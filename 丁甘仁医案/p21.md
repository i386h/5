<!-- { "loadSidebar": true } -->
　　五诊 吐血便血均止，里热亦减，惟咳呛依然，痰多而稠，动则气逆，脉数较缓，舌质红苔黄，阴液难复，木火易升，肺受其冲，不能输布津液，而反化为稠痰也。今拟补肺阿胶汤合清燥救肺汤意，滋养化源，而清木火。

　　蛤粉炒阿胶（二钱） 川贝（二钱） 甜光杏（三钱） 生石决（八钱） 川石斛（三钱） 粉丹皮（一钱五分）

　　桑叶（二钱） 茜草根（二钱） 生甘草（五分） 大麦冬（二钱） 鲜竹茹（三钱） 冬瓜子（三钱）

　　活芦根（去节，一尺） 北秫米（包，三钱） 枇杷叶露（后入，四两）

　　六诊 投补肺阿胶清燥救肺以来，咳呛已见轻减，肺获滋润之力也。脉濡软而数，胁肋痛亦止，木火有下降之势。再守原法，加入培土生金之品，取虚则补母之意。

　　蛤粉炒阿胶（二钱） 川贝（二钱） 甜光杏（三钱） 左牡蛎（四钱） 大麦冬（二钱） 茜草根（二钱）

　　桑叶（二钱） 抱茯神（三钱） 淮山药（三钱） 鲜竹茹（三钱） 冬瓜子（三钱） 北秫米（包，三钱）

　　干芦根（去节，一两） 枇杷叶露（后入，四两）

　　另琼玉膏（三两），每日用三钱，分早晚二次开水冲服。

　　戚左 吐血四天，盈盏成盆，色不鲜红，脉象芤数无力，舌苔淡白。阅前服之方，均是凉血清营，未能应效，今脉舌参看，阴分本亏，阳气亦虚，不能导血归经，而反上溢妄行也，势非轻浅。姑仿金匮侧柏叶汤加味。

　　蛤粉炒阿胶（三钱） 侧柏叶（三钱） 炮姜炭（六分） 丹参（二钱） 茜草根（二钱） 怀牛膝（二钱）

　　茯神（三钱） 川贝（二钱） 竹茹（二钱） 藕节炭（三枚） 清童便（冲服，一酒杯）

　　二诊 前方服二剂，吐血已止，原方加茺蔚子（三钱）。

　　崔右 经云：中焦受气取汁，变化而赤是为血。血属阴，主静，赖阳气以营运，内则洒陈五脏，外则循行经络。今阳虚气滞，不能导血归经，血因停蓄，蓄久则络损血溢，上为吐血，盈盏成盆，下为便血，色黑如墨。舌淡白，脉芤无力。所谓阳络损伤，则血上溢，阴络损伤，则血下溢是也。上下交损，宜治其中，理中汤加味。

　　炒潞党参（一钱五分） 生白术（一钱五分） 云苓（三钱） 清炙草（四分） 炮姜炭（八分） 陈广皮（一钱）

　　全当归（二钱） 丹参（二钱） 怀牛膝（二钱） 藕节炭（二枚）

　　二诊 投两剂，上下之血均止，惟胃呆纳少，加砂仁（八分）、焦谷芽（四钱）。

　　支左 吐血七昼夜，狂溢不止，有数斗许，神志恍惚，气短，四肢逆冷过于肘膝，舌质红苔灰黄，脉象微细，似有若无。此乃阴不敛阳，阳不抱阴，气难摄血，血不归经，虚脱之变，即在目前。先哲治血，有血脱益气之例，有形之血，势将暴脱，无形之气，所当急固。益气纳气，大剂频进，冀挽回于万一。

　　吉林人参（另煎冲服，三钱） 蛤粉炒阿胶（三钱） 炙白苏子（二钱） 左牡蛎（五钱） 花龙骨（五钱） 川贝母（三钱） 白归身（二钱） 怀牛膝（二钱） 养心丹（分三次吞服，三十粒）

　　水、童便各半煎服。

　　二诊 连服益气纳气，气平血止肢温，脉渐起，汗亦收，阴平阳秘，大有生机。仍守原法，毋庸更张。

　　原方去养心丹，加抱茯神（三钱）、淮山药（三钱）。

　　三诊 原方加旱莲草二钱。

　　原按：此吐血中之最剧者，家祖连诊十余次，守方不更，至半月后停药，每日吞服人参粉（一钱五分），琼玉膏（三钱），开水冲服，服至一月后，诸恙已愈，精神渐复，亦可谓幸矣。孙济万志。

　　翁左 吐血已延数月之久，时发时止，形神萎顿，面无华泽，所吐之血，色淡红不鲜，脉象虚细，良由烦劳太过，心脾并亏，络损血溢，气不摄纳。拟归脾汤加减，徒恃养阴凉营，无益也。

　　潞党参（三钱） 炙黄 （三钱） 淮山药（三钱） 茯神（三钱） 炙远志（一钱） 酸枣仁（二钱）

　　白归身（二钱） 大白芍（二钱） 清炙草（五分） 橘络（一钱） 红枣（五枚） 藕节（三枚）

　　周左 始由胁肋作痛，烦躁少寐，继则吐血不止，内热口干，舌质红苔黄，脉弦芤而数，良由郁怒伤肝，操烦劳心，气郁化火，火炽气焰，扰动阳络，则血上溢也。亟拟清气凉肝，祛瘀生新。

　　生白芍（三钱） 茜草根（二钱） 川贝母（三钱） 粉丹皮（二钱） 侧柏炭（一钱五分） 黛蛤散（包，四钱）

　　黑山栀（二钱） 山茶花（一钱五分） 羚羊角（煎冲，四分） 竹茹（三钱） 鲜藕汁（冲服，二两） 白茅根（去心，二扎）

　　二诊 服清气凉肝，祛瘀生新之剂，吐血渐减，而未能尽止，烦躁不寐，胁痛依然，脉弦数而芤，按之不静。气火入络，络热则痛，水不制火，心肾不交，还虑血涌！今拟壮水清肝，泄热和络。

　　大麦冬（三钱） 生白芍（二钱） 生甘草（五分） 粉丹皮（二钱） 川贝（二钱） 茜草根（二钱）

　　侧柏叶（一钱五分） 黛蛤散（包，四钱） 生石决（八钱） 茯神（三钱） 制军炭（一钱五分） 真新绛（八分）

　　鲜竹茹（三钱） 白茅花（包，一钱） 白茅根（去心，二扎）

　　三诊 胁痛减，夜寐稍安，吐血不止，而反狂涌，幸脉转小数，神疲萎顿，缘已出络之血尽去，阴分大伤，虚火炎炎，大有吸尽西江之势，颇为可虑。今仿血脱益气之例治之。

　　西洋参（三钱） 大麦冬（三钱） 左牡蛎（四钱） 阿胶珠（三钱） 石斛（三钱） 茜草根（二钱）

　　侧柏炭（一钱五分） 生白芍（二钱） 丹皮（二钱） 怀牛膝（二钱） 抱茯神（三钱） 鲜竹茹（三钱）

　　鲜藕汁（冲服，二两）

　　四诊 吐血已止，原方去藕汁，加琼玉膏（三钱）冲服。

　　楮左 伤寒两感证已半月，叠投温经达邪，诸恙向安，昨忽吐血，鼻衄、牙龈舌衄俱见，昼夜不止，盈盏成盆，幸脉象濡中不洪，神识尚清，盖由气分大伤，邪热入营，逼血妄行，虽曰衄解，然尚在危险中也。今拟大剂育阴清营，以制炎上之火，未识能得挽回否？西洋参（三钱） 京玄参（三钱） 大麦冬（三钱） 大生地（一两）

　　生白芍（三钱） 犀角片（煎冲，四分） 粉丹皮（二钱） 侧柏叶（二钱） 鲜藕（切片入煎，四两）

　　鲜竹茹（三钱）

　　二诊 服育阴清营之剂，诸衄已见轻减，原方去犀角，加川石斛（三钱）。

　　三诊 加清阿胶（三钱）。

　　凌左 水不涵木，肝火升腾，阳络损伤，则血上溢，血去阴伤，阴不抱阳，阳不摄阴。宜益气养阴，清肺凉肝。

　　西洋参（一钱五分） 生白芍（二钱） 粉丹皮（二钱） 栝蒌皮（三钱） 细生地（三钱） 生石决（八钱）

　　怀牛膝（二钱） 生牡蛎（四钱） 大麦冬（一钱五分） 茜草根（二钱） 川贝母（三钱） 藕节炭（二枚）

　　童便（冲服，一酒杯）

　　赵左 春令木旺，肝胆之火升腾，风燥之邪外袭，肺金受制，阴络损伤，咳呛吐血，胁肋牵痛，燥化火，火刑金，肺炎叶举，脉数苔黄，虑其血涌狂吐，亟拟凉肝清燥，润肺去瘀。

　　冬桑叶（二钱） 粉丹皮（二钱） 生石决（八钱） 马勃（八分） 茜草根（二钱） 侧柏叶（一钱五分）

　　川象贝（各二钱） 甜光杏（三钱） 竹茹（三钱） 白茅花（包，一钱） 冬瓜子（三钱） 活芦根（去节，一尺）

　　蚕豆花露 枇杷叶露（冲服，各四两）

　　喻左 负重努力，血络损伤，血由上溢，吐血盈碗。胁肋牵痛，艰于转侧，脉象芤数，去瘀生新主治。

　　全当归（二钱） 紫丹参（二钱） 怀牛膝（二钱） 茜草根（二钱） 川贝（二钱） 刘寄奴（一钱五分）

　　仙鹤草（三钱） 真新绛（八分） 川郁金（一钱五分） 竹茹（三钱） 白茅花（包，一钱） 茺蔚子（三钱）

　　参三七（另研细末冲，三分） 藕汁（冲服，二两）

　　匡左 水亏不能涵木，木火升腾，阳络损伤，则血上溢，咯血内热，舌质红，脉芤数，还虑血涌。宜壮水柔肝，祛瘀生新。

　　天麦冬（各二钱） 左牡蛎（四钱） 粉丹皮（二钱） 生石决（八钱） 白芍（二钱） 茜草根（二钱）

　　侧柏炭（一钱五分） 川贝母（二钱） 紫丹参（二钱） 牛膝（二钱） 鲜竹茹（二钱） 白茅花（包，一钱）

　　白茅根（去心，两扎） 鲜藕（切片入煎，二两）

　　莫左 肾阴不足，肝火有余，吐血屡发，脉微寡神，血不华色，舌苔淡白，血去阴伤。阴不抱阳，则阳益亢；阴不胜阳，故阴愈亏。脉症相参，损症已着。姑仿王太仆壮水之主，以制阳光，以冀万一之幸。

　　大生地（三钱） 淮山药（二钱） 生石决（五钱） 熟女贞（三钱） 粉丹皮（一钱五分） 生白芍（三钱）

　　旱莲草（三钱） 茜草根（一钱四分） 抱茯神（三钱） 清炙草（五分） 潼蒺藜（三钱） 鲜竹茹（一钱五分） 鲜藕（二两）

　　祈左 肾阴早亏，龙雷之火，肆逆于上，逼血妄行，以致涌吐六七日，盈盏盈盆，汗多气喘，脉细如丝，有欲脱之象，阴不抱阳，阳不摄阴，气血有涣散之虞，阴阳有脱离之险，病势至此，危在顷刻！宗经旨血脱益气之法，峻补其气，以生其血，未识能得挽回否。

　　吉林人参（二钱） 黑锡丹（五分）

　　二诊 涌吐大减，气喘略平，脉细无力，是血去阴伤，龙雷之火上升，肺气不能下降。古人云：天下无逆流之水，人身无倒行之血，水之逆流者因乎风，血之倒流者因乎气，气逆则血溢矣。症情尚在险关，还虑意外之变。再宜益气益阴，顺气降逆，以望转机。

　　吉林参（一钱五分） 当归身（三钱） 陈广皮（八分）

　　黄左 吐血后，咳嗽吐涎沫，形瘦色萎，阴损及阳，土不生金。脾为生痰之源，肺为贮痰之器，脾虚不能为胃行其津液，水谷之湿，生痰聚饮，渍之于肺，肺失清肃之权，涎出于脾，脾无摄涎之能，谷气既不化精微，何以能生长肌肉，形瘦色萎，职是故也。经云：一损损于皮毛，皮聚而毛落。三损损于肌肉，肌肉消瘦。病情参合，肺劳之势渐着。书云：损之自上而下者，过于胃则不可治，自下而上者，过于脾则不可治。盖深知人身之气血，全赖水谷之所化。当宜理胃健脾，顺气化痰，取虚则补母之意，金匮薯蓣丸加减。

