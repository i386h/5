<!-- { "loadSidebar": true } -->
　　四诊 连进清解伏温，清燥化痰之剂。午后申刻得汗两次，伏温有外解之象。仲景云：阳明病欲解时，从申至戌上是也。温热已去其七，咳嗽气逆亦去其半，惟形神衰弱，唇燥口干，睡则惊悸，小溲未清，右脉滑数较和，左脉弦数不靖，舌苔化而未净。此气液素亏，肝热内炽，肺胃两经，受其摧残，安能输化津液，灌溉于五脏，洒陈于六腑哉？脉证参合，险关已逾，循序渐进，势将入于坦途。仍议清余焰以化痰热，生津液而滋化源。

　　虽不更衣，多日不食，胃中空虚，肠中干燥，虽有燥屎，勿亟亟于下也，即请方正。

　　天花粉（三钱） 光杏仁（三钱） 鲜竹茹（一钱五分） 黑山栀（一钱五分） 淡竹油（一两） 生甘草（五分）

　　川象贝（各一钱五分） 金银花（三钱） 知母（一钱五分） 活芦根（去节，一尺） 冬桑叶（三钱） 朱茯神（三钱） 连翘壳（一钱五分） 通草（一钱） 枇杷叶（去毛、包，三张）

　　五诊 身热已去七八，咳嗽亦减五六，咳时喉有燥痒，鼻孔烘热，口干唇燥，舌苔化而未净，肺金之风燥，尚未清澈；余热留恋，燥字从火，火灼津液为痰，书所谓火为痰之本，痰为火之标也。右脉滑数较和，左脉弦数不静。阴液亏耗，肝火易炽，胃气未醒，纳谷减少，脉证参合，渐有转机之象，倘能不生枝节，可望渐入坦途。前方既见效机，仍守轻可去实，去疾务尽之义，若早进滋阴，恐有留邪之弊，拙见如此，即请明正。

　　净蝉衣（八分） 光杏仁（三钱） 金银花（三钱） 花粉（三钱） 炙兜铃（一钱五分） 轻马勃（八分）

　　川象贝（各一钱五分） 连翘（一钱五分） 生草（五分） 枇杷叶（去毛、包，三张） 冬桑叶（三钱）

　　栝蒌皮（三钱） 黑山栀（一钱五分） 竹茹（一钱五分） 芦根（去节，一尺）

　　六诊 病有标本之分，治有先后之别，病生于本者，治其本，病生于标者，治其标。今治标以来，伏邪已解，肺炎亦消，咳嗽痰鸣，亦减六七。惟阴分本亏，津少上承，余焰留恋气分，肺金输布无权，厥阳易于升腾，口干唇燥，头眩且痛，形神衰弱，小溲带黄，舌苔化而未净，皆系余燥为患。燥字从火，火灼津液为痰，有一分之燥，则一分之痰不能清澈也。左脉弦数已缓，右脉滑数亦和，恙已转机，循序渐进，自能恢撤消状。再清余燥以化痰热，生津液以滋化源，俾得津液来复，则燥去阴生矣。

　　净蝉衣（八分） 生甘草（五分） 生石决（五钱） 桑叶（三钱） 活芦根（去节，一尺） 轻马勃（八分）

　　光杏仁（三钱） 鲜竹茹（一钱五分） 冬瓜子（三钱） 枇杷叶（去毛、包，三张） 天花粉（三钱）

　　川象贝（各一钱五分） 炙兜铃（一钱五分） 钩藤（三钱）

　　张童 风自外来，温从内发，风性属阳，温易化热，热盛生痰，风善上升，风温痰热，互蕴肺胃，发热旬余，口干欲饮，咳嗽气粗，胁肋牵痛，热痰蒙蔽清窍，灵机堵窒，心主神明之所，变为云雾之乡，神识模糊，谵语妄言，起坐如狂，前医叠投犀羚不应，其邪在气，不在营也。况按胸腹之间，似觉闷胀，内夹宿食，又可知也。舌尖红，苔薄腻黄，唇焦，脉滑数，伤寒大白云：唇焦属食积，腑行溏薄，不得径用下达明矣。脉诊参合，痉厥之险，不可不虑。姑拟辛凉清疏，以解伏气，温胆涤痰，而通神明，苟能神清热减，自有转机。

　　薄荷（一钱） 朱茯神（三钱） 广郁金（一钱五分） 天竺黄（二钱） 荸荠汁（冲，一酒杯） 银花（四钱）

　　枳实（一钱五分） 象贝母（三钱） 鲜石菖蒲（五分） 保和丸（三钱） 连翘（二钱） 竹茹（一钱五分）

　　活芦根（去节，一尺） 冬瓜子（三钱）

　　一剂神清，二剂热减，三剂热退而愈。

　　王幼 发热八日，汗泄不畅，咳嗽痰多，烦躁懊 ，泛泛呕恶，且抽搐有如惊风之状，腑行溏薄，四末微冷，舌苔薄腻而黄，脉滑数不扬。前师作慢惊治，用参、术、苓、半、贝齿、竺黄、钩钩等，烦躁泛恶益甚。此乃风温伏邪，蕴袭肺胃，蓄于经络，不能泄越于外，势有内陷之象。肺邪不解，反移大肠则便溏，阳明之邪不达，阳不通行则肢冷，不得与慢惊同日而语也。况慢惊属虚，岂有烦躁懊 之理？即曰有之，当见少阴之脉证。今种种病机，恐有痧疹内伏也，亟拟疏透，以冀弋获。

　　荆芥穗（一钱五分） 粉葛根（二钱） 蝉衣（八分） 薄荷（八分） 苦桔梗（八分） 淡豆豉（三钱）

　　银花炭（三钱） 连翘（一钱五分） 赤苓（三钱） 枳实炭（一钱五分） 炒竹茹（一钱五分） 藿香梗（一钱五分）

　　二诊 服疏透之剂，得汗甚多，烦躁泛恶悉减。面额项颈之间，有红点隐隐，即痧疹之见象。咳嗽痰多，身热不退，舌质红，苔薄腻而黄，脉滑数。伏温之邪，有外达之机，肺胃之气，窒塞不宣。仍从辛凉清解，宣肺化痰，冀痧透热退则吉。

　　原方去豆豉，加紫背浮萍。

　　赵左 温邪四天，身热有汗不解，口渴欲饮，烦躁不安，脉濡数，舌黄，伏邪郁于阳明，不得外达，虑其化火入营。急宜清解伏温，而化痰热。

　　淡豆豉（三钱） 金银花（三钱） 霜桑叶（三钱） 活芦根（去节，一两） 黑山栀（一钱五分）

　　连翘壳（一钱五分） 甘菊花（三钱） 鲜竹叶（三十张） 粉葛根（二钱） 天花粉（三钱） 象贝母（三钱）

　　孙女 初起身热形寒，即鼻衄如涌，吐血盈碗，口干不多饮，入夜烦躁不安，脉濡数，舌边红，苔薄腻。伏温之邪在营，逼血妄行，大忌骤用滋阴，恐温邪不得从阳明而解也。

　　黑荆芥（一钱五分） 轻马勃（八分） 连翘（一钱五分） 白茅 花根（三钱、两札） 冬桑叶（三钱）

　　淡豆豉（三钱） 象贝母（三钱） 侧柏炭（一钱五分） 粉丹皮（一钱五分） 竹茹（一钱五分） 黑山栀（一钱五分） 薄荷叶（八分）

　　复诊 投药两剂，吐衄均止，身热转盛，苔腻稍化，脉仍濡数。伏温之邪，由营及气，由里达表，佳象也。仍与辛凉清解，以泄其温。

　　薄荷（八分） 淡豆豉（三钱） 象贝（三钱） 连翘（一钱五分） 朱茯神（三钱） 赤芍（一钱五分）

　　桑叶（三钱） 黑山栀（一钱五分） 竹叶（三十张） 竹茹（一钱五分） 茅根（去节，一两）

　　陈左 身热及旬，咳嗽痰有腥味，大便不实，舌质红，苔黄，脉滑数，白疹布而未透，风温袭入肺胃，湿热蕴蒸气分，症势非轻。拟轻清宣解，轻可去实，千金苇茎加味。

　　净蝉衣（八分） 生草（五分） 金银花（三钱） 象贝母（三钱） 连翘（一钱五分） 生苡仁（三钱）

　　嫩前胡（一钱五分） 桔梗（五分） 冬瓜子（三钱） 赤芍（一钱五分） 桑叶（三钱） 芦根（去节，五钱）

　　鲜荷叶（一角） 金丝荷叶（五张）

　　徐孩 发热六天，汗泄不畅，咳嗽气急，喉中痰声漉漉，切牙嚼齿，时时抽搐，舌苔薄腻而黄，脉滑数不扬，筋纹色紫，已达气关。前医叠进羚羊、石斛、钩藤等，病情加剧。良由无形之风温，与有形之痰热，互阻肺胃，肃降之令不行，阳明之热内炽，太阴之温不解，有似痉厥，实非痉厥，即马脾风之重症，徒治厥阴无益也。

　　当此危急之秋，非大将不能去大敌，拟麻杏石甘汤加减，冀挽回于什一。

　　麻黄（一钱） 杏仁（三钱） 甘草（一钱） 石膏（三钱） 象贝（三钱） 天竺黄（二钱） 郁金（一钱）

　　鲜竹叶（三十张） 竹沥（五钱） 活芦根（去节，一两）

　　二诊 昨投麻杏石甘汤加减，发热较轻，切牙嚼齿抽搐均定，佳兆也。惟咳嗽气逆，喉中尚有痰声，脉滑数，筋纹缩退，口干欲饮，小溲短赤，风温痰热，交阻肺胃，一时未易清澈。仍击鼓再进。

　　麻黄（一钱） 杏仁（三钱） 甘草（一钱） 石膏（三钱） 象贝（三钱） 广郁金（一钱） 天竺黄（二钱）

　　兜铃（一钱五分） 冬瓜子（三钱） 淡竹油（五钱） 活芦根（去节，二两）

　　三诊 两进麻杏石甘汤以来，身热减，气急平，嚼齿抽搐亦平，惟咳嗽痰多，口干欲饮，小溲短赤，大便微溏色黄，风温已得外解，痰热亦有下行之势，脉仍滑数，余焰留恋。然质小体稚，毋使过之，今宜制小其剂。

　　净蝉衣（八分） 川象贝（各一钱五分） 金银花（三钱） 冬桑叶（三钱） 通草（八分） 杏仁（三钱）

　　炙远志（五分） 连翘（一钱五分） 花粉（三钱） 兜铃（一钱五分） 冬瓜子（三钱） 活芦根（去节，一两）

　　荸荠汁（一酒杯）

　　李左 壮热一候，有汗不解，口渴烦躁，夜则谵语，脉洪数，舌边红中黄，伏温化热，蕴蒸阳明气分，阳明热盛，则口干烦躁，上熏心包，则谵语妄言，热势炎炎，虑其入营劫津。急拟白虎汤加味，甘寒生津，专清阳明。

　　生石膏（五钱） 连翘壳（三钱） 粉丹皮（一钱五分） 鲜竹叶（三十张） 肥知母（一钱五分）

　　黑山栀（一钱五分） 霜桑叶（三钱） 朱茯神（三钱） 生甘草（八分） 天花粉（三钱） 淡黄芩（三钱） 活芦根（去节，一两）

　　汪左 诊脉沉细而数，苔薄黄，表热不扬，而里热甚炽，神识昏糊，谵语妄言，甚则逾垣上屋，角弓反张，唇焦，渴不知饮，此温邪伏营，逆传膻中。温郁化火，火灼津液为痰，痰随火升，蒙蔽心包，神明无主，肝风骤起，风乘火势，火借风威，所以见证如是之猖狂也。脉不洪数，非阳明里热可比，厥闭之险，势恐难免。亟拟清温熄风，清神涤痰，以救涸辙而滋化源，是否有当，质之高明。

　　鲜石斛（三钱） 犀角片（五分） 薄荷（八分） 朱茯神（三钱） 川贝（三钱） 花粉（三钱）

　　羚羊片（三分） 连翘（一钱五分） 江枳实（一钱） 竹茹（一钱五分） 天竺黄（一钱五分） 石菖蒲（八分）

　　竹沥（冲，二两） 紫雪丹（冲，四分）

　　两剂，风平神清，表热转盛，去紫雪、犀、羚，加芩、豉，重用银、翘，数剂而安，伏温由营达气而解。

　　张左 发热汗多，气短而喘，脉数而乱，舌红，暑热伤津耗气，肺金化源欲绝，肺为水之上源，肺虚不能下荫于肾，肾不纳气，肺主皮毛，肺伤则卫气失守，是以汗出甚多。经云：因于暑，汗，烦则喘喝是也。症势危笃，勉拟生脉散，益气生津，而清暑热。

