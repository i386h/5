<!-- { "loadSidebar": true } -->


　　万病回春 明 龚廷贤

　　序

　　古昔哲王御极，天下熙熙焉如登春台，此何由哉？太和融液沦肌理、渐肠肾，其时六气不侵，而灾眚不作，禀气含生之属，靡不百体坚强，而相愉佚于耄 期颐。中世虐政日逞，上薄天和，而民乃有夭殇疵札，自非诊脉候治方药，霜露之恙，罔所底止矣！故扁鹊曰：“越人非能生死人也，此自当生者，越人能使之起耳！”金溪云林龚君用医术世其家，间行游大梁，值疫甚，合境诸医俯首而出其下。语具洪中丞序中。故尝着《古今医鉴》，其声在荐绅借甚。已而，阅历益久，术益神。盖几于见垣一方，而搦髓揲荒爪幕浣肠者。已乃纲提胪列，汇为奇方八卷，自题日《万病回春》。夫春为生物之府，举 行喙息，悉沐艳阳乎大造，而若其性。王者体天之元，布德广惠，以是天人合，而春意盎然，充溢六合，然非得贤相提衡而调剂之，其于幽崖穷谷亦不能毕达，而无壅阏。士君子志蕲康济，显则贤相而调元，晦则良医而已疾。盖非敢必之，遇而能必之，仁心之无不遍。

　　故曰：“上医医国，其次及人。”兹按龚君所撰次，与其功施大梁，固国医也。

　　今天子方垂悯黎元，而万方喜更生之会。益得龚君之术行，其于春台之化，不大有裨哉？梓既竣，龚君之姻，对峰周君千里肃匝，属序于余。余喜越人之再兴，而其名不可令芜没而零落也，遂为一言弁其首，以系他日太史氏录方技者之采。

　　万历戊子秋月，归安鹿门茅坤撰。

　　序

　　医官龚生，江西金溪人，与余有乡国之雅。其父西园君，尤为医林所宗，而生承之，盖世传也。一日来谒，则出《古今医鉴》、《种杏仙方》二书示余，而又有《万病回春》集一帙，颛缮写未刊。余披阅一过，则见探本推标，条分缕析，有一病则次一脉，断一脉则次一方，即病者千变万态，而治法尤层见叠出。盖不必远稽古籍，近搜旁门，惟按类随索，如持左券。信医学之渊薮，百家之囊橐，视前二书，尤为切要，不可不亟传也。

　　生乃进而请曰：“廷贤竭生平卒父业，着成此书，盖愚者一得，医人本分事耳！若欲广其传，非借金玉，何以垂不朽？余颔之，喟然曰：“仁哉！孝哉！龚生之用心也！”夫天之仁爱物，靡不欲其皆荣而无瘁，皆息而无消。

　　顾阖辟相乘，时序固然，而恃有春之回焉，则瘁者荣，消者息，天心之仁爱始见。至若人之一身，安全生养者其常，而疾病痒 ，亦势所不能必无，顾所恃者医药以救疗之、调摄之，而世多庸庸，非徒无益，反而害之。

　　即有欲知医以事亲，研求以卫生者，犹然苦无快捷方式，往往不能窥堂奥于万一，坐是夭札罔济，而太和春温之风，不可复觏，良为仁人之所隐也。

　　是书一传，则初学人得其指南，而入门有地；即素不谙医，时一展卷，治方犁然毕具。药无不投之剂，人无不医之疾。由是传一邑，则济一邑，煦然百里春也，传一郡，则济一郡，盎然千里春也；传之天下，则博施济众，熙熙然和气流行，四海皆春也。

　　方今圣天子斡旋元气于上，贤公卿调和元气于下，而草野间又有阴翊元气，助成春蔼者，若斯集焉，诚哉跻斯民于仁寿，厝万方于春台，而三皇如春之盛世，在今日矣！古谓良相良医同功非欤？然则，生虽不显遇，而博济仁泽，谅不在当事者下也。溯厥衣钵，盖成乃父之志，而广其仁。诗云：“孝子不匮，永锡尔类，”其龚生之谓哉！余嘉生之用心，而乐与斯世共也，遂发其所欲言者如此。若夫生之游历，及父子名号，业已 《医鉴》序，兹不赘。

　　时万历十五年，岁次丁亥，仲秋吉旦。

　　赐进士第资政大夫刑部尚书临川继峰舒化撰

　　序

　　余弗类龆龄博载籍，有志效古良相，佐天子调元化，登生民于春台和煦之境。寻以数奇谫劣弗售，遂卸仕晋，隐于春云林麓之滨。赖家大人以医学鸣世起家，乃世其传。思弗克为良相，赞庙谟以寿国脉；则为良医，诊民瘼以寿苍生。虽显晦不同，而此心之春生均之，有补于世道也。顾医之道大矣，医之书博矣。自轩岐出而《内经》作，世之谈医者宗焉。仓越而下，如刘、张、朱、李，各擅专门，非不称上乘也。第其书浩翰渊微，未易窥测，且执滞者不能迎刃以中其肯綮，往往投之非症反以重其膏盲。呜呼舛矣！欲其起死还生，使万病之回春，不可得也。可叹哉！丁丑岁，余惩其弊，集《古今医鉴》、《种杏仙方》刊行于世，稍稍传播，卫生或有取焉。频年以来，经历愈多，施济愈验，凡疾者疗之，沉 顿起，如草木之逢春，生意欣欣向荣，一得之愚，天牖其衷，更有发往昔之所未发者，非敢沾沾以术自玄。而一念与物同春之心，实有不容已也。于是从苦心十祀，祖轩、岐，宗仓、越，法刘、张、朱、李及历代名家，茹其英华，参以己意，详审精密，集成此书，名曰《万病回春》。真有以收天下春于肺腑矣。盖春乃造化生育之府，在天为元，在人为仁。天以元生万物，俾物之瘁者回春，而后品汇毓太和；君子以仁生万民，俾民之病者回春，而后群生跻寿哉。故三皇之世如春，谓民物咸遂其生，此回春之义所由取也。然弗忍自秘，仍付诸梓，俾海内家传而户晓。凡病证之原，脉络之奥，方药之制，以至寒燥虚实补泻之得，宜缓急标本先生之异治，明白简要，一览无遗。万病得此，可以回生。由是颐养天和，乐享太平之春以永终。

　　圣天子仁寿天下之化，则举万国尽在春风和气中矣。三皇如春之盛世，不将复见于今日乎？是书之作，未必无万分之一助也。此固区区草茅芹曝之忠耳，敢曰医之良与良相并。

　　万历乙卯夏月金溪龚廷贤谨序

　　凡例

　　一集首附万金一统述，悉采诸《内经》要旨前贤确论，为初学启蒙。医家切要者，如欲探本求源，当另考诸全书。

　　一药性层见叠出，非病于繁，即涉于泛，余故删其繁芜，撮其精华，缀成一歌，使人一见寒热温凉治疗炮制之法，犁然毕见。某病以某药为主，使临病用药，知有主佐缓急多寡之殊。

　　一释形体并人面背手足之图，及五脏六腑形状，此皆不可不知。

　　一十二经脉歌所载，某经络出于某处，止于某处，某经络受伤所生为某病，所治宜某药，或温或凉或补或泻及报使引经之药，宜忌之物，悉注于下。此可以知受病之源。

　　一各门类病前附于脉诀，如某病当得某脉，某病宜某脉，某病忌某脉，使得脉知病，生死洞然。

　　一方论根于《素问》、《灵枢》、仓越以下及刘、张、朱、李，并取近代儒医诸书可法者后，得海内名家秘方，并未入选，其间所附己意，亦出余素所经验者。

　　凡病有虚实寒热不同，古人虽有分辨，惜皆总论。余于每一门每一证，各立数条，某一条为某病，随以某方治之，使对证投剂，了然无疑矣。

　　一灸法余取素所经验者，附于方末，以便采用。其未试者姑已之。

　　一补遗方乃为各病或有缺略者，或有续得秘方不忍弃者，用附于末，以备采用。

　　一医案附于各病之末，盖为前病发之，有所未尽者，悉系余素日经验，间有用古人得效者亦录之，其愚父子历年医案，亦欲刊布，未逮，姑俟后日。

　　一云林暇笔，乃余闲谈世病，用录于此，以发后之君子一笑耳。

　　一龚氏家训，乃庭训吾子弟者，附录于后，辞因谫陋，不足取法于人，第其中多礼义立身之要，然于人道未必无小补也。

　　一是辑门分类析，简易详明，诚初学指南。首之以脉诀，继之以病论，次之以治法，又次以方药，即未谙医者，一展卷则脉病治方灼然于目，执是可以对证投剂矣。此愚之管见，非敢以欺当世，特不任济人之心耳，高明其亮诸。

　　卷之一

　　题曰：医演岐黄本世传，为嗟海内困颠连。几篇术括千年秘，一点春回万病痊。解使疲癃跻寿域，却惭谫陋着遗编。敢云卞玉思三献，忧国忧民天下先。

　　卷之一

　　万金一统述

　　万金者，万象之精粹也。一统者，总括之大机也。太初者，气之始也。太始者，形之始也。太素者，质之始也。天者，轻清而上浮也。地者，重浊而下凝也。阳之精者为日，东升而西坠也。阴之精者为月，夜见而昼隐也。天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。天气下降，地气上升也。阴中有阳，阳中有阴也。平旦至日中，天之阳，阳中之阳也。日中至黄昏，天之阳，阳中之阴也。合夜至鸡鸣，天之阴，阴中之阴也。鸡鸣至平旦，天之阴，阴中之阳也。（故人亦应之。）

　　天地者，万物之上下也。阴阳者，血气之男女也。左右者，阴阳之道路也。水火者，阴阳之征兆也。金木者，生成之始终也。玄气凝空，水始生也。赤气炫空，火始生也。苍气浮空，木始生也。素气横空，金始生也。黄气际空，土始生也。天地 ，万物化醇也。男女媾精，万物化生也。三才者，天地人也。人者，得天地之正气，灵于万物者也。命者，天之赋也，精者，身之本也。形者，生之舍也。气者，生之足也。神者，生之制也。心者，君主之官，神明出也。肺看，相傅之官，治节出也。胆者，中正之官，决断出也。

　　膻者，使臣之官，喜乐出也。肝者，将军之官，谋虑出也。脾胃者，仓廪之官，五味出也。大肠者，传导之官，变化出也。小肠者，受盛之官，化物出也。肾者，作强之官，伎巧出也。膀胱者，州都之官，津液藏也，（气化则能出矣。）命门者，精神之所舍也，（男子以藏精，女子以系胞。）三阳者，太阳、阳明、少阳也；三阴者，太阴、少阴、厥阴也。阳明者，两阳合明也。（两阳合明曰明。）厥阴者，两阴交尽也。（两阴交尽曰幽。）手太阴，肺经也。（本脏经络起中府穴，终少商穴，传手阳明大肠经。）手阳明，大肠经也。（起商阳穴，终迎香穴，传足阳明胃经。）手少阴，心经也。（起极泉穴，终少冲穴，传手太阳小肠经。）手太阳，小肠经也。（起少泽穴，终听宫穴，注足太阳膀胱经。）手厥阴，心胞络也。（起天池穴，终中冲穴，传手少阳三焦经。）手少阳，三焦经也。（起关冲穴，终耳门穴，出足少阳胆经。）足太阳，膀胱经也。（起睛明穴。终至阴穴，注足少阴肾经。）足少阴，肾经也。（起涌泉穴，终俞府穴，传手厥阴心包络经。）足少阳，胆经也。

