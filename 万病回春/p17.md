<!-- { "loadSidebar": true } -->
　　真沉香（三钱，另研为末，以上俱捣烂） 蜂蜜（六斤，用锡盆分作三分，入盆内滚水炼蜜如硬白糖为度，只有三斤干净） 真酥油（一斤） 和蜜蒸化，将前八味和成一处，磨极细末，入酥油、蜜内搅匀如膏，入新瓷罐内，以盛一斤为度，用纸封固，勿令透风。每日清晨用白滚水调服数匙，临卧时又一服，忌铁器。大补真元，其功不能尽述。

　　云林润身丸

　　 治肌肉怯弱，精神短少，饮食不甘。此药服后，饱则即饥，饥则即饱，可以当劳，可以耐饥。久服，四肢充实，身体肥健，清火化痰开郁，健脾理胃，养血和气，宜常服。

　　当归（酒洗，六两） 白术（去芦，六两） 白茯苓（去皮，三两） 香附米（童便浸炒，三两） 陈皮（三两）

　　枳实（麸炒，三两） 黄连（姜汁炒，三两） 白芍药（酒炒，三两） 山楂肉（三两） 神曲（炒，三两）

　　人参（二两） 山药（炒，二两） 莲肉（去心，二两） 甘草（炙，五钱）

　　上为细末，荷叶煎汤，煮饭为丸，如梧桐子大。每服百余丸，米汤送下或酒下，百无所忌。劳役之士，不可一日无此药也。

　　九仙王道糕

　　 寻常用养精神、扶元气、健脾胃、进饮食、补虚损、生肌肉、除湿热。

　　莲肉（去皮心） 山药（炒） 白茯苓（去皮） 薏苡仁（各四两） 大麦芽（炒） 白扁豆 芡实（去壳，各二两） 柿霜（一两） 白糖（二十两）

　　上为细末，入粳米粉五升蒸糕晒干，不拘时任意食之，米汤送下。

　　益气丸

　　 治语言多损气，懒语，补土益气。

　　麦门冬（去心） 人参（各三钱） 橘皮 桔梗 甘草（炙，各五钱） 五味子（二十一个）

　　上为极细末，水浸油饼为丸，如鸡头大。每服一丸，细嚼津唾咽下，油饼和细烧饼也。

　　大凡大病后，谷消水去，精散卫亡，多致便利枯竭，宜当补中益气为要。盖脾为中州，浇灌四旁，与胃行其津液者也。况大肠主津，小肠主液，亦皆禀气于胃。胃气一充，津液自行矣。燥甚者，别当以辛润之，以苦泄之。

　　太府水仙刘公，患因劳役太过，发热憎寒，头疼身痛、口干发渴，呕恶心烦。一医以羌活汤，一医以藿香正气散，俱弗效，愈增酸困，手足无处着落，心慌神乱，昼夜不寐，坐卧不安，汤水不入，闻药亦吐。余诊六脉洪数，气口紧盛，此内伤元气也。以补中益气汤加远志、酸枣仁、竹茹、麦门冬，一服即熟睡，半夜而醒曰：云林妙哉！药用当如通神，不知病之何所去也。次早又进一服，痊愈。

　　侍御及溪周公，患虚损、目不敢闭，闭则神魂飘散，无所知觉；且不敢言，言则气不接，饮食不思，昏昏沉沉，余诊六脉虚微，此元气虚弱，心神虚损也。先以朱砂丸一服，稍安，后以补中益气汤倍用参、 加远志、茯神、酸枣仁、白芍、生地黄、麦门冬，连前数剂，渐次寻愈。

　　卷之二

　　饮食

　　脉：气口脉紧盛为伤食，食不消化，浮滑而痰。一云：五味淡薄，令人神爽气清。盖酸多伤脾，咸多伤心，苦多伤肺，甘多伤肾，辛多伤肝，尤忌生冷硬物。

　　节调饮食说：夫脾者，阴气也。静则神藏，燥则消亡，饮食自倍，肠胃乃伤。谓食物无务于多，贵在能节，所以保和而遂颐养也。若贪多务饱，饫塞难消，徒损暗伤，以招疾患。盖食物饱甚，耗气非一，或食不下而上涌呕吐以耗灵源；或饮不消而作痰咯唾以耗神水；大便频数而泄，耗谷气之化生；溲便滑利而浊，耗源泉之浸润。

　　至于精清冷而下漏，汗淋沥而下泄，莫不由食物之过伤，滋味之太浓。如能节满意之食，省爽口之味，常不至于饱甚者，即顿顿必无伤物，物皆为益，糟粕变化，早晚溲便，按时精华，和凝上下，津液含蓄，神气内守，荣卫外固，邪毒不能犯，疾病无由作。故圣人立言垂教为养生之大经也。

　　伤食者，只因多餐饮食，脾虚运化不及，停于胸腹，饱闷恶心、恶食不食、嗳气作酸、下泄臭屁、或腹痛吐泻，重则发热头疼，左手关脉平和、右手关脉紧盛，是伤食也。初起一吐即宽；若郁久不化，成食积也。

　　脾胃俱实，能食而肥，过时不饥，多食不伤也；脾胃俱虚，不食而瘦，与食则减食，不与食则不思，饥饱不知也。食少而肥者，虽肥则四肢不举，盖脾因邪胜也；食多而瘦者，胃伏火邪于气分则能食，虽多食而不能生肌肉也。

　　伤食夹气感寒者，宜消食顺气表寒也。

　　行气香苏散

　　 治内伤生冷，饮食浓味坚硬之物，肚腹胀满疼痛，外感风寒湿气，头疼身热憎寒，遍身骨节麻木而痛，七情恼怒相冲，饮食不下、心腹气痛。

　　紫苏 陈皮 香附 乌药 川芎 羌活 枳壳（麸炒） 麻黄 甘草 因湿加苍术。

　　上锉生姜三片，水煎温服。外感风寒加葱白三根；内伤饮食加山楂、神曲炒。

　　饮食停积，痞胀作痛者，宜消导也。属热积者，宜：

　　枳实大黄汤

　　 治胸腹有食积，大便不通者。

　　枳实 浓朴（去皮） 大黄 槟榔 甘草 腹痛甚加木香。

　　上锉一剂，水煎，空心热服。以利为度，不可再服。

　　消滞丸

　　 消酒、消食、消水、消气、消痞、消胀、消肿、消积、消痛。此药消而不见，响而不动，药本寻常，其功甚捷。

　　黑牵牛（ ，取头末，二两） 香附米（炒） 五灵脂（一两）

　　上为细末，醋糊为丸，如绿豆大。每服二三十丸，食后生姜汤下。

　　属冷积者，宜：

　　内消散

　　 治过食寒硬之物，食伤太阴，或呕吐痞满胀痛。

　　陈皮 半夏（姜制） 白茯苓（去皮） 枳实（去瓤，麸炒） 山楂肉 神曲（炒） 砂仁 香附 三棱莪术 干生姜上锉一剂，水煎温服。

　　沉香化滞丸

　　 消积滞、化痰饮、去恶气、解酒积、中满呕哕恶心。

　　沉香（五钱） 蓬术（醋炒、三两） 香附（炒） 陈皮（各一两） 木香 砂仁 藿香 麦芽（炒）

　　神曲（炒） 甘草（炙。各一两）

　　上为细末，酒糊为丸，如绿豆大。每服五十丸，空心沸汤下。

　　饮食不思、痞闷者，胃寒也。

　　香砂养胃汤

　　 治脾胃不和，不思饮食、口不知味、痞闷不舒。

　　香附（炒） 砂仁 苍术（米泔制，炒） 浓朴（姜汁炒） 陈皮（各八分） 人参（五分） 白术（去芦，一钱） 茯苓（去皮，八分） 木香（五分） 白豆蔻（去壳，七分） 甘草（炙）

　　上锉剂，姜枣煎服。脾胃寒加干姜、官桂；肉食不化加山楂、草果；米粉面食不化加神曲、麦芽，生冷瓜果不化加槟榔、干姜；胸腹饱闷加枳壳、萝卜子、大腹皮，伤食胃口痛加木香、枳实、益智，伤食泄泻加干姜、乌梅、白术；伤食、恶心呕吐加藿香、丁香、半夏、乌梅、干姜。

　　饮食不化到饱者，脾虚也。

　　香砂六君子汤

　　 治脾虚不思饮食，食后到饱。

　　香附（一钱） 砂仁（五分） 人参（五分） 白术（一钱） 茯苓（去皮） 半夏（姜制） 陈皮（各一钱）

　　木香（五分） 白豆蔻 浓朴（姜汁炒，一钱） 益智仁 甘草（炙。各五分）

　　上锉一剂，姜枣煎服。胃口恶寒、呕吐不止去木香、益智仁，加丁香、藿香，名藿香安胃汤。

　　饮食自倍者，脾胃两伤也。

　　香砂平胃散

　　 治伤食。

　　香附（炒，一钱） 砂仁（七分） 苍术（米泔制，炒，一钱） 陈皮（一钱） 甘草（五分） 枳实（麸炒，八分） 木香（五分） 藿香（八分）

　　上锉一剂，姜一片，水煎服。肉食不化加山楂、草果；米粉面食不化加神曲、麦芽；生冷瓜果不化加干姜、青皮；饮酒伤者加黄连、干葛、乌梅；吐泻不止加茯苓、半夏、乌梅，去枳实。

　　酒者大热有毒，气味俱阳，乃无形之物也。

　　葛花解酲汤

　　 治饮酒太过，呕吐痰逆、心神烦乱、胸膈痞塞、手足战摇、饮食减少、小便不利。

　　白豆蔻 砂仁 葛花（各五钱） 木香（五分） 青皮（三分） 白茯苓 陈皮 猪苓 人参（各一钱半）

　　白术 神曲（炒） 泽泻 干生姜（各二钱）

　　上为末和匀，每服三钱，白汤调下。但得微汗，酒病去矣。论云：此盖不得已用之，岂可恃赖日日饮酒耶？是方气味辛温，偶因酒病，服之则不损元气，何者敌酒病故也。若频服之，损人天年也。

　　神仙不醉丹

　　白葛花 白茯苓（去皮） 小豆花 葛根 木香 天门冬（去心） 缩砂仁 牡丹皮 人参（去芦）

　　官桂 枸杞子 陈皮 泽泻 海盐 甘草（各等分。）

　　上为细末，炼蜜为丸，如弹子大。每服一丸，细嚼，热酒送下。一丸可饮酒十盏，十丸可饮酒百盏。

　　调理脾胃者，医中之王道也。

　　太和丸

　　 治元气脾胃虚损，不思饮食、肌体羸瘦、四肢无力、面色痿黄，专补气生血、健脾养胃、开胸快膈、清郁化痰、消食顺气、平和调理之剂。

　　人参（去芦，五钱） 白术（去芦，土炒、四两） 白茯苓（去皮，半两） 陈皮（一两） 半夏（面炒，二两二钱） 枳实（麸炒，一两） 黄连（姜汁炒，一两） 当归（酒洗，一两） 山楂（蒸，去子，一两）

　　木香（五钱） 白芍（酒炒，一两半） 香附（童便炒，一两） 神曲（炒，一两半） 麦芽（炒，一两半）

　　白豆蔻（去壳，一两三钱） 龙眼肉（一两三钱） 大粉草（炙，七钱）

　　上为末，荷叶一个煎汤，打仓米糊为丸，如梧桐子大。每服百九，不拘时，米汤送下。

　　一人患因房劳后，吃红柿十数枚，又饮凉水数碗，少顷，又食热面数碗而心腹大痛。予诊六脉沉微而气口稍大，此寒热相搏而致也。以附子、干姜、肉桂、枳实、山楂、神曲、莪术、香附一服立止。后浑身发热，又以小柴胡汤一剂而安。

　　一人腊月赌食羊肉数斤，被羊肉冷油冻住，堵塞在胸膈不下，胀闷而死。诸医掣时。余见六脉俱有，用黄酒一大坛，温热入大缸内，令患人坐于中，众手轻轻乱拍胸腹背心，令二人吹其耳，及将热烧酒灌之，次服万亿丸，得吐泻而愈。

　　卷之二

　　郁证

　　脉多沉伏。郁证者，郁结而不散也。人之气血冲和，百病不生；一有郁结，诸病生焉。五郁者，金水木火土，泄折达发夺之义是也。六郁者，气血痰湿热食结聚而不得发越也。气郁者，腹胁胀满、刺痛不舒、脉沉也。

