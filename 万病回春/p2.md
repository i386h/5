<!-- { "loadSidebar": true } -->
　　（起瞳子 穴，终窍阴穴，传足厥阴肝经。）足厥阴，肝经也。（起大敦穴，终期门穴，复传手太阴肺经。）足阳明，胃经也。（起头维穴，终厉兑穴，传足太阴脾经。）足太阴，脾经也。（起隐白穴，终大包穴，传手少阴心经。）

　　头者，诸阳之会也。鼻者，属肺，鼻和则知香臭也。目者，属肝，目和则知黑白也。口者，属脾，口和则知谷味也。舌者，属心，舌和则知五味也。耳者，属肾，耳和则知五音也。肺开窍于鼻也，心开窍于舌也，脾开窍于口也，肝开窍于目也，肾开窍于耳也。齿者，肾之标，骨之余也。发者，属心，禀火气也。须者，属肾，禀水气也。眉者，属肝，禀木气也。毛者，属肺，禀金气也。咽者，咽物，通水谷，接三脘，以通胃也，呵欠者，胃也。

　　喉者，候气，有九节通五脏，以系肺也。善嚏者，肺气也。声音者，根出于肾也。善噫者，脾气也。

　　发者，血之余也，爪者，筋之余也。神者，气之余也。目得血而能视也，耳得血而能听也，手得血而能摄也，掌得血而能握也，足得血而能步也，脏得血而能液也，腑得血而能气也。魂者，神明之辅弼也。魄者，积气之匡佐也。营者，水谷之精气也，卫者，水谷之悍气也。直行者，谓之经也；旁行者，谓之络也。脉者，天真委和之气也。三部者，尺关寸也。九候者，浮中沉也。五脏者，心肝脾肺肾也。六腑者，胆胃大肠小肠膀胱三焦也。

　　左手寸口，心与小肠之脉所出，君火也。左手关部，肝与胆之脉所出，风木也。左手尺部，肾与膀胱之脉所出，寒水也。右手关部，脾与胃之脉所出，湿土也。右手寸口，肺与大肠之脉所出，燥金也。右手尺部，命门与三焦之脉所出，相火也。每部中各有浮、中、沉三候也。三候，三而三之，为九候也。浮者，主皮肤，候表及腑也；中者，主肌肉，以候胃气也；沉者，主筋骨，候里及脏也。寸为阳，为上部，法天，为心肺，以应上焦，主心胸以上至头之有疾也。关为阴阳之中，为中部，法人，为肝脾，以应中焦，主膈以下至脐之有疾也。尺为阴，为下部，法地，为肾命，以应下焦，主脐以下至足之有疾也。四时之脉者，弦、钩、毛、石也。春脉弦者肝，东方木也。夏脉钩者心，南方火也。秋脉毛者肺，西方金也。冬脉实者肾，北方水也。四季脉迟缓者脾，中央土也。四时平脉者，六脉俱带和缓也。（谓有胃气，有胃气曰生；无胃气曰死。）

　　一呼一吸者，为一息也。一息四至者，为平脉也。太过不及者，病脉也。关格覆溢者，死脉也。三迟二败，冷而危也。六数七极，热生多也。八脱九死十归墓也，十一十二绝魂也，两息一至死脉也。

　　五行者，金木水火土也。相生者，谓金生水、水生木、木生火、火生土、土生金是也。相克者，谓金克木、木克土、土克水、水克火，火克金是也。相生者，吉也，相克者，凶也。心若见沉细，肝见短涩，肾见迟缓，肺见洪大，脾见弦长，皆遇克也。心若见缓，肝见洪，肺见沉，脾见涩，肾见弦，皆遇我之所生也。男子左手脉常大于右手为顺也；女子右手脉常大于左手为顺也。男子尺脉常弱，寸脉常盛，是其常也；女子尺脉常盛，寸脉常弱，是其常也。男得女脉，为不足也；女得男脉，为不足也。男子不可久泻也；女子不可久吐也。

　　左手属阳，右手属阴也。关前属阳，关后属阴也。汗多亡阳，下多亡阴也。诸阴为寒，诸阳为热也。

　　人迎者，左手关前一分是也。气口者，右手关前一分是也。人迎以候天之六气，风、寒、暑、湿、燥，火之外感也。人迎浮盛。则伤风也；紧盛，则伤寒也；虚弱，则伤暑也；沉细，则伤湿也；虚数，则伤热也。气口以候人之七情，喜、怒、忧、思、悲，恐、惊之内伤也。喜者，则脉数也；怒者，则脉激也；忧者，则脉涩也；思者，则脉结也；悲者，则脉紧也；恐者，则脉沉也，惊者，则脉动也。人迎脉紧盛大于气口一倍，为外感风与寒，皆属于表，为阳也、腑也。气口脉大于人迎一倍，脉紧盛为伤食、为劳倦，皆属于里，为阴也、脏也。人迎气口俱紧盛，此为夹食伤寒，为内伤外感也。男子久病，气口充于人迎者，有胃气也。女子久病，人迎充于气口者，有胃气也。（病虽重可治，反此者逆。）

　　外因者，六淫之邪也；内因者，七情之气也；不内外因者，饮食劳倦跌扑也。

　　浮、沉、迟、数、滑、涩者，为六脉也，浮者，为阳在表、为风、为虚也。沉着，为阴在里，为湿、为实也。迟者在脏，为寒、为冷、为阴也。数者在腑，为热、为燥、为阳也。滑者，血多气少也。（滑为血有余。）涩者，气多血少也。（涩为气浊滞。）

　　八要者，表里虚实寒热邪正是也。八脉者，浮沉迟数滑涩大缓是也。表者脉浮，以别之病不在里也。里者脉沉，以别之病不在表也。虚者脉涩，以别之五虚也。实者脉滑，以别之五实也。寒者脉退，以别之脏腑积冷也。热者脉数，以别之脏腑积热也。邪者脉大，以别之外邪相干也。正者脉缓，以别之外无邪干也。洪、弦、长、散、浮之类也，伏、实、短、牢、沉之类也，细、小、微、败、迟之类也，疾、促、紧、急、数之类也，动、摇、流、利、滑之类也，芤、虚、结、滞、涩之类也，坚、实、钩、革、大之类也，濡、弱、柔、和、缓之类也。

　　七表者，浮、芤、滑、实、弦、紧、洪是也。浮者不足，举有余也；芤者中空，两畔居也；滑者如珠，中有力也；实者逼逼与长俱也；弦者如按弓弦状也，紧者牵绳转索是也；洪者按之皆极大也；浮为中风，芤失血也；滑吐实下分明别也；弦为拘急，紧为疼也；洪大从来偏主热也。

　　八里者，微、沉、缓、涩、迟、伏、濡、弱也。微者如有又如无也；沉者举无按有余也；迟缓息间三度至也；濡者散止细仍虚也；伏者切骨沉相类也；弱者沉微指下图也；涩者如刀轻刮竹也；迟寒缓结微为痞也；涩因血少沉气滞也；伏为积聚濡不足也；弱则筋痿少精气也。

　　九道者，长、短、虚、促、结、代、牢、动、细也。长者流利通三部也；短者本部不及细也；促者来数急促歇也；虚者迟大无力软也；结者时止而迟缓也；代者不还真可吁也；牢者如弦沉更实也；动者鼓动无定居也；细者虽有但如线也；长为阳毒三焦热也；短气壅郁未得倡也，促阳气拘时兼滞也；虚为血少热生惊也；代主气耗细气少也；牢气满急时主疼也；结主积气闷兼痛也，动是虚劳血痢崩也。

　　六死者，雀啄、屋漏、弹石、解索、鱼翔、虾游也。雀啄连来三五啄也，屋漏半日一点落也，弹石硬来寻即散也；解索搭指即散乱也；鱼翔似有亦似无也；虾游静中跳一跃也。

　　奇经八脉者，阳维、阴维、阳跷、阴跷、冲脉、任脉、督脉、带脉也。阳维者为病，苦寒热也；阴维者为病，苦心痛也；阳跷者为病，阴缓而阳急也；阴跷者为病，阳缓而阴急也；冲之为病，气逆而里急也；督之为病，脊强而厥冷也；任之为病，其内苦结，男为七疝，女为瘕聚也；带之为病，腹满腰胀，溶溶若坐水中也。

　　中风宜迟浮，忌急实也。伤寒宜洪大，忌沉细也。咳嗽宜浮濡，忌沉伏也。腹胀宜浮大，忌虚小也。下利宜微小，忌浮洪也。狂疾宜实大，忌沉细也。霍乱宜浮洪，忌微迟也，消渴宜数大，忌虚小也。水气宜浮大，忌沉细也。

　　鼻衄宜沉细，忌浮大也。心腹疼痛宜沉细，忌浮大也。上气浮肿宜浮滑，忌微细也。头痛宜浮滑，忌短涩也。喘急宜浮滑，忌涩脉也。唾血宜沉弱，忌实大也。金疮宜微细，忌紧数也。中恶宜紧细，忌浮大也。中毒宜数大，忌微细也。吐血宜沉小，忌实大也。肠癖宜沉迟，忌数疾也。内伤宜弦紧，忌小弱也。风痹宜虚濡，忌紧急也。温病发热，忌微小也。腹中有积，忌虚弱也。病热，忌脉静也。病泄，忌脉大也。翻胃宜浮缓，忌沉涩也。咳逆宜浮缓，忌弦急也。诸气宜浮紧，忌虚弱也。痞满宜滑脉，忌涩脉也。妇人带下宜迟滑，忌虚浮也。妇人妊娠宜洪大，忌沉细也。产妇面赤舌青，母活子死也，面青舌青沫出，母死子活也；唇口俱青，子母俱死也。妇人已产，宜小实，忌虚浮也。妇人劳虚，右寸数者，死也；鱼口气急者，死也，循衣摸床者，死也；口臭不可近者，死也；面肿、色苍黑者，死也；发直如麻者，死也；遗尿不知者，死也；舌卷卵缩者，死也；眼目直视者，死也；面无光者、牙根黑者，死也；汗出身体不凉者，死也；头面痛、卒视无所见者，死也；黑色入耳、目、鼻，渐入口者，死也；温病大热，脉细小者，死也。人病脉不病者，名内虚也。温病汗出不至足者，死也。病若闭目不欲见人者，宜强急而长，忌浮短而涩也。病若开目而渴，心下牢者，宜紧实而数，忌浮涩而微也。病若吐血复衄血者，宜沉细，忌浮大而牢也。病若谵言妄语，身当有热，脉宜洪大，忌手足厥逆，脉细而微也。病若大腹而泄者，宜微细而涩，忌紧大而滑也。

　　诸风掉眩者，皆属于肝也。诸寒收引者，皆属于肾也。诸湿肿满者，皆属于脾也。诸痿喘呕者，皆属于胃也。

　　诸痛痒疮者，皆属于心也。瘦脱形发热、脉坚急者，死也。诸热瞀螈，皆属于火，手少阳三焦经也。（瞀、昏也。

　　螈、跳动也。）诸禁鼓栗，如丧神守，皆属于火，手少阴心经也。（禁冷也。）诸逆冲上，皆属于火，手厥阴心胞络经也。诸痉强直，皆属于湿，足太阳膀胱经也。诸腹胀大，皆属于热，足太阴脾经也。诸燥狂越，皆属于火，足阳明胃经也。诸暴强直，皆属于风，足厥阴肝经也。诸病有声，鼓之如鼓，皆属于热，手太阴肺经也。

　　诸病跗肿，酸疼惊骇，皆属于火，手阳明大肠经也。（跗肿，足皆肿也。）诸转反戾，水液混浊，皆属于热，手太阳小肠经也。诸病水液，澄沏清冷，皆属于寒，足少阴肾经也。诸呕吐酸，暴注下迫，皆属于热，足少阳胆经也。

　　（暴注，卒然泻也。下迫，里急后重也。）

