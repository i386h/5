<!-- { "loadSidebar": true } -->
　　发斑红赤为胃热，若紫不赤为热甚，紫黑为胃烂，故赤斑半生半死，黑斑者九死一生。大抵鲜红起发稀朗者吉，紫黑者难治，杂黑斑烂者死也。

　　凡斑欲出未出之际，且与升麻汤先透其毒。脉虚加人参，食少而大便不实加白术。

　　斑见已出，不宜再发也。斑不可汗，斑烂不宜下。如脉洪数，热甚烦渴者，人参化斑汤，若消斑毒，犀角玄参汤。

　　凡发斑疹，先将红纸点灯照看病患面部、胸膛、背上、四肢，有红点起者，乃发斑也。若大红点发于皮肤之上谓之斑；小红靥行于皮肤不出起者谓之疹。盖疹轻而斑重也。先将姜汁喷于斑上，以后照阴阳虚实寒热而用药。

　　凡丹疹皆是恶毒热血蕴蓄于命门，遇君相二火合起即发也。如遇热时，以防风通圣散辛凉之剂解之；寒月以升麻葛根汤等辛温之剂解之。凡丹疹先从四肢起而后入腹者死。

　　发斑者，热毒蕴于胸中也。

　　升麻汤

　　 治阳毒赤斑，出狂言吐脓血。

　　升麻（二钱） 犀角屑 射干 人参 生甘草（各一钱）

　　上锉一剂，水二盏，煎至一盏，去渣，温服。

　　人参化斑汤

　　人参（一钱） 石膏（二钱） 知母（三钱） 甘草（五分） 粳米（一撮）

　　上锉一剂，水煎服。斑盛加大青。

　　犀角玄参汤

　　犀角（一钱） 升麻（二钱） 香附（一钱） 黄芩（一钱半） 人参（五分） 玄参（一钱） 甘草（三分）

　　上锉一剂，加大青，水煎服。

　　隐疹者，红点如蚤螫之状也。防风通圣散。（方见中风。）

　　升麻葛根汤

　　升麻（二钱） 葛根（二钱） 芍药（二钱） 甘草（三分）

　　上锉一剂，水煎服。

　　犀角消毒汤

　　牛蒡子 荆芥穗 防风 甘草 犀角（一钱半，镑为细末，不入汤煎。）

　　上锉一剂，水二盏，煎至一盏，调犀角末服。

　　卷之三

　　发热

　　《脉经》曰：脉大无力为阳虚，脉数无力为阴虚。无力曰虚，有力曰实。

　　夫发热者，谓怫怫然发于皮肤之间，则成热也，与潮热、寒热若同而异。潮热者，有时而热，不失其时；寒热者，寒已而热，相继而发；至于发热，则无时而发也。

　　血虚有汗潮热者。

　　人参养荣汤

　　 治积劳虚损，四肢倦怠，肌肉消瘦而少颜色，吸呼气短，饮食无味也。

　　人参（去芦） 当归 陈皮 黄 （蜜炙） 桂心 白术（去芦） 甘草（炙，一钱） 白芍（酒炒，二钱） 熟地黄（酒浸） 茯苓（去皮） 五味子（各七分半） 远志（去心，炒五分）

　　上锉一剂，生姜三片、枣二枚、水二钟，煎至一钟，食远服。

　　气虚有汗潮热者，补中益气汤。（方见内伤。）

　　乌鸡丸

　　 治童男室女身发潮热、吐血痰、出盗汗、饮食少进、四肢无力。

　　黄 （蜜炙） 人参（去芦） 白术（去芦当 当归（酒洗） 白芍（酒炒） 生地 陈皮 秦艽 柴胡银柴胡 前胡 黄芩 胡黄连 黄柏（去粗皮） 知母（去毛） 贝母（去心） 桑白发 地骨皮 麦门冬（去心） 五味子（各一两。）

　　上锉细片，用乌骨白鸡一只，耳有绿色、脑有金色者佳，重一斤者，以麻子喂七日，缢死，去毛并内肠杂，纳药于内，用绿豆一斗五升浸润，放入小甑内三寸浓，又将青蒿四两衬之放鸡在上，仍以绿豆盖之，蒸极熟，将鸡折碎，同药晒干为末，汤浸，蒸饼为丸，如梧桐子大。每服七十丸，空心清米汤下。

　　血虚无汗潮热者，茯苓补心汤。（方见妇人虚劳门。）

　　气虚无汗潮热者。

　　人参清肌散

　　 治男妇气虚无汗潮热。

　　人参 白术 茯苓 当归 赤芍 柴胡 半夏 葛粉 甘草上锉一剂，姜枣煎服。

　　女子血虚有汗潮热者，茯苓补心汤。（方见妇人虚劳门。）

　　气血两虚，无汗潮热者，逍遥散。（方见妇人虚劳门。）

　　男妇四肢发热，筋骨间如火烙手者，郁遏阳气于脾胃之中也。

　　升阳散火汤

　　 治男妇四肢发热，肌表热如火烙，扪之烙手。此病多因血气而得之，或胃虚过食冷物，郁遏阳气于脾土之中，即火郁则发之，即火郁汤。

　　升麻 葛根 白芍 羌活 独活 人参（各五钱） 柴胡（八钱） 防风（三钱半） 生甘草（二钱）

　　炙甘草（三钱） 上锉一剂，生姜煎服。忌寒凉生冷之物，月余。

　　伤寒发热者，是外之寒邪伤卫也。九味羌活汤（方见伤寒。）

　　伤暑发热者，是外之热邪伤荣也。清暑益气汤（方见中暑。）

　　内伤发热者，是阳气自伤，属脾肺也。（其脉大而无力。）补中益气汤（方见内伤。）

　　阴虚发热者，是阴血自伤，属心肾也。（其脉数而无力。）滋阴降火汤（方见虚劳。）

　　夜则静，昼则发热者，此热在气分也。小柴胡汤加栀子、黄连、知母、地骨皮。

　　昼则静，夜则发热者，此热在血分也。四物汤加知母、黄柏、黄连、栀子、牡丹皮、柴胡。

　　昼夜俱发热者，此热在血气之分也。四物汤合小柴胡汤加黄连、栀子。

　　子午潮热者，加减逍遥散加黄芩、胡黄连、麦门冬、地骨皮、秦艽、木通、车前子、灯芯，水煎服。

　　一切发热憎寒者，邪在半表半里也。柴苓汤，即小柴胡汤合五苓散。

　　当归饮

　　 治劳心生热，鼻少见血，五心烦热。

　　当归（一钱二分） 芍药（一钱） 川芎（五分） 生地黄（一钱） 牡丹皮（一钱） 黄连（酒炒，七分） 麦门冬（去心，二钱） 地骨皮（七分） 酒黄芩（七分） 炒栀子（六分） 柴胡（六分） 生甘草（三分）

　　上锉一剂，水煎，食远热服。

　　一 仆人，五月间病热口渴、唇干谵语。诊其脉细而迟，用四君子加黄 、当归、芍药、熟附子，进一服，热愈甚，狂言狂走。或曰附子差矣。诊其脉如旧，仍增附子进一大服，遂汗出而热退，脉还四至矣。

　　一 妇人，夏间病热，初用平调气血兼清热和解之剂。服二三剂不应，热愈甚，舌上焦黑，膈间有火，漱水不咽。诊其脉，两手皆虚微而右手微甚，六七日内谵语撮空、循衣摸床，恶症俱见。后用四物汤加黄芩、人参、白术、陈皮、麦门冬、知母、熟附子。服之一二时，汗出而热退。次日复热，再服仍退。又次日复发，知其虚汗也，遂连进十服，皆加附子而安。

　　一 男子发热烦渴头痛，误行发汗，喘急腹痛，自汗谵语。用十全大补汤加附子治之，熟睡唤而不醒，及觉诸症顿退，再剂而痊。

　　卷之四

　　补益

　　脉：平脉弦大，劳损而虚。大而无力，阳衰易扶；数而无力，阴火难除。寸弱上损，浮大里枯；尺寸俱微，五劳之躯。血羸左濡，气怯右推，左右微小，血气无余。劳瘵脉数或涩细，如潮汗咳血、肉脱者殂。

　　《内经》曰：久视伤血，久卧伤气，久坐伤肉，久立伤骨，久行伤筋。若夫七情五心之火飞越，男女声色之欲过淫，是皆虚损之所由也。《机要》曰：虚损之疾，寒热因虚而感也。感寒则损阳，阳虚则阴盛。凡损自上而下，一损损于肺，皮聚而毛落；二损损于心，血脉虚少，不能荣于脏腑，妇人则月水不通；三损损于胃，饮食不为肌肤。治宜以辛甘淡，过于胃则不可治矣。感热则损于阴，阴虚则阳盛。若损自下而上，一损损于肾，骨痿不能起于床；二损损于肝，筋缓不能自收持；三损损于脾，饮食不能消克。治宜以苦酸咸，过于脾则不可治矣。又曰：心肺损而色惫，肾肝损而形痿。《难经》曰：治损之法，损其肺者益其气；损其心者补其荣血；损其脾者调其饮食，适其寒温；损其肝者缓其中；损其肾者益其精。皆是虚损病因治法之大要也。

　　四君子汤

　　 治脾胃虚弱、饮食少思，或大便不实、体瘦面黄，或胸膈虚痞、痰嗽吞酸，或脾胃虚弱、善患疟痢等症。

　　人参（去芦） 白术（去芦） 茯苓（去皮）各二钱 甘草（炙，一钱）

　　上锉一剂。生姜三片，枣一枚，水煎温服。加陈皮，名异功散。

　　六君子汤

　　 治脾胃虚弱、饮食少思，或久患疟痢。若觉内热，或饮食难化作酸，属虚火，须加炮姜，其功甚速。即前方加半夏、陈皮。

　　香砂六君子汤

　　 即六君子加香附、藿香、砂仁。

　　四物汤

　　 治血虚发热，或寒热往来，或日晡发热、头目不清，或烦燥不寐、胸膈作胀，或胁作痛，尤当服之。

　　当归（酒浸） 熟地黄（各三钱） 白芍（二钱） 川芎（一钱五分）

　　上锉一剂。水煎温服。

　　加味四物汤

　　 即前方加山栀、柴胡、牡丹皮。

　　八珍汤

　　 治肝脾伤损、血气虚弱、恶寒发热，或烦躁作渴，或寒热昏愦，或胸膈不利、大便不实，或饮食少思、小腹胀满等症。

　　人参 白术 茯苓 当归 川芎 白芍 熟地黄（各一钱） 甘草（炙，五分）

　　上锉一剂。姜枣煎服。加黄 、肉桂各一钱，名十全大补汤。

　　十全大补汤

　　 治气血俱虚，发热恶寒，自汗盗汗，肢体倦怠；或头痛眩晕，口干作渴。

　　又治久病虚损，口干少食，咳而下利，惊悸发热；或寒热往来，盗汗自汗，晡热内热，遗精白浊；或二便见血，小腹作痛，小便短少，大便干涩；或大便滑泄，肛门下坠，小便频数，阴茎痒痛等症。

　　补中益气汤

　　 治中气不足，或误服克伐，四肢倦怠，口干发热，饮食无味；或饮食失节，劳倦身热，脉洪大而无力；或头痛恶寒自汗；或气高而喘，身热而烦，脉微细软弱，自汗，体倦少食；或中气虚弱而不能摄血；或饮食劳倦而患疟痢等症，因脾胃虚而不能愈者；或元气虚弱，感冒风寒，不胜发表，宜用此代之；或入房而后，劳役感冒；或劳役感冒而后入房者，急加附子。愚谓人之一身，以脾胃为主。脾胃气实，则肺得其所养，肺气既盛，水自生焉。水升则火降，水火既济而令天地交泰之会矣。脾胃既虚，四脏俱无生气，故东垣先生着《脾胃》《内外伤》等论，谆谆然皆以固脾胃为本，所制补中益气汤又冠诸方之首。观其立方本旨可知矣。故曰补肾不若补脾，正此谓也。前所言治症概举其略，余当仿此而类推之。是方之妙，并注以表明之。

　　人参 黄 （蜜炒） 白术（炒） 甘草（炙，各一钱半） 当归（一钱） 陈皮（五分） 柴胡 升麻（各二分）

　　上锉一剂。姜枣水煎，空心午前服。

　　六味丸

