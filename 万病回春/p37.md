<!-- { "loadSidebar": true } -->
　　王大参嗣君，年十八岁。患痫，每发即仆地，吐涎，不省人事，少顷复苏。或一月一发，或两月发四五次者，七年遍医弗效。余诊六脉滑数，人迎紧盛，此气血虚而有风痰壅并也。以追风祛痰丸加人参、当归、黄连各一两，安神丸，二药兼服，未及半年而痊。后有数人，俱同此治，皆愈。

　　一小儿十五岁，御女后复劳役，考试失意，患痫症三年矣。遇劳则发。用十全大补汤、加味归脾汤之类，更以紫河车生研如膏，入蒸糯米饭为丸，如梧桐子大。每服百丸，日三、五服而痊。后患遗精、盗汗、发热，仍用前药及六味丸而愈。此方治痫，不拘男女老幼皆效

　　卷之四

　　健忘

　　健忘者，为事有始无终，言发不知首尾，此是病名也，非比生成愚顽也。精神短少者，多至于痰。有因心气不足，恍惚多忘事者；有因思虑过度，劳伤心脾忘事者，用醒脾汤加减；若痰迷心窍忘事者，用瓜蒌枳实汤加减治之（方见痰饮）。

　　健忘者，思虑伤心脾也。又云健忘者，陡然而忘其事也。

　　归脾汤

　　 治脾经失血，少寐，发热盗汗；或思虑伤脾，不能摄血，以致妄行或健忘怔忡、惊悸不寐；或心脾伤痛、嗜卧少食；或忧思伤脾、血虚发热；或肢体作痛、大便不调；或经候不准、晡热内热；或瘰 流注，不能消散溃敛。

　　人参 白术 黄 （炒） 白茯苓（去皮） 龙眼肉 当归 远志（甘草泡去心） 酸枣仁（炒，各一钱） 木香 甘草（炙，各五分）

　　上锉一剂。生姜三片，枣一枚，水煎服。本方加柴胡、山栀，名加味归脾汤。

　　状元丸

　　 专补心生血，宁神定志，清火化痰。台阁勤政，劳心灯窗，读书辛苦，并健忘怔忡不寐及不善记而多忘者，服之，能日诵千言，胸藏万卷，神效。

　　人参（二钱） 白茯神（去皮木） 当归（酒洗） 酸枣仁（炒，各三钱） 麦门冬（去心） 远志（去心） 龙眼肉 生地黄（酒洗） 玄参 朱砂 石菖蒲（去毛，一寸九节者佳，各三钱） 柏子仁（去油，二钱）

　　上为细末， 猪心血为丸，如绿豆大，金箔为衣。每服二、三十丸，糯米汤送下。

　　天王补心丹

　　 宁心保神，益血固精，壮力强志，令人不忘。除怔忡，定惊悸，清三焦，化痰涎，祛烦热，疗咽干，养育精神。

　　人参（五钱） 五味子 当归（酒洗） 天门冬（去心） 麦门冬（去心） 柏子仁 酸枣仁（炒）

　　玄参 白茯神（去皮） 丹参 桔梗（去芦） 远志（去心）各五钱 黄连（去毛，酒炒，二两）

　　生地黄（酒洗，四两） 石菖蒲（一两）

　　上为细末，炼蜜为丸，如梧桐子大，朱砂为衣。每服三十丸，临卧时服，灯心、竹叶煎汤送下。

　　一方 有熟地黄、百部、牛膝、杜仲、茯神、甘草各等分，金箔为衣，炼蜜为丸，如弹子大。临卧服一丸，细嚼，灯心、红枣煎汤送下。无麦冬、黄连、生地黄。

　　孔子大圣枕中方：龟甲（即龟板自败者佳） 龙骨（ ） 远志（去心） 石菖蒲（去毛）。

　　上四味等分为末。酒调方寸匕，日三服。令人聪明。

　　人若多忘事，用远志、石菖蒲，每日煎汤服，心通万卷书。

　　癫狂健忘，怔忡失志及恍惚惊怖，人心神不守舍、多言不定，一切真气虚损，用紫河车入补药内服之，大能安心养血宁神。

　　一健忘、惊悸、怔忡不寐，用六味丸加远志、石菖蒲、人参、白茯神、当归、酸枣仁（炒），同为丸服。

　　卷之四

　　怔忡

　　怔忡者，心无血养，如鱼无水，心中惕惕然而跳动也，如人将捕捉之貌。若思虑即心跳者，是血虚也。

　　四物安神汤

　　 治心中无血养，故作怔忡。兼服辰砂安神丸。

　　当归（酒洗） 白芍（酒炒） 生地黄（酒洗） 熟地黄 人参（去芦） 白术（去芦） 茯神（去皮木） 酸枣仁（炒） 黄连（姜炒） 栀子（炒） 麦门冬（去心） 竹茹 辰砂（研末，临服调入） 乌梅（一个）

　　上锉一剂。枣二枚，炒米一撮，水煎，食远服。

　　心若时跳时止者，是痰因火动也。二陈汤治痰因火动作怔忡（方见痰症）。根据本方加枳实、麦冬、竹茹、炒黄连、炒山栀、人参、白术、当归、辰砂、乌梅、竹沥、姜三片、枣一枚，水煎，用辰砂末调服。

　　心慌神乱者，血虚火动也。

　　朱砂安神丸

　　 治血虚心烦懊 、惊悸怔忡、胸中气乱。

　　朱砂（另研末，水飞过，二钱） 当归（酒洗净，二钱半） 生地黄（酒洗，一钱五分） 黄连（酒洗，炒，六钱） 甘草（炙，二钱半） 一方加人参 白术（去芦） 茯苓（去皮） 酸枣仁（炒） 麦门冬（去心，各等分）

　　上为末，炼蜜为丸，如黍米大。每服五十丸，食远空心米汤送下。

　　养血清火汤

　　 治心慌神乱、烦躁不宁。

　　当归 川芎（七分） 白芍（酒炒） 生地黄（酒洗） 黄连（酒炒，各一钱） 片芩（去朽，八分）

　　栀子（炒，八分） 酸枣仁（炒） 麦门冬（去心，各一两） 远志（去心） 辰砂（五分，另研调服） 甘草（三分）

　　上锉一剂。生姜三片，水煎，温服。

　　卷之四

　　惊悸

　　脉：惊悸怔忡，寸动而弱；寸紧胃浮，悸病乃作；饮食痰火，伏动滑搏；浮微弦濡，忧惊过怯；健忘神亏，心虚浮薄。

　　惊悸者，忽然惊惕而不安也。惊悸属血虚火动者，宜养心以清火也。

　　养血安神汤

　　当归身（五分，酒洗） 川芎（五分） 白芍（炒，五分） 生地黄（酒洗，一钱） 陈皮（五分） 白术（七分） 茯神（一钱） 酸枣仁（七分，炒） 柏子仁（五分，炒） 黄连（五分，酒炒） 甘草（炙，三分）

　　上锉一剂。水煎服。

　　安神镇惊丸

　　 治血虚心神不安、惊悸怔忡不寐等症。

　　当归（酒洗，一两） 白芍（煨，一两） 川芎（七钱） 生地（酒洗，两半） 白茯苓（去皮木，七钱）

　　贝母（去心，二两） 远志（去心，七钱） 酸枣仁（炒，五钱） 麦门冬（去心，二两） 黄连（姜汁炒，五钱） 陈皮（去白，一两） 甘草（二钱） 朱砂（一两，研末飞过）

　　上为细末，炼蜜丸，如绿豆大。每服五十丸，食远枣汤送下。

　　惊悸属痰火而兼气虚者，宜清痰火以补虚也。

　　温胆汤

　　 治痰火而惊惕不眠。

　　人参 白术（去芦） 茯神（去皮木） 当归（酒洗） 生地黄（酒洗） 酸枣仁（炒） 麦门冬半夏（姜汁炒） 枳实（麸炒） 黄连（酒炒） 竹茹 山栀（炒，各等分） 甘草（三分） 辰砂（五分临服研末调入）

　　上锉一剂。姜一片，枣一枚，乌梅一个，竹沥调辰砂末服。

　　金箔镇心丸

　　 治一切惊悸。

　　朱砂 琥珀 天竺黄（各五钱） 胆星（一两） 牛黄 雄黄 珍珠（各二钱） 麝香心经有热，加炒黄连、当归、生地黄各二两，炙甘草五钱，人参一两，去雄黄、胆星、麝香。上为细末，炼蜜为丸，如皂角子大，金箔为衣。每服一丸，用薄荷汤送下。

　　惊悸属心虚、气虚而有痰者，宜安神补虚以化痰也。

　　益气安神汤

　　 治七情六淫相感而心虚，夜多梦寐，睡卧不宁，恍惚惊怖痰 。

　　当归（一钱二分） 茯神（去皮木，二钱一分） 黄连（八分） 麦门冬（去心） 酸枣仁（炒） 远志（去心） 人参 黄 （蜜炙） 胆星 淡竹叶（各一钱） 小草（六分） 生地黄（一钱）

　　上锉一剂。生姜一片，枣一枚，水煎服。

　　琥珀定志丸

　　 专补心生血，定魄安魂，扶肝壮胆，管辖神魂，惊战虚弱，气乏疾并治。

　　南星半斤（先将地作一坑，用炭火十八斤在坑内烧红，去炭净，好酒十余斤倾入在坑内，大瓦盆盖覆周遭，以炭火拥定，勿令泄气，次日取出，为末） 真琥珀（一两，皂角水洗去油）大辰砂（二两，公猪心割开入内，用线缚住，悬胎煮酒二碗） 人乳（用姜汁制） 楝参（三两白茯苓（三两，去皮） 白茯神（去皮木，三两） 石菖蒲（二两，猪胆汁炒） 远志（水泡去心，二两，猪胆汁煮过晒干，用姜汁制）

　　上为极细末，炼蜜为丸，如梧桐子大。每夜卧时盐汤送下五、七十丸。

　　晒干人乳法

　　 用人乳数碗，入瓦盆内，莫搅动，四围晒干刮一处，干则再刮，乳干以姜汁拌晒用。

　　辰砂宁志丸

　　 治劳神过度致伤心血，惊悸怔忡、梦寐不宁，若有人来捕捉，渐成心疾，甚至癫狂者。

　　辰砂（二两，用无灰酒三升，煮酒将尽，留二盏用之） 远志（去心） 石菖蒲（去毛） 酸枣仁（炒） 乳香（炙） 当归身（酒洗，各七钱） 人参（五分） 白茯神（去皮木，七钱） 白茯苓（去皮），七钱）

　　共捣细末，用猪心一个研如泥，入前药末，并煮辰砂，酒搅匀，丸如绿豆大。每服六、七十丸，临卧以枣汤送下。

　　卷之四

　　虚烦

　　《巢氏病源》曰：心烦不得眠者，心热也；但虚烦不得眠者，胆寒也。虚烦者，心胸烦扰而不宁也。

　　加味温胆汤

　　 治病后虚烦不得卧及心胆虚怯，触事易惊，短气悸乏。

　　半夏（泡七次，三钱半） 竹茹 枳实（麸炒，各一钱半） 陈皮（二钱二分） 茯苓 甘草（各一钱一分） 酸枣仁（炒） 远志（去心） 五味子 人参 熟地黄（各一钱）

　　上锉一剂。姜、枣煎服。

　　竹叶石膏汤

　　 治大病后，表里俱虚，内无津液，烦渴心躁及诸虚烦热与伤寒相似，但不恶寒，身不疼痛，不可汗下，宜服之（方见伤寒）。

　　卷之四

　　不寐

　　健忘惊悸、怔忡失志、不寐心风，皆从痰涎沃心，以致心气不足。若用凉剂太过则心火愈微、痰涎愈盛而病益深，宜理痰气。

　　高枕无忧散

　　 治心胆虚怯，昼夜不睡。

　　陈皮 半夏（姜制） 白茯苓（去皮） 枳实（麸炒） 竹茹 麦门冬（去心） 龙眼肉 石膏（各一钱半） 人参（五钱） 甘草（一钱半）

　　上锉一剂。水煎服。

　　酸枣仁汤

　　 治多睡及不睡。

　　酸枣仁（和皮微炒） 人参（去芦） 白茯苓（去皮，各等分）

　　上锉一剂。水煎，如不要睡，即热服；如要睡，即冷服。

