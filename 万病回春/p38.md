<!-- { "loadSidebar": true } -->
　　胆虚不眠，寒也。用酸枣仁（炒），为末，竹叶煎汤调服。胆实多睡，热也。用酸枣仁（生）为末，茶、姜汁调服。

　　一小儿十五岁，因用心太过，少寐惊悸、怔忡恶寒。先用补中益气汤、茯苓、酸枣、远志，恶寒渐止；又用加味归脾汤，惊悸少安；又用养心汤而痊。

　　卷之四

　　邪祟

　　脉：乍疏乍数、乍大乍小，或促或结，皆邪脉也；脉紧而急者遁尸。

　　丹溪曰：俗云冲恶者，谓冲斥邪恶鬼崇而病也。如此病者，未有不因气血先亏而致者焉。血气者，心之神也。神既衰乏，邪因而入，理或有之。按此恐指山谷狐魅而言。若夫气血两虚，痰滞心胸，妨碍升降，不得营运，以致十二官各失其职，视听言动皆为虚。妄以邪治之，其人必死，可不审乎?

　　秦承祖灸鬼法

　　 治一切惊狂谵妄、逾垣上屋、骂詈不避亲疏等症。以病者两手大拇指用细麻绳扎缚定，以大艾炷置于其中两介甲及两指角肉，四处着火。一处不着即无效。灸七壮，神效。

　　辟邪丹

　　 治冲恶怪疾及山谷间九尾狐狸精为患。

　　人参 茯苓 远志 鬼箭 九节菖蒲 白术 苍术 当归（各一两） 桃奴（即桃树上不落者，十二月收者，焙干，五钱） 雄黄（另研） 辰砂（另研，各三钱） 牛黄（另研，一钱） 金箔（二十片） 或加麝香（一钱）

　　上并以桃奴已上诸药为细末，入雄黄、辰砂、牛黄三味末子和匀，以酒调米粉打糊为丸，如龙眼大，金箔为衣。临卧以木香汤化下一丸，诸邪不敢近体；更以绛纱囊盛五、七丸悬床帐中，尤妙。

　　有人得病之初，便谵言或发狂，六部无脉。然切大指之下、寸口之上，却有动脉者，此谓之鬼脉，乃邪崇为之也。不用服药，但宜符咒治之，或从俗送鬼神亦可。

　　卷之四

　　厥证

　　脉：阳厥脉滑而沉实；阴厥脉细而沉伏。

　　厥者，其脉短也。逆者，手足厥冷也。其症不一，散之方书者甚多。今始撮其大概，且如寒热厥逆者而为阴阳二厥也。阳厥者，是热深则厥深，盖阳极则发厥也。急宜六一顺气汤治之。阴厥者，始得之身冷脉沉、四肢厥逆、足 卧、唇口青，或自利不渴、小便色白，此其候也。治以四逆、理中之类，仍速灸关元百壮，鼻尖有汗为度。

　　凡初得病，身热头痛，大小便闭，或畏热，或饮水，或扬手掷足、烦躁不得安卧、谵语昏愦而厥，此阳厥也。宜大柴胡、六一顺气汤治之。渴者，白虎汤主之。

　　如得病后，四肢厥冷，脉沉而细，足挛卧而恶寒，引衣盖覆不欲水，或下利清谷而厥者，阴逆也，四逆汤；厥逆脉不至者，通脉四逆汤；手足指头微寒者，谓之清，理中汤；无热症而厥，当归四逆汤加吴茱萸生姜汤；喘促脉伏而厥，五味子汤；吐利手足厥冷，烦躁欲死，吴茱萸汤。

　　六一顺气汤、大柴胡汤、白虎汤（已上三方俱见伤寒）。四逆汤、理中汤（已上二方俱见中寒）。

　　卷之四

　　浊证

　　脉：两尺脉洪数，必便浊遗精。心脉短小，因心虚所致，必遗精便浊。

　　浊者，小便去浊也。有赤浊、有白浊，其状漩面如油光彩不定，漩脚澄下凝如膏糊，小便如米泔者，如粉糊者，如赤脓者，皆是湿热内伤，又肾经虚损而成浊也。瘦人是虚火，肥人是湿痰流下渗入膀胱，犹如天气寒则水澄清，天气热则水混浊。浊之为病，湿热之本明矣。

　　赤浊者，心虚有热也。

　　清心莲子饮

　　 治心中烦躁，思虑忧愁抑郁，小便赤浊，或有沙漠，夜梦遗精、遗沥涩痛，便赤，如或酒色过度，上盛下虚，心火上炎，肺金受克，故口苦咽干，渐成消渴，四肢倦怠，男子五淋，妇人带下赤白、五心烦热。此药温平，清火养神秘精，大有奇效。

　　石莲肉 人参（各二钱半） 黄 （蜜炙） 赤茯苓（各二钱） 麦门冬（去心） 地骨皮 黄芩车前子（各一钱半） 甘草上盛下虚，加酒炒黄柏、知母各一钱。

　　又方 治心经伏暑，小便赤浊。

　　人参（去芦，减半） 白术（去芦） 赤茯苓（去皮） 猪苓 泽泻 香薷 石莲肉 麦门冬（去心，各等分）

　　上锉一剂。水煎，空心温服。

　　白浊者，肾虚有寒也。

　　萆 饮川萆 益智仁 石菖蒲 乌药（各等分） 一方加茯苓、甘草。

　　上锉一剂。水煎，入盐一捻，空心服。

　　滋肾散

　　 治白浊初起或半月者，极效。

　　川萆 麦门冬（去心） 远志（去心） 黄柏（酒炒） 菟丝子（酒炒） 五味子（酒炒，各等分）

　　上锉一剂。竹叶三个，灯草一团，水煎，空心服。

　　赤白浊者，水火之不分也。

　　水火厘清饮

　　 治赤白浊。

　　益智 萆 石菖蒲 赤茯苓 车前子 猪苓 泽泻 白术（去芦） 陈皮 枳壳（麸炒） 麻黄（各等分） 甘草（三分）

　　上锉一剂。半酒半水煎，空心温服。久病，去麻黄，易升麻。

　　瘦人赤白浊者，是虚火也。

　　滋阴降火汤

　　 治瘦人虚火，患赤白浊（方见虚劳）；根据本方加白术、萆 、牛膝、山栀、 蓄，去芍药。

　　肥人赤白浊者，是湿痰也。

　　二陈汤

　　 治肥人湿痰赤白浊（方见痰症）。根据本方加苍术、白术、人参、当归、生地、麦冬、山栀、黄柏、萆 、牛膝、 蓄。

　　一白浊，足三阴经主之。属浓味湿热所致者，用加味清胃散（方见牙齿）；若肝肾虚热者，用六味丸为主（方见补益），佐以逍遥散（方见妇人虚劳）；若脾肾虚热者，用六味丸，佐以六君子汤（方见补益）；脾肝郁滞者，六味丸佐以归脾汤（方见健忘）；脾肺气虚者，六味丸佐以补中益气汤（方见补益）；湿痰下注者，补中益气汤佐以六味丸（方见补益）。

　　汪少宰头晕白浊，余用补中益气加茯苓、半夏，愈。而后患腰痛，用山药、山茱萸、五味、萆 、远志，顿愈。又因心劳，盗汗白浊，以归脾汤加五味而愈。后不时眩晕，用八味丸痊愈。

　　卷之四

　　遗精

　　脉：遗精白浊，当验于尺，结芤动紧，二症之的。微涩精伤，洪数火逼，亦有心虚，左寸短小。脉迟可生，急疾便夭。

　　邪客于阴，神不守舍，故心有所感，梦而后泄也。其后有三：年少气盛、鳏旷矜持，强制情欲，不自觉知，此泄如瓶之满溢者也。人或有之，是为无病，勿药可矣。心家气虚，不能主宰，或心受热，阳气不收，此泄如瓶之侧而出者也。人多有之，其病尤轻，合用和平之剂。脏腑积弱，真元久亏，心不摄念，肾不摄精，一泄如瓶之罅而漏者也。人少有之，其病最重，须当大作补汤。或谓梦泄尤甚于房劳，此世俗习闻其说也。独不观候之有轻重乎?外此又有一辈，神气消磨，怪异横生，风邪乘其虚，鬼气干其正，往往与鬼魅交通，是又厄运之不可晓者也。法药相助，诚哉是言。

　　久无色欲而精神满者，不必虑也。心有所慕而梦遗者，君火动、相火随也。夜梦与人交感而精泄者，谓之梦遗（俱用后方）。

　　清心汤

　　黄连 生地黄 当归 石莲肉 远志（甘草水泡，去心） 茯神（去皮木） 酸枣仁（炒）

　　人参（去芦，各等分） 甘草（减半）

　　上锉一剂。水煎服。

　　有不因梦而精自出者，此精道滑也。因心肾内虚，不能固守，皆相火动。

　　养心汤

　　辰砂（另研末，调入服） 远志（去心） 酸枣仁 石莲肉 芡实 莲蕊 天门冬 桔梗（去芦） 车前子 龙骨（各等分） 甘草（减半） 麦门冬（去心）

　　上锉一剂。灯心二十寸，水煎服。

　　治阴虚火动而遗精者，宜滋阴降火也。

　　保精汤

　　 治阴虚火动，夜梦遗精，或虚劳发热。

　　当归（酒洗） 川芎 白芍（酒炒） 生地黄（姜汁炒） 黄柏（酒炒） 知母（蜜炒） 黄连（姜汁炒） 栀子（童便炒） 沙参 麦门冬（去心） 干姜（炒黑）减半 牡蛎（火 ） 山茱萸（酒蒸，去核，各等分）

　　上锉一剂。水煎，空心温服。

　　有梦遗日久，气下陷者，宜升提肾气以归原也。

　　归元散

　　人参（去芦） 白术（去芦） 茯苓（去皮） 远志（去心） 酸枣仁（炒） 麦门冬（去心） 黄柏（童便炒） 知母（童便炒） 芡实 莲花须 枸杞子 陈皮 川芎（各等分） 升麻（减半） 甘草（减半）

　　上锉一剂。莲肉三个，枣子一枚，水煎，空心服。

　　固精丸

　　当归（酒洗） 熟地黄 山药（炒） 人参（去芦） 白术（去芦） 茯苓（去皮） 锁阳 牡蛎蛤粉 黄柏（酒炒） 知母（酒炒） 杜仲（酒和，姜汁炒） 椿根皮 破故纸（酒炒，各一两）

　　上为细末，炼蜜为丸，辰砂为衣，如梧桐子大。每服五十丸，空心酒吞下。

　　有湿热而遗精者，宜健脾除湿热也。

　　猪肚丸

　　 治遗精梦泄，不思饮食。健肢体及治肌瘦。气弱咳嗽，渐成劳嗽，并宜服之。

　　白术（去芦炒，五两） 苦参（去红皮，色白者，三两） 牡蛎（左顾者， ，另为末，四两）

　　上为末，用 猪肚一具洗净，砂罐内煮得极烂，石臼内捣半日，丸如小豆大。每服四十丸，半汤送下，日进三次或四次。久服，自觉身强体健而梦遗立止。

　　虚弱人患梦遗精滑者，宜补心肾也。

　　辰砂既济丸

　　 治元阳虚惫，精气不固，夜梦遗精，盗汗遗精者，服此药大补元气，涩精固阳，神效。

　　黄 （盐水炒） 人参 当归（酒洗） 山药 枸杞子 锁阳 败龟板（酥炙） 牡蛎（酒浸一宿， ，各二两） 熟地（酒洗，四两） 牛膝（去芦，酒洗） 知母（酒炒，各一两半） 破故纸（盐水炒，一两二钱） 黄柏（酒炒，一两）

　　上为末，用白术八两，水八碗，煎至一半，取渣再易水煎，漉净，合煎至二碗成膏，和丸如梧桐子大，辰砂为衣。空心盐汤下或酒下七十丸。用干物压之。

　　梦遗精滑，属肝肾虚热者，用四物汤加柴胡、山栀、山茱萸、山药（方见补益）；脾胃气虚者，用补中益气汤加山茱萸、山药；思虑伤脾者，兼用归脾汤加山茱萸、山药（方见补益）

　　；心肾不交者，用水火厘清饮（方见浊症）；心气虚热者，用清心莲子饮（方见浊症）；气血虚损者，用十全大补汤加山茱、山药、五味、麦门（方见补益）。

　　补遗方

　　止遗精盗汗法 用短床或蒲罗，内侧身曲腿而卧，不许伸脚，病自安。

