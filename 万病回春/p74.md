<!-- { "loadSidebar": true } -->
　　连翘 黄连 赤芍（各一钱） 归尾（一两） 金银花（一两） 皂角刺 牡蛎 大黄 天花粉芒硝（各三钱。）

　　上锉，酒、水各半煎服。

　　祛毒汤

　　 治一切无名肿毒、疼痛初起神效。

　　贝母 穿山甲（土炒成珠） 僵蚕（各一钱） 大黄（三钱，半生半熟）

　　上锉作剂，水煎热，用好生酒一盏搅匀，空心热服。渣再煎服，以利为度。

　　一切恶疮洗法：

　　洗毒汤

　　 治一切恶疮疥癞。

　　地肤子（即扫帚子） 用升半煎汤频浴，数次渐愈。

　　涤法

　　 洗诸般恶毒。

　　艾叶 细茶 葱白 桃柳枝 花椒。

　　上锉，水煎，入盐少许，频洗。

　　卷之八

　　杖疮

　　一、杖后，即饮童便和酒一钟，以免血攻心；再用热豆腐铺在杖紫色处，其气如蒸，其腐即紫，复易之。

　　须得紫血散尽，转淡红色为度。

　　又方

　　 用凤仙花科连根带叶捣烂涂患处，如干，又涂。一夜血散即愈。如冬月无鲜的，秋间收起阴干的为末，水调涂搽上亦效。一名金凤花。

　　又方

　　 并打伤皮不破内损者，用萝卜捣烂奄之。

　　又方

　　 用猪胆汁涂之亦好。

　　又方

　　 用绿豆粉微炒、鸡子清调涂上。

　　又方

　　 用隔年风化锻石不拘多少，取新汲水一碗，银簪子顺搅千余下如膏，鹅翎刷上患处即佳。

　　乌龙解毒散

　　（以杖之后服此。） 如人受杖责，不拘轻重，致于伏不能起动者，及疔甲烂肉连腿肿、面青、疼痛难忍、昼夜无眠、浑身憎寒壮热、神魂惊怖，此药可治，实时可止疼痛，善能动履及疔甲痛肿，其效如神。

　　用木耳四两，入净沙锅内炒焦存性为末。每服五钱，热黄酒一碗调服。服药后，坐待少时，其药力行开至杖疮上，从肉里面往外透，如针刺痒甚，不时流血水。或以药水洗净，粘贴膏药，其杖处疼痛肿硬次日即消。

　　散破殴斑痕方

　　 用热麻油、黄酒各二碗，同煎数沸服。服毕，卧火烧热地上一夜，疼止消肿无痕。

　　有打伤人者，仇家阴令术士以此治之，次日验，即无一毫伤痕。

　　散救法方

　　土鳖（一个，瓦上焙干为末） 沉香末（二分） 银朱（五分）

　　上三味为末，合一处。刑后，随用好酒温调服，消肿去毒止疼神效。隔宿不用。

　　退血止疼痛饮

　　 治杖后肿，瘀血不散，血气攻心，或憎寒壮热。

　　归尾 赤芍 生地黄 白芷 防风 荆芥 羌活 连翘 黄连 黄芩 黄柏 栀子 薄荷 枳壳 桔梗知母 石膏 车前 甘草上锉剂，水煎温服。

　　生血补气汤

　　 治杖后溃烂久不愈者。

　　人参 白术（炒） 茯苓 当归 白芍 熟地黄 陈皮 香附贝母（各等分） 桔梗 甘草（二味减半）

　　上锉剂，水煎服。寒热往来，加柴胡、地骨皮；口干加五味子、麦门冬；脓清加黄 ；脓多加川芎；肥肉迟生，加白蔹、肉桂。

　　棒疮疔甲膏药

　　 止疼痛、收血水、消肿、去疔甲。

　　乳香 没药 孩儿茶 雄黄（各三钱） 轻粉（一钱） 官粉（一两） 黄蜡（一两）

　　先将猪脂入锅炼出油冷定，却将诸药研成细末，入油搅匀，随将黄蜡化开投入一处，又搅匀，用油单纸摊成膏药贴患处，量大小贴之。极能去疔甲、收脓水、消肿止痛。（内宜用木耳散。）先用此药水洗，好的便快。防风、荆芥、苦参、各等分，煎水洗。

　　生肌散

　　 （用前药水洗后，掺药。）

　　乳香 没药 孩儿茶 各等分为细末掺上，即止痛生肌。

　　去疔甲方

　　 用鸡子清加麝香少许，银簪打成稀水，照疔甲处轻轻用簪子尖点上，上不多时，其疔甲化烂取去，上散药，外贴膏药。一日一换。化尽死肉之后，三四日换一次，不数日如初。

　　郁金膏

　　 贴一切肿毒杖疮。

　　生猪脂（熬去渣净油一斤） 郁金（四两） 生地黄（忌犯铁器） 咀片入猪油内煎枯，去药渣，又入净黄蜡半斤化开，又入好潮脑一两，瓷罐收入。每用一两，加官粉二钱，熔化搅匀，摊油单纸上贴之。

　　英雄丸

　　乳香 没药 密陀僧 自然铜（烧红淬二次） 地龙（即蚯蚓，焙干） 木鳖子（去壳） 花椒（各等分。）

　　上为细末，炼蜜为丸，如弹子大。每一丸，以酒化下。或临刑方用，打不觉痛，任打，血不浸心，妙不可言。

　　卷之八

　　折伤

　　折伤者，多有瘀血凝滞也。（宜用童便、黄酒各一钟和而温服，最能散瘀消滞，效。）

　　通导散

　　 治跌扑伤损极重，大小便不通，乃瘀血不散、肚腹膨胀、上攻心腹、闷乱至死者，先服此药打下死血、瘀血，然后方可服补损药。不可用酒，饮愈不通矣。亦量人虚实而用。

　　大黄 芒硝 枳壳（各二钱） 浓朴 当归 陈皮 木通 红花 苏木（各一钱） 甘草上锉一剂，水煎热服，以利为度。唯孕妇、小儿勿服。

　　麦斗散

　　 治跌扑骨折，用药一厘，黄酒调下。如重车行千里之候，其骨接之有声。初跌之时整调如旧对住，绵衣盖之，勿令见风，方服药、休移动。端午制，忌妇人鸡犬等物。（孙都督传。）

　　土鳖（一个，新瓦上焙干） 巴豆（一个，去壳） 半夏（一个，生用） 乳香（半分） 没药（半分）

　　自然铜（火烧七次，醋淬七次，用些须）

　　上为细末，每服一厘，黄酒送下。不可多用，多则补得高起。神效。

　　天灵散

　　 天灵盖用柴火烧存性为末，每二钱，黄酒，神效。

　　按骨效方

　　山栀（生为末五分） 飞罗面（三钱），姜汁调和搽患处，一夜，皮肉青黑是其验也。一方治跌扑伤损，逆气作肿，痛不可忍者，用栀、白面为末，井水调搽，干则扫去，即效。

　　接骨膏

　　当归（七钱半） 川芎（五钱） 乳香（二钱半） 没药（五钱） 广木香（一钱） 川乌（四钱，煨） 黄香（六钱） 古钱（三钱，火煨酒淬七次） 骨碎补（五钱） 香油（一两五钱）

　　上先将各药为末，和油成膏，用油纸摊贴患处。如骨碎筋断，用此复续如初。

　　白膏药

　　 治跌打或刀斧所伤，候血尽，用葱、花椒煎水，将患处洗净拭干敷药，不必包裹，其效如神。

　　白芨（一两） 猪脂油（六两） 芸香（四两） 樟脑（四两） 轻粉 乳香 没药 孩儿茶（各二钱） 片脑（五分。）

　　上各为末，将油铜锅化开，先下白芨，次下芸香、樟脑、儿茶，一二时取出离火，方下乳香没药，候冷又下片脑、轻粉。此方不但生肌，凡疮毒皆可贴之。膏成，将瓷罐内盛之，每用油纸摊贴患处。

　　接骨散

　　 治跌打损伤。能接筋续骨。用窝苣子不拘多少，微炒研细末，每服二三钱，同好酒调服。

　　接骨方

　　 白蒺藜炒为末，每服一钱，热酒调下，被盖汗出即愈。

　　神效葱熨法

　　 治跌扑伤损。用葱白细切，杵烂烧热敷患处。如冷易之，肿痛即止。其效如神。

　　人坠马，腹内作痛，饮酒数杯，翌早，大便自下瘀血即安。此元气充实，挟酒势而行散。

　　一男子坠马，腹有瘀血，服药下之，致发热、盗汗、自汗、脉浮涩。予以为重剂过伤气血所致，投以十全大补汤益甚，时或谵语，此药力未及而然也。以前药加炮附子五分，服之即睡，觉来顿安，再剂而安。

　　卷之八

　　金疮

　　热粘皮

　　 治金疮出血不止。

　　龙骨（ ，三钱） 五倍子（二两，半生半炒） 白矾（半生半枯。各一两） 没药 乳香（各二钱）

　　无名异（一两。）

　　上共为末，干掺患处。不作脓、不怕风、立时止血、住痛、生肌，如神。

　　军中一捻金

　　治金疮伤破出血并狗咬。要端午日制。矿锻石不拘多少炒研、生韭菜连根同捣作饼，阴干为末掺上，止血生肌。

　　出箭方

　　 花蕊石，其形似硫黄，出在陕西，有白斑点者，一味火 七次，为细末，撒在伤处周遭，箭头即出。

　　止痛生肌散

　　 治刀斧伤、出血不止。

　　乳香 没药 儿茶 象皮（炒） 龙骨（水飞） 石膏（ ，水飞） 黄丹 三七上八味各等分，共为细末用之。

　　金疮出血不止，用楮树叶为末，搽上血即止。

　　梁阁老侄，金疮肿痛，出血不止，寒热口干，此气虚血无所附而血不归经也。用补中益气汤、五味、麦门主之，阳气复而愈。（方见痈疽。）

　　卷之八

　　破伤风

　　破伤风症，河间云：风者，善行数变，入脏甚速，死生在反掌之间，宜急分表里虚实而用之。

　　破伤风，邪在表者，则筋脉拘急、时或寒热、筋惕搐搦、脉浮弦也，宜散之。

　　羌活防风汤

　　 治破伤风，邪初在表者，急服此药以解之。稍迟，则邪入于里，与药不相合矣。

　　羌活 防风 甘草 川芎 本 当归 白芍（各一钱） 地榆 细辛（各五分。）

　　上锉一剂，水煎食服。

　　破伤风，邪在半表半里者，则头微汗、身无汗也，宜和之。

　　羌活汤

　　 治破伤风在半表半里，急服此汤。稍缓，邪入于里，不宜用。

　　羌活 菊花 麻黄 川芎 石膏 防风 前胡 黄芩 细辛 甘草 枳壳 白茯苓 荆芥子（各五分） 薄荷 白芷（各二分半）

　　上锉一剂，水煎服。

　　破伤风，邪传入里者，舌强口噤、项背反张、筋惕搐搦、痰涎壅盛、胸腹满闷、便溺闭赤、时或出血、脉洪数而弦也，（宜导之）。

　　大芎黄汤

　　 治破伤风在里，宜疏导，急服此药。

　　川芎 羌活 黄芩 大黄（各三钱）

　　上锉一剂，水煎温服，脏腑通和为度。

　　一人斗殴，眉棱被打破伤风，头面肿大发热。以九味羌活汤热服取汗，外用杏仁捣烂，入白面少许，新汲水调敷疮上，肿消热退而已。

　　金刀如圣散

　　 治破伤风。

　　苍术（八钱） 白芷 川芎 细辛 麻黄（各五钱） 川乌（炮） 草乌（炮各四钱） 薄荷（一钱）

　　上为末，每服一钱，热黄酒调服，盖覆，遍身汗出有验。如治痛风，加滴乳香一钱。

　　玉真膏

　　 治破伤风及金刃伤、打扑伤损、并癫狗咬伤，能定痛生肌。

　　天南星（为防风所制，服之不麻人） 防风（各等分）

