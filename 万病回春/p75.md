<!-- { "loadSidebar": true } -->
　　上为末，破伤风以药敷疮口，然后以温酒调一钱。如牙关紧急、角弓反张，用药一钱，童便调下。

　　一、打伤欲死，但心头微温，以童便灌下二钱，并进二服。

　　一、癫狗咬破，先口噙浆水洗净，用绵拭干贴药，更不再发，无脓大有功。

　　一方

　　 治破伤风。

　　槐子一合炒，好黄酒一碗煎八分，热服，汗出为愈。

　　一方

　　 治破伤风。

　　用野苏子半生半炒为末，炼蜜丸如指头大。每服一丸，热黄酒下。

　　破伤风外治之法治跌打破头面及刀伤破手足大口血流不止：沥青（即松香）不拘多少，碾为细末，将伤破疮口用手捏凑一处，以用药末浓敷上，将净布扎住。不怕风、不惧水，旬日即痊。

　　治破伤风

　　 甘草，甘遂各等分，研成末，将蜂蜜并隔年老葱头共捣一块，将疮甲揭起，微将麝香先撒于上，然后搭药在上，点香至四寸，浑身汗出即愈。

　　灸法

　　 治破伤风及癫狗咬伤，此方最易而神效。

　　用核桃壳半边，内填稠人粪满，仍用槐白皮亲扣伤处，用艾灸桃核上。灸之，若遍身汗出，其人大困即愈。若远年，只在疮上灸之亦愈。

　　卷之八

　　汤火

　　治汤火伤

　　 蛤蜊壳不拘多少，炙焦黄色，研细末。用生香油调膏敷之。

　　一方

　　 以蜜调敷之，疼立止，不脓不痂效。

　　治汤火伤

　　 用桐油二分、水一分，搅令匀，调入黄丹、石膏末敷之效。

　　黄白散

　　 用榆树根白皮为细末一两、黄丹二钱，搅匀。看疮大小，用井水花调匀敷患处。若干，再以凉水敷之。不唯止痛，三五日即痊。或人家失火烧了牲畜，照患处涂之。须臾，流水出可治；不流水，是烧得太重，不可治也。然人彼烧亦同此断。

　　汤火疮方

　　 槐子烧灰为末，香油调上即好。用槐皮炒，为末，香油调上亦好。

　　一男子火伤，两臂 痛、大小便不利，此火毒传于下焦。用生地黄、当归、芍药、黄连、木通、山栀、赤茯苓、甘草，一剂便清利，其痛亦止。乃以四物、参、 、白芷、甘草，而坏肉去；又数剂而新肉生。

　　一男子，因醉被热汤伤腿，溃烂发热、作渴饮水、脉洪数而有力，此火毒为患。用生地黄、当归、芩、连、木通、葛根、甘草十余剂，诸症渐退；却用生 、川芎、当、芍、炙草、白芷、木瓜，新肉将完。

　　因劳忽寒热，此气血虚而然也。仍用参 之药而五味、酸枣而安。又月余而疮痊。

　　一人夜间回禄，烟熏致死者，以萝卜汁灌之即苏。

　　卷之八

　　虫兽

　　一、狗咬伤。杏仁、甘草，口嚼搭伤处；又宜银杏涂伤处；又宜蓖麻子五十粒去壳，以井花水研成膏，先盐水洗伤处，后敷此药。

　　一、癫狗咬伤。用斑蝥七个，去翅足为末，酒调服。于小便桶内见尿沫似狗形者为效。如无，再服，须六七次，无狗形亦不再发，甚效。又宜以斑蝥去翅，用糯米一撮（同炒黄去米，将斑蝥研末），面糊丸如绿豆大，每七丸，温酒下。又以番木鳖（即马前子）磨水吃，即看脑顶上有红头发，急宜摘去。

　　又宜用艾灸蒜切片一二七炷、五倍子末撒上包住，勿见风。

　　一、蛇咬伤。用雄黄五钱、五灵脂一两，共为末；每服二钱，好酒调服。仍敷患处良久，再进一服。

　　又宜贝母去心，好酒服。又宜白芷为末，麦门冬汤调服立愈。又宜扛板归不拘多少，其药四五月生，至九月，见霜即无叶，尖青如犁头尖样，藤有小刺，有子圆黑如睛，味酸；用藤叶捣汁，酒调，随量服之，用渣搭伤处立愈。

　　又方

　　 治蛇咬。食蒜饮酒，更用蒜捣烂涂患处，加艾于蒜上灸之，其毒自解。凡毒虫伤并效。

　　一蝎螫伤。

　　妙化丹

　　 治螫蝎蛇伤，宜端午日制，忌妇人、鸡、犬冲之。

　　乳香 没药 轻粉 海螵蛸 雄黄（各五钱） 硫黄（二分）

　　上为细末，左边被伤点左眼，右边被伤点右眼，立刻神效。

　　六神散

　　 治蝎螫疼痛不可忍者。

　　川乌 草乌 南星 半夏 香白芷 九节菖蒲（各等分）

　　上为末，每用少许。先以涎唾抹伤处，即将此药搽之立止，神效。

　　一、蜘蛛咬成疮。用雄黄一钱、麝香半分，为末，用蓼兰汁和，涂疮上。如无蓼汁，以青黛五分入水内和，涂之立愈。

　　治蝎螫方

　　川乌 草乌 野狼毒 半夏 南星 雄黄 胆矾（各三钱）

　　上共为细末，五月五日午时，以醋调丸，如鼠粪大，涂患处立愈。

　　一臭虫方

　　 用荞麦秸熬水 淋，其虫即死。

　　蝉花散

　　 治夏月犬伤，蛆虫极盛，臭恶不可近者。晋州吴推官佃客，五月收麦，用骡车搬载，一小 引头被一骡跑倒，又咬破二、三处，痛楚不可忍。五七日，脓水臭恶难近，又蛆蝇极盛不能救，无如之何，卧于大门外车房中。偶一化饭道人见之，云我有一方，用之殊效，我传与汝，修合服之，蛆皆化水而出，蝇亦不敢近；又以寒水石水敷之，旬日良愈。众以为神，故录之。

　　蝉蜕 青黛（各五钱） 蛇退（一两，烧存性） 华阴细辛（一钱五分）

　　上为细末，每服三钱，黄酒送下。

　　卷之八

　　中毒

　　人为百毒所中伤，其脉洪大者生，微细者死。又曰：洪大而迟者生，微细而数者死。

　　大凡百毒所中，用甘草、绿豆水煎服之，能解百毒。

　　又方

　　 不问一切诸毒，急宜多灌香油无虑。

　　解毒丹

　　 治砒毒。若饮食中者易治，酒中得者难治。若在胸中作楚，可吐，急用胆矾三分研水灌之即吐。若在腹中，宜下，后服此。

　　黄丹 水粉 青黛 焰硝 绿豆粉（各等分）

　　上为细末，以小蓝按水调下。腹痛倍黄丹、豆粉，井花水调下。

　　解砒毒神方

　　 用江西豆豉一两、干蚯蚓一两为末，凉水调服，不拘多少，立效。又宜用黄连煮水，取汁去渣熬成膏，用黑牛胆停对加蜜少许，调稠得所，入瓷瓶内。每用凉水化下，入口即活，虽不言，但心口动者，还治得。又宜硫黄四钱、绿豆粉五钱，共为末，冷水调服，缓缓服之。冬月温水服。如肚痛，再加一服。待不痛，用鸡毛探吐。吐后，用温温稀粥啜下。四五日不可食饭 。

　　误吞木屑，抢喉不下，死在须臾，用铁斧磨水灌下即效。

　　误吞铜钱、铜物，多食核桃、或荸荠，其铜自烂。

　　误吞针，蚕豆煮热，同韭菜吃下，针同菜从大便而出。

　　误吞水蛭，宜食蜜即化为水。又宜用田泥作丸，如樱桃大，每一丸，白水下，水蛭即抱泥同下。一方用浓茶多服亦效。

　　误吞金银铜钱等物不能化者，以砂仁浓煎汤服之，其物自下。

　　白衣丸

　　 治男、妇、小儿误吞麦芒、针刺、铜钱、杂鱼等骨哽在喉中及喉闭肿痛，死在须臾。

　　乌贼鱼骨 白茯苓 砂仁 山豆根 甘草 僵蚕（各五钱） 管仲（一两五钱） 硼砂 麝香 珍珠象牙 脑子（各少许）

　　上为细末，飞罗白面打糊丸，如梧桐子大，用蚌粉为衣，阴干。每用二丸，冷水浸化，频频咽服。又将一丸口噙化尤妙。

　　治误食粉毒

　　 用伏龙肝水为末，百草霜为衣；淋秆灰水送下即解。

　　一男子，偶然低头往暗处藏身，不言亦不答，以饮食俱背人窃食，人见之则食不下。诸人以为中邪，用三牲祭之，其物经宿，乃妻食之，病亦如是。诸医莫识。余思必中鼠涎，盖鼠有大毒，用吴茱萸塞入猫口，以猫涎自出，将茱萸令夫妇服之，悉愈。

　　一药室家人，正锉药，忽仆地，不省人事，诸人以为中风痰厥，乃讯于余。余曰：此非病也，必药气熏蒸中于药毒，令与甘草煎汤灌之立醒。

　　一妇人，将烧酒贮在锡壶内，经旬取服，止饮一小钟，即醉闷不省，众莫识其症。余曰：此中铅毒也。

　　令以陈土搅水澄清，入甘草煎汤灌之即醒。

　　卷之八

　　骨鲠

　　神仙钓骨丹

　　 治诸骨鲠喉，其骨自随药带下或吐出，如神。

　　朱砂 丁香（各一钱） 血竭 磁石 龙骨（各五钱）

　　上为细末，黄蜡三钱为丸，朱砂为衣。每服一丸，香油煎好醋吞下。如要吐，用矮荷煎好醋吃，后用浓茶任服。如无矮荷，以桐油代之。

　　治诸骨鲠喉

　　 以象牙末吹之妙。又宜将狗倒吊起，涎出碗盛，以徐徐咽下，其骨化水，如神。又宜灯芯，以竹筒填满，火烧过，取灯芯灰，用米糖化开灌下，勿犯牙。

　　治骨鲠

　　 白饴粉大口嚼咽即下。又宜硼砂大块者，水洗净，日夜噙化咽，其骨自软。

　　治鸡骨焦骨鲠

　　 用霜梅肉捶成指大，作丸子，将绵裹，用线穿在肉，冷茶送下，扯住线头在手，一呕即出。又宜用胡荽略擂，拌醋并渣咽下即下。

　　卷之八

　　五绝

　　五绝病者，一曰自缢死，气已绝；二曰墙壁屋崩坠压死，气已绝；三曰溺水死，气已绝；四曰魇死，气已绝；五曰产乳死，气已绝。并可救治，又治卒然死，并中风不省人事等症。半夏为末，如黄豆大吹入鼻中即活，心头温者，一日可治。

　　一、自缢死者，自旦至暮，虽已冷可治；自暮至旦则难治。此阴气盛故也。然夏月夜短于昼，又热，犹应可治。又云：心下若微温者，一日以上犹可治之。当徐徐抱解，不得截绳上下，安被卧之。一人以脚踏其两肩，手挽其发，常令弦急，勿使纵缓；一人以手按据胸上数摩动之；一人摩将臂胫屈伸之。若已僵直，但渐渐强屈之并按其腹。如此少顷，虽得气从口出，呼吸眼开，仍按莫置，亦勿劳之。须臾可治，以温饮粥灌之，更令两人以管吹两耳，此法最效。

　　一、自缢者，切不可割断绳。宜以膝盖或用手浓裹衣物紧顶谷道，抱起解绳放下，揉其项痕，搐鼻及吹其两耳，待其气回，方可放手。若便泄气，则不救矣。

　　一、自缢死者，宜从容安定心神，徐徐解下，慎勿割断绳抱取。心下犹温者，刺鸡冠血滴口中即活。

　　男用雌、女用雄。一方鸡屎白如枣大，酒半盏和，灌吸鼻中尤妙。千金方以兰汁灌之，余法同上。

　　卒堕压倒打死，心头温者，皆可救。将本人如僧打坐，令一人将其头发控放低，用半夏末吹入鼻中。

　　如活，却以生姜汁、清油搅匀灌之。

　　一、救溺死方，取灶中灰两担埋之，从头至足，水出七孔即活。

