<!-- { "loadSidebar": true } -->
　　一、溺水者，放大凳上卧着，将脚后凳站起二砖，却蘸盐擦脐中，待其水自流出，切不可倒流，水出此数等。但心头微热者，皆可救治。又方，溺水死者，过一宿尚活。捣皂角为末，绵裹纳下部，须臾，水出即活。一方，急解死人衣带，艾灸脐中即活。

　　一、救鬼魇死不省并中恶者。皂角为末，如绿豆大许，吹入鼻中即嚏，则气通而活。

　　一、魇死，不得近前唤，但痛咬其脚跟及唾其面。不省者，移动些少卧处，徐徐唤之。原有灯则存，无灯则不可点灯。用皂角末吹两鼻则活。

　　一、卧忽不语，勿以火照之杀人。但以痛啮大拇指甲际而唾其面则活。取韭菜汁吹鼻孔，冬月用韭菜根捣汁灌口中。

　　一、卒魇，用雄黄末吹鼻孔中即活。

　　一、从高处堕下，瘀血中心欲死。淡豆豉一盏，水煎去渣服。若便觉气绝不能言，取药不及，掰开口以热小便灌之。

　　一、救冬月堕水冻死，凡四肢冷、口不能言，只有微气者，不可便以火炙。用布袋盛热灰放在心头，冷即换热者。待眼开，却用温酒或姜汤灌之。

　　一、救挟暑死，不可使冷水，冷之即死。宜用温汤常摩洗其心腹间。如途路，急切用路上热土置脐间，令人便尿其脐中即活。一用路上热土、大蒜等分，捣研水调去渣浸饮之即活。

　　卷之八

　　膏药

　　彰德府、赵王府秘传。

　　万病无忧膏

　　 治风寒湿气所致，跌扑闪挫伤损，一切疼痛，皆贴患处。心腹痛，俱贴患处，哮吼喘嗽，贴背心；泻痢，贴脐上；头痛、眼痛，贴太阳穴。及治一切无名肿毒、痈疽发背、疔疮疖毒、流注湿毒、 疮，初觉痛痒便贴患处即消；已成，亦能止痛箍脓、长肉生肌。百发百中，其功不能尽述。

　　川乌 草乌 大黄（各六钱） 当归 赤芍 白芷 连翘 白蔹 白芨 乌药 官桂 木鳖子（各八钱） 槐 桃 柳 桑 枣枝（各四钱） 加苦参、皂角（各五钱）

　　上锉剂，用真香油二斤浸药一宿，用火熬至药焦色，以生绢滤去渣不用，将油再熬一滚，入飞过黄丹十二两炒过，陆续下，槐柳棍搅不住手，滴水成珠为度。离火，吹入乳香、没药末各四钱，搅匀收贮，退火毒听用。一方加苏合香二钱尤妙。

　　万应紫金膏

　　 治跌扑伤损、手足肩背并寒湿香港脚风毒，痛不可忍。

　　沥青（二斤半） 威灵仙（二两） 蓖麻子（一百粒，去壳研） 木鳖子（二十八个，去壳研烂）

　　乳香（一两，笋箬炙为末） 没药（一两，为末） 黄蜡（二两） 生姜（一斤，捣汁一碗） 麻油（夏二两，春秋三两，冬四两，先同灵仙熬，去渣，滴水不散为度。）

　　上将沥青研末，同二汁下锅熬化，看二汁尽时，却起火，桃柳条不住手搅匀，却入前灵仙油同熬，再下木鳖子、蓖麻子捣匀入内搅，又下乳没、黄蜡再搅，即成膏矣。每用好浓绢纸摊贴，先将姜擦患处，后粘贴，即用烘热鞋底熨之。泻痢贴丹田；咳嗽、吐血贴背心；心疼贴心上；风损贴患处。

　　海仙膏

　　 治风损诸疮、痈疽肿毒并效。

　　赤葛 苦参（各等分）

　　上二味锉片，用香油浸过，煎至焦枯滤去滓，秤香油一斤净，再煎沸，徐徐入密陀僧、水粉各四两。

　　千捶膏

　　用松香（明净者，不拘多少为末） 蓖麻子仁，同入石臼内捣烂成膏。如稀，则加松香；如稠，则加麻仁。须要稀稠得所，取出入水中，扯拔数次，再入乳香、没药、血竭、孩儿茶，各为末少许。

　　顽疮加轻粉、龙骨，再扯令匀，瓷器收贮。每用时，重汤化开，绵帛摊上贴患处神效。

　　卷之八

　　通治

　　尹蓬头祖师秘传混元丹

　　 专治大人、小儿诸虚百损、五劳七伤，小儿百病随后引用之。

　　诗曰：百花未放此花先，修合成丹号混元；能除腹内诸般疾，安神定志最延年；婴儿胎毒惊风症，疳积泻痢呕痰涎；立奏奇功真可羡，老无风疾少无癫。

　　又曰：乘鹤西风出华州，袖藏千载混元球；红铅黑汞东西产，白雪黄芽次第收；孔子泣麟周道否，卞和识玉楚王休；药中消息谁人会，脱却红尘自在游。

　　混元衣（干者二钱，按中央） 梅花（三钱，按北方明白雪解痘元方一两） 辰砂（甘草一两水煮，过半日，一两研细为衣，按西方，去甘草） 甘松（四钱，去毛，按秋金） 滑石（六两，牡丹皮二两煎水，去丹皮用汁煮干为度，按北方粉草一两，去皮，按东方） 莪术（三钱，火煨过，按东方）

　　宿砂（三钱，去皮，按西方） 益智仁（六钱，去壳，按西方） 人参（一钱，去芦，按东方） 木香（一钱，按东方） 黄 （一钱，按西方） 山药（二钱五分，按北方，姜汁炒） 香附（一两，按东方）

　　桔梗（去芦，一钱，按东方） 白茯苓（二钱五分，去皮，按北方） 白茯神（二钱五分，去皮木，按北方）

　　远志（一钱五分，甘草水泡去心）

　　麝香（三分，按中央） 丑玄（三分，按中央） 空个玄（一钱，按西方） 金箔（二帖为末，按西方）

　　上共为细末，炼蜜为丸，如龙眼大。量人大小加减丸数用之。中风痰厥、不省人事，姜汤研下，宜出汗。伤寒夹惊发热，葱姜汤研下，宜出汗。停食呕吐、大便酸臭腹胀，姜汤下。赤白痢，里急后重，陈仓米汤下。大便去血，槐花、陈仓米汤下。小便不通，车前子汤下。夜出盗汗，浮小麦汤下。发热，金钱薄荷汤下。痘疹不出，升麻汤下。积聚腹痛，姜汤下。喘急咳嗽，麻黄杏仁汤下。疝气偏坠，小茴、大茴汤下。虫痛，苦楝根皮汤下。急惊搐搦，薄荷汤下。夜喘不止，灯芯灰汤下。慢惊，人参白术汤下。

　　诸病后，无精神、少气力、不思饮食，姜枣汤下。胎寒，手足冷、口气凉、腹痛肠鸣，姜葱下。面目四肢浮肿面黄，茯苓皮、桑白皮、大腹皮、陈皮、姜皮汤下（即五皮散。）疟疾，槐、柳枝各五寸、姜三片煎熟一宿，五更温热送下。疳热身瘦、肚大、手足细、大便或淋或泄、小水如泔，陈仓米汤下。

　　敕封通微显化真人（即赤脚张三峰神仙所授。）

　　神仙万亿丸

　　朱砂（透明镜面者佳） 巴豆（去壳并心膜） 寒食面（于清明前一日名寒食，用白面不拘多少，好酒和面一块包细干面在内，蒸熟听用。）

　　上各五钱，先将朱砂研细，以入巴豆，又研极细，却将寒食面去包皮取内细面，用好酒打成膏蒸熟入药内，仍又同研百余下为丸，如黍米大。每服三五丸，看人大小，加减用之。各随症用引于后：感冒风寒发热，姜葱煎汤下，出汗；内伤饮食生冷，茶下；心痛，艾醋汤下；腹痛，淡姜汤下；霍乱吐泻，姜汤下；赤痢，茶清下；白痢，姜汤下；赤白痢疾，姜茶汤下；疟疾作寒，姜汤下；心膨胀，姜汤下；伏暑伤寒，冷水下；诸虫作痛，苦楝根皮汤下；小便不通，灯芯汤下；积聚发热，茶清下，大便闭结，茶清下；急慢惊风，薄荷汤下；咳嗽痰喘，姜汤下。

　　神应救苦丹

　　 治诸风百毒如神。

　　大川乌（略炮） 肥草乌（略炮） 苍术 青皮（去瓤） 生地黄 西芎 枳壳（麸炒） 白芍（各五钱） 五灵脂（二两）

　　上共为细末，酒打糊为丸，如弹子大。每服一丸，细嚼，热酒送下，汗出即效。若为小丸亦可。

　　不饮酒者，冬月热水下。一治头风肿痛、心腹痛、脚跟痛、疝气痛、手背痛、遍身骨节痛、破伤风痛、棒疮痛、痈疽发背及一切恶疮痛。

　　卷之八

　　奇病

　　一，项上生疮如樱桃大有五色，疮破则项皮断，但逐日饮牛乳自消。

　　一、寒热不止，经月后，四肢坚如石，以物击之，一似钟磬，日渐瘦恶。用茱萸、木香等分煎汤服即愈。

　　一、大肠头出寸余痛苦，直候干自退落又出，名为截肠病。若肠尽乃不治。但初截寸余可治。用芝麻油器盛之，以臀坐之，饮火麻子汁数升愈。

　　一、口鼻中腥臭水流，以碗盛之，有铁色 鱼如粳米大，走跃不住，以手提之，即化为水，此肉坏矣。

　　任意馔食鸡肉愈。

　　一、腹上麻痹不仁，多煮葱白吃之自愈。

　　一、妇人，小便中出大粪，名交肠。服五灵散效。如未尽愈，可用旧 头烧灰酒服之。

　　一、两足心凸如肿，上面青黑色，豆疮硬如钉子，履地不得，胫骨破碎，跟髓流出，身发寒颤，唯思饮食，此是肝肾气冷热相吞。用炮川乌头末敷之，煎韭菜汤服，效。

　　一、腹胀经久，忽泻数升，昼夜不止，服药不验，乃为气脱。用益智子煎浓汤服立愈。

　　一、四肢节脱，但有皮连，不能举动，名曰经解。用酒浸黄芦三两，经一宿取出，焙干为末，每服二钱，酒调下，服尽安。

　　一、玉茎硬不痿，精流不歇，时时如针刺，捏之则脆，乃为肾满漏疾。用韭菜、破故纸各二两为末。

　　每服三钱，水一盏煎至六分，作三次饮之，愈则住服。

　　一、咽喉间生肉，层层相叠，渐渐肿起不痛，多日，乃有窍子，臭气自出，遂退饮食。用臭橘皮煎汤连服愈。

　　一、腹中如铁石，脐中水出，旋变作虫行之状，绕身匝啄，痒痛难忍，拨扫不尽。用浓煎苍术浴之，以苍术末入麝香少许，水调服，痊。

　　一、眼前常见诸般禽虫飞走，以手捉之则无，乃肝胆经为疾。用酸枣仁、羌活、玄明粉、青葙子花各一两为末。每服二两，水一大盏，煎至七分，和渣饮，一日三服。

　　一、大肠虫出不断，断之复生，行坐不得。用鹤虱末，水调五钱服之自愈。

　　一、眼睛垂出至鼻，如黑角色，痛不可忍，或时时大便出血，名曰肝胀。用羌活煎汁，服数盏自愈。

　　一、腹中有物作声，随人语言，用板蓝汁一盏分五服服之。又名应声虫，当服雷丸自愈。

　　一、有饮油五升以来，方始快活，又得吃则安，不尔则病，此是发入胃，被气血裹了化为虫。用雄黄半两为末，水调服，虫自出。如虫活者，置于油中，逡巡间连油泼之长江。

　　一、治卧于床，四肢不能动，只进得食，好大言，说吃物，谓之失说物望病。治法：如说食猪肉时，便云尔吃猪肉一顿，病者闻之即喜，遂置肉令病患见，临要却不与吃。此乃失他物望也，当自睡中涎出自愈。

　　一、手十指节断坏，唯有筋连，无节虫行如灯芯，长数尺余，遍身绿毛卷，名曰血余。以茯苓、胡黄连煎汤饮之愈。

