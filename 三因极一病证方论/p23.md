<!-- { "loadSidebar": true } -->
　　夫五脏六腑，阴阳升降，非气不生。神静则宁，情动则乱，故有喜怒忧思悲恐惊，七者不同，各随其本脏所生所伤而为病。故喜伤心，其气散；怒伤肝，其气击；忧伤肺，其气聚；思伤脾，其气结；悲伤心胞，其气急；恐伤肾，其气怯；惊伤胆，其气乱。虽七诊自殊，无逾于气。黄帝曰：余知百病生于气也。但古论有寒热忧恚，而无思悲恐惊，似不伦类，于理未然。然六腑无说，惟胆有者，盖是奇恒净腑，非转输例，故能蓄惊而为病。

　　卷之八

　　七气证治

　　夫喜伤心者，自汗，不可疾行，不可久立，故《经》曰：喜则气散。怒伤肝者，上气，不可忍，热来荡心，短气欲绝，不得息，故《经》曰：怒则气击(一作上)。忧伤肺者，心系急，上焦闭，荣卫不通，夜卧不安，故《经》曰：忧则气聚。思伤脾者，气留不行，积聚在中脘，不得饮食，腹胀满，四肢怠惰，故《经》曰，思则气结。悲伤心胞者，善忘，不识人，置物在处，还取不得，筋挛，四肢浮肿，故《经》曰：悲则气急。恐伤肾者，上焦气闭不行，下焦回还不散，犹豫不决，呕逆恶心，故《经》曰：恐则精却。惊伤胆者，神无所归，虑无所定，说物不竟而迫，故《经》曰：惊则气乱。七者虽不同，本乎一气。脏气不行，郁而生涎，随气积聚，坚大如块，在心腹中，或塞咽喉如粉絮，吐不出，咽不下，时去时来，每发欲死状，如神灵所作，逆害饮食，皆七气所生所成。治之各有方。

　　卷之八　七气证治

　　七气汤

　　治脏腑神气不守正位，为喜怒忧思悲恐惊忤郁不行，遂聚涎饮，结积坚牢，有如坯块，心腹绞痛，不能饮食，时发时止，发则欲死。

　　半夏(汤洗去滑，五两） 人参 桂心 甘草(炙，各一两)上锉散。每服四钱，水盏半，姜七片，枣一枚，煎七分，去滓，食前服。

　　卷之八　七气证治

　　大七气汤

　　治喜怒不节，忧思兼并，多生悲恐，或时振惊，致脏气不平，憎寒发热，心腹胀满，傍冲两胁，上塞咽喉，有如炙脔，吐咽不下，皆七气所生。

　　半夏(汤洗七次，五两） 白茯苓（四两） 浓朴(姜制炒，三两） 紫苏（二两）

　　上锉散。每服四钱，水盏半，姜七片，煎七分，去滓，食前服。

　　卷之八

　　五噎证治

　　夫五噎者，即气噎、忧噎、劳噎、思噎、食噎。虽五种不同，皆以气为主。所谓气噎者，心悸，上下不通，噫哕不彻，胸背痛。忧噎者，遇天阴寒，手足厥冷，不能自温。劳噎者，气上鬲，胁下支满，胸中填塞，攻背疼痛。思噎者，心怔悸，喜忘，目视KT KT。食噎者，食无多少，胸中苦寒疼痛，不得喘息。皆由喜怒不常，忧思过度，恐虑无时，郁而生涎，涎与气搏，升而不降，逆害饮食，与五膈同，但此在咽嗌，故名五噎。

　　卷之八　五噎证治

　　五噎散

　　治五种噎，食饮不下，胸背痛，呕哕不彻，攻刺疼痛，泪与涎俱出。

　　人参 茯苓 浓朴(去粗皮锉，姜汁制炒) 枳壳(麸炒去瓤) 桂心 甘草(炙) 诃子(炮去核) 白术 橘皮 白姜(炮) 三棱(炮) 神曲(炒) 麦 (炒，各二两） 木香(炮)槟榔 蓬术(炮，各半两)上为末。每服二钱，水一盏，生姜三片，枣子一枚，煎七分，空心温服；盐汤点亦得。

　　卷之八　五噎证治

　　沉香散

　　治五噎五膈，胸中久寒，诸气结聚，呕逆噎塞，食饮不化，结气不消。常服宽气通噎，宽中进食。

　　白术 茯苓（各半两） 木通 当归 橘皮 青皮 大腹子 大腹皮 槟榔 芍药（各一两）

　　甘草(炙，一两半 白芷（三两） 紫苏叶（四两） 枳壳(麸炒去瓤取，三两)上为末。每服二钱，水一盏，姜三片，枣一枚，煎七分，空腹温服。

　　卷之八　五噎证治

　　嘉禾散

　　治中满下虚，五噎五膈，脾胃不和，胸膈痞闷，胁肋胀满，心腹刺痛，不思饮食，如中焦虚痞，不任攻击，脏腑虚寒，不受峻补；或因病气衰，不复常，禀受怯弱，不能多食，尤宜服之。

　　枇杷叶(去毛，姜汁涂炙) 薏苡仁(微炒) 缩砂仁 人参 茯苓（各一两） 石斛(细锉，用酒拌和，微炒) 大腹子(微炒) 沉香 木香 藿香 杜仲(去皮，姜酒涂炙微焦) 随风子(如无，陈紧小诃子代，各三分） 谷 (微炒) 白豆蔻 五味子(微炒) 桑白皮 丁香 槟榔青皮（各半两） 半夏饼(炙黄) 神曲（各一分） 甘草(炙，两半) 陈皮（三分） 白术(炒，二两)上为末。每服二钱，水一盏，生姜三片，枣三枚，煎至七分，温服，不计时。五噎，入干柿一枚同煎，十服见效；膈气吐逆，羸困，入薤白三寸、枣五枚同煎。

　　卷之八　五噎证治

　　盐津丸

　　治五疟八痞。

　　独头蒜（不拘多少，每个开七窍，入去皮江子七粒，湿纸裹煨，研为膏，非大蒜也) 丁香橘红 木香 荜茇 胡椒上等分为末，用蒜膏为丸，如梧子大。先嚼盐少许，令生津液，干咽二粒，渐加至三五丸，临卧服。

　　《广五行记》永徽中，有僧维则病噎不能食，语弟子曰：吾死之后，便可开吾胸喉，视有何物。言绝而卒。弟子果开视胸中，得一物，形似鱼而有两头，遍体皆有肉鳞。弟子置器中，跳跃不止，戏以诸味，皆随化尽。时夏中蓝盛作淀。有一僧以淀置器中，此虫遂绕器中走，须臾化为水。此乃生瘕，非五噎比。后人因以蓝治噎，误矣。

　　卷之八

　　五膈证治

　　病有五膈者，胸中气结，津液不通，饮食不下，羸瘦短气，名忧膈；中脘实满，噎则醋心，饮食不消，大便不利，名曰思膈；胸胁逆满，噎塞不通，呕则筋急，恶闻食臭，名曰怒膈；五心烦热，口舌生疮，四肢倦重，身常发热，胸痹引背，不能多食，名曰喜膈；心腹胀满，咳嗽气逆，腹下若冷，雷鸣绕脐，痛不能食，名曰恐膈。此皆五情失度，动气伤神，致阴阳不和，结于胸膈之间，病在膻中之下，故名五膈；若在咽嗌，即名五噎。治之，五病同法。

　　卷之八　五膈证治

　　五膈丸

　　治忧恚思虑，膈塞不通，及食冷物即发，其病苦心痛，不得气息，引背痛如刺，心下坚大如粉絮，紧痛欲吐，吐即瘥，食饮不下；甚者手足冷，短气；或上气喘急呕逆，悉主之。

　　麦门冬(去心) 甘草(炙，各五两） 人参（四两） 川椒(炒出汗) 远志(去心炒) 细辛(去苗) 桂心（各三两） 干姜(炮，二两） 附子(炮，一两)上为末，蜜丸，弹子大。含化，日三夜二。胸中当热，七日愈；亦可丸如梧子大，米汤下二三十丸。《延年方》夏加麦门冬、甘草、人参各一两。《经心录》以吴茱萸代桂，治遇寒冷则心痛，咽中有物，吐不出，咽不入，食饮减少，并可服之，不拘时候。

　　卷之八　五膈证治

　　宽膈丸

　　治气不升降，胸膈结痞。

　　木香 京三棱(炮) 青皮（各半两） 半夏（三两，汤洗七次) 大腹子（一分）

　　上为细末，姜汁糊为丸，梧子大。食后米汤下二三十丸。

　　嘉禾散、沉香散

　　 并治五膈。(方见前五噎门)

　　卷之九

　　胸痞证治

　　病者心下坚，满痞急痛，肌中苦痹，缓急如刺，不得俯仰，其胸前皮皆痛，手不得犯，胸中 中而满，短气，咳唾引痛，咽塞不利，习习如痒，喉中干燥，时欲吐呕，烦闷，白汗时出，痛引彻背；不治，则数日杀人，病名胸痞。由下虚极，气上控膈使然，其脉阳微阴结。

　　卷之九　胸痞证治

　　栝蒌丸

　　治胸痞，胸中痛彻背，气塞，喘息咳喘，心腹痞闷。

　　栝蒌(去瓤取子，炒香熟，留皮与瓤别用) 枳壳(麸炒去瓤，各等分)上二味，为细末，先取栝蒌皮瓤研末，水熬成膏，和二物末为丸，如梧子大。热熟水下二十五丸，日二，食后服。

　　卷之九　胸痞证治

　　橘皮生姜汤

　　治胸痞，胸中噫塞， 如满，习习如痒，喉中涩，咳唾燥沫。

　　橘皮（一两） 枳实(麸炒去瓤，二钱） 生姜（半两)上为锉散。分二服，水二盏，煎七分，为一服，去滓，食前服。

　　卷之九　胸痞证治

　　栀子汤

　　治胸痞切痛方。(此方与仓卒散煮制不同，故别出之)栀子（二两，烧存性) 附子(炮，三两)上为锉散。每服三钱，水一大盏，薤白三寸，同煎至五分，食前温服。

　　卷之九

　　健忘证治

　　脾主意与思，意者记所往事，思则兼心之所为也。故论云，言心未必是思，言思则必是心，破外人议思心同时，理甚明也。今脾受病，则意舍不清，心神不宁，使人健忘，尽心力思量不来者是也。或曰：常常喜忘，故谓之健忘，二者通治。

　　卷之九　健忘证治

　　小定志丸

　　治心气不定，五脏不足，甚者忧忧愁愁不乐，忽忽喜忘，朝瘥暮剧，暮瘥朝发；及因事有所大惊，梦寐不祥，登高涉险，致神魂不安，惊悸恐怯。

　　菖蒲(炒) 远志(去心，姜汁淹，各二两） 茯苓 茯神 人参（各三两） 辰砂(为衣)上为末，蜜丸，如梧子大。每服五十丸，米汤下。一方，去茯神，名开心散，饮服二钱匕，不以时。

　　卷之九　健忘证治

　　菖蒲益智丸

　　治喜忘恍惚。破积聚，止痛，安神定志，聪明耳目。

　　菖蒲(炒) 远志(去心，姜汁淹，炒) 人参 桔梗(炒) 牛膝(酒浸，各一两一分） 桂心三分） 茯苓（一两三分） 附子(炮去皮脐，一两)上末，蜜丸，如梧子大。每服三十丸，温酒、米汤下，食前服。

　　卷之九

　　虚烦证治

　　虚烦者，方论中所谓心虚烦闷是也。大抵阴虚生内热，阳盛生外热，外热曰燥，内热曰烦，此不分而分也。伤寒大病不复常，霍乱吐泻之后，皆使人心虚烦闷，妇人产蓐，多有此病。其证内烦，身不觉热，头目昏疼，口干咽燥，不渴，清清不寐，皆虚烦也。方例有虚烦近伤寒之说，不可不辨。又平人自汗，小便频并，遗泄白浊，皆忧烦过度之所致。伤寒属外因，忧烦属内因，霍乱兼不内外因，学人当辨析而调治。

　　卷之九　虚烦证治

　　淡竹茹汤

　　治心虚烦闷，头疼短气，内热不解，心中闷乱；及妇人产后心虚惊悸，烦闷欲绝。

　　麦门冬(去心) 小麦（各二两半） 甘草(炙，一两） 人参 白茯苓（各一两半） 半夏(汤洗七次，二两）

