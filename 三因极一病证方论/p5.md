<!-- { "loadSidebar": true } -->
　　夫人禀天地阴阳而生者，盖天有六气，人以三阴三阳而上奉之；地有五行，人以五脏五腑而下应之。于是资生皮肉筋骨、精髓血脉、四肢九窍、毛发齿牙唇舌，总而成体，外则气血循环，流注经络，喜伤六淫；内则精神魂魄志意思，喜伤七情。六淫者，寒暑燥湿风热是；七情者，喜怒忧思悲恐惊是。若将护得宜，怡然安泰，役冒非理，百 生焉。病诊既成，须寻所自，故前哲示教，谓之病源。《经》不云乎，治之极于二者因得之，闭户塞牖，系之病者，数问其经，以从其意。是欲知致病之本也。然六淫，天之常气，冒之则先自经络流入，内合于脏腑，为外所因；七情，人之常性，动之则先自脏腑郁发，外形于肢体，为内所因；其如饮食饥饱，叫呼伤气，尽神度量，疲极筋力，阴阳违逆，乃至虎野狼毒虫，金疮折，疰忤附着，畏压溺等，有背常理，为不内外因。《金匮》有言：千般 难，不越三条，以此详之，病源都尽。如欲救疗，就中寻其类例，别其三因，或内外兼并，淫情交错；推其深浅，断其所因为病源，然后配合诸证，随因施治，药石针艾，无施不可。

　　卷之二

　　外所因论

　　夫六淫者，寒暑燥湿风热是也。以暑热一气，燥湿同源，故《上经》收而为四，即冬伤寒，春温病；春伤风，夏飧泄；夏伤暑，秋 疟；秋伤湿，冬咳嗽。此乃因四时而序者，若其触冒，则四气皆能交结以病患。且如温病，憎寒发热，不特拘伤寒也，冒风暑湿，皆有是证。但风散气，故有汗；暑消气，故倦怠；湿溢血，故重着。虽折伤诸证不同，经络传变咸尔，不可不知。飧泄亦然。《经》曰：寒甚为肠癖。又热湿久客肠胃，滑而下利，亦不止于伤风； 疟诸证，亦以寒暑风湿互络而为病因，初不偏胜于暑也。咳论以微寒为咳，热在上焦咳为肺痿，厉风所吹，声嘶发咳，岂独拘于湿也。由是观之，则知四气本乎六化，六化本乎一气，以运变而分阴阳，反则为六淫。故《经》曰：阴为之主，阳与之正。逆之则为病，乃乱生化之常矣，常则天地四塞矣。治之必求其本，当随交络互织而推之。所谓风寒、风温、风湿、寒湿、湿温，五者为并；风湿寒、风湿温，二者为合；乘前四单，共十一变，倘有所伤，当如是而推之。又兼三阳经络亦有并合，能所简辨，甄别脉证，毫厘不滥，乃可论治。非通明淫化邪正之精微，其孰能与于此。

　　卷之二

　　叙中风论

　　夫风为天地浩荡之气，正顺则能生长万物，偏邪则伤害品类，人或中邪风，鲜有不致毙者。故入脏则难愈，如其经络空虚而中伤者，为半身不遂，手脚瘫痪，涎潮昏塞，口眼 斜，肌肤不仁，痹瘁挛僻。随其脏气，所为不同，或左或右，邪气反缓，正气反急，正气引邪，僻不遂。盖风性紧暴，善行数变，其中人也卒，其眩人也晕，激人涎浮，昏人神乱，故推为百病长。圣人先此以示教，太医编集，所以首论中风也。然四气皆能中人，在证亦有缓纵、挛急、搐搦、痹瘁、奄忽不知人者，不可不以脉别。故论曰：寒热诸痹所有证候，皆如风状，须得脉别可也。要知脉浮则为风，紧则为寒，细则为湿，数则为热；外证走注自汗则为风，疼痛无汗则为寒，缓弱热顽则为暑，停着肿满则为湿。随其并合，尤宜历辨，唯详其所因，合以脉诊，在络在经，入腑入脏，根据而调之，乃可为治。

　　卷之二

　　五脏中风证

　　肝中风者，人迎并左关上脉浮而弦。在天为风，在地为木，在人脏为肝。肝虚，喜中风，为类相从，故脉应在左关。肝风之状，多汗恶风，色微苍，头目 ，左胁偏痛，嗜甘，如阻妇状，筋急挛痹不伸，诊在目，其色青。

　　心中风者，人迎与左寸口脉洪而浮。在天为热，在地为火，在人脏为心。心虚，因中邪风，乃子母相因，故脉应在左寸口。心风之状，多汗恶风，色微赤，翕翕发热，喑不能言，欲饮食，食则呕，诊在舌，其色赤焦。

　　脾中风者，人迎与右关上脉浮而微迟。在天为湿，在地为土，在人脏为脾。脾虚，因中风邪为胜克，故脉应在右关上。脾风之状，多汗恶风，薄黄，四肢怠堕，皮肉 动，发热短气，不欲饮食，嗜卧如醉人，诊在唇，其色黄。

　　肺中风者，人迎与右寸口脉浮涩而短。在天为燥，在地为金，在人脏为肺。肺虚，因中邪风为乘克，故脉应在右手寸口。肺风之状，多汗恶风，色皓然而白，口燥而喘，逆气肩息，身重背痛，面胀肿，昼瘥暮甚，诊在鼻，其色白。

　　肾中风者，人迎与左尺中脉浮而滑。在天为寒，在地为水，在人脏为肾。肾虚，因中邪风，为母子相感，故脉应在左尺中。肾风之状，多汗恶风，色如 ，面庞然浮肿，腰脊痛引小腹，隐曲不利，昏寝汗愈多，志意惶惑，诊在耳，其色黑。

　　胃中风者，人迎与两关上脉并浮而大。六腑无中风论，惟胃有者，以胃为脏海，纳五味以滋养五脏，虚而中邪风。故其状，额多汗，食饮不下，隔塞不通，腹善满，失衣则胀，张口肩息，心下淡淡，食寒则泄。

　　卷之二　中风治法

　　生姜生附汤

　　治卒中风，涎潮昏塞不知人。并主瘀冷癖气，胸满呕沫，头痛，饮食不消。

　　大附子(一枚，生去皮脐，切作八片)上以水二碗，生姜一两切，同煎至一大盏，去滓，温冷服。一法，加沉香一钱。一法，加辰砂末少匕。凡中风，无问冷热虚实，皆可服。盖此药能正气消痰，散风神效。

　　卷之二　中风治法

　　白散子

　　治肝肾虚，为风所袭，卒中涎潮，昏塞不语，呕吐痰沫，头目眩晕，上实下虚，真阳耗竭。兼治阴证伤寒，六脉沉伏，昏不知人。又治霍乱吐泻，饮食不进；及小便淋沥不通，眼赤口疮，咽喉冷痛。

　　大附子(生去皮脐) 桂府滑石（各半两） 圆白半夏(汤洗二十一次，三分)上为末。每服二钱，水二盏，姜七片，蜜半匙，煎七分，空腹冷服。霍乱，加藿香；小便不利，加木通、灯芯、茅根煎。此药就有差互，亦无所苦。

　　卷之二　中风治法

　　红龙散

　　治中风，开关窍。

　　朱砂(别研) 五灵脂(各半两） 茯神(去心中木) 萆 (各一两） 全蝎(半两） 脑麝(各一钱，别研)上为末。每服二钱，酒调服。先服此，次服神异温风丹。

　　卷之二　中风治法

　　神异温风丹

　　治中风一切诸疾。

　　麻黄（五两，不去节，择净生用) 人参 白术 干姜(炮，各二两) 茯神 附子(炮，去皮脐) 白胶香(别研) 甘草(炙，各两半) 乳香(别研) 全蝎(炒，各一两)上将麻黄细锉，用水五升，熬去半，入蜜六两，又熬成膏，入前件药末，和丸如弹子大。每服一丸，温酒下，日三服。

　　卷之二　中风治法

　　排风汤

　　治风虚湿冷，邪气入脏，狂言妄语，精神错乱。肝风发则面青心闷，吐逆呕沫，胁满头眩，不闻人声，偏枯筋急，曲蜷而卧；心风发则面赤，翕然而热，悲伤嗔怒，目张呼唤；脾风发则面黄，身体不仁，不能行步，饮食失味，梦寐颠倒，与亡人相随；肺风发则面白，咳逆，唾脓血，上气，奄然而极；肾风发则面黑，手足不随，腰痛，难以俯仰，冷痹骨疼。诸有此证，令人心惊，志意不定，恍惚多忘。服此汤安心定志，聪耳明目，通脏腑。诸风疾悉主之。

　　白鲜皮 白术 芍药 桂心 芎 当归 杏仁(汤去皮尖) 防风(去叉) 甘草(炙，各二两) 独活 麻黄(去节，汤) 茯苓(各三两)上锉散。每服四钱，水盏半，姜七片，枣二枚，煎七分，去滓服。

　　卷之二　中风治法

　　小续命汤

　　治卒中风欲死，身体缓急，口目不正，舌强不能语，奄奄忽忽，神情闷死。

　　诸风服之皆验，不令人虚。

　　麻黄(去节汤) 防己(崔氏《外台》不用) 人参 黄芩 桂心 甘草(炙) 白芍药芎(各一两) 杏仁(一两，汤去皮尖，炒) 附子(一枚，炮去皮脐) 防风(半两)上为锉散。每服四大钱，水一盏半，姜七片，枣二个，煎七分，去滓，不以时服取汗，随人虚实，与所中轻重。有人脚弱，服此六七剂得瘥。有风疹家，天阴节变，辄合服之，可以防喑。一云恍惚，加茯神、远志；骨节疼，有热，去附子、芍药。《古今录验》有白术，无杏仁；《救急》无芎 、杏仁，止十味；《延年》无防风。一云遗失便利产后失血，并老人小儿，用麻黄、桂心、甘草各二两。一法，治或歌哭，或笑语，无所不及，用麻黄三两，人参、桂枝、白术各二两，无防风、附子、生姜，有当归一两。

　　卷之二　中风治法

　　独活丹

　　治风懿不能言，四肢不收，手足 曳。

　　白芍药 栝蒌根 独活 桂心(各二两) 甘草(三两)上为锉散。每服四钱匕，姜五片，水二盏，煎六分，去滓，入生葛汁一合，和匀服。

　　卷之二　中风治法

　　三黄汤

　　治中风，手足拘挛，百节疼痛，烦热心乱，恶寒，不欲饮食。兼治贼风、偏风、猥退风、半身不遂、失音不言。

　　麻黄(去节汤，一两一分) 黄 (半两) 黄芩(三分) 独活(一两)上为锉散。每服四钱，水盏半，煎七分，去滓，不以时服，取汗为效。心热，加大黄半两；胀满，加枳实一分；气逆，加人参三分；心悸，加牡蛎三分；渴，加栝蒌根；寒，加附子一枚，炮熟入。

　　卷之二　中风治法

　　小竹沥汤

　　治中风涎潮，谵语昏塞，四肢缓纵不收。

　　秦艽(去苗土锉) 防风(去芦锉) 附子(炮去皮脐) 独活(锉，各一分)上水四盏，煎二盏，入生地黄汁、竹沥各半盏，煎三五沸，去滓，分四服，不拘时热服。病去，以它药扶持，未知再作。

　　卷之二　中风治法

　　烧竹沥法

　　新竹截尺许长，用两砖对立，相去八寸，置竹在上，每截破作二片，仰安砖上，急着火，砖外两头，各置碗以盛沥。沥尽，以绢滤澄清，夏秋须沉冷水中，防沥酸。大热有风人，亦可单服，冷暖随人，勿过度，荆沥亦然。

　　卷之二　中风治法

　　独活散

　　治男子妇人气虚感风，或惊恐相乘，肝胆受邪，使上气不守正位，致头招摇，手足颤掉，渐成目昏。

　　独活 地骨皮 细辛 芎 菊花 防风(去叉) 甘草(炙)上等分为末。每服三钱，水盏半，煎一盏，去滓，取六厘清汁，入少竹沥，再煎，食后温服，日两服。又法，不用独活，有旋复花。

　　卷之二　中风治法

　　雄朱丸

