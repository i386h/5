<!-- { "loadSidebar": true } -->
　　疹出时曾作泻痢，未经清解，疹退后变为休息痢，不问红白里急后重，昼夜无度，余毒在大肠也，须分虚实治之。实者三黄丸利之，虚者香连丸和之，后用黄芩汤养血行气为治。

　　疹后滞下不止，饮食不进，脉缓肢冷乃脾胃气虚也，先用理中汤，次用芎归六君子汤治之。

　　疹后壮热烦渴，利下鲜红，宜白头翁汤或芩连柏叶槐花枳壳荆芥炭之类治之。

　　疹后余热未尽，热甚而失血者，宜用犀角地黄汤或四物汤加茵陈木通犀角之类以利小便，俾热得下行而愈。

　　疹后浑身发热昼夜不退，此毒未尽解，邪火郁于肌肉之间，久则毛发焦干，皮肤枯槁，肌肉羸瘦，为骨蒸劳瘵之证，急服芦荟肥儿丸加龙胆草当归连翘等治之。迟则变为睡则露睛，口鼻气冷，手足厥逆，，为慢脾不治之证，用清热除疳丸亦可。

　　疹后余热未尽，日夜烦燥，谵语狂乱，灯心汤下辰砂益元散，或辰砂五苓散（去桂术）加芩连地骨皮治之。

　　疹后耳痛红肿成脓，用枯矾夜明砂胭脂边各一钱麝香二分同研，先用绵裹杖子榐净，以药少许掺之，若日久不愈，宜服犀角饮解之。

　　疹后身热烦渴不已，乃虚烦也，宜竹叶石膏汤去半夏加干葛天花粉麦冬治之。

　　疹后壮热喘嗽痰血者，乃毒留于肺胃也，宜黄芩山栀知母贝母天花粉元参人中黄治之。

　　疹后而复拂拂烦热，频作呕吐者，此毒尚未尽，留连于肺胃之间，宜化斑汤主之；大便闭者，稍加大黄微利之。

　　疹后便溏干嗽，身热羸瘦，皮枯憔悴者，乃疳瘵之证，宜四君子汤加陈皮贝母黄连地骨皮青蒿子龙胆草白芍药治之。如浑身壮热，未至羸瘦皮枯憔悴，但搐掣烦躁，此热在心肝，以当归养血汤、黄连安神丸间服可也。

　　疹后微微嗽者用清肺饮加消毒饮主之。

　　疹后干嗽不已，因过于解散，以致肺气虚耗，宜补脾肺为主，用四君子汤加陈皮贝母归身白芍米仁石斛治之。有用清火止嗽药，背渐驼肥足细小者，有咳久而胸高肿满状如龟背者，乃疹后久嗽则金衰，金衰则不能生水制木，木火刑金，盖肾主骨髓，肾无生气则骨枯而髓减，风寒乘虚而入于髓内，其邪凝滞故腰脊不举而有斯疾。治法先以防风散驱其邪，后以八味地黄丸加人参杜仲牛膝当归霍石斛何首乌米仁野黑豆兔丝子枸杞子巴戟肉萆桑寄生鹿茸蜜丸，又以驱风壮筋活血膏贴其突处，又以艾灸肺俞穴（第三椎骨下各开一寸半）鬲俞穴（第七椎骨下各开一寸半）。

　　疹后嗽甚气喘，连声不住，甚至饮食汤水俱呛出，或咳血，此热毒乘肺而然也。宜服门冬清肺饮加连翘主之；若胸高如龟背，肩耸而喘，血从口鼻而出，摇头摆颈，面色或青或白或红，而色枯黯者，不可治然，亦有肺气虚为毒所遏而发喘连声不已，但无咳嗽，血出呛食等证，宜清肺饮倍加人参治之。此又不可拘肺热之一端，而纯用清肺解毒之药也。

　　疹后痰嗽不已，午后发热者乃阴亏而火炎无制也。治宜壮水为主，以六味地黄丸加门冬知母治之。

　　疹后两目赤肿，壮热烦渴者，毒乘肺胃也。宜清胃解毒汤治之。

　　疹后痰嗽口疳，身热腹饱者，宜清胃汤加大腹皮枳壳治之。

　　疹后声哑不出，或嗽或喘，身热不退，日久不愈，乃热毒克制肺金。宜清金降火汤加竹沥姜汁主之。

　　疹后热毒未尽，发疔发痈，肢节疼痛者，以羌活散微汗微下。

　　疹后热毒未尽，壮热烦躁，疮疥遍体，先以葛根汤加荆芥发之，次用犀角地黄汤。

　　疹色变黑，牙根黑烂，肉腐血出，臭息冲人者，用天生白马蹄放热瓦上炙过，存性，研细擦患处，或三妙疳方，马鸣散主之。有齿溃鼻穿诸药不效者，急以牯牛粪后尖瓦上，同人中白俱存性，和川柏末研细吹之，则溃窍渐涨，齿龈俱生。若面颊浮肿，环口青黑，唇崩鼻坏，穿颊破腮者死。如唇口多疮，其声嘎哑者曰狐惑，以化慝丸主之。若更烦躁失声者死，外以文蛤散雄黄散搭之，内用人中黄使君子龙胆草川黄连五灵脂侵蒸饼为丸，滚水服以清胃火，然或有得生者，不多见也。孕妇出疹当以四物汤加冬术条芩苏梗艾叶安胎清热为主，使胎无虞，而疹易出没也；如胎气上冲急用苦葶苈艾叶煎汤磨槟榔汁服之，更宜多服上药为妙。

　　孕妇痧疹热毒蒸胎，胎多受伤，而母实无恙也。盖疹与痘不同，痘宜内实，故胎落而母亡，疹宜内虚，故胎去而母存，孰若子母俱全之为愈也。

　　[卷三：秦氏《痘疹折衷》] 疹子不治证 

　　干紫黑煤青黯，面目胸腹稠密，咽喉攒缠，发不出而喘，没早而喘，循衣摸床，谵语撮空，厥逆螈，神昏志丧，喘急不嗽，通关不嚏，口张肩耸，胸高突起，舌干唇燥，搦手摇头，目无液泪，乃火邪炽盛，余毒内攻，肺窍不通也。

　　身热喘胀，人事不省，口鼻出血，面色青白干枯者，乃闷疹也，不治。

　　疹后饮食动止如常，乃卒心腹绞痛，遍身汗出如水者，此因元气虚弱，失于调养，外虽无病，内实虚损，偶为寒邪所袭，谓之中恶，朝发夕死，夕发朝死。

　　疹后须避风寒，切戒水湿，如或不谨，遂致终身咳嗽疮疥，无有愈期。

　　疹后大忌猪羊鸡鱼虾蟹之类，恐惹终身恶累，若食莱菔则终身有心糟之患，诸如此类随处留神，必先叮嘱告戒。

　　[卷三：秦氏《痘疹折衷》] 疹子轻重不治证 

　　或热或退而后出者，轻。

　　淡红滋润，头面匀净而多者，轻。

　　发透三日而渐没者，轻。

　　头面不出者，重。

　　红紫干燥者，重。

　　冒风没早者，重。

　　热移大肠变痢者，重。

　　目睛无神者，不治。

　　黑暗干枯一出即没者，不治。

　　气喘，心前吸者，不治。

　　鼻煽口张，撮唇弄舌者，不治。

　　鼻准青，粪色黑者，不治。

　　疳疮色白为胃烂，不治。

　　喉肿色黑为内陷，不治。

　　疹之一证比痘尤甚，若调理失宜祸不旋踵。痘由胎毒外邪感触而发，其情势多少轻重吉凶自可豫断；疹虽由感受邪气而发，然轻者可重，重者可轻，皆在于调养得宜。故必避风寒，节饮食，斯为至要。若误食鸡鱼，则终身皮肤如鸡皮之状，凡遇天行出疹之时，又复重出。若误食猪肉，则每岁出疹之时，必然痢下脓血。若误食咸酸，令人咳不止。误食五辛令人生惊悸。所以通禁必待四十九日之后方可食肉，才无禁忌。苟或不慎，邪内伏，轻变重，重者死，业医者当嘱病家谨守，慎之，戒之。

　　德按：秦氏《痘疹折衷》余藏写本所引汤药不全，令录数方于后。

　　羌活散

　　羌活防风白芷荆芥穗川芎地骨皮甘草连翘柴胡牛蒡子大腹皮。

　　芦荟肥儿丸

　　三棱莪术青皮（俱醋炒）陈神曲黄连胡黄连使君肉芦荟槟榔香附陈皮麦芽芜夷南木香有癖块加阿魏干漆

　　化慝丸

　　芜荑芦荟青黛川芎白芷梢胡黄连虾蟆灰

　　开豁腠理汤

　　升麻葛根羌活荆芥防风前胡柴苏牛蒡子陈皮甘草桔梗枳壳上十二味水煎服。

　　[卷三：张氏《痘疹诠》] 麻疹述原 

　　景岳子曰：痘之与疹原非一种。虽痘之变态多证，而疹之收敛稍易。然疹之甚者，其势凶危亦不减于痘。最为可畏盖疹毒痘毒本无异也。第古人重痘而忽疹，多不详及，使后人无所宗法，余实怅之。自得罗田万氏之刻，见其理透法精，鄙念斯慰。今悉从其训，备述于此，虽其中稍有裁订，亦不过正其疑似，详其未详耳。使此后患疹者幸获迷津之指南，亦以见万氏之功为不少矣。

　　[卷三：张氏《痘疹诠》] 名义 

　　疹者痘之末疾，惟二经受证，脾与肺也。内应于手足太阴，外合于皮毛肌肉，是皆天地间戾不正气，故曰疹也。（音同疠）然其名目有异，在苏松曰痧子，在浙江曰子，（音同错）又曰子，在江右湖广广东安徽曰麻子，在山陕曰籽疮，曰糠疮，曰赤疮，在北直曰疹子，（音同轸）名虽不同其证则一。但疹在痘前者，痘后必复出疹，惟痘后出疹者，方为正疹结局。

　　[卷三：张氏《痘疹诠》] 疹逆顺 

　　万氏曰：疹以春夏为顺，秋冬为逆。以其出于脾肺二经，一遇风寒，势必难出，且多变证，故于秋冬为不宜耳。夫天行不正之气，致为人之疡疹。然古人于痘、疹二字始终归重于痘，并不分别。疹为何物，岂可以二证归于一证耶。想当时重痘不重疹，故尔略之，致使后人不得心法，因而害事者往往有之。今以吾家四代传流，以及今日心得之法开载于后，用此应治，定不瘥矣。敢有毫厘隐秘，天其鉴之。

　　[卷三：张氏《痘疹诠》] 疹脉 

　　凡出疹，自热起至收完，但看右手一指脉洪大有力，虽有别证亦不为害。此定存亡之要法也。

　　景岳曰：按此即阳证得阳脉之义，若细软无力则阳证得阴脉矣。元气既弱安能胜此邪毒，是即安危之基也。故凡诊得阴脉者，即当识别为阴证，而速救元神，宜用伤寒温补托法，参酌治之。若执以麻疹为阳毒，而概用清寒则必不免矣。

　　[卷三：张氏《痘疹诠》] 疹证 

　　疹虽非痘之比，然亦胎毒蕴于脾肺，故发于皮毛肌肉之间。但一时传染，大小相似，则未有不由天行疠气而发者，此其源。虽内发而证多属表，故其内为胎毒则与痘证同。外有表邪则与伤寒类。其为毒也，总由君相二火燔灼太阴而脾肺受之。故其为证则有咳嗽喷嚏，面肿腮赤，目胞浮肿，眼泪汪汪，鼻流清涕，呵欠闷顿，乍凉乍热，手足稍冷，夜卧惊悸，或恶心呕哕，或以手捋面目唇鼻者，是即出疹之候。便宜用解毒散邪等药透达，不使留停于中，庶无他患。但凡是疹证，必其面赤，中指冷而多嗽，又必大热五六日而后见红点遍身，此其所以与痘、与伤寒有异也。

　　痘欲尽发而不留，疹欲尽出则无病，邪气郁遏则留而不去，正气损伤则困而不伸。毒归五脏变有四证：归脾则泄泻不止，归心则烦热不退而发惊，归肺则咳嗽血出，归肾则牙龈烂而疳蚀。

　　程氏曰：麻疹初出类伤风寒，头疼咳嗽热甚，目赤颊红，一二日内即出者轻，必须解表，忌见风寒，荤腥浓味，如犯之恐生痰涎，变为惊搐，必致危矣。如初起吐泻交作者顺，干呕霍乱者逆，欲出不出者危亡立至。

