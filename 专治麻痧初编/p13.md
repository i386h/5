<!-- { "loadSidebar": true } -->
　　痘之外有疹，疹之外又有麻疹。麻疹者亦疹之类，即斑疹也。但正疹则热至五六日而后一齐涌出，出皆粒粒成疮，非若麻疹之皮红成片也。且麻疹之出则不拘三四日，以火照之，遍身如涂朱之状，此将出之兆，出则细碎皮红成片，如蚊蚤僭肤之迹者，即麻疹也。（德按：此言麻疹乃时行疫疠之痧，非正出之痧也）亦或有六日始出，出而又没，没而又出，不过一周时许，世俗谓一日三出，三日九出后，方齐出透彻。然亦有不拘者，只三日间，从面至胸背手足，虽随出随没，然只要出透，以遍身红润者为美。重者遍身膨胀，眼亦封闭，色有赤白微黄不同，只要红活，最嫌黑陷，及面目胸腹稠密，缠缫咽喉者，为逆，发不出而喘者，即死。所谓麻者以遍身细碎如麻，无有空处故也。然又有遍身但红而绝无斑点者，是又谓之丹痧，亦其类也。故痘家有夹斑夹疹夹丹等证，总皆热毒所致，俱当详辨也。

　　麻初起呵欠发热恶寒，咳嗽喷嚏流涕，宜升麻葛根汤加苏叶葱白以解肌，切忌大汗。若潮热甚者加芩连地骨皮。谵语者调辰砂益元散。咳嗽加黄连杏仁麦门冬石膏。咳甚热甚者用凉膈散加桔梗地骨皮。泄泻者宜四苓散。便红合犀角地黄汤（德按：凡麻疹初起大忌犀角羚羊，可与葛根芩连汤加扁豆花山茶花之类）吐血衄血用犀角地黄汤加山栀。小便赤加木通。（德按：若大便秘者，可与三黄泻心汤加生地栀丹之类）寒热似疟小柴胡汤。

　　麻疹已出，烦躁作渴者，解毒汤合白虎汤。喘而便闭者，前胡枳壳汤加五味子。（德按：五味子太敛，可与杏朴苏子桑白皮之类）便秘甚者，小承气汤。谵语溺闭者，导赤散。小便如泔者，四苓散加车前子木通。谵语如狂者，解毒汤调辰砂益元散。大小便血者，犀角地黄汤合解毒汤。吐血衄血解毒汤加炒山栀童便。泄泻解毒汤或四苓散。喘兼泄泻溺赤涩者，柴苓汤。烦热大渴作泻者，白虎汤加苍术猪苓。热盛干呕者，解毒汤。伤食呕吐，四君子汤。夏月因热作呕，四苓散加人参。

　　麻证初起，及已出已没一切杂证俱与痘疹大同，但始终药宜清凉。虽曰麻喜清凉，痘喜温暖，不易常道。然虚则补，实则泻，寒则温，热则凉，方是医家玄妙。故治麻亦有血虚而用四物汤，气虚而用四君子汤，伤冷则温中理中之药，皆当因证而用也。

　　麻疹收后余毒内攻，凡寻衣摸床，谵言妄语，神昏志乱者死。如热轻而余未除，必先见诸气色，若有所见须预防之。始终以升麻葛根汤为主，或四味消毒饮，或六味消毒饮，解毒汤，随证选用，仍忌鱼腥葱蒜等物。

　　[卷三：张氏《痘疹诠》] 水痘 

　　凡出水痘先十数点，一日后其顶尖上有水泡，二日三日又出渐多，四日浑身作痒，疮头皆破，微加壮热即收矣，但有此痘须忌发物，七八日乃痊。

　　水痘亦有类伤寒之状，身热二三日而出者，或咳嗽面赤，眼光如水，或喷嚏，或流涕，但与正痘不同，易出亦易靥，治以清热解毒为主。

　　[卷三] 周氏《慎斋遗书》 

　　周氏慎斋曰：麻初出于阴而传于阳，人之一身，惟火甚速，肺金居上，畏火者也。脾土居中，畏木者也。火炎上则肺有亏矣，火宜发之。疏通血脉，滋润皮毛，而肺无伤则左肾足，木得其润泽，肝血润则脾血藏，脾阴又何伤乎。脾通血脉，胃主四肢，胃气上升，肺津乃降，滋生元气，万物生长。心之神化，脾得其真，火化从何起。盖火是邪，邪从虚起，有余易去，不足难扶。未出之先，肺先受邪，当发其表，邪从汗散。假如求汗不至，或汗多，疹或隐或见凶。皆是元气不足，脾虚不统故也。当补脾阴之不足，血药之中少加参桂亦无害也。庸医未见其理，谓麻宜清凉，痘宜温补，痘有先清后补之别，则麻无有温之之意。求汗不至，不可再攻，攻则化而为火，肺热无救，一也。未出或已出，自汗吐下，真气已伤，脾肺先受害也。麻以二藏为主，切宜斟酌，再无汗吐下也。胃喜湿热而上升，清气下陷，小便赤而渴者，葛根前胡桔梗甘草牛蒡连翘木通之类；或饮食所伤，腹痛泄泻，小便清而不渴，属寒，五苓加神曲山楂砂仁之类。或吐下无汗，不可再攻，宜缓候待养，得神至自和，不可不察。元气虚弱，照根据常例行之，医死而不悔者多矣。自经汗吐下者十余日不退，久病无阳，宜阳生阴长，四物加参可也。热甚加沙参，不可过用寒凉，过用则脾气绝，二也。出作二次而不齐者，已出者，宜养芽不使枯槁，用芎归赤芍木通，未出者，宜表，苏葛加前胡桔梗牛蒡，喉痛加元参，或血经妄行宜犀角地黄汤或升麻葛根汤加沉香栀子连翘之属，切莫忘阴而攻表以成阴血动，三也。麻不宜发绽，绽者凶。亦不宜隐，隐而不现无神者毙。出未至足，便作出尽，不行消毒，纯用寒凉，使阴血凝滞而阴不发越热，传于血室，或吐或下或热郁于内，变成疳劳，或一月二月而安，或传而至死，四也。已出三四日而下没者，内有热也，四物加芩连栀子木通，七八日后有热内虚而邪盛不散，当扶正以却邪，宜养阴以滋脾肺，使无克胜，黄芩白芍灯心人参沙参天冬麦冬当归山药莲子，烦加竹叶枣仁，看轻重加减治之，不养阴而误滋阴，五也。

　　痰涎涌甚谵语发渴属里，宜救阴宜白虎汤，若用消毒饮疏散正气，肺绝而亡，六也。大便闭经血燥，宜用芎归汤加红花麻仁，因血虚不能养肝，胃气不能上升故也。而反用柴胡泻肝血致肾绝，七也。出一二日满口细疮，全无空地，火郁宜发之，消毒散加甘草桔梗牛蒡连翘，如反纯用寒凉逼毒内攻，八也。靥后口内黑点疮者，凶，恐胃烂不治，或一月半月余热不退，发渴属虚，宜生脉散兼四物汤调养气血不致干涸，但久病无阳莫根据常例，治之致脾虚不食，或四五六日口舌硬疮，变成疳疾，或致胃烂，宜消毒，甘桔加元参沙参炮姜，如反用白虎损伤胃气，九也。麻后痢只因脾虚不醒宜用芎归，白痢煨生姜，赤痢香连丸，切莫大下，泻痢不愈，宜大补气血，若大下则泄尽元气，黄胀而死，十也。

　　发表一节冬用麻黄羌活白芷并消毒饮。春夏用苏葛汤加连翘甘草桔梗。喉痛加牛蒡。

　　四季前胡贝母不可缺。升麻恐升其毒凑咽，不可轻用；若患泄泻则气下陷宜用之。呕用陈皮贝母姜汁竹茹。前后咳嗽乃风寒所感，宜表中祛邪，过于清者，绝胃家生发之气，过于补者动胃火，二者皆非疹之正治，惟补阳中之阴，随证施治，莫偏于寒莫偏于热，则元气足，易起易发，若元气衰则毒郁于表，表热而火土涸，真阴绝，而不救矣。

　　[卷三] 吴氏《温疫论》 

　　吴氏又可曰：疫邪留血分，里气壅闭，非下不能发斑，斑出则毒邪从外解矣。如下后斑渐出，更不可大下。设有下证，宜少与承气缓缓下之。若复大下则元气下振，斑毒内陷则危，宜托里举斑汤。

　　吴氏举斑汤

　　白芍药（一钱）当归（一钱）升麻（五分）柴胡（七分）白芷（七分）穿山甲（二钱，炙）生姜（一片）上七味水煎温服。

　　如下后斑毒隐伏，反见循衣摸床，直视撮空，脉渐微者危。本方加人参三钱得补，发出者生，补不及者死。妊娠时疫设用三承气，须随施治不可过虑，慎勿惑于参术安胎之说，病家见用承气先自惊疑，更加左右有粗知医者，从旁嘈杂必致掣肘，遂令子母皆大不祥。若应下之证，反用补剂安胎，热毒愈炽，胎愈不安，耗气搏血，胞胎何赖。是以古人有悬钟之喻，梁腐而钟未有不落者，惟用承气逐去其邪，火毒消散，淡顿为清凉，气回而胎自固。当此证候大黄反为安胎圣药，历治历当，母子俱安。若见腹腰痛，此将欲坠之候，服药亦无及矣，须预言之。

　　[卷三：费氏《救偏琐言》] 怀娠出疹治验 

　　费氏建中曰：一友朱良老，其阃怀娠六月，出疹于隆冬，躁乱不宁，燔热如火。道中一友以宽气养血安胎为主，佐以甘桔牛蒡蝉蜕荆芥疏肌透发。三朝疹非不透，热终如火，烦渴不已，嗽而增喘，彻夜无眠，至五日不惟不寐，并不能就枕，不惟喘急，并不能出声，面如土色，目睛直视，手指厥冷，渴想西瓜，六脉绝无，影响其娠，追下小腹，痛楚难禁，身无安放，立刻可毙，举家但顾，得母无恙足矣。余殆无药，惜其未得一对病之剂，觉有不忍，为热肠所迫，以大黄五钱，石膏一两，滑石生地各七钱，炒黑麻黄三分，佐以赤芍丹皮牛蒡荆芥地丁木通甘桔，以芦笋煎汤代水，二剂后诸证稍缓。遍觅一大西瓜，陆续以济其渴，又二剂其疹又透，诸证减半，而娠不追下矣。前方减麻黄仍以二剂，面颜顿转，喘定而得伏枕，热渴亦杀大半，娠即安然，但咳嗽不止，前方去大黄赤芍丹皮减石膏滑石及半，加元参花粉黄芩金银花二剂，热渴俱平，胃气大开。遽垂毙重证，幸而复生，尚须调理，见安和而遂弗药。越数日后娠复不安，但不追下，饮食减半，复有余热，口内生疳，以消斑快毒汤减蝉蜕丹皮赤芍加金银花天花粉佐以消疳散吹之全愈。是证所用汤剂据常格，胎前所大忌者，而得既保其母，并安其娠，见有病病受，不第无损于胎，正见所以安之之妙。疹与痘虽异，其所异者惟气虚痘耳，若烈毒之证原同一轨，令是证但留其母犹畏大黄等味，利畏害并存，尚费踌躇，竟尔子母俱全，凡志医者可不深思，而潜玩也耶。

　　消斑快毒汤

　　治痘有夹疹夹斑，肤红如醉者此汤主之。

　　连翘元参生地牛蒡子木通蝉蜕丹皮荆芥穗黄连甘草地丁赤芍极热者加大黄加灯心二十茎。

　　消疳解毒散

　　治痘疹后牙疳。

　　薄荷（五分）儿茶（一钱）冰片（一分）人中白（三钱）天花粉（一钱）生甘草（五分）飞青黛（一钱）黄连（五分）西牛黄（一分）珠子粉（二分）雨前茶（五分）硼砂（一钱）研极细，以无声为度，先以浓茶拭净方吹。

　　上编曰述古下。

　　[卷四：许氏橡村《痘疹诀》] 麻疹要略 

　　许氏宣治曰：麻之一证比痘稍轻。《金镜录》辨疑一赋，及轻重不治数条大略已可见矣。尤有未尽其变者，在时气之暄寒与儿质之浓薄耳。然痘出之境界宽，虽极险犹可从容图治；麻之境窄，又多出于严寒之令，变生仓卒，多有不及措手者。予故复录数条，以补前贤之未备，使后学知所通变焉。

