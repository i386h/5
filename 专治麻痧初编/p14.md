<!-- { "loadSidebar": true } -->
　　或问痘毒出于脏，麻毒出于腑，胃，腑也，何以痘多胃热发斑之证；肺，脏也，何以麻多肺闭喘促之证。予曰：痘毒出于藏，而赴于胃，是由脏而之腑。胃主肌肉故也，麻毒出于府而甚于肺，是由腑而之脏，肺主皮毛故也。然而痘之出五脏之毒而胃总受之，麻之出六腑之毒而肺总受之，《麻疹辨疑赋》所谓先起于阳者出于六腑也，后归于阴者肺受之也。

　　凡病起于阳者从阴化，起于阴者从阳化，理所必然。

　　麻之出必先咳嗽，不嗽而出非麻也。出而喷嚏者吉，肺气通也。

　　麻多出于严寒之令，冬月伏阳在内，冬至阳生，故麻出也。俗云庵麻KT痘，因乎时也。亦有春夏而出者，是由冬季传染而至于夏也，夏令之出，其亢已甚，何可更庵，但须避风耳。

　　盛夏之令火旺金伤，葆肺为上，轻轻一散，即宜葆肺，石膏梨汁二味为最妙。夏月无麻黄证，其有不出者，是正气为热所伤不能升举，疏托中宜兼益气，是予得心之处也。

　　其有富贵之家麻毒本甚，更加郁遏太过，火甚金伤，致生喘促者有之。经所谓壮火食气者是也，急宜泻火以保肺金，不得再行表散。

　　亦有贫寒之子，破屋当风，衣不蔽膝，麻毒正出，外受寒邪，急生喘促者，急宜温散，使表气宣通，麻毒得解，方保性命，否则谓之麻闭，顷成不救。

　　寒邪外闭，火甚伤金二证，皆见喘促，医者当知诊视。寒邪外闭者，面色青，四支冷，麻点隐隐于皮肤之内，鼻扇而声细，微有恶寒之象，宜麻黄杏仁苏叶防风胡荽等味，急进一服暖覆片时，喘定面赤麻渐出者生，若面色如银者不可治也。火甚伤金者，壮热面赤，烦躁口渴，四支热，喘息粗，而脉洪大，心烦呕吐，或吐出长虫，急宜白虎加黄连，虽严寒之令勿避也。

　　前二证一经帮助不难分辨，复有火毒本甚，外感寒邪，外虽寒而中实热，又宜表里双解，古人所以有麻黄石膏汤之用，予以其法全活甚多。又有火毒本甚，父母只知郁遏，医家只知交炽，火极似水，反生厥逆之象者有之。书所谓热深厥亦深是也，急宜白虎汤加黄连，若作寒治殆矣。

　　养阴退阳古人妙着，后世只知表散，而不知养阴升之。又升阴阳之火齐起，有一发无制而成喘脱者，要知升麻葛根汤之用芍药，发中有收也，麻黄石膏汤升麻石膏汤一升一降也，小儿纯阳之体，有升无降其可恃乎。

　　肺属金而主气，又为娇嫩之脏，畏火实甚。六腑之火，齐举而攻之不喘奚。俟石膏一味为麻证之至宝，色白属金，味甘微辛，升中有降，降中有升，虽为清胃之药，实保肺之灵丹也。

　　刑金之火由胃而来，石膏本清胃之药，而清肺是与之去路也。

　　养阴退阳书用四物汤。予少时常习用之，多不获效。以归芎辛温之性为不合也，因制生地丹皮麦冬赤芍为麻疮四物汤，节节应手。古方不必尽泥，师其意可也。

　　治麻大概有三法，一升散，一降火，一养阴，善用者升散之中即寓清凉之意，养阴之剂不离生发之极。

　　麻点隐隐未透，发热咳嗽，有涕泪，宜升散。两颊不透，宜升散。发热四支冷，面不赤唇不燥，宜升散。喘促鼻扇辨得是表邪，宜升散。泄泻日五六行宜升散。

　　麻疹已出壮热不退宜降火。呕吐烦渴吐出长虫宜降火。不食宜降火。热盛烁金而喘宜降火。鼻衄宜降火。小便不利宜降火喉痛腮肿牙痛口疮宜降火。牙疳臭烂宜降火。

　　麻疹三四日后大热不退宜养阴。紫点不收宜养阴。脉来数大宜养阴。夜热心烦齿宜养阴。音哑不清宜养阴。目赤羞明宜养阴。身痒便燥宜养阴。

　　宜升散，而不升散重则顷成喘闭，轻则余毒缠绵。宜降火，而不降火则肺胃受伤，或音哑烦渴，或牙疳口疮。宜养阴，而不养阴则午后潮热，肌肤瘦削，渐成麻疳之证。

　　大人出麻十中二三多有房室经产之患，大概轻轻一散，即宜养阴，麻黄升麻羌活等味俱当慎用。

　　书云痘宜内实，故胎落母亡。麻宜内虚，故胎落母存。予尝治一妇出痘孕三月，五六分担（德按：担者，一石之谓言痘效如担之重也）腰腹痛，恶已行，时方四朝，证多实火，方用生地丹皮当归白芍黄连黄芩山栀升麻紫草桔梗甘草共十一味，一服热退恶止，次日喉咙痛甚，除白芍加牛蒡连翘，日令服稀粥间服鱼汤浸蒸饼渐次成脓，胎固母安。痘出胎落者一生未见，孕妇出麻或三四个月或八九个月所见不一，小产大产母皆无恙，麻宜内虚信矣。

　　麻后潮热最可嫌，发在午后，天明退凉，退时脉平静，发时脉数大，唇红舌赤而无苔，牙揉鼻人渐瘦，多不治。间有能食者大剂养阴可救一二。麻后音哑者多总由火甚伤金，宜甘桔牛蒡山栀之属，虽迟半月愈无妨。麻后口疮治法同牙疳，鼻烂与痘后同治。

　　往年麻证多不损目，迩来有损目者，其来甚速，二三日翳膜遮透即不能治。缘儿本有肝热，更加郁遏，或病家不知是火，饮以芫荽酒，遂令热毒攻目，速宜清凉之剂，养阴退阳，不必再行疏散。如鸡肝羊肝猪肝等味，麻后所大忌者，万不可误。

　　[卷四：许氏橡村《痘疹诀》] 麻后余义 

　　麻出总要表透，表一透里热虽甚，清之可愈。表未透，毒陷于中，门户一关。发表不可，养阴又不可，多致因循而死。

　　表透者非皮毛之表，要从脏腑透出，没得从容，才是表透。亦有火毒甚，外见繁红，没后犹作牙疳肺痈者，或鼻衄下利者，脏腑之热未透出也。

　　麻痘之毒由腑脏而出，虽已到表而根蒂在里。解字从表，化字从里，表虽解而里不化，其为后患实多。

　　解表之药从阳分从气分其效速而易见，化毒之药从阴分从血分其效缓而难成。《金镜录》养阴退阳四字治麻之要诀也。

　　麻后咯吐脓血腥臭有肺痈者，有胃脘痈者，皆肺胃遗热为患，亦牙疳口疮之类，循经而出则为牙疳，着于脏腑则为痈也。当辨其在肺在胃而施治。予用甘桔牛蒡银花豆枳壳赤芍数味，在肺加山栀子贝母桑皮，在胃加生地花粉木通之类以佐之，身无大热者可治。

　　问牙疳肺痈之证可治而愈者，何也？毒已化而出也。毒化而脏腑不败者可治，脏腑腐败不能治也。

　　丙辰岁夏令麻证大行因时论治痘毒出于五脏，麻毒出于六腑。府属阳，冬至阳生，麻毒出焉。故其传染多在严寒之令，古称庵麻KT痘，因乎时也。予治麻证五十年所见率多类此，间有延及春深至夏亦无不止，迩来夏令出麻，令岁盛暑不断，时势何其异也。时势既异，医者即当随时变通以定治法。庸工不察执守成方，愚夫愚妇更加庵遏，火盛金伤，致成麻喘，殊可悲。为定新方数条，以救时弊，明理者当取则焉。

　　第一方

　　升麻蝉蜕荆芥防风前胡桔梗牛蒡子甘草加芫荽少许一服。

　　一服麻出，去升麻加赤芍连翘，烦加炒栀子，呕加石膏，嗽加杏仁枳壳。夏月表气先开用表药，只宜轻不宜重，荆防蝉即是表药。一服出未透者，再用升麻加葛根以透之，麻黄夏月禁用人所共知，羌活亦不得浪用，葛根亦不得再用，面部一透即宜转手。

　　第二方

　　荆芥防风桔梗甘草牛蒡子连翘杏仁炒栀子木通此三朝方也。面部已透，即荆防亦宜减去，平守一日，待其缓收最稳。热甚烦渴加石膏竹叶。壮热不退加枯芩麦冬。若泻减杏仁木通加赤苓。

　　第三方

　　生地麦冬丹皮栀仁连翘桔梗甘草烦渴加竹叶石膏热甚加枯芩知母。

　　此四五朝方也。养阴退阳治麻大法，况暑月乎。生地须用二等，原枝洗去土，咀断用。麦冬捡大而白者，此二味为养阴退阳之要药。丹皮佐之以退热，甘桔以升肺之清气，黄芩以泻肺之浊气，石膏胃家正药，色白属金西方之象，又为清肺之药，麻出火甚熏灼肺胃，石膏一物兼清二经至当不易，在乎用者之见机耳。

　　有麻出四五朝绵密红紫不收者，热甚不退者，此发散太过，火势尽发，急宜养阴退阳。

　　天寒出麻，寒邪在表，热蕴于中，所见不过数证。急者为呕为喘为衄，缓者为口疮为下利，甚者为牙疳，此外更无他变。夏令出麻，火毒燔灼，暑邪交炽变证之奇多，有见所未见者。有双目红肿如桃李，流出血水，急泻肝火，命虽保而目全损者。有两颌红肿如腮，数日而溃，流出脓血碗许，内服清胃解毒药，外贴洪少岗膏药而愈者。有通身发泡，皮塌痛楚，用松花粉扑之而愈者。有手足曲池发肿，如痘毒之鬼肿者。有面部胸背发紫疔数十，其晕大如棋子，中黑而陷，发热不食，用凉血解毒不应，七日而死者。种种变怪，无非火毒燔灼，尤有热甚不死之证，无非热伤阴液，热伤正气，俗流不知益气养阴，只知托散，喘汗而脱者，比比皆是。此等证病家延予至急，进参麦汤所救不少。治麻至老不意逢此一度，若不因时制宜，重定治法，何以示后而知应变，执成方者盖审诸。

　　麻证中药引惟芫荽一物为最妙，辛香之中更含生气，合之升麻葛根荆防蝉蜕能升阳透表，面部一出即宜减去，若辛散太过反能助火。

　　[卷四：许氏《怡堂散记》] 风痰（七条） 

　　风痰一证，乳儿最多，四时皆有。大概冬春之交宜温散，荆防甘桔橘半生姜杏仁苏子之类。夏令宜清散，杏仁牛蒡栀子之类。秋令宜清润，枳壳栝蒌之类。冬令严寒有用麻黄汤而解者。肺为娇嫩之脏，总宜疏解不得妄投丸散。

　　德按：徐洄溪曰，嗽药中多用桔梗，桔梗升提，甘桔汤中用之以载甘草上行，治少阴之喉痛。与治嗽，宜清降之法，非宜服之，往往令人气逆痰升，不得着枕。愚窃以谓小儿不知咯痰，尤当慎用。

　　肺虽喜润，胃中湿痰宜燥。小儿乳腻生痰，外证有鼻水多涕泪，二陈为治痰总剂，合之前胡桔梗荆防苏子枳壳麦芽杏仁之类，或加生姜葱白，结者散之，保赤之善也。

　　肺喜润，润之中亦有分辨，如杏仁苏子温而润者也，宜于冬春。杏仁牛蒡散而润者也，宜于夏。杏仁栝蒌则清而润者矣，宜于秋燥。能知此等界限，则用药不杂。

　　栝蒌一味能发呕，易滑泄，乳儿无用栝蒌之理。谷食之儿燥火伤肺，嗽久不止，乃可用之。

　　半夏毒轻，姜汁制而陈者性平，故可入君子汤。南星毒烈实非良药，制以牛胆之苦寒，病久胶结或可少投，时行感冒无可用之理。竹沥姜汁之润下，海石之咸能软坚，尤非风痰可轻试者。

