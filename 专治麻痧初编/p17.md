<!-- { "loadSidebar": true } -->
　　朱氏玉堂曰：凡疹初未见标之时，先必身热，头疼咳嗽，或作吐作泻，或鼻塞，鼻流清涕，喷鼾，眼胞肿，腮赤，烦躁不宁，细看两耳根下，颈项连耳之间，以及背脊之下至腰间，必有三五红点，此乃疹之报标。若无红点之证佐，当以别证论，此屡试屡验者也。如果有红点与前证相同，宜用宣毒发表汤加芫荽作引，以托之出外，不必拘泥。吐泻疹出，而吐泻自止。盖热蒸胃则吐，热冲大肠则泻，此乃疹之常候，不必忧其吐泻之不止也。昔人云疹出六腑，或因有此证而云然也。凡出疹见标之后，形似麻粒，大粒而尖，稀疏磊落，再后成片红色滋润者顺，若神清气爽者更顺。若初出一时涌出不分颗粒，深紫色者险，黑色者逆，不可视为泛常，不可用药失序，不可过用攻表，不可骤用寒凉，调治之法避风忌荤，兼忌秽恶，惟在用药宣发其毒，以尽出之于外。虽红肿之甚，状如漆疮，亦不足虑，以其出之于外，即可免夫内攻，此证若调治得法，用药合宜，百不失一，若调治失宜，则杀人易如反掌，可不慎哉。

　　初发热时必当发表，见标之后发表而兼清凉，通身上下，通红总成一片，手足之末上下相同，无有空处此为出透，可用清凉解毒之剂，不必兼用发表之药，一解即愈。

　　又有一种疹，初出眼胞肿，白夹赤色，声哑唇肿掀翻，鼻干，鼻扇气喘，口燥烦渴，腰疼腹胀，人事昏沉，口鼻出血，烦乱狂叫，二便出血，此系毒瓦斯郁遏于内名曰闭证，最为难治，用宣毒发表汤内加酒炒黄芩七分，麻黄五分，若能托疹标出外，渐次出现或可望生，若不出现则无救矣。但凡疹证鼻出血者毒重，口出血者毒尤重，二便出血者毒更重，且危矣。初起手足心如火热者毒重，初起脚冷如冰者毒更重。

　　若初见疹标尚未出透，失于清解，误用芩热之剂以致毒蕴于胃，口鼻出气腥臭，必生牙疳，宜用化毒清表汤加石膏二钱；若已出透速收速散，身热不退，余毒流注大肠里急后重，红白相兼已成痢证，宜用清热导滞汤。

　　若其人素禀虚弱，当出疹之际过于发散，出透之后过用寒凉，解毒以致虚弱之极，骨瘦神疲，面无红色，且不能多食，食多即吐，急用香砂六君子汤去半夏加麦冬以补之。种种坏证不可不慎。

　　上海强氏按云：若非脾胃虚弱，少食吐食，而但本原虚损，朝凉暮热，咳嗽痰多，将成骨立者，俗名痧劳，恐补脾碍肺，香砂惟恐不宜。

　　疹之出也，出三日而始尽。每日出二次，子时出者巳时散，午时出者亥时散，经三日而出，六次出透，稠密无缝，方为吉兆，昔人有云痘喜稀疏，疹宜稠密，虽如漆疮，通红一片，亦不足为虑。

　　若甫弥月及至半岁一岁之间，时值天气炎热，或出奶疹痧疹风瘾等疹，不在正疹之列，亦不由于胎毒而致，可以母须用药，（德按：可用葱白三寸泡汤服之）其疹自散，此类内因变蒸，外感风热而出，乃皮肤小恙，常见出一次，又出一次及有连出不已者，无关利害，倘要用药微用疏风清热之剂，一服即愈。凡出疹发热三日见标者为顺，迟至五六日不见标者为逆，神气清爽者为顺，昏沉者为逆。病家知禁忌者逆可以变顺，不知禁忌者顺亦变逆，当于出疹之家明言之，防于未然，一体告戒。

　　[卷四：朱氏《痘疹定论》] 出疹家有四大忌 

　　一忌荤腥煎炒

　　疹初出时以至出净之日，俱忌食荤腥即素菜亦忌煎炒，恐荤腥煎炒能助胃火，昔人云：荤痘素疹。诚哉是言也。

　　二忌恣食生冷米粥

　　疹初出时以至出透之日，未免口渴烦躁，想饮冷水不妨少与饮些，以解其烦渴，然不可多饮，若土产荸荠甜秋梨甘蔗汁及柿饼有霜者亦不妨间与食之，虽生吃无妨，切不可与米饮粥汤，及糕饼糖饴面食枝圆蜜饯之类，食之恐助毒火。倘觉饥饿则用开水煮饭，滞小半钟调匀稀薄，温服少食，淡食为宜。

　　三忌风寒

　　当出疹之时必须谨避风寒，若不避忌，风寒外束，疹即收回，要其再出甚为难矣，慎之慎之。

　　四忌房帏厌秽

　　人家生儿产女当出疹之时，各宜小心加意，谨慎洁净内外，勿使秽污恶浊气息触犯出疹之人，一或犯之多致不救。

　　[卷四：朱氏《痘疹定论》] 医疹家有三大忌 

　　一忌骤用寒凉

　　当疹初出之时，虽有身热烦躁，口渴等证，即以宣毒发表汤少加酒炒黄芩三五分以清之，切不可遽投黄连黄柏栀子等大寒之药，恐冰其毒而内伏，疹不得外出矣，后虽设法宣表而疹终不得出，可不畏哉。

　　二忌误用辛热

　　疹初出时或有呕吐之证，（德按：王太仆曰内格呕逆，食不得入是有火也。病呕而吐，食入反出是无火也）医家必用苍术二陈平胃丁香砂仁暖胃，或手足稍冷，必用桂枝肉桂温其手足，殊不知作呕吐者火热蒸于胃也，今反以辛温之味攻之，是抱薪而救火也。至于手足稍作冷者，热极似寒之象，俟疹出透而手足自然温和。医不明此反以桂枝可达四支之末，肉桂可以温经回阳，误之又误，陷人性命可不惧哉。

　　三忌遽用补涩

　　疹初出时多有泻而不止者，其毒火亦因泻而减，此殊无妨。倘或泄泻过甚，则用加味四苓散一服立愈，切不可用参术诃蔻补涩之剂以图速止。医家不思肺与大肠为表里，风邪热毒伤肺犯胃，火性急速下行，乃曰吾于清解药中兼用些参术诃蔻，分两又少何碍于事，一服不见立效，且曰分两轻之故耳，于是多加分两再服，而疹忽变证矣，重则腹胀喘满而不可救，轻则变为休息痢，缠绵不已，终归夭命。不可慎哉。

　　若麻疹出净之后，泻黄红色，乃内有伏热，仍宜加味四苓散服之可也，且不可专用补涩。记之慎之。

　　加味四苓散

　　猪苓（七分）赤苓（六分）泽泻（八分）木通（七分）黄芩（五分，酒炒）黄连（二分，酒炒）牛蒡子（五分，炒香研细）车前子（七分，炒）灯心五十寸同煎服。

　　初发热，欲出未出时，宜用宣毒发表汤（今以半岁男女为式看其年之小大，随证加减）。

　　升麻（三分）干葛（八分）防风（五分）桔梗（五分）薄荷（三分）前胡（六分）连翘（六分，去心）枳壳（六分，麸炒）荆芥穗（五分）牛蒡子（六分，炒研）木通（六分）生甘草（三分，去皮）淡竹叶（一钱），同煎服。

　　天气大热加酒炒黄芩五分，天气严寒加炒麻黄二分或三分。

　　麻疹已出面红肿太甚宜用化毒清表汤。

　　前胡（六分）干葛（七分）知母（七分）连翘（七分，去心）元参（一钱）桔梗（六分）黄连（三分，酒炒）黄芩（五分，酒炒）薄荷（三分）栀子（五分，炒黑）木通（六分）防风（三分，不用亦可）牛蒡子（七分，炒研）天花粉（八分）地骨皮（八分）生甘草（三分）淡竹叶一钱，灯心五十寸为引，同煎服。

　　若口渴加麦门冬去心一钱，石膏一钱五分，大便秘涩可加酒炒大黄七分。

　　疹已出透身热未全退，毒瓦斯流注而成痢者，宜用

　　清热导滞汤

　　。

　　黄连（五分，酒炒）黄芩（七分，酒炒）白芍（七分，酒炒）枳壳（五分，麸炒）青皮（五分）山楂（一钱，去核炒）槟榔（五分）浓朴（五分，姜汁炒）当归（五分）陈皮（五分）生甘草（三分）连翘（八分，去心）牛蒡子（八分，炒研）（德按：倪涵初治痢方有木香二分，无连翘牛蒡子）淡竹叶一钱，灯心五十寸为引，同煎服。

　　若红多加红花三分酒炒，地榆五分，桃仁去皮尖炒五分，秘涩甚者，里急后重之极加酒炒大黄八分。

　　以上三方聂氏手定，但其中变化相时看证，或加减一二味药，又或斟酌分两，或稍加减一二分，投之即得应效。

　　内廷订方总以十三味，为式，只可少决不可多，如满十三味则将淡竹叶石膏入于药引之内更觉妥当。予每看疹看其证候，相其时日，闻气听声，观形察色，然后参之以脉，始用宣毒发表汤表之，继以化毒清表汤清之，总遵此二方加减逐日变化，若麻疹未透则前葛荆防为必用之药，既透则前葛荆防为可去之剂，气喘除升麻不用，便秘蒸大黄必需，疹色干焦生地归尾要用，若还紫黑红花紫草宜加，咳嗽气急清肺饮除肺热，口疮口臭败毒散清胃利咽，成方在此活法由人。麻疹已出透齐，用生犀角磨汁和服大能解毒。

　　凡疹后咳嗽气粗宜清肺饮。

　　桑白皮（五分，炙）地骨皮（五分）麦门冬（一钱，去心）柴胡（六分）元参（八分）桔梗（七分）陈皮（三分）黄芩（七分，酒炒）石膏（一钱，）天花粉（八分）生地黄（一钱）木通（七分）生甘草（三分）灯心淡竹叶为引煎，再磨羚羊角汁和服。

　　如肺热亟去陈皮加丹皮五分，连翘（去心）六分，牛蒡子（炒研）六分凡疹后口臭口疮唇烂，兼之咽喉疼痛宜败毒散。

　　生地黄（一钱五分）丹皮（七分）柴胡（七分）桔梗（八分）薄荷（五分）连翘（八分，去心）牛蒡子（八分，炒研）黄柏（五分，蜜水炒）天花粉（八分）黄芩（七分，酒炒）元参（八分）赤芍药（五分）金银花（八分）生甘草（三分，去皮）石膏一钱，淡竹叶一钱，灯心五十寸为引同煎，再用生犀角磨汁和服，以上清肺饮败毒散二方，予每调出疹，因时设法，想理度情用之，辄有效验，敢以鄙见续于聂氏之后。

　　[卷四：张氏《侣山堂类辨》] 疹论（古名疹今名） 

　　张氏隐庵曰：痘乃先天之毒，疹属后天之邪。先天之止有水火，后天始备五行。产下发声吮乳肇自后天，是以发声之时，口中有毒即咽下而归于阳明。故之毒瓦斯发于阳明，上达于肺，出于皮毛，肺主气而外合皮毛。是以痘毒走于血分，而气以化之为顺。毒走于气分，而血以和之为顺。若走于血分而见云头紫赤斑者逆也，乃气分之毒更速于痘，若停留于胃则烂牙龈，阻滞在肺则为鼻扇喘急，发表疏里清热解毒，事在良医之临证妙用者也。夫气为阳，血为阴，痘乃精血中毒。故应四时之生长收藏，以合地支之数。乃气分之毒，是以一日三烹，三而三之，以应阳九之终。痘发于阴，故宜头面稀疏，不喜独见阳位，发于阳，故喜大烹头面，不宜惟在心胸。此人之阴阳血气应天地自然之道也。治主方。

