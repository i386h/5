<!-- { "loadSidebar": true } -->
　　世之人有得一奇方，可以十全愈疾者，恐恐然惟虑藏之不密，人或知之，而使其药之不神也，其亦陋矣。夫药之能愈病，如得人人而告之，使无夭横，各尽其天年以终，此亦仁术也。志友董及之，少举进士不第，急于养亲，一日尽弃其学而从事于医。然医亦非鄙术矣，古之人未尝不能之，如张仲景、葛洪、陶隐居、孙思邈，皆名于后世。但昧者为之，至于异贵贱，别贫富，自鄙其学，君子不贵也。及之则不然，凡人之疾苦如己有之，其往来病者之家，虽祁寒大暑未尝少惮，至于贫者或昏夜，自惠薪粲以周其乏者多矣。他日携《小儿斑疹方》一秩见过，求序于余。因为引其略，亦使见及之之所存，知世之有奇方，可以疗疾者，不足贵也。

　　如此，东平十柳居士孙准平甫序。

　　[卷二：董氏《小儿斑疹备急方论》] 自序 

　　夫上古之世，事质民淳，禀气全粹，邪不能干，纵有疾病，祝由而已，虽大人方论，尚或未备。下逮中古，始有巫妨氏者，着《小儿颅囟经》以卜寿夭，别死生，历世相援，于是小儿方论兴焉。然在襁褓之时，脏腑嫩弱，脉促未辨，痒不知处，痛亦难言，只能啼叫；至于变蒸惊风，客忤解颅，近世巢氏一一明之。然于斑疹欲出证候与伤风相类，而略无辨说，致多谬误。而复医者不致详慎，或乃虚者下之，实者益之，疹者汗之，风者温之，转生诸疾，遂致夭毙，嘘可叹也。今采摭经效秘方，详明证候，通为一卷，目之曰《斑疹备急方》，非敢谓有补于后世，意欲传诸好事者，庶几鞠育之义存焉。东平董汲及之序。

　　[卷二：董氏《小儿斑疹备急方论》] 总论 

　　论曰：夫生民之道，自微而着，由小而大，此物理灼然，不待经史，证据可知。然小儿气禀微弱，故《短剧方》云：人生六岁以上为小，六岁以下，经不全载，所以乳下婴儿有疾难治者，皆为无所根据。至如小儿斑疹一候，不惟脉理难辨，而治疗最比他病尤重。觉证与伤寒阴痫相近，通都辅郡，名医辈出，则犹能辨其一二。远地左邑，执病不精，失于详审，投药暴妄。加之小儿脏腑娇嫩，易为伤动，斑疹未出，往往疑为伤风，即以麻黄等药重发其汗，遂使表虚里实。若为阴痫治之，便用温惊药品，则热势愈盛。直至三四日证候已定，方得以斑疹药治之，则所失多矣。大率世俗医者，斑疹欲出，多以热药发之，遂使胃中热极。其初作时即斑疹见于皮下，其已出者变黑色而内陷，既见不快，尤用热药，熏蒸其疾，斑疹得热则出愈难。转生热证，大小便不通，更以巴豆取积药下之，则使儿脏腑内虚，热又不除，邪气益深，变为喘满便血，或为痈，身体裂破，遂使百年之寿一旦为俗医所误者，可不痛哉。大抵斑疹之候，始觉多咳嗽，身体温壮，面色与四肢俱赤，头痛腰疼，眼睛黄色，多睡中螈，手足厥，耳尖及尻冷，小便赤，大便秘，三部脉洪数绝大不定是其候也。其乳下儿可兼令乳母服药。其证候未全或未明者，但可与升麻散解之。其已明者即可用大黄青黛等凉药下之，次即与白虎汤。如秋冬及春寒未用白虎汤之时，但加枣煎服，不必拘于常法。仲景云：四月后天气大热，即可服白虎汤，特言其梗概耳，大率疹未出即可下。已出即不可下。出足即宜利大小便。其已出未快者可与紫草散，救生散，玳瑁散之类，其重者以牛李膏散之。或毒攻咽喉者，可少与紫雪及如圣汤，无不效也。其余热不解，身热烦渴及病疹儿母俱可与甘露饮。或便血者以牛黄散治之兼宜常平肝脏，解其败热，虑热毒攻肝，即冲于目，内生障翳，不遇医治，瞳人遂损，尤宜慎之。然已出未平，切忌见杂人，恐劳力之人，及狐臭熏触故也。未愈不可当风，即成疮痂。如脓出可烧黑丑粪灰，随疮贴之，则速愈而无瘢也。及左右不可阙胡荽，盖能御汗气辟恶气故也。如儿能食物，可时与少葡萄，盖能利小便，及取如穗出快之义也。小儿斑疹本以胎中积热，及将养温浓，偶胃中热，故乘时而作。《外台方》云：胃烂即发斑。微者赤斑出，极者黑斑出。赤出五死一生，黑斑出十死一生。其腑热即为疹，盖热浅也。脏热即为，盖热深也。故《证色论》云：大者属阴，小者属阳。汲总角而来，以多病之故，因而业医。近年累出诸处治病。当壬申岁冬无大雪，天气盛温，逮春初，见小儿多病斑疹。医者颇如前说，如投以白虎汤之类，即窃笑云白虎汤本治大人。盖不知孙真人所论大人小儿为治不殊，但用药剂有多少为异耳。则是未知用药之法，故多失误。今博选诸家及亲经用有效者方，备录为书。

　　[卷二：董氏《小儿斑疹备急方论》] 药方 

　　升麻散

　　治疹未出，疑贰之间，身热与伤寒温疫相似，及疮子已出发热，并可服之方。

　　升麻芍药葛根（锉炒）甘草（炙，各一两）。

　　上为细末，每二岁儿，服二钱，水一盏，煎至五分，去滓，温服不以时，日三夜一服。

　　白虎汤

　　治痘麸疹斑疮赤黑出不快，及疹毒余热，并温热病，中暑气，烦躁热渴方。

　　石膏（四两）知母（一两半，锉）甘草（炙，三两）人参（半两）上为细末，每服二钱，水一盏，入粳米二十粒，同煎至七分，去滓，温服，不以时，小儿减半服。春冬秋寒有证亦服，但加枣煎，并乳母亦令服之。

　　紫草散

　　（阎氏名四圣散）治伏热在胃经，暴发痘疮疹，一切恶候，出不快，小便赤涩，心腹胀满方。

　　紫草（去苗，一两）甘草（生用）木通（去根节锉）枳壳（去穣麸炒）黄（炙锉，各半两）上为细末，每服二钱，水一盏，煎至八分，去滓，温服无时。阎氏治疮疹出不快，及倒，四圣散即此方也。然既名四圣散，何以有五味，疑黄当注云虚者加入。

　　附钱氏紫草散

　　发斑疹。

　　钓藤钩子紫草茸（各等分）上为细末，每服一匙，或五分、一钱，温酒调下，无时。

　　又附

　　阎氏方蓝根散

　　治疮疹出不快及倒。

　　板蓝根（一两）甘草（三钱，锉）上为细末，每服半钱或一钱，取雄鸡冠血三两点，同温酒少许，食后同调下，二方无证勿服。

　　抱龙丸

　　治一切风热，中暑，惊悸，疮疹欲出，多睡，咳嗽，涎盛，面赤，手足冷，发温壮，睡中惊，搐搦不宁，脉洪数，头痛呕吐，小便赤黄方。

　　天南星（锉开，里白者生为末，腊月内取黄牛胆汁和为剂，却入胆内阴干，再为末，半斤）天竺黄（二两，别研）朱砂（二钱，研水飞）雄黄（半两，研水飞）麝香当门子（一钱，别研）牛黄（一字，别研）上同研极细末，甘草水和丸，芡实大，窨干，竹叶或薄荷汤化下一丸，不拘时候。一方不用牛黄。

　　救生散

　　治疮疹脓、恶候危困、陷下黑色方。

　　猪血（腊月内以新瓦罐子盛，挂于屋栋上，阴干取末一两）马牙硝（一两，研）硼砂（研）朱砂（研水飞）牛黄（研）龙脑（研）麝香（一钱，别研）上研极细，每二岁儿取一钱，新汲水调下，大便下恶物，疮红色为度，不过再服，神验无比。

　　牛李膏

　　（钱氏云：一名必胜膏）治疮疹痘恶候见于皮肤下不出，或出而不长，及黑紫内陷，服之即顺，救危急候。愚小年病此，危恶殆极，父母已不忍视，遇今太医丞钱公乙下此药得安，因恳求真法。然此方得于世甚久，惟于收时不知早晚，故无全效。今并收时载之，学人宜根据此方。

　　牛李子

　　（一名乌罡子，一名楮李子，一名牛消子，一名鼠李子，一名禾镰子）好生道旁田畔，过秋结实成穗，垂叶间，味甘可食，色黑多汁。九月后采取，研细，绢滤汁不以多少，于银石器中熬成膏，可丸。每膏二两，好麝香半钱，细研和入。

　　上每二岁儿服一丸，如桐子大，浆水煎杏胶汤化下。如疮紫黑内陷者不过再服，当下恶血及鱼子相似；其已黑陷于皮下者，即红大而出，神验。

　　玳瑁散

　　治疮疹热毒内攻，紫黑色，出不快方。

　　生玳瑁甲（水磨浓汁一合，猪心一丸，从中取血一皂子大，同研），上以紫草嫩茸，浓汁煎汤调，都作一服。

　　利毒丸

　　治疮疹欲出前，胃热发温壮，气粗腹满，大小便赤涩，睡中烦渴，口舌干，手足微冷，多睡，时嗽涎实，脉沉大滑数，便宜服之方。

　　大黄（半两）黄芩（去心）青黛（各一钱）腻粉（炒，一钱）槟榔生牵牛（取末，各一钱五分）大青（一钱）龙脑（研）朱砂（研飞，各五分）上杵研为细末，面糊为丸，如黄米大，每二岁儿服八丸，生姜蜜水下，不动再服，量儿大小、虚实加减。

　　如圣汤

　　治咽喉一切疼痛，及疮疹毒攻咽喉，肿痛有疮，不能下乳食方。

　　桔梗（锉）甘草（生用）恶实（微炒，各一两）麦门冬（去心，半两）上为细末，每二岁儿，服一钱，沸汤点，时时呷服，不以时。

　　甘露饮

　　解胃热及疮疹已发，余热温壮，龈齿宣肿牙痛，不能嚼物，饥而不欲食，烦热，身面黄，及病疮，乳母俱可服之方。

　　生干地黄（切焙）熟干地黄（切焙）天门冬（去心）麦门冬（去心）枇杷叶（去毛）黄芩（去心）石斛（去根苗锉）甘草（炙锉）枳壳（去穣麸炒）山茵陈叶（去土，各一两）上为散，每服二钱，水一盏，煎至七分，去滓，温服不以时候，量力与服。

　　苏恭紫雪

　　治大人小儿一切热毒，胃热发斑，消痘麸疹，及伤寒热入胃发斑，并小儿惊痫涎厥，走马急疳，热疳，疳黄，疳瘦，喉痹肿痛，及疮疹毒攻咽喉，水浆不下方。

　　黄金（百两）寒水石（三斤）石膏（三斤）磁石（三斤）滑石（三斤）犀角屑（五两）羚羊角屑（五两）玄参（一斤）沉香（五两）青木香（五两）丁子香（一两）甘草（八两）升麻一升（皆咀）上以水五斗，煮金至三斗，去金不用，入诸药，再煎至一斗，滤去滓，投硝石四升，芒硝亦可用，朴硝精者十斤，投汁中，微火煎，以柳木篦搅勿停手，候欲凝入木盆中，更下研朱砂真麝香各三两，急搅匀，候冷贮于密器中，勿令见风，每服一钱，温水化下，小儿半钱一字，咽喉危急病，捻少许，干咽之立效。

　　附：药味分两悉照《外台秘要》苏恭紫雪方更正。

　　徐洄溪曰：方中黄金百两，以飞金一万页代之尤炒。邪火毒火穿经入脏无药可治，此能消解，其效如神。

　　调肝散

　　败肝藏邪热，解散斑疹余毒，服之疮疹不入眼目方。

