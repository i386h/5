<!-- { "loadSidebar": true } -->
　　凡候小儿脉，当以大指按三部，一息六七至为平和。十至为发热，五至为内寒。（一作胀）脉紧为风痫，沉缓为伤食，促急为虚惊，弦急为气不和，沉细为冷，浮为风，大小不匀为恶候，为鬼祟，浮大数为风为热，伏结为物聚，单细为疳劳腹痛多喘呕。而脉洪者为有虫，沉（一作浮）而迟潮热者胃寒也，温之则愈。予尝作歌以记之，歌曰：小儿脉紧风痫候，沉缓伤食多吐呕，弦急因知气不和，急促虚惊神不守，冷则沉细风则浮，牢实大便应秘久，腹痛之后紧而弦，脉乱不治安可救。变蒸之时脉必变，不治自然无过谬，单细疳劳洪有虫，大小不匀为恶候，脉沉（一作浮）而迟有潮热，此必胃寒来内寇，（内一作作）泻利浮大不可医，仔细斟量宜审究。凡婴儿未可脉者，俗医多看虎口中纹颜色，与四肢冷热，验之亦有可取。予又以二歌记之。虎口色歌曰：紫热红伤寒，青惊白色疳，黑时因中恶，黄即困脾端。冷热证歌曰：鼻冷定知是疮疹，（一作痘症）耳冷应知风热证，通身皆热是伤寒，上热下冷伤食病。若能以色脉参伍，验之所得亦过半矣。

　　[卷二] 郭白云先生论痘疹三不宜 

　　凡盛出之际宜解肌，以托其出，不宜汗，汗则气弱而陷；宜和里以纾其壅，不宜下，下则毒反入内；宜化毒以济其阴，不宜凉折，凉折则毒闭不出。此通弊也，学人不可不知。

　　[卷二] 王海藏先生论痘疹出不快 

　　身后出不快者，足太阳经也，用荆芥甘草防风汤；身前出不快者，手阳明经也，用升麻葛根汤；四肢出不快者，足阳明经也，用防风芍药甘草汤。此皆解毒升发之剂也，不可不知。

　　右编曰述古上

　　[卷三：缪氏《广笔记幼科》] 痧疹论并治法 

　　缪氏仲醇曰：痧疹者，手太阴肺足阳明胃二经之火热发而为病者也。小儿居多，大人亦时有之。殆时气瘟疫之类欤。其证类多咳嗽，多嚏，眼中多泪，多泄泻，多痰，多热，多渴，多烦闷，甚则躁乱，咽痛，唇焦，神昏是其候也。治法当以清凉发散为主。药用辛寒甘寒苦寒以升发之，惟忌酸收，最宜辛散，误施温补，祸不旋踵。辛散如荆芥穗干葛西河柳石膏麻黄鼠粘子；清凉如玄参栝蒌根薄荷竹叶青黛；甘寒如麦门冬生甘草蔗浆；苦寒如黄芩黄连黄柏贝母连翘皆应用之药也。量证轻重，制剂大小，中病则已，毋太过焉。

　　[卷三：缪氏《广笔记幼科》] 痧疹续论 

　　痧疹乃肺胃热邪所致，初发时必咳嗽，宜清热透毒，不得止嗽。疹后咳嗽，但用贝母栝蒌根甘草麦门冬苦桔梗玄参薄荷以清余热，消痰壅则自愈，慎勿用五味子等收敛之剂。若多喘，喘者热邪壅于肺故也，慎勿用定喘药，惟应大剂竹叶石膏汤加西河柳两许，玄参薄荷各二钱。如冬天寒甚痧毒为寒气郁于内，不得透出者，加蜜酒炒麻黄一剂立止。凡热势甚者，可用白虎汤加西河柳，忌用升麻，服之必喘。若多泄泻，慎勿止泻，惟用黄连升麻干葛甘草则泻自止。疹家不忌泻，泻则阳明之邪热得解，是亦表里分消之义也。倘痧后泄泻及便脓血，皆由热邪内陷故也，大忌止涩，惟宜升散，仍用升麻干葛白芍甘草黄连扁豆花，便脓血则加滑石末，必自愈。其或痧后生疮不已，余热未尽故也，宜用金银花连翘荆芥穗玄参甘草黄连木通浓煎饮之良。

　　痧疹不宜根据证施治，惟当治本，本者手太阴足阳明二经之邪热也。解其邪热则诸证自退矣。

　　治痧疹发不出，喘嗽烦躁，闷乱狂越。

　　西河柳叶风干为细末，水调四钱，顿服立定，此神秘方也。

　　又方

　　仲醇立蝉蜕（一钱）鼠粘子（炒研，一钱五分）荆芥穗（一钱）玄参（二钱）生甘草（一钱）麦冬（一钱五分，去心）干葛（一钱五分）薄荷叶（一钱）知母（一钱）西河柳（五钱）竹叶（三十片）甚者，加石膏（五钱）冬米（一撮）

　　又方

　　加黄芩黄连黄柏等治之。

　　冬月痧疹因寒不得发透，喘渴闷乱，烦躁不定，用麻黄去节，汤泡过，以蜜酒拌炒，加一钱，或七八分于治痧药中，一服立透。药用干葛麦冬贝母前胡荆芥穗玄参西河柳甘草知母一服，而痧疹立透。

　　缪氏《本草经疏》赤柽木（一名西河柳，又名观音柳，三眠柳）味甘，微咸，气温，无毒。近世有以治痧疹热毒不能出，用为发散之神药。经曰：少阴所至为疡疹，正刘守真所谓诸痛痒疮疡，皆属心火之旨也。盖热毒炽于肺胃，则发斑疹于肌肉间。以肺主皮毛，胃主肌肉也。此药正入肺胃心三经，三经毒解则邪透肌肤，而内热自消。

　　此皆开发升散，甘咸微温之功用也。

　　主治：同石膏知母薄荷荆芥穗玄参牛蒡子麦冬竹叶连翘黄芩甘草之属，治斑疹发不出，或虽发不透，如热甚毒炽，舌生芒刺，大渴谵语，斑色紫黑者，加入三黄石膏汤内大效。

　　单用及兼各药并主痧疹首尾诸证。

　　汪氏双池曰：赤柽柳一名西河柳。枝叶似柏实，柳类也。生水泽旁，天将雨则木有云气上蒸，故又名雨师。性味甘辛咸寒，能泻肺热，散瘀血，挹润泽之气以上行而宣毒，去郁麻证，用之最良。

　　[卷三] 聂氏《活幼心法》 

　　聂氏久吾曰：麻疹形如麻痘，疹形如豆，皆象其形而名之也。麻痘俱胎毒。而痘出五脏，脏属阴，阴主闭藏，其毒深而难散；麻出六腑，腑属阳，阳主发泄，其毒浅而易散。脏阴多虚寒，故痘可温补；腑阳多实热，故麻宜解散。然麻虽属腑，而其热毒之气上蒸于肺，肺主皮毛，实受其毒。是以发热之初虽似伤寒，而肺家见证独多，咳嗽，喷嚏，鼻流清涕，眼泡肿，眼泪汪汪，面肿腮赤，是也。治之之法惟在宣发其毒，以尽出之于外。虽红肿之甚，状如漆疮，亦不足虑，以其既发于外，即可免乎内攻，不若痘家之必顾其收结也。此证若调治得法十可十全，而调治失宜则杀人易如反掌。盖麻疹有所大忌，病家犯其所忌则至于杀人，医家犯其所忌亦至于杀人也。其所忌不同，同忌闭塞，其毒不得发泄也。今先标四大忌于前，令人勿犯，然后制方于后。

　　忌荤腥生冷风寒出麻疹时大忌食荤腥，食生冷，冒犯风寒，皆能使皮肤闭塞，毒瓦斯抑郁而内攻也。

　　忌骤用寒凉初发热时最忌骤用寒凉以冰毒，使毒邪抑遏不得出，则成内攻之患。而昔人谓天气喧热宜用辛凉发之，如黄连解毒汤之类，不知天时暑热之气，岂寒凉之药所能解，今骤用寒凉恐不足以解外热，而适足以阻内热，使不得出也。曾见有一宦家艰子息，得一男甫一岁，出麻发热，麻未见形而发搐，医误认为急惊，而用凉药攻之，遂令麻毒隐隐在皮下不出，后医以滋阴为主，而用四物等药亦不能救，烦闷声哑至旬日而死，此可以知凉药冰毒之害矣，今因天热而骤用寒凉岂理也哉。

　　忌多用辛热初发热时最忌多用辛热，以助毒，如桂枝麻黄羌活之类，能使毒壅蔽而不得出，亦致内攻之患。而昔大谓天气大寒宜用辛热，如桂枝汤之类发之，不知天气大寒只宜置之燠室，谨避风寒可也，且天气虽寒而人身之热毒未必减也，而多用辛热岂理也哉。

　　忌误用补涩麻出之时多有自利不止者，其毒亦因利而散，殊无妨害。如泄利过甚，则以加味四苓散与之，切忌用参术诃蔻补涩之药，重则令腹胀喘满而不可救，轻则变为休息痢缠绵不已也。戒之戒之。

　　加味四苓散

　　木猪苓木通（各八分）泽泻赤茯苓（各七分）车前子（略炒）川黄连黄芩（俱干炒）牛蒡子（拣净炒香研碎，各五分）灯心（一团。同煎，食前服，初发热欲出未出时宜用。）

　　宣毒发表汤

　　升麻白粉葛（各八分）防风（去芦）桔梗（各五分）荆芥穗薄荷甘草（各三分）牛蒡子（炒香研细）连翘（去心蒂研碎）前胡枳壳（麸炒）木通淡竹叶（各六分）天气大热加黄芩（炒，八分）大寒加麻黄（八分炙），麻已出而红肿太甚宜用。

　　化毒清表汤

　　牛蒡子（炒香研碎）连翘天花粉地骨皮川黄连黄芩山栀（炒）知母干葛元参（各八分）桔梗前胡木通（各六分）甘草薄荷防风（各三分），口渴加麦冬（去心，一钱）白石膏（研，三钱）大便涩加酒炒大黄（一钱二分），有毒瓦斯流注而成痢者宜用。

　　清热导滞汤

　　川连条芩白芍炒枳壳山楂肉（各一钱）浓朴（去皮姜汁炒）青皮槟榔（各六分）当归甘草牛蒡子连翘（各五分）红多者加红花（三分）地榆炭（五分）秘涩甚者加酒炒大黄（一钱二分）

　　纸捻照法

　　用学书竹纸或烧钱草纸烘干作捻子，如小指大，蘸清油于灯上，往来熏炽，令纸条无泡，不瀑，又饱蘸油略熏炽，令油无泡即点捻子，将患者房内窗门闭，令黑暗，看其左颧有何色点，右颧有何色点，中庭有何色点，观两颧，宜以捻子在两耳边及鼻边平照；观中庭，宜以捻子在两目角边平照，看其皮中，历历可指，是赤是紫是点是块晓然明白。若是麻疹则浮于皮外肉内无根，若是痘疮根在肉内极深。若以捻子当颧及中庭正照则黯而不见，捻子有灰即掐去，令光明朗。如此照之，病情在内者可以预见，若以天日之光观之亦不见矣。

　　[卷三：聂氏《活幼心法》] 麻疹避忌（附） 

　　避秽气

　　妇女月经气，房帏淫液气，新产血污气，远行劳汗气，腋下狐骚气，疮毒脓腥气，酒醉口臭气，衣裤汗酸气，误烧毛骨气，吹灭灯烛气，牛油羊臊气，芸香燥烈气，菸火蚊烟气，硫黄火油气，煤炭焦烘气，煎焰油熬气，韭蒜熏辣气，沟而秽浊气，新屋油漆灰土气，空房潮湿霉蒸气。

　　守禁忌

　　睡中勿高声叫唤，禁生人往来，忌厉色呼喊，勿对梳头，勿对搔痒，勿使尼僧师巫凶服进房，勿对歌哭怒骂饮酒食肉，勿言语惊慌，勿翻床扫地，勿于卧榻前列便壶马桶，禁止哄闹锣鼓花爆鸡犬恶声。以上诸避忌，谨之则重可变轻，不谨则轻变重，重变危矣。

　　[卷三] 翁氏《痘疹金镜绿》（许宣治注释） 

　　麻疹附余翁氏仲仁曰：夫麻疹之与痘疮始似而终殊，原同而证异，痘疮发于五脏，麻疹出于六腑。然麻疹一证先动阳分而后归于阴经，故标属阴而本属阳。其热也，气与血分相搏，故血多虚耗。其治也先发散行气，而后滋阴补血。

　　凡动气燥悍之药皆不可用也。（许注：所以要养阴）发热之初，憎寒壮热，鼻流清涕，身体疼痛，呕吐泄泻，咳嗽气急，腮红眼倦，多是麻候，宜服升麻葛根汤。表之得汗，则皮肤通畅，腠理开豁，而麻疹易出也。于发散药中加葱白生姜，使孔窍中微汗润泽，免热闭发搐之证。

