<!-- { "loadSidebar": true } -->
　　一儿疹出色紫，便秘溺赤，烦躁闷乱。余谓疹毒亢盛。以大柴胡汤利行三次，前症悉平愈。

　　一儿疹出弥盛，形如锦纹，而间有头粒，色赤，壮热烦躁，舌胎，便秘，全谓斑疹并行。

　　以调胃承气汤利之，又白虎汤合葛根汤治之愈。

　　一儿疹出紫色，喘嗽，哕泻不食。余谓疹毒亢盛。以解毒饮挑痧法愈。

　　一儿疹尽出，客冒风寒，没早，喘胀，不治。亦有急用麻黄桂枝汤而疹复见愈。

　　一儿元月发疹身肢隐见不振，而头面不出，面色青白，喘胀闷乱，右寸脉微。余谓正气虚不能逐邪上升于头面。宜补益而助升发为主，以麻黄桂枝汤加人参二钱水煎服，又以芫荽防风煎汤浴洗头面手足，疹透症平而愈。

　　一儿疹出色紫，便秘溺赤，烦躁闷乱。余谓疹毒亢盛。以大柴胡汤愈。

　　一儿疹正出，而恣食停滞，腹饱便秘，壮热谵语。余谓食壅而毒不化。以大黄枳实浓朴栝蒌仁甘草黄连利之。而尚喘嗽，壮热，脉迟肢冷。以附子理中汤又归芍六君子汤治之愈。

　　一儿疹虽出而喘胀便秘，壮热谵语。余谓毒壅不尽出。以黄连枳实栝蒌仁桑白皮地骨皮知母石膏人中黄治之愈。

　　一儿出疹误与酸醋闻之，声哑不清，竟尔终身痼疾。

　　君相司天之岁，时行发疹。凡治以清凉发解之剂无有不愈。若以燥悍药发之多有坏乱也。经曰：必先岁气，毋伐天和。正此谓也。

　　德按：每逢甲庚戊壬辰戌巳亥之年，少阳客气所胜，多见时行发疹，治宜宣毒发表为先。

　　一儿疹不易出，余以二仁膏服之疹即尽出而愈。

　　一儿疹出腹饱便秘。余谓内伤发疹。以承气汤下之愈。

　　一儿疹出紫色没早，喘急不嗽，通关嚏不，口张肩耸，胸高如龟，舌干唇燥，摇头搦手，面枯青白。余谓邪火炽盛而肺窍窒塞不通，不治也。故曰：喘而咳嗽者可疗，喘而不嗽者难医。

　　一儿疹虽出而咽喉呛水，舌胎唇燥。余谓毒留心胃。以黄连解毒汤加连翘牛蒡治之愈。

　　一儿疹出身热，咳嗽不止。余谓余毒乘金。以清金化毒汤愈。

　　一儿出疹，汗出喘甚。余谓，仲景曰喘而大热者，内热甚也。以麻黄杏仁石膏治之愈。

　　一儿夏月出疹不易透，无汗而喘，以麻黄汤加知母石膏黄芩治之愈。

　　一儿夏月出疹，身热头疼，喘嗽无汗。余谓风寒壅闭腠理。以升麻葛根汤加羌活白芷荆芥桔梗前胡知母治之出疹尽透，而但身热，以香薷饮而合化斑汤愈。

　　一儿夏月出疹热甚烦渴。余谓疹兼暑毒。以香薷饮合葛根汤治之愈。

　　一儿痘后出疹。众谓痘后正气未复，以补兼升发之剂，喘急而为闷疹不治。

　　一男子身热喘嗽，医以退热止嗽之剂，身凉喘甚，咽痛。余谓疹症，药误寒凉，毒为寒郁，而疹不出也。以麻黄桂枝汤加干葛治之冷汗微出，疹透而愈。

　　一儿疹邪不尽，身热喘嗽声喑。余以甘桔牛蒡汤加苏子前胡桑皮杏仁连翘治之愈。又一儿症亦如前，余以甘桔牛蒡汤加杏仁知母元参前胡天花粉麦门冬淡竹叶治之愈。

　　一儿疹后身热，余以凉膈散治之愈。

　　一儿疹后干咳不续。余谓医过发散，致肺气虚耗。以小异功散加门冬五味子贝母桔梗治之愈。

　　一儿疹后干咳，便溏，减食。余谓中气亏耗。宜温补之，以六君子汤治之愈。

　　一儿疹后身热不已，午后尤甚。余谓疹出之后，阴分曾受煎熬，血必亏耗，乃血虚症也。

　　治当滋阴清火，此养阴退阳之义也。

　　一儿疹后咽喉肿痛。余谓余毒不解。以甘桔汤加牛蒡射干元参连翘知母治之，又葛槿散吹之而愈。

　　一儿疹后身热，烦渴不已。余谓虚烦。以竹叶石膏汤去半夏加干葛花粉治愈。

　　一儿疹后痰嗽口疳，身热腹饱。余谓补益太早。以清胃汤加腹皮枳壳治愈。

　　一儿疹后衄血不止，余以茅花煎浓汁服之愈，或用白茅根亦可。

　　一儿疹后壮热，咳嗽痰血。余谓毒留肺胃。以黄连黄芩山栀知母花粉元参人中黄愈。

　　一儿疹后壮热烦渴，利下鲜血不止。以白头翁汤治之愈。

　　一儿疹后利下脓血，里急后重。余谓毒入大肠。先以三黄丸利之，次黄连芍药汤治之愈。

　　一儿疹后滞下不止，饮食少进，脉缓肢冷。余谓脾胃气虚。用理中汤又归芍六君子汤治之愈。亦有不应药者，或噤口而死，或飧泄而死。

　　一儿疹后壮热羸瘦，烦躁闷瞀。余谓邪不尽解，而乘心肝。治以清解之剂愈。亦有不应药者，渐至皮毛枯槁，成为疳瘵，津液干涸而卒。

　　一儿疹后壮热干咳，烦渴便秘。余谓疹邪不解。以三黄汤利之，又以知母门冬前胡元参黄连当归天花粉淡竹叶治之。热虽退而咳渴不止。余谓肺气受伤而津液不足。以参苓门冬五味贝母陈皮甘草桔梗花粉知母治之渐愈。

　　一儿症亦如前但热不退，渐至肌肉消瘦，面色枯白，哕恶泄利。余谓疹后疳劳，不治。延至六旬而殁。

　　一儿疹后干咳便溏，身热羸瘦，皮毛枯悴。余谓疹后疳瘵之症。以小异功散加贝母黄连青蒿地骨皮龙胆草芍药治之渐愈。亦有不应药渐为慢脾风而死。

　　一子新婚出疹后痰嗽不已，众谓余毒不尽，用清解药而痰愈炽。余谓阴亏而火炎无制，故午后潮热而咳甚也。治宜壮水为主，以六味地黄丸料加麦冬知母治之愈。又一妇出疹症亦如前，余以前方加当归治之愈。

　　一儿疹后两目赤肿，壮热烦渴。余谓毒不尽解，乘于肝胃。以清胃解毒汤治之愈。每有延绵失治，或瞽或瞎。

　　一儿疹后疮痍遍体，壮热躁烦。余谓疹毒不尽。先以葛根汤加荆防发之，又犀角地黄汤治之愈。

　　一儿疹后走马牙疳，龈溃穿鼻，诸药不效。（德按：或恐梅花疳毒）余以黄牯牛粪，后尖瓦上存性，人中白黄柏为末，等分和匀吹之，溃窍渐长，龈齿俱生而愈。

　　一儿疹邪不尽发为疔毒。余谓痧疔也。治同痘疔。又一儿疹毒不解发为肿痈。余谓痧痈也。治同痘痈。

　　一儿疹后干咳不已。余谓疹时过于解散，肺气虚耗，宜补脾肺为主，不信，只以清火止嗽药，其背渐驼，腿足细小，终身痼疾。亦有嗽久而胸高肿满，状如龟胸。启云先生曰：疹后久嗽则金衰，金衰不能生肾水，肾主骨髓，肾无生气则骨枯而髓减，风寒乘虚而入于髓，其邪凝滞故腰脊不举而为斯疾也。治法先以防风散其邪，又八味地黄丸，加人参杜仲牛膝当归石斛何首乌米仁菟丝子萆鹿茸蜜丸，又以驱风壮筋活血膏贴其凸处，又灸肺俞穴。（第三椎骨下各开一寸半）膈俞穴（第七椎骨下各开一寸半）一儿患此，余诊右脉缓弱，谓脾肺不足，先以人参白术茯苓陈皮甘草贝母当归芍药米仁石斛水煎服，脾土稍固，又以前方法治之，腿足渐而生肉，背驼稍愈，但不能脱然如故。

　　盖疹后当避风寒，节饮食，以保脾土为上，若有虚实为之补泻，不可因循苟且以致变坏也。其鸡肉荤腥咸酸辛辣宜过七七期方渐与食。故曰鸡肉早飧，岂免脾泄之患；咸酸不禁，难免哮喘之。一或不慎终身痼疾，为父母者当加谨焉。

　　[卷三：朱氏《痘疹传心录》] 附妇人出疹治验 

　　凡孕妇出疹，恐热毒内蒸而胎受伤，当以清热安胎而兼解散之剂，使胎无虞而疹易解也。故曰疹与痘不同，痘宜内实，若胎落而母亡；疹宜内虚，故胎去而母存。虽云胎去而母存，孰若子母两全之为妙。业是者当识此。

　　一孕妇出疹，热甚而触动其胎，胎堕而去血过多，疹虽没而燥热烦喘，昏愦闷绝。余谓血脱也。当益其气，以理中汤而苏，又以人参一两当归五钱阿胶炮姜荆芥艾叶，又随症调理愈。

　　一孕妇出疹，热极烦闷。医以清热安胎之剂，而热甚。余谓《心鉴》曰：凡孕妇发疹，热极不退者，内实故也。必下其胎，坠胎下疹，即随热内解，母命可存。否则热甚喘胀，子母难全。不从余治，果如而毙。

　　一孕妇疹出热盛，小腹痛而漏血。余谓热盛触动其胎。以升麻葛根汤加荆芥紫苏条芩当归川芎阿胶白术陈皮砂仁治之，血止愈。亦有不同前治，胎堕而子母俱亡，或子亡母存。

　　一产妇疹不易出，热甚而去血不已。余谓产后气血不足，不能拘毒尽外解。以麻黄葛根汤加当归阿胶荆芥白芷人参治之，血止疹尽透，调理而愈。

　　一娠妇疹不易出，热极闷乱，喘胀。余谓疹热危剧，必不能两全，宜下其胎，胎去而母存矣。以表散而兼堕胎药，其胎堕下疹透热退而愈。

　　一妊妇疹出热盛，堕胎而难产。余以鱼胶三寸烧灰存性，麝香一分，共研末，好酒调下即产。若难之甚，横生逆产，用鱼胶一尺制如前法，虽其胎立下但不能活矣。

　　一妇人疹后咳嗽，夜热早凉，面白少神，肌瘦唇赤。咸谓气血不足，用八珍汤不效。余审其疹后房劳不慎，用六味地黄汤合生脉散，又独处百日愈。

　　又一妇疹后房劳不慎，渐为虚怯枯涸告毙。

　　发斑

　　斑者，斑如锦纹，红色而无头粒也。乃热毒郁遏，煎熬阴血，血得热而不解，浮于肌肉为斑，足阳明主之。《活人书》曰：伤寒下之太早，热气乘虚入胃，故发斑；下之太迟，热留胃中，亦发斑；阳症用热药过多，胃热焦烂亦发斑。有内伤胃气极虚，火游行于外亦发斑也。

　　斑色红活者顺，赤斑者热毒盛也，青斑黑斑者逆也。治法清解为上，不可表汗，若汗之重，令开泄，更增斑烂也。《病机》曰：斑疹固有阴阳轻重，皆从火化。急则治标，缓则治本。阳症可清热化斑，阴候宜调中温胃。

　　[卷三：朱氏《痘疹传心录》] 附治验 

　　一儿发斑，余以荆防败毒散治之愈。又发斑咽痛，加牛蒡连翘元参愈。

　　一儿发斑，赤色烦躁，便秘溺涩。余谓热毒壅盛。以黑奴丸微利之愈。

　　一儿发斑，身热，口舌干燥。余以化斑汤加小柴胡黄连治之愈。

　　一儿发斑赤色，腹胀痛便秘。余谓内伤发斑。以调胃承气汤下之。身冷，脉沉，肢厥。以附子理中汤六君子汤量而用之。

　　一儿夏月发斑。余谓暑毒发斑。以化斑汤合香薷饮治之愈。

　　一儿发斑，呕吐利下，目赤口疮。余以黄连橘皮汤治之愈。

　　一儿发斑、狂烦、面赤、咽痛。余以栀子仁汤治之愈。

　　一儿夏月发斑咽痛。余谓毒壅咽喉。以升麻元参甘桔牛蒡治之愈。

　　一儿夏月发斑疹，热盛狂烦。余谓温毒发斑。以五瘟丹治之愈，或用黄连陈皮汤治之愈。

　　一儿发斑身热，头疼咳嗽。余谓风热发斑。以芎苏散又葛根汤治之愈。

