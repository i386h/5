<!-- { "loadSidebar": true } -->


　　世医得效方 元 危亦林

　　危氏世医得效方序

　　语云：医不三世，不服其药。医何以贵世业也？谓其更尝多，而险危剧易皆得之耳闻目见，较之臆决尝试者，得失何啻倍蓰。且药进医手，而方传古人，古方之行于世者何算，一证而百方具，将为所适从哉。夫病者悬命医师，方必对脉，药必疗病，譬之抽关启钥，应手而决，斯善之善有矣。若中无定见，姑徐徐焉取古方历试之，以庶几一遇焉。虽非有心杀人，而人之死于其手者多矣。医所以贵专门，方所以贵经验也。南丰危亦林，先世遇古名医董奉远乃取平昔所用古方，验而无失者，并与其祖、父以来得之师授者，类萃成书，仿《圣济总录》以十三科编次，名曰《世医得效方》，将锓梓以广其传。余观世之人，得一方辄靳靳焉莫肯示人，往往以《肘后》、《千金》为解。今危氏以五世所得之秘，一旦尽以公诸人，其过人远矣。昔许叔微未达时，人劝以树阴德，许念贫而树德惟医为可，乃攻医以活人，其后讫致显宦，造物之报施如此。然余以为以身种者有限，以书种者无穷。今危氏能公其术于人，使家有其书，即人无夭死，其所种者不亦多乎。阴德之报，在其身，在其子孙，余知其必有过于许氏者矣。

　　后至元四年八月承事郎同知永新州事王充耘与耕书

　　世医得效方序

　　工欲善其事，必先利其器，器利而后工乃精。医者，舍方书何以为疗病之本。自《难经》、《汤液》、《灵枢》、《伤寒论》等篇出，而后之医师着述者，殆数百家。盖发纵指示，俾对病而知证，因证而得药，其用心亦仁矣哉。仆幼而好学，弱冠而业医，重念先世授受之难。由鼻祖自抚而迁于南丰。高祖云仙，游学东京，遇董奉廿五世孙京，授以大方脉，还家而医道日行。伯祖子美，复传妇人、正骨、金镞等科。大父碧崖，得小方科于周氏。伯熙再进学眼科及疗瘵疾。至仆，再参究疮肿、咽喉口齿等科，及诸积古方，并近代名医诸方。由高祖至仆，凡五世矣。随试随效。然而方书浩若沧海，卒有所索，目不能周。乃于天历初元，以十三科名目，根据按古方，参之家传，昕夕弗怠，刻苦凡十稔，编次甫成，为十有九卷，名曰《世医得效方》。首论脉病证治，次由大方脉杂医科以发端，至于疮肿科而终编。分门析类，一开卷间，纲举而目张，由博以见约。固非敢求异于昔人，直不过欲便于观览云耳。钦惟国朝念群黎之疾苦，惠民有局，设教有学，于医尤切。然自愧山林鄙陋，见闻不博，妄意纂集，舛谬惟多。尤欲当道缙绅医师，进而教之，订其讹，补其偏，俾绣诸梓，则庶几广圣皇好生之仁于无穷，岂不韪欤。

　　仍至元三年丁丑七月既望嘉禾后学达斋危亦林拜手谨书

　　建宁路官医提领陈志序

　　达斋危先生《世医得效方》，盖以先世秘传及至于今，凡治疗所经验者，仿《圣济总录》十三科之目，类而编之，计十二帙，进之本道官医提举司。先生家世江西之南丰，授本州医学教授，故用心亦勤矣。岁在壬午，先生过予书林，因得北面师之，且以全帙见授。嗟乎！千方易得，一效难求。观乎此方，则知先生家得其传，世守其学，用无不验，疾无不愈，以得效名方，迨犹影响之于形声也。活人阴德，其有涯哉！予又安敢私有，故命工绣梓，以广其至正三年岁在癸未仲夏建宁路官医提领陈志顿首谨书

　　江西官医提举司牒太医院书

　　皇帝圣旨里江西等处官医提举司至元三年十月初二日，据南丰州医学教授司状申准本学学正甘宗罗关该，切见本州前官医副提领危亦林，儒学渊源，医书博览，家居丰郡，世称良医。自天历元年充本州医学学录，转充官医副提领。以昕夕之余，考之古方，参以家传，集成一书，名曰《世医得效方》。以太医院官降一十三科名目，编排有序，方药至明，实为希有。似此可见其活人之心甚至，理宜言举，今其绣梓广行，庶传永久，以济生民。为此关请备申上司参订，可否施行。准此。施行间，又准南丰州前官医副提领危亦林关该，幼读儒书，长习医业。由鼻祖自抚州迁于南丰。高祖云仙，游学东京，遇董奉二十五世孙京名威辈，授以大方脉科，还家医道日行。伯祖子美，进传临江刘三点建昌路新城县五路陈姓妇人科，杭州田马骑正骨金镞科。大父碧崖，复传黎川大 周氏小方科。伯熙再传福建汀州路程光明眼科，南城县周后游治瘵疾，至亦林复进传本州斤竹江东山疮肿科，临川范叔清咽喉齿科。及储积古方，并近代名医诸方，由高祖至亦林，凡五世矣，随试随效。兹不敢负先代传授之难，亦根据按古方，参之家传，十年刻苦，编次成书，名曰《世医得效方》。始自大方脉杂医科、小方脉科、风科、产科兼妇人杂病科、眼科、口齿兼咽喉科、正骨兼金镞科、疮肿科，针灸略附各科，外附编孙真人养生书，通一十二帙。自愧山林鄙陋，见闻不博，舛谬惟多，敢求校正间，又蒙本州医学甘学正关保举行令绣梓，以广其传。为此，今将编到《世医得效方》分列各科诸方纲目，治证详细，方药明白，装成一十二帙完备，见在烦为申解上司，委官参考。如可观采，乞赐行下与亦林刊行，少尽活人济世之心，允符国朝一视同仁之美。关请以上施行。准此。照得官医副提领危亦林，性行纯谨，医儒兼通。所编《世医得效方》，委根据太医院官降一编到《世医得效方》一十二帙，随此申解前去，保结申乞照详施行。得此。照得南丰州医学教授司申解本州前官医副提领危亦林编到《世医得效方》一十二帙，未经校正，关委本司官余提举不妨司事以上校正明白，保结关报，以凭施行出后。今准余提举关该前事，除将发到南丰州官医副提领危亦林所编《世医得效方》一十二帙，各科治证方药，再三披阅，详复考校。的见危亦林广览医经，深明脉理，药君臣佐使之辨，方按今古南北之宜，议论详明，证治精审，委有活人之念，宜为当世之需。仍虑当职见或差谬，未明至理，如蒙申解太医院，重行委官参考订正，发付刊行，庶传永久。上可俾于圣化，下有济于斯民。然此，今将校正过危亦林所编《世医得效方》一十二帙，随此发回，保结关请照验施行。准此。

　　卑司看详南丰州官医副提领危亦林，学有渊源，出自家庭之训，术精药石，见诸方册之明。

　　志已愿于活人，书宜刊以济世。伏虑本司官余提举参考未详，校对罔备。或以己见，恐多差殊，宜根据本官所言，申解上司，再行委官三复校正。如可观采，锓梓以传，上明国朝好生之德，下优医士编集之劳。为此，今将本司官余提举，已校正南丰州前官医副提领危亦林《世医得效方》一十二帙，随此申解前去，合行保结申覆，伏乞照详乞赐明降伏下，以凭遵奉施行，须至申者。

　　右申太医院至元三年十一月 日抄白申行

　　卷第一　大方脉杂医科

　　集脉说

　　人之有生，血气顺则周流一身，脉息和而诸疾不作，气血逆则运动滞涩，脉息乱而百病生。然脉之精微，心中了了，指下难明，故西晋王叔和犹为切虑。凡诊之际，须澄神静虑，以呼吸息数，定病患之脉候。两手各三部，分为寸、关、尺。左三部正脏心、肝、肾，小肠、胆与膀胱为腑；右三部正脏肺、脾、命，大肠、胃与三焦为腑。每部浮按消息之，次中按消息之，又沉按消息之。浮以诊其腑，见六腑之盛衰；沉以诊其脏，见五脏死生盈虚；中则诊其胃气。盖胃为水谷之海，人以食为命，有胃气则生，无胃气则死。每三部三三如九，乃为九候。复有七表、八里、九道脉，风、寒、暑、湿中伤之脉。七情、虚损、寒热之脉，当析而论之。七表属阳，浮、芤、滑、实、弦、紧、洪。浮如指按葱叶，芤则中空有两头，滑似流珠，实则健而有力，弦如琴弦，紧如弓弦，洪则举指极大。八里属阴，微、沉、缓、涩、迟、伏、濡、弱。微于指下如细丝，沉若烂绵寻之至骨，缓则来往不急不慢，涩如刀刮竹状，迟者寻之隐隐，伏潜于骨重指乃得，濡凑指边似怯，弱而去来无力。九道之脉，长、短、虚、促、结、代、牢、动、细。长、促属阳，短、虚、结、代、牢、动、细为阴。长脉三关度。促脉寻之极数。短脉按之不及。虚脉寻之不足，举之有余。结脉指下聚而却还。代脉动中一止，停久乃还，有疾见之难治，若气逆得之则无忧。牢脉固结不移之状，三部若见，皆死候也。动脉再再寻之，不离其处。细脉细细如丝，来往极微。凡此二十四脉，分别锱铢，总而括之，浮沉迟数也。至于伤寒，寒泣血，其脉紧。伤寒复见风，则浮而缓。两感之脉，沉大者太阳、少阴，沉长者阳明、太阴，沉弦者少阳、厥阴。阳病见沉、涩、弱、弦、微者死，阴病见浮、大、数、动、滑者生。阳毒之脉，极浮洪；阴毒之脉，附骨取之方有，按之即无。阴阳二厥，脉皆沉，所以使人疑之。阴厥脉沉迟而弱，阳厥脉沉伏而滑。发热下利，脉沉弦者下重也，脉大者为未止，脉微弱者自愈，虽发热，不死。

　　中寒之脉亦紧，但肝中加弦，心中加洪，脾中加沉，肺中加迟涩，肾中加沉滑。伤风则风散气，其脉浮，复见寒则浮而紧。中风之脉亦浮。五脏所中，脉与中寒类也，大抵迟浮则吉，实大弦数则难治。伤暑气血消散，脉虚弱无力，中则阳弱阴虚，微迟似芤。伤湿之脉濡而弱，若沉而细微，中之明矣。七情，喜、怒、忧、思、悲、恐、惊。喜则脉散，怒则脉促，悲则脉结，恐、思则脉俱沉，忧则脉涩，惊则脉颤，皆生于气也。虚损者，脉来或浮大而无力，或沉细而微弱。实热者，见于指下弦数殊甚，或细数异常。总而说之，春弦，夏钩，秋毛，冬石。濡弱而长曰弦，来疾去迟曰钩，轻虚以浮曰毛，沉涩而弱曰石，此四时之常脉也。其有太过不及，有覆有溢，有关有格。太过者，气有余。寸脉本浮，又加实大，是为阳太过也；尺脉本沉，又加实大，是为阴太过也。不及者，气不足。浮之损小者，是阳不及也。沉之损小者，是阴不及也。覆溢二脉者，溢自关前进上于鱼际，为外关内格，阴乘之脉也。覆脉自关后退下入于尺泽，为内关外格，此阳乘之脉也。见如此者，乃诸脏相乘，四时相克，虽未病，病即死，不可治也。又曰三关通度，过于洪大，则或风或痰，设若沉细，则为之不疗。

