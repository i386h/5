<!-- { "loadSidebar": true } -->
　　六部相贯，按之不及，极浮微者殂。再再寻之，至骨不绝者，天年有永矣，至于众病生死之脉，若诸气胀满，浮大可疗，虚小难保。下痢宜微小，不宜洪大。恍惚颠狂者，实大为顺，沉细为逆。消渴，数大者生，虚小难愈。水气，浮大则宜，沉细则愈而复作。霍乱，浮洪可救，微迟不语，气少难瘥。鼻衄、吐血，利于沉细，不利于浮大。心腹痛，宜见沉细，不宜见浮大。头痛，浮滑易除，短涩不愈。上气浮肿，浮滑可安，微细难疗。中恶，紧细易治，浮大难痊。金疮出血。虚细则宜，实大则倾。中毒，洪大则存，细微则亡。十怪脉者，釜沸、鱼翔、弹石、解索、屋漏、虾游、雀啄、偃刀、转豆、麻促。釜沸，如汤涌沸，息数俱无，乃三阳数极无阴之候，旦见夕死，夕见旦死。鱼翔，脉浮肤泛泛，三阴数极，又曰亡阳，当以死断。弹石，脉来辟辟凑指，急促而坚，乃肾经真脏脉现，遇戊己日则不治。解索，脉散散无序，肾与命门之气皆亡，戊己日笃，辰巳日不治。屋漏之脉，如水下滴溅地貌，胃气营卫俱绝，七八日间危矣。虾游，状如虾游水面，杳然不见，须臾又来，隐隐然不动，根据前又去，醒者七日死，沉困者三日不治。雀啄之脉，指下来三去一，如雀啄食之状。脾元谷气已绝于内，醒者十二日死，困者六七日亡。偃刀之脉，寻之如手循刀刃，无进无退，其数无准，由心元血枯，卫气独居，无所归宿，见之四日难疗。转豆，形如豆周旋展转，并无息数，脏腑空虚，正气飘散，象曰行尸，其死可立待也。麻促之脉，应指如麻子之纷乱，细微至甚，盖卫枯荣血独涩，轻者三日，重者一日殂矣。又论四十五动止脉，以二十四气，七十二候，应死期之准的。孟春立春日，十五动一止。明年东风解冻，蛰虫始振，鱼陟负冰时，二四十动一止。四年仓庚鸣，鹰化为鸠时，且如仲春惊蛰桃始华日，脉二十动一止。明年春分，玄鸟至，雷乃发声时，三十动一止。三年春分，始电，桐始华时，四十动一止。四年季春清明，田鼠化为 ，虹始见；谷雨，萍始生，鸣鸠拂其羽，戴胜降于桑时。（以下仿此。孟夏立夏蝼蝈鸣，蚯蚓出，王瓜生。小满苦菜秀，靡草死，麦秋至。仲夏芒种螳螂生， 始鸣，反舌无声。夏至鹿角解，半夏生，蜩始鸣。季夏小暑温风至，蟋蟀居壁，鹰始挚。大暑腐草化萤，土润溽暑，大雨时行。孟秋立秋凉风至，白露降，寒蝉鸣。处暑鹰乃祭鸟，天地始肃，禾乃登。仲秋白露鸿雁来，玄鸟归，群鸟养羞。秋分雷乃收声，蛰虫坏户，水始涸。季秋寒露鸿雁来宾，雀入大水化为蛤，菊有黄华。霜降豺乃祭兽，草木黄落，蛰虫咸俯。孟冬立冬水始冰，地始冻，雉入大水化为蜃。小雪虹藏不见，天气上升，地气下降，闭塞成冬。仲冬大雪 旦不鸣，荔挺出，虎始交。冬至蚯蚓结，麋角解，水泉动。季冬小寒雁北乡，鹊始巢。雉 。大寒鸡乳，征鸟厉疾。水泽腹坚。）若时疫之脉，则无定据，随时审思乃得，未可轻议。欲知祟害，心脉虚散，肝脉洪盛，或浮沉长短大小无定，或错杂不伦，尤宜加意。

　　凡此诸脉，固鄙见莫之敢遗，然其或逆或顺，犹在详审而消息之，毋固执而有变通，则可得之矣。

　　卷第一　大方脉杂医科

　　集病说

　　《传》曰，名不正则言不顺，病之名状，其类至多，原其所由，似是而非者尤多。若体认之，明辨其所因之的，则何患其多也。夫伤寒六经之病，足太阳膀胱经，头项强，腰脊痛，无汗。足阳明胃经，身热，目疼，鼻干。足少阳胆经，胸肋痛，耳聋。足太阴脾经，自利不渴或愈或死，愈者多出旬日之外，死则在六七日之间，独寒独热亦难治，世号为大病。阳毒之为病，乃阳气独盛，阴气暴绝。阴毒之为病，本因肾气虚寒，或因冷物伤脾胃，内既伏阴，外又感寒所致。阳厥初病，身热头痛，至二三日、四五日方发厥，半日却身热，盖热深方能发厥。阴厥初得病，便四肢厥冷，乃阴胜于阳也。厥者，阴阳不相顺接。厥少热多者，其病当愈；厥多热少者，其病为进。或加以上气脚缩，则为六腑气先绝于外也。至于下利清谷，不可攻表，汗出必胀满，下利有微热而渴自愈；中之者，皆因下虚气弱，凌犯霜露，及冒风雪中行所致。伤风之病在表，在经络中循经流注，以日传变。中之者，非正顺长养万物之风，乃八方偏邪之风，肥伟人多得之。盖风性紧暴，善行数变，其中人也卒，其眩人也晕，激人涎浮，昏人神乱，所以推为百病长。伤暑乃三伏时月，炎热大行，草萎河涸，血消气沮之人，偶或伤之，病在顷刻，中之则名中 。轻则为伤，重则为中。伤湿乃坐卧卑湿，或为露所袭，或汗出衣里，渐渍染之。其有中者，乃脾元久虚，或为泄疾，土不制水，因兹而得。复有四气伏于人身，隐微而不知觉，作为百端之病，绵延岁月不已，必须深思，求其所以为病之因。然人之平居，神静则宁，情动则乱，故喜则气缓，怒则气上，悲则气下，忧则气沉，思则气结，恐则气怯，惊则气乱，故有所谓七情之病也。若真气既微，胃气不实，复啖生冷冰雪之属，致肠胃虚寒，或大病未复，便合阴阳，或疲极筋力，饥饱失节，或刻意苦思，尽神度量，叫呼走气，而虚损病所由生也。精血既衰，脏腑多燥，三焦烦壅，复饵丹石酒醢炙爆，致肠胃蕴毒，而实热病所由生也。以诸病总而论之，中气有类中风，中风而以中气治痛念医之不明，所以惩其弊而见于着述也。若 疟之病，未有不由隔季所感风寒暑湿，及饮食、劳役、瘅疠之气为之。赤白痢疾，古人所谓滞下者是也，究疾之原，无非外感五邪之气，内伤生硬冷热之食，不能克化，致令积滞而成。亦有久虚传变而成，下之不禁，甚者手足不仁，则五脏气将绝于内也。失血之病十种，走失莫重于此。皆因四气所伤，或调养失宜所致。时疫流行，则当审其春合暖而寒，夏合热而冷，秋当凉而热，冬当寒而暖，是皆六气愆和，而生斯疾。大则流毒天下，小则蔓延一乡一家，必辨其各季所因，不可以寻常微病目之。故重则祸至灭门，轻则病至危笃。外此，观形候听声，而知病之可治不可治。经中所谓视精明者，盖五脏精明聚于目，目精全则目明，神定则视审，审视不了，精明败矣。又云，目赤色者病在心，白在肺，黑在肾，黄在脾，青在肝。黄色不可明，病在胸中。所谓五色者，乃气之华也。赤欲如帛裹朱，不欲如赭。白欲如白璧之泽，不欲如垩。青欲如苍玉之泽，不欲如蓝。黄欲如罗裹雄黄，不欲如黄土。黑欲如漆重泽，不欲如炭。五脏精败，寿不久矣！五声者，脏之音，中之守也，中盛则气盛，中衰则气衰。声如从室中言者，气涩也。言微，终日乃复言，是气之夺也。谵妄不避善恶，神明之乱也。郑声，言意不相续，阴阳失守也，得守则生，失守者死。六腑强弱，以候形之盛衰。头者，精明之府，头倾视深，精神夺矣。

　　背屈伸不能，筋将惫矣。骨者，髓之府，行则振掉，骨将惫矣。仓廪不藏者，肠胃不固也。水泉不止者，膀胱不藏也。得强者生，失强者死，必兼而明之。又如五脏已夺，神明不守，声嘶身冷，循衣谵语撮空；面赤如 血，白如枯骨，黑如烟煤，面青目白，面黑目白，面黄目青，面赤目白；耳鼻有黑色起入口，耳目颧颊赤者；黑色出于额上发际，直鼻脊两颧上；黑色出天中，下至鼻上颧上；面忽如马肝色，望之如青，近之如黑，目直视，恶风；面黑唇青，面青唇黑；面黑，两胁下满，不能自反转；头目久痛，卒视无所见，阴结阳绝。目精光脱，恍惚，阴阳竭绝。目眶陷，口如鱼口，不能复闭，气出不返，唇反，齿龈干枯，天柱骨倒，指拳挛缩，汗出不流，舌卷黑，发直，发如干麻，善怒，发与眉冲起，爪甲青，大腑自遗不觉，身热喘息，脐下硬如铁，唇裂鼻黑，舌根焦，四肢逆冷，汗出如油不流，尸臭不可近，目睛直视不回，一日。病患健人，黑色或白色起入目及口鼻，二日。阴阳俱绝，失音不能言，三日半。口张唇青，人中满，三日。目无精光，面一若土色，不饮食，四日。面赤目青，六日。面黑目白，爪甲下黑，八日。齿忽变黑，十三日。肝病皮黑，庚辛日。心病目黑，壬癸日。脾病唇青，甲乙日。肺病颊赤目肿，丙丁日。肾病面肿唇黄，戊己日。以上俱不可治也。

　　面目黄色起，其病方愈。面黄目青，面黄目赤，面黄目白，面黄目黑，面黑目青，面目俱黄，面黑目白，均可治也。大抵言病，动以百计，虽积万言，莫能尽述，但当留心殷勤学之，博通乃得，不可以粗解一二为是。果

　　卷第一　大方脉杂医科

　　集证说

