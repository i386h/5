<!-- { "loadSidebar": true } -->
　　古之医者有云，外病自经络入，内病自五脏郁发。然当求所以证验，庶无差失。如伤寒有阴阳表里，阳证多语，阴证无声；阳证则昼剧，阴证则夜争；阳证似阴，粪黑而脉滑；阴证似阳，面赤而脉微矣。身重背疼烦闷，狂言奔走，咽痛，身斑斑若绵文，或下痢赤黄，多因妄服燥药热味，阳毒是也。背强腹中绞痛，身如被杖，燥渴呕泄，冷汗郑声，多因脾胃虚寒，重感于寒，阴毒明矣。阴阳二厥，若阳厥，则指爪时温，或畏热，或饮水，或扬手掷足，躁烦不得眠，大便秘，小便赤，外证多昏愦；阴厥则指爪常冷，足多挛卧，恶寒，自引衣盖覆，不饮水，或下利或清便如常，小便数，外证惺惺而静。表证，多恶寒不渴，发热而身体痛。里证，多渴，只恶热而喘满，口燥咽干，手心、腋下 汗出，大便硬，涎赤谵语。复有伤寒初证，发热恶寒，无汗，其色凄惨，复见风则多寒，手足微厥，发热下利，手足温暖者生，手足厥逆，灸不温，证之极矣。中寒则口噤，四肢强直，失音不语，或卒然晕倒，吐逆涎沫，手足挛搐，状如暗风。或复燥热伤风，有汗恶风，面色光而不惨，复见寒，手足微温，发热多烦。其或中者，半身不遂，手足瘫痪，涎潮昏塞，口眼 斜，肌肤麻痹。归于六腑者，物为偏缓，犹可苟延岁月。归于五脏者，眼闭口开，手散，声如鼾睡。遗尿，恶证迭出，朝不及夕。伤暑，身热，恶寒，头痛，或烦而渴，眩晕，背寒面垢，或呕或泄。其中入心，使人噎闷，昏不知人；入肝则眩晕顽痹；入脾则昏睡不觉；入肺则喘满痿 ；入肾则消渴利小便。至于伤湿身重，关节重疼，发热恶寒，大便泄而小便涩，腰脚冷而腿膝浮，或自利不渴。若气不平，中之亦使人半身不遂，口眼 斜，涎潮昏塞。又如七情，喜伤心者，不可疾行，不可久立；怒伤肝者，上气不可忍，热来荡心，短气欲绝不得息；忧伤肺者，心系急，上焦闭，营卫不通，夜卧不安；思伤脾者，气留不行，积聚中脘，不得饮食，腹胀满，四肢怠惰；悲伤心胞者，善忘，不识人，置物在处，还取不得，筋挛，四肢浮肿；恐伤肾者，上焦气闭不行，下焦回还不散，犹豫不决，呕逆恶心；惊伤胆者，神无所归，虑无所定，说物不意而道。凡此七者，证虽不同，本乎一气。脏气不行，郁而不舒，结成痰涎，随气积聚坚大如块，在心腹间，或塞咽喉，如粉絮梅核样，咯不出，咽不下，每发欲绝，逆害饮食。

　　若诸虚损证，则眩晕眼花，鼻多清涕，漩浊遗精，冷滑洞泄，水谷不化，洒淅自汗，呕吐清痰，皆阳虚阴盛也。诸实热则五脏积热，口若咽干苦唇裂生疮，肠胃干涩，烦躁喜冷，涎唾稠实，眵泪眼赤，或遍体痈疡。至于总说，则 疟证惟多，先寒后热名寒疟，先热后寒名温疟，但热不寒名暑疟，寒热身重烦疼胀满名湿疟，寒多不热名牝疟。若一日一发则易愈，二日一发犹可，三日一发则难痊。且斯疾俗在忌医之列，然得其所因，何忌其难。时疫证杂，发热，腰痛强急，脚缩不伸， 中欲折，目中生花，或涩涩增寒复热，名曰温疫。身体颤掉，不能自禁，或内热口干舌破，咽塞声嘶，名曰燥疫。头重颈直，皮肉强痹，或蕴而结核起于咽喉颈项之侧，布热毒于皮肤分肉之中，名曰寒疫。乍寒乍热，损肺伤气，暴嗽呕逆，或体热发斑，喘咳引气，名曰湿疫。四时之感，其证百端，皆常因其时而详辨则得之。喘急为患，吐痰续续则生。自汗谵语，目直视则亡。失血诸证，有暴吐鼻衄，泄出或一二升至斗余者。因感四气，流传经络，阴阳相胜，或怒气伤肝。风入肠胃，故血得寒则凝泣，得热则淖溢，各随脏腑经络涌溢，凝停胸胃，因即满闷，或吐或衄或泄下。复有咳嗽中见红丝者，为难愈。无故忽然泻下黑血，名心绝。痨瘵之证，得之者多讳而未肯求医，殊不知其根有虫啮其心肺，可不深忧。中蛊毒之候，令人心腹绞痛，如物啮状，吐、下血如烂肉。若欲验其证状，先令病患唾于水中，若沉即其实矣。消渴与漩浊为邻，慎莫作疽疮等证，鲜有安之日矣。至于下痢，身凉能食，小便通易安；体热多汗，渴甚，小便不利，或手足厥冷，灸不温，兼微喘不食者死。二便秘涩之证，暂秘，小漩还有点滴利者，易愈。若秘日久，膨上心胸切痛，气促身冷，面色黑，前后俱无，名曰气实，转盼而殂。胀满得之未久，或胀或消，腹皮稍软，不泄不喘，随治随瘥。若脐心突起，利后复胀急，久病羸之，喘息不得安，名曰脾肾俱败，无有愈期。肿满善证，男从上肿下，女从下肿上，所患未久，利漩退肿定喘则愈矣。

　　若证不善，则手足盘骨肿，脐与掌心俱凸，咳嗽失声，青筋纹横肚上，及爪甲青卒肿，头面苍黑，呕吐头重，岂复能救。霍乱一证，犹为卒暴之最，盖人之起居无常，摄调不善，挥霍之至，便至变乱，闷绝不救，甚为可畏。临深履薄，纵蹈虎尾，不足以谕其危。其如厉风，名大风恶疾，故其色败皲裂，疡溃眉面，白皮如蛇蜕，久则鼻梁塌坏，又名风癞，十无一生。

　　若症瘕之为病，症者坚也，坚则难破，瘕者假也，假物成形能动者是。至于蛟龙蛇鳖肉发虱米之证，初非定名，偶因食物相感，而致斯患。梦寐不详，多生恐怖，为祟惑证矣。吁！内外

　　卷第一　大方脉杂医科

　　集治说

　　尝谓用药如用刑，一有所误，人命系焉。故《书》曰：言之非艰，行之维艰。如张仲景伤寒一百一十三方，犹缺其一，三百九十七法，偻指未即周知，盖谓此也。夫处方大法，则有七方十剂。七方者，奇方、偶方、大方、小方、缓方、急方、复方。十剂者，宣、通、补、泻、轻、重、涩、滑、燥、湿。然积学而用之则可矣。伤寒之病，太阳属膀胱，非发汗则不愈，必用麻黄之类，盖其性能通阳气却外寒也。阳明属胃，非通泄不能愈，须用大黄、芒硝以利之。少阳属胆，无出入道，柴胡、半夏能利能汗，佐以黄芩则解矣。太阴属脾，性恶寒湿，非干姜、白术不能燥。少阴属肾，性畏寒燥，非附子不能温。厥阴属肝，藏血养筋，非温中之药不能润。此外，有汗下吐三法，毫厘不可差误。经云，桂枝下咽，阳盛则毙，承气入胃，阴盛以亡。故在表宜汗，在里宜下，在胸宜吐，半表半里宜和解。表里俱见，随证渗泄；身热不渴为表有热，渴而烦闷为里有热。伤寒见风，大青龙汤为治之最。阳毒内外结热，轻者白虎汤，重则承气汤之属。阳厥亦用，舌卷焦黑，鼻中如烟煤，非水渍法不可。阴毒，疾势困重，面黑，四肢厥冷，则理中汤、四逆汤投之。未效，则灼艾法惟良，复以葱熨法佐之。

