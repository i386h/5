<!-- { "loadSidebar": true } -->
　　少更之。送服阳证药。自是皆更生焉。良叔冤前者之死也。遂发念。取诸医书。研精探索。如其为学然。久之无不通贯。辨证察脉。造神入妙。如庖丁解牛。伛偻承蜩。因自撰为方剂。括为歌诗。草纸蝇字。连帙累牍。以遗其后人曰。吾平生精神。尽在此矣。其子季浩以是为名医。其子庭举早刻志文学。中年始取其所藏读之。今医遂多奇中。一日出是编。余然后知庭举父子之有名于人。其源委盖有所自来矣。天下岂有无本之举哉。世道不淑。

　　清淳之时少。乖戾之时。人有形气之私。不能免于病。世无和扁。寄命于尝试之医。斯人无辜。同于岩墙桎梏之归者。何可胜数。齐高强曰。三折肱。知为良医。楚辞曰。九折臂而成医。言屡尝而后知也。曲礼曰。医不三世。

　　不服其药。言尝之久而后可信也。人命非细事。言医者类致谨如此。然则良叔。齐楚人所云医也。若庭举。承三世之泽。其得不谓之善医矣乎。予因谓庭举曰。凡物之精。造物者秘之。幸而得之者不敢轻。然其久未有不发。周公金 之匮。兄弟之秘情也。至成王时而发。艺祖金匮之誓。母子秘书也。至太宗时而发。君所谓金匮歌者。虽一家小道。然祖宗之藏本。以为家传世守之。实其为秘一也。子之发之也。以其时考之则可矣。庭举曰。

　　大哉斯言。予祖之泽。百世可以及人。予为子孙。不能彰掉先志。恐久遂沉泯。上贻先人羞。敢不承教以广之于人。予嘉庭举之用心。因为序其本末如此。良叔讳朝弼。季浩讳渊庭举名槐云。（文集）

　　〔董氏（常）南来保生返回论〕 宋志一卷 佚〔季氏（端愿）简验方〕宋志一卷 佚〔要传正明效方〕宋志五卷 佚〔彭氏（宅）秘传良方〕佚〔李左司保生要方〕佚接上见于澹寮方。

　　〔鲍氏（志大）医书会同〕佚熊均曰。鲍志大江南括苍人。官至承直郎博学宏词科。精通医术。编集医书会同。

　　〔朱氏（佐）类编朱氏集验医方〕研经室外集十五卷 未见熊均曰。朱佐。字君辅。咸淳间人。有集验良方。刊板印行。

　　阮元曰。类编朱氏集验医方十五卷。宋朱佐撰。佐字君辅，湘麓人。前有咸淳二年。眉山苏景行序。是编分风寒诸门。采掇议论。详尽曲当。凡所载宋氏医书。多不传之。秘笈又皆从当时善本录出。如小儿病源方论。长生丸。塌气丸。较影抄本为详。

　　按医方类聚各证门亦引之。医官 桥经中（恒）。采录得十卷。

　　〔亡名氏古今秘传必验方〕宋志一卷 佚

　　卷五十

　　方论（二十八）

　　〔刘氏（完素）宣明论〕国史经籍志十五卷 存刘完素曰。妙道乃为对病临时处方之法。犹恐后学未精贯者，或难施用。复宗仲景之书。率参圣贤之说。推夫运气。造化自然之理。以集伤寒杂病。脉证方论之文。一部三卷。十万余言。目曰医方精要宣明论。凡有世说之误者。详以此证明之。庶令学人真伪自分。而易为得用。且运气者。得于道同。盖明大道之一也。

　　金史本传曰。刘完素。字守真。河间人。尝遇异人陈先生。以酒饮守真。大醉。及寤。洞达医术。若有授之者。乃撰运气要旨论。精要宣明论。虑庸医或出妄说。又着素问玄机原病式。或特举二百八十八字。注二万余言。

　　然好用凉剂。以降心火。益肾水为主。自号通元道士云。

　　四库全书提要曰。宣明论方十五卷。金刘完素撰。是书皆对病处方之法。首诸证门。自煎厥。薄厥。飧泄。

　　胀。以及诸痹心疝。凡六十一证。皆采用内经诸篇。每证各有主治之方。一宗仲景。次诸风。次热。次伤寒。

　　次积聚。次水湿。次痰饮。次劳。次泄痢。次妇人。次补养。次诸痛。次痔 。次眼目次小儿。次杂病。共十七门。每门各有总论。亦发明运气之理。兼及诸家方论。于轩岐奥旨，实多阐发。而多用凉剂。偏主其说者。不无流弊。在善用者消息之耳。考原病式自序云。作医方精要宣明论一部三卷。十万余言。今刊入河间六书者。乃有十五卷。其二卷之菊叶法。薄荷白檀汤。四卷之妙功藏用丸。十二卷之荜澄茄丸。补中丸。楮实子丸。皆注添加字。而七卷之信香十方。青金膏。不注添加字者。据其方下小序。称灌顶法王子所传。并有偈咒。金时安有灌顶法王。显为元明以后之方。则窜入而不注者。不知其几矣。卷增于旧。殆以是欤。

　　〔素问玄机原病式〕国史经籍志一卷 存自序略曰。观夫医者。唯以别阴阳虚实。最为枢要。识病之法。以其病气归于五运六气之化。明可见矣。谨率经之所言。二百余字。兼以语辞二百七十七言。绪归五运六气而已。凡明病阴阳虚实。无越此法。虽已并载前之二帙。复虑世俗多出妄说。有违古圣之意。今特举二百七十七字。独为一本。名曰素问玄机原病式。遂以比物立象。详论天地运气。造化自然之理。二万余言。仍以改证世俗谬说。虽不备举其误。其意足可明矣。虽未备论诸疾。以此推之。则识病六气阴阳虚实。几于备矣。

　　程道济序略曰。守真先生者。本河间人也。姓刘。名完素。字守真。夙有聪慧。自幼年耽嗜医书。千经百论。

　　往往过目无所取。皆谓非至道造化之用。因披玩素问一经。朝勤夕思。手不释卷。三五年间。废寝忘食。参详其理。至于意义深远。研精覃思。期于必通。一日于静室中。澄神晏坐。沉然毕虑。探索难解之义。神识杳冥。似寤寐间。有二道士者。自门而入。授先生美酒一小盏。若橡碗许。咽而复有。如此三二十次。咽不能尽。二道者笑曰。如厌饮。反吐于盏中。复授道者。倒于小葫中。道者出。恍然一醒。觉面赤酒香。杳无所据。急于内外追之不见。而后因至心灵。大有开悟。此说几乎诞妄。默而不言。以仆为知言。先生故以诚告。与夫史称扁鹊遇长桑君饮药。以此视病。尽见五脏 结。特以诊脉为名。亦何异焉。因着医书内经运气要旨论。医方精要宣明论二部。总一十七万余言。精微浩汗。造化详悉。而又述习医要用直格。并药方。已板行于世。外又作素问玄机原病式并注二万余言。特采摭至真要大论一篇。病机气宜之说。撮其枢要。自成一家。精贯古今。无非神授。盖天之未丧斯文也。复生其人。发明医道。乃今时五宗教之师。以致于此。莫不效验。直明五运六气之至要。伤寒杂病之指归。其言简其理明。易为披究。足以察阴阳二证之隐显。医家前后之得失。如式中所说。木极似金。火极似水之类。谓亢则害。承乃制。郁极乃发。变化之理。大为要妙。非智者焉能及此。可谓旨意昭明。万举万全。神圣工巧。能事毕矣。真知要之书也。

　　朱 曰。守真。金河间人。氏刘。完素字守真。号曰宗真子。章宗皇帝三聘不起。御赐高尚先生。有内经运气要旨论。十万余言。素问玄机原病式一帙。习医要用直格书三卷。医方精要宣明论二帙。（心印绀珠经）

　　王 曰。刘守真论风火之病。以内经病机气宜十九条者。为原病式。曲尽精微。其治法则与子和相出入者也。

　　（青岩丛说）

　　张介宾曰。刘河间原病式所列病机。原出自内经至真要大论，盖本论详言五运六气。盛衰胜复之理。而以病机一十九条。总于篇末。且曰。有者求之。无者求之。盛者写之。虚者补之。令其调达。而致和平。是可见所言病机。亦不过契运气之大纲。而此中有无之求。虚实之异。最当深察。总惟以和平为贵也。故五常政大论。又详言五运三气之辨。则火之平气。曰升明。火之太过。曰赫曦。火之不及。曰伏明。此虚实之辨。则有如冰炭之异。而内经不偏不倚之道。固已详明若是。奈河间不能通察本经通旨。遂单采十九条中一百七十六字。演为二百七十七字。不辨虚实。不察盛衰。悉以实火言病。着为原病式。以讫于今。夫实火为病。固为可畏。而虚火之病。尤为可畏。实火固宜寒凉去之。本不难也。虚火最忌寒凉。若妄用之。无不致死。矧今人之虚火者多。实火者少。岂皆属有余之病。顾可概言为火乎。历观唐宋以前。原未尝偏僻若此。继自原病式出。而丹溪得之定城。遂目为至宝。因续着局方发挥。及阳尝有余等论。即如东垣之明。亦因之而曰。火与元气不两立。此后如王节斋戴原礼辈。则祖述相传。遍及海内。凡今之医流。则无非刘朱之徒。动辄言火。莫可解救。多致伐人生气。败人元阳。杀人于冥冥之中。而莫之觉也。诚可悲矣。即间有一二特达。明知其非。而惜人阳气。则必有引河间之说。而群吠之者矣。

　　何从辨哉。矧病机为后学之指南。既入其门。则如梦不醒。更可畏也。医道之坏。莫此为甚。误谬之源。不可不察。（景岳全书）

　　李中梓曰。刘完素选述六书。发明亢制之理。洞如观火。然偏主于热。岂能尽六气之变乎。遂令后世喜用寒凉。伐天和而罔悟。伊芳谁之咎也。（颐生微论）

　　四库全书提要曰。素问元机原病式一卷。金刘完素撰。完素字守真。河间人。事迹具金史方伎传。是书原素问至真要论。详言五运六气。盛衰胜复之理。而以病机十九条中。

　　采一百七十六字。演为二百七十七字。以为纲领。而反复辨论以申之。凡二寓余言。大旨多主于火。故张介宾作景岳全书。攻之最力。然完素生于北地。其人秉赋多强。兼以饮食醇酿。久而蕴热。与南方风土原殊。又完素生于金时。人情淳朴。习于勤苦。大抵充实刚劲。亦异乎南方之脆弱。故其持论。多以寒凉之剂。攻其有余。皆能应手奏功。其作是书。亦因地因时。各明一义。补前人所未及耳。医者拘泥成法。不察虚实。概以攻伐戕生气。

　　譬诸检谱角抵。宜其致败，其过实不在谱也。介宾愤疾力排。尽归其罪于完素。然则参桂误用。亦可杀人。又将以是而废介宾书哉。张机伤寒论有曰。桂枝下咽。阳盛乃毙。承气入胃。阴盛以亡。明药务审证，不执一也。故今仍录完素之书。并着偏主之弊。以持其平焉。

　　〔薜氏（时平）注释素问玄机原病式〕二卷 存〔刘氏（完素）素问病机气宜保命集〕三卷 存自序曰。夫医道者。以济世为良。以愈疾为善。盖济世者凭乎术。愈疾者仗乎法。故法之与术。悉出内经之玄机。此经固不可力而求。智而得也。况轩岐问答。理非造次。奥藏金册。宝典深隐。生化玄文。为修行之径路。

