<!-- { "loadSidebar": true } -->
　　作达道之天梯。得其理者。用如神圣。失其理者。似隔水山。其法玄妙。其功深固。非小智所能窥测也。若不访求师范。而自生穿凿者，徒劳皓首耳。余二十有五。志在内经。日夜不辍。殆至六旬。得遇天人。授酒美饮。若橡斗许。面赤若醉。一醒之后。目至心灵。大有开悟。衍其功疗。左右逢原。百发百中。今见世医多赖祖名。倚约旧方。耻问不学。特无更新之法。纵闻善说。反怒为非。呜呼。患者遇此之徒。十误八九。岂念人命死而不复者哉。仁者鉴之。可不痛欤。以此观之。是未知阴阳变化之道。况木极似金。金极似火。

　　火极似土。土极似木。故经曰。亢则害。承乃制。谓已亢极。反似胜己之化。俗流未知。故认似作是。以阳为阴。

　　失其本意。经所谓诛罚无过。命曰大惑。医徒执迷。反肆傍识。纵用获效。终无了然之语。其道难与语哉。仆见如斯。道述玄机。刊行于世者。已有宣明等三书。革庸医之鄙陋。正俗论之舛讹。宣扬古圣之法则。普救后人之生命。今将余三十年间。信如心手。亲用若神。远取诸物。近取诸身。比物立象。直明真理。治法方论。裁成三卷。三十二论。目之曰素问病机气宜保命集。此集非崖略之说。盖得轩岐要妙之旨。故用之可以济人命。舍之无以活人生。得乎心髓。秘之箧笥。不敢轻以示人。非绝仁人之心。盖圣人之法。不过当人。未易授尔。彼之明者。

　　当自传焉。时大定丙午闰七月中元日。河间刘完素守真述。

　　杨威序曰。天兴末。予北渡寓东源之长清。一日遇前太医王庆先家。于几案间。得一书。曰素问病机气宜保命集。试阅之。乃刘高尚守真先生之遗书稿也。其文则出自内经中。摭其要而述之者。朱涂墨注。凡三卷。分三十二门。门有资次。合理契经。如原道则本性命之源。论脉则尽死生之说。摄生则语存神存气之理。阴阳则讲抱元守一之妙。病机则终始有条有例。治病之法。尽于此矣。本草则驱用有佐有使。处方之法。尽于此矣。至于解伤寒论。气宜说曲尽前圣意。读之使人廓然有醒悟。恍然有所发明。使六脉十二经。五脏六腑。三焦四肢。目前可得而推见之也。后二十三篇。随论出证。随证出方。先后加减。用药次第。悉皆蕴奥。精妙入神。尝试用之。十十皆中。真良医也。虽古人不是过也。虽轩岐复生。不废此书也。然先生有序。序已行藏。

　　言幼年己有直格宣明原病式三书。虽义精悫。然有不尽圣理处。今是书也复出。与前三书相为表里。非曰后之医者龟鉴欤。至如平昔不治医书者得之。随例验证。度己处药。则思亦过半矣。予谓是书。虽在农夫工贩。缁衣黄冠儒宗。人人家置一本可也。若已有病。寻阅病源。不至乱投汤剂。况医家者流者哉。惜哉。先生卒。书不世传。

　　使先生之道。窃入小人口。以为己书者有之。予悯先生道。屏翳于茆茨荆棘中。故存心精较。今数年矣。命工镂版。拟广世传。使先生之道。出于茆茨荆棘中。亦起世膏肓之一端也。岁辛亥正月望日。大卤杨威序。

　　宁献王序略曰。是书者。金世宗大定二十六年丙午。守真所撰之书也。时在宋孝宗淳熙十三年焉。始守真蕲惜无传。至胡元宪宗元年辛亥。乃宋理宗淳 十一年也。相去六十五年矣。大卤杨政亨谓天下之宝。当与天下共之。不可私也。乃锓诸梓。惜乎古板于兵燹不存。久矣。世无其传。今命工重刊既完。必用序以纪其实。姑书于篇端云。或曰。不书中国之正朔。而用金虏之正者何。当宋季也。河间为金虏所有而执用之故也。岁在宣德辛亥。

　　三月初二日丙寅。 仙书。

　　李濂曰。刘守真晚年着素问病机气宜保命集凡三卷。分三十二门。首原道原脉摄生。以及于处方用药。君臣佐使之法。无所不备。而秘藏 笥。不以示人。（医史）

　　李时珍曰。张元素病机气宜保命集四卷。一名活法机要。后人误作河间刘完素所着。伪撰序文词。调于卷首。

　　以附会之。

　　四库全书提要曰。病机气宜保命集三卷。金张元素撰。元素字洁古。易州人。八岁应童子举。二十七试进士。以犯庙讳。下第乃去。而学医。精通其术。因抒所心得。述为此书。凡分三十二门。首原道原脉。摄生阴阳诸论。次及处方用药。次第加减。君臣佐使之法。于医理精蕴。阐发极为深至。其书初罕传播。金末杨威始得其本刊行。而题为河间刘完素所着。明初宁王权重刊。亦沿其误。并伪撰完素序文词。调于卷首。以附会之。至李时珍作本草纲目。始纠其谬。而定为出于元素之手。于序例中。辨之甚明。考李濂医史。称完素尝病伤寒八日。

　　头痛脉紧。呕逆不食。元素往候。令服某药。完素大服其言遂愈。元素自此显名。是其造诣深邃。足以自成一家。

　　原不必托完素以为重。今特为改正。其伪托之序。亦并从删削焉。

　　按线溪野老刘守真三消论跋云。麻征君寓汴梁日。访先生后裔。就其家。得三消论气宜病机之书。又杜思敬济生拔萃。称东垣活法机要。与洁古家珍。及刘守真保命。大同小异。考征君则麻九畴。为张子和友。乃在当时。

　　其言若此。与杨序所谓先生卒。书不世传。屏翳于茆茨荆棘中者符。杜思敬编书。在于元延 二年。时八十一岁。

　　其生距守真之时。未为辽阔。则是书之出自守真。断可知矣。且其所述方论。与宣明论原病式相出入。李时珍有何所证。以为张元素之书。夫元素所着。虽佚不可见。东垣李明之尝从受其法。则读明之诸书。以溯源委。其理趣判然。与是书不同。元素子璧。着有保命集论类要。时珍岂非以此相混者耶。提要未察此义。随袭其谬。并以序文词。称宁王伪撰。郢书燕说。莫甚此焉。活法机要。为李明之所着。时珍又只是书一名。实为歧误。

　　〔三消论〕一卷 存线溪野老跋曰。三消之论。刘河间之所作也。因麻征君寓汴梁。暇日访先生后裔。或举教医学人。即其人矣。

　　征君亲诣其家。求先生平昔所着遗书。乃出三消论。气宜病机二书。未传于世者。又多不全。止取三消论。于卷首增写六位脏象三图。其余未遑润色。即付友人穆子昭。子昭乃河间门人。穆大簧之后也。时觅官于京师。方且告因征君。欲因是而惠之。由是余从子昭。授得一本。后置兵火遂失其传。偶于乡人霍司承君祥处。复见其文。

　　然传写甚误。但根据仿而录之。以付后之学人。详为刊正云。时甲辰年冬至日。线溪野老书。

　　〔灵秘十八方〕佚按上见于古今医统。

　　〔张氏（元素）家珍〕一卷 未见按上见于 竹堂书目。

　　〔医学启源〕读书敏求记三卷 未见钱曾曰。金易水张元素着。洁古治病。不用古方。刻期见效。刘守真尝病伤寒。洁古诊其脉。而知其用药之差。守真大服。自是名满天下。是书采辑素间五运六气。内经治要本草而成。其门下高弟李明之请兰泉张建吉甫。

　　序于卷首。

　　〔张氏（璧）医学新说〕佚按上见于医学源流。

　　〔张氏（从正）儒门事亲〕三卷 存颐斋引曰。医之为道尚矣。自本草灵素之书作。而传之者。代不乏人。和缓以降。若越人。若淳于。若张若华。皆明其理。神其术。而能济众于夭阏者也。然其着书垂世。为医流之指南者。独长沙公而已。尔后百论千方。

　　纷然杂出。

　　览之者。但若可采用之。则莫适所从。求其洞达是理。而□□夫至要者。殆若晨星。然近世惟河间刘守真深得长沙遗意。故能以斯道。鸣乎大定明昌。南渡以来。宛丘张子和出。专探历圣之心。□发千载之秘。辨实于虚。识燠于寒。以至阴阳之所以造化。运气之所胜复。风土之异宜。形神之殊禀。无一不究其极。凡所拯疗。如取如携。

　　识者谓长沙河间。复生于斯世矣。兴定中。召补太医。居无何求去。盖非好也。于是退而从麻征君知几常公仲明辈。日游HT 上。相共讲明奥义。辨析至理。深悼传习之弊。力矫而正绪。遂以平日所着论议。及尝试之效。缉为一卷。命曰儒门事亲。其意以谓非吾儒不能明辨而是正之。以传于天下后世也。是□之成。一法一论。其大义皆子和发之。至于博之以文。则征君所不辞专。议者咸谓非宛丘之术。不足以称征君之文。非征君之文。不足以弘宛丘之术。所以世称二绝。而尤为难得欤。惜其真本为征君藏于名山中。不可复见。今之板行者。尚为错乱疑阙。殆传者之过也。呜呼。术业如子和。不得居中以司天下之命。而跻之寿域。徒使之卒□□□其书又□殊博雅君子手。而传之者。或失其真。又不能无遗恨。此予所以屡叹而深惜之。异时有好事。购得真本。重刊而行之。

　　俾学人获睹完□。以惠天下后世。则子和为不死矣。岁在单阏阳月晦日。颐斋引。

　　金史本传曰。张从正。字子和。睢州考城人。精于医。贯穿素难之学。其法宗刘守真。用药多寒凉。然起疾救死多取效。古医书有汗下吐法。亦有不当汗者。汗之则死。不当下者。下之则死。不当吐者。吐之则死。各有经络脉理。世传黄帝岐伯所为书也。从正用之最精。号张子和汗下吐。妄庸浅术。习其方剂。不知察脉原病。往往杀人。此庸医所以失其传之过也。其所着。有六门三法之目。存于世云。

　　刘祁曰。张子和为人放诞无威仪。颇读书作诗嗜酒。久居陈。游余先子门。后召入太医院。旋告去。隐然名重东州。麻知几九畴与之善。使子和论说其术。因为文之。有六门三法之目。将行于世。会子和知几相继死。迄今其书存焉。（归潜志）

　　朱震亨曰。愚阅张子和书。惟务攻击。其意以为正气不能自病。因为邪所客。所以为病也。邪去正气自安。

　　因病有在上在中在下。深浅之不同。立为汗吐下三法以攻之。初看其书。将谓医之法尽于是矣。后因思内经有谓之虚者。精气虚也。谓之实者。邪气实也。其邪所客。必因正气之虚。然后邪得而客之。苟正气实。邪无自入之理。由是于子和之法。不能不致疑于其间。又思内经有言。阴平阳秘。精神乃治。阴阳离决。精气乃绝。又思仲景有言。病当汗解。诊其尺脉涩。当与黄 。建中汤补之。然后汗之。于是以子和之书。非子和之笔也。驰名中土。其法必有过于明辈者。何其书之所言。与内经仲景之意。若是之不同也。（格致余论）

