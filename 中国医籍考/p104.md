<!-- { "loadSidebar": true } -->
　　李濂曰。张子和与麻知几常仲明辈。日游HT 水之上。讲明奥义。辨析玄理。遂以平日闻见。及尝试之效。辑为一书。名之曰儒门事亲。以为惟儒者能明辨之。而事亲者。不可以不知也。是书凡十四卷。盖子和草创之。知几润色之。而仲明又摭其遗。为治法心要。兵尘鸿洞。藏诸查牙空穴中。幸而复出人间。谓非鬼神呵护之力可乎。

　　其中妙论精义。不可缕述。善读者当自得之。

　　朱 曰。张子和。宛丘人。氏张。戴人是也。有儒门事亲。书三十篇。十形三疗一帙。治病百法一帙。三复指迷一帙。治法心要一帙。三法六门世传方一帙。

　　四库全书提要曰。儒门事亲十五卷。金张从正撰。从正字子和。号戴人。睢州考城人。兴定中。召补太医。

　　寻辞去。事迹具金史方伎传。从正与麻知几常仲明辈。讲求医理。辑为此书。刘祁归潜志。称麻知几九畴与之善。

　　使子和论其术。因为文之。则此书实知几所记也。其例。有说。有辨。有记。有解。有诫。有笺。有诠。有式。

　　有断。有论。有疏。有述。有衍。有诀。有十形三疗。有六门三法。名目颇碎。而大旨主于用攻。其曰儒门事亲者。则以为惟儒者能明其理。而事亲者当知医也。从正宗河间刘守真。用药多用寒凉。其汗吐下三法。当时已多异议。故书中辨谤之处为多。丹溪朱震亨亦讥其偏。后人遂并其书置之。然病情万状。各有所宜。当攻不攻。与当补不补。厥弊维均。偏执其法固非。竟斥其法亦非也。惟中间负气求胜。不免过激。欲矫庸医恃补之失。或至于过直。又传其学人。不知察虚实。论病久暂。概以峻利施治。遂致为世所借口。要之未明从正本意耳。

　　按医统正脉中所辑。是书凡十四卷。以嘉靖中邵伯崖刊本为祖者。原系于一部丛书。盖所谓儒门事亲。止其前三卷。其他麻知几并弟子辈。述子和之说。以所编也。归潜志曰。麻九畴知几。初名文纯。易州人。晚更好医方。与名医张子和游。尽传其学。为文精密功健。诗尤奇峭。妙处似唐人。西京伊芳良子氏藏元中统中高鸣刻本儒门事亲。亦三卷。先子仍据朱好谦心印绀珠。订其篇目。述之于所着医剩。今原其说，更据医方类聚各证门所列。

　　以加详核。识于下。使人知其旧观。

　　〔治病百法〕二卷 存按邵氏刊本。第四第五两卷。是也。

　　〔十形三疗〕三卷 存刘纯曰。广陵丘克容先生云。今医之专门于刘张者。率以发汗吐下施治。盖本诸张子和十形三疗。若曰风寒暑湿燥火。内伤外伤。内积外积。视其中人身之上若下。必三法之可已。果子和之遗意欤。何其与内经仲景之言。

　　大不相似也。内经不曰邪气盛则实。精气夺则虚。又曰。虚则补之。实则泻之。邪盛而实。当写三法。或可以也。

　　精夺而虚当补。将无他治欤。第曰木郁则达之。火郁则发之。土郁则夺之。金郁则泄之。水郁则折之。是以发汗吐下之别称也。向使此无彼。曷果例用欤。仲景治外感。分六经。别腑脏。亦尝发汗吐下也。而太阳有解肌。少阳则三禁。并病用刺法。岂无其故欤。子和亦曰。不读本草。焉知药性。又曰。识病得法。工中之甲仗。三法疗十形。又何必知药性。求得法哉。岂子和真书。亡于金源氏之南迁。此特后人附会其说。而执迷妄意者。遂以卤莽之言。为的确之论。甚至认虚为实。假寒为燠。其于适事为故。与夫各安其气之说。略不加究。志古之士。独无憾焉。

　　按邵柏崖刊本。第六第七第八三卷。是也。子和受法于刘守真。药多用寒凉。金史并归潜志备述之。则是书出自子和。亦不可疑。朱彦修刘宗浓律以自家之说为后人所附会。殆属偏执。

　　〔杂记九门〕一卷 存按邵氏刊本第九卷。是也。

　　〔撮要图〕一卷 存按邵氏刊本第十卷。是也。

　　〔治病杂论〕一卷 存按邵氏刊本第十一卷。是也。

　　〔三法六门〕一卷 存按邵氏刊本第十二卷。是也。

　　〔治法心要〕一卷 存按邵氏刊本第十三卷。是也。据医史。是书系常仲明摭子和遗说。而录成者也。

　　〔世传神效名方〕一卷 存按邵氏刊本第十五卷。是也。

　　〔三复指迷〕一卷 佚〔张氏经验方〕国史经籍志二卷 佚〔李氏（杲）内外伤辨惑论〕医藏目录三卷 存自序曰。仆幼自受难素于易水张元素先生。讲诵既久。稍有所得。中年以来。更事颇多。诸所延医。坦然不惑。曾撰内外伤辨惑论一篇。以证世人用药之误。陵谷变迁。忽成老境。神志既惰。懒于语言。此论束之高阁十六年矣。昆仑范尊师曲相奖借。屡以活人为言。谓此书果行。使天下之人。不致夭折。是亦仁人君子。济人利物之事。就令着述不已。精力衰耗。书成而死。不愈于无益而生乎。予敬受其言。仅力疾成之。虽未为完备。聊答尊师慈悯之志。师。宋文正公之后也。丁未岁重九日。东垣老人李杲明之题。

　　四库全书提要曰。内外伤辨惑论三卷。金李杲撰。杲字明之。自号东垣老人。真定人。尝以纳资得官。监济源税。案元砚坚作东垣老人传。称杲以辛亥年卒。年七十二。则当生于世宗大定二十年庚子。金亡时年五十五。

　　入元十七年乃终。故旧本亦或题元人。而元史亦加载方伎传也。初杲母婴疾。为众医杂治而死。迄莫知为何证。杲自伤不知医理。逐捐千金。从易州张元素学。尽得其法。而名乃出于元素上。卓为医家大宗。是编发明内伤之证。有类外感。辨别阴阳寒热有余不足。而大旨总以脾胃为主。故特制补中益气汤。专治饮食劳倦。虚人感冒。法取补土生金。升清降浊。得阴阳生化之旨。其阐发医理。至为深微。前有自序。题丁未岁。序中称此论束之高阁十六年。以长历推之。其书盖出于金哀宗之正大九年辛卯也。

　　〔脾胃论〕国史经籍志三卷 存元好问序曰。天之邪气感。则害人五脏。八风之邪，中人之高者也。水谷之寒热感。则害人六腑。谓水谷入胃。其精气上注于肺。浊溜于肠胃。饮食不节。而病者也。地之湿气感。则害人皮肤筋脉。必从足始者也。内经说百病皆由上中下三者。及论形气两虚。即不及天地之邪。乃知脾胃不足。为百病之始。有余不足。世医不能辨之者。盖已久矣。往者。遭壬辰之变。五六十日之间。为饮食劳倦所伤而殁者。将百万人。皆谓由伤寒而殁。后见明之辨内外伤。及饮食劳倦伤一论。而后知世医之误。学术不明。误人乃如此。可不大哀耶。明之既着论矣。

　　且惧俗蔽不可以猝悟也，故又着脾胃论丁宁之。上发二书之微。下祛千载之惑，此书果行。壬辰药祸。当无从而作。仁人之言。其意博哉。己酉七月望日。遗山元好问序。

　　罗天益后序曰。黄帝着内经。其忧天下后世。可谓浓且至矣。秦越人述难经以证之。伤寒为病最大。仲景广而论之。为广世法。至于内伤脾胃之病。诸书虽有其说。略而未详。我东垣先生作内外伤辨。脾胃论。以补之。

　　先生尝阅内经所论。四时皆以养胃气为本。宗气之道。内谷为宝。盖饮食入胃。游溢精气。上输于脾。脾气散精。上归于肺。

　　冲和百脉。颐养神明。利关节。通九窍。滋志意者也。或因饮食失节。起居不时。妄作劳役。及喜怒悲愉。伤胃之元气。使营运之气减削。不能输精皮毛经络。故诸邪乘虚而入。则 动于体。而成痼疾。致真气 然而内消也。

　　病之所起。初受热中。心火乘脾。末传寒中。肾水反乘侮土。乃立国中末三治。及君臣佐使之制。经禁病禁时禁之则。使学人如此病用此药。因心会道。溯流得源。远溯轩岐。吻合无间。善乎鲁斋先生之言曰。东垣先生之学。

　　医之王道也。观此书可见矣。至元丙子三月上巳日。门生罗天益谨序。

　　四库全书提要曰。脾胃论三卷。金李杲撰。杲既着辨惑论。恐世俗不悟。复为此书。其说以土为万物之母。

　　故独重脾胃。引经立论。精凿不磨。明孙一圭医旨绪论云。东垣生当金元之交。中原扰攘。土失其所。人疲奔命。

　　或以劳倦伤脾。或以忧思伤脾。或以饥饱伤脾。病有缓急。不得不以急者为先务。此真知杲者也。前有元好问序。

　　考遗山文集。有杲所着伤寒会要引一篇。备载其所治验，元史方伎传全取之。而此序独不见集中。意其偶有散佚欤。又有罗天益后序一篇。天益字谦父。杲晚年弟子。尽得其传。元砚坚东垣老人传。称杲临终取平日所着书。

　　检勘卷帙。以次相从。列于几前。嘱谦父曰。此书付汝者。即其人也。

　　〔兰室秘藏〕国史经籍志三卷 存四库全书提要曰。兰室秘藏三卷。金李杲撰。其曰兰室秘藏者。盖取黄帝素问藏诸灵兰之室语。前有至元丙子罗天益序。在杲殁后二十五年。疑即砚坚所谓临终以付天益者。

　　也其治病分二十一。门以饮食劳倦居首。他如中满腹胀。如心腹痞。如胃脘痛诸门。皆谆谆于脾胃。盖其所独重也。

　　东垣发明内伤之类外感。实有至理。而以土为万物之母。脾胃为生化之源。脾虚损论一篇。极言寒凉峻利之害。

　　尤深切着明。盖预睹刘张两家末流攻伐之弊。而早防其渐也。至于前代医方。自金匮要略以下。大抵药味无多。

　　故唐书许允宗传。记允宗之言曰。病之于药。有正相当。惟须单用一味。直攻彼病。药力自专。病即立愈。今人不能别脉。莫识病证。以情臆度。多安药味。譬之于猎。未知兔所。多发人马。空地遮围。或冀一人偶然逢也。

　　如此疗病。不亦疏乎。其言。历代医家。传为名论。惟杲此书。载所自制诸方。动至一二十味。而君臣佐使。相制相用。条理井然。他人罕能效之者。斯则事由神解。不涉言诠。读是书者。能喻法外之意则善矣。

　　〔活法机要〕医藏目录一卷 存〔医学发明）医藏目录一卷 存〔万愈方〕医藏目录一卷 未见〔医说辨惑论〕未见熊均曰。李杲。字明之。自号东垣先生。洁古老人之门弟也。金亡值元。遂为元人。著作甚多。惟有用药珍珠囊。脾胃论。内外伤辨。医学发明。五经活法机要。兰室秘藏。疮疡论。医说辨惑论等书。刊行。

　　〔东垣试效方〕九卷 存砚坚序曰。医之用药。犹将之用兵。兵有法。良将不拘于法。药有方。良医不拘于方。非曰尽废其旧也。昔人因病制方。邪之微甚。人之虚实。莫不详辨而参酌之。然后随其六气所侵。脏腑所受。剂品小大。平毒多寡。适与病等。丝发不舛。故投之无不如意。后人不揣其本。而□其方。

