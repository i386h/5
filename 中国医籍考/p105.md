<!-- { "loadSidebar": true } -->
　　但曰此方治此病。幸而中者时有之。不幸而误者。固多矣。谚云。□方三年。无病不治。医病三年。无方可治。

　　斯言□鄙。切中世医之病。东垣老人李君明之可谓用药不拘于方者也。凡求治者。以脉证别之。以语言察之。以内经断之。对证设方。其□如响。问有不合者。略增损辄效。盖病之变无第。君之方□□无穷。所以万举万全也。

　　罗谦父受学其门。君尝而以□病所制方录之。其悉月增□益。浸以岁编。凡有闻于君者。又缀而为论。将板行以世。以广君之道。抑予闻李君教人。讲释经书之暇。每令熟读本草。川陆所产。治疗所主。气味之浓薄。补泻之轻重。根茎无用。华叶异宜。一一精究。初不以方示之。意盖有在矣。谦父不私所有。推以及人。善则善矣。李君教人之本意。殆不然也。君所着医学发明。脾胃论。内外伤辨。药象论等书。皆平日究心。将以惠天下后世者。

　　必须合数书而观之。庶知君制方之旨。免泥而不通之患。若持此编。谓君之能尽在是。非李君望于后人也。至元三年立春后五日。邙城砚坚序。

　　王博文序曰。东垣先生受学于易上老人张元素。真积力久。自得于心。其法大概有四。曰明经。别脉。识证。

　　处方而已。谓不明经。则无以知天地造化之蕴。不别脉。则无以察病邪之所在。气血之虚实。不识证。则不能必其病之主名以疗之。不处方。则何以克其必救。故先生每治人之疾。先诊其脉。既别脉矣。必断之曰。此药证也。

　　则又历谓其难素诸经之旨。以明其证之无瘥。然后执□处方。以命其药味。君臣佐使之制。加减炮制之宜。或丸或散。俾病者饵之。以取其效。一洗世医胶柱鼓瑟。刻舟觅剑之弊。所以为一代名士者。以此也。今太医罗君谦夫。师先生有年矣。尽传其平生之学。亦为当世闻人。今将此方。厘为九卷。锓梓以传。不独使其师之术业。表见于世。□亦惠天下后学之士。俾获安全之利也。其用心之忠浓。诚可嘉尚。□为序其端。噫。先生此方。特立法之大□耳。不知变者。

　　按以治疾。或有不效。则尤之曰。此制方之不精也。则误矣。孟子曰。梓匠轮舆。能与人规矩。不能使人巧。又曰。大匠不为拙工。改废绳墨。羿不为拙射变其彀率。引而不发。跃如也。中道而立。能者从之。吾于此书亦云。

　　先生姓李氏。讳杲。字明之。东垣其自号云。至元十七年岁次庚辰清明后二日。通议大夫燕南河北道提刑按察使东鲁王博文序。

　　按明初吴县倪维德校订是书。刊行于世。见医史朱右。敕山老人传。及明史本传。

　　卷五十一

　　方论（二十九）

　　〔赵氏（大中）风科集验名方〕（旧阙撰人名氏。验字作论。今据读书敏求记补订。）国史经籍志二十八卷 阙赵素序曰。夫方者。乃九州风物之宜。治病之方也。上古大圣人帝羲帝农帝轩。忧患后世生灵之疾苦。所以作也。曰方。曰法。曰术。乃雷公巫彭之所授也。上自周秦。下及唐宋。皆以风论为首。诸科为亚。其次方书。

　　偏曲阔略。未可以为后世法则也。予云游三十载。仿佛半天下。历江湖。省蛮蜀之药。适幽云。晓羌戎之剂。齐楚不同。夏丽各异。居方隅未可言有所得也。谚云。不愿为相者。可以为医。非谙于病者。难以知药。噫。医非细事。可知五行万物之数之气之味之性用。方剂始可为据也。故将耳闻目见。得效作验者。书为十集。目之曰风科集验名方。实非利禄之学。以备国家无疆之地。资医药夭横之急尔。时岁在昭阳赤奋若。仲夏着雍敦祥朔旦。

　　大元 特赐虚白处士河中心庵赵素才卿敬题。

　　大元诸路覆实官安庆光华序曰。予世居恒山。幼适欠州。太祖亲差驰 。燕然覆天下材谷。每于致知格物。

　　恨未究底蕴。奉遇吾师明阳先生朝经暮典。温故知新。乃至医卜道释。儒农工商。技艺罔不传习。目若权衡。手如刀尺。未有不知其要略者。岁庚子间。又会心庵。乃明阳嗣法之子。至丙午岁。蒙恩特赐皇极道院。赐号虚白处士。来镇阳也。予一日中酒风。吐血数碗。诸医不救。处士用一物解之。

　　不三日保康。翌日亲谒。诘其所处之方。遂出示一书。题曰风科经验名方。通乎圣惠。乃北京太医赵大中奉敕编修。值金乱遁于吴山。有车怀赵子中。传习湮没其本。虚白处士涉于荆湖间。获元本失其序引。岁丙申挟策。归明大元。复居恒山。仕宦名家。凡有中风者。治之不逾月而痊愈。奚可数焉。予怜其编缉诸风未备者。补缀完美。

　　不揆荒芜而序。其笔汗之劳。使疾人不置拐杖。而复登车上马。天下万世。有赖不为细事矣。

　　左斗元序曰。先正有言。达则愿为良相。不达愿为良医。医固非良相比也。然任大责重。其有关于人之休戚则一也。医岂易书哉。医之良。非医之良也。方良也。元贞丙申夏。官医提举刘公君卿访予沙羡寓舍。出示虚白赵处士所着风科一编。曰。此济世奇书也。然传愈久。讹愈多。盖不特以一亥为三家而已。知君平日爱人以德。

　　有志活人。敢以校雠为请。予不敏。载念自幼多疾。视人之疾。犹己之疾。今既不得如王 陆宣公。达以行其志。

　　独不能推二公当时辑秘要裒集验方之心。以淑诸人乎。遂不复辞让。乃研精披究。于是取素问。灵枢。难经。中藏巢源。千金。外台。圣惠。医说等书。及南北经验名方。并说文本书。逐一参订。讹者正之。脱者补之。复者削之。舛者窜之。略者增之。疑者缺之。又取经子史集。古今圣贤。名医治风药品。治理制度。动风食忌。列于前。庶成全书。门类七十有七。今增广一百六十有五道。计二百四十二类。元方六百三十二。今续添一千三百四十七道。计一千九百七十九方。厘为二十八卷。每类则取圣贤议论。病证源流。或脉法针法灸法备载篇首。使览者即了然于心目之间。其愿为良医者。皆有所根据。

　　察脉以验病。遵方而用药。可以已疾。而免医误之诮。乃予之深愿。亦刘公相属之盛心。是书也。予朝斯夕斯。

　　疲精竭神。阅历两期。始克就绪。不惟始终条理秩秩。较之元本。不为无补。昔吕文靖公集中书条例成。谓人曰。

　　自予有此例。虽使一庸夫执之。亦可以为相。今风科既成。予亦曰。使常人得此。亦可作明医云。大德戊戌端阳日。后学庐陵左斗元辰叟自叙。

　　元好问皇极道院铭序曰。虚白处士赵君已入全真。而能以服膺儒教为业、发源语孟。渐于伊芳洛之学。方且探三圣书。而问津焉。计其真积之力。虽占候医卜。精诣绝出。特征。曳裾王门。大蒙宠遇。三年以母老得请归。

　　在镇阳行台。奉被恩旨。发泉公帑。筑馆迎祥观之故基。是为皇极道院。季月日实叙而铭之。处士名素。字才卿。

　　河中人。虚白其赐号云钱曾曰。风科集验名方二十八卷。此书乃赵大中编辑。值金乱遁于吴山。覃怀赵子中传习之。虚白处士赵素才卿获原本于湖湘。订讹补缺。元方六百三十二。续添一千三百四十七。通计一千九百七十九方。厘为二十八卷。

　　得成全书。才卿被召。赐还处于皇极道院。元遗山为之作铭。是书传极少。医家鲜有知虚白处士者。予故着其详于此。

　　〔释氏（继洪）岭南卫生方〕医藏目录四卷 存亡名氏序曰、尝读沈括良方序。谓治病有五难。辨疾难。治疾难。饮药难。处方难。别药难。而于治疾尤详。

　　且谓古之治疾者。先知阴阳运历之变故。山林川泽之窍发。而又视其老少肥瘠。贵贱居养。性术好恶。忧喜劳逸。顺其所宜。违其所不宜。其精过于承蜩。其察甚于刺棘。可谓至密矣。而恐非医之浅浅者所能与。比至岭南。见外方至者。病不虚日。虽居民亦鲜有不病者。因思岭以外号炎方。

　　又濒海。气常燠而地多湿。与中州异。气燠故阳常泄。而患不降。地湿故阴常盛。而患不升。业医者。苟不察粤地山川窍发之异。有以夺阴阳运历之变。而徒治以中州常法。鲜有不失者。何也。夫以其常泄之阳而重汗。则元气不固。以其常盛之阴而轻利之。则其气愈陷。是医药之害。与山川之害。交为吾人病也。每思有以济之。而未得其术。一日获岭南卫生方读之。曰。此仁人之用心也。虽其处方投剂。在临证审的之。然其论瘴病始末。诚有以握其要领矣。因手校之若干。叶江施公图公诸人。乃遂慨然。相捧其梓。以广其传。复命娄医安道。附八论及药性于其后。八论者。虑人惑于病证之似也。使知有所辨药性者。虑僻壤之鲜医。或可困证考药。而增减之。使知有所据。亦昔人辨疾别药意也。读是编者。诚知岭外受病之由。与所以服药之宜。而又能参以老少肥瘠贵贱之别。及居养性术。好恶忧喜。劳逸之殊。庶几顺其宜。违其所不宜。握阴阳升降之机。而不敢为山川风气所侵。

　　以各全其天年云。

　　娄安道曰。按诸证皆有发热。不可悉归于瘴也。故敢搜辑八证。标其类之尤者。以便于分析。使可便召名医之专门者调治。况北人初至百粤。及于遐荒绝域之地，其业医者。既详且缪。一时未谙。概以瘴论。反归咎于是书也。倘留心于是。则或少逭横夭者之一二。求同志者以发扬云尔。并附东垣药性谱于后。以便处方观览。

　　按是书原三卷。其第四卷。娄安道附录也。卷首载李待制KT 疟论。故医藏目录。误为KT 所着。

　　〔澹寮集验秘方〕十五卷 存自序略曰。早岁南游。辄刊瘴疟诸方于岭表。或谓可以济人缓急。兹复以生平所取杂方。编次门类。以鄙见质之同志。若瘳一切人疾苦。然后复俾一切人知病。是众生良药。皆犹药王上。而顿悟味因。余之愿得矣。至元癸未解制后五日。汝川释继洪书。

　　〔许氏（国祯）御药院方〕十一卷 存高鸣序曰。圣朝以三代相生养之道。域民于仁寿。唯血气之属。不能无病。又立医师。掌医之政令。如周制而加详焉。医之术固深。大概已效之方。为前人所宝藏者。尤为难得。太医提点荣禄许公。暨二三僚友。取御药院壬寅所刊方书板。正其讹。补其缺。求其遗亡。而附益之。将宏肆流传。俾人人如在良医左右。余嘉其用心。

　　从而叙述之。自仲景伤寒论。论证处方之后。后世以方为书者。无虑数百家。至御药院。号称大备。盖裒集诸家之善。而增损持择。虽汤液齐和。昭然无纤介畸件。殆与黄帝内外经。扁鹊八十一难相表里。其功用岂浅浅哉。

　　云起太山。肤寸而合。不崇朝而遍雨乎天下。格物君子。请以是观之。至元丁卯八月九日。翰林直学士河东高鸣序。

