<!-- { "loadSidebar": true } -->
　　名曰原病集。分为四类。取四德为目。盖元者。始也。大也。以类医道源流切要之理。亨者。通也。利者。宜也。以类据证拟病钤治之法。贞者。正而固也。以类应病之方。此所谓得其大通。

　　而利于正之意也。以类分门。以门钤法。以方钤方。方亦分列汤散饮丸丹膏杂法等七类。类各自始至终。次第编钤。授尔程序。便尔检阅。且如一病有兼几证。一方通治几疾。千变万化。岂能尽合于方法耶。要在临机应变。

　　随时取中。庶不有愧于斯道矣。丹溪朱先生有云。有论无方。无以模仿。有方无论。无以识证。诚斯言也。尔于初学之时。先读儒书。方将脉经本草素问难经伤寒等书。循序相参熟读。兼之考究兹集。知阴阳逆顺。气运变化。

　　脏腑标本。脉候虚实。方看古人用药方法。务须潜心灯案。勤于记诵。研精覃思。造其微妙。则洞然可晓。了无凝滞于胸次。一朝临证诊候。原病施治。不啻良将之决胜耳。何易易哉。又当持心忠浓。爱物恕己。则无得罪于前人。况亦不失为良医也。此书之集。予固知不能尽善。而于尔辈之习学。则亦不无万一之助也。前更能穷究圣贤全书。就其学识高明者。而求正焉。是亦予之所望云。时大明成化岁在甲午。上元吉旦。恕斋书示诸子。

　　嘉定县志曰。唐椿。字尚龄。参考诸家方论。至老不倦。起卧饮食。未尝去书。所着原病集。论七情六淫之伤。饥饱劳逸之过。为钤法钤方。医之指要。无所不具。今方术家多宗之。

　　〔楼氏（英）医学纲目〕明志四十卷 存自序曰。医之为道。其道博。其义深。其书浩瀚。其要不过阴阳五行而已。盖天以阴阳五行。化生万物。其禀于人身者。阴阳之气。以为血气表里上下之体。五行之气。以为五脏六腑之质。由是人身具足。而有生焉。然阴阳错综。五行迭运。不能无浓薄多少之殊。故禀阴阳五行之气。浓者血气脏腑壮而无病。薄者血气脏腑怯而有病。阳多者火多。性急而形瘦。阴多者湿多。性缓而形肥。阳少者。气虚表虚上虚。而易于外感。阴少者。血虚里虚下虚。而易于内伤。况乎人以易感易伤之躯。徇情纵欲。不适寒温，由是正损而邪客。阴阳脏腑。愈虚愈实。或寒或热。

　　而百病出焉。故诊病者。必先分别血气表里上下脏腑之分野。以知受病之所在。次察所病虚实寒热之邪以治之。

　　务在阴阳不偏倾。脏腑不胜负。补泻随宜。适其病所。使之痊安而已。然其道。自轩岐而下。仲景详外感于表里阴阳。丹溪独内伤于血气虚实。东垣扶护中气。河间推陈致新。钱氏分明五脏。戴人熟施三法。凡历代方书甚众。

　　皆各有所长耳。故后世用历代之方治病。或效或不效者。由病名同。治法异。或中其长。或不中其长故也。姑举一病言之。设恶热病。热病之名同也。其治之之异。四君。治血实之热也。四物。治血虚之热也。白虎。治气质之热也。补中。治气虚之热也。麻黄。治表热也。承气。治里热也。四逆。治假热也。柴胡。治真热也。泻青。

　　导赤。泻白。滋肾。泻黄。治五脏热而各异也。各能洞烛脉证。而中其肯綮则皆效。其或实用虚法。虚用实法。

　　表用里法。里用表法。真用假法。假用真法。则死生反掌之间。尚何责其效乎。有不悟是理。泛用古今之方。妄试疑似之病。每致夭横者。不少矣。若是者。虚窃济生之名。实所以害人之生。乱医之生。孔子以乡愿乱德。为德之贼。斯则医之贼也。暗损阴骘。神明不佑。可不谨哉。英爰自髻年。潜心斯道。上自内经。下至历代。圣贤书传。及诸家名方。昼读夜思。废食忘寝者。三十余载。始悟千变万化之病态。皆不出乎阴阳五行。盖血气也。表里也。上下也。虚实也。寒热也。皆一阴阳也。五脏也。六腑也。十二经也。五运六气也。皆一五行也。鳞集于鱼。辐辏于毂。医之能事毕矣。是不揣芜陋。掇拾经传方书。一以阴阳脏腑。分病析法。而类聚之。分病为门。门各定阴阳脏腑之部。于其卷首也。大纲着矣。析法为标，标各撮阴阳脏腑之要于其条上。而众目彰矣。病有同其门者。立枝门以附之。法有同其标者。立细标以次之。凡经有衍文错简脱简者。一以理考而释正之。传失经旨。众论矛盾者。各以经推而辨明之。庶几诸家之同异得失。得以曲畅旁通。精粗相因。

　　巨细毕举。同病异法。如指诸掌。名之曰。医学纲目。藏之巾笥。以便考求。使夫临病之际。自然法度有归。不致误投汤剂。而害生乱医。获罪神明者矣。虽于轩岐心法之妙。不敢同年而语。然亦天地生物之心一助云耳。萧山仙居岩楼英全善撰。

　　绍兴府志曰。楼英。萧山人。字全善。精于医。居元度岩。有仙岩文集二卷。又着气运类注四卷。医学纲目四十卷。

　　〔卢氏（志）增定医学纲目〕未见按上见于古今医统。

　　〔吕氏（尚清）经验良方〕一卷 存自序略曰。予虽不精于医。窃慕宣公之义。每于读书之暇。检阅孙允贤李东垣杨宣魏君用诸公秘术之书。有益于人身者。以类编集。名曰经验良方。

　　〔黄氏（济之）本草权度〕医藏目录三卷 存徐春甫曰。黄孝子名济。字世仁。余姚人。景泰以孝行闻。业医术。尽其妙。诏旌其门。

　　按谢丕有黄孝子传。王守仁有终慕记。并附于是书卷末。孝子。盖成化中人也。徐氏。曰景泰中。以孝行闻。

　　失考。

　　〔黄氏（武）医学钢目〕未见按上见于山阴县志。

　　卷五十六

　　方论（三十四）

　　〔程氏（介）松崖医径〕四卷 未见徐春甫曰。程介。新安槐塘人。号松崖。登成化甲辰科。李 榜进士。为人恺悌。性好医方。心存仁济。所着有松崖医径四卷。

　　〔程氏（应旄）医径句测〕二卷 存自序曰。松崖医径。分有上下卷。余所梓者。特其上卷内所载之脉图。与图内之方。非医径全书也。梓成。

　　客有阅而嘲焉者。谓世有异人。必有异书。以松崖先生之天材间出。向导博奥之学。尊推于诸先达者。间不容口。

　　相传其生平着述。满家满车。一切琅签秘笈。悉于易箦时。假祝融力。载归白玉楼。则此之医径一帙。固先生之吉光片羽也。当年胡不神奇其书。得与若之神经遁甲等。乃以径之一字名编。先生其犹有蓬之心也夫。余无以譬之。今岁春王正月。雨邸多暇。得以翻及仲景之伤寒论。间取先生之脉图。而覆检之。乃知先生之取径。殆与仲景同一轮蹄也。仲景论伤寒。首以脉法。先生前其脉图以之。仲景论伤寒。暑以六经。先生分发六部以之。仲景论伤寒。曰阴阳表里腑脏。先生区脉以浮沉虚实冷热以之。仲景论伤寒。先脉后证。各有主方。方虽一成。而有互用。先生各具其证与处方于每图之下。方亦一成。而有互用以之。余因以读仲景书法。读先生书。吟哦索味之下。遂得句先生之图于径之中。并得测先生之图于径之外。部于上者心与肺。中有径焉。测之而得夫营卫之布宣。津液之输沛也。部于中者肝与脾。中有径焉。测之而得夫枢机之旋转。鼎鼎之蒸腾也。部于下者两肾。中有径焉。测之而得夫龙鳌之动静。水火之抱离也。至于径分左右。测之而知阴阳之道路。不得反迁。

　　径列崇卑。测之而知山泽之降升。要须互换。他如五脏六腑。四体百骸。有溪有谷。有原有街。其问经隧井然。

　　步里秩然。莫非怪也。则何莫可测之。而得其交会。得其阻输。盖人身一天地也。四海九州具焉。舆图载彼脏腑。

　　三指是我路程。人无路程。几何不南辕而北其辙。梯山而航及海。以此测先生之医径。固先生医学中一帙。四海九州地母经也。岂惟医事。以此测先生之生平。凡向导博奥之学。现诸琅签秘笈者。何莫由斯径也。医其可以不径哉。不径则沧海能不迩而涉。泰山可不卑而登。吾意其人遇渊必跃。陨在是矣。否则得墙而面。无或撞乎。径之为言。路也。浮沉迟数。虚实冷热之间。若大路然。医而陨与撞。宁致有此。况今宗风大盛。谁不帝畿京观其人者。即使町畦之子。朔南未辨。亦复此据一丘。彼拥一壑。凡山径之蹊间。蒙茸荆棘处。无不设有一座。终南在其跬趾下者。若与先生斗捷。恐径反在彼。而不在此。则岂特先生之径。其犹有蓬之心。而余之为此测。其犹有蠡之心也夫。是又不能为先生解嘲于万一也。岁康熙九年庚戌正月灯节后三日。新安草墅程应旄郊倩甫识。

　　〔郁氏（震）医书纂要集〕未见徐春甫曰。郁震。字鼎文。苏州常熟人。累世业医。至震尤读书尚气节。初以明医征至京。复以才武。从偏师经略西域诸国者三。以功赐三品服。世授苏州府医学正科。着医书纂要集等。

　　〔周氏（溥）方法考源〕未见〔用药歌括〕未见按上见于河南通志。

　　〔郑氏（镒）云峤医说〕国史经籍志十卷 未见祥符县志曰。郑镒。字尚宜。业医。疗病多神异。问奇探秘。年逾七十。着述不辍。有续医说。杏花春晓堂方。方法考诸书。行于世。

　　〔杏花春晓堂方〕未见〔方法考〕未见〔医书百朋〕未见按上见于开封府志。志作郑谊。似误。

　　〔费氏（杰）名医抄〕未见山阴县志曰。费杰。字世彦。曾大父子明为元世医宗。杰故以医承其家。性古悫敦笃。邑人患剧疾，虽百里外。必迎候。杰至杀一二剂辄效。尝设药饵。以周邑之HT 独。葬疏远无归者数十人。嫁外姓之孤者五人。郡守戴HT尤重其雅谊。加宾礼焉。所着有畏斋诗稿。名医抄。经验良方。为世所宗。

　　〔经验良方〕未见〔徐氏（沛）医学决疑〕未见松江府志曰。徐沛。字泽卿。少从周莱峰游。以文章行谊相切 。读书博涉。尤精内经。用以诊疾辄起。所着有方壶山人稿。及医学决疑。

　　〔刘氏（伦）济世内科经验全方〕三卷 存〔高氏（昶）钤法书〕一卷 未见青州府志曰。高昶。益都金岭镇人。性醇浓正直。以济利存心。弘治间。传异人医术。直抵精明。诊视察故。

　　辨证出奇。天下让能。群医莫及。时号为卢扁。尤专伤寒钤法。定脉不差时刻。所全活者不可胜计。抱疾求疗者。

　　踵门无虚日。尤注念贫困家。务与善药。未尝有责报心。行年七十余卒。逮属纩。问药者犹在门也。所着有钤法书一卷。

