<!-- { "loadSidebar": true } -->
　　〔饶氏（鹏）节略医林正宗〕八卷 存黄 序略曰。临川饶东溪叟之医之学。得其源委。已人危矣。如手发蒙。余偶入广。经长乐。徂暑。用其药果验。间适递药者爽实。余且待持。时天气斗热。东溪不旋踵而至。曰。药服乎。从者讹。其慎重如此。是能知所敬矣。一日乘余情暇。袖其平日手纂仲景东垣等四子医要一集。请曰。吾每奏效于贵游家。有此愿畀一言。以弁其端。东溪江右人也。久游广海。天隆其寿。游久则阅历熟。寿隆则智能精。手纂四子之要。可谓得医学之的者矣。东溪执昔者之敬而不衰。斯可将四子而肩淮阴矣。于乎。主敬一说。所关最大。岂特止于医哉。功用宏博。

　　实吾儒之家法也。医于儒有近。可与言。故言之。叟名鹏。字九万。以医功冠带于正德壬申之祀。东溪其别号云。

　　〔虞氏（抟）医学正传〕明志八卷 存自序曰。夫医之为道。民命死生所系。其责不为不重。

　　藉或不经儒术。业擅偏门。懵然不知正道。不反几于操刃以杀人乎。粤自神农尝百药制本草。轩岐着素问。越人作难经。皆所以发明天地人身阴阳五行之理。卓为万世医家祖。不可尚已。厥后名医代作。蹑圣门而探玄微者。

　　未易悉举。又若汉张仲景。唐孙思邈。金刘守真张子和李东垣辈。诸贤继作。皆有着述。而神巧之运用。有非常人所可及也。而其所以辨内外。异攻补。而互相发明者。一皆祖述素难。而引伸触类之耳。其授受相承。悉自正学中来也。吾邑丹溪朱彦修先生初游许文懿公之门。得考亭之余绪。爰自母病。刻志于医。求师于武林罗太无。

　　而得刘张李三家之秘。故其学有源委。术造精微。所着格致余论。局方发挥等。旁皆所以折衷前哲。尤足以救偏门之毙。伟然百世之宗师也。东阳卢和氏类集丹溪之书为纂要。俾医者出入卷舒之便。其用心亦勤矣。愚以观之。

　　尤未足以尽丹溪之余绪。然丹溪之书。不过发前人所未发。补前人所未备耳。若不参以诸贤所着。而互合为一。

　　岂医道之大成哉。愚承祖父之学。私淑丹溪之遗风。其于素难。靡不苦志钻研。然义理玄微。若坐丰 。迨阅历四纪。于兹始知蹊径。今年七旬有八矣。桑榆景迫。精力日衰。每憾世医多蹈偏门。而民命之夭于医者不少矣。

　　是以不揣荒拙。锐意编集。以成全书。一皆根据乎素难。从横乎诸说。旁通己意而不凿。以孟浪之空言。总不离乎正学范围之中。非敢自以为是。而附会以误人也。目之曰医学正传。将使后学知所适从。而不蹈偏门以杀人。

　　盖亦端本澄源之意耳。高明之士。幸毋诮焉。时正德乙亥正月之望。花溪恒德老人虞抟序。

　　徐春甫曰。虞抟字天民。号恒德老人。浙之义乌人。世业医。抟幼颖悟。承家传之学。深究素问。治效益高。晚年八旬。有医学正传行世。

　　四库全书提要曰。医学正传八卷。明虞抟撰。抟字天民。自号花溪恒德老人。义乌人。是书成于正德乙亥。

　　其学以朱震亨为宗。而参以张机孙思邈李杲诸家之说。各选其方之精粹者。次于丹溪要语之后。复为或问五十条。

　　以申明之。

　　〔方脉发蒙〕明志六卷 未见〔苍生司命〕八卷 存〔周氏（宏）卫生集〕医藏目录四卷 未见四库全书提要曰。卫生集四卷。明周宏集。宏始末未详。前有正德庚辰宏自序。复系以五言律诗一章。词颇近俚。其论外感法仲景。内伤法东垣。湿热法河间。杂病法丹溪。尚属持平之论。然亦大略如是。未可执为定法也。

　　〔沈氏（绶）山林相业〕十卷 未见〔黄氏（五辰）医家正旨〕六卷 未见按上见于江阴县志。

　　〔医经正宗〕八卷 存〔朱氏 治病要语〕十二卷 未见曹于汴序曰。余曩阅缝藩东壁公所自撰墓志铭。服其达于生死。赋小诗赞之。此观辛复元氏所为公传。更悉诸懿行。复元向余言。公晚年孳孳于学。公之孙诚一奉公命。从辛子游。能忘其贵。而笃于道。一气钟耶。庭训耶。俱可窥矣。诚一手公所着治病要语示余。以仁义礼智信五字为基。胪列十要。而参以素问本草。及诸家方诀。

　　为卷十二。盖寿天下之书也。诚一曰。吾祖初着此书。计卷四十。继减为二十。又继减为十二。此亦先世所称日减而近于放下之指矣。

　　世人能捐技俩埒此者亦鲜。即此是学。即此是道。宜其达于生达。况以下区区世味。乌能动乎。吁嗟。 公者。

　　且从生死以下忽动。（仰节堂集○下有阙）

　　卷五十七

　　方论（三十五）

　　〔世宗易简方〕明史一卷 未见〔韩氏（ ）医通〕医藏目录二卷 存自序曰。医通草成。几欲焚去。今年家兄命谓。先君序集有效方。手泽岂容弗传。乃补茸分九章。凡九十五则。厘为上下二卷。读且数过。心动颜汗。向兄不能语者久之。而必语曰。人有定寿。医善折之。圣智不能加多也。病者气机。医每失之。造化不容以无凿也。兄谓弟诚能医乎哉。夫孔门学农圃者小之。而老氏忘言罔象。又奚医之为也。是编上彻下语而已尔。嘉靖改元壬午六月朔。飞霞子韩 悉天爵自序。

　　李梃曰。韩 号飞霞道人。国朝蜀之泸州人。本将家子。弘治成化时。少为诸生。因不第褫缝掖。往娥眉诸山访医。升庵杨太史称之曰。真隐世传道也。医通二卷，特其土苴云耳。（医学入门）

　　〔陈氏（谏）荩斋医要〕明志十五卷 存韩廉序略曰。陈氏故业医。在宋高宗时。以医获效。有宫扇之赐。后敝。易之以木。杭人以木扇陈呼之。荩斋名谏。字直之。盖世于医者也。医要之传。观者当自得之。

　　〔赵氏（继宗）儒医精要〕一卷 存自序曰。继宗因进士多病。访请名医。服药无效。自考历代方书。脉理药性。配合调治始痊。后任知县。及历升佥事等官。凡遇官僚军民人等有患诸证。俱继宗处方用药。并无失误。然于头班不妨。抚按等宦。有考莅政有为。

　　守己有玷者。有考持狷介之志。着通敏之才者。有考负英气落落而不羁。遇政事衮衮而有干者。有考有守有为。

　　吏民畏服者。有考赋性敏而有识。临事果而有为者。有考持身严谨。处事公勤者。有考狷介自持。公勤素着者。

　　有考处繁不乱。执政不挠者。勤奖五次。旌异一次。岂被无情怀私妄劾。又被欺公。隐蔽考语。归休林下。绝足迹于官府。肆心力于医书。所着有伤寒伤暑杂症痘疹。脉诀医法。活人□览。本草切要。与治疗过。大小男女内外诸方。二十余本。仰国恩之未报。生斯世之可羞。乃以一得之愚。窃比芹曝之献。尤恐浩繁。有渎圣览。略举诸证精要。共三十三篇。录为一帙。欲以保圣寿于无疆。竭涓埃于万一。具本封进。缙绅之在朝者。咸曰俱至理发前人之所未发。蒙圣旨书。送太医院礼部知道。咸恩自天。报德无地。及恐四方之有病者。去圣逾远。私智愈多。误人命脉。体皇上惠民好生之心。倩工刻梓。以广其传。如有病而得痊者。皆皇上之所赐也。继宗无与焉。

　　嘉靖七年戊子六月既望。赐进士广东佥事休致慈溪赵继宗序。

　　刘桂曰。夫人之一身。阴常不足。而阳常有余。故丹溪谆谆勉人。养于阴以配阳。实非欲补阴以胜阳也。余近见赵继宗儒医精要一书。驳丹溪专欲补阴以并阳。是谓逆阴阳之常经。决无补阴之理。二辩王叔和命门属火之误。三辩张仲景伤寒无汗吐下法，四辩张洁古无中暑中热之分。五辩中风无火气湿三者之论。六辩十二经之脉差谬。赵公偏执己见。妄立邪说以欺人。乖悖经旨。得罪于名教多矣。噫。仲景叔和。医之圣也。百世之师也。继宗何人。而敢轻议如此。多见其不知量也。（续医说）

　　〔盛氏（端明）程斋医抄〕一百四十卷 未见〔程斋医抄撮要〕医藏目录五卷 存自序曰。予纂医抄一百四十卷。首以内经素问脉经诸书为经。集历代名医所论著。分门为治法诸方。余三十年间。宦辙南北。所至携以自随。每遇有奇方秘法。辄编入于各门。第简秩繁多。不能抄写。偶乡友滕于安氏一见。喜而欲寿诸梓以传。亦患力有弗及。遣其子太学生克诚来请。欲予撮其要者录之。予于医书所自得者。皆非方法所传。欲撮其要尤难也。乃以近验者付之。亦曰撮要云者。因其请耳。非谓医抄中所集者。其要止此也。欲知医者。必得医抄全书而详习之。厥术始妙。此特其千百中之一二云耳。但穷乡僻壤中得此。亦可以疗疾也。滕氏刻书之功。岂可泯哉。故序之以贻得此书者。俾知所自云。时嘉靖癸巳夏四月朔。玉华山人盛端明书。

　　徐春甫曰。玉华子姓盛名端明。潮阳人。登弘治壬戌进士。性好医方。有求疗。不分贵贱。即与药。官至礼部尚书。有医抄百四十卷。并撮要等书。

　　〔王氏（世相）医开〕七卷 未见四库全书提要曰。医开七卷。明王世相撰。世相字季邻。号清溪。蒲州人。吕 之门人也。官延川县知县。

　　是书凡二十四类。首载或问数条。谓医学至丹溪而集大成。盖亦主滋阴降火之说者。

　　〔徐氏（子宇）致知枢要〕明志九卷 未见〔俞氏（弁）脉证方要〕医藏目录十二卷 未见〔何氏（瑭）医学管见〕一卷 存题词曰。余平日好养生之术。以医道切于养生。且可寓济物之仁也。故留意焉。沉潜日久。颇有所见。多前贤之未发。时或语人。契者甚少。盖以其素不留意。故骤语之而不入也。窃念余老矣。不忍使所见无传。终于无用。且恐或有差误。无以来贤者之教也。乃录出如上。医虽小道。而可以寄死生之命。士君子平居。略不留意。

　　一旦有疾。乃委死生于庸医之手。岂不误哉。力学应事之暇。时一留意。盖未必不贤于博弈也。嘉靖甲午夏四月望日。怀庆何瑭自叙。

　　徐春甫曰。何柏斋名瑭。学究天人。擢弘治康海榜进土。入翰林历升都御史。守身之洁。一介不取。蹈道之坚。终日不待。性天悃 。了无外慕。方书调摄。尤究心焉。盖以医道切于养生。且可寓济物之仁也。遂烛精微。

　　发前圣之未发。辟后学之晦盲。观其着伤寒三阳咳嗽相火等论可知矣。尝谓士君子平居。略不留意于医。一旦有疾。乃委死于庸医之手。岂不误哉。其集曰柏斋三书。

　　四库全书提要曰。医学管见一卷。明何瑭撰。瑭号柏斋。怀庆人。宏治壬戌进士。官至南京右副都御史。谥文定。事迹具明史儒林传。是书凡二十二篇。自记谓，因读素问及玉机微义二书而作，其说皆主于大补大攻。非中和之道。其第十九篇。论久病元气太虚。病气太盛。当以毒药攻之。尤不可训。其论金石药一条。则名言也。

