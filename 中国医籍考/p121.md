<!-- { "loadSidebar": true } -->
　　余不知医之术。而能深见其理。是书也出。医学入门之阶梯也。虚衷玩索。由病以求其源。而轩岐不难羹墙遇之。

　　吾所告于世医者有三。一曰审脉。自伪王叔和之脉诀行。左为人迎。右为气口。庸医奉为科律。二语不知其何本也。六节脏象云。人迎阳脉。气口阴脉。可言阴阳。不可言左右也。人迎在结喉之左右。气口即寸口。亦曰脉口。

　　为诸脉之总汇。在手鱼际之后一寸。人迎有左右。气口亦有左右。明于人迎气口。则知四经十二从。以通于十二原。以贯于三百六十五气穴。三百六十五经络。所谓钩毛弦石溜。与夫春弦夏钩秋浮冬营者。洞若观火矣。今之医不知脉。一曰辨药。神农以赭鞭鞭草木。一日而遇七十毒。以身试。而着本草经。辨药之性也。必深明于温凉平毒之性。而后得君臣佐使之用。固也。然阴中有阳。阳中有阴。石药发颠。芳草发狂。辨之不易明。知之亦不易悉。苟非陶弘景陈藏器其人。未有不误用者。而今之医不知药。知脉矣。知药矣。吾又益之以一言。曰慎思。语曰。医者意也。黄帝有问。岐伯即知其人之病之由。雷公有问。黄帝即知其人之病之由。以意决之也。此即黄帝岐伯之医案也。若其病不应脉。当思其病。脉不应病。当思其脉。

　　药不应病。当思其药。三者相参。思之思之。其有不合者寡矣。医之有案。盖未有出此三者。遵其道而用之。人人皆可以为良医。人人皆可以立案。太和保合。使斯人各得尽其天年。而不夭折于庸妄人之手。以文氏重刊之功。

　　岂不伟哉。余固不惮哓哓以辨。以文氏曰。子之辨予知之。而不能脱诸口也。盍尽言之。遂书之以为序。（道古堂集）

　　四库全书提要曰。名医类案十二卷。明江 编。其子应宿增补。 字民莹。歙县诸生。因病弃而学医。应宿遂世其业。其书成于嘉靖己酉。所采治验。自史记三国志所载秦越人淳于意华佗诸人。迄元明诸名医。捃摭殆遍。

　　分二百五门。各评其病情方药。 所随事评论者。亦夹注于下。如伤寒门中许叔微治秘结而汗出一案。众医谓阳明自汗。津液已漏。法当用蜜兑。而叔微用大柴胡汤取效。 则谓终以蜜兑为稳。又如转胞门中。朱震亨治胎压膀胱一案。犹令产媪托起其胎。 则谓无此治法。其言不确。凡斯之类。亦多所驳正发明。颇为精当。第尸蹶门中。附载针验引。及西阳杂俎所载。高句骊人。言发中虚事。与治病毫无所涉。难产门中。引焦氏类林。载于法开令孕妇食肥羊十余脔。针之即下事。即不明食羊何义。又不明所针何穴。亦徒广异闻。无裨医疗。皆未免骛博嗜奇。然可为法式者。固十之八九。亦医家之法律矣。 初成是编。未及刊刻。 殁之后。应宿又以 之医案。分类附之。而应宿医案亦附焉。岁久版 。近时歙县鲍廷博又为重刊。其中间附考证。称 案者。乃魏之 所加也。之 字玉横。钱塘人也。

　　〔魏氏（之 ）续名医类案〕六十卷 未见杭世骏序曰。黄帝言不能起死人。而不杀生人。扁鹊述其言。是病已成。虽黄扁不能使之生明矣。其有本无病。或小有病。而误针之。误药之。以至于不可救。则粗工之罪也。然而病者之妻子父母。转诿之命与数。而粗工哓哓自解。且以为吾尝尽心于是。而不谓其人之不克承也。天下如此其大。岁月如此其悠且久。粗工遍满宇宙。

　　如此其众。计其一日之中。方心毒手。所斩刈戕贼者。各列其姓氏。各存其医案。盖较之谳狱决囚之册。或相十佰。或相千万。而不可底止。幸矣。其各相抵讳闵默。而不以告人。故其案如飘风阴火。随时灭没。而世莫知也。

　　一二上工。诊脉审。运针当。处方慎。又遇其人之福浓而算长者。会逢其适。而痿者立起。于是乎喜谈而乐道之。

　　或以为得效。或以为经验。笔之为书。而立之为案。自宋迄今。凡几百家。传其术者。宝其方。神其术。鳃鳃焉转相告语。随随然帖耳而听受。杭子曰。嘻。甚矣。其沾沾自喜也。以阴阳而论人。有二十五生。是人即有是病。

　　有是病即有是医。医者知其人。知其时。知其脉。因势而利导之。黄帝扁鹊去人不远也。不读黄帝扁鹊之书。而欲试黄帝扁鹊之术。死者不能使之生。而生者即可致之死。语云。学医人费。人之类多。至二十有五。而医之杀人则一。曰。不学而已。学之道何从。则读黄帝扁鹊之书而已。黄帝存乎。曰死矣。扁鹊存乎。曰死矣。类案具在。发明其书之旨也。类案传。虽谓黄帝扁鹊至今不死。可也。篁南江氏汇集前哲之案而刊之。吾友魏玉横氏又从而广之。粗工观之。则以为已陈之刍狗。而杭子观之。则医家之蒙求。何也。玉横氏能读黄帝扁鹊之书者也。合土者必有其范。伐柯者必有其则。以是为学医者之范与则。而思过半矣。医案云乎哉。（道古堂集）

　　四库全书提要曰。续名医类案六十卷。国朝魏之 撰。之 既校刊江 名医类案。病其尚有未备。因续撰此编。杂取近代医书。及史传地志。文集说部之类。分门排纂。大抵明以来事为多。而古事为 书所遗者。亦间为补苴。故网罗繁富。细大不捐。如疫门。载神人教用香苏散一条，犹曰存其方也。至脚门。载张文定患脚疾。道人与绿豆两粒而愈一条。是断非常食之绿豆。岂可录以为案。又如金疮门。载薛衣道人。接已断之首。使人回生一条。无药无方。徒以语怪。更与医学无关。如斯之类。往往而是。殊不免芜杂。又虫兽伤门。于薛立斋虫入耳中一条。注曰。此案。耳门亦收之。非重出也。恐患此者不知是虫。便检阅耳云云。而腹疾门中。载金台男子。误服干姜理中丸。发狂入井一条。隔五六页而重出。又是何义例乎。编次尤未免潦草。然采摭既博。变证咸备。实足与江 之书。互资参考。又所附案语。尤多所发明辨驳。较诸空谈医理。固有实征虚揣之别也。

　　〔吕氏（应钟）葆元行览〕未见江阴县志曰。吕应钟。字符声。太医吏目。传禁方而变化之。能望气决人死生。或谈笑间。疗人痼疡。着葆元行览。世效单方两书。邑令胡士鳌为序。

　　〔世效单方〕未见〔卢氏（志）医学百问〕未见按上见于古今医统。

　　〔万氏（表）济世良方〕国史经籍志五卷 存万斯大曰。高祖鹿园公。讳表。字民望。性至孝。少孤。奉母王恭人教唯谨。母卒。庐墓三年。以世职。中正德庚辰武进士。晋都指挥。督运至淮。见饥民满道。先赈后报。升浙江司阃。抑镇守中官。绝其干请。迁南京大教场。坐营饬营伍宿弊。惩魏国悍弁之干纪者。历任漕运参将。广西副总兵。淮安总兵。提督漕运。佥书南京中府都督同知。逾年病卒。年五十九。（学礼质疑万氏世纪）

　　〔万氏（邦孚）万氏家抄济世良方〕（一本作医学入门良方考）六卷 存万邦孚曰。予先大父刻济世良方。凡五卷。行于世久矣。日久板坏。孚重刻之。因以续得经验诸方。随门增入。盖不敢秘，抑欲以承先志也。又集脉诀药性附于末。为第六卷。庶施治者。察脉认药。参以成方。或不至以病试云。

　　万斯大曰。吾祖瑞岩公。讳邦孚。字汝永。黄淑人出。由先职升浙西运总。以军法部署漕卒。岁漕数十万。

　　如期毕集。不失籽粒。晋山东都司佥书。倭薄釜山。朝鲜告急。廷议谓公南人习舟。乃拜游击将军。帅南京龙江营水师。克日赴援。已檄守鸭绿江。转漕辽阳。给食不乏。擢温处参将。移野狼山副总兵。晋都督佥事。总兵福建。

　　期年以病归。与乡先生饮酒雅歌。诗名一枝轩草。年七十五卒。（学礼质疑万氏世纪）

　　〔万氏积善堂秘验滋补诸方〕一卷 存〔丁氏（凤）医方集宜〕明志十卷 存丁明登序曰。余家上世以来。率精于医。洪武间。吾祖仲宝翁以耆德推重乡评。承京兆委署本邑事最久。其神异尤多。成化间。吾祖德刚。江之浒芦苇丛薄间多虎暴。德刚翁为文祭之。虎渡江去。地遂无虎患。又尝还人遗金。至今祭虎还金事。里中人犹津津然能道之。其它行事。具见庐陵孙公鼎传中。暨吾祖伯远。读书龙洞山中。遇异人授秘方。后令朝城。九载致政。其交游迓游燕京。当时在朝诸老。如刘公大夏屠公镛 公钟曾公鉴顾公佐潘公祯。惧重翁之品。欢然与相酬唱。篇什甚众。盖屡世皆擅活人妙术。其遗方秘简。历更以来。亦颇散逸。逮吾王大父竹溪翕。精心慧识。始搜括蠹余。而表章之。参以古方。

　　益以己所证验。裒集成书。凡有十卷。其书首病源。次形证。次脉法。而治法治方治验又次之。一开卷而病者之情形。与用药之 会。了然指掌。尝曰。医者意。意者宜也。因名之以集宜。顾散帙旧藏笥中。余惧其久而浸以散失。使前人一活片人心地。湮没不传。不忍也。又闽地绝少医药。以祷赛代针砭。以巫 当医王。一有寒暑霜露之虞。束手无策。况其大者乎。于是谋寿诸梓。以广其传。惟吾王大父仁心为质。其天性孝友。忠诚不欺。诸不具论。论其细者。于凡贫难之人乞医药。浓资给之。婉慰藉之未已也。又谆复期以来。告必无自沮。殷殷然应之无倦色。于戏。此其心何心哉。慎斯术也以往。则必不遗微细。则哀此 独。旨哉王大父良相良医之论。真知言也。吾故因叙是书。而并及其制行大略。以见吾王大父苦心济人之意。非只区区剿古人绪论。以衍岐黄一脉已也。

　　按是书。明志旧为丁毅所着。然毅则登明序所谓德刚也。今改订焉。

　　〔王氏（文禄）医先〕一卷 存题词曰。上医治未病。不治已病。治未病。易而无迹。治已病。劳而罔效。是故治未病者。多忽。而已病者。始求诸医。医虽良。其如病成何。膏肓之谕惜也。自秦以前。坟典完备。学出于一。养德养生无二术云，秦以后。坑焚烬澌。幸素问犹传。学人弃而不讲。目为伪撰。盖不知多参赞至言。非圣弗能也。矧天子以至庶人。修身为本。

　　岂有遗身而能用世耶。是在辨之早焉已矣。于是作医先。盖先未病而医之。不施饵剂砭针。同跻仁寿之域。览者庶以监予之心。岂曰不为良相当作良医云。嘉靖庚戌夏五既望。海盐沂阳生王文禄。

　　海盐县图经曰。王文禄。字世廉。少举乡荐。屡上春官不第。居身廉峻。未尝以私干人。遇不平时。叱骂不避权贵。户出三百请编役。如民佐邑令成均田法。性嗜书。闻人有异书。倾囊购募。得必手校。缥缃万轴。置之一楼。俄失火。大恸曰。但力救书者赏。他不必也。所着有艺草。邱陵学山。邑文献志。卫志。

