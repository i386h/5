<!-- { "loadSidebar": true } -->
　　〔修真正术〕未见〔杨氏（拱）医方摘要〕十二卷 存〔龚氏（信）古今医鉴〕八卷 存自序曰。余幼业儒。读张子西铭。天下疲癃生理残障。皆吾无告兄弟。韩子原道。为之医药。以济其夭死。深叹二公之言。民胞物与之心也。然膺厥任。惟宰相。上佐天子。调燮阴阳。节宣元气。庶足起疲癃而寿国脉。余诵之。直欲于身亲见之。殊庸劣鲁钝。为时所 。会家君起家医学。 来燕豫。附应中原。医之正传。已有所得。

　　余因省焉。遂弃儒就学。绍岐黄仓越之心传。阐刘张朱李之秘诀。于当时云游高士。有裨医教者。尤竭诚晋谒。与之上下其议论。远宗先哲。近取名公。殚精竭神。磨光刮垢。与家君相为渊源。

　　盖有年矣。每视疾则先诊以脉息。次察其病原。而攻治之法。方药之制。又酌其脉病而投之。执是以往。影响不殊。既而以脉病治方。分门别类。以古今之确论为枢要。间亦窃附己意。参互考订。遗者补之。略者详之。纂辑成帙。医有十三科。此其粗备。厘为八卷。名以古今医鉴。夫医意也。何取于鉴。鉴惟空而后无遗照。医必明而后无遗疾。是书上考诸古。古之明验者取之。下质诸今。今之明验者取之。隐伏沉痼。罔不洞察。与鉴之照物。

　　妍媸不夹。有相类者。此之谓医鉴。此余命名意也。稿甫成。不敢自秘。爰付诸梓。以公诸天下后世。俾医有小补。病有救援。视医国良相。固小大不同。而疲癃可起。夭死可苏。亦宛乎韩张二公之用心也。余不佞。言之无文。聊述成书之概于篇端。其订讹正误。尚有竣于后之君子。时万历四年岁次丙子孟冬之吉。金溪后学龚廷贤书于有慎堂。

　　金溪县志曰。龚信十一都下澌里人。任太医院。着古今医鉴。并云林医彀。子廷贤着万病回春。

　　〔周氏（礼）医圣阶梯〕十卷 存自序曰。医者仁术也。厥理邃奥。惟儒为能通之。自黄岐开其源。和扁弘其流。张王朱李数君子扬其澜。而医道始大着矣。先君菊潭翁甫以医鸣世。载诸郡志。足征也。尝谓礼曰。医仅足以济一方。汝其求之孔孟。以大其施乎。爰命业儒。补郡庠弟子员。屡试弗捷。贡太学生。受临清州 。奈世方以资格待仕进。而礼又素性弗克脂韦。于时仕甫三载。即谢政归。因思先正有云。不用于时。则当为明医以济世。乃因究心医业。博观前辈遗书。汗牛充栋。言各有长。然纷纭浩漫。靡有归一。苟非神而明之者。莫窥其涯。

　　是以庸医贸贸。未免执一废百。而以药试病。其为仁术之累多矣。礼幼侍先君。颇知梗概。既而锐意钻研。殚心穷究。乃克会通诸家之说。撮其枢要。析其淆乱。间附己意。以成全书。凡十卷。先审病以定名。次原病以着论。

　　论确而后察脉。脉明而后处方。汤液丸散。用各有宜。编讫。题曰医圣阶梯。夫神圣工巧。医之等级也。然必由易简。而后极至可臻。志于医学人。苟能于是书而寻绎焉。则向往不迷。而神圣之域。不于此而可渐跻乎。于戏。

　　凡厥有生。受形天地。五方之水土不齐。七情之感人亦异。安得滞于闻见之偏。而不知变通之妙哉。是集也。合之尽其大。析之极其精。展玩之间。庶几候易。而病机可识。体认真。而疗理无艰矣。书既成。不敢自私。因锓梓。以广惠于四方云。万历元年春正月既望征仕郎临清州判官归安半山周礼序。

　　〔徐氏（涉）亲验简便方〕医藏目录一卷 存自序略曰。予自弱冠。既念贫民。昧于医药。沦于夭死。故每留心体察。诸医暨诸士大夫。语及凡已试而简便者。悉令人笔识之。意在锓行。而冗累未果。今寓留都稍暇。又得太医院医官江阴。赵文育氏。为予分类缮写。

　　足成一编。虽其所具未若他书之多。然皆非道听途说。言之无据。亦非待医家临病斟酌。烦厥心力者也。但本意主于便物。不止专济其生。故于服食物用之凡。从宜料理之法。少有裨于斯民日用者。亦辄类附于后焉。仍虑其罔知文义。爰为之词。咸近方俗。即医家语。亦不全采。要在使之易晓而已。观者幸勿以为浅近而忽之。

　　〔罗浮山人 竹堂集验方〕六卷 存〔姚氏（思仁） 竹堂医方考〕未见朱彝尊姚氏族谱序曰。万历初。光禄大夫柱国太子太传工部书善长公。登先文恪公榜。后年七十余。致政归里居。乐善好施。病者给以药。寒者给以衣。死者给以棺 。今所传 竹堂医方。皆公手自抄。

　　按是书。见于浙江通志。引嘉禾征献录。姚思仁当是善长公。而岂与罗浮山人集验方。为一书否。附以俟考。

　　〔解氏（桢）医学便览〕医藏目录四卷 存〔张氏（四维）医门秘旨〕十五卷 存□□曰。古皖张子讳四维。字国本。别号筠亭。乃听选官也。医名于世。诸上司奖之以扁额。士大夫赠之以诗文。

　　〔钱氏（后崖）宦邸便方〕二卷 存〔吴氏（嘉言）医经会元〕十卷 存自序曰。夫医药方书。乃拯病资生之轨也。惟按以理气。详于治法。卓有效验者为难得。近代所出之书。有详于论说者。不备乎方。繁乎方药者。不精于择。文言衍义者。无体用之约。快捷方式处治者。缺是非之辨。及诸家注述，无一本之断。有五志皆为火论者。有言温能除大热者。有竟以吐汗下去病为要者。有言治病。必求其本为法者。经言邪之所凑。其气必虚。人有言伤寒及诸气诸痛无补法，故业此者。有多歧之叹。阅方者。怀犹豫之惑。

　　予承家传。原诸病所感。必由乘虚而入。以为主论证有名。用药有据。当别三因所致为纲领临证有条。评色脉逆顺虚实为权衡。故曰。药不执方。合宜而用。医无定体。应变而施。原乎古方撰集于淳朴之时。传流于偷薄之渐。

　　病名虽同。而治法互异。吁。惟儒有孔孟之删定。程朱之发明。所以道统之传。昭如日星。况乎医道精微。又乏明哲阐扬。踵讹袭误。苟非究心素难之奥。博探诸家之长。安于肤略。其不蹈于实实虚虚之弊者盖鲜矣。然亘古今而不变者理也。苟能精造乎至理。则如听讼明刑之有法度。纵民伪日繁。不越乎条律。人病百出。岂外乎方法哉。予虽不敏。谓司命之任匪轻。

　　虽藉家传。益自砥砺。药饵针灸。屡投辄效。缙绅诸公。谬许为当世明医。每自块焉。适己卯岁冬。留都大司马凌病脾胃。延予调理。因索予家经验秘方。捐俸梓行。以广其传。为医道指掌也。予辞不获已。谨以脉诀发明者。

　　正有定论。药性繁杂者。删有切要。卫生有本。设心脾肾三方于篇首。以备通用。察病有机。列运气标本等论于卷末。以启后学。削讹辟舛。发古通今。集成十卷。名曰医经会元。或可利济于无穷。期不负至仁盛心而已。今际圣君贤相。法三代之仁。以臻雍熙之治。诏取天下明医。以广好生之术。余齿七十有四。自揣不能应召。谨以是书。奉凌公命。而遂梓焉。万历庚辰岁孟春上浣之吉。原太医院医官浙严分水梅坡吴嘉言撰。

　　〔医学统宗〕未见按上见于严州府志。

　　〔龚氏（廷贤）种杏仙方）医藏目录四卷 存自序曰。医称王霸殊。溯古辨之。若鱼目夜光。 连城。然不爽也。顾霸之效也。诡驳之宜。而王谓易简。

　　曷以也。医恶是类乎。余自髫龀。广箕裘业。从家大人医寓中。家大人辄以霸禁。比长客壶京肆。稍见俞诸大方。

　　若蒋定西京使相刘秋堂诸老。佥以王道医。交口称矣。余窃自信。乃取家大人所传方书。而续其余。成医鉴一帙。

　　锲之以便世用。第方多萃味。而窭人避地或购之难。诚杏林遗春也。乃复窃父志。括俚言切病情。选方择味。类以一二易致者。动疗钜 。见者奇之。命曰种杏仙方。俾家易辨。人易晓。而遐陬胥靡。咸在杏荫中矣。第恐出奇吐秘。见者以霸术目距。知王之易简。正坐此矣。譬之夜光之珠。奚必径寸。连城之璧。奚必拱把。鱼目 。宁得而乱之乎。书成。辱名辈序诸首帙。余故吐所怀以自白云。万历九年岁次辛巳孟秋吉。金溪云林山人龚廷贤书。

　　何出图序略曰。龚氏子才操岐黄之秘。而鸣诸豫。尝佐而翁着医鉴。行于世矣。为浩博而旨奥。构材备难致也。乃更择易简。投单品辄效者。为四帙。又不为艰深语。即穷陬啬人。读易解。能卒然辨。譬之阮瑟嵇琴。一脱囊自成韵调。又可以名家也。子才名廷贤。号云林。江西金溪人。

　　〔万病回春〕八卷 存〔云林神彀〕四卷 存〔鲁府禁方〕医藏目录四卷 存〔医学准绳〕医藏目录四卷 未见〔寿世保元〕十卷 存〔济世全书〕医藏目录八卷 存〔云林医圣普渡慈航〕八卷 存〔缪氏（存济）识病捷法〕医藏目录十卷 存〔余氏（应奎）医学源流肯綮大成〕十六卷 存〔吴氏（昆）医方考〕医藏目录六卷 存自序曰。上医治未病。方无尚也。垂经论焉。经论医之奥也。中医治已病。于是乎始有方。方医之祖也。非其得已。视斯民之疾苦。故因病以立方耳。季世人知医尚矣。习方其简也。穷经其烦也。乃率以方授受。而求经论者无之。舍斯道之奥。宝斯道之粗。安望其术之神良也。余年十五志医术。逮今十有八稔。惧辱医名。早夜遑遑。惟经论是搜。不敢自是。游海内者数年。就有道者。而贽谒之。见贱工十九。良工十一。不惟上古之经论昧焉。虽中古之方。犹弗达也。弗明方之旨与方之证。及诸药升降浮沉。寒热温平良毒之性。与夫宣通补泻轻重滑涩燥湿。反正类从之理。而徒执方以疗病。恶能保其不殃人乎。

　　乃为之愍恻。取古昔良医之方七百余首。揆之于经。酌以心见。订之于证。发其微义。编为六卷。题之端曰医方考。盖以考其方药，考其见证。考其名义。考其事迹。考其变通。考其得失。考其所以然之故。匪徒苟然。志方而已。君子曰。夫夫也。弱龄谫陋。轻议古人。则昆有罪焉尔。世有觉者。触目而疵之。从而可否之。吾幸吾之得师也。游艺者。玩索而惜□□而左右之。吾幸吾之明典也。如山野之陬。湖海之远。求良医而不速得。开卷检方。能究愚论。而斟酌自药焉。则吾济人之一念也。或者尚论千古。末张孙而本轩岐。劣群方而优经论。则孟轲氏所谓游于圣人之门者。难为言矣。安用夫斯籍之赘也。皇明万历十二年。岁次甲申。孟冬月。古歙吴昆序。

　　〔十三科证治〕未见〔参黄论〕未见按上见于亡名氏鹤皋山人传。

　　〔亡名氏类纂名医要旨医源会海〕二卷 存〔吴氏（勉学）师古斋汇聚简便单方〕七卷 存

　　卷六十

　　方论（三十八）

