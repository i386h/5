<!-- { "loadSidebar": true } -->
　　〔徐氏（吾元）医经原旨〕未见〔程氏（公礼）医家正统〕未见幼幼全书曰。程公礼。字耆祥。休宁丰大基人。幼有至性。事父云端母吴。孝谨。晨昏不离。长娶吴氏。相敬如宾。恒念贫无以济人。乃夙夜研究方书。遂博通素难百家言。所经延医诸验。详医学传。着有医家正统。行仁辑要。保赤方略。藏于家。

　　〔行仁辑要〕未见〔缪氏（希雍）先醒斋笔记〕医藏目录一卷 存丁元荐序曰。先大夫雅好医。录方几成帙。予小子试之。茫乎无绪也。岁丁亥。交缪仲淳氏。仲淳豪爽。自负岐黄之诀。谛东垣仲景以上。尤注精本草。曰。三坟书不传。传者此尔。游辙不持药囊。为人手疏方。辄奇中。

　　其所诊视。及刀匕汤液。与俗医左。俗医不能解辄谤。遇险怪证。数年不起。或皇遽计无复之。必拱手。请质缪先生。仲淳往往生死人。攘臂自快不索谢。上自明公卿。下至卑田院乞儿。直平等视。故索方日益相知。录其方递相传试。靡不奇验。仲淳一切无所吝曰。顾用之何如尔。仲淳意所独到。坚执不移。至俗医相顾却走意气。闲定自若。其察脉审证。四顾踟蹰。又甚细甚虚甚小心。生平好游。缁流细客。樵叟村竖，相与垂眄睐。披肝胆。以故搜罗秘方甚富。然惟仲淳能衷之曰。吾以脉与证试方。不以方尝病也。予辛亥赐告归。不敢以山中余日。漫付高枕。汇三十余年所积方取奇中者裁之。仲淳并录后先医案。类而梓之以广其传。窃自附古人手录方书之意云。仲淳讳希雍。

　　海虞故家子。多侨寓。所至称寓公。癸丑春日曲肱道人丁元荐题。

　　〔先醒斋广笔记〕四卷 存自序曰。予既不事王侯。独全微尚。幽栖自遂。远泳累。以保天年。然无功及物。亦岂道人之坏乎。于是搜辑医方。精求药道。用存利济。随所试效。病家藏之。好事者抄录。转相授受。复多获验。先是长兴丁客部长孺手集予方一册。命之曰先醒斋笔记。梓行于世。板留岩邑。未便流通。交游中多索此书者。卒无以应。予适旅泊。金沙文学庄君敛之时时过从。请增益群方。兼采本草常用之药。增至四百余品。详其修事。又增入伤寒温病时疫治法要旨。并属其季君 之。镂板流行。传之远迩。庶穷乡僻邑。舟次旅邸。偶乏明医。俾病者按方施治。

　　以瘳疾苦。则是书或行。补于世也夫。敛之曰。善。时天启二年。岁次壬戌。仲冬既望。东吴缪希雍自序。

　　四库全书提要曰。先醒斋笔记四卷。明缪希雍撰。希雍。字仲淳。常熟人。明史方技传。附见李时珍传中。

　　天启中王绍徽作点将录。以东林诸人。分发水浒传一百八人姓名。称希雍为神医安道全。以精于医理故也。是编初名先醒斋笔记。乃长兴丁元荐取希雍所用之方。裒为一编。希雍又增益群方。兼采本草常用之药。增至四百余品。

　　又增入伤寒温病时疫治法。故曰广笔记。希雍与张介宾同时。介宾守法度。而希雍能颇变化。介宾尚温补。而希雍颇用寒凉。亦若易水河间各为门径。然各有所得力。朱国祯涌幢短剧。记天启辛酉。国祯患膈病。上下如分两截。中痛甚不能支。希雍至。用苏子五钱即止。是亦足见其技之工矣。

　　〔本草单方〕十九卷 存钱谦益序曰。缪仲淳既没数年。其着书多盛行于世。而所摘录本草单方。朱黄甲乙。野狼籍箧笥中。康文初庄敛之搜讨证次。穷岁月之力。而后成书。于执侯梓而传之。于是缪氏之遗书粲然矣。仲淳以医名世。几四十年。

　　医经经方两家。浩如烟海。靡不讨论贯穿。而尤精于本草之学。以谓古三坟之书。未经秦火者。独此耳。神农本经朱字。譬之六经也。名医增补别录。朱墨错互。譬之注疏也。本经以经之。别录以纬之。沉研缵极。割剥理解。

　　神而明之。以观会通。本草经疏之作。抉摘轩岐。未发之秘。东垣以来。未之前闻也。出其余力。集录单方。

　　其驳。搴其芜秽。其津涉生民者甚至。此书成而经疏之能事始毕。仲淳可以无憾于地下矣。三君之初。岂曰小补之哉。仲淳电目戟髯。如世所图羽人敛客者，谭古今国事盛败兵家胜负。风发泉涌。大声殷然。欲坏墙屋。酒间每慷慨谓余曰。传称上医医国。三代而下。诸葛亮之医蜀。王猛之医秦。繇此其选也。以宋事言之。熙宁之法。

　　泥成方以致病者也。元 之政。执古方以治病者也。

　　绍述之小人。不诊视病状何如。而强投以乌头野狼毒之剂。则见其立毙而已矣。子有医国之资者。今将谓何。余沉吟不能对。仲淳酒后耳热。仰天叫呼。痛饮沾醉乃罢。呜呼。仲淳既老病以死。而余亦连蹇放弃。效忠州之录方书。以终残年。因是书之刻。念亡友之坠言。为废书叹息久之。仲淳讳希雍。吾里之古族也。侨居长兴。后徙于金坛老焉。葬在阳羡山中。余它日当为文以志之崇祯六年十二月。虞山老民钱谦益叙。

　　〔易氏（思兰）医案〕一卷 存〔赵氏（献可）医贯〕六卷 存〔徐氏（灵胎）医贯砭〕二卷 存四库全书提要曰。医贯砭二卷。国朝徐大椿撰。初明赵献可作医贯。发明薜己医案之说。以命门真火真水为主。以八味丸六味丸二方。通治各病。大椿以其偏驳作此书辟之。考八味丸。即金匮要略之肾气丸。本后汉张机之方。后北宋钱乙以小儿纯阳。乃去其肉桂附子。以为幼科补剂。名六味丸。至明太医院使薛己。始专用二方。

　　为补阳补阴要药。每加减以治诸病。其于调补虚损。未尝无效。献可传其绪论。而过于主持。遂尽废古人之经方。

　　殆如执诚意正心。以折冲御侮。理虽相贯。事有不行。大椿攻击其书。不为无理。惟词气过激。肆言辱詈。一字一句。索垢求瘢。亦未免有伤雅道。且献可说不能多验。今其书已不甚行。亦不必如是之诟争也。

　　〔程氏（云鹏）医贯别裁〕未见程云鹏曰。赵氏撮李氏之要。最为直截。而措引不纯。主张太过。懒漫者狭为秘本。将欲废弃一切。遗害匪小。余为汰去支辞。补入诸家杂证方论。顿觉改观。（慈幼筏序）

　　〔赵氏（献可）二本一例〕未见按上见于鄞县志。

　　〔王氏（化贞）普门医品〕四十八卷 存凡例曰。是书之刻。始于本草纲目。故各门之方出于本草者。十之七八。不足则旁掇诸名家之方以益之。其有病。而本草无方者。补以名医所录。及诸验方。以成全书。

　　四库全书提要曰。普门医品四十八卷。附医品补遗四卷。明王化贞撰。化贞字肖干。诸城人。万历癸丑进士。

　　官至佥都御史。巡抚辽东。以偾事伏诛。事迹附见熊廷弼传。是编摘采探录本草纲目诸方。参以诸家论述。详列病证。分类汇编。每门冠以总论。但有证候。而不载诊法。其凡例谓是书为不知医者设。然望闻问切。犹或审证未真。用药多舛。况舍脉而论方。则虚实寒热之相似者。其误必多。执影响之见。而苟冀一效。其贻误封疆。亦此学问矣。

　　〔普门医品补遗〕四卷 存〔行笈验方〕八卷 存王梦吉传因曰。辑是书者。余师诚城王肖干先生讳化贞。登癸丑甲榜。为三韩抚军。弱冠时。病瘵几危。曾于途间。遇黄冠授一秘册。焚香开视。乃医方也。由是病愈。师切感之。后历宦十年。每以施济为事。曾捐千金。

　　刻普门医品一书。二百余卷。养生家贫不能购。余在长安。每言太烦。师曰。我今返博归约矣。乃尽出是书以示。

　　谓余及门周旋久。因抄以授余，余虽拜抄。而实未谙。旋出都。走秦晋郢楚间。逆旅遘疾。每试立愈。人亦向余索治。无不藉藉称善。比年几半百。艰于得嗣。因向药王立愿。以足三万为缘。十余年来。尽力殚施。才及万数。连举子三。昕夕焚顶彼苍。亦谓不负余之志矣。迩来家计日蹙。药品较昂。

　　力难再继。有友谓余曰。愿力易尽也。盍出枕秘。以广其传。使天下知而验之。不第满子三万。愿功且等恒河沙矣。余遂简书。得四百余叶。因以授之梓。

　　〔李氏（中梓）颐生微论〕明志十卷 未见〔删补颐生微论〕四卷 存自序曰。夫用兵救乱。用药救生。道在应危微之介。非神圣不能善中也。故两者均自黄帝发之。非黄帝之独能注精也。得道之至者。靡弗通。靡弗通。而兼通于医者。乃入神圣。三略云。莫不贪强。鲜能守微。人能守微。

　　乃保其生。圣人存之。以应事机。何长生之学。偕于杀机之发乎。盖靡弗通而通焉者耳。余少治经生言。及两亲子俱以药误。予又年岁多 。始惕然迫于思。而以邹鲁之业。兼岐黄家言。药世道之受病。而因以通有生之疾。

　　似同源而流矣。自神庙戊午。采辑成是编。镌而悬之肆。乃翕然遍走天下。嗣后非不究天人。参禅玄。询国政。

　　未甘擅专门学。而携扶持扶。以请一刀圭者。日且相迫。三吴中遂以长沙氏目相之。予岂敢云靡弗通。而通于是。

　　抑亦相迫。而渐至使然者耶。今二十五年以来。不无少高级级。思一再订。期丝毫不有误后世。而未可轻与语也。

　　庚辰秋吴门沈子朗仲翩然来归。一握手而莫逆于心。端凝浓藏。慷慨浩直。而不漫齿颊。峨然载道之。伟器。与语移旦暮。鲜弗神领。灵枢诸经典。了然会大意。投药中 。砉然如庖丁游刃。岂特曰吾道西矣。而邈然弗可量已。于是相与辨几微。参益损。跻颠极。破偏拘。皇皇登于大道。以俟百世。可以画一。则庶几其快我隐。谢我过焉。嗟乎。吾道之不孤。其有赖于朗仲也乎。因再付之剞劂。与同事诸君。更一改观。傥云知青于蓝。虽释其旧本可也已。崇祯壬午四月。华亭李中梓书。

　　四库全书提要曰。删补颐生微论四卷。明李中梓撰。中梓字士村。华亭人。是编初稿。定于万历戊午。已刊版行世。崇祯壬午。又因旧自定义之。勒为此编。凡二十四篇。曰三奇。曰医宗。曰先天。曰后天。曰辨妄。曰审象。曰宣药。曰运气。口脏腑。曰别证。曰四要。曰化源。曰知机。曰明治。曰风土。曰虚痨。曰邪祟。曰伤寒。

　　曰广嗣，曰妇科。曰药性。曰医方。曰医药。曰感应。门类颇为冗杂。三奇论中。兼及道书修炼。如去三尸行呵吸等法，皆非医家本术也。

　　〔医宗必读〕十卷 存自序曰。余惟文人之舌，思若泉涌。词若藻发。可以鞭雷驱电。绣虎雕龙。纵其才之所之。而无所不极。若夫医宗则不然。呼吸存亡之变。埒于行师。转盼补救之功。同于澍雨。虽有悬河之口。惊筵之句。固不如本情性。

