<!-- { "loadSidebar": true } -->
　　冯嘉会序曰。闻之医者意也。然则自轩岐来。所博取于洪纤。而详研于 腑者。尽意之云乎。夫天下意与法。

　　原自相持。意缘法以行。而后驭之精。法传意以出。而后垂之永。凡事皆然。不独医已。若不措法内之意。而第骋意外之法。以之应事。未有不续堕。而以之用药。未有不人费者。今庸医辈病政坐此。余每谓天地好生。民生实难。

　　世无善意之医。医无可守之法。 张就毙。累累而是。思欲掇拾诸方。传布宇内。以为调燮之大端。所不可废者。

　　而苦无善本。会余当抚大梁。大中丞南皋邹公以所汇仁文书院方见示。余欣受而梓之。以广公志。时毗陵段生以儒术工医。从余使院。复取其肘后一册附于后。噫。是刻也。邹公所辑凡四种。余一种法。大略具是矣。亦俟夫善意者之取筏焉。而勿第曰医行意也。天启二年桂月吉旦。瀛海冯嘉会书。

　　〔卢氏（复）芷园覆余〕一卷 存题词曰。覆余原名病呓。辛亥病中六月风雨之夕。偶拈者。皆平日见闻。及一二自得语。期就正有道。而未逮也。癸丑刻金 释文。暇将检校授剞劂。不意为门人覆瓿矣。仅从瓿上得数叶。聊付刻以竟予就正之志。因名覆余。癸丑仲夏自记。

　　钱塘县志曰。卢复。字不远。习岐黄兼通大乘。与子之颐善疗奇疾。凡尸蹶 风。投剂无不立愈。

　　〔芷园臆草勘方〕一卷 存题词曰。甲午学医。读诸方括。头昏心塞。求解不能。及见医方考。如儿方尝甘草。喜不自胜。久之转增懊闷。

　　闻素社论仲景方有省。信手拈弄一二则。兴尽且止。虽披沥肺肝。多惭折袜。呈似博识。少佐解颐。壬戌长至日自记。

　　〔芷园臆草存案〕一卷 存题词曰。辛酉病间。出寄紫芝禅室。忆自疾作案。它日反复展视。似觉有启于中。因思二十年作医。其昭着人耳目。真实得意处。颇有限量。因随记数则。其望古人一着不虚。岂不愧杀。普请博识大方。洞察一生败阙。

　　癸亥夏孟自记。

　　〔曹氏（秉铉）杏园医案〕未见武进县志曰。曹秉铉。字公辅。喜读书。有济世之志。因父病遂学医。曰。我姑寿此一方民。以延亲寿。庚申辛酉两年大疫。秉铉不避危险。治之不取其值。所到处赖全活。着杏园医案行世。

　　〔沈氏（应 ）明医选要济世奇方〕十卷 存〔张氏（鹤腾）伤暑全书〕二卷 存自序曰。夫医九流一技也。而回夭札。与安乐。跻寿域而补造物之不逮。厥功博已。顾五行在手。则夭可延。

　　阴阳未分。则延者促。已审之在跬步。而适之则燕越可畏哉。寒暑均天地之厉气。伤寒伤暑二病。均厉气之能生杀人者。素问因寒因暑之说。昭昭为万世的。顾伤寒书。创自张长沙。详于朱南阳也。反复精析于陶节庵。其全书若眉列然。学人类能据籍按方而施治。故往往取效。若伤暑一证。医书止勒小款中。世皆忽之。一遇是证。率目为伤寒。以发散等剂投之。间加衣被取汗。甚灸以致伤生者。累累不悟。可不悲欤。予诸生时。万历戊子夏患兹证。势极气索。瞀然自愦。庸医以为脾胃内伤。或以为劳役中折。几不自持。徽医汪韫石适在旁。蹙然曰。心烦面垢。此暑证也。何多指。闻之皆骇其名。予于瞀中微解。根据之服益元散二剂而苏。仍调以加味香薷饮。数剂而愈。遂着伤寒伤暑辨一篇。刊于暑月印布。兼施药饵。其捷效若谷响。乃发愿搜罗群书。着为全帙以济世。惧阅历未久。不中 期。五十以后。方就笔研。戊申自计部以目恙请告。杜门静摄。得毕志于性命黄老诸家。昕夕 。无逸晷暇。即焚香兀坐。间入圜内视。百日不佞目愈。后至天启壬戌。感仙师教就笔研。挟古诸名家。参考编集而成帙。拮据十余载。约二万余千言。分为上下两卷。议论皆常语。不敢钩深。以便医家览解。方多遵古无它奇。宜证则灵菽粟。岂珍惜而食。其时百骸理宜也。要在于燕越歧路处着力耳。平高贡除妒忌。澄心察理。审证投咀。医之上计乎。宁独医人一心耳。虚与实相反。拗与圆相仇。古今成败之大关也。秉国成者。与谋国计者。身系社稷安危。操万姓命脉。虚心圆智。盖可忽乎哉。予因医而广其说。天启三年。岁次癸亥。孟夏朔旦。赐进士出身奉政大夫户部陕西司郎中颖郡张鹤腾撰。吴伟业曰。颖州之难。副使张公鹤腾骂贼死。（绥寇细略补遗）

　　〔李氏（盛春）病机要旨〕一卷 存〔治杂证验方研悦〕一卷 存〔张氏（介宾）景岳全书〕六十四卷 存林日蔚纪略曰。先外祖张景岳公名介宾。字会卿。先世居四川绵竹县。明初以军功。世授绍兴卫指挥。卜室郡城会稽之东。生颖异。读书不屑章句。韬钤轩歧之学。尤所淹贯。壮岁游燕冀间。从戎幕府。出榆关。履碣石。

　　经凤城。渡鸭绿。居数年无所就。亲益老。家益贫。翻然而归。功名壮志消磨殆尽。尽弃所学。而肆力于轩岐。

　　探隐研神。医日进。名日彰。时人比之仲景东垣云。苦志编缉内经。穷年缕析。汇成类经若干卷问世。世奉为金匮玉函者久矣。全书者。博采前人之精义。考验得之玄微。以自成一家之书。首传忠录。统论阴阳六气。先贤可否。凡三卷。次脉神草。择诸家珍要精髓。以测病情。凡二卷。着伤寒为典。杂证为谟。妇人为规。小儿为则。

　　痘疹为诠。外科为钤。凡四十卷。采药味三百种。人参附子熟地大黄。为药中四维。更推参地为良相。黄附为良将。凡二卷。创药方分八阵。曰补。曰和。曰寒。曰热。曰固。曰因。曰攻。曰散。名新方八阵。凡四十卷。集古方分八阵。名古方八阵。凡八卷。别辑妇人小儿痘疹外科方。总皆出入古今八阵。以神其用。凡四卷。共六十四卷，名景岳全书。是书也。继往开来。功岂小补哉。以兵法部署方略者。古人用药如用兵也。或云。公生平善韬钤。不得遂其幼学壮行之志。而寓意于医。以发泄其五花八门之奇。余曰。此盖有天焉。特老其才救世。而接医统之精传。造物之意。夫岂其微欤。是编成于晚年。力不能梓。授先君。先君复授日蔚。余何人斯。而能继先人之遗志哉。是岁庚辰携走粤东。告方伯鲁公。公曰。此济世慈航也。天下之宝。当与天下共之。捐俸付剞劂。

　　阅数月工竣。不肖得藉慰先人。以慰先外祖于九原。先外祖可不朽矣。外孙林日蔚汝辉敬跋。

　　四库全书提要曰。景岳全书六十四卷。明张介宾撰。是书首为传忠录三卷。统论阴阳六气。及前人得失。次脉神草三卷。录诊家要语。次为伤寒典。杂证谟。妇人规。小儿则。痘疹诠。外科钤。凡四十一卷。又本草正二卷。探药味三百种。以人参附子熟地大黄。为药中四维。更推人参地黄为良相。大黄附子为良将。次新方二卷。

　　古方九卷。皆分八阵。曰补。曰和。曰寒。曰热。曰固。曰因。曰攻。曰散。又别辑妇人小儿痘疹外科方四卷终焉。其命名皆沿明末纤佻之习。至以伤寒为典。杂证为谟。既僭经名。且不符字义。尤为乖谬。其持论则谓金元以来。河间刘守真立诸病皆属于火之论。丹溪朱震亨立阳有余阴不足。及阴虚火动之论。

　　后人拘守成方。不能审求虚实。寒凉攻伐。动辄贻害。是以力救其偏。谓人之生气。以阳为主。难得而易失者惟阳。既失而难复者亦惟阳。因专以温补为宗。颇足以纠卤莽灭裂之弊。于医术不为无功。至于颂其说者。不察证候之标本。不究气血之盛衰。概补概温。谓之王道。不知误施参桂。亦足戕人。则矫枉过直。其失与寒凉攻伐等矣。大抵病情万变。不主一途。用药者从病之宜。亦难拘一格。必欲先立一宗旨。以统括诸治。未有不至于偏者。

　　元许衡鲁斋集。有论梁宽甫病证书曰。近世诸医。有主易州张氏者。有主河间刘氏者。张氏用药。根据准四时阴阳。

　　而增损之。正内经四气调神之义。医而不知。此妄行也。刘氏用药。务在推陈致新。不使少有怫郁。正造化新新不停之义。医而不知。此无术也。然而主张氏者。或未尽张氏之妙。则瞑眩之剂。终不敢投。至失几后时。而不救者多矣。主刘氏者。或未悉刘氏之蕴。则劫效目前。阴损正气。贻祸于后日者多矣。能用二家之长。而无二家之弊。则治庶几乎。其言至为明切。夫扶阳抑阴，天之道也。然阴之极至于龙战。阳之极亦至于亢龙。使六阴盛于坤。而一阳不生于复。则造化息矣。使六阳盛于干。而一阴不生于 。则造化亦息矣。素问曰。亢则害。承乃制。圣人立训。其义至精。知阴阳不可偏重。攻补不可偏废。庶乎不至除一弊而生一弊也。

　　〔刘氏（奎）景岳全书节文〕未见按上见于刘嗣宗温疫论类编序。

　　〔张氏（介宾）质疑录〕一卷 存题词曰。医道肇于轩岐。而着书立言。以发明之者。莫如张刘李朱为最。以至陶王陈薛。各有阐述。然亦有不能无弊者。如一言之谬戾。每遗祸于后人。是不得不取而辨论之。以正其失。非敢妄訾乎前贤也。将以为质疑之一助云尔。

　　〔程氏（仑）医按〕五卷 存自序曰。予先世尚文艺。广购异书。迨大父光禄公。筑园求志。益置藏书之所。于时若黄五岳沈石田文衡山方寒溪及海内诸名士。相率为之题咏。而丰考功南隅记之。从大父方伯萝山公留心坟典。其宦游东浙西滇。南闽北代。所至肆力搜索。多获异本。大父或为中分。或录其副皮阁中。累然签垂。几埒二酉。邺架无论矣。予生不辰。既不获侍我大父。又不幸甫四龄而失我先君，母氏慈爱。不令侪伍群儿。比就外传。亦不令接遇宾客。见人辄面 口讷。惟诵读课文是务。长而有知。稍遍阅诸子史。及舆图方外诸书。下帷篝灯。夜以继日。即愚钝无得。

　　而向逞弥勤。弱冠遂病失血。然不辍读也。已而日呕数升，甚至口与鼻俱出。体几殆。于是遵母氏命。释博士业。

　　已并一切典籍束高阁。日坐虚室。检药裹而已。体遂稍稍复。顾饮啄之余。无所事事。间对岐黄养生家言。辄有当于心。复自惟弱体不任读父书。藉令腐同草木。生奚贵焉。昔人良相良医之言。若将为予勖者。乃发箧。尽得素问难经。及越人仲景元化叔和巢氏滑氏东垣河间丹溪诸名家所论著。暨历代本草读之。悉务究其根宗。会其枝叶。其有不得者。思之至忘寝食。缘是颇知自卫。居七载而疾有寥。户外就医之履恒满。及母氏殁。始负笈以游。

