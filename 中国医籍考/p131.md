<!-- { "loadSidebar": true } -->
　　初三吴。既三楚。既梁宋。再后燕赵齐鲁。云中上谷，乐浪玄菟。足迹半天下。前后几二十载。而燕为最久。所至辱公卿折节。友朋纳交。虽固陋乏声称。而刀圭之役。苟幸免过。其间或扩古人之秘。或剖近代之疑，或集众思。或信己意。不必标奇。要于对证。不必循轨。要于奏功。

　　于心得而术验者。役不律而藏之箧笥。然倥偬遗忘者。不下十之六七。丁巳冬。武选夷庚方君来京。携其伯兄天衢君书。索予曩所集伤寒杂证等书。付剞劂以广其传。嗟乎。仁人用心。固宜以是汲汲。第予井蛙夏虫。不为藏拙。抑亦以宋人不值周客。恐其什袭燕石。以终身乎。用是姑出旧所录藏百有余条。仿昔人题曰医按。求政大方。

　　倘侥灵贶。得弹射斧斤之不弃。庶几入正鹄而就准绳则长公之大造乎哉。所集伤寒杂证。虽能仅窥一斑。兹当牛马逐逐。未获完帙。请俟异日。如谓予不能读祖父书。而借此薄技。以自解免。则予愧汗欲死。何敢言病。又何敢言医。时天启元年春正月。

　　〔卢氏（明铨）一万社草〕十二卷 存堵颜序曰。夫医与政通。政除害以致理。医伐邪以葆真。其持危拯仆。而跻诸生养安全。功相埒也。岁甲子。

　　余拜命来守湖。当妖讧之变。群情惊扰。而 涝频仍。苦饥者又苦疟疠。几不能保有其生。余触目恻心。援竭蹶以荒政属诸邑长吏。百方调剂。复创建药局。属卢生明铨金生德生陆生士龙董其事。盖三生精于医。民可倚以为命也。未几余亦步祷郊圻病疟。中州人婴此一疾遂惫。余之从政。无乃沦于拙乎。然身惫而民安。余固毋之。竟藉三生。在得无恙。因神其术。并欲叩其蕴。则卢生以一万社草进。盖生与金生陆生辈诸同志相社集。虚怀共质。

　　发明医理。以诏后来。兹者公余览之。于治验。示已试之规。于箴世。严未疾之戒。于疑问，致辨晰之详。于运气。阐司天之奥。而俚言近而易明。食物切而宣慎。丹方简而效捷。究之则守一毕万。

　　其要旨也。承学习之衍其传。 子倚之续其命。功在生人。讵曰小补。藉令卢生即神圣工功。擅绝于时。而不有是草以诏后。后何述焉。余于是深有当于心也。顾尤有感焉。今兹天时岁会。各愆其度。闾阎空匮。豪猾萌生。

　　譬人色泽肤革。无异平时。而精已消亡。仓扁望之投针砭是已。当事者。审因革。酌疾徐。补泻标本。稍稍转呻吟而 泽。易慝恶而善良。若垂绝之夫。一旦得医。诊视摄理。遂使元气渐复。日履和豫。良亦足快。而继此者能常保乎。余因民致疾。复因疾念民。故于此特 也。深愿集同志者。相与共成治谱。偕此草并传。而以奏计行矣。乃述其意于简端。见医与政通。而上医医国。期共勖云。

　　〔钱氏（国宾）备急良方〕一卷 存〔舒氏（元贵）医方启蒙〕十五卷 存〔孙氏（志宏）简明医彀〕八卷 存自序曰。盖闻吾儒民物胞与。 乃身。虽医艺乎。根据仁者所必游。以弘圣贤之德业。彻性命之渊微。然而医之人。与医之书。钧重而弗可偏废。世专托命于人。不窥其书。其失非鲜。夫古医精者。谓身所暨有尽。书所讫无穷。故各以其所得笔诸书。政欲令天下万世。人人得而读焉。以偕脱凶疾之极。而绥寿康之福。岂徒为业医者训乎哉。第书绪纷 。猝难领会。间有纂本。辄多挂漏。或门类未备。或置方而不疏病源。不析致病异同。或未经信验。或方论未尽协古。皆于济世不能无憾。先君桂岩翁尝拟精辑一书行世。非徒欲医者归博于约。兼虑游宦行商。及僻居贫窭。仓卒感疾。延医不给。颠连罔措者。俾得仿书修救。坐收良医之功。厥志殷殷而未竟。不佞宏幼业制举。长乃颛医。迄今五十余载。恒以所佩庭训。及所验心得。视人疾懔懔。勿敢凭臆。勿敢徇俗。一摹古人成法。遂兴念缵绪。并酬夙愿。搜网古今群书。反复演互。几换星霜。始成斯集。卷首先弁一十六篇。乃修德HT 行。尊生慎疾之要。及医药得失。吃紧之纲。其次门类胪方。必溯致病所由。与其同异。确有征信。程古而不私创。博采而不隅执。务宣先人救世之恳衷。弥彰于人心目间。即诸阅之久。而于载籍外。别有证悟。可补往哲未发者。亦必公诸世。毋敢私秘。其书备而不冗。约而不漏。义类浅显。人人可解。若射必有彀。故命曰简明医彀云。人人宜手一册。晨夕览绎。以为未然之防。偶或遘疾。有医则可据以参同。无医亦可恃以弭患。既免受误于 见。复能默契于名手。

　　捷取守约之益。浸为淹博之阶。可以自利。可以利人。宁直天涯游旅之宝函。实亦家居卫生之灵铨也。可谩曰吾疾自有医之人在。而书可阁弗窥耶。则古所称为人子者不可不知。其谓之何。夫开卷有益。非医者尚尔。而医者益可知矣。嗟乎。弗自欺乃能孚世。惟自慎乃能益人。幼诵孔子已知斯人徒与。迨归竺教。逾觉同体亲切。我人苦乐痒 。胡忍二亲。即于此道。未敢自谓入微。

　　其或不慎以欺世。实未有也。神而明之。存乎其人。踵事增华。俟后之君子。祟祯己巳阳生日。武林孙志宏序。

　　钟祖保序略曰。孙君名志宏。字克容。台石其别号。家世钱塘人。厥考桂岩公以医卫着嘉隆间。君仍其业。而阐绎之。尝采药三山。遇异人得龙宫秘诀。所至辄活人。侨寓我盐良久。盐人倚为司命。低徊留之不能舍。且与吾友松日玄海两沈君仲修则梁两陈君相善。于是以识荆云。

　　四库全书提要曰。简明医设八卷。明孙志宏撰。志宏字台石。杭州人。是书卷首。冠要言一十六则。议论亦平正。

　　其余案门列方。浅显易解。然未能尽医道之变化也。

　　〔陈氏（澈）雪潭居医约〕八卷 存〔王氏（象晋）简便验方〕六卷 存自序曰。予性最懒。而耽披阅。生平素鲜疾病。而好蓄药饵。不谙医术。而喜集成方。弱冠以来。一切稗官野史。断简残编。见一方靡弗录也。高贤续论。卑夫俚谈。闻一方靡弗识也。间以授人多奇中。人有求者。辄录而畀之。相知者。怜予之仆仆也。曰。曷梓之乎。予谢未博。曰。举尔所知。前所不知。人其舍诸。予豁然有当于心。会春曹事简。春日多暇。乃略为简汰。而付之剞劂。随所探先后。第为甲乙。无论次便续增也。方多单简。

　　药多寻常。便穷乡也。己尝验者。人共称者。亟收之。否者暂置之。便应用也。其他伤害物命者。虽效弗录。倘此帙行。而方因病投。病随方愈。共食天和。无羁患苦。庶几诸君之意不虚哉。若夫分门别类。厘为成书。此予夙志。而今未能也。请俟异日。

　　〔樊氏（如柏）简易验方〕十卷 存自序略曰。易传言。干以易知。坤以简能。易则易知。简则易从。至终之曰。易简而天下之理得。又曰。易以知险，简以知阻。其旨□互相发云。自今观之。天下之理。孰有大于医者乎。医主生人。而天地之大德曰生。

　　乾坤之易简是也。验方合刻竣。取此命名。翻旧刻之名。以易代便。与其沾沾为穷乡。为应用计也。何如令一人见千人亦见。一人得千人亦得。况究之以验取效则一也。此余稍更其名。未更其所载之方。虽间参以已验者。续貂于宗子子之袖珍。而转原本为新城王康公所辑者。殊示正实也。无奈其携之东归。已乃更以合刻者何。保产保婴痘疹三要诀。一便于产妇。一便于婴儿。诚以其方言简而意尽。使人得按如指掌。得若神明。今而知产为生育之门。痘多夭扎之患。人世之至险至阻者。莫此若矣。得干之易以知险。坤之简以知阻。讵云要诀。而验方有二乎。合之天地大德之生。则谓是刻为生生篇亦可。甲戌中秋日。寄庵居士樊如柏书。

　　〔李氏（维麟）医宗要略〕未见按上见于苏州府志。

　　〔芮氏（养仁）医经原始〕未见太平府志曰。芮养仁。字六吉。医有别解。为人悃 广闻见。士大夫多与之游。着医经原始。五方宜范等书十余卷。行于世。

　　〔五方宜范〕未见〔刘氏（邦永）惠济方〕四卷 未见广东通志曰。刘邦永。从化水东人。宋翰林权直刘褒然之后。生有异质。少孤贫。樵于山中。遇异人呼与俱去。授以岐黄之术。及上池刀圭之法。久之尽其秘归。遂以医行世。一时号称国手。视病多望形察色。或以一指按脉。即知吉凶。可治者辄喜。用药不问资财。不治者不与药。泣问之。则以指数示曰。某日去矣。无不如言。

　　其用药不拘古方。卒以己意变通。人多莫测。尤精太素脉。以断修短。无不中者。人皆以为神。迎治殆无虚日。

　　然为人狂脱。恒垢衣敝履。笑谑自喜。或侧弁蓬首。袒裼扪虱。见尊贵人弗恤。尤好谈仙家上升事。人以为颠废。

　　因自号废翁。卒。着药方甚富。人得其方者辄取效。今所传惠济方四卷。

　　〔霍氏（应兆）杂证全书〕未见按上见于武进县志。

　　〔余氏（绍宁）元宗司命〕二十卷 未见新城县志曰。余绍宁。字义同。祖籍南城。移居新城南机拗。幼读书。二十学医术。遍访明师得异授。精通唐宋朱刘各家。及素问针经诸书。能预决人死生。往住奇中。其用药不循旧方。但对证发单。邑绅士感服其小心精笃。又赋性慈爱。尤肯赈恤贫民。常制万病无忧丸施布。赖全活者甚众。各上台嘉其精笃。给送官带。巡道莫可期服药取效。亦赐旌表。着医书二十卷。名元宗司命。其伤寒男妇。内外针灸。及小儿诸方。皆精备无遗。

　　〔岳氏（甫嘉）男科全编〕未见〔家居慎疾良方〕未见〔旅邸便易良方〕未见〔读书辛苦良方〕未见〔仕宦勤劳良方〕未见〔行军济变良方〕未见〔急救危 良方〕未见按上七书。见于医学正印种子编附记。

　　〔传氏（懋光）医宗正脉〕未见〔医学集要经验良方〕八卷 存〔吴氏（鼎铨）医案〕二卷 存淳安县志曰。昊鼎铨字六长。号逸樵。云峰诸生。少时慕朱家郭解之为人。嗜六韬书籍武备。尤善治诸疡。

　　预订痊可期。予膏剂不爽晷刻。却赇谢弗受。曰。吾以此活人。初不图阿堵物也。时称国手。宋中丞又希先生以奇士目之。所着医案二卷。今得其方书者。犹足以活人。

　　〔邓氏（景仪）医经会解〕八卷 存〔孙氏（光裕）血证全集〕一卷 存小引曰。夫血证之难言也久矣。患此而死者。十有六七。治此而生者。十无二三。岂不诚难矣哉。是何以故。

　　良繇或冒风寒暑湿燥火六象之外感。或由喜怒忧思悲恐惊。兼之饮食虏劳七情之内伤。而又每患于读书攻苦之辈。

　　淫欲好色之人。何也。气血。人身之二仪。性命之根蒂。形神之根据附者也。故血随气行。气随血转。昼夜循环。

