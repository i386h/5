<!-- { "loadSidebar": true } -->
　　疼痛而不宜止痛者。遏气而弗伸。麻木不宜疏风者。耗血而生痹。哕呕不宜止吐者。蕴病而收脾。失血而不宜止血者。瘀积而成瘵。感冒而不宜表汗者。气弱而防危。腹胀而不宜消导者。谨严而剥胃。病在上而不宜降者。防毒而入脏。病在下而不宜升者。恐毒而升提。病在缓而急医者。防后变证。病在急而缓医者。峻药难支。有脉不符病者。临病未细。有病而不投药者。自反其医。有服药而不愈者。病患神短。有不药而自愈者。遭际庸医。究竟今之术士。不检自之心病。而滥医人之身病。谓滥竽轩岐。无怪其不明典籍也。青囊秘邃之繁。使今人难于述趋。习寡犹无习也、非吾儒考试而后可以拔萃超群。不佞罹难。得梦中之境界。将生平所得之术。着以成卷。蒙神人目之。曰资蒙医径。是排遣难里毛锥。以消狴门永日。门徒遂尔录梓。敢曰于岐黄为有小补。噫。与其不学无术。能读此资蒙医径。讵有戕人之命乎。医者意也。苟为其意。则临证变化。而取效者之谓神。吾不知其骂我罪我者若许乎。

　　（程氏（林）即得方〕未见。

　　尤侗序曰。吾友蒋虎臣太史尝着蒋说。其所钞禁方。居十之五。皆世所不经见者。予既奇而录之。复诘之曰。

　　子之方。其得之传闻乎。其有所试乎。蒋子笑曰。吾非有所试也。往予善病。多从人乞方。以方告者日来。予喜其说之可以救人也。故笔之于书。其验与不验。则未可知也。予曰。若然。则自成其为蒋方而已。夫学琴之子。

　　必出牙旷之门。学书之子。必入钟王之室。然使拊弦而忘勾剔。握管而误波戈。不过发溺人之一笑。而无伤焉。若学医人费。而可以请尝试乎。幸子之未学医。而人或不子信也。于是蒋子笑而止。新安程云来先生。予闻其名。

　　而未识也。及门周雨三携其所辑即得方示予。将梓以行。而命一言。予非越人。恶知医意。然发其书而读之。大约罗古人已验之方。而择其尤简易者。程子于此道三折肱矣。述而不作。其慎如是。且虑穷乡逆旅。寒暑苍黄。

　　未能蓄 艾于三年。求缓和于千里。故以是书悬之肘后。撮在目前。事半功倍。其术至良。其心亦至苦矣。神而明之。存乎其人。予虽未敢决其方之必验与否。然如先生自言不出户庭。立可奏效。虽有参差。于病无损。则诚哉笃论也。予既以告周子。周子请益。予戏语之曰。昔范武子有疾。从张湛求方。湛授以六物。用损读书一。减思虑二。专内视三。简外观四。旦晚起五。夜早眠六。范一服而愈。此亦吾家即效方也。幸以此复程先生。书成当邮寄蒋子。蒋子且忻然而笑曰。尤子欺予哉。如此方者。吾又将笔之蒋说也。（西堂杂组二集）

　　〔医暇卮言〕未见尤侗序曰。新安程云来先生尝辑即得方。予既序而行之矣。居久之。复出医暇卮言示予。予读而笑曰。嘻。

　　夫医安得暇哉。世所谓名医。吾知之矣。且起而纳谒者。屦满户焉。入其室。问其疾。各投以药而去。其士大夫以折简邀者。则登名于版。日中而食。肩舆而出。望门而止。候主人之颜色。酬酢未毕。索笔定案。以授使者。归而谋之弟子。俾参剂焉。抵暮而返。则药囊果然矣。其为小儿医者。

　　昼居不出。昏夜叩人之门户。秉烛一视。疾趋而去。若驿传之速。漏尽始休。或要于路。或候于门。皆喜其来。

　　而恨其晚也。其下医窃慕之。虽病者之有无多寡。未可知。往往乘车从仆。招摇过市。穷日之力而后已。见者诧之曰。夫夫也忙甚。必名医也。医安得暇乎哉。先生曰。唯唯否否。医而不暇。何以为医良。医病万变。药亦万变。是故以志一之。以气辅之。以理持之。以神守之。寂而通之。息而游之。此岂汲汲遑遑所能治乎。夫治病犹治兵也。栾针之称晋师曰。好以暇金鼓方急。使摄饮焉。鄢陵所以胜也。诸葛之羽扇。谢艾之胡床。蔡遵之投壶。

　　安石之赌墅。皆暇也。予之治病。亦如是矣。或谓先生既暇。当着问难之书。何取乎卮言。盖闻之许子。医者意也。意之所解。不可言传。故先生即得方。述而不作也。若其卮言。笼天地。罗万物。 洋纵恣。于坚白同异之说。不言医。医通寓焉。斫轮之说。通于读书。解牛之旨。进于养生。观卮言。则问难思过半矣。周礼。医事十全为上。十失一次之。十失二三次之。十失四为下。未有即得者。先生之即得。先生之暇为之也夫。（西堂杂组二集。）

　　〔胡氏（其重）医约先规〕未见〔医门博要〕未见〔急救危证简便验方〕二卷 存〔急救危证简便验方续集〕二卷 存自序略曰。予不敏。自髫年诵读之余。即嗜轩岐之学。窃尝萃其要旨。约其治法。纂为医约先规。而又博涉群书。

　　挹其精英。名曰医门博要。尚有未竣。行将次第登梨。就正有道。姑先梓急救危证简便验方。以便贫乏。而济仓卒。一时仁人君子。业蒙鉴赏。但尚有遗珠。兼以新得。暨向来所得奇秘诸方。与夫轻缓诸证。但割爱姑置。未遑详载。恐当检用之时。致有遗漏之嗟。兹集乃补其未备。续其全貂。公其秘密。如入宝山。任其取用。不更愉快也哉。因值力绵。未能续梓。邓翁仲贞修长者行。勇于为善。且无倦心。复与谋之。翁毅然曰。记有云。已所不欲。勿施于人。今子之所快。即予之所快。亦即世人之所共快也。其施又乌容已。已复同张翁令仪。助资剞劂。

　　与前方并广其传。其廓然大公之心。 一体之念。吾于两翁亲见之矣。亦何幸焉。

　　〔阵氏（谟）神验单方〕一卷 存〔罗氏（美）古今名医方论〕四卷 未见〔古今名医汇粹〕八卷 存徐衣冠文物序略曰。本朝康熙乙卯年间。有新安罗东美先生。当代之名贤也。著作颇多。惜乎不能概行于世。流传惟有古今名医方论四卷。古今名医汇粹八卷。其方论四卷。久已登之枣栗。嘉惠后学矣。而汇粹八卷。抄本系文之祖遗家传珍秘。是书本乎灵素二经。证以病情。而汇集之也。此乃先生苦心评定者。又慈溪柯韵伯先生所参校。可谓济世之梁筏，医学之精髓也。思夫学问。乃天下公共之事。岂可私于一己。而秘之于家者也。用是于嘉庆己未年仲春。商之于陶氏柏筠堂。镌板流传。以公同好，庶几习是业者。得以究其精微。相期进乎堂奥也云。

　　亡名氏跋曰。澹生先生姓罗名美。新安人。乔居虞山。以名儒而兼习岐黄术。生平制述甚富。惟名医方论一书。已刊布人间。是书皆汇集前贤精蕴。纯一而不流于诡异。非手眼俱到者。采取曷能尽善焉。庚辰春。得之友人斋头。

　　故喜欲缮写。无如何疏惰之至。迨辛巳之秋七月告成。特是舛错颇多。虽略为较正。终不免鲁鱼亥豕之讥。善读书者。领略其意味。而寻绎之则可矣。

　　按是书抄本亦八卷。有亡名氏跋。宽政丁巳。先子得之长崎镇台平贺氏。先子曰。是当乾隆中人所录。据此文。则罗名美字澹生。刻本早称东美先生。似是别字。

　　〔高氏（鼓峰）医家心法〕（己任编作四明心法）一卷（己任编作三卷）存胡 序曰。浙中精于医学人。有二高子。居钱唐者。曰士宗先生。居四明者。曰鼓峰先生。余志学时。慕士宗先生之名。欲受业其门。迫于贫不果。每得其着述。不厌研究以为私淑之益。洎后闻鼓峰先生。所言多奇论。

　　治病多奇中。则又心窃愿见之。而不获一晤其人以为恨。乙巳春。越溪王谦中来。为余言鼓峰医术。当代少有出其右者。且以其所着医家心法示余。余深喜数十年景企之私。一旦得读其书。不啻见其人。何快如之。及披阅终编。见其用心。似欲出前人意表。而修辞不免纰缪于轩岐仲景。心窃异之。鼓峰之奇。乃如是欤。何所见与所闻之不同也。夫天下之理。莫不本于正。何有于奇。意主于奇。则索隐行怪。而惑世欺人之言出。未有不悖圣贤之道者。读鼓峰之书。而想其平日之所言所行。时出于奇者。亦约略可见。较之士宗之持身整饬。应事周慎。而其着述典而可则者。不相径庭欤。不揣鄙陋。就其书中。有不合于轩岐正义者。妄为纠正。爰以济世之心切也。鼓峰而心存乎济世者。谅不以予言为吹索也夫。雍正三年岁次乙巳嘉平既望。钱塘胡 念庵氏识。

　　〔四明医案〕一卷 存〔吕氏（东庄）医案〕一卷 存按潜村扬乘六云峰。合以上三书。及西塘感症。凡四种。增以评点。题曰己任编。

　　卷六十四

　　方论（四十二）

　　〔郭氏（志邃）痧胀玉衡书〕三卷 存王庭序曰。忆昔癸未秋。余在燕都。其时疫病大作。患者胸腹稍满。生白毛如羊。日死人数千。竟不知所名。

　　有海昌明经李君。见之曰。此痧也。挑之以针。血出病随手愈。于是城中舁而就医者。亦日以千计。皆得愈而去。

　　顷之证变而为嗽。嗽甚轻。不半日随毙。时李君已出都。有知者曰。此亦痧也。用前法挑之。亦随愈矣。余时目击其事。归而与知医者言之。卒疑信交半。无何则吾乡挑痧之法盛行矣。先是乡人有粪秽感痧。例用钱物蘸油而刮。及此多用挑。然行之大都妇人。以故为名医者不道及。考诸医书。古时未有论及。后人稍有青筋之说。仍略而不详。因而求人之信者少。疑者益多。用药之方。遂置之不论。人不幸犯是证。无得全者。噫。是可悯也。友人上陶郭君明理读书。旁搜医学。见近之患痧者日益众。而治痧者不闻。乃精心殚思。推原于小儿瘀疹之理。兼求之古方。多有不言痧。而见痧之意者。且验之。诸所救疗无或爽。因以自信。遂发愿广之天下后世。为百千万人命之救。着有玉衡一书。上陶之心切矣。上陶之功大矣。上陶尝言痧本无定脉。凡脉与所患之证。不相应者。

　　即为痧之脉。痧亦无定证。或感风感食。感劳感痰。而以本证治之不效者。皆为痧之证。为立之方使知遵也。为记之验。使知信也。后以药性终之。使知用之有宜不宜。不与他证同也。上陶治痧之法。于是书乎全。而世人将读其书以治痧。兼以治上陶之所不及治。上陶之心于是大快。虽不欲居其功。功又安归哉。余既见痧之事。又信上陶之说。敢为之言。虽然。不足为愚者道也。康熙十四年乙卯重阳日。

