<!-- { "loadSidebar": true } -->
　　〔陶氏（阙名）疗目方〕隋志五卷 佚〔甘氏（浚之）疗耳眼方〕隋志十四卷 佚〔龙树眼论〕崇文总目一卷（读书后志作三卷）存赵希弁曰。右佛经龙树大士者。能治眼疾。或假其说。集治七十二种目病之方。

　　按朝鲜国医方类聚所辑。龙树菩萨眼论。即是书也。弟坚录出以为一卷。跋曰。世传龙树王菩萨能疗眼疾。

　　故往往假托。以神其书。史志着录。亦颇为繁。今如是书。文辞雅古。与外台秘要谢道人论相出入。而证治之法。

　　针镰之术。其精微非彼所及。又有波斯之法。与汉土用药不同等语。则或者隋唐间人。传录夷法者矣。白香山病眼诗云。案上谩铺龙树论。盒中空捻决明丸。盖指是书也。且观其篇第。函盖备具。非出零残之余者宋志所谓龙树眼论者。亦是耳。唯菩萨疗眼。未详所出。或曰。玄奘西域记。称龙猛善闲医药。隋志亦有龙树菩萨药方四卷。

　　而菩萨所撰大智度论。辨五种眼。疑后人凑合为言者。余素暗内典。未敢决也。

　　〔龙木论〕四卷 未见刘 曰。此论莫所从出。世言龙木王菩萨之书。（幼幼新书）

　　〔秘传眼科龙木总论〕十卷 存按是书方论。与圣济总录。幼幼新书所授相符。而自第一卷至第六卷。载七十二证方论。每条搀以审的歌。

　　第七卷。系宋人诸家名方。第八卷。针灸经。第九第十两卷。辨论药性。盖后人就其旧本。演以成编者也。狩谷掖斋（望之）尝藏一本。写手精善。古香可爱。云。是应永中所钞者。考应永。即明洪武季年。据此。是书当是宋元间人所编矣。万历中毅所黄氏所梓行。卷首附葆光道人秘传眼科一卷。每卷各以方论分篇。文本多讹。不易读矣。顷日常阳丹墀天祥（元祯）示其所藏。大字钞本。原亦系黄刻。题曰秘传眼科龙木集。卷首不着葆光道人书。

　　〔眼科龙木论〕国史经籍志一卷 存按上辑在于危氏得效方第十六卷。较之龙树眼论。及龙木总论。全然别是为一家书。

　　〔日华子鸿飞集论〕一卷 存题言曰。昔有日华子。北齐雁门人也。幼年好游猎。忽一日同行数人。各执弓矢。出于雁门。岭南见征鸿数只飞过。坠于道傍。日华子又张弓而射之。群雁皆弃所舍庐去书二卷，日华子收之。乃览其文。是昔时皇帝岐伯问答论眼证书。故曰鸿飞集论。

　　〔孙氏（思邈）银海精微〕二卷 存四库全书提要曰。银海精微二卷。旧本题唐孙思邈撰。唐宋艺文志。皆不着录。思邈本传。亦不言有是书。

　　其曰银海者。盖取目为银海之义。苏轼雪诗。有冻合玉楼寒起栗。光摇银海眩生花句。瀛奎律髓。引王安石之说。

　　谓道书以肩为玉楼。目为银海。银海为目。仅见于此。然迄今无人能举安石所引。出何道书者。则安石以前。绝无此说。其为宋以后书明矣。前有齐一经序。称管河北道时。得于同僚李氏。亦不着时代年月。莫知何许人也。

　　其辨析诸证。颇为明晰。其法补泻兼施。寒温互用。亦无偏主一格之弊。方技之家。率多根据托。但求其术之可用。

　　无庸核其书之必真。本草称神农。素问言黄帝。固不能一一确也，此书疗目之方。较为可取。则亦就书论书而已。

　　〔亡名氏医眼针方论〕（艺文略。作医眼针钩方论。）崇文总目一卷 佚陈诗庭曰。宋志有针眼钩方一卷。注云。针眼。一作眼针。不着撰人。亦即此书。

　　〔穆氏（昌叙）眼方〕（宋志。作穆昌绪疗眼诸方。注。绪。一作叙。）崇文总目一卷 佚〔亡名氏审的眼药歌〕崇文总目三卷 佚〔审的选要歌〕崇文总目一卷 佚〔刘氏（皓）眼论准的歌〕（宋志。作审的歌。）艺文略一卷 存审的歌发挥曰。详夫自古名人。无不从学而就功。推穷事理。尽因事以立文。须在理通。方当行用。若或言词无据。即不足与讨论以从。幼岁此道留心。亦乃数世相传。岂敢妄违先哲。每逢同道。皆言眼疾有七十二般。

　　及问其数。名迹难言一半。今则谨按诸家眼论。夙夜搜求。敢推眼疾之名。果有七十二种。据其疾状。患者颇多。

　　论录为歌。以贻后代。又自古诸家之眼。各有条章。病状一一不同。数目皆书不足。或有画作图形。或有歌其药性。虽则救人为切。详之理。未周圆。遂乃按其古今。缀为歌颂。名号审的歌矣。庶使心念其言。眼看疾状。认识既不差错。治疗必有所凭。将用救人。永无伤横。近见庸医之辈。学不从师。自出胸襟。乱行针药。或即虚时便泻。实则不宣。或则医嫩便针。疮痕割烙。或即不看血忌。触犯人神。或即误手太深。损于荣卫。因兹疼痛。

　　便致损伤。针刀触着五轮。汤药乖于脏腑。亦由病家无鉴。信任庸医。遂使可瘥之眸。永沉黑暗。忝为人子。曷不愍伤，故书苦口之辞。发挥歌诀义理者也。

　　按是书世久失其传。考龙木总论。七十二证方论。每段搀以歌括。卷首又附审的歌发挥一篇。即知系刘皓所撰。先子门人下毛木村友贤（美种）江都冈本椿年（可久）就龙木论中。录出以还旧观。刘书于是得再现幽光矣。

　　〔疗小儿眼论〕艺文略一卷 佚〔亡名氏经验眼药方〕艺文略十卷 佚〔眼论〕艺文略三卷 佚〔楚人刘氏（豹子）眼论〕艺文略一卷 佚〔倪氏（维德）原机启微〕医藏目录二卷 存自序曰。医为儒者之一事。不知何代而两途之。父母至亲。有疾者而委之他人。俾他人之无亲者。乃操父母之生死。一误谬。则终身不复。平日以仁推于人者。独不能以仁推于父母也。故于仁缺。朋友以义合。故赴其难。

　　难虽水火兵革勿顾。故周其急。急虽金玉粟帛弗吝。或疾则曰素不审。他者曰甲审。遂以甲者。渠者继曰乙亦审。

　　又更乙者。纷纭错扰。竟不能辨。此徒能周赴于疮痍。而不能携援于三一也。故于义缺。己身以爱为主。饮食滋味。必欲美也。衣冠玩好。必欲佳也。嗣上续下。不敢轻也。疾至不识。任之妇人女子也。任之宗戚朋友也。任之狂巫医卜也。至危犹不能辨。药误病笃。故于知缺。夫五常之中。三者云缺而不备。故为儒者。不可不兼夫医也。故曰。医为儒者之一事。伤寒内伤。妇女小儿。皆医通习也。又不知何代而各科之。今世知某者曰专某科。

　　复指某者曰兼某科。又指某者曰非某科。殊不知古有扁鹊者。世重老人。则疗老人。世重妇女。则疗妇女。重小儿。则又疗小儿。岂分异而治也。予耄矣。为儒者。则文章政事。致君泽民。不复妄拟也。为医者。伤寒内伤。妇女小儿。颇为致力也。然论伤寒。则有张仲景论。内伤有李明之论。兼妇女小儿杂证者。有刘守真张子和。中间括之以歌诗。析之以注解者。又不可以概举也。诸书已具。予不复更加筌凿也。惟叹其治眼一书。独缺不全。虽杂见于诸书中。且不备不精。意以古人轻之。而不为之着说耶。抑亦授者之不真。而惟受之于浅薄耶。

　　使为医者。曰热也。风也。上焦有邪也。不为据其所自为。病者曰。目也。细事也。于命无击。不为重其所苦。

　　致有不睹不见。永不其悟也。予故不自以所论为妄。竟裒集为一书。因阴符经曰。心生于物。死于物。机在目。

　　故目之曰原机启微。呜呼。志于同者。则备也。事于异者。则分也。古之同者。不能以其所同。而授于人。故列其所同。而为受同者之轨范。事异者。以才力不能同其同。竟分其所同。而置之为异。以是同源分异。遂失其同。

　　为儒为医。为伤寒内伤。妇女小儿者。出矣。噫同耶异耶。反此则不同不异也。予为此书。非异于目也。特为补同者之缺耳。因为之序。以待识同者辨。洪武三年龙集庚戌上元前二日。敕山老人倪维德序。

　　苏州府志曰。倪维德。字仲贤。先为大梁人。徙居吴。世以医鸣。维德少受尚书于汤碧山。奇其才劝之仕。

　　曰。爵禄以济物。然有命焉。不可幸致。不若绍承医学。以济吾事。于是取内经。研其奥旨。欣然曰。医之道尽是矣。操心仁浓。来谒即赴。窭人抱疾求治。维德授药。兼畀烹器。客问曰。药可宿备。瓦缶亦素具乎。维德指室北隅。盖积数百枚。晚建别墅敕山。自号敕山老人。

　　〔薛氏（己）原机启微附录〕医藏目录一卷 存自序略曰。眼目一科。世无全书。予每病焉。尝读南齐龙树王所着龙木论。篇章简略。其义未备。曩予承乏留都。获敕山老人原机启微。其词古。其论确。刀圭之玄。刀剂之神。炮HT 之精。条分缕析。气运该通。可谓见道分明。得内经之旨。予嘉之。一日三复。不能去手。尝采诸书中治眼方法。附绣梓传诸四方矣。予将葬睹。卜地于敕山之麓。怀贤吊古。庐墓丘墟。无复得斯人矣。斯集也。阳湖祠部叙之于前。兹又摘玉机微义论方。附于卷末。复梓以广其传。毕予之志而已。

　　〔亡名氏七十二证眼论〕文渊阁书目一部一册（ 竹堂书且作一卷）未见〔七十二证眼科歌诀〕文渊阁书目一部一册阙（ 竹堂书目作一卷）未见〔眼科口诀〕文渊阁书目一部一册（ 竹堂书目作一卷）未见〔石氏（光明）家传方〕国史经籍志一卷 未见〔顾氏（鼎臣）医眼方论〕国史经籍志一卷 未见〔亡名氏明目至宝〕国史经籍志四卷 未见〔眼科捷〕读书敏求记一卷 未见钱曾曰。赵清常得此书于洪州李念襄。李传写于道士蓝田玉。蓝幸于世庙。名位显隆。旋以不循道瘐死。

　　此盖录内府秘藏本也。

　　〔还睛秘论〕读书敏求记一卷 未见钱曾曰。旧钞本不着撰人。详论目病之所由起。而续之以治之之法。深心于眼科者也。

　　〔顾氏（可学）眼科对证经验方〕国史经籍志一卷 未见〔胡氏（永年）明目方〕国史经籍志一卷 未见〔张氏（景隆）眼目对证心法〕国史经籍志一卷 未见〔亡名氏眼科拨云图集〕 二卷 未见〔味斋经验眼论方〕一卷 未见按上二书见于澹生堂书目。

　　〔四要集〕医藏目录四卷 未见〔彭氏（用光）简易便览眼目方〕医藏目录四卷 未见〔李氏（阙名）心授鸿飞仙丹辨证〕医藏目录一卷 未见〔亡名氏眼目神验方〕医藏目录一卷 未见〔神机着略〕医藏目录卷阙 未见〔宜明眼科〕未见按上见于本草纲目。

　　〔李氏（药师）金 秘论〕十二卷 未见四库全书提要曰。金 秘论十二卷。旧本题梁溪流寓李药师撰。不知何许人。自序称唐李靖以三等法教士。

　　故以三等法治病。药师之称。适符靖字。殆亦寓名欤。其书分十二门。皆论医目之法。故曰金 。盖取佛书金刮眼之义也。

