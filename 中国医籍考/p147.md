<!-- { "loadSidebar": true } -->
　　但施之于热退脓血不止之时。非是用于其疾兴作之际。则夫热治之说。竟成泯默而无传可乎。余弟定叔得此疾于积年患渴之后。不数日间。肿大如杯。势极可虑。不敢轻用外科。父子兄弟。相与为谋。惟有李君太医。老成更练。可付兹事。丞致礼招之。至则诊其脉。察其证。遽举手相贺曰。此阴病也。见得甚明。无唐过忧。但用多备雄附等料耳。暨服其药数日。病者大觉烦躁。且索冰水。沃手盥湔。至呼诸子来前。而诰李君曰。汝以附子杀我。

　　我死。儿辈忍不从汝取偿吾命乎。李君但笑而唯唯。不得已而应之曰。今夜乃住此药。退而语诸子曰。今正是服附子时。舍则无药可进。况病患饮食精神。皆不失常。疮溃而脓如涌泉。皆善证也。非服附子之功而何。但用附子。稍杂以他剂而进之。使不能别其气味。斯可矣。诸子如其言。遂收全功。病涉数月。用附子逾三百之数。皆余所目击。向使李君初无定见。终无定力。顾不殆哉。余于此尤惜陈无择三因方证治。未及处热治之方也，李君世攻外科。壮岁从古绾陆从老学。指下明彻。如洞见肺腑。用药亲切。如射必中的。晚岁遂为吾乡独步。一日与余言。今老矣。且惮于出入。然医书之备。莫盛于今日。学人傥能按图而索焉。十岂不能得其五六。但痈疽一证。

　　实为至危之疾。乃绝无所谓热治之方。后学何所考据。况近世有不幸而罹此疾者。多发于阴。如忧虑郁结。色欲过度。阳气衰弱。荣卫不调。非阴类乎。某辄犯不韪。着辨疑论。仍以常用既效之方。具述于后。因欲命工刻梓。

　　以广其传。幸不靳一语。与之即可。则其为不费之惠。夫岂浅浅。弥忠当不文辞。而此论不必以文而行远。于是乎书。淳 壬寅季秋既望。端明殿学士金紫光禄大夫致仕史弥忠序。

　　李世英跋曰。仆年过从心。历医五十余载。耳闻目见。受此病者。十中仅有三二可保其生。缘此病有阴阳缓急之异。盖医者不决。使病者惶怖。世英仅将家传积世秘效之方书。参考古今诸家之论。并亲承前辈诸老先生指证之教。编成一帙。命曰痈疽辨疑论。其实只欲辨明阴阳之疑惑。次用药剂之轻重。非敢为赘言也。更望四方高明之士。洞烛此书。或恐语未能尽善。悉为考证。庶得旨要谛当。欲广流传。深愿家家尽晓。人人自会。或城邑市井。犹可命医。或道途阻。深山大泽。忽感此疾。仓卒之间。命医未及。但将此书详览。先别阴阳。随证施治。

　　庶不致阴阳错缪。举获康宁。为利益小补哉。时大岁壬寅淳 二年仲冬晦日。雪岩李世英少颖书。

　　〔陈氏（自明）外科精要〕医藏目录三卷 存陈自明序曰。凡痈疽之疾。比他病最酷。圣人推为杂病之先。自古虽有疡医一科。及鬼遗等论。后人不能深究。于是此方沦没。转乖迷涂。今乡井多是下甲人。专攻此科。然沾此疾。又多富贵者。内经云。大凡痈疮。多生于膏粱之人。仆家世大方脉。每见沾此疾者。十存一二。盖医者少有精妙能究方论者。问读其书。又不能探颐索隐。及至临病之际。仓卒之间。无非对病阅方。遍试诸药。况能疗痈疽。

　　持补割。理折伤。攻牙疗痔。多是庸俗。不通文理之人。一见文繁。即便厌弃。病家又执方论。以诘难之。遂使医者鼯鼠技穷。中心惶惑。当下不下。悠悠弗决。迁延日久。遂令轻者重。重者死。又多见生疽之人。隐讳者众。

　　不喜人言。是痈疽发疾。但喜云只是小小疖毒而已。及至孔洪。遂致不救。又有病家猜鄙。吝其所费浩瀚。不肯请明了之医。而甘心委命于庸俗之手。或有医者。用心不臧。贪人财利。不肯便投的当伐病之剂。惟恐效速。而无所得。是祸不极。则功不大矣。又有确执一二药方。而全无变通者。又有当先用而后下者。当后下而先用者。

　　（多见一得疾之初。便令多服排脓内补十宣散。而及增其疾。此药是破后排脓内补之药。而洪内翰未解用药之意。

　　而妄为序跋。以误天下后世者众矣。陈无择云。当在第四节用之。是也。）又有得一二方子。以为秘传。惟恐人知之。穹贵之人。不见药味。而不肯信服者多矣。又有自知众人尝用已效之方。而改易其名。而为秘方。或妄增药味。以惑众听。而返无效者。亦多矣。此等之徒。皆含灵之巨贼。何足相向。又有道听涂说之人。远来问病。自逞了了。诈作明能。谈说异端。或云是虚。或云是实。出示一方。力言奇效。奏于某处。此等之人。皆是贡谀。

　　其实皆未曾经历一病。初无寸长。病家无主。易于摇惑。欲于速效。又喜不费资财。更不待医者商议。可服不可服。即欲投之。倏然至祸。各自走散。古人云。贫无达士将金赠。病有闲人说药方。此世之通患。历代不能革。

　　凡痈疽之疾。真如草寇。不守律法。出意凶暴。待之稍宽。杀人纵火。无可疑者。凡疗斯疾。不可以礼法待之。

　　仍要便服一二紧要经效之药。把定脏腑。外施针灸。以泄毒瓦斯。其势稍定。却乃详观方论。或命医者。详察定名。

　　是痈是疽。是虚是实。是冷是热。或重或轻。对证用药。无失先后次序。病者不必忧惶。医者确执己见。不可妄立名色。怆惶惑乱。收效必矣。如近代名医李嗣立伍起予曾孚先辈。编集上古得效方论要诀。愚因暇日。采摭群言。自立要领。或先或后。不失次序。其中重复繁文者削之。取其言简意尽。纲领节目。整然不紊。庶几览者。

　　如指诸掌。虽不能尽圣人之万一。使临病之际。便有所主。毋致渴而穿井。斗而铸兵者乎。时景定癸亥孟秋。宝唐习医陈自明良甫序。

　　〔朱氏（震亨）外科精要发挥〕佚接上见于宋濂丹溪朱公石表。

　　〔熊氏（宗立）外科精要附遗〕三卷 存〔薛氏（己）校注外科精要〕三卷 存薛已序曰。外科。盖指疮疡门言也。上古无外科专名。实 于季世。后人遂因而分内外为二科。兹外科乃宋陈良甫先生所着。虽以疡科名其书。而其治法。固多合外内之道。如作渴泄泻灸法等论。诚有以发内经之微旨。

　　殆亘古今所未尝道及者。可传之万世。而无弊也，第其他所设方药，亦不无宜于昔。而不宜于今者。非先生之术。

　　有未精要也。良由今人所禀。远不逮昔。虽使先生至今存。亦不得不因时而损益之矣。余于时自忘浅鄙。漫仿元本之所既备而未悉者。断以愚意而折衷之。仍其旧名。厘为四卷。其补录一卷。则出余管见。同志幸勿咎其僭。

　　而进其所未至焉。嘉靖丁未春月吉日。奉政大夫太医院使致仕昊郡薛已谨序。

　　〔外科精要补〕一卷 存〔窦氏（杰）疮疡经验全书〕医藏目录十二卷 存申时行序曰。宋有窦汉卿者。以疡医行于庆历祥符之间。诏治太子疾。召入仁智殿下讯之。未几太子病愈。

　　辄嘉劳之。封为太师。以国老称。遂命制诸方。以弘济寰海外内。一时神其术者。咸知有窦氏疡医矣。然其书之传于世者。分析种种。绘图定方。具有法度。信利人之妙术。济世之弘轨也。我朝以来。家有传焉。其方多验。

　　裔孙楠续授太医院医士。其子梦麟术业益工。声称藉甚。乃缉遗书。重增经验诸方。梓以行世。盖溯汉卿为合肥人。尝游江湖。遇一至人。而其术益神。则医业之精。信非偶然者矣。梦麟号仲泉。今家常之无锡。与华太学复阳游。复阳为秋官补庵公之子。比来京师。备能道之。

　　四库全书提要曰。疳疡经验全书十三卷。旧本题宋窦汉卿撰。卷首暑燕山窦汉卿。而申时行序。考宋艺文志。

　　不载此书。仅有窦太师子午流注一卷。亦不详窦为何名。疑其说出于附会。且其中治验。皆梦麟所自述。或即梦麟私撰。托之乃祖也。国朝康熙丁酉。歙人洪瞻岩重刊。乃云。得宋刻秘本校之。殆亦虚词。

　　按窦杰金末人。事履详着于明堂经脉类。申氏说妄甚。

　　〔胡氏（元庆）痈疽神秘灸经〕医藏目录一卷 存杨子成序曰。人具五脏之形。而气血之运。必有以疏载之。其流则曰历。曰循。曰经。曰至。曰抵。其交际。

　　则曰会。曰过。曰行。曰达者。概又所谓十二经焉。十二经左右手足。各备阴阳者三。阴右而阳左也。阳顺施而阴逆施。以三阳言之，则太阳少阳阳明。则阳有太少也矣。而有阳明者。取阴阳合明之意也。以三阴言之。则太阴少阴厥阴。阴既有太少矣。又有厥阴者。取两阴交会之义也。非徒经之有十二。又有系络者。为系络之数。三百六十五。所以附经而行。周流不息。若阴阳维跷冲带六脉。皆有所系。惟任督二经。则包乎腹背。而有专穴。

　　诸经满而溢者受之。初不可常而忽焉。宜与诸经并论。通考其穴，三百五十又七。此人身之常遍也。概经血所滞。

　　发而为痈疽。为疔疖。此皆气血不能通之谓也。历观诸经。传变不一。是经之滞。当审何经所发。何穴所滞。辨视其穴。则用火以攻之。疏其源流。而无滞也。犹如沟渠塞其庭水泛滥。今胡元庆先生深穷妙理。周遍玄微。遂缉十二经所滞之穴。毫端妙理。用以广生民之福。同跻仁寿之域也。至正甲子。永昌杨子成序。

　　〔薛氏（己）痈疽神秘灸经校补〕一卷 存〔齐氏（德之）外科精义〕国史经籍志二卷 存齐德之曰。夫医者。人之司命也。脉者。医之大业也。盖医家苟不明脉。则如冥行索途。动致颠覆矣。夫大方脉。妇人小儿风科。必先诊脉。后对证处药。独疮科之流。多有不诊其脉候。专攻治外。或有证候疑难。别招方脉诊察。于疮科之辈。甘当浅陋之名。噫。其小哉如是。原夫疮肿之生。皆由阴阳不和。血气凝滞。若不诊候。

　　何以知阴阳勇怯。血气聚散耶。由是观之。则须信疗疮肿。于诊候之道。不可阙也。历观古今治疗疮肿方书甚多。

　　其间诊候之法。略而未详。比夫诸科。甚有灭裂。愚虽不才。辄取黄帝素问难经灵枢甲乙。及叔和仲景扁鹊华佗千金外台圣惠总录。古今名医诸家方论之中。诊候疮肿之说。简编类次。贯成篇帙。首载诊候入式之法。次论血气色脉参应之源。后明脉之名状。所主证候。及疮肿逆从之方。庶使为疮肿科者。览此则判然可晓。了无凝滞于胸次。一朝临疾。诊候至此。则察逆从。决成败。若黑白之易分耳。

　　四库全书提要曰。外科精义二卷。元齐德之撰。德之始末未详。惟其结衔。称医学博士充御药院外科太医。

　　是编先论后方。于疮肿诊候。浅深虚实。最为详尽。考周礼天官。疡医掌肿疡溃疡金疡折疡之祝药。 杀之剂。

