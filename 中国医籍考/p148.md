<!-- { "loadSidebar": true } -->
　　注曰。 。谓刮去脓血。杀。谓以药食其恶肉。又曰。凡疗疡以五毒攻之。注曰。今医方有五毒之药。合黄 。

　　置石胆。丹砂。雄黄。矾石。磁石其中。烧之三日三夜。其烟上着。以鸡羽埽取之。以注恶肉破骨则尽出。又曰。

　　以五气养之。以五药疗之。以五味节之。注曰。既 杀而攻尽其宿肉。乃养之也。五气。当作五谷。字之误也。

　　节。节成其药之力云云。是则古者疡医。攻补兼施之明证。后之疡医。惟持攻毒之方。治其外而不治内。治其末而不治本。故所失恒多。德之此书。务审病之所以然。而量其阴阳强弱以施疗。故于疡科之中。最为善本。书中无一字及李杲。李杲平生亦不以外科者。原本附东垣十书之末。盖坊刻杂合之本。取以备十书之数。与所载朱震亨书。均为滥人。孙一奎赤水玄珠引之。竟称东垣外科精义。不考甚矣。

　　〔滑氏（寿）痔 篇〕佚按上见于朱右撄宁生传。

　　卷七十一

　　方论（四十九）

　　〔亡名氏仙传外科秘方〕（医藏目录赵宜真撰）国史经籍志十一卷 未见〔杨氏（清叟）外科集验方〕国史经籍志一卷 存赵宜真序曰。外科集验方一帙。乃禾川杨清叟所编述。以授吴宁极。宁极之子有本。以授西平善观李先生。

　　以授于宜真者。其方简要。惜未版行。故独存之。昨来游金精福地。道经雩都。吾徒萧天倪凤冈。本西昌望族。

　　自幼学道于紫阳观。二十载前尝从予游。亦能召风雨。济旱涝。盖道缘深重。履践端恪之所致也。其师弟刘致柔顺川数年间。遍身苦疮疖。服荆煎汤。败毒桑诸药俱不效。予因以外科方授之。用返魂汤。未终剂而愈。天倪乃欣然捐己资绣梓。散施流通。其惠济之意如此。则雨 之应祷也宜哉。虽然。予有故人。曾患鼓椎风。往来寒热。

　　数月伏枕。诸药不能疗。最后一医士诊之曰。虽成痼疾。而有客邪在少阳经未解。若曾服五积散则误矣。询之果然。因投小柴胡汤。数服寒热顿除。却用本料追风丸等药。理其风证。而全瘳矣。夫杂病有方。伤寒有法。二者兼尽其道。乃为良医。若以大方外科。各专其一。正恐或有所误。而不自知。则又岂能全美乎。此外科论证处方。

　　虽极其造理。校于诸方为独优。在圆机之士。临证之时。尤当加审焉。洪武戊午九月朔日。浚仪原阳子赵宜真序。

　　〔外科序论〕国史经籍志一卷 未见〔亡名氏秘传外科方〕一卷 存〔郭氏（文才）疮科心要〕二卷 未见刘纯曰。纯早年居淮南。于陈复初契家斋堂。得东原郭文才甫家传疮科心要二卷。特行四方。按法每择用之。

　　多获奇效。（玉机微义）

　　〔王氏（拳）大河外科〕二卷 存王时槐序曰。永乐中。大河王拳得异人秘授。精外科方。密传其子孙者六世。效大显。世莫不知有大河外科者。而其书顾益秘莫有传。代巡山泉吉公来按闽。间出一帙。槐得而观之。所论著。多朴而不文。往往务为蹇涩重复。杂以俚下之语。岂其故为是。欲以晦其指。而终秘其传耶。然公昔年尝患肩痈。曰马刀。治不效。久之得奇方立愈。后数年乃见此书。则向所谓奇方者在焉。槐窃谓。凡遣疾摄形之家。固称多术。要在爱护元气。勿令伐伤。此其大指也。大河外科。为图三十有六。大抵皆险恶危怪之疾。在庸医且骇悸胎愕。即往往下峻烈猛毒之剂。

　　急攻其内。蕲速效旦夕。故一臂疡肘癣。而辄不救者。则伐元气之过也。而此书附载诸方。多疏解消导。达支而卫本。此其所以为得欤。嗟夫。海隅塞外。异时羽书相闻。良足畏。顾驱除在机术何如耳。而慎毋毕耗吾民力。

　　此殆亦元气之说。而忠诚忧世。真为社 计者。将必于大河有取哉。书故抄本。督屯宪黄君 一见。谓宜广其传。遂相与请于公付梓云。

　　〔陶氏（华）痈疽神验秘方〕国史经籍志一卷 存〔十段关〕医藏目录一卷 未见〔周氏（文采）外科集验方〕二卷 存自序曰。医一也。然有内外科之异者。盖人之疾有内外故也。科既有内外。故古之专门者。各有方书。以传后世。第今之专于内者。则精其内。而疮科或有所遗。专于外者。精其外。而方脉或有未谙。二者俱不能以无偏。

　　夫惟仁者爱人之心。深长而周密。必欲兼之而后已。弘治丙辰岁。王殿下不以臣为蒙昧。命臣于凡大方脉书内。

　　精选其方之经验者。区分类别。且论辨其下。名曰医方选要。总一十卷以进。内疮科亦一帙焉。今年春。睿意又以为选要之集。固足以为内疾之疗。然人于日用间。莫不有饮食也。亦莫不有喜怒也。饮食不节。喜怒不常。则未免致伤荣卫。而疮毒生焉，其生也种类颇多。兹疮科一帙。乌足以尽疗乎。以故命臣。重集外科方论。务在较量之也审。简拔之也精。究其疾之源。详其药之用。以与选要配。庶不致有所偏废。臣于是尤有以仰知殿下仁爱及人之盛心。所谓深长而周密矣。顾臣草茅。学不足以明理。医不足以名世。凡庸肤浅。务乎此而遗乎此者也。

　　曷克以称上意邪。虽然。睿命不敢不遵。驽钝不可不效。是以忘其固陋。集古名医外科诸书。谨择其药与证对。

　　而随患用巧者。根据选要条例。裒成二卷。名曰外科集验方。上尘睿览，夫疾之愈不愈。医之良不良。系乎方之验不验也。臣之所集。虽妄以集验名。然亦管窥蠡测。勉强以应命耳。若夫较量审而简拔精。究其源而详其用。则臣岂敢。弘治戊午岁秋九月吉日。良医副臣周文采稽首谨序。

　　兴王序曰。弘治丙辰。令良医周文采于大方脉书中。已选其方之验且要者。为十卷。名曰医方选要。而外科方。略之尚未备也。迨今年春。仍令本官。于外科方书中。集其方之奇验者。为二卷以进。吾览之。见其考论精详。处证不谬。深足定外科之关键。而开医学之蒙昧也。因刻而广之。俾天下之人。凡婴外之病。而职外之科者。得是书以治之。虽未能继古人之神妙。而笃废聋瞽。万一可复之于全。生生之功。庶亦博哉。

　　〔许氏（兆祯）外科集验〕未见按上见于吴秀医镜序。

　　〔韩氏（ ）杨梅疮论治方〕一卷 未见韩 曰。近时霉疮。亦以霞天膏。入防风通圣散治愈。别着杨梅疮论治方一卷，滇壶简易方一纸。为远近所传。用者辄效。（医通）

　　〔薛氏（己）外科心法〕国史经籍志七卷 存〔外科经验方〕国史经籍志一卷 存〔疠疡机要〕国史经籍志三卷 存〔外科发挥〕八卷 存〔外科枢要〕四卷 存〔汪氏（机）外科理例〕明史八卷 存自序曰。外科者。以其痈疽疮疡。皆见于外。故以外科名之。然外科必本于内。知乎内以求乎外。其如视诸掌乎。经曰。膏粱之变。足生大疔。由膏粱蕴毒于内而生也。又曰。荣气不从。逆于肉理。乃生痈肿。是痈肿由荣气逆于肉理之内而生也。有诸中。然后形诸外。治外遗内。所谓不揣其本。而齐其末。殆必己误于人。己尚不知。人误于己。人亦不悟。呜呼。己虽不知。天必知之。人虽不悟。神必识之。异日明受天责。阴获神谴。不在于身。则在于子孙矣。予于是惧。因辑此书，名曰外科理例。盖其中古人所论。治无非理也。学人能仿其例而推展之。于焉而求古人不言之妙旨。庶几小不误己。大不误人。抑□有补于将来焉。辑已成编。复得新甫薛先生心法发挥读之。观其论治。亦皆一本于理。而予窃喜暗与之合。于是复采其说。参于其中。

　　庶得以为全书。而学人无复有遗憾矣。是为序。嘉靖辛卯冬十一月长至日。祁门汪机识。

　　四库全书提要曰。外科理例七卷。附方一卷。明汪机撰。是书成于嘉靖辛卯。凡分一百四十七类。又补遗七类。共为一百五十四门。后附方一卷。凡一百五十六通。前有自序。其曰理例者。谓古人所论。治无非理。欲学者仿其例。而推展之也。大旨主于调理元气。先固根柢。不轻用寒凉攻利之剂。又分为舍脉从证。舍证从脉。及治之不应。别求其故三例。用法通变。亦异于胶执之谈。惟措语拙涩。骤读之或不了了。是其所短。然方技之书。

　　不能责以文章之事。存而不论可矣。书中多引外科精要。及朱震亨之论。又称辑已成编。得新甫薛先生心法发挥。

　　复采其说。参于其中。考新甫为薛己之字。己父铠弘治时官太医。则为宏治正德间人。是书杖疮门中。记疗治武宗时。廷杖谏官事。则机在正德中。早以医名。二人同时。而虚心从善如是。其持论平允。良亦有由也。

　　〔刘氏（伦）济世外科经验全方〕一卷 存费 序曰。尝论国政失则急于修省。夷乱华则急于攘御。医道内外科亦然。御医刘宗序已辑内科全方。详委而核要。而外科实并有关。其重者关存亡死生。其轻者关悔吝安危者也。南京太医院判薛立斋汇古方书目。唐陆宣公编集良方。李东垣十书。及医学正传。救世良方。万氏家抄等书。

　　兹以海上丹方为主。采前书凡系于外科者。累而盈箱。历年余为之分门别类成篇。医无漏诊。诊无漏证。证无漏方。使纤微疑似。阐发明白。一证也。或逆境而忧愤成疾。或顺而嗜欲滋毒。一证也。或寒暑郁结于内。或风露冒触于外。一证也。或老稚之两境。或方域之各禀，一证也。或强弱之异质。或劳逸之殊由。图其像。则正人几证。侧人几证。覆人几证。妇证童证疯证。历历条例。无微不究。无隐不洞。不啻秦越人与卢扁隔垣可见人疾病也者。行是集也。诚患家之针砭。医林之准绳。其 福斯民之功。良不浅也。乃知医人治国。理同事异。国得出将入相。如裴郭诸公。治兼内外。而寄之生生之任。则金瓯永固。外侮消萌。今（下文阙）

　　〔王氏（伯学）痔漏论〕国史经籍志一卷 未见〔杨氏（得春）疮科通玄论〕国史经籍志三卷 未见〔白氏（士伟）中流一壶〕（世善堂书目一曰痈疽摘要）未见徐中行序曰。往余在武昌。亲见观察毛公方壮疽发背。属有泽宫之役。不早治以 病悸久之。桃源白博士士伟。蜀仕族也。三世病疽。得禁方以起。语云。医不三世不效。岂谓是哉。黔楚地故卑湿。往往病疽。而贵阳直指郑公疽发于颈危甚。征博士治辄效。至诸生编氓。全活者以百数。而大中丞阮公履楚旬日。疽发于肩。佥宪冯公亟遣博士往。方行而问至。冯公伤之。乃藉其方布境内。庶几不胫而走四裔。即僻壤贫民。犹然疗治之耳。夫人之所病病疾多。医之所病病道少。使圣人预知微。能使良医得早从事。则何恙不已哉。博士以精博起诸生间。

