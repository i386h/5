<!-- { "loadSidebar": true } -->
　　王公大人莫不折节下之。曩过武陵客省。谈十日。自兵略象纬。堪与支离覆逆之数。靡不中 。而尤深于养生之指。其言曰。易行周流。 信反复。则气无壅，而疽自不作。岂仓扁所谓。治不疾称圣儒者等邪。若博士可谓近之矣。余先君东皋翁喜方术。急人危厄。

　　甚于己私。设先君在。布英当不后矣。乃更置其中流一壶。示急也。而泫然授梓。用承先志云。（天目先生集）

　　〔儒医选要〕医藏目录一卷 未见〔龚氏（廷贤）复明眼方外科神验全方〕六卷 未见〔许氏（孙）疮科方论〕一卷 未见按上见于 竹堂书目。

　　〔申氏（拱宸）外科启玄〕十二卷 存申五常跋曰。宗兄斗垣公出一编。名外科启玄。不佞弟于是编而卒业。论凡一百二十有奇。毒发类凡二百三十有奇。方凡一千有奇。析为十二卷。合为一编。不欲针藏肘后。行且寿剞劂氏。以公之九围千祀。盖欲登世世于寿域。公之阴行。善使学医者曙用。仁心何深挚哉。不但术贵药而已。

　　〔王氏（肯堂）疡医准绳〕六卷 存自序曰。周礼。天官冢宰之属。有疾医疡医。内外科之分久矣。疾医中士八人。疡医下士八人。重内轻外。

　　自古已然。然未有不精乎内。而能治外者也。疾医之所不能生者。于父母遗体。犹得全而归之。而疡医不然。至于烂筋骨。溃肌肉。见脏腑。而后终焉。故疾病于人，唯 疡最惨。而世顾轻之。何哉。乃世之疡医。明经络。

　　谙方药。而不嗜利。唯以活人为心者。千百无一也。其见轻固宜，然不曰并自轻其命耶。余童而习岐黄之术。弱冠而治女弟之乳疡。虞翁之附骨疡。皆起白骨而肉之。未尝有所师受。以为外科易易耳。欲得聪明有志者指授之。

　　使为疡医。而竟无有。故集先代名医方论融以独得。而成是编。与世专科书。图人形。列方药。诧为秘传者。万万不侔。能熟而玩。神而明之。可以名世矣。余既以便瘥还故山。例得支俸。受之则不安。辞之则立异。乃以付梓人。逾期而后竣事。于是诸科分证用药之书略备。夫孰使余窃禄于朝。而又得优游编茸。以行于世。岂非圣主之赐也欤。万历三十六年。岁在戊申。

　　七夕微雨作凉。金坛王肯堂奢懒轩下书。

　　〔亡名氏疡医会要〕医藏目录二卷 未见〔外科钞录〕医藏目录卷阙 未见〔外科方论〕医藏目录卷阙 未见〔陈氏（实功）外科正宗〕医藏目录四卷 存自序曰。历下李沧溟先生尝谓。医之别内外也。治外较难于治内。何者内之症。或不及其外。外之症则必根于其内也。此而不得其方。肤俞之疾。亦膏肓之莫救矣。乃今古治外者。岂少良法神术哉。或缘禁忌而秘于传。

　　或又蹈袭久而传之讹。即无所讹而其法术未该其全。百千万症。局于数方。以之疗常症。且不免束手。设以异症当之。则病者其何冀焉。余少日。即研精此业。内生以活人心。而外悉诸刀圭之法。历四十余年。心习方。目习症。或常或异。辄应手而愈。虽徼及岐黄之灵。肉骨而生死。不无小补于人间。自叩之灵台。则其思虑垂竭矣。

　　既念余不过方技中一人耳。此业终吾之身。施亦有限。人之好善。谁不如我。可不一广其传。而堇韬之肘后乎。

　　于是贾其余力。合外科诸症。分门逐类。统以论。系以歌。 以法则。微至疥癣。亦所不遗。而论之下。从以注。

　　见阴阳虚实之元委也。方之下。括以四语。见君臣佐使之调停也。图形之后。又缀以疮名十律。见病不可猜。药石之不可乱投也。它若针灸，若炮炼。若五戒十要造孽报病之说。不啻详哉其言之也。余心其益 矣。集既成。

　　付之梓。名曰外科正宗。既而揽镜自照。须鬓已白。历下所云。治外较难于治内。庶几识余之苦心哉，里中顾比部诸君。似亦嘉余之有裨于世。各褒以言。而弁其端。余则惺悚逊谢曰。韩伯休名根未铲耶。第诸君且褒余。余敢不益广诸君意。谨唯命。而以是公之养生家。时万历丁巳之秋七月既望。东海陈实功谨识。

　　范凤翼序略曰。吾里若虚陈君。少遇异人，授以刀圭之术。既后乃遂肆力于医。医辄精。即奇疡怪证。一睹辄皙。投以半匕。无不立痂而愈。虽有浓毒攻中。陷胸洞胁。万无生理者。亦必计日以瘥。心手之间。若有神与存焉矣。又慷慨重然诺。仁爱不矜。不张言灾祸以伤人之心。不虚高气岸以难人之请。不多言夸严以钩人之贿。

　　不浓求拜谢以殖己之私。然久之而家顾益饶。乃以间行。斥千金构祠。以祠医王及先代之良于医者。己复分火粥饥。蠲 HT 骼。好行其德于乡。历数十年不倦。已复念龙宫之秘。久混于凡方。而青囊之书。竟不传于人世。则又裒刻其生平已效之医案。题曰外科正宗。

　　〔龚氏（居中）外科百效全书〕六卷 存〔陈氏（文治）疡科选粹〕（彭宗孟序作疡科秘旨）医藏目录八卷 存按医藏目录。旧作阵鹤溪。考彭宗孟序。许僖。凡例。当作岳溪。盖文治别号也。

　　〔郑氏（汝炜）外科宗要」未见武进县志曰。郑汝炜。字明甫。宛陵世胄。徙居武进。精岐黄。尤以刀圭擅长。每遇危险诸证。汝炜至立起。

　　有华元化之风。前授太医院官。后隐迹悬壶。垂六十年。全活甚众。人皆德之。年八十卒。所着有外科宗要。授子文起。续纂行世。

　　〔亡名氏秘传外科经验良方〕一卷 存按是书。附刻于徐用和加减十三方后。卷末有万历新岁谷旦郑继华梓木记。

　　〔卢氏（万钟）医说佛乘〕一卷 存自序曰。不佞龆年。学屠龙业。未竟其志。逮冠而先慈恙笃。思忠未若孝也。遂废儒而事医焉。穷素书往帙。

　　采近名艺方。迄今四十年华。神力罄竭。诸病虽获其奇。总之不外程序。独痈疽梅毒咽喉急证。数种异方。卓然不伍。真不啻夜光之珠者。每每修合济众。随在必施。随手奏效。昨奉委抵荆。活人之念未辍。而求济者如市。

　　庶务甚繁。药难骤制。转而筹之。药之济人有限。方之济世无穷。私一己。忍不为世世作津梁也。敬将万举万全之秘。屡试屡效之奇。序成短刊。以志不朽。愿同志者。毋鄙其浅近忽之。幸甚。天启丙寅孟冬日。觉迟子仁和卢万钟书。

　　刘威序曰。尝论之。人世之所以奉佛。为其大慈悲。乃痈疽之在人身。不啻阿鼻。疮痍之系人体。不啻桎梏。

　　良医一剂去之。虽大士杨枝水。能有如此显应哉。顾乃奉泥鬼而忘活佛。则大可笑矣。卢君者。今世之活佛也。

　　人每觌面失之。愚方欲广布津梁。济渡众生。而无其术同君。使卢君上乘妙法。不公于世耶。则书成而名以佛乘。

　　于重得之矣。顾良医作之。而庸医习之。鲜不害事。万一得其粗而忘其精。□反罪卢君。能杀人哉。因骨以抉髓。

　　由皮以达神。是在善用者。勿蹈读书之覆车可也。故梓之。而复弁其首。

　　〔岳氏（甫嘉）外科枢要良方〕未见按上见于医学正印种子编附记。

　　〔李氏（中梓）外科点化〕未见按〔陈氏（司成）霉疮秘录〕一卷 存自序曰。往余弱冠时。与友人某某者。同试虎林。彼狎邪青楼。而余畏不敢从。以余为迂也。北归未几。友卧病。心知有所中也。不敢彰其言。私倩余商榷。余发先王父遗书。及检各家秘授。合治之乃瘥。居无何。余食贫而家且圯。遂弃去经生。业长桑君之术。于是披素难。究针经。老人带下婴儿三科。靡不博涉。既而浪游三吴间。

　　参访遇有剩病。则搜奇剔怪以瘳之。今二十年矣。无药不愈。更见公子王孙。一犯其毒。终为废疾。嗟嗟。方书不言。言亦不悉。余甚愍之。因察气运天时。病原传染嗜好。爰及或问治验方法。类成一帙。名曰霉疮秘录。非敢以立言自任。聊补前人所未发耳。幸高明者。不鄙而采之。崇祯壬申秋九月重九日。海宁陈司成九韶甫题。

　　〔王氏（大纶）外科纂要经验良方〕三卷 存〔祁氏（坤）外科大成〕四卷 存祁坤跋曰。医自轩岐而始。原无内外科之分。盖缘本于运气之有司天。有主客加临之迁迭。脏腑之有虚实。

　　则有淫胜郁复之乖变。用药之有气味。则有逆从反正之权衡。是医者一也。至于唐宋之间。分立一十三科。意在学难尽述。使人各治一科。如水陆之殊途矣。疮疡虽曰外科。而其本必根于内。且多针灸去腐完肌之技。似治外较难于治内耶。近之世。重内而轻外者。由近之医。弃内而治外。是舍本而从末也。予暇中殚精采掇。参素问灵枢之奥旨。搜古今名贤之确论。汇为一书。名曰外科大成。直陈本宋。一目了然。

　　犹星辰之有躔度。河汉之有源流。庶不致轻人命于草菅焉。今大成梓完。尚有内科证治粗评。相继镌发。因书予平昔之所见者。着之云尔。愧庵生阳子祁坤跋。

　　祁宏源序曰。源家世山阴。习儒学。自家忠敏公殉前明难。后业医。先王父广生公幼敏悟。通儒书。诸子旁流。靡不详究其义。更以外科医。世鲜精者。尤加考求。冥搜幽索。遂尽其奥 。膺世祖章皇帝召。以御医侍值内庭。先王父性谨慎自重。圣祖仁皇帝尤嘉之。信赐与优渥。累擢太医院判官。遇休沐。兀坐一室。先大人昭远公与诸伯叔侍。环列惟医家书。发疑问难。校 折衷。隆冬盛暑。常丙夜乃命就寝。在直庐。或中夜有得。必索火记之。会丁鲁王母忧家居。更简练揣摩。订为书。颜之曰外科大成。凡四卷。部类三十有二。锓而藏其板于家。

　　是时先大人亦以御医。侍值内庭。性实介慎。历事圣祖仁皇帝世宗宪皇帝两朝。恩眷特殊。赠太医院判官。忆源方垂髫。先大人即以大成。课源兄弟。而家兄弘涛早世。季弟国兴成戊戌进士。乃心王事。又不果卒业。先大人尝训源曰。嗣我家学人。其惟女乎。源不肖。惟恐不克仰承。用是黾勉。不敢自逸。于今五十余年。乾隆己未冬。

　　今上谕太医院判官吴谦等。纂医宗金鉴一书。以源世外科书。钦命纂修。源识谫学陋。何所与能。惟窃取先王父大成之意旨。而敷扬之耳。而谬叨优录。感愧交并。嗟夫。医者意也。意之所之。死生系焉。矧外科之六脉三因。

　　阴阳善恶，端杂绪棼。黍粟不辨。有失之尺丈而不知者。是编也。义晰辞明。字释句解。部分类别。领挈纲提。

　　疮疡之微者无不载。方法之善者无不备。集曰大成。洵可谓集外科之大成也与。源年届七旬。两儿邦相邦柱俱驽钝。深惧先业失传。缘命坊人。印行海内。非特业是科者。有所式循。庶几先王父之精神学问。亦不至湮没云尔。时乾隆岁次癸亥秋七月既望。孙男宏源敬识。

