<!-- { "loadSidebar": true } -->
　　〔亡名氏产科经真环中图〕宋志一卷 佚〔陆氏（子正）胎产经验方〕书录解题一卷 佚〔亡名氏产宝诸方〕书录解题一卷 未见陈振孙曰。不著名氏。集诸家方。而以十二月产图冠之。

　　四库全书提要曰。产宝诸方一卷。不着撰人名氏。宋史艺文志不载。惟陈振孙书录解题有之。自明以来诸家书目。亦罕有着录者。今检永乐大典所哉。尚得七十余方。又有十二月产图一卷。与振孙所记并合。盖即宋时之原本。又别有序论一首。王卿月序一首。文皆残阙。当亦原书之佚文也。其方于保产之法。颇为赅备。而原第为永乐大典所乱。已不可复考。谨详加厘订。以类分排。首调经养血。次安胎。次胎中诸病。次催生。次产后。次杂病。仍为一卷。其所引各方。多为后人所承用。如人参饮子一方。与朱震亨所制达生散。虽品味多寡不同。而以大腹皮为君。人参为辅。命意无异。知震亨实本此而增损之。又如张元素以枳壳白术为束胎丸。后人以为不宜于藜藿之躯。易以白术黄芩。相沿至今。为便产良方。不知亦本是书所载之枳壳汤。又今时治产后血风。有所谓举卿古拜者。核其所用。惟荆芥一味。即此书之青金散。盖荆芥主治风。素问东方主风。而肝属于木。平肝木。即所以助肺金。故以青金为名。后人窃用其方。而又翻切荆芥字音。诡名以炫俗耳。凡此之类。可以证古今传授之由。惟所用多降气破血之品，辛热震动之剂。则古人禀浓。可受攻伐。有未可概施于后来者。此则神而明之。存乎其人矣。

　　〔陈氏（自明）妇人大全良方〕二十四卷 存自序曰。世之医者。于妇人一科。有专治妇人方。有产宝方。治以专言。以专攻也。方以宝言。爱重之也。

　　盖医之术难。医妇人尤难。医产中数证。则又险而难。彼其所谓专治者。产宝者。非不可用也。纲领散漫而无统。

　　节目详略而未备。医者尽于简易。不能深求遍览。有才进方一不效。辄束手者，有无方可据。揣摩臆度者。有富贵家鄙药贱。而不服者。有贫乏人惮药贵。而无可得服者。有医之贪利。以贱代贵。失其正方者。古云。看方三年。无病可治。治病三年。无药可疗。又云。世无难治之病。有不善治之医。药无难代之品。有不善代之人。此之谓也。仆三世学医。家藏医书若干卷。既又遍行东南。所至必尽索方书以观。暇时闭关净室。翻阅涵泳。究极未合。采摭诸家之善。附以家传经验方。秤而成编。始自调经。讫于产后。凡八门。门数十余证。总二百六十余论。论后有药。药不惟□贵贱惟□效。纲领节目。粲然可观。庶几病者随索随见。随试随愈。仆于此编。非敢求异昔人也。盖亦补其偏。而会其全。聚于散而敛于约。期决无憾云。愚者千虑。必有一得。

　　君子毋以人废言。时嘉熙元年八月良日。建康府明道书院医谕临川陈自明良父序。

　　四库全书提要曰。妇人大全良方二十四卷。宋陈自明撰。自明字良父。临川人。官建康府医学教授。是编凡分八门。首调经。次众疾。次求嗣。次胎教。次妊娠。次坐月。次产难。次产后。每门数十证。总二百六十余论。

　　论后附方。案妇人专科。始唐咎殷产宝。其后有李师圣之产育宝庆集。陆子正之胎产经验方。大抵卷帙简略。流传亦鲜。自明采摭诸家。提纲挈领。于妇科证治。详悉无遗。明薛己医案。曾以己意删订。附入治验。自为一书。

　　是编刻于勤有书堂。犹为自明原本。前有嘉熙元年自序。称三世学医。家藏书若干卷。又遍行东南。所至必索方书以观。其用心亦可云勤矣。

　　〔熊氏（宗立）妇人良方补遗大全〕医藏目录二十四卷 存〔薛氏（己校）注妇人良方〕国史经籍志二十四卷 存凡例曰。各论有重复阙略。悉遵素难。及历代名医治法增减。庶灼见本证病因。不致纷杂难晓。一各论有陈无择熊鳌峰二先生评论治法。去繁就简。并入本论。以便观览。一诸治验。原随方者。悉从其旧。若词义重复者。

　　删之以便览阅。一补遗第二十四卷。各卷已备不录。今补茧唇等一十四证方论。足成其卷。

　　〔亡名氏济生产宝论方〕国史经籍志二卷 存按是书亡撰人名氏。嘉靖乙未双峰王子冲序。称南都雷氏子鸣大震类集诸书。间尝检阅得宋板医书一帙。名曰济生产宝论方云。国史经籍志。误为徐明善所着。盖徐亦嘉靖中人。校正是书者也。

　　〔张氏（元素）产育保生方〕佚按上出于医学源流。

　　〔李氏（辰拱）胎产救急方〕一卷 存李辰拱自序曰。延平正心李辰拱壮岁游三山。获从仁斋杨先生游。气味相投。因以伤寒总括见授。且语之曰。

　　治杂病有方。治伤寒有法。一法既通。其余可触类而长矣。来归旧隐。乃取先生活人治例。演而伸之。编为伤寒集成方法。研精覃思。三十余年。方克成编。靖思先生所刊活人总括。直指方论。医学真经。婴儿证治。传施四方。家传人诵。独于胎产一科阙焉。遂采摭古今效验方书。为胎产救急方。板行施人。以续先生未尽之仁。客有诮余曰。扁鹊闻邯郸贵妇人。过彼即为带下医。子携此而游邯郸。予应之曰。滔滔者天下皆是也。前哲能事。非敢僭拟。是编盖将补仁斋老师施方之阙也。客曰。如其仁何。因题篇端。以记岁月。延 五年戊午暮春之初。书于济安乐院。

　　〔朱产（震亨）产宝百问〕五卷 存按是书未知果是朱氏所着否。有王肯堂序。唯称产宝古名典公器也。又不言成于何人手。想是书估托二公盛名。并序文而伪撰者欤。文渊阁书目。有产宝百问一部一册阙。当非是书。钱国宾女科百病问答。与是书全然相同。可疑。

　　〔产宝〕一卷 存按是书亦托于丹溪朱氏者。书凡三十五则。编中专用生化汤。为诸方之主。考此原出于景岳全书新方八阵中。

　　则其出于明季人者可知矣。南山单养贤着三论。以为增补。

　　卷七十三

　　方论（五十一）

　　〔徐氏（守贞）胎产〕医藏目录一卷（青囊杂纂急救仙方所收分作三卷）存徐守贞序曰。医之疗疾。莫难于妇人。妇人之疾。莫重于胎产。胎产之重者何。盖以一身之疾否。系乎母子之存亡。故千金方部居。独以妇人厕其首。此思邈孙真人之用心不苟矣，世之胎产诸方。不为不富。然其间多犯冗僻贵。冗则仓卒之际难备。僻则穷乡下邑难得。贵则贫窭之家难求。是三者虽非君子用心之不周。而人之蒙其惠者。往往求什一于千百。今此方之编。分为三类。末附以杂病。虽不能如诸方之广载博该。要之不犯冗僻贵。

　　而凡胎产危急之证。大略亦尽之矣。俾仓卒之际。穷乡下邑。贫窭之家。皆得易而求之。虽一草一木。足以收效。

　　岂若前三者之难为功哉。苟有用者。始信其为闺门之重宝云。金川徐守贞序。

　　〔亡名氏仙传济阴方〕三卷 存章贡序曰。右济阴方一帙。神效不可具述。比者吾母尝遘疾。遍求于医。久而未效。一日会释氏子能专济阴科。因请其药而归。服不尽剂。其病已愈。遂袖香致谢。并叩其方。惟得异香四神散。蒲黄黑神散。为犀丸而已。

　　固常切慕其全方。竟尔未获。后遇吾师原阳赵公。问道之暇。出示全方。实与前释氏子所专科者。同出一源。因叹一方一效之缘。遇者各有其时。予既得以奉亲。又间出以济人。其收效也多矣。盖其中用药斟酌得宜。俱有定论。但只问证发药。无不奇验。每常念不能普济人。爰命锓刻。以广流传。使有疾者。咸遂生全。实所愿也。时洪武丁丑孟春。

　　章贡渊然道者书。

　　〔颜氏（汉）便产须知〕淡生堂书目二卷 存高宾序曰。医小道也。而有仁人之功。君子虽不为。亦不废也。矧有系于嗣续之重。切于人道之常。至理所寓。而教存焉者哉。家自先祖芬庵府君。强于藏书。百家兼牧。得此写本。曰便产须知。盖医流书也。用之家。

　　示之人。施无不利。知其为良久矣。先君子尝曰。古有胎教，兹实近之。每念广施而未及也。今年夏伯兄懋斋手为校厘。千里封寄。且示曰。先志也。卒之。予惟产之为疾。家必有之。而其为医人不尽克。且以秘在闺室。违远嫌疑。于凡起居澡浴之宜。幽暗纤微之务。有非尽外医所能预者。然一失其理。则子母俱殆。夭厉之大。系者二焉，是岂寻常痰疾伦哉。此其为书。所宜家置一编。而不繁者也。矧果如其所谕。而百慎之。则所谓形容端正。

　　而才过人者。亦在其中矣。念先志之攸存。又不害为仁者之事。兹故梓行。以与吾人共也。请尝试之。必有可观。

　　时弘治庚申岁十有一月上浣赐进士文林郎知瑞安事江阴高宾识。

　　〔刘氏（伦）济世女科经验全方〕一卷 存〔俞氏（桥）广嗣要语〕三卷 存总论曰。尽万物而观之。山无不草木。地无不黍稷。人无不生育。要之得其养耳。得其养则硗者肥。瘠者以沃。草木何惧乎不蕃。黍稷何惧乎不秀。夫人亦由是也。苟形质强壮。而嗜欲无节。久之不免虚衰。赋禀怯薄。

　　而摄养有道。

　　终焉亦能完实。不特少健而老衰。早壮而晚惫。滋悟保护之间。固不以挽秋冬而复春夏也。昔者名医罗天益壬戌午春桃李始华。雨雪浓寸。一园叟令举家击树堕雪。焚草于下。是年他果萧然。而此园大熟。然则天地之气。尚可以力转移。于人之身。岂无所用其术哉。桥乃不惭愚昧。积以平日所闻。缙绅方士之说。质诸古今名家论议。

　　着为调理精血。直指真源。男女服药三论。阴阳虚实四图。合用方法三十五道。附经验秘方。号曰广嗣要语。精切晓明。纤芥弗隐。信此以行。将见天下无不可父之男。无不可母之女。而螽斯之应。比屋皆然矣。

　　〔薛氏（己）女科撮要〕医藏目录二卷 存〔嗣产法论〕一卷 存〔张氏（声道）产科大通论方〕国史经籍志一卷 佚〔赵氏（辉）胎产须知〕国史经籍志二卷 佚〔亡名氏女科枢要〕国史经籍志四卷 佚〔辨疑集〕国史经籍志三卷 佚〔万氏（全）广嗣纪要〕五卷 存万全曰。全尝着广嗣纪要。一曰修德。以积其庆。二曰寡欲。以全其真。三曰择配。以昌其后。四曰调元。

　　以却其疾。五曰协期。以会其神。遵而行之。有子之道也。若山水之灵。所祷之应。必有德无欲者。天地交感。

　　志意潜通。不 无子。而获孔释抱送之祥矣。否则侥福于冥冥之中。其不为天地厌之者几希。

　　〔妇人秘科〕三卷 存〔广嗣精要〕未见按上见于罗田县志。

