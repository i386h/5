<!-- { "loadSidebar": true } -->
　　〔徐氏（春甫）妇科心镜〕三卷 存徐春甫曰。妇人之疾。惟调经胎产为至要。固有大异于丈夫。只云妇科者。恐先□此也。其余杂病。多与男子同。兹专集胎产须知一卷于前。分析杂证二卷于后。俾检阅者。知所先后重轻焉。

　　〔螽斯广育〕一卷 存汪衢序曰。螽斯广育者。孰集之。徐氏汝元集而传之。以公于人也。汝元余故友襄府典膳鹤山遗腹子也。生质敏颖。幼从学于太学生叶光山。攻举子业。既而多病。复问医学于余族侄子良。子良素以医术鸣时。汝元以儒通医。故其术易精。其存心每每以济人为急务。弗规于利。良可嘉也。频往来于余。常以素问脉理。病机治法。

　　及刘李张朱诸氏之书诰之。汝元皆 直条析。随问随对。略无凝滞。此见汝元医有所本。业有师承。非复近时俗医记本草而疗病。泥古方而药人也不侔。凡医书自上古轩岐灵素。历汉唐宋。而至于我皇明。作术之行于世者。

　　二百余家。汝元悉究精微。叙而集之。名曰古今医统。凡有关于医者。靡不博极该详。诚集诸医之大成者也。螽斯广育卷。余披而阅之。有原始要终论。阴虚论。调经诸论。尤见生生不息之功多。余嘉其有心得之妙。凿凿有理。谆谆恳恳。以嗣续为重。果能体而行之。未必无螽斯之产也。其用心亦仁矣哉。胡云峰云。医而儒。明医也。

　　汝元以之。汝元名春甫。思鹤号也。龄青质颖。该博群集。而况精义不已。诚为鸣世之士云。新安韩溪道人汪衢序。

　　〔蔡氏（龙阳）螽斯集〕医藏目录一卷 存按是书。百家名书中所刻。改名题曰广嗣须知。

　　〔胡氏（文焕）香奁润色〕一卷 存〔胡氏（阙名）济阴方〕未见〔亡名氏妇人明理论〕未见〔妇人千金家藏方〕未见〔妇人经验方〕未见按以上四种。见于本草纲目。

　　〔张氏（文远）保生集要〕一卷 未见金坛县志曰。张文远。字振凡。善医。尤工于胎产。着保生集要一卷。提学副使冯□序之以行。万历四十年。

　　授太医院官。

　　〔亡名氏产科大全〕医藏目录卷阙 未见〔齐氏（仲甫）产宝百问附产宝杂录〕医藏目录二卷 未见〔王氏（肯堂）女科证治准绳〕五卷 存王肯堂序曰。妇人有专治方旧矣。史称扁鹊过邯郸。闻贵妇人。即为带下医。语兼长也。然带下。直妇人一病耳。调经杂证怀子免身。患苦百出。疗治万方。一带下宁渠尽之乎。世所传张长沙杂病方论三卷。妇人居一焉。

　　其方用之奇验。奈弗广何。系真人着千金方。特以妇人为首。盖易基乾坤。诗首关睢之义。其说曰。特须教子女。

　　学习此三卷妇人方。令其精晓。即于仓卒之秋。何忧畏也。而精于医者。未之深许也。唐大中初。白敏中守成都。

　　其家有因免乳死者。访问名医。得昝殷备集验方三百七十八首以献。是为产宝。宋时濮阳李师圣得产论二十一篇。

　　有说无方。医学教授郭稽中以方附焉。而陈言无择于三因方。评其得失确矣。婺医杜 又附益之。是为产育宝庆集。临川陈自明良甫以为诸书纲领散漫而无统。节目谆略而未备。医者局于简易。不能深求遍览。有终进一方不效。辄束手者。有无方可据。揣摩臆度者。乃采摭诸家之善。附以家传验方。遍葺成篇。凡八门。门数十余体。总二百六十余论。论后列方。纲领节目。灿然可观。是为大全良方。良方出而闺阃之调。将大备矣。然其论多采巢氏病源。什九归诸风冷。药偏犷热。未有条分缕析其宜不者。近代薛己新甫始取良方。增注其方论。酌寒热之中。大抵根据于养脾胃。补气血。不以去病为事。可谓救时之良医也已。第陈氏所葺。多上古专科禁方。具有源流本末。不可昧也。而薛氏一切以己意。芟除变乱。使古方自此湮没。余重惜之。故于是编。务存陈氏之旧。而删其偏驳者。然亦存什之六七而已。至薛氏之说。则尽收之。取其以养正为主。且简而易守。虽子女学习无难也。若易水 水师弟。则后长沙。而精于医者。一方一论。具掇是中。乃它书所无。有挟是而过邯郸。

　　庶无道少之患哉。其积德求子。与夫安产藏衣。吉凶方位。皆非医家事。故削不载云。稿成。而兵宪蔡虚台公明府涂振任公助之资刻行之。以为此亦二公仁政万分之一。遂不复辞。万历丁未早秋念西居士王肯堂宇泰甫书于无住庵。

　　〔许氏（兆祯）女科要论〕未见〔衍嗣宝训〕未见按上见于吴秀医镜序。

　　〔王氏（肯堂）胤产全书〕医藏目录四卷 存王肯堂序曰。世之什袭而藏者。金玉玩好已耳。稍有关于世。则乌得什袭而藏之。关于世者。兵农钱谷。重莫与医埒也。老人弱子。又莫若妊妇重也。盖人之身一。而妊妇之身二。方儿为胚胎。性精血而身母腹。母寒热为儿寒热。母虚实为儿虚实。医于此可少忽乎。顾帏幕中。乍佩宜男。而辄先露草者。且比比然。岂妊家固有专门治验。未多灵剂耶。予每慨于斯。一日张孝廉心如过予。烧烛检书。阅数十笥。独胤产无成编。相与咨嗟永夜。

　　为出所藏。付之订梓。噫。古今怵惕恻隐之心。能于婴儿者。其于儿之始基。更何如乎。证类若干条。方采若干首。妊家胎产前后。纤悉备列。庶取诸左右。无不逢原。狩欤盛矣。予敢吝一标示。而使如金玉玩好。同敝袭中也夫。念西居士金坛王肯堂宇泰父题。

　　张受孔序曰。予昔在括苍。其府库多奇书。守兹土者。云间新宇俞公馆谷不佞。得尽阅焉。于岐黄别笥。有产便数种。子请携归。间以试之室人。无弗效也。试之亲故。无弗效也。叩之业是。又弗有知也。欲梓之以广其传。计偕上春官弗逮。而室人重身。竟殒于产中。过听庸医家。弗知检也。予痛恨甚焉。居无何。侄远文妇一如室人之误。而弗知救。一月之间。里妇相次殒者三四。噫。是予过也。衣珠而弗之省也。过金坛怀之。以质宇泰王公。并得王公手录。远文梓之。名曰胤产全书。谈者乃侈曰。是书也成。可以赞天地之化育。予何敢。远文亦何敢。第吾两人均伤弓之鸟。睹伤弓者。不觉故疮痛。如宋人得不龟手之药。因欲尽愈夫水战者耳。不敢望封爵。

　　其敢拟天工。先哲谓一介之士。苟存心于利物。必有所济。吾两人任斯语已矣。若夫云间俞公之授是书。金坛王公之参是书。功德不可思议者也。今而后家置一册乃可。海阳张受孔题。

　　〔张氏（文介）玉泉子金闺秘方〕一卷 存〔李氏（盛春）胤嗣全书〕一卷 存〔王氏（化贞）产鉴〕二卷 存〔陈氏（治道）保产万全书〕一卷 存陈治道序曰。生育。妇人之常。非病也。故不用药。不延医。瓜熟蒂落。原无难生倒生横生之异。岁时无不罹此苦者。繇女流生长闺阁。理即载书。何曾习闻。临产时徒以两命。寄一稳婆之手。遇老练善良者。顺缓急而调之。子母俱适于安，此亦偶中。而非谙于理也。值蠢而恶者。全昧节次。率意妄施。或顺令之逆。惊骇索财。

　　因而伤命。道甚悯焉。不忍此理。不明于世。因据胎产古本。参以耳目见闻。集为一书。不敢文者。易通晓也。

　　此书也。尤在夫君居常与妇讲论。庶受胎便知保摄。临产自有主张。而又稳婆各习此书。明其节次。当不致仓皇失序。误人之性命也。则是书尚有济哉。蕲阳陈治道谨序。

　　〔钱氏（国宾）女科百病问答〕四卷 存按是书。与前卷所着丹溪产宝百问。毫无差异。岂书估以钱氏之书。剽为朱彦修所撰者欤。国宾字君颖。浙钱塘人。

　　〔女科百病补遗〕一卷 存〔李氏（长科）胎产护生篇〕一卷 存小引曰。予壮岁艰嗣。服祖传秘方。联举六子。每值闺中坐草时。辄为魄动心惊。壬申夏产第四儿难甚。兼以收生老媪耄而 。母若子几致俱殒。丞用蓖麻子。侥幸无恙。因是发愿。辑胎产护生篇。即欲刊行。以为保妊妇婴儿。生死关头第一着。迁延至今。仅得家大人已试良方一帙耳。会予友乳迁孙仲氏授我产要一书。为四明卜氏所传。又复旁搜遍采。共成兹编。亦既备厥苦心矣。但保妊自受胎始。前此诸证。有妇科专门在。予不问也，保婴自出胎数日止。后此诸证。有幼科专门在。予亦不问也。因述颠末如此。广仁居士李长科小有氏。

　　〔亡名氏广嗣秘旨〕十卷 未见按见于许僖疡科选粹凡例。

　　〔皇甫氏（泰）产宝〕未见按上见于浙江通志。

　　〔陈氏（鹤溪）济阴举要〕医藏目录 卷□未见〔亡名氏保室方〕医藏目录三卷 未见〔集验广嗣珍奇〕医藏目录卷阙 未见〔□氏（卿均）济生妇人方〕医藏目录一卷 未见〔亡名氏保产育婴〕医藏目录二卷 未见〔钱氏（大义）求嗣秘书〕医藏目录四卷 未见〔袁氏（黄）祈嗣真诠〕医藏目录一卷 存〔郑氏（阙名）问答十四门〕医藏目录一卷 未见〔胡氏（孝）种子类纂〕医藏目录一卷 未见〔亡名氏大生方论〕未见祝以宁序曰。夫生人生物者。天地也。故曰天地之大德曰生。天地之生惟大德。而后知鼓润 散。原隰肥硗。

　　德也。非所以德。惟人其然。窃尝阅世。而知凡人之有生德者。即与天地合。其人必多男子。盖化醇化生。自有嘿相抟 之理。而血气筋骸之盈亏强弱不与焉。故古称舜德好生。其以大德获福。究至于子孙保之。而经传所纪。

　　惟舜以九男二女特闻。理有固然。亦何足异。今岐黄家谓。人之生本于精血。而精血统于肾与命门。此其说固无以易。余则谓人与天地。合其生德者。非肾与命门。乃心也。即岐黄家亦岂不以心为五脏六腑之君乎。复见天地之心。正见生生之心。天地生生之心。正为大生之德。而先儒言心如谷种。言生生也。释氏亦谓。万物生于心。道家谓。众妙之门。在谷神不死。由斯以观。此心之中。冲然湛然。总是生机生理。而一毫阴刻 杀之象。不得而蚀之。心生则百脉皆生。精与血无不随之而生者。所谓与天地合其德。先天而天弗违者也。即阴德之说。吾犹以为是后天之补助。不免落第二义。而况药物乎哉。且不独男子也。妇之婉HT 淑顺。以妇德称者。率云宜子。彼亦具有天地之心。德与男子合。

　　亦属先天。至于医方之有百子九子。六神二仙。用以补助精血。讵不奇中。然皆后天而奉天时者也。余持此说。

　　以阅世征应。百不失一。今读大生子所撰着。余未能一一悉其义。然有味乎大生。而为言也。自大生方论行。而以后天补先天。以先天养后天。当万不失一。（诒美堂集）

　　〔赵氏（献可）邯郸遗稿〕未见〔赵氏（养贤）产宝新书〕未见萧埙曰。赵献可邯郸遗稿。单养贤产宝新书。为胎产秘笈。世所罕读。

