<!-- { "loadSidebar": true } -->
　　〔龚氏（定国）内府秘传经验女科〕一卷 存〔亟斋居士达生编〕一卷 存小引曰。胎产非患也。难产则为人患。人患不殄。则归之于天。天何尤乎。亦唯求之人事而已。此编专为难产而设。盖区区一得之愚。亦即区区一点真诚之念。倘能熟看谨行。皆可先生如达。于是人患弭。而天德叶矣。然知之而不言。非也。闻之而不传。亦非也。好生者见之。宜为广布。有力者重刻通行。无力者手钞数册。口授数人。随分所至。未必非吾儒同胞同与之一事。吾人利济为怀。原非求福。然积善余庆。必有攸归。达天德也。但此编揣摩印证。委系无疑。凡重刻手钞时。不必改动。尤不必增入方药。以相矛盾耳。康熙乙未天中节。亟斋居士记于南昌郡署之西堂。

　　〔武氏（之望）济阴纲目〕十四卷 存四库全书提要曰。济阴纲目十四卷。国朝武之望撰。汪淇笺释。之望字叔卿。自暑关中人。淇字瞻漪。一字右子。钱塘人。是书所分门目。与证治准绳之女科相同。文亦全相因袭。非别有所发明。盖即王肯堂书。加以评释圈点。以便检阅耳。

　　〔岳氏（甫嘉）妙一斋医学正印种子编〕二卷 存岳甫嘉序曰。种子编。乃予医学正印编之一也。合女人调经。固胎护产。为上下卷。藏之笥中久矣。曩在金陵时。侍御赵公劝予授之梓。予见峦儿饮冰茹 。未便购梓。及随任禹杭半载。见儿悬鱼之暑。垂橐更甚。是编几付之尘蠹。无复公世想。适触杭城中。有标榜通衢。鬻打胎绝产之方为业者。其术之不仁。一至是。儿虽禁示颇严。未必无一二潜鬻。以图射利者。天下往往有求嗣而艰育者。乃怀妊而反欲堕之。不几拂天地好生之德乎。予于是出是编。命儿曰。宁减我辈卫斋之膳。亟授之梓。以告杭人。并以舍天下之为杭人者。庶不至习为残忍刻薄之业。缘是而减口腹之奉。可以惜福。习保身之法。可以延年。得广嗣之意。可俾天下男无不父。女无不母。为当今圣天子。成一多福多寿。多男世界。予与尔之心。不更惬乎。峦唯唯旋付剞劂。

　　〔女科全编〕未见〔钱处士（阙名）绣阁宝生〕（大生要旨作绣阁保生书）未见〔汤处士（阙名）保产机要〕一卷 存柯 序曰。秦郡汤处士保产机要一册。余近得读之。见其简切谆复。谋付重梓。杜子莹阳又以钱处土绣阁宝生遗余。所言吻合。余因遍简医书。朱丹溪产宝百问。杨子建十产论。陈自明妇人良方。参考互订。始知汤钱两编。皆本于先哲。而疏衍详明。一览尽见。余遂以机要为主。存其确论。节其冗言。补其未备之条。载以经验之剂。

　　至易至简。可遵可行。居家者其可忽诸。至若胎前产后各证。浩不及载。惟临产一关。医家不能措手。故着为通俗之言。以行于世云。丙辰秋日吴 集庵柯 识。

　　〔李氏（春茂）妇人诸证辨览〕未见按〔李氏（中梓）女科微论〕未见按〔王氏（宏翰）性原广嗣〕未见〔女科机要〕未见按上见于吴县志。

　　〔萧氏（埙）女科经纶〕八卷 存萧埙序曰。两仪定位。阴阳肇分。天地即以阴阳化生万物。故经云。阴阳者。天地之道。万物之纲纪。变化之父母。而男女其阴阳之始也。圣人以六经垂教万物。易始乾坤。诗首关睢。书传厘降。礼着内则。春秋载王姬。

　　盖以夫妇为人道之造端。而妇人乃孳育化原之本。是以掺调燮之术者。不可不于妇人之病为独重也。自寇宗 谓宁医十男子。莫医一妇人。以妇人病。四诊有所不能尽。而其所患者。多隐曲不可述。如月经胎产。至崩淋带下。

　　俱属鄙琐。难以言示。然而妇人之病，惟兹诸证为最要。故着书者。于兹尤不可不亟讲也。余纂辑医学经纶。博极群书。兼综条贯。凡杂证得一百六十有三。采摭名贤之论。七千条有奇。而妇人月经诸证不与焉。诚以妇人之病。莫重于月经胎产。崩淋带下。是以别立标名。曰女科经纶。凡一切内外虚实寒热。各有条序按之。略方名。

　　详治论。俾学人知所从事。其于妇人病。庶毋患治疗之倍难于男子也。司马子长称扁鹊过赵闻邯郸贵妇人。病带下。即为带下医。夫妇人病。不止于带下。而扁鹊所过。随以其名闻诸侯间。知古人留心于妇人病。盖慎且重也。

　　今之医者。非如扁鹊遇长桑君授上池神术。舍昔圣昔贤之论。而欲冀为洞垣之见。不其难哉。苟有志斯。其以是编。为规矩焉。绳墨焉。可也。康熙甲子岁孟秋七月。 李棘人萧埙赓宸六氏漫识。

　　〔程氏（云鹏）种嗣玄机〕未见程云鹏曰。天地虽极凝寒。生理未尝谢绝。元精不蓄。恣情于方士金丹。或闭塞于穷愁哀怨。或田乏膏腴。

　　或疲于奔命。自弃而已。天地何心。又有坚持经朔之谈。妄冀葭吹六管。捕影捉风。徒令若敖氏笑而引为同病。

　　（慈幼筏序）

　　〔陈氏（治）济阴近编〕五卷 存〔济阴近编附纂〕一卷 存（吴氏（仪洛）女科宜今〕未见按上见于伤寒分经凡例。

　　〔唐氏（千顷）大生要旨〕五卷 存〔秦氏（之祯）女科切要〕未见按上见于陈懋宽伤寒大白序。

　　〔吴氏（道源）女科切要〕八卷 存〔冯氏（兆张）女科精要〕未见按上见于锦囊秘录。

　　〔沈氏（金鳌）妇科玉尺〕六卷 存自序曰。尺者。划分寸。量短长。取其准也。尺而以玉为之。分寸所划。坚久不磨。尤准之准也。余窃思短长之数。必取准于尺。于物然。于病亦然。于妇女之病。更无不然。何则。妇女深居闺房。则情不畅。妇女见地拘局。则识不开。妇女以身事人。则性多躁。妇女以色悦人。则心偏妒。稍有不遂。即为忧思。忧思之至。激为怨怒。不知忧则气结。思则气郁。怨则气沮。怒则气上。血随气行。故气逆而血亦逆。血气乖争。百疾于是乎作。

　　及其疾作。又苦不自知。即或知之。而幽私隐曲。又不肯自达。且多掩弊。于是其家委之医。医一凭之脉。而此翕翕跳动之脉。欲借以测妇女幽私。达妇女隐曲。毫厘千里。贻祸不少。岂非妄意揣度。而未知用玉尺以量之。

　　且用玉尺。以求得其准乎。昔者仓公诊女子。知其欲男子不得。脉出鱼际一寸。是以玉尺量准者也。古来如仓公之医者不乏。要皆量以玉尺而能准者。举古人为法。求得其准焉。夫何幽私隐曲之不可达哉。虽然。言医之书甚繁。其不能读者无论已。有能读者。苟非识精见卓。确有把持。将此纷纷聚讼者。何自援以为准。余故不惮参稽。

　　着为妇科六卷。所言诸病。必按脉切证。要于的当。不失幽私隐曲之所在。摘录前人之语及方。悉皆至精至粹。

　　百用百效者。以是而当尺之分寸。庶几如玉所划。坚久不磨。取以量妇女病。应无不得其准之准者欤。乾隆甲午清明前二日。无锡沈金鳌自书。

　　〔舒氏（诏）女科要诀〕一卷 存

　　卷七十四

　　方论（五十二）

　　〔师巫颅囟经〕宋志二卷 存原序曰。夫颅囟者。谓天地阴阳。化感颅囟。故受名也。尝贤黄帝内传。王母金文。始演四序二仪阴阳之术。

　　三才一元之道。采御灵机。黄帝得之升天。秘藏金匮。名曰内经。百姓莫可见之。后穆王贤士师巫于崆峒山。得而释之。叙天地大德。阴阳化功。父母交和。中成胎质。爰自精凝血室。儿感阳兴。血入精宫。女随阴往。故以清气降。而阳谷生。浊气升。而阴井盛也。甚者二仪互换。五气相参。目睹元机。非贤莫达。谓真阴错杂。使精血聚而成殃。阳发异端。感荣卫合而有疾逆。使婴儿才养。惊候多生。庸愚不测始末。乱施攻疗。便致枉损婴儿。

　　吁哉吁哉。遂究古言。寻察端由。叙成□目曰颇囟经焉。

　　巢元方曰。中古有巫方。立小儿颅囟经。以占夭寿。判疾病死生。世所相传。有小儿方焉。（诸病源候论○千金方作巫妨）

　　刘 曰。颅囟经。世传为黄帝之书。至周穆王时。师巫得之于崆峒洞。今不可考。（幼幼新书）

　　陈自明曰。婴童宝鉴集云。小儿方论。起自巫方。黄帝云。吾不能察幼小。赖国有巫方。能知小儿之寿夭耳。

　　（妇人良方）

　　四库全书提要曰。颅囟经二卷。不着撰人名氏。世亦别无传本。独永乐大典内。载有其书。考历代史志。自唐艺文志以上。皆无此名。至宋艺文志。始有师巫颅囟经二卷。今检此书。前有序文一篇。其所谓师巫。与宋志相合。当即此本。疑是唐末宋初人所为。以王冰素问注第七卷内。有师氏藏之一语。遂托名师巫。以神其说耳。其名颅囟者。案首骨曰颅。脑盖曰囟。殆因小儿初生。颅囟未合。证治各别。故取以名其书。首论脉候至数之法。小儿与大人不同。次论受病之本。与治疗之术。皆极中肯綮。要言不烦。次论火丹证治。分别十五名目。皆他书所未尝见。其论杂证。亦多秘方。非后世俗医所可及。盖必别有师承。故能精晰如此。宋史方技传。钱乙始以颅囟经著名。召至京师。视长公主女疾。授翰林医学。钱乙幼科冠绝一代。而其源实出于此书。亦可知其术之精矣。护据永乐大典所载。裒而辑之。根据宋志旧目。厘为二卷。

　　俾不至无传于后矣。

　　按诸病源候论。所谓巫方颅囟经。即是书也。方与彭通。吕览□□□□曰。巫彭作医。师巫亦是巫方之谓也。

　　是书非据王冰师氏藏之一语。而托名者也。

　　〔卫氏（泛）颅囟经〕三卷 佚按上见于太平御览张仲景方序。

