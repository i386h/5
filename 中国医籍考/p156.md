<!-- { "loadSidebar": true } -->
　　〔阎氏（孝忠）重广保生信效方〕宋志一卷 佚〔刘氏（ ）幼幼新书〕宋志四十卷 存李庚序曰。医家方论。其传尚矣。自有书契以来。虽三坟之言。世不得见。而神农本草。黄帝内经。乃与庖牺氏之八卦。绵历今古。烂然如日星昭垂。信乎药石不可阙于人。而医书尤不可废于天下。或者乃谓医特意耳。

　　不庸着书。唐史臣以此剧口称道于许嗣宗。殊不知张仲景孙思邈辈。率千百年。而得一人。使其方剂之书不传。

　　则医之道。或几于熄矣。是或一偏之论也。湖南帅潮阳刘公镇拊之暇。尤喜方书。每患小儿疾苦。不惟世无良医。

　　且无全书。孩抱中伤。不幸而殒于庸人之手者。其可胜计。因取古圣贤方论。与夫近世闻人家传。下至医工技工之禁方。闾巷小夫试之秘诀。无不曲意寻访。兼收并录。命干辨公事王历义道主其事。乡贡进士王 子是编其书。

　　虽其间取方或失之详。立论或失之俗。要之皆因仍旧文。不敢加窜定。越一年而书始成。惜乎公未及见。而疾不起。公临终顾谓庚曰。幼幼新书。未有序引。向来欲自为之。今不是及矣。子其为我成之。庚曰。谨闻命。呜呼。学士大夫。公天下以为心者。几何人哉。

　　平日处念积虑。无非急己而缓人。先亲而后疏。物我异观。私为町畦。其来盖非一日。昔吾夫子助祭于蜡。出游鲁观之上。喟然发叹。以谓大道之行。天下为公。故人不独亲其亲。不独子其子。大道既隐。天下为家。各亲其亲。各子其子。夫子之叹。盖叹鲁也。然而天下后世。岂止一鲁而已哉。滔滔者皆是也。东汉人物。如第五伦者。

　　悃无华。质直好义。似若可喜也。意其设心，必有大过人者。至于或人问之。以有私乎。伦则曰。吾兄之子。

　　常病一夜。十往退而安寝。吾子有疾。虽不省视。终夕不寐。自以谓不能无私。夫以兄之子尚若尔。况他人之子乎。以第五伦尚若尔。况下伦一等者乎。宜乎夫子之叹之也。今公之为是书。使天下之为父兄者。举无子弟之戚。

　　少有所养，老有所终。家藏此书。交相授受。庆源无穷。其为利顾不博哉。以此知公之存心。非特无愧于今之人。

　　抑亦无愧于古之人矣。绍兴二十年九月几望谨序。

　　楼 跋曰。庚午秋仲潭帅刘方明以疾不起。仆摄帅事。问诸府人。公治潭久。凡所兴立。不为苟且计。得无有肇端既闳。偶未就者。于是以幼幼新书来告。索而观之。则古今医家之书。若方与论。为婴孺设者。无不毕取。

　　包并总统。类聚而条分之。如适通寰。百货具在。如开藏室。群玉粲然。随所宜用。必厌其求。噫。昔好事人。

　　得一名方。椟藏谨守。虽父子誓以不传。方明于此。顾能穷探博取。萃为成书。锓版流通。与世共宝。则其用心亦仁矣哉。因命趣工。以成其美。又集旧传宜子诸方。列系于下。为第一通云。

　　石才孺后序略曰。褐阳刘公帅荆湘，尝命编集古今医书中小儿方剂之说。为一书。总四十卷。目曰幼幼新书。

　　既成三十八卷。而疾不起，漕使四明楼公实继其政。乃曰。前之美不可不成。因命亟迄其事。因合后二卷为一。

　　复纂历所求子方论为一卷。冠其篇首。阅月而书成。噫。可谓尽矣。

　　陈振孙曰。幼幼新书五十卷。直龙图阁知潭州刘 方明撰。集刊未毕而死。徐 寿卿以漕摄郡趣成之。

　　曾世荣曰。调理婴孩小见。上古黄帝未有言着。鬼臾区云。谓小儿受病。令是一门。故不载素问。始自巫人颅囟经。篇章三举。自后智者继述本末。世传诸家之善。经进详要旨证准绳之者。凡八十一家。近世湖南潭州周宅。广收其文。专入编集。目曰幼幼新书。四十册。仅数十万。排列名方。似涉繁碎。犹如元帅要退伏兵。欲以一箭败阵。乃定太平。彼时求选一夫善射。急于百万军众。皆张弧矢。以待比较优劣。临机对垒。就敌之势。不可得而用之。奇正退其潜伏。犹据再三。乃非良将者耶。临时检阅。审较可否其效验。正由渴而掘井。斗而铸兵。

　　不亦晚乎。学医之士。若不究竟胸次。了了肘后。简往直截。扶危之功。若也取次缓慢。智意不逮。彷徨之久。

　　出不得已。肆意而设。自不知惭而且愧。有如马服子强战。无不失利。（活幼口议）

　　按万历丙戌。古吴陈履端刊行是书。其方论字句。并为笔削。以故刘氏原书之晦尚矣。特秘府所藏。明人钞本。实为完帙。每卷首尾有二印。曰中山世裔。曰和阳刘氏。奕世儒医。岂其方明氏之后欤。宽政辛亥祖考蓝溪君申请以传录之。医藏目录。为陈履端所着。疏甚。

　　〔郑氏（端友）全婴方论〕二十三卷 存按是书世久不见传本。文政己卯西京福井榕亭（需）缮写。以被贻焉。来书称其板式。类乎宋椠。而惜阙第一第二两卷。云考观末卷记常所治病。有绍兴庚戌干道壬午文。则知端友实为高孝两朝间人。医学源流。所谓淳 中。

　　当是淳熙讹字。而其方论。援证该备。间述新见。有刘氏幼幼新书。所未收者。是亦小方脉科不可少之书也。

　　〔朱氏（端章）卫生家宝小儿方〕宋志二卷 佚〔亡名氏小儿秘要论〕宋志一卷 佚〔亡名氏小儿卫生总微论方〕二十卷 存何大任序曰。余先君有小儿卫生总微论方二十卷。家藏甚久。今六十余载矣。不知作者谓谁。博加搜访。未尝闻此书之流播也。自婴孩初育。以至成童。所谓保卫其生。总括精微。视古今方书。极为详尽。仁哉着书者之心也。宗族亲旧间。幼稚有疾。余每口传指授。效如影响。又取其可以通用于大人者。增汤剂而用之。尤为神异。

　　岂此书不言之妙。有待于余而发耶。乌可掩为一家之宝。而不与人共之。于是集二三同志。订正其誊写之舛。锓于行在太医局。以广其传。得此者敬而用之。当知余言不缪。或未免画蛇添足之讥。不暇顾矣。吁。齐鲁大臣。

　　史失其名。恨不得详其人也。嘉定丙午立春日。和安大夫特差判太医局何大任序。

　　朱臣序曰。保幼大全。即小儿总微论方之别名也。以其制方着论。详审精密。故复名之。曰保幼大全。予素颇有志于济物。见医家书。每喜蓄之。挥使郑君和精于小儿医者也。与予友善。予扣其所以精于医之故。乃出是书焉。予阅是书之异于寻常也。又扣其所以得之之故。则曰。相传农人得之于古冢中。于是求以录之。郑君无难色。遂以全集授予。录而珍藏诸笥者有年矣。间遇小儿疾。按方试之。往往得奇验。一日偕宣城令李君宗仁询民瘼。会于公所。语及是书。宗仁乐于济物者也。即取而刊之。以广其传。不数月而成。噫，予窃禄明时。无补于吾民尚矣。使一二孩提之童。得因是书而济万分之一于危迫仓卒之际。予之素心。宁不亦少慰乎。若其为术之高下。明者当自得之。盖不待予言者。姑序其所自云。

　　四库全书提要曰。小儿卫生总微论方二十卷。不着撰人名氏。凡论一百条。自初生以至成童。无不悉备。论后各附以方。前有嘉定丙午和安大夫特差判太医局何大任序。称家藏是书六十余哉。不知作者为谁。博加搜访。

　　亦未尝闻此书之流播。因锓于行在太医院。（案南宋虽定都临安。而当时犹称行在。以示恢复之意。咸淳临安志所载甚明。）以广其传。案北宋钱乙始以治小儿得名。其药证直诀一书。仅有传本。亦不免阙略。其他如晁陈二氏所着录者。有婴童宝鉴小儿灵秘方。小儿玉诀。小儿医方妙选。小儿斑疹论诸书。皆不可得见。是书详载各证。如梗舌鳞疮之类。悉近时医书所未备。其议论亦笃实明晰。无明以来诸医家党同伐异。自立门户之习。诚保婴之要书也。此本为明宏治己酉济南朱臣刻于宁国府者。改名保幼大全。今考嘉定本原序。复题本名。臣序又称得之。医者郑和。和得之古冢中。其说迂怪。盖方伎家自神其授受。亦无取焉。

　　〔董氏（大英）活幼悟神集〕宋志二十卷 佚〔安庆集〕宋志十卷 佚〔汤氏（民望）婴孩妙诀论〕宋志三卷 佚陈振孙曰。汤氏婴孩妙诀二卷。东阳汤衡撰。衡之祖民望精小儿医。有子曰麟。登科。衡。麟之子。尤邃于祖业。为此书九十九篇。

　　〔汤氏（衡）博济婴孩宝书〕宋志二十卷（ 竹堂书目作二卷）未见熊均曰。宋南渡时。南阳汤民望精小方脉。其子麟登进士第。麟子衡尤邃于此学。因以得官。遂述其家传。

　　有明验方二十卷，刊于会稽斋。谓之曰婴孩宝书。

　　〔陈氏（文中）小儿病源方论〕四卷 存郑全序曰。尝闻范文正公之言曰。不为宰相。当为良医。夫以宰相之尊。岂医者之卑。所事同日语。反而思之。宰相以道济天下。医者以术济斯人。其位望思不同。其存乡于济人一也。余见世之所谓医者。以病试药。以药试人。比比皆是。间有一济而愈者。出于幸也。孰能收万全之效乎。淳 庚戌来游涟水。此见医者。惟陈公文秀一人而已。陈公明大小方脉。于小儿疮疹。尤造其妙。涟水自守将萧宣使以下。与夫时官富民之家。多以疾笃为忧。群医环视。缩手无措。而公独优悠和缓。随证施治。皆收奇效。至于闾阎细民。以急告者。公不以其家之窘窭。匍匐往救。此赖以全活者。不可枚举矣。又有目之所不见力之所不及者。必罹于是。图其形状。别其证候。

　　迹其方论。板而行之。其意欲使天下后世。俱受其惠。吁。陈公之心。其文正公之心乎。公姓陈。名文中。字文秀。宿之符离人也。亡归宋。处涟水十五年。涟人无小大。识与不识。皆称之为宿州陈令。居维扬医道盛行。有子业儒呼卢喝。亦之报其在是乎。余曰。其尚味之不释乎。嘉其用心古。而择术精。故叙此见于卷末。

　　〔杨氏（士瀛）婴儿指要〕五卷 未见〔刘氏（完素）保童秘要〕二卷 存〔曾氏（世荣）活幼心书〕国史经籍志三卷 存自序曰。闻之先儒云。天向一中分造化。人于心上起经纶大哉心乎。其万事之机括乎。前乎千百世而上。为天地立心。生民立命者。此心也。后乎千百世而下。为往圣继绝学。来者续师传。亦此心也。是心也。以之活幼。

　　则有恻隐之真。所谓乍见孺子。将入于井。皆有怵惕恻隐者。无非此心中来。宋翰林侍御太医戴克臣者。（徽宗朝名尧道）活幼宗师也。取信当时。有声朝野。心以传心。得其妙者。惟丞西高原刘茂先。（名祀自号固穷山臾）茂先之心。其五世孙字直甫者。（名思道）又深得之。推其所得。随施辄效。亦可以见其用心矣。然昔贤之学。

