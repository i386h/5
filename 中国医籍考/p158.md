<!-- { "loadSidebar": true } -->
　　书虽多而专门极少。用之者罔见其效。近世后学钱大用早游江浙。遇京师太院名公。讲明医道。师事老学明经之儒。采诸家治过小儿有验奇方。集为一部。名曰活幼全书。请予为序。予观大用所集新书。与诸书不同。试之累有神验。但文理驳杂。乱而不序。乃取方中最验可录者三百余条。编成次序。分为门类。作为歌赋论断。以列于前。复以巨细详略。以条于后。俾士之治小儿者。易于检阅。举其纲以见其目。某疾用某方。某方治某疾。理之谬者正之。传之讹者去之。繁者删之。略者详之。不疏不略。有条有伦。后之学医者。则而象也。用药者取而证之。不患药之不应。而疾之不愈矣。若夫集方以沽名。用药以利己。大用不为也。大用医得师传。存心仁浓。切于活幼。积方有年。今发之虽不责报。而天之报之者。自有默相之理。方岂云乎哉。是为序。

　　〔薛氏（铠）保婴撮要〕明志二十卷 存薛己序曰。保婴提要一书。余先人所编集也。余所尝治验者。因类附焉。大参石山沈公见而嘉之。谓有益于民也。遂付诸枣。呜呼。先人之用心。于是乎不泯矣。昔先人之为是书也。其意甚勤。尝诲己曰。稚科惟洁古老人最精。若陈文中钱仲阳。则二大家也。文中未尝专用热剂。而后世宗陈者或失之。仲阳未尝专用凉剂。而后世宗钱者或失之。故有互相诋排。遂为二先生累者矣。而二先生之法。则岂端使然哉。又曰。小儿无补法。此俗说之误也。钱陈二先生之法无是也。然世之持是说以杀人者多矣。可不戒欤。又曰。大人小儿。其剂异制。所以然者。大人之肠胃大。其剂宜丰。小儿之肠胃小。其剂宜约。法固然也。且儿亦有大小。襁褓之儿。剂不可同于髫。髫 之儿。剂不可同于成童。□□胃之不堪。必有所伤。是以治者慎之也。□□攻伐之剂者。必审察其真。

　　毋眩不足为有余。中病即止。徐而调之。病必善愈。不止者。命之曰过剂之伤。儿之忧也。治者慎之。又曰。子母一体也。况未食之儿。全资母乳。其感通尤速。故母病子病。母安子安。由此言之。凡诊儿病者。不可不察其母矣。但疗其母。子病自愈。一则药之气味。酿乳汁中。入儿之腹。一则母病既去。儿饮善乳。二者儿皆有得愈之道。诚疗儿之善术也。若母无他疾。其儿自病。然儿甚苦于服药者。亦当与母服之。药从乳传。其效与儿自服药等。吾盖屡拭之。非漫云也。又曰。大人小见。其治同也。夫何故五行生克。其理一焉耳。治病而不本诸五行之生克。其盲其聋。其愦愦者欤。兹吾所惧而弗敢也。且吾所论集保婴方治。多可通于大方脉治者。在识者善用之而已。又曰。

　　诸所集或多旧方。盖欲其备。非谓按方即可施治也。旧方多因当时病者而制。与今人所患病情。未必悉合。大率未可遽用。宜审酌之。噫。凡先人所以剖玄示要。谆谆以诲小子者。可谓详且至矣。余小子安敢忘诸。安敢忘诸。

　　夫玄微之语。切要之论。乃稚科之指南也。业者不可不知也。读保婴书，而不通是论。其待转户而亡其枢。挈裘而亡其领者欤。恶乎可哉。恶乎可哉。遂谨述先人之语。而次序记之。用置诸卷首。先人讳铠。字良武。素业儒。

　　为郡学生，以明医征。弘治年间。为太医院医士。今赠院使。所着述甚多。此特其一耳。平生履历。纪于学士大夫。载于家乘及墓志为详。兹不赘及。嘉靖三十四年。岁次乙卯。九月朔旦。奉政大夫太医院院使致仕男薛己谨书。

　　四库全书提要曰。保婴提要八卷。明薛铠撰。铠字良武。昊县人。宏治中。官太医院医士。是编分门纂辑。

　　于幼科证治。最为详悉。其论乳下婴儿有疾。必调治其母。母病子病。母安子安。且云小儿苦于服药。亦当令母服之。药从乳传。其效自捷。皆前人所未发。其子太医院院使己又以其所治验。附于各门之后。皆低一格书之。

　　后人集己遗书。为薛氏医案。此书亦在其中。考卷首苏州府知府林懋举序。有请己纂而约之之语。疑铠但草创此书。其编纂成帙，则实出己乎。后人收入己书。盖由于此。此本为嘉靖丙辰所刊。犹未编医案以前。单行之帙也。

　　按〔王氏（纶）节斋小儿医书〕未见按上见于浙江通志。引黄氏书目。

　　〔刘氏（锡）活幼便览〕二卷 存自序曰。古人谓良医治未病。犹良相治未乱。盖防微杜渐。远虑深谋。则祸乱无自而作。深根固本。思患预防。则疾病无自而生。斯理也。虽调摄者不可不知。而养子者尤不可不谨也。古人育子。深明此理。不惟节爱养于形生之后。且谨胎教于未生之先。不惟审医疗于有疾之日。且预防慎于未病之时。故其生子。气质自异。形体自充。既无庸恶陋劣之质。亦无夭折卒暴之患。今之养育者不然。在孕则胎教无素。致使受邪于胚胎之时。养育则专事姑息。又使过伤于萌芽之际。日积月累。酿成疾。受病二三分。父母尚不省悟。至五六分。方知就医。若遇明哲之士。不致谬妄。亦能挽危挽安。倘遇无知鄙夫。不究病源。不治根本。乘急射利。妄投药饵。卒致告变。

　　此皆父母不谨于始。有以致之也。可胜叹哉。予以童医。世居新安。自幼迄今。继述斯业。凡见小儿疾患。得于时令天行者。虽尝随病救治。亦能取效万一。然穷乡远邑。耳目之所不及者。岂能一一救济。而人人晓告之哉。

　　古人云。施药不如施方。盖药之所及有限。而方之所及无穷。予窃以为施方使治已病。又不若示法使治未病也。

　　古方古法。虽详着于演山省翁活幼口议。全幼心鉴。钱氏陈氏诸家之书。大行于世。然皆繁多散漫。人不能遍观而尽识。至于吾但心法独得之妙。又皆得之于家传口授。不能家喻而户晓。于是选择诸书。参互祖训。取其养育切要者。三十余条。编为一书。名曰活幼便览。前三十余条。首明保胎原本之理。次着随时爱养之法。使人视此以为抚育之节。而不为姑息所害。后百余条。各究受病之原。附带经验急救之方。使人因此以识治疗之理。而不为医家所误。间有禀受亏欠。赋命短促。而夭折疲癃之患。素定于成形之初。亦非医疗所能全活。又皆备录于其间。使人知此。而不妄归罪于医也。噫。小儿之科。古称为难。微言奥理。千变万化固非一帙所能尽述。然而大略大法。亦不外此。故敢僭越编集成帙。刊行于世。庶几远迩举知养育治疗。而不致于迷惑失措也。若夫因时制宜。随机应变。不泥古人之陈迹。□又神圣工巧之能事。岂吾庸愚所能预言者哉。正德五年岁舍庚午孟春下浣。新安刘锡书。

　　〔彭氏（用光）原幼心法〕国史经籍志三卷 存〔亡名氏保婴得效方〕未见〔幼幼全书〕未见按上见于古今医统。

　　〔鲁氏（伯嗣）婴童百问〕国史经籍志十卷 存〔四明陈氏（阙名）小儿按摩经〕未见按上见于针灸大成。

　　〔薛氏（己）过秦新录〕一卷 存自序曰。小儿医名哑科。盖以幼稚不能自言病。虽或能言。而亦多不知调摄。噫。可谓难也已矣。故治者苟不察兼脉色。疗兼子母。量大小虚实而施之。鲜无误者。余切悯焉。思所以保之。敢摘是科之最要者。说数条方数枚。聊成小帙。合溪史君梓曰过秦新录。非能由博致约。特欲其简省易阅。以便初学。及乡僻人士耳。诚采用者。更能临证制宜。则于病情。庶可以毕照之矣。嘉靖庚戌春三月之言。

　　按薛氏十六种所辑。题曰保婴金镜录。

　　〔保婴粹要〕一卷 存〔王氏（銮）幼科类萃〕明志二十八卷 存朱云凤序曰。甚哉医之难言也。甚哉幼科尤难言也。是故缓急者宜也。轻重者势也。表里者别也。知缓急之宜存乎因。得轻重之势存乎通。察表里之别存乎明。是故泥者因之反也。通者局之反也。明者暗之反也。因其宜。通其变。明其故。匪衷曷运。甚哉医之难言也。稽幼虽同而异。宜似乎缓而实急。势若乎重而实轻。别恍乎表而实里。幼言之艰也。是故应其缓则疾。应其轻则危。应其表则敝。匪神曷变。甚哉幼科尤难言也。幼科而难则已乎。曰。否。稽类则引伸其变。稽萃则推类其余。医之胜书者也。有子赞孔子无以加。曰出乎类。拔乎萃。

　　以之名书。若有妄焉。曰。否。难言而悉。法古而神。自活幼以来。数十百家。广大宣朗。首以述。次以衍。终以方。曰述则否者去。曰衍则意者详。曰方则变制。若源之有本。由是而得其宜焉。由是而得其势焉。由是而得其别焉。明其期而曷难乎。容湖讳銮字文融。懋之之从祖也。世居乌程。自宋及今。以医名家。数传而容湖神知幼术。恂恂若儒。求活者若市。年愈耆而业愈精。予暇日懋之以是书求冠为请。予尝以胤祈命知客湖。故不佞僭言。

　　湖州府志曰。王中立。乌程人。精于婴儿方脉。孙以勤。曾孙元吉。世传其业。至銮继业尤精。名动四方。

　　所着幼科类萃行世。

　　按乌程县志。以是书为中立曾孙元吉所着。浙江通志。引黄氏书目曰。銮字符吉。二书似误。

　　〔鲁氏（守仁）保婴心法〕未见李维祯太医院吏目鲁君墓志曰。君先世衢郡常山县人也。国初祖望石为医学提领。始徙西安。望石生廷臣。

　　廷臣生世华。世华生一 。一 生明。明生宗知宗信宗朝。宗知生守世守仁守身。嘉靖间章圣献皇后不豫。诸医无功。有荐宗朝者。服汤三日而间。拜太医院御医。朝无子。以守仁为后。受其要享。尽其方书。所着保婴心法行于世。则君父也。（大泌山房集）

　　〔徐氏（春甫）幼幼汇集〕三卷 存〔刘氏（伦）济世幼科经验全方〕一卷 存〔亡名氏活幼济世全书〕医藏目录卷阙 未见〔活幼名方〕医藏目录卷阙 未见〔秘传幼科纂要〕医藏目录卷阙 未见〔释氏（如惺）普慈秘要〕医藏目录二卷 未见〔许氏（养冲）葆元一鉴〕医藏目录卷阙 未见〔何氏（继宗）医机心论〕医藏目录二卷 未见〔闵氏（道扬）保婴要览〕医藏目录二卷 未见〔贾氏（一元）保婴全书〕医藏目录四卷 存〔李氏（捷）小儿脉辨方论〕医藏目录一卷 未见〔支氏（秉中）保婴直指〕国史经籍志五卷（古今医统作四卷）未见〔姚氏（能）小儿正蒙〕未见按上见于浙江通志。

　　〔秦氏（昌迈）幼科折衷〕未见按上见于松江府志。

　　〔万氏（全）育婴家秘〕四卷 存〔幼科发挥〕二卷 存自序曰。粤自先祖杏坡翁。豫章人。以幼科鸣第一世早卒。先考菊轩翁孤。继其志而述之。成化庚子客于罗。

