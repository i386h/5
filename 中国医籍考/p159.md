<!-- { "loadSidebar": true } -->
　　娶先妣陈氏生不肖。乃家焉。其术大行。远近闻而诵之。万氏小儿科。云为二世。罗有巨儒张王泉胡柳溪。讲明律历史纲之学。翁知全可教命。从游于夫子之门而学焉。颇得其传。翁卒矣。顾其幼科之不明不行也。前无作者。

　　虽美弗彰。后无述者。虽盛弗传。不肖之责也。故予暇日。自求家世相传之绪。散失者集之，缺略者补之，繁芜者删之。错误者订之。书成。名育婴家秘，以遗子孙为三世。惜乎有子十人。未有能而行之者。其书已流传于荆襄闽洛吴越之间。莫不曰此万氏家传小儿科也。余切念之。治病者法也。主治者意也。择法而不精徒法也。语意而不详徒意也。法愈烦而意无补于世。不如无书。又着幼科发挥以明之者。发明育婴家秘之遗意也。吾不明。后世君子必有明之者。不与诸子。恐其不能明。不能行。万氏之泽。未及四世而斩矣。极闸人者。苟能如尹公他得庾公之斯而教之。则授受得人。夫子之道弗坠。若陈相虽周孔之道。亦失其传也。诸贤勖之哉。万历己卯夏至日自书。

　　〔孟氏（继孔）幼幼集〕四卷 存江宁府志曰。孟继孔。字春沂。亚圣公裔。宋南渡以医名世。居吴门。洪武初隶太医院。继孔幼颖慧。习举子业。游焦澹园先生之门。父垂殁。命医世业。道术日进。声满都邑。生平存活婴稚。未可数计。每痘疹流行。

　　间从群儿游嬉中。预决生死。无不奇中。性通脱不羁。所得金钱。悉推予贫乏。随手辄尽。殁之日囊无余物。所着有幼幼集。

　　〔冯氏（其盛）幼科辑粹大成〕十卷 存〔□氏□□小儿杂证便蒙捷法〕十卷 存〔亡名氏秘传小见二十二方〕未见〔牛黄镇惊锭子方〕一卷 未见〔田氏（阙名）保婴集〕一卷 未见按上见于也是园书目。

　　〔亡名氏小儿推拿秘诀〕（旧题周于蕃撰）明志一卷 存自序曰。小儿推拿之说。其来已旧。而书不概见焉。自余年二十七。乃始举长子。且多疾。有黄冠善此术。请试之觉验。然得自口授。习而不察。语亦不详也。顾不佞每留心此书。忽一旦偶得之。若有所授之焉者。然又不无错谬。因细心历访诸方士。暨凡业此术者。陆续参订。有得即录之。渐次明尽。几欲梓之以传世。适上庸长令申吾张侯天植仁慈。雅志怀少。且此中俗尚巫教。病者往往误伤无算。侯深悼之。故一见其书。辄付之梓。而属不佞引其端。余惟小儿无七情六欲之感。弟有风寒小湿伤食之证。且初生脏腑脆薄。不经药饵。稍长又畏药难投。

　　惟此推拿。一着取效于面步掌股皮骨之间。盖面步掌股。与脏腑相连。医者以一色而觇人气候。以一脉而诊人休咎。故可思矣。得是书者。傥能察其病证。循其穴道。施以手法。而汗吐下三者。尤能得诀。大者又稍兼以药饵。未有不随试而随效者也。真足补造化之不及哉。而张侯命梓之意。利亦溥矣。敬书之以告诸同志者。万历乙巳秋楚人周于蕃书。

　　按是书。据周序。非其所自着。万历中刘氏乔山梓行急救小儿推拿法二卷。署曰太医院姚国祯述辑。又万历甲辰胡连璧校刊活婴秘旨推拿方脉一卷。题曰全溪龚云林述撰。太医姚国祯补辑。其说并与是书同。而查胡序似出于其手者。龚居中幼科百效全书序。余家庭授受疗男妇之法奇正不一。独小儿推拿。尤得其传。转关呼吸。瞬息回春。一指可贤于十万师矣。而其法与亡名氏慈幼秘传李盛春医书十种。及是书所载不异。则推拿之术。未审出乎何人。明志题周于蕃撰。今不从也。

　　〔龚氏（居中）幼科百效全书〕三卷 存〔亡名氏慈幼秘传〕一卷 存〔保幼全书〕一卷 阙〔冯氏（国镇）幼幼大全〕五卷 未见河南府志曰。冯国镇。洛阳人。通幼科。年九十余。尚健步。强壮者追之弗及。人称为地仙云。其子三锡庠生。孙松相世其业。所着有痘疹规要。幼幼大全五卷。

　　〔许氏（学文）保赤正脉〕未见合肥县志曰。许学文。少习儒。长精于医。尤善痘科。多所全活。所着有痘科约言。保赤正脉二书。刻孙真人宝训。以劝医者。

　　〔程氏（公礼）保赤方略〕未见按上见于图书集成艺术典。引幼幼全书。

　　〔王氏（肯堂）幼科证治准绳〕九卷 存自序曰。医家以幼科为最难。谓之哑科。谓其疾痛不能自陈说也。称黄帝之言曰。吾不能察其幼小。为别是一家调理耳。吾独谓不然。夫幼小者。精神未受七情六欲之攻。脏腑未经八珍五味之渍。投之以药。易为见功。

　　犹膏粱之变难穷。而藜藿之腹易效也。何谓难乎。然古今辑是科书。未有能善者。如心鉴之芜秽。类萃之粗略。

　　新书则有古无今。百问则挂一漏万。皆行于世。未足为幼科准绳也。故吾辑为是编。而麻痘一门。尤加详焉。平生聚麻痘书百数十家。率人所宝秘。千金不传者。然多猥陋。不足采择。益可以见世之无具眼矣。或曰。夫人之病。无论男女长幼。未有能越五脏者也。予于它科。不分五脏。而独幼科分之。何居。曰。正以精神未受七情六欲之攻。脏腑未经八珍五味之渍。独有脏气虚实胜乘之病耳。粗工不能精究。而臆揩之曰。此为内伤。此为外感。此为痰。此为惊。此为热。

　　妄投汤丸。以去病为功。使轻者重。重者死。亦有不重不死。幸而得愈者。然已伤其真元。天其天年矣。吾之独分五脏。以此也。大中丞沈太素公从大梁寄余俸金百。以助刻费。而是书稿适成。遂鸠工刻之。又逾年始竣。因序而识之。使后之人有教焉。时万历三十五年。岁在丁未。夏五十有三日。念西居士王肯堂宇泰甫书。

　　〔傅氏（绍章）幼科快捷方式〕四卷 存〔王氏（大纶）婴童类萃〕一卷 存〔李氏（盛春）小儿形证研悦〕二卷 存〔沈氏（惠）扁鹊游秦〕未见松江府志曰。沈惠。字民济。华亭人。幼得异传。为小儿医。能起死者。尝从浦南归。闻岸上哭声甚悲。问知某氏仅一子。自塾中归暴绝。惠走视其胸次尚温。作汤剂灌之遂苏。有富家子。患痘危剧。已治木矣。药之而愈。取其棺以施贫儿。惠以小儿医多秘其书不传。乃覃思博考。着书九种行世。详见艺文志。学人以为津梁。

　　〔全婴撮要〕未见〔决证诗赋〕未见〔金口独步〕未见〔药能〕未见〔活幼心书〕未见〔方家法诊〕未见〔得效名方〕未见〔杂病秘术〕未见按上九书。见于松江府志艺文部。

　　〔欧氏（士海）保婴录〕一卷 存〔岳氏（甫嘉）保婴全编〕未见按上见于医学正印。

　　〔吴氏（元溟）儿科方要〕一卷 存自序曰。夫儿科者。古人谓之哑科。止可望闻。不能问切者也。儿以芽称。正如春草初生之芽。极其脆嫩。

　　最难调护者也。其间虚实难知。寒热莫测。一有不安。即望闻犹不足恃。假此时稍有失手。便涉危疑。岂可不细加详审。而概以峻削猛烈之剂。轻试漫尝之哉。夫婴儿之在襁褓时。虽无七情六欲之扰。而有阴阳虚实之乘。其证若痘疹变蒸。脐风撮口。天吊内吊。重舌木舌。解颅□疮等。此原因胎毒之所致。若吐泻惊疳。肺风痫搐。疟痢伤风。伤寒伤食。发热等。此因外失调护之所致。其为病亦多端矣。夫病多端。则治法宜详且慎。要以按候审气。据理察源。消息往来。一一不谬。然后可以对证之方药投之。余每见庸人不辨是非。惟以口传道听之方。一概混用。往往至于相误。即如一腹痛也。有寒有热。有实有虚。有食积虫积。种种不同。倘见一方曾验。辄便试人。果热者效矣。则寒者误之。实者效矣。虚者受害。余常见此。有感于怀。故述余父道川公先年与邵愚斋公俞小亭公。相与辨论较正。经验之方。而又参以表里虚实寒热之用。凡小儿性情体气之微。感受经络之次。化裁通变。有可用于此。不可用于彼者。有可用于前。不可用于后者。务令表里安位。虚实得宜。才为有用之方。所施必验之剂也。彼育婴之家。得是说而求之。按书知理。自不见误于庸医。而生生之机。无忧逆折。又何待问切而后知也哉。余向有痘科切要一书。广之于世。兹集为小儿诸证切要之用。故仍名之曰儿科方要云。崇祯戊寅孟春月。光禄寺署丞古歙吴元溟澄甫氏识。

　　杭州府志曰。吴元溟。字澄甫。自歙徙钱塘。先世精于医。万历间浙大疫。从父道川治疗。日活数十百人。

　　晚年述父意。着书曰痘科切要。儿科方要。事继母以孝闻。女弟寡无所根据。迎养于家。终身无间言。故人程生负课千金久系。元溟代偿之。崇祯庚辰岁大饥。元溟出橐金。于江右籴米五百斛。悉散与亲故。年八十二而卒。子孙至八十余人。

　　〔燕氏（士俊）保婴集〕未见仁知县志曰。燕士俊家贫力学。乙酉江南兵败入浙。俊奉母避梁渚。母惊忧成疾。祷天剪股肉。母病得痊。

　　后山寇肆掠。母病不起。衰毁几于灭性。终身布衣蔬食。其至孝性成如此。祖志学向医名世。俊发其秘笈。潜心默识。治病每多奇效。所得即周贫乏。着有保婴集。未成而卒。

　　〔汪氏（琪）慈幼纲目〕九卷 未见汪琪曰。济阴纲目之后。有慈幼纲目。即证治准绳之幼科也。复增圈点。详加评释。亦如是编之精详。梓以问世。盖济阴所以扶阳。地天于焉常泰。而慈幼即以康老。运会用是咸亨。

　　〔保生碎事〕一卷 存四库全书提要曰。保生碎事一卷。国朝汪琪撰。是书又名慈幼外编。录小儿堕地时。至七日内。医疗之事。

　　如拭口断脐浴儿稀痘各法。寥寥数则。大约取其便于检用。非保婴之全书也。卷末一条云。有济阴纲目。及慈幼纲目。即镌行。则是书之成。犹在济阴纲目之前。其慈幼纲目。自谓即证治准绳之幼科。加以评释。今未见其本。

　　〔谈氏（金章）幼科诚书〕十六卷 存〔王氏（宏翰）幼科机要〕未见按上见于吴县志。

　　〔程氏（云鹏）慈幼筏〕十二卷 存自序曰。余少攻举子业。未知灵素之理。迨先慈以疟亡。荆妇以血死。三男二女。天于惊与痘。乃不能无疑于世之所谓医者。遂尽发家藏轩帝以下书。凡一千七百九十余卷。昼诵夜思。有得则痛哭失声。手擗颤头触。而不可止。盖先慈之疟。为崩证将成。往来寒热。治宜滋水。荆妇之血。为经期逆行。血随火泛。宜因其势而导之使下。医乃以青皮草果治先慈。以三七血余治荆妇。克损真元。遏抑营气。至使水涸血凝。而不可救。伤哉。余儿赋质素虚。出痘值严冬之候。识时务者。自应调气助血。俾痘无壅遏。收功何难。乃日事石膏明粉。犀角羚羊。

