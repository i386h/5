<!-- { "loadSidebar": true } -->
　　朱震亨曰。痘疮之论。钱氏为详。历举源流经络。明分表里虚实。开陈其施治之法。而又证以论辩之言。深得着书垂教之体。今人不知致病之由。不求立方之意。仓卒之际。据证检方。漫尔一试。设有不应。并其书而废之。不思之甚也。近因局方之教久行。素问之学不讲。抱疾谈医者。类皆喜温而恶寒。喜补而恶解利。忽得陈氏方论。皆燥热补剂。其辞确。其文约。欢然用之。翕然信之。遂以为钱氏不及陈氏远矣。或曰。子以陈氏方为不足欤。曰。陈氏方诚一偏论。虽然。亦可谓善求病情者。其意大率归重于太阴一经。盖以手太阴属肺。主皮毛也。

　　足太阴属脾。主肌肉。肺金恶寒。而易于感。脾胃土恶湿。而无物不受。观其用丁香官桂。所以治肺之寒也。用附术半夏。所以治脾之湿也。使其肺果有寒。脾果有湿。而兼有虚也。量而与之。中病则止。何伤之有。今也不然。徒见其疮之出迟者。身热者。泄泻者。惊悸者。气急者。渴思饮者。不问寒热虚实。率投木香散。异功散。间有偶中。随获效。

　　设或误投。祸不旋踵。虽然。渴者用温药。痒塌者用补药。自陈氏发之。迥出前辈。然其多用桂附丁香等燥热。恐未为适中也。何者。桂附丁香辈。当有寒而虚。固是的当。虚而未必寒者。其为害当何如耶。陈氏立方之时。必有挟寒而痘疮者。其用燥热补之。固其宜也。今未挟寒。而用一偏之方。宁不过于热乎。（格致余论）

　　〔熊氏（宗立）类证陈氏小儿痘疹方论〕二卷 存〔薛氏（己）校注陈氏痘疹方〕一卷 存自序曰。尝谓医之分析。虽有内外大小之殊。要其理初不异。特在人化裁之耳。至如痘疹痈疽。则尤其相类。

　　而治亦相通焉者。盖其始而发出。中而成脓。终而收靥。彼此一致。故东垣先生合二者而论之。必皆明托里疏通和荣卫三法。良有以也。陈氏之书。又以心得。发明虚实寒热。盖契经旨。而起诸家者矣。观凉膈散之治实热。

　　白术散之治虚热。异功散之治虚寒。木香散之治虚弱。分别表里。察色辨形。兼得之矣。但以上治法。又须见证便施。若稍延缓。反多致误。学人不可不知。仆幸私淑先哲。亦时获验。敢为校注重梓。尚多得失。幸同志教正云。嘉靖庚戌九月吉旦。前奉政大夫太医院院使后学薛己谨序。

　　〔闻人氏（规）痘疹论〕国史经籍志三卷 存刘尚义曰。夫痘疹论者。闻人氏规所着也。规素业儒。而久不得志。以故锐意于岐黄之术。而为此书。其说虽出于张从道百二十篇。然考变分论。因证分治。因治应方。而于病之缓急。轻重寒湿。补泻攻击保养。罔不具载。

　　确而当。简而备。视从道尤详焉。往岁余偶得其抄本。过痘疹者试之辄效。因访之医家。冀得刊本。而无见者。

　　寻擢御史。游京师。又博访之医与缙绅。而亦无见者。岂元季之乱。而或失耶。夫医药以济其夭死。是书良术。

　　使湮没而不传。则痘疹之儿。罔借以生。而闻人氏穷矣。今岁余尹朝邑。因思古人遗爱。不可使斩。而婴孩之疡。

　　不可不恤。乃于簿委之暇。略为校正。令剞劂氏。刊之县斋。庶布而传之。便家得一书。而痘疹者。胥借以生。

　　而闻人氏其延也。但原本残毁。而字有脱误。幸有刊本者是正之。时嘉靖壬寅仲秋六日。前进士汾州刘尚义识。

　　闻人规后序曰。士生斯世。穷达两途。孟轲氏有言曰。穷则独善其身。达则兼善天下。虽然。穷而未达者。

　　能学为良医。亦岂独善其身而已哉。规素着书卷。今兹从事参术。尝谓自昔圣贤。闵生民之疾苦。着书立言。汗牛充栋。晚观唐孙思邈千金方，其次序深有旨意。三十卷之首。观之以妇人婴孺。获善拯救之说。宁不以生育为重乎。亲因念妇人之有乳儿。小儿之疾苦。惟疮疹皆不可免。而治疗之间。毫发一差。生死随异。仁人君子。所尤当审虑者。世传产方之论。其利人也甚博。惟小儿痘疮诸书。止看其大路。仓卒之际。何所凭借焉。规辄不揆量。广求古人之议论。证以己所闻见。撰成问难八十一篇。凡二卷。目日小儿疮疹论。每施以济人。随试辄效。

　　所活者亦多。使家有是书。则岂曰小补之哉。此论之成久矣。欲锓诸梓。而力未克遂。迩来幸甚获登绣使焕章吴公门墙。一日迨暇。因有请言。公既慨然。

　　捐金以成其事。公之阳岂私于规者。实与众共之。若有讹舛。改而正诸。以俟同志。绍定壬辰仲夏吉。 李待补国学进士闻人规述。

　　丁永荣跋曰。余昔守原州。得痘疹论于晋汾刘侍御公处。取而读之。见其立论制方。明白简易。确有源委。

　　而凡诸家方说。要不出范围内。真有活幼之良书也。既迁覃怀。惧原本失传。乃于簿书之暇。校而图诸梓。岁戊申。复得海虞陆俨翁所刻全本。阅其方附录之。愿与天下保婴儿者共焉。读是书者。当自得之。其可与覆瓿者例视也耶。时嘉靖戊申秋八月吉日。南京户部广西司负外郎东鲁陆村氏丁永荣谨跋。

　　〔王氏（好古）斑疹论〕一卷 未见按上见于绛云楼书目。也是园书目。

　　〔 论萃英〕一卷 存按上收在于杜氏济生拔粹中。未知与斑疹论。果为一书。想是书系其所节抄者。青囊杂纂。题曰小儿方。不着撰人名氏。

　　〔朱氏（震亨）治痘要法〕国史经籍志一卷 未见〔亡名氏小儿痘疹方〕文渊阁书目一部一册阙 未见〔保婴疮疹方〕文渊阁书目一部一册阙 未见〔袁氏（仁）痘疹丛书〕五卷 存袁黄序曰。余祖世受宋恩。戒子孙不得仕元。入国朝。以法竣刑重。犹逡巡未敢出。故曾祖菊泉先生生当永乐时。资禀颖异。学问渊深。而自托于医。吾组怡杏。吾父 坡。皆英敏博洽。而不习举子业。吾父始教吾兄弟。

　　为时文应试。而余遂登丙戌进士。入仕以来。遇缙绅诸公。尝慨治痘无奇方。而婴儿横夭。予思菊泉翁因徐氏故业□痘疹全书。

　　怡杏重为增辑。而参坡复从而删订之。是皆出其绪余。以广济人之术。而其着论阐幽。绘图立法。真能发前贤所未发。而开千古之迷。遂命工绣梓以传。此书出。而治痘者有准绳矣。婴儿之命。十可全六七矣。我祖宗之遗惠不浅矣。呜呼。东方朔之智。不尽于恢谐也。而传汉书者。遂以恢谐概其名。王羲之之学。不尽于笔札也。而慕右军者。竟以笔札掩其大节。我祖宗之心术行谊。不尽于是也。而后之读是编者。或指是以称袁之盛则误矣。余谓欲知菊泉者。当观其所着周易绪言。春秋别传。欲知怡杏者。当观春秋或问。革除编年。忠臣自靖录。智士顺天录。欲知参坡者。当观大易法。毛诗或问。尚书砭蔡编。春秋针胡编。及一螺集等书。庶足以知其概耳。虽然。

　　遗编种种。皆粗逆也。心之精华。口不能宣。而况形之副墨之迹乎。然则未足以知吾祖考也。善学人。由粗致精焉可矣。由粗致精。即痘疹一编。亦足玩也。是不可不传矣。赵田逸农袁黄拜手书。

　　嘉兴府志曰。袁仁。字良贵。父祥祖灏。皆有经济实学。至仁愈邃。谓医贱业。可以藏身济人。遂隐于医。

　　〔胡氏（ ）秘传痘疹寿婴集〕一卷 存自序曰。寿夭固有命也。然必莫之致而致者。乃可谓命。苟人事之不尽。而徒诿之命。智者如是乎。若夫痘疹之疾。人之寿夭关焉。自始觉以至收靥。各有次序。受证之原。固有不同。而调护之方。则有定法。循其法而治。罔有不生。舍其法而不之循。未有不殒伤者矣。是岂可不尽人事。而徒归之命乎。予生子女者十人。其卒于痘疹者几半。弘治改元。一子二女俱婴疾于痘。予惩前日之殒殇。而震恐之不下。乃求钱氏诸家痘疹方药。谨循其序而治之。重者轻。轻者愈。不逾月而俱获安全。其所生者。固曰有命。予则曰。前此而殁者。未尝循方而治。

　　其亦人事之未尽者乎。故深恨之。乃辑诸家之为痘疹者。究其原。图其形。迹其变。各述其方论方药。而汇为一编。将以与我四方之为人父母者。而共览焉。庶或可保婴孩之寿。而全天之命也欤。弘治辛亥菊月朔旦。江东胡序。

　　〔蔡氏（维藩）痘疹集览〕四卷 未见〔小儿痘疹袖金方论〕一卷 存自序曰。世不可以无医。医不可以无传。医而无传。则亦不可有传矣。仆少时侍先君子。宰滑邑。幼弟痘。

　　委之庸医。坐视而殒。心切痛之。业儒之暇。窃愿学焉。延访明师。搜致古籍。指授参考之余。似恍然有所得者。

　　因着痘疹集览四卷。越数年。觉其汗漫无统。复详说之。为痘疹方论一帙。名曰袖金。盖取其不容什手而贵重之也。凡证之在人。与治之在我者。悉备无遗。或谓曰。是真得其所传者矣。是亦可以传诸人。予曰。事无所征。

　　因以是验之两淮。验之两畿。宦辙所至。冀之北。湖之南。又从而验之。无往弗协。或谓曰。征而信矣。可弗传也乎。予曰。志犹未广行。将进而验之天下。可也。然已往而论之。凡其验之所协。皆其迹之所通。今老之将至。

　　而迹未由以通之也。奈之何哉。或又释之曰。验之协者。理之同也。理有未同。虽迹踪遍天下。夫何益。理苟同矣。虽半武不出户。亦何损。君子亦理而已矣。何以迹为。予深以为然。因自叙之。以识岁月耳。若后世之传与否。吾固不得而知之也。正德戊寅上元月。东安老牧。盯眙蔡维藩着。

　　朱一麟曰。近盱眙蔡氏有斑疹小痘大痘一论。详备。发千古所未发。

　　郑大忠曰。蔡氏维藩先生。执钱陈二子之中。谓夏以钱用。而值证之大寒。则又问用乎陈。冬以陈用。而遇证之大热，则又间用乎钱。得丹溪先生会成达权之意矣。

　　〔魏氏（直）博爱心鉴〕医藏目录三卷 存自序曰。窃惟天地以至仁之心。惟在萌茅变蜕至微之间。其功大矣。何婴孩痘毒。易于伤生。无贵残少长。

　　圈不患及。予不知天也人也。然而圣人虽有裁成之能。未尝发其端倪。医家先师。各立济人之方。亦未尝究其得失。是以后世医工。莫之考证。于原其的自来者。不在天而在人也。夫太极者。道也。化生万物。而人备焉。故曰。得其秀而最灵。受父母气血。而有是形。形者。气血之具。天地气化。客感而成者。此道之体全也。天地之阴阳。动静有常。此道之用行也。人之气血。交感不一。此道之变异也。甚至气感情交。血凝火混。此变异之极也。变异之极者。淫之溢也。淫之溢者。火也。火之混者。毒也，毒之中者。害也。凡有生身遘此毒者。人也。

