<!-- { "loadSidebar": true } -->
　　虽圣人之神明。有不遍也。夫人之生也。无论贤愚贵贱。孰不由幼小而长成。当其幼之时。不能保其无疾。则治之不可无法也。至于痘疹自襁褓而上。人人皆不能免。则治之法。尤不可不精也。然而白今以历溯之于古。治幼之法甚疏。而治痘之法尤疏。虽自古明哲之士。着论立方。犹未得其窍妙。而况其下焉者乎。世之庸医。任其陋识以用药。世人不知。而过听之。其夭害生灵也。不可胜计。世之腐儒。率其浅见以着书。世人不察。而误用之。其夭害生灵也。又不可胜计。夫使儿童夭折。弗遂长年。登非举世之大患。而仁者之深忧乎。先大人专心理学。而旁通于医。予少时尝闻其训。曰。事亲者不可不知医。慈幼者不可不知医。于是每乘暇日。博览方书。精察病情。而于活幼治痘。尤精心焉。盖因其术之独难也。是以用心独苦也。阅历之多。精思之久。天启其衷。豁然深悟其妙理。每用之家族。用之姻友。随试辄效。有可自信者。不惟庸医腐儒之浅陋。得以洞察其弊而救正之。

　　凡前哲之方论。皆得参酌裁决。无有能出吾范围者。于是写吾心之所独悟。而发前人之所未发。取其长。弃其短。

　　矫其偏。救其失。其辨证也简而明。其立方也精而切。着为一编。命之曰活幼心法。谓以吾之心悟为后法。而可以回生起死也。又附问辨医案于其后。以志吾言之非无惩。吾法之果可用也。嗟乎。一书成名。君子所耻。而况于技乎。予岂以此自表见乎。然而始之苦心于此。聊以自为。不虞其技之精妙。一至于此。可以救生灵之夭折也。

　　是以不忍自私。而必以公之天下后世也。江右清江聂尚恒识。

　　朱纯嘏曰。清江久吾聂氏名尚恒。生于隆庆末年。万历年间以乡进士。出知福建汀州府宁化县事。卓有政声。惜当时以儒臣显。不列名于医林。故其姓字。不传于今世岐黄之口。即着有活幼心法一书。亦不传于今世岐黄之家。要知天地气化生聂氏于豫章之清江。非为此一隅之幼儿女起见。将令普天之下。后世之人。提撕警觉。救斯世之赤子。而令安全于襁褓中也。今独知久吾聂氏集痘疹之大成。开幼科之法眼。议论精辩证确。用药当不偏于寒凉。亦不偏于温补。深得中和之理。合宜之用。无过不及之差。嘏生也晚。不获亲炙门墙。恭承面谕。幸得活幼心法而熟读之。沈潜玩味。裘葛三更。一旦恍然。若有心领神会。顿将前此之旧闻。洗涤净尽。心胸之茅塞。剪锄豁开。又恐天下之大。万方之众。不能周知。岁久年深。终成湮没。今特表而出之。凡业幼科者。必当熟读活幼心法。反复究竟。自然得心应手乎。（疡医大全引痘疹定论）

　　〔亡名氏痘疹慈幼津筏〕二卷 存〔朱氏（一麟）治痘大成集〕四卷 存小引曰。余闵家少多未度此关。故读书外。偶习此业。以为救度。浪得其名。不能谢郡邑之车骑。昔年已写蘧庐游戏二编。识浅见俚。有论无方。宜高明吐之耳。二十余年。何长安射覆。不遇而归。乃坐岩洞内。觇涉黄岐灵素。及华扁张成以下。昭代名公蠹简残篇。忽栩栩觉。而于痘事。十千百中一二。聊寓言为大成集。顾瞻旧业。

　　又若爽然失矣。然而都非余心也。漆园则任呼牛呼马。余则任呼儒呼书。朱一麟应我识。

　　〔徐氏（君盛）鳌头活幼小儿痘疹全书〕五卷 存〔胡氏（阙名）痘疹〕医藏目录一卷 未见〔 章懒文子痘疹玉髓〕医藏目录一卷 未见〔 谷痘疹〕医藏目录一卷 未见〔汪氏（阙名）痘疹〕医藏目录卷阙 未见〔汪氏（秋鹤）痘疹）医藏目录卷阙 未见〔亡名氏余毒治法条例〕医藏目录一卷 未见〔痘疹正觉草〕医藏目录一卷 未见〔倪氏（有美）痘疹解疑〕医藏目录卷阙 未见〔九江宋氏（阙名）痘科异治〕医藏目录一卷 未见〔赵氏（承易）痧痘集〕未见按上见于嘉定县志。

　　〔高氏（士）痘疹论〕未见〔沈氏（好问）痘疹启微〕未见按上二种。见于浙江通志。

　　钱塘县志曰。沈好问。字裕生。少孤力学。世业小儿医。至好问益精。视小儿病。必洞见脏腑。尤善治痘证。

　　沈勤云义女年十岁。幼子痘。女抱儿出诊。好问曰。儿无伤。女出恶痘矣。若呼头及骨痛。宜服粪清。如其言而愈。闵家女阿观年八岁。出痘甚恶。好问曰。诸医云何。对曰。死证不必药矣。好问曰。儿一身死痘。然有一生痘尚可生。令取五年抱雏母鸡。用药入鸡腹。外以糯蒸鸡。令食尽。视之右手寸关脉痘二粒。明艳如珠。女果生。

　　江鲁陶子一岁。痘止三颗。见额上耳后唇傍。好问曰。儿痘部心肾脾三经。逆传土克水。水克火。宜攻不宜补。

　　攻则毒散。补则脏腑相戕。治至十四日。痘明润将成矣。好问曰。以石膏治之。恐胃土伤肾水。俗医怜儿小。谬投以参。好问见之惊曰。服参耶。不能过二十一日矣。儿卒死。许季明幼子痘。好问曰。顺证也。不必补。小儿纯阳。阳盛必克阴。许不从。痘愈。讥好问为妄。好问曰。儿且死。许益不悦。至十二日。儿熟睡。视之绝矣。好问为杭小儿医。所全活甚众。

　　〔万氏（邦孚）痘疹方论〕五卷 未见〔黄氏（一麟）痘疹遗书〕未见〔赵氏（贞观）痘疹论〕未见〔顾氏（行）治 全书〕二卷 未见按上四种。见于浙江通志。

　　〔冯氏（国镇）痘疹规要〕未见按上见于河南府志。

　　〔黄氏（良佑）麻痘秘法〕未见〔吴氏（邦宁）痘疹心法〕未见按上见于休宁县志。

　　〔许氏（学文）痘疹约言〕未见按上见于合肥县志。

　　卷七十八

　　方论（五十六）

　　〔王氏（大纶）痘痧心法〕二卷 存〔秦氏（昌迈）痘疹折衷〕二卷 存〔殷氏（仲春）痧疹心法〕一卷 存秀水县志曰。殷仲春。字方叔。自号东皋子。工岐黄。隐居教授。茆屋葭墙。不蔽风雨。生平落落寡合。惟与禾中高士高松声姚士舜王淑民释智舷相过从。载酒问奇。刻烛分韵。所着有医藏目录。栖老堂集。

　　〔李氏（中梓）痘科点〕未见按〔朱氏（巽）痘科键〕二卷 存朱凤台序曰。治人之病。莫难于婴儿。婴儿之病。莫险于痘证。余少时出痘。几为医者所误。长而闻父母言。

　　每竦然自危。而并为众婴儿危。以故留心斯证。苟有良方。无不采辑。忽获秘传上下卷。如得拱璧照乘。用是搜讨诠次。穷岁月之力。而后授之梓。客曰。其名键。何也。曰。键者。户钥也。户非钥无以开。是书之于痘。犹钥之于户耳。客曰。出子之言。使婴儿得免于庸医之手。子之功孰大焉。曰。医者得是书。而究心焉。以保婴儿于无事。医者之功。与婴儿之命也。于余何者。犹之今天下 安。海晏河清。如人一元宁泰。四肢和畅。此天子之社也。医国者敢尸其劳哉。靖江朱凤台慎人父漫题于退思堂。

　　按桐溪池田柔行曰。是书宛陵朱巽述家秘之口诀。与古人之要论。而所辑录。原无题名。靖江朱凤台者。撰次刊行。名曰痘科键。若因期施治篇。金镜赋。节制赋。指南赋。自始热至落痂余六篇。自虚变实。至治虚弱二法论十则。并见于金镜录。麻疹篇。概见于保赤全书。其他间有古人之论。若自发热。至落痂余毒口六则。满天秋。救苦丹。热见愁。千里马。赛春雷。一丸春等方论。俱见于丹台玉案。考玉案。系崇祯中孙文胤所着。虽不知与是书先后奈何。据朱巽言而查之。是书所引。春沂师桂农子吴东园之说。玉案亦载之。不记出典。是书有家大人曰之语。玉案亦载其说。无家大人曰字。要之是书立论。多有古贤未发之论。明辨详委。宋元以来痘科之书。

　　无虑数十家。未见出于是书之右者。则是岂剽袭旧说。以为己所着者耶。于是断为成于朱巽之手者。唯原本颇多错文。是凤台从其稿本。未经校勘者也。

　　〔汪氏（继昌）痘科秘诀〕未见婺源县志曰。汪继昌。字伯期。大畈人。先世多业岐黄。昌始奋学能文。试不遇。寻复专医术。挂瓢黄山白岳。精阴阳司天之说。调五行生克。黜奇霸不用。活人无算。时称国手。尤于治痘有异传。常语人曰。痘科无死证。其不治者医之咎也。所着有痘科秘袂行世。性谦让。喜施予。济人缓急无德色。有长浓风。

　　〔李氏（延 ）痘疹全书〕未见按上见于曝书亭高士李君塔铭。

　　〔蔡氏（继周）保嗣痘疹灵应仙书〕二卷 存自序曰。医药二字。古有金匮玉板。岐黄问答。灵枢难经脉诀。何其详备明正焉。周切思痘疹一门。名曰小儿科。口不能道寒热之情。心不能辨甘苦之味。席天幕地。忽遭成人虎变之时。生死攸关之日。令父母手足无措。

　　延一医家。或有矢口乱谈。曰补则补。曰泻则泻。惟命是从。孰知补泻之间。命若悬丝。宾主昏黑。不知医之理。

　　妙契穹苍。若人也有蹈白刃之勇。辞爵禄之廉。能中庸之德者。然后可行。其用法与诸科不同。但知参 能补。

　　早则闭毒于内。邪正两争。顷刻杀人。又知巴豆大黄能泻。元气已弱。伶仃之际。再授摧残。即能杀人。周不擅补不擅泻。执中正之理。以告天下。欲求天下不信者。吾不信也。周自庚戌援例。家难频仍。横逆叠至。致误领虎观。横经之教诲也。久期射策金门。午马岁月。苟得浮生三日之暇。竟写尘芜数万之言。任从取舍。周始祖讳楷字子式。嘉定二年。以椒房懿亲如海康。七世祖讳道泰。至顺二年。举贤良方正。宗五世祖讳胃字用岩。知余千。宗祖奉祀万安桥。从兄时宜号玄谷。计擒徐海。逐汪五峰毛海峰。侄文龙年十八。用三折利刀。赶退胡平。

　　冲犁围击。忘食者三书夜。急在成功。阵亡米碎。周父讳山。号童川。母李氏。俱可事神明。周五岁时。命置义庄田记。然组宗遣下山场。约止八万。余将讼雷电公明之下。恢复故物。警戒山邻鱼肉之过。节年蒙一二名卿面命着书。忽起此念。谨勒痘疹仙书上下二卷。咸成一部。躬具四方。博济将来。孟子云。知命者。不立乎岩墙之下。此刻愿人就利避害耳。又思文不及斑马。才不及韩范。敢乞人序跋。以累名公之心目乎。俟二三年内。将经义书旨。大小方脉。伤寒金镜录。次第完就。聊答天地父母之心也。或蹈山林。或桴湖海。或爻翠竹苍松。栽花灌园。惕然长悟。尽然长笑。不知所云。甬东季愚子蔡继周。

