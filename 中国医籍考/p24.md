<!-- { "loadSidebar": true } -->
　　李君核其名实。考其性味。辨其形容。定其施治。运新意于法度之中。标奇趣于寻常之外。皆手自书。而手自图之。抑勤且工矣。书成遣人邸中。丐余一言以传。余以为昔人读尔雅不熟。为蟛蜞所误。考白泽不审。陷 囊于亡然。则非有易牙之口。不能辨淄渑之水。非有师旷之聪。不能 劳薪之味。故古人不三折肱。不称良医。吾与子固无所用其患矣。特以告夫来者。

　　朱彝尊高士李君塔铭曰。君先世曰尚衮。曰中立。皆举进士。尚衮未授官。中立为大理寺右评事。

　　〔贾氏（所学）药品化义〕十三卷 存李延 序曰。古谓用药救生。用兵救乱。其事急。其义一也。故处方犹之五花八阵。而药者特其甲仗之属。

　　借以克敌。若甲仗朽钝。是以卒予敌也。更或长短异宜。先后倒置。直可以不战而败。救乱云乎哉。则将以救生者。亦可以肃然惧惕然悟矣。着本草者。自神农以来。不下数十家。多繁简失中。读者尝苦其不适于用。余甲申游禾中。偶得贾君九如所着药品化义。其为区别发明。诚一世之指南。问其里人。有不闻其姓氏者。嗟乎。岂九如精技入神。世人不见贵重。故名没于州党。抑所号圣医者。学不必如九如。而已足擅名。皆不得而知也。是书藏之笥中甚久。戊午客浙西。伏暑中曝书。复见九如本。如逢故人。乃命儿子汉征。较正重梓问世。凡善读此书者。当处方之际。直令垒壁一新。岂独为九如重关生面也乎。

　　按是书。题曰赵郡李延 期叔着。朱彝尊高士李君塔铭。又有补撰药品化义之目。然据李序。则全出于贾氏者也。

　　卷十四

　　本草（六）

　　〔杜氏（文燮）药鉴〕二卷 存龚氏（廷贤）本草定衡 医藏目录十三卷 未见〔姚氏（浚）药品征要〕未见按上见于江南通志。

　　〔亡名氏药性辑要〕一卷 未见按上见绛云楼书目。

　　〔邢氏（增捷）本草辑要〕未见新昌县志曰。邢增捷少习儒不就。遂精素问内经丹溪东垣诸书。治剂无不立活者。其于证之险。方之奇左验。

　　着医案心法数卷。又着本草辑要。伤寒指掌详解。脉诀删补。为岐黄家指南。性冲和不计赠遗。尤善导引。盖养生以生人。有仁人之术者也。

　　〔吴氏（文献）药性标本〕十卷 未见婺源县志曰。吴文献字三石。花桥人。幼好岐黄术。既补邑诸生。犹不废方书。久而曰。古人不为良相。则为良医。竟辞博士籍。殚精百家医。及素问等书。所着有三石医教四十卷。药性标本十卷。洪侍御觉山余司徒中宇序之。

　　〔梅氏（得元）药性会元〕三卷 存陈性学序略曰。春三月。以岁清囹圄之役。奔走沅卢辰溆间。会平溪经幕钱塘梅元实。持所辑药性会元三卷。

　　谒予于舟次。卒业之。词简而详。理约而明。指实而核。族类以部而分。方所以产而别。性味以品而殊。燮之以阴阳。

　　别之以经络。济之以水火。参之以君臣佐使。附之以畏恶忌反。析明验于方施。识成功于已试。不必远稽古籍。

　　近搜旁门。惟按类随索。如持左券。殆照心之方诸。辨昧之指南也。肘后神奇。至今珍之。此胡可秘。因授渠阳备司周南王君。梓以传焉。元实才如操割。谭如悬河。只以数奇。博官戎幕。初抵廨。值平溪亢阳疫甚。施药救之。所全活无算。甲午入棘闱供事。有分试刘司理疾笃。微息垂绝。群医视之。却步而走。元实植方进剂。起死回生。效捷于响。甫旬日康复如初。斯固医神药神。而实此书辨性之功神也。

　　〔许氏（兆祯）药准〕（吴秀医镜序。作药径。）二卷 存〔吴氏（昆）药纂〕未见按上见于鹤阜山人小传。

　　〔沈氏（愚）药能〕未见按上见于松江府志艺文部。

　　〔万氏（全）本草拾珠〕未见〔卢氏（复）本草考汇〕二卷 未见〔杨氏（崇魁）本草真诠〕二卷 存〔张氏（懋辰）本草便〕二卷 未见〔亡名氏本草图形〕四卷 未见按上见于淡生堂书目。

　　〔徐氏（凤石）本草大成药性赋〕五卷 存〔倪氏（朱谟）本草汇言〕二十卷 存凡例云。是书先尊神农本经。次录陶弘景别录。次唐本。唐新定本草。次甄权药性本草。次孙思逊千金食治。

　　次陈藏器本草拾遗。次孟昶本草。次宋开宝本草。次宋嘉 本草。次日华本草。次东垣用药法象。次丹溪衍义补遗。

　　以至会编蒙筌，并元明旧本。不下四十余种。最后李氏濒湖本草纲目。该博倍于前人。第书中兼收并列。已尽辨别之功。后贤证验确论。每多重载。谟更加甄罗补订。删繁去冗。名曰汇言。志核也。志纯也。一本草诸书。可云渊广。然历考之。主其说。而古今人有不然者。是知用药之神妙。非可执一。不容 弗辨也。谟搜辑往代名言。庶无渗漏。复自周游省直。于都邑市廛。幽岩隐谷之间。遍访耆宿。登堂请益。采其昔所未详。今所屡验者。

　　一一核载。校李氏原本。稍有减增。用供国手之取裁。殊有大裨。一论药集方。必见诸古本有据。时贤有验者。

　　方敢信从。每论每方。必注姓氏出处。公诸天下。犹恐字有讹脱。贻误于人。复再三考订而存之。缔观旁注。略见苦心。至于芟繁汰复。尤不待言。一神农尝百草而定药。故其书曰本草。意必先以草为正。嗣后果木金石禽鱼等继之。故集中先列草部。然取药求其切于治病耳。方士家谓可以供炉鼎服食。如先贤韩柳。历陈服钟乳金丹之误。不止一人。下及砒石可化热痰。生漆可补脑髓。一切荒诞之谈。误听之而横夭者多矣。概屏不录。所以正道术辟邪说也。

　　浙江通志曰。倪朱谟字纯字。少沉默好古。治桐君岐伯家言得其阃奥。治疾奇效。多奔走而延致之。不得则怨。朱谟乃集历代本草书。穷搜博询。辨疑证误。考订极其详核。名之曰本草汇言。子洙龙刻之行于世。世谓李之本草纲目得其详。此得其要。可并埒云。

　　〔顾氏（逢伯）分部本草妙用〕十卷 存自序曰。尝闻用药如用兵。余读兵书。而知兵之水土有异也。伎俩不同也。南人习于水战。北人习于陆战。山川利于峻险。边境利于沙漠。或有长于剑戟。长于弓弩。

　　长于矛盾。长于火攻。长于车战者。假使驱陆战者而攻水。则先溺之于波涛矣。驱平原者于险地。则先危之于垒卵矣。易弓弩而戈矛。则措手下能支。易车战而火攻。则倒施自陷。至于天时地利之不可违。彼己虚实之早宜量。

　　此又因时权变者也。予读医书。而知用药亦犹是尔。心肝脾肺肾。药之性也。各走其脏。寒温补泻平。药之能也。

　　各效其灵。引经谬则生克颠倒。补泻差则证候反剧。至于阴阳气运之更改。五方燥湿之不一。表里虚实异形。风寒暑湿异证。又宜因天时人事。而灵应之者也。妙得其机。而适投其窍。药之灵奇也。不犹亚夫武穆之军。有令人不可测识也哉。予故以本草一书分为脏。犹兵之有五部也。其兼经杂药。犹兵之有擅众长堪令使者。类序其寒温补泻。犹兵之各善其长。而各利一方者。昭列于前。井然不乱。俟识者得其性知其能。而各奏其效也。不犹王家之兵。听之能将将。能将兵者之调遣也耶。至于以阴阳五行之微。运用乎草木金石之药。宜是知彼将识九天九地之机。而操纵如神者。噫。当我世而安得医师如赤松卧龙者哉。非曰能之。愿学焉。崇祯岁次庚午一阳日。古吴友七散人顾逢伯君升父题于赞育斋。

　　〔李氏（中梓）本草通元〕二卷 存〔雷公炮制药性解〕六卷 存四库全书提要曰。雷公炮制药性解六卷。旧本题明李中梓撰。凡金石部三十三种。果部十八种。谷部十一种。

　　草部九十六种。木部五十七种。人部十种。禽兽部十八种。虫鱼部二十六种。每味之下。各有论案。其称雷公云者。盖采炮炙论之文。别附于末。考宋雷 炮炙论三卷。自元以来。久无专行之本。惟李时珍本草纲目。载之差详。是编所采。犹未全备。不得冒雷公之名。又江南通志。载中梓所着书。有伤寒括要。内经知要。本草通原。医宗必读。

　　颐生微论。凡五种。独无是书。卷首有太医院订正姑苏文喜堂镌补字。亦坊刻炫俗之陋习。殆庸妄书贾。随意裒集。因中梓有医名。故托之耳。

　　〔吴氏（武）雷公炮制便览〕五卷 存〔张氏（光斗）增补药性雷公炮制〕八卷 存〔卢氏（之颐）本草乘雅半偈〕十卷 未见杭世骏名医卢之颐传略曰。之颐字繇生。明熹宗时。号晋公。又自称芦中人。父复字不远。精于医理。从游者众。会父复着纲目博议。有椒菊双美之疑。不能决。得之颐私评而决。因令面判匕药。皆有至理。病亟。趋令之颐成之。历十八年。而本草乘雅始出。中冠以先人字者。即博议也。中分覆参衍断四则。遭乱后书籍零散。

　　参覆二种。稍补其残缺。衍断倍多。不能追忆。遂名乘雅半偈。凡十二卷。今已行世。父殁后述先人之志。成摩索金匮九卷。右目偏盲。摩索者。言暗中得之也。继摩索而作者。有伤寒金 钞。医难析疑。遐引曲譬。几三十万余言。难扁鹊。诮华佗。曲王叔和。驳成无己。自孙思邈以下无讥。以引灵素之热病。以言卒病则谬。指七情六气。房劳刀杖。为内外三因则谬。以形层皮肤肌 腹胃。限病者期日则谬。以化气为本。以经脉为标则谬。纵横奥衍。精以理解。悟以禅机。旋入闽。归理旧业。积三十余年而后成。旧史曰。陈曾 传论之颐云。岁丙戌。

　　监国者在山阴。之颐杖策往谒。大为所亲信。授职方郎。事败。跳身归乡里。间与旧相识者往来。门庭杂沓。踪迹不测。性又简傲。虽以医术起家。轻忽同党。好自矜贵。

　　出入乘轩车 从。广座中伸眉抵掌。论议无所忌。识者谓必中奇祸。顷之两目皆盲。KT KT 成废人。不出户庭。而曩所交游。皆断绝。诧叹一室。竟以偾懑卒。此殆天之所以保全之也。（道古堂文集）四库全书提要曰。本草乘雅半偈十卷。明卢之颐撰。其说谓神农本经三百六十五种。应周天之数。无容去取。但古有今无者。居三之一。

　　因于本经。取二百二十二种。又于历代名医所纂。自陶弘景别录。至李时珍纲目诸书内。采取一百四十三种。以合三百六十五之数。未免拘牵附会。然考据该洽。辨论亦颇明晰。于诸家药品。甄录颇严。虽辞稍枝蔓。而于本草。究为有功。其曰乘雅者。四数为乘。此书初例。有核。有参。有衍。有断。每药之下。其目有四。故曰乘也。

