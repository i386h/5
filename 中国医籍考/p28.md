<!-- { "loadSidebar": true } -->
　　诸珍异馔。咸得其宜。以此圣祖皇帝圣寿延永无疾。恭惟皇帝陛下。自登宝位。国事繁重。万机之暇。遵根据祖宗定制。如补养调护之术。饮食百味之宜。进加日新。则圣躬万安矣。臣思慧自延 年间。选充饮膳之职。于兹有年。久叨天禄。退思无以补报。敢不竭尽忠诚。以答洪恩之万一。是以日有余闲。与赵国公臣普兰奚。将累朝亲侍进用。奇珍异馔。汤煎膏造。及诸家本草。名医方术。并日所必用。谷肉果菜。取其性味补益者。集成一书。

　　名曰饮膳正要。分为三卷。本草有未收者。今即采摭附焉。伏望陛下恕其狂妄。察其愚忠。以燕闲之际。鉴先圣之保摄。顺当时之气候。弃虚取实。期以获安。则圣寿跻于无疆。而四海咸蒙其德泽矣。谨献所述饮膳正要一集以闻。伏乞圣览下情。不胜战栗激切屏营之至。天历三年三月。饮膳太医臣忽思慧进上。

　　〔吴氏（瑞）日用本草〕医藏目录八卷 存李汛序曰。此元天历中。海宁医学吴君瑞卿所编日用本草。是已岁久。旧板残缺殆半。其六世孙景素有祖风。

　　尝有志翻刻。未克而没。其子世显继起卒事。而属予序。夫本草曰日用者。摘其切于饮食者耳。盖饮食所以养人。

　　不可一日无。然有害人者存。智者察之。众人昧焉。故往往以千金之躯。捐于一箸之顷而不知。瑞卿悯之。于是类次食物。凡五百四十余品。共为八卷。曰日用本草。行于世。盖以往者不可追。来者犹可救也。其用心亦仁矣。

　　然非上考神农疗疾本草。及历代名贤所着。与夫道藏诸方书。恶足以知之。虽曰四方之味。不止于此。而因是可推矣。抑观鲁记。宣父沽酒市脯不食。 馁败。色恶失饪。不时之物不食。则饮食固圣门所尝谨也。瑞卿可谓善学。继其先志。修复先世遗文。俾二百余年残仁断惠。续行于世如一日。世显可谓善绍。皆宜书此固然也。愚复窃谓是编。事虽近。而利则远。文虽浅。而意则深。不但泛泛误于饮食者可免而已。为人臣子。而欲尽忠爱于日膳者。皆不可以不知也。故为序之云。

　　李时珍曰。日用本草。书凡八卷。元海宁医士吴瑞取本草之切于饮食者。分为八门。间增数品而已。瑞字瑞卿。元。文宗时人。

　　〔卢氏和食物本草〕二卷 存〔汪氏（颖）食物本草〕二卷 未见李时珍曰。食物本草。正德时九江知府江陵汪颖撰。东阳卢和字廉夫。尝取本草之系于食品者。次编此书。

　　颖得其稿。厘为二卷。分为水谷菜果禽兽鱼味八类云。

　　〔亡名氏日食本草〕未见徐春甫曰。益府长史着。（古今医统）

　　〔宁氏（原）食鉴本草〕医藏目录二卷 存李时珍曰。食鉴本草。嘉靖时京口宁原所编。取可食之物。略载数语。无所发明。

　　〔吴氏（禄）食品集〕医藏目录二卷 存〔穆氏（世锡）食物辑要〕医藏目录八卷 未见〔李氏（时珍）食物本草〕二十二卷 存按松平士龙（秀云）本草正讹曰。李时珍食物本草。所载与纲目不同。书中记崇祯丙子十一月食观音粉。考时珍子建元进本草纲目。在于万历二十四年。则崇祯中事。非时珍所知。是盖明季姚可成者编辑。托名于时珍耳。

　　〔吴氏（文炳）食物本草〕四卷 存〔亡名氏食说〕一卷 未见按上见于 竹堂书目。

　　〔岳氏（甫嘉）食物辨真总释〕未见按上见于医学正印。

　　〔沈氏（李龙）食物本草会纂〕十二卷 存〔宋氏（公玉）饮食书〕六卷 存〔施氏（永图）本草医旨食物类〕五卷 存〔夷白堂主人食物本草〕三卷 存

　　卷十六

　　脏象

　　〔神农五脏论〕崇文总目一卷 佚〔黄帝五脏论〕崇文总目一卷 佚〔岐伯精藏论〕艺文略一卷 佚〔岐伯五脏论〕未见按上见于 竹堂书目。

　　〔张仲景五脏论〕崇文总目一卷 佚〔五脏荣卫论〕（崇文总目撰人阙）宋志一卷 佚〔华氏（佗）玄门脉诀内照图〕崇文总目一卷 存按是书胡文焕所刻。题曰华佗内照图。文本讹脱。殆不可读。友人奈须玄盅（恒德）所借一本。题曰玄门脉诀内照图。卷末云。绍圣二年三月日。秘阁秘书省正字臣沈铢校书。据此崇文总目所载。即此书也。首篇有欲知五脏之病。先须识脉诀语。是所以名脉诀欤。卷后。更有新添长葛禹讲师益之晋阳郭教授之才经验。妇人产育小儿方。运气节要。是则后人所附也。内照图所说。理趣肤浅。其为假托。不待辨而显然矣。

　　〔亡名氏腑脏要〕七录三卷 佚〔五脏决〕隋志一卷 佚〔五脏论〕隋志五卷 佚〔耆婆五脏论〕崇文总目一卷 存陈自明曰。五脏论。有称耆婆者，今推其说之理。类皆浅鄙不经。妄托其名于三藏佛者。语涉怪诞。（妇人良方）

　　按医方类聚所载五脏论。篇首生育说。与陈氏妇人良方所引同。其药名之部。及五常之体。其文理殆类雷公炮炙论序。体制古朴。似非唐以后之书也。且有黄帝为医王。耆婆童子。妙述千端。又禀四大五常。假合成身等语。则所谓托名于耆婆三藏者。而崇文总目所载是也。弟 庭从类聚中录出。别为一卷。

　　〔孙氏（思邈）五脏旁通明鉴图〕宋志一卷 佚〔五脏旁通导养图〕艺文略一卷 佚〔亡名氏五脏论〕旧唐志一卷 佚〔吴氏（竞）五脏论应象〕新唐志一卷 佚旧唐书本传略曰。吴竞汴州人。励志勤学。博通经史。直史馆修国史。累月拜右拾遗。内供奉。神龙中。迁右补阙。与□承庆崔融刘子玄撰。则天实录成。转起居郎。俄迁水部郎中。丁忧还乡里。开元三年服阕。拜谏议大夫。根据前修史。俄兼修文馆学士。历卫尉少卿右庶子。居职殆三十年叙事简要。人用称之。末年修于大简。国史未成。十七年。出为荆州司马。制许以史稿自随。累迁台洪饶蕲四州刺史。加银青光禄大夫。迁相州长史。封长垣县子。天宝初。改官名为邺郡太守。入为恒王传。竞尝以梁陈齐周隋五代史繁杂。乃别撰梁齐周史各十卷。

　　陈史五卷。隋史二十卷。又伤疏略。竞虽衰耗。犹希史职。而行步伛偻。李林甫以其年老不用。天宝八年卒于家。

　　时年八十余。

　　〔裴氏（王进）五脏论〕新唐志一卷 佚〔刘氏（清海）五脏类合赋〕新唐志五卷 佚〔裴氏（王庭）五色傍通五脏图〕新唐志一卷 佚〔张氏（文懿）脏腑通元赋〕新唐志一卷 佚〔段氏（元亮）五脏镜源〕新唐志四卷 佚〔亡名氏五脏含鉴论〕（宋志作金鉴论）崇文总目一卷 佚〔张氏（尚容）大五脏论〕崇文总目一卷 佚〔小五脏论〕崇文总目一卷 佚〔亡名氏连方五脏论〕崇文总目一卷 佚〔亡名氏五脏要诀〕崇文总目一卷 佚〔五鉴论〕艺文略五卷 佚〔五脏类纂〕艺文略十二卷 佚〔诸家五脏论〕艺文略五卷 佚〔五脏摄要明鉴图〕艺文略一卷 佚〔玄女五脏论〕艺文略一卷 佚〔吴氏（简）欧希范五脏图〕佚赵与时曰。庆历间。广西戮欧希范及其党。凡二日剖五十有六腹。宜州推官灵简皆详视之。为图以传于世。

　　王莽诛翟义之党。使太医尚方与巧屠。共刳剥之。量度五脏。以竹筵导其脉。知所终始。云可以治病。然其说今不传。（宾退录）

　　郑景壁曰。世传欧希范五脏图。此庆历间杜杞待制治广南贼欧希范所作也。希模板书生。桀黠有智数。通晓文法。尝为推官。乘元昊叛。西方有兵时。度王师必不能及。乃与蒙干啸聚数十人。声摇湖南。朝廷遣杨畋讨之不得。乃以杞代。杞入境。即伪招降之。说与之通好。希范猖獗。久亦幸苟免。遂从之。与干挟其酋领数十人皆至。杞大为燕犒。醉之以酒。已乃执于坐上。翌日尽磔于市。且使皆剖腹。刳其肾肠。因使医与画人。一一探索。

　　绘以为图。未几。若有所睹。一夕登圊。忽卧于圊中。家人急出之。口鼻皆流血。微言欧希范以拳击我。三日竟卒。（剧谈录）

　　杨介曰。宜贼欧希范被刑时。州吏吴简令画工就图之以记。详得其证。吴简云。凡二日剖欧希范等五十有六腹。皆详视之。喉中有窍三。一食。一水。一气。互令人吹之。各不相戾。肺之下。则有心肝胆脾。胃之下。有小肠。小肠下有大肠。小肠皆莹洁无物。大肠则为滓秽。大肠之傍则有膀胱。若心有大者。小者。方者。长者。

　　斜者。直者。有窍者。无窍者。了无相类。唯希范之心。则红而 。如所绘焉。肝则有独片者。有二片者。有三片者。肾则有一在肝之右微下。一在脾之左微上。脾则有在心之左。至若蒙干多病嗽。则肺且胆黑。欧诠少得目疾。肝有白点。此又别内外之应。其中黄漫者脂也。（僧幻云史记标注。引存真图。）

　　〔杨氏（介）存真图〕读书后志一卷 佚杨介曰。黄帝时医有俞跗。一拨见病因。能割皮解肌。湔浣肠胃。以祛百病云。宜贼欧希范被刑时。州吏吴简令画工就图之记。详得其状。或以书考之则未完。崇宁中。泗贼于市。郡守李夷行遣医并画工往观。决膜摘膏。

　　曲折图之。得尽纤悉。介取以校之。其自喉咽而下。心肺肝脾胆胃之系属小肠。大肠腰肾膀胱之营叠其中。经络联附。水谷泌别。精血运输。源委流达。悉如古书。无少异者。（僧幻云史记标注引。）

　　政和三年洛阳贾伟节存真环中图序曰。杨君介吉老以所见五脏之真。绘而为图。取烟萝子所画。条析而厘正之。又益之十二经。以存真环中名之。（同上。幻云曰。存真。五脏六腑图也。环中。十二经图也。）

　　赵希弁曰。存真图一卷。上皇朝杨介编。崇宁间。泗州刑贼于市。郡守李夷行遣医并画工往。亲决膜摘膏肓。曲折图之。尽得纤悉。介校以古书。无少异者。比欧希范五脏图。过之远矣。实有益于医家也。王莽时。捕得翟义党王孙庆。使太医尚方。与巧屠共刳剥之。量度五脏以竹筵导其脉。知所终始。云可以治病。亦是此意。

　　王明清曰。杨介吉老者。泗州人。以医术闻四方。（挥尘余话）

　　〔亡名氏医门玉髓〕书录解题一卷 佚陈振孙曰。不知作者。皆为歌诀。论五脏六腑相传之理。

　　〔朱氏（肱）内外二景图〕读书敏求记一卷 未见钱曾曰。政和八年。朱肱取嘉 中丁德用画左右手足。并荣俞经合原。及石藏用画任督二脉十二经疏注。杨介画心肺肝胆脾胃之系属。大小肠膀胱之营垒。较其讹舛。补以针法。名曰内外二景图。此系旧钞。复以朱界其穴而标之。未知有刊本行世否。

