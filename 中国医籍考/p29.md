<!-- { "loadSidebar": true } -->
　　〔亡名氏脏腑证治图说人镜经〕八卷 存钱雷序曰。余上世仲 氏仕宋。以医名世。神宗擢翰林医院。赐金紫。家学传今。父祖皆继是业。源远而绪分。痛余考早世。无所指授。乃从业宗泉王先生。先生。光禄大夫上柱国谷斋先生后。谷斋事高庙，以内科。全皇太后濒危。事文庙以幼科苏皇太子风蹶。立殊勋。征进御院。加授太保谨身殿大学士。名震朝野。诸撰摭补偏拾遗。剔歧彰隐。先生出其后。学迈凡伦。余传其秘奥。道遂行。爰售知抚院藩臬郡邑诸公。岁辛未代巡虬峰孙公亦效。公改巡江右。征往讲医论道。历三时以归。归则先生即世矣。不获启手足。心犹痛焉，人亡书亦散亡矣。购其遗得一书。曰脏腑证治图说人镜经。尽采素灵十二经。奇经八脉。次第汇编。每经主之以脏。配之以腑。继以图说。 脉步穴所在。五运有太过不及平气。而先后之不齐。六气有司天在泉。淫胜厥复之不一。气运主客所临。胥为民病。而又别是动所生之见证。脉诊四时顺逆。而推阴阳表里寒热。血气虚实之所因。详五邪十变。而断平病死生之有定。各经投以药饵。

　　正逆引导。随其气味浓薄。升降所宜。相虚实。垂子母补泻之法。内景别喉咽分气食。揭七冲四海八会。而知荣卫经脉之流行。外景列正背侧图。着头面胸背腹胁腰脊足股骨节。而举形体之悉备。手足虽分十二经。而周流交接。条贯互根。至简至妙。譬之探奇武库。张乐洞庭。其义备。挈裘于领。提网于纲。其要举。不必皓首穷研。

　　丹铅椠录。而包括无遗也。深得轩岐心法。高出于诸贤之纂辑。会而通之。可以辨证。可以处方。可以拯疲癃。

　　可以寿国脉。如运之掌矣。然求其人。惜无序引赞跋可稽。考之医鉴。有徐仲融者。得异人授以葫芦。启视乃扁鹊人镜经。史言长桑君饮以上池之水。尽见脏腑 结。是经岂扁鹊所遗耶。何以又有后贤之绪论在也。谛疑之。

　　必有豪杰之士。神符心悟。探赜钩玄。着为济世之典。用以指画后人。若泛舟以适波。斯蹑蹬以登岱华。引之以入俞跗雷公之域，而不止也，余侍先生。纂述协力。着有脉经本旨。药性统宗。病源纲目。体仁拔萃。灵素枢机。

　　非不微有发明。未暇HT 梓。而汲汲是编。不敢隐秘自私。不特为吾辈筌蹄。虽以呈缙绅钜公。一纵目焉。必能知证疗之概。断不粗工所误矣。是书扶济之功。岂谫浅耶。而余之附骥。岂不远哉。

　　〔施氏（沛）脏腑指掌图书〕一卷 存凡例曰。脏腑之在胸腹。犹匣匮之藏禁器。非经神圣论列。岂能洞见隔垣。世有内照图。谓为汉华元化所作。

　　其论理人形。列别脏腑。颇为简明。但相传既久。未免为后人所乱。余得宋时杨介所绘存真图原本。及王海藏大法等书。互相参考。而一轨于灵素。纂为是编。与他集迥别。览者辨之。一正误。如或指膈膜为膻中。或谓膻中为父母。或谓喉中有三窍。或谓膀胱无上口。皆误也。至误引难经。以人之上口。作膀胱下口。曰口广二寸半。

　　尤足令人绝倒。

　　〔贾氏（诠）脏腑性鉴〕未见〔尤氏（乘）脏腑性鉴增补〕二卷 存凡例曰。脏腑性鉴。实本之扁鹊人镜经。传自北齐徐之才祖仲融。至明杭医钱雷。得之其师王君宗泉者。鸳水贾君诠附灵素要义。发明脏腑体性。改名脏腑性鉴。余今重加补辑。凡耳目所及。汇纂增补。其中非轩岐问答。

　　则先哲绪编。及某脏某腑见证。并诊法治法。针灸穴法。兼附无遗。则又余之管见也。

　　〔李氏（中梓）内外景说〕未见〔沈氏（彤）释骨〕一卷 存沈彤曰。骨为身之干。其载于内经甲乙经者。以十百数。皆有其部。与其形象。然名之单复分总。散见错出。

　　能辨析而会通者实鲜。余方嗟其为学人之阙。适吴生文球从事经穴。数以是请。遂与之详考而条释。以贻之。

　　四库全书总目曰。沈彤字贯云。号果堂。吴江人。尝预修三礼。及一统志。议叙九品官。（尚书小疏注○案彤所着周官禄田考。贯云作冠云。）

　　又曰。释骨一卷。国朝沈彤撰。是编取内经所载人身诸骨。参以他书所说。胪而释之。中间多所辨正。如谓经筋篇。足少阳之脉。循耳后上额鱼。额乃头字之讹。谓曲角之曲。经文刊本。皆误作周。据气腑论注改定。谓颔字。说文作 。与颐同训。 盖自口内言之。如从口外言。

　　则两旁为颔。颔前为颐。两不相假。故内经无通称者。谓或骨之或。乃古域字。引说文为证。谓齿数奇当为牡。

　　偶当牝。说文玉篇。并以牙为牡齿。恐误。谓曲牙二穴。侠口旁四分。王冰以为颊车穴。恐非经义。谓高骨通指脊骨。不专指命门穴上一节。谓膺中有六穴。穴在骨间。则骨当有七。谓张介宾误以胁下为 。谓 骨。即肩端骨。谓经脉篇。斜下贯胛之胛。乃胂字之讹。谓本 篇肘内大骨。内字乃外字之讹。掌后两骨。骨字乃筋字之讹。谓掌后兑骨。非手髁。谓壅骨。在鱼际傍寸口前。非掌后高骨。谓楗。即髀骨之直者。谓骨空论。颏下为辅。

　　下字乃上字之讹。谓刺腰痛论。成骨在膝外廉。膝字。乃 字之讹。其考证皆极精核。非惟正名物之舛。并可以纠针砭之谬。已加载所着果堂集。此其别行之本。序称为吴文球。讲明经穴而作。则其本旨。以谈医而起。今附存其目于医家焉。

　　卷十七

　　诊法（一）

　　〔黄帝脉诀〕崇文总目一卷 佚〔黄帝脉经〕宋志一卷（读书后志作三卷）佚赵希弁曰。上题云黄帝撰。论诊脉之要。凡二十一篇。

　　〔素女脉诀〕佚〔夫子脉诀〕佚贾公彦曰。三世者。一曰黄帝针灸。二曰神农本草。三曰素女脉诀。又曰夫子脉诀。若不习此三世之书。不得服食其药。（礼记正义）

　　〔扁鹊脉经〕宋志一卷 佚按王氏脉经。引有扁鹊脉法数条。

　　〔扁鹊脉髓〕 竹堂书目 未见〔仓公生死秘要〕崇文总目一卷 佚〔涪翁诊脉法〕佚按上见于后汉书郭玉传。

　　〔张仲景脉经〕宋志一卷 佚〔华氏（佗）观形察色并三部脉经〕隋志一卷 佚按脉经引。有华佗察声色要诀。或此书之遗也。

　　〔脉诀〕佚按上见于杨玄操八十一难经注。

　　〔脉经〕未见按上见于濒湖脉学。

　　〔亡名氏脉经〕隋志十四卷 佚〔脉生死要说〕隋志二卷 佚〔黄氏（公兴）脉经〕隋志六卷 佚〔亡名氏三部四时五脏辨诊色决事脉〕隋志一卷 佚〔脉经略〕隋志一卷 佚〔脉经〕隋志二卷 佚〔王氏（叔和）脉经〕隋志十卷 存自序曰。脉理精微。其体难辨。弦紧浮芤。展转相类。在心易了。指下难明。谓沉为伏。则方治永乖。以缓为迟。则危殆立至，况有数候俱见。异病同脉者乎。夫医药为用。性命所系。和鹊至妙。犹或加思。仲景明审。

　　亦候形证。一毫有疑。则考校以求验。故伤寒有承气之戒。呕哕发下焦之间。而遗文远旨。代寡能用。旧经秘述。

　　奥而不售。遂令末学昧于原本。斥兹偏见。各逞己能。致微 成膏肓之变。滞固绝振起之望。良有以也。今撰集岐伯以来。逮于华佗。经论要诀。合为十卷。百病根原。各以类例相从。声色证候。靡不该备。其王阮傅戴吴葛吕张所传异同。咸悉载录。诚能留心研穷。究其微赜。则可以比踪古贤。代无夭横矣。

　　高湛养生论曰。王叔和。高平人也。博好经方。洞识摄生之道。

　　又曰。王叔和性沉静。好着述。考核遗文。采摭群论。撰成脉经十卷。编次张仲景方论。编为三十六卷。

　　大行于世。（太平御览）

　　林亿等进呈札子曰。臣等承诏。典校古医经方书。所校雠中。脉经一部。乃王叔和之所撰集也。叔和西晋高平人。性度沉靖。尤好着述。博通经方。精意诊处。洞识修养之道。其行事具唐甘伯宗名医传中。臣等观其书。叙阴阳表里。辨三部九候。分人迎气口神门。条十二经。二十四气。奇经八脉。以举五脏六腑三焦四时之 。若网在纲。

　　有条而不紊。使人占外以知内。视死而别生。为至详悉。咸可按用。其文约。其事详者。独何哉。盖其为书。一本黄帝内经。间有疏略未尽处。而又辅以扁鹊仲景元化之法。自余奇怪异端不经之说。一切不取。不如是。何以历数千百年。而传用无毫发之失乎。又其大较。以为脉理精微。其体难辨。兼有数候俱见。异病同脉之惑。专之指下。不可以尽隐伏。而乃广述形证虚实。详明声色王相。以此参伍决死生之分。故得十全无一失之谬。为果不疑。然而自晋室东渡。南北限隔。天下多事。于养生之书。实未皇暇。虽好事之家。仅有传者。而承疑习非。将丧道真。非夫圣人。曷为厘正。恭惟主上体大舜好生之德。玩神禹叙极之文。推锡福之良心。鉴慎疾之深意。出是古书。俾从新定。臣等各殚所学。博求众本。据经为断。去取非私。大抵世之传授不一。其别有三。有以隋巢元方时行病源。为第十卷者。考其时而缪自破。有以第五分上下卷。而撮诸篇之文。别增篇目者。推其本文。

　　而义无取稽。是二者均之未睹厥真。各秘其所藏尔。今则考以素问九墟灵枢太素难经甲乙仲景之书。并千金方及翼。说脉之篇。以校之。除去重复。补其脱漏。其篇第亦颇为改易。使以类相从。仍旧为一十卷。总九十七篇。

　　施之于人。俾披卷者。足以占外以知内。视死而别生。无待饮上池之水矣。国子博士臣高保衡。尚书屯田郎中臣孙奇。光禄卿直秘阁臣林亿等谨上。

　　陈孔硕序曰。予少时。母多疾。课医率不效。因自誓学为方。求古今医书。而穷其原。得所谓王叔和脉诀者。

　　怪其词俚而指浅。更访老医。得脉经十卷。盖祖黄帝岐伯扁鹊经。以及于张氏伤寒论。条贯甚明。真王氏书也。

　　验之乃建本。自是求之建阳书坊。绝无鬻者。板亦不存。嘉定己巳岁。京城疫。朝旨会孔硕董诸医。治方药。以拯民病。因从医学。求得脉经。复传阁本。校之与予前后所见者。同一建本也。乃知脉诀出。而脉经隐。医者不读。鬻者不售。板遂亦不存。今之俗医。问以王氏书。则皆诵脉诀以对。蜀人史堪以儒生名能医。其所着方书。

　　脾胃条。引脉诀中语。而议之曰。此叔和知之而未尽也，予每叹曰。冤哉叔和。如史载之之工。尚引诀而罪经。

　　余又何怪焉。因思今世俗医。知有朱氏伤寒百问。而不知有伤寒论。俗儒知诵时文。而不知诵经史。其过一律也。

　　因取所录建本脉经。略改误文。写以大字。刊之广西漕司。庶几学人知有本原云。然恨无他本可校。以俟后之仁者。长乐陈孔硕。

