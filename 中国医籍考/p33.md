<!-- { "loadSidebar": true } -->
　　〔严氏（三点）脉法撮要〕一卷 存周密曰。近世江西有善医。号严三点者。以三指点间。知六脉之受病。世以为奇。以此得名。余按诊脉之法。

　　必均调自己之息。而后可以候他人之息。凡四十五动为一息。或过或不及。皆为病脉。故有二败三迟。四平六数、七极、八脱、九死之法。然则察脉固不可以仓卒得之。而况三点指之间哉。此余未敢以为然者也。或谓其别有观形察色之术。姑假此以神其术。初不在脉也。（齐东野语）

　　〔张氏（道中）玄白子西原正派脉诀〕一卷 存自序曰。宋淳熙中。朱文公守南康间。隐居崔紫虚名嘉彦者。结庵西原山。乃别筑卧龙庵。绘象孔明其中。

　　崔君及己列左右。时往还。叩养生济世术。盖崔以策干时贵赵唯相。不用而肥遁者。养生济世。固其余事。公亦欲但如此。而口传心授。竟为复真刘先生开。发而行之。今两山南北名医之流。悉自刘氏。吾师宗阳朱炼师脉明。

　　最为得传者。大德辛丑。既从炼师得崔刘四脉。玄又乃扩其意。为之图并歌括。以教稚子。肄业习不至 格。因图卷端。玄白老人书。

　　〔玄白子相类脉诀〕一卷 存玄白子曰。余读脉经。常为十类。脉析其义。而又恨夫脉之相类者。犹未止此也。作疑脉韵语。

　　〔玄白子诊脉八段锦〕一卷 存〔脉法微旨〕一卷 存〔姚氏（宜仲）诊脉指要〕佚吴澄序曰。俗间误以脉诀机要为脉经。而王氏脉经。观者或鲜。 江姚宜仲三世医。周秋阳周嘉会。儒流之最也。丞称其善脉。其进于工巧可知。增补断病提纲。殆与钱闻礼伤寒百问歌同功。诊脉一编。父经子诀者也。

　　为医。而于医之书。医之理。博考精究如此。岂俗医可同日语哉。余不治医。而好既其文。脏腑各六。三在手三在足。医所诊一寸九分。乃手太阴肺经一脉尔。于肺之一脉。而并候五脏六腑之气。其部位也。脉要精微论言之。

　　下部候两肾。中部左肝右脾。上部左心右肺。心包与心同位。所谓在内以候膻中。是也。而不寄诸右命门之部。

　　陈无择脉偶。盖十得八九。而未之尽。何也。脉书往往混牢革为一。有牢则无革。有革则无牢。夫牢者坚也。经云。紧牢为实。又云。寒则牢坚。革者。寒虚相搏之脉也。而可混乎。脉之名状。浮沉实虚。紧缓数迟。滑涩长短之相反也。弦弱。犹弓之有张弛。牢滞。犹物之有坚硬。匹配自不容易。抑有难辨者焉。洪散俱大。而洪有力。

　　微细俱小。而微无力。芤类浮也。而边有中无。伏类沉也。而边无中有。若豆粒。而摇摇不定者。动也。若鼓皮。

　　而如如不动者。革也。洪微也。散细也。芤之与伏也。动之与革也。亦其对也。二十四者之外。促结代。皆有止之脉。疾而时止。曰促。徐而时止。曰结。虽有止。非死脉也。代真死脉矣。故促结为对。而代无对。总之凡二十七。宜仲有脉位脉偶二条。因附鄙说。其然欤。其不然欤。裁之可也。（临川吴文定公文集）

　　〔朱氏（震亨）丹溪脉诀〕一卷 未见按上见于澹生堂书目。

　　〔丹溪脉法〕未见按上见于古今医统。

　　〔滑氏（寿）诊家枢要〕国史经籍志一卷 存题词曰。天下之事。统之有宗。会之有元。言约而尽。事核而当。斯为至矣。百家者流。莫大于医。医莫先于脉。浮沉之不同。迟数之反类。曰阴曰阳。曰表曰里。抑亦以对待。而为名象焉。有名象。而有统会矣。高阳生之七表八里九道。盖凿凿也。求脉之明。为脉之晦。或者曰。脉之道大矣。古人之言亦伙矣。犹惧弗及。而欲以此统会该之。不既太约乎。呜呼。至微者脉之理。而名象着焉。统会寓焉。观其会通。以知其典礼。君子之能事也。由是而推之。则溯流穷源。因此识彼。诸家之全。亦无遁珠之憾矣。

　　〔曹氏（怀静）诊家补遗〕未见冯梦祯序曰。医家祖素问。犹儒术祖易论语。盖不独义理精深。而文章简奥。非肤学小儒所易测识。唐以来惟启玄注撄宁抄。稍得其要领。丁氏点白又为之补正。足称二氏功臣矣。撄宁又有诊家枢要一卷。附素问钞之末。

　　盖得岐黄之精。而约取之。用其言以起死肉骨。不减九转灵砂。而世曾莫之窥也。吾友曹怀静先生业儒。而研精医典。尤笃嗜诊家枢要。有所见辄次其语。以补樱宁生之缺。积数十年。而书大备。名曰诊家补遗。将寿之梓。

　　而问序于余。余虽不知医。而甚知医之难。且伤世医之陋。大都不识丁。人为之趁。运善觅钱。世目之良医。遂以性命付之。一有疾。医六七辈。纷集其门。百药尽试。而侥幸不死。即死。医故不专。有所逃责。此何异衰国之用人哉。即曹君书出。谁为观之者。余曰。不然。今儒术久衰。周孔之书。尽为俚儒及科举之学所坏乱。于此时。有能揭儒先精义示人。则孟氏所称圣人之徒。而功不在禹下者也。余于曹君亦云。（快雪堂集）

　　〔滑氏（寿）脉诀〕一卷 未见按上见于浙江通志。引黄氏书目。

　　〔吕氏（复）五色诊奇HT 〕未见〔切脉枢要〕未见〔脉绪〕未见〔脉系图〕未见按上四种。见于九灵山房集。沧洲翁传。

　　卷十九

　　诊法（三）

　　〔吴氏（景隆）脉证传授心法〕一卷 存自序曰。脉证传授心法。其来始自黄帝与岐伯问难。继而秦越人作八十一难经。以重明之。其间文义深奥。

　　后学率未易识。至晋王叔和作脉经。以发明素难之旨。实得诊脉之径路。识病之枢机也。无何好事者。撰为脉诀。

　　托叔和之名。传之于世。致使后人置脉经于高阁而不读。又况歌诀多以己意附会。而不本于素难脉经，其中多有不能讲解之语。所以后人不得叔和正传。实斯道之不幸也。后有丹溪先生。深契内经之旨。知脉诀为高阳生谬言。

　　故敢排出冷生气等语。而不使乱叔和之脉经，医道至此。始晦而复明焉。愚故尝谓医家之有丹溪。如儒道之有晦庵也。夫何后世业医者。往往以丹溪之言。为迂而不遵。虽有通真子杨仁斋滑伯仁等。相继而作。各出所长。以发明之。然未有能会而为一者也。予幼因举不第。乃弃儒学医。朝夕研究。颇知义理一二。乃敢辄忘芜陋。会集诸家之说。取其长。融会为一。名曰脉证传授心法。盖以便后学之记诵。以补前哲之未备耳。倘蒙后之君子。恕其狂僭而改正之。则非生之幸。实吾道之幸也。弘治壬子六月既望。梅窗居士后学吴景隆序。

　　〔袁氏（颢）脉经〕二卷 未见按上见于嘉善县志。

　　汪氏（宦）统属诊法 未见徐春甫曰。汪宦。字子良。号心谷。新安祁门人。机之族彦。幼从兄宇习举子业。颖敏夙成。后弃儒就医。

　　潜心内素。有神领心得之妙。证王氏之谬注。如分鳞介于深泉净HT 之中。诚有功于轩岐，启迪天下后世。医学如瞽复明。质疑尺寸等论可见矣。为人质实。不以有学自矜。后游者甚多。所着医学质疑。统属诊法。证治要略等书行世。

　　〔李氏（言闻）四诊发明〕明志八卷 未见〔卢氏（志）脉家要典〕未见按上见于古今医统。

　　〔程氏（伊芳）脉荟〕医藏目录一卷 未见〔贺氏（岳）诊脉家实〕未见按上见于海盐县志。

　　〔吕氏（夔）脉理明辨〕未见按上见于江阴县志。

　　〔吴氏（洪）诊脉须知〕医藏目录五卷 存兰溪县志曰。吴洪。太平乡人。号悠斋。世习小儿科。传授口诀。洪恺悌柔和。视小儿风寒麻痘等证。诊脉察色。不厌再三。有如己子然。故内外心感之。用药慎确。加减轻重。必重思之。不误伤人。不概受人谢。盖医而有儒风者。君子取之。

　　〔诊脉要诀〕医藏目录三卷 存〔李氏（时珍）濒湖脉学〕明志一卷 存题词曰。宋有俗子。杜撰脉诀。鄙陋纰缪。医学习诵。以为权舆。逮臻颁白。脉理竟昧。戴同父常刊其误。

　　先考月池翁着四诊发明八卷。皆精诣奥室。浅学未能窥造。珍因撮粹撷华。僭撰此书。以便习读。为脉指南。世之医病两家。咸以脉为首务。不知脉乃四诊之末。谓之巧者尔。上士欲会其全。非备四诊不可。明嘉靖甲子上元日。谨书于濒湖 所。

　　四库全书提要曰。濒湖脉学一卷。明李时珍撰。宋人剽窃王叔和脉经。改为脉诀。其书之鄙谬。人人知之。

　　然未能一一驳正也。至元戴启宗作刊误。字剖句析。与之辨难。而后其伪妄始明。启宗书之精核。亦人人知之。

　　然但斥赝本之非。尚未能详立一法。明其何以是也。时珍乃撮举其父言闻四诊发明。着为此书。以正脉诀之失。

　　其法分浮沉迟数滑涩虚实长短洪微紧缓芤弦革牢濡弱散细伏动促代。二十七种。毫厘之别。精核无遗。又附载宋崔嘉彦四言诗一首。及诸家考脉诀之说。以互相发明。与所作奇经八脉考。皆附本草纲目之后。可谓既能博考。

　　又能精研者矣。自是以来。脉诀遂废。其廓清医学之功。亦不在戴启宗下也。

　　〔章氏（季）医经脉要录〕国史经籍志一卷 未见〔鲍氏（叔鼎）图经脉证类拟〕国史经籍志二卷 未见〔方氏（谷）脉经直指〕明志七卷 存自序曰。大哉医之为道也。最难者莫甚于脉。最验者亦莫知于脉。以所难者。莫知可求。以所验者。莫舍可知。岂可懵然无知之人。而强道知之之术。不按诊法。而自是用治。殊不知气血寒热。表里虚实。皆从何来。

　　酸辛甘苦。温凉咸淡。亦从何施。升降补泻。汗下宣通。尤从何用。是故古之圣贤出。而有好生之德。设脉知病。

　　对证用药。立三部而通五脏。由七诊而分九候。取其轻清重浊。而断其表里虚实。分其浮沉迟数。而察其内外寒热。此千古不易之法。为后世医学之准绳也，今之愚者。徒知病之所来，而就施药之所治。则虚实有不论也。补泻又无法也。所谓实实虚虚。损不足而益有余。如此死者。医杀之耳。吾尝战兢惕励于此。考内经之旨。立七诊而不能尽备其源学。叔和分表里九道。又难入于隐微之地。使后之学人。迷惑者多。

　　何况于造道升堂入室之所也。或偶然侥幸。一时医治。几人病痊。则曰我明此道也。我能治此也。又不知略少难处。用药不灵。则举手无措。或人问博。则汗颜无答。方知有弗能也。我之门人小子。不若用心于克学之际。而舒怀于临症之时。使言谈有论。治病有法。切脉有验。而为高明之士。不狭于人下者矣。吾因诊脉之甚难。固立阶梯之直指。诱掖奖进。以明后学之愚。以引精微之地也。是为序。万历甲戌仲夏一日。钱塘后学医官方谷谨识。

