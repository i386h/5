<!-- { "loadSidebar": true } -->
　　为杂篇。复以平昔所闻。师友讨论之言。或能发明仲景之微奥。或得古人不言之妙。悉采取之。立为伤寒辨惑入式。附于类证之上。以论见证。则首尾相贯。以号见条。则言不重复。使学人开卷不待披检。而门类方论脉证。

　　已粲然矣。嗟夫。吾尝见人议仲景书。犹儒家之六经也。可谓格言矣。及夫临病施治。则执以家传秘方。或得或失。诘其所以。则莫知适从。而仲景之书。已罔然矣。斯亦举世之大谬也。何则。医岂易言哉。非神圣工巧。不足以参天地。契阴阳。施品剂。起死回骸。而造仲景之旨焉。愚谓业医而不由仲景之门。犹儒家之不宗孔子。而好尚诸子百家者也。类证之编。深负僭咎。非敢贻诸能士。特为初学人之助云耳。时洪武癸酉菊节日。芗溪马鞍山黄仲理序。

　　按〔陆氏（彦功）伤寒论类证便览〕国史经籍志十一卷 存凡例曰。仲景张先生所述伤寒论一书。旧本多失其真。未免鲁鱼亥豕之谬。今遵善本校正。或有阙疑。则亦博参诸家之书。附会其说。一伤寒论。叔和王先生虽为撰次。犹未便检阅。今遵黄仲理先生。类证分门。以便后学。仲理之说。于伤寒论各有发明者。录于各条旧注之下。以圈别之。一伤寒论。无己成先生已有注释。今遵旧本细书之。而以其所着明理论。大书于各类之首。庶几后学因无己之言。而驯入仲景之室耳。一伤寒赋。

　　悉遵蒙斋吴先生之所撰。一伤寒论旧方。凡一百一十三。今增至三百三十四。悉采朱奉议活人书。和剂局方。

　　及陈良辅胎产药方。曾世荣小儿伤寒药方。李东垣此事难知药方。非敢妄为之说。题词曰。伤寒类证。仲理黄先生所编也。然其方法。悉遵仲景。其分门析类。学人已便于检阅也。吾先君尝欲梓行未果。仆自早岁。沉潜是书。已有年矣。但病其中少有阙疑。于是附会众说。及补遗经验药方。亦不敢妄加己意。故名曰伤寒类证便览。寿梓刊行。嘉乐四方同志共之。后之高明者。幸恕僭。弘治己未岁菊月之望。晓山后裔陆彦功识。

　　唐高仁序曰。古今擅名医业。亡虑数百家。而伤寒一证。汉张仲景独得其要。尝着金匮玉函经。首论伤寒。

　　后建安初。以宗族多死于是疾。复着伤寒论二十二篇。为法三百九十有七。为方百一十有三。医往往熟复其辞。

　　而究极其理。治伤寒辄效。书虽王叔和为之撰次。成无己为之注释。黄仲理为之类证。错综讹舛。遑□有之。鲜克厘正。同邑陆氏世以医鸣。至彦功甫。益工所业。诸科杂证。罔不究心。至伤寒。闯仲景之室而尽其奥。人之有疾而造焉者。络泽不绝。其门如市。彦功未尝幸其剧而规之利。养其成而多之劳。宣通虚实。轻重涩滑燥湿。

　　各以其证。用是全活甚众。遐迩德之。暇日出其手正仲理类证张氏书。授乃子浓载。暨甥张政鸿吴以顺辈。俾三复校雠。厘为十一卷。目之曰伤寒类证便览。间示予求序。且曰。是先世之志也。因取视之。门分类析。胪列条贯。且以无己之论。冠置各类之首。仲理之说。圈别旧注之外。又布运气诸图于前，以效用乎今。备经效诸方乎后。以增多乎昔。学医者。得是编而阅之。因门寻证。而证不眩于寻。因注绎理。而理不棼于绎。因法治病。而病不难于治。因方制药。而药不忒于制。其所谓升高而睇远。宅中而观隅。诚有便于览者。元翰学复初有言。李明之伤寒会要。见证得药。见药识证。以类相从。指掌具见。仓猝之际。粗工用之。如载司南以适四方。无问津之惑。

　　是编之辄。不啻过之。呜呼。亦仁矣。虽然。五方异习。五气异感。五行异禀。则五性易便。盖有同疾而殊治者。

　　医惟不离其类。而亦不遗其类。不 其法。而亦不泥其法。不失其方。而亦不执其方。斯可矣。胶柱调瑟。而不能以言消息。而曰医师之良也。吾惑焉。弘治己未秋九月菊节日。同邑新庵唐高仁序。

　　程敏政题歙陆氏先祠记后曰。陆君彦功世以医鸣徽歙间。而又笃于祖烈。观此记可见矣。古称医为仁术。仁之施必由亲始。若彦功者。岂非难哉。今彦功被召至京师。医名日着。盖有淮用之渐矣。力以母服辞。仁不遗亲益难。予因托人为录此记而扫之。彦功服阕北上。将供养尚方。大着医国之功。使仁术所施者益广。则所以发先世之幽光者。不益远乎，彦功六世祖梦发。文丞相同榜进士。官至大府丞。有晓窗集。予未之见也。方虚谷先生亟称之。彦功当写一本见寄。予辑新安文献志。仁贤之言。岂不少哉。（文集）

　　徐春甫曰。陆彦功。新安古歙人。世以医鸣。至彦功益着。遐迩求疗。日益效众。朝廷闻而征官大医院。辞归。编述伤寒类证便览十卷。今行世。

　　〔赵氏（道震）伤寒类证〕未见定远县志曰。赵道震。字处仁。金华人。精于医。凡轩岐以下诸书。靡不精究。受学丹溪。所造益深。洪武己巳徙籍定远。活人颇多。未尝言利。永乐丙戌。上命行人召修大典。运气书。震董其事。归而课子医业，暇则歌楚辞以自适。卒。年八十四。所着有伤寒类证传于世。

　　〔王氏（日休）伤寒补遗〕未见〔盛氏（寅）六经证辩〕未见汪琥曰。王日休有伤寒补遗。盛启东有六经证类。吕沧洲有内外编。张氏缵绪二论中。每节取其语。及访其书。又秘而不传。浅见寡闻。甘为世诮。

　　吴江县志曰。盛寅。字启东。以字行。逮之子。工诗善医。永乐中治内侍蛊奇验。闻于上。召对称旨。授太医院御医。太子妃孕而疾动。命寅诊之。曰此血疾也。当用利药。诸医皆骇沮。妃令言利药者进治。明日疾大已。

　　乃锡金币直钱千缗。寅在上前。持论梗梗。上甚重之。扈从北征。寻掌太医院事。宣德元年。赐敕褒嘉。日侍上命。视亲王疾有效。特赐白金良马。尝应制赋瑞雪诗。又尝与同官韩叔 弈于御药局。驾卒至。不及屏。二人叩头待罪。上命终局。因御制醉太平词一阕以赐。仍命作诗。其宠遇如此。正统元年。丁父艰归。周文襄公忱素善寅。饷米百石。寅却之。贻以诗。有鱼龙江海梦。雀鼠稻粱谋。忱叹服焉。服阕将赴都。忽遘疾。自诊脉曰。吾不起矣。临终作诗三首。年六十七。弟宏子 。从子伦。孙恺。俱以医世其家。 性耿介。尝使家童。输粮于官。

　　多取一筹以归。 怒。置米屋后。以饷鸟雀。初寅医得之王高士宾。宾得之戴原礼。原礼得之丹溪朱彦修。故其术特精。时又有刘敏李思勉者。俱传寅术。寅所着流光集。

　　〔徐氏（彪）伤寒纂例〕二卷 未见按上见于松江府志。

　　〔沈氏（贞）伤寒会通〕未见山县志曰。沈贞。字士怡。业精于医。志在济人。未尝嗜利。患伤寒难治。因以仲景论为主。取李浩或问。郭雍补亡。由汉迄今。凡论伤寒者。集而为专书。名曰伤寒会通。吴下诸医。谓其补仲景之未备。

　　〔赵氏（景元）伤寒类例〕未见按上见于伤寒明理续论序。

　　〔陶氏（华）伤寒全书〕国史经籍志五卷 未见〔伤寒琐言〕一卷 存自序曰。医之为道。何道也。曰。君子之道也。苟非存心有恒者。可轻议哉。何则。夫药之性能生人。亦能杀人。盖操之不得其要。则反生为杀矣。惟君子则立心不苟。故其为业必精。及其临病。则必详以审。故能化悲痛为忻欢。小人之性忍以贪。贪则惟利是图。忍则轻忽视人命。逮及临病。则夸以略。不察病之虚实。辄投瞑眩之药。不杀人也几希。吾固为君子之道也。予晚年得子。方逾弱冠。柔软多病。习懒不能自强。必非能受此道者。

　　日夜痛心。惧夫吾殁之后。有病委之庸医。足可以伤生灭性。孟子云。不孝有三。无后为大。有子多病。不传以济生之道。一旦夭札。祖宗之祀事绝矣。岂为人父之道哉。某今年七十有七。衰迈殊甚。桑榆之日。岂能久照。

　　日夜用心。以缉成伤寒明理续编。论法虽略备。非有师承口诀。不能融会贯通于心。又着琐言一卷。文虽鄙俚。

　　然言简意到。其中包括仲景不传之妙。皆世所未尝闻见。剖露肺肝。以罄其蕴奥。实升高之梯阶。当宝之如珠玉。

　　潜心玩绎搜索。以尽厥旨。有疑辄问。不可因循。务期日进高远。司马温公曰。达则为良相。不达则为良医。岂非君子之道乎。汝宜服膺此训。敬慎而行之。他日倘能以斯道济人。亦君子也。若存心不古。以吾心为妄谬。反以斯道杀人。负吾之用心。非吾之子也。正统十年乙丑中元日。余杭节庵道人陶华。

　　〔伤寒家秘的本〕一卷 存陶华曰。吾老矣。伤寒专科。实得仲景先师。厥旨虽无万全之功。十中可生八九。尝着有书。不能尽心刻骨。

　　因今老迈后。恐继业者。不得其传。有玷名行。遂将一生所蓄肺腑语句。并家秘不传之妙。及一提金。杀车槌法。

　　逐一语录于后。论注证而证注脉。脉注法而法注方。再三叮咛。吾后子孙。不必集闲方而睹别论。别繁乱而莫知其深。必须熟记。久则自然精贯。不与庸医伍。不使时医笑可也。尔宜珍藏受授。谨之慎之。毋怠毋忽。故戒。

　　〔伤寒家秘杀车槌法〕一卷 存陶华曰。吾专伤寒。深明奥旨。脉正则道合神机。用药则随手取应。的本续论。全备发明。杀车槌法。世之罕有。永为养生之宝矣。今将以秘验三十七方。就注三十七。槌法二十条。煎法二十条。劫病并制解法。名杀车槌也。实为我肺腑不传之妙。我后子孙。一字不可轻露。莫与俗人言。莫使庸医见。尔宜谨慎珍藏。毋违我之致嘱也。

　　〔伤寒证脉药截江网〕一卷 存陶华曰。伤寒之病。非比杂科。乃大方脉之首务也。其间脉理精深。艮震无常。死生反掌。甚所难明。苟或有称治伤寒者。未免羊质虎皮。然则名节虚隆。而实德则病矣。余早年盲学。昏昏如蝇触牖。后得汉长沙张仲景先师治法。所得玉函遗着。名曰遗芳嘉秘。玩而诵之。以开茅塞。手足舞蹈。不自知也。数试数效。岂不珍重哉。

　　第恐吾老子亦犹前之昏学。临病无措。故将遗旨应手得心诀法。纂以成集。名曰伤寒证脉药截江网。存与朝夕讲览以看。省己之愚。

　　〔伤寒一提金〕一卷 存陶华曰。余虽专伤寒科。必出乎庸俗夸诞之医万万。且余一生所蓄肺腑家秘。语句方法。俱已备载发挥。窥我门墙者。虽有多人。然片言不繁之要。不得再四经目讲明。故述启蒙捷法脉要贯珠数。一一开注明白所示。自宜谨慎深密。勿授受于非人。毋轻泄于浇薄。莫负我之用心耳。

　　徐春甫曰。伤寒六书六卷。明临川陶华尚文着。号节庵。六书。名琐言。家秘。杀车槌。一提金。截江网。

