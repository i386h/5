<!-- { "loadSidebar": true } -->

　　〔王氏（震）家宝伤寒证治条明〕九卷 存

　　卷三十四

　　方论（十二）

　　〔方氏（广）伤寒书〕未见徐春甫曰。方广。字约之。号古庵。新安休阳人。常游河洛。寓陈留。名著中原。所集丹溪心法附余。脉药证治。伤寒地理等书行世。

　　周斯曰。方约之着伤寒书。先儒称为集大成。（伤寒正宗序）

　　〔刘氏（全德）伤寒神镜〕医藏目录一卷 未见〔缪氏（存济）伤寒撮要〕医藏目录四卷（今本作六卷）存总论曰。愚谓天之所生。惟人为贵。人之所病。惟伤寒为重。伤寒之书虽博。而撮要罕稽。然且今非昔比。

　　患伤寒者。什有六七焉。何为其多也。内经曰。上古天地之气浓。人专天地之气亦浓也。矧恬 之世。人又不以酒为浆。不以妄为常。不以欲竭其精。不以耗散其真。知阴阳和术数。起居有常。饮食有节。不妄作劳。人皆几百而天年矣。二气既浓。诸邪无隙而入。或邪外干。砭石即愈。虽病亦轻也。当今天地之气薄。人禀天地之气亦薄也。其所为与古人悉反。故言今人岁不满百也。二气既虚。诸邪得以易侵。其为伤寒者。岂不多邪。人一患之。

　　数日左右即犯。二百零一死。其正病变病。而有一千五百五十一证。岂不重耶。医者本不得其要。而遽欲治人之重疾。或得其要。又不能熟读玩味。譬之涉大海而迷其津源。何攸能济乎。予已溯诸往古。有二百三十七先师。其论乎伤寒者。专于仲景辈。非不精工详矣。而至于要指之归。曰纲领。曰望。曰闻。曰问。曰切者。未尝掇拾而总挈之。是以世之医士。但知务其名。而不知考索于书。或有自称知书者。则又支离汗漫。而不得其要。其始也不求诸纲领。其继也不求诸望。其次也不求诸闻。又其次也不求诸问。一切脉而曰。予已知之矣。

　　是以所药非所病。而殒其身者。盖什九焉。嗟乎。药以疗病。而反伤生。兹非医不知书之罪与。其未得其要。而不熟读之故欤。余不忍苍生殁于非命。又不欲医者蔽于聋聩。遂将专科书。陶翁要语参考。删其繁文。补其缺略。

　　理正逆从。取纲领望闻问切六字。下纂注识病捷法。加不传之秘。共成六卷。名曰伤寒撮要。使士庶得此。不致中医之妄治。医家得此。如瞽者之复明。孝□惜身济人者。宜佩服而日阅之益深也。是为论。

　　徐时行序曰。伤寒曷为而难治也哉。其可畏甚于杂病。且真正伤寒几者。有寒疫瘟疫之类焉。大抵在表者宜汗。在里者宜下。在上盛者宜吐。半表里者宜和。挟饮食者宜消。似乎候脉而投剂颇易者。孰知阴阳兼感。是似相参。疾有微甚。治有逆从。苟不察时令之正。反人禀之虚实。而任意妄施。则寒变热变。祸不可测。然则可畏不有尤甚于杂症者耶。此治之所以难也。慕松缪先生妙龄攻举子业。游学姚江。既而多疾。即就叔肄轩岐之术。

　　遍阅古今诸科方略。顿悟奥旨。审知伤寒为百病之最。自仲景而下。着述代不乏人。于是采前人已试之成法。而谓之旧论。体前人未发之秘。参以己意。而谓之新论。新旧不同。同于□□。立论不同。同于阐理。遂总而名之曰伤寒撮要。即传撮其枢要之谓也。余观其书。简约而不涉于繁琐。其辞浅易。而不入于艰深。其纲与目深悉。而不至于遗缺。诚医家之快捷方式。用药之法案。殆簇医之大成。超乎歌括指掌图之上。而余皆之下矣。明此而何伤寒之难治也哉。宗此而又何偏门之为害也哉。慕松先生者。苏郡长洲缪侍御公让之家孙。

　　存济其名云。隆庆丁卯季春之吉。赐进士及第翰林院国史修撰承务郎大典分校官瑶泉徐时行撰。

　　〔胡氏（南金）伤寒论编〕医藏目录七卷 未见〔吴氏（时宰）伤寒类证辨疑〕医藏目录一卷 未见〔唐氏（钦训）伤寒心法〕未见按上见于嘉定县志。

　　嘉定县志曰。唐 从孙钦训字道述。受其业。

　　〔巴氏（应奎）阐明伤寒论〕医藏目录卷阙 未见〔亡名氏伤寒或问〕医藏目录一卷 未见〔伤寒通义〕医藏目录卷阙 未见〔解伤寒百证疑证〕医藏目录一卷 未见〔伤寒论大全〕医藏目录一卷 未见〔王氏（执中）东垣先生伤寒正脉〕医藏目录十二卷 存书例曰。伤寒正脉。乃素问仲景东垣节庵及彭用光诸家之书。而独称曰东垣先生伤寒正脉者。何也。岐黄仲景之书。非先生发之。则莫为于后。节庵用光之书。非先生启之。则莫为于前。继往开来。功实大倍千古。故以先生名之。亦仿丹溪附余之附也。

　　又曰。正脉一书。合并仲景东垣节庵彭用光活人为一集。使读者开卷。则伤寒全书。尽在目前。有不容不遍阅者。又仿东垣十书例。一人自为一卷。使人人立言之意。各得自明。不若类书之混而无辨。故着合并论一篇。

　　撮其大略合并之意。列之首云。一各卷内中云条。皆注释存疑。以俟救世君子改正者也。

　　又曰。仲景伤寒论。乃伤寒家立方之祖。譬则圣人之经。游夏不能赞一词者也。况王叔和编次之后。篇什颇觉朗然。惟成无己注释。虽大有功于仲景。中不无赘语。亦不能尽无可疑处。是以每为陶节庵之所惜。今赘者删之。疑者补注一条，以俟后之君子改正云。至于运气等图。改为论解。以便初学之览阅。列于首卷。

　　又曰。活人大全方。虽曰中间不无杂病方。混集其内。要皆四时感冒证之疑似伤寒者也。故仲景诸公方既备者删之。仲景诸公方之未备者录之。以便查考。且欲治伤寒者。当辨杂病之似也。但活人方内。有加减改换旧方者。学人临病用药。其必审择斟酌之。一活人大全方。总括以二字三字名者。欲以便检阅也。

　　拾遗论曰。拾遗者。拾节庵之遗者也。盖陶节庵并集仲景诸篇。名为六书。别门分类。固已详备。但伤寒疫疠之气。传变不穷。亦有未暇及者。予故采伤寒撮要。活人大全二书之理胜者。以补其遗方。始伤寒疑似之证易辨也。二书皆本伤寒直格。伤寒百问来。观其或问数条，辨论明白。是又能表刘氏之说者也。学人合而观之。庶其小补云耳。

　　姚允升序曰。尝闻养生家之言曰。心应枣。肝应榆。是人之通于天地也。将阴梦水。将晴梦火。是天地之通于人也，故人身自百骸九窍五脏。以至喘息呼吸。无不与天地通。不有至人究天地之原。穷阴阳之奥。畴能察脉候气。观表烛里。以翊赞造化之不及。俾不妄伤误伐。获保其天年哉。 山三阳王先生少负奇宕之才，为名家子。

　　博综经史。志于青云。及补弟子员。声腾庠序。前辈器公者。谓朱紫可芥拾也。不幸少罹血疾。羸弱不能卒业。遂涉览医药诸书。以自调摄。顾先生资性绝伦。寓目辄神解。盖朝叩越人之庭。而夕已驰轩黄之境矣。自世庙甲寅年。避警宜阳。以一剂起万夫。人十二年之翻胃。自是振沉 。决疑滞。全活者无虑千伯。缙绅之车。及扶老携弱者。日满户外。一日喟然汉曰。吾四十不仕。亡裨明时矣。有一术可以传济群生。何必皓首青毡哉。遂去经生业业医。名声遂动吴越。

　　又重慨庸医俗子。目不知书。仅能识药物一二。便欲郢书燕说。以操生死之柄。于古人制方立言之意。往往若赵括之读父书。而失其运用之宜。故暇中尝本素问灵枢难经。搜剔仲景东垣节庵异同之旨。而订成伤寒纲目一书。

　　每家各为一卷。其有古人未尽发者。别着论若干篇。名曰指南。大都因天之时。顺地之宜。以精察夫阴阳之异感。

　　而攻治之异方。如冬伤于寒。病本寒也。则用仲景法。以热药治之。历春夏变为温热。药宜凉也。则用节庵论。

　　以寒药治之。盖世人但闻东垣之脾胃等论。独长于内伤。而未知东垣之难知等集。尤精于外感。故知仲景之热药。不可以治春夏之热病。而不知节庵之寒药。亦不可以治冬月之伤寒。先生之为是书。其意政欲明此夫。前有节庵之书。则不至执仲景之法。而以热治热。今有先生之书。则不至失节庵之意。而以寒治寒。而东垣节庵三先生之遗。赖先生始大有发明。使三先生复作。而获闻先生之议。亦必心快首肯。而共为此道庆也。至其穷天地人事之变。而指其不正之气。如夏月冰雪。冬发雷电。则感寒于夏。而触热于冬者。亦有之。是又得玄中之奥。

　　尽正变之理。而足破千古之疑。非先生夙有灵根。早通儒术。安能洞彻微妙。而发挥玄理若此耶。先生之有功于前后。信不浅矣。余无先生之术。而有其心。怜先生之握奇不售。而重幸先生之有是书。

　　可以益寿万世，而流泽无穷也。余因与秉临陈君。再加精校。付之本院楷书。绣梓以广其传。书成。命之曰伤寒纲目益寿全书。太医院御医长洲姚允升撰。

　　〔万氏（全）伤寒摘锦〕医藏目录二卷 存〔伤寒蠡测〕未见按〔翁氏（先春）伤寒指要〕医藏目录二卷 未见〔亡名氏伤寒集验〕医藏目录卷阙 未见〔闵氏（道扬）伤寒纂要〕医藏目录二卷 未见〔刘氏（会）伤寒集要〕未见刘会曰。癸丑之岁。余叨掌建庠业。已刊伤寒集要。暨寿婴二书。（脉法正宗序）

　　〔申氏（相）伤寒捷法歌〕未见按上见于潞安府志。

　　〔万氏（拱）伤寒指南〕未见湖广通志曰。万拱。监利人。能诗。明于医术。着医学大成。伤寒指南若干卷。惜多散亡。病源一书。尤前此所未有。然性颇矜直。懒晋接。有召者。辄以病辞。而馈以方焉。

　　〔卢氏（复）仲景论〕未见按上见于浙江通志。

　　〔吴氏（中秀）伤寒备览〕未见松江府志曰。吴中秀。字端所。工岐黄之学。高仲阳三年不寐。诸医以为虚。中秀按其脉皆洪。曰。此膈上顽痰也。以瓜蒂散吐之而愈。李某素无疾。偶过中秀家。为诊视之。遽问君有子乎。对曰。有子十岁。中秀曰。幸矣。

　　君明年某时患疡。非汤石所疗。至期果验。其名与秦昌迈景明相伯仲。六十年间。所全活人。不可胜纪。少有至性。侍母疾。衣不解带。躬亲浣濯。其兄尝从索十金。中秀检橐中得数十金。尽与之。其子女六人。悉为之婚嫁。

　　有姊年八十。中秀亦为老矣。犹谨视起居。故世尤称其孝友。生平好聚书。有数万卷。构天香阁藏之。董文敏陈征君时过从焉。有子懋谦。能读父书。中秀所着。有医林统宗。伤寒备览云。

