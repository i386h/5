<!-- { "loadSidebar": true } -->
　　无放胆之人。放胆者。其人必粗。有小心之文。无放胆之文。放胆者。其文必俚。近世医家。好用奇。好用偏。

　　每欲驾出于古圣贤之上。其心已不平。安辨君臣佐使耶。顺湖小心人也。惟先贤是述之。而更广之。皆垂世之言也。书必传。（无梦园遗集）

　　汪琥曰。伤寒指南书。明末古吴叶允仁类集。书凡六卷。叙仲景阴阳大论中六经脉证于首。至标本论。为第一卷。察色视证捷法起。至六经病解时。为第二卷。六经传变例起。至活人赋。为第三卷。正伤寒例起。至水伤寒。为第四卷。辨痉湿 脉证起。至六经治例论。为第五卷。续明理论发热起。至昼夜偏剧。为第六卷上。其第六卷下并方。则已亡之矣。其书与蕴要相类。比节庵六书。实为明备。

　　但其中云夹阴中寒。夹阴伤寒。与血郁伤寒。此又蹈全生集之弊。称为指南。而不晓仲景大意。其一片纂集苦心。

　　深可惜矣。

　　〔李氏（盛春）治伤寒全书研悦〕一卷 存凡例曰。是编。缘暑证有全书。而寒证不载。亦属未备。不才盛春。于举业之暇。与其弟占春。考古证今。

　　审运察气。盖遵先君燕山。远宗仲景节庵之遗书。近采青阳立斋之试验者。而于经下注证。证后注方。汇集成括。

　　俾病者陈所染之恙。即知其证在何经。药宜何方。悉素时所悦诸心研诸虑者。若待悉证臆决一方。宁非以药识病乎。欲留心于伤寒者。当不得越此书以为印证。

　　〔霍氏（应兆）伤寒要诀〕未见武进县志曰。霍应兆。字汉明。丹徒人。寓居武进。精岐黄术。天性孝友。事八十岁老母。爱敬不衰。为人正直。与人论古今节义事。辄慷慨奋发。阴行善不求人知。业其道四十年。所着有伤寒要诀。杂证全书。

　　〔陈氏（长卿）伤寒五法〕五卷 存汪琥曰。伤寒五法。明季楚黄陈养晦着。书凡五卷。五法总论起。至五法问答。为第一卷。五法以证起。并五法杂论。为第二卷。五法例起。并五法方药。为第三卷。纂仲景伤寒欲愈及死证等。并节庵六经用药法。为第四卷。其第五卷。乃续补伤寒赋也。五法大旨。曰发。曰解。曰和。曰攻。曰救。而吐法独不与焉。共计五法。

　　问答五十三条。其阐发表里阴阳。诚为至理。其论两感等证。亦多偏僻。至其用药。擅将仲景之方。乱增药味。有如桂枝汤。则加防风羌活白术黄芩。麻黄汤。则加羌活陈皮细辛苏叶川芎豆豉生姜葱头。大青龙汤。则加芍药陈皮黄芩。白虎汤。则加麦门冬黄芩葛根橘红。承气汤不分大小调胃。总用大黄枳实浓朴甘草。去芒硝。加白芍药柴胡猪苓黄芩。大陷胸汤。则加枳实甘草柴胡半夏桔梗。大枣。小陷胸汤。

　　则加枳实桔梗甘草柴胡贝母黄芩干姜。五苓散。则加葛根苏叶栀子甘草。猪苓汤。则加柴胡栀子。栀子豉汤。则加枳壳桔梗干姜麦门冬柴胡。十枣汤。则加陈皮茯苓半夏干姜。药不分经。动辄增补。其不通。更甚于陶氏。杀车槌方矣。俨然以板刊行。愚以方药总论五门。直焚其书可也。石夏二氏。代为校订。不其谬欤。

　　按陈养晦序曰。伤寒一诀。乃陈公长卿之所传也。又安陆雷芳易名窥垣秘术。序曰。羽客陈养晦之所持伤寒五法。出自陈氏长卿。据此。是书实为长卿所着。汪氏以为出养晦。盖失检耳。石楷尝刊之藏书中。海盐县志。

　　因为楷自撰。亦误。

　　〔倪氏（洙龙）伤寒汇言〕未见杭州府志曰。倪朱谟。字洙龙。仍以医名家。纂伤寒汇言。与本草并行。既竭蹶以刻父遗书。而立请于有司。

　　表扬母节。至悌泣哀恳得允。人称孝焉。

　　〔林氏（澜）伤寒折衷〕十二卷 未见毛奇龄敕封永德郎云南永昌军民府通判林君墓表略曰。周秦以后。所可考按者。独东汉张机一人。夫证之难理。莫如伤寒。言理之可信。则莫如张机之书。今伤寒卒病诸论。具在人间。虽前后倒置。篇帙错杂。其中三阳三阴。以及太阳少阳太阴少阴诸□。皆有纰缪。乃博搜典籍。自灵素而下，凡元化中藏。稚川肘后。北齐褚氏。唐人孙思邈诸所着。以至中朝圣方。外夷医鉴。合数千卷。彼此相订。

　　因采择而论辨之。以法次证。以方次证。即以说次方。割尘析眇。辑为伤寒折衷一书。取二十七篇。证外合二百五十七法。一百一十二方。共十二卷。加类证八卷。镂板行世。世争购其书。以为准的。一时名流。如卿子张氏亮辰沈氏子由卢氏易园陈氏夔师潘氏辈。皆互相发明。以昌大其说。而于是医学得大成焉。（西河集）

　　〔伤寒类证〕八卷 未见〔吴氏（有性）伤寒实录〕未见按上见于温疫论。

　　卷三十五

　　方论（十三）

　　〔李氏（中梓）伤寒括要〕二卷 未见汪琥曰。伤寒括要。顺治初云间李中梓士材甫着。书凡二卷。上卷。伤寒总论起。至肉苛证止。下卷。五证总论起。至中暑中 止。末后附仲景一百一十三方之外。复附以杂方五十六。其证备。其法详。其论明而且简。

　　书名括要。可为称其实矣。琥以初学人。宜熟读此书。但其方不可执。当以活法用之耳。

　　〔李氏（ ）伤寒述微〕三卷 存〔吴氏（嗣昌）伤寒正宗〕未见杭州府志曰。吴嗣昌。字懋先。仁和人。世业医。鼎革初大疫。昌全活甚众。昌更别有会悟。浙督赵尝遘危疾。昌独排众论投冰水。立苏之。赵尊礼若神。曰。术如君。有得传者否。答曰。有宋尔班潘锡祉者。追随独久。

　　赵曰。君其不朽矣。后以事烦目瞽。居河渚。着伤寒正宗。医学慧业等书。行世。

　　〔潘氏（楫）伤寒大旨〕未见按上见于仁和县志。

　　杭州府志曰。潘楫。字硕甫。号邓林。少以孝悌闻。卖药都市中。人以韩伯休目之。受业者数百辈。观其器宇。即识为潘门弟子。始楫以兄善病。特往师王绍隆。终日视脉和药。洞极深隐。通于神明。着医灯续焰。大有功于世。

　　〔张氏（璐）伤寒绪论〕二卷 存总论曰。余尝看晋王叔和集仲景伤寒书。未尝不废书而三叹也。嗟夫。犹赖叔和为仲景之功臣。使无叔和之集。则伤寒书。同于卒病论之不传矣。何能知有六经证治乎。即条辨尚论。亦无从而下手也。究二子所编。各有未当。余窃不揣。复取仲景原文。重分其例。取尚论各家之注。参以己见。成缵论矣。第残逸已多。证治不备。

　　拟搜诸家之论以补之。虽其间互有发明。然未免多歧之惑。是不得不博采往哲之言。以缀辑之。惜乎历代名医。

　　递相祖述。未能一一标明。姑从证类次弟。读者毋以辞害义可也。谨叙六经传变。合病并病。标本治法。及正伤寒。两感。三阴中寒。冬温。寒疫伤风。温病。风温。时行。大头。温疫。温疟。温毒。阳毒。阴毒。热病。中暑。湿温。中湿。风湿。湿热。痉病。内伤。虚烦。香港脚。霍乱。内痈。赤膈。黄耳。夹食。夹痰。夹水。夹血。

　　夹气。夹阴。冒雨。溺水。重身。产后等。四十证。暨以审证死证。逐一辨论。

　　汪琥曰。绪论上卷。叙六经传变。合病并病。标本治法。及正伤寒。两感。三阴中寒。冬温。寒疫。伤风等。

　　共四十证。继之以诊脉察色劫病等法绪论下卷。又类分发热头痛等一百证。所载杂方一百四十九道。复附以刺灸穴法。此论诚可补仲景伤寒。及成氏明理论之未备。但恨其纂集昔贤后人方论，大半不标名姓。然亦每多偏僻处。

　　学人宜详辨之。

　　〔伤寒大成〕未见按上见于吴县志。

　　〔陆氏（圻）伤寒捷书〕海宁续目二卷 未见〔何氏（镇）伤寒或问〕未见按上见于本草纲目必读类纂。

　　〔邵氏（三山）伤寒辨略〕未见尤侗序曰。语有之。医不三世。不服其药。古人所以有三折肱九折臂之喻也。然自扁鹊仓公而下。世习其传者益少。吾吴永乐间。有刘毅。毅子观。观子博。成化间有周 。 子敷牧。敷牧子 。并以其术供奉宫府。名动一时。后乃寥寥矣。以予所见。有三山邵先生。能以肘后方活人。求疗者户外履恒满。以其得越人之意。如老人。如小儿。如带下。无不治也。予生而善病。每藉其刀圭。以当七发。少自至老。久相与而不厌也。然其家传本于乃翁纯山先生。予固幼而识之。而溯其开山。又本厥祖念山先生。实为岐黄祭酒。是则邵氏之医。不已合于三世之说乎。念山尝以皇甫氏明医指掌一书。手授纯山。既订补而刻之。尚阙伤寒一科。欲参节庵蒙斋二家。以续其成。有志而未逮也。今三山竭生平乏力。着为伤寒辨略。钩微抉奥。细人毫芒。而其驳喻嘉言尚论篇。尤能是正前人之误。其于是道。岂非既切而又磋之。既琢而又磨之者与。先生承祖父之传。深造而扩大之。有子鸣山。

　　复继其后。邵氏之医。岂唯三世。殆敬仲之占。所谓五世其昌。八世莫京者乎。吾闻春秋之时。有医和者。有医缓者。医何以和缓名。和与缓。医之道也。苟神和而气缓。则脉平而病不生矣。先生之医。吾虽无以名之。其有得于和缓也夫。（艮斋稿）

　　〔顾氏（宪章）新纂伤寒溯源集〕六卷 存自序略曰。偶得全生集一帙。乃节庵陶君之所着也。其书得仲景之秘奥。发先贤之隐微。攻补合冥。寒温适当。第其文词虽若肤浅。而意实渊深。倘不详明备析。后之学人。何从而得其微义也。于是为之辑注解释。纤悉靡遗。

　　既采先贤之案。以广其变。复考制方之义。以知其用。使展卷粲然。了无疑义。因名为伤寒溯源云。

　　〔秦氏（之祯）伤寒大白〕四卷 存高 序曰。粤稽上古未有儒。先有医。盖天生蒸民。未生后稷教稼。周公孔子教学。先生黄帝神农岐伯。尝百草。疗疾病。良以人免夭折。始得众庶。既庶矣。然后教稼以富之。讲学以教之。则知医者救生之本。耕者养生之源。教者。人伦之道也。若是则保民莫先调养民病。然后富之教之者也。于是留心医学。时切探讨。余原籍奉天。先大夫参政京华。遂居辇毂下。四方医士。云集京邸。因闻天下明医。出在松江。然多高隐。未得来京。

　　未获亲逢考究。自辛卯春。迁任吴阊。得见云间秦子皇士之书。名曰症。因脉治施。子宇瞻昆季所刊也。症分外感内伤。治分经络表里。就症以审，回就因以审脉审治。因叹向闻松郡多明医，是书果为寿世。但因远署虞山。

　　先生又杜门却轨。不得相朝夕。癸巳岁。开浚东江。未得告竣。各工官会详申宪。奉此按松。而着书之秦子。世居河上。遂讲论旬日。公余稍暇。怡息其家。见架头有伤寒大白。女科切要。词句分明。治法中病。果然大白也。

