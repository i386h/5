<!-- { "loadSidebar": true } -->
　　外发为中卷，他犯为下卷。具列之云。上卷三十五首。治内病。中卷二十五首。治外发病。下卷三十□首。治为物所苦病。

　　陈振孙曰。肘后百一方三卷。晋葛洪撰。梁陶隐居增补。本名肘后救卒方。率多易得之药。凡八十六首。陶并七首。加二十二首。共为一百一首。取佛书人有四大。一大辄有一百一病之义名之。

　　〔杨氏（用道）附广肘后方〕八卷 存自序略曰。方之行于世者多矣。大编广集。奇药群品。自名医贵胄。或不能以兼通而卒具。况可以施于民庶哉。于是行省乃得干统间所刊肘后方善本。即葛洪所谓皆单行径易。约而已验。篱陌之间。顾眄皆药。家有此方。

　　可不用医者也。其书经陶隐居增修。而益完矣。既又得唐慎微证类本草。其所附方。皆洽见精取。切于救治。而卷帙尤为繁重。且方随药着。检用卒难。乃复摘录其方。分以类例。而附于肘后随证之下。目之曰附广肘后方。下监俾更加雠次。且为之序。而刊行之。方虽简要。而该病则众。药多易求。

　　而论效则远。将使家自能医。人无夭横。以溥跻斯民于仁寿之域。以上广国家博施爱物之德。其为利岂小补哉。

　　皇统四年。十月戊子。儒林郎。汴京国子监博士杨用道谨序。

　　四库全书提要曰。肘后备急方八卷。晋葛洪撰。洪字稚川。句容人。元帝为丞相时。辟为掾。以平贼功。赐爵关内侯。迁散骑常侍。自乞出为句漏令。后终于罗浮山。年八十一。事迹具晋书本传。是书初名肘后卒救方。

　　梁陶宏景补其阙漏。得一百一首。为肘后百一方。金杨用道又取唐慎微证类本草诸方。附于肘后随证之下。为附广肘后方。元世祖至元间。有邬某者。得其本于平乡郭氏。始刻而传之。段成己为之序。称葛陶二君。共成此编。

　　而不及杨用道。此本为明嘉靖中。襄阳知府吕容所刊。始并列葛陶杨三序于卷首。书中凡杨氏所增。皆别题附方二字。列之于后。而葛陶二家之方。则不加分析。状无可辨别。案隋书经籍志。葛洪肘后方六卷。梁二卷。亡。

　　陶宏景补阙肘后百一方。九卷。亡。宋史艺文志。止有葛书。而无陶书。在隋已亡。不应元时复出。又陶书原目九卷。而此本合杨用道所附。只有八卷。篇帙多寡。亦不相合。疑此书本无百一方在内。特后人取宏景原序冠之耳。书凡分五十一类。有方无论。不用难得之药。简要易明。虽颇经后来增损。而大旨精切。犹未尽失其本意焉。

　　〔范氏（汪）阳东方〕（案千金方太医习业。有云范东阳张苗靳邵等。诸部经方。然则阳东。当作东阳。

　　）隋志一百五卷录一卷 粱一百七十六卷亡 佚晋书曰。范汪。字玄平。性仁爱。善医术。常以拯恤为事。凡有疾病。不限贵贱。皆为治之。十能愈其八九。

　　撰方五百余卷。又一百七卷。后人详用。多获其效。（太平御览）

　　旧唐志曰。杂药方一百七十卷。范汪方。尹穆撰。

　　〔陈氏（延之）短剧方〕隋志十二卷 佚〔廪丘公论〕隋志一卷 佚〔殷氏（仲堪）荆州要方〕七录一卷 佚晋书曰。殷仲堪。陈郡人。能清言。善属文。名士咸爱之。谢玄以为长史。浓遇之。仲堪父病积年。衣不解带。躬本医术。究其精妙。执书挥泪。遂眇一目。（太平御览）

　　〔于氏（法开）议论备豫方〕隋志一卷 佚绍兴府志曰。于法开好仙释。后避支遁君剡。更学医。医术明解。尝旅行。暮投主人。其家妻临产。而儿积日不堕。法开曰。此易治耳。杀一肥羊。食十余脔。而针之。须臾儿下。羊 裹儿出。

　　〔宋武帝杂戎狄方〕七录一卷 佚〔羊氏（欣）中散杂汤丸散酒方〕隋志一卷 佚宋书本传曰。羊欣。字敬元。泰山南城人也。曾祖忱。晋徐州刺史。祖权。黄门郎。父不疑。为桂阳太守。

　　欣少靖默。无竞于人。美言笑。善容止。泛览经籍。尤长隶书。不疑初为乌程令。欣时年十二。时王献之为吴兴太守。甚知爱之。献之尝夏月入县。欣着新绢裙。昼寝。献之书裙数幅而去。欣本工书。因此弥善。起家辅国参军。府解还家。隆安中。朝廷渐乱。欣优游私门。不复进仕。会稽王世子元显每使欣书。常辞不奉命。元显怒。

　　乃以为其后军府舍人。此职本用寒人。欣意邈恬然。不以高卑见色。论者称焉。欣尝诣领军将军谢混。混拂席改服。然后见之。时混族子灵运在坐。退告族兄瞻曰。望蔡见羊欣。遂易衣改席。欣由此益知名。桓玄辅政。领平西将军。以欣为平西参军。仍转主簿。参预机要。欣欲自疏。时漏密事。玄觉其此意。

　　愈重之。以为楚台殿中郎。谓曰。尚书。政事之本。殿中。礼乐所出。卿昔处股肱。方此为轻也。欣拜职少日。

　　称病自免。屏居里巷。十余年不出。义熙中。弟徽被遇于高祖。高祖谓咨议参军郑鲜之曰。羊徽一时美器。世论尤在兄后。恨不识之。即板欣补右将军刘藩司马。转长史。中军将军道怜咨议参军。出为新安太守。在郡四年。

　　简惠着称。除临川王义庆辅国长史。庐陵王义真车骑咨议参军。并不就。太祖重之。以为新安太守。前后凡十三年。游玩山水。甚得适性。转在义兴。非其好也。顷之又称病笃自免。归除中散大夫。素好黄老。常手自书章。

　　有病不服药。饮符水而已。兼善医术。撰药方十卷。欣以不堪拜伏。辞不朝觐。高祖太祖并恨不识之。自非寻省近亲。不妄行请。行必由城外。未尝入六关。元嘉九年卒。时年七十三。

　　〔羊中散药方〕七录二十卷（宋书欣传。作十卷。）佚〔谢南郡疗消渴病方〕隋志一卷 佚〔宋建平王典术〕七录百二十卷 佚宋书曰。建平宣简王宏。字休度。文帝第七子也。早丧母。元嘉二十一年。年十一。封建平王。食邑二千户。

　　少而闲素。笃好文籍。太祖宠爱殊常。为立第于鸡笼山。尽山水之美。建平国职。高他国一阶。二十四年。为中护军。领石头戍事。出为征虏将军。江州刺史。二十八年。征为中书令。领骁骑将军。元凶杀立。以宏为左将军丹阳尹。又以为散骑常侍。镇军将军。江州刺史。世祖入讨邵。录宏殿内。世祖先尝以口手板与宏。宏遣左右亲信周法道。 手板诣世祖。事平。以为尚书左仆射。使奉迎太后。还加冠军将军。中书监。仆射如故。臧质为逆。宏以仗士五十人入六门。为人谦俭周慎。礼贤接士。明晓政事。上甚信杖之。转尚书令。加散骑常侍。将军如故。给鼓吹一部。

　　寻进号卫将军。中书监尚书令如故。宏少而多病。大明二年。疾动。求解尚书令。以本号开府仪同三司。如散骑常侍。中书监如故，未拜。其年薨。时年二十五。追赠侍中司徒。中书监如故。给班剑二十人。

　　〔徐氏（叔向）杂疗方〕（旧唐志。作徐叔和撰。）隋志二十二卷 佚〔杂病方〕（旧唐志。作体疗杂病方。徐叔和撰。）七录六卷 佚〔疗脚弱杂方〕七录八卷 佚〔徐氏（悦）体疗杂病疾源〕七录三卷 佚〔徐氏（文伯）药方〕七录二卷（本朝现下书目。作一卷）佚〔徐大山试验方〕隋志二卷 佚〔巾箱方〕隋志三卷 佚〔堕年方〕（本朝现下书目。作随手方。）隋志二卷 佚〔徐氏（嗣伯）落年方〕隋志三卷 佚〔药方〕隋志五卷 佚〔杂病论〕旧唐志一卷 佚〔徐氏（装）要方〕七录一卷 佚隋志曰。无锡令徐装撰。

　　〔徐氏（方伯）辨脚弱方〕七录一卷 佚〔徐氏（辨卿）药方〕隋志二十一卷 佚〔徐氏（阙名）杂方〕隋志一卷 佚〔效验方〕隋志三卷 佚〔秦氏（承祖）药方〕隋志四十卷见三卷（旧唐志。作十七卷。）佚〔胡氏（洽）百病方〕（新唐志。作治百病要方。）隋志二卷（唐志。作三卷。本朝现下书目同。）佚刘敬叔曰。胡道洽者。自云广陵人。好音乐医术之事。体有臊气。恒以名香自防。唯忌猛犬。自审死日。诫弟子曰。气绝便殡。勿令狗儿见我尸也。死于山阳。殓毕。觉棺空。即开看不见尸体。时人咸谓狐也。（异苑）

　　张杲曰。胡洽道士。不知何许人。性尚虚静。心栖至道。以拯救为事。医术知名。（医说）

　　〔释氏（僧深）药方〕（旧唐志。作集方。）七录三十卷 佚孙思邈曰。宋齐之间。有释门深师师道人。述法存等诸家旧方。为三十卷。其脚弱一方。近百余首。（千金方）

　　又曰。深师述支法存所用。永平山敷师连范祖耀黄素等。诸脚弱方。凡八十余条。皆是精要。（同上）

　　〔摩诃胡□□出胡国方〕七录十卷 佚

　　卷四十一

　　方论（十九）

　　〔褚氏（澄）杂药方〕七录二十卷（唐志。作十二卷。）佚南齐书本传曰。褚澄。字彦道。初湛之尚始安公主。薨，纳侧室郭氏。生渊。后尚吴郡公主生澄。渊事公主孝谨。主爱之。湛之亡。主表渊为嫡。澄尚宋文帝女卢江公主。拜驸马都尉。历官清显。善医术。建元中。为吴郡太守。豫章王感疾。太祖召澄为治立愈。寻迁左民尚书。渊薨。澄以钱万十千。就招提寺。赎太祖所赐渊白貂坐褥。坏作裘及缨。又赎渊介帻犀导。及渊常所乘黄牛。永明元年。为御史中丞袁彖所奏。免官禁锢。见原。迁侍中。领右军将军。以勤谨见知。其年卒。澄女为东昏皇后。永元元年。追赠金紫光禄大夫。

　　〔褚氏遗书〕宋志一卷 存萧渊序曰。黄巢造变。从乱群盗。发人冢墓。掘取金宝。遇大穴焉。方丈余。中环石十有八片。形制如椁。

　　其盖六石。题曰有齐褚澄所归。启盖榨骨已蛇蚁所穴。环石内向。文本晓然。盗疑兵书。移置户外。视之弃去。

　　先人偶见读彻。嘱邻乡慎护。明年具舟载归。欲送官以广其传。遭时兵革不息。先人亦不幸。遗命异物终当化去。

　　神书理难久藏。其以褚石为吾棺椁之石。褚石隐则骸骨全。褚石或兴。吾名亦显。渊募能者调墨。治刻百本散之。

　　余遵遗诫。先人讳广字叔常。清泰二年。五月十九日。古扬萧渊序。

　　释义堪序曰。靖康初。金人犯顺。群盗乘间。在处有之。去扬城北二十五里。陈源桥。有萧家。世居其间。

　　盖贫不能自振矣。守一冢甚勤。曰。吾十二世祖。葬父于此。吾家冢凡数百。世世惟守此耳。盗疑其起家者富而浓葬。日夕窥之。二家因语人曰。吾十二世祖。葬其父明经广叔常。用石刻秘经为椁。从治遗命也。已而不忍其柩有将废之兆。遂敕子孙世守之耳。窥者仍故。二家因会乡人启视之。漆棺如新。刻石十有九片。其一盖萧渊序也。乃移柩莽居侧。而举石于门外。有告萧得埋宝者。遂纳石。于今予时持钵。将为南岳之游。遇萧门结葬缘。

