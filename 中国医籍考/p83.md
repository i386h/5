<!-- { "loadSidebar": true } -->
　　合方论五千三百首。莫不十全可验。四种兼包。浓德过于千金。遗法传于百代。使二圣二资之美。不坠于地。而世之人。得以阶近而至远。上识于三皇之奥者。真人善述之功也。然以俗尚险怪。我道纯正。不可述刳腹易心之异。世务径省。我书浩博。不可道听涂说而知。是以学寡其人。寝以纷靡。贤不继世。简编断缺。不知者。以异端见黜。好之者。以阙疑辍功。恭惟我朝以好生为德。以广爱为仁。乃诏儒臣。正是坠学。臣等术谢多通。职专典校。于是请内府之秘书。探道藏之别录。公私众本，搜访几遍。得以正其纰缪。补其遗佚。文之重复者削之。事有不伦者缉之。编次类聚。期月功至。纲领虽有所立。文义犹或疑阻。是用端本以正末。如素问九墟。灵枢甲乙。太素巢源诸家本草。前古脉书。金匮玉函。肘后备急。谢士秦删繁方。刘涓子鬼遗论之类。事关所出。无不研核。尚有所阙。而又溯流以讨源。如五鉴经。千金翼。崔氏纂要。延年秘录。

　　正元广利。外台秘要。兵部手集。梦得传信之类。凡所派别。无不考理。互相质正。反复稽参。然后遗文疑义。

　　焕然悉明。书虽是旧。用之惟新。可以济函灵。俾明圣好生之治。可以传不朽。副主上广爱之心。非徒为太平之文致。实可佐皇极之锡福。校雠既成。缮写伊芳始。恭以上进。庶备亲览。太子右赞善大夫臣高保衡。尚书都官员外郎臣孙奇。尚书司封郎中充秘阁校理臣林亿。尚书工部侍郎兼侍讲臣钱象先谨上。

　　叶少蕴曰。孙真人为千金方两部。说者谓凡修道养生者。必以阴功协济。而后可得成仙。思邈为千金前方。

　　时已百余岁。因以妙尽古今方书之要。独伤寒未之尽。似未尽通仲景之言。故不敢深论。后三十年。作千金翼。

　　论伤寒者居半。盖始得之。其用志精审不苟如此。今通天下言医者。皆以二书为司命也。思邈之为神仙。固无可疑。然唐人犹记中间有用虻虫水蛭之类。诸生物命。不得升举。天之恶杀物者如是。则欲活人者。岂不知之。（避暑录话）

　　赵希弁曰。千金方三十卷。上唐孙思邈撰。思邈博通经传。洞明医术。着用药之方。诊脉之诀。针灸之穴。

　　禁架之法。以至导引养生之要。无不周悉。后世或能窥其一二。未有不为名医者。然议者颇恨其独不知伤寒之数云。

　　陈振孙曰。千金方三十卷。唐处士孙思邈撰。自为之序。名曰千金备急要方。以为人命至重。有贵千金。一方济之。德逾于此。其前类例数十条。林亿等新纂。

　　乔世宁序曰。千金方。世罕刻本。华州旧有石刻千金宝要。所选择仅十之一。今蜀广中板行者。是也。后得建宁本颇全。乃又脱误不可读。间尝欲览古遂生之说。究极悠邈。顾安得尽据也。其书为唐孙真人思邈所着。盖删辑上古以来医书。定为此编也。史称公道洽古今。学殚术数。今考其书信然。自华佗以后一人而已。世以其遗书神验。遂传为龙宫所授。以余所见。新唐书。与真人自序。皆不道龙宫事。其说在道经续仙传中。是道家剽奇侈称。希异为胜耳，世俗传讹既久。而学士大夫。亦往往称焉。何也。世又有别刻海上救急二方。皆赝本根据托。

　　尤大谬误人者。余览之。益怅然慨焉。故为校定千金方正本。余父封君。命余弟世定。自刻于家。将以示世之好孙公者。建宁本类三十卷。今根据道经定次。为九十三卷云。余又得孙公四言诗一首。其畅发玄旨。备矣。顾其诗不盛传。而近世独称叹世吟。此鄙诞无足采者。决非孙公语。世何以称焉。世又传孙公尝骑虎山行。益甚要眇无征者。或云。龙虎坎离。道家炼气之说。而传者误耶。余览载籍。孙公盖深隐独行之士。与玄晏所述高士类也。

　　其云胆欲大。心欲小。智欲圆。行欲方。古今以为名言，但其论摄养事。多似老子。乃旧唐书。遂列之方技。其后道经类说。前定录。酉阳杂俎。湘山野录诸书。益多附载诸怪异事。诬矣。诬矣。余尝欲列孙公事迹。稍为论次其事。俾览者信焉。会自刻千金方成。因辨证其略如此。以俟洽闻者订议焉。孙公华原人。今为余耀州地。城东三里。为五台山。其上盖有真人洞云。真人所着。又有马阴内传一卷。炼云母诀二卷。摄养录二卷。气诀一卷。烧炼秘诀一卷。龙虎通玄诀一卷。龙虎乱日篇一卷。福寿论一卷。

　　枕中素书一卷。会三教论一卷。龙虎论一卷。龟经一卷。算经一卷。五兆经诀一卷。福录论三卷。将续求刻之。

　　嘉靖二十二年。夏四月十三日。承德郎南京户部贵州司署郎中。耀州乔世宁序。

　　钱曾曰。千金方三十卷。孙思邈雍州之华原人。救昆明池龙。得仙方三十首。散入此书中。逐卷一方。后人无从辨之。新刻本。搀改伪谬。不可是正。此犹是原书也。（读书敏求记）

　　张璐曰。自云生于开皇。乃托辞也。如果生于隋。何周宣帝时。便以王室多故。隐居太白山耶。（千金方衍义）

　　徐大椿曰。仲景之学。至唐而一变。仲景之治病。其论脏腑经络。病情传变。悉本内经。而其所用之方。皆古圣相传之经方。并非私心自造。间有加减。必有所本。其分两轻重。皆有法度。其药悉本于神农本草。无一味游移假借之处。非此方不能治此病。非此药不能成此方。精微深妙。不可思议。药味不过五六品。而功用无不周。

　　此乃天地之化机。圣人之妙用。与天地全不朽者也。千金方则不然。其所论病。未尝不根据内经。而不无杂以后世臆度之说。其所用方。亦采择古方。不无兼取后世偏杂之法。其所用药。未必全本于神农。兼取杂方单方。及通治之品。故有一病而立数方。亦有一方而治数病。其药品有多至数十味者。其中对证者固多。不对证者亦不少。

　　故治病亦有效有不效。大抵所重。专在于药。而古圣制方之法不传矣。此医道之一大变也。然其用意之奇。用药之功。亦自成一家。有不可磨灭之处。（医学源流论）

　　王鸣盛曰。旧唐书方伎孙思邈传。上衣冠文物云周宣帝时。隐太白山。隋文帝辅政。征为博士。此何以自云开皇辛酉岁生。开皇辛酉。隋文帝在位之二十一年。是年改元仁寿。至照邻作序之年癸酉。是唐高宗在位之二十四年。

　　威亨四年。当云年七十三。思邈盖不欲以长生不死。惊骇世人。故自隐其年。而诡词云开皇辛酉生。故云。以此参之。不啻百岁人矣。非自相矛盾也。但七十三。而云九十三者。此传刻之误也。原本亦误。旧书于传末直云永淳元年卒。更不言年若干。盖的年实无可考。而以上文历叙者参详之。则自是百余岁人。不言可知矣。新书则改云永淳初卒。而又添一句云。年百余岁。永淳之号。本只二年。初与元年。有何分别。何必作。而所添之句。则反成赘疣。凡宋祁之务欲自炫其长。而实则无加于旧者。多如此。（十七史商榷）

　　四库全书提要曰。千金要方九十三卷。唐孙思邈撰。思邈华原人。唐书隐逸传。称其少时周洛州刺史独孤信称为圣童。及长隐居太白山。隋文帝辅政。以国子博士征不起。则思邈生于周朝。入隋已长。然卢照邻病梨赋序。

　　称癸酉岁。于长安见思邈。自云开皇辛酉岁生。今年九十二。则思邈生于隋朝。照邻乃思邈之弟子。记其师言必不妄。惟以隋书考之。开皇纪号。凡二十年。止于庚申。次年辛酉。已改元仁寿。与史殊不相符。又由唐高宗咸亨四年癸酉。上推九十二年。为开皇二年壬寅。实非辛酉。干支亦不相应。然自癸酉。上推九十三年。正得开皇元年辛丑。盖照邻集。传写讹异。以辛丑为辛酉。以九十三为九十二也。史又称思邈卒于永淳元年。年百余岁。

　　自是年上推至开皇辛丑。正一百二年。数亦相合。则生于后周。隐居不仕之说。为史误审矣。

　　思邈尝谓，人命至重。贵于千金。一方济之。德逾于此。故所着方书。以千金名。凡延医之诀。针灸之法。以至导引养生之术。无不周悉。犹虑有阙遗。更撰翼方辅之。考晁陈诸家着录。载千金方。千金翼方。各三十卷。钱曾读书敏求记所载。卷数亦同。又谓宋仁宗命高保衡林亿等。校正刊行。后列禁经二卷。合二书计之。止六十二卷。此本增多三十一卷。疑后人并为一书。而离析其卷帙。叶梦得避暑录话。称思邈作千金前方。时已百余岁。

　　妙尽古今方书之要。独伤寒未之尽。以未尽通仲景之言。故不敢深论。后三十年。（案百余岁。及三十年之说。

　　皆因仍旧误。今姑仍原文录之。）作千金翼。论伤寒者居半。盖始得之。其用精审不苟如此云云。则二书本相因而作。亦相济为用。台之亦未害宏旨也。太平广记。载思邈曾救昆明池龙。得龙宫三十首。散入千金方各卷之中。盖小说家附会之谈。固无足深辨焉。

　　按是书原三十卷。其析为九十三卷者。道藏中所辑。耀州乔世定录出刊之，详见于兄世宁序中。提要不识其说。妄为傅会之谈。可谓疏矣。僧法藏华岩传记。作六十卷。是并前后二方。而言之也。

　　〔千金翼方〕新唐志三十卷 存自序曰。原夫神医秘术。至赜参于道枢。宝饵凝灵。宏功浃于真畛。知关 玄牡。驻历之功已深。辔策天机。全生之德为大。稽炎农于纪 。资太一而反营魂。镜轩后于遗编。事岐伯而宣药力。故能尝味之绩。郁腾天壤。诊体之教。播在神寰。医道由是滥觞。时义肇基于此。亦有志其大者。高密问紫文之术。先其远者。伯阳流玉册之经。拟斯寿于乾坤。岂伊芳难老。俦厥龄于龟鹤。讵可蠲 。兹乃大道之真以持身。抑斯之谓也。若其业济含灵。命悬兹乎。则有越人彻视于腑脏。秦和洞达于膏肓。仲景候色而验眉。元化刳肠而湔胃。斯皆方轨叠迹。思韫入神之妙。极变探幽。

　　精超绝代之巧。晋宋方伎。既其无继。齐梁医术。曾何足云。若夫医道之为言。实惟意也。固以神存心手之际。

　　意析毫芒之里。当其情之所得。口不能言。数之所在。言不能逾。然则三部九候。乃经络之枢机。气少神余。亦针刺之钧轴。况乎良医则贵察声色。神工则深究萌芽。心考锱铢。安假悬衡之验。敏同机骇。曾无挂发之淹。非天下之至精。其孰能与于此。是故先王镂之于玉板。往圣藏之以金匮。岂不以营垒至道。括囊其赜者欤。余幼智蔑闻。老成无已。才非公干。夙婴流疾。德异士安。早缠 瘵。所以志学之岁。驰百金而徇经方。耄及之年。竟三余而勤药饵。酌华公之绿帙。异术同窥。采葛生之玉函。奇方毕综。每以生者两仪之大德。人者五行之秀气。

