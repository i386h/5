<!-- { "loadSidebar": true } -->
　　气化则人育。伊芳人禀气而存。德合则生成。是生曰德而立。既知生不再于我。人处物为灵。可幸蕴灵心阙。颐我性源者。由检押神秘。幽求今古。撰方一部。号曰千金。可以济物摄生。可以穷微尽性。犹恐岱山临月。必昧秋毫之端。雷霆在耳。或遗玉石之响。所以更撰方翼三十卷。共成一家之学。譬 之相济。运转无涯。等羽翼之交飞。抟摇不测。矧夫易道深矣。孔宣系十翼之辞。玄文奥矣。陆绩增玄翼之说。或沿斯义。述此方名矣。贻厥子孙。永为家训。虽未能譬言中庶。比润上池。亦足以慕远测深。稽门叩键者哉。傥经目于君子。庶知余之所志焉。

　　林亿等序曰。臣闻方伎之学。其来远矣。上古神农播谷尝药。以养其生。黄帝岐伯君臣问对。垂于不刊。为万世法。中古有长桑扁鹊。汉有阳庆仓公张机华佗。晋宋如王叔和葛稚川皇甫谧范汪胡洽深师陶景之流。凡数十家。皆祖述农黄。着为经方。迨及唐世孙思邈出。诚一代之良医也。其行事见诸史传，撰千金方三十卷。辨论精博。囊括众家。高出于前辈。犹虑或有所遗。又撰千金翼方以辅之。一家之书。可谓大备矣。其书之得于今。讹舛尤甚。虽洪儒硕学。不能辨之。仁宗皇帝诏儒臣。校正医书。

　　臣等今校定千金翼方。谓乎物之繁。必先得其要。故首之以药录纂要。凡治病者。宜别药之性味。故次之以本草。

　　人之生育。由母无疾。故次之以妇人。疾病之急。无急于伤寒。故次之以伤寒。然后养其少小。故次之以小儿。

　　人身既立。必知所以自养。故次之以养性。养性者。莫善于养气。故次之以辟谷。气之盈乃可安闲。故次之以退居。退居者。当事补养。故次之以补益。若补益失宜。则风 乃作。故次之以中风。风者。百病之长也。邪气缘而毕至。故次之以杂病。又次之以万病。愈诸疾者。必资乎大药。故次之以飞炼。乳石性坚。久服生热。故次之以疮痈。众多之疾。源于脉证。故次之以色脉。色脉既明。乃通 穴。故次之以针灸。而禁经终焉。总三十卷。

　　目录一卷。臣以为晋有人。欲刊正周易。及诸药方。与祖讷论。祖云。辨释经典。纵有异同。不足以伤风教。至于汤药。小小不达。则后人受弊不少。是医方不可以轻议也。臣等不敢肆臆见。妄加涂窜。取自神农以来书。行于世者而质之。有所未至。以俟来者。书成缮写。将预圣览。恭惟皇帝陛下。天纵深仁。孝述前烈。刊行方论。

　　拯治生类。俾天下家藏其书。人知其学。皆得为忠孝。亦皇风之高致焉。太子右赞善大夫臣高保衡。尚书都官员外郎臣孙奇。太常少卿充秘阁校理臣林忆等谨上。

　　又后序曰。夫疾病之至急者有三。一曰伤寒。二曰中风。三曰疮痈。是三种者。疗之不早。或治不对病。皆死不旋踵。孙氏撰千金方。其中风疮瘫。可谓精至。而伤寒一门。皆以汤散膏丸。类聚成篇。疑未得其详矣。又着千金翼三十卷。辨论方法。见于千金者十五六。惟伤寒谓太医汤药虽行。百无一效。乃专取仲景之论。以太阳方证。比类相附。三阴三阳宜忌。霍乱发汗吐下后。阴易劳复病。为十六篇。分上下两卷。亦一时之新意。此于千金为辅翼之深者也。从而着之。论曰。伤寒热病。自古有之。名贤浚哲。多所防御。至于仲景。特有神功。寻思旨趣。莫测其致。有以见孙氏尊而神之之心也。是二书者。表里相明。至纤至悉。无不该备。世又传千金髓者。

　　观其文意。殊非孙氏所作。乃好事者为之耳。王道集外台秘要方。各载所出。亦未之见。似出于唐之末代。博雅者。勿谓其一家书也。至于合药生熟之宜。炮炙之制。分两升斗之齐。并载千金凡例中。此不着云尔。

　　赵希弁曰。千金翼方三十卷。上唐孙思邈撰。思邈着千金方。复掇集遗轶。以羽翼其书。成一家之学。林亿等谓。首之以药录。次之以妇人。伤寒。小儿。养性。辟谷。退居。补益。杂病。疮痈。色脉。针灸。而禁经终焉者。皆有指意云。

　　陈振孙曰。千金翼方三十卷。孙思邈撰。千金方既成。恐其或遗也。又为此以翼之。亦自为序。其末兼至禁术。用之亦多验。（书录解题）

　　王肯堂序曰。医书不经秦火。而上古禁方。流传于世者。无一焉。今独张仲景方最古。其次莫如孙真人千金方。

　　如是止矣，真人以应化圣贤。现神仙身。行良医事。其所着书。抉玄扃颀秘笈。宜不涉世情一字。顾房中补益篇。

　　稍类泥水。而妇人左肾膀胱两部中。杂出淫 不典之方。于养生济物无当也。疑为后人附益。非真人手泽。后获千金翼方于故友徐士彰谏议家。则前所疑者悉无有。而释氏玄门千金不传之秘。前书所不及者。往往而见。于是益知此为真人晚年定本。其视前书。一出一入。何止只字千金而已。按仙传拾遗。及宣室志。记真人以永淳初元尸解。开元中。复有人见隐于终南山。与宣律师往还。因拯昆明池龙胡僧之难。得龙宫方三十首。且感神人之诫。

　　去千金方药之害物命者。以草木代之。作千金翼三十篇。每篇有龙宫仙方一首。今按服水法中有云。武德中。龙此卷授余。则得龙宫方。非尸解后明甚，然亦可以证龙宫方之实有。而非好事者寓言也。方中时有用物命者。

　　岂亦后人附益耶。抑传者妄也。千金方收入道藏。今关中江右。皆有刻。乃至宋元刻本。藏书家多有之。而独翼方不传。道藏亦不载，世多有不闻其名者。岂世人业重。仙真秘之。神物呵禁。不容妄窥耶。三从子廷鉴以母病。

　　欲刻医书。冀获冥 。请于余。余以此书授之。而表弟孙仲来助余。校订尤力。苦无它本雠校。其乌焉帝虎之讹。灼然无疑者。然后改正。不然。宁仍其旧。以俟他日得宋刻善本而更之。故讹不可读者。时有同好。幸无讶焉。得者当起殷重心。生难遭想。心真人之心。行真人之行。而后可以用真人之方。其为真人不难矣。此则余与廷鉴刻是书意也。万历乙巳十月八日。余以谢诸公之枉予先慈者。舟抵武林德胜坝。大雨不可登岸。篷窗 暗无聊。而廷鉴遣使。来告书成。且惩序。因书以归之。念西居士王肯堂宇泰。

　　按王宇泰刊本。较之家藏元板。不唯误文居多。甚至脱数十页。元板目录末。有大德乙未良月梅溪书院刻梓木记。先考得之于城东医生白氏。其文本端雅。卷帙完好。惜使王氏校刊之日。不视是善本。

　　〔千金髓方〕新唐志二十卷 佚按本事方。有云千金髓。有肾气攻背项强一证。则其书南宋时犹存矣。

　　又按朝鲜国医方类聚引。有千金月令一书。医官小岛学古（尚质）就以采辑。得说一十九首。方三百二十一首。检其文义。与千金方。实出一手。决非赝鼎矣。考新唐志农家类云。孙氏千金月令三卷。孙思邈。（宋志。

　　作齐人月令。）殆此书也。而陶九成说郛卷第六十九。载有其书。仅举节物十二条。盖是以时令为主。因以及医方者。故附于此。

　　〔郭氏（思）千金宝要〕八卷 存自序曰。孙真人千金方。一部三十卷。三百一十八门。门中各有论。论下各有方。论以论说人所以得病之由。君子小人。皆宜熟知。方以治人之已病。而人有未尝得见此集者。并药有物多而难合者。贫下细民。因此不获治疗。枉坏躯命者。可胜言哉。况一州一县。几家能有千金方。而有者亦难于日日示人。因此孙君之仁术仁心。

　　格而不行处有之。郁而不广处有之。孙君此书。上本黄帝岐伯。次祖扁鹊华佗张仲景陈延之卫汜王叔和短剧肘后。

　　龙宫海上。而下及当时之名公方论药术。并自撰经试者。世皆知此书为医经之宝。余亦概尝阅诸家方书内。唯千金一集。号为完书。有源有证。有说有方。有古有今。有取有舍。关百圣而不惭。贯万精而不忒。以儒书拟之。

　　其医师之集大成者欤。唐之卢照邻谓。思邈高谈正一。则古之蒙庄。深入不二。则今之摩诘。斯言得其深致矣。

　　思久欲阐扬此书。以广之海内。而在公牵迫。终不克遂。今休闲矣。遂取千金方中诸论。遂件条而出之以告人。使人知防之于未然之前。又将千金方中诸单方。逐件列而出之以示人。使人知治之于已病之后。其思家与知识家，经用神验者。亦附之其中。各别称说。

　　买巨石刊之。以广其传。以救急者为先。以稍可待者为次。以寻常大病为三。以寻常次病为四。孙君之书。以妇人小儿为首。以男子妇人杂病为后。思今皆根据之。而特取诸病目前交急者为首。此思急于救人。推行孙君之妙法本意也。谨敢以千金宝要命篇。誓施万本。长者仁人。当共斯善，宣和六年四月初一日。徽猷阁直学士。通奉大夫致仕。河阳郭思谨序。

　　秦王守中序曰。千金宝要者。宋徽猷阁直学士郭思按唐孙真人先生所集千金方中纂要者也。宣和六年。思曾刻石于华州公署。我明正统八年。华州知州刘整重刻。景泰六年。和州杨胜贤以石刻冬月不使摹印。易刊木板。

　　往年春予得之。喜其方之简便。药之近易。医不烦而取效速。信有切于人之实用。乃珍如拱璧。不容自秘。已命寿之梓矣。窃惟宝要。纂自真人千金方中。天下之游耀州真人洞者。岁无虚日。日无虚时。顾独不立石于真人洞前。非所以广其传也。因刻于洞前云。隆庆六年。岁在壬申。春三月上吉。秦王守中识。

　　李海立题词曰。此书初得华州石刻。舛讹最多。继得华州木刻。及蜀中及郭武定木刻。其讹犹华之石刻也。

　　其门类错乱者。兹皆类明。拾遗一段。兹皆附之各类。小儿两类。并而为一。为其便于检阅也。其间有字句之谬。

　　可以意会者。乃敢更之。中有文本高古。不能读者。不敢辄易。乃仍旧焉。自千金论起。至若有所举重段止。以欲人知所避忌也。自五劳七伤。有小腹痛起。至妇人新产上厕段止。既无治法。又无令人避忌之意。自五劳段。数至第二十二段。中有凡是病者皆须服之之句。后淋闭论末。又云悉服之立验。或亦万病玉壶。各有所主也。因并及之。

　　钱曾曰。郭思千金宝要八卷。宣和六年。河阳郭思取千金方中诸论。逐件条而出之。使人知治于已病之后。

　　并附经用神验者。各别称说。推行孙真人妙法之本意。仍以千金宝要名篇。买巨石镌之。立于华州公廨。吾家墨刻旧本。字画完整。古香袭人。暇日当取以校对。始知是本之佳否也。

