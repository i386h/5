<!-- { "loadSidebar": true } -->
中风论 清  熊笏
　　
　　自序
　　昔，神农、黄帝、岐伯、俞跗，以神圣之资，阐阴阳之奥，创兴医籍，拯济疾苦，实与教养政治相辅而行，故三坟之书先于五典。盖医之学，备在君相矣。厥后有伊芳尹汤液，亦其类也。东迁以来，君相罕有知者，而其学遂降为艺术。若医和、医缓、扁鹊之俦，皆其最也。始皇于世。汉之太仓公、华元化、张仲景之徒，皆精其术。仓公、元化无传书，惟仲景有《伤寒》、《金匮》两书，实与《本经》、《汤液》、《灵》、《素》、《难经》相为表里，此医学之大成也。晋太医令王叔和，错解义例，纂乱原文，而医学始晦。相沿至今，卒无起而正之者。虽有诸家辈出，各抒所见，究与《灵》、《素》、《难经》不能符合。其弊在于不信古经，不明内景，枉逞胸臆。是以得不偿失，名不副实。著作虽多，去古愈远矣。近世医方本草诸书，专执心肝脾肺肾，颠倒金木水火土，满纸空谈，毫无实义，莫不家置一册，沿为习俗，牢不可破。此时即起轩岐、卢扁诸圣贤而正之，不目为怪，则斥为妄耳。笏学术浅陋，惟于古圣之书，颇曾究心，观其诊病脉法，经络营卫，内景脏象，皆与后世诸论不同。盖理寓于气，气寓于形，后人舍形气而言理，故其术肤浅而不适于用。古人求实理于形气之中，故其术精切而多奇中。今欲实从形气中以求治病之理，不得不详之如左，以就正于高明，庶不至于按剑相诧也夫。
　　道光辛已孟春江右熊笏叔陵甫自叙
　　
　　序
　　《中风论》一书，安义熊叔陵先生着，闻向无刊本也。戊寅夏间，余从里中世医郭君秋泉借阅其家藏抄本，喜是书明于内景，不独为中风立论，即中风一症，灼有见地，全卷无一模棱语，因手录之。嗣询此书所由来，秋泉云：嘉庆季年，吾闽陈修园先生治疗出，一时名医右熊君耳其名，不远千里来证所学，修园下榻钦其绪论，即知熊有撰述，奈深自谦，秘不肯示人。一日熊外出，修园门下士私发其簏，得此书传钞之，欲再检他本，诘朝熊束装归矣。余论相表里，欲合刻而公诸世，未逮也。今夏，家端植兄拟刊医书，余以此论告，即欣然出资付梓，并自任校雠之役，一字之疑，必来参酌。剞劂竣事，属叙缘起，余思熊氏书出，当有目共赏，固无待余之表彰，而端植隐于市廛，能不《医案一隅录》两种，肆中遍访无此书，端植能──搜罗，襄刻《熊氏全集》，尤余之浓望也夫。
　　时光绪甲申八月子庄林庆祺谨序
　　
　　
　　论脏象
　　肝藏魂，属足厥阴经，有正络入肝络胆，主春木风令，旺于春，以胆为腑，属足少阳经，有正络入胆络肝，七情主怒，声主呼，液为泪，五官目（凡脏腑之相表里者，因诸经相属相络也。后世用五行干支相配，亦属凿空腐谈）。
　　心藏神，属手少阴经，有正络入心络小肠，主夏君火热令，旺于夏，以小肠为腑，属手太阳经，有正络入小肠络心，心君无为，五官舌。
　　心主无形，代心君行事，属手厥阴经，有正络历膻中，遍历三焦，主长夏相火暑令，旺于夏，以三焦为腑，亦无形，属手少阳经，有正络历三焦络膻中，七情主喜，声主笑，液为汗。
　　脾藏意，属足太阴经，有正络入脾络胃，主四季湿土令，寄旺于四季，以胃为腑，属足阳明经，有正络入胃络脾，七情主忧思，声主歌，液为涎，五官口。
　　肺藏魄，属手太阴经，有正络入肺络大肠，主秋金燥令，旺于秋，以大肠为腑，属手阳明经，有正络入大肠络肺，七情主悲，声主哭，液为涕，五官鼻。
　　肾藏精与智，左藏智，右藏精，属足少阴经，有正络入肾络膀胱，主冬水寒令，旺于冬，五脏以心为君、为主，心君无为，寂然不动，其脏坚固，邪不能侵，侵之则神去而死。
　　凡心之用，皆手厥阴心主代为用事也。
　　心主即膻中宗气也，但有气而无形，专代心君用事，故名之相火，譬如宰相代人君施政也。后世错认右肾为相火，考之《灵》、《素》、《难经》及仲景书，皆无此说。此因叔和脉法将三焦配入右尺，三焦本属相火，故遂错认右肾为相火耳。心主是本名，因心主无形可指，故《素问》借任脉之膻中穴名之曰膻中，是从其外而名之也。《灵枢》借护心之脂膜名之曰心包络，是从其内而名之也。二者皆是借名，非本名也。唯心主二字，乃是本名，因其代心君行事，为性情之主，故曰心主。
　　三焦亦有气而无形，即卫气之间行于腑者也。扁鹊名为原气，乃肠胃中行津化液之气也。盖心主是宗气，《内经》所谓大气积于胸中，命曰气海者是也。凡肝之怒、肺之悲、肾之智、脾之思，皆秉此气为用。三焦是卫气，《内经》所谓卫出下焦，间行于六腑者是也。凡上焦之饮食主纳、中焦之主腐化、下焦之二便主出，皆秉此气为用，此二者皆有气而无形。马元台谓三焦有形如脂者，妄也。
　　肾有两枚，其左者为肾，右者为命门。男子以右肾藏精，女子以右肾系胞。此言出于《难经》，不见于《内经》，然《内经》谓冲脉为血海，循腹右系于肾。又谓男子二八太冲脉盛，精始至，女子二七太冲脉盛，月事以时下。又谓男子无月事，冲脉不泄，则上荣而生髭须；女子有月事，冲脉下泄，则髭须不生。宦者损其冲脉，则须亦不生。观《难经》男以藏精，女以系胞之语，则右肾为命门者，即《内经》之冲脉循腹右下行系于右肾，谓男女之天癸所以传生者也，犹曰此生生受命之门耳。则命门乃水也，非火也。后世沿叔和之谬，谓左肾为水，右肾为相火，已属大谬，李时珍反用此法诋毁《难经》，可知后世医家于内景脏象全然不识，而犹妄意著作其书，尚可信乎？
　　或问：子以命门为天癸，然则肾中无火矣，无火则肾中真阳又是何物也？曰：肾中真阳即是卫气之根，《内经》谓卫出下焦，《难经》谓肾间动气，又谓生气之原者是也。此两肾皆有之，且膀胱亦有之，奈何专属之右肾耶？
　　《内经》曰：初生之来谓之精（男女媾精，万物化生。即右肾藏精也）。两精相抟谓之神（阴阳合而神明生，即心藏神也）。随神往来谓之魂（神明动而知识生，即肝藏魂也）。并精出入谓之魄（精血充而运动生，即肺藏魄也）。心有所忆谓之意（脾主思，故藏意）。虑善而动谓之智（肾为技巧之官，故藏智）。此五脏之所藏，谓之五神，所谓性也。
　　凡五脏皆不可病，而心脏为最。然《内经》、《难经》论病，多以五脏为言者，乃指五脏所主之病，非谓五脏为受病之地也。譬如怒为肝之所主，其受病之地乃在卫气、宗气之上僭，《内经》所谓气有余善怒也。又如恐为肾之所主，其受病之地乃在卫气、宗气之下陷，《内经》所谓气不足善恐也。俗书不知从受病之气分施治，而辄从五脏用药，则误矣。
　　五脏为藏神最密之所，而名为阴者，以其为阴经所属也。六腑为传受渣滓之所，而名为阳者，以其为阳经所属也。唯胆为清净之地，不受秽浊，而亦名腑者，亦以其为阳经所属也。《内经》谓脏腑皆取决于胆，故胆为决断之官。
　　
　　
　　论经络次序
　　（此宗气领营血所行也，营行脉中）
　　经脉发源在左乳旁下，以手按之有动脉者是也。《素问》名为胃之大络虚里穴，《灵枢》名为脾之大络大包穴。盖脉本营血，乃水谷所主，故以脾胃互称。此只一穴，在左乳旁下，若右乳旁下则无有，不论男女，人人皆然。此等要紧之穴，《内经》言之甚清，验之此身亦甚明，乃诸家竟不知此为何事，可为浩叹（虚里出浏腋下三寸，大包在腹下六寸）。
　　第一，手太阴肺经从左边虚里穴上注肺，由左腋间走左手大指（寸口脉即此），是从胸走手也（正络入肺）。
　　第二，手阳明大肠经从寸口斜分至腕臂（反关脉即此），走上至头，是从手走头也（正络入大肠）。
　　第三，足阳明胃经从头上接前脉，由胸前而下至足背，是从头走足也（正络入胃）。
　　第四，足太阴脾经从足指接前脉，由膝而上至胸，注心中，是从足走胸也（正络入脾）。
　　第五，手少阴心经从胸中接前脉，由间而至手小指，是从胸走手也（正络入心）。
　　第六，手太阳小肠经从手小指外侧接前脉而上至头，是从手走头也（正络入小肠）。
　　第七，足太阳膀胱经从头上接前脉，由背而下至足小指，是从头走足也（正络入膀胱）。
　　第八，跷脉（男用阳跷，女用阴跷）从胫上接前脉，上至背俞，转从复冲下行于足（正络
　　第九，足少阴肾经从足心接前脉，由膝内而上至胸，是从足走胸也（正络入肾）。
　　第十，手厥阴心主经从胸中接前脉，由而至手中指，是从胸走手（正络散入膻中）。
　　第十一，手少阳三焦经从手指背接前脉，由手腕外上至耳侧，是从手走头也（正络历三焦）。
　　第十二，足少阳胆经从头上耳侧接前脉，由身之旁下至足，是从头走足也（正络入胆）。
　　第十三，足厥阴肝经从足下接前脉，由膝而上至胸中，注于肺，是从足走胸也（正络入肝）。
　　以上诸脉，各有两条先行于左者毕，然后再注肺，由右腋间走右手太阴经、手阳明经，以次至足厥阴经，亦如其左，不复繁缀，然后再交于督脉。
　　督脉从右足厥阴经上头而来，由头顶中间入颈，循脊中直下至尾骨，分两支入前阴，合交任脉（此脉只一条，无正络）。
　　任脉，从前阴接前督脉由腹中间上胸，复注于肺，为周而复始（此脉亦一条，正络无）。
　　以上左右十二经、两跷、督、任，凡二十八脉，共长十六丈二尺，一息六寸计，二百七十息此审次第。详后营行）。
　　
　　
　　论经络浅深
　　（此卫气所行也。卫行脉外）
　　人身头与手足是一壳子，五脏六腑皆在壳子之内者也，十二经络皆在壳子之外者也。然此壳子又有浅深不同，今分列于后。
　　第一层为太阳所行之地，手太阳二，足太阳二，阳跷二，督脉一，凡七脉为卫气极盛之地。
　　第二层为阳明所行之地，手阳明二，足阳明二，凡四脉为卫气总汇之地。
　　第三层为少阳所行之地，手少阳二，足少阳二，凡四脉为卫气初出之地。
　　以上三层皆名为表，少阳近里，为半表半里之界。
　　第四层为太阴所行之地，手太阴二，足太阴二，凡四脉为卫气初退之地。
　　第五层，为少阴所行之地，手少阴二，足少阴二，凡四脉为卫气退藏之地（任脉亦在此层，当云五脉）。
　　第六层为厥阴所行之地，手厥阴二，足厥阴二，凡四脉为阴尽阳生之地（过此则入脏矣）。
　　以上三层皆名为里。
