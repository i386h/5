<!-- { "loadSidebar": true } -->
　　凡卫行脉外者，用此察浅深，详后论卫气篇，知此则知偏枯之风专在卫矣。
　　凡十二经脉，各有支脉通于脏腑者，名为络，凡风之入脏者由此。
　　凡十二经脉，其阴经、阳经相交接处，名为交经别络（如手太阴交手阳明，足阳明交足太阴之类）。其阳经交阳经者在头，阴经交阴经在腹，则无别络。
　　凡十二经脉，各有小脉从气穴旁出者，名为孙络（又名小络，又名血络）。共有三百六十五气穴，即有三百六十五孙络。其病最轻。
　　
　　
　　论奇经八脉
　　阳维，即手三阳、足三阳诸气穴旁出之孙络也。
　　阴维，即手三阴、足三阴诸气穴旁出之孙络也。
　　阳跷，即足太阳之别，支通少阴者也。男子脉度以阳跷为经，阴跷为络。
　　阴跷，即足少阴之别，支通太阳者也。女子脉度以阴跷为经，阳跷为络。
　　督脉，即背脊当中一条督脉之孙络。
　　任脉，即胸前当中一条任脉之孙络。
　　以上六者，共有三百六十五气穴，此皆旁出孙络，不入营行之度。
　　冲脉为血海，循腹右下行，与右肾相通，男子以之藏精，女子以之系胞。胞即子宫，为月事所从出，即天癸也。《难经》谓右肾为命门，即此冲脉行腹右，与左乳虚里穴相对。盖人身血液分为两途，其从左乳下随宗气动而行于十二经脉之中者，名为营血，所以荫形而生肌者也。其从腹右下注冲脉通于右肾者，名为天癸，所以种子传生者也。营血从左乳下发源，行于脉中，故左乳旁下有动气应手；冲血从腹右下注于右肾胞中，其血本静，故右乳旁下并无动气，此左右之所以不同也。营血养身，故不可伤，伤之则死；冲血传生，原有可泄，故阉宦者流虽伤冲血亦不死。此营血为病所以独重，而冲血为病所以较轻也。
　　带脉横通于腰，所以联系诸经者也。
　　以上二者，皆不入营行之度，与诸经孙络相似，故亦列于奇经。
　　凡此八者，皆血之积而不流者也，《内经》名为奇邪血络，《难经》则名为奇经。盖血之行于脉中者，如川河之流；血之溢于孙络者，如湖海之会，古人用此以审病耳。譬如阳维之血溢于上，则为鼻衄、齿衄之类；阴维之血溢于下，则为圊血、淋血之类；两维同病，则为吐血、呕血之类，其孙络上贯于膈也。冲带为病，则为崩漏、带下之类。《内经》、《难经》分晰甚明，李时珍辈乃谓另有八脉，考之古经既不合，证之此身亦不确，又假此为修真之说，无识者流莫不被其诳惑，往往因修炼而成痨瘵，生平所见亦多矣，故详辨之。
　　以上诸条，皆形体实义也。凡病，惟络病最轻，经病稍重，腑病又重，脏病最重。此审病轻重之大法。
　　形体实义既明，然后附于形体之气血阴阳始可得而知之矣。有宗气、有营气、有卫气，另详于左。
　　
　　
　　论总
　　人身养生之气有二：一曰呼吸天气。盖人在天地气交之中，如鱼之在水也。鱼在水中而不见水，人在气中亦不见气。试观平人扼吭则绝，无天气也。试观暴绝人气回则苏，通天气也。无形而至刚，故古之圣人有服气却谷之法。天气至清，全凭呼吸为吐纳。其呼吸之枢，则以肺为主，《内经》所谓天气通于肺也。天气有春温、夏热、秋燥、冬寒，及四季湿土不同，得其平则能养人，失其平则病，《内经》所谓天食人以五气是也。一曰饮食地气，即胃所受水谷也。试观平人绝谷则饥，试观瘠人美食则肥，则地气之养人可知矣。地气养人有形而至柔，故形体丰肥者其气反弱。地气至浊，全凭喉舌为出入，其饮食之权则以脾为主，《内经》所谓地气通于嗌也。地气有三：食谷者，智人为万物之灵也；食肉者，勇鹰虎之属也；食草者，力牛马之属也。又有五味：属木者酸，属火者苦，属金者辛，属水者咸，属土者甘，《内经》所谓地食人以五味是也。凡婴儿在胎中，亦有天气、地气为养，盖其呼吸、饮食皆资于母也。地气有形，故医书多言之，若天气无形，医家多不知为何物，故诸书皆置而不言，无怪医术之多陋也。
　　
　　
　　论宗气
　　宗气者，乃呼吸天气所生，其所居在胸膈之间。《内经》曰：宗气出于上焦。又曰：呼则气出，吸则气入。其大气之抟而不行者，积于胸中，名曰气海是也。凡人身之力，惟胸膈间最大，此即宗气也。凡头背手足之力，皆取络于胸膈，此气又名膻中，又名心包络，即心主也，常代心君用事，称为相火。盖心为君火，端拱无为者，性之体也；膻中宗气为相火，代心君用事，与营血俱行脉中耳。其领营血行于脉中也，即从左乳旁下虚里穴起，以次行于各经。一呼一息，一息行六寸，已详于经络次序。
　　
　　
　　论营气
　　营气，即营血也。血不自行，必赖气以行之，即宗气领率之也，故称之曰营气。此饮食地气所生，乃水谷之精液，故《内经》曰：水谷入胃，清者为营血。又曰：水谷入胃，游溢精气，上输于脾，脾为胃行其津液，乃化为血，以奉生身。又曰：营气出于中焦。中焦即腐化水谷之地也。中焦生血，化为两途，其从腹右注于冲脉者为血海，其血静而不动，即天癸也。其从腹左乳下随宗气走于二十八脉者为营血，此则动而不止者也。凡营血行度，手之三阴从胸走手，手之三阳从手走头，足之三阳从头走足，足之三阴从足走腹，先行左十二经，后行右十二经，其行度左右交通，是以凡病之在营分者，病左则必及于右，病右则必及于左。
　　
　　
　　论卫气
　　卫气又名人气，以其纲维群动，为知觉运动之主也。又名阳气，以其温养一身也。合而凝之则为卫阳，此受命养生之主也。乃合呼吸天气与饮食地气所生，天气无形而至刚，卫气兼之》曰：饮食入胃，浊者为卫。浊字正言其悍耳。因其悍，故不能行于脉中，而必行于脉外，此卫阳之所以不同于营阴也。
　　卫气有体、有用，所谓体者，卫气之根也。其根在肾，《内经》谓卫气出于下焦，常从足少必有所附而始留，下焦乃脂膏最多之地，卫阳即附于脂膏中，故曰卫气出于下焦。譬如灯附于油，则长明不息也。故后人又指为水中之火。不独人也，凡物之膏皆可燃火，则凡有生之物莫不各有阳气附于膏中矣。所谓用者，卫气之枝叶也，其义繁多，另详于左。
　　其一曰：间行于五脏则五神生。从下焦而合于上焦宗气，应于心，则生神而为喜笑；应于肺而为思歌。总名之曰慧也。
　　其一曰：间行于六腑则水谷化。从下焦而上合于宗气，应于胃则主纳，应于胆则主决，应于小肠则主腐化，应于大肠则主传送，应于膀胱则主渗利。总而名之，则曰三焦，所以行津化液也。凡大小二便之开合，皆三焦卫气之所司，《难经》谓之原气。
　　其一曰：出入于经络则寤寐分。方其出也，从肾脏行于少阴之分（少阴为卫气出入之门户），官为之用（凡阳经皆上于头）；行于手经，而手为之用；行于足经，而足为之用；间行于脏，而慧生；间行于腑，而饮食入。此卫气之出，而为寤也。两边齐出，且一时分驰者也。方其入也，从太阳、阳跷而下走阴跷，由少阴之分而注于肾，则目合而寐矣。故寐者，无五官之用，不在诸阳经也。无手足之用，不在手足诸经也。无饮食之需，不间行于腑也。唯从肾注心，从心注肺，从肺注肝，从肝注脾，从脾注肾，循环而已然。虽内注于五脏，而在外之经脉不为用，则不能丽于实而生慧，但游于虚而为梦。凡人夜之所梦，多属昼之所为者，卫气之所习也。其呓语者亦然，此卫气之入而为寐也。亦两边齐入，且一时并收者也。若卫气欲入于阴而寐，而勉强持之，使出而为寤，则必呵欠。《内经》谓：阴引而下，阳引而上，阴阳相引欠者是也。
　　其一曰：卫行有浅深。卫行脉外，《内经》所谓卫外而为固者也，《难经》名为守邪之神，六厥阴（凡伤寒传经即此）。寅卯辰三时行三层少阳，巳午未三时行一层太阳，申酉戍三时行二层阳明，亥子丑三时行四层太阴，子丑寅三时行五层少阴，丑寅卯三时行六层厥阴，故太阳卫气最盛，少阳为初进，阳明为初退，若三阴则敛藏矣（此法《难经》不载，出仲师《伤寒论》篇）。夫同此卫气，既有寤寐开合，又有行度浅深，何也？曰：《素问》生气通天论曰（此篇专论卫气）：阳气者，若天之有日，故天常以日光明。可见寤寐者，譬犹日行南陆为冬，行北陆为夏也；浅深譬犹日出为晨，日中为午，日入为昏也。《内经》又有一刻少阳，二刻太阳，三刻阳明，四刻三阴之法，则推求更密矣。盖卫气悍，行度迅急，故大开合之中，复有小开合，《内经》比之于日，诚不诬矣。
　　其一曰：卫分行左右。卫气行度，但有寤寐浅深之法，并无左右交通之法。其出而为寤也，驰，故手足、五官之动亦无先后；其入也，一时并收，故手足、五官之静亦无先后。其浅深也，亦然。可见卫行是左右分布矣。是以病之在卫分者，病右则不及于左，病左则不及于右仲师云：风则伤卫，即是指此，此中风所以独有偏枯之症也。李东垣不识此中至理，乃分左为血，右为气，然则人身有病左不关气，右不关血乎，此等浅陋之见，诸医不能斥之，反从而附和之，殊可怪。
　　以上皆从《灵》、《素》、《难经》、《金匮》诸书考证确凿，施之延医历有明效，故记之。
　　
　　
　　论脉诀
　　后世知斥高阳生之讹诀，而不知辨王叔和之《脉经》，总由不读《灵》、《素》之过也。《灵》、《素》谓：人迎为颈脉。即结喉两边之人迎穴也，叔和则指为左手脉名。《难经》谓：阳得寸内九分，阴得尺中一寸。并无关脉地步，叔和则强分三段，又将奇经八脉概附两手，分为九道。种种虚诞，真堪捧腹。至分左寸为心、小肠，左关肝、胆，左尺肾、膀胱，右寸肺、大肠，右关脾、胃，右尺命门、三焦，其法并不见于《灵》、《素》、《难经》，即后之仲师书中，亦无有也。后世又有各自为法，颠倒安置者。吁！五脏六腑本生成之物，可以任人提挈视如傀儡乎？今试诘之曰：仲师谓尺寸俱紧者，名曰伤寒。若以此部位论之，则是五脏六腑皆病，何以止言曰太阳病耶？吾知其必无应矣。然则诸家脉法皆欺人之语，不足信也。惟《灵》、《素》、《难经》、仲景之脉，乃古圣所贻，各有至理，且其法相同，谨摘其要如左。
