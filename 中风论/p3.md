<!-- { "loadSidebar": true } -->
　　一曰经脉诊法，即手足阴阳十二经也。外病必先起于经脉，内病亦必发现于经脉，故为诊病第一要法。经脉有三阳，可以审卫气，以卫气盛于阳经也。经脉有三阴，可以察营血，以营血盛于阴经也。《内经》取结喉旁人迎穴为阳明脉，以候三阳经及卫气，取两手寸口，又名气口，为太阴脉，以候三阴经及营血。其法：人迎盛于气口一倍，为少阳病；二倍，为阳明病；三倍，为太阳病。气口盛于人迎一倍，为少阴病；二倍，为厥阴病；三倍，为太阴病。
　　《难经》则括其法，于两手尺寸中，以寸候三阳，尺候三阴，关为阴阳之界。其尺寸相较法，亦如《内经》，以人迎气口相较也。仲师之法与《难经》同。
　　一曰脏气诊法，分浅深为五层。第一层，极浮者为肺。《内经》谓：皮毛为肺之合。又谓：脏真高于肺。《难经》谓：三菽之重。仲师同。第二层，略浮者为心。《内经》谓：血为心之合。又谓：心藏血脉之气。《难经》谓：六菽之重。仲师同。第三层，浮沉之中者为脾。
　　《内经》谓：肉为脾之合。又谓：脾藏肌肉之气。《难经》谓：九菽之重。仲师同。第四层，略沉者为肝。《内经》谓：筋为肝之合。又谓：肝藏筋膜之气。《难经》谓：十二菽之重。仲师同。第五层，极沉者为肾。《内经》谓：骨为肾之合。又谓：肾藏骨髓之气。《难经》谓：按之至骨。仲师同。
　　凡此五者，以见阳脉为腑病，见阴脉为脏病。如三菽见洪为大肠，见细为肺，余可类推。又以轻者为腑病，甚者为脏病。如三菽略涩为大肠，涩甚为肺，余可类推。
　　凡此五者，各有主脉，肺涩（又名毛）、心洪、脾缓、肝弦、肾石也。如三菽见洪，为心火刑金，余可类推。
　　以上二法，平人则不见，惟病患乃见之。如病在经脉，则寸尺之诊必变于常；如病在脏腑，则菽数之诊必变于常。随其所变见而断其病，十不失一。
　　一曰平脉败脉诊法。平脉者，春微弦、夏微洪、秋微毛、冬微石，四时旺脉皆有和缓胃气，故曰微也（微也，勿认为弱）。败脉者，春但弦、夏但洪、秋但毛、冬但石，四时旺脉皆无和缓胃气，故曰但也（但也，勿认为强）。盖脉本营血随宗气而动，宗气即呼吸天气所生，天气有春温、夏热、秋燥、冬寒之递嬗，宗气应之亦有春弦、夏洪、秋毛、冬石之递嬗。若营血乃饮食地气所生，其性精专有常而不变，与宗气相融，故反泯其迹，而为微弦、微洪、微毛、微石，故曰胃气也。若无胃气，则无营血相随，脉中仅止宗气独行，但见弦、洪、毛、石而已，故曰败脉也。凡见败脉者，为无胃气，虽不病，亦不可救，是名真脏脉。凡脉有胃气者，虽极危之病，亦有可生。故曰：人病脉不病者，生；脉病患不病者，死。即此义也。此法，以伤寒初起必见邪盛之脉，则审胃气之法更当细辨。若伤寒十日以后，亦可用此法。
　　一曰脉体诊法，其法有三。
　　一是呼吸数诊法：一息四至为平，五六至为数，二三至为迟，数极为散，数时一止为促，迟时一止为结，止有定数曰代。
　　一是手指轻重诊法：轻取曰浮；重取曰沉；浮沉皆有，中独取无，曰芤；浮沉皆无，中独取有，曰牢；浮无、沉有，曰伏；浮有、沉无，曰革；有力曰实；无力曰濡。
　　一是脉动形状诊法：流利曰滑，凝滞曰涩，大曰洪，小曰细，过指曰长，不及曰短，劲疾曰紧，从容曰缓，端直曰弦，厥厥而摇曰动。
　　以上凡二十四脉，精而熟之，可以该诸书诊法。但其断法甚多，难于详载，故仅录其脉名。
　　以上皆详《灵》、《素》、仲师脏象及诊脉审病之法。若夫病之所由起，或从外因，或从内因，但取切要于中风者，详于后。
　　
　　
　　论病因
　　病有外因，如六气之风寒暑湿燥热，八方之温热燥寒是也。有内因，如饮食饥饱、喜怒哀乐、爱恶欲是也。凡此者，皆各有所及之经，有某经之脉象（如寸主阳经，尺主阴经之类），即有某经之见症（如三阳有头痛，三阴有腹痛之类），且各有所应之脏，有某脏之脉象（心病则六菽脉洪，肝病则十二菽脉弦之类），即有某脏之见症（心病多笑，肝病多怒之类），此皆确有要则固可知也。如见症虽不似初起，总必有一二未除；脉象虽与初起不同，而其可愈、不可愈总必有胃气可据（脉以和缓为胃气）。此从古圣贤相传要诀，历试不爽者也。病之多门，不及详论，今专以风门论之。
　　
　　
　　论中风
　　风为八邪之长，夫人而知之矣。至于伤寒之中风，与偏枯之中风，其所以判然不同之故，则自晋迄今千百余年，竟无一人道及，可见历来诸家多愦愦也。殊不知出在《灵》、《素》，特未许浅见窥及耳。夫伤寒之中风，乃六气之风，详在《素问》五营运大论篇，此系四时天气与宗气相名（宗气即呼吸天气所生，领营血行于脉中者也），其感于人也，必入营中，故初起必有恶风发热等症，且营血本左右递注，故病则左右俱病，断无偏枯之症。偏枯之中风，乃八方之风，详见《灵枢》黄帝与岐伯论八风篇中，此是四方贼风与卫气相袭，其入于人也，但在一隅，而不及营血，故起首无恶风发热等症，且卫气本左右分布，两边各出，故病左者不及右，病右者不及左，此所以有偏枯之症也。知此则风之源头清矣。再专就八方风论之。
　　
　　
　　论八风
　　其法分东、西、南、北为四正，又分东南、西南、东北、西北为四维，合计为八方，各有主气，南风热、东风温、西风燥、北风寒，东南风温而热、西南风燥而热、东北风寒而温、西北风寒而燥，此其平也，太过者则贼风矣。贼风轻，其中于人也，亦轻；贼风重，其中于人八方之温热寒燥，只以东西南北辨之，不论四时皆有，与六气之春温、夏热、秋燥、冬寒各主一时者不同也。
　　卫气温养形体，《内经》所谓卫外而为固，《难经》所谓守邪之神也。卫气固密，则百邪不能侵，若少有罅隙，则邪即袭之矣。其隙在头，则中于面，但为口眼而已，其手足固无恙也。其隙在手经，则中于臂，但为腕臂不举而已，其头足固无恙也。其隙在足经，则中于髀枢，但为步履迟重而已，其头手固无恙也。其隙在左，则中左而右无恙；其隙在右，则中右而左无恙。中足少阴，则舌枯而语言蹇涩（少阴之脉上萦舌本）；中手厥阴，则神倦而多健忘（手厥阴心主本代心君行事也）；中手少阳，则三焦不利而多噎气，且大便不行；中足太阳，则膀胱不清而多溲浊，甚至小便癃闭而不能出，以膀胱气化全凭卫气渗利，卫气为邪风所袭，不能渗利，故癃闭也。种种诸症，难以枚举，总各视其隙之所在耳。《内经》曰：邪之所凑，其正必虚。以比斫材，木坚者不入，脆者皮弛，正谓此也。是以此症多发于中年以后之人，以其卫气不无少衰也。若少壮之人，则百中无一，以其卫气正盛也。后人不明卫气之义，乃有左血右气之说，失之远矣。又有谓血虚生内风者，亦不甚切，殊不知内风之生，乃卫气之虚而有隙，如谷虚则生风耳。非血虚也。虚则有隙，而邪风入之，故曰内风感召外风也。卫气出于下焦，为生风之根，即《内经》所谓肾间动气也。其开合寤寐出入间，皆以足少亦左右分布。凡人之始，初结胎时，其形如两甲，即两肾也，而卫气寓焉，故其开合寤寐出入间，行亦必左右分布，此内景之确而可信者，特粗工不能识耳。
　　动气之根，即是肾气，然必曰肾间动气者，以其为知觉运动之主，故加一动字以称之。
　　若两边卫气平均，则知觉运动自然爽健精明。若一边卫气无病，一边卫气有病，则知觉运动必不能如平日之爽健精明矣。语云：众擎易举，独力难胜。可以为譬。
　　风中于左，则病在左；中于右，则病在右。独口角之斜则不然，中左者，口必右；中右者，口必左。所以然者，左则左边卫气不用，而经脉弛缓不收，右边卫气独用，而经脉牵引拘急，故必右（口角经脉是阳明经环于唇口者，左右各一）。其中右者仿此。
　　
　　
　　论轻重
　　两边齐中，左右俱不仁者最重，不能运动，不知痛痒者，名为不仁，此即仲师所谓卒病（卒病者，陡然猝发，昏不知人也）。或左或右，但中一边者稍轻，此即仲师所谓偏枯也（详《金匮》）。此二者，皆病之大经者也，若中风入脏，则不可救矣。或但口眼斜，或但臂不举，或但足不用，或但舌喑不能言，或但麻木有定处（麻木即不仁），此五者，皆病之在孙络者，若久而不治，亦能渐入大经矣（左右二十八脉名为大经，三百六十五穴名为孙络）。故在脏者极重，其生死只在二三日间，在大经者稍轻，往往连年累月始可渐愈，在孙络最轻，有不药而亦能自愈者。
　　以上从病之所在论轻重也。人身卫气，应于五神则为知觉，温于四体则为运动，原是左右齐应，两边合用，故能使耳目聪明，心思精详，手足便利。若风邪伤卫，有一处不相应，即有一边不为用，则知觉运动皆为之迟钝矣。所谓一马不行，百马休也。所以中风之后，往往多滞钝之病，虽平生极性急爽利之人，亦变而为迂柔宽缓。盖心欲前，而身不与之俱前，以志不能率气（卫气），气不能率形也，是以知觉多错乱迷忘，运动多艰难迟钝。此皆论病后邪风已衰，卫气未撤消也。当夫初亦昏不知人。其风中一边者，昏不知人，即风中小络者，亦昏不知人。以卫气猝为邪风所袭，不能自主也。一二日后，或七八日后，邪风少衰，卫气之已伤于左者，虽未能骤复，其未伤于右者，则必运动，而人事始渐清醒矣。再数日后，或一二月后，未伤之卫气必渐溉及已伤之卫气，于是偏枯者亦渐渐灵活矣。若治之得法，则未伤之卫气既可渐溉相助，而已伤之卫气又可逐日生发，如是则两边均平，而知觉运动依然复旧矣。其辨轻重之法，初起昏不知人，痰鸣气促，一日之后即能平静清醒，此受邪极微，病之最轻者也。或一二日后，始能平静清醒，此受邪略甚，病之稍重者也。或七八日后，或十余日后，始能平静清醒，此受邪较甚，病之重大者也。或仍不能平静清醒，而反息高鸣喘者，此受邪最重，直入于脏，正气尽去，病之不可救者也。
　　以上从邪风之微甚，诊轻重也。
　　
　　
　　论寒热
