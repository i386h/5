<!-- { "loadSidebar": true } -->
　　偏枯之风，以四方之位定八风之寒热，伤寒之风，以四时之序分六气之寒热者绝然不同。盖八风之寒热，不拘四时皆有也。夫八方之风，其几微渺，非神圣不能察识。如黄帝明堂一篇，后来诸家俱茫然，不知其所指，又安能察识八风哉？吾辈虽不能审之于未形，未尝不可辨之于已着，则当据初起之症为断。如风之变乎常者：从东来，则面必青，舌必紫，甚者舌卷囊缩，筋必惕（惕者，动也。俗言肉跳），目珠多斜转。从南来，则面必赤，舌必焦，甚者生芒刺，肌必热，目之白珠必有红处。从西来，则面必白，舌必燥，甚者如白霜、积粉，皮必粟起（谓毛发竖立也），目珠多上视翻白。从北来，则面必紫，舌必黑，甚者裂缝，息必鼾（如寐者呼吸有声，俗言寒睡也），目之白珠必有黑处。从中央来（此四维合并者也），则面必黄，舌必黄黑，甚者多涎垢，肌必潮湿粘手，目之白珠必黄。其东南、西南、东北、西北来者，各以其方之法为断。
　　以上诸症，但见一二症便是，不必悉具也。此皆从所受之风而定其寒热也。
　　
　　
　　论证候
　　（初起时所必有者，凡七症。或有或无者，凡十七症）
　　初起猝发，必昏不知人。
　　必有痰涎壅盛。痰涎即人身津液，本随卫气布一身者也。风伤卫，则不能行津布液，于是津液皆随宗气迸居膈中，与呼吸之气相上下，故壅于喉间也。凡风之寒者有之（此宜温），即风之热者亦有之（此宜凉）。俗医多用热药开痰者，非也。（笏）尝治此症，投以大凉剂立开。
　　必有皮肤发亮。八风虽有寒热之不同，然总为阳邪。以阳邪而动卫阳，两阳相合，故发亮。
　　必有短气。卫气不能行津布液，则津液皆聚膈中，而宗气之呼吸为之不利，故短气。
　　必有自汗。风为阳邪，不闭腠理，故自汗。汗即卫气所布之液也，风邪伤卫，不能约束皮毛，汗孔空，故汗自出（亦有无汗者，热甚也）。
　　必有半身不动（详论八风）。
　　必有体重。两边卫气皆用则身轻，有一边不用则身重。
　　以上七症，初起时所必有者也。若无以上诸症，则非中风矣。
　　或语言蹇涩，或喑不能言。少阴为卫气出入门户，其脉上贯膈，络会厌穴（此发声之地，如笙之有簧也），萦于舌本，卫为风所伤，重则喑不能言，轻则蹇涩。
　　或大便自遗，或大便燥结。卫气间行于腑者，为三焦原气，伤重则不能约束，故自遗，伤轻则不能传送，故闭结。常见有仅闭一二日，而大便干燥如石者，此热胜也。有闭至二十余日。
　　或小便遗溺，或小便癃闭。卫气唯下焦为盛，其间行于腑者为三焦，然必先从膀胱起，故《内经》以三焦与膀胱并称。膀胱有出窍，而无入窍，凡三焦水液之注入膀胱，全凭下焦卫气蒸渗而入，乃从小便而出。若风伤卫，则卫外之卫气（即行于经络者）皆迸入膀胱。渗利太过，则为遗溺；不能渗利，则为癃闭。俗书谓遗溺为肾绝者，非也。尝见有遗溺而仍愈者矣。凡小便中久澄之而有如膏发粉者，乃下焦有热，蒸铄水液，有如煎膏者然。故初出甚清，澄久则稠。盖初出尚热，如膏之热则不凝也。澄久则冷，如膏之冷则必凝也。不可认此为虚寒（小孩小便初出清澄，久变色如白浆，亦此义。以小孩纯阳，下焦多热也。书指为寒，则误。
　　或阳事暴举。卫出下焦，即肾间动气。卫之在外者，虽为风伤，而在下焦者，反郁闭不泄，故暴举。尝见有中风偏枯之后，反连生数子者矣。然其偏枯犹不愈者，以卫气不能行于表也。
　　或阳事痿弱。此因在外卫阳已伤，挹取其下焦卫气，外泄则肾间动气不强，然其偏枯转
　　易愈者。昔一友患此，竟不药而偏枯愈，愈后半年，阳事复强。可知此症当缓，以俟其生发，不可用热药损筋。
　　或心悸善忘。悸，即怔忡也。卫不行津，则津停为水，水停胸下，则令人悸（详《内经》）。
　　或智虑多疑。卫阳伤，则不能取决，其神不足故也。
　　或嗳气不食。此非不食，乃腹中不甚饥耳。卫伤一边，则三焦气化不速，不能消水谷也。
　　或消谷善饥。此惟风淫于内者有之，《内经》所谓风能消谷也。昔一友患此，治以咸寒之药，一日而偏枯僻皆愈。
　　或心烦不寐。卫气浮于外，与风相合，不得行于阴，则目为之不瞑（详《内经》）。
　　或贪眠嗜卧。此惟风入少阴者有之，仲师曰：少阴之为病，但欲寐。
　　或呵欠不止。一边已伤之卫气不行于阳，但欲入于阴，一边未伤之卫气能行于阳，阳引而上，阴引而下，阴阳相引，故呵欠。此症最多。
　　或头痛如箍。此邪风盛于三阳阳经也。三阳之脉皆上行于头，风性上僭，故头痛。
　　或背反如折。此邪风盛于太阳、督脉、阳跷也。此三脉行于背，风邪入之，则三脉皆急。背搦（即抽掣。中风之搐搦只一边动）。此症较重，乃风邪兼入营分，故兼见此症。专在卫分者，无此症也。
　　以上十七症，初起时或有或无者也。
　　凡所必有之症，乃偏枯中风之本症，无此则非矣。或有或无之症，乃因其人受邪有轻重，经络有虚实。人之形体起居不同，故病情亦有不同也。此皆从其初起而言之耳。若夫缠延日久，则人情百变，病情亦百变，虽大禹神圣，亦不能铸鼎象物，穷尽怪相也。然可愈、不可愈，尚可以约略言之，今并附数则于下。
　　一、偏枯日久，以致骨节之间、肌肤之内，渐生痰涎，外见浮肿者，难愈。人身生气寄于津液，亦犹天地生气寄于水也。凡天下之无形而有形者，皆水也。《易》曰：天一生水。试看体必瘦。若津液停而为痰涎，注于肢节、肌肤之间，则必始瘦而后肿。《内经》谓：风气客于诸经之络，迫切而为沫。又谓：沃沫聚之则极，肌肤而为肿者是也。沃沫即痰涎也。俗书不知此理，或指为寒湿，或指为脾虚，误矣。殊不知此症多生于热，譬如以水擦手，热则生泡，以火炙肌，亦生水泡。可知热从风生，沃沫微聚亦如水泡而已。此因日久，卫气大耗，一时难于复旧，故难愈。若无此，则易矣。
　　一、偏枯日久，手足拘挛，不能屈伸者，难愈。《内经》曰：阳气者，精则养神，柔则养筋。筋虽为血所养，必得卫气以温之，而后舒卷自如。《难经》谓：血主濡之，气主煦之。若日久，卫衰营血耗，无以养筋，是由气分而累及血分，由浅入深，故难治。
　　一、偏枯日久，脉见沉细数急者，难治。凡中风之脉，必浮大而缓。考之《灵》、《素》、独见四时平脉者，有变见迟脉者，皆属易愈。惟变成沉细数急者，最为难愈。所以然者，以其病已分入血分也。沉主血分，细为血少，数急为有气无血。盖脉本宗气，领营血而行，宗气无形而悍急，营血有形而迟缓，二者相配，而后脉均。若无血，则宗气独行，故数急也。血不足以充之，故细也。一见此脉，便是营血已伤，故难愈。凡病已入营者，为重也。以上皆节取大概言之，尚有风痱、风懿、风痹等名，未能详及。然而中风诸义，则已括尽无遗矣。其左瘫右痪等名目，皆立自后人，徒有其名，羌无实义。夫营卫行度，经络浅深，《灵》、《素》、仲师皆言之甚详，后人不知，此处探求，辄暗中摸索。或谓中风为虚，或谓为火，或谓为痰，或谓为气，或谓为风、痰、气三者并合，或谓风、痰、火诸邪夹发，究不能得病源实在。更有以中魔、中暑、中毒，一切混杂邪病，而分为类中、直中者，此皆源流。
　　
　　
　　
　　论风脉
　　中风之脉，其起首必浮大而缓。考之《灵》、《素》、仲师，其言既同，验之诊候阅历千人如一。浮以手指轻重取之，大以脉之形状取之，缓以脉之至数取之（至数即一呼四至也。）盖风则伤卫，风为阳邪，故大；卫行脉外，故浮。病初起时，但在脉外之卫分，未入脉内之营分，其脉中之营血、宗气依然照常行度，故缓也。缓是脉之动数。宗气领营血而动，宗气一呼，营血二动；宗气一吸，营血二动；一呼一吸，脉凡四动，是名为缓，乃是无病平脉。因中风但伤卫，而不伤营，故脉应照常缓也。然则何以辨邪风之轻重？曰：浮大异常者，为病脉也。缓为平人之脉，故不可作病看。然则但言浮大足矣。何必又言缓？曰：古人言此，正以明病不在营耳。若入营，则不能缓矣。后人不识此理，往往将平脉混入病脉，此脉学之所以晦也。
　　其八风之邪，则又从浮大中兼见之脉别之。如风从东来者，为木邪，主温化，其大中必兼弦象；从南来者，为火邪，主热化，其大中必兼滑象；从西来者，为金邪，主燥化，其大中必兼涩象；从北来者，为水邪，主寒化，其大中必兼紧象；从中央来者，为土邪，主湿化，其大中必兼濡象。其东南、西南、东北、西北四维相并而来者，则各以其方之脉兼见也（如见其弦象、滑象错出，则为风从东南来之类）。凡此诸脉，历断千人，无一遁者，孰谓脉法难凭耳？
　　八方之风，分为温、热、燥、寒、湿五等，之中温、热、燥居其三，皆热症也。寒则仅居其一，湿则有从寒、从热之不同。可知中风一症，热病居多，故南人中风较多于北人。而生平疗病，每以凉药奏效，其源皆从此中悟出。近日诸医，但执庸陋俗书，暗中摸索，轻者酿成偏枯日久，则脉多变矣。然亦一二年其脉仍浮大而缓者，此风邪与卫气相合而不去，如银之入汞也（水银为汞），其症必将复中。盖阳邪未去，势必再召新邪也。复中则病加剧，若治之得法，不但复中可免，即偏枯亦可愈也。其脉为沉细数急者，难愈；其脉变为迟者，可愈（一息三至名为迟）；其脉浮大全退，而见四时平脉者，易愈。中风在三阳经，则浮大之脉寸部盛于尺部；在三阴经，则浮大之脉尺部盛于寸部；若阴阳诸经俱中，则尺寸俱浮大如一。
　　此分辨经络之法。
　　
　　
　　论治法
　　治法无他，专从卫气治之而已。卫气有根本、有枝叶，有表、有里。卫出下焦，为肾间动气者，根本也。从少阴之分，间行五脏，则为知觉性灵，间行六腑，则为三焦气化，此皆里也。
