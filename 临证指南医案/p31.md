<!-- { "loadSidebar": true } -->
　　许 暑湿热。皆气分先病。肺先受伤。气少司降。致二便癃闭。此滋血之燥无效。今虽小安。宜生津清养胃阴。

　　麦冬 知母 甜杏仁 白沙参 三角胡麻顾（四二） 腹满坚实。足跗胫痛肿。二便皆不通利。因湿热壅其腑气也。此非中虚。当以宣通为法。

　　（湿热壅腑）

　　黄芩 黄连 浓朴 枳实 青皮 卜子 丹皮 山栀皮某 少腹胀痛。二便皆秘。（腑阳不行） 玉壶丹。

　　李（三四） 能食知味。食已超时乃胀。小便不利。气坠愈不肯出。大便四日一通。治在小肠火腑。

　　（火腑不通）

　　先用滋肾丸。每早服三钱。淡盐汤送。

　　某 腹中胀满。当通火腑。更衣丸一钱六分。

　　某 脉动数。舌干白。不欲饮水。交夏脐下左右攻痛。服米饮痛缓。超时复痛。六七日大便不通。

　　小溲甚少。部位在小肠。屈曲有阻乃痛。未便骤认虫病。凡六腑宜通。通则不痛。以更衣丸二钱。专通火腑之壅结。一服。

　　王 日来便难溺涩。是下焦幽门气钝血燥。议东垣通幽意。（血液枯燥）

　　咸苁蓉（一两） 细生地（二钱） 当归（一钱半） 郁李仁（二钱研） 柏子霜（一钱半） 牛膝（二钱）

　　张（四九） 少腹微胀。小便通利方安。大便三四日一通。而燥坚殊甚。下焦诸病。须推肝肾。腑络必究幽门二肠。阅所服药。是香砂六君以治脾。不思肾恶燥耶。

　　当归 苁蓉 郁李仁 冬葵子 牛膝 小茴 茯苓 车前 蜜丸。

　　张（六六） 脉左弦如刃。六旬又六。真阴衰。五液涸。小溲血水。点滴不爽。少腹右胁聚瘕。此属癃闭。非若少壮泻火通利可效。

　　柏子霜 小茴 鹿角霜 茯苓 当归 苁蓉马（三六） 脉实。病久瘀热在血。胸不爽。小腹坠。能食不渴。二便涩少。两进苦辛宣腑。病未能却。此属血病。用通幽法。（气血结痹）

　　桃仁 红花 郁李仁 制大黄 归须 小茴 桂枝木 川楝子薛（妪） 大小便不爽。古人每以通络。兼入奇经。六旬有年。又属久病。进疏气开腑无效。议两通下焦气血方。

　　川芎（一两醋炒） 当归（一两醋炒） 生大黄（一两） 肉桂（三钱） 川楝子（一两） 青皮（一两）

　　蓬术（煨五钱） 三棱（煨五钱） 五灵脂（醋炒五钱） 炒黑楂肉（一两） 小香附（醋炒一两）

　　上为末。用青葱白去根捣烂。略加清水淋滤清汁泛为丸。每日进食时服三钱。用红枣五枚。生艾叶三分。煎汤一杯服药。

　　王 远行劳动。肝肾气乏。不司约束。肛门痛坠。若是疡症。初起必然寒热。排毒药味。苦辛寒燥。下焦阴阳再伤。二便皆涩。此为癃闭。背寒烦渴。少腹满胀。议通厥阴。（厥阴热闭）

　　老韭根 穿山甲 两头尖 川楝子 归须 小茴 橘红 乳香又 驱浊泄肝。仅仅泄气。二便仍不得通。仿东垣治王善夫癃闭意。滋肾丸三钱三服。

　　又 气郁肠中。二便交阻。清理肠胃壅热。

　　川连 黄柏 川楝子 吴萸 黑山栀 青皮通草五钱。海金沙五钱。煎汤代水。

　　又 苦辛已效。当约其制。

　　川连 黑山栀 丹皮 川楝子 吴萸 海金沙 飞滑石按便闭症。当与肠痹淋浊门兼参。其大便不通。有血液枯燥者。则用养血润燥。若血燥风生。则用辛甘熄风。或咸苦入阴。故三才五仁通幽虎潜等法。所必用者也。若血液燥则气亦滞。致气血结痹。又当于养阴润燥中。加行气活血之品。若火腑秘结。宜苦滑重镇者。用更衣丸以通之。若老人阳衰风闭。用半硫丸温润以通之。腑阳不行。则用玉壶丹。阳窒阴凝。清浊混淆痞胀。用来复丹。若郁热阻气。则用苦寒泄热。辛以开郁。或用三焦通法。若湿热伤气。阻遏经腑。则理肺气以开降之。此治大便之闭也。小便闭者。若小肠火结。则用导赤。湿壅三焦。则用河间分消。膀胱气化失司。则用五苓。若湿郁热伏。致小肠痹郁。用小温中丸清热燥湿。若肾与膀胱阴分蓄热致燥。无阴则阳无以化。故用滋肾丸。通下焦至阴之热闭。以上诸法。前人虽皆论及。然经案中逐一分晰发明。不啻如耳提面命。使人得有所遵循矣。至若膏粱曲 。酿成湿火。渍筋烁骨。用大苦寒坚阴燥湿。仍用酒醴引导。又厥阴热闭为癃。少腹胀满。用秽浊气味之品。直泄厥阴之闭。此皆发前人未发之秘。学人尤当究心焉。大凡小便闭而大便通调者。或系膀胱热结。或水源不清。湿症居多。若大便闭而小便通调者。或二肠气滞。或津液不流。燥症居多。若二便俱闭。当先通大便。小溲自利。

　　此其大略也。至若胃腑邪热化燥便坚。太阳热邪传入膀胱之腑癃秘。又当于仲景伤寒门下法中。承气五苓等方酌而用之。斯无遗义矣。（华岫云）

　　大便燥结。本有承气汤。更衣等丸下之。外用猪胆蜜煎润之。可谓无遗蕴矣。然竟有效有不效者。盖因燥粪未尝不至肛门。奈肛门如钱大。燥粪如拳大。纵使竭力努挣。而终不肯出。下既不得出。则上不能食而告危矣。余友教人。先以胆汁或蜜煎导之。俟粪既至肛门。

　　令病者亲手以中指染油。探入肛门内。将燥粪渐渐挖碎而出。中指须要有指甲者为妙。

　　竟有大便一次。燥粪挖作百余块而出者。据云此法辗转授人。已救四五十人矣。若患此证者。切勿嫌秽而弃之。

　　徐评 方案重复可厌。

　　卷四

　　肺痹

　　某 肺气痹阻。面浮胸痞。寒热。（上焦气分壅热） 苇茎汤。

　　某 肺痹。卧则喘急。痛映两胁。舌色白。二便少。（肺不开降） 苇茎汤。

　　曹（二二） 清邪在上。必用轻清气药。如苦寒治中下。上结更闭。

　　兜铃 牛蒡子 桔梗 生甘草 杏仁 射干 麻黄某 经热津消。咳痰痹痛。

　　桂枝 桑枝 木防己 生石膏 杏仁 苡仁 花粉又 渴饮咳甚。大便不爽。余热壅于气分。

　　紫菀 通草 石膏 花粉 木防己 苡仁 杏仁陆 偏冷偏热。肺气不和。则上焦不肃。用微苦辛以宣通。

　　薄荷梗 桑叶 象贝 杏仁 沙参 黑山栀某（女） 温邪。形寒。脘痹。肺气不通。治以苦辛。

　　杏仁 栝蒌皮 郁金 山栀 苏梗 香豉曹（氏） 肺痹。右肢麻。胁痛。咳逆喘急不得卧。二便不利。脘中痞胀。得之忧愁思虑。所以肺脏受病。

　　宜开手太阴为治。

　　紫菀 栝蒌皮 杏仁 山栀 郁金汁 枳壳汁某（二七） 温邪郁肺气痹。咳嗽。寒热头痛。开上焦为主。

　　活水芦根（一两） 大杏仁（三钱） 连翘（一钱半） 通草（一钱半） 桑皮（一钱） 桔梗（一钱）

　　某（十岁） 脘中稍爽。痰粘气逆。腹膨。开肺理气为主。

　　枇杷叶 浓朴 杏仁 滑石 茯苓皮 通草 白蔻仁 苡仁王 脉搏劲。舌干赤。嗳气不展。状如呃忒。缘频吐胃伤。诸经之气上逆。填胸聚脘。出入几逆。周行脉痹。肌肉着席而痛转加。平昔辛香燥药不受。先议治肺经。以肺主一身之气化耳。

　　枇杷叶汁 杏仁 共煎汤。冲桔梗枳实汁。

　　某 天气下降则清明。地气上升则晦塞。上焦不行。下脘不通。周身气机皆阻。肺药颇投。谓肺主一身之气化也。气舒则开胃进食。不必见病治病。印定眼目。

　　枇杷叶 杏仁 紫菀 苡仁 桔梗 通草朱 风温不解。邪结在肺。鼻窍干焦。喘急腹满。声音不出。此属上痹。急病之险笃者。急急开其闭塞。葶苈大枣合苇茎汤。

　　又 风温喘急。是肺痹险症。未及周岁。脏腑柔嫩。故温邪内陷易结。前用苇茎汤。两通太阴气血颇验。仍以轻药入肺。昼夜竖抱。勿令横卧为要。用泻白散法。

　　桑白皮 地骨皮 苡仁 冬瓜仁 芦根汁 竹沥某 风温化热上郁。肺气咽喉阻塞。胸脘不通。致呻吟呼吸不爽。上下交阻。逆而为厥。乃闭塞之症。病在上焦。幼科消食发散苦降。但表里之治。上气仍阻。久延慢惊。莫可救疗。

　　芦根 桑叶 滑石 梨皮 苡仁 通草李 肺象空悬。气窒声音不出。舌乃心苗。热灼则舌本不展。以唇口肺微之病。乃辛热酒毒之痹。主以轻扬为治。乃无质之病。（湿热伤肺）

　　羚羊角 连翘心 竹叶心 野赤豆皮 川贝母 金银花又 暮服威喜丸二钱。

　　唐 脉小涩。失血呕逆之后。脘中痞闷。纳谷 胀。小便短赤。大便七八日不通。此怒劳致气分逆乱。从肺痹主治。（怒劳气逆）

　　鲜枇杷叶 土栝蒌皮 黑栀皮 郁金 杏仁 杜苏子 紫降香 钩藤又 更衣丸。

　　肺为呼吸之橐 。位居最高。受脏腑上朝之清气。 清肃之体。性主乎降。又为娇脏。不耐邪侵。凡六淫之气。一有所着。即能致病。其性恶寒恶热。恶燥恶湿。最畏火风。邪着则失其清肃降令。遂痹塞不通爽矣。今先生立法。因于风者。则用薄荷桑叶牛蒡之属。兼寒则用麻黄杏仁之类。若温热之邪。壅遏而痹者。则有羚羊射干。连翘山栀兜铃竹叶沙参象贝。

　　因湿则用通草滑石。桑皮苡仁威喜丸。因燥则梨皮芦根。枇杷叶紫菀。开气则蒌皮香豉。

　　苏子桔梗蔻仁。其苇茎汤。葶苈大枣汤。一切药品。总皆主乎轻浮。不用重浊气味。是所谓微辛以开之。微苦以降之。适有合乎轻清娇脏之治也。肺主百脉。为病最多。就其配合之脏腑而言。肺与大肠为表里又与膀胱通气化。故二便之通闭。肺实有关系焉。其他如肺痿肺痈哮喘咳嗽失音。各自分门。兹不重赘。（华岫云）

　　徐评 所列诸症。不过喘咳气逆耳。另立肺痹一门。甚属无谓。内经有肺痹之名。却非此义。当考之。

　　卷四

　　胸痹

　　浦 中阳困顿浊阴凝冱。胃痛彻背。午后为甚。即不嗜饮食。亦是阳伤。温通阳气。在所必施。

　　（胸脘清阳不运）

　　薤白（三钱） 半夏（三钱） 茯苓（五钱） 干姜（一钱） 桂枝（五分）

　　华（四六） 因劳。胸痹。阳伤。清气不运。仲景每以辛滑微通其阳。

　　薤白 栝蒌皮 茯苓 桂枝 生姜王 胸前附骨板痛。甚至呼吸不通。必捶背稍缓。病来迅速。莫晓其因。议从仲景胸痹症。乃清阳失展。主以辛滑。

　　薤白 川桂枝尖 半夏 生姜 加白酒一杯同煎。

　　谢 冲气至脘则痛。散漫高突。气聚如瘕。由乎过劳伤阳。

　　薤白 桂枝 茯苓 甘草 临服冲入白酒一小杯。

　　某（六五） 脉弦。胸脘痹痛欲呕。便结。此清阳失旷。气机不降。久延怕成噎格。

