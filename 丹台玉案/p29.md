<!-- { "loadSidebar": true } -->
　　肥人多湿痰。湿痰流注于下焦。则痰与血混淆。而化气不清。故亦不能凝精也。其有瘦人肥人。而亦未尝无子者。又何也。盖瘦人多血虚。道其常也。若月事既调。而无热症。则血常滋润而不枯。是以能生育也。肥人多湿痰。亦道其常也。然或肌肉不甚浮。而色不甚白。饮食无浓味。则湿痰亦少。而血气常清。是以亦能生育也。由是观之。则女子之血实。所以宰生生化化之机也。方其未成胎也。则此血周流而不息。应期而至。及其既成胎也。则此血荣养于内以护其胎。今妇人初有孕。即头眩恶心。或发呕吐多厌饮食。而常思酸者。乃足厥阴肝经养胎也。肝主风。故头眩。肝有余。则恶心呕吐。肝胜脾。故多厌饮食。肝喜酸。故常思酸也。过此则诸经轮次养胎。其七八月之间。两足浮肿者。足太阴脾经养胎也。脾注四肢。

　　故两足浮肿也。两手不浮肿而独见于两足者何也。盖脾本足之阴经。况此时胎气已坠下。故不能不见于两足也。每一月。则一经养之。十个月。则十经养之。十月满足而后产焉。其余二经则又养于既产之后。而化血化乳汁矣。是乳汁亦血也面其色白者。何也。盖胸前部倍属太阴肺经。乃西方庚辛金也。金色本白。血从阴分而来。故变赤而为白也。凡血去多。则令人虚。今乳汁既为血。亦不宜去多也。然其来也。恒有余其出也。无尽止足。以饮小儿。

　　而其母不觉其虚者。何也。盖人身之血。皆资于饮食以生者也。饮食入胃。游溢精气。上输于肺。从肺之部位而出。故成乳汁。妇人既产。而饮食倍于常日。既产之后。又属足阳明胃经养之。乳傍属阳明。故乳汁多受于此处。胃能化饮食。饮食能生血。饮食既足。则血亦足。血既足。则其化为乳汁也。自无穷尽矣。何至令人虚乎。甘属胃。故乳汁亦甘。白属肺。

　　故乳汁亦白。是以知既产之后。乃肺胃二经养之也。小儿二三岁。其母复有妊儿饮魃乳。即黄瘦泄泻者。以乳汁味酸。正足厥阴肝经养胎之日。肝能克脾。故儿饮之即泻也。当此之时。肺经失令。胃土无权则所以滋养乎血者。已无所籍。几何而不为儿之病哉。此特论胎前产后之事。而原其本于血。归其功于十二经耳。若夫胎前产后之症。又各具于诸症条下。而不及一一细论云。

　　卷之五

　　月信不调

　　冲为血海。任为胞络。肾气全盛。二脉通流。经血丰盈。应时而下。谓之月水。乃和平之气。常以三旬一见。像月盈而亏。不失常度之谓如期。外为血气所干。内为七情所郁。于是有经病焉。然经病亦有不同。有月候不调者。有月候不通者。而不调不通。有兼疼痛者。有兼发热者。此分为四也。然四者之中。若细推之不调有趱前。有退后。不通有血滞。有血枯。

　　疼痛有常时作痛。有经前经后作痛。发热有常时发热。经行发热。此又分为八也。又有先期而来者。血热也。其色紫者。亦血热也。紫黑有块。热之甚也。后期而来者。血虚也。其色淡者。亦血虚也。或先或后。色淡而稠粘者。痰也。或止或来。无定期者。因气不调。故血亦随之为行止也。或一月两至。或数日一至。不可以月论者。气虚血热也。或经来之后。累数日而不能止者。乃血海脱滑。兼火有以动之也。既止之后。隔三四日而复见微血者。以旧血未尽。为新生之血所催。故不能容而复出也。可随症施治之。

　　卷之五 月信不调

　　脉云

　　凡妇人脉。常欲濡弱于丈夫。惟尺脉盛。而右手大是其常也。反此是逆。

　　卷之五 月信不调

　　立方

　　温经汤 治妇人冲任虚损。月事不调。行经作痛腰疼腹冷。久不受胎。崩漏去血。

　　当归 赤芍 肉桂 川芎 人参（各一钱二分） 莪术 牛膝 丹皮 甘草（各一钱） 生姜五片。空心煎服。

　　凉血四物汤 治月信先期而来。及紫黑色者。

　　当归 黄连 山栀 香附 槐花 川芎（各一钱） 白芍 生地（各二钱） 灯心三十茎。

　　调荣四物汤 治月信过期而来。及其色如淡红水者。

　　熟地 当归（各二钱） 北五味 蕲艾 香附 败龟板（各一钱酥炙） 麦门冬（八分去心）大枣二枚。空心服。

　　调经固荣汤 治月信色淡而稠粘。肚腹疼痛。

　　白茯苓 橘红 乌药 香附 枳壳（各八分） 当归 白芍 宿砂 熟地 半夏（各一钱二分） 大枣五枚。食前服。

　　琥珀散 治月水凝滞。腹胁胀满疼痛。并血逆攻心眩晕。

　　琥珀 乌药 蓬术 刘寄奴 白芍（各五钱） 肉桂（二钱） 丹皮 当归 生地 玄胡索上为末。每服三钱。空心砂仁汤调下。

　　珍宝饮 治月信。一月两至。或数日一至者。

　　当归 白芍 人参 白茯苓 生地（各一钱） 蒲黄（二钱炒黑） 香附 川芎 白术 甘草黄连（各八分） 大枣二枚。食前温服。

　　保荣汤 治月信。每次数日不能止。或隔几日复见微红。

　　当归 山栀（炒黑） 地榆 牡蛎（各一钱） 侧柏叶 川芎 赤芍 生地（各一钱二分）灯心三十茎。空心煎服。

　　和荣艾附汤 治一切经水不调。或先或后。久不孕育。

　　当归 川芎 条芩 香附 阿胶（各一钱五分） 黄连 知母 甘草 泽兰叶 白芍（各八分） 大枣五枚空心煎服。

　　宝珍丸 调经种子。平和气血。滋补真元。温暖子宫。

　　牡蛎（ ） 桂心 当归 龙齿（ ） 益智仁 乌药（各一两） 杜仲 石菖蒲 山茱萸茯神石英（各八钱）上为末。蜜丸。每服三钱。空心白滚汤送下。

　　卷之五

　　经闭

　　经闭者。言新血滞而不流。旧血凝而日积。脐腹腰多痛。血瘕。血风。与热入血室之症。多自此始也。然要其闭之之由。或月事将临之时。适感暴怒。肝气一发。血随气升而不下。亦令经闭。或月事适至之时。因渴饮水。并食生冷之物。及坐水中洗浴。寒气入内。血则凝滞。亦能令人闭经也。或因堕胎多产。而伤其血。或因久患潮热。而消其血。或因久热盗汗。

　　而耗其血。或因脾胃不和。饮食减少。而不能生血。或因思虑悲哀过极。致心脾亏损。而不能养血。凡此之类皆能令人经闭。其有肥白妇人。月事不通者。必是湿痰与脂膜壅滞之故也。若闺女经闭多因恣食盐酸煎炒。或逾年未嫁。或年未笄而思男。思伤心血也。寡妇经闭。

　　因郁闷百端。心火无时不起。或加之饮食浓味。遂成痰火。其症乍寒乍热。面赤心烦。或时自汗。当随所因而治之。其可一例施乎。

　　卷之五 经闭

　　脉云

　　脉左寸沉心病。右寸弦。关脉沉肝病。两寸弱小属虚。属实寸关调如故。尺绝不至者。

　　月水不利。

　　卷之五 经闭

　　立方

　　疏通饮 治因感暴怒。以至经闭者。

　　青皮 官桂 木香（各一钱） 当归 香附 红花 山楂 桃仁（各二钱） 酒煎空心服。

　　立行饮 治因食生冷。以至经闭者。

　　官桂（三钱） 干姜 广木香 玄胡索（各一钱） 牛膝 蓬术 归尾 山楂（各一钱五分）酒煎空心热服。

　　活血行经汤 治因坐冷水。而得寒气。以至经闭。

　　大附子 官桂（各一钱五分） 浓朴 香附 桃仁 红花 山楂 当归（各二钱） 生姜五片煎服。

　　逍遥散 治寡妇经闭。

　　白茯苓 白术 甘草 白芍 柴胡（各一钱） 归尾（三钱） 薄荷（八分） 煨姜（二钱）酒水各一钟。空心服。

　　大黄膏子 治闺女经闭。

　　大黄（四两酒浸焙干）上为末。以醋一碗。熬成膏为丸。如芡实大。每服一丸。空心酒调下。

　　通经丸 一切经水不通。面黄肌瘦。

　　桂心 当归 川乌（炒） 青皮（干漆炒） 大黄（酒蒸） 川椒 莪术 桃仁 干姜（各等分上为末。以米醋为丸。如梧桐子。每服三十丸。好酒送下。

　　牛膝散 治月水不通。脐腹作痛。或小腹引腰气攻致胸膈。

　　牛膝 官桂 赤芍 玄胡索 桃仁（各一两） 归尾 丹皮 广木香（各一两五钱）上为末。每服三钱。空心温酒调下。

　　又方 治月信经年不来。久久不通。寻常药服之不效者。

　　斑蝥 僵蚕 虻虫 水蛭（各十四个） 土牛膝（五钱） 当归 红花（各三钱） 滑石（二上为末。每服一钱五分。桃仁七枚研细。空心温酒送下。

　　通经奇方 治一切经闭。

　　玉簪花（并叶） 急性子 乳香 没药（各等分）上为末。以烧酒为丸。每服二钱。空心热酒下。

　　卷之五

　　疼痛潮热

　　月水循环。纤 不作。而后有子。若疼痛等症。必先去病。而后滋血调经经将来而先腰者。血滞而气不顺也。经既止。而复腰腹痛者。血海空虚。而气不收也。经前有潮热者。血虚有滞也经后有潮者。血虚有热也。寻常潮热者。参看发热门用药。

　　卷之五 疼痛潮热

　　立方

　　二香饮 治临经时。肚腹疼痛。

　　广木香 当归 香附 川芎（各一钱） 青皮 牡丹 枳壳 生地 蓬术（各一钱二分）生姜三片。空心煎服。

　　归芍饮 治临经并经后作痛。

　　当归 白芍 川芎（各一钱） 白术 人参 生地 香附 陈皮（各一钱五分） 大枣二枚交加地黄丸 治经水不调。血块气块。肚腹疼痛。

　　老生姜（捣出汁渣焙燥。为末。） 生地（各八两。姜汁浸晒尽汁为度） 玄胡索 当归川上为末醋为丸。每服二钱。空心好酒送下。

　　济阴丸 治经不调。屡次过期。

　　香附（一斤。分作四分。一分童便制。一分醋制。一分艾汤制。一分盐水制。） 川芎当归 白芍 熟地（各四两） 阿胶（二两蛤粉炒）上为末。以香附留末一半。打糊为丸。每服三钱。空心滚汤送下。

　　加减逍遥散 治经前潮热。

　　当归（二钱） 白芍 白茯苓 丹皮（各二钱） 甘草 山栀（各一钱） 灯心三十茎。食远奇效四物汤 治经后潮热。

　　当归 白芍 川芎 生地（各一钱） 阿胶 艾叶 黄芩（各一钱五分） 大枣五枚。空心

　　卷之五

　　血鼓门

　　（血瘕。血肿 血风 热入血室。）妇人鼓胀。虽有因于气食而成者。然成于血者。则居多焉。成于气食者。腹虽胀而经不闭。

