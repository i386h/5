<!-- { "loadSidebar": true } -->
　　男子妇人之病。可以问而知。可以切而得。断死生。辨难易。审差剧。犹有所根据。而不至于大误。若小儿者。怀抱之时。虽有所苦。而不能言。及能学语。又不能指其苦之处。欲诊其脉。则骸骨短小。气血未足。寸关尺将何以分。浮中沉将何以定。虽有一指滚取二部之说。而终未得其部位。况至数急促。岂能以悉审之。大约八九至为平。五六至为迟。十一二至为数。依稀仿佛之间而已。故哑科治疗之难。每十倍于大人。而尤不可以不慎者也。惟虎口之脉稍为可验。其脉在食指外侧。每一部一关。三节为三关。男视在左。女视在右。有筋脉如系。 于肉内。仔细观之。紫则为风。红则伤寒青则为惊。白则为疳。黄则为脾困。青黑则为慢惊。入掌则为内吊。若三关通度为沉 之候。惟此可以少知之耳。虽然幼科之治病。当多方求之。岂可执虎口之脉法。而尽小儿之诸病哉。必于病之未形。而用意察之。庶可以为预消之地。如小儿呵欠连绵。乃小儿脏腑受邪。病之渐也。若面赤则知其风热。而泻肝之剂可以先服。面青则知其惊风。而治惊之剂可以先服。面黄则知其为脾虚。而补脾之剂可以先服。多睡则知其为内热。而清热之剂可以先服。口中气热则知其为伤风。而疏风之剂可以先服。皆当随症形而先治之。勿俟其发而后用药也。其有不治之症者。尤不可以不知。小儿眼上有赤脉。囟肿及陷者。一不治也。鱼口气粗。啮齿咬人者。二不治也。冷汗如雨。痰热不退者。三不治也。脐风撮口。锁肚吊肠者。四不治也。风攻颐颔。唇项肿硬者。五不治也。鼻有黑色者。六不治也。咳喘心痛者。七不治也。四肢浮肿者。八不治也。胸高而突起者。九不治也。五软五硬者。十不治也。凡见此等之症。即当去矣苟不如几。而复药之。则病者之死。虽不由于我。我亦何辞于彼哉。大凡小儿之病有常。多者不得所欲则易怒而啼。故肝病常多。饮食不知节。虽饱而犹求食。故脾病常多。心神未定。闻响易动。故惊病常多。性喜吮乳。甘食停积。而易感风热。故痰病常多。治儿之病。审其所常多者。酌而施之。以己之意。参病之情。亦庶乎用药之无误也。然此数种。虽或常有。而肝脾之病尤多。神而明之。

　　存乎其人。得心应手。不可以言求也。

　　卷之六

　　初诞法

　　小儿在胎。禀阴阳五行之气。以生脏腑百骸。藉胎液以滋养。受气既足。自然生育。出世之时。口含血块。啼声一出。随即咽下。而毒伏于命门。遇天行时气。或饮食停滞。或外感风寒。惊风发热等因。发为疮疹。须急于未啼时。用软帛裹指。挖出其血。用黄连朱砂甘草解之。后出痘亦轻。有咽入。实时肚胀。呕吐气短。不乳者。用茯苓丸治之。但黄连性寒。

　　若母禀气膏粱积热者。宜服。若滋味淡薄。胎元弱者。又不宜用。朱砂固能解毒。恐金石镇坠。不若牛黄分许。蜜调与吮为佳。又有婴儿。因其难产。或冒风寒。而垂厄者。切不可断脐急烘绵絮包抱怀中。急以胎衣置火中煨烧更大纸捻于脐带上往来燎之。使暖气入腹。须臾气复自苏。犹戒洗浴。恐腠理不密。元气发泄。而外邪乘之也。

　　卷之六 初诞法

　　立方

　　朱蜜法 先以黄连煎汤拭儿口。吐去恶汁。再以朱砂一分研细。蜂蜜少许。抹儿口吮之。镇心定魄。安神解毒。

　　牛黄法 以牛黄二分。朱砂半分。竹叶七片。煎汤调灌。益肝胆。除烦热。祛惊邪。辟恶气。除小儿痫病。

　　茯苓丸赤茯苓 黄连（胎冷者易芍药） 枳壳（各等分）上为末。炼蜜为丸。如桐子大。每服一丸。乳汁化下。

　　卷之六

　　护胎法

　　小儿初生。肌肤未实。宜用旧絮护其背。不可太暖。更宜频见风日。则血气刚强。肌肉致密。若藏于重帏密室。或浓衣过暖。则筋骨软脆。不任风寒。多易致病。衣服当随寒热加减。

　　但令背暖为佳。亦勿令出汗恐表虚风邪易伤。乳哺不宜过饱。若宿滞不化。用消孔丸治之。

　　陈氏所谓忍三分寒。吃七分饱。频揉肚。少洗澡。要肚暖头凉。皆至论也。须令乳母预慎七情六淫。浓味炙爆。则汁清宁。儿不致病。保婴之法。未病则调治乳母。既病则审治婴儿。

　　亦必兼治其母为善。

　　卷之六 护胎法

　　立方

　　消乳丸砂仁（炒） 蓬术（煨） 三棱 陈皮 神曲 麦芽（各五钱） 香附（一两炒）上为末。面糊为丸麻子大。每服三丸。白汤下。

　　面部气色举症图 下颏属肾水。左腮属肝水。天庭印堂属心火。鼻准属脾土。右腮属肺金。半周两岁为婴儿。

　　三四岁为孩儿。五六岁为小儿。七八岁为龆龀。九岁为童子。十岁为稚子矣。

　　卷之六

　　面部气色举症

　　古云小儿为之芽儿。如草之芽。如水之沤。盖因脏腑脆嫩。口不能言。最难投剂。当首察色而知其所属。次验虎口以辨其所因。实为治法之简要也。

　　小儿有病看面部。全根据气色决分明。望闻问切能穷究。临病方无拘手寻。面部诸般各有属。

　　额同颧脸属心火。左颊原来肝所主。右颊唇中是肺基。四时各有一色强。根据时无急逆时殃。

　　要分旺相休囚否。尽在人心自酌量。春天青旺亦为相。黑休白囚黄否家。夏天赤旺黄相吉。

　　青休黑囚白不良。假为肝病面青时。白色当春未易医。此是肺金来克木色黄又彼脾家欺。心病夏天尚面赤。望色只愁形色黑。此彼肾水克心火。白色又被肺家屈。肺病愁来面白宜。若行赤色最难除。此因心火克肺金。青色反令肝作威。肾病面黑各天相。黄色现时多悒怏。此乃脾土克肾水。色赤反致心磨障。脾居四季面形黄。如遇青色最难当。此为肝木克脾土。色黑反使肾家强春赤夏黄秋黑色。冬青虽相亦无益。从前来者实形传。实泻其子平方吉。五脏所属各一宫。五色分来人不同。色内能分明与滞。据色方能辨吉凶。心赤顺时鸡冠色。不宜瘀血糊涂赤。肝形翠羽顺光多。色如嫩草安为吉。脾色贵如蟹腹黄。形如枳实必灾殃。肺形独贵猪脂状。枯骨定知寿不长。肾色最尚如鸟羽。形如炭煤非吉理。色色去将两色分。吉凶灼然不虚语。更看人气清明顺。神昏气HT 作凶认。瘦而气壮色必实。肥而气怯色必嫩。气壮则实以安祥。气怯则虚寿不长。再看得病面如何。发热额上红必多。青色现时急惊作。若成昏暗定知殂。额冷足冷夹食惊。额热足热伤风重。囟门贵合不宜陷。肿起成坑两无用。印堂青色惊之 。红色心惊白主和。或见微微青紫色。只因客忤蓦相过。山根青兮惊为疾。紫色伤于乳和食。泻脱宜黄白须死。年寿黄为吐利基。若成 白是乎虚。两颐赤为啼哭热。左腮红是痰气为。右腮红是伤风热。面青唇赤伤寒至。面目皆黄湿热生。面黄弄舌五心热。两眉红主儿夜啼。眉皱头疼痢疾为。眼脬浮肿主久嗽。病之将瘥目皆黄。淡红心热无多说。目多直视乃惊风。赤脉贯睛肝病凶。鱼目定睛非吉兆。瞳人中陷死之宗。

　　卷之六

　　三关观指举症

　　三关观指举症图一 三关观指举症图二 三关观指举症图三 三关观指举症图四

　　卷之六

　　三关观指脉法

　　阴阳运合。男女成形。已分九窍四肢。乃生五脏六腑。部位既别。逆顺难明。若存寸舌之浮沉。必乃横亡于孩子。须明虎口辨别。三关消详。用药始无差误。

　　寝后方将形脉看。要分寅卯辰三关。男看左手女看右。气寅风卯命辰安。纹青枝紫惊为病。

　　纹紫枝红伤寒症。红为米粒肺结热。黑色透辰伤暑论。青纹泻痢胃家寒。白色微微即是疳。

　　枝赤涎潮胸痞膈黄纹隐隐困脾端。枝形宛为钩钓样。伤风伤寒分所向。向外伤风有汗形。向内伤寒无汗相。枝青浑如鱼刺形。惊疳虚风三部分。枝直悬针青黑色。水惊肺热慢脾 。枝如水字三关有。咳嗽积滞风疳久。枝如一字青红纹。总是惊风慢脾疾。一曲如环伤食于。两曲如钩伤冷看。三曲长虫伤硬物。双钩脉样是伤寒。枝形或似如蛇样。定是脾经湿热多乱纹食指如川字。食积相兼五脏疳。

　　卷之六

　　脐风撮口

　　脐风撮口。总为一病。未有脐风而不撮口。未有撮口而非脐风也。患此病者。九死一生。盖心。闭口属脾。风入于脐。先流于脾。由脾而至上传入于心。心为邪所客。故口不能开而频撮也其发搐者。风使之也。究其病之所由。成有内外因之异。盖脐带系于胞。必其未生之时。其母先感风邪。遗其邪于小儿。谓之胎风。其惊搐者。谓之胎惊。病从内得。故曰内因。

　　其或断脐之后。包裹失于周密。被窝风入来。及六七日。而脐带已脱。必成此症病从外得。故曰外因。有以艾灸其脐。徒苦之耳。竟何益哉。欲求一生于万死之中。惟下之而已矣。外此更无他法。

　　卷之六 脐风撮口

　　立方

　　复生饮 治一切脐风撮口。

　　牙皂 僵蚕 穿山甲（各六分） 麻黄 防风 胆星 半夏（各五分） 甘草（三分） 大黄（一钱后入略煎一滚）先即以此儿脱下脐带。煎五六沸去带。再入前药煎。临服加入姜汁竹沥各二茶匙。麝香少许调匀。徐徐以匙灌之。以通利则有生机。

　　又方 前药不效。再服此剂。

　　牛黄 僵蚕（各一钱） 胆星（八分） 麝香（一分） 上为末。每服五分。姜汁调灌下。

　　封脐散 生南星为末。封脐。不可再见风。

　　卷之六

　　重舌鹅口

　　舌者。心之苗也。以为君火。其体本热。而况小儿以纯阳之躯。先受于胎。复感热于外。其之症。未必皆儿之自病。或者其母有以致之也。古人云。若要小儿安。常令饥与寒。饥则不致于伤脾。寒则不致于生热。此保婴之道乎。所谓寒者。亦非使之冻也。惟令常温。不至甚暖耳。冷暖得宜。岂复有鹅口重舌之患耶。然何以名之曰重舌。重者舌下肿突。其状又若一层。故谓之重。非真有两舌也。何以名之曰鹅口。鹅口者。满口皆白。有似鹅之口中。俗谓之雪口是也。分而言之。重舌属心。鹅舌属脾。合而言之。总为心热。何者。心统于脾。故曰治于口也。使不由于心热。则口虽白。而舌自赤。何为而舌上皆白耶。大法内服泻心清热之剂。而外敷凉药。则重者可消。白者可退矣。

　　卷之六 重舌鹅口

　　立方

　　清热饮 治重舌。

　　黄连 生地（各一钱） 甘草 木通 连翘 石莲子（各五分） 淡竹叶七片。时时灌入口中。

　　泻脾饮 治鹅口。

