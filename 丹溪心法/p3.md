<!-- { "loadSidebar": true } -->
　　将以施其疗疾之法，当以穷其受病之源。盖疾 之原，不离于阴阳之二邪也，穷此而疗之，厥疾弗瘳者鲜矣。良工知其然，谓夫风热火之病，所以属乎阳邪之所客。病既本于阳，苟不求其本而治之，则阳邪滋蔓而难制。湿燥寒之病，所以属乎阴邪之所客。病既本于阴，苟不求其本而治之，则阴邪滋蔓而难图。诚能穷原疗疾，各得其法，万举万全之功，可坐而致也。治病必求于本，见于《素问阴阳应象大论》者如此。夫邪气之基，久而传化，其变证不胜其众也。譬如水之有本，故能游至汪洋浩瀚， 而趋下以渐大，草之有本，故能荐生茎叶实秀，而在上以渐蕃。若病之有本，变化无穷。苟非必求其本而治之，欲去深感之患，不可得也。今夫厥阴为标，风木为本，其风邪伤于人也，掉摇而眩转， 动而螈 ，卒暴强直之病生矣；少阴为标，君火为本，其热邪伤于人也，疮疡而痛痒，暴注而下迫，水液浑混之病生矣；少阳为标，相火为本，其热邪伤于人也，为热而瞀 ，躁扰而狂越，如丧神守之病生矣。善为治者，风淫所胜，平以辛凉；热淫所胜，平以咸寒；火淫所胜，平以咸冷。以其病本于阳，必求于阳而疗之。病之不愈者，未之有也。太阴为标，湿土为本，其湿邪伤于人也，腹满而身肿，按之而没指，诸痉强直之病生矣；阳明为标，燥金为本，其燥邪伤于人也，气滞而 郁，皮肤以皴揭，诸涩枯涸之病生矣；太阳为标，寒水为本，其寒邪伤于人也，吐利而腥秽，水液以清冷，诸寒收引之病生矣。善为治者，湿淫所胜，平以辛热；以其病本于阴，必求其阴而治之。病之不愈者，未之有也。岂非将以疗疾之法，当以穷其受病之源者哉？抑尝论之，邪气为病，各有其候；治之之法，各有其要。亦岂止于一端而已。其在皮者，汗而发之；其入里者，下而夺之；其在高者，因而越之，谓可吐也；剽悍者，按而收之，谓按摩也；藏寒虚夺者，治以灸KT ；脉病挛痹者，治以针刺；血实蓄结肿热者，治以砭石；气滞痿厥寒热者，治以导引；经络不通，病生于不仁者，治以醪醴；血气凝泣，病生于筋脉者，治以熨药。始焉求其受病之本，终焉蠲其为病之邪者，无出于此也。噫！昔黄帝处于法宫之中，坐于明堂之上，受业于岐伯，传道于雷公，曰：阴阳者，天地之道也，纲纪万物，变化生杀之妙。盖有不测之神，斡旋宰制于其间也。人或受邪生病，不离于阴阳也。病既本于此，为工者岂可他求哉！必求于阴阳可也。《至真要大论》曰：有者求之，无者求之。此求其病机之说，与夫求于本，其理一也。

　　卷一

　　中风一

　　中风大率主血虚有痰，治痰为先，次养血行血。或属虚，挟火（一作痰）与温，又须分气虚血虚。半身不遂，大率多痰，在左属死血瘀（一作少）血，在右属痰有热，并气虚。左以四物汤加桃仁、红花、竹沥、姜汁，上以二陈汤四君子等汤加竹沥、姜汁。痰壅盛者、口眼 斜者、不能言者，皆当用吐法，一吐不已，再吐。轻者用瓜蒂一钱，或稀涎散，或虾汁，以虾半斤，入酱、葱、姜等料物，水煮。先吃虾，次饮汁，后以鹅翎探引。吐痰用虾者，盖引其风出耳，重者用藜芦半钱，或三分，加麝香少许，齑汁调，吐。若口噤昏迷者，灌入鼻内吐之。虚者不可吐。气虚卒倒者，用参 补之，有痰，浓煎参汤加竹沥、姜汁；血虚用四物汤，俱用姜汁炒，恐泥痰故也，有痰再加竹沥、姜汁入内服，能食者，去竹沥加荆沥。肥白人多温，少用乌头、附子行经，凡用乌、附，必用童便煮过，以杀其毒。初昏倒，急掐人中，至醒，然后用痰药，以二陈汤、四君子汤、四物汤加减用之；瘦人阴虚火热，用四物汤加牛膝、竹沥、黄芩、黄柏，有痰者加痰药，治痰气实而能食，用荆沥，气虚少食，用竹沥。此二味开经络行血气故也。入四物汤，必用姜汁助之。遗尿属气，以参 补之。筋枯者，举动则痛，是无血不能滋养其筋，不治也。《脉诀》内言诸不治证：口开手撒，眼合遗尿，吐沫直视，喉如鼾睡，肉脱筋痛，发直摇头上窜，面赤如妆，或头面青黑，汗缀如珠，皆不可治。

　　案《内经》以下，皆谓外中风邪。然地有南北之殊，不可一途而论。惟刘守真作将息失宜，水不能制火，极是。由今言之，西北二方，亦有真为风所中者，但极少尔。东南之人，多是湿土生痰，痰生热，热生风也。邪之所凑，其气必虚。风之伤人，在肺脏为多。许学士谓气中者亦有，此七情所伤。脉微而数，或浮而紧，缓而迟。必也脉迟浮可治，大数而极者死。若果外中者，则东垣所谓中血脉、中府、中脏之理，其于四肢不举，亦有与痿相类者，当细分之。《局方》风痿同治，大谬。发挥甚详。子和用三法，如的系邪气卒中，痰盛实热者可用，否则不可。

　　入方：肥人中风，口 ，手足麻木，左右俱作痰治。

　　贝母 栝蒌 南星 荆芥 防风 羌活 黄柏 黄芩 黄连 白术 陈皮 半夏 薄桂甘草 威灵仙 天花粉多食湿面，加附子、竹沥、姜汁、酒一匙行经。

　　一妇手足左瘫，口不能语，健啖。

　　防风 荆芥 羌活 南星 没药 乳香 木通 茯苓 浓朴 桔梗 麻黄 甘草 全蝎上为末。汤酒调下。不效，时春脉伏，渐以淡盐汤齑汁每早一碗，吐五日。仍以白术、陈皮、茯苓、甘草、浓朴、菖蒲，日二帖。后以川芎、山栀、豆豉、瓜蒂、绿豆粉、齑汁、盐汤吐之，吐甚快。不食，后以四君子汤服之，以当归、酒芩、红花、木通、粘子、苍术、姜南星、牛膝、茯苓为末，酒糊丸。服十日后，夜间微汗，手足动而能言。

　　一人瘫左。

　　酒连 酒芩 酒柏 防风 羌活 川芎 当归（半两） 南星 苍术 人参（一两） 麻黄 甘草（三钱） 附子（三片）上丸如弹子大。酒化服。

　　一人体肥中风，先吐，后以药：苍术 南星 酒芩 酒柏 木通 茯苓 牛膝 红花 升麻 浓朴 甘草〔附录〕风者，百病之始，善行而数变。行者动也，风本为热，热胜则风动。宜以静胜其燥，养血是也。治须少汗，亦宜少下，多汗则虚其卫，多下则损其荣。治其在经，虽有汗下之戒，而有中脏、中府之分，中府者宜汗之，中脏者宜下之。此虽合汗下，亦不可太过，汗多则亡阳，下多则亡阴，亡阳则损其气，亡阴则损其形。初谓表里不和，须汗下之，表里已和，是宜治之在经。其中府者，面显五色，有表证而脉浮，恶风恶寒，拘急不仁，或中身之后，身之前，身之侧，皆曰中府也。其治多易。中脏者，唇吻不收，舌不转而失音，鼻不闻香臭，耳聋而眼瞀，大小便秘结，或眼合直视，摇头，口开，手撒，遗溺，痰如拽锯，鼻鼾，皆曰中脏也。中脏者多不治也。六腑不和，留结为痈；五脏不和，九窍不通。无此乃在经也，初证既定，宜以大药养之，当顺时令而调阴阳，安脏腑而和营卫，少有不愈者也。风中府者，先以加减续命汤，随证发其表。如兼中脏，则大便多秘涩，宜以三化汤通其滞。初证已定，别无他变，以大药和治之。大抵中府者多着四肢，中脏者多滞九窍。中府者多兼中脏之证，至于舌强失音，久服大药，能自愈也。又因气中，其证与中风相似，但风中多痰涎，气中口中无涎，治之之法，调气为先，经言治风者以理气，气顺则痰消，徐理其风，庶可收效。又有中已，言不变，志不乱，病在分腠之间者，只宜温肝取解汗，为可复也。凡中风，脉多沉伏，大法浮迟者吉，沉实者凶。先用麻油调苏合香丸，或用姜汁，或用白汤调，如口噤，抉开灌之，稍醒则服八味顺气散。若痰盛者，只以省风导痰汤服之。若中则昏沉不省人事，口噤，急以生半夏末吹入鼻中，或用细辛、皂角为末吹之，喷嚏则苏，无嚏者不治。肥人中者，以其气盛于外而歉于内也，肺为气出入之道，肥者气必急，气急必肺邪盛，肺金克木，胆为肝之府，故痰涎壅盛。所以治之必先理气为急，中后气未顺，痰未除，调理之剂，惟当以藿香正气散和星香散煎服。此药非特可治中风之证，治中气中恶，尤宜，寻常止呕多痰者，亦可用之。若前证多怒，宜小续命汤加羚羊角；热而渴者，汤中去附子，加秦艽半钱；恍惚错语，加茯神、远志各半钱；不得睡，加酸枣仁半钱；不能言，加竹沥一蚬壳许；人虚无力者，去麻黄，加人参如其数。若人自苏，能言能食，惟身体不遂，急则挛蜷，缓则曳，经年不愈，以加减地仙丹常服。若饮食坐卧如常，但失音不语，只以小续命去附子，加菖蒲一钱。治风之法，初得之，即当顺气，及日久，即当活血，此万古不易之至理，惟可以四物汤吞活络丹愈者，正是此义。若先不顺气化痰，遽用乌、附，又不活血，徒用防风、天麻、羌活辈，吾未见能治也。又见风中于肤腠，辄用脑麝治之者，是引风入骨髓也，尤为难治，深可戒哉！如口 斜未正者，以蓖麻去壳烂捣，右 涂左，左 涂右，或鲜鱼血入麝香少许，涂之即正。嚏嚏，初卒倒，僵仆不知人事，急以皂角末，或不卧散于鼻内吹之，就提头顶发，立苏。若有嚏者可治，无嚏者不治。经曰：风从汗泄，似可微汗。正如解表，表实无汗者，散之劫之。表虚自汗者，温之解之。若气滞者难治，宜吐之（余症见前）。可下者，此因内有便溺之阻隔，故里实。若三五日不大便者，可与《机要》三化汤，或子和搜风丸，老人只以润肠丸。理气者，气滞气郁，肩膊麻痛之类，此七情也，宜乌药顺气、八味顺气之类；理血者，无表里之急，血弱举发不时者，用大秦艽汤，或羌活愈风汤，兼用化痰丸子。

　　灸，可灸风池、百会、曲池、合谷、风市、绝骨、环跳、肩 、三里等穴。皆灸之以凿窍疏附方： 二陈汤 半夏（泡） 陈皮（二两半） 白茯苓（两半） 甘草（炙，七钱半）上 咀。每服四钱，水一盏，生姜七片，乌梅一个，煎。

　　四君子汤  见脾胃类。

　　四物汤  见妇人类。

　　稀涎散  治中风忽然若醉，形体昏闷，四肢不收，涎潮搐搦。

　　猪牙皂角（四条，去黑皮） 白矾（一两）上为末。每服三字，温水灌下。但吐出涎便醒，虚人不可大吐。

　　通顶散  治中风中气，昏愦不知人事，急用吹鼻即苏。

　　藜芦 生甘草 川芎 细辛 人参（各一钱）上为末。吹入鼻中一字，就提头顶中发，立苏。有嚏者可治。

　　八味顺气散 白术 白茯苓 青皮 白芷 陈皮（去白） 台乌药 人参（各一两） 甘草（五钱）每服五钱，水一钟半，煎七分，温服。仍以酒化苏合香丸间服。

