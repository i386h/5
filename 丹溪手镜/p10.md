<!-- { "loadSidebar": true } -->
　　吴茱萸辛温大热有小毒 入太阴厥阴之经，治阴毒下气最速，开腠理散寒通关节和胃，仲景主食谷欲呕，杂证治心腹绞痛。

　　细辛辛温 入少阴厥阴之经，主咳逆头痛下气，安五脏，破痰利水。

　　小青龙行水润燥；乌梅丸温藏散寒；四逆汤治内有久寒；附子汤温少阴之气。

　　凡四方同用。

　　卷之中 发明五味阴阳寒热伤寒汤丸药性（二）

　　〔热淫于内治以咸寒〕

　　大黄苦寒 名号将军，夺壅滞去陈垢荡涤。

　　大承气攻短气腹满而喘；小承气微和胃气，勿令大泄；调胃承气治蒸蒸发热；桃核承气下小腹急结；陷胸汤下结热；抵当汤逐瘀血；泻心汤攻痞；麻仁丸润肠。

　　凡十四方同用。

　　芒硝咸寒 伐伤寒大热，治关节不通，利大小便，除肠胃垢，佐大黄攻实满，同甘草陷结胸。

　　枳实苦酸寒 有疏通决泄之功，破结消坚之效，解伤寒痞结，除胸胁痰癖。

　　大柴胡扶阴；四逆散散热和胃，汤中麸炒开结，散内生宜。

　　凡六方同用。

　　浓朴苦温 苦以泻满，温以补胃，主伤寒头痛，散积冷逆气。

　　人参汤泄腹满；麻仁丸下燥结；伤寒大满大实，非承气无以攻下，承气有芒硝之峻，非枳朴无以泄气而安胃。

　　凡六方同用。

　　卷之中 发明五味阴阳寒热伤寒汤丸药性（二）

　　〔利水道分阴阳〕

　　猪苓味甘苦平 入太阴少阴之经，主伤寒温疫大热。

　　五苓散分利阴阳；猪苓汤通调水道。

　　泽泻甘咸性寒而沉 通小肠遗沥，逐三焦停水，利小便不通，宣膀胱胞垢。

　　凡三方同用。

　　白术甘平 利水道有分渗之功，强脾胃有进食之效。

　　甘草汤利津液；五苓散润虚燥；真武汤益脾；理中丸和胃。

　　凡七方同用。

　　茯苓甘平 开胃府止渴，伐肾水消痰，止小便多，分小便涩。

　　大枣汤伐肾；四逆汤益阴；甘草汤生津；猪苓汤利水；附子汤补阳；附子丸益脾。

　　凡九方同用。

　　滑石甘寒 主伤寒身热虚烦，通六府九窍津液。同阿胶分渗入大肠滑窍。

　　卷之中 发明五味阴阳寒热伤寒汤丸药性（二）

　　〔涤虚烦止燥渴〕

　　人参甘温微寒 主虚烦吐逆，益元气，生津液，补阳温寒退热。

　　白虎汤益气；竹叶汤扶羸；四逆汤滋阴；黄连汤益胃；小柴胡汤补表里不足；附子汤补阳弱阴胜；乌梅丸缓脾；理中汤断利。

　　凡十八方同用。

　　竹叶味苦大寒 主咳逆呕吐，胸中烦热，故石膏汤用以清经中余热。

　　石膏辛甘微寒 解肌发汗，彻热除烦，入少阳主三焦皮肤大热。入阳明疗身热，目痛鼻干。

　　越婢汤发表；白虎汤除烦；大青龙解荣中寒；升麻汤清肺中热。

　　凡五方同用。

　　葳蕤甘平 治时疾虚寒客热，润心肺止渴除烦。

　　升麻汤用以润肺；白虎汤加之治斑。

　　栝蒌根苦寒 主烦渴身热，口燥舌干。

　　干姜汤生津液；小柴胡止烦渴。

　　卷之中 发明五味阴阳寒热伤寒汤丸药性（二）

　　〔退寒热交争〕

　　柴胡苦平微寒 专入少阴之经，引清气而行阳道，去内外脏腑俱乏。

　　小柴胡退寒热；四逆散发表热；大柴胡除里热；加芒硝退潮热，故干姜汤用之复津液而助阳。

　　凡六方同用。

　　黄芩苦寒 养阴退阳，滋源撤热，中枯而飘，入太阴泄肺中火；细实而坚，入少阴除心中热。佐柴胡除往来寒热，同半夏退表里之邪。

　　黄连汤主下利；泻心汤去痞热，以至宣泄五淋，通利关节者用之。

　　凡十方同用。

　　半夏辛平 生微寒，熟温有毒，润无形有形则燥，同柴胡主表虚恶寒，共黄芩退里实发热，入足阳明止吐，行手太阴除痰，表里之中用此，故有半夏之称。

　　小青龙行水气；大柴胡散逆气，以至祛痰止咳，下气消食者用之。

　　凡十三方同用。

　　卷之中 发明五味阴阳寒热伤寒汤丸药性（二）

　　〔润心肺咳逆〕

　　五味子皮肉甘酸，核中辛苦总有咸 故云五味，强阴涤热，逐冷止嗽。

　　小青龙收逆气安肺；真武汤理咳逆散水。

　　杏仁甘苦性温有毒 润大肠风闭便难，解肌表时行头痛，利胸中气逆心下烦热。

　　麻黄汤散寒；陷胸丸泄满；大青龙发荣卫寒邪；麻仁丸润津液不足。

　　凡六方同用。

　　卷之中 发明五味阴阳寒热伤寒汤丸药性（二）

　　〔破除结硬而下血〕

　　桃仁苦平 破瘀血血闭，逐瘀血血结。

　　桃核承气汤下小腹结硬；抵当汤丸破下焦蓄血。

　　水蛭咸苦有毒 苦走血，咸胜血，破蓄血之证，逐恶血，消瘀血，通月经之闭。

　　虻虫苦平有毒 专破瘀血。抵当汤治下焦蓄血，其人如狂者用之，或小腹满因小便不利，而利者为有血也，以抵当丸小可药攻之。

　　卷之中 发明五味阴阳寒热伤寒汤丸药性（二）

　　〔收敛神气以镇惊〕

　　铅丹辛寒 收敛神气镇惊，除热下气止利。

　　龙骨甘平微寒 涩可去脱，固气，安定神志，涩肠。

　　牡蛎咸寒 入少阴肾经，主荣卫虚热，消胁下坚痞。伤寒阳气亡脱，非龙骨牡蛎之涩，无以固之。凡四方同用。

　　蜀漆苦平微温有小毒 吐胃中结气，咳逆寒热，故伤寒火邪错逆，惊狂亡阳者用之。

　　卷之中 发明五味阴阳寒热伤寒汤丸药性（二）

　　〔陷结胸痞气〕

　　甘遂苦甘寒有毒 其功决水，使气直达下十二水。大反甘草，散膀胱留热、胸腹坚满。

　　陷胸汤下结胸；十枣汤泄硬满。

　　葶苈大寒性沉辛苦 属阳走泄行水，通小肠膀胱留热，抽肺经上气喘急。

　　陷胸丸泄满；泽泻散导湿。

　　巴豆辛温有大毒 荡涤肠胃，宣通闭塞，破积聚留饮，下十种水气，故三物白散寒实结胸者用之。

　　栝蒌实苦寒 主胸痹，悦人面，润心肺，止血痰。

　　陷胸汤下结；小柴胡泄热。

　　贝母辛苦平 主伤寒烦热，心胸痞满，故曰散下结气，散实。

　　文蛤味咸 走肾可以胜水， 坚而能开结，故仲景散表中水寒。

　　卷之中 发明五味阴阳寒热伤寒汤丸药性（二）

　　〔泄水肿阴湿〕

　　芫花味辛苦，性温有小毒 主咳逆上气、胸中痰水，故十枣汤散饮逐水。

　　大戟味苦甘寒 通十二水，利大小肠，故十枣汤下热而泄水。

　　商陆味辛酸平有毒 主水胀腹满。花白者可入药，花赤者见鬼神，故泽泻散利小便而散水。

　　海藻咸寒性沉 属阴利水，通闭结，泄水消肿满，同商陆散水而导湿。

　　荛花酸苦微寒有小毒 主伤寒温疟水肿坚实，小青龙治利，谓水去利自止也。

　　卷之中 发明五味阴阳寒热伤寒汤丸药性（二）

　　〔断下利不止〕

　　赤石脂味甘酸辛大温 涩可去脱以收敛，益神志五脏虚之主腹痛肠 下痢。

　　禹余粮汤止痢；桃花汤固肠。

　　禹余粮甘寒 仲景治痢，在下焦用重去怯以禁固。

　　白头翁苦寒 主赤毒下痢，仲景用散热浓肠。

　　秦皮苦寒 主身热风寒湿痹，仲景治热痢下重，故以纯苦之剂坚之。

　　粳米味甘 益气止烦，止泄养脾，补胃补中，象西方色白入太阴脾经。

　　桃花汤养正气；石膏汤益不足。

　　白粉 米粉也，故猪肤汤用以益气断痢。此非定粉化铅所作，止可涂面，不堪入药。

　　猪肤甘温 猪，水蓄，其气入肾，少阴客热，下痢咽痛者解之。

　　薤白辛苦性温 泄满气，入太阴经，性滑利，行阳明路，除寒热，去水散结气温中。四逆散治泄痢下重，三焦气滞，故以引用。

　　卷之中 发明五味阴阳寒热伤寒汤丸药性（二）

　　〔除客噫无休〕

　　代赭石苦甘性寒 重为镇固之剂，其气虚逆而上则噫，故仲景用重以镇虚逆。

　　旋复花咸甘 冷利有小毒，开结气行痰水，逐留饮，消痰结。仲景治痞硬则气坚，用咸以 之。

　　卷之中 发明五味阴阳寒热伤寒汤丸药性（二）

　　〔润经益血〕

　　生地黄甘苦大寒 手太阴益阴之剂，撤肾经虚热，导心膈虚烦，故炙甘草汤润经而复脉。

　　天门冬苦平 利小便泄而不收，通肾气冷而能补，保肺气止嗽、撤虚热、祛痰。故升麻汤润肺而除热。

　　麦门冬甘平微寒 阳中有阴之药，消肺中伏火伤金。治口干烦渴，虚劳客热。

　　炙甘草汤益阴血；石膏汤补不足。

　　麻子仁甘平 足太阴手阳明要药，汗多胃实便难，燥湿而亡津液，故脾约丸通肠润燥。复脉汤益气润经。

　　通草辛甘 通阴窍，涩而不行；消水肿，闭而不去，闭涩用之，故名通草。

　　故当归四逆以缓阴血。

　　当归甘辛性温 属阳，可升可降，在气主气，在血主血，各有所归，故名当归。除客血，补虚劳，滋养诸经。

　　四逆汤益血；升麻汤补虚。

　　凡四方同用。

　　卷之中 发明五味阴阳寒热伤寒汤丸药性（二）

　　〔撤热除黄〕

　　黄连苦寒 手少阴经撤心肺间热，浓肠胃止下利。

　　陷胸汤泄胸中实热；泻心汤导心下虚热；人参汤通寒格；白头翁汤坚下利；乌梅丸安蛔；黄连汤降阳。

　　凡十一方同用。

　　黄柏苦寒 入手少阴经，泄隐伏火，主五脏肠胃热结。

　　柏皮汤散热；白头翁汤坚利。

　　知母苦寒 主燥闷烦心，泻心火清肺。

　　白虎汤清消肺气；升麻汤除热凉心。

　　茵陈蒿苦寒 通关节，解肌热，除黄胆，利小便。故仲景治瘀血发黄，小便不利。

　　连轺即连翘根，味苦寒 故赤小豆汤，除热而退黄。

　　生梓白皮苦寒 主目病，去三虫。仲景治黄，故赤小豆汤降热而散虚。

　　卷之中 发明五味阴阳寒热伤寒汤丸药性（二）

　　〔心烦不得眠〕

　　阿胶甘平微温 续气入手太阴经，补血行厥阴路。主阴气不足，泄利无休。

　　炙甘草汤润经益心血，猪苓汤滑窍利小便；故阿胶汤阴血不足以补之。

　　鸡子黄甘温 除烦热火疟。

　　阿胶汤补阴血；苦酒汤缓咽痛。

　　卷之中 发明五味阴阳寒热伤寒汤丸药性（二）

　　〔咽痛不能言〕

　　桔梗辛苦微温有小毒 手太阴经分之药，行胸中至高之分，止咽痛除寒热，利咽膈定喘促。桔梗汤散寒，佐甘草除热，甘桔相合，以调寒热咽痛。

　　苦酒即醋，味酸温 助诸药行经。

