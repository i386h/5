<!-- { "loadSidebar": true } -->
　　脉小，大便赤青飧泄，手足温者生，寒者难已。

　　小儿一十六岁前，纯阳为热多也。肝只有余，肾尚不足，肠胃尚脆，饮食难化，食则为痰为积。其病有四：曰惊、曰疳、曰吐泻。其原有二，曰饱暖。

　　张皆归之湿热，常以牵牛、大黄、木通、以治小儿诸病。

　　惊 热痰主急惊，当泻，降火下痰丸（养血药作汤下。）脾虚主慢惊，用补。朱砂安神丸（参术汤下）。生人血研辰砂、蝉蜕，治急慢惊风。

　　疳 因土湿（或积或虫。）黄连（炒二钱） 胡黄连（去果子积五钱） 阿魏（去肉积醋煮） 神曲（各一钱五） 丸如米大。

　　一方加芦荟、胡黄连、神曲、麦 、使君子、肉果（半两，）木香、槟榔（二钱，）糊丸治虫积、一切疳。

　　啼 因肝热。

　　黄连（姜汁炒） 甘草 竹叶 煎服。

　　吐泻 因脾虚，食积痢。

　　炒神曲 苍术 活石 芍药 黄芩 白术 甘草 陈皮 茯苓上下保和丸。

　　又 胡黄连 黄连 芜荑 神曲（炒） 山楂 青皮 陈皮 芦荟 丸服。

　　血痢 三黄丸

　　卷之下 小儿科（二十七）

　　不治证

　　头发上逆者死。

　　汗出不流者死。

　　陷胸唇干目直视者死。

　　口气冷，掌冷者死。

　　身强头低者死。

　　便门肿起作坑者死。

　　鼻干黑燥者死。

　　肚大青筋，爪甲黑，舌出切牙，鱼口气急皆死。

　　啼不作声，或作鸦声，或忽然大叫作声，皆死证。

　　卷之下

　　妇人胎产（二十八）

　　脉平而虚者乳子。

　　心脉洪大而滑，肺脉微而不浮；肝脉微横不绝皆妊。

　　阴搏阳别，谓之有子（搏者，逼近于下。别者，别出于上，气和血调，阳施阴化，谓之有子。）少阴脉动甚者，妊子（少阴脉，心脉也。）尺中按之不绝者，妊子。

　　三部浮沉正等，按之无绝者妊。

　　寸微关滑，尺数流利，往来如雀啄者妊。

　　妊娠初时，寸微小，呼吸五至；三月而尺数滑疾，重以手按之散者，是三月也；重手按之不散，但实不滑者，五月也。

　　男女法左沉 实 疾 大者为男，纵者主双。

　　右沉 实 疾 大者为女，纵者主双。

　　注云：纵则横也。

　　离经脉一呼三至，曰离经；沉细而滑曰离经；尺脉转急如切绳曰离经。

　　脉浮，腹痛引腰脊，为欲生。

　　妊三月而渴，脉反迟，欲为水分，复腹痛者堕。

　　妊五月、六月，脉数必坏，脉紧必胞漏，脉迟必腹满而喘，脉浮必水坏肿也。

　　妊六七月，脉弦发热恶寒，其胎逾腹，腹痛小腹如扇，子藏闭故也，当温之附子。

　　妊六七月，暴下水斗余，必倚而堕。

　　妊七月、八月，脉实大牢强，弦者生，沉细者死。

　　妊月足，身热脉乱者吉。

　　新产 脉沉小滑者生，实大弦急者死，焱疾不调者死；新产得热病，脉悬小，四肢温者生，寒清者死；新产因伤寒中风，脉实大浮者生，小急者死。

　　脉微涩为无子；弦大为无子；皆血虚气弱故也。

　　漏血下赤白，日下数升，脉急实者死；紧大者死；迟者生；虚小者生。

　　寸关调如故，尺绝不至者，月水不利，引腰绞痛，气积聚，上抢胸胁也。

　　脉得浮紧当身痛，不痛腹鸣者，必阴吹。寸口浮而弱（浮为虚，浮短气弱有热而无血，）趺阳浮而涩（浮气满，涩有寒，）少阴弱而微（微少血，弱生风，）胃气下泄，吹而正喧，此谷气之实也，以发煎导之。

　　少阴滑而数，阴中必疮。

　　少阴脉弦，白肠必挺核。

　　少阴脉浮而紧，紧则疝瘕，腹中痛，半产而堕伤，浮则亡血，绝产恶寒。

　　少阴浮而动，浮为虚，动为痛，必脱下。

　　凡妇人脉，常欲濡弱于丈夫。

　　胎堕 因虚而热四物汤 四君子汤 加阿胶 乌梅 桑寄生 黄芩 治胎常转动无时，下血疼痛。

　　枳壳（麸炒） 川芎（各一两） 熟地（二两） 糯米（二合） 姜枣金银同煎，治伤胎。

　　转胎 因血虚有痰。

　　其状胎满逼胞，致小便不利，尿出不知时。

　　胎满逼胞者，盖因痰，胎避而下。又因血气不足，不能升举，四物加活石、贝母，有痰加二陈汤，甚者服药后探吐。

　　恶阻 因痰血相搏，二陈汤加减主之。

　　胎妇腹胀 因脾虚有热而气不利。

　　枳壳（炒） 白术 黄芩治气急胎惊，两胁膨胀，腹满连脐，急痛，坐卧不宁，睡惊。

　　四君子汤 加茯苓 木香 川芎 川归 麦门冬胎水 即肿满，俗名子肿。因冷湿。

　　川归 芍药 茯苓 白术 陈皮（每四钱） 用鲤鱼修理水煮熟，去鱼，以汁盏半，姜入药同煎至七分，空心服。

　　胎妇寒热 小柴胡去半夏。

　　胎痛 因血少。

　　四物加香附、紫苏（能安胎）。

　　子悬 即胎凑上心腹，胀满而痛，因胎气不和也。

　　大腹皮 紫苏 陈皮 白芍 川芎 川归（酒洗各一两） 人参 甘草（各半两） 姜葱白 煎服。

　　又治临产惊恐气结，连日不下。

　　心痛 因宿寒搏血，血凝其气，气与血并。

　　玄胡（醋炒） 川归 陈皮 酒糊丸。

　　又方加桂、赤芍药、蒲黄、木香、乳香、没药。

　　又方 五灵脂 蒲黄（醋炒） 醋汤下即失笑散。有寒加桂，有热加栀子，气加木香、枳壳，虚加川芎、川归（祖按上二方治心痛则可，有胎则忌，或可施之产后心痛者。）子烦 病若烦闷，因二火为之。

　　麦门冬 黄芩 茯苓 竹叶 煎服。

　　一方加人参、防风。

　　胎漏 胶艾汤治胎动不安下血，或胎奔上刺心短气，及治顿仆，四物加胶艾。

　　无故下血，腹痛不甚，或下黄汁。

　　用野苎根（炒一两） 金银（各五钱） 水酒各一盏煎。

　　坠跌压触，胎动腹痛下血。

　　用缩砂炒透，末之酒下。

　　胞漏下血 用生地黄末，酒下。

　　一方加白术、地黄、枳壳、芩，汤下，治血虚有热胎漏。胎漏下血，用芎、归，水酒煎服探之。若不损则痛止，或动已损则逐下。

　　宿有风冷，胎痿不长，动伤易致损坠白术 川芎（一两） 川椒（去口炒七钱半） 牡蛎（ 五钱） 酒下。

　　腹痛加芍药。心下痛加川芎。

　　川归 川芎 芍药 干姜 酒下。

　　又方 治恶露不散，脐腹坚胀。

　　川归 川芎 牡丹皮（一两） 玄胡 桂 蜜丸。

　　阴脱 乃气血下溜。

　　四物 黄芩（一两） 皮（烧存性五钱） 牡蛎（ 二两） 升麻 饮下。

　　又 硫黄 乌贼骨（五钱） 五味子（一钱） 末掺患处。

　　又 蛇床子（炒） 热布裹熨之。

　　阴肿桃仁 枯矾 五倍子 等分末敷上。

　　诸淋白茅根（一两） 瞿麦穗 茯苓（五钱） 蒲黄 桃胶 活石 甘草（一钱） 子目（十个烧） 葵子 人参（各二钱） 石首鱼脑骨（二十个烧）上姜、灯心、木通汤下。

　　虚烦人参 川归 熟地 麦门冬 桂 芍药论凡产间临月 未诞者，凡有病，先以黄芩、白术安胎，然后方用治病药。

　　发热及肌热者，芩、连、参、 主之。

　　腹痛者，宜白芍药、甘草。

　　感冒者，根据解利治之。

　　凡产后诸病 忌用白芍药，宜黄芩、柴胡。

　　内恶物上冲胸胁者，宜大黄、桃仁。

　　血刺痛者，宜当归。

　　内伤发热者，宜黄连。

　　渴者宜茯苓，忌半夏。

　　喘嗽去参，腹胀去甘草。

　　产后身热血证，一同伤寒，若伤寒当有痛处，脉弦而迟宜解伤寒；血虚者无痛，脉弱而涩，宜补其血。

　　酒煮当归丸 治一切虚证下脱，脉洪大无力，按之空虚不鼓，此中寒之证。

　　川归（一两） 茴香（炒五钱） 附（炮） 良姜（各七钱）上四味锉，以酒一升半，煮至酒尽，焙干。

　　黄盐（炒） 丁香 苦楝 甘草（各五分） 蝉蜕（三钱） 柴胡（二钱） 升麻 木香（一钱） 玄胡（四钱）上九味，同前酒煮四味，俱末，酒煮面糊丸，空心醋汤下。

　　固真丸 治带久不止，脐腹冷痛，目中溜火，此皆寒湿乘其胞内，肝经伏火也。

　　白石脂（一钱烧赤水飞研） 白龙骨（二钱此二味枯涩） 干姜（炮泻寒水四钱） 黄柏（五分引用） 柴胡（一钱本经） 芍药 虚加人参 黄上末，面糊丸，空心下，血竭将枯加葵花、郁李仁。

　　红葵丸 治白脓带下，此肠胃有脓也，脓去尽自安。

　　葵根（一两） 白芷（五钱） 赤芍 枯矾（二钱半）上蜡丸米饮下。

　　又 黄荆子（炒焦，米酒下，亦治白带白浊。）

　　卷之下

　　妇人室女搐搦（二十九）

　　凡妇人无病，一旦忽感手足搐溺，痰涎壅塞，精神昏愦，不省人事，似痫非痫也。此肝为病也。妇人乃血虚七情感而生风；室女乃血实七情感而生热。

　　卷之下

　　带（三十）

　　因湿热结于带脉，津液泛溢，入小肠为赤，入大肠为白。

　　又云：热者血也，血积多日不流，从金之化，即为白淫，治宜同湿证，以十枣、禹功导水降火流湿之剂主之。

　　脉浮恶寒不治。

　　因痰积流下渗入膀胱，宜升宜吐，调以半夏、茯苓、陈皮、苍术、白术辈。

　　肥人多湿痰海石 半夏 南星（治痰） 黄柏（治湿热） 苍术（燥湿） 活石（流湿热） 川芎（升之） 椿皮（湿之） 香附（调气） 风痛加牛膝。

　　瘦人多热黄柏 黄连 活石 椿皮 川芎滑者加龙骨、赤石脂；滞者加葵花；血虚四物汤。

　　小胃丸 治湿热带下，下之后，以苦楝丸调之。

　　苦楝（酒浸） 茴香（炒） 川归（各一钱）酒糊丸，桐子大，酒下。

　　腰腿痛加四物、羌活、防风；虚甚加参 、甘草、白芍药。

　　卷之下

　　经水（三十一）

　　血为气引而行，血未来而先有病，皆气之患也。血来而后有病者，皆血之虚也，有血之热者。

　　将来作疼 乃气实也。桃仁 红花 香附 连。

　　不及期者 乃湿热也。四物加连。

　　过期有二 一者血少也，芎归参汤，紫黑成块乃有热也，加连；二者多痰，二陈汤加苍术、香附、川芎，肥人多痰也。

　　闭而不行 乃虚而热。

　　来而成块 乃气之滞。

　　错经妄行 乃气之乱。

