<!-- { "loadSidebar": true } -->


　　丹溪治法心要 元 朱震亨

　　高刻丹溪治法心要原序

　　医学之有丹溪，犹吾儒之有朱子，朱子盖惟深于其道，而有□□□真独得之妙，则凡立言成□，足以继住开来，师法百世，莫之或违□丹溪之□□□□□为医□□□南者多矣。成化间又有《心法》之刻，弘治间又有《医要》之刻。此外，又有《心要》一书，则所家藏而未出者，近岁虽已刊行，而鲁鱼亥豕，讹舛特甚。吾侄子正潜心斯道之久，而常寤寐于丹溪之心，故于是书尤注意焉。又诚不忍坐视其谬，以误天下也，遂加手校而重刻之，俾同于人以共跻斯民于仁寿之域，虽极劳费所不辞焉，可尚也已。吾因错伍三书而互观之，《心法》言心而不曰要，《医要》言要而不曰心，此则曰心又曰要焉。盖虽一家之言，互相出入，而此书之视二书，则尤精且备焉。盖实溪精神心术之微，凿凿乎流出肺腑者矣，此《心要》之所由名也。后世求丹溪之心者，舍是书何以哉？虽然，尚有说焉。轮扁曰：不疾不徐，得之于手而应之于心，臣不能授之于子，臣之子亦不能授之于臣，正谓上达，必由心造，非可以言传也。书之所存，特妙用之迹尔，认以为心则误矣。求丹溪之心者，在吾心有丹溪之心，而后可以妙丹溪之用，极深研几，察微知着，虚明朗彻，触处洞然，此丹溪之心，妙用之所从出者，亦必由学而后至也。人必研精覃思，学焉以至乎其地，则丹溪之心，不难一旦在我矣。使不求心其心，而徒求其迹，吾恐是书不免仍糟粕尔。吾故为读是书者，又致丁宁如此云。

　　嘉靖癸卯岁十一月朔旦江阴林下茧翁高宾撰。

　　重印丹溪治法心要序

　　是书为明高叔宗原刻，海内绝少流传，戊戌夏澍于旧箧检获之，反复寻玩，粗识其意，按法施治，常获奇效，士大夫稍稍有推澍知医者，实是书之力居多。坊间仅有《心法》一书，《医要》已少概见，先生晚年，取二书所未尽者，斟酌损益，成此定本。虽一家之言，不无先后出入，其精粹自非二书可比，时论以医家之有丹溪，比之吾儒之有考亭朱子，着书几历年所，诚意一章，至暮年而始定，可知古人立言垂世，未敢苟焉而已也。惟原书沉郁日久，边角颇遭蠹蚀，幸字迹烂然，一开卷间英光宝气，奕奕纸上，非有神灵呵护不及此。适苏省大吏创设医学研究所于城南，吴中名医悉萃焉。澍备员其间，偶称引及之，咸以未睹是书为憾，且惧其历久而湮没也，爰为集资重印，以公同好，世之讲丹溪学人或有取焉。

　　宣统元年己酉孟夏之月后学钱塘萧澍霖谨识。

　　卷一

　　中风（第一）

　　大率主血虚、有痰，以治痰为先，次养血行血，或作血虚挟火与湿。大法去痰为主，兼补姜汁不可少。《内经》曰：邪之所凑，其气必虚。刘河间以为内伤热病；张仲景以为外邪之感。风之伤人，在肺脏为多。半身不遂，大率多痰（详见《医要》）。痰壅盛者，口眼歪斜者，不能言者，法当吐；轻者，醒者，瓜蒂散、稀涎散。或以虾半斤入酱、葱、椒等煮，先吸虾，后饮汁，探吐之，引出风痰。然亦有虚而不可吐者。一时中倒者，法当吐。气虚卒倒，参、 补之。遗尿者，属气虚，当以参、 补之。气虚有痰，浓煎参汤加竹沥、姜汁。血虚，宜四物汤补之，俱用姜汁炒，恐泥痰再加竹沥、姜汁，兼治挟痰者。治痰气实，能食者用荆沥；气虚，少食者用竹沥。此二味去痰，开络，行血气，入四物汤等中用，必加姜汁少许助之。凡中风之人，行动则筋痛者，是无血养筋，名曰筋枯，决不可治也。

　　肥白人多痰湿，用附子、乌头行经。国中倒时，掐人中至醒，然后用去痰药，二陈、四君子、四物汤等，加减用之。

　　瘦人阴虚火热，四物汤加牛膝、竹沥、黄芩、黄柏，有痰加痰药。一肥人中风，口 手足麻木，左右俱作痰治，贝母、栝蒌、南星、半夏、陈皮、白术、黄芩、黄连、黄柏、羌活、防风、荆芥、威灵仙、薄、桂、甘草、天花粉。多食面，加白附子、竹沥、姜汁、酒一匙行经。一妇人年六十余，左瘫手足，不语健啖，防风、荆芥、羌活、南星、没药、乳香、木通、茯苓、浓朴、桔梗、甘草、麻黄、全蝎、红花，上末之，温酒调下效。时春脉伏微以淡盐汤齑汁，每早一碗，吐之。至五日，仍以白术、陈皮、茯苓、甘草、浓朴、菖蒲，日进二帖。后以川芎、山栀、豆豉、瓜蒂、绿豆粉、齑汁、盐汤，吐甚快，不食。后以四君子汤服之，复以当归、酒芩、红花、木通、浓朴、鼠粘子、苍术、姜南星、牛膝、茯苓，酒糊丸，如桐子大，服十日后，夜间微汗，手足动而言。 一人中风，贝母、栝蒌、南星、半夏、酒连、酒芩、酒柏、防风、荆芥、羌活、薄、桂、威灵仙。

　　一人体肥中风，先吐，后以苍术、□□、酒芩、酒柏、木通、茯苓、牛膝、红花、升麻、浓朴、甘草。一肥人口 手瘫，脉有力，南星、半夏、薄、桂、威灵仙、酒芩、酒柏、天花粉、贝母、荆芥、栝蒌、白术、陈皮、生姜、甘草、防风、羌活、竹沥。 一人右瘫，用：酒连 酒柏 防风（各半两） 半夏（一钱） 羌活（五钱） 酒芩 人参苍术（各一两） 川芎 当归（各五钱） 麻黄（三钱） 甘草（一钱） 南星（一两） 附子（三片） 上丸如弹子大，酒化服。一肥人忧思气郁，右手瘫，□□补中益气汤。有痰，加半夏、竹沥□□。中风证，口眼 斜，语言不正，口角流涎，或全身、或半身不遂，并皆治之。此皆因元气平日虚弱，而受外邪，兼酒色之过所致。用人参、防风、麻黄、羌活、升麻、桔梗、石膏、黄芩、荆芥、天麻、南星、薄、桂、葛根、赤芍药、杏仁、当归、川芎、白术、细辛、猪牙皂角等分，姜、葱煎服。更加竹沥半盏同饮，加以艾火灸之，得微汗而愈。 一人年近六十，奉养膏粱，仲夏久患滞下，而又犯房劳，忽一日如厕，两手舒撒，两目开而无光，尿自出，汗下如雨，喉如锯，呼吸甚微，其脉大而无伦次，部伍可畏之甚，此阴先亏，而阳暴绝也。急令煎人参膏，且与灸气海穴，艾炷如小指，至十八壮，右手能动，又三壮，唇微动，所煎膏亦成，遂与一盏，至半夜后，尽三盏眼能动，尽二斤，方能言而索粥，尽五斤而利止，至十数斤而安。妇人产后中风，切不可作风治，而用小续命汤，必须大补气血，然后治痰，当以左右手脉，分气、血多少治之。治中风大法，泻心火，则肺金清，而肝木不实，故脾不受伤；补肾水，则心火降，故肺不受热；脾肺安，则阳明实，阳明实，则宗筋润，能束骨而利机关矣。杜清碧通神散，白僵蚕七个，焙干研末，生姜汁半盏调服，立吐出风痰，少时又用七个，根据法再吐尽，仍用大黄两指大，纸包煨熟，噙津液咽下。食顷，再用大黄，若口闭紧，用蚕煎汁，以竹管灌鼻中，男左女右。中风之疾，《内经》以下皆谓外中风邪，然地有南北，不可一途，而取河间作将息失宜，水不制火极是。自今言之，外中风者，亦有，但极少耳，又不可全谓将息失宜，而非外中也。许学士谓气中者，亦有，此七情所伤，脉浮而数，或浮而紧，缓而迟，皆风脉也。迟浮可治，大数而急者死。若果外中，即东垣中血脉、中腑、中脏之理，观之甚好。四肢不举，亦有与痿相类者，当细分之。《局方》中风、痿同治，此大谬。《发挥》详之，张子和三法，的是邪气卒中、痰盛、实热者可用，否则不可用也。

　　卷一

　　癞风（第二）

　　大风病是受得天地间杀物之气，（已见《医要》）治法：在上者醉仙散，在下者通天再造散，出《三因》方中，后用通神散，即防风通圣散。仍用三棱针委中出血。不能禁口绝房劳者不治。醉仙散（已见《医要》）须量大小、虚实加减与之。证重而急者，须先以再造散下之，候补养得还，复与此药。

　　吃服此药，须断盐、酱、醋、诸般鱼肉、椒料、果子、煨烧炙爆等物，止可吃淡粥，及煮熟时菜，亦须淡食，如茄不可食，惟乌梢蛇、菜花蛇，可以淡酒煮食之，以助药力。一本云：醉仙散之功固至矣，然必以银粉为使。盖银粉乃是下膈通大肠之要剂，所以用其驱诸药入阳明经，开其风热怫郁痞膈，遂出恶气臭秽之毒，杀所生之虫，循经上行至齿，嫩薄之分，而出其臭毒之涎水。服此药，若有伤齿，则以黄连末揩之。或先固济，以解银粉之毒。通天再造散，用川锦纹大黄一两，炮；独生皂角刺一两半，炮，须经年黑大者，上为细末，每服二钱，临夜冷酒调服。以净桶候泻虫，如虫口黑色，乃是多年虫；口赤色，乃是近年者。至数日又进一服，直候无虫方绝根也。一本云：先生言通天再造散中，更有郁金半两，生用；白牵牛六钱，半生半炒。治麻风方：四物汤加羌活、防风、陈皮、甘草。又方：大黄、黄芩、雄黄三味，上为末，用樟树叶浓煎汤，入前药蒸洗。治麻风脉大而虚者，苍耳、牛蒡，酒蒸各三两；黄精、浮萍一两；苦参七钱半。上末之，乌蛇肉酒煮，如无蛇，用乌鲤鱼亦可，为丸服之，候脉实，却用通天再造散取虫。治疠风方：苍耳、叶浮萍、鼠粘子，豆淋酒炒，各等分，上为末，豆淋酒下。一方有蛇肉。黄精丸：苍耳、叶浮萍、鼠粘子，各等分，炒。蛇肉减半，酒浸去皮骨，秤黄精倍前，苍耳等三味，生捣。以苍耳杂捣，焙干，上末之面丸。身上虚痒，血不荣肌腠，所以痒也。四物汤加黄芩、调浮萍末。

　　治遍身痒，以凌霄花一钱为末，酒调。一本云：服通天再造散于日未出时，面东，以无灰酒下，尽量为度。轻者止利，如鱼肠臭秽之物，忌毒半月，但食稀粥软饭，渐生眉毛发皮肤如常矣。甚者不过三两次，须慎加将理，不可妄有劳动，及终身不得食牛、马、驴、骡等肉，犯者死不救。

　　卷一

　　伤寒（第三）

