<!-- { "loadSidebar": true } -->
　　关则不得小便，格则吐逆。此证多死，寒在上，热在下。必用吐，提其气之横格，不必出痰亦可，盖用二陈汤吐之，吐中有降之义。有中气虚不运者，补气药中升降，脉两寸俱盛四倍以上。戴云：关格者，调膈中觉有所碍，欲升不升，欲降不降，饮食不下，此为气之横格。

　　卷五

　　痫证（第七十四）

　　痫不必分五等，专主在痰，多用吐法。有惊、有痰、有火，大率行痰为主。入方：黄连、南星、半夏、栝蒌。寻痰、寻火，分多少治，无有不愈者。分痰与热，有热者，以凉药清其心；有痰者，必用吐药，后用东垣朱砂安神丸。

　　大概此证必用吐，吐后用平肝之药，青黛、柴胡、川芎之类，一本或龙荟丸。假如痫因惊而得，惊则神出其舍，舍空则痰聚也。钱氏泻青丸、牛黄清心丸俱治痫。

　　卷五

　　健忘（第七十五）

　　主心脾，宜归脾汤、定志丸。精神短少者，多用安神丸之类，亦有痰迷心窍者。戴云：健忘者，为事有始无终，言谈不知首尾，此为病之名，非比生成愚顽不知世事者也。

　　卷五

　　怔忡（第七十六）

　　大概属血虚，有忧虑便动。属虚血少者，多时作时止者，痰因火动。瘦人多因是血少；肥人属痰。寻常者多是痰；真觉心跳者，是血少。四物汤、安神丸之类。怔忡者，心不安，惕惕然如人将捕者。

　　卷五

　　惊悸（第七十七）

　　血虚，用朱砂安神丸治之。一方治惊悸，定志丸加琥珀、郁金。痰迷心膈，治痰药皆可。

　　卷五

　　烦躁（第七十八）

　　大率血少不能润泽，理宜养阴为最，治烦躁不得眠者，六一散加牛黄服之。内伤病似真伤寒，至五七日汗后复热，入夜烦躁唤水者，补中益气汤加附子。内伤病似伤寒，三战后，劳乏烦躁昏倦，四君子汤加当归、黄 、知母、麦门冬、五味子。如甚者，脉细数无序，三更后吃水直至天明，此元气虚，用竹叶汤，煎此药，大剂服之。内伤似伤寒，烦躁不绝声，汗后复热，脉细数，五七日不睡，补中益气加人参一两，用竹叶同煎。甚加麦门冬、五味子、知母。火入肺为烦，入肾为躁，俱在于上，皆心火为之。火旺，则金烁水亏，惟火独在，故肺肾合而为烦躁。

　　卷五

　　心病（第七十九）

　　心气虚怯之人，怔忡或烦乱，或健忘，或失心后，神痴不清，辰砂安神丸。心风气热痰盛者，滚痰丸。心病，郁金、猪牙皂角、白矾、蜈蚣。人壮气实，火盛癫狂者，可用正治，或朴硝冰水饮之。虚火盛狂者，以姜汤与之，若投冰水，立死。火急甚者，生甘草缓之能泻火，参术亦可。凡气有余，是火；不足，是气虚。一人年壮肥实，心风痴，吐后与此：贝母 栝蒌 南星 黄连（各一两）郁金 天麻 青子 生甘草 枳实 连翘 苦参（各半两） 白矾 皂角（各二钱） 上作丸，服后用蜈蚣黄、赤各一条（香油炙黄） 芎 防南星 白附 白矾 牙皂（各一两） 郁金（半两） 上丸，朱砂为衣。癫狂病，癫属阴，多喜狂；属阳，多怒。脉实，死；虚者，可治，大概多因痰结心胸间，治当镇心神，开痰结。亦有中邪而为此疾者，则以治邪法治之。然《原病式》所论尤精，盖世以重阴为癫，重阳为狂，误也，大概皆是热耳。

　　卷五

　　块（一名积瘕第八十）

　　块，在中为痰饮；在右为食积；在左为死血。气不能作块，成聚块乃有形之物。痰与食积、死血，用药醋煮海石、醋煮三棱、醋煮蓬术、桃仁、红花、五灵脂、香附，石碱为丸，白术汤下。一本有针沙。瓦龙子能消血块、亦有痰。凡治块，降火消食积，积即痰也。行死血块去，必用大补。咸治痰积，有块用之，洗涤垢腻。一方治一切积聚 瘕，用蜀葵根煎汤去粗，再煎人参、白术、陈皮、青皮、甘草梢、牛膝成汤，入细研桃仁少许及玄明粉，热饮之，二服可见积块下。病重者，补接之后，加减再行法。大法，咸以软之，削以消之，行气开痰为要。一方贴积聚块，大黄二两，一本一两，朴硝一两各为末，用大蒜捣和成膏，贴之，后干用醋调，再贴。块在皮里膜外，须补气药兼香附开之，兼二陈。妇人死血、食积、痰饮成块，或在两胁，动作腹鸣、嘈杂、眩晕、身热，时发时止：黄连（一两，半两用吴茱萸同炒，半两用益智炒，去二药只用连） 山栀（半两炒） 台芎（半两炒） 香附（一两或作半两，童便浸） 萝卜子（一两半炒） 山楂肉（一两） 三棱（五钱） 蓬术（半两醋煮） 桃仁（半两，留尖去皮） 青皮（半两，或作麦皮曲半两） 上为末，蒸饼丸。一方有神曲五钱，白芥子一两半，瓦龙子一两醋 。凡积病下亦不退，当用消积药融化，开则消。治胁痛有块：龙荟丸（二钱半） 片姜黄（半两）桃仁（半两） 上末之，蜜丸。又方，龙荟丸和白鸽粪，能大消食积。或入保和丸治块，看在何部分。诸块虚中，块攻胀，无可奈何，不可用攻战之药，四君子汤加半夏、陈皮，作大剂服之，候元气平复，却用攻药。治痞块，木鳖，一云壳二十一个，用 猪腰子批开煨熟，捣烂，入黄连末三钱，为丸，如绿豆大，每服三十丸。腹中脐下气作痛：木香 槟榔 三棱 莪术 青皮（各半两） 木通（半两） 黄连（炒半两） 陈皮（半两）缩砂 红豆（各三钱） 香附（一两）。血分肝经块痛，末子药服亦好，丸子尤好：当归（半两） 红花（炒一钱）桃仁（二十个去皮尖） 玄胡索（擂半两） 赤芍药（半两） 没药（三钱） 干漆（半两炒烟尽） 或大便燥，加熟大黄。凡人上、中、下有块，是痰，问其平日好食何物，以相制之药消之，吐后用药。一人心胸痰满如一块，攻塞不开：白术（一两） 南星 贝母 神曲 山楂 姜黄 陈皮 茯苓（以上各五钱） 山栀（半两） 香附（一两） 萝卜子 皂角刺（以上各三钱） 上末之，姜饼丸。一人小腹块：栝蒌 贝母 黄芩 南星 白术（各一两，以上一作各半两） 香附（醋煮一两） 熟地黄 当归 玄胡索 桃仁（以上各五钱） 三棱 蓬术（以上醋煮各五钱） 上末之，曲丸。千金硝石丸磨块，三圣膏贴块（俱效）。尝记先生治一妇人小腹中块，其脉涩，服攻药后脉见大，以四物汤倍白术、陈皮、甘草为佐使，脉充实，间与硝石丸，两月块消尽。一人年六十，素好酒，因行暑中得疾，冷膝上，上脘有块，如掌牵引，胁痛不得眠，饮食减，不渴，已自服生料五积散三帖，六脉俱沉涩而小，按之不为弱，皆数，右甚，大便如常，小便赤，遂用大承气汤减大黄之半而熟炒，加黄连、芍药、川芎、干葛、甘草作汤，栝蒌仁、半夏、黄连、贝母为丸，至十二帖，足冷退，块减半，遂止药，至半月病悉除。积聚当分阴阳，积者，其发有根，其痛有常处，脉结伏；聚者，其发无根，其痛无常处，脉浮结，由阴阳不和，脏腑虚弱，四气、七情失常所致也。

　　卷五

　　茶癖（第八十一）

　　石膏、黄芩、升麻，上为末，沙糖调服之。一人爱吃茶、白术、软石膏、片芩、白芍药、薄荷圆叶大者，胆星研末，沙糖调作膏，食后津液化下。

　　卷五

　　疝（第八十二）

　　湿热痰积流下作痛，大概因寒郁而作，即是痰饮食积并死血，专主肝经，与肾经绝无相干，不宜下。 疝湿多，灸大敦穴。食积与瘀血成痛者，栀子、桃仁、山楂、橘核、一作枳实、茱萸，以生姜汁，顺流水作汤调下。按之痛不定者，属虚。用桂枝、山栀（炒）、乌头（必细切，炒为末），姜汁丸，姜汤服三五十丸，以劫痛。治诸疝方，定痛速效：橘核（五十个） 山栀（炒） 山楂（炒） 茱萸（炒），湿胜者加荔核，等分，丸服之。凡治 要药不痛者：苍术（一两） 南星（一两） 白芷（一两散水） 山楂（一两） 川芎（三钱）枳子（一作枳实三钱） 半夏（三钱） 上为末，神曲糊丸。有热加炒山栀一两，坚硬加朴硝半两，秋冬加茱萸三钱半（一作三钱半）。治疝荔核、枸橘核，烧灰为末，酒下。治诸疝发时，海石、香附，二味为末，以生姜汁调下，亦治心疼。治疝：橘核、桃仁、栀子、茱萸、川乌，上研末，煎服之。枳核散单止痛，枸橘核能治木肾。

　　疝病有水气。湿热两种。而肿者又有挟虚而发者，当用参、术为君，佐以疏导之药，其脉沉紧豁大者是。或问，治一人病后饮水，患左丸痛甚，灸大敦，适有摩腰膏，内用乌、附子、麝香，将以摩其囊上，抵横骨端，多湿帛覆之，痛即止，一宿，肿亦消。予旧有柑橘积后，山行饥甚，遇橘芋食之，橘动旧积，芋复滞气，实时右丸肿大，寒热。先服调胃药一二帖，次早注神，使气至下焦，呕逆觉积动，吐复吐后，和胃气疏通经络乃愈。治木肾方：采雄楮树叶晒干为末，酒糊为丸，空心盐汤下。外以一法，枇杷叶、野紫苏叶、苍耳叶、水晶葡萄叶、椒叶、浓煎汤熏洗。治木肾不痛，南星、半夏、黄柏酒炒、苍术盐炒、山楂、白芷、炒曲、炒滑石、茱萸、昆布、枸橘。疝病、黄病久者，皆好倒仓。疝气作痛，小便秘涩，五苓散加川楝子为细末，空心服二钱。有人请问下部 气不痛之方，彼时实许之矣。细思，若非痛断浓味与房事，不可用药，惟促其寿。若苍术、神曲、白芷、山楂、川芎、枳子、半夏，皆要药也，其药皆鄙贱之物，以启其慢心，人不能断欲，以爱护其根本，反陷其病，陈彦正之祸，得罪多矣。且药随时月令，况更换君臣佐使，由是不敢僭宁犯食言之罪，因笔及之。治疝痛方：山楂（炒四两） 枳核 茴香 山栀（以上炒各二两） 柴胡（一两） 牡丹（一两） 桃仁（炒一两） 大茴香（炒一两） 吴茱萸（炒半两） 上作丸服。

