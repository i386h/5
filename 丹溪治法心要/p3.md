<!-- { "loadSidebar": true } -->
　　谓之温病、众人病，有一般者，是又谓之天行时疫。治有三法，宜补、宜散、宜降。入方：大黄、黄连、黄芩、人参、桔梗、防风、苍术、滑石、香附、人中黄，上末之，神曲糊为丸，每服五七十丸。分气、分血、分痰，作汤使。气虚以四君子汤；血虚以四物汤；痰多以二陈汤送下，热甚者童便。一方治时病：半夏 川芎 茯苓（各半钱） 陈皮山楂 白术（以上各一钱） 甘草（一钱） 苍术（一钱半），上作一服。头疼加酒芩；口渴加干葛；身痛加羌活、桂枝、防风、芍药。一方治温病，亦治食积，痰热，降阴火，以人中黄饭丸，每服十五丸。凡天行时病，须分内外，从外而入者，头疼体痛，见风怕寒，遇暖则喜，脉皆沉数，在上必得大汗而愈，不问日数，用六神通解散：麻黄（一钱半）苍术 甘草（以上一钱）黄芩石膏 滑石（以上二钱） 上作一帖，生姜、葱头煎热服。如谵语神思不宁，热邪在里，而汗不能尽解，又加人参、黄连二味即安。夫六神通解散，此乃张戴人所制之法，用药虽轻微，人多不晓，易而忽之，不知其中自有神妙。如解汗未通，更加紫苏叶、干葛、白芷等，助其威风，得汗其病如扫。伤寒因劳苦，又感寒湿过多，患热而不食，数日后不省人事，语言妄乱，神思昏迷，面青齿露，人以为必死之证，其脉沉细，先用小柴胡等汤不效，急以四君子汤加制附子数片，留盆水中，剥其热性，少时，令温饮。其脉与神思即回，方可用别药治之，此为阴证伤寒。伤寒怫郁不解，三阳并入三阴，脏腑结燥，面赤口渴，心惊谵语，内热多而外少，此当从里解。三一承气汤下其燥屎；或木香槟榔丸，两服吞下；或加玄明粉一钱在药中。用下药、汗药未能除其热势，用栀子豉汤加减煎服；或凉膈散加减饮之。表里不解，只用瓜蒂散饮之，吐痰乃得汗，病邪俱退。伤寒传阴，或热并入脏腑，而下痢急，用和中之剂，如人参、白术、浓朴、陈皮、之类；急者用煨肉豆蔻、炒神曲，从权施之，痢止用药除其余热。邪之所凑，其气必虚。内伤者，补中益气汤加麻黄、柴胡，热甚加附子。伤寒壮热，脉实颠狂者，有余之证也。当用大承气汤。一人本内伤，汗下后谵语，初能认人，后三五日，语后更妄言，此神不守舍，慎勿攻战，脉多细数，不得睡，足冷气促，面褐青色，口干燥，用补中益气汤加人参半两，竹叶三十片，煎服效。一人内弱，本劳苦得，汗下后大虚，脉细数，热如火灸，气短促，人参、当归、白术、黄 、甘草、五味子、知母、竹叶、水与童便煎服，两帖而安。大病虚脱，本是阴虚，用药灸丹田以补阳，阳生阴长故也。不可用附子止，可用人参多服。疫病，惟《三因方》治法可用。解诸热病，用粉草五两，重切细微炒，捣细，随病患酒量多少，以无灰好酒一处研，去渣，温服。须臾大泻，毒亦随出。虽十分渴，不得饮水，饮水则难救矣。治温病方，以人中黄疗时行热毒为主，苍术、香附、散郁为臣，黄连、黄芩、降火，人参补虚，桔梗、防风利气行经为佐，热郁结，则内外气液不通成燥，大黄苦寒而能荡涤燥热，滑石性滑味淡，将以利窍解结，通气液以润燥，二者一阴一阳为使。夫温病，有冬伤于寒者；有冬不藏精者，明虚实之异。有四时不正之气郁者；有君相二火加临者，分主客之殊。有五运六气当迁，正值所胜折之不得升降者，则必辩其所发之气，治之岂可均用治热乎哉！

　　卷一

　　斑疹（第十四）

　　斑属风热挟痰而作，自里而发于外，通圣散中消息之，当以微汗解散，切不可下。内伤发斑者，胃气虚，一身之火游行于外所致，宜补以降之，当于《阴证略例》中求之。阴证发斑本内伤证，汗下后病愈甚者，补中益气汤；饮冰水，烦躁神昏脉数足冷者，加附子。胃热胃烂失下、下早发斑者，《拔萃方》有详说。黄瓜水调真伏龙肝，去风热红点斑。一人发斑面赤，昏愦谵语，脉洪而虚，按之无力，用人参、生地各半两，附子一钱，大黄一钱半，煎服之。不甚泻，夏月用之效。疹属热与痰在肺，当清肺火降痰，或以汗解。亦有可下者，通圣散加减。

　　卷一

　　大头天行病（第十五）

　　此湿气在高巅之上，从两颐颊热肿者是也，俗云鸬温。东垣有方，羌活、酒芩、酒蒸大黄，随病加减，切勿用降药。十五、六日服小柴胡汤。不效仍用发散，紫苏、陈皮治效。东垣云：阳明邪热太甚，资实少阳相火而为之，视其肿势何部，随经取之，治之当缓，勿令重剂，过其病所，阳明为邪首，大肿少阳为邪本，于耳前后，以酒芩、酒连、炙甘草、水煎，少少不住服。或剂毕，再用鼠粘子，于新瓦上炒香，同大黄煎成，去渣，纳芒硝等分，亦时时呷之，毋令饮食在后。微利及邪气已，只服前药；未已，再同前次第服之，取大便邪气已则止。阳明渴，加滑石、石膏；少阳渴，加栝蒌根：阳明行经，升麻、芍药、葛根、甘草；太阳行经，羌活、荆芥、防风，并与上药相合用之。

　　卷一

　　冬温为病（第十六）

　　非其时而有其气者，冬气君子当闭藏，而反泄于外，专用补药带表散，如补中益气汤之属。入方：以竹筒两头留节，中开一窍，纳大粉草锉碎于中，仍以竹木钉、油灰闭窍，立冬日浸于大粪缸中，待至立春先一日取出，于有风无日处，干二十一日，愈久益好，却破竹取草为细末，大治阳证疫毒。一云亦治肿毒，并治金疮水调敷之。其脉左寸大于右寸，浮缓而盛，按之无力。

　　卷一

　　疟（第十七）

　　有风、有暑、有食、有痰、有老疟、有疟母。老疟病者，此系风暑入在阴脏也，用血药引出阳分而散，一补一发，川芎、红花、当归，加苍术、白术、白芷、黄柏、甘草，煎露一宿，次早服之。无汗要有汗，散邪为主带补。

　　有汗要无汗，补正气为主带散。散邪发汗，紫苏、麻黄之属。补正气，人参、黄 之类。有疟母多在胁下，令人多汗、胁痛，以丸药消导。醋煮鳖甲为君，三棱、蓬术、海粉，醋煮香附、青皮、桃仁、红花、神曲、麦 、随证加减用之。一本自香附以上俱用醋煮。三日一发者，受病一年；间日发者，受病半年；一日一发者，受病一月；连二日发住一日者，气血俱受病。一日间一日发者，补药带表药，后以截疟丹截之。在阴分者，用药彻起在阳分，方可截。入方：川常山、草果、知母、槟榔、乌梅、穿山甲炒，甘草炙，以水一大碗煎至半碗，露一宿，临发日早，或发前二时，温服之。如吐则顺之。大法暑风必当发汗。夏月多在风凉处歇，遂闭窍不泄；恶食者，必从饮食上得。疟而虚，须先用参、术一、二帖托住其气，不使下陷，后用他药治之。内伤挟外邪同发，内必生痰，外必以汗解，二陈汤加草果、常山、柴胡、黄芩之剂。疟而甚者，发寒热，头痛如破，渴而饮水，自汗，可与人参、黄 、白术、黄芩、黄连、栀子、川芎、苍术、半夏、天花粉等治。久病疟者，二陈汤加川芎、苍术、柴胡、白术、干葛。一补一发，近午时发者；近午发而汗多烦渴者，黄 三白汤加芩连。寒多、脉弱、体倦、食少，局方人参养胃汤。疟因劳役，或忧思而作，汗多食少，倦甚懒言语补中益气汤。痰滞胸满，热多寒少，大便燥实大柴胡汤。疟病能食而痰伏者，小胃丹。疟大渴大热之甚，小柴胡汤去半夏，加知母、麦门冬、黄连。大率暑疟，多用小柴胡汤、人参白虎汤之类。疟渴，生地黄、麦门冬、天花粉、川牛膝、知母、炒柏、干葛、生甘草。疟后，白术 半夏（各一两） 黄连（五钱） 白芍药（三钱） 陈皮（五钱） 上末之，粥丸。

