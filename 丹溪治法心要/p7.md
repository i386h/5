<!-- { "loadSidebar": true } -->
　　治老人水泻：白术（一两） 苍术（一两） 浓朴（半两） 炒曲（一两） 肉豆蔻（一两） 陈皮（五钱） 炒芍药（一两） 滑石（一两炒） 甘草（三钱炙） 樗皮（一两炒） 上饭丸，食前米饮下八十粒。一人胸满泄泻不止，当消食补脾，则泄止；若积病亦有胃壮而泄不止，当下去积则泄止。凡内外之邪，有伤于生化之用，则阴阳失其居处之常，脏腑失其所司之政，以致肠胃腐熟，而敷化之职不修，所以泻也。一人气脱而虚，顿泻不知人，口眼俱闭，呼吸甚微，殆欲死者，急灸气海，饮人参膏十余斤而愈。阴虚而肾不能司禁固之权者，峻补其肾。痰积在肺，致其所合大肠之气不固者，涌出上焦之痰，则肺气降下，而大肠之虚自复矣。忧思太过，脾气结而不能升举，陷入下焦而泄泻者，开其郁结，补其脾胃，而使谷气升发也。戴云：凡泻水而腹不痛者，是湿；饮食入胃不住，完谷不化者，是气虚；肠鸣泻水，痛一阵泻一阵，是火；或泻或不泻，或多或少，是痰；腹痛甚而泻，泻后痛减者，是食积。治水泻方：干姜（一钱） 当归（二钱半） 乌梅（三个） 黄柏（一钱）黄连（二钱） 或云各等分水煎。

　　卷二

　　霍乱（第二十三）

　　内有所积，外有所感，见成吐泻，不彻者，还用吐，提其气起，吐用二陈汤加减或盐汤或盐水皆可吐。治霍乱：苍术 浓朴 陈皮 葛根（以上各一钱半） 滑石（三钱） 白术（二钱） 木通（一钱） 甘草（炙） 又法用姜汤下保和丸四十粒。治干霍乱大法，发汗吐亦不妨，此系内有所伤，外为邪气所遏；有用吐法者，则兼发散之义；有用温药解散者，其法解散，不用凉药。二陈汤加川芎、苍术、防风、白芷等剂。夏月霍乱吐泻，大欲饮水或狂乱奔走，姜制浓朴、官桂、干姜、茯苓、半夏。霍乱方：藿香、苍术、浓朴、陈皮、缩砂、白芷、甘草、半夏、茯苓、人参、炒神曲等分。遇寒加干姜，寒甚加附子。吐泻霍乱，夏月以冰水调益元散加姜汁服之。又以地浆清水调桂苓甘露饮，新汲水亦可，所以至阴之物能生阳中之阴。霍乱微烦躁渴，钱氏白术散，以上二方俱见《宝鉴》中。夏月吐泻，黄连香薷汤，井中浸冷服。霍乱脉多伏或绝，大法理中汤好。阳不升阴不降，乘隔而成霍乱，切不可与米汤饮，即致死。夏月多食瓜果饮冷乘风，以致食留不化，因食成痞，隔绝上下，遂成霍乱，以六和汤倍藿香。挥霍撩乱而不得吐泻，名干霍乱。干乱最难治，须以盐汤吐之。治搅肠沙，用樟木屑煎浓汤，呷一碗，须臾吐泻即可。（一云干霍乱俗名搅肠沙也。）又法，就委中穴，有紫处刺出血即安；或于十指头出血，亦是良法。一法治霍乱已死，腹中尚有暖气，用盐纳脐中，灸七壮仍灸气海。

　　卷二

　　痢（第二十四）

　　分在气、在血治，赤属血，白属气。身热、后重、腹痛。身热者，挟外邪，法当解表，不恶寒用小柴胡去参；后重，积与气郁坠在下之故，兼升兼消；腹痛者，是肺金之气郁在大肠之间，以苦梗发之，然后用治痢药。气用气药，血用血药。下痢腹痛人实者，宜用刘氏之法下之，然后随气血用治痢之药。下血多主食积与热，当凉血活血，当归、桃仁、黄芩之类，或有用朴硝者。青六丸治血痢效，以六一散一料炒红曲半两，能活血，以饭为丸。腹痛者，宜温散药，如姜桂之属以和之。如有热，用黄芩、芍药之类。壮者与初病者。宜下之；虚弱衰老者，宜升之。一痢初得之时，一二日间，法当利，大小调胃承气汤下之，看其气血而用药。气病用参术，血病用四物汤为主，有热先退热。后重者，当和气，木香、槟榔之类。因积作后重者，保和丸主之。五日后不可下，脾胃虚故也。保和丸方：山楂肉（三两） 神曲（二两） 陈皮 半夏 茯苓（以上各一两） 连翘（五钱） 莱菔子（五钱） 上炒七味为末，粥丸，姜汤下，或加白术二两。下痢初发热，必用大承气汤下之，后随证用药。下痢久不止发热者，属阴虚，用寒凉药，必兼升药热药用。一本云：血久不止，发热者，属阴虚，四物为主。下痢后，身发热者，有外感。初下腹痛，不可用参术，虽气虚胃虚者，皆不可用。下血有风邪下陷，宜升提之，盖风伤肝，肝主血故也。有湿伤血，宜行湿清热。后重者，积与气坠下，当和气，兼升兼消，木香、槟榔之类。不愈，用皂角子煨大黄、当归、桃仁、黄连、枳壳作丸，盖后重大肠风盛故也。下痢病，有半死半生者，二下如鱼脑者，半死半生；身热脉大者，半死半生。有不治证者五：下血者死；下如尘腐色者死；下如屋漏水者死；下痢唇如朱砂红者死；下痢如竹筒者不可治。夫痢而能食，胃未病也。若脾胃湿热之毒，熏蒸清道而上，以致胃口闭塞，遂成禁口证。一方治禁口痢，香莲丸与莲肉各半，研末，半汤调下。治禁口痢，脐中用田螺人麝香少许，捣烂盒之，以引其热就下，热去则欲食也。治痢方：苍术、白术、条芩、当归、白芍药、生地黄、青皮、黄连、滑石、甘草，作一服，白水煎，里急后重，炒连、滑石，加桃仁、槟榔，甚者加大黄，呕者加半夏姜煎。又方：干姜（一钱） 当归（二钱半） 乌梅（三个） 黄柏（一钱半） 黄连（二钱） 上作一服，白水煎。

　　孙郎中因饮食过多，腹膨满，痢带白色，用苍术、白术、浓朴、甘草、茯苓、滑石，煎下保和丸三十粒。又方有炒曲。

　　痢后脚弱渐细：苍术（二两） 酒芍药（二两半） 龟板（三两） 酒柏（半两） 上末之，粥丸，以四物汤加陈皮、甘草煎汤吞之。痢后腰痛，两脚无力：陈皮 半夏 白芍药（以上各一钱） 茯苓 苍术 当归 酒芩（以上各半钱） 白术（一钱） 甘草（二钱） 上作一服，姜三片煎，食前服。一人泄泻，辛苦劳役，下利白积，滑石末炒陈皮、芍药、白术、茯苓、甘草，上煎，食前服。一妇人痢后，血少肚痛，以川芎、当归、陈皮、芍药，上煎，调六一散服。一方治久痢：罂粟壳（半两） 樗白皮（一钱） 黑豆（二十一粒） 上同煎，食前服。痢时气发热，苍术、浓朴、赤芍药、当归、黄芩、黄柏、地榆、粟壳、枳壳、槟榔、木香、甘草、干姜，鲜血痢加黄连，小便不通加滑石、车前子，痢下血水奈何？加阿胶。治痢丸子，侧柏叶、黄连、黄柏、黄芩、当归、芍药、粟壳、生地黄、地榆、枳壳、香附、木香、槟榔，米糊丸，下七八十丸。有食有积、腹痛加莪术、三棱、缩砂。饮酒之人脏毒，如血痢状，乃平日饮酒之过，遂成此病，先宜戒酒而药可愈：苍术（一钱） 赤芍药（二钱） 炒槐花（一钱半） 地榆（二钱） 枳壳（一钱） 炙甘草（三分） 黄连（炒五分） 干葛（二钱） 当归（五分） 上作一帖，清水煎，食前顿服，愈。又方：樗皮（二两） 神曲（炒五钱） 白芍药（一两） 滑石（炒一两） 枳壳（五钱） 上为末，烂饭丸，桐子大，米饮下七十丸。久下痢数月不能起床，饮食不进，惫弱之甚以：人参（五分） 白术（一钱） 黄 （五分） 当归（六分）芍药（一钱） 炙甘草（三分） 粟壳（三钱） 实地榆（五分） 木香（三分） 缩砂（五分） 陈皮（一钱） 升麻（三分） 白豆蔻仁（三分） 泽泻（五分） 上作一帖。有热加黄芩，脉细，四体恶寒加干姜或煨肉豆蔻、川附数片，服数帖渐自进食。湿热下痢，小便涩少，烦渴能食，脉洪大缓，腹痛后重，夜多痢下，桂苓甘露饮送保和丸三十丸。一作胃苓汤送下。湿多热少，脾胃不和，食少腹痛，后重，夜多利下，胃苓汤送保和丸三十丸。一作桂苓甘露饮送下。气虚面色黄白，或体肢倦懒之人，频并痛，后重不食，脉细弱，或有汗出，黄 建中汤吞保和丸三十丸。

　　湿热不渴者，建中汤如苍术、茯苓，吞保和丸。脾胃不和，食少腹胀痛，后重痢下，脉弦紧，平胃散加芍药、官桂、葛根，或白术茯苓汤送保和丸。下痢白积，黄芩芍药汤加白术、陈皮、甘草、滑石、桃仁。下痢赤积，身热，益元散加木通、炒芍药、炒陈皮、白术、煎，送下保和丸。一老人因饮白酒，作痢下，淡血水脓，腹痛，小便不通，里急后重，人参、白术、滑石、苍术、槟榔、木香、甘草，上煎下保和丸二十五丸。第二日前证俱减，惟小便不利，用益无散。仲景治痢，凡言可下，率用承气汤，大黄之寒，其性善走，佐以浓朴之温，善行滞气，缓以甘草之甘，饮以汤液，灌涤肠胃，滋润轻快，无所留碍，积行即止。刘河间发明滞下证，尤为切要。有曰：行血则便自愈，调气则后重自除，此实盲者之日月，聋者之雷霆也。一人患利不进饮食，四君子加芎、归、药、陈皮、炒曲、黄连、砂仁、半夏、生姜煎服。东易胡兄年四十余，患痢病已百日，百药治不效。时九月初，其六脉急促，沉弦细弱，左手为甚，日夜数十行，视瘀物甚少，惟下清滞，有紫黑血丝，食全不进，此非痢，当作瘀血治之。间瘀血何由而致？如饱后急走，极力叫骂，殴打 扑，多受疼痛，一怒不泄，补塞太过，火酒火肉，皆能致之。盖此人去年枉受杖责，经涉两年，有此瘀血，服药后，得瘀血则生矣。遂以乳香、没药、桃仁、滑石，佐以木香、槟榔，以曲糊为丸，米汤下百余粒，夜半又不动，又根据前法下二百粒，至天明大下秽物，如烂鱼肠，约一二升，困顿终日，渐与粥而安。一人患痢后甚逼迫。一人患痢，善食易饥已见《医要》，世俗类用涩药治痢与泻，若积久而虚者，或可行之，而初得者，必变他证，为祸不小。殊不知多因湿，惟分利小水，最是长策。《内经》谓：下体热，却死；寒、即生。此大概言之耳，必兼证详之方可。今岂无身热而生寒、而死者乎？脉沉小流连或微者，易治；浮洪大数者，难治。脉宜滑大，不宜弦急。仲景治痢，可温者五法；可下者十法；或解表或利小便或待其自己区分易治、难治极密，但与泻同，立论不分，学人当辨之。大孔痛，一曰温之，一曰清之。按久病身冷，自汗，脉沉小者，宜温；暴病，或身热，脉浮洪者，宜清；身冷自汗，用温药；有可吐者，有可汗者，有可下者。

