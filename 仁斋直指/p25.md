<!-- { "loadSidebar": true } -->
　　外感八风之邪乃有余证也内伤饮食不节劳役所伤皆不足之病也其内伤亦恶风自汗若在温暖无风处则不恶矣与外伤鼻流清涕头痛自汗颇相似分之特异耳外感风邪其恶风自汗头痛鼻流清涕常常有之一日一时増加愈甚直至入里作下证乃罢语声重浊髙厉有力鼻息拥塞不通能饮食腹中和口知味大小便如常筋骨疼痛不能动摇便着床枕非扶不起其内伤与饮食不节劳役所伤然亦恶风居露地中遇大漫风起却不恶也惟门隙中些小贼风来必大恶也与伤风伤寒俱不同矣况鼻流清涕头痛自汗间而有之鼻中气短少气不足以息语则气短而怯弱妨食或食不下或不饮食三者互有之腹中不和或腹中急而不能伸口不知五谷之味小便频数而不渇初劳役得病食少小便赤黄大便常难或秘或结或虚坐只见些小白脓时有下气或泄黄如糜或溏泄色白或结而不通若心下痞或胸中闭塞如刀劙之痛二者亦互作不并出也有时胃脘当心而痛上支两脇痛必脐下相火之势如巨川之水不可遏而上行使阳明之经逆行乱于胸中其气无止息甚则髙喘热伤元气令四肢不収无气以动而懒倦嗜卧其外感风寒俱无此证故易分别耳
　　辩手背手心
　　内伤及劳役饮食不节病手心热手背不热外伤风寒则手背热手心不热此辩至甚皎然
　　辩口鼻
　　若饮食劳役所伤其外证必显在口必口失谷味必腹中不和必不欲言纵勉强对荅声必怯弱口沃沫多唾鼻中清涕或有或无即隂证也外伤风寒则其外证必显在鼻鼻气不利声重浊不清利其言壅塞盛有力而口中必和伤寒则面赤鼻壅塞而干伤风则鼻流清涕而已内经云鼻者肺之侯肺气通于天外伤风寒则鼻为之不利口者坤土也脾气通扵口饮食失节劳役所伤口不知谷味亦不知五味又云伤食恶食伤食明矣
　　辨气少气盛
　　外伤风寒者故其气壅盛而有余内伤饮食劳役者其口鼻中皆气短促不足以息何以分之盖外伤风寒者心肺元气初无减损又添邪气助之使鼻气壅塞不利面赤不通其鼻中气不能出并从口出但发一言必前轻而后重其言髙其声壮厉而有力是伤寒则鼻干无涕面壅色赤其言前轻后重其声壮厉而有力者乃有余之验也伤风则决然鼻流清涕其声嗄其言响如从瓮中出亦前轻而后重髙掲而有力皆气盛有余之验也内伤饮食劳役者心肺之气先损为热所伤热既伤气四肢无力以动故口鼻中皆短气少气上喘懒女人有所问十不欲对其一纵勉强荅之其气亦怯其声亦低是其气短少不足之验也明白如此虽妇人女子亦能辨之岂有医者反不能辨之乎
　　辩头痛
　　内证头痛有时而作有时而止外证头痛常常有之直须传入里实方罢此又内外证之不同者也
　　辩筋骨四肢
　　内伤等病是心肺之气已絶扵外必怠惰嗜卧四肢沈困不収此乃热伤元气脾主四肢既为热所乘无气以动经云热伤气又云热则骨消筋缓此之谓也若外伤风寒是肾肝之气已絶于内肾主骨为寒肝主筋为风自古肾肝之病同一治以其递相维持也故经言胆主筋膀胱主骨是也或中风或伤寒得病之日便着枕非扶不起筋骨为之疼痛不能动摇乃形质之伤经云寒伤形又云寒则筋挛骨痛此之谓也
　　辩外伤不恶食若劳役饮食失节寒温不适此三者皆恶食
　　仲景伤寒论云中风能食伤寒不能食二者皆口中和而不恶食若劳役所伤及饮食失节寒温不适三者俱恶食口不知五味亦不知五谷之味只此一辩足以分内外有余不足二证也阳寒证虽不能食而不恶食口中和知五味亦知谷味盖无内证则心气和脾气通知五谷之味矣
　　辩渇与不渴
　　外感风寒之邪三日以外谷消水去邪气传里始有渴也内伤饮食失节劳役久病者必不渇是邪气在血脉中有余故也初劳役形质饮食失节伤之重者必有渇以其心火炽上尅于肺金故渇也及当以此辩之虽渇欲饮冷水者当徐徐少与之不可纵意而饮恐水多峻下则胃气愈弱轻则为胀重则传变诸疾必反覆闷乱百脉不安夜则増剧不得安卧不可不预度也
　　辩劳役受病表虚不作表实治之
　　或因劳役动作肾间隂火沸腾事闲之际或于隂凉处解脱衣裳更有新沐浴于背隂处坐卧其隂火下行还归肾间皮肤腠理极虚无阳但风来为寒凉所遏表虚不任其风寒自认外感风寒求医解表以重絶元气取祸如反掌茍幸而免者致虚劳血气皆弱不能完复且表虚之人为风寒所遏亦是虚邪犯表始病一二日之间时与外中贼邪有余之证颇相似处故致疑惑请医者只于气少气盛上辩之其外伤贼邪必语声前轻后重髙厉而有力若是劳役所伤饮食不节表虚不足之病必短气气促上气髙喘懒语其声困弱而无力至易见也若毫厘之误则千里之谬已上者辩证别有治法用药正论故作此説分解于后
　　辩证与中热颇相似
　　复有一等乘天气大热之时在扵路途中劳役得之或在田野间劳形得之更或有身体薄弱食少劳役过甚又有修善当斋之人胃气久虚而因劳役得之者皆与阳明中热白虎汤证相似必肌体扪摸之壮热必燥热闷乱大恶热渇而饮水以劳役过甚之故亦身疼痛始受病之时特与中热外得有余之证相似若悮与白虎汤旬日必死此证脾胃大虚元气不足口鼻中气皆短促而上喘至日转以后是阳明得时之际病必少减若是外中热之病必到日晡之际大作讝语其热増加大渇饮水烦闷不止其劳役不足者皆无此证尤易为分解若有难决疑似之证必当待一二日而求医治疗必不至错误矣饮食不节劳役形体所受病皆脾虚腠理元气已絶于往往病人将自己表虚不任风寒但有风来寒至招认作伤风召医以泻其表反重虚其虚轻则致危困虚劳重则必死深可哀悯故时一説以祛医者之惑
　　论天地隂阳生杀之理在升降浮沉之间
　　隂阳应象论云天以阳生隂长地以阳杀隂藏然嵗以春为首正正也寅引也少阳之气始扵泉下引隂升而在天地人身上即天之分百谷草木皆甲坼于此时也至立夏少隂之火炽于太虚则草木盛茂垂枝布叶乃阳之用隂之体此所谓天以阳生隂长经言歳半以前天气主之在乎升浮也至秋而太隂之运初自天而下逐隂降而彻地则金振燥令风厉霜飞品物咸殒其枝独在若乎毫毛至冬则少隂之气复服于泉下水氷地拆万类周宻隂之用阳之体也此所谓地以阳杀隂藏经云嵗半已后地气主之在乎降沉也至于春气温和夏气暑热秋气清凉冬气冷冽此则正气之序也故曰履端于始序则不愆升已而降降已而升如环无端运化万物其实一气也设或隂阳错综胜复之变自此而起万物之中人一也呼吸升降效象天地凖绳隂阳盖胃为水谷之海饮食入胃而精气先输脾归肺上行春夏之令以滋养周身乃清气为天者也升已而下输膀胱行秋冬之令为传化糟粕转味而出乃浊隂为地者也若夫顺四时之气起居有时以避寒暑饮食有节及不暴喜怒以颐神志常欲四时均平而无偏胜则安不然损伤脾真气下溜或下泄而久不能升是在秋冬而无春夏乃生长之用防于殒杀之气而百病皆起或久升而不降亦病焉于此求之则知履端之义矣
　　劳倦所伤论
　　调经篇云隂虚生内热岐伯曰有所劳倦形气衰少谷气不盛上焦不行下腕不通而胃气热热气薰胸中故内热举痛论云劳则气耗劳则喘且汗出内外皆越故气耗矣夫喜怒不节起居不时有所劳伤皆损其气气衰则火生火旺则乘其脾土脾主四肢故困热无气以动懒于语言动作喘乏表热自汗心烦不安当病之时宜安心静坐以养其气以甘寒防其热火以酸味収其散气以甘温补其中气经言劳者温之损者温之者是也金匮要略云平人脉大为劳脉极虚亦为劳矣夫劳之为病其脉浮大手足烦热春夏剧秋冬差【脉大者热邪也极虚者气损也春夏剧者时助邪也秋冬差者时胜邪也】以黄耆建中汤治之此亦温之之意也夫上古圣人饮食有节起居有常不妄作劳形与神俱百歳乃去此谓治未病也今时之人去圣人久逺则不然饮食失节起居失冝妄作劳役形气俱伤故病而后药之是治其已病也推其百病之源皆因饮食劳倦而胃气元气散解不能滋荣百脉灌溉脏腑卫防周身之所致也故苍天之气贵清静阳气恶烦劳噫饮食喜怒之间寒暑起居之际可不慎欤
　　饮食劳倦论
　　古之至人穷隂阳之造化究乎生死之际所着内经悉言人以胃气为本盖人受水谷之气以生所谓清气荣气卫气春升之气皆胃气之别称也夫胃为水谷之海饮食入胃游溢精气上输于脾脾气散精上归于肺通调水道下输膀胱水精四布五经并行合于四时五臓隂阳揆度以为常也茍饮食失节寒温不适则脾胃乃伤喜怒忧恐劳役过度而损耗元气既脾胃虚衰元气不足而心火独盛心火者隂火也起于下焦其系系于心心不主令相火代之相火下焦包络之火元气之贼也火与元气不能两立一胜则一负脾胃气虚则下流于肾肝隂火得以乘其土位故脾胃之证始得之则气髙而喘身热而烦其脉洪大而头痛或渇不止皮肤不任风寒而生寒热盖隂火上冲则气髙而喘身烦热为头痛为渇而脉洪大脾胃之气下流使谷气不得升浮是生长之令不行则无阳以防其荣卫不任风寒乃生寒热皆脾胃之气不足所致也然而与外感风寒所得之证颇同而理异内伤脾胃乃伤其气外感风寒乃伤其形伤外为有余有余者泻之伤内为不足不足者补之汗之下之吐之尅之皆泻也温之和之调之养之皆补也内伤不足之病茍误认作外感有余之病而反泻之则虚其虚也难经云实实虚虚损不足而益有余如此死者医杀之耳然则奈何曰惟当以甘温之剂补其中升其阳甘寒以泻其火则愈内经曰劳者温之损者温之盖温能除大热大忌苦寒之药泻胃土耳今立补中益气汤
　　补中益气汤
　　黄芪【劳役热甚一钱】　甘草【炙已上各五分】　人参【去芦】
　　升麻　　　　柴胡　　　　橘皮
　　当归身【酒洗】　　白术【已上各三分】
　　右件防咀都作一服水二盏煎至一盏去滓早饭后温服如伤之重者二服而愈量轻重治之
　　立方本指
　　夫脾胃虚者因饮食劳倦心火亢甚而乘其土位其次肺气受邪须用黄芪最多人参甘草次之脾胃一虚肺气先絶故用黄芪以益皮毛而闭腠理不令自汗上喘气短损真元气人参以补之心火乘脾炙甘草用甘温以防火热而补脾胃中元气若脾胃急痛并大虚腹中急缩者宜多用之经云急者缓之白术苦甘温除胃中热利腰脐间血胃中清气在下必加升麻柴胡以引之引黄芪甘草甘温之气味上升能补胃气之散解而实其表也又缩带脉之缩急二味苦平物之薄者隂中之阳引清气上升也气乱于胸中为清浊相干用去白陈皮以理之又能助阳气上升以散滞气助诸甘辛为用也嗌干者加干葛脾胃气虚不能升浮为隂火伤其生发之气荣血大亏荣气不营隂火炽盛是血中伏火日渐煎熬血气日减心包与心主血血减则心无所养致使心乱而烦病名曰悗悗者心惑而烦闷不安也故加辛甘防温之剂生阳气阳生则隂长或曰甘温何能生血曰仲景之法血虚以人参补之阳旺则能生隂血更以当归和之少加黄蘖以救肾水能泻隂中之伏火如烦犹不止少加生地黄补肾水水旺而心火自降如气浮心乱以硃砂安神丸镇固之则愈
　　四时用药加减法
