<!-- { "loadSidebar": true } -->
　　孕妇七八个月伤暑伤热以致子烦胎气迫近于上咽喉窒碍心腹胀满下坠似痢每登厠时坐一炊乆忽尔气下方得大便一通世俗率用痢药不知病在胎热子烦可小柴胡汤下黄连阿胶圎或用炒阿胶浄黄连各一分枳殻北大黄半之分作两剂乌梅姜蜜煎服俟其大便调导却以川芎茯苓缩砂甘草继之若五苓散感应圎香连驻车非其治也
　　下焦蓄血
　　血之为病冒闷烦燥迷忘惊狂痰呕汗多骨热肢冷此外证然尔何以知其蓄在下焦曰脐下结急外热内痛尺脉洪而数也桃仁灵脂生地黄北大黄甘草利而逐之
　　产妇血块筑痛
　　此候因产断赶血未尽所致世俗收生多就踏板赶血不思生产之时已坐草近地乆矣产毕臓腑虚空又且近地赶血冷湿乗之风邪入之使败疼凝为血块是谓血母冲筑硬痛非乳香没药延胡索五灵脂辈所能疗也治法不换金正气散加辣桂川芎白芷蓬术干姜同煎乗热入法醋连进两服冷湿风邪一散其块自消散瘀皆従大小便而出凡新产须就床上赶血下帐避风
　　身体血滞作痛
　　身体疼痛非湿则痰固也人有挟刀锯之惊而又馁在其中为风寒水湿所伤致使心窍凝滞于是经络壅闭血不流行肠肉骨节为之刺痛治法当归川芎芍药白芷灵脂大黄甘草利之黑物小片而下其痛有瘳
　　身体胷腹隠热隠疼拘急足冷
　　此血之为病也以其饮酒嗜欲伏热受暑得之惟热毒暑毒酒毒为能伤血瘀血未去新血不荣身体所以隠痛拘急其里热足冷者血之证也用柴胡黄芩青皮枳殻灵脂桃仁木通甘草作剂多入大黄以利之俟其流利已尽小腹略无结急即以当归川芎壹倍橘皮半夏枳殻北梗木通甘草平之调其气血于是有瘳血属于心木通以通其心窍心窍既通经络之流行可知矣
　　血滞
　　人之一身不离乎气血凡病经多日疗治不痊须当为之调血血之外证痰呕燥渇昏溃迷忘常喜汤水漱口不问男女老少血之一字请加意焉用药川芎蓬术桃仁灵脂生地黄北大黄为要呕甚者多加生姜以先利其宿瘀嗣是茯苓茯神川芎甘草调理之
　　血崩
　　素问云隂虚阳抟谓之崩此即血得热则宣流之意也四物汤可以助隂生料枳殻散可以抑阳其间更以茯苓二陈汤和之使隂阳两得其平血自循于经络矣若夫冲任不固下元乆虚以致血无闗锁则用胶艾汤加当归木香咽下震灵丹为妙
　　吐血
　　血随气行气逆而上奔则血不循于经络而涌吐矣人知吐血出于上焦有热固也然能用柴胡黄芩蒲黄茅花等辈而不能用枳殻北梗青皮生姜乌梅佐之又不能用通利圎子以开其中脘导其大便则气如何而下降血如何而下行吾恐逆奔而上有不可得而止之者若夫依前治法血止而后又当以人参川芎当归茯苓橘皮半夏甘草为之调理虚则加木香热则加柴胡壅则加桑皮荆芥尤在权衡
　　治渇有法
　　凡病人兼有燥渇之证用乌梅瓜蒌根干葛甘草数辈皆不作效遂致引饮过多两脚浮肿此证不可以为里热盖肾水不上升心火不下降故也须用交感丹为主却以乌梅浓蜜生姜甘草煎汤咽之肾水一升心火一降其渇自止脚亦不复肿矣
　　酒家有病勿用温药
　　有人饮酒过多因酒作病胷脘不快其气扪隔服无数二陈汤竟无寸效由是不喜饮食复以调气散投之致发大热自后只用薄荷煎鸡苏圎麻仁圎日就痊愈乃知胷脘闭隔热在上焦使然耳又有人酷好饮酒复感寒邪服不换金正气散以致内热愈炽烦渇且闷汗出如身体怯寒续后以小柴胡汤加枳殻白芍药解之柴胡黄芩退热枳殻寛中芍药调荣止汗顿然痊愈然则酒家抱病其可妄以温药尝试一中乎
　　伤寒筋惕肉瞤治法
　　筋惕身瞤发汗太过所致也古人以真武汤主之然真武汤能止其汗而不能定其瞤瞤者动也汗出表虚外风必入于腠理人知风以动之所以惕惕而自瞤而不知汗多则伤血血虚无以荣筋筋愈急而四体百骸愈为之瞤动治法不用驱风并发散等辈惟人参当归川芎芍药半夏茯苓甘草作剂以五灵脂为佐入生姜乌梅同煎自有神效右药専于生血生血乃所以收汗其或大便秘澁少加大黄以导之血脉一和不反掌而静定矣
　　发痓详证
　　庐江刘寳云产寳所载方药甚详独无产后中风角弓反张一证按产后中风因懐胎时多啗生冷脾胃受湿复经乳卧之后津液内竭履地太早脱着不时以致风邪乗虚入于足太阳之经其证发热头疼或时不热喘息痰咳言语不伦渐觉牙闗紧急十指微动如摸物之状加以项背强直或哑或呌目睛直视肠滑不禁身如反弓转侧不仁如此十无一生活人书谓太阳发痓是尔凡产后初得发热常须审视若唇急舌蹇手指微动便以中风药品急治之用药归荆汤独活酒附在湿门独荆散防风散续命汤见附妇人方中男女通用
　　胷脇痛引背上头面两手浮肿
　　肾虚不能纳气归元气逆而上奔故胷膈满痛以手摩挲痛走背上又従背摩挲则其气循脇泄于后分而痛不作矣此气之为病固也柰何肾虚又不能行水故水随气奔上乗于肺头面两手浮肿气短而喘由是血化为水与之俱滞况其人旧来有风曰风曰水曰血曰气四者合而为病其痛非常如沈香木香乌药槟榔之类不能施其巧治法将何如曰先以二十四味流气饮加独活枳殻五灵脂炒牵牛入姜蜜乌梅同煎咽下养正丹贰拾粒雄黄圎拾粒升降水火引导大便次用桑皮紫苏木通阿胶当归桃仁青皮桔梗炒芫花生大黄作剂依前煎以姜蜜乌梅取尽大便黑物即收全功
　　肚皮痛
　　肾虚不能行水加之酒面无度醉后辄睡酒与水交聚于腹中而面毒复纒滞其气是以水渗于肚皮而作痛矣治法钱氏宣风散用蜜水煎咽下神保圎俟其大便流利然后以青木香圎壹分安肾圎倍之用二陈汤入少盐并生姜同煎空心咽下脾肾气复自然向安
　　胷堂气隔
　　有肺经伏热而气隔者有痰水在上而气隔者大槩以茯苓半夏枳殻桔梗为治法其肺热者如圣汤加桑白皮佐之心下水气者小半夏茯苓汤效胷烦活人书用山栀子
　　附证治赋
