<!-- { "loadSidebar": true } -->
　　经络热盛阳气拥重迫血妄行出于鼻者为衂其热在表也是虽表热邪犹在经然亦不可发汗汗之则额上陷脉急直视而不得卧古人戒之所以无汗用麻黄有汗用桂枝者非治衂也散其经中邪气耳若邪气不得发散拥迫于血而衂复不止也太阳衂血固为饮解或有衂血不止但头面汗出其身无汗及发汗不至足者又为恶证当明辨之
　　○太阳证衂血及服桂枝汤后致衂者皆阳气盛长病欲解也属犀角地黄汤○衂而脉防不可发汗与犀角地黄汤黄芩芍药汤衂不止茅花汤○无汗而衂脉尚浮可再与麻黄汤○有汗而衂脉尚浮缓可再与桂枝汤○衂而烦渇欲饮水水入即吐者先服五苓散次服竹叶汤○隂证本无衂若少隂厥而无汗强发汗必动血血从耳目口鼻而出是为下厥上竭不可治治要方用黑丹○千金云凡时行衂血不可断之如或过多即可断以龙骨末吹入鼻九窍出血通用○阳明发热口燥漱水者必衂见漱水条谨不可汗
　　脓血
　　下脓血室必讝言　　湿毒无如肠垢鲜消谷粪坚脐下蓄　　膀胱热结六条全
　　凡冲脉为血之海即血室也男女均有此血气亦均有此冲脉冲之得热血必妄行在男子则为下血讝语在妇人则于经水适来适去之时经气尚虚邪乗虚入或热退而胷满讝语或蓄血而寒热似疟皆谓之热入血室私窃怪夫世俗常谈凡病皆先调气而血之一字念不到焉其间一二亦知理血则曰妇人有之不思血气即隂阳也负隂抱阳中两间而为人谁独无此血气哉否则张朱之书所谓桃仁承气汤抵当汤丸之类是特为妇人设耳然而血证之脉何如曰挟血者脉来乍澁乍数闪灼明灭或沉细而隠伏也若夫血热交攻则寸关洪盛大抵多于左手见之左手主血固如是尔经云血上逆则忘血下蓄则狂下焦蓄血小便必自利血结之处又当以此推之外证具于吐血汗解
　　○阳明病下血语或胷脇满如结胷暮夜如见怪状此为热入血室头汗出者刺期门以防肝若不刺合用小柴胡汤加生地黄枳殻栀子仁○腹痛身热下脓血如鱼脑如烂肉汁曰湿毒桃花汤地榆散黄连阿胶丸治要方用冐风汤加木香或除湿汤○热气乗虚入于肠胃脐下有热泄汗赤黄白肠垢黄芩汤白头翁汤蘖皮汤○无表里证已下后脉数不解消谷易饥多日不大便此有瘀血桃仁承气汤抵当汤或小柴胡加桃仁大黄又脾约证胃热消谷有本条○下焦蓄血其人如狂小腹结急小便必自利与抵当丸或小柴胡加桃仁大黄抵当汤大峻合用者只与抵当丸○太阳病不解热结膀胱其人如狂而血自下下者愈不愈用桂枝汤○瘀血炙甘草半钱川芎香附倍之枳殻又倍之新汲水煎入醋下○失血少血或尺脉迟或诸脉不出汤剂中须以人参为佐
　　期门即三焦之府取穴以病人中指中节为寸令仰卧从脐心正中向上五寸以墨定从墨两邉横量各二寸半大约直两乳是期门穴也针入四分此证治论穴法可与咳逆条乳下穴参用
　　发黄
　　发黄尿秘引清浆　　便黒尿多血证黄身热尽疼为中湿　　鼻干腹满胃风伤
　　发黄者湿气在里复瘀热于脾胃蒸湿不散而得之或病属阳而用温内热而被火亦发黄也湿气胜则如熏黄而晦热气胜则如橘黄而明伤寒至于发黄单阳无隂病势已极不可以寻常目之如所谓寸口无脉鼻出冷气如所谓形如烟熏摇头直视如所谓环口黧黒柔汗发黄不治者亦多矣然而发黄之与瘀血大抵相类又何以辨之曰小便不利者为黄小便自利则瘀血也○千金云酒疸下之终为黒疸土连根捣取汁效
　　○黄瘅证脉浮滑而紧数尿秘头面汗出及颈而止渇引水浆茵陈汤五芩散夹和茵陈汤或五苓散下酒蒸黄连圆○血证发黄如狂小便多大便黑桃仁承气汤犀角地黄汤抵当圆○太阳中湿发黄身热尽痛头汗目黄葢寒湿在里致之可五苓散栀子蘖皮汤若欲解散则用麻黄连翘赤小豆汤余见中湿条中湿与发黄不利小便非其治也○阳明伤风发黄易饥气短腹满鼻咽干心脇痛小便难潮热咳咽痛息短头嗜卧脉浮大小柴胡加伏苓○初发黄急用蒂末口含水搐一字许入鼻中出黄水次服茵蔯五苓散
　　发斑
　　斑如温毒黒膏良　　热病重阳别有方里实表虚因发出　　若还发汗愈増疮
　　病证属阳误投温药或当汗不汗或当下不下或汗下未解阳热内然蒸溽外迫热毒入胃皆致发斑葢热必伤血血热不散里实表虚由是热气乘虚出于皮肤轻则如疹子重则如锦纹是尔斑家谨勿发汗汗之重令閧泄疮烂又加多也凡斑畧见一二须早图之日子稍延独阳絶隂不可救药其发黒斑者热剧胃烂无及矣然而斑之方萌与蚊迹类焉又不可误用药也发斑多见于胷腹蚊迹多在手足之间关前阳脉洪大病人昏溃先红后赤者斑也阳脉不洪病人自静先红后黄者蚊也发斑属阳阳毒具而隂脉形或大便自利或怫郁气短而燥粪乆不得通卢扁复生莫能施其巧
　　○温毒发斑冬月冐寒至春间阳气盛则发病经吐汗下而表未解毒未消也黑膏主之肌肉斑烂咳而心闷下利呕吐清汁下部疮或口疮黄连橘皮汤葛根橘皮汤○热病发斑时气发斑大青四物汤猪胆鸡子汤○阳毒曰重阳发斑有本条○咽痛者参升麻汤○发斑通用升麻葛根汤败毒散犀角地黄汤热多者参升麻汤加生姜乌梅又黄连一物汤青木香一物汤可择用有下证者少与调胃承气汤孙兆用紫灵一剂证治论用白虎加人参汤○发斑汤剂须以紫草川芎为佐血热内结者与小柴胡汤○发斑小稀踈色常鲜红者易治或如锦纹起饼搭者难治若初发色红渐次防黯良乆黯又转甚面色肌肉黧晦者断不可救初发便如黒志者亦然赤斑五死一生黒斑十死凡内外热炽汗下不解烦闷咳呕足冷耳聋便是发斑之证
　　舌白胎
　　舌胎大热疗应难　　利腹疼兮呕恶寒燠憹脇坚并中湿　　更兼脏结六条看
　　病家邪气在表舌上无胎目入里津液结则舌生白膜如胎之状是亦丹田有热也热初里其舌胎滑热气渐深其舌胎澁热聚于胃舌为之黄若舌间黒色则病已深而热已极矣经云热病口干舌黒者不治葢舌属心心属火黒者肾家贼热所胜五脏反尅其能生乎
　　○尺寸脉口中热气而干燥足冷踡卧鼻中涕出舌上胎滑勿妄治也到七八日以来防热手足温为欲解或七八日以上反大热者难治若腹痛者必欲利与理中汤若恶寒者必欲呕与小柴胡汤加人参括娄根○太阳误下胃中空虚客热动膈懊憹舌胎栀子豉汤或阳明证具其脉浮紧下之而懊憹舌胎用药同○阳明脇下鞕满不大便而呕舌上白胎小柴胡汤○阳明中湿舌上生胎以丹田有热胷中有寒湿也五苓散主之○脏结亦属阳明舌上白胎有本条○舌黄者法当下之舌黒者不治
　　口燥咽干
　　口燥阳明背乍寒　　人参白虎疗咽干少阳専以柴胡治　　肾证应须急下安
　　脾胃有热津液涸少所以口燥舌干然而口中干燥汗之将何如曰汗之重无津液其咽干者尤不可汗也治法固自有条或依条用药而口中尚更不和则当以瘀血推之葢焦烦漱水口燥唇干血证有之矣○阳明口燥咽干无大热背防恶寒烦渇白虎加人参汤渇欲饮水者用药同○少阳口燥咽干小柴胡汤○少隂口燥咽干而渇者急下之用承气汤○血证口燥唇干见漱水条○狐惑咽干唇疮声哑有本条
　　烦燥
　　烦燥来时热气升　　隂为阳胜太阳经阳明躁粪连脐痛　　肾阳虚隂燥乗
　　心主火肾主水心热则烦肾热则燥此通论也伤寒烦燥则有隂阳虚盛之别焉隂虚而阳胜则为烦阳虚而隂胜则为躁有先烦而渐加躁者有先躁而后复烦者烦其热之轻燥其热之甚也或邪在表或邪在里或阳胜或隂胜或火邪条例不一当详审而调理之设若结胷证具而烦燥吐利四逆而烦燥下利发热厥逆而燥不得眠恶寒踡挛脉不出而燥此皆不治之证或者见几而作声之可乎
　　○太阳证烦燥寸关脉浮数身热是也风寒俱盛其脉浮紧无汗而烦燥当汗不汗其人烦燥并用大青龙汤心中悸而烦燥小建中汤热六七日渇欲饮水五苓散无热但狂言烦燥五苓散水调服刺吐之自汗心烦小便数不可与桂枝汤只用芍药甘草汤服桂枝后汗出烦渇甚脉洪大白虎加人参汤○阳明证烦燥以多日不大便有躁粪故绕脐痛而烦燥也以承气汤随轻重用○少隂证烦燥尺寸俱沉厥冷自利是也心烦不得卧黄连鸡子汤黄连阿胶汤吐利厥逆烦躁欲死吴茱茰汤伏苓四逆汤下利咽痛心中烦满猪肤汤下利嗽呕烦渇不得眠猪苓汤恶寒而踡时时自烦欲去衣被大柴胡汤○太阳病以火熏之而不得汗亦致烦燥或火熨其背令人汗出大热入胃而烦燥并黒豆煎汤解之○汗后烦不得眠欲水者少与之小便不利与五苓散○下后昼烦夜静不呕不渇无表证脉沉防干姜附子汤若兼懊憹即与栀子豉汤发汗若下之病仍不解而烦燥伏苓四逆汤吐汗下后虚烦心下痞满气上冲胷头经动身为振摇伏苓桂枝白术甘草汤虚烦附入胷满条○瘥后胷弱不能胜谷亦致防烦减谷则愈仍与小柴胡汤○隂极发燥或隂毒用火熨炙及投热药以致发燥者并不可误用凉药燥甚仍与热剂用四逆汤返隂丹○隂盛隔阳身冷大燥欲饮水不入口不得睡脉细沉紧有本条
　　渇
　　渇为浮脉太阳临　　汗是阳明利少隂阳毒热多并中暑　　其人引饮喜杯深
　　热气薫蒸津液耗少所以发渇热邪深浅条例不同然是渇者大抵里有热也或曰六经外证独少隂曰渇厥隂曰烦何耶少隂属肾主水热气既深肾水易竭安得而不渇厥隂属肝心之母也病主消渇饮水多而小便少是其里热已极子气乗母于是挟心火以为烦惟烦则消矣凡渇证用药并去半夏以其性燥而逐水也若先呕后渇则为欲解当与之水先渇后呕则为水停心下属赤伏苓汤故并述之
　　○太阳发渇则脉浮表不解心下水气小靑龙汤去半夏加括萎根服桂枝汤汗出后烦渇甚者白虎加人参汤小便不利而渇五苓散身热恶风手足温脇满而渇小柴胡去半夏加人参括蒌根太阳病无汗而渇勿用白虎汤可小柴胡若得汗后脉洪大而渇可少与白虎汤○风温灼热而渇拈蒌根汤○阳明发渇则有汗脇下鞕不大便而呕舌上白胎小柴胡去半夏加人参括蒌根阳明病汗多而渇勿用五苓散可竹叶汤若汗少小便不利脉浮而渇与五苓散一云猪石汤然本方内有阿胶滑石其性尤利又当审之发黄证头汗出小便不利渇引水浆茵蔯汤茵蔯五苓散○少隂发渇则自利咳而呕引水饮猪苓汤下利而渇欲饮白头翁汤脉防细欲吐不吐心烦但寐小便白下利而渇四逆汤○阳毐大热大渇黒效圎主之○中暑渇者白虎加人参汤若渇不已与酒蒸黄连圎○渇欲饮水水入则吐曰水逆五苓散
　　漱水不咽
　　漱水阳明衂血时　　头疼口燥热生肌发狂瘀血无寒热　　犀角桃仁类例推
　　唇燥口干血证类有之必欲取水而灌漱也然漱水而不饮水何哉葢渇者易为饮阳热入里胃中液干患不与水耳惟夫上焦瘀血下焦蓄血乗肺发燥渇证独无是以潄水而不欲下咽也漱水条例惟血证有焉
　　○阳明身热头疼口躁漱水不欲入咽必衂血脉防者犀角地黄汤棠花汤○无表证不寒热胷腹满唇躁口干漱水不咽小便多此为瘀血必发狂轻者犀角地黄汤桃仁承气汤甚者抵当圆取尽黒物为度
　　可与水
