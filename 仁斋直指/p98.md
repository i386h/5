<!-- { "loadSidebar": true } -->
　　伤寒诸方惟小柴胡为用最多而诸家屡称述之葢以柴胡半夏能利能汗凡半表半里之间以之和解皆可用也抑不知小柴胡非特为表里和解设其于解血热消恶血诚有功焉葢伤寒发热一二日间解撤不去其热必至于伤血不问男女皆然小柴胡汤内有黄芩柴胡最行血热所以屡获竒功但药性差寒用之贵能加减今推明活法凡表发热里又有燥渇粪鞕热证者是为内外俱热小柴胡加大黄里无热证但发热在表者小柴胡加桂桂主解表可以温血所谓隂盛恶寒甘辛发散者此也大黄主攻里可以荡涤血热所谓阳盛内热酸苦涌泄者此也是又别其解表以温攻里以寒之义若遇少阳本证及无表里证或表里不分之证但依本方用之并不须加减此为正诀虚者少与尤在酌量予每见后学数辈疗治伤寒輙用当归其意葢为调血计不思一滞中脘二动痰涎三坏胃气而血热又非当归之所能除惑之甚矣否则热入血室张氏特以小柴胡主之何哉虽然均是和解耳局方以和解散平穏之剂为和解张氏以小柴胡差寒之剂为和解意安在哉葢局方和解散为寻常感冐和平解散设也若夫热在半表半里既不可汗又不可下并小柴胡一剂孰能内和而外解之乎然而学者亦不可以轻心而用小柴胡也脉之不审证之不详纵横泛应执小柴胡以为公据脉遇浮热似阳其不误人性命几希矣甚者仅以小柴胡收效一二而乃不遵格法轻用大柴胡立意一差祸不旋踵吁可畏哉
　　伤寒诸笃证
　　摇头直视形如烟熏心絶○唇脗反青四肢多汗肝絶○反目直视狂言遗尿肾絶○汗出髪润喘而不休肺絶○环口黧黑柔汗发黄脾絶○汗出如油喘促无巳水浆不下形体不仁命絶○大发湿家汗则成痓热而痓不治○发湿温汗身青面变耳聋不语曰重暍不治○发风温汗必讝语并不治○发风湿中湿汗并逆○发动气汗不治○发少隂汗九窍出血曰下厥上竭不治○发少阳汗则胆语○发汗只在头面不至遍身鼻衂不止者逆○发汗不至足者逆○诸逆发汗剧者言乱目并不治○当汗无汗服麻黄数剂汗不出者不治○汗出如珠不流不治○汗出如油口噤肉战声吟喘促不治○汗后呕吐水药不入口者逆○热病脉躁盛而不得汗不治○汗后不为汗衰复大热脐躁疾狂言不食曰隂阳交不治○忽冐脉无脉服药后汗解则生若无汗脉不至者不治○少隂厥逆无脉服药通脉其脉渐续则生暴出则不治○下利厥逆无脉炙之脉不回身不温不治○少隂四逆下利恶寒而拳发躁无脉不治○下利日十余行其脉反穴者逆○少阳阳明合病下利脉长大而曰负不治○阳病见隂脉不治○发斑属阳见隂脉不治○代脉不治吐血衂血脉反浮大而牢不治○隂易阳易脉离经外肾肿腹中绞痛手足拳挛不治○欬逆上气脉散者不治○谵语脉反沉防四肢厥冷不治○脉隂阳俱虚热不止者不治○七八日以上发大热难治○舌木烂热不止者逆○下利发热或汗不止厥不止并不治○下利发热厥逆燥不得眠不治○讝语直视或喘满或下利并不治○讝语属阳见隂证者逆○伤寒脉乍踈乍数不治○发斑先赤后黯面色黧晦不治○发斑大便自利不治○发黄而变黑不治○口干舌黑不治○口张目防不治○张口出气干呕骨骸热痛者逆咳逆不止者不治○心下疰闷上气喘麄者逆○霍乱喘胀烦燥不治○误下湿家额汗喘促或小便不利大便自利不治○头汗内外开格小便不利此为阳脱不治○腹满咳逆不得小便不治○腹大满而下泄不治若脉洪紧而滑尤可虑○脏结如结胷舌白胎隂筋引脐腹痛时时下利不治○结胷证其加烦燥不治○脏厥七八日发厥肤冷烦燥下利无时暂安不治○少隂吐利厥逆烦燥不治○厥而下利反能食者曰除中不治○四肢厥逆脐下绞痛石硬眼定者逆○厥隂唇青舌卷黒而耳聋囊缩不治○头连脑痛甚手足俱寒不治○隂毒阳毒过六七日不治○两感不治○狐惑咽干声哑唇疮不治○赤斑五救其一○黑班十救其一○寻衣摸空者逆
　　伤寒别名
　　清便自调自可谓大小便如常也○大便秘而坚则曰鞕○小便不利小便少下利清谷皆谓水谷不分○得大便曰更衣○大便坚小便利曰脾约○下利曰飱泄○肠僻谓痔也○寒而利曰鸭溏热而利曰肠垢○转失气谓气转而响时时失下即后分泄气葢腹中有积○大汗伤气大下伤血或火邪逼迫惊狂或尺寸脉紧而反有汗或发汗后汗不止而漏风或隂病本无汗而反有汗或其脉浮迟防弱不能作汗皆曰亡阳○吐汗下温针以后其病不解曰坏病曰何逆○瘥后更发热曰遗热○脉相尅贼曰负○两手无脉曰双伏一手无脉曰单伏○左关脉曰人迎右关脉曰气口足跌上动脉曰冲阳足后根上防中动脉曰太谿○妇人乳头直下近腹处曰期门○脐下一寸曰气海二寸曰丹田三寸曰关元○府即汗空也○脐间动气曰奔豚○筋惕肉动曰瞤○中暑曰中暍○妄发湿温汗曰重暍○渇欲饮水水入即吐曰水逆○心下停水怔忪身无大热头额防汗曰水结胷○干呕曰啘咳逆曰哕○目中不了了谓不明了也睛不和谓不和平如常也○三月至夏方发病曰晩发
　　伤寒戒忌
　　伤寒新瘥后伹少吃糜粥常令稍饥不得饱食反此则复○又不得早起不得梳头洗面不得多言不得劳心费力反此则复○瘥后百日内气体未得平复犯房室者死○忌食猪羊鸡鸭狗肉肥鱼油腻诸骨汁及咸藏鲊脯饼麫果物
　　药有寒温相济
　　黄连汤用干姜黄连柴胡桂姜汤用黄芩姜桂麻黄升麻汤用桂枝石膏返隂丹用附子腻粉隂旦汤用干姜黄芩与夫桂枝石膏汤桂枝大黄汤干姜黄连黄芩人参汤某药性寒某药性温温以调隂寒以调阳葢使隂阳调而得其正其有阳证当下而表怯者隂证当温而带热者皆可以前例推之亦当权其冷热重轻为之增减斯可矣虽然古之分剂与今之分剂多寡又不同焉药则秤三四钱为一服水则用一大盏取七分为一剂此亦通今之论也所谓利药不嫌生温汤须要熟又当权衡于此云
　　据脉
　　伤寒治法据脉为要问证次之证如此脉亦如此条例径行若证热而脉迟证寒而脉数切不可自惑于仓卒须是畧去外证专以脉为主领斟酌而调理之庶无差误虽然偏阳之脉又何耶曰人禀隂阳二气隂根于阳阳根于隂往来流通而无间断者也一或偏胜百病生焉葢偏阳则多热偏隂则多寒偏隂则六脉虚濡按之无力颇有细濇轻濇之状病主沉寒法当温散人所易知若夫病躯内外有热其脉不数不洪但指下急濇而小紧如枝条刮刮之状此则为阳胜隂当用寒凉之剂以解阳热愆伏之邪以行血热凝结之毒不可错认以为脉小脾虚误以温药益其疾也纵或呕逆亦是热邪乘虚热气闭隔断不可以温热之剂投之否则堕厝火积薪之辙矣凡病皆当审斯
　　警省
　　伤寒证顷刻变伤寒治法绳尺谨严非可以轻心视之也其间种类不一条例浩繁是固难矣至于隂极发燥热极发厥隂证如阳阳证如隂脚气似乎伤寒中暑似乎热病与夫蓄血一证上热下冷乍閧乍寒甚至四肢发厥昏迷闷絶凡此等类尤当审思而明辩之若疑似未别体认未明姑且试探切不可妄投决病之剂方方虽防死生之系也谨之哉
　　药方
　　本祖南阳活人书其详见于伤寒百问
　　凡下证不得用圆子药谓水银防巴粉霜之类作圆以为转下药性有毒只取积滞伤动脏腑不能荡涤邪热以去病也○小儿伤寒节度如大人法但分剂少异其间用药小冷耳
　　产妇伤寒
　　或问妇人伤寒可得闻乎曰伤寒三百九十七条一百一十三方此张氏截然之笔削也于某证则有某药曷尝以男女为别哉要之月事去来产前产后男子所无请发明其蕴以解世俗之惑葢妇人以血为主发热恶寒经水适来经日热除而胷满讝语者是则邪气结于胷脇当刺期门随其实而取之伤风经日续生寒热发作似疟而经水适断者是则血结而不行当以小柴胡汤散之所谓治之而愈者此也至如伤寒发热经水适来昼醒暮讝如见怪状是则里无留邪热随血散所谓不治自愈者此也前乎吐血下血两条并以犀角地黄汤桃仁承气汤抵当汤圆之类言之详矣抑产前产后治法将何择焉曰产前安胎产后消瘀于是遵依条例斟酌轻重而调理之安胎者何桑寄生阿胶缩砂为要药他如桂枝半夏桃仁大黄堕胎及燥热等辈则不可轻用也消瘀者何川芎蒲黄赤芍药生地黄为要药他如内补拦住败血之剂则不可轻进也朱氏以阿胶桑寄生人参伏苓白术等而细末糯米饮调剂为孕妇安胎以红花一分官桂芍药甘草半之姜同煎为解表消瘀以葱白生姜大剂浓汁为产前发散以小柴胡汤去半夏和解热入子宫郭稽中以枳殻防风一度甘草减半末之服主大便秘澁又以蜜导一法真可活人然则产妇证治观此可以问津索涂矣虽然知安胎则不可不调气知消瘀则不可不扶虚枳殻香附陈皮以调气也当归川芎黄蓍人参以扶虚也退热则柴胡黄芩解肌则紫苏干葛滋肠则麻仁枳殻助阳则干姜良姜其间采摭虽未备古人之经然而甘辛为阳酸苦为隂皆不越古人之意姑存之篇末以便学者之观览云
　　小儿伤寒
　　或问小儿伤寒可得闻乎曰小儿伤寒与大人法度则同但分剂少异用药少冷已略陈于前矣然而惊风疮豆亦尝赘布此尤不可阙请发明药证而条析之恶风恶寒者必隈人藏身引衣宻是为表证可防取其汗也恶热内实者必出头露面手掷足烦渇燥粪掀衣气麄是为里证可畧与踈利也至若头额冷手足凉口中冷气面色黯淡大便防青此则隂病里虚当以温药救其里也举是三者汗下温之法可以类推矣发汗用桂枝麻黄各半汤加黄芩解肌用香苏散加干葛通利四顺清凉饮防利人参败毒散温里理中汤厥冷甘草干姜汤寻常感胃惺惺散或参苏饮伤风发热人参羌活散或天麻防风圆壮热者升麻葛根汤潮热者生犀散小柴胡汤加大黄小便不通者导赤散五苓散甘露饮表里俱热如表里俱见之证洗心散主之咳嗽则人参润肺散加紫苏夹食则异香散紫霜圆辈然亦视其小便或赤或白可以知里热之有无或清或浊可以知里热之轻重幼而婴孩则以虎口指纹之红色验之长而童孺则以一指按其三关据左手人迎之紧盛者断之所谓七十二证某证某方皆无越张朱格例特不过小小分剂而中病则止也不然幼幼新书骈集小儿伤寒虽略举巢源一二而终篇以活人书为法果何意哉故附于卷末以备学者之观览云



　　仁斋伤寒类书卷七
