<!-- { "loadSidebar": true } -->


　　仁术便览 明 张洁

　　序（一）

　　昔上古人多寿万年，自黄帝无端而制为百草之经，毒天下后世，百病陡发，人几不获遂其生矣。然遽以不仁目其书，其书终不可废，何也？亦顾用其术者何如耳。予唯刑是职，惴惴惧远于仁术，然于古先王设刑之意，罔不竞竞。盖以刑之绳人，犹药之攻疾，疾止则已，人直则宥，无二道也。因退食之暇，见太守王公较政《仁术便览》一书，喜而手之不倦，知为张君所纂辑也。予悯其缺略而补之，不敢妄为增加。诚以医之为道，必洞见垣一方始得以刀圭投之。如执成方而杀人，何异于以挺与刃哉，其毒天下甚矣，其毒万世甚矣。然有是编而不仁滋大，刑书铸而俟人平反，是编存而俟人神明，其用以去病也。等之畏法则人尽反于古初，何异黄帝亲授一经哉。不然予 以杀人者而谋生人，后之不善读是书者，或至以生人者而反杀人，是岂余之意也夫！

　　序（二）

　　岐黄家侈口而谭方伎，人持其说以争相秦楚，几令臧三耳矣。其所为标本支节，传经递络，浮沉缓促，洪细起伏，一切按五部而约之三关，藉令越人见垣加功巧十等，谅毋委去膏肓而洞中嗣君也。善乎太仓令之言曰：臣不能起死而能知生，人病各以其意投之，病辄效，则治之非难，而中之难也。方书医乘何翅充栋，而操指稍稍略似，可付咸阳一炬耳。文学张君蚤以儒生起家，已而厌弃，好养生言，用是搜古验今，綦累成帙因扁其名曰《仁术便览》。

　　一开卷间，青囊大备，若入武库，五兵纵横，而言约理要，指掌可睹，真摄身者南车也。啬生久视，达命者诚非之。然使疾病无夭迂而中其 恙，于人亦可有济，毋亦长者之心哉。郡侯王公，当世所推毂，仁者也。公之惠此元元也，既已起疲癃而大造之矣。而尤有当于文学之言，乃飞尺檄，命应选厕一言以序之，远哉乎公之用心也。公之政寿一郡，公之心寿一世，令大地以内有负惫无号者，公心戚戚焉。彼其旌干所及，靡不旁皇，即令格于树采者，则药笼具在，振此足致无涯矣。夫亦以其恫 之心而托之以绥乎。州太学生夏惟勤精于其学，称国手。公尝属之校雠，亦谓一字千金矣，是中经首哉。

　　万历乙酉秋九月望日

　　属下吏冀州知州方应选谨撰

　　序（三）

　　尝闻古人多无病，间有病而治之，惟移精变气而已。末世病治以药，或愈或不愈。夫病而后药亦晚矣，是故圣人不治已病治未病。吾邑张君精于岐黄之业，集为《仁术便览》，得病之情，知治之体，杂合以治，各得所宜，诚可以济世蒸人。第治已病耳，何取乎？盖古人恬澹虚无，真气从之，精神内守，邪不能深入，是以多无病。治病者，亦不药而愈。今之人，知奉生之道者寡，情慕云为，逆于生乐，不得已而治之，《仁术便览》之刻可已哉。呜呼，使不能病病，动伐其根本，而曰《仁术便览》乃已试之方。兹刻也，病天下矣。

　　万历乙酉秋九月望日临邑王再聘撰

　　卷一

　　中风

　　中风大率主血虚有痰，或挟火与湿。当以治痰为先，次养血行血，又须分气虚血虚。脉迟数者可治，大数而极者难治。中腑者面显五色，有表证而脉浮，恶风恶寒，拘急不仁，其病多易治。中脏者唇吻不收，舌不转而失音，鼻不闻香臭，耳聋而眼瞀，大小便秘结，或口开手撒，眼合遗尿，吐沫直视，喉如鼾睡，肉脱筋痛，发直，摇头上窜，面赤如装，或头面青黑，汗缀如珠，其病深，多不治。中腑者宜汗，中脏者宜下。汗下不宜太过，汗多则亡阳，下多则亡阴。治风之法，初得即当顺气，日久则当活血，此万古不易之论。又云半身不遂大率多痰，在左属死血少血，在右属气虚有痰。左用四物汤兼二陈，加桃仁、红花、竹沥、姜汁；在右用四君子汤兼二陈，亦入竹沥，姜汁，俱当随证施治，不可执一。若外无六经之形证，内无便溺之阻膈，惟肢体不遂、语言謇涩，宜大秦艽汤养之，当顺时令、调阴阳、安脏腑、和荣卫，未有不愈者也。又有年高气弱，以将息失宜，或七情相干，而卒似风状者，非外来风邪，乃本气为病也。若以风药治，反害非轻。此刘守贞、许学士之高论也，不可不察。

　　卷一　中风

　　【通关散】

　　治卒中风邪，昏迷不省，牙关紧急，汤水不下。

　　细辛（洗去土叶） 猪牙皂角（去子，各一钱）

　　上为细末，男左女右，吹鼻中。

　　一方 加半夏。

　　卷一　中风

　　【稀涎散】

　　治中风，忽然若醉，形体昏闷，四肢不收，涎潮搐搦，气闭不通。

　　明矾（一两） 猪牙皂角（四个）

　　一方 加半夏（一钱）。

　　卷一　中风

　　【祛涎散】

　　治中风不省人事，多因痰壅所致。白矾（二钱）生为末，生姜自然汁调服，其痰或吐或化，便苏。蜜水滚水俱可调服，腹中响即开。

　　一方 盐卤水加姜汁灌下，好。

　　一方 痰厥不省人事，清油灌下，须臾，吐痰好。

　　一方 大红末子治痰迷心，不省人事。

　　白矾（一两） 朱砂（一钱）

　　一方 用生五倍子为末，先用香油拌匀，再用温水调灌。下痰吐法，轻用瓜蒂、 汁、皂角，重用藜芦半钱或三分，加麝香，灌入鼻内或口内，吐痰出。一吐不已，再吐之。亦有虚而不可吐者。

　　卷一　中风

　　【紫金锭】

　　治中风中气，口眼歪斜，言语謇涩，一应风气，或牙关紧急，口噤，筋脉挛缩，骨节风肿，手足疼痛，行步艰辛，并用酒磨下一钱。

　　卷一　中风

　　【乌药顺气散】

　　治男子妇人一切风气攻注，四肢骨节疼痛，肢体顽麻，手足瘫痪，言语謇涩者。宜先服此药疏通气道，然后进以风药气上升为逆，降下为顺。顺气者正所谓降气也麻黄（去根节） 陈皮（去白） 乌药（各二两） 姜蚕（去嘴，炒令丝断） 川芎 枳壳（去穣，麸炒） 甘草 桔梗（去芦） 白芷（各一两） 干姜（炮五钱）

　　手足不能起，加续断、威灵仙。左瘫右痪，加当归、天麻、蒺藜。上水一钟半，生姜三片，煎服。

　　卷一　中风

　　【八味顺气散】

　　凡中风之人先服此药，顺气后进风药。

　　白术 白茯苓 青皮 陈皮 白芷 乌药 人参 甘草 上每服六钱，水一盏煎至半盏，温服。仍以酒化苏合香丸间服。

　　卷一　中风

　　【大秦艽汤】

　　治中风，外无六经之形证，内无便溺之阻膈，知为血虚，弱不能养于筋，故手足不能运用，舌强不能言，宜养血而筋自荣。

　　秦艽 石膏（各三两） 甘草 川芎 当归 羌活 独活 防风 黄芩 白芍 白芷 白术生地 熟地 白茯苓（各二两） 细辛（五钱）

　　卷一　中风

　　【三化汤】

　　治中风，外有六经之形证，先以加减续命汤随证治之。内有便溺之阻膈，复以此导之。

　　浓朴（姜制） 大黄 枳实 羌活（各等分）

　　上锉，每服三两，水三升煎至一升半，终日服之，以微利则已。如内邪已除外邪已尽，当从愈风汤以行中道。久服大风悉去，纵有微邪，只从愈风汤加减治之。然治病之法不可失于通塞，或一气之微汗，或一旬之通利，如此为常治之法也。久则清浊自分，荣卫自和。

　　卷一　中风

　　【羌活愈风汤】

　　治肝肾虚，筋骨弱，语言难，精神昏愦，及治风湿内弱，风热体重，或瘦而一肢偏枯，或肥而半身不遂。心乱则百病生，静则万病息。此药能安心养神，调阴阳无偏胜。

　　羌活 甘草（炙） 防风（去芦） 黄 （去芦） 人参（去芦） 蔓荆子 川芎 细辛（去芦土叶） 枳壳（去穣，麸炒） 地骨皮 麻黄（去节） 知母（去皮毛） 独活 白芷杜仲（炒去丝） 秦艽（去芦） 柴胡（去苗） 半夏（汤洗，姜制） 浓朴（姜制）

　　熟地黄 防己 前胡（各二两） 芍药 黄芩（去腐） 白茯苓（各三两） 石膏 生地黄 苍术（各四两） 桂（一两）

　　上锉，每服一两，水二盏煎至一盏，温服。如遇天阴，加生姜三片煎。空心服，临卧煎渣常服之。药不可失于四时之辅，如春望大寒之后，加半夏、柴胡、人参各二两；望夏谷雨之后，加石膏、黄芩、知母各二两；季夏之月，加防己、白术、茯苓各二两；望秋大暑之后，加浓朴、藿香各二两、桂一两；望冬霜降之后，加附子、官桂各一两，当归二两。

　　卷一　中风

　　【凉膈散】

　　治中风，心经痰气壅塞，不能言语。

　　连翘（一钱） 山栀 大黄 薄荷 黄芩（各五分） 甘草（一钱半） 硝（二分半） 黄连（五分）

　　大便如常，去硝黄。有气加香附、桔梗。痰壅盛，中风不能言，加枳实、胆星、菖蒲、半

　　卷一　中风

　　【转舌膏】

　　加菖蒲、远志，蜜丸弹子大，朱砂为衣，每服一丸，薄荷汤化下。

　　一方 中风愈后，痰壅气滞，胸膈迷闷，南星（八钱，姜制透，） 广木香（一钱。）上姜七片，水煎服。

　　一方 治风疾如神，三年风瘫亦治。

　　川芎 白芷 细辛 两头尖（炮，各一两） 川草乌（一钱，炮）

　　上为细末，将葱白切捣如泥，同前药再捣千捶，捏如钱大饼子，阴干。每服一饼，细嚼茶汤送下，服一月效。

　　卷一　中风

　　【搜风顺气丸】

　　治肠胃积热，以致膈间痞闷，大肠结燥，小便赤涩，肠风痔漏，腰膝酸痛，肢节顽麻，手足瘫痪，行步艰辛，语言謇涩。三十六般风，七十二般气，无不治之。此药宣通气血、清热润燥、通利大小便，则诸病自愈。

　　车前子（一两半） 白槟榔 火麻子（微炒，去壳另研） 菟丝子（酒浸焙干，） 牛膝（酒浸二宿） 干山药（各二两） 枳壳 防风 独活（各一两） 郁李仁（汤泡去皮研，二两） 大黄（五钱，半生半熟） 有加二两者，有五两者。

　　上为细末，炼蜜丸梧子大。每服二十丸，茶清米饮任下，早晚各一服。觉大肠微动，以羊肚

　　卷一　中风

　　【乌龙丹】

　　川乌（去皮脐） 五灵脂（各五两） 入龙脑麝香（各一分。又云各一钱）

　　上研令匀，滴水丸如弹子大。每服一丸，先以生姜汁研化，次以暖酒调服，早晚各进一服。五七丸便抬手足，十丸可自梳头。

　　一方 治中风口眼歪斜，用巴豆七枚去皮烂研，左 涂右手心，右 涂左手心，仍将热水一碗安手心中，须臾便正洗去，频频抽扯手中指，好。

