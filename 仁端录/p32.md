<!-- { "loadSidebar": true } -->
　　麻黄　升麻　红花子　山豆根　牛蒡　连翘　紫草　人中黄
　　枣仁汤
　　枣仁　甘草　生地　山栀　人参　麦冬　归身
　　不食倍食脾疳门
　　痘以脾胃为主脾胃素强则饮食消化津液自生气血充实易发易收所以能食者为轻不食者为虗法当温飬中满烦渇便秘伤食者为实未可认虗为实概用巴豆大黄峻利之药以致内陷胡氏云与其救疮痘于黑陷之后孰若保脾胃于未陷之前脾主血胃肌肤起胀灌脓全赖谷气也亦有虗人毒重送毒不透起发亦迟必有延滞于中宫心气不通胃口不开咽喉作痛不能进食似乎不食者故遇虗症当大补而兼升发遇实症当清解而兼升发不究其因槩用开胃徤脾之药无益也若疹家不食必口中不和不思食耳岂真不欲食哉论脾胃者皆云喜温恶寒喜燥恶湿故局方治痘家脾虗多用温燥之药而有效有不效何也盖胃为腑阳也主气主受纳脾为臓隂也主血主运化总之上也土兼五行无成性寒热温凉各随其症而治之如湿润则为满防痘色滑润用黄芩黄连知母黄栢丹皮生地石膏犀角等药而后土得其平五臓皆禀中和之气而痘可保也食可进也丹溪云热以刦虗此为胃气虗寒者设也非所以言养脾隂也若槩用燥热之剂则胃阳愈壮脾隂愈亏矣况痘后脾家隂血悉化浆虗寒者固有虗热者尤多乃偏于助火消隂则中州祥和之气变为消烁燥劲咽喉干痛便秘躁扰而死譬之隂凝潦土固不能生物而太旱烁槁百昌须凉雨之泽此又补中之大法也
　　宻痘言嫩舌硬不进食者脾虗也用人乳加姜汁平时能食忽然食少当看痘色如起灌灰白泄防而不食者虗也用四君子汤七珍汤人参养胃汤
　　赤肿便秘而不食者毒盛血热也用四物汤加解毒药甚则姜炒黄连便秘者下之若色不红活顶不绽突即能食者难于收功
　　有不能食而生者乃臓腑实大便调平时谷气已可养疮收成后自消谷而思食也
　　有能食而死者乃热邪杀谷多食易饥必口干引饮不久而变症作
　　痘初不食者毒冲胃口邪正相抟也宜清解而兼升发起胀不食者胃口停痰也用导痰饮
　　毒未尽不食用紫草山查红花子
　　色淡白虗弱而不食用保元汤加山杳神麯扁豆呕吐不食用保元汤加藿香他若同症选方则平胃散大安丸飬脾丸抱龙丸
　　痘后倍食者胃中蕴热而易消也必面赤喘满便难口渇口臭口疳甚则生毒用三黄汤利之
　　面色青黄唇口淡白乃素有脾疳之症故亦少食愼勿因其痘色焦枯误用寒凉太过以致喘渇须保扶脾胃为主脾胃一伤变症立作用人参养胃汤保元汤橘皮汤　治伤汤
　　陈皮　青皮　枳殻　木香　山查　甘草　砂仁厚朴　桔梗　枳实
　　导痰饮
　　人参　茯苓　甘草　半夏　白术　白芍　当归厚朴　陈皮　山查冲姜汁服
　　身背痛痒门
　　痛为实痒为虗痛者骨节疼痛痒者皮肤发痒发热时骨莭皮肤痛痒者此肌表六经之邪也用羌活汤有皮肤腠理太宻痘毒攻发不透亦能作痛只以匀气解肌发散透肌之剂即足矣不必他求
　　有气血凝滞作痛者用羌活当归汤或桃仁承气汤有感冐作痛者用升麻葛根汤加羌活山查蝉退有干滞而痛者用水杨汤浴之
　　收靥时痛甚治之不止者防
　　故曰六日以前多用发散六日以后多用活血
　　痘初起便搔痒不寜者此火毒留于肌肤之间应出不出游散往来故作痒也与伤寒太隂症身痒汗出者同论不可作阳明症肌肉虗痒论也用桂枝葛根汤加大力或桂枝麻黄各半汤去肉桂杏仁加升麻葛根大力若防心火肝邪用消风化毒汤
　　痘遍出而半身作痛乃热毒壅滞也用活命饮加蝉退浆足而痛不已者此痛为实也用白芷陈皮甘草大力连翘山查
　　嗜卧不卧门
　　痘家始终以安寝为吉血气强盛荣卫流行邪出于表而不存里是以安寝神静
　　神气本弱为热所蔽而精神不能舒畅未可专以虗治冝清热助气用保元汤加橘红山栀黄芩门冬芍药茯苓
　　初热昏睡此其常候心受气于脾故也
　　合面卧及起卧不时此内有热也必多陷伏之患僵卧如尸呼之不应饮食不知此有毒伏在内神气皆脱非嗜卧乃死症也
　　起胀嗜卧声哑其喉舌必有疳蚀须急审之
　　既靥好睡昏迷此心血热也用桔梗前胡当归生地门冬山栀花粉人参黄茋白术逺志枣仁
　　收靥迟痂皮不脱而昏睡此邪退而正未复也乃脾倦也用调元清神汤或调元汤加麦冬合安神丸或一味枣仁汤
　　内有蕴热烦闷躁扰而不得眠又胃中不和则卧不安卫气不得入于隂则夜不眠胃实者用防黄散胃虗者用四君子汤加逺志枣仁桂圆或归脾汤便秘者用承气汤
　　治案
　　一痘后烦热喘胀溺赤便溏嗜卧此暑伤气分用清暑益气汤而愈
　　一痘后便溏食少嗜卧此脾胃虗也用六君子汤加木香枣仁而愈
　　调元清神汤
　　人参　黄茋　麦冬　归身　白术　陈皮　枣仁甘草　黄栢　大枣
　　安神丸
　　牛黄【五分】黄连　栀子【一钱五分】归身【二钱】猪心血为丸硃砂为衣
　　导赤散　治心有热邪昏睡自语醒时如醉错语人参　山栀　木通　生地　麦冬　甘草　茯神菖蒲　灯心













　　仁端録卷十一
<子部,医家类,仁端录>
　　钦定四库全书
　　仁端録卷十二
　　明　徐谦　撰
　　陈葵　删定
　　大小便闭及心沙红门
　　痘家小便欲其清而长大便欲其润而实则邪气不伏正气不病经曰小便数大便必鞭虽一二日不更衣无苦也若大小便俱不通则邪气内实三焦俱絶必目闭声哑肌肉黧黑而死故便秘者不救
　　气血流行则大便无滞苟因内热鬱结或因汗多或利小便太过以致津液枯涸不得滑润亦有血热血燥血虗不能传送于大肠而成秘结然宜分三部上焦热结则宜降气清凉用枳殻枳实赤芍黄芩黄连牛蒡葶苈中焦热结则宜行气活血用赤芍红花黄芩黄连连翘山查下焦热结则宜通导用大黄当归白芍甘草黄芩黄连或行导法
　　或因过汗过利小便而大便秘结者此表里泄液枯竭故大肠干燥未可妄行攻逐只宜滋润或蜜导等法大便秘而小便亦不利觉肚门有里急后重之势者此津液还入胃中大便将自行也略秘结者宜凉血以润之用当归芍药红花生地黄岑黄连麦冬枳实丹皮麻仁热秘者烦渇五心热腋下有汗腹胀用承气汤凉膈防大柴胡汤下之若痘干黑陷烦燥用牛李膏或百祥丸虗秘者不食呕青水靣青腹不胀里急用润肠汤猪脂汤或蜜导胆导法不可妄攻以致内陷
　　风秘者能食结块屎如栗下之甚澁用润肠汤猪脂汤加羌活
　　气秘者腹胀肠鸣腰脇疼痛用前方加枳殻
　　便秘而身热者用大柴胡汤
　　便秘而身不热者多服通齿防四顺饮紫草饮
　　初发热大便欲润若二三日不行急利之恐肠胃不通荣衞不行痘出转宻也起发后大便冝坚实如能食而大便常行者无害若四五日不行则热盛反蒸而湿其疮难靥亦宜防利之一云此血气成浆之后候因热而秘冝清毒活血便自通矣
　　六七日大便不通而烦闷作痛者毒盛也用消毒活血汤去人参黄茋加牛膝紫草当归煎成入生蜜服如仍不行方可加熟大黄及胆导法
　　八九日浆期内大便忽秘常欲去而不能急用归尾枳殻芝蔴紫草生地黄芩煎服即通翁仲仁三仁膏尤妙成脓之前三四日大便不行者用胆导法
　　痘后便秘由毒气并入大肠血液干枯而闭胀也用润肠汤三黄丸四顺饮三乙承气汤
　　小便秘澁心热移于小肠小肠热于膀胱膀胱为津液之府气化则能出故小便之行必得肺气下降而输化肺虽居上焦而实水之源痘疮火毒既炽则肺金受尅而气为壮火之所食肺失其下降之令则水源塞而传化之精液竭是以小便塞数故痘期小便数者病进矣亦有流毒入肺致生积痰而塞气道者不必利小便但清金降气用凉药以泄解其毒则小便自利防热者用导赤散四苓散热甚者用八正散辰砂六一散有血者八正散加瞿麦生地丹皮
　　有因血气弱不能传化须补中分其清浊则小便自利用补中益气汤
　　痘未出而小便秘澁者热甚乘肺也急解利之防其发惊热则生风也
　　痘已出而小便赤澁者下焦血热故也用四物汤加知母黄栢牛膝甘草
　　痘后热搐膀胱则小便赤澁用导赤散
　　毒入小肠则小便不通用五苓散导赤散
　　二便俱不通者热愈甚也用八正散通闗散
　　心失其血则血随毒激心通小肠渗于膀胱而溺血也或如黑豆汁蘓木水屋漏水名心沙红若阳毬肿胀者冝清心理脾肾颈肿胀者冝解毒祛火不痛者难治痛者易治用生地车前散痛加滑石山栀便秘加川芎苡仁吐衂血加炒黄连总要兼行气为主如八正散地骨汁鼠粘汤黄连解毒汤之类惟生地车前散之效最速
　　治案
　　一人十九歳标防便结至十二朝不行口干烦躁左尺脉浮大此隂肾不足而津液竭也用人参黄茋当归生地知母枸杞枳殻兎丝子而愈
　　一痘后食粽便结痛甚手足搦搐用大柴胡汤加神麴而愈
　　一痘后身热便秘此余毒结大肠也用解毒汤利之而愈
　　一痘后身热便燥此辛热耗津液用润燥汤而愈一十五嵗血热毒重大小便秘此燥屎结于粪门也故前后俱闭进汤药则小便愈急而不出用胆导法而通一痘正出而小便秘此气为火食也用导赤散加疎解药而愈
　　一痘后溺赤虗火炎烁肺金也用六味地黄丸加五味麦冬而愈
　　一泄防溺赤此隂阳不分也用五苓散加车前木通而愈
　　一儿隂阳分而小便少此脾肺虗也用补中益气汤加麦冬五味而愈
　　一痘后小便赤澁热在膀胱也用导赤散加竹叶山栀茯苓车前灯心而愈
　　一痘后小便不通有用五苓散而愈不利隂囊渐肿此隂虗而渗利之复损真隂也用六味地黄丸加肉桂车前又补中益气汤调理而愈
　　一脱痂后小腹胀小便不通有谓毒余小肠用分水解毒药愈胀此脾虗下陷也痘后无实症土坚则水清用人参大枣生姜而愈
　　大柴胡汤
　　柴胡　黄芩　白芍　枳殻　大黄
　　四顺饮
　　大黄　当归　白芍　甘草
　　紫草饮
　　紫草【二両】滚汤泡闷一时服
　　润肠汤
　　甘草　归尾　生地　麻仁　桃仁
　　效方
　　甘遂　甘草　银硃　食盐纸包煨红硏末蜜捣如枣大入肚门即通
　　八正散
　　赤苓　贝母　木通　滑石　扁蓄　车前　山栀甘草
　　効方
　　女人新梳头发烧存性毎用三厘吹入马口
　　生地车前散
　　犀角　木通　升麻　白芍　黄茋　紫草　地榆生地　车前　甘草
　　寒热门
　　火动则热火欝则寒寒极则热热极则寒此阳极生隂之理皆痘毒欲出不出故为寒热耳
　　痘未出一日间发寒热者气血与毒相攻气血旺而不受邪触也为实
　　痘未出前冝大热以逐其毒非热何能达表却乃头温足冷防不能尽发必致内攻此热不热也
　　出后寒热毒盛则为邪胜毒轻则为虗极痘旣出后冝表里和平长养气血以托毒成浆却乃往来不寕则气血煎熬不能拘收其毒一无出路甚有气泄血失之患此不当热而反热也冝辨之实者用升麻汤和解汤虗者用保元汤加肉桂助气血以逐其毒
