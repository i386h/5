<!-- { "loadSidebar": true } -->


　　仙传外科集验方 元 赵宜真

　　序

　　余少读书，尝闻先哲云：为人子者不可不知医。于是遇好方书，辄喜传录，累至数十帙。见有疾者，如切己身，常制药施与。一日，先君子训曰：施人以药，不若施人以方，则所济者广。从而有已验之方，必与乐善之士共。及冥栖方外，悉弃旧学，况经尘劫，煨烬无遗，仅《外科集验方》一帙，乃禾川杨清叟所编述，以授吴宁极。宁极之子有本以授西平善观李先生。先生以授于宜真者，其方简要，惜未版行，故独存之。昨来游金精福地，道经雩都，吾徒萧天倪凤冈，本西昌望族，自幼学道于紫阳观二十载，前尝从予游，亦能召风雨济旱涝。盖道缘深重，履践端恪之所致也。其师弟刘致柔顺川，数年间遍身苦疮疖，服荆煎汤、败毒散诸药俱不效。予因以外科方授之，用返魂汤未终剂而愈。天倪乃欣然捐己资绣梓，散施流通。其慧济之意如此，则雨 之应祷也。宜哉。虽然，予有故人曾害鼓椎风，往来寒热，数月伏枕，诸药不能疗，最后一医士诊之曰：虽成痼疾，而有客邪在少阳经未解，若曾服五积散则误矣。询之果然。因授小柴胡汤数服，寒热顿除，却用本科追风丸等药理其风证，而全瘳矣。夫杂病有方，伤寒有法，二者兼尽其道，乃为良医。若以大方、外科各专其一，正恐或有所误，而不自知，则又岂能全美乎。此外科论证处方，虽极其造理，校于诸方为独优，在圆机之士，临证之时，尤当加审焉。

　　洪武戊午九月朔日浚仪原阳子赵宜真序

　　医之为艺尚矣。自神农氏始尝百草，辩温凉寒热之性，以济民于夭枉，其功莫大焉。厥后扁鹊、华佗，最精于技，治疗之法，效验如神，惜其术不尽传。今之外科，乃其绪余也。外科之证，痈疽为甚。盖疽有阴阳虚实之不同，用药稍差，则立至殆。其次如疔疮、咽喉之属，尤易以杀人。世之工外科者，固为不少，求其能精，类不多见。浚仪原阳赵练师，以通儒名家，学于老氏，道行高洁，超迈辈流，处心切于济人，以平昔所获奇异方书，汇聚成帙，中经兵火散失，唯外科方仅存。戊午秋挟其书游金精，寓雩都之紫阳观。盖二十年前，尝以道法授其观之高士萧凤冈，今而重过，又能愈其徒刘顺川积年不治之疮疾。凤冈即欲版行，以广其扶危救急之意，而雩都谷邑，艰于得匠。因循至壬戌夏五月，而原阳仙化，遗命嘱其徒刘渊然终其志。渊然佩服不敢违，仍将所授秘方，总编为一卷。复遇釜江谢安达，慨然任其事，凡工匠供馈之费，悉出于己。其子允原、允恭能如父志，与一门少长互相赞美，诚可嘉尚。观原阳之自叙，与凤冈之捐资版行，其用心皆极其忠浓。然非渊然次第集录，则不能就一全书。渊然游心方外，屏绝俗纷，独拳拳笃于济人，信可谓贤矣。若非安达力为玉成，则凤冈虽欲广其传，亦不可得。安达岂不尤贤矣乎。是书之行，可以拯危急，利仓卒。使凡为人子者，皆得此书，可不陷于不孝。使凡为医者，皆得此书，可不堕于不仁。则仁人孝子之心具在此。吾乡前辈申齐刘先生本草单方序语也。予故为渊然诵之，庶几不负其编辑之勤也。

　　洪武阳复月庐陵友兰父吴有壬序

　　叙论痈疽发背第一

　　外科冠痈疽于杂病之先者，变故生于顷刻，性命悬于毫发故也。夫痈疽之名，虽有二十余证，而其要有二。何则？阴阳二证而已。发于阳者，为痈、为热、为实；发于阴者，为疽、为冷、为虚。故阳发，则皮薄、色赤、肿高，多有椒眼数十而痛。阴发，则皮浓、色淡、肿硬，状如牛颈之皮而不痛。又有阳中之阴，似热而非热，虽肿而实虚，若赤而不燥，欲痛而无脓，既浮而复消，外盛而内腐。阴中之阳，似冷而非冷，不肿而实，赤微而燥，有脓而痛，外虽不盛，而内实烦闷。阳中之阴，其人多肥，肉紧而内虚。阴中之阳，其人多瘦，肉缓而内实。而又有阳变而为阴者，草医凉剂之过也。阴变而为阳者，大方热药之骤也。然阳变阴者，其证多，犹可返于阳，故多生。阴变而阳者，其证少，不复能为阳矣，故多死。然间有生者，此医偶合于法，百中得一耳。所谓发者，积于中而发于外也。大抵人之一身，皆本于五脏；五脏之气，皆禀于胃气。胃为五脏之根本，故胃受谷，脾化之以生气。脾生肌肉，胃气传五脏而行血脉，以经络一身，而昼夜一周。虽痈疽有虚实寒热，皆由气郁而成。其因有三：内因，外因，不内外因。内因候于人迎。人迎者，左手关前一分也。外因候于气口，气口者，右手关前一分也。人迎气口之脉和平，则为不内外因也。其原有五：一天行时气；二七情内郁；三体虚外感；四身热搏于风冷；五食炙爆、饮法酒、服丹石等热毒。以此五者为邪气郁于胃中，胃气盛而体实，则邪气相搏而流注于经络，涩于所滞，血脉会聚，壅结而成痈。胃气弱而体虚，则邪气盛而宿于经络，凝涩流积，血脉不潮，内腐而成疽。故曰：外形如粟，中可容谷；外貌如钱，里可着拳；恶毒脓管，寸长深满；脓血交粘，用药可痊；臭秽无丝，血败气衰；阳绝阴盛，神仙难医。医之用药，当量人虚实，察病冷热，推其所因，究其所原，而后治之，使内外相应，不可一概而论。如病发于阳而极热，则当有顺其气，匀其血。气顺则阳气宣通而不滞，血匀则血脉流动而自散。盖气为阳，血为阴，阴阳调和，病者自安。外则用凉药而蠲之，热盛则血得凉而易散，不散，则热已痿而血凝于凉。此阳变为阴之渐，乃坏烂之根也。急归温凉以治之，解其外攻四围之血路，出其中间已成之脓毒，然后根据法以收其功也。如病发于阴而极冷，则内用平补之药，以宣其气，滋其血，助其元阳，从其脾胃，待其饮食进，精神回，然后顺气匀血如常法。外因热药，以潮会一身之气血，回死肌，拔毒瓦斯，然后用温药以散之。其极冷者，而又为凉药所误者，不得已于三建而回阳，则病必不出，再作，方为佳。此阴变为阳之候，更生之兆也。若内阳不回，外证不见，是为独阳绝阴，不可为矣。盖阳者气也，阴者血也；阳动则阴随，气运则血行；气不运而血死，血死则肌死，肌死则病死矣。冷证则用热药者，不过行其气血也。盖血气遇热则行，遇凉则止也。虽然，冷热之药用之固妙，尤当先乳香、豆粉救其心，护其膜。盖心为一身之主宰，膜为五脏之囊橐。病之初发，毒必上攻心胞络，故先呕逆而后痈疽，或先痈疽而后呕逆者，胞络根于心也。苟治之不早，则心主受毒。神无所舍，元气昏瞑矣。病之初发，毒必旁腑肌肉，苟治之不早，则毒瓦斯透膜。膜透则元气泄，脏腑失养，精神枯槁，脉坏绝矣。故病至盛而生者，内见五脏而膜完全者也。亦有至微而死者，肌肉未溃，而膜先透者也，此救心护膜所以为第一义欤。是方乃遇神仙秘授神圣工巧，不可具述，非寻常草医，一草一木、一针一刀之比，得其要者，宝之宝之。

　　服药通变方第二

　　荣卫返魂汤

　　（又名通顺散，又名何首乌散。）

　　何首乌（不犯铁） 当归 木通（去皮节） 赤芍药（炒） 白芷 茴香（炒） 土乌药（炒）

　　陈枳壳（麸炒。若恶心，姜汁炒） 甘草上方只此九味各等分，水、酒、汤使随证用之，水酒相半亦可。惟流注加独活。每服四钱。

　　病在上，食后服；病在下，食前服。

　　此一药，流注、痈疽、发背、伤折，非此不能效。至于救坏病、活死肌，弭患于未萌之前，拔根于既愈之后，中间君臣佐使，如四时五行更相迭旺，真神仙妙剂，随证加减，其效无穷。何则？此药大能顺气匀血故也。夫气阳也，血阴也。阳动则阴随，气运则血行；阳滞则阴凝，气弱则血死；血死则肌死，肌死则病未有不死者矣，必调其阳，和其阴，然后气血匀，二者不可偏废。只调阳不和阴，则气耗而血凝，肌必不活，如五香连翘之类是已。只和阴不调阳，则血旺而气弱，疾必再作，如内补十宣之类是已。然二药亦须参用之，不可执一为妙。此药扶植胃本，不伤元气，荡涤邪秽，自然顺通，不生变证，真仙剂也。用法开具于后：一、发背既久不愈，乃前医用凉药过也。凉药内伤其脾，外冰其血。脾主肌肉，脾土受伤，饮食必减，颜色痿瘁，肌肉不生；血为脉络，血一受冰，则气不旺，肌肉糜烂。故必理脾，脾健，肉自生。宜于此方中去木通，少用当归，倍加浓朴、陈皮。盛则用家传对金饮子，又盛则加白豆蔻之类为妙。

　　一、凡治流注，可加独活。流注者，气血凝滞，故气流而滞，则血注而凝。加此药者，可以动荡一身血脉，血脉既动，岂复有流注乎。

　　一、流注起于伤寒，伤寒表未尽，余毒流于四肢，经络涩于所滞，而后为流注也。如病尚有潮热，则里有寒邪未尽散。此方中可加升麻、苏叶。如服此而热不退，可加干葛。如有头疼加川芎，并用姜水煎。如无潮热，可用水酒相半煎，酒大能行血生气故也。气生血行，病愈可必然。流注须表者何也？所以推其因究其源，不忘病之根本也。寒邪既尽，表之太过则为冷流注，尤为难治，故宜略表为妙。表后第二节，宜服温平之药，乃十宣内补是已。如不效，第三节宜加附子，或服四桂散数服即止。温药亦不可多用，恐增痛苦，反成脓血不干。第四节仍归本方收效。然表未尽，则余毒附骨而为骨痈。夫流注者，伤寒之余毒。骨痈者，又流注之败证也。流注非伤寒之罪，乃医者表之未尽也。骨痈非流注之过，又庸医凉药之过也。庸医无识，心盲志聋，妄犹明见，虽知为骨痈，而治之无法，又复投之凉药，烈之毒刃，则毒瓦斯滞，凉药触铁器，则愈附骨而不能愈矣。不然，则人之骨何以有痈。骨而成痈，非药所治，故名附骨疽，又名白虎飞尸。留连周期，辗转数岁，冷毒朽骨，出尽自愈。其不愈者，至于终身有之，此皆失于初也。其骨腐者，多为副骨，尤或可痊。正骨腐则终身废疾。故脓白而清者，碎骨初脱，肉深难取；脓黄而浓者，碎骨将出，肉浅可取，宜以利刀取之。详在后章。此不过治骨痈之概耳。

　　又有病经数月，伤于刀刃，羸弱、拳挛、咳嗽、脓血、坏肉阴烂者，此皆冷极。阳弱阴盛，不可以唾红为热，宜以好附子加减治之。

　　又有毒自手脚头面而起，疼痛遍身，上至颈项经络所系去处，如疡 贯珠者，此为风湿流气之证，宜以加减小续命汤及独活寄生汤，与此方参错用之。

　　又有两膝痛起，以至遍身骨节皆痛，妇人类血风，男子类软风，此名风湿痹，又名 节，宜以附子八物汤加减用之。

