<!-- { "loadSidebar": true } -->
　　又曰。阳明病。反无汗而小便利。二三日。呕而咳。手足厥者。必苦头痛。若不咳不呕。手足不厥者。头不痛。常氏云。类要用小建中汤误也。可小柴胡汤。雍曰。手足厥者。宜小建中汤。

　　又曰。阳明病。但头眩。不恶寒。故能食而咳。其人必咽痛。若不咳者。咽不痛。常氏云。可服茯苓甘草白术生姜汤。（未见方）咽痛者。宜桔梗汤。

　　又曰。阳明病。无汗。小便不利。心中懊 者。身必发黄。常氏云。可茵陈蒿汤调五苓散。

　　又曰。阳明病。被火。额上微汗出。而小便不利者。必发黄。常氏云。可与茵陈蒿汤调五苓散。

　　又曰。阳明病。脉浮而紧者。必潮热。发作有时。但浮者。必盗汗出。常氏云。可与柴胡桂枝汤。

　　又曰。阳明病。口燥。但欲漱水不欲咽者。此必衄。常氏云。可黄芩芍药地黄汤。（当作黄芩芍药甘草汤此句后增非郭氏语）

　　又曰。阳明病。本自汗出。医更重发汗。病已瘥。尚微烦不了了者。此大便必硬故也。以亡津液。胃中干燥。故令大便硬。当问其小便日几行。若本小便日三四行。今日再行。故知大便不久出。今为小便数少。以津液当还入胃中。故知不久必大便也。

　　又曰。伤寒呕多。虽有阳明证。不可攻之。常云。可小柴胡汤。

　　又曰。阳明病。心下硬满者。不可攻之。攻之。利遂不止者死。利止者愈。常氏云。未攻者。可与生姜泻心汤。利不止者。四逆汤。

　　又曰。阳明病。面合赤色。不可攻之。必发热色黄。小便不利也。

　　常氏云。可五苓散。雍曰。既不可攻。则调胃承气不可用。但煎茵陈蒿汤调五苓散服之。

　　又曰。阳明病。不吐不下。心烦者。可与调胃承气汤。

　　又曰。阳明病。脉迟。虽汗出。不恶寒者。其身必重。短气。腹满而喘。有潮热者。此外欲解。可攻里也。手足 然汗出者。此大便已硬也。大承气汤主之。若汗多。微发热恶寒者。外未解也。其热不潮。

　　未可与承气汤。若腹大满不通者。可与小承气汤微和胃气。勿令大泄下。

　　又曰。阳明病。潮热。大便微硬者。可与大承气汤。不硬者。不可与之。若不大便六七日。恐有燥屎。欲知之法。少与小承气汤。汤入腹中。转失气者。此有燥屎也。乃可攻之。若不转失气者。此但初头硬。后必溏。不可攻之。攻之必胀满不能食也。欲饮水者。与水则哕。

　　其后发热者。必大便复硬而少也。以小承气汤和之。不转失气者。慎不可攻也。

　　又曰。夫实则谵语。虚则郑声。郑声者。重语也。直视谵语。喘满者死。下利者亦死。

　　又曰。发汗多。若重发汗者。亡其阳。谵语。脉短者死。脉自和者不死。

　　又曰。伤寒。若吐若下后。不解。不大便五六日上至十余日。日晡所发潮热。不恶寒。独语如见鬼状。若剧者。发则不识人。循衣摸床。惕而不安。微喘直视。脉弦者生。涩者死。微者但发热谵语者。大承气汤主之。若一服利。止后服。

　　又曰。阳明病。其人多汗。以津液外出。胃中燥。大便必硬。硬则谵语。小承气汤主之。若一服谵语止者。更莫复服。

　　又曰。阳明病。谵语。发潮热。脉滑而疾者。小承气汤主之。因与承气汤一升。腹中转失气者。更服一升。若不转失气者。勿更与之。

　　明日又不大便。脉反微涩者。里虚也。为难治。不可更与承气汤也。

　　常氏云。可用黄 人参建中汤。

　　又曰。阳明病。谵语。有潮热。反不能食者。胃中必有燥屎五六枚也。若能食者。但硬耳。宜大承气汤下之。

　　又曰。阳明病。下血谵语者。此为热入血室。但头汗出者。刺期门。随其实而泻之。 然汗出则愈。雍曰。此是妇人证。

　　又曰。汗出谵语者。以有燥屎在胃中。此为风也。须下之。过经乃可下之。下之若早。语言必乱。以表虚里实故也。下之则愈。宜大承气汤。

　　又曰。伤寒四五曰。脉沉而喘满。沉为在里。而反发其汗。津液越出。大便为难。表虚里实。久则谵语。常氏云。喘满无大热者。可麻黄杏仁甘草石膏汤。里实谵语者。调胃承气汤。

　　又曰。三阳合病。腹满身重。难以转侧。口不仁面垢。谵语遗尿。

　　发汗则谵语。下之则额上生汗。手足逆冷。若自汗出者。白虎汤主之。（庞氏在少阳证）

　　又曰。二阳并病。太阳证罢。但发潮热。手足 汗出。大便难而谵语者。下之则愈。宜大承气汤。

　　又曰。阳明病。脉浮而紧。咽燥口苦。腹满而喘。发热汗出。不恶寒。反恶热。身重。若发汗则躁。心愦愦。反谵语。若加烧针。必怵惕烦躁。不得眠。若下之。则胃中空虚。客气动膈。心中懊 。舌上苔者。栀子豉汤主之。（庞氏云。脉浮紧。当无汗。反有汗。咽燥腹满恶热。法当下之。而反脉浮紧。不可下。此恐变风湿。宜细详之。）

　　又曰。若渴欲饮水。口干舌燥者。白虎加人参汤主之。

　　又曰。若脉浮发热。渴欲饮水。小便不利者。猪苓汤主之。

　　又曰。阳明病。汗出多而渴者。不可与猪苓汤。以汗多。胃中燥。

　　猪苓汤复利其小便故也。常氏云。可与白虎加人参汤。雍曰。宜柴胡桂枝汤和营卫。通津液也。

　　又曰。脉浮而迟。表热里寒。下利清谷者。四逆汤主之。

　　又曰。若胃中虚冷。不能食者。饮水则哕。常氏云。可温中汤。

　　（金匮方二物）

　　又曰。脉浮发热。口干鼻燥。能食者则衄。常氏云。可黄芩汤。

　　又曰。阳明病。下之。其外有热。手足温。不结胸。心中懊 。饥不能食。但头汗出者。栀子豉汤主之。

　　又曰。阳阴病。发潮热。大便溏。小便自可。胸胁满不去者。与小柴胡汤主之。

　　又曰。阳明病。胁下硬满。不大便而呕。舌上白苔者。可与小柴胡汤。上焦得通。津液得下。胃气因和。身 然而汗出解也。

　　又曰。阳明中风。脉弦浮大而短气。腹都满。胁下及心痛。久按之。气不通。鼻干不得汗。嗜卧。一身及目悉黄。小便难。有潮热。时时哕。耳前后肿。刺之小瘥。外不解。病过十日。脉续浮者。与小柴胡汤。

　　又曰。脉但浮。无余证者。与麻黄汤。若不尿。腹满加哕者。不治。雍曰。千金通续前证为一证。似当理。

　　又曰。阳明病。自汗出。若发汗。小便自利者。此为津液内竭。虽硬不可攻之。当须自欲大便。宜蜜煎导而通之。若土瓜根及大猪胆汁。皆可为导。

　　又曰。阳明病。脉迟。汗出多。微恶寒者。表未解也。可发汗。宜桂枝汤。

　　又曰。阳明病。脉浮。无汗而喘者。发汗则愈。宜麻黄汤。

　　又曰。阳明病。发热汗出。此为热越。不能发黄也。但头汗出。身无汗。剂颈而还。小便不利。渴饮水浆者。此为瘀热在里。身必发黄。

　　茵陈蒿汤主之。

　　又曰。阳明证。其人喜忘者。必有蓄血。所以然者。本有久瘀血。

　　故令喜忘。屎虽硬。大便反易。其色必黑。宜抵当汤下之。

　　又曰。阳明病。下之。心中懊 而烦。胃中有燥屎者。可攻。腹微满。初头硬。后必溏。不可攻之。若有燥屎者。宜大承气汤。

　　又曰。病患不大便五六日。绕脐痛。烦躁。发作有时者。此有燥屎。故使不大便也。常氏云。可小承气汤。

　　又曰。病患烦热。汗出则解。又如疟状。日晡所发热者。属阳明也。脉实者。宜下之。脉浮虚者。宜发汗。下之。与大承气汤。发汗。宜桂枝汤。

　　又曰。大下后。六七日不大便。烦不解。腹满痛者。此有燥屎也。

　　所以然者。本有宿食故也。宜大承气汤。

　　又曰。病患小便不利。大便乍难乍易。时有微热。喘冒不能卧者。有燥屎也。宜大承气汤。

　　又曰。食谷欲呕者。属阳明也。吴茱萸汤主之。得汤反剧者。属上焦也。常氏云。可桔皮汤。（类要云。橘皮一两。甘草一两。生姜四两。人参三两。为末。水煎服。）

　　又曰。太阳病。寸缓。关浮。尺弱。其人发热汗出。复恶寒。不呕。

　　但心下痞者。此以医下之也。如其不下者。病患不恶寒而渴者。此转属阳明也。小便数者。大便必硬。不更衣十日。无所苦也。渴欲饮水者。少少与之。但以法救之。渴者。宜五苓散。

　　又曰。阳脉微而汗出少者。为自和也。汗出多者为太过。阳脉实。因发其汗。出多者。亦为太过。太过为阳绝于里。亡津液。大便因硬也。常氏云。可与小柴胡汤和其津液。如便益坚。可调胃承气汤。

　　雍曰。通津液。用柴胡桂枝汤尤稳。如不得已。至用承气汤。防下后变作狐惑。宜小小通之。

　　又曰。脉浮而芤。浮为阳。芤为阴。浮芤相搏。胃气生热。其阳则绝。常氏云。可柴胡汤。

　　又曰。趺阳脉浮而涩。浮则胃气强。涩则小便数。浮涩相搏。大便则硬。其脾为约。麻仁丸主之。

　　又曰。太阳病三日。发汗不解。蒸蒸发热者。属胃也。调胃承气汤主之。

　　又曰。伤寒吐后。腹胀满者。与调胃承气汤。

　　又曰。太阳病。若吐若下若发汗后。微烦。小便数。大便因硬者。

　　与小承气汤和之愈。

　　又曰。得病二三日。脉弱。无太阳柴胡证。烦躁。心下硬。至四五日。虽能食。以小承气汤少少与微和之。令小安。至六日。与承气汤一升。若不大便六七日。小便少者。虽不能食。但初头硬。后必溏。未定成硬。攻之必溏。须小便利。屎定硬。乃可攻之。宜大承气汤。

　　又曰。伤寒六七日。（千金作七八日）目中不了了。睛不和。无表里证。大便难。身微热者。此为实也。急下之。宜大承气汤。

　　又曰。阳明病。发热。汗多者。急下之。宜大承气汤。（一云大柴胡汤）

　　又曰。发汗不解。腹满痛者。急下之。宜大承气汤。

　　又曰。腹满不减。减不足言。当下之。宜大承气汤。

　　又曰。阳明少阳合病。必下利。其脉不负者顺也。负者失也。互相克贼。名为负也。

　　又曰。脉滑而数者。有宿食也。当下之。宜大承气汤。雍曰。此本文与前证相连。恐是合病脉滑数者。更详之。

　　又曰。病患无表里证。发热七八日。虽脉浮数者。可下之。假令已下。脉数不解。合热则消谷善饥。至六七日不大便者。有瘀血也。

　　宜抵当汤。

　　又曰。若脉数不解。而下不止。必协热而便脓血也。常氏云。可白头翁汤。千金方通前证合为一证。

