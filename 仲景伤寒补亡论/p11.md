<!-- { "loadSidebar": true } -->
　　又曰。伤寒发汗已。身目为黄。所以然者。以寒湿在里。不解故也。以为不可下也。于寒湿中求之。常氏云。可五苓散。

　　又曰。伤寒七八日。身黄如桔子色。小便不利。腹微满者。茵陈蒿汤主之。

　　又曰。伤寒。身黄发热。栀子柏皮汤主之。

　　又曰。伤寒。瘀热在里。身必发黄。麻黄连轺赤小豆汤主之。

　　卷六

　　少阳经证治十一条

　　仲景曰。脉尺寸俱弦者。少阳受病也。当三四日发。其脉循胁。络于耳。故胸胁痛而耳聋。三阳皆受病。未入于府者。可汗而已。

　　又曰。少阳之为病。口苦咽干目眩也。

　　又曰。少阳中风。两耳无所闻。目赤。胸中满而烦者。不可吐下。

　　吐下则悸而惊。庞氏云。可小柴胡汤。常氏云。吐下惊而悸者。可桂枝去芍药加龙骨牡蛎汤。雍曰。此证当服柴胡加龙骨牡蛎汤。用桂枝非也。

　　又曰。伤寒脉弦细。头痛发热者。属少阳。少阳不可发汗。发汗则谵语。此属胃。胃和则愈。胃不和则烦而悸。（一作躁）庞氏云。多少阳者宜调胃承气汤。此属少阳阳明证。少阳宜和表。鲜有汗证。仲景少阳和表。宜小柴胡汤。

　　又曰。本太阳病不解。转入少阳。胁下硬满。干呕不能食。往来寒热。尚未吐下。脉沉紧者。与小柴胡汤。庞氏云。脉紧者。与小柴胡加牡蛎汤。

　　又曰。若已吐下发汗温针。 语。柴胡汤证罢。此为坏病。知犯何逆。以法治之。庞氏曰。犯何逆。犯四温病。坏病也。雍曰。千金方通前合为一证。则小柴胡首尾备见为当。温针谵语。亦宜桂枝甘草龙骨牡蛎汤。

　　又曰。三阳合病。脉浮大。上关上。但欲眠睡。目合则汗。常氏云。可柴胡桂枝汤。庞氏云。不言弦者。隐于长大也。

　　又曰。伤寒六七日。无大热。其人躁烦者。此为阳去入阴故也。

　　常氏云。可八石散、茯苓汤。庞氏云。四五日或七八日。

　　又云。伤寒三日。三阳为尽。三阴当受邪。其人反能食而不呕。

　　此为三阴不受邪也。庞氏云。病到阴。必吐利也。

　　又曰。伤寒三日。少阳脉小者。欲已也。庞氏云。谓小而平匀也。

　　又曰。少阳病欲解时。从寅至辰上。

　　卷七

　　太阴经证治十条

　　仲景曰。脉尺寸俱沉细者。太阴受病也。当四五日发。以其脉布胃中。络于嗌。故腹满而嗌干。庞氏云。宜大承气汤下之。雍谓更当详证而后可下。此即仲景辨太阴之说也。未可遽下。

　　又曰。太阴之为病。腹满而吐。食不下。自利益甚。时腹自痛。若下之。必胸下结硬。雍曰。若太阴本证。脏寒自利不渴。当根据仲景温之以四逆辈。若本太阳病。因误下腹痛。转属太阴者。根据仲景用桂枝加芍药汤。以太阳误下。表证未解也。

　　又曰。太阴中风。四肢烦疼。阳微阴涩而长者。为欲愈。

　　又曰。太阴病欲解时。从亥至丑上。

　　又曰。太阴病。脉浮者。可发汗。宜桂枝汤。

　　又曰。自利不渴者。属太阴。以其脏有寒故也。当温之。宜服四逆辈。

　　又曰。伤寒三日。太阳脉弱。至四日。太阴脉大。庞氏云。脉大而胸满多痰者。可吐之。无此证者。宜汗之。雍曰。吐用瓜蒂散。汗用桂枝汤。仍须脉浮。则可汗也。

　　又曰。伤寒脉浮而缓。（庞氏云亦大之类）手足自温者。系在太阴。太阴当发身黄。（庞氏云。小便不利者。必发黄。以五苓散加茵陈主之。）若小便自利者。不能发黄。至七八日。虽暴烦下利。日十余行。必自止。以脾家实。腐秽当去故也。庞氏云。可类要四味桔皮汤。

　　又曰。本太阳病。医反下之。因而腹满时痛者。属太阴也。桂枝加芍药汤主之。大实痛者。桂枝加大黄汤主之。

　　又曰。太阴为病。脉弱。其人续自便利。设当行大黄芍药者。宜减之。以其人胃气弱。易动故也。校正云。下利者。先煎芍药二沸。雍曰。以脉弱。故知胃气弱也。

　　卷七

　　少阴经证治四十七条

　　仲景曰。脉尺寸俱沉者。少阴受病也。当五六日发。以其脉贯肾。络于肺。系舌本。故口燥舌干而渴。庞氏云。宜大承气汤。雍曰未可也。更宜详余证。可下则下之。

　　又曰。少阴之为病。脉微细。但欲寐也。

　　又曰。少阴病。欲吐不吐。心烦。但欲寐。五六日。自利而渴者。

　　属少阴也。虚故引水自救。若小便色白者。少阴病形悉具。小便白者。以下焦虚。有寒。不能制水。故令色白也。常氏云。可四逆汤、甘草干姜汤。（金匮方）

　　又曰。病患脉阴阳俱紧。反汗出者。亡阳也。此属少阴。法当咽痛而复吐利。常氏云。可猪肤汤。雍曰。少阴有伏气。病亦如伤寒。法先咽痛。次必下利。与前证相似。古人谓之肾伤寒。其病轻。不传经。

　　治法不可同。咽痛则半夏桂枝甘草汤。下利用四逆汤。二三日即愈。

　　又曰。少阴病。咳而下利。谵语者。被火气劫故也。小便必难。以强责少阴汗也。常氏云。桂枝去芍药加蜀漆龙骨牡蛎救逆汤以救火逆。猪苓汤、五苓散以通小便。

　　又曰。少阴病。脉细沉数。病为在里。不可发汗。

　　又曰。少阴病。脉微。不可发汗。亡阳故也。阳已虚。尺脉弱涩者。复不可下之。雍曰。可附子汤。

　　又曰。少阴病。脉紧。至七八日。自下利。脉暴微。手足反温。脉紧反去者。为欲解也。虽烦下利。必自愈。

　　又曰。少阴病下利。若利自止。恶寒而蜷卧。手足温者。可治。常氏云。可当归四逆汤。

　　又曰。少阴病。恶寒而蜷。时自烦。欲去衣被者。可治。常氏云。

　　吴茱萸汤。雍曰。凡少阴病。烦躁者。不可下。先服吴茱萸汤。以烦躁非实热。且手足多逆冷也。

　　又曰。少阴中风。脉阳微阴浮者。为欲愈。

　　又曰。少阴病欲解时。从子至寅上。

　　又曰。少阴病。吐利。手足不逆冷。反发热者。不死。脉不至者。

　　灸少阴七壮。常氏云。少阴。太溪穴也。庞氏云。言发热者。谓其身发热也。太溪穴。在内踝后跟骨上动脉陷中。

　　又曰。少阴病八九日。一身手足尽热者。以热在膀胱。必便血也。常氏云。可桃仁承气汤、芍药地黄汤。（未见方）

　　又曰。少阴病。但厥无汗。而强发之。必动其血。未知从何道出。

　　或从口鼻。或从目出。是名下厥上竭。为难治。常氏云。可芍药地黄汤。雍曰。仍灸太溪。三阴交。及涌泉穴。

　　又曰。少阴病。恶寒。身蜷而利。手足逆冷者。不治。雍曰。灸太溪等穴。仍服四逆汤。

　　又曰。少阴病。吐利躁烦。四逆者死。庞氏云。烦躁者。内烦躁也。与吴茱萸汤。正宜细审其生死也。

　　又曰。凡少阴四逆者。宜温之。

　　雍曰。此正仲景吴茱萸汤证。不当不治。仍灸太溪。

　　又曰。少阴病。下利止而头眩。时时自冒者死。庞氏云。此当是少阳冒昧。汗 然出。脉匀小浮者。少阴无眩冒之证。雍日。千金翼作少阴。

　　又曰。少阴病。四逆恶寒而身蜷。脉不至。不烦而躁者死。（千金翼同。一作吐利而躁逆者死。）庞氏详定云。吐利烦躁者死。雍曰。吐利烦躁四逆者死。已见前证。不应重出。此正谓不烦而躁。属利证也。更宜吴茱萸汤、当归四逆加吴茱萸汤。仍灸太溪穴。

　　又曰。少阴病。六七日。息高者死。

　　又曰。少阴病。脉微细沉。但欲卧。汗出不烦。自欲吐。至五六日自利。复烦躁。不得卧寐者死。

　　又曰。少阴病。始得之。反发热。脉沉者。麻黄附子细辛汤主之。

　　庞氏曰。少阴病脉沉。不知何沉也。且沉紧发汗则动经。沉数为病在里。不可发汗。此脉或沉而濡。或沉而微。是表中寒而里不消。脉应里而发在表。故以细辛之药温散而取汗也。

　　又曰。少阴病。得之二三日。麻黄附子甘草汤微发汗。以二三日无里证。故微发汗也。庞氏曰。谓初得病二三日。常见少阴证无阳者。须发小汗也。

　　又曰。少阴病。得之二三日以上。心中烦。不得卧。黄连阿胶汤主之。

　　又曰。少阴病。得之一二日。口中和。其背恶寒者。当灸之。附子汤主之。常氏云。当灸膈俞关元穴。背俞第三行。雍曰。此有漏字。当是灸膈俞及关元穴也。膈俞是背俞第二行穴。

　　又曰。少阴病。身体痛。手足寒。骨节痛。脉沉者。附子汤主之。

　　又曰。少阴病。下利便脓血者。桃花汤主之。

　　又曰。少阴病。二三日至四五日。腹痛。小便不利。下利不止。便脓血者。桃花汤主之。

　　又曰。少阴病。下利便脓血者。可刺。常云。刺幽门交信。雍曰。

　　宜灸。

　　又曰。少阴病。吐利。手足厥冷。烦躁欲死者。吴茱萸汤主之。雍曰。凡少阴病。四逆而烦躁者。未问其余证。先宜服吴茱萸汤。四逆而无烦躁证者。先宜服四逆汤。四逆下利脉不出者。先宜服通脉四逆汤。此三者。治少阴证大要药也。

　　又曰。少阴病。下利咽痛。胸满心烦者。猪肤汤主之。

　　又曰。少阴病二三日。咽痛者。可与甘草汤。不瘥者。与桔梗汤。庞氏云。半夏散亦主之。

　　又曰。少阴病。咽中痛。半夏散及汤主之。

　　又曰。少阴病。咽中伤生疮。不能语言。声不出者。苦酒汤主之。

　　又曰。少阴病。下利。白通汤主之。

　　又曰。少阴病。下利脉微者。与白通汤。利不止。厥逆无脉。干呕烦者。白通加猪胆汁汤主之。服汤。脉暴出者死。

　　微续者生。

　　又曰。少阴病。二三日不已。至四五日。腹痛。小便不利。四肢沉重疼痛。自下利者。此为有水气。其人或咳。或小便利。或下利。或呕者。真武汤主之。雍曰。真武汤不愈者。小青龙汤。

　　又曰。少阴病。下利清谷。里寒外热。手足厥逆。脉微欲绝。身反不恶寒。其人面赤色。或腹痛。或干呕。或咽痛。

　　或利止脉不出者。通脉四逆汤主之。

　　又曰。少阴病。四逆。其人或咳。或悸。或小便不利。或腹中痛。或泄利下重者。四逆散主之。

　　又曰。少阴病。下利六七日。咳而呕渴。心烦不得眠者。猪苓汤主之。

　　又曰。少阴病。得之二三日。口燥咽干者。急下之。宜大承气汤。

　　又曰。少阴病。自利清水。色纯青。心下必痛。口干燥者。急下之。宜大承气汤。（一法用大柴胡）雍曰。惟口干燥一证见热。更当细详其余证。方敢用。

　　又曰。少阴病六七日。腹胀不大便者。急下之。宜大承气汤。

