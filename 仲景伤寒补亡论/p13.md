<!-- { "loadSidebar": true } -->
　　又曰。下利脉沉而迟。其人面少赤。身有微热。下利清谷者。必郁冒。汗出而解。病患必微厥。所以然者。其面戴阳。下虚故也。雍曰。不解。宜通脉四逆汤少与之。其人下利清谷。里寒外热。正通脉四逆证也。

　　又曰。下利。脉数而渴者。令自愈。设不瘥。必圊脓血。以有热故也。常氏云。可黄芩汤。

　　又曰。下利后脉绝。手足厥冷。 时脉还。手足温者生。脉不还者死。雍曰。宜通脉四逆汤。

　　又曰。伤寒下利。日十余行。脉反实者死。

　　又曰。下利清谷。里寒外热。汗出而厥者。通脉四逆汤主之。

　　又曰。热利下重者。白头翁汤主之。

　　又曰。下利欲饮水者。以有热故也。白头翁汤主之。

　　又曰。下利腹胀满。身体疼痛者。先温其里。乃攻其表。温里宜四逆汤。攻表宜桂枝汤。

　　又曰。下利谵语者。有燥屎也。宜小承气汤。

　　又曰。下利后更烦。按之心下濡者。为虚烦也。宜栀子豉汤。

　　又曰。呕家有痈脓者。不可治呕。脓尽自愈。

　　又曰。呕而脉弱。小便复利。身有微热。见厥者难治。四逆汤主之。

　　又曰。干呕。吐涎沫。头痛者。吴茱萸汤主之。

　　又曰。呕而发热者。小柴胡汤主之。

　　又曰。伤寒大吐大下之。极虚。复极汗出者。以其人外气怫郁。

　　复与之水。以发其汗。因得哕。所以然者。胃中寒冷故也。常氏云。可吴茱萸汤。

　　又曰。伤寒哕而腹满。视其前后。知何部不利。利之则愈。常氏云。前部不利。猪苓汤。后部不利。调胃承气汤。雍曰。哕者胃中有寒。不宜更服调胃承气汤。先宜服半夏生姜汤。腹满如故。后部不利者。小承气汤微和之。

　　庞氏曰。三阳皆有合病。凡十四证。唯三阴无合病。

　　卷八

　　不可发汗四十条

　　伤寒本论曰。夫以为疾病至急。仓卒寻按。要者难得。故重集诸可与不可方治。比之三阴三阳篇中。此易见也。又时有不止是三阴三阳。出在诸可与不可中也。

　　仲景曰。少阴病。脉细沉数。病为在里。不可发汗。

　　又曰。太阳病。脉浮紧者。法当身疼痛。宜以汗解之。假令尺中迟者。不可发汗。何以知之。以营气不足。血少故也。庞氏云。前阳明病脉迟。汗出多。微恶寒。宜桂枝汤。不责营不足。盖尺脉长大而迟。

　　此必软紧而迟。不可汗。宜小建中汤。雍曰。桂枝本为解肌。不动经。

　　故前阳明证中用之。麻黄则发汗动经也。常氏云。可小柴胡汤。雍曰。伤寒阳脉涩。阴脉弦。法当腹中急痛。先与小建中汤。不瘥。与小柴胡汤。二药可相须用也。故庞氏又曰。凡脉紧病。必无汗。唯濡而紧。必有汗。勿误行桂枝。宜建中汤也。

　　又曰。少阴病脉微。不可发汗。亡阳故也。（一作濡而微弱）庞氏曰。汗则厥而烦躁不得眠。常氏云。可附子汤。

　　又曰。脉濡而弱。弱反在关。濡反在巅。微反在上。涩反在下。微则阳气不足。涩则无血。阳气反微。中风汗出而反躁烦。涩则无血。

　　厥而且寒。阳微发汗。躁不得眠。雍曰。宜与小建中汤。

　　又曰。动气在右。不可发汗。发汗则衄而渴。心苦烦。饮则吐水。

　　庞氏曰。动气者。谓心腹中虚气动。若误汗者。先服五苓散一服。次服竹叶汤。朱氏曰。凡脉濡弱。不可发汗。诸动气在心腹上下左右。

　　不可发汗。诸脉动数微弱。不可发汗。皆宜小建中汤。烦躁者。宜竹叶汤。雍曰。诸动气不可发汗者。皆宜茯苓桂枝甘草大枣汤。

　　又曰。动气在左。不可发汗。发汗则头眩。汗不止。筋惕肉 。庞氏曰。此为逆。难治。先服茯苓白术散。汗止。续与小建中汤。朱氏同。雍曰。汗不止。筋惕肉 者。皆亡失津液证。不可茯苓汤也。

　　又曰。动气在上。不可发汗。发汗则气上卫。正在心端。庞氏云。

　　李根汤主之。朱氏同。常氏云。可奔豚汤。

　　又曰。动气在下。不可发汗。发汗则无汗。心中大烦。骨节苦疼。

　　目运恶寒。食则反吐。谷不得前。（一云谷不消化）庞氏云。先服大橘皮汤。得吐止。服小建中汤。朱氏同。常氏云。可柴胡桂枝汤、茯苓汤、小半夏汤。雍曰。大橘皮汤、茯苓汤、小半夏汤。皆可用以止吐。吐止而心中烦。骨节疼。恶寒证不去者。服柴胡桂枝汤。后服小建中汤。

　　又曰。咽中闭塞。不可发汗。发汗则吐血。气欲绝。手足厥冷。欲得蜷卧。不能自温。庞氏云。甘草干姜汤主之。常氏曰。咽中闭塞。可小柴胡汤。设经发汗吐血者。柏叶艾叶汤。（金匮方）气微厥逆蜷卧者。可当归四逆汤。

　　又曰。诸脉得数动微弱者。不可发汗。发汗则大便难。腹中干。

　　（一云大便难胞中干）胃燥而烦。其形相象。根本异源。雍曰。宜小建中汤。

　　又曰。脉濡而弱。弱反在关。濡反在巅。弦反在上。微反在下。弦为阳运。微为阴寒。上实下虚。意欲得温。微弦为虚。不可发汗。发汗则寒 不能自还。常氏云。可当归四逆汤。

　　又曰。咳者则剧。数吐涎沫。咽中必干。小便不利。心中饥烦。

　　时而发。其形似疟。有寒无热。虚而寒 。咳而发汗。蜷而苦满。腹中复坚。（一作蜷而心痛）常氏云。可柴胡干姜桂枝汤、小青龙汤、理中丸。雍曰。脉经以上二证合而为一。雍谓自咳者之下。为咳者剧证。咳者之上。为不咳未剧之证。二证之脉。皆濡而弱也。咳证里寒多。宜小建中汤、理中丸、附子汤微温之。

　　又曰。厥脉紧。不可发汗。发汗则声乱咽嘶。舌萎。声不得前。雍曰。厥阴经紧。则引舌与卵。故舌卷而囊缩。若缓。则舌萎声不得前。

　　故厥脉紧者。不可发汗。恐其脉缓也。厥脉紧者。宜四逆汤。缓者。宜小建中汤。或言宜白虎、小柴胡。皆不可用。

　　又曰。诸逆发汗。病微者难瘥。剧者言乱。目眩者死。（一云谵语目眩精乱者死）命将难全。

　　又曰。太阳病得之八九日。如疟状。发热恶寒。热多寒少。其人不呕。清便欲自可。一日二三度发。脉微缓者。为欲愈也。脉微而恶寒者。此阴阳俱虚。不可更发汗也。常氏云。可小柴胡汤。雍曰。亦宜先服小建中汤。

　　又曰。太阳病。发热恶寒。热多寒少。（千金翼云寒多热少）脉微弱者。此无阳也。不可发汗。常氏云。可小柴胡汤。雍曰。亦宜甘草干姜汤。

　　又曰。咽喉干燥者。不可发汗。常氏云。可小柴胡汤。

　　又曰。亡血家。不可发汗。发汗则寒 而振。常氏云。可小柴胡加芍药地黄汤。

　　又曰。衄家不可发汗。汗出必额上陷。脉紧急。目直视。不能 。

　　不得眠。常氏云。可犀角地黄汤。

　　又曰。汗家重发汗。必恍惚心乱。小便已。阴疼。宜禹余粮丸。

　　（本阙方）常氏云。只取一味禹余粮石。火 末服之亦可。雍曰。禹余粮不用石壳。此火 末服则是壳也。

　　又曰。淋家不可发汗。发汗必便血。常氏云。可猪苓汤、芍药地黄汤。

　　又曰。疮家虽身疼痛。不可发汗。汗出则 。常氏云。可小柴胡汤。 者。葛根桂枝汤。雍曰。更详治 门中。

　　又曰。下利清谷。不可发汗。汗出必胀满。雍曰。宜温其里。后随证治之。

　　又曰。咳而小便利。若失小便者。不可发汗。汗出则四肢厥而逆。雍曰。设误发汗。宜甘草干姜汤、当归四逆汤。

　　又曰。伤寒一二日至四五日厥者。必发热。前厥者后必热。厥深者热亦深。厥微者热亦微。厥应下之。而反发汗。必口伤烂赤。雍曰。

　　已见厥阴卷中厥论并问。

　　又曰。伤寒脉弦细。头痛发热者。属少阳。少阳不可发汗。常氏云。可小柴胡汤。

　　又曰。伤寒头痛。翕翕发热。形象中风。常微汗出。自呕者。下之益烦。心中懊 如饥。发汗则致 。身强难以屈伸。熏之则发黄。不得小便。灸则发咳唾。常氏云。可小柴胡汤、桂枝加葛根汤、茵陈蒿汤、小青龙汤。雍曰。各随证用之。头痛发热汗出。即小柴胡汤。心烦喜呕。亦柴胡。 而身强。用桂枝加葛根汤。不得小便而咳唾。则小青龙汤。熏之发黄。则茵陈蒿汤也。

　　又曰。太阳与少阳并病。头项强痛。或眩冒。时如结胸。心下痞硬者。不可发汗。当刺大椎第一间肺俞肝俞。发汗则谵语脉弦。五六日语不止。当刺期门。

　　又曰。太阳发汗。因致 。雍曰。前本病云。太阳病发汗太多。因致。

　　又曰。少阴病。咳而下利。谵语者。此被火气劫故也。小便必难。

　　以强责少阴汗也。常氏云。可桂枝去芍药加蜀漆牡蛎龙骨救逆汤。

　　小便难者。五苓散。

　　又曰。少阴病。但厥无汗。而强发之。必动其血。未知从何道出。

　　或从口鼻。或从目出者。是名下厥上竭。为难治。常氏云。可芍药地黄汤。雍曰。仍灸三阴交涌泉二穴。三阴交难取。涌泉尤奇。

　　王叔和曰。冬时发其汗。必吐利。口中烂。生疮。（千金翼同）

　　又曰。汗出多热。发其汗亦坚。雍曰。坚字宜作 。前有云。发汗太多。因致 也。

　　又曰。病患脉数。数为热。当消谷引食而反吐者。以医发其汗。

　　令阳气微。膈气虚。脉乃数也。数为客热。不能消谷。胃中虚冷。故令吐也。常氏云。可与小半夏汤、温中汤。

　　又曰。伤寒四五日。其脉沉。烦而喘满。脉沉者。病为在里。不可发汗。津液越出。大便为难。表虚里实。久则谵语。常氏云。可麻黄杏仁甘草石膏汤。脉沉里实谵语者。调胃承气汤。

　　又曰。伤寒有五。皆热病之类也。同病异名。同脉异经。虽俱伤于风。其人自有痼疾。则不得同法。其人素伤于风。因复伤于热。风热相搏。则发风温。四肢不收。头痛身热。常汗出不解。治在少阴。厥阴不可发汗。汗出谵语。独语内烦。躁扰不得卧。善惊。目乱无精。治之复发其汗。如此死者。医杀之耳。（出医律）朱氏曰。风温不可发汗。宜葳蕤汤。雍曰。仲景以风温湿温为伤寒四种坏病。难经以湿温为五种伤寒。皆属伤寒也。余见风温本门。

　　又曰。伤寒湿温。其人常伤于湿。因而中 。湿热相搏。则发湿温。病苦两胫逆冷。腹满叉胸。头目痛苦。妄言。治在足太阴。不可发汗。汗出必不能言。耳聋。不知痛所在。身青。面色变。名曰重 。如此死者。医杀之耳。（出医律）朱氏曰。白虎加苍术汤。

　　又曰。湿温多汗。其脉阳濡而弱。阴小而热。

　　庞氏曰。不当汗而强汗之。则津液枯槁而死。

　　卷八

　　可发汗五十八条
