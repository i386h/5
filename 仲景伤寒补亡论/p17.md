<!-- { "loadSidebar": true } -->
　　若小便利者可救之。若小便难者为危殆。常氏云。初证宜桂枝麻黄各半汤。喉中痛。桔梗汤。热多。小柴胡汤。便清谷。理中丸。便脓血。

　　桃花汤。身发黄。茵陈蒿汤。小便难者。猪苓汤。

　　又曰。伤寒发热。口中勃勃气出。头痛目黄。衄不可制。贪水者必呕。恶水者厥。若下之。咽中生疮。假令手足温者。必下重便脓血。

　　头痛目黄者。若下之。则两目闭。贪水者。若下之。其脉必厥。其声嘤。咽喉塞。若发汗。则战 。阴阳俱虚。恶水者。若下之。则里冷。不嗜食。大便完谷出。若发汗。则口中伤。舌上白苔。烦躁。脉数实。不大便。六七日后必便血。若发汗。则小便自利也。常氏曰。若热衄不可制者。芍药地黄汤。水逆者。五苓散。便脓血。桃花汤。咽中生疮。

　　白矾甘草散。阴阳俱虚。小建中汤。里冷不嗜食。理中汤。发热身黄。

　　栀子柏皮汤。余证。小柴胡汤。汗出小便数。甘草干姜汤。

　　又曰。得病二三日。脉弱。无太阳柴胡证。烦躁。心下硬。至四五日。虽能食。以小承气汤少少和之。令小安。至六日。与大承气一升。

　　若不大便六七日。小便少者。虽不能食。但初头硬。后必溏。未定成硬。攻之必溏。须小便利。屎定硬。乃可攻之。庞氏曰。尺下弱。小便不利。或尚少。皆未可攻。

　　又曰。脏结无阳证。不往来寒热。或寒而不热。其人反静。舌上苔滑者。不可攻也。常氏云。可刺关元穴。在脐下。

　　又曰。可刺大赫。

　　在腹部第二行。雍曰。灸尤奇。

　　又曰。伤寒呕多。虽有阳明证。不可攻之。雍曰。不可攻之。恐厥逆也。可小半夏加茯苓汤、生姜橘皮汤。

　　又曰。阳明病。潮热。大便微硬者。可与大承气汤。不硬者。不可与之。若不大便六七日。恐有燥屎。欲知之法。少与小承气汤。汤入腹中。转失气者。此有燥屎也。乃可攻之。若不转失气者。此但初头硬。后必溏。不可攻之。攻之。必胀满不能食也。欲饮水者。与水则哕。其后发热者。大便复硬而少。宜小承气汤和之。不转失气者。慎不可攻也。

　　又曰。伤寒中风。医反下之。其人下利。日数十行。谷不化。腹中雷鸣。心下痞硬而满。干呕。心烦不得安。医见心下痞。谓病不尽。复下之。其痞益甚。此非结热。但以胃中虚。客气上逆。故使硬也。属甘草泻心汤。

　　又曰。下利。脉大或浮。大者虚也。以强下之故也。设脉浮革。因尔肠鸣。属当归四逆汤。

　　又曰。阳明病。面合色赤。不可攻之。攻之。必发热色黄。小便不利也。常氏云。可五苓散。

　　又曰。阳明病。心下硬满者。不可攻之。攻之。利遂不止者死。利止者愈。常氏云。心下硬满者。可半夏泻心汤。已攻而利者。四逆汤。

　　又曰。阳明病。自汗出。若发汗。小便自利者。此为津液内竭。虽硬。不可攻之。当须自欲大便。宜蜜导而通之。若土瓜根及猪胆汁。

　　皆可为导。

　　庞氏曰。不当下而强下之。令人肠胃洞泄不禁而死。

　　卷十

　　可下四十八条

　　仲景曰。大法秋宜下。

　　又曰。凡服下药。宜用汤。胜丸散。中病便止。不必尽剂也。

　　又曰。阳明病。发热。汗多者。急下之。宜大柴胡汤。庞氏云。发热不恶寒。汗多。

　　又曰。少阴病。得之二三日。口燥咽干者。急下之。宜大承气汤。

　　又曰。阳明少阳合病。必下利。其脉不负者顺也。负者失也。互相克贼。名为负也。庞氏曰。阳明土。其脉大。少阳木。其脉弦。若合病。土被木贼。加之以利。则胃已困矣。若脉不弦。为土不负。弦者为土负。必死。雍曰。此合病一证下至名为负也而终。按本论原误录。

　　宿食一证相连。非也。脉经以宿食别作一证。为当。盖脉滑数。有宿食。故仲景可用承气汤。若胃为木克。困而下利。安有用承气之理。

　　今根据脉经。离而为二。宿食证。根据仲景用承气汤。惟合病下利。阙治法。今以负为不治。不负。宜理中丸。厥者。宜四逆汤。仍泻邱虚、阳陵泉。补三里穴。庞朱二氏依旧本合为一证。疑其非。大抵读仲景论。仍须以脉经参校之。

　　又曰。少阴病。下利清水。色纯青。心下必痛。口干燥者。可下之。宜大柴胡汤、大承气汤。余见少阴本证。更详之。

　　又曰。下利。三部脉皆平。按之心下硬者。急下之。宜大承气汤。

　　庞氏曰。凡脉沉细数。为热在里。又兼腹满咽干。或口燥舌干而渴者。或六七日不大便。小便自如。或目中瞳子不明。无外证者。或汗后脉沉实者。或下利三部脉皆平。按之心下坚者。或连发汗不恶寒者。或已经下。其脉浮沉按之有力者。皆宜大承气汤。

　　又曰。下利。脉浮而滑者。内实也。利未欲止。当下之。宜大承气汤。

　　雍曰。常氏疑本论之误。故欲以葛根黄芩治下利。殊不思仲景以承气下宿食。而合病下利。原无治法也。葛根黄芩汤。以太阳表未解。误下之利不止者。既有协热下利之表证未退。故可用。今合病下利。胃气伤困。只当救胃。宜用温药。故雍以四逆理中补其法。胃气已负。而又加以寒药。则胃谷绝矣。仲景于此一证。特论脉负不负。

　　盖欲后人当思阳阻少阳土木克贼之理而治之。可谓尽善矣。以是知合并病之论。虽二阳俱受病。邪气俱当去。又须审二经五行之气。毋令相克贼。抑强扶衰以致和气。不使复生一秦。助桀为虐也。如是则胡越可同舟而共济矣。此证和二经。退邪气。与人事不少异。非天下至精。孰能与于此。然生胃气。制少阳木。亦用金石药。尝见名医治少阴自汗。自利不止。用金液丹取大效。既非古药。不敢以为然。必不得已而用。亦须七炼九炼火力重者用之。其一炼火力轻者。复可下宿食。以虚人老人。不敢用承气也。

　　仲景问曰。人病有宿食。何以别之。师曰。寸口脉浮而大。按之反涩。尺中亦微而涩。故知有宿食。当下之。宜大承气汤。

　　又曰。下利。不欲食者。以有宿食故也。当下之。宜大承气汤。

　　又曰。下利瘥。至其年月日时复发者。以病不尽故也。当下之。

　　宜大承气汤。

　　又曰。病腹中满痛者。此为实也。当下之。宜大承气汤、大柴胡汤。

　　又曰。下利。脉反滑。当有所去。下之乃愈。宜大承气汤。

　　又曰。腹满不减。减不足言。当下之。宜大柴胡汤、大承气汤。雍曰。减不足言者。言不甚减也。论言太阳发汗不彻。不足言。与此同意。俗语所谓不济事者是也。

　　又曰。伤寒后脉沉。沉者。内实也。下之解。宜大柴胡汤。雍曰。

　　须沉数有力。可下之。虽沉而微弱迟。皆不可下也。

　　又曰。伤寒六七日。目中不了了。睛不和。无表里证。大便难。身微热者。此为实也。急下之。宜大承气汤、大柴胡汤。

　　又曰。太阳病未解。脉阴阳俱停。必先振 。汗出而解。但阴脉微（一作尺脉实）者。下之而解。宜大柴胡汤。（一法用调胃承气汤）

　　脉经云。但阴微者。先下之而解。（庞作阴实）雍曰。文当从脉经及庞氏。当作但阴脉微而尺脉实者。先下之而解。

　　又曰。脉双弦而迟者。必心下硬。脉大而紧者。阳中有阴也。可下之。宜大承气汤。

　　又曰。结胸者。项亦强。如柔 状。下之则和。庞氏云。宜大陷胸丸。

　　又曰。病患无表里证。发热七八日。虽脉浮数者。可下之。宜大柴胡汤。

　　又曰。太阳病六七日。表证仍在。脉微而沉。反不结胸。其人发狂者。以热在下焦。少腹当硬满。而小便自利者。下血乃愈。所以然者。以太阳随经瘀热在里故也。宜下之以抵当汤。

　　又曰。太阳病。身黄。脉沉结。少腹硬满。小便不利者。为无血也。小便自利。其人如狂者。血证谛也。属抵当汤。

　　又曰。伤寒有热。少腹满。应小便不利。今反利者。为有血也。当下之。宜抵当丸。

　　又曰。阳明病。发热汗出者。此为热越。不能发黄也。但头汗出。

　　身无汗。剂颈而还。小便不利。渴饮水浆者。以瘀热在里。身必发黄。

　　宜下之以茵陈蒿汤。雍曰。先服茵陈五苓散。黄退则不须更下。

　　又曰。阳明证。其人喜忘者。必有蓄血。所以然者。本有久瘀血。

　　故令喜忘。屎虽硬。大便反易。其色必黑。宜抵当汤。

　　又曰。汗出而谵语者。以有燥屎在胃中。此为风也。须下者。过经乃可下之。下之若早。语言必乱。以表虚里实故也。下之愈。宜大柴胡汤、大承气汤。

　　又曰。病患烦热。汗出则解。复如疟状。日晡所发热者。属阳明也。脉实者。可下之。宜大柴胡汤、大承气汤。

　　又曰。阳明病。谵语。有潮热。反不能食者。胃中必有燥屎五六枚也。若能食者。但硬耳。属大承气证。

　　又曰。下利谵语者。有燥屎也。属小承气汤。初一服。谵语止。若更衣者。停后服。不尔。尽与之。

　　又曰。得病二三日。脉弱。无太阳柴胡证。烦躁。心下硬。至四五日。虽能食。以小承气汤少少与微和之。令小安。至六日。与承气汤一升。若不大便。六七日小便少者。虽不能食。但初头硬。后必溏。此未成硬也。攻之必溏。须小便利。屎定硬。乃攻之。宜大承气汤。

　　又曰。太阳中风。下利呕逆。表解者。乃可攻之。其人 汗出。

　　发作有时。头痛。心下痞硬。满引胁下痛。干呕短气。汗出不恶寒者。

　　此表解里未和也。属十枣汤。

　　又曰。太阳病不解。热结膀胱。其人如狂。血自下者愈。其外未解。尚未可攻。当先解其外。外解已。但少腹急结者。乃可攻之。宜桃核承气汤。庞云。不恶寒。为外解。

　　又曰。伤寒七八日。身黄如橘子色。小便不利。腹微满者。属茵陈蒿汤。

　　又曰。伤寒发热。汗出不解。心下痞硬。呕吐而利者。属大柴胡汤。

　　又曰。伤寒十余目。热结在里。复往来寒热者。属大柴胡汤。

　　又曰。但结胸。无大热者。以水结在胸胁也。但头微汗出者。属大陷胸汤。

　　又曰。伤寒六七日。结胸热实。脉沉而紧。心下痛。按之石硬者。

　　属大陷胸汤。

　　又曰。阳明病。其人多汗。以津液外出。胃中燥。大便必硬。硬则谵语。属小承气汤。

　　又曰。阳明病。不吐不下。心烦者。属调胃承气汤。

