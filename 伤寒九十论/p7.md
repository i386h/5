<!-- { "loadSidebar": true } -->
　　而得强脉。则平而和。胃且坚不受。此百生之理也。予尝谓仲景论。不通诸医书。以发明隐奥。

　　而专一经者。未见其能也。须以古今方书。发明仲景余意。

　　下利服承气汤证（八十七）

　　客有病伤寒。下利。身热。神昏多困。谵语。不得眠。或者见其下利。以谵语为郑声。皆阴虚证也。予诊其脉曰此承气汤证也。众皆愕然曰下利服承气。仲景法乎。答曰。仲景云下利而谵语者。有燥屎也。属小承气汤。乃投以小承气。得利止。而下燥屎十二枚。俄得汗解。

　　论曰。内经云微者逆之。甚者从之。逆者正治。从者反治。从少从多。观其事也。帝曰何谓反治。岐伯曰寒因寒用。通因通用。王冰以为大热内结。注泻不止。热宜寒疗。结伏须除。以寒下之。结散利止。此寒因寒用也。小承气止利。正合此理。

　　湿温证（八十八）

　　丙午岁。商人张皓。季夏得疾。胸项多汗。四股时冷。头痛谵语。予诊其脉。关前濡。关后数。断曰当作湿温治。盖先受暑。后受湿。暑湿相搏。是谓湿温。投以白虎加参。次以白虎苍术。

　　头痛渐退。足渐温。汗渐止。数日愈。此病名贼邪。误服药则死。

　　论曰。或者难云。何谓贼邪。予曰。难经论五邪。有实邪。虚邪。正邪。微邪。贼邪。从后来者为虚邪。从前来者为实邪。从所不胜者为贼邪。从所胜者为微邪。自病者为正邪。又曰假令心病中暑者为正邪。中湿得之为贼邪。今心先受邪。而湿胜之。水克火。从所不胜。斯为贼邪。

　　五邪之最逆者也。难经有云湿温之脉。阳濡而弱。阴小而急。濡弱见于阳部。湿气搏暑也。小急见于阴部。暑气湿蒸也。故经曰暑湿相搏。名曰湿温。是为贼邪也。

　　血结胸证（八十九）

　　丁未岁。一妇患伤寒。寒热。夜则谵语。目中见鬼。狂躁不宁。其夫访予询其治法。予曰。

　　若经水适来适断。恐是热入血室也。越日亟告曰。已作结胸之状矣。予为诊之曰。若相委信。急行小柴胡汤等必愈。前医不识涵养至此。遂成结胸证。药不可及也。无已。则有一法。刺期门穴。或庶几愈。如教而得愈。

　　论曰。或问热入血室。何为而成结胸。予曰。邪入经络。与正气相搏。上下流行。或遇经水适来适断。邪气乘虚而入血室。血与邪迫。上入肝经。肝既受邪。则谵语如见鬼。肝病则见鬼。

　　目昏则见鬼。复入膻中。则血结于胸也。何以言之。盖妇人平居。经水常养于目。血常养肝也。

　　方未孕。则下行之以为月水。既妊娠。则中蓄之以养胎。及已产。则上壅。得金化之以为乳。今邪逐之并归肝经。聚于膻中。壅于乳下。非刺期门以泻。不可也。期门者肝之膜原。使其未聚于乳。则小柴胡尚可行之。既聚于乳。小柴胡不可用也。譬如凶盗行于闾里。为巡逻所迫。寡妇处女适启其门。突入其室。妇女为盗所迫。直入隐奥。以避之。盗蹑其踪。必不肯出。乃启孔道以行诱焉。庶几其可去也。血结于胸。而刺期门。何以异此。

　　六阳俱绝证（九十）

　　一达官乘舟悉归。四月风雨。饮食不时。得疾如伤寒状。头重自汗。身体悉疼。医作中风湿证治投以术附姜附等汤。汗不止。单服附子。及灸脐下。亦不止。予往视之。曰六阳俱绝。不可治也。（其汗必如珠。验之果然。半时卒。）

　　论曰。难经云六阳气俱绝者。阴与阳相离。阴阳相离。则腠理开。绝汗乃出。汗出如珠。转而不流。夕占旦死。旦占夕死。此之谓也。盖病者之汗。有阳盛阴虚。阴盛阳虚。阳盛者如骨蒸热病之汗。则流溢如润。阳绝者如此证。则凝聚而止。假如甑 之蒸物。出汗而散者。阳盛之类也。假如置冰于金银瓦器中。汗出而凝聚不流。阳绝之证也。

　　
