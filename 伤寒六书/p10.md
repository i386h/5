<!-- { "loadSidebar": true } -->
　　脉浮而渴，属太阳，小青龙去半夏，加天花粉。有汗而渴，属阳明，人参白虎汤；便实者，宜当下之。脉沉而渴，属少阴，大承气汤。至于厥阴，又热之极矣，俱当下之无疑矣。太阳无汗喜渴，忌白虎，宜小柴胡汤。阳明汗多而渴，戒五苓，宜竹叶石膏汤。先呕后渴，此为欲解，当与水解。先渴后呕，为水停心下，赤茯苓汤。小便不利而渴，五苓散。发黄头汗出，小水不利而渴者，茵陈五苓散。中暑脉虚，身热而渴者，白虎汤为要也。

　　伤寒家秘的本卷之二

　　胸胁满

　　胸满者，膈间气塞满闷也，非心下满。胁满者，胁肋下胀满也，非腹中满。盖表邪传里，必先胸以至心腹入胃，是以胸满多带表证，宜微汗。惟胁满多带半表半里，小柴胡加枳、桔和之。胸中痰实者，涌之。如胸中结实，燥渴，大便秘者，下之，大陷胸汤可也。

　　伤寒家秘的本卷之二

　　结胸

　　结胸者，盖太阳证，自汗，当服桂枝汤而误用承气下之而成结胸。不按自痛，连脐腹边，手不可近者，大结胸，大陷胸汤。按之方痛，心下硬，小结胸，小陷胸汤。懊 烦渴，心下痛者，热结胸，少与大陷胸汤。懊 满闷，身无热者，寒结胸，三物白汤。心下怔怔，头汗出，无大热，为水结胸，小半夏茯苓汤。若未经下者，非结胸也，属半表半里证，宜小柴胡枳、桔以和之。已经下者，为结胸也。结胸，脉浮大者，未可下，犹带表证。若结胸证，烦躁悉具者，必死矣。

　　伤寒家秘的本卷之二

　　痞

　　痞者，因太阳证当服麻黄汤而误用承气下之，而成痞满。此因虚邪留滞，若欲下之，必待表证罢而后可，宜小柴胡加枳桔汤。若恶寒汗出，痞满者，附子泻心汤。服后小便不利者，五苓散。表未解，心下妨闷者，曰支结，柴胡桂枝汤。表未解而数下之，遂协热而利，心下痞硬，为表里俱病，桂枝人参汤为当也。

　　伤寒家秘的本卷之二

　　腹满

　　腹满者，邪入太阴脾土也。当痛，为里实，须下之，承气汤；时减者，为里虚，当温之，理中汤。若表解内不消，非大满，犹生寒热，亦未可下，是邪全未入腑。若大满大实，坚有燥屎，虽日数少，亦当下之，谓邪已入腑也。太阳证，误下，因时腹满而痛，桂枝加芍药汤；痛甚者，桂枝加大黄汤。阳明病，发热腹满，微喘口干，不大便，小柴胡汤；哕而小便难，加茯苓。

　　三阳合病，腹满，身重难转侧，谵语，口中不仁，小柴胡汤。太阴腹满，吐，食不下，枳实理中汤。

　　少阴咽干腹满，不大便，急下之，大承气汤。下利腹满，身痛，先温其里，四逆汤，后解其表，桂枝汤。汗后腹满，当温，浓朴半夏生姜人参汤。吐后腹满，少与调胃承气汤。下后腹满，栀子豉汤。

　　腹满大抵阳热为邪，则腹满而咽干。阴寒为邪，则腹满而吐利，食不下。若曾经吐、汗、下后腹满者，治各不同也。

　　伤寒家秘的本卷之二

　　腹痛

　　腹痛者，缘邪气与正气相搏，则为腹痛。如阳邪传里而痛者，其痛不常，当以辛温之剂和之，小建中汤。阴寒在内而腹痛者，则痛无休时，尝欲作利也，以热剂温之，附子理中汤。有燥屎宿食而痛者，则烦而不大便，腹满而硬痛也，大承气下之。少阴下利清谷，脉欲绝，腹痛者，通脉四逆汤；兼小便不利者，真武汤。实痛而关脉实者，桂枝大黄汤。经云诸痛为实，则痛随利减之法也。

　　伤寒家秘的本卷之二

　　小腹满

　　小腹满者，脐下满也。若胸满，心下满，腹中满，皆为邪气而非物。今小腹满，则为有物而非气。若小便利者，则为蓄血之形。小便不利，此乃溺涩之证。渗利之剂，宜分两途。太阳病不解，热结膀胱，其人如狂，小腹急满结痛者，桃仁承气汤，下尽黑物则愈。太阴身黄，脉沉，小腹满，小水不利者，五苓散利之，小便清白为愈。病患素有痞气，连在脐旁，痛引入阴筋者，名脏结，死也。

　　伤寒家秘的本卷之二

　　呕吐

　　呕者，声物俱有而旋出。吐者，无声有物而顿出。有声无物，为干呕也。较之轻重，则呕甚于吐矣。盖表邪传里，里气上逆，则为呕也。大抵邪在半表半里，则多呕，及里热而呕者，俱用小柴胡汤。故经云：呕多，虽有阳明证，不可攻，攻之为逆。若太阳少阳合病而呕者，黄芩加半夏汤。太阳阳明合病，当自利，若不利而呕者，葛根半夏汤。三阳发热而呕，俱用小柴胡汤。先呕后渴，此为欲解，当与水解。先渴后呕，为水停心下，赤茯苓汤。若阳明证，发热汗出，心烦痞硬，下利呕吐，大柴胡汤。若胃冷，脉沉迟，不食，小便利者，半夏理中汤加姜汁。利而见厥逆者，难治，以其虚寒之甚也。

　　伤寒家秘的本卷之二

　　干呕

　　干呕者，空呕而无物出也。大抵热在胃脘，与谷气并，热气上熏，心下痞结，则有此证。太阳汗出干呕，桂枝汤，主自汗也。少阴下利干呕，姜附汤，主下利也。厥阴吐涎沫干呕，吴茱萸汤，主涎沫也。邪去呕自止。又有水气二证：太阳表不解，心下有水气，身热干呕者，微喘或自利，小青龙汤；不发热只恶寒，胁痛，咳而利，干呕者，亦水气也，十枣汤。膈上有寒饮，干呕者，属少阴，四逆汤也。

　　伤寒家秘的本卷之二

　　哕

　　哕即干呕之甚者，非比干呕，则有声浊恶而长，皆有声而无物也。盖因胃气本虚，因汗下太过，或恣饮冷水，水寒相搏，虚逆而成也。又有热气拥郁，上下不得通而哕者，轻则和解疏利，重则温散。哕而腹满，大便不利，先用半夏生姜汤，次用小承气；小便不利者，猪苓汤。哕不止者，干姜橘皮汤。温病有热，暴饮冷水作哕，茅根干葛汤。哕家，若不尿而哕者，则病笃矣。

　　伤寒家秘的本卷之二

　　咳逆

　　咳逆者，俗谓吃忒是也，才发声于咽喉则遽止，轧然连续数声，然而短促不长，古谓之哕，非也。哕与干呕无异，但其声浊恶而长，比之吃忒，大有径庭矣。若将吃忒紊为哕与咳逆，误人多矣。

　　若便实，脉本有力者，少与承气汤微利之。因当下失下，热气入胸干肺故耳。若便软，脉来无力，泻心汤。因胃气而冲逆故耳。

　　脉微者，难也。

　　伤寒家秘的本卷之二

　　下利

　　下利者，伤寒下利多属于热。热邪传里，里虚协热，亦为下利。三阳下利身热，太阴下利手足温，少阴厥阴下利身凉无热，此其大概耳。夫自利清谷，不渴，小便色白，微寒，厥冷恶寒，脉沉迟无力，此皆寒证也。若渴欲饮水，溺色如常，泄下黄赤，发热后重，此皆热证也。寒者，理中、四逆汤；热者，小柴胡、猪苓汤。寒因直中阴经，热因风邪入胃，水来伤土，故令暴下。或温或攻，或固下焦，或利小便，随证施治，但不宜发汗耳。若汗之，便邪气内攻，复泄其津液，胃气转虚，必成胀满也。太阳阳明合病，下利，葛根汤。太阳少阴合病，下利干呕，脉实者，承气汤。太阳表未解，数下之，遂协热利，心下痞者，桂枝人参汤。太阴自利，不渴，与夫厥逆，无脉而利者，四逆汤。少阴咽痛，下利，胸满心烦者，猪肤甘桔汤。渴而自利纯清水，心下硬痛，口干燥者，此不可温，急用大承气汤下之无疑矣。伤寒，续得下利清谷，身疼痛者，急当救里，四逆汤；清便自调，急当救表，桂枝汤。下利谵语，脉沉有力，为有燥屎，急当下之，大承气汤。肠鸣腹痛，下利，脉沉迟无力，急当温之，小建中汤。

　　寒毒下利而戴阳者，下虚也，附子理中汤。若夫下利谵语，目直视，下利厥冷，躁不眠，下利发热，厥而自汗，下利厥冷，无脉，灸之不温，脉不至者，下利一日十数行，脉反实者，皆为不治也。

　　伤寒家秘的本卷之二

　　热入血室

　　热入血室者，冲脉为血之海，即血室也。男女均有此血气，亦均有此冲脉。得热血必妄行，在男子则为下血谵语，因邪热传入正阳明腑；在妇人则为寒热似疟，邪乃随经而入，皆为热入血室。太阳不解，热结膀胱，其人如狂而血自下者，愈；不愈，用桂枝汤。阳明下血谵语，胸满如结胸，夜则如见鬼，此为热入血室，小柴胡汤。下焦蓄血，其人如狂，小腹急结，小便自利，大便黑，与夫下利，无表里证，脉数不解，消谷易饥，多日不大便，此为瘀血，桃仁承气汤。少阴病，下利脓血，或腹满，下如鱼脑者，桃花汤主之。

　　伤寒家秘的本卷之二

　　四逆

　　四逆者，手足厥冷不温，谓之四逆。邪在表，则手足热。邪在半表里，则手足温。至于邪传少阴，则手足冷逆也。然自热而致温，由温而致厥，乃传经之邪，轻则四逆散，重则承气汤下之。若初起得病便厥者，轻则理中汤，重则四逆汤温之。此为阴经受邪，乃阳不足而阴有余也。若或恶寒厥逆，蜷卧烦躁，吐利而脉不至者，皆恶候也。

　　伤寒家秘的本卷之二

　　不大便

　　不大便者，因发汗，利小便过多，耗损津液，以致肠胃干燥。盖邪热传入正阳明，里证最多，惟见发渴谵语，脉实，狂妄，潮热自汗，小水赤，或心腹胀满硬痛，急用三承气汤，选而下之，大便通而热愈矣。倘脉浮，表证尚在，或带呕者，知邪未全入腑，尤在半表里间，尚用小柴胡和之。候大便硬实，不得不下者，只得以大柴胡下之。若阳明汗多，或已经发汗，利小便而大便不通者，此津液枯竭，宜蜜导通之。

　　伤寒家秘的本卷之二

　　谵语

　　谵语者，经云：邪气盛则实，精气夺则虚，故实则谵语，虚则郑声。胃中实热，上乘于心，心为热冒，则神识昏迷，妄有所见而言也，轻则睡中呢喃，重则不睡亦语。有谵语者，有独语者，有语言不休者，有言乱者，此数者，见其热之轻重也。大抵热入于胃，水涸粪燥，必发谵语，为实也。

