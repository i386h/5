<!-- { "loadSidebar": true } -->
　　一伤寒，直中阴经真寒证，甚重而无脉，或吐泻脱元而无脉，将好酒姜汁各半盏，与病患服之，其脉来者，可治。当察其脉用药，不拘脉浮沉大小，但指下出见者，生。如用此法脉不至者，必死。又当问病患有何疼痛处，若有痛证，要知痛甚者，脉必伏，宜随病制宜。如无痛证，用此法而脉至者，此为吉兆。尤当问病患，若平素原无正取脉，须用覆手取之，脉必见也，此属反关脉，诊法与正取法同。若平素正取有脉，后因病诊之无脉者，亦当覆手取之。取之而脉出者，阴阳错乱也，宜和合阴阳。如覆取正取俱无脉者，必死矣。此为良法。

　　一伤寒，舌上生苔，不拘滑白黄黑，俱用井水浸青布片，于舌上洗净后，用生姜片子时时浸水刮之，其苔自退。凡见舌生黑苔芒刺者，必死。此热毒入深，十有九死，是肾水克心火也。若发黄者，用生姜时时周身擦之，其黄自退。若心胸胁下有邪气结实，满闷硬痛，又法用生姜一斤，捣渣去汁，炒微燥带润，用绢包于患处，款款熨之。稍可，又将渣和均前汁，炒干再熨，许久豁然宽快。

　　俱为良法。

　　一伤寒．鼻衄成流，久不止者，将山栀炒黑色，为细末，吹入鼻内，外将水纸搭于鼻冲，其血自止。若点滴不成流者，其邪在经未解，照后秘方用药，不在此法。

　　一伤寒，热邪传里，服转药后，盐炒麸皮一升，将绢包于病患腹上，款款熨之，使药气得热则行，大便易通矣。

　　一伤寒，吐血不止，用韭汁磨京墨呷下，其血见黑必止。如无韭汁，用鸡子清亦可。正谓赤属火而黑属水也。

　　一伤寒，直中阴经真寒证，或阴毒证，身如被杖，腹中绞痛，呕逆沉重，不知人事，四体坚冷如石，手指甲唇青，药不得入口，六脉沉细，或无脉欲绝者，将葱缚一握，切去根叶，取白三寸许，捣如饼，先用麝香半分，填于脐中，后放葱饼脐上，以火熨之，连换二三饼。稍醒，灌入生姜汁，煎服回阳救急汤。如不醒，再灸关元、气海二三十壮，使热气通其内，逼邪出于外，以复阳气。如用此法手足不温，汗不出，不省人事者，必死也。此为良法。

　　一伤寒，热病，热邪传里，亢极无解，用黄连煎水一盏，放井中顿冷，浸青布搭在胸中，徐徐换之，待热势稍退即除，不可久渍，夏天用此法，冬天不宜用。

　　一伤寒，服药转吐出不纳者，随用竹管重捺内关，后将生姜自然汁半盏，热饮，其吐即止。大凡服寒药热饮，热药寒饮，中和之剂温和服之。如要取汗，虽辛甘之剂，亦宜热服。如要止汗，虽辛甘温之剂，亦宜温服。此为良法。

　　一中风，痰厥昏迷，卒倒不省人事，欲绝者，先用皂荚末捻纸烧烟，冲入鼻中，有嚏可治。随用吐痰法，将皂荚末五分，半夏、白矾各三分，为细末，姜汁调服探吐．后服导痰汤加减治之。无嚏不可治。此为良法。

　　一治干霍乱，不得吐者，用滚汤一碗，入皂荚末三分，盐一撮调服探吐，莫与米汤，设若与之，即死，是谷气反助邪气也。

　　一中寒，卒倒昏迷不省者，先用热酒、姜汁各半盏灌入，稍醒后，服加味理中饮为效。如不饮酒人，只用姜汁灌之，根据法调治。此证冬月甚有之，余月几希矣。

　　杀车槌法卷之三

　　制药法

　　一用附子，去皮脐，先将盐水、姜汁各半盏，用沙锅煮七沸，后入黄连、甘草各半两，再加童便半盏，再煮七沸。住火良久，捞起入瓷器盛贮，伏地气一昼夜，取出晒干，以备后用，庶无毒害。

　　顶圆脐正，一两一枚者，佳。此为良法。

　　一用川大黄，须锦纹者，佳。锉成饮片，用酒拌均，燥干，以备后用，不伤阴血。如年壮实热者，生用，不须制之。此为良法。

　　一用麻黄，去节，先滚醋汤略浸片时，捞起，以备后用，庶免太发。如冬月严寒，腠理致密，当生用者，不须制之。此为良法。

　　一用茱萸，将盐水拌均，炒燥，以备后用，庶无小毒。此为良法。

　　杀车槌法卷之三

　　解药法

　　一用附子后身目红者，乃附毒之过，用萝卜捣水，滤汁二大盏，入黄连、甘草各半两，犀角三钱，煎至八分，饮之，以解附毒，其红即除。如解迟，必血从耳、目、口、鼻出者，必死。无萝卜，用萝卜子捣水取汁亦可。此为良法。如无萝卜子，用澄清泥浆水亦可也。

　　一用大黄后泻利不止者，用乌梅二个，炒粳米一撮，干姜三钱，人参、炒白术各半两，生附子皮一钱半，甘草一钱，升麻少许，灯心一握，水二大钟，去滓后入炒陈壁土一匙调服即止，取土气以助胃气也。此为良法。

　　一用麻黄后汗出不止者，将病患发披水盆中，足露出外，用炒糯米半升，龙骨、牡蛎、 本、防风各一两，研为细末，周身扑之，随后秘方用药，免致亡阳而死。为良法。

　　杀车槌法卷之三

　　煎药法

　　一用发汗药，先煎麻黄一二沸，后入余药同煎。

　　一用止汗药，先煎桂枝一二沸，后入余药同煎。

　　一用和解药，先煎柴胡一二沸，后入余药同煎。

　　一用下药，先煎滚水，入枳实一二沸，后入余药同煎。

　　一用温药，先煎干姜一二沸，后入余药同煎。

　　一用行血药，先煎桃仁一二沸，后入余药同煎。

　　一用利水药，先煎猪苓一二沸，后入余药同煎。

　　一用止泻药，先煎炒白术一二沸，后入余药同煎。

　　一用消渴药，先煎天花粉一二沸，后入余药同煎。

　　一用止痛药，先煎白芍药一二沸，后入余药同煎。

　　一用发黄药，先煎茵陈一二沸，后入余药同煎。

　　一用发斑药，先煎青黛一二沸，后入余药同煎。

　　一用发狂药，先煎石膏一二沸，后入余药同煎。

　　一用呕吐药，先煎半夏一二沸，后入余药同煎。

　　一用劳力感寒药，先煎黄 一二沸，后入余药同煎。

　　一用感冒伤寒药，先煎羌活一二沸，后入余药同煎。

　　一用暑证药，先煎香薷一二沸，后入余药同煎。

　　一用风病药，先煎防风一二沸，后入余药同煎。

　　一用腹如雷鸣药，先煎煨生姜一二沸，后入余药同煎。

　　一用湿证药，先煎苍术一二沸，后入余药同煎。

　　杀车槌法卷之三

　　秘用三十七方就注三十七槌法

　　升麻发表汤（即麻黄汤，自有加减法。） 治冬月正伤寒，头痛发热，恶寒脊强，脉浮紧，无汗，为表证。此足太阳膀胱经受邪，当发汗。以头如斧劈，身如火炽者，宜用此汤。

　　麻黄 桂枝 甘草 杏仁 升麻 川芎 防风 白芷 羌活本经发热恶寒，头痛，无汗而喘者，本方加干葛，去升麻。本经发热恶寒，身体痛者，本方加苍术、芍药，去杏仁。本经恶寒发热，身痒面赤者，以其不得小汗出故也，本方去白芷、杏仁，加柴胡、芍药。本经头痛，发热恶寒，胸中饱闷者，本方加枳壳、桔梗。本经感寒深重，服汤不作汗者，宜再服，至二三剂而汗不出者，死。本经汗后不解者，宜再服，量证轻重，用麻黄、升麻，分多寡为当。

　　水二钟，姜三片，葱白二茎，槌法，加江西豆豉一撮煎之。热服，取汗如神，宜浓被覆首。凡中病即止，不得多服，多则反加别病矣。

　　疏邪实表汤（即桂枝汤，自有加减法。） 治冬月正伤风，头痛发热，恶寒脊强，脉浮缓，自汗，为表证。此足太阳膀胱经受邪，当实表散邪。无汗者，不可服。

　　桂枝 赤芍药 甘草 防风 川芎 羌活 白术如汗不止，加黄 ；喘，加柴胡、杏仁；胸中饱闷，加枳壳、桔梗。

　　水二钟，姜三片，枣二枚，槌法，加胶饴二匙煎之。温服。

　　羌活冲和汤（以代桂枝、麻黄、青龙、各半等汤。此太阳经之神药也。） 治春、夏、秋非时感冒暴寒，头痛发热，恶寒脊强，无汗，脉浮紧。此足太阳膀胱经受邪，是表证，宜发散，不与冬时正伤寒同治法。此汤非独治三时暴寒，春可治温，夏可治热，秋可治湿，治杂证亦有神也。秘之，不与庸俗知此奇妙耳。本方自有加减法，备开于后。

　　羌活（一钱半） 防风（一钱） 苍术（一钱半） 黄芩（一钱） 川芎（一钱） 白芷（一钱） 甘草（一钱） 生地黄（二钱） 细辛（五分，不可多）

　　如胸中饱闷，加枳壳、桔梗，去生地黄。夏月，本方加石膏、知母，名神术汤。如服此汤后不作汗，本方加苏叶。喘而恶寒身热，本方加杏仁、生地黄。汗后不解，宜再服。汗下兼行，加大黄，釜底抽薪之法。其春、夏、秋感冒非时伤风，亦有头痛，恶寒身热，脉浮缓，自汗，宜实表，本方去苍术，加白术。汗不止，加黄 ，即加减冲和汤。再不止，以小柴胡加桂枝、芍药一钱，如神。

　　水二钟，姜三片，枣二枚，煎至一钟，槌法，加葱白捣汁五匙，入药再煎一二沸。如发汗，用热服；止汗，用温服。

　　柴葛解肌汤（即葛根汤，本汤自有加减法。） 治足阳明胃经受证，目疼鼻干，不眠，头疼眼眶痛，脉来微洪。宜解肌，属阳明经病。其正阳明腑病，别有治法。

　　柴胡 干葛 甘草 黄芩 芍药 羌活 白芷 桔梗本经无汗，恶寒甚者，去黄芩，加麻黄。冬月宜加，春宜少，夏秋去之，加苏叶。本经有汗而渴者，治法开在如神白虎汤下。

　　水二钟，姜三片，枣二枚，槌法，加石膏末一钱，煎之热服。

　　柴胡双解饮（即小柴胡汤，本方自有加减法。） 治足少阳胆经受证，耳聋胁痛，寒热，呕而口苦，脉来弦数。属半表半里，宜和解。此经胆无出入，有三禁，不可汗、下、吐也，只有小柴胡一汤，随病加减，再无别汤。

　　柴胡 黄芩 半夏 甘草 人参 陈皮 芍药本经证，小便不利者，加茯苓。本经呕者，入姜汁、竹茹。胁痛，加青皮。痰多，加栝蒌仁、贝母。寒热似疟者，加桂枝。渴者，加天花粉、知母。齿燥无津液，加石膏。嗽者，加五味、金沸草。坏证，加鳖甲。本经证，心下饱闷，未经下者，非结胸，乃表邪传至胸中，未入乎腑，证虽满闷，尚为在表，只消小柴胡加枳、桔。未效，就以本方对小陷胸加枳、桔，一服豁然，其妙如神。秘之，不与俗人言之耳。虚烦类伤寒证，本方加竹叶、炒粳米。本经与阳明合病，本方加葛根、芍药，如拾芥。妇人热入血室，加当归、红花。男子热入血室，加生地黄。老妇人伤寒，无表证，其热胜者，本方加大黄；甚者，加芒硝。

　　水二钟，姜一片，枣二枚，槌法，入生艾汁三匙，煎之温服。

