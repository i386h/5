<!-- { "loadSidebar": true } -->
　　或人问曰：治伤寒先明脉证，脉证不明，取方无法，脉证既明，工中之甲。夫脉之一字，实先天后天之造化。何为先天？何为后天？何为脉也？答曰：人之阴阳，即为先天。人之气血，即为后天。脉者，非血非气，乃血气之先，即营行之道路。又问曰：既知先后天之脉理，须明持脉之要，曰举曰按曰寻三字。若此不明，则阴阳表里虚实，何以别之。持脉者轻手循之，曰举。重手取之，曰按。不轻不重，委曲求之，曰寻。初持轻手候之，脉见皮肤之间便得，曰浮，是太阳经脉也。有力者，主寒邪在表，无汗为寒伤荣血，表实者，宜汗之。无力者，主风邪在表，有汗为风伤卫气，表虚者，宜实之。脉附于肌肉之下，筋骨之间而得，曰沉，是三阴经脉也。其三阴俱是沉脉，妙在指下有力无力中分。有力者，主热邪在里，为里实，宜下之。无力者，主寒邪中里，为里虚，宜温之。不轻不重，中而取之乃得，其脉应于血肉之间，阴阳相半。若见微洪，是阳明经脉也，主邪在表多里少，宜解肌。若见弦数，是少阳经脉也，主邪在半表半里，宜和解。前之所云阴阳表里、虚实寒热，俱在浮、中、沉三脉有力无力中分。有力者，为阳，为实，为热。无力者，为阴，为虚，为寒。若浮、沉、中之不见，则委曲而求之，若隐若见，则阴阳伏匿之脉也，三部皆然。或曰：君之了然，非庸俗所能识也。其三脉中，有进退焉，有伏脉焉，有可解不可解焉，有歇至焉，有燥乱焉，请备言其所由。答曰：脉大者，为病进，大则邪气胜而正气无权。

　　脉缓者，为邪退，缓则胃气和而邪气无权。何谓伏脉？一手无脉，曰单伏。两手无脉，曰双伏。若病初起头痛，发热恶寒而脉伏者，缘阴邪陷于阳中，不得发越，此欲汗而当攻之，使邪气退而正气复，脉自至而病自除。如欲雨则天郁热，晴霁天乃反凉之可见也。若七八日以来，别无刑克证候，或昏冒不知人事，或脉全无者，此欲汗而勿攻之。如六合阴晦，雨后庶物皆苏，换阳之吉兆也。何谓可解不可解？脉浮缓，在表者，以汗解之。脉沉实，在里者，以下解之。脉沉迟，在里者，以温解之。且夫浮汗，沉下而温，固其宜也。然浮宜下，沉宜汗，其故又何耶？答曰：浮而下者，因大便难也。设使大便不难，岂敢下乎！沉而汗者，因表有热也。设使身不发热，岂敢汗乎！何谓歇至？如寒邪直中阴经，温之而断续者，为歇至。何谓燥乱？因汗下后脉当静，今反盛者，曰燥乱，大凶之兆也。然则，君子言有所据乎？吁，难言也，此出经常大法之格语也。客欣然起而谢曰：予虽白首无穷，生平仰慕，不意邂逅，幸获开予茅塞。正谓鼷鼠而发千钧之弩，甚所不当，可谓切而磋，琢而磨者也。较今庸俗，实醯鸡坎蛙，不知瓮外之有天，井外之有海耳。

　　感君发明于后，岂非再来人乎！遂笔录以示之。

　　伤寒一提金卷之四

　　一提金贯珠数

　　交霜降至春分，冬月发者，为正伤寒。表证见者，用辛热之药大发汗。里证见者，用寒凉之药急攻下。此与非时伤寒不同治。方论开的本槌法中，不再录。

　　交春分至夏至前，有头疼发热，不恶寒而渴者，为温病，用辛凉之药微解肌，不可大发汗。里证见者，用寒凉之药急攻下。若误下之，未必为害，误汗之，变不可言，当须识此。三月后得此证者，为晚发，治法同表证，不与冬时正伤寒同治法，里证治相同。方论开在的本槌法中，不再录。

　　交夏至后，有头疼发热，不恶寒而渴，此名温病，愈加热者，名热病，只用辛凉之药微解肌，不宜大发汗。里证见者，只用大寒之药急攻下。表证不与正伤寒同治法，里证治相同。方论开在的本槌法中，不再录。

　　交秋至霜降前，有头疼发热，不恶寒，身体痛，小便短者，名温病，亦用辛凉之药加燥剂以解肌，亦不宜大发汗。里证见者，用寒凉药急攻下。表证不与正伤寒同治法，里证治相同。方论开在的本槌法中，不再录。

　　其春、夏、秋三时，有患头疼身热，亦有恶寒者，即是感冒非时暴寒之轻，非比冬时正伤寒之重，俱用辛凉之剂小发汗。若里证见者，用寒凉之药急攻下。表证不与正伤寒同治法，里证治相同。

　　方论开在的本槌法中，不再录。

　　其四时，有患头疼，发热恶寒，身体倦痛，骨腿酸疼，自汗出，口微渴，脉空浮大而无力，名劳力感寒证，当用温凉之剂温经散寒，切禁大发汗。里证见者，中和之剂加转药微下之，不可急攻利。方论开在的本槌法中，不再录。

　　其四时，有患头疼，身热恶寒，老幼相传者，名时疫证，用辛凉之药微解表。里证见者，急攻下。从病制宜，不与正伤寒同治法。方论开在的本槌法中，不再录。

　　若先起头疼，发热恶寒，已后传里，头疼恶寒皆除，而反怕热，发渴谵语，或潮热自汗，大便不通，或揭去衣被，扬手掷足，或发斑黄，狂乱，此为阳经自表传入阴经之热证，俱当攻里，下之。设或当下失下，而变出手足乍冷乍温者，因阳极发厥，即阳证似阴，名阳厥，急当下之。又有失于汗下，或本阳证，误投热药，使热毒入深，阳气独盛，阴气暴绝，登高而歌，弃衣而走，骂詈叫喊，燥渴欲死，面赤眼红，身发斑黄，或下利赤黄，六脉大，名阳毒发斑证，用酸苦之药，令阴气复而大汗解矣。如大便实者，又当大寒之药下之。此与发狂不同治。

　　方论开在的本槌法中，不再录。

　　若初病起无头疼，无身热，就便怕寒厥冷，腹痛呕吐，泻利不渴，蜷卧沉重，战栗，脉沉细，此为直中阴经真寒证，不从阳经传来，当用热药温之。如寒极而手足厥冷，过乎肘膝者，因寒极发厥，名阴厥，急当救里，温之。此与阳厥不同治。又有初病起，外感寒邪，内伤生冷，内既伏阴，内外皆寒，或本真阴，误投凉药，使阴气独盛，阳气暴绝，以致病起手足厥冷，腰背强重，头眼眶痛，呕吐烦闷，下利腹痛，身如被杖，六脉沉细，渴饮不下。已后毒瓦斯渐深，入腹攻心，咽喉不利，腹痛转甚，心下胀满，结硬如石，燥渴欲死，冷汗不止，或时郑声，指甲面色青黑，速灸关元、气海，须服大热之剂温之，此名阴毒，令阳气复而大汗解矣。

　　若夏月大发热，头疼燥渴，背恶寒，微汗，脉虚无力，口齿燥者，名中暑，用寒凉之剂清之。

　　方论开在杂证中，不再录。

　　若病患身微热，烦躁，面赤戴阳，欲坐卧于泥水井中，脉来沉细无力，此阴发躁，名阴躁，当用辛热之药温之，不宜凉剂。误用之，其躁急渴甚，必死矣。若病患身冷，脉沉细而疾，虽烦躁，不欲倾水入口者，此名阴盛格阳，亦用大热之剂温之。方论开在的本槌法中，不再录。

　　一伤寒，失于汗下，使热邪传里，燥渴谵语，小水自利，大便黑，小腹硬痛，或身黄，是下焦蓄血如狂证。此与阳狂不同治，宜下尽黑物则愈。方论开在的本槌法中，不再录。

　　一伤寒，初得病与表热，但狂言烦躁不安，精采不与人相当。此因热结膀胱，其人如狂，太阳经之里证也，自有太阳经之里药治，不与阳狂同治法。方论开在的本槌法中，不再录。

　　一伤寒，小水不利，大便实，小腹满，燥渴谵语，怕热，身目黄，此名湿热发黄，轻则疏利，重则大下。此与血证发黄不同治。方论开在的本槌法中，不再录。

　　一伤寒，失于汗下，血热不散，故成发斑，大抵不宜发汗，轻则化之，重则下之。起于胸腹，先红后赤者，曰发斑。起于手足，先红后黄者，曰蚊迹。临病之际，宜详审焉。方论开在的本槌法中，不再录。

　　一伤寒，少阴证，恶寒发热，无头疼，误以大发汗，使血从耳、目、口、鼻中出者、名阴血，多不治。此与鼻衄阳血不同治。方论开在的本槌法中，不再录。

　　一伤寒，太阳证，发热恶寒，头痛，或微喘，鼻中出血者，为衄血，名阳血，须分点滴成流。

　　此与阴血不同治。方论开在的本槌法中，不再录。

　　一伤寒，失于汗下，邪热传里，使水涸粪燥，大便不通，必发谵语，或心下硬痛，下利纯清水，燥渴，口出无伦语，亦谵语，凡此皆实，当寒凉之剂下之。又有汗多亡阳，或下后利不止，身疼痛，或自利清谷，谵语者，凡此皆虚，当辛热之剂温之。此与狂言不相类。方论开在的本槌法中，不再录。

　　一伤寒，余热不除，蕴在心包，使精神短少，冒昧昏沉，睡中言语一二句者，名独语，宜凉剂清之。此与谵语不相类。方论开在的本槌法中，不再录。

　　一伤寒，因汗下后正气虚而本音失，则郑重语散不知高下，大小便自利，手足冷，名郑声，宜中和之剂治之。此与独语不相类。方论开在的本槌法中，不再录。

　　一伤寒，瘥后交接淫欲，无病患反得病者，名阴阳易，宜清凉解毒之剂治之。此与女劳复不相类。方论开在的本槌法中，不再录。

　　一伤寒，瘥后交接淫乐，不因易自病后发者，名女劳复。与前阴阳易同治法。方论开在的本槌法中，不再录。

　　一伤寒，失于汗下，或因汗下后虚，令人气逆不相接续者，名短气，分虚实治之。此与喘证不相类。方论开在的本槌法中，不再录。

　　一伤寒，失于汗下，或因饮水过多，令人抬肩撷肚，气逆上者，名发喘，分表里水气治之。此与短气不相类。方论开在的本槌法中，不再录。

　　一伤寒，麻黄汤证，误下之，心下满闷不痛者，名痞气，分虚实治之。此与结胸不相类。方论开在的本槌法中，不再录。

　　一伤寒，桂枝汤证，误下之，心下满硬而痛，名结胸，分缓急治之。此与痞满不相类。方论开在的本槌法中，不再录。

　　一伤寒证，病一阳经，或三阳经同病不传者，名合病，分在经过经治之。此与并病不相类。方论开在的本槌法中，不再录。

　　一伤寒证，一阳经先病未尽，又过一经之传者，名并病，分在经在腑治之。此与合病不相类。

　　方论开在的本槌法中，不再录。

　　一伤寒，或汗下太过，或恣饮冷水，水寒相搏，虚逆，声浊恶而长，名哕。此与干呕不相类。

　　轻则和解疏利，重则温散。方论开在的本槌法中，不再录。

　　一伤寒，热在胃口，与谷气并，热气上熏，无物，名干呕，分实热水气治之。此与哕证不相类。

　　方论开在的本槌法中，不再录。

　　一伤寒，有头疼，发热恶寒，脉沉，此名太阳脉似少阴，当辛温之剂散之。与少阴证不相类。

　　方论开在的本槌法中，不再录。

