<!-- { "loadSidebar": true } -->
　　一伤寒，无头疼，止则发热恶寒，脉沉，此名少阴证似太阳，当辛温之剂散之。与太阳证不相类。方论开在的本槌法中，不再录。

　　一伤寒，头疼，恶寒身热者，名表热，以辛散之。与里热不相类。方论开在的本槌法中，不再录。

　　一伤寒，无头疼，无恶寒反怕热，燥渴口苦，舌干谵语，大便实，名里热。此与表热不相类。

　　方论开在的本槌法中，不再录。

　　一伤寒，头疼，身热恶寒者，名表恶寒，当辛甘散之。此与里恶寒不相类。方论开在的本槌法中，不再录。

　　一伤寒，无头疼，无身热而恶寒，厥冷蜷卧，不渴，或吐泻腹痛，战栗者，名里恶寒，当辛热之剂温之。此与表恶寒不相类。方论开在的本槌法中，不再录。

　　伤寒证脉药截江网卷之五

　　伤寒

　　伤寒之病，非比杂科，乃大方脉之首务也。其间脉理精深，艮震无常，死生反掌，甚所难明。

　　苟或有称治伤寒者，未免羊质虎皮，然则名节虚隆，而实德则病矣。余早年盲学，昏昏如蝇触牖，后得汉长沙张仲景先师治法，所得石函遗着，名曰《遗芳嘉秘》，玩而诵之，以开茅塞，手足舞蹈，不自知也。数试数验，岂不珍重哉！第恐吾老，子亦犹前之昏学，临病无措，故将遗旨，应手得心诀法，纂以成集，名曰《伤寒证脉药截江网》，存与朝夕备览，以看省己之愚。原夫伤寒之脉，浮、大、动、数、滑为阳，沉、涩、弱、弦、微为阴。其弦、紧、浮、滑、沉、涩六者，为残贼之脉，故诸脉作病。春弦，夏洪，秋毛，冬石，土缓，为四季之正脉。浮、沉、迟、数为客主。

　　左为人迎，右为气口。呼出心肺为阳，吸入肾肝为阴。一呼一吸为一息。寸口为阳，尺泽为阴，中为关界。阳主气，阴主血；血为荣，气为卫；寒则伤荣，风则伤卫；理自然也。所谓伤寒之病，从浅入深，先以皮肤肌肉，次入筋骨肠胃，专以浮、中、沉、迟、数辩其阴阳寒热及表里虚实而断之矣。

　　诸浮为在表，轻手于皮肤之上便得之，曰浮。略重指于皮肤之下，肌肉之上，阴阳各半得之，曰中，证属半表半里。诸沉为在里，重手于肌肉之下，筋骨之间方得之，曰沉，属阴。诸迟为在脏，属寒。

　　诸数为在腑，属热。阴阳、寒热、虚实，用在有力无力中分。有力者，为阳，为热，为实。无力者，为阴，为寒，为虚。杂病以弦为阳，伤寒以弦为阴。杂病以缓为弱，伤寒以缓为和。伤寒以大为病进，以缓为邪退。缓为胃脉，有胃气曰生，无胃气曰死。伤寒病中有神脉，如脉中有力，即为有神。

　　神者，气血之先也。两手无脉，曰双伏，一手无脉，曰单伏，必有正汗也。寸口阳脉中，或见沉细者，但无力者，为阳中伏阴。尺部阴脉中，或见沉数者，为阴中伏阳。寸口数大有力，为重阳；尺部微而无力，为重阴。寸口细微如丝，为脱阳；尺部细微无力，为脱阴。寸脉浮而有力，主寒邪表实，宜汗。浮而无力，主风邪表虚，宜实。尺脉沉而有力，主阳邪在里，为实，宜下；无力，主阴邪在里，为虚，宜温。寸脉弱而无力，切忌发汗。尺脉弱而无力，切忌汗下。初按来疾去迟，名曰内虚外实；去疾来迟，名曰内实外虚。尺寸俱同，名曰缓。缓者，和而生也。汗下后脉静者，生；燥乱身热者，死，乃邪气胜也。温之后脉来歇止者，正气脱而不复生也。纯弦之脉，名曰负。负者，死。按之解索，名曰阴阳离。离者，死。阴病见阳脉者生，阳病见阴脉者死。

　　伤寒证脉药截江网卷之五

　　伤寒标本论治

　　病之有标本，犹草之有根苗。拔茅须连其茹，治病必求其本。标本不明，处方何据？所谓瞑目夜行，无途路而可见矣。原夫六气为本，三阴三阳经为标。病气为本，脏腑经络受病为标。先受病为本，次受病为标。且如尺寸俱浮者，太阳受病也。其经标本，膀胱、小肠也。膀胱寒水为本，其脉循脊上连风府，故头疼脊强。小肠为标，主发热。其正冬月时，在本者麻黄汤，在标者桂枝汤，余月改用冲和汤也。尺寸俱长者，阳明受病也。其经标本，大肠与胃也。大肠为标，燥金为本，大肠与肺为表里。但发热，解肌汤。本脉络鼻循目，故目痛鼻干，不眠，虚则汗解，实则大柴胡、承气选用。尺寸俱弦者，少阳受病也。其经标本，三焦与胆也。三焦相火，本也，游行乎一身，故微热。

　　足胆，标也，其脉循胁络耳，故耳聋胁痛，寒热，呕而口苦。缘胆无出入之路，故从中治证，用小柴胡和解散而愈。其经有三禁，汗、下、吐是也。尺寸俱沉者，太阴受病也。其经标本，肺与脾也。

　　肺标，脉循咽。脾本，湿土。故腹满咽干，当得本治，宜泄，大柴胡、承气也。尺寸俱微沉者，少阴受病也。其经标本，心与肾。君火为本，心苗舌，故舌燥。标肾，脉循肺，主口干，故口干舌燥。

　　故在标者，因身冷，治主姜附也。在本者，宜下，三乙承气，看微甚而用之。尺寸俱微缓，厥阴受病也。其经标本，肝与心包络也。风木为本，下循阴器，故囊缩；标心包络，系舌，故舌卷。大抵温之，四逆辈。其四经并前三经中，若有阳分传来者，下之，庶不误也。

　　伤寒证脉药截江网卷之五

　　论伤寒正治逆治反攻寒热辩

　　寒热真假，不可不知，正治逆治，岂可不辨！假如热病服寒药热不退，后用热药而热方退；假如寒病服热药而寒不退，后用寒药而寒方退者，此为从治也。从治者，反攻也。治热病以寒药而愈，治寒病以热而愈者，逆治也。逆治者，正治也。且反攻之法，人亦难晓者，多。

　　如寒病服寒药而愈者，此阳极变阴，热极反得水化也。热病服热药而愈者，此阴极变阳，寒极反得火化也。盖物极则反也。

　　伤寒证脉药截江网卷之五

　　论伤寒用药法则

　　标本逆从之既明，五剂之药须用识。且如，表汗用麻黄，无葱白不发。吐痰用瓜蒂，无豆豉不涌。去实热用大黄，无枳实不通。温经用附子，无干姜不热，甚则以泥清水加葱白煎之。竹沥，无姜汁不能行经络。蜜导，无皂角不能通秘结。非半夏、姜汁，不能止呕吐。非人参、竹叶，不能止虚烦。非小柴胡，不能和解表里。非五苓散，不能通利小便。非天花粉、干葛，不能消渴解肌。非人参、麦门冬、五味，不能生脉补元。非犀角、地黄，不能止上焦之吐衄。非桃仁承气，不能破下焦之瘀血。非黄 、桂枝，不能实表间虚汗。非茯苓、白术，不能去湿助脾。非茵陈，不能除黄胆。

　　非承气，不能制定发狂。非枳、桔，不能除痞满。非陷胸，不能开结胸。非羌活冲和，不能治四时之感冒身疼。非人参败毒，不能治春瘟。非四逆，不能救阴厥。非人参白虎，不能化斑。非理中、乌梅，不能治蛔厥。非桂枝、麻黄，不能除冬月之恶寒，热随汗解。

　　非姜附汤，不能止阴寒之泄利。非大柴胡，不能去实热之妄言。阴阳咳嗽，上气喘急，用加减小青龙，分表里而可汗下。此伤寒用药之大法也。

　　伤寒证脉药截江网卷之五

　　伤寒统论受病之由

　　夫伤寒者，冬时天气严寒，水冰地冻，而成杀厉之气，正乃肾与膀胱坎水用事，体虚触冒之人，中而即病，曰伤寒；不即病者，乃寒毒藏于肌肤。此因肾水涸竭，春木无以发生，热不能发泄，藏郁于内，遇感而发，至春变为温病，至夏变为热病，热病重于温病也。虽曰伤寒，实为热病。非时行之气，春应暖而反寒，夏应热而反凉，秋应凉而反热，冬应寒而反温，此非其时而有其气，是一岁之中，长幼病皆相似者也。是时行不正之气，非暴厉之气。暴厉者，疫病也。疫病者，乃春分至秋分前，天有暴寒，皆为时行之寒疫也。又有四时之正气者，春气温和，夏气暑热，秋气清凉，冬气凛冽，此四时之正气也。然正气亦能为病，春伤于风，夏必飧泄；夏伤于暑，秋必疟痢；秋伤于湿，冬必咳嗽；冬伤于寒，春必温病，总曰伤寒。病自外而入，或入于阳，或入于阴，非但始于太阳，终于厥阴。或有太阳伤者，或有传至一二经而止者，或有始终只在一经者，或有越经而传者，或有入太阳不作郁热，便入少阴而成阴证者，或有直中阴经而成寒证者，缘经无明文，故多妄治。若三阳传至三阴之阴证，外虽有厥冷，内有热邪耳。若不发热，四肢便厥，恶寒者，此是直中阴经之阴证也。盖先起三阳气分，传入三阴血分，则热深厥亦深矣。此亢则害，承乃制者欤，热极反兼寒化也。先热后厥者，传经阴证也，故宜四逆散、大承气，看微甚而下之。如初病无热便厥者，此直中阴经之寒证也，宜四逆汤温之。

　　伤寒证脉药截江网卷之五

　　伤寒无阴证辩

　　伤寒无阴证，人伤于寒，则为病热，热病乃汗病也。造化汗液，皆阳气也。冬时肾水用事，为伤寒者，其风伤于荣卫，使人毫毛毕直，皮肤闭而为热。初入太阳膀胱受证，头疼，恶寒发热，腰脊强直，按至皮肤之上，下手便得，脉来浮紧有力，无汗，为伤寒表证。寒则伤荣血，冬用麻黄汤，开发腠理，表汗除邪。脉来浮缓无力，有汗怕风，为伤风。风则伤卫气，冬用桂枝汤，充塞腠理，止汗散邪。其余月时，虽无恶寒，为重也。治三时感寒，无汗，以羌活冲和去地黄，加紫苏、藿香，以发散之；有汗，用加减羌活汤。如用桔梗汤止汗退邪，必加凉药于中，免斑出黄生之患，此谓无伐天和也。若将冬时正伤寒之药，通治非时暴感寒热，定为害矣。

　　伤寒证脉药截江网卷之五

　　论伤寒难拘日数辩

　　假如一日至十三日，若有一毫头痛恶寒者，每日如此，不论日数多少，尚有表证未解，还用微汗，不可攻里。若攻下之，则为结胸等证。

　　一二日，恶寒皆除，便觉胸中满闷疼痛，大便闭，渴而不恶寒反怕热，热入里也，大柴胡、承气下之，切不可拘于日数并始太阳终厥阴之论也。

　　二三日，邪传阳明胃，身热目痛，鼻干不眠，按至皮肤之下，肌肉之间，脉来微洪而长者，属半表半里。渴而无汗，葛根汤；渴而有汗，人参白虎汤；微微恶寒者，桂枝汤。若无头疼恶寒而反怕热，便闭燥渴，狂言谵语，揭去衣被，扬手掷足者，此为热邪传入阳明之本。脉来沉数有力，正宜承气汤下之，泄去胃中实热燥屎而愈也。

　　三四日，邪传少阳胆，胸胁痛而耳聋，寒热，呕而口苦，按至半阴半阳及脉来弦数者，是半表半里也。缘胆无出入之路，用小柴胡。其经有三禁，汗、下、吐也。盖阳明与少阳二经，不从标本从乎中治也。中者，半表半里，两阳交中，名曰少阳也。

