<!-- { "loadSidebar": true } -->
　　凡证有头疼恶寒，皆是伤寒，无则皆否也，何则？盖伤寒则恶寒，伤食则恶食，理固然也，但在冬时恶寒为甚。盖冬时为正伤寒，天气严凝，风寒猛烈，触冒之者，恶寒殊甚。其余时月，虽有恶寒亦微，未若冬时之恶寒为甚也。虽四时皆有伤寒，治之不可一概论也。冬时气寒，腠理微密，非辛甘温不可，故以桂枝等汤以治之。然风与寒常相因。寒则伤荣，恶寒头痛，脉浮紧而无汗，则用麻黄汤开发腠理以散邪，得汗即愈。风则伤卫，头痛恶风，脉浮缓而自汗，则用桂枝汤充塞腠理以散邪，汗止即愈。经云辛甘发散为阳者是也。若夫荣卫俱伤，又非此二汤所以治也，须大青龙汤。然此汤大峻，又非庸俗所可拟也。予亦有代之者。盖冬时为正伤寒，天气严凝，风寒猛烈，触冒之者，必宜用辛温散之。

　　其非冬时亦有恶寒头疼之证，皆宜辛凉之剂通表里，和之则愈矣。若以冬时所用桂枝辛温之药通治之，则杀人多矣。曰：辛凉者何？羌活冲和汤是也。兼能代大青龙汤，为至稳。呜呼，一方可代三方，危险之药如坦夷，其神乎？但庸俗辈所未知也。过此则少阳阳明二经，在乎半表半里，肌肉之间，脉亦不浮不沉。外证在阳明，则有目疼鼻干，不得眠之证，脉似洪而长，以葛根汤、解肌汤、升麻汤之类治之。在少阳，则胸胁痛而耳聋，脉见弦数，以小柴胡汤加减而和之。（本方有加减法。）

　　此二经不从标本从乎中治。余尝以小柴胡汤加葛根、芍药治少阳阳明合病如拾芥，但不使世俗知此奇妙耳。过此不已，则传阳明之本。为入里。大便作实，其外证悉罢，谓无头痛恶寒也。脉见沉实不浮，谵语恶寒，六七日不大便，口燥咽干而渴，轻则大柴胡汤，重则三乙承气汤选用。或曰：邪既入里而作实，无非大黄苦寒之药除下之，何其用方之杂 也？余曰：传来非一，治之乃殊耳。病有三焦俱伤者，则痞、满、燥、实俱全矣，则宜大承气汤，浓朴苦寒以去痞，枳实苦寒以泄满，芒硝咸寒以润燥软坚，大黄苦寒以泄实去热，病斯愈矣。邪在中焦，则有燥、实、坚三证，故用调胃承气汤，以甘草和中，芒硝润燥，大黄泄实，不用枳实、浓朴以伤上焦虚无氤氲轻清之元气，调胃之名，于此立矣。上焦受伤，则为痞、实，用小承气汤，枳实、浓朴除痞，大黄以泄实，去芒硝则不伤下焦血分之真阴，谓不伐其根也。若夫大柴胡汤，则有表邪尚未除而里证又急，不得不下，只得以此汤通表里而缓治之。犹有老弱及血气两虚之人，不宜用此。三阳之邪在里为患，春、夏、秋有不头痛恶寒而反渴者，此则温病也。暑病亦然，比之温病，犹加热也，治宜加减小柴胡汤。盖此汤春可治温，夏宜治暑，秋能润肺。又宜升麻葛根汤、解肌汤、败毒散。中暑而渴者，小柴胡石膏汤、人参白虎汤，看渴微甚而用之，无不效。经曰：发热不恶寒而渴者，温病也。

　　若夫阴证，则别有法，不在此例矣。

　　伤寒琐言卷之一

　　伤寒言证不言病

　　夫伤寒言证不言病者，厥有旨哉！证之一字，有明证、见证、对证之义存焉。如妇以证奸，赃以证盗，刃以证杀，不容辞而无所逃其情矣。且人之心、肝、脾、肺、肾在人身中，藏而不见者。

　　若夫口、鼻、舌、耳、目则露而共见者也，五脏受病，人焉能知之？盖有诸中，必形诸外。肝有病则目不能视，心有病则舌不能言，脾有病则口不知味，肺有病则鼻不闻香，肾有病则耳不听声，以此言之，则证亦亲切矣。况风寒之中人，受之必有经络部分，一或伤之，本经之证见矣。更能以脉参之，庶无差忒矣。吾故曰伤寒言证耳。如太阳伤寒，为表之表，其经行身之后，从头下至足，则头项痛，腰脊强之证见于项背也。恶寒证亦在表。盖伤寒恶寒，伤风恶风。太阳为寒水之经，凡见恶寒便为在表，最为的当。传至阳明之经，则不恶寒，便不宜发表。如有一毫头痛恶寒，尚在太阳，便是表证未罢，不可攻里。故戒曰：发表不开，不可攻里。此事不明，杀人至速。又曰：凡呕者，不可下。经曰：呕多，虽有阳明证，不可攻，攻之为逆。心下硬者，不可下。切宜仔细。阳明经为表之里，其经行身之前，夹鼻络于目，故目痛，鼻干不眠。少阳经行身之侧，为半表半里，始于目锐 ，循胁络于耳，交于膻中两乳正中，故胸胁痛而耳聋。此三经病之易见，盖如此盒饭诊脉以参之。若太阳经则有二证，一为伤寒，一为伤风。脉浮紧，恶寒无汗，为伤寒。脉浮为在表，紧为有寒。表受寒邪而未入里，宜麻黄汤辛甘温之剂以发之。（冬用正药，三时用羌活汤。）此皆有恶寒头痛，为在太阳之表，尚未传入里，通宜发而散之。若在阳明则脉微洪而长，按之皮肤之下，肌肉之间，此非表非里而为在经。或渴，用葛根汤以解肌。少阳经则脉弦数，不浮不沉，在乎半表半里之间，宜小柴胡汤以和之。（有加减法。）此二经者，不从标本从乎中治也。中之下即肌肉之下，筋骨之间也。脉按之沉数有力，则为热入阳明之本，宜大柴胡汤、三承气汤，看燥结微甚而下之。前之所云恶寒头痛俱通治。脉不浮而沉实有力，此为表证罢而里证具，宜泄去其胃中实热而愈矣。若老弱产虚，或带表证必须下者，皆用大柴胡汤。脉若沉迟，微弱无力，则又为阴证也，宜温而不宜下也，谨之。

　　伤寒琐言卷之一

　　厥分寒热辩

　　或曰：人之手足，乃胃土之末，凡脾胃有热，手足必热，脾胃有寒，手足必冷，理之常也。惟伤寒乃有厥深热亦深，厥微热亦微之论，何邪？曰：胃寒则手足冷，胃热则手足热，此病之常也。

　　若夫极则变，不可以常道拘也。盖亢则害，承乃制。火气亢极，反兼水化，故有此象耳。阴阳反复，病之逆从，未可以常理论也。凡经言厥逆，厥冷，厥寒，手足寒冷等，皆变文耳，不可以论轻重。

　　若言四肢则有异也，亦未可纯为寒证。若厥冷直至臂胫以上，则为真寒无疑矣，急用姜、附等药温之，少缓则难疗矣。谓其寒上过乎肘，下过乎膝，非内有真寒达于四肢而何？然更当与脉并所兼之证参之，庶乎其无误也。凡看伤寒，不可以厥逆便断为寒，必须以脉兼证参之，方知端的。如手足厥逆，兼之以腹痛腹满，泄利清白，小便亦清，口不渴，恶寒战栗，面如刀刮，皆寒证也。若腹痛后重，泄利稠粘，小便赤涩，渴而好饮，皆热证也。宜详审之。

　　伤寒琐言卷之一

　　伤寒用浮中沉三脉法

　　夫伤寒治之得其纲领，不难也。若求之多岐，则支离破碎而难矣。何谓也？脉证与理而已。予尝以浮、中、沉三脉详而治之，无所遁其情也。既云伤寒，则寒邪自外入内而伤之也。其入则有浅深次第，自表达里，以此推之而不难也。若夫风寒之初入，必先太阳寒水之经，此经本寒标热，便有恶风恶寒，头疼脊强之证。寒郁皮毛，是为表证。若在他经，则无此证矣。脉若浮紧，无汗，为伤寒，以麻黄汤发之，得汗为解。浮缓，有汗，为伤风，用桂枝汤散邪，止汗为解。若无头痛恶寒，脉又不浮，此为表证罢而在中。中者何？表里之间也，乃阳明少阳之分，脉不浮不沉，在乎肌肉之间，谓皮肤之下也。然亦有二焉。若微洪而长，即阳明脉也，外证目痛，鼻干不得眠，用葛根汤以解肌；脉弦而数，少阳脉也，其证胸胁痛而耳聋，如见此证此脉，以小柴胡汤和之。盖阳明少阳不从标本从乎中治也。过此则邪入里为热实，脉不浮而沉，沉则以指按至筋骨之间方是。若脉来沉实有力，外证则不恶风寒而反恶热，谵语大渴，六七日不大便，明其热入里而肠胃燥实也，轻则大柴胡汤下之，重则三承气汤选用，大便通而热愈矣。

　　若脉来沉迟无力，此为阴证，盒饭看外证如何，轻则理中汤，重则姜附四逆汤以温之。今将浮、中、沉三脉列图于后，可熟玩之。

　　伤寒以脉大、浮、数、动、滑为阳，沉、涩、弱、弦、微为阴。然脉理精深，初学未能识察。

　　予谓伤寒之中人，由浅入深，先自皮肤肌肉，次入肠胃筋骨，以浮、中、沉三脉候之，似乎无所遁乎其情矣。列为三图，图下就注证治之法，则阴阳表里易见，使因脉以知证，缘证以明治，以此达彼，由粗入精，亦可以为初学之阶梯也。欲究其至极，必须潜心熟玩仲景之书，庶几可以入道矣。

　　伤寒琐言卷之一　伤寒用浮中沉三脉法

　　浮

　　浮，初排指于皮肤之上，轻手按之便得，曰浮。此为寒邪初入足太阳经，病在表之标，可发而去之。虽然，治之则有二焉：寒伤荣则无汗恶寒，用麻黄汤；风伤卫则有汗恶风，用桂枝汤。一通一塞，不可同也。

　　浮紧有力，无汗恶寒，头痛项背强，发热，此为伤寒在表，宜发散，冬时用麻黄汤，余三时皆用羌活冲和汤。有渴，加石膏、知母；无渴，不用加。

　　浮缓无力，有汗恶风，头疼项强，发热，此为伤风在表，冬时用桂枝汤，余三时皆用加减冲和汤。腹痛，小建中汤；痛甚，桂枝加大黄汤。

　　伤寒琐言卷之一　伤寒用浮中沉三脉法

　　中

　　中，按至皮肤之下，肌肉之间，略重按之乃得，谓之半表半里证也。然亦有二焉，盖少阳阳明二经不从标本从乎中也。

　　长而有力，此为阳明证，有头疼眼眶痛，鼻干不得眠，发热无汗，葛根汤、解肌汤。若渴而有汗不解，或经汗过不解而渴，白虎汤，或加人参；无汗不渴，并不可服，则为大忌。

　　弦而数，此为少阳经，其证胸胁痛而耳聋，或往来寒热而呕，俱用小柴胡汤。（有加减法。）

　　若两经合病，则脉弦而长，此汤加葛根、芍药。

　　伤寒琐言卷之一　伤寒用浮中沉三脉法

　　沉

　　沉，重手按至肌肉之下，筋骨之间方得，此为沉脉。亦有二焉，阴阳寒热在沉脉中分。若沉而有力，则为阳，为热；沉而无力，则为阴，为寒也。

　　沉数有力，则为阳明之本，表解热入于里，恶寒头痛悉除，反觉恶热，欲揭衣被，扬手掷足，谵语狂躁，口燥咽干，五六日不大便，轻则大柴胡汤，重则三承气汤选用。

　　沉迟无力，为寒，外证无热，不渴，反怕风寒，或面上恶寒甚如刀刮，或腹满胀痛，泄利，小便清白，或大小腹痛，皆为阴证，轻则理中汤，重则四逆姜附汤。

