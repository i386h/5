<!-- { "loadSidebar": true } -->
　　下利，脉滑，当有所去，下之乃愈，大承气汤。下利，脉大者，虚也，以其强下之故也。设脉浮革，因尔肠鸣者，当归四逆汤。

　　下利瘥后至其年月复发者，以病不尽故也，宜下之，大承气汤。

　　伤寒明理续论卷之六

　　便脓血

　　冲脉为血之海，即血室也。男女均有此血气，均有此冲脉。冲之得热，血必妄行。在男子，则为下血谵语；在妇人，则为寒热似疟。皆为热入血室，逼血下行，则血热而利也。挟血之脉，乍涩乍数，或伏或沉。血热交并，则脉洪盛。大抵男多于左手，女多于右手见之。又有阴寒为病，下利便脓血者，乃下焦虚寒，肠胃坚固，清浊不分而利下脓血也。二者一为挟血，一为阴寒，临病宜精别焉。

　　太阳病不解，热结膀胱，其人如狂而血自下者，愈；不愈，用桂枝汤、《明理论》抵当汤。

　　阳明病，下血谵语，胸胁满如结胸，夜则见鬼，此为热入血室，小柴胡汤。

　　少阴病，下利便脓血者，桃花汤。

　　腹满身热，下如鱼脑，曰湿毒，桃花汤、地榆散、黄连阿胶汤。

　　下后无表里证，脉数不解散，消谷易饥，多日不大便，此为瘀血，桃仁承气汤、抵当汤，或小柴胡汤加桃仁、大黄。

　　下焦蓄血，其人如狂，小腹急结，小便必利，抵当丸。

　　伤寒明理续论卷之六

　　四逆

　　手足不温，谓之四逆。邪在表，则手足热，邪在表里之间，则手足温。至于邪传少阴，则手足有逆冷之证，与厥阴又相远也。然自热而至温，自温而至厥，乃传经之邪，轻则四逆散，重则承气汤下之。非若得病，手足便逆而不温者，四逆汤温之，则为阴经受邪，而阳气不足也。其或吐利烦躁，厥逆蜷卧，皆属少阴，又为不治之证。

　　少阴病，四逆，其人或咳或悸，或小便不利，或腹中痛满，或利下重，并四逆散。初病以来，厥冷四逆，即四逆汤。

　　手足逆冷，大便闭，小便赤，或大便黑色，脉沉而滑，此为阳证，以白虎汤；甚者，大承气汤。

　　伤寒明理续论卷之六

　　厥逆

　　阳气伏藏，阴气越出，阴阳不相顺接，所以厥也。若先热而后厥者，乃热邪伏于内也。先厥而后热者，乃阴退而阳得复也。

　　若始得病便厥者，是阳不足而阴胜也。热伏于内者，其脉沉而数，狂言发渴，露手扬衣，躁不得眠，或大便闭。初便厥者，其脉沉迟而弱，醒醒而静，恶寒引衣，或下利清谷也。其或恶寒蜷卧，烦躁下利，不知人，皆为恶候，故曰逆也。

　　先发热而后厥者，扬手掷足，烦躁饮水，畏热头汗，大便闭，小便赤，怫郁昏悸，当下失下，血气不通，所以谓热深则厥深者，此也，大柴胡汤、小承气选而用之。

　　初病便厥，足挛恶寒，引衣自盖，不渴，大小便自利，默默而惶惶，诸四逆选用之。

　　伤寒，厥而心下悸者，宜先治悸，茯苓桂甘汤；后治厥，四逆汤。吐利厥逆，烦躁欲死者，吴茱萸汤、当归四逆汤，仍灸太溪。

　　伤寒明理续论卷之六

　　不大便

　　不大便，谓大便难也。皆因发汗，利小便，耗其津液，以致肠胃干燥，而转属阳明里者多矣。

　　其小便自数者，则为津液偏胜，故使大便亦难也。若下，若发汗，小便数，大便硬者，与承气汤和之，谓津液内竭也。又有不宜便下者，至于脉浮，脉虚，恶寒，此尤带表邪，乃不可下。其呕吐，为邪未入腑，虽有阳明证，不可攻之。小便清者，知其邪不在里，仍在表也。大便难，小便少，不转矢气，此内无燥屎也，但初硬后溏尔。阳明脉浮，或经发汗，小便自利，不大便者，亦津液内竭，宜蜜导煎通之。经曰：其脉浮而数，能食，不大便，此为实，名曰阳结也，宜大柴胡汤。若不了了，得屎而解。其脉沉而迟，不能食，身体重，大便反难，名曰阴结也，宜金液丹。

　　伤寒，不大便六七日，头痛有热者，小承气汤。

　　病患不大便六七日，绕脐烦躁，发作有时者，此为屎硬不得大便，小承气汤。

　　夫病阳明者，下之则硬；汗多极，发其汗则亦硬，并小柴胡汤。

　　阳明病，胁下硬满，不大便而呕，舌上白苔，小柴胡汤。

　　少阴病六七日，腹胀不大便，急下之，大承气汤。

　　若发汗，若利小便，津液内竭，大便自难者，不可攻之；无阴阳，强大便者，下之，必清谷胀满，并用蜜导煎。

　　伤寒明理续论卷之六

　　谵语（郑声附）

　　经曰：邪气盛则实，精气夺则虚。故实则谵语，虚则郑声。伤寒，胃中热盛，上乘于心，心为热冒，则神识昏迷，妄有所见而言也，轻者睡中呢喃，重者不睡亦语。亦有谵语者，有独语者，有语言不休者，有言乱者，凡此见其热之轻重也。大抵热入于胃，水涸屎燥，必发谵语。又有被火劫者，有亡阳者，名各不同。但气短者死，脉自和则愈。或喘满，气逆而上奔，自利柔脱而夺下，皆为逆也。

　　谵语者，脉洪数，大便闭，小便赤，手足温，与调胃承气汤。胃实谵语，身热汗多，便难，或潮热，诸承气汤选用之。

　　发汗多，亡阳谵语，身自和，不可下，柴胡桂枝汤。下利谵语，为有燥屎，脉不微细，小承气汤；利不止者，不治。

　　三阳合病，谵语者，脉滑实，身重难以转侧，口中不仁，面垢遗尿，不可汗下，与白虎汤。

　　伤寒，大热干呕，呻吟错语，不得眠，犀角解毒汤。

　　得病无热，但狂言，烦躁不安，精采不与人相当，与五苓散二钱，以新汲水吐之则愈。一法用猪苓汤。

　　瘀血狂言谵语，漱水，大便黑色，小便多，身黄腹满，此为当汗不汗，蓄热在里，轻者犀角地黄汤，甚者桃仁承气汤、抵当丸。

　　妇人热入血室，昼静夜谵，如见鬼状，小柴胡汤。

　　阳明病，其人喜忘，必有瘀血，抵当丸。

　　郑声者，重语也。又为不正之音也。伤寒郑声，如郑卫之音，不正也。盖因汗后，若病患本音失而正气虚，则郑重，语不知高下，乃精气夺之候也。其脉微细，二便利，用小柴胡汤。

　　伤寒明理续论卷之六

　　小便不利（小便难附）

　　邪气聚于下焦，结而不散，甚则小腹硬满而痛，此小便所以不通。大抵有所不利者行之，所以渗泄也。若饮水过多，下焦蓄热，或中湿发黄，水饮停留，皆以利小便为先。惟汗后亡津液，胃汁干，与阳明汗多者，则以利小便为戒。设或小便不利而见头汗者，乃为阳脱关格之疾矣。

　　饮水过多，下焦蓄血热，小便不利，脉浮者，用五苓散；脉沉者，猪苓汤。

　　太阳病，身黄，脉沉者，猪苓汤。太阳病，身黄，脉沉结，小腹硬，小便不利者，为亡血也，五苓加茵陈。呕而发热，胸满，心下怔忡，小便不利者，为亡血也，五苓加茵陈、茯苓。

　　少阴病，四逆，或小便不利，四逆散加茯苓。

　　阳明病，无汗，小便不利，心下懊 者，身必发黄，五苓散加茵陈。

　　经曰：虚则小便难。阴虚者，阳必凑之，由膀胱受热，致小便赤涩而不流利也。又曰：虽不大便也，六七日而小便少者，但初硬后溏未定，或硬攻之，必溏。候小便多，屎定硬，方可攻之。乃胃中水谷不别，虽通而不能也。

　　阳明中风，脉浮弦大，身黄鼻干，气短腹满，潮热时哕，胸胁痛，小便难，小柴胡加茯苓。

　　太阳病，小便利者，以饮水多，必有心下悸，茯苓白术甘草汤；小便少者，必里急，猪苓汤。

　　伤寒明理续论卷之六

　　小便自利（小便数遗溺附）

　　小便自利者，为津液漏渗，大便必硬，宜以药微下之。其阳明自汗者，复发其汗，使津液内竭，屎虽硬，尤不可攻，纵使大便难，蜜导煎导之。太阴当发身黄，其小便自利者，则湿热内泄，不能发黄。惟血证，则腹急而如狂。肾与膀胱虚，则不能约制水液，二者皆小便自利。若肾与膀胱虚而挟热，热则水道涩，则小便不快，故涩淋而数起也。若自汗而小便数者，虽有表证，又不可用桂枝，谓亡走津液也。

　　太阳病，小便自利，以饮水多，心下悸，茯苓桂枝、茯苓甘草汤。

　　太阳自汗，四肢拘急，心烦，微恶寒，脚挛急，小便数，误服桂枝汤，得之便厥，与甘草干姜汤、甘草芍药汤。

　　脉浮自汗，小便数，胃不和，谵语者，少与调胃承气汤。

　　阳明脉浮而涩，浮则胃气强，涩则小便数，浮涩相搏，大便则难，其脾为约，宜麻仁汤。

　　少阴四逆，小便自利，或色白，为虚寒，四逆汤，或真武汤去茯苓。既吐且利，小便复利而大汗出，下利清谷，内寒外热，脉浮欲绝者，四逆汤。

　　伤寒明理续论卷之六

　　舌上白苔（脏结附）

　　经曰：舌上如苔者，以丹田有热，胸中有寒。谓寒气初传入里也。舌乃心之苗，法应南方火，色本红，乃邪气在表，舌则无苔。又邪气在里，津液结搏，则舌上生苔而滑。热气渐深，其舌苔燥而涩。热聚于胃，其舌苔为之黄矣。若间黑色，则热已深，病已极笃。经曰：凡热病，口干舌黑者死。乃肾水刑于心火也。

　　脉阴阳俱紧，口中气出，唇口干燥，蜷卧足冷，鼻中涕出，舌上滑苔者，勿妄治也。到七八日以来，其人微发热，手足温者，此为欲解。或七八日以上，反大发热者，此为难治。设使恶寒者，必欲呕也，小柴胡汤加生姜。腹内痛者，必欲利也，理中汤。

　　太阳误下，胃中空虚，客热动膈，懊 ，舌苔，栀子豉汤。

　　少阳病，胁下硬满，不大便而呕，舌上白苔，小柴胡汤。

　　阳明病，舌上生苔，五苓散；舌黄者，当下之。《金匮要略》曰：舌黄未下者，下之黄自去。

　　脏结者，脏气秘结而不流布也。一息不运，机缄穷，一毫不续，霄壤判，脏其可结乎？外证如结胸状，但欲食如故，时时下利为异耳。其脉寸浮关沉而紧，阴筋引脐腹俱痛是也。病患胁下素有痞，连脏结，无阳证，不往来寒热，其人反静，舌上苔滑者，不可攻也，刺关元，灸之亦可，仍与小柴胡汤加生姜。

　　伤寒明理续论卷之六

　　咽痛

　　咽喉不利，或痛或痒，不可纳食，皆毒瓦斯上冲所致。经曰：太阳病，下之，脉紧者，必咽痛，以太阳之邪搏于少阴也。少阴之脉循喉咙，夹舌本。

　　少阴咽痛，脉浮迟，厥冷，或吐利，亦属少阴，并不可汗下，用桔梗汤、猪肤汤；甚者，半夏散、通脉四逆汤去芍药，加桔梗；汗不止， 本、温粉扑之；咽中生疮，不能言语，声不出者，苦酒汤。

