<!-- { "loadSidebar": true } -->
　　若伤寒六七日，大下后寸脉沉迟，尺脉不至，咽喉不利，唾血脓，手足厥，利不止者，难治，宜麻黄升麻汤。

　　肾伤寒一证，乃非时暴寒伏于少阳之经，头痛腰痛，脉微弱，初咽痛以伤寒，后必下利。咽痛，半夏桂枝汤；（即半夏散。）利，四逆汤。

　　阳毒咽痛，见发斑条。咽中闭塞，乌扇汤。口疮赤烂，蜜浸黄柏噙。咽痛甚者，升麻六物汤。

　　伤寒明理续论卷之六

　　头眩

　　少阳居表里之间，表邪传里，表中阳虚，故头眩也。又有发汗、吐、下后而眩者，亦阳虚所致也。若少阴病，下利止而头眩，时自冒者，此虚极而脱。而风家亦有眩者，风主运动故也。其或诸逆，发汗剧者，言乱目眩而死也。

　　太阳病，若下之，因复发汗，以此表里俱虚，其人必眩冒，冒家汗自出而愈。

　　阳明病，但头眩，不恶寒，故能食而咳，茯苓白术甘草桂枝汤。

　　少阳之为病，口苦咽干，目眩，小柴胡汤。

　　太阳病，发汗，汗出不解，其人仍发热，心下悸，头眩，身 动，振振欲擗地，真武汤。

　　吐、汗、下后虚烦，脉微沉紧，心下癖，胁下痛，气上冲咽喉，眩冒身摇，筋脉动惕，久而成痿，茯苓桂枝白术甘草汤；痿，用栝蒌汤。

　　伤寒明理续论卷之六

　　鼻衄

　　经络热盛，迫血妄行，出于鼻者，为衄血也。是虽热，其邪尤在经，然亦不可发汗。经曰以桂枝、麻黄治衄，非治衄也，乃欲散其经中邪气耳。衄血故为欲解，若衄不止而头汗出，其身无汗，及发热，汗不至足者，又为恶证，当明辩之。

　　太阳证衄血及服桂枝汤后致衄者，为欲解也，属犀角地黄汤；衄不止。茅花汤。无汗能食者，即欲衄，黄芩汤。

　　衄家不可发汗，汗出必额上陷，脉紧急，直视不能 ，不得眠，芍药地黄汤。

　　阳明病，渴欲漱水不咽者必衄，黄芩芍药汤。

　　不因下而自利加衄者，麻黄升麻汤。脉浮大，欲发热，下利，鼻衄干呕者，黄芩芍药。衄，烦而后渴欲饮水，水入即吐，先服五苓散，次服竹叶石膏汤。

　　少阴病，但厥无汗，强发之，必动其血，或从口鼻，或自目出，名下厥上竭，为难治，当归四逆汤，仍灸太溪、三阴交、涌泉。一法用黑锡丹。

　　伤寒明理续论卷之六

　　吐血

　　诸阳受热，其邪在表，当汗不汗，致使热毒入脏，积瘀于内，遂成吐血。凡见眼闭目红，神昏语短，眩冒迷妄，烦躁漱水，狂惊谵语，鼻衄唾红，背冷足寒，四肢厥逆，胸腹急满，大便黑利，小便频数，皆瘀血证也。不必悉具，但见一二，便作血证主张。

　　初得此病，急宜用药。至于陆续不已，经数时而腹痛者，此又难于料理也。

　　经曰：服桂枝汤吐者，其后必吐脓血，犀角地黄汤。大下后寸脉沉迟，尺脉不至，咽喉不利，唾脓血者，麻黄升麻汤。此有两证，一阳毒，一阴毒。阳毒用升麻汤，阴毒用甘桔汤加半夏、生姜。

　　血热者，黄连阿胶汤、地榆柏皮汤、三黄泻心汤。

　　脉浮，发热，反灸之，必咽燥吐血，救逆汤。

　　咽喉闭塞，不可发汗，发汗则吐血，气欲绝，手足厥冷，蜷卧不能自温，当归四逆汤。

　　伤寒明理续论卷之六

　　心悸

　　心悸者，筑筑然动，怔忡不能自安者是也。其证有二，一者气虚，一者停饮。

　　其气虚者，阳气内弱，心中空虚而为悸。又有汗下之后正气内虚，亦令人悸，与气虚而悸者，则又甚也，法当定其气悸也。其停饮者，由饮水过多，停留心下，心火畏水，不能自安而为悸也。治法必先分水、气，虽有余邪，亦先治悸，免使水气散走而成他证也。

　　伤寒二三日，心中悸而烦，小建中汤。经云：先烦而悸者，此为热；先悸而烦者，此为虚。故宜建中汤。

　　太阳病，小便利者，以饮水多，故心下悸，茯苓桂枝白术甘草汤；小便少者，必里急，猪苓汤。

　　阳明病，壮热来往，心下悸，小便不利，心烦喜呕，小柴胡汤。

　　太阳病，发汗过多，其人叉手自冒，心下悸欲得按者，桂枝甘草汤。

　　发汗后其人脐下悸，欲作奔豚，茯苓桂枝白术甘草汤。

　　太阳病，发汗不解，仍发热，心下悸，头眩，肌体 动，振振欲擗地，真武汤。

　　少阳病，耳聋目赤，胸满而烦，妄加汗下，则悸而惊，与小建中汤；有热者，小柴胡汤。

　　少阴病，四逆，其人或悸，四逆散加桂枝；心下有水气，厥而悸，当先治水，茯苓甘草汤。不然，水入胃中，必不利也。

　　伤寒，脉结代，心动悸，炙甘草汤。

　　伤寒明理续论卷之六

　　发黄

　　《内经》曰：湿热相交，民多病瘅。瘅者，单阳而无阴也。太阴脾土为湿热所蒸，则虽见于外，必发身黄。湿气胜，则如熏黄而晦。热气胜，则如橘黄而明。伤寒至于发黄，热势已极，且与蓄血大抵相类。小便不利，为发黄。小便自利，为蓄血也。设或寸口无脉，鼻出冷气，与夫形如烟熏，摇头直视，环口黧黑，举体发黄，是皆真脏气绝也。

　　伤寒，瘀血在里，身必发黄，麻黄连翘赤小豆汤。

　　太阳中湿，发黄身热，头痛目黄，汗出，湿在里，五苓散、栀子柏皮汤。

　　湿家之为病，一分尽痛，发热，身虽如似熏黄，小便不利，五苓散；小便自利，术附汤；身烦痛，麻黄汤加苍术；脉浮身重，汗出恶风，防己黄 汤。

　　阳明病，脉迟，食难用饱，饱则微烦头眩，必小便难，此欲作谷疸。虽下之，腹满如鼓，谷疸汤、五苓散加茵陈。

　　阳明伤寒，发黄易饥，短气腹满，鼻干咽燥，心胁痛，小便难，潮热咳嗽，头眩嗜卧，脉弦浮大，小柴胡汤加茯苓。

　　血证发黄，如狂，小便多，大便黑，犀角地黄汤、桃仁承气汤、抵当汤选用之。

　　黄胆，脉浮滑紧数，头面汗出，渴饮水浆，小便不利，茵陈蒿汤调五苓散。

　　初发黄，以瓜蒂末口噙水搐鼻中，黄水出，愈。

　　伤寒明理续论卷之六

　　发狂

　　《难经》曰：重阴者癫，重阳者狂。伤寒热毒在胃，并入于心，遂使神不宁而志不定也，故发狂。始则少卧不饥，妄语妄笑，甚则登高而歌，弃衣而走，逾垣上屋，皆独阳亢极，热之所致，非大下之，不能止也。亦有当汗不汗，瘀热在里，下焦蓄血如狂者，小便不利，时如狂未至于狂耳。

　　若夫狂言直视，便溺自遗，其与汗后大热，脉燥，狂言不食，又为可虑也。

　　重阳即阳毒，脉数实，狂走错语，烦躁干呕，面赤咽痛，潮热发狂，或下利黄赤，阳毒升麻黄芩汤。

　　时行热病，发狂，黑奴丸。

　　经曰：太阳病不解，热结膀胱，其人如狂而血自下者，愈；若外不解，与桂枝汤；外已解，但小腹急结，桃仁承气汤。

　　血证如狂，脉微，身黄，唇燥漱水，无寒热，小腹满，小便不利，大便黑，犀角地黄汤；甚者，桃仁承气汤、抵当丸，取下黑物为效。

　　伤寒明理续论卷之六

　　筋惕肉

　　《内经》曰：阳气者，精则养神，柔则养筋。发汗过多，津液枯少，阳气偏虚，筋肉失所养，故惕然而跳， 然而动，非温经助阳，不可也。张氏故特设真武汤以救之。或因发汗、吐、下后表里俱虚而有此状者，此又逆之甚矣。

　　太阳病，发汗不解，发热，心悸头眩，身 欲擗地，真武汤。

　　发汗过多，或虚弱人微发汗，或伤风自汗，妄用大青龙汤，便有厥逆，筋惕肉之证，并属真武汤；羸者，去芍药；有热者，去附子。应发而腹中左右有动气者，并不可汗。汗之，则筋惕肉 ，或头眩，汗出不止，其候最逆，先宜防风白术牡蛎汤，次服小建中汤，十救一二。

　　吐下之后心下逆满，气上冲胸，起则头眩，脉沉紧，身振摇者，茯苓桂枝白术甘草汤；久而成痿者，通用。心下痞满者，枳桔汤加茯苓、甘草。

　　伤寒明理续论卷之六

　　多眠汗下（附霍乱）

　　夫卫气者，昼行于阳，夜行于阴。行阳则寤，行阴则寐。阳气虚，阴气盛，则目瞑，故多眠，乃邪气传于阴而不在阳也。昏昏闭目，阴自阖也。默默不言者，阴主静也。经曰：太阳病，十日已去，脉浮细，嗜卧者，外已解也。鼻干不得汗，嗜卧者，风热内攻，不干乎表，故热气伏于里，则喜睡也。三阳合病，但欲眠睡，目合则汗，谵则有热也。见盗汗，其胃热，亦嗜卧也。风温、狐惑亦有是证，又当辩之。

　　太阳病十日，脉浮细，嗜卧者，外虽已解。设胸满、胁痛、鼻干、不得汗者，小柴胡汤；脉但浮者，麻黄汤。

　　少阴病，但欲寐，尺寸俱沉细者，四逆汤。少阴病，欲吐不吐，心烦多寐，尺寸俱沉细者，四逆汤。少阴病，欲吐不吐，心烦多寐，五六日，自利而渴，小便白者，则止矣。

　　其湿霍乱死者少，干霍乱死者多。若上不得吐，下不得利，所伤之物不得出泄，壅闭正气，阴阳悬隔，喘胀而死。《素问》：食饮有节，起居有常，安得有霍乱也？霍乱，头痛发热，身疼痛，热多欲饮水，五苓散；寒多不饮水者，理中汤。

　　吐利汗出，脉微，恶寒，手足厥冷，拘急，四逆汤。腹满而痛，四肢拘急，转筋下利，理中汤加附子、官桂。加减详见本方。

　　吐利止，身痛不休，桂枝汤。既吐且利，小便复利而大汗出，下利清谷，内寒外热，脉微欲绝者，四逆汤。吐利止，但汗出而厥，四肢拘急不解，脉微欲绝者，通脉四逆加猪胆汁。

　　伤寒明理续论卷之六

　　阴阳易阴阳交

　　凡男子阳易，妇人阴易者，病新瘥而动淫欲也。其候身重气乏，小腹绞痛，头不能举，足不能行，四肢拘急，百节解散，眼中生花，手足拳挛，其脉离经，皆不可治。或荣卫精髓竭，翕翕少气，手足不能举者而死。吁，外伤六气，内伤七情，其为害若是耶。烧 散、 鼠屎汤、竹皮汤、干姜汤、青竹茹汤、当归白术汤宜选用之。

　　阴阳交者，温病不得发汗，汗之复生大热，狂言不食，其脉燥疾是也，皆不治。若脉浮数，表证尤在，可再汗之。若脉沉实，则为胃实，又从汗下之。后复热者，同此法。再汗用桂枝汤，再下用承气汤。

　　伤寒明理续论卷之六

　　怫郁

　　怫郁者，阳气蒸越，形于头面体肤之间，聚赤而不散。其证则有异焉：大便硬而气短者，实也；汗下后而得哕者，虚也。当详究之。

　　太阳初得病，发汗不彻，并于阳明，续自微汗出，面色赤者，阳气怫郁也，解肌汤；或汗久不彻，其脉浮紧，与麻黄汤。

