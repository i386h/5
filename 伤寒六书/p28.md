<!-- { "loadSidebar": true } -->
　　伤寒传足不传手，所以寒湿之气发于足，则类伤寒。其证头疼身热，肢节痛，大便秘，或呕，但初病时起于脚膝屈弱，不能移动为异耳。感于寒，所患必冷，越婢、小续命汤入生姜汁最妙。感于暑，所患是热，小续命去附子，减桂一半。脚肿，木瓜散、槟榔散。大便秘，脾约丸。

　　伤寒明理续论卷之六　伤寒四证类玄（出《指掌图》）

　　小便自利

　　太阳身黄，小盒饭不利，今反自利，其人如狂，血证也，抵当汤。

　　伤寒有热，小腹满，应小便不利，今反自利，为有血也，抵当丸下之。尿血，延胡索汤：延胡索、朴硝二两，为末，每服四钱。水一盏，煎八分，温服。

　　阳明自汗，应小便不利而反自利，津液内竭也。屎虽硬，不可攻，宜蜜导煎、猪胆汁法。

　　少阴四逆，小便自利，虚寒也，四逆汤及真武汤去茯苓；小便秘或赤，知内有热也；小便自利，其人如狂，小腹满，知不为热，乃蓄血也。若阳明津竭自利，与夫少阴自利，乃胞寒不禁，可不温乎？

　　伤寒明理续论卷之六　伤寒四证类玄（出《指掌图》）

　　热入血室

　　妇人中风，发热恶寒，经水适来，得之七八日，热除，脉迟，身凉，胸胁满如结胸状，谵语者，此为热入血室，当刺期门，随其实而泻之。

　　妇人伤寒，发热，经水适来，昼日明了，暮则谵语如见鬼状，此为热入血室，无犯胃气及上中二焦，必自愈。

　　妇人中风七八日，续得寒热发作，经水适断，此为热入血室，其血必结，故如疟状，小柴胡汤。

　　阳明下血谵语，此为热入血室。但头汗出者，刺期门，随其实而泻之， 然汗出而愈。

　　妇人热入血室，有二经水适来。二条不言药者，盖以经血方来，热气乘虚而入，经血止，则热亦出矣，故不可用汗下药犯其胃气及上中焦。如其胸满谵语，此内实也，刺期门以泻之。若经水适断，续得寒热，其血必结，故用小柴胡汤。若阳明热入血室，此男子失血之证，但当刺以泻热也。

　　
