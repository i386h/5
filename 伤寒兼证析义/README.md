<!-- { "loadSidebar": true } -->


　　伤寒兼证析义

　　长洲张倬飞畴着

　　中风兼伤寒论

　　晨窗雪霁，光射四壁，张子被褐方起，诵雪峤熟者春风劈烂椽之句，客有量屐过我而进苦雪篇者，中有冻馁相继倒一语，怃然久之，因呼从事炉头相与平章风雅，杯单内，论及医道之难，而伤寒为最难，伤寒而挟杂病者尤难，是以亘古绝无兼该之例，后世不能兼善其术也，余曰：安有滔滔江汉，不通潮汐者乎，苟能纯一其道，则圆机在我，活法随人，何处兼症之不克哉，客举手称善，请析中风兼伤寒义始。

　　问：中经络兼伤寒。

　　曰：伤寒邪从外入中风风从内召，虽同具汗下和解之法，而虚实之机，微有不同伤寒悉从外邪起见，故必分营卫经络，一毫可混淆，中风外内合邪，故攻表必兼养正，如小续命中芎归参附之类，即兼伤寒者，亦当顾虑正气为主，若率意攻表，则营热转甚，在里之津液，势必随表药外泄，而为燥痒枯竭之症矣。

　　问：中血脉。

　　曰：中血脉，即伤寒之半表半里症，伤寒邪未深入，但须和解，中风阴血先亏，故必养血兼除风热，所谓血行风自灭是也，在兼伤寒者，和解药中，稍加调血之味，以滋血燥，不得任用滋阴凉血之药。

　　问：中府兼伤寒。

　　曰：中府多见闭症，与伤寒之里实胀闭不殊，伤寒邪热入府，灼烁阴津，故用承气以泄其热，不得杂一味表药，恐引热势上蒸也，中风是里热生风，木邪弃土，故攻里必兼祛风热，如三化汤中用羌活之义，闭症而见痰鸣喘胀，面赤口张，为正气暴卒此必不治。

　　问：中藏兼伤寒。

　　曰：中藏多见脱症，与直中阴经之自利无异，古法用三生阴治脾肺之中，地黄饮子肾肝之中，侯氏黑散治心与包络之中，然用以治藏虚受邪之症，诚为圣药，若卒中昏迷，手撒遗尿真阴失守之脱症，虽有合剂，不能复起况兼伤于寒者乎。

　　问：类中兼伤寒。

　　曰：类中大纲有三，曰气衰，曰火暴，曰痰逆，总皆阳虚邪害空窍所致，河间之地黄饮子，为下虚上盛，阴火暴逆而设，东垣之三生饮，为脾肺气衰，痰积于中而设，丹溪之星香二陈，为形盛气阻，痰盛于外而设，在兼伤寒者，三法俱不可效惟和营卫中，随症加养气导火豁痰之药，斯为兼得之法。

　　问：中风本有六经形证，与兼感客邪何异。

　　曰：中风六经形证，是指口眼喎斜肢体麻瞀等症而言，与伤寒六经见症不同，然亦间有恶寒发热之候，但中风虽有恶寒，必常时凛凛，或经日不止，不似外感之骤然恶寒发热如燔也，中风虽有火炎痰湿头痛，必时甚时减或昼甚，或夜甚，不似外感之顿然发热大痛，昼夜不分也，中风虽有肢体烦疼，必麻痹不仁，或久卧床褥所致，不似外感之忽然壮热无汗，骨节烦疼也，中风虽有表虚自汗必时濈濈，不似外感之暮然发热，头痛自汗也，中风虽有往来寒热，必常常若此，不似外感之发热头痛三四日，而转入少阳也，中风虽有大便枯约，必平昔至图艰难，不似外感之大热数日，热邪入里而燥结不通也，中风虽有小水短濇，必向来不利，或见频数，不似外感之热结膀胱，烦渴引饮，小腹胀閟也，以此审辨，则中风之本症兼症，可了然心目矣。

　　问：有年少体肥之人，平素左半身无汗，胁下一片常冷，数日前索逋下乡，是日天气暴寒，舟中食饭一箸，随食随冷，便觉凛凛畏寒，登崖失足颠仆，扶挟解带而寝，是夜即发热头痛，喘鸣胸满，遍体烦疼，腰脊左胁尤甚，左半身不能转动，仍冷不热，手足亦微冷，第三日扶病而归，其脉左手弦细，右手迟滑，绝不似外感之候，因见脉弦胁痛，与小柴胡二服不应，又似半肢风废，与小续命亦不应，检方书中半身无汗例，当二陈四物合用，按法治之亦无效，今舌上微有薄胎，而左畔白滑，右畔微黄，得病后大便已去二次，去亦无多，小便略见黄濇究竟此属何症，当与何药。 

　　曰：此人素有寒饮结紧胁下，更兼内外感寒，加以惊仆痰逆，则发热喘鸣头痛，胸满身疼，势所必至，其右半经脉贯通处受邪，则从阳而化为热，左半寒饮积结之界，半时尚且无汗，纵有寒邪凑泊，亦必从阴而酿寒，阳气不到之所，自然重着难移，阳气不行于脉，自然弦细搏指，至于右脉迟滑，手足微寒，皆缘脾气向衰，热势不盛，所以舌胎不能干燥，大便不能结鞭，其小便黄濇一证，虽因肺胃气化不行，亦见下焦真阳未艾，斯人向后必夭，目今尚可挽回，当与五积散昼夜三进，总藉辛温解散之力，可以内消寒滞，中温血脉，外逐表邪，一举而有三得，其外可用白芥子川乌姜滓，炙热包熨之，候表邪分解，里气调和，然后用六君子加辛附姜桂之属，徐温中气可也。

　　虚劳兼伤寒论

　　问：虚劳之人，兼感风寒者，何以辨之。

　　曰：必先明受病之三纲，见症之五常，然后参详脉症，以辨客邪，三纲者，房劳伤，思郁伤，药物伤，五常者，骨蒸，欬嗽，吐血，泄泻，男子失精，女不月，此皆本病之常，他症虽多，莫如此五者为甚，如平时骨蒸劳热，时重时轻，火炎则面热颊亦，两角隐隐掣痛，忽然壮热头疼不分昼夜，是感客邪也，平时欬嗽声怯，痰涎不应，忽然鼻塞声重，涕唾稠粘，是感客邪也，平时关尺脉弦，忽然人迎浮盛，是感客邪也，医不达此，每认本病变重，日与调补助邪，深入伤残之余，立刻告竭，究竟不知其为风寒，而反归咎于饮食居处，不亦冤乎。

　　问：房劳伤者，先见何症，兼客邪者，当用何药。

　　曰：房劳伤者，作强太过，而伤其先天也，世俗谓之阴虚，而实兼伤阴中阳气，故曰先天，若云肾本受伤致病，则有质之精，依然后天水谷所化，安得谓之先天乎，惟素禀虚寒，阳气不振，恣饵金石，热毒入于肾藏，伤耗真阴者，乃为阴虚，其症皆从下而上，由肾肝而至于脾，或先失血，或见遗精，次见欬嗽骨蒸等症，真阳亏者，乏气少食，后见泄泻而危，真阴亏者，强中热中，必发痈肿毙，故治本病之阳虚，八味肾气异功保元等药，兼外感者，黄芪建中，本病之阴虚，六味都气补阴虎潜之类，有药毒者，滋肾丸洗涤之，兼客邪者，小建中加丹皮，先吐血者为营血受伤，黄芪建中加当归，先遗精者，为封藏不固，桂枝加龙骨牡蛎汤，虽有外邪，无逾上法，但须参邪之盛衰，从少从多，以为活法可也。

　　问：思郁所伤，较斲丧所致者，孰重孰轻，证治与房劳何异。

　　曰：斲丧是精气受伤，可用填补之剂，思郁是神气受困，七情之火交煎，真阴不久告匮，岂药石之所能疗哉，惟早适其志为第一义，此病起于肾，关乎心，而迫肺伤肝及脾，再交水火，谓之七传，初起骨蒸干欬，继则亡血失精，女子不月，至死而面色不衰，以其阴火蒸腾津液于上，所以肢体日削，神釆愈鲜，不似房劳之精气先伤，而形神枯索也，在初起真阴未耗时，急宜调治，如地黄丸逍遥散归脾汤之类，若经闭不行，而气体尚强，可用玉烛散疏涤其热，次以金匮下瘀血汤作丸，归脾汤下之，倒经血溢于上者亦然，男子失血遗精，都气丸加鳔胶，与四乌鲗骨一藘茹丸间服，有外感者，通宜小建加大剂牡丹皮，服后热不除，合当归补血汤自止，若误与羌防升柴等药，多致昏热痞闷，变生不测，慎之慎之。

　　问：医药伤者，伤在何经，治用何药，更加伤寒，尚可一回否。

　　曰：此皆表邪发散不清，病留肺络而欬嗽缠绵，医者不察，认阴虚肺热，而与寒凉清肺，除火滋阴，其邪从皮毛入肺而及心胃，为从上而下，亦有因寒凉伤胃，胃输寒气于肺，咸必先嗽而后寒热也，复有风热认作风寒，误投辛散而伤少阴之经者，必先欬唾脓血，而后泄利，又有汗下太过，失于调养而成，此则营卫受伤，必先微寒数热而后欬嗽，凡此皆能致虚，若于本门求治，百不一效，惟用伤寒搜涤之法，庶或可图，但得形气未衰，脉症相符，纵加客症，亦有成法，如邪留肺络而喘欬不休，脉见浮紧浮数者，大小青龙射干麻黄选用，喘欬有血者，和剂欵冬花散之类服二三剂，而见鼻塞声重，有似伤风之状者，此邪从上泄也，即当以保元异功少加细辛，调理中气，兼六味丸加桂枝滋其下元，若服二三剂不应反加喘咳脉疾，或腹痛声哑者难已，如寒凉伤胃而欬，畏寒少食，气口脉见紧细沈弦，大剂桂枝人参汤，服四五剂而见下血，或有积沫，小复微痛，喜得温按者，邪从下泄也，小剂理中汤和之，七日不止者难治，风热误用辛温者，麻黄升麻汤，萎蕤汤，消风散，随轻重而施，已上等法，皆是因风寒久伏，故与兼客邪者同治，惟汗下太过者，当助正气，如十全大补大建中人参养营酌用，倘邪弃虚入而见表症，新加汤，桂枝加附子汤，柴胡桂枝汤，谅寒热施治可也。

　　问：虚劳之因不同，而所见之症则一，其故何也。

　　曰：致病之因虽异，其所受病者，不过阴阳血气而已，故凡治疗，必察阴阳，如骨蒸劳热之晡夜善易饥者，阴虚也，昼日烦热，至夜稍安者，阳虚也，欬嗽咽干，欬甚略有粘痰者，阴虚也，嗽多清痰，嗽甚则呕水者，阳虚也，吐血紫赤，浓厚光泽，或有结块星缕者，阴虚也，血色晦淡无光，吐久不凝，或虽有瘀结，多带痰水者，阳虚也，泄泻臭秽，身烦热渴，或兼脓血者，阴虚也，泻下纯清水，或白沫者，阳虚也，失精梦寐不宁，二便引急，阴虚也，阴头寒而精出不知，或溺后常有滑精者，阳虚也，经闭发热，欬嗽五心烦热者，阴虚也，少腹引痛，而背微恶寒者，阴气有余，循经而弃阳位，必有干血，若经虽不行，但少食倦怠，腰腹不痛者，阳虚也，阳虚则气衰不能生血，经虽不通必无结血，此病机之最要者，勿以其繁而忽诸，大都阴虚则热，阳虚则寒，阴阳俱虚，则寒热之症错乱而见，又当审其偏胜而为处方，设不知此，日以不寒不热之剂投之，则偏者愈偏，胜者愈胜，永无均适之期矣，故智者临病，务在调其所偏，察其所变，诊察之际，其脉忽然鼓大，症异平时，便当推原饮食起居，以辨客邪有无之应，又有忽然恶寒发热，脉无常候，乃阴阳倚伏，亢极反害之大虚症，岂可一认风寒，而与开泄，不旋踵而告变矣，历观此症，但阳虚可服参芪者，十全五六，阴虚不服参芪者，十难救一，若年在三旬以外者，其人质干已固，尚可斡旋，如在二十上下，非特筋骨柔脆，抑且情形难制，纵极力图治，终难克效。

　　中满肿胀兼伤寒论

　　问：胀满兼伤寒当与何药。

　　曰：先察其脉之属寒属热详其邪之在表在里方可议药。

　　问：胀诸腹大，皆属于热，恐无属寒之理。

