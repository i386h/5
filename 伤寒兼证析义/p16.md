<!-- { "loadSidebar": true } -->
　　疾脉者，呼吸之间，脉七八至，虽急疾而不实大，不似洪脉之既大且数，却无躁疾之形也，疾脉有阴阳寒热真假之异，如疾而按之益坚，乃亢阳无制，真阴垂绝之候，若疾而按之不鼓，又为阴邪暴虐，虚阳发露之征，尝考先辈治按，有伤寒面赤目赤，烦渴引饮而不能咽，东垣以姜附人参汗之而愈，又伤寒畜热内盛，阳厥极深，脉疾至七八至以上，人皆误认阴毒，守真以黄连解毒治之而安，斯皆证治之明验也，凡温病大热躁渴，初频率小，至五六日后，脉来躁疾，大颧发赤者死，谓其阴绝也，躁疾皆为火象，内经有云，其有躁者在手，言手少阴厥阴二经，俱属于火也，阴毒身如被杖，六脉沈细而疾，灸之不温者死，谓其阳绝也，然亦有热毒入于阴分，而为阴毒者，脉必疾盛有力，不似阴寒之毒，虽疾而弦细乏力也，虚劳喘促声嘶，脉来数疾无伦，名曰行尸，金匮谓之厥阳独行，此真阴竭于下，孤阳亢于上也，惟疾而不躁，按之稍缓，方为热症之正脉，脉法所谓疾而洪大苦烦满，疾而沈细腹中痛，疾而不大不小，虽困可治，其有大小者难治也，至若脉至如喘，脉至如数，得之暴厥暴惊者，待其气复自平，迨至脉至浮合，浮合如数，一息十至以上，较之六数七疾八极更甚，得非虚阳外惊之兆乎。

　　牢脉者，弦大而长，举之减小，按之实强，如弦缕之状，不似实脉之滑实流利，伏脉之匿伏濇难，革脉之按之中空也，叔微云：牢则病气牢固，在虚症绝无此脉，惟湿痉拘急，寒疝暴逆，坚积内伏，乃有是脉，历考诸方，不出辛热开结，甘温助阳之治，庶有克敌之功，虽然，固垒在前，攻守非细，设更加之以食填中土，大气不得流转，变故在于须臾，可不为之密察乎，若以牢为内实，不问所以，而妄行迅扫，能无实实虚虚之咎哉，大抵牢为坚积内着，胃气竭绝，故诸家以为危殆之象云。

　　革脉者，弦大而数，浮取强直，重按中空，如鼓皮之状，不似紧脉之按之劈劈，弦脉之按之不移，牢脉之按之益坚也，婴宁生曰：革乃变革之象，虽失常度，而按之中空，未为真藏，故仲景厥阴例中，有下利肠鸣脉浮革者，主以当归四逆汤，得非风行木末，扰动根株之候乎，又云：妇人则半产漏下，男子则亡血失精，金匮半产漏下，主以旋覆花汤，得非血室伤惫，中有瘀结未尽之治乎，其男子亡血失精，独无主治，云岐补以十全大补，得非极劳伤精，填补其空之谓乎，是以长沙直以寒虚相搏例之，惟其寒，故柔和之气失焉，惟其虚，故中空之象见焉，岂以革浮属表，不顾肾气之内惫乎。

　　促脉者，往来数疾中，忽一止复来，不似结脉之迟缓，中有止歇也，促为阳邪内陷之象，经云：寸口脉中手上击者曰肩背痛，观上击二字，则脉来搏指，热盛于经之义，朗然心目矣，而仲景太阳例，有下之后脉促胸满者，有下之利遂不止，而脉促者，有下之脉促不结胸者，有脉促手足厥冷者，上四条，一为表邪未尽，一为并入阳明，一为邪去欲解，一为传次厥阴，总以促为阳盛，里不服邪之明验，虽症见厥逆，祗宜用灸以通阳，不宜四逆以回阳，明非虚寒之理，具见言外，所以温热发斑，瘀血发狂，及痰食凝滞，暴怒气逆，皆令脉促，设中虚无凝，必无歇止之脉也。

　　结脉者，指下迟缓中，频见歇止，而少顷复来，不似代脉之动止不能自还也，结为阴邪固结之象，越人云：结甚则积甚，结微则气微，言结而少力，为正气本衰，虽有积聚，脉结亦不甚也，而仲景有伤寒汗下不解，脉结代，心动悸者，有太阳病身黄脉沈结，少腹鞭满，小便不利，为无血者，一为津衰邪结，一为热结膀胱，皆虚中挟邪之候，凡寒饮死血，吐利腹痛，癫痫虫积等气郁不调之病，多有结脉，暴见即宜辛温扶正，略兼散结开痰，脉结自退，尝见二三十至，内有一至，接续不上，每次皆然，而指下虚微，不似结促之状，此元气骤脱之故，峻用温补自复，如补益不应，终见危殆，若久病见此，尤非合脉，夫脉之歇止不常，须详指下有力无力，结之频与不频，若十余至，或二三十至一歇，而纵指续续，重按频见，前后至数不齐者，皆经脉窒碍，阴阳偏阻所致，盖阳盛则促，阴盛则结，所以仲景皆为病脉。

　　代脉者，动而中止，不能自还，因而复动，名曰代阴，不似促结之状虽见歇止，而复来有力也，代为元气不续之象，经云：代则气衰，在病后见之，未为死候，若气血骤损，元神不续，或七情太过，或颠仆重伤，或风家痛家脉见止代，只为病脉，伤寒家有心悸脉代者，腹痛心疼，有结濇止代不匀者，凡有痛之脉止歇，乃气血阻滞而然，不可以为准则也，若不因病而脉见止代，是一藏无气，他藏代之，真危亡之兆也，即因病脉代，亦须至数不匀者，犹或可坐，若不满数至一代，每次皆如数而止，此必难治，经谓五十动，不一代者，以为常也，以知五藏之期，予之短期者，乍疎乍数也，又云：数动一代者，病在阳之脉也，此则阳气竭尽无余之脉耳，所以或如雀啄，或如屋漏，或如弦绝，皆真代脉，见之生理绝矣，惟妊娠恶阻，呕逆最剧者，恒见代脉，谷入既少，气血尽并于胎息，是以脉气不能接续，然在二三月时有之，若至四月，胎已成形，当无歇止之脉矣。

　　散脉者，举之浮散，按之则无，去来不明，漫无根蒂，不似虚脉之重按虽虚，而不至于散漫也，散为元气离散之象，故伤寒欬逆上气，其脉散者死，谓其形损故也，可知散脉为必死之候，然形象不一，或如吹毛，或如散叶，或如悬雍，或如羹上肥，或如火薪然，皆真散脉，见之必死，非虚大之比，经曰：代散则死，若病后大邪去，而热退身安，泄利止而浆粥入胃，或有可生者，又不当一概论也，古人以代散为必死者，盖散为肾败之应，代为脾绝之兆，肾脉本沈，而散脉按之不可得见，是先天资始之根本绝也，脾脉主信，而代脉去来必愆其期，是后天资生之根本绝也，故二脉独见，均为危亡之候，而二脉交见，尤为必死之征。

　　清脉者，轻清缓滑，流利有神，似小弱而非微细之形，不似虚脉之不胜寻按，微脉之耎弱依稀，缓脉之阿阿迟纵，弱脉之沈细耎弱也，清为气血平调之候，经云：受气者清，平人脉清虚和缓，生无险阻之虞，如左手清虚和缓，定主清贵仁慈，若清虚流利者，有刚决权变也，清虚中有一种弦小坚实，其人必机械峻刻，右手脉清虚和缓，定然富厚安闲，若清虚流利，则富而好礼，清虚中有种枯濇少神，其人虽丰，目下必不适意，寸口清虚，洵为名裔，又主聪慧，尺脉清虚，端获良嗣，亦为寿征，若寸关俱清，而尺中蹇濇，或偏小偏大，皆主晚景不丰，及艰子嗣，似清虚而按之滑盛者，此清中带浊，外廉内贪之应也，若有病而脉清楚，虽剧无害，清虚少神，即宜温补以助真元，若其人脉素清虚，虽有客邪壮热，脉亦不能鼓盛，不可以为症寔脉虚，而失于攻发也。

　　浊脉者，重浊洪盛，腾涌满指，浮沈滑实有力，不似洪脉之按之耎阔，寔脉之举之减小，滑脉之往来流利，紧脉之转索无常也，浊为禀赋昏浊之象，经云：受谷者浊，平人脉重浊洪盛，垂老不得安间，如左手重浊，定属污下，右手重浊，可卜庸愚，寸口重浊，家世卑微，尺脉重浊，子息卤莽，若重浊中有种滑利之象，家道富饶，浊而兼得蹇濇之状，或偏盛偏衰，不享安康，又主夭枉，似重浊而按之和缓，此浊中兼清，外圆内方之应也，大约力役劳苦之人，动辄劳其筋骨，脉之重浊，势所必然，至于市井之徒，拱手曳裾，脉之重浊者，此非天性使然欤，若平素不甚重浊，因病鼓盛者，急宜攻发以开泄其邪，若平昔重浊，因病而得蹇濇之脉，此气血凝滞，痰涎胶固之兆，不当以平时濇浊论也。

　　口问（一十二则）

　　门人问曰：读师传诸义，发智慧光，如大火聚，扫却胸中无限阴霾矣，但某等根器疎陋，尚有积疑未泮，如三焦命门，各有岐说，未获定鉴，愿师垂诲真铨，以破学人之惑，答曰：夫所谓命门者，即三焦真火之别名也，以其职司腐熟之令，故谓之焦，经谓中精之府，言其所主精气也，又云：上焦如雾，中焦如沤，下焦如渎者，言其气化之象也，岐伯曰：寸以射上焦，关以射中焦，尺以射下焦，此言三焦之脉位也，射者，自下而射于上，其脉即分属寸关尺，凡鼓动之机，靡不本诸三焦，则知六部之中，部部不离三焦之气也，三焦为真火之源，故有命门之号，难经独以右尺当之，而脉诀复有男女左右之分，男以精气为主，故右尺为命门，女以精血为主，故左尺为命门，是命门之诊，尤重在乎尺内也，三焦鼎峙两肾之间，为水中之火，既济阴阳，赵氏所谓天非此火不能生物，人非此火不能有生，为性命之主宰，故曰命门，越人谓其有名无形者，以火即气，气本无形，非若精津血液之各有其质也，以气化为无形则可，以三焦为无形则不可，灵枢本藏云肾应骨，密理厚皮者，三焦膀胱厚，粗理薄皮者，三焦膀胱薄，疎腠理者，三焦膀胱急，毫毛美而粗者，三焦膀胱直，稀毫毛者，三焦膀胱结也，详此明言厚薄急结之状，讵可谓之无形乎。

