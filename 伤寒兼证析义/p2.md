<!-- { "loadSidebar": true } -->
　　曰：曷观坛中之水，冰则胀，胀甚则裂，岂非寒极胀闭之一验乎。

　　问：胀满之寒热，何以为辨。

　　曰：诸病水液，澄澈清冷，皆属于寒，水液浑浊，皆属于热，然亦有本寒标热，而大便不实，小便赤濇者，大抵中满当辨痰饮食积，水肿当辨阴水阳水，鼓胀当辨气血虫积，此为大纲。

　　问：肿胀之表症，寒者何治，热者何治。

　　曰：中满肿胀之人，痰湿素盛，中气先伤，更加伤寒，未有不先犯胸膈，而为烦扰不宁，喘胀呕逆之患，外症虽有头疼发热人迎未必繄盛然往往有气口反大于人迎者，倘医者不加辨察，只认本病变重，而与清热利水，恣邪深入，辗转误药，不死不已，邪在表时，切不可动其痼疾，亦不可恣用表药，惟当和其营卫为主，如寒胀用桂肢加附子汤五积散，热胀用桂枝加厚朴杏仁子汤芎苏散之类，本寒燥热者，膀胱津气大亏，切不可用利水药，惟茯苓桂枝白朮甘草汤加葱白最当，若溺闭小腹鞭满者，和用春泽汤，以五苓开结导水，四君滋其化源此泻中寓补之义也。

　　问：见半表里症何治。

　　曰：此病本在里，邪复向里，如大小柴胡之类皆无妨碍。

　　问：见里症何治。

　　曰：宿病虽有虚实寒热之不同，若更加外邪弃机内入，虽正气本虚，亦当微导以泄其热，或通幽门，或疏水道，随其攸利，若以其虚而禁攻，则邪气流连，漫无期矣，至于真元虚惫者，神丹亦不可复起也。

　　问：中满水肿鼓胀兼伤寒者，治各有异否。

　　曰：三者皆属里症，咸禁升发，而中满者，汗剂中宜加痰气之药，则不致于逆满，水肿则可用开鬼门之法，惟极虚阴水，与阴本阳标者戒汗，若鼓胀则大忌发汗，当理中兼调营卫，多有浃然汗出而解者，若用表剂，则热转剧，胀反甚，必无得汗之理，至其传里，当各随本病之气血痰水，兼以养正药治之，慎勿以其虚而骤进壅补，亦不可因胀而擅用峻攻，此治虚中实邪之大法也。

　　噎膈反胃兼伤寒论

　　问：噎膈反胃，异名同类，倘复为客邪所伤，其治亦彷佛否。

　　曰：噎者，食即带痰而出，有时屈曲而下，膈者，膈塞闭绝，上下不通，反胃者，饮食如常，后必倾囊而出，三症虽各有辨，而致病之由，总不离乎欝结，故其治亦不甚相远，洁古以上焦吐者从乎气，言食则暴吐，心下嘈杂皆痰饮欝火所致，中焦吐者从乎积，每吐则膈间隐隐刺痛，必有死血，好饮热酒人，每多犯此若默默如痴者为虫积，灵枢所谓虫为下膈是也，下焦吐者从乎寒，食久不消经日必吐，乃火衰不能生土，土不制水之候，王太仆云：食不得水，是有火也，食入反出，是无火也，观噎膈反胃症虽不一，其可治不可治，可一言而知，在老人中气久衰，血液枯槁更加欝结而成真膈者，即不兼伤寒，百不一疗，惟血气未衰之人，因痰饮死血搏结为患者，纵加表症，尚可图治，其症虽发热头痛，而足必冷，伤于寒则鼻燥身疼，而脉微紧，中于风，则鼻鸣干呕，而脉微数以中气久衰，不能鼓搏其脉，热势亦不能盛，与鼓胀之中蕴湿热者不同，是以辨治尤难，治此者虽当散邪为急，然必先安中气，如甘草干姜汤，加桂枝姜枣之类，切不可杂一味耗气破血攻伐宿病之药，若胃虚而逆，大半夏汤，藿香安胃散，皆以人参助胃气，行药力也胃中痰湿上逆，肠鸣膈痞者，半夏泻心汤，以干姜黄连和其寒热，则不致于扞格也，反胃呕吐而渴，欲饮水者，茯苓泽泻汤以泽泻引桂枝干姜之辛入膀胱，行布水精于五经也，若肾虚水逆而呕，金匮肾气丸，减半地黄倍用桂枝，兼散邪以收摄之，热吐酸水哕逆，橘皮竹茹汤下佐金丸，如见里症，不妨用下夺之法，使气下而不上正与本病相合，如半夏生姜大黄汤，人参利膈丸，皆可应用，但胃中寒冷者又为切戒，故仲景有客热不能消谷，胃中寒冷则吐之论，当效理中加枳实加附子等法治之。

　　内伤兼伤寒论

　　问：劳力感寒与伤寒症治何异。

　　曰：劳力是内伤其气，气伤者补之，伤寒是外伤其形，形伤者泻之，此形气俱伤，内虚外实有攻补两难之势，复有兼停宿食者，尤为扼腕，设医者素无成见于胸中，必致发汗以伤其表，则外热转盛，消克以伤其里，则痞胀益甚，辗转戕伐计无所施惟有极力攻下而已深可慨也，夫内伤一症，因劳动太过，阳气亢极而化为火，火气内盛阴气先亏，阳愈盛而愈衰，乃致清气不升浊气不降，阴阳交错，谷气少进，胸中之扬，既不能内守势，必上逆外扰而为身热头痛，有似乎伤寒之症，而实非外感之邪，内经所谓阴虚生内热，阳盛则外热是也，后世惟东垣深得其旨，因立补中益气汤，以升举清阳，补益中气，则浊阴不降而降矣，此方虽专为内伤脾胃而设，然邪弃虚入，非兼神则必不解，即于此汤稍加表药，热服取汗最捷，兼停宿食者，桂枝人参汤，若伤寒轻而内伤轻，黄芪建中汤，至若始为热中，当确遵东垣补中益气之法，未传寒中，则又不能出仲景理中汤之范围也。

　　问：仲景形作伤寒，其脉不强紧而弱，弱者发渴，夫脉弱则无热邪，何故发渴，又何以知其为伤寒。

　　曰：伤寒一科，原以症为主，脉参之，此因劳形作力而感寒发热，故以形作伤寒目之，今世所谓劳力感寒者是也，夫伤寒之脉，法当弦紧，今因劳力伤其津气，气伤不能鼓运其脉，所以反弱，津耗不能上蒸于咽，所以作渴，虽非热邪灼烁使然，而津液受伤则一也，按切脉之道，古人原合望闻问：三法而言，今之病家不达此理，深居帏幄，惟以切脉试医，医者又耻于详问：，每多忽略，设遇此症此脉，得无有误治之失乎，况人所禀之脉，与面目性情不殊，有偏大偏小，纯阴纯阳，反关四出，种种异状，皆生成本脉，岂可悉归之于病侯耶，客曰：向谓医道之难莫，甚于脉，今闻是言，则知诊法又不在七表八里，而在活法推详，几几乎难言之矣，余曰：医无难，察脉难，辨症难，用方难，夫察脉虽难，于活法而实无外乎规矩，不过原其人之清浊贵贱，形志苦乐，与脉候之符与不符，便可推测病情之逆顺，譬诸塾师讲学，得其旨者，自然不远于理，用方如儒者作文，人于其旨，能有几人合局，辨症如释氏参禅，未悟已前，举止障碍，既彻已后，触处灵通，信手拈来，头头是道，然后方可自信而为人司命也。

　　宿食兼伤寒论

　　问：伤寒何以见有宿食。

　　曰：伤寒而见胸前大热，额颅胀，胸腹满，按之痛，或呕逆，或泄利，或腹痛，皆是停食之候，若右关脉见迟滑，为宿食伤胃，濇伏为脾阴受伤，数盛为食积发热，往往有脉见促结，症见足冷，乃宿食妨D3经脉流行之道而然，不可遂认为代脉阴症，大扺伤寒有发热头疼，虽见脉沈足冷，阳道痿缩，皆是阳症夹阴，合用温中兼消导之剂，宿食一通，胃气敷布，又当从阳症例治也，若误认阴症而与四逆，则热势转亢，真阴立槁，多政亡血躁乱而死，误作实治而与承气，则真阴下脱，虚阳上逆，多致喘胀开泄而死，近有一医治尤德昭霍乱，四逆烦渴脉伏，误与温中药，遂呃逆发斑，屡更四医，杂治罔效，第七日求救于大人。曰：六脉洪滑而促，呃声频并，斑色焮赤，舌本紫肿，证脉俱阳，始先所见厥利脉伏，皆宿食阻塞于中，脾气遏绝之候，肠中之垢虽下，胃中之实未除，与凉膈散去硝加犀角黄连，一服斑退呃止而愈，复有少年患夹食伤寒，足冷面戴阳，医用发汗药，致动阴血，而见四逆呕泄无度，他医用枳实理中，夜半阳回足暖，前医复用消导收功，极诋参朮为非，病家反以为然，讵知此症之生，全赖温中之力耳，一同道之室，伤寒夹食，自用疎表消导，四五日后，邪热入里，而烦渴引饮，水道黄赤，与五苓散一服，遂致水逆不，入小便涓滴不通，昼夜懊憹不安，下问于余，令用大剂五苓散，随吐随灌，继用栀子豉汤，灌吐稠痰水饮数升，二便随至是夜即得安卧，彼谓自用之药未尝有异，但力未到，不得收效，安知其为先前误用五苓引邪犯本，故仍用五苓灌吐，领之外泄，其先后退之之机，难为世俗言也。

　　问：伤寒夹食，何者宜消，何者宜下。

　　曰：大法先去外邪，继除里实，在胃则宜消，在肠则宜下，若不分经府，内外并治，必致引邪内犯，故有表邪末尽不可攻里之戒，然人之禀不无偏胜，宿食亦有寒热，不可一途而取，如胃中痰湿素盛，必兼理气豁痰，胃虚不能蕴热，必兼温中消导，有寒食伏久而化热者，当兼清食积之火，有过用消克伤胃者，当温中养气，以资健运之能，若夫下症之缓急，岂特三阳明三承气而已，如虚寒坏病，非假人参之力，则攻之不应，寒积固结，非藉附子行经，则下之不解，湿热胀闭，前后不通，下症最急，非用木香苓半开发痰气，则推之愈逆，大约水道不利，肠鸣腹满之症，必无燥结，大黄必须姜制，芒硝断不可施，与夏秋肠澼同法，然有一下即安者，有下后肠空，胃中之实得下而粘者，制剂之大小，亦当师以成法，如大承气以荡实热，大黄不妨即用两许，双解散分解内外蕴热，和杂药不过二三钱，必续续而进，渐取开结之功，枳实栀子豉汤治食复，所加大黄，不过博棋子大五六枚，临症处方之际，苟非讲明有素，必合辙也。

　　问：伤寒停食症治，四时有异否。

