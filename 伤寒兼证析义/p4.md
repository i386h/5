<!-- { "loadSidebar": true } -->
　　问：今有一少年，形体肥盛，患伤寒昏热，或用表药不得汗，遂讝妄躁乱，愚用凉膈散加黄连而热除，但头痛经月不止，昼则目珠与眉棱太阳俱酸疼，夜则大痛引急如掣，目中如有风吹状，以热掌按之，即稍觉爽快，寐则头与胸前大汗如漉，左脉紧细，右脉浮缓，服茶调散，用搐鼻法不应，与养血药亦不应，不识此为何病，何药可以收功。

　　曰：此热邪虽从内泄，而寒痰袭于经中，因体肥不能外泄，所以流连不解，内经所谓其人肥则为目风眼寒是也，治当解营分郁闭之火，除经络沈冱之寒，授以三因芎辛汤加生石膏半两，数日必能获效，服之果然。

　　心腹诸痛兼伤寒论

　　问：凡宿有心腹诸痛，因外感之邪触动而发，若欲先治表症，里痛势难刻缓，若欲兼治其痛，又恐有碍于表，历考方论中，素无成法可师，幸显示至理，以补昔贤之未逮。

　　曰：诸痛皆有表里气血虚实寒热之分，其痛在肌表者，中间不无里症，如胃脘留饮之臂痛，肾虚足不任地之脚心痛，肾衰风袭之下体痿弱，骨节疼痛，岂非痛出外而病根于里者乎，然病虽从内而发，其实痛在经络，所以治表之药，总无妨于本病，但不可不顾虑血气，以虚其虚，痛必转剧也，其胸胁肩背诸痛，症虽不一，以大纲论之，悉为阳分之疾，纵有伤寒表症，而痛楚不堪者，不妨兼治其痛，并无引邪入犯三阴之虞，即使阴邪上逆，不过先温其里，若肾心痛之与背相控，如从后触其心者，仍无碍于里症也，观仲景太阳例中，伤寒医下之，续得下利清谷不止，身疼痛，急当救里，则知后身疼痛，清便自调者，急当救表，内有虚寒者，必当先温其里而后解表，乃正治也，至于腰脐少腹诸痛，虽皆阴分之患，然既有表症，则当从表治之，如腰痛而兼外感，亦须桂枝汤以分解太阳之邪，则里气亦得疏通，而痛必少缓，寒者则加附子以温之，腹痛用小建中，为土中伐木之圣药，血虚而气散者尤宜，有寒则加干姜，寒甚则加附子，虚寒则用桂枝人参汤，寒极而呕，金匮大建中汤，少腹痛，用当归四逆汤，寒加吴茱萸最妙，此皆兼理外内之良法也，大抵有宿病之人，不得用峻汗峻攻之法，必参其人之形气盛衰，客邪微甚，本病之新久虚实，向来之宜寒宜热，宜补宜泻，宜燥宜润，宜降宜升，或近日服过何药之相安不相安，其间或挟痰，或挟血，或挟火，或挟气，或挟水，或挟积，务在审症详明，投剂果决，自然随手克应矣，故凡智者用方，法法不离古人，而实未尝执古人之成法也。

　　问：一少年素有便血，自言触秽腹痛，经日不止，因觅土医刺委中出血如注，是夜即大发寒热，头痛如捣，腹胁满痛，不能转侧，讝语如见鬼状，一馆师以大柴胡下之而愈，愈后不时寒热咳嗽，服滋阴清肺之药两月余，其嗽愈甚，近日饮食少进，大便作泻而兼下血，左右关尺皆弦细而数，未识此症，尚可图治否。

　　曰：此必刺委中时感冒风寒，因其人素有便血，邪弃虚入，而为热入血室，如阳明病下血讝语之例，非独妇人经水适来适断而有是症也，用大柴胡得愈者，是偶中，痛随利减之效，原非正治，所以愈后不时寒热咳嗽，脾肺清阳下陷，而肺失通调输化之气也，斯时不与调补脾胃，反与寒凉清肺，则脾气愈伤，不能统血，而为下脱泄泻之患，虚损已成，虽暂时复生，恐难为力矣，盖腹痛一症，举世咸谓沙胀，或刮或刺，或饮冷水，种种为害非浅，曾见有阴虚停食腹痛，误饮冷水，吐利不止，周身青黑而毙者，有经水将行作痛，亦饮冷水，经闭不通而成蛊胀者，与夫痛痹一症，灵枢谓之贼风，后世方书名为痛风，亦曰白虎历节风，近来呼为箭风，例禁汤液，恣用针艾火焠，愚夫无知，被其煽惑而受非刑，固不讶，即明哲之士，亦常以箭风二字凿凿而谈，且有自任时医者，身有所痛，必倩村中臾妪挑焠，咒水吞符，无所不至，吾将以灵素痹论，金匮胸痹血痹诸例，请用从火庶不致与俗全违耳。

　　亡血家兼伤寒论

　　问：仲景太阳篇中，有亡血家不可发汗，发汗则寒栗而振，有衂家不可发汗汗出则额上陷，脉急紧，直视不能眴，不得眠，夫亡血是统诸失血而言，何衂家另设一例，且血为阴，血亡则阴伤，阴伤则阳盛何故汗之反寒栗而振，衂家何独不然，又为额上陷，脉急紧等症。

　　曰：血之与气，异名同类血虽属阴，实为阳气之根，与气相为维附，一息不能相离，凡人身中有气不到处，则血凝不流而为刺痛，痛处必热，有血不行处，则水饮袭入而肿痛，痛止必寒，素有血症之，人复发汗以夺其血，寒栗而振，势所不免，血既消亡于内，则阳气无根，所以诸亡血家骤脱不止，必用大剂人参敛其神气，气敛则血有所统，无复再脱之虞，斯时虽不敢望其阳生阴长，但得扶定胃气以进饮食，即是生长之基，设不知此而用血药，惟有腻膈伤中，而为夺食泄泻之患也，至于衂血一症，皆由阳明经火气逆行而至，故曰：衂行清道，不知者以清道指肺，遂有衂血出于肺之说，大可喷饭，详衂血一症，十二经惟手足阳明太阳四经有之，即使因肺致衂，亦必由手阳明经而至，肺虽清肃之藏，业常少血，且经脉不行于鼻孔，其血从何而至哉，盖阳明多气多血，是以患其症者，恬不知怪，然惯衂之人，稍有劳动，或烦心过饮，受热感寒，血必随火而行熟径，盖火即气，气随血散，久之经气并伤，更加夺汗，则血不荣筋，而为两额之动脉收引，眦急不能卒视也，其所以不得眠者，虚火蕴降于胃，胃不和则卧不安，此皆亡血人复发其汗之候，若因伤寒而致亡血，又当随症施治如太阳症失汗，邪留经中而衂，非麻黄汤汗之不解，有热传营分而为吐血，则当清解其内，如犀角地黄汤，黄连阿胶汤之类，凡此种种，未遑尽述，姑就宿病伤血之人伤寒表症而言，如衂血则宜小建中加犀角丹皮，咯血则宜小建中加丹皮童便，吐血则宜黄芪建中加童便阿胶，伏气发温而为吐衂，皆从内而至，经络胃府通宜凉膈解毒，三黄石膏加葱豉童便之属，若感冒风热之衂，则宜葱白香豉汤加童便，若素有便血而兼伤寒，则宜千金内补当归建中，寒加灶土炮姜，热用白头翁汤，妇人宿患血崩而感客邪，则宜金匮三物旋覆花汤加香豉，或当归建中加黄芪防风葱豉最妙，至若热邪传里而触动阴血，无论宿病新病，皆无表症纠缠，但须详从何道而至，或稠或清，或鲜或晦，自可直清本病，竟行无碍矣。

　　问：亡血家衂家症见于外，尚有发汗之误，其血畜于内而显发热头痛者，得无误汗之患乎。

　　曰：凡畜血必有见症，可察而知，其所患处有三，畜于胃脘之内，则胸膈隐隐剌痛，甚则牵引于背，畜于厥阴之经，则胁下痛引腰脊，畜于膀胱之府，则少腹急痛，若小便不利者，并伤气分也，其辨治之法，须详新久虚实寒热，大率新者多实，实则宜攻久畜必虚虚当兼补，寒则非暖不散，最忌酸寒，热则宜于寒下，然必加辛温而为向导，亦有症显虚热，而所畜属寒者，，必畏寒而畏热饮，不可因其假症，而误与寒凉攻血，多致发呃脱泻而死，其治畜血之兼伤寒表症，轻则小建中香苏散之类，重则五积散，随上下寒热而为裁酌，至见半表，及传入里，皆与本病无碍，但久畜虚人，不可轻动其血此为切禁。

　　问：邹孔昭之弟费仲雪之女，皆患失血何以知其必死而辞之。

　　曰：孔昭昆仲俱患，喘欬吐血，肩息不得卧，孔昭之脉，尺部虽弦而寸关却浮，症虽阴火迫肺，脉则兼感客邪，且审其所吐之血，多滞涎水，知必从胃而出，故先与小建中加丹皮，和其营卫，绩与异功去朮加薯芋丹皮，下灵砂丹收摄阴火，则肺胃自清，于昭之脉，关尺皆弦细如循刀刃，血色正赤如凝朱，为少阴守藏之血，故知必死，费仲雪先生，久患膈塞呕逆，中脘搅痛如剌，或时痰中带血，六脉沈细如丝，自谓六阴之脉，及按至神门，别有一脉，上至阳溪迢迢应指，知胃气未竭，尚可苟延，其令爱不不过欬血一二次，尚有梳洗出，诊脉得纯弦细数，此胃气已竭，安有复生之理。

　　问：郭孝闻之室血崩，闻用金铃子而愈，何也。

　　曰：孝闻夫人暑月经行时，凉卧风中，色患淋沥，加以恼怒跌哭，遂崩脱不止，小腹中如线条，贯心掣痛，常发热头疼，遍体烦疼，服止血诸药不应，而进参芪，忽然忽惯不省，崩脱愈甚，深夜急遽邀往，脉得弦大而芤，独左寸丸滑，知冲任二脉受病，明是风入胞门所致，久之风从火化，血愈伤而火愈炽，非旋覆花汤金铃子散兼进，不能清其风热，降其逆气也，况此症多有火淫血室，湿结子户，及欝结伤脾，怒动肝火，恐惊失跌，种种不同，若用通套升发补敛之药，乌能获效哉。

　　问：兵道李石台内侄之伤寒，更七医而转笃，皆不识为何症，尊大人何以知其为血而下之。

　　曰：鲁公弃于夏月从陆来吴，途中中暍受伤有之，大暑中何有伤寒之症，医见壮热皆愦，便与发汗，发汗不已，兼之消导，不已，继进参朮，主见杂出，补泻徧尝，正气转伤，畜积愈固，而见善忘如狅，身汗如油直视不眠，唇反不收，齿龈腐秽，七昼夜喃喃不休，手足动掉不宁，脉得纯弦而豁大中芤，明是畜血而兼狐惑之症，急与犀角地黄汤加黄连乌梅，清其胃，安其虫腹中之黑物自下，而神识顿清，从未尝用攻血之药也。

　　多汗家兼伤寒论

　　问：汗家不宜发汗，则邪从何解。

