<!-- { "loadSidebar": true } -->
　　曰：所谓汗家不当发汗，是指平昔腠理不固，不时伤风自汗者而言，即仲景例中汗家重发汗，必恍惚心乱，小便已阴疼一条不过言卫虚营气常泄之人，汗之复伤其营，乃有如是变症，非谓多汗之人，一概不可发汗也，尝见阴虚盗汗者，发汗不得汗，则干热不已，汗出则足冷面戴阳，阳虚自汗者，发汗则恶寒不食，甚至冷汗厥逆，盖阴虚则血热，其汗亦热，阳虚则其寒，其汗常冷，且有胃气虚寒者，常出淡汗，凡此皆以发汗为禁，惟小建中为主阴虚加丹皮，阳虚加黄芪，阴阳俱虚，二味并加，胃虚自汗不止，则加人参，又有血虚心痛，则加当归，血虚寝汗热不止，则合当归补血汤，皆万举万当，百不失一者，若夫湿热素盛之人，举动则浑身汗出，设有客邪表症，亦谓其虚而禁发汗，则表邪与内湿，固结难分，当弃邪未入里时，急与表散，当表法与寻常不同，必兼辛凉淡泄之味，则胃热方化，非但无痰逆气满之虞，并可以杜风热内入之患，如越婢加半夏汤，小清龙加石膏汤，麻杏甘石汤，麻黄连轺赤小豆汤之类，若治稍失时，邪一入内，即当随症用泻心汤诸法，复有湿热多汗之人而兼阴虚者，汗之则喘汗胸满，上热下寒而上脱，下之则溺闭腹胀，五液注下而下脱，兼阳虚者，汗之则额上与手背冷汗不止而上脱，下之则呃逆呕秽，暴下不止而下脱，所以犯此皆死，余尝用小陷胸合C4苓汤，治阴虚湿热，小陷胸合理中汤治阳虚湿热，每多见效，倘阴虚下利不止，用赤石脂禹余粮汤，阳虚下利不止，用桃花汤，间有淂生者此皆平时多汗，复感客邪之候，若因外感而见自汗者，则与上法无预也。

　　积聚动气兼伤寒论

　　问：积聚动气三者，皆腹中固疾，其受病之原有异否。

　　曰：积聚寒气客于五脏之膜，血气不行所生，聚则汁沫聚于六府之廓，溢畜不泻而成，动气为无形之气受病，所以忽有忽无，与积聚之有形质者不同。

　　问：有动气之人，不可汗下，其有积聚者，亦有所禁乎。

　　曰：动气是脾衰气失统运之候，汗下先动脾津，故为切禁，非若积聚初起之可用攻击者，若久病气衰，亦必兼补而攻始应，尝见有积聚误汗，则津液外泄，固结随表药而上升者，误攻则气随下脱，阴邪无制而愈逆者，亦有下之便利不止，水道涩痛如淋者，内经所谓此风根也，不可动，动之为水溺濇之病是也。

　　问：已误汗下者，为之奈何。

　　曰：误汗虚阳扰乱而气上冲，或欬吐眩愓，或心烦恶寒者，通宜五苓散去朮，多加枣仁降敛之，误下虚阳不禁而气下夺，或身热蜷卧，或下利汗出者，金匮大建中汤，吴萸汤，府子理中加桂苓汤，急温其里，则虚热不治自息矣。

　　问：三证之表法。

　　曰：积之兼表者，以温血为主，加甘草干姜汤加桂枝姜枣，感冒则香苏散，葱白香豉汤，聚之兼表者，以涤饮为先，如小半夏茯苓汤加桂枝姜枣，或四七汤，芎苏散之类，动气之兼表者，以安中为务，如小建中黄芪建中为最当，非若积之芍药助阴有碍，聚之胶饴助湿难投也，若营伤无汗者，则合香苏饮，凡表药皆升而香苏独降也。

　　问：三证之和法。

　　曰：和法总不出小柴胡，然于本方中宜除去参芩，积加细辛干姜，聚加茯苓橘皮，动气但去黄芩，加木香桂心之类，又须知中虚挟邪之，人胸多寒热不和，常有痞满之患，当于三泻心汤，黄连汤，旋覆代赭石汤选用，若待胀满喘急而治，难为力矣。

　　问：三者治失其宜而见里症，当何法以除之。

　　曰：大约中气久虚，及有宿病之人，先用导法，如积用蜜煎加川乌末导，聚用C4胆汁加姜汁导，动气用酱姜导，若里热势剧不下必死者，积用大黄附子汤，聚用厚朴七物汤，动气理中汤去朮，加桂芩姜制大黄微利之，庶免阴气逆上之虞，至于伏气发温，虽有积气当凉膈散大柴胡，及三黄石膏加大黄急下之，以热毒从内而发，里先受邪，所以不禁内夺，非导法所能荡涤其热也。

　　疝证兼伤寒论

　　问：七疝之名，各有不同，且所治诸药，多寒热错杂，此属何意。

　　曰：疝瘕之症，因内经有任脉为病，男子内结七疝句，致元方子和各立七疝之名，咸非内经所谓，内经以邪留诸经，腹中引急诸痛，通名曰疝，近世惟以睪丸之病为疝，外此皆置而不论也，详经中虽有藏府诸疝，统而言之，不离任与厥阴，盖肝则任之生化，任之阴气为疝，肝之阳气为风，故治疝多用风药，观金匮大乌头煎，乌头桂枝汤，并不用附而用乌，义可见矣夫疝之受病，多由寒热不和，所以经脉缓急，即使湿热，必因寒束而痛伏寒必由火欝而发但须详偏寒则从寒，偏热则从热，如乌头栀子汤，治本寒标热，少腹中缓急痛引心胁之疝，苍朮五苓加栋实檗皮汤，治癃胀坠之疝，皆寒为热引，热为寒导之法，然其症各有所挟，必非空气作痛，故有血则兼攻血，有积则兼攻积，能识此义方可与言治疝诸法。

　　问：疝症多兼风治，表症自可无虞，不识里症有所禁否，

　　曰：在无客邪时，治其本病，多兼风药，若一有风寒，则表药反难恣用常见有疝瘕人，服羗防柴葛之类，升动阴邪，每致喘胀呕呃，善治者，必兼桂芩栋实等味于香苏芎苏小建中，葱白香豉诸方中，则陈气不致于上逆，若有陈寒，必加乌附细辛姜桂之属里气不温，外邪必不得散，倘见里症，切禁苦寒峻攻，与积聚等法无异。

　　淋浊兼伤寒论

　　问：诸淋皆肾虚膀脱受热，何古方中多有用热药者。─曰：淋之为病，小便如粟状，方书分膏石气血劳五种，丹溪谓诸淋皆忌补气，气得补而愈胀，血得补而愈涩，热得补而愈甚，惟劳淋则宜补气，但须兼利州都，则水道之热方化，然多有肾虚囊中受寒者，症必先寒凛而后溲便血淋亦有属寒者，其色必瘀晦无光，不鲜不紫，是皆膀胱虚寒，阳不化阴之候，观金匮治小便不利，有水气而渴，用栝蒌D6麦丸，消渴之饮一斗，溲一斗溲上如脂，用肾气丸，一属肾气不开，一属肾气不合，并用附子以司开合之权，岂可概谓膀胱受热乎。

　　问：浊带之症，丹溪谓胃中浊痰渗入膀胱，而所下常有赤色首何。

　　曰：肥人固多浊带，而瘦人亦恒患此，且多有阴中，不洁，败浊袭入精窍者，辨治之法，大约以干掩窍端者为火，不干掩者为湿，小水赤濇而痛，或浊有赤色者为小肠湿热，小水不赤不痛，而所下色白，或渗利转甚者，为脾气下陷，茎中痛痒而发寒热，或有结痛者，为毒邪所侵，若此种种，讵止痰湿一端而已。

　　问：淋浊皆前阴之疾，设有是症而更伤于寒，其治亦相类否。

　　曰：淋为精病，浊为气病，安得相类精病则宜黄芪建中，热加丹皮，寒加附子，下消走精二味并加，精滑不止，或梦中走泄，桂枝加龙骨牡蛎，汤气病则宜香苏散，湿加苓半木香，热加葱豉滑石，虚加升柴参芪，水气上逆而渴，五淋散灌吐取汗最捷，此皆治淋浊兼外感之良法，复有兼杂他症者，如苕溪田孟先，久患膏淋，溲中有块如橘核状，外裹血膜，中包黄水，乃醉后入房，酒湿流入肾藏所致，徧服利水固精药不应，溽暑中忽然憎寒发热，喘促闷乱，腰背烦疼，脉见浮濡沈细，是淋久阴伤暑气袭虚之症，先与生料六味加川萆薢作汤，下消暑丸，次用前汤送本事猪苓丸，八服诸症霍然，江右孝廉蔡允恭严冬患浊，小腹结硬，大发寒热，巅痛自汗，脉得左缓右濇，两尺紧细，乃风挟毒邪入犯厥阴之经，与当归四逆汤热服，覆汗而热除，即以前方除去通草姜枣，加蝎稍陵鲤甲麝脐，丸服不令作汗，数日块绡痛止，但浊犹未净，或令嚼生银杏而痊，世人咸谓银杏濇精，殊不知其专涤败浊也。

　　泻痢兼伤寒论

　　问：泄泻皆脾胃之疾，何内经有风寒湿热之泄，且治泻多有兼用风药者。

　　曰：六气中，除燥气外，皆能为泻，其邪咸从经络入犯中士，所以治泻多用风药，即内因之泻，亦常兼用，如脾虚气陷作泻，用补中益气，必加羌防以胜湿，乃正治也，其五更肾泻，昔人皆谓肾虚，而用四神五味补敛之药，服之未必悉应，殊不知此皆酒湿入伤水藏所致，余尝用金匮泽泻汤加姜辛五味萆薢之属，往往获效，又有脾肾俱虚之泻，若小便清利倍常，则泄泻大作，此降泄多而升气少，切不可用苓泽之类，且关门失守，肾气空虚，亦不得用升柴等药，惟宜附子理中，加紫石英赤石脂红豆以固敛之，如素有酒积食积，痰湿水饮，或积兼气滞顿泻而兼感外邪者，并宜香苏散为主，酒积合泽泻汤，食积合平胃散，痰湿合二陈汤，水饮合五苓散，气滞合四七汤，泻症繁多，聊举一二为例，余可类推矣。

　　问：滞下以通利为务，若兼感风寒而与通利，能无妨于表症乎。

　　曰：痢疾多患于夏秋，本无伤寒之理，然初秋常有非时暴寒，或久痢延至冬时，及休息痢，多有兼外感者，既有表症，自应救表，但须审本病之新久虚实或气分受伤，或血分受伤，或气血并伤，参酌而治可也，夫痢之通利，不过弃初起湿热全盛时，及为相宜，然在元气虚人，伤犯胃气，多有呃哕不食，下利不止而危者，当知积滞原系肠中津液，因气不统运而为败垢，惟当宣通其气，则失统之败垢自下，未伤之津液自安，后重窘迫自除矣，近世但守痛随痢减一语，概以通利泻气之剂，施之久痢虚痢，吾未见有得愈者，况兼客邪为治乎，方书中原有胃风汤，治风毒下痢参苏饮治下痢发热，白头翁汤治热痢下重，败毒散，治疫痢壮热阳旦汤，治血痢身热脉浮，阴旦汤，治血痢瘀晦腹痛，当归四逆汤，治下痢身热手足冷，五苓散，治下痢有热水道闭，升麻葛根加犀角汤，治下痢身热发斑，调中饮，治下痢胸前手足阴班，三奇汤，治久痢后重不除，补中益气汤治久痢元气虚陷，及疟后病后一切虚痢，皆先哲之成，则未尝不用伤寒之法也，然非博闻广识之士，难以语此。

　　问：一人阴虚发热，下痢赤白，至夜烦渴不宁，或用凉血攻积药而死，一人阴虚发热，下痢五色，胸中常觉饥状，得食则胀，或用补中益气而死，一人阴虚发热，下痢不食，郭友三先生用猪苓汤，黄连阿胶汤而痊二，方并非下痢门中药，而用之辄应，何也。

　　曰：世患阴虚下痢者颇多，古人从未阐发，其症未有不发热不烦渴，不畏食，不见红，不夜甚者，盖阴气内亡，势必虚阳外扰，故治阴虚之痢，凉血死，攻积死，补气亦死，惟兼清解热毒，兼滋阴血，庶可保全，此用仲景少阴例中救热存阴之法，与金匮治产后下痢虚极，用白头翁加甘草阿胶汤不殊也。

　　胎产兼伤寒论

