<!-- { "loadSidebar": true } -->


　　伤寒大白 清 高世栻

　　序

　　粤稽上古，未有儒先有医。盖天生蒸民，未生后稷教稼，周公、孔子教学；先生黄帝、神农岐伯尝百草，疗疾病。良以人免夭折，始得众庶；既庶矣，然后教稼以富之，讲学以教之。

　　则知医者救生之本，耕者养生之源，教者人伦之道也。若是则保民莫先调养民病，然后富之教之者也。于是留心医学，时切探讨。余原籍奉天，先大夫参政京华，遂居辇毂下。四方医士云集京邸，因闻天下明医出在松江。然多高隐，未得来京，未获亲逢考究。自辛卯春迁任吴阊，得见云间秦子皇士之书，名曰：《症因脉治》，施子宇瞻昆季所刻也。症分外感内伤，治分经络表里，就症以审因，就因以审脉、审治。因叹向闻松郡多明医，是书果为寿世。但因远署虞山，先生又杜门却轨，不得相朝夕。癸巳岁，开 东江，未得告竣，各工官会详申宪，奉此按松，而着书之秦子世居河上，遂讲论旬日。公余稍暇，怡息其家，见架头有《伤寒大白》、《女科切要》，词句分明，治法中病，果然大白也，切要也。此先生格致之余，晚年之悟，加以不二之心，不已之功，始得如此。越明年，会新安陈子敬敷昆季捐赀寿梓，嘱余为序。余念秦先生著作，真大功也，实能生死人免夭折者也。陈君捐金付梓，非细德也，实与施昆季保民生、济众庶者也。余故乐为之叙。

　　时康熙岁次甲午夏现任苏州府督理苏松水师船政海防同知年通家弟高 重南氏序

　　序

　　医，仁术也，亦危机也。精其道可以活人，不精而尝试之，盛盛虚虚，致人夭折者多矣。古之圣人，竭耳目心思之用，着书立说以诏后世，忧之至深而虑之至远也。然六气皆足以伤人，而寒之入人为最毒，人之受之者为最酷。仲景以一人之智，阐千载不传之秘，亦既方法并存常变兼举矣。后之学人，不能致察于精微，形症弗辨，经络不分，冥心胶固，执成法以施之，无能为功，反以得咎，而仲景之旨亦因以晦。皇士秦先生，云间奇士，早负宿慧，学儒者之学，贯通百家，有心济世，不以医名而业日以精，迎浮云，窥深渊，怡神消息，了然心手之间，辨乎阴阳，分乎内外，验气运之推迁，因时度宜，以不失乎人情。故其所至，癃罢以起，夭伤以愈，求治于门者屡常满；而先生闭户谢客，以数十年经历，神合百世之上，潜心考证，笔之于书。癸巳秋，余以痰得交先生，因尽读枕中秘，微言寓论追踪往哲。《症因脉治》而外，尚有《伤寒大白》一书未经行世，亟请先生付梓以传，庶几仲景之学复明，而先生之道日及于远，是亦生民之大幸也。

　　时康熙五十三年岁次甲午夏月新安陈懋宽书于珠溪别业

　　序

　　天时有寒暑，地气有燥湿，人生其间，服食起居一不得其中，不能无病，病思医医则欲其必生。虽然余谓医能生人，亦能伤人。何则？盖医与孺一理也，儒理未明，则拘掌陈迹，无论未读古人之书，即取诸名家书而尽读之，不能融洽其理，辄昧昧焉虚实未审，攻补乱投，虽、苓、参、术不善用之亦为鸩毒。夫医之为道，理甚微，旨甚奥，非殚其精思，搜其体要，不可以尝试也。云间向多明医，余幼时即知有秦景明先生为一代神手，年来余以胸膈之证久未能痊，每思安得若人与之同时，必有善治之法。今秋得与其从侄皇士之交，接膝而谈，言言探本，闻其论议，便觉跃跃欲起。因知皇士先于儒理精通，故合之于医，洞若观火，真非俗下所能窥见一斑者也。夫秦子挟活人之技，而四方交书走币迎谒者踵相接，使遨游南北之间，晋接王公之第，声价可与良相等。乃闭门谢客，立意着书，焚膏继晷，徒自苦何为者？秦子曰：医，济人者也。济人而不能疗一时之病，余心歉然；济人而不能疗天下后世人之病，余心亦歉然。宁以求名，宁以市利哉！于是汇簇书，阐发症因延医，施子宇瞻昆季镌刻公世。今又融贯外感之原委，神明其用药之精微，补先辈所未足，辨前注所偶讹，名曰《伤寒大白》，复得敬敷陈子付之剞劂，此真不朽之盛事矣。余遂历览诸刻，不特景明先生有其真传，并岐轩以下诸名家无不赖以大白矣。是书行，虽天有寒暑，地有燥湿，人或为戾气所感，亦可以调和而无恙。医必若是，而始能生人，能生世世之人，岂儒理不明拘牵陈迹可以尝试乎！然而秦子之心苦矣，秦子之功大矣。乐而为之序。

　　时康熙五十三年岁次甲午秋九月望赐进士出身年家眷弟程 白山氏序

　　总论

　　伤寒热病总论

　　黄帝曰：今夫热病者，皆伤寒之类也，岐伯曰：人之伤于寒也，则为热病。巨阳受之，头项痛腰背强；阳明受之，身热目疼鼻干不得卧；少阳受之，胸痛而耳聋。三阳经络皆受其病，而未入于脏者，故可汗而已。此言三阳经表症未入于里，故可发汗而已者。又曰：太阴受之，腹满而咽干；少阴受之，口燥舌干而渴；厥阴受之，烦满而囊缩；三阴三阳、五脏六腑皆受病，营卫不行、脏腑不通则死矣。此言阳邪传入三阴经而不愈者。又曰：未满三日，可汗之；其满三日者，可泄之。言未满三日者，非拘日数，言表症在前也：言满三日者，亦不拘日数，言里症在后也。按此乃是伤寒传经之阳症，非言寒中三阴不发热之纯阴症也。仲景于是补《内经》之缺，作《伤寒论》，阐发寒邪能伤阳经，而为传经热病；岂寒邪反不能伤阴经。而为直中阴经之阴症乎？于是详列六经，其各条下注明证形脉治，分别某者为表，某者为里，某者为传经之热病，某者为直中阴经之寒病，而同以伤寒论命名。故将冬月及令之正伤寒立论，而主发表用，麻黄汤、桂枝汤，攻里用三乙承气汤，其表里兼见之症，用小柴胡汤双解和解。惟有冬月正伤寒治法，而不及春夏秋三时之症。然其中默示，据寒悟热，据冬悟夏，据长沙之地以悟南方。其发表攻里，各因其症，寒热温凉，各随其时，察老少，辨强弱，分别方宜，比例推详，以冬月伤寒，未始不可广推春温夏热之症。不明此旨者，因见《伤寒论》以阴症阳症同卷，遂以阴症阳症混而施治。即明识阴阳者，又以仲景冬月北方之麻黄、桂枝汤，妄治春夏秋三时南方之，人以致热病误用温热，变症百出。或以表邪不散，邪汗未出，烦躁不宁，误认里热烦躁，反用寒凉，遂至表邪不出。幸陶节庵、王宇泰发明仲景阴症阳症各是一条。然于《伤寒论》原注中差误诸条，尚未改注明白。又于麻黄、桂枝汤下，不详注此方乃是治河北长沙等处者，江浙地方即冬月亦宜详审。又不注明直中阴经之寒症，惟北方冬月有之，江浙东南，患此绝少。今东南所患之病，皆是早晚感冒风露，郁而发热，无汗恶寒，此乃是非时暴感之伤寒，从外而得，未有里热之寒热病也。故用败毒散、羌活防风汤辛温散表，不宜骤用苦寒。另有积热在内，外被寒邪所束，新寒而凝故热，遂发有表复有里之症。是以外见发热汗出，内兼喘呕作渴者，在春谓之风温，夏秋谓之暑热，此乃是热令时静而得之，有表邪之中暑寒热病也。宜用双解散、羌活冲和汤等散表清热。

　　兼有食滞中焦，用保和平胃散消食和胃。又有积热在内，不冒寒邪外束，并无恶寒身痛、头痛腰痛、足冷拘紧、不能转侧之表症、但见唇焦口渴、烦躁引饮、多汗恶热、谵语便闭、里热之证，此乃是热令时动而得之，无表邪之中热瘅热病也。宜用白虎汤、凉膈散、三黄巨胜汤、导赤各半汤：有下症者，三乙承气汤。明此三条，则治表邪之热病，治里邪之热病，治有表邪复有里邪之热病，井井不乱矣。

　　总论

　　验舌色论

　　伤寒表里轻重，验舌色亦得大半。杜青碧有三十六法，反觉太繁。今余分立白苔、黑苔、黄苔、燥苔、滑苔、五者以为要。舌色如常，身虽大热，是表热里未有热也，但治其表。如见白苔而滑，邪在半表半里、未入于里也，但宜和解。若见黄苔者，热在胃家；苔黄而干裂者，热已入里，宜清里热。若有下症者，可以下之。若见黑苔者，有二条分别：黑而焦裂硬刺者，里热已极，火极似炭之苔也；黑而有水、软润而滑者，里寒已甚，水来克火之寒苔也。以上五者，验舌之大节目也，然仍要看症切脉以参定之。如舌上黑苔，燥裂有刺，此里热无疑矣，然或身痛，或足冷，或无汗，或脉浮，或脉伏，仍从表症治之。虽不可用辛温之药，必宜辛凉散表，然后清里。若过用清热，则表汗不出，表邪不解。又如舌上生苔，口渴不能消水，脉浮大不数，服清热之药，反加谵妄神昏，此症多见不治。以舌苔主里热，渴宜消水，脉宜沉数，数症脉相反故耳。然余以渴不消水，脉滑不数，拟以食滞，用消导治之，亦有生者。自此则知表邪夹食之症，亦有舌苔生刺者也。大凡察病患之舌，沿边缺陷如锯齿口者，此不治之症也。

　　总论

　　验口唇论

　　伤寒验口中干湿，可以定其症之表里轻重，然验口更当验唇。口唇关手足阳明肠胃二经，又关手足太阴脾肺二脏。故验唇色红润，里未有热，但宜辛温散表。唇色干枯，里已有热，宜清里。唇色焦黑，烦渴消水，里热已极，当用凉膈散等。又有谵语发狂，唇色干焦，服寒凉而热不减，此食滞中焦，胃中蕴蓄，发黄发热。是以用凉药。则食滞不消，用辛散则碍里热，宜以保和散冲竹沥、芦卜汁，或栀子豆豉汤加陈枳实治之。上唇属肺与大肠，上唇焦而消渴饮水，热在上，主肺；上唇焦而不消渴饮水，热在下，主大肠有燥粪。下唇属脾与胃，下唇焦而消渴饮水，热在阳明胃；下唇焦而不消渴饮水，热在太阴脾。余今发明里热唇焦，食滞唇焦，积热伏于血分而唇焦，惟以渴不渴、消水不消水分别。然食滞唇焦，又有食滞已久，蒸酿发热，亦能作渴消水，又当参脉象若何。脉若滑大不数，食未蒸热，口亦不渴；若滑大沉数，食已发热，口亦作渴。故凡谵语发狂；脉滑不数，渴不消水者，亦以食滞治之；若以寒凉抑遏，则谵语发狂愈甚，甚则口噤不语也。

　　总论

　　验二便论

