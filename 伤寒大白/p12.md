<!-- { "loadSidebar": true } -->
　　经云：谵语、独语、语言不休，与夫狂言言乱等症，由其病之轻重而立名也。今分别表热谵语，心热谵语，胃热谵语，肺热谵语，食滞谵语，燥屎谵语，痰热谵语，蓄血谵语，八条分别，表热谵语者，身虽大热，两足独冷，或 痧内伏，或风湿相搏，一身尽痛，邪不外泄，内攻谵妄。病在太阳，羌活汤；病在阳明，升麻葛根汤，在少阳，柴胡汤。心热谵语者，动则狂惊，静则自笑，舌苔黑刺，时时昏沉，无一刻清爽，左寸脉数，导赤各半汤。胃热谵语者，时或狂妄，时而清爽，唇焦口渴，舌生黄苔，右关脉数，清胃汤、三黄巨胜汤。手足多汗，表邪未解，下症急者，大柴胡、大干葛汤选用。肺热谵语者，肺主藏魄，肺受火伤，则魂魄不宁，时或悲泣，时或咳嚏，凉膈散主之。食滞谵语者，外冒风寒，内伤饮食，邪食胶固，则发谵语。惟以唇不焦，舌不干，渴不消水，与里热谵语为异。治宜保和散，倍加枳实、石菖蒲、山楂、莱菔子。食滞初起，须用探吐之法，随用消化之药。若早用寒凉凝滞，则谵语益甚。若下早，则胸前结聚，而成结胸。即有便闭胀痛应下之症，亦止宜用芒硝玄明粉，以硝消坚，行而不滞，切忌用大黄重浊凝滞之味。燥屎谵语者，胸中有邪热，腹中有燥屎，热结在里，下不得泄，上熏心肺，唇焦口燥，脐腹胀满，大便不通，手足时时多汗，此下症谵语也。三承气汤选用。痰热谵语者，心胃有痰火，攻冲胞络，则君主不宁，而多谵语。此症口亦不渴，舌上滑苔，若服寒凉，则谵语愈甚，宜导痰汤。大便结者，指迷丸。吴氏以竹沥一盏，生栝蒌根，打烂绞汁一盏温服，涤痰清热，下顺大便，不比寒凝食滞不语之症，忌用寒凉清润之药。蓄血谵语者，漱水在口，不得下咽，身目发黄，言语若狂，此上焦血也；小腹胀满，小便反利，下焦血也。在上者，犀角地黄汤，加红花、当归；在下者，桃仁承气汤。

　　阳明病谵语，发潮热，脉滑而疾者，小承气汤主之。因与承气一盏，腹中转矢气者，更服一盏。若不转矢气者，勿更与之。明日不大便，脉反微涩者，里气虚也，为难治，不可更与承气汤。

　　详注潮热条。自此以下四章，详别谵语，用承气法。

　　阳明病，谵语有潮热，反不能食者，胃中有燥屎五六枚也。若能食者，但硬耳，宜大承气汤。

　　详注潮热条。

　　阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止，勿更服。

　　详注自汗条。

　　汗出谵语者，以有燥屎在胃中，此为风也，须下之，必过经乃可下。下之若早，语言必乱，以表虚里热故也。下之则愈，宜大承气汤。

　　此章以表虚里热三句在须下之下者，千古错解。详注自汗条，须互相查考。

　　夫实则谵语，虚则郑声。郑声，重语也。

　　实邪谵语，狂妄不一；正气不足，只将一语反复言之也。

　　直视谵语，喘满者死；下利者亦死。

　　直视谵语，恶候也，又见喘满，其死必矣。若见下利，亦必死。

　　发汗多，若重发汗者，亡其阳谵语，脉短者死；脉和者，则不死。

　　阳实谵语，邪乱神明，尚为可治；亡阳谵说，神魂无主，故脉短者死；脉和者尚可不死。

　　伤寒四五日，脉沉而喘满。沉为在里而反发其汗，津液越出，大便为难，表里虚实，久则谵语。

　　脉沉为邪在里，今反发其汗，则津液越出，肠胃干涸，大便为难。仲景虽不立方，然微和胃气，跃然言内。

　　伤寒若吐若下后不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，涩者死。微者，但发热谵语者，大承气汤主之。若一服利，止后服。

　　吐下后不解，又不大便，独语如见鬼状，发则不识人，循衣摸床，惕而不安，微喘直视，脉弦尚有生理，脉涩者死。若脉微，但发热谵语，无以上恶候，可与承气汤。若一服而大便利，即不可再服。

　　羌活汤 升麻葛根汤 柴胡汤 三方见恶寒。

　　导赤各半汤川连 甘草 生地 木通 知母 滑石 麦冬 山栀 黄芩 犀角心热谵语，宜清心经之热。欲清心热，莫如先利小便。

　　清胃汤川连 升麻 生地 山栀 甘草谵语清心热，一法也。亦有胃热谵语宜先清胃者，故先立导赤各半汤，又立清胃汤也。

　　三黄巨胜汤黄芩 黄连 大黄 山栀 石膏此因三阳经皆热，故以三黄汤兼清三阳，加石膏、山栀，则功力巨大。

　　大干葛汤 见头痛。

　　谵语有下症者，理宜承气汤。若尚带阳明表邪，家秘以干葛、石膏，加大黄、枳壳，双解阳明表里。此从大柴胡双解少阳表里法中化立此方。要知清胃汤，清足阳明胃热者，大干葛汤，清手阳明大肠热者。

　　凉膈散桔梗 黄芩 山栀 连翘 玄参 天花粉 薄荷 甘草 黄连 玄明粉心热胃热谵语，人所知之；至于肺热，人多不知。上焦热甚，则神魂迷荡，故凉膈清神，持治谵妄。

　　枳石平胃散热苍术 浓朴 广皮 甘草 枳实 石菖蒲 山楂肉 莱菔子食滞胃家，外冒表邪，寒凝抑遏，皆发谵语，故立平胃保和散，倍加枳实、菖蒲、莱菔子。

　　导痰汤半夏 南星 枳实 赤茯苓 橘红 石菖蒲 甘草 海石有热加黄连。

　　食滞谵语，用平胃消导；若痰结中脘，又当消痰。

　　指迷丸半夏 陈皮 甘草 白茯苓 枳实 玄明粉痰结胃家，用导痰方法；热痰下结大肠，当用指迷丸。

　　犀角地黄汤 见身痛、衄血。

　　谵语如狂，亦有血症谛者，以此方出入加减。

　　桃仁承气汤 见蓄血。

　　大承气汤 见便结。

　　卷二

　　发狂

　　经云：邪入于阳则狂。又云：重阳为狂。《伤寒书》以热毒入胃，并入于心，遂使狂言妄语，大渴引饮，然此指热甚一条而言也。夫发狂症，内伤有痰热、挟食、惊气、蓄血、血虚、失精、神不守舍七者之分，今外感以表邪壅闭，里热内结、血蓄、 毒、挟痰、食滞、阴躁七者之别，未可概以火热治之，而犯误下寒凉抑遏之弊也。表邪壅闭者，其人素有积热，外冒表邪，不得发泄，内扰神明，遂使志识昏迷，但见狂妄。即有表邪，因内有积热，不宜辛温发散。无汗，脉浮数，先以羌活冲和汤散表，后以双解散和解表里。邪热内结者，六脉沉数，唇焦口渴，手足多汗，狂乱谵语，二便闭涩，当以黄连解毒汤、凉膈散、导赤各半汤清利里热。若大便不通，有下症者，承气汤下之。蓄血发狂者，如狂喜忘，漱水在口，不能不咽，寸脉见芤者，血蓄上焦也，当归桃仁汤主之。小腹硬满，小便自利，尺脉见芤者，血蓄下焦也，桃仁承气汤；甚者抵当汤。 毒发狂者，内伏 毒，外被风寒所束，或食生冷抑遏，或因食滞中焦， 毒不得发越，内扰神明，左脉或浮或躁者，羌活败毒散。生冷抑遏，食滞中焦，右脉滑大者，保和散、平胃散。时气发狂者，四时之疫气沿门患之，当察时令所属，应发表者，羌活败毒散；应和解者，双解散；应清凉者，凉膈散、黄连解毒汤。另有挟食发狂者，外感时令，内伤饮食，滞于中焦，则多谵语，症似阳狂，但脉大不数，口不消水为异，亦宜平胃保和散等煎汤服之。又有挟痰发狂者，中脘有痰，胸膈痞满，迷塞包络，口出无伦语，症似阳狂，但唇不焦，口不渴，舌有滑苔，痰在上焦，寸脉滑大，法先吐之，盐豉汤探吐。痰在中焦，关脉洪滑，二陈汤加竹沥、胆星；有结痰痰积者，加海石、瓦棱子。胁肋胀满作痛，有实候者，先以导痰汤服之。有下症者，以滚痰丸下之。阴躁发狂，另具阴症门。

　　太阳病不解，热结膀胱，其人如狂，血自下者愈。其外不解者，尚未可下，当先解外。外已解，但小腹急结者，乃可攻之，宜桃仁承气汤。

　　太阳病，六七日，表症仍在，脉微而沉，反不结胸，其人发狂者，以热在下焦，小腹当硬满。小便自利者，下血乃愈。所以然者，以太阳经淤热在里故也。抵当汤主之。

　　太阳病，身黄脉沉结，小腹硬，小便不利者，为无血也。小便自利，其人如狂者，血症谛也，抵当汤主之。

　　三条详注蓄血。

　　阳明病，初欲食，小便反不利，大便自调，其人骨节疼，翕翕如有热，庵然如狂， 然汗出而解者，此水不胜谷气，与汗共并，脉紧则愈。

　　此条详注身痛。

　　羌活冲和汤 见发热。

　　发狂不用表药，今以表邪未解，故先散表邪，然后或清热，或消食，或消痰。

　　双解散羌活 葛根 柴胡 防风 荆芥 石膏 黄芩 滑石 山栀 连翘 知母 甘草 桔梗表邪发狂，止须解表；里热发狂，止须清里；若表里俱见之症，以此方双解表里。

　　黄连解毒汤黄连 黄芩 黄柏 山栀 石膏发狂之症，外无表邪，里无痰食，则以此方清里热。

　　凉膈散桔梗 天花粉 连翘 薄荷 黄芩 大黄 芒硝 山栀心藏神，肺藏魄，心肺为邪热所冒，则神识昏迷，狂言谵语，故以此方清上焦心肺之热。

　　承气汤 见大便结。

　　狂乱系热结在里，故大便不通而狂乱者，宜用此方。

　　导赤各半汤木通 生地 甘草 黄连 知母 滑石 麦冬 山栀 黄芩 犀角心为热冒，则发谵狂，故以导赤散合泻心汤；上清心经之火，加滑石，导心火；下通小便而出，加知母、山栀、黄芩兼清上焦肺火。以利小便，莫如清肺，清肺热又莫如利二便也。

　　当归桃仁汤当归 桃仁 红花 丹皮 山楂 泽兰叶如狂喜忘之症，血结者多，故以此方治之。不应，再加枳壳、大黄，直达大肠。

　　桃仁承气汤 见蓄血。

　　血停上焦，用上方，兼化兼行；血蓄下焦，用此方。

　　抵蓄汤 见蓄血。

　　此方行血至重，然淤血沉结，非此不可。

　　羌活败毒散 见发热。

　　疫毒必从毛窍口鼻感入，故疫症发狂见表症者，宜先散疫毒。

　　保和丸山楂 麦芽 莱菔子 熟半夏 连翘 香附 枳壳热甚加栀、连；湿郁痞满，合平胃散、石菖蒲。

　　发狂症，皆以阳火主治。亦有食滞中焦，生冷抑遏，故特补此消导法门。

　　二陈竹沥胆星汤熟半夏 白茯苓 陈皮 甘草 胆星 竹沥寒凉凝结，加生姜；内有积热，加栀连；湿郁，合平胃散；气结，加枳壳、香附、石菖蒲。

