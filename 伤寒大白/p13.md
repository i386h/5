<!-- { "loadSidebar": true } -->
　　滚痰丸礞石 黄芩 大黄 黄柏 沉香胃实食重，热结大肠，用承气汤下之。表邪下早，内陷心胸，用陷胸汤下之。今热痰胶固肠胃，以此方下之。

　　卷二

　　呕吐

　　有声无物为呕，有物无声为吐，有物有声为呕吐。仲景有干呕条，呕而无物之谓。呕吐症，以内伤论，皆在阳明胃家；以外感论，有各条分别。若恶寒发热，脉浮而数，初起胸满而呕，此太阳外感风寒，胃家内有痰饮，以羌活汤散太阳表邪，合保和平胃散加干葛，消胃家痰饮食滞。若寒热呕而口苦，脉见弦数，此少阳经表邪呕苦之症，小柴胡汤治之。若初起兼有饱满呕吐，亦是胃家夹食，佐以保和平胃散。若目痛鼻干，先渴后呕，无汗脉浮大，此阳明外有表邪，内有积热，以干葛清胃法治之。若有汗脉数，呕而消水，此燥火呕吐也，知母石膏汤冲竹沥芦根汁。若呕而不渴，身不大热，此湿火呕吐也，栀连半夏汤，加白豆蔻、浓朴、竹茹。若恶心呕吐，六脉滑大不数，发热而口反不渴，此痰饮食积呕吐之症也，平胃保和散、二陈导痰汤加干葛、竹茹治之。若口臭牙疼，二便赤涩，此积热痰火呕吐也，升麻清胃汤、二陈汤、竹茹汤、加川连、白豆蔻。若胁肋刺痛呕吐酸水，此肝木火冲之呕，小柴胡加栀、连、竹茹。总之，无痰涎，不呕吐，故热病呕吐，皆痰饮火邪上冲，用竹茹、半夏化痰涎，栀、连清胃火。家秘以竹茹半夏汤加栀、连、白豆蔻，其吐立止。若夫时行热病，汗出不解，足冷耳聋，烦闷咳呕，此疫毒 症呕吐也，羌独败毒散、升麻干葛汤、升麻清胃汤。若燥邪时疫呕吐，加知母、石膏、竹沥、半夏，冲芦根汁、生梨汁热服。方书云：呕家多服生姜，此指胃寒痰饮呕吐而言，若胃热者，不与川连同用宁不增病耶！惟三阴经胃寒呕吐，乃用理中汤等温剂。此书专为伤寒热病，故三阴不发热呕吐，另具《症因脉治》中也。

　　太阳中风，阳浮而阴弱，阳浮者热自发，阴弱者汗自出，啬啬恶寒，淅淅恶风，翕翕发热，鼻鸣干呕，桂枝汤。

　　脉浮自汗，翕翕发热，此即太阳中风症，故解肌散表，则呕自止。

　　凡服桂枝汤吐者，其后必吐脓血。

　　服桂枝而吐者，胃必热。胃热得桂枝后，必吐脓血。

　　发汗后，水药不得入口为逆，若更发汗，必吐下不止。

　　太阳热结膀胱，下部症发表为逆，故水药不得入口。若再发汗，必气升而吐利不止。

　　中风发热，六七日不解而烦，有表里症，渴欲饮水，水入即吐，名曰水逆。五苓散主之。多服暖水，汗出即愈。

　　此申明太阳热结膀胱，表里吐逆之症，应用五苓治者。

　　太阳中风，下利呕逆，表解者乃可攻之。其人 汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和也。十枣汤主之。

　　太阳中风，下利呕逆，表邪已解，胁下痛，干呕短气，此兼悬饮，宜十枣汤治者。

　　太阳病或已发热，或未发热，必恶寒体重呕逆，脉阴阳俱紧。

　　此申明寒伤营之呕逆症，必发热恶寒，身体重痛，呕逆而无汗，脉阴阳俱紧者。

　　伤寒二三日，心下悸而烦者，小建中汤主之。呕家不可用建中汤，以甜故也。

　　本言悸烦症治，引出呕家用药，禁忌甘甜泥膈。

　　伤寒发热，汗出不解，心下痞硬，呕吐而下利者，大柴胡主之。

　　心下痞而硬，而下利者，通因通用之下症也。尚有发热呕吐，止可用大柴胡汤。

　　伤寒六七日，发热恶寒，肢节烦疼，微呕，心下支结，外症未去者，柴胡桂枝汤主之。

　　详注恶寒门。太阳少阳二经，外邪未去而微呕，故用柴胡桂枝汤。

　　伤寒胸中有热，胃中有邪气，腹中痛，欲呕吐者，黄连汤主之。

　　胸中有热，胃中有邪，腹中痛，言湿热上冲呕吐，故以黄连汤治火逆。前书皆注邪气为寒气，误也。

　　伤寒吐后腹胀满者，与调胃承气汤。

　　腹胀满虽是下症，但吐后止可用调胃承气汤。

　　伤寒呕多，虽有阳明症，不可攻之。

　　呕属上焦病，即有阳明里症，亦不可攻下。

　　食谷欲呕者，属阳明也，吴茱萸汤主之。得汤反剧者，属上焦。

　　食谷欲呕，似阳明胃寒。若服温药反剧者，乃是上焦热邪。

　　伤寒五六日，中风，往来寒热，胸胁若满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，小柴胡汤主之。

　　此条历叙少阳中风，邪在半表半里，默默不欲食，心烦喜呕，并以小柴胡汤加减治之。

　　太阳与阳明合病，不下利但呕者，葛根加半夏汤主之。太阳与阳明合病者，必自下利葛根汤主之。

　　二条皆是太阳阳明合病，但以不下利呕者，别病在足阳明胃，以不呕下利者，别病在手阳明大肠。故同用葛根汤，惟以加半夏，以见其和胃止呕；以去半夏，便是升散大肠风邪内陷。

　　太阳与少阳合病，自下利者，与黄芩汤。若呕者，黄芩加半夏生姜汤。

　　太阳与少阳合病，同自下利，以不呕，用黄芩汤。若呕吐，黄芩汤中加半夏、生姜。上下二章，互发呕吐症，半夏、生姜必用者。

　　太阳之为病，腹满而吐，食不下，自利益甚，时腹自痛，若下之，必胸满结硬。

　　此条太阳经外有表热里有寒邪而呕利也。若误用下法，则变胸满结硬矣。

　　伤寒本自寒下利，医复吐下之，寒格更逆吐下，若食入口即吐，干姜黄连黄芩人参汤。

　　言伤寒则为热病，若阴症自寒下利，吐下之即死矣。岂尚可用芩连乎！因其人表热里寒下利，医者误认挟热，复吐下之，则寒格而食入口即吐出，故用干姜温其寒，芩、连折其热。

　　呕而发热者，小柴胡汤主之。

　　呕吐而发热，阳邪传少阳，故用小柴胡汤。

　　羌活冲和汤 见发热。

　　保和平胃散呕吐有表邪，用前方；有食滞，用此方消导。

　　小柴胡汤小柴胡汤有柴胡、黄芩，无竹茹、枳实；清胆汤有竹茹、枳实，无柴胡、黄芩。加二味，则二方合之。又加藿香、浓朴，以利胃止呕。

　　干葛清胃汤干葛 石膏 熟半夏 浓朴 广皮 甘草干葛解表，石膏清里，加半夏、浓朴、广皮化痰涎，和胃止呕。

　　羌独败毒散 见发热。

　　此方散表邪，则疫毒散而呕吐止，故曰败毒散。

　　升麻葛根汤 见发热。

　　疫邪 痧，伏于阳明胃经呕吐，用此方升散阳明，则 出吐止。

　　苍朴导痰汤痰饮水湿伏于胃家，每多呕吐，故用燥湿化痰。非外感热病，漫用燥药。

　　栀连二陈汤前方治有痰无火者，此方加川连、白豆蔻、竹茹、浓朴，治有痰有火者。

　　竹茹汤竹茹 干葛 陈皮 半夏 甘草 藿香呕吐属胃，此方以干葛、竹茹清胃，广皮、甘草和胃。无涎不成呕，故加半夏化痰涎。应辛散者，加生姜；应清火者，加栀、连、白豆蔻；若带表症，加各经表药；若和中气，加藿香、浓朴；若饱闷有食滞，加消导之药。

　　黄连汤 见腹痛。

　　胃寒而吐，用理中汤、吴茱萸汤。胃热而吐，用黄连汤。若热痰呕吐，栀连二陈汤。食滞热呕，栀连保和散。口渴热呕，合干葛石膏汤。

　　黄芩加半夏生姜汤太阳少阳合病，当用桂枝柴胡黄芩汤。今见呕吐，故加半夏、生姜。

　　干姜黄连黄芩汤干姜 黄连 黄芩 人参此方寒热并用，统治误下致呕者。加广皮、半夏，即合泻心汤方法。

　　卷二

　　喘逆

　　喘者，促促气急。《正传》云：哮以声响名，喘以气息言。河间云：病寒则气衰而息微，病热则气盛而息粗。诸经皆令人喘，而肺胃二经者多。大抵喘而作嗽者，肺也，喘而呕恶者，胃也。《内经》论喘不一，皆杂症之条。若《伤寒论》惟曰有邪在表而喘，有邪在里而喘，有水气痰火而喘。若在表者，心腹不满不痛，脉浮无汗者宜发汗。冬月西北方，麻黄三拗汤；若内有热者，越婢汤；南方三时羌活汤。若热邪入里而喘者，心腹胀满，外无寒热，手足时时汗出，法当清热泻心汤、凉膈散；有表邪有下症者，大柴胡汤；有下症无表症者，三乙承气选用；水气而喘者，先渴后呕，动而有声，宜祛水饮，小半夏汤；水寒射肺，风寒外束而喘者，小青龙汤；痰火喘者，乍作乍止，六脉滑数，栀连二陈汤，加枳、桔、竹茹。总之，头痛身痛，恶寒身热而喘者，此太阳风寒表邪，宜散表。身热多汗，烦闷喘渴，静则多言，此暑热喘逆，宜清暑汤调益元散。口渴身热，面赤多汗，唇焦喘咳气逆，此燥火喘逆，宜清燥汤、知母石膏汤、栝蒌根汤。食滞中焦，胸前饱闷，喘满不得睡卧，平胃保和散。若喘而咳嗽者，此肺风肺热之喘，详注咳嗽门。

　　太阳病，头痛发热，身痛腰痛，恶风寒，无汗而喘者，麻黄汤主之。

　　此太阳表邪之喘，详注头痛发热门。

　　太阳与阳明合病，喘而胸满者，不可下，麻黄汤主之。

　　胸满多带表症，故曰不可下，宜散表。互注胸满条。

　　伤寒不解，心下有水气，干呕发热而咳，或喘者，小青龙汤。

　　详注咳嗽条。言外邪不解，内伏水饮，当散表散饮。

　　伤寒心下有水气，咳而微喘，发热不渴，服汤已渴者，此寒去欲解也，小青龙汤。

　　发热不渴，知心下有水气，故以小青龙汤。今服此汤已后见渴者，此水寒已去，病欲解，不必服小青龙。详注咳嗽。

　　喘家有汗，桂枝汤加浓朴杏仁汤主之。

　　太阳风伤卫，当服桂枝汤。今兼喘，则加浓朴理胃气，杏仁理肺气。

　　太阳病，下之微喘者，表未解故也，桂枝汤加浓朴杏仁汤主之。喘家作桂枝汤，加浓朴，杏仁佳。

　　太阳病误下之，表邪不解而喘，用桂枝汤，当加平肺胃之药，故曰喘家用桂枝加浓朴、杏仁乃佳。

　　发汗后，不可更行桂枝，汗出而喘，无大热者，可与麻黄杏仁甘草石膏汤主之。发汗后，饮水多者必喘，以水灌之亦喘。下后不可更行桂枝汤，若汗出而喘，无大热者，可与麻黄杏仁甘草石膏汤。

　　上半节，言发汗后不可再行桂枝；下半节，言下后不可再行桂枝汤。汗下虽殊，同是表邪未尽，同是汗出而喘，身无大热，故以此方双解太阳。此从太阳热结膀胱，用桂枝五苓散双解下焦表里法中，化出双解太阳上焦热结之法也。详注自汗条，宜互看。

　　太阳病，桂枝症，医反下之，利遂不止，脉促者，表未解也，喘而汗出者，葛根黄芩黄连汤。

