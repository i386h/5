<!-- { "loadSidebar": true } -->
　　医者欲知病患脏腑，必要问其从内走出者，故凡病当验二便。仲景以小便不利，小便赤，定伤寒里热；以小便利，小便白，定里无热。以大便不通，大便硬，定其里热；自下利，下利厥冷，定其里寒。故治病以二便定人寒热，以二便定人燥湿，以二便定人虚实，再无差误。然论二便亦宜细详。例如大便干结，知其热矣；然大便滑泄，黄色为热，人多忽之矣。小便黄赤，知其热矣；然小便色白而混浊，亦为热，人多忽之矣。又如大便干结，知其热矣；亦有血枯津竭，用不得苦寒者。又如小便黄赤，知其热矣；亦有食滞中焦，黄赤混浊，用寒凉反不清，用香燥辛温而清利者。

　　总论

　　辨脉论

　　伤寒，症有表里阴阳四大关节，脉有浮沉迟数四大分别。夫浮则为表，沉则为里，迟则为寒，数则为热，此以浮沉分表里，迟数分寒热者也。夫伤寒，热病也，其脉必数；中寒，阴症也，其脉必迟。若见数脉，即症在阴经，亦是阳邪传入之热病；若见数脉，即手足厥冷，亦是热深厥深、阳症似阴之假像。故治伤寒，一见浮数，此是表有邪热，当照三阳发表治之。若一见沉数，此是里有热邪，即表症急者，虽先治表，然亦禁辛温而用辛凉双解之法；苟表症一解，即当清里。此以脉之发现二条而论也。若沉伏之脉，有三条分别。有阳症脉沉伏，非阴症里寒也，阳邪内伏，不得作汗外出，禁用寒凉，只宜升散表邪，则汗出而脉亦出。又有阳症脉微，此正气虚微，不得作汗，用发表之药，以散阳邪，加人参少许，助正气虚微，则散表之药，得人参愈能散表，虽阳症阴脉之死症，如此治之，亦有得生者。又有脏气虚寒，脉见沉迟，此阴症中寒也，急宜温经救里。此以沉脉中，别出伏邪、正虚、阴寒三条者也。夫阴症脉沉者，沉而迟漫分明者也。伏邪脉沉者，沉而伏匿，急数模糊者也。正虚脉微者，不拘浮沉，脉来衰微，按久无力者也。故凡迟漫分明者，里寒也。沉伏不出者，表邪不得发越也。阳症脉微者，邪盛正虚也。今有阳邪之症，而见沉伏之脉，误认阴症而用温热，阳邪内发，死不旋踵。若见烦躁不宁，误用寒凉，则表汗抑遏。故切脉之道，先分症是何症，然后以脉消息者也。夫脉沉当下，若表症急者，仍先散表。脉浮当汗，若里有热者又不得不和解表里；下症急者，又不得不双解表里。

　　总论

　　南北方宜发表不同论

　　仲景以太阳冬月司令之伤寒，酌以麻黄汤治寒邪伤营，无汗发热之表症，以桂枝汤治风邪伤卫，有汗发热之表症。然此按北方方宜，分经络，立规矩，为后世指南者也，施治三时，施之江浙则不合。赖陶氏发明仲景麻黄、桂枝二汤，此治冬月正伤寒之方，非治春夏秋三时之热病，易以羌活冲和汤，实为至当。但失注麻桂二汤，乃是北方治法，江浙东南，即冬月亦不宜用；即或内无积热，偶冒暴寒，未经郁热者，暂亦用之，然不可为常法。如此分别，后人判然，不以仲景麻黄、桂枝借口。然羌活冲和汤，解表清里和解三阳之方，但可治三时表里兼见之症；若纯是表邪外束，则生地、黄芩，原非发散寒邪之药。今余以羌活败毒散发散三时太阳纯表之症，以羌活冲和汤和解太阳表里俱见之症，次以葛根汤以治阳明纯表之症，以干葛石膏汤为阳明和解之方，再以柴葛解肌汤治少阳阳明表里居多之症，又以小柴胡汤为少阳和解之方，如此虽变仲景之方，以合江浙方宜，实遵仲景之旨也。

　　总论

　　南北方宜清里相同论

　　仲景清里方法，以里有结热，即当清里。故立五苓散以清太阳里热，立白虎汤以清阳明里热，立黄芩汤以清少阳里热。若热结大肠、下症悉具者，有承气汤以下之。又有三黄汤、凉膈散、导赤各半汤、黄连泻心汤，通治三焦里热之症。盖因里热煎熬，津液有立尽之势，故清之以存津液。然则清里之法，不特南方应如此，夏秋应如此，即冬月，即北方亦如此者。

　　陶氏云：发表之药，三时不得与冬月正伤寒同治，为清里可与冬月正伤寒同治。陶氏分别时令，今余更分南北方宜。夫北方寒凉之地，又加之冬月伤寒，时令方宜，皆宜辛温散表，故立桂枝麻黄主治；若南离已午之地，发表之药不与北方同治，惟清里之药南北可同者。

　　总论

　　三阴经热病论

　　三阳经有阳症，无阴症；三阴经有阴症，有虚症。人多知之。三阴经阳症，则有不知者。仲景深恐后人惑此，故详注从阳经先发热，后传至三阴者，乃是传经之热病，名曰伤寒，此即《内经》所谓热病之条；若初起不发热，乃是直中阴经之寒病，名曰阴症。后人因见阴症阳症同在篇中，认误热病传入三阴亦是阴症；又误认初起虽有热病，今日久手足皆冷，六脉沉细已变阴病。不知初起发热已是热病根源，或失于散表而表邪内陷，或失于清里而里热内伏，传入阴经而手足反冷，经虽属阴，症则阳症，此乃是阴经热病，非变阴症。例如太阴病手足自温，当发身黄者，少阴病但厥无汗，少阴病心中烦不得卧者，少阴病下利咽痛心烦者，少阴病下利六七日心烦不得眠者，少阴病自利清水心下必痛者，厥阴病下利脉数而渴者，厥阴下利脉数有微热者，厥阴下利欲饮水者，厥阴呕而发热下利谵语者，凡此乃是阴经之热病，多用承气汤主治者。夫热既传于阴经，则热深厥亦深，身反无热，脉反沉细。不知手足厥冷，原能举动，不比阴寒厥冷，手足冷而不得动移者。身虽不热，唇口必干而焦，不比阴症之口中和而有水者。脉沉细重，按必细而带数，不比阴寒之脉沉细而迟者。更有大分别者，三阴寒病神志清爽，三阴热病神识昏迷；三阴寒病即口干不能饮水，三阴热病口干必然消水；三阴寒病二便清利，三阴热病二便赤涩。一阴一阳，天坏各别者也。

　　总论

　　三阴经寒病论

　　仲景深虑三阴经有伤寒传入之热病，有直中三阴之寒病，二条关系甚大。故作《伤寒论》注明如是者乃传经之热病，如是者乃直中阴经之寒病，并立篇中，互相发明，相得益彰。奈后人见同在篇中，不究何者为阴，何者为阳。不知伤寒热症，不独北方。南方亦有；中寒之症，惟北方有之，南方甚少。故仲景以不发热，神气清，小便白，六脉迟，口中和，不消水，定为三阴寒症，再无差误也。例如自利不渴者，属太阴，以其脏有寒故也，当温之，宜四逆汤辈，少阴病下利脉微，与白通汤者；下利清谷、里寒外热、手足厥逆者，厥阴病手足厥寒、脉细欲绝者，下利手足厥冷无脉者，俱用四逆汤。凡此皆三阴寒症也。

　　总论

　　阴症似阳论

　　阴症者，不从阳经传入，寒邪直中三阴之症也。夫阴症而见阴象，人人知之；设阴症而反见阳热之象，人则惑之矣。例如少阴病，下利清谷，里寒外热，手足厥逆，脉微欲绝，身反不恶寒，其面赤色，或咽痛者；厥阴伤寒六七日，不下利便发热而利者；大汗出，热不去，内拘急，四肢疼者；与夫阴极发燥，欲坐泥水井中者。凡此皆是阴症似阳之症。然究其实，则大有分别者也。按下利清谷，手足厥逆，已是阴症；且得脉微欲绝，则阴症更有确据。此之不恶寒，面赤色，乃是真阳外脱；此之咽痛，乃是虚阳上浮。又按三阳合病下利，初起即发热而利。今不发热，不下利，即初起不发热之互词。直至六七日后发热下利，则发热乃真阳外越，下利乃是真阴下竭矣。再按阳邪之症，若大汗出，热必去；若大汗出，不拘急，四肢不疼。今大汗出，热反不去，反拘急，四肢反痛，则此之大汗出，非表邪之汗，乃是亡阳之汗；此之热不去，非阳邪之热，乃是虚阳外脱之热；此之拘急身痛，非表症之候，乃是亡阳身痛之候矣。

　　总论

　　阳症似阴论

　　阳症者，即《内经》伤寒之热病也。使阳症而见热象，人所易知。阳症而反见阴寒之象，则人惑之矣。例如太阴病，下利日十余行，必自止，以脾家实，秽腐当去故也；少阴病四逆，其人或咳或悸，四逆散主之；少阴病自利清水色纯青，而用大承气汤者；厥阴病手足厥冷，用吐之者；厥阴先发热而发厥冷，用四逆散者。凡此皆是阳症似阴之症。又如原病式云：阴厥者，元病脉候皆为阴症，身凉不渴，神志清爽，脉迟而微，未尝见一些阳症者也；阳厥者，元病脉候皆为阳症，忽尔厥冷，烦渴昏沉，脉虽细而沉数，此是阳症似阴也。

　　总论

　　宜发表论

　　宜发表者，邪在肌表，郁而发热，故用发汗散邪之法。症在太阳者，羌独败毒散煎汤连饮；里有热者，羌活冲和汤。此二方，即以麻黄、桂枝辛温汤中，化立辛凉散表，以治南方伤寒发汗解肌之法。症见阳明，则从干葛汤中去麻黄桂枝，更名升麻干葛汤，平淡轻清之味。惟少阳一症，仍照小柴胡汤；但以寒多者，倍加羌活、防风减黄芩治之。若三阳俱见症者，三经合参用药。故曰恶寒身痛者，宜发表。支节烦疼者，宜发表。头痛项强者，宜发表。四肢常冷者，宜发表。四肢拘紧不能转侧者，宜发表。面赤身热，两足常冷，或脉沉伏者，宜发表。时刻呻吟，语言不足，无汗烦躁者，宜发表。身体乍轻乍重，转侧或难或易，宜发表。

　　身痛乍在四肢，乍在胸背，到底无定者，宜发表。洒洒恶风，皮肤大热，宜发表。以上三阳经表邪之症，故用发表之法。

　　总论

　　忌发表论

　　忌发表者，表邪已解，身汗已多，无表症，不必再用升提发散。故曰手足多汗，恶热不恶寒者，忌发表。口渴唇焦，热而消水者，忌发表。口燥咽干，脉沉而数，忌发表。潮热谵语，舌赤生刺，忌发表。心腹胀满，二便赤涩，忌发表。又有汗出太过，后反恶寒身痛，脉大而空，此是阳虚亡阳之症，宜温补真阳，更忌发表。若汗出太多，津液消耗，时或恶寒，时或身痛，脉细而数，似表症实非表症，此是阴虚生内热，宜养阴生津液，亦忌发表。又恶寒身痛，头痛项强，脉沉而细，此痉病血虚也，忌发表。

　　总论

　　宜清里论

　　表邪已解，表汗已多，热邪传里，里有结热，宜清里。故心烦多汗不得卧者，宜用黄连阿胶汤。恶热多汗，唇焦消水者，宜人参白虎汤。神志不清，脉沉数大者，宜陶氏导赤各半汤。

　　口渴舌刺，潮热便闭者，宜凉膈散。赤 已透，多汗烦热者，宜化 汤。肠胃热结，大便不通，宜调胃承气汤。欲便而不得便，时转臭气，小腹胀满，下症悉具，宜三乙承气汤。

　　总论

　　忌清里论

