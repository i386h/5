<!-- { "loadSidebar": true } -->
　　少阳症不得卧，又见下症者，用此方。

　　栀子豆豉枳实汤 见懊 。

　　热病初愈，食谷太早，日暮微烦，夜不安卧，用此方，再加消导之药。

　　黄连泻心汤黄连 麦门冬 赤茯苓 甘草 木通内伤不得卧，有心气不足，则以枣仁汤温药以补心气。若心血不足者，则朱砂安神丸、天王补心丹补心血。凉心火，今热病门，故用此方。

　　朱砂安神丸黄连 白茯神 麦门冬 生地 枣仁心火旺，心血未虚者，以黄连泻心汤主治；心血虚者，以安神丸治之。

　　家秘胆星丸陈胆星 青黛 海石 龙胆草 甘草胆火旺不得卧，当用黄连柴胡汤、龙胆泻肝汤。若胆火成痰，胆涎沃心则用此方。

　　卷三

　　发黄

　　《内经》发黄，分上中下三条。有谓目黄曰黄胆；有谓黄胆暴病久逆之所生者，及少阴厥阴司天之政溽暑皆发黄胆，悉是上焦湿热也，宜用一清饮等宣发；有谓食已如饥曰胃疸，与脾风发痹、腹中热出黄者，有脾脉搏坚而长其色黄者，《灵枢》谓脾所生病，皆中焦湿热也，栀连茵陈汤治者；有谓溺黄赤安卧者，必黄胆，及肾脉搏坚而长其色黄，《灵枢》谓肾生病，皆下焦湿热也，栀子柏皮汤治者。仲景根据此诸条，发明黄胆于《金匮》门，复发明发黄于《伤寒论》。

　　或以表邪未解，下之太早，热邪内陷而发黄；或以血蓄下焦，小腹硬满，其人如狂而发黄；或以火劫汗，两阳相薰而发黄；或渴饮水浆，湿热浸淫而发黄。另有发汗，已热气已泄，反发黄者，非瘀热发黄，当于寒湿中求之。然则《金匮》疸黄与伤寒热病发黄，又有分别。夫发黄之症，通用茵陈汤，如小便不利，烦躁而渴，五苓散合茵陈二苓汤。发黄烦躁，呕而不渴，茵陈平胃散。热重凝结有下症者，栀子大黄汤、大黄硝石汤。酒积积热喘呕而渴者，济生葛根汤。若伤寒发黄，身热无汗，表症不解，脉浮而紧，冬月仲景用麻黄汤，今家秘用羌活防风汤。若表解里热者，宝鉴黄连散。以上皆湿热发黄也。另有身不发热，冷汗自出，脉沉而迟，乃太阴经阴黄也。内间有身痛亦发热者，然脉必沉迟，色必熏黄而晦，口必干，不饮水，与阳明湿热发黄，脉数消水，色如橘黄大相异。伤寒病，遇寒水湿土司天，往往变成阴黄。治阴黄之症，小便利者，术附汤。小便不利者，五苓散。遍身手足逆冷，冷汗自汗，茵陈汤加姜附。脉弱气虚者，理中汤重加茵陈。以上皆阴黄也。至淤热发黄与淤血发黄，又宜细辨。如头汗出，遍身无汗，腹微满，小便不利，渴欲饮水，为淤热发黄。若小腹硬满，小便不利，大便或结或黑，如狂喜忘，渴不饮水，为淤血发黄，此症之分别也。淤热发黄，脉必数大沉实；淤血发黄，脉见沉细芤结，此脉之分别也。白虎症，烦渴饮水，不发黄者，遍身多汗，湿热发泄。若但头汗，身上汗少，邪热不得外泄，故发黄。余按发黄症，惟阳明太阴脾胃二经者多。以黄色属土，土中湿热，则发黄色。至阴黄，乃内伤寒湿症也。

　　太阳病，脉浮动数，头痛发热，微盗汗出，反恶寒，表未解也。医反下之，阳气内陷，若不结胸，但头汗出，小便不利，身必发黄。

　　脉浮动数之表症，反下之，热邪内陷，应变结胸。若不结胸，但头有汗，小便不利，瘀热无从出路，身必黄。详注头汗、结胸。

　　太阳病，身黄，脉沉结，小腹硬，小便自利，其人如狂者，血也，抵当汤。

　　太阳病身黄，脉当数大。今沉结，小腹硬实，如狂，小便自利，此非热结膀胱，的是蓄血发黄。

　　太阳中风，以火劫汗，邪风被火热，血气流溢，两阳相薰灼，其身发黄。阳盛欲衄，阴虚小便难，阴阳俱虚，身体枯燥，但头汗出。

　　中风乃阳邪，以火劫汗，两阳相薰灼而身发黄。火伤上，阳分热盛，故欲衄；火伤下，阴分受热，故小便难。气血两伤，则津液竭，血燥而身体枯燥。详注头汗。

　　若发汗已身灼热者，名风温。脉阴阳俱浮，自汗身重，多眠睡，鼻必鼾，语言难出，若被火者，微发黄色。

　　风温，即春令发热，不恶寒而渴之温病，复以火劫汗，必发黄。

　　阳明病，发热汗出者，此为热越，不能发黄。但头汗出，小便不利，渴饮水浆，此瘀热在里，身必发黄，茵陈蒿汤。伤寒七八日，身黄如橘子色，小便不利，腹微满者，茵陈蒿汤。

　　阳明发热，本汗出。今头上出，余处无汗，则热邪不得外解，且渴饮水浆，小便不利，则湿热不得下泄而身黄。又云伤寒七八日，身黄如橘色，小便不利，腹微满，亦是湿热发黄，故二条同欲茵陈汤。

　　阳明病，无汗，小便不利，心中懊 ，身必发黄。

　　阳明之热，外不得汗解，内不得小便泄，故懊 身黄。虽不立方，然栀子豆豉加茵陈症也。

　　阳明中风，脉弦浮大，而短气腹满，胁下及心痛，鼻干不得汗。嗜卧，一身及面目悉黄，小便难，有潮热时时哕，耳前后肿，刺之瘥。病过十日，脉续浮者，与小柴胡汤；脉但浮无余症者，与麻黄汤；若不屎，腹满加哕者，不治。

　　此条详注呃逆。

　　阳明病，面合赤色，不可攻。必发热色黄者，小便不利也。

　　阳明病，合面皆赤色，此表症不可攻。若误攻之，则表汗不出，必见黄色，淤热内结，而小便不利也。

　　阳明病，被火，额上微汗，小便不利者，必发黄。

　　阳明病，畏火，今反以火熏灼，上攻头额，止得额上微汗，则热邪外不得汗泄，下不得便出，而必发黄。此条不立方，然猪苓茵陈汤症也。

　　伤寒发汗已，身目为黄。所以然者，以寒湿在里不解故也。不可下，于寒湿中求之。

　　伤寒汗不得出发黄，今发汗已，身目反黄，此非淤热，乃阴黄病，当于寒湿门求治。

　　一清饮柴胡 赤茯苓 桑白皮 黄芩 川芎 甘草治发黄症，一惟清湿热，故以柴胡、川芎清表邪；桑白皮、黄芩清肺气；赤茯苓清小便。

　　栀连茵陈汤栀子 川连 茵陈一清饮，双解表里湿热者。此方清在里湿热者，故曰湿热内结，分利甚捷。

　　栀子柏皮汤栀子 柏皮 甘草湿热在表，用一清饮；湿热在里，用栀连茵陈汤；湿热在下焦，故以山栀、黄柏佐甘草，缓肝急而专施泄。

　　茵陈汤茵陈 栀子 大黄湿热症，宜利小便。仲景妙在大黄与茵陈同用，则大黄不出大便，随茵陈、山栀迳从膀胱而出。故曰当验其黄从小便而出，色如皂荚汁是也。

　　五苓散猪苓 白茯苓 白术 泽泻 桂枝 茵陈五苓散，止利水湿，今加茵陈，并利湿热矣。

　　茵陈二苓汤茵陈 栀子 大黄 茯苓 猪苓茵陈山栀大黄汤，仲景使黄从小便而出。后人善体仲景，故用二苓，专走小便。

　　茵陈平胃散 即平胃散加茵陈一味。

　　食滞发黄，名谷疸，故以平胃散散湿热，加茵陈则清热散黄。若食重不消，加白豆蔻、莱菔子、神曲、枳实。

　　栀子大黄汤栀子 豆豉 枳实 大黄 茵陈仲景治懊 ，用栀子豆豉汤；治心下热痛，用大黄、枳实。今以懊 又兼心下热痛，故以四味合治。今家秘加入茵陈者，以其散湿热，能治黄耳。

　　济生葛根汤葛根 栀子 豆豉 枳实 甘草酒湿之热，积于肠胃，必发黄发热，此方以栀子豆豉汤，加枳实、干葛，则宣发阳明湿热，从表而散。

　　羌活防风汤羌活 防风 白芷 苍术 川芎 甘草风湿伤太阳，发热发黄，脉浮无汗，仲景用麻黄汤。后人恐南方辛热，故以此方代之。

　　宝鉴黄连散黄连 黄芩 大黄 甘草湿热在表发黄，用前方散；表湿热在里发黄，又当用此方。加生甘草泻心火，制苦寒。

　　金匮大黄硝石汤大黄 黄柏 硝石 栀子同一清热治黄，前方栀子大黄汤加豆豉、枳实，治懊 热结在上者；此方加黄柏、硝石，治热结在下者。盖大黄得硝石则直走大肠。茵陈大黄汤内无枳实，如调胃承气。栀子大黄汤加枳实，如小承气。大黄硝石汤，如大承气汤。立此三法，无太过不及。

　　术附汤熟附子 白术阴症发黄，皆是太阴寒湿，此方补土中之火。

　　卷三

　　面赤色

　　伤寒面赤色，虽有表热里热之分，然表症居多，故身热少汗，六脉浮数，发汗乃解。若太阳见症，无汗脉浮紧者，加减羌活汤。有汗脉浮缓，加减防风汤。阳明见症，无汗发热脉浮紧者，葛根汤。有汗脉洪长者，干葛石膏汤。少阳见症，无汗恶寒，脉浮紧，羌活柴胡汤。有汗脉弦，小柴胡汤。若里热面赤，汗多不恶寒，渴而饮水，六脉沉数，知母石膏汤，凉膈散。阳明里热面赤，大便实者，凉膈散加酒蒸大黄，以清血分之热。失用大黄，有衄血之患。若风温症，有汗发热面赤色，宜防风干葛石膏汤。若初起不发热，口不渴，唇不焦，脉沉迟，面赤色，即阴极发躁等症，另用四逆汤。

　　太阳病，得之八九日，如疟状，发热恶寒，热多寒少，其不呕清便，欲自可，一日二三度发，脉微缓者，为欲愈也。脉微而恶寒者，此阴阳俱虚，不可更发汗、更下、更吐也。面色反有热色者，未欲解也，以其不能小汗出，身必痒，宜桂枝麻黄各半汤。

　　此条表邪面赤热。详注似疟。

　　又云太阳病，脉浮而迟，面热赤而战栗者，六七日当汗出而解。反发热者瘥。迟为无阳，不能作汗，其身必痒。

　　此阳微难作汗，故面热赤。至六七日作汗之期，若战栗，当汗出而解。发热者，则阳气复而症瘥。若因脉迟无阳，不能战惕发热作汗，其身必痒。

　　阳明病，合面赤色，不可攻。攻之，必发热色黄，小便不利也。

　　面合赤色，此表邪作汗之征。若误攻下，则表热不散。热瘀于上，必蒸黄色于皮毛；热瘀于下，必热结膀胱而小便不利。此条不立方法，既曰阳明病，当用防风干葛汤，解在表发热之黄。既曰小便不利，当用猪苓汤，分利下焦。

　　并病篇曰：二阳合病，太阳初得病，时发其汗，汗先出不彻，因转属阳明，续自微汗出，不恶寒。若太阳病不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气，但坐以汗出不彻故也，更发汗则愈。何以知其汗出不彻，以脉涩故知也。

