<!-- { "loadSidebar": true } -->
　　太阳症表解， 汗出，发作有时，形容里症可攻。心下痞硬，胁下痛，汗出不恶寒的，是无寒热短气之实症。即其头痛，亦是悬饮上攻头痛，故用十枣汤。夫小青龙汤，治冬月太阳表症，干呕胁痛也；小柴胡汤，治少阳寒热干呕胁痛也；十枣汤治表邪已解，痰饮内结，干呕胁痛也。

　　阳明病潮热，大便溏，小便自可，胸胁满，小柴胡汤主之。

　　潮热，阳明里症，法当清下。今以大便溏，小便自可，则里无结热，且见胸胁满。尚是柴胡汤症也。

　　阳明病，胁下硬满，不大便而呕，舌上白苔，小柴胡汤主之。

　　胁下硬满，不大便，理宜下矣。然呕而见舌上白苔，尚是小柴胡汤症。

　　胁满干呕，往来寒热者，属少阳。

　　胁满，少阳也；干呕，少阳也；往来寒热，少阳也。言属少阳，小柴胡汤也。

　　羌活柴胡汤羌活 柴胡 防风 枳壳 青皮 甘草胁痛无汗，脉浮，恶寒身热，为太阳、少阳，故用此汤。家秘用苏梗、木通，取通则不痛也。

　　小柴胡汤 见寒热。

　　此方治少阳胁痛。若见太阳表邪，加羌活；阳明表邪，加葛根，痛即汗出火也，多加山栀、青皮、木通、苏梗。热痰胶结合小陷胸汤。

　　小陷胸汤 见结胸。

　　败毒散 见发热。

　　防风泻白散防风 桑白皮 地骨皮 甘草此方本治肺风痰喘，故胁痛若见咳嗽气逆，用此方。

　　黄芩泻白散黄芩 桑白皮 地骨皮 甘草前方泻白散加防风，开示肺冒风邪胁痛；此方去防风加黄芩，开示肺中伏火胁痛。

　　栀连枳桔汤山栀 黄连 桔梗 甘草 青皮 木通 苏梗胸胁作痛，气道壅滞者，多以栀连；加入气分药中，则火痛可除。然此方治里热作痛者，若外有表邪，仍加散表之药。

　　芒硝汤芒硝 枳壳 浓朴胁痛上焦病，无下行法。今以误下症后复见下，不得已而用之。

　　大柴胡汤 见潮热。

　　前方柴胡、芒硝各用，此先表后攻之法。此方柴胡、大黄合用，此双解表里之法。前方用芒硝，重在下秽腐；此方用大黄，重在清里热。

　　十枣汤 见痞气。

　　三阳表邪尽解，胁下仍见硬痛，此悬饮结聚，故以十枣汤下痰饮水积。

　　卷三

　　心下满

　　心下满，属阳明胃家。故曰邪结心下，满而烦，饥不欲食，心胸嘈杂，或见冲逆作呕，此胃家有火之痰饮食积也。宜栀连平胃散、二陈汤调服。心下满而不饥不食，不见嘈杂者，此无火之痰饮食积也。若初起恶心胀痛，宜先吐之，随用消食化痰，不用苦寒抑遏。若热邪聚胃，心下痞满，方可用枳壳川连汤、栀连保和散，清热积，栀连二陈汤化热痰。家秘用保和散加白豆蔻、砂仁消食滞饱闷。若里有热，煎凉药以汤调服，忌燥者冲竹沥、莱菔汁最妙。

　　总之，胸前饱闷，宜消不宜补，宜散不宜收。若有停滞，切忌寒凉生冷。若胸前真有凝结，即见烦躁谵语等症，宜察食气痰凝，慎勿误认里热谵妄，误投凉剂攻下。大凡胸痛胃满，皆是上部之病，非下部肠病，故禁下法也。惟心下硬痛，大便不通者，方用攻下。

　　脉浮而大，心下反硬，有热属脏者，攻之。

　　脉浮而大，不当攻。今心下反硬，有热属脏，形容热已深入，而结藏于里，故可攻之。

　　阳明病，心下硬满不可攻，攻之利遂不止。

　　前条浮大表脉，尚曰可攻。此条同一硬满，何曰不可攻？前条有有热属脏，内已包藏，便硬消水，口燥唇焦，种种里热之症，故曰攻之。此条无有热属脏，恐食滞痰饮硬满。言此条不可攻，则上条可攻，愈有下手。

　　伤寒五六日，大下之后，身热不可去，心下结痛者，未欲解也，栀子豉汤。

　　伤寒大下后，若身热去，心下结痛，此为结胸，当用陷胸汤。今身热不去，心下结痛，当用柴胡汤。不用柴胡而用此汤者，以汗下后，身热里烦，心下结痛耳。

　　太阳病，重发汗，复下之，不大便六七日，舌上燥而渴，日晡小有潮热，从心下至小腹硬满而痛，大陷胸汤主之。

　　此分别同是下后，上条身热不去，心下结痛，与此条日晡潮热，小腹硬痛，治分上下。夫大便不通六七日，舌上燥而渴，日晡小有潮热，且心下至小腹硬满而痛，则成结胸症，故用陷胸汤。

　　栀连平胃散 即平胃散加栀连。

　　胃有湿热，故加栀，连湿郁成痰，加半夏、石菖蒲；若顽痰胶结，加海石、香附。

　　二陈汤熟半夏 白茯苓 广皮 甘草 加石菖蒲治痰用二陈，不易之论。然顽痰胶结，非南星、石菖蒲不能开郁痰成积，非海石、香附不能解痰食相凝，须以保和丸合用。夫二陈汤，治痰病之缓者；导痰汤、指迷丸、化痰丸，则稍重；控涎丹、滚痰丸则重矣。要知应用控涎、滚痰症，不惟二陈不及，即用指迷、化痰亦不及。应用二陈症，不惟控涎、滚痰太过，即指迷、化痰亦太过也。

　　枳壳川连汤 二味。

　　此方加木香，能治湿热下利；加当归、大黄，能治燥热下血，腹痛频并。今以心下满闷亦用此方，以枳壳与川连同用，能消心下热结之痞。若痰涎凝结，加半夏、栝蒌实，则合小陷胸汤。加广皮、浓朴、竹茹，能清胃热而止呕吐；加大黄、甘草，又合调胃承气汤。

　　栀子豆豉汤 二味。

　　仲景治心胸满闷，以表症尚在者仍用发表。表邪已解，里有热结者，用诸泻心汤。心腹硬痛，有下症者，用陷胸汤。若汗下后，心烦痞塞，立栀子豉汤，和解其热，栀子浓朴汤，宽解其气，此无穷法门也。

　　大陷胸汤 见结胸。

　　按大陷胸汤，治心下硬痛，大实大满。小陷胸汤，治热痰凝结中焦。枳壳川连汤、栀子浓朴汤，治热邪凝结气分。栀子豆豉汤，治汗下后烦热痞塞。诸泻心汤，治寒药误下，抑遏痰热于胸前，此丝丝入扣法门也。

　　卷三

　　结胸

　　《伤寒论》云：病发于阳，而反下之，热入因作结胸；病发于阴，而反下之，因作痞满，此千古疑句也。观仲景以大小陷胸汤重方治结胸，以诸泻心汤轻方治痞满，则知发于阳、发于阴，乃言病之轻重。旧注以发热恶寒，发于阳；无热恶寒，发于阴。不知无热恶寒者，阴症也，反下之，即死矣，焉能成痞满？仲景岂用黄连泻心寒药，治误下后之阴症乎！又云：太阳病风伤于卫，当用桂枝汤，误用承气汤下之，因作结胸。太阳病，寒伤于营，当用麻黄汤，误用承气汤下之，因成痞满。余细玩之，亦不拘太阳一经以致病。下文云：伤寒五六日，呕而发热，柴胡症具，而以他药下之。若心下满而硬痛者，此为结胸也，大陷胸汤主之。若但满不痛者，此为痞，柴胡不中与也，宜泻心汤。可见少阳经误下，亦有结胸痞满之症。又以心下硬痛者，为结胸，以心下但满而不痛者，为痞满，可见结胸痞满但以痛不痛分别病之轻重命名。总之，三阳表邪未解而重，下早而变心下硬痛，名曰结胸；三阳表邪未解而轻，下早变心下但满不痛，名曰痞满。仲景未曾尽拘太阳一经，亦未必以风寒伤卫伤营分别。观其用方主治，则以大陷胸汤丸，治心下直至小腹硬痛大结胸症；用小陷胸汤丸，但治心下痛小结胸症；以诸泻心汤，但治心下满不痛之痞气。细玩寒伤营发于阴，无汗之表邪症，重于风伤卫有汗之表邪，何故误下反不成结胸反成不痛之痞满，反用泻心汤轻方，按此明明以症之轻重，命名立方。其以陷胸泻心立名者，以其病在心胸博位耳。若热邪内陷阳明大肠下部，则不得谓之结胸而为阳明腹痛下症，不用陷胸而用承气汤下之矣。又如表症未解，而误下之，表邪内陷，系在太阴脾家阴经，而见下症者不用承气，而用桂枝大黄汤。以大黄下秽腐，以桂枝散内陷之表邪，且制大黄不伤太阴脏气，不比结胸在上之阳经症，可用陷胸汤者；不比热结在下之阳明症，可用承气汤者。外另有水结胸症，用生姜半夏汤者；有痰火结胸而用川连半夏汤者。今余又推展邪气食气，互相胶结，用平胃保和散者，凡此皆后世类结胸症也。

　　太阳篇云：病发于阳而反下之，热入因作结胸；病发于阴而反下之，因作痞满。所以成结胸者以下之太早故也。

　　此条申明表热未解，失汗误下，成结胸痞满之由。言病发于阳，表热之重者，下早表热内陷而成结胸；发于阴，表热之轻者，若下早成痞满。旧注风伤卫为阳，寒伤营为阴。不知寒伤营无汗身痛，发热之表邪，重于风伤卫有汗之表邪。岂误下反变痞满之轻病？必是以表热之轻重而分阴阳也。

　　太阳病，脉浮而动数，浮则为风，数则为热，动则为痛，数则为虚，头痛发热，微盗汗出而反恶寒者，表未解也。医反下之，动数变迟，膈内拒痛，胃中空虚，客气动膈，短气燥烦，心下懊 ，阳气内陷，心下因硬，则为结胸。大陷胸汤主之。若不结胸，但头汗出，余无汗剂颈而还，小便不利，身必发黄也。

　　浮而动数，表脉也。头痛发热，盗汗恶寒，表症也。医反下之，动数变迟，结胸脉也。膈内拒痛，懊 ，心下因硬，结胸症也，故用大陷汤。设若不结胸，头有汗遍身无汗，小便不利，则淤热无从发泄，身发黄矣。

　　太阳病，重发汗而复下之，不大便五六日，舌上燥而渴，日晡小有潮热，从心下至小腹硬满而痛不可近者大，陷胸汤主之。

　　表症失汗，惧下有成结胸痞满。今重发汗，复下之，亦成结胸。不大便，舌上燥而渴，日晡小有潮热，心下至小腹硬满而痛，故用大陷胸汤。

　　结胸者项亦强，如柔痉状，下之则和，宜大陷胸汤。

　　结胸而至颈项亦强，胸邪十分紧实，用大陷胸汤，恐过而不留；陷胸丸，恐滞而愈结。今煮汁服之，则婉转逐邪。

　　病有结胸，有脏结，其状何如？答曰：按之痛，寸脉浮，关脉沉，名曰结胸也。如结胸状，饮食如故，时时下利，寸脉浮，关脉小细沉紧，名曰脏结。舌上白苔滑者，难治。

　　此条辨结胸脏结之症，惟在饮食如故，时时下利上以别症。寸脉浮，关脉沉，舌上有苔，不可用辛温。白苔而滑，不可用寒凉，故曰难治。

　　病患胁下，素有痞气，连在脐旁，痛引小腹入阴筋者，此名脏结，死脏结无阳症，不往来寒热，其人反静，舌上苔滑者，不可攻也。

　　此申素有痞气之人，今痛引入小腹，下连阴筋者，名脏结之死症。又申脏结非阳经症，故无往来寒热，其人反静，舌上有苔而滑者，故不可攻。

　　伤寒六七日，结胸热实，脉沉紧，心下痛，按之石硬者，大陷胸汤主之。

　　此条重申胸前实热，脉沉而紧，心下痛，按之石硬者，宜用大陷胸汤。

