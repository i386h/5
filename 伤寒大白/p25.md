<!-- { "loadSidebar": true } -->
　　小青龙汤麻黄 桂枝 白芍药 干姜 细辛 五味子 半夏 甘草此方泛视杂合，细玩有苦心。原文云：伤寒表不解，心下有水气，干呕发热而咳。又云：心下有水气，咳而微喘，发热不渴。皆以小青龙汤主之。曰表不解，不得不用麻、桂；曰水气内伏，又非麻黄桂枝大青龙三方所能治。故以干姜、半夏辛散心下所伏之水饮，先散中焦，续得麻桂、细辛引拔水引，作汗出表，不使水邪干肺喘咳。又以白芍药敛住肝家营血，五味子敛住肾家阴津。但欲辛散心下内伏水饮，作汗发出皮毛，内散水饮，外解表邪，不欲其阳液阴津，亦从麻、桂、细辛而出。夫大青龙汤，行周天之云雨；小青龙，地下之蛟龙。初起但发山中内伏之水而外出，若不用干姜、半夏先散水饮，徒用麻、桂散表，则伏内之水饮不散。若用十枣汤等下水饮，太阳之表邪，乘虚内陷。

　　小柴胡汤 见寒热。

　　小柴胡去半夏加栝蒌根汤同一少阳病，有呕吐，加半夏；有烦渴，去半夏，易以栝蒌根。

　　荆防饮荆芥 防风 桔梗 甘草 桑白皮 杏仁此方治伤风咳嗽，用桔梗开肺窍，桑白皮、杏仁泻肺气，加荆芥、防风将肺中之风轻轻泻药出。

　　黄芩泻白散桑白皮 地骨皮 甘草 黄芩三拗汤，治肺受寒邪而嗽者，荆防饮，治肺受风邪而嗽者；此方治肺火嗽者。广而推之，燥火加知母、石膏；风热加防风、石膏；风湿加防风、苍术；痰多者加栝蒌、海石。

　　卷三

　　呃逆

　　《伤寒论》有哕无呃。按《灵枢》治哕篇，以草刺鼻作嚏，嚏已无息，疾迎引之，立已。大惊之，亦已。推之即今外治呃逆之法。方书以干呕与哕，妄拟咳逆。夫咳逆者，以咳嗽气逆立名。呃者，胃气不和，上冲作声，听声命名，故曰呃逆。呃逆之症，若身发寒热，呕逆作呃，此表邪传少阳也。若见左脉浮紧，身热无汗，羌活柴胡汤主之。若有汗，脉数，小柴胡合清胆汤。若内热口渴，呃声作止，时时汗出，唇焦便结，右脉沉数，此阳明里热上冲也，干葛竹茹汤，竹茹清胃汤。若里热便闭，六脉数大者，用泻心汤，凉膈散。有下症者，承气汤。若胃热兼虚者，人参橘皮竹茹汤。若中脘多痰，右脉滑大者，二陈竹茹加枳桔。有痰有火，脉沉而数者，栀连二陈汤加葛根、竹茹，或导痰汤下之。若食滞中焦，气口脉滑者，平胃保和散。若误服寒凉，六脉沉迟，中焦凝滞者，宜大顺饮温中保和散。若阴火上冲而呃逆者。知柏四物汤。另有初起不发热，口不渴，二便清利，六脉沉迟而见呃逆，此阴症寒呃也，轻则理中汤，重则四逆汤，丁香柿蒂汤主治。

　　阳明中风，脉弦浮大而短气，腹都满，胁下及心痛，久按之气不通，鼻干，不得汗，嗜卧，一身及面目悉黄，小便难，有潮热，时时哕。耳前后肿，刺之小瘥，外不解。病过十日，脉续浮者，与小柴胡汤。脉但浮无余症者，与麻黄汤。若不尿，腹满加哕者，不治。

　　阳明病，脉弦，少阳也。脉浮大，太阳也，腹满胁下及心痛，少阳症也。鼻干不得汗，嗜卧，面目悉黄，有潮热，时时哕者，阳明症也。耳前后肿，刺之小瘥，外不解，病过十日，脉续浮，则用小柴胡汤，引阳明之邪，从少阳而出。脉但浮无余症者，则以麻黄汤。

　　引阳明之邪，从少阳而出，如法治之。若原不尿，腹满反加哕者，不治。

　　阳明病，不能食，攻其热必哕。所以然者，胃中虚冷故也。以其人本虚，故攻热必哕。

　　阳明不能食，有寒热二条：胃热不能食，攻其热则愈：胃寒不能食，攻其热必哕呃。下文申明二条。

　　又云：脉浮而迟者，表热里寒，下利清谷者，四逆汤主之。若胃中虚冷不能食者，水饮则哕。

　　言阳明里寒不能食，不但寒凉而哕，即饮水亦哕。

　　伤寒哕而腹满，视其前后，知何部不利，利之则愈。

　　言阳明胃实，哕而腹满，当视前后何窍不利，以利之。

　　羌活柴胡汤羌活 柴胡 防风 黄芩 广皮 半夏 甘草寒热呕苦，耳聋胁痛而呃，当治少阳。见恶寒头痛，即为少阳太阳，故以此方兼治太阳。

　　小柴胡汤 见寒热。

　　少阳太阳呃逆，以前方发散。若无太阳表邪，竟以此方加竹茹、浓朴，即合清胆汤。

　　承气汤 见大便结。

　　泻心汤 见痞满。

　　中焦有痰火，寒凉抑遏，每多呃逆。此方以黄连、干姜同用，调其里气，佐以半夏，辛散痰涎。兼见呕吐者，加竹茹、藿香；气逆阻滞者，加枳壳、浓朴。

　　凉膈散 见发狂。

　　诸逆上冲，皆属于火。故阳症呃逆，热而无滞，则以此方清之。若见下症，加玄明粉。

　　人参橘皮竹茹汤橘皮 竹茹 生姜 浓朴 半夏 甘草 人参 藿香呃逆见表症，散表；呃逆有痰火，用栀连竹茹汤、栀连二陈汤；冷热不调，用半夏泻心汤。今因表邪已解，里无实热，惟是胃虚呃逆，故以此方补胃和中。

　　二陈竹茹汤熟半夏 白茯苓 广皮 甘草 竹茹 枳壳 桔梗胃热呃逆，用凉膈散；冷热不调，泻心汤；胃虚呃逆，人参橘皮汤。今以痰凝气窒，故以二陈汤加竹茹、枳、桔。栀连二陈汤，加干葛、竹茹。

　　呕吐呃逆，胃家痰火，故以栀连二陈汤，加竹茹清胆火，干葛宣扬胃热，不惟治呃逆，且治呕吐。

　　平胃散 见谵语。

　　胃家湿郁食滞，亦发呃逆。大抵右脉实大不数，即为食满呃逆，不可妄用寒凉。胃实者，此方加枳实、莱菔子、青皮；呕吐，加半夏、藿香。

　　保和散 见胸满。

　　湿郁食滞，用前方平胃散，必合保和散则功愈专。然必详审所伤何物，加对病之药，更效。

　　大顺饮 见腹痛。

　　痰火呃逆，用栀连二陈，然皆胃无停滞者方可。若有食滞，又被寒冷抑遏，当用缩砂、草蔻温燥，以开寒凝，浓朴青皮辛散，以散滞气，然后再合平胃保和。

　　温中平胃散 即平胃散加豆蔻、砂仁。

　　此方即大顺饮，加苍术去青皮。平胃散加砂仁、豆蔻，善治胃家凝结停滞，然内无燥热可用。

　　理中汤 见腹痛。

　　阳症呃逆，则用栀连二陈汤；阴症呃逆，则用理中汤。虚阳上浮，加黄连以向导。

　　四逆汤 见厥冷。

　　阴症呃逆，四肢厥冷，急用此汤。

　　知柏四物汤阴火呃逆，以此方敛而降之，此即滋阴降火法也。

　　丁香柿蒂汤丁香 柿蒂 人参 生姜此治寒呃之方。今人以此治阳症呃逆，大谬。

　　卷三

　　腹痛

　　伤寒腹痛，寒、热、血、积四条，大节目也。有太阳症，失散表，误用承气下早，阳邪内陷阳明，身反不热，脉沉而紧，自胸至腹皆痛，名大小结胸症，用大小陷胸汤。不比误下，阳邪内陷太阴腹痛，脉沉而细，用桂枝芍药大黄汤者。若太阳症失于散表，误用承气下早，不成上部结胸，阳邪内陷太阴，成腹满腹痛之症，脉必沉细而数，用桂枝芍药大黄汤。不比阳邪内陷阳明，脉大汗出，而用大陷胸汤者。又有太阳症，误用承气下早，阳邪不结心下，不结太阴，内陷大肠与燥屎食积结聚，小腹作痛，汗出心烦，脉沉数，此阳明大肠腹痛，用不得桂枝、大黄，而用承气再下者。又有不因误下，热邪自传入里，下结大便，唇焦口燥，满腹作痛，脉见沉数，潮热自汗，用三承气正下者。又有热邪传里，时或下利，腹痛频并，此有热无结，三阳协热下痢等症，宜黄连枳壳汤。若腹痛大便结，寒热未除，尚带三阳表邪者，即有下症，未可攻下，止以大柴胡汤双解表里。若小便不利，小腹硬痛，此为溺涩，八正散等利小便。若小便自利，腹脐硬痛，漱水不欲下咽，或如狂喜忘，此蓄血腹痛也，桃仁承气汤下之。若初起本是阳症，或寒凉抑遏，寒凝太阴脾经腹痛，脉必沉迟，宜理中汤，建中汤。若本是阳症，或多食生冷，寒凝阳明肠胃腹痛，脉必沉大，宜大顺饮或平胃散，用生姜汤调服。更有初起不发热，脉沉迟，二便清利，腹微痛，口不渴，此三阴经阴症腹痛也，轻则理中，重则四逆汤。

　　伤寒胸中有热，胃中有邪气，腹中痛，欲呕吐者，黄连汤主之。

　　胸中热，上焦热也。胃中邪气，中焦热邪也。腹中痛，下焦热也。三焦皆热而呕吐，故用黄连汤。

　　伤寒病四逆，其人或咳，或悸，或小便不利，腹中痛，或泄利下重者，四逆散主之。

　　此条虽见四肢冷，然小便不利，腹中痛，泄利下重，乃是热痛，故用四逆散先治四逆。

　　伤寒阳脉涩，阴脉弦，腹中急痛，法当先与小建中汤。不瘥，与小柴胡加芍药。

　　阳脉涩，阴脉弦，腹中急痛，似三阴腹痛，故先与小建中。设不瘥，乃是少阳郁火未伸，故脉弦涩，用小柴胡清少阳，加芍药和弦涩之脉。

　　少阴病，二三日不已，至四五日腹痛，四肢沉重疼痛，自下利者，此为水气，其人或咳，或呕，或下利，或小便利，真武汤主之。

　　此少阴经寒湿，传变太阴腹痛，用真武汤，补土中之火，以制水气下利。

　　厥阴伤寒四五日，腹中痛，若转气下趋小腹者，此欲下利也。

　　阳邪传里，有燥屎，转矢气，下趋肛门，阴寒在里，欲下利，转气下趋小腹。盖热气欲出，直从肛门而出。阴寒欲出，则下趋小腹而止。

　　大陷胸汤 见结胸、痞满。

　　桂枝芍药大黄汤桂枝 白芍药 大黄 甘草承气汤，下阳明腹痛者，桂枝大黄汤，治太阴腹痛也。大肠热结，不用桂枝、大黄；脾家秽腐，不用承气汤。

　　三乙承气汤 见大便结。

　　三黄枳壳汤黄柏 黄连 黄芩 枳壳 木通腹痛大便秘结者，用承气汤。协热下利而腹痛，当用三黄汤。腹痛皆气结，故用枳壳、木通，分利两便。

　　大柴胡汤 见寒热。

　　桃仁承气汤桃仁 大黄 枳壳误下表邪，心胸痛连小腹，大陷胸汤。邪陷太阴腹痛，桂枝、大黄汤。太阳秘结腹痛，承气汤。挟热下利腹痛，三黄枳壳汤。腹痛表症未解，大柴胡汤。今以蓄血腹痛，用此方。

　　理中汤人参 白术 干姜 甘草阳症腹痛，当用清热；阴症腹痛，则用此方。

　　四逆汤 见身痛。

　　建中汤白芍药 桂枝 甘草中气虚而腹痛，用理中汤；真阳不足而腹痛，用四逆汤。肝脾血分虚寒，故以戊己汤加桂枝。

　　大顺饮缩砂 草豆蔻 浓朴 青皮阳症腹痛，当用清热；阴症腹痛，则用温经。今本是阳症，因过服寒凉，以致腹痛，故用辛散疏利。

