<!-- { "loadSidebar": true } -->
　　黄连汤黄连 桂枝 干姜 半夏 人参 甘草 大枣误用寒药，痰饮热邪，痞塞中焦，故用泻心汤，寒热各半散之。今加参、枣，化泻心汤为和中散邪之剂。

　　四逆散柴胡 白芍药 枳壳 甘草阴症腹痛厥冷，用四逆汤；阳症腹痛厥冷，用凉膈散。今以阴经阳症腹痛厥冷，不可骤用寒凉，故先疏通肝胆血脉，调和胃家中气，四肢温暖，然后清热。

　　真武汤茯苓 白术 白芍药 附子阳邪腹痛，肠胃居多，阴寒腹痛，乃脾寒，故用真武汤。

　　通脉四逆汤附子 干姜 广皮 甘草 葱白头阴症腹痛，下利厥冷，脉伏，真阳脱矣，故用通脉四逆。

　　卷四

　　下利

　　下利当分阴阳、表里。在表有寒湿、风湿、湿热；在里有积热、伤食、脏寒、冷冻饮料、外感、寒湿、下利、恶寒身痛、无汗、脉浮、泻下清水、色如屋漏、口不作渴，此寒湿伤于太阳也，北方麻黄桂枝汤，江南用羌胡败毒散，先散毒邪。利未止，五苓散分利小便，若头额眼眶痛，六脉长大，此寒湿伤于阳明也，苍防干葛汤解表，后用猪苓汤利小便。若时寒时热，六脉弦大，此寒湿伤于少阳也，以柴苓汤主之。外感风湿下利，则骨节烦疼，恶风身痛，自汗脉浮，此风湿伤于太阳也，北方用桂枝防风汤，江南羌活防风汤。小便不利，苍防四苓散。若额痛目痛，手足拘痛，身热多汗，六脉长大，此风湿伤阳明也，苍防干葛汤。利未止，合猪苓汤。若寒热往来，呕而口苦，此风湿伤于少阳也，苍防柴胡汤主之。外感湿热，下利，发热恶寒，六脉浮大，此湿热伤于太阳也，先用羌独败毒散发表，后用清湿热。若发热自汗，六脉长数，此湿热伤于阳明也，先用干葛石膏汤，后用川连枳壳汤。若寒热口苦，此湿热伤于少阳也，先用柴胡汤，后用黄芩芍药汤，河间芍药黄连汤。脐腹作痛，里急后重，大柴胡汤、香连丸。又有发热汗出，烦躁口干，头痛身痛，时寒时热下利，脉大，三阳挟热下利，俗名漏底伤寒，此湿热先伤肠胃。又因早晚风露外束，湿热不得外泄，下流大肠而下利，宜以羌防柴苓汤，先散表邪，后以猪苓汤，分利湿热。若寒热往来，口苦而呕，症兼少阳，宜柴胡汤。此症若不先散表邪，即用清里，则表邪内缩，不死不休。又有表邪已解，里热不散而下利，当用清里治法，如黄芩黄连汤、香连丸等。若痛而即利，利后稍减，少顷复痛复利，宜川连枳壳汤。欲便不得便，腹痛有下症，承气汤下之。又有饮食不节，损伤肠胃，腹中常痛常利者，此伤食成利症也，宜保和平胃散。家秘消积散。又有本是积热，日发热口干，过食生冷，以致肠鸣下利，此因热伤冷症，宜大顺饮等。另有初起不发热，口不渴，小便清白，大便滑泄下利，六脉沉迟，此三阴脏寒下利也，轻者理中汤；重者四逆汤。

　　夫三阴寒利，脉宜沉小；三阳外感下利，脉忌沉小。内伤下利，左关弦大者，主死。外感下利，左关弦大，反不作死论，以人迎脉大，正合外感身热症耳。

　　太阳病，外证未除，而数下之，遂协热而利，利下不止，心下痞硬，表里不利者，桂枝人参汤主之。

　　表症误下，若不见表邪，变下利，痞满结胸者，用泻心汤、陷胸汤。今下后表里不解，故仍用桂枝解表，加人参和中气。

　　伤寒服汤药，下利不止，心下痞硬，服泻心汤已。复以他药下之，利不止，医以理中与之，利益甚。理中者，理中焦，此利在下焦，赤石脂禹余粮汤主之。复利不止者，当利其小便。

　　此因误下多下，以致下焦不固，又以理中误治中焦，故用固下焦药。设利不止，又当分利小便，以此条是水谷利耳。

　　二伤寒发热，汗出不解，心下痞硬，呕吐而下利者，大柴胡汤主之。

　　发热，阳邪也。汗出不解，心下痞硬而下利，里症也。故以此方双解表里。

　　太阳与少阳合病，自下利者，与黄芩汤。若呕者，黄芩加半夏生姜汤。

　　太阳与少阳合病，自下利，宜治少阳，故用黄芩汤。若见呕，加半夏、生姜。

　　阳明少阳合病，必下利。其脉不负者，顺也。负者，失也，互相克贼者，为负也。脉滑而数者，有宿食也，当下之，宜承气汤。

　　木邪乘克，肠胃下利，若少阳脉大，则阳明受病重。设阳明脉滑数，方可下之。此关防下利，忌阳明脉弱，更不可误下。

　　太阴之为病，腹满而吐，食不下，自利益甚，时腹自痛。若下之，必胸下结硬。

　　太阴腹满，吐，食不下，自利而腹自痛，非阳明下症腹痛，若误下之，则胸下结硬。

　　自利不渴者，属太阴，以其脏有寒故也，当温之，宜服四逆辈。

　　上章以腹满吐食自利定真太阴，此章以自利不渴承明太阴寒症，《尚论书》皆注热邪，误也。

　　伤寒脉浮而缓，手足自温者，系在太阴，太阴当发身黄。若小便自利，不能发黄。至七八日，虽暴烦下利日十余行，必自止，以脾家实，秽腐当去故也。

　　脉浮，阳脉也；脉缓，太阴也。上章以自利不渴，定其太阴寒症下利；此章以脉浮，手足自温，定其太阴湿热下利。太阴湿热，当发身黄。若小便自利，不发黄。至七八日，大便结硬，此外传阳明，湿热变燥而为脾约等症。若不外传而发暴烦下利，虽每日十余行，湿热去尽，必自止而愈，以脾热秽腐当去者也。同一太阴热邪，以湿热系住太阴下利，则入太阴篇。以外传阳明湿热变燥，大便干结，则入阳明篇。此千古未白。

　　少阴病，二三日至四五日，腹痛，小便不利，下利不止，便脓血者，桃花汤主之。

　　此言少阴火虚滑脱便脓血，宜用桃花汤。旧注阳邪传入，误也。

　　少阴病便脓血者，可刺。

　　此言少阴热病便脓血，不可用桃花汤，但可刺，泄血中之热。

　　少阴病，下利六七日，咳而呕渴，心烦不得眠者，猪苓汤主之。

　　少阴病，自利清水，色纯清，心下必痛，口干燥者，急下之，宜大承气汤。

　　上二条，皆少阴热症。详注渴门。

　　伤寒先厥后发热，下利必自止，而反汗出，咽中痛者，其喉为痹。

　　先厥后发热，则真阳回而利止。若反汗出，咽中痛，则回阳太过，上冲其喉必痹。

　　发热无汗，而利必自止。若不止，必便脓血，便脓血者，其喉不痹。

　　阳经发热无汗，利必不止；阴经发热无汗，利必自止。若不止而无汗，则回阳太过，下移大肠，而必便脓血，热邪下泄，故喉不痹。

　　下利腹胀满，身体疼痛者，先温其里，乃攻其表，温里宜四逆汤，攻表宜桂枝汤。

　　此言里寒之人，外冒表邪之症。下利腹胀满，是里寒；身体疼痛者，是表邪。下利腹胀之身痛，必以四逆汤先救里，后以桂枝汤再发表。

　　下利清谷，不可攻表，汗出必胀满。

　　此重申下利清谷，必先救里。若先发其汗出，必胀满不治。

　　下利，有微热而渴，脉弱者，令自愈。下利脉数而渴者，令自愈。设不瘥，必清脓血，以有热故也。下利脉数，有微热，汗出令自愈。设复紧，为未解。

　　前条言下利清谷，外冒表寒之利。此条言微热而渴，又见脉弱，则邪衰正复，故令自愈。

　　第二段言脉数而渴，较之上段则里有热，故设不瘥，必下脓血。第三段言脉数微热，是表热内陷，故自汗出令自愈。设复紧，则表邪伏而未散。

　　下利，寸脉反浮数，尺中自涩者，必圊脓血。

　　寸脉主气，尺脉主血。今寸脉浮数，气中有热。尺中自涩，血分受伤。热胜于血，故必圊脓血。

　　下利，脉沉弦者，下重也。脉大者，为未止。脉微弱数者，为欲自止，虽发热，不死。

　　下利脉沉弦，则邪满于里，故下重。若脉太过而大，为未愈。必得微弱而数，乃为自止。

　　即或脉数发热，乃沉弦转阳，亦不主死。

　　热利下重者，白头翁汤主之。

　　此言热利，以明上条皆寒利，下条皆热利也。热利下重，火热下迫，故用清火。

　　下利欲饮水者，以有热故也。白头翁汤主之。

　　此申明宜用白头翁汤方法。言阴症下利，口不渴，今欲饮水者，以上焦有热故也，亦以前方清热。

　　下利谵语，以有燥屎也，宜小承气汤。

　　上条以渴欲饮，水定热在上焦；此以下利谵语，定肠胃有燥屎。

　　下利后更烦，按之心下濡者，为虚烦也，宜栀子豉汤。

　　上条以谵语，故定肠胃实热；此条以利后，心下濡而不坚，故定虚烦也。

　　羌活败毒散 见发热。

　　五苓散 见小便不利。

　　干葛汤 见似疟。

　　猪苓木通汤猪苓 白茯苓 泽泻 木通太阳热结下焦，用五苓散。若阳明热结，家秘用此方。

　　柴苓汤柴胡 黄芩 广皮 半夏 甘草 茯苓 猪苓少阳湿热，每多协热下利，故用此方。家秘加干葛，兼治阳明大肠；加木通佐其分利。

　　桂枝防风汤桂枝 防风 桔梗 浓朴 苍术 甘草此治风寒湿热三气下利，故用桂枝、防风去太阳风寒，用苍术去阳明风湿。若风热、湿热，当以羌活易桂枝。

　　苍术四苓散 即四苓散加苍术防风。

　　此方表有风湿，里有湿热，故以苍防散在表之风湿，以四苓利在里之湿热。家秘加木通汤调服，功力更大。

　　苍防干葛汤苍术 防风 干葛 白芷 浓朴 甘草风湿内传，每多下利。河间云风邪内缩，以此方治之。

　　猪苓汤猪苓 泽泻 茯苓 滑石 阿胶湿热下利，先散表邪，随利小便。热结太阳，用五苓散；热结阳明，用此方。

　　苍防柴胡汤苍术 柴胡 黄芩 半夏 广皮 甘草 防风此方治风湿伤于少阳下利者。若见太阳表症，加羌活；见阳明表症，加干葛。

　　羌防柴苓汤羌活 防风 柴胡 茯苓 黄芩 半夏 广皮 甘草外感下利，皆从毛窍而入，必当仍从毛窍而出，故用此方。

　　黄芩芍药汤黄芩 白芍药 川黄连 甘草燥火利，以大黄、归、芍同用，则清血分之火；与枳壳同用，则清气分之火。今湿火伤血，故以黄连、芍药同用，加枣肉，又名芍药黄连汤，兼治内伤血利。

　　香连丸木香 川连 等分枣肉为丸湿火伤血，用当归黄连清血中之火。今湿火伤气，故以木香、黄连同用。家秘加枣肉为丸，则不损中州。

　　三乙承气汤 见大便秘。

　　保和丸 见发狂。

　　平胃散 见谵语。

　　理中汤 见呕吐。

　　四逆汤 见身痛。

　　大顺饮 见腹痛。

　　温中汤草豆蔻 干姜 浓朴 甘草此方与大顺饮，同治伤冷冻饮料者。若液干有热，反为害。

