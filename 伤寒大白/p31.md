<!-- { "loadSidebar": true } -->
　　湿疫，实时行伤湿病也。湿邪之症，当分寒湿热湿。发热无汗，身痛拘紧，口不消水，脉濡而小，此太阳寒湿之症，宜辛温散表，羌独败毒散、羌活胜湿汤。若少阳见症，加柴胡；阳明见症，加苍术、白芷。发热多汗，口渴消水，脉洪而数，此阳明湿热之症，宜辛凉解肌，升麻干葛汤合神术汤。若兼有太阳表症，合羌活冲和汤。少阳见症，合小柴胡汤。

　　燥疫，实时行伤燥病也。燥热之症，多伤手阳明大肠、手太阴肺，故燥火之症，每多烦渴喘逆，当用清燥之药，如人参白虎汤、清燥汤等，切忌温燥，又不可发汗、利小便，重亡津液。又不比内伤之燥，可用滋阴凝滞。

　　麻黄汤 桂枝汤 见恶寒。

　　羌活败毒散 见发热。

　　双解散 见发狂。

　　寒疫可用辛温，若温热之疫，即有表邪，止用此方辛凉双解。

　　干葛石膏汤 见寒热。

　　太阳温疫，当以双解散治之。阳明温疫，则以此方双解。若兼少阳，合用小柴胡汤。

　　凉膈散 见发狂。

　　温疫病有表症，当以前方双解。若表邪已解，当以此方清里。

　　知母石膏汤知母 石膏 粳米 甘草 麦门冬凉膈散，通治上焦里热。此方专治阳明胃热。若下部有热，再加清下部之药。

　　三黄汤黄连 黄芩 大黄前二方，治上焦温热。若三焦皆热，大便燥结，当用此方。

　　六一散夏令湿热温疫，当用此清利湿热，从下窍而出。

　　神术汤防风 熟苍术 石膏 甘草湿热疫邪，当分表里主治湿热在里，用寒药以清热，淡药以利水。若湿热在表，用风药以散湿，燥药以胜湿，佐以石膏、甘草，则湿热尽去。

　　苍术防风汤风湿疫邪，散表为捷。防风胜湿，苍术燥湿。兼寒者，加热药；兼热者，加寒药。此二语开无穷之悟。

　　术附汤熟附子 白术寒湿疫邪在表者，宜用辛温散湿。若里有寒湿，当以此方主治。

　　人参白虎汤 见潮热。

　　燥热疫邪，肺胃先受，故时行热病，见唇焦消渴者，即用此方。

　　清燥汤 见喘逆。

　　阳明燥热疫症，用前白虎汤。若燥伤肺气，而见发热喘嗽，则以此方清肺。若阳明燥热，上冲刑肺，二方合用。

　　卷四

　　夹食

　　《伤寒论》胸满条，有烦热胸中窒，用栀子豉汤。又有胸中痞硬，气冲咽喉不得息，当吐之。

　　此二条，言胸前胃家满闷，一以清胃热，一以吐胃痰主治也。至心之下腹之中硬满，则曰脉浮而大，心下反硬，有热属脏者攻之。又云从心下至小腹硬满而痛，大陷胸汤主之。此二条，一言心腹硬满，用承气下肠胃燥屎。一言心下至小腹硬痛，用陷胸汤下胸腹痰饮。至论病后新瘥，强与谷食，故令微烦，当捐谷则愈。此言病后食复之症也。舍此别无食滞中焦，胸膈饱闷，而用消导之法。不知今之患伤寒热病， 痧疫毒，因食滞中焦，凝结胃阳，不能敷布作汗，内外结纽，互相蒸酿，久热不解，至死者比比，良由世有夹食伤寒之名，前贤未有夹食治法。余今参悟方法主治。夫食滞中焦，外冒表邪，病因不一。有先因感冒，而食滞不消者，此因感冒停食，外感为本，食滞为标。有先因食滞，感冒风寒，食滞为本，外感为标。二者虽有标本之分，然当择其急者先治。二者皆急，当以二者并治。古人云急则治标，人多错解。此言重在急字，言治病当先治本。若标病急，当舍本先治标矣；若不急，仍先治本。进而详之，更有说焉。例如表热食滞，必得表汗外出，表热外解，则食始消。不知欲发表邪，必得胃阳敷布，方能作汗，故以一半消食，一半发表治之。若胃气冲和者，则能作汗外解。若痰涎食重，胶固胃中，而以表里和平治之，则不应矣。于是家秘立保和散细研为末，以散胸前凝结，又以升阳解表汤煎汤调服，蒸助胃汁，则作汗外解。若表邪未解，表热方盛，食滞不消，而里已热结，且唇焦口燥，用不得快膈末药者，则以前方同煎，以汤润燥。夫胸前食滞，胶固不开，不用消化，则热久神昏，必至于死。消化之药太燥，则热得燥而燥愈甚，亦必至死。用润不及，则偏于燥而热不减。用润太过，则偏于润而结愈固。

　　仲景用山栀豆豉汤，治里有烦热，不能作汗外解。河间又发豆豉、石膏、滑石，同葱白能发里热无汗之症，均有至理。家秘用保和散以消胸膈痰食，多冲竹沥、萝卜汁，以其润而不燥，寒而不凝，不独能消痰食。且燥火闭郁，非此不清，燥热无汗，非此不润，平淡切病，常能起回生。惟荤腥食重，抑遏表邪者，多有不应。若 痧疫毒得荤腥者，百无一生，以疫毒得荤腥浓味，则凝伏不出，肠胃必腐，后下血水，更重于他病耳。故治夹食，必互参毒及唇焦胸满，方能得手。

　　家秘保和散半夏 浓朴 枳壳 香附 楂肉 莱菔子 麦芽 川连 豆蔻 石菖蒲上为细末，白汤炮服。有燥热，冲竹沥、萝卜汁，或煎汤以服。

　　此方消痰化滞，家秘治胸满寒热，夹食夹痰，先服此方，随服后方升阳解表汤。

　　若表里并急，前后二方合用，古名保和丸。然胸前凝结，必须散以散之，汤以荡之。若丸以缓之，则胸前愈加填满。

　　升阳解表汤升麻 葛根 羌活 防风 柴胡 枳壳 浓朴 广皮 甘草 半夏此方升发胃气，敷布胃阳，作汗散表，家秘治发热胸满，表邪不解之症。若表症重者，先服此方散表。若表里皆重，前后二方合服。五味以散表，五味以宣散。胃阳，敷布作汗。

　　古人以一味表药，一味凉药，和解表里。又以一半散表，一半清理，双解表里。今家秘化立此方，和解夹食外感，以开化方比例之妙法。

　　卷四

　　痉病

　　强直反张之病，名痉病。按痉病与伤寒相类，但多项背反张为异。治分表里阴阳、虚实寒热。《金匮》以太阳发热，无汗恶寒，名刚痉，发热有汗不恶寒，名柔痉。此以有汗无汗，别寒湿伤营、风湿伤卫而定名者，虽不明言发汗解肌，然细玩首章原文，以有汗无汗立说，仍暗度金针于太阳伤寒发汗解肌同条处治。但痉病不独在冬月，三时皆有者，故不明示麻桂辛温，发汗解肌。又因痉劲强直，多有营卫不充，外冒外淫致病，用不得大汗发表。故下章云：太阳病，发热脉沉而细者，名曰痉，为难治。盖言太阳发热之痉，惟以散表为正治。今以脉沉而细，用不得散表，则难治矣。是此可见太阳发热之痉，设脉浮紧而大者，仍可用散表方法而不曰难治矣。下文又言太阳病发热无汗之病，本宜发汗，若脉沉而细，大发其汗，因汗太多，亦能致痉。若发热有汗之中风症，脉沉而细者，下之亦能致痉。疮家虽身疼痛，若脉沉而细者，误发汗亦成痉。即太阳病症备，若脉沉迟，止用栝蒌桂枝汤。再三告戒脉沉而细者，汗下俱禁者也。然下文云：太阳病无汗，而小便反少，气上冲胸，口噤不得语，欲作刚痉，葛根汤主之。按此条但言无汗，不言脉沉细，故仍用葛根、麻黄，以发太阳阳明之表，明示首章发热无汗反恶寒之刚痉，若脉不沉细，仍用发表治法。下文云：痉为病，胸满口噤，卧不着席，脚挛急，必介齿，可与大承气汤。按此条不言无汗，不言脉沉细，明示首章发热有汗之柔痉，若脉不沉细而实大，仍可用大承气汤以下者。首章恐痉病之脉有沉细者，即无汗表症之刚痉，亦用不得麻黄汤。即有汗发热之柔痉，亦用不得桂枝汤。

　　此章恐发热无汗，脉大不沉细之刚痉，应汗失汗，故复立葛根麻黄汤。又恐发热有汗，脉数不沉细之柔痉，应下失下，故复立大承气汤。两面告诫，可见仲景惟以病之无汗有汗，脉之浮细浮大，沉细沉实，端在表里虚实，详示发表攻里者也。海藏有口噤，背反张，名太阳痉。

　　低头下视，名阳明痉。一目左右斜视，手足搐搦，名少阳痉。其意欲以背为太阳，胸前为阳明，目之斜视左右为少阳，以定经络。然项强之症，属阳明者多，而阳明之脉入目，阳明之脉左右交加。两目亦能斜视，未可以此为定论。丹溪有人参、竹沥主治者，此因内伤痉病，血液枯燥，经络不润成之故耳。薛新甫有泻青丸、异攻散、六味丸、逍遥散、四物、归脾、三乙承气，家秘用舒筋汤等，此皆内伤痉病，分别虚实补泻，而非外感六淫致痉之条也。今余详注仲景之痉病于前，次述三公之论于后，则外感六淫，内伤致痉诸条皆全矣。余读《伤寒论》，见仲景以冬月伤寒立论，但榜及风湿、风温，而不及三时之寒热等病，读《金匮》痉病论，见以中湿、湿热、中 等症，次列于后。余今着《伤寒大白》，比例《金匮》痉病论，先以伤寒、寒热、温热病立论卷首，兼以发 、夹食、痉病。次附于后，则外感致病诸条皆全矣。

　　卷四

　　阴厥阳厥

　　按厥逆、厥冷、四逆，一也。阴阳二病，皆能发厥。然阴厥易明。惟阳厥有阳邪内传阴经，脉数沉细，误认阴寒者。有阳邪内传阳经，冷汗时出，误认阴寒者。有表邪内伏，身冷无汗，脉伏不出，误认阴寒者。不知阴寒起病，身不发热，口不作渴，二便清利，神气清爽，手足厥冷，不能举动，六脉沉迟不数，此阴经寒厥之症。《伤寒论》以四逆汤、干姜甘草汤、吴茱萸汤等，治气分火虚厥冷。于恶寒门，有当归四逆汤，治血分冒寒。又立芍药甘草附子汤，治血分恶寒。类于厥冷，即可推此以治彼。以上治阴经阴厥之法也。若初起发热恶寒，热久不凉，渐至手足皆冷，又或热片时，神昏不语，或独语谵妄，身虽厥冷，手足仍能举动，大便或闭或泻，小便赤涩，甚至自遗不觉，其脉沉细而数，此阳热传入三阴，乃阴经阳厥之症，用寒药则碍厥冷，用热药则碍阳邪，故仲景用四逆散疏通胃阳，阳气外达，待厥愈足温，再清其热。若初起发热，自汗烦躁，至八九日忽然四肢厥冷，口燥唇焦，烦渴引饮，神昏不语，扬手掷足，身虽厥冷不欲衣被，冷汗常出，脉大沉数，或数时一止，此阳邪传入三阳，乃阳经阳厥之症，宜河间凉膈散、白虎汤、黄连解毒汤。清内伏之热外发，则手足温暖。然后看里有结热者，再清之。有下症者，二承气汤选用。若初起恶寒发热，六脉或浮大，或沉伏，烦躁呻吟，忽尔手足皆冷，此表汗不出，表邪内伏之厥冷，宜升阳散火汤、羌独败毒散发散表邪，则汗出厥愈。以上三条治阳厥之法也。另有夹痰、夹食、夹食气，填塞中脘，升降不通，胃阳不得四布，亦令人手足厥冷，宜用消导痰食，导痰汤、保和散再加开豁之药。

　　升阳散火汤升麻 葛根 羌活 独活 柴胡 白芍药 防风 甘草里热见厥，用凉膈散等。表邪内伏厥冷，以此方升散。

