<!-- { "loadSidebar": true } -->
　　发热汗出，解半日许，复烦躁，脉浮大者，可更发汗。

　　发热汗出，止解半日许，复烦躁，脉浮大，则表邪仍在，故更发汗。

　　发热汗出不解，心下痞硬，呕吐而利者，大柴胡汤。

　　发热汗出热不解，心下痞硬，已是下症，但呕不宜下，故用大柴胡汤。

　　瘥后，更发热，脉浮数者，以汗解之；脉沉数者，以下解。

　　此示人不论初病久病，惟见症治症，凭脉用药。

　　发热未有汗者，不可与白虎汤。若大渴引饮无表症者，仍与白虎汤。

　　发热未有汗，表邪未解，故不可用白虎汤。大渴引饮无表症者，故仍与白虎汤。互相告戒，有一定之理。

　　伤寒表不解，心下有水气，干呕发热而咳，或渴，或利，或噎，或小便不利，少腹满，或喘者，小青龙汤主之。

　　心下素有水气，又得寒邪相搏，故用小青龙汤，外散表邪，内散水饮。

　　伤寒心下有水气，咳而微喘，发热不渴，服汤已渴者，此寒去欲解也，小青龙汤主之。

　　此申明上文，服小青龙汤已，渴者，此水寒已去，不可再服小青龙汤。小青龙汤句，当在发热不渴句下看。

　　阳明病，若汗多，微发热恶寒者，外未解也，其热不潮，未可与承气汤。若腹大满不通，可与小承气汤，微和胃气，勿令大泄。

　　言阳明病，汗虽多，仍见微发热恶寒，则表邪尚在，况无潮热，故未可与承气汤。即腹大满，大便不通，亦只用小承气汤。

　　阳明中风，若咽干，腹满，微喘，发热恶寒，脉浮而紧，若下之，则腹满小便难也。

　　阳明中风，口苦咽干，腹满，似传里矣。若发热恶寒，脉浮而紧，尚是阳明太阳表症。若反下之，则邪从内陷而腹愈满，小便不利矣。

　　伤寒发热无汗，呕而不能食，而反汗出 然者，是转属阳明也。

　　伤寒发热无汗，本太阳表症。今呕而不能食，反汗出 然，故为转属阳明也。以其有呕吐无下症，故不立下法。

　　太阳病，三日发汗不解，蒸蒸发热者，属胃也，调胃承气汤主之。

　　较上章多蒸蒸有汗，且无呕吐，故用调胃承气汤。

　　阳明病，发热汗多者，急下之，宜大承气汤。

　　汗多发热，津液有立尽之势，故急下之。三章次第，详注后自汗门，以为下法的诀。

　　伤寒脉弦细，头痛发热者，属少阳。少阳不可发汗，发汗则谵语。此属胃，胃和则愈，胃不和则烦而悸。

　　头痛发热，本是太阳汗症。但脉弦而细，此是少阳也，故误用麻黄、桂枝，则谵语。此症全赖胃气冲和可愈，若胃气不和，则烦而悸矣。

　　妇人中风，发热恶寒，经水适来，得之七八日，热除而脉迟，身凉，胸胁下满，如结胸状，谵语者，此为热入血室也，当刺期门，随其实而泄之。

　　妇人伤寒发热，经水适来，昼日明了，暮则谵语，如见鬼状者，此为热入血室，无犯胃气及上二焦，必自愈。

　　两条详注热入血室，皆不立方，但曰无犯胃气，此禁汗吐互词。

　　少阴病，始得之，反发热脉沉者，麻黄附子细辛汤。

　　此即少阴症似太阳也。少阴经表有寒邪，理当散表，但不同太阳方法，故以麻黄、附子温经散邪。

　　少阴病，吐利，手足不逆冷反发热者。不死。脉不至者，灸少阴七壮。

　　少阴变热，乃为回阳，故曰不死。然脉不至，尚是危兆，故灸少阴。

　　伤寒始发热六日，厥反九日而利，凡厥利者，本不能食，今反能食者，恐为除中。食以素饼不发热者，知胃气尚在必愈，恐暴热来出而复去也。后三日脉之，其热续在者，期之旦日夜半愈。所以然者，本发热六日，厥反九日，复发三日，并前六日亦为九日，与厥相应，故期之旦日夜半愈。后三日脉之而脉数，其热不罢者，此为热气有余，必发痈脓也。

　　此章言阴厥回阳太过，必发痈脓。详注厥利。

　　伤寒先厥后发热，而利者必自止。见厥复利。

　　先厥后热，即阴厥回阳，故曰利必自止。若后复见厥，则必复利矣。

　　伤寒先厥后发热，下利必自止，而反汗出，咽中痛者，其喉为痹。

　　此条详注咽痛。

　　发热无汗，而利必自止。若自止，必便脓血。便脓血者，其喉不痹。

　　此条详注便脓血。

　　伤寒发热，四日，厥反三日，复热四日，厥少热多，其病当愈。四日至七日热不除者，必便脓血。

　　此章重申厥少热多，热不除，必便脓血。可见热病回阴，阴症回阳，均怕过与不及。

　　麻黄汤 见恶寒。

　　羌活冲和汤羌活 防风 白芷 黄芩 苍术 生地 川芎 细辛 广皮 甘草此和解太阳表里之方。燥热令，去苍术、川芎、细辛；两足冷，加独活；少阳见症，加柴胡；夏秋加知母、天花粉、石膏、干葛；胸前饱闷，去生地，加枳壳、浓朴。汗多，加白芍药。如湿气胜，去生地。

　　羌活败毒散羌活 独活 柴胡 前胡 川芎 防风 荆芥 广皮 甘草此方太阳经发汗解肌者。余以此代仲景麻黄汤，治四时太阳表症。口渴，去川芎；胸前饱闷，加枳壳、浓朴；阳明见症，加干葛；里有热，加黄芩、山栀、石膏。

　　加减防风汤 见身痛。

　　冬令北方，有汗发热，用桂枝。南方三时，家秘用此方加减。详身痛。

　　五苓散 见小便不利。

　　按太阳有汗发热口渴，小便不利，此热结膀胱之症，故仲景以此方治之。加减详小便不利、口渴门。

　　羌活木通汤羌活 独活 木通 车前子热结膀胱，脉数口渴症，用五苓散者，变立此方，双解太阳表里。

　　干葛解肌汤干葛 升麻 防风 荆芥此方散阳明表邪，发阳明伏 不出。若恶寒头痛。加羌活；时寒时热，加柴胡；腰痛足冷，加独活。

　　干葛白虎汤 见口渴。

　　阳明表邪发热，用前方干葛解肌。若表里皆热，用干葛散表，石膏清里。

　　三黄巨胜汤 见谵语。

　　导赤各半汤 见腹痛。

　　表热宜散表，里热宜清里。此方以泻心汤合导赤散，清热之力专，利小便之功大。

　　凉膈散 见发狂。

　　此方治热结上焦，肺胃发热之症，加减详发狂。

　　大承气汤 见大便结。

　　小柴胡汤 见寒热。

　　柴胡桂枝汤柴胡 桂枝 黄芩 半夏 人参 甘草 生姜 大枣此方即小柴胡加桂枝，去陈皮，易枣肉。三时忌桂枝，易羌活。口渴，去半夏、生姜，加天花粉；症兼阳明，加干葛知母；无汗，加防风。

　　栀子柏皮汤 见发黄。

　　先发热，后发黄，此因热而蒸黄，故用此方，不比食滞发黄而用消滞者。

　　大青龙汤 见烦躁。

　　桂枝麻黄各半汤桂枝 麻黄 白芍药 杏仁 甘草 生姜 大枣麻黄汤，加石膏、姜、枣，更名大青龙，以石膏制辛热，加姜、枣和中气，是变辛热而为辛凉矣。此方同加姜、枣和中，而加白芍药养阴敛阴，是变汗剂而为和剂矣。

　　桂枝二越婢一汤桂枝 白芍药 麻黄 甘草 石膏 大枣 生姜麻黄汤原方，加姜、枣、石膏，名大青龙汤；加白芍药，名曰各半汤。今此方又以桂枝汤轻剂，加石膏制辛温，白芍药敛阴血，此从轻化轻，故曰越婢，形容不跋扈。

　　大柴胡汤 见寒热。

　　白虎汤 见口渴。

　　小青龙汤 见咳逆。

　　此汤内散水气，外散表邪，详咳逆门。

　　小承气汤 见大便结。

　　麻黄附子细辛汤麻黄 附子 细辛此少阴外冒伤寒发热，不可用太阳治法，故用此方温经散寒邪，从里出表。

　　卷一

　　寒热

　　寒热者，寒已又热，热已又寒，或一日二三度发。若每日一发，先寒后热，发作有定期者，又名似疟而非寒热矣。寒热之症，太阳经居多，有时邪热内伏则寒，有时邪热外发则热。表邪多，则寒多热少而无汗，羌活柴胡汤散表。里热多则热多寒少而有汗，以小柴胡汤和解。

　　若寒多脉浮大者，倍用柴胡；若手足常冷，恶寒汗少，再加发表之药。汗多脉沉数者，方用黄芩；若汗多口渴脉数，再加清里之药。表寒多，用发散忌以清凉，里热多，用清凉兼发散；若汗多有寒有热之症，不得不用发散清凉，寒热杂合之剂，以和解表里，是以仲景小柴胡汤，和解少阳经时寒时热之症。以柴胡一味，升散在表之邪，使恶寒自已。以黄芩一味，清解在里之热，使发热自除。再加人参、广皮、甘草，以和胃气，使胃阳敷布，得专和解之权。推而比例，则症之兼见太阳者，羌活冲和汤，症见阳明者，干葛石膏汤；若三阳经俱见症者，用羌活、葛根、柴胡三味散表，以治恶寒，黄芩、石膏、知母三味清凉，以治里热，广皮、甘草，以和中气，则三阳寒热汗多，一和解而尽之矣。《准绳》书以此治夏秋三阳寒热之疟，深中此旨。

　　伤寒病，至十余日，外热结在里，复往来寒热，宜大柴胡汤。

　　十余日，外热结在里，已为可下。今因往来寒热，少阳症，但可用柴胡汤散表邪，略加大黄一味，以去里热。

　　伤寒六七日中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，小柴胡汤主之。

　　此条详注呕吐门。

　　本太阳病，不解，转入少阳，胁满干呕，往来寒热，尚未吐下，脉沉紧者，小柴胡汤。

　　太阳病传入少阳，胁满干呕，往来寒热，症见沉紧弦脉，症脉皆是少阳，故用小柴胡汤。

　　伤寒五六日，已汗下，胸胁微结，小便不利，渴而不呕，但头汗出，往来寒热心烦者，未解也，宜柴胡桂枝干姜汤。

　　五六日已汗下，胸胁微结，小便不利，渴而不呕，但头汗，往来寒热，又心烦，此太阳表症未罢，少阳诸症又急，故用柴胡、桂枝合治。因汗下后，略加干姜和中。

　　小柴胡汤柴胡 黄芩 人参 熟半夏 广皮 甘草此仲景和解少阳表里寒热之方。若太阳兼症，加羌活；若阳明兼症，加葛根、升麻；无汗，加防风；口渴，去半夏，加天花粉；大便秘结，腹中胀痛，下症急者，加大黄；小便不利，加木通；大便滑泄，加赤茯苓，名柴苓汤。头角痛，加川芎。

　　羌活冲和汤 见发热。

　　此方和解太阳寒热之症。加减详发热门。

　　干葛石膏汤干葛 柴胡 黄芩 石膏 广皮 甘草此方以柴葛解肌汤、干葛石膏汤、小柴胡汤三方合一，双解阳明少阳表里者。

