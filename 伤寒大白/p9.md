<!-- { "loadSidebar": true } -->
　　加减冲和汤防风 羌活 黄芩 石膏 广皮 甘草此方陶氏治太阳项背强KT KT ，汗出反恶风者。前条以无汗恶寒，故不加凉药。此条因有汗项强，故用黄芩、石膏。然再加葛根，不失仲景本意。

　　防风加葛根汤防风 干葛 甘草 黄芩 山栀 广皮仲景有汗项强，以桂枝加葛根汤治之。今余以防风易去桂枝，加入葛根，更名防风葛根汤。恶寒身痛者，加羌活、独活；时寒时热，加柴胡；头痛，加川芎；湿胜身重者，加苍术、白芷；汗多者，加白芍药。

　　羌活防风柴胡汤羌活 防风 柴胡 黄芩 甘草 广皮 半夏此方即以柴胡汤加羌活、防风，治太阳、少阳两经表邪项强者也。然热令，宜加知母、石膏；寒令，宜加生姜、苏叶。

　　防风石膏汤防风 石膏 干葛 白芷风温之症，多有项强，故以防风散风，石膏治温。然此治阳明者，症兼太阳，加羌活；兼少阳，加柴胡。

　　苍防汤苍术 防风 白芷 川芎项强症，风湿居多，故用燥湿散风。若兼热者，加石膏、黄芩；兼太阳表症，加羌活；少阳寒热，加柴胡。

　　神术汤苍术 石膏 防风 干葛湿热见风，则发项强，故以苍术、防、葛散风胜湿。然此皆治阳明，若症兼太阳少阳，加羌活、柴胡。

　　栝蒌桂枝汤栝蒌根 桂枝 甘草 白芍药 生姜 大枣痰结中脘，亦发项强之症。此即小建中汤加栝蒌根，助中州化痰涎。痰多呕逆，加半夏、广皮；胸前凝滞，加砂仁。以中气虚，不能运化，必宜建中涤痰耳。

　　调脉葛根汤葛根 前胡 防风 甘草此治阳明表邪项强之症。若太阳见症，加羌活；少阳见症，加柴胡；里有积热，唇焦口渴，加知母、石膏。

　　大承气汤 见大便结。

　　二陈导痰汤 即二陈汤导痰汤同煎。

　　项背强直之症，多以痰饮主治。盖中焦凝滞，则心胸头背颈项强直，以阳明主乎项。故此方涤痰化滞，清理阳明之里。

　　平胃保和散 即平胃散保和丸同研。

　　中焦食滞，每多项背强直不得卧下之症，故用此方。

　　二陈羌芩汤 即二陈汤加羌活黄芩。

　　内有痰饮热结，外冒风热，以致项背强直，用此方。

　　卷一

　　咽痛

　　《伤寒论》太阳阳明咽痛各一症，悉属阳症也。少阴咽痛者六，阳热者四，阴寒者二，少阴阳热者四，治以猪肤汤、甘草汤、桔梗汤、半夏散。少阴阴寒者二，治以桂枝干姜汤、真武汤、四逆汤。另厥阴咽痛者一，亦阳症也，治以桔梗汤。夫咽痛，皆是阳热。今少阴经内有二症属寒者，何也？其一以汗多亡阳；其一以阴盛格阳。成氏云：甘草汤主少阴热壅咽痛者；桔梗汤主少阴寒热相搏咽痛者；半夏散主少阴客寒挟痰咽痛者。《活人》云：以半夏桂枝甘草汤治伏气之病，谓非时之暴寒伏于少阴，日久乃发，先见咽痛恶寒，宛似伤寒，但脉不紧盛，反微弱，且见下利，俗名肾伤寒。治以半夏桂枝甘草汤，次用四逆汤。吴氏云：凡阴症咽喉不利，故用以上诸法。若阳症咽喉痛，用甘露饮、玄参汤。戴人云：有初得病，无阳毒阴毒等症，而咽喉自痛，此因感冒后顿用浓衣拥盖，或食生姜热酒即卧致是，此名因寒伤热咽痛，宜用凉膈散、甘露饮治之。又有先伤于热，欲取凉快，乃为外寒所束。此名因热冒寒咽痛，切不可骤用寒凉，宜用甘桔汤、双解散等。按三阳里症有咽痛，表症咽痛者少，以里未郁热故耳。然太阳症，有表寒外束里热，亦有咽痛。若少阳里有郁热，外冒表邪，亦有咽痛者。更有阳明胃有积热，太阴肺有积热，外冒表邪，皆有咽痛者。故三阳表症，亦有咽痛之症。以法论之，若无汗恶寒，脉浮紧者，太阳表症为重，宜先散表，羌活冲和汤重加甘、桔，俟汗出表解，然后清热，切不可早用寒凉，抑遏表邪。阳明里热者，有用清胃汤加甘、桔。少阳里热者，方可用柴胡清肝饮。太阴肺素有热，凉膈散。若带表邪，仍用散表之药。咽痛甚者，刺少商穴，稍见血出即愈。咽痛喉边肿起一块，以针刺肿处出血则愈。如喉一片皆肿，难以遍刺者，以冰、硼、炉甘石，研细吹痛处，时以薄荷汤漱口。

　　家秘荆防甘桔汤荆芥 防风 甘草 桔梗 薄荷 大力子恶寒身痛，加羌活；腰痛足冷，加独活；潮热，加升麻、柴胡。古方升麻玄参汤，和解阳明咽痛者，加羌柴兼太阳少阳治之矣。三阳咽痛皆热邪，然用寒凉反剧，以其旧有故热在里，新受暴寒外束，家秘多冲萝卜汁，取其甘寒善散耳。

　　太阳病，下之，脉紧者，必咽喉痛，半夏汤。

　　太阳病应散表，反误下，不成结胸，但见脉紧，此太阳表寒未散，内薄咽喉而必痛，故用半夏桂枝汤，散太阳表寒。此因误用寒下抑遏，故用辛散，非阳经咽痛，概可慢用。

　　阳明病，但头眩不恶寒，能食而咳，其人必咽痛。若不咳，则咽不痛。

　　此申明阳经咽痛，多因火热上冲，不同寒邪抑遏，妄用辛温从治。

　　少阴病下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止，脉不出者，通脉四逆汤主之。其脉即出者愈。

　　此申明里真寒，外假热，咽中痛，虚阳上浮也。

　　少阴病下利咽痛，胸满心烦者，猪肤汤主之。

　　少阴下利阴寒者多，今咽痛胸满心烦，则是阳火，故用猪肤润燥。

　　少阴病二三日咽痛者，可与甘草汤。不瘥，与桔梗汤。

　　此少阴热邪咽痛也。以甘草汤设不瘥，再与桔梗汤，以开提肺邪。

　　少阴病咽中痛，半夏散及汤主之。少阴病，咽中生疮，不能语言，声不出者，苦酒汤。

　　咽痛之症，可用半夏散及汤治之。若咽中痛而生疮，直至声音不出，则桂枝有碍热邪，故以苦酒、半夏、鸡子白，润燥温散所伏之寒邪。

　　伤寒先厥后发热，下利必自止，而反汗出咽中痛者，其喉为痹。发热无汗，而利必自止。若不止，必便脓血。便脓血者，喉不痹。

　　伤寒先厥后发热，下利必自止。反汗出，则是里热太过，故咽中痛，喉中痹。发热无汗，而利必自止。仍不止，则邪热内攻肠胃，故便脓血。既便脓血，热邪不上冲，而喉不痹。

　　半夏汤半夏 桂枝 甘草此方本为太阳表有寒邪，应散表，误下，寒邪伏于咽喉，结聚痰涎而作痛，故用辛温散解，非概治阳经咽痛也。

　　通脉四逆汤干姜 附子 甘草 葱白咽中作痛，要分三条：表邪不散，宜散表；积热上冲而痛，宜辛凉；虚阳上浮，家秘用此方加凉药少许，恐有拒格之患耳。

　　猪肤汤猪皮一斤去毛去肉水煎去渣加白粉白蜜少许煎服。

　　少阴咽痛，以肾水不足，水中火发，土刑肺金。猪肤系北方水畜，水能制火，皮能润肺。

　　后人宗此，化黑驴皮，用阿井水煎膏，以治咳嗽、嗽血。家秘用龟版，性同猪皮，刮净煎膏，补肾水，润肺燥，取补北方制南方，则西方不受火制。

　　甘草汤甘草（二两水煎）

　　《千金方》治肺痈，《伤寒论》治咽痛，同用甘草一味，以咽痛肺痈，肺受火刑耳。仲景心下痞满，以甘草、黄连同用，取其直折心火。后以甘草、生地、木通同用，导去心经之火。

　　后人又以二方合用，而泻火全矣。然不用于咽痛，不可骤用苦寒耳。前方用猪肤汤，壮北方肾水，以制龙雷之火克肺也。此方用甘草一味者，泻南方之心火克肺也。

　　桔梗汤桔梗（一两） 甘草（一两）

　　原文云：少阴病，二三日咽痛者，可与甘草汤。若不瘥，与桔梗汤。按甘草泻心火，服之痛不愈，此火邪结住肺中，不得外解，故以桔梗开发肺气，同甘草泻出肺中伏火。因此悟得欲清肺中邪结，必要开肺清肺，二味同用，则肺中之邪始出。余化此方法，加防风于泻白散中，以解肺风；加石膏于泻白散中，以泻肺火。本宗于此。

　　半夏散 即半夏桂枝甘草汤。

　　半夏 桂枝 甘草前条客寒伤于太阳，失汗误下，寒邪内结咽喉而痛者，以半夏汤荡之。今以客寒伏于少阴，伏气肾伤寒咽痛，又以此汤更为半夏散以散之。可知太阳之邪结在浅，少阴之邪伏于深矣。

　　苦酒汤苦酒 半夏 鸡子白仲景以半夏汤，治太阳表邪内伏，作痛咽喉。又以半夏散，治少阴伏气咽痛。今以少阴咽中生疮，不能语言者，又以苦酒汤治之。夫寒邪挟痰，伏于咽喉而痛，可用半夏以散痰，桂枝以散邪。若热痰攻咽成疮，而声音不出，则不可妄用辛温，故去桂枝，易以苦酒鸡子白，温散润燥治之。

　　甘露饮知母 麦冬 连翘 薄荷 桔梗 黄芩 玄参 滑石 石膏 甘草咽喉之症，客寒内伏，仲景立辛散之方，以戒苦寒直折。余今又不得不补赘苦寒之方，以治三阳热毒上冲，非违背前贤，实相需互备也。

　　玄参汤玄参 山栀 麦冬 天花粉 桔梗 知母 薄荷 甘草 黄芩此方清肺润燥，治实火咽痛。阳明有热，加升麻、石膏，即合玄参升麻汤。少阳有热，加柴胡、胆星。外冒风邪，加防风、荆芥。

　　凉膈散连翘 桔梗 山栀 黄芩 天花粉 知母 薄荷 甘草 玄参此通治三阳上焦咽痛之方。症兼阳明，加升麻、干葛；兼少阳，加柴胡；若外感风寒发热，加防风荆芥。

　　甘桔汤 详前。

　　双解散柴胡 干葛 荆芥 薄荷 黄芩 玄参 石膏 知母 甘草 桔梗 防风此治阳明少阳，先伤积热，又冒表邪，郁于上焦，咽喉作痛。

　　羌活冲和汤羌活 防风 荆芥 白芷 黄芩 苍术 生地 广皮 甘草此治太阳发热咽痛，无汗脉浮者。症有燥热去白芷、苍术，加入玄参、升麻。

　　清胃汤升麻 生地 丹皮 山栀 甘草 黄连阳明有热，肺受火制，故以此汤清胃治本。家秘治咽喉作痛各有分别，语言即痛，清肺为急；咽物即痛，清胃为先。

　　柴胡清肝饮柴胡 黄芩 山栀 青皮 荆芥 甘草《内经》云：一阴一阳，结为喉痹。少阳之火，恒结喉旁，故家秘治咽喉肿痛，多有兼治少阳者。

　　卷二

　　似疟

