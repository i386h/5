<!-- { "loadSidebar": true } -->
　　阳明证

　　尺寸俱长者，阳明受病也。当二三日发，以其脉夹鼻，络于目，故身热，目痛鼻干，不得卧。

　　（此证恶寒可发汗，若恶寒罢，反自汗恶热者，为胃家实，属正阳明，宜调胃承气汤，方在太阳证下。）

　　庞曰：有三阳阳明者，其太阳阳明，本太阳病，若发汗，若下，若利小便，此亡津液，胃中干燥，因转属阳明也；少阳阳明者，本传到少阳，因发汗，利小便已，胃中燥，大便难也；正阳阳明者，病患本风盛气实，津液消铄，或始恶寒，汗出多，寒罢而反发热，或始得病便发热狂言也。

　　凡阳明证俱宜下，唯中寒恶寒为病在经，与太阳合病属表，可发其汗。

　　二阳合病，脉必浮大而长，外证必头痛腰疼，肌热目疼鼻干也。浮大者，太阳受病也；长者，阳明也。头腰太阳也，肌目鼻阳明也。

　　二阳并病，太阳证罢，但发潮热，手足 汗出，大便难而谵语者，大承气汤下之则愈。（方在可下证中。）

　　二阳并病，太阳初得时，发其汗，汗先出复不彻，因转属阳明，自微汗不恶寒。若太阳证不罢，不可下，下之为逆，如此者可小发其汗。设面色正赤者，阳气怫郁在表，当解之蒸之。若汗出不彻，当短息，不足言，阳气怫郁不得越，当汗出而不汗，其人短气但坐，以汗出不彻故也，宜麻黄汤更发其汗即愈。何以知其汗不彻，其脉涩故知也。（方在可汗证中。古本字多差误，以从来所见病患证候中，符合如此，故改正。）阳明病，能食为中风，不能食为中寒。

　　阳明病中寒，脉浮无汗，其人必喘，发汗则愈，宜麻黄汤。（方在可汗证中。）

　　阳明病，脉迟，汗出多，微恶寒者，表未解，发汗则愈，宜桂枝汤。（方在可汗证中。）若不恶寒，为外欲解，手足 然汗出者，大便已硬，宜大承气汤。（方在可下证中。）

　　阳明病有不可攻者，谓阳明病，心下硬满者，不可攻，攻之利不止者死，利止者愈。

　　阳明病，或发汗，或自汗，大便虽硬，小便少者，未可攻，津液恐还入胃，必先硬后溏也。小便自如，乃可攻之。

　　阳明中风，口苦咽干，腹满微喘，发热恶寒，其脉浮紧。若下之，则腹满小便难也。（此证必无汗，与后证相似，且恶寒无汗为异，以咽干腹满，亦不宜正与汗药，别与消详也。）

　　阳明病，脉浮而紧，咽干口苦，腹满而喘，发热汗出，不恶寒而反恶热，身重。若发汗则烦躁愦愦，反谵语；若加温针，必怵惕烦躁不得眠；若下则胃中空虚，客气动膈，心中懊 ，苔生舌上者，栀子香豉汤主之。

　　肥栀子（十枚） 香豉（二合）

　　水二升，煮栀子减半，下豉再煮八合，去滓，温服一盏。得快吐者，止后服。

　　脉浮紧，必无汗，而反有汗，咽燥，腹满，恶热，法当下之；而又脉浮紧，不当下，此恐变风温，宜细详。

　　阳明病，口鼻燥，但漱水而不欲咽者，必衄。

　　卷第一

　　少阳证

　　尺寸俱弦者，少阳受病也。当二三日发，以其脉上循胁，络于耳，故胸胁痛而耳聋。（足少阳胆属木，弦者，细长如琴弦状。仲景云：脉浮而紧曰弦。非谓此弦脉也，凡伤寒脉浮紧相载，皆属弦之类也。有属太阳，有属阳明者。少阳正得弦脉，体是小弦长大脉也，多宜和表，鲜有汗证。）

　　少阳之证，口苦，咽干，目眩也。

　　此三阳经皆病，未入于脏，可汗而解。（仲景少阳证，唯小柴胡乃和表药耳。）

　　弦细，头痛发热，属少阳，宜小柴胡汤。不可发汗，发汗则谵语，此属胃，胃和则愈；不和则烦而躁，宜调胃承气汤。此属少阳、阳明证也。（方在太阳证中。）

　　本太阳病不解，转入少阳者，胁下硬满，干呕不能食，往来寒热，尚未可吐下，脉紧者，小柴胡汤主之。（少加牡蛎。）

　　若已吐下，发汗，温针，谵语，小柴胡汤证罢，此为坏病，知犯何逆，以法治之。（知犯何逆者，犯四种温病，坏候也。）

　　少阳中风，两耳微闻，目赤，胸中满而烦，不可吐下，吐下则惊悸，小柴胡汤主之。（方在和表证中。）

　　三阳合病，脉浮大，上关上，但欲眠睡，合目则汗。（不言弦者，隐于长大也。）

　　三阳合病，面垢谵语，腹满身重，不能转侧，遗尿。发汗则谵语，下之则额上生汗，手足逆冷。

　　若自汗者，宜白虎汤。（方在厥阴证中。）

　　伤寒四五日，或六七日，无大热，其人躁闷，此为阳去入阴也。

　　伤寒三日，三阳为尽，三阴当受邪，其人反能食而不呕，此为三阴不受邪也。（病到阴必吐利。）

　　伤寒三日，少阳脉小者，欲愈也。（小而平匀者也。）

　　卷第一

　　太阴证

　　尺寸俱沉细者，太阴受病也。当四五日发，其经布胃中，络于嗌，故腹满而嗌干，宜大承气汤下之。（方在可下证中。）

　　太阴之为病，腹满而吐，食不下，自利益甚，时腹自痛，若下之，必胸下结硬。自利不渴者，属太阴，其脏有寒故也。（当温之，以四逆辈。）

　　伤寒三日，太阳脉弱，至四日，太阴脉大。（脉大而胸满多痰者，宜吐之；无此证者，宜汗之。）

　　伤寒脉浮缓，（亦大之类。）手足自温者，系在太阴，小便不利者，必发黄；（五苓散加茵陈主之。）

　　若小便自利者，不能发黄，至七八日，虽暴烦下利日十余行，必自止，以脾家实，腐秽当去故也，橘皮汤主之。

　　五苓茵陈汤以茵陈浓煎，汤调五苓散二钱服之，日三四，黄从小便下，以小便清为度。

　　橘皮汤橘皮（一两） 生姜（二两）

　　细锉，水一升半，煎七合去滓，分二服，稍热呷，未瘥再作服。

　　本太阳病，医反下之，因尔腹满时痛者，属太阴也，桂枝芍药汤主之。

　　桂枝（一两半） 芍药（三两） 甘草（一两） 大枣（六枚） 生姜（一两半）

　　咀，以水三升，煮取一升半，去滓，每温一盏，日三服。（注云：小建中汤不用饴糖，故芍药为君，止痛复利邪故也。）

　　卷第一

　　少阴证

　　尺寸俱沉者，少阴受病也。当五六日发，以其经贯肾，络于肺，系舌本，故口燥舌干而渴，大承气汤下之。（方在可下证中。）

　　少阴之为病，脉微细，欲寐也。

　　少阴中风，阳微阴浮，为欲愈也。

　　凡少阴病四逆者，宜温之。

　　少阴病，始得之，反发热，脉沉者，麻黄细辛附子汤主之。

　　麻黄（二两） 细辛（二两） 附子（一枚）

　　咀，以水三升，先煮麻黄十数沸，去上沫，内诸药，煮取一升，去滓。每温一盏，日三服。

　　少阴病，得之二三日，麻黄附子甘草汤微汗，以二三日无阳证，故微发汗也。（谓初得病二三日，常见少阴证，无阳者，须发小汗也。）

　　麻黄（二两） 甘草（二两） 附子（一枚）

　　咀，以水三升，先煮麻黄十数沸，去上沫，内诸药，煮取一升半，去滓，每温一盏，日三服。

　　庞曰：少阴病脉沉，不知何沉也，且沉紧发汗则动经，沉数为病在里，不可发汗。详此脉或沉而濡，或沉而微，是表中寒而里不消，脉应里而发热在表，故以小辛之药，温散而微微取汗也。

　　少阴病，吐利，手足不逆冷，发热者不死；脉不至者，灸少阴七壮。（太溪穴在内踝后跟骨上动脉陷中。言发热者，谓其身发热也。）

　　少阴病，吐利，烦躁四逆者，死。（烦躁者，内烦躁也。与茱萸汤证，宜细审其生死也。）

　　少阴病，恶寒而倦（居员切。）时时自烦，不欲浓衣，宜大柴胡汤。（方在可下证中。）

　　少阴病四逆，恶寒而自倦，脉不至而吐利，烦躁者，死。（重详定此。）

　　少阴病下利，利止而眩，时自冒者，死。（此合是少阳冒昧汗 出，脉匀小浮者生。少阴无眩冒之证。）

　　少阴病六七日，息高者，死。

　　少阴病，脉微细沉，但欲卧，汗出不烦，自欲吐，至五六日自利，复烦躁，不得卧寐者，死。

　　少阴病，得之二三日以上，心中烦，不得卧者，黄连阿胶汤主之。

　　黄连（一两） 黄芩（一分） 芍药（一分） 鸡子黄（半枚） 阿胶（炙，三分，为末）

　　以水二升，先煮三物，取一升，去滓，内阿胶烊尽，小冷，内鸡子黄，搅令相得，温温一盏，日三四服。

　　少阴病，下利清水，色纯清，心下必痛，口干燥者，大承气汤下之。（方在可下证中。）

　　少阴病，吐利，手足厥冷，烦躁欲死者，茱萸汤主之。

　　茱萸（一两半，汤洗三遍） 人参（三分） 生姜（一两半） 大枣（三个）

　　以水三升半，煮取一升半，去滓。每温一盏，日三服。

　　少阴病，咽痛者，桔梗甘草汤主之。

　　桔梗（半两） 甘草（一两）

　　细锉，水一升，煎半升，去滓，作三服，细呷之。

　　又半夏散亦主之。

　　半夏（汤洗七遍） 桂枝（去皮） 甘草（炙）

　　上各等分，各别捣筛已，合治之。每服三钱，水一盏半，煎至八分，温冷少少咽之。

　　少阴病，下利清谷，里寒外热，手足厥逆，脉微欲绝，身反不恶寒，其人面赤，或腹痛，或干呕，或咽痛，或利止脉不出者，通脉四逆汤主之。

　　甘草（一两） 附子（大者半个，强人加半个。） 干姜（三分，强人加一两半）

　　细锉，水三升，煎至一升，去滓，每温服一盏，日三四服。未瘥，急更作一剂，不可作煮散。

　　其脉续续出者愈，暴出者死。面赤者，加连须葱四茎，去青；腹痛，去葱加芍药一两；呕者加生姜一两；咽痛者去芍药加桔梗半两；利止脉不出者，去桔梗加人参半两。病与方皆相应者，乃与服之。

　　少阴病，下利六七日，咳而呕渴，心烦不得眠者，宜猪苓汤。

　　猪苓 茯苓 泽泻 滑石 阿胶（各半两）

　　咀，以水二升，先煮四物取一升，去滓，内阿胶末烊尽，每温一盏服。

　　少阴病，下利咽痛，胸满心烦，猪肤汤主之。

　　猪肤（半斤）

　　以水五升，煮取二升半，去滓，加白蜜半升，白粉二合半，熬香和令相得，每温服一盏，日三四服。

　　少阴病，四逆，其人或咳，或悸，或小便不利，或腹中痛，或泄利下重者，四逆散主之。

　　甘草 枳实 柴胡 芍药（各五分）

