<!-- { "loadSidebar": true } -->
　　捣筛为细末，白饮和服方寸匕，日三服。咳者加五味子、干姜（炮），各二分半，并主下利；悸者，加桂二分半；小便不利者，加赤茯苓二分半；腹痛者，加附子一个，炮，去皮脐；泄利下重者，先以水三升，薤白一升半，煮取二升，去滓，以散方寸匕，用薤白汤一盏，煎八分，日三四服。

　　卷第一

　　厥阴证

　　尺寸俱微者，厥阴受病也。当六七日发，以其脉循阴而络于肝，故烦满而囊缩。（微缓者，囊必不缩。若外证发热，恶寒似疟，为欲愈候，宜桂枝麻黄各半汤也。若尺寸俱沉短者，囊必缩，宜承气汤下之，方在可下证中。）

　　厥阴之为病，消渴，气上冲心，心中痛热，饥而不欲食，食则吐蛔，下之利不止，乌梅丸主之。

　　伤寒，脉微而厥，至七八日肤冷，其人躁无暂安者，此脏厥，非蛔厥也。蛔厥者，其人当吐蛔，令病者静而复烦也，此脏寒。蛔上入其膈，故烦，须臾复止。得食而呕又烦者，蛔闻食臭即出，其人常自吐蛔。蛔厥者，乌梅丸主之。又治久痢。（脏厥宜四逆辈，极冷服之。）

　　乌梅（一百五十个） 干姜（五两） 黄连（八两） 当归（二两） 川椒 桂枝 附子 人参黄柏 细辛（各三两）

　　异捣筛，合治之。以苦酒浸乌梅一宿，去核，蒸之二斗米下，饭熟捣成泥，和药令相得，内臼中，与蜜再杵二千下，丸如梧桐子大，先食饮服十丸，日三服。稍加至二十丸，禁生冷、滑臭食物等。

　　厥阴中风，脉微浮者为欲愈，不浮者为未愈。

　　脉迟，反以黄芩汤得彻其热，腹中应冷，当不得食，今反能食，此为除中，必死。

　　先厥后发热，下利必自止，而反汗出咽痛者，其喉为痹；发热无汗，其利自止，若不止，必便脓血者，其喉不痹。

　　庞曰：热少厥微，指头寒，嘿嘿不欲食，烦躁数日，小便自如，此热除也。宜干姜甘草汤。

　　（方在太阳证中。）

　　庞曰：手足逆冷，皆属厥阴，不可下，亦不可汗。有须下证者，谓手足虽逆冷，或有温时，手足虽逆冷而手足掌心必暖，非正厥也，故可消息汗下也。

　　伤寒一二日，至四五日，厥者必发热，前发厥者，后必发热，厥甚热亦甚，厥微热亦微。厥不过五日，六日不厥者必愈。若六日厥者，必发热愈甚，仍下利也。

　　庞曰：寒热而厥，面色不泽，冒昧者，当用绵衣包手足，令温暖，必大汗而解也。有不因大汗下，而两手忽无脉，谓之双伏；或一手无脉，谓之单伏。或利止，如此必有正汗，急用四逆辈温之，时有汗便安。脉终不出者，死。

　　下利，先厥后发热，利必自止。不尔，咽中痛，或喉痹；若便脓血者，其喉不痹。

　　厥而下利者，当不能食；反能食者，为除中，必死。能食反发热，脉数者，必发痈脓；厥而呕，胸胁烦满，后必便脓血。

　　病者手足冷，小腹按之痛，此结冷在膀胱关元也。（当关元灸之。）发热下利，厥逆，躁不得卧者，死。

　　病患手足厥冷，脉乍紧者，邪结在胃中，心下满而烦，不能饮食者，病在胸中，当吐之，宜瓜蒂散。凡病可吐者皆宜此方。

　　瓜蒂 赤小豆（等分）

　　细末，别以香豉一合，热汤三盏，煮作稀糜，去滓。取汁和散一钱，温温顿服。不吐者，少少加药再服，得吐快乃止。诸亡血虚家，不可与服。（有用丁香者吐之，多霍燥人。）

　　伤寒厥而心下悸，宜先治水，当服茯苓甘草汤，次治其厥，不尔，水渍入胃，必作利也。茯苓甘草汤茯苓 桂（各一两） 生姜（一两半） 甘草（半两）

　　细锉，水二升，煎一升，温饮一盏，悸止为度。

　　伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治，宜麻黄升麻汤。（有不因下而自利加衄血者，亦宜此方。）

　　麻黄（一两） 升麻 当归（各半两） 知母 黄芩 葳蕤（各三钱） 芍药 天门冬 桂枝茯苓 甘草 石膏 白术 干姜（各一钱半）

　　细锉，水二升半，先煮麻黄一二沸，去沫，内诸药，煮一升二合，去滓，温服一盏，如人行七八里久，进一服，以汗出即住服。

　　本自寒，医复吐下之，寒格愈逆，食入口即吐，宜干姜黄芩汤。

　　干姜 黄芩 黄连 人参（各一两半）

　　细锉，水三升，煮取一升半，去滓。温服一盏。

　　下利，微热而渴，脉弱者自愈。脉数汗出亦然，紧为未解，发热而厥，七日下利，为难治。

　　凡厥，通用四逆汤，方在四逆证中。谓其脉浮迟，或微，或细，或沉，皆属里有寒也。

　　厥而脉滑者，为里有热，白虎汤主之。

　　知母 石膏（八两） 甘草（半两） 粳米（三合）

　　以水五升，煮米熟汤成，去滓。温服一盏，日三服，有渴加人参半两。

　　庞曰：三阳皆有合病。凡合病者，有十四证，唯三阴无合病。

　　卷第一

　　两感证

　　庞曰：《素问》载两感于寒，其脉应与其病形者，一日则巨阳与少阴俱病，头痛，口干而烦满；二日则阳明与太阴俱病，腹满身热，不欲食，谵语；三日则少阳与厥阴俱病，则耳聋囊缩而厥，水浆不入口，不知人，六日死。言其六日死者，是脏腑荣卫或有所通行，故四日少阴与太阳俱病，五日太阴与阳明俱病，六日厥阴与少阳俱病，是重传得六日死矣。其有三日死者，《素问》谓阳明为五脏十二经脉之长，其邪气盛，故不知人；三日其气乃绝，故死矣。夫邪气盛则实，表里邪实，并领血气入胃，不通于荣卫气血，故气血随邪而尽，则三日死矣。其脉候《素问》已脱，今详之。凡沉者，皆属阴也。一日脉当沉而大，沉者，少阴也，大者，太阳也；二日脉当沉而长；三日脉当沉而弦，乃以合表里之脉也。沉长、沉弦皆隐于沉大。凡阴不当合病，唯三阳可以合病，今三阴与三阳合病，故其脉似沉紧而大，似沉实而长，亦类革至之死脉也。

　　卷第一

　　三阴三阳传病证

　　庞曰：伤寒一日，巨阳受病，前所说膀胱详矣。《病源》云小肠，虽则误其标本，其手足阴阳自有并病者。故《素问》云：六日三阴三阳、五脏六腑皆受病，荣卫不行，五脏不通，则死矣。是表里次第传，不必两感，亦有至六日传遍五脏六腑而死者也。《素问》云：诸浮不躁者，皆在阳则为热，其有躁者在手。假令第一日脉不躁，是足太阳膀胱脉先病；脉加躁者，又兼手太阳小肠也。

　　又云：诸细而沉者，皆在阴，则为骨痛，其有静者在足。假令第四日脉静者，足太阴始传病也。脉加数，又兼手太阴病也。故六日亦能传遍脏腑也。躁谓脉数，静谓脉不数，用药则同，若用针，须取足与手之经也。

　　卷第二

　　可发汗证

　　大法春宜发汗。

　　太阳中风，阳浮而阴弱，阳浮者自发热，阴弱者自汗出，啬啬恶寒，淅淅恶风，翕翕发热，鼻鸣干呕者，桂枝汤主之。

　　桂枝 芍药 生姜（各一两半） 甘草（一两） 大枣（六个）

　　咀，水三升半，微火煎取一升七合半，生布绞去滓，温服一盏。须臾，啜热粥一碗，令助药力。周覆一时，遍身 者益佳，不可令如水流漓，病必不除。若一服汗出病瘥，止后服，不必尽剂也。若不汗，如前法更服，半日许令三服。若病重者，一日一夜可尽一剂。病证犹存者，更作服。

　　若汗未出，乃至二三剂。忌生冷、粘滑、肉面、五辛、酒酪、臭恶等物。

　　太阳病，初服桂枝汤，反烦不解者，先刺风池、风府，却与桂枝汤则愈。按风池是少阳之经，阳维之会，不针天柱而取风池者，阳维维诸阳，巨阳与诸阳主气故也。

　　庞曰：凡桂枝汤证，病者常自汗出，小便不数，手足温和，或手足指稍露之，则微冷，覆之，则温浑身热，微烦而又憎寒，始可行之。若病者身无汗，小便数，或手足逆冷，不恶寒，反恶热，或饮酒后，慎不可行桂枝汤也。（脉紧必无汗，设有汗，不可误作桂枝证。）

　　太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。

　　（桂枝汤内，加附子一枚，炮，去皮尖，切片同煎，如前。小便难，为有津液，可作汗；若小便数，不可误认阳旦证也，阳旦即桂枝汤异名也。）

　　下后，脉促，胸满者，桂枝去芍药汤主之。（桂枝汤内去芍药，只用四味也。芍药味酸，脉促胸满，恐成结胸，故去芍药之佐，全用辛甘，发散其毒瓦斯也。）

　　服桂枝汤，或下之，仍头项强痛，翕翕热，无汗，心下满微痛，小便不利者，桂枝去桂加白术茯苓各一两半主之。（不用桂，加水成四升，煎取二升。）

　　太阳病，项背强KT KT ，汗出恶风者，桂枝加葛根二两，添水成四升，煎取二升。通治柔 。

　　太阳病，下之微喘者，表未解也，桂枝加杏仁浓朴汤主之。（桂枝内加浓朴一两，杏仁四十枚。）

　　此则中风自汗，用桂枝汤证也。

　　庞曰：恶寒者，不当风而憎寒，恶风者，当风而憎寒，皆属表证。太阳病，头痛发热，身疼痛，骨节烦疼，恶风，无汗而喘者，麻黄汤主之。

　　麻黄（一两半） 桂枝（一两） 甘草（半两） 杏仁（三十五个）

　　咀，水二升半，煮麻黄数沸，去上沫，内诸药，煮取一升二合半，去滓，每饮一盏，续次服尽，不用粥投。温覆，如桂枝法将息，未汗，可再作二三剂。

　　庞曰：伤寒之脉，紧盛而按之涩是也。脉浮而紧，浮为风，紧为寒，风伤卫，寒伤荣，荣卫俱病，骨节烦疼。外证必发热，无汗，或喘，其人但憎寒，手足指末必微厥，久而复温，掌心不厥，此伤寒无汗，用麻黄证。

　　凡脉浮数，或浮紧，无汗，小便不数，病虽十余日，尚宜麻黄汤也。

　　太阳中风，脉浮紧，发热恶寒，身痛，不汗出而烦躁者，大青龙汤主之。若脉微弱，自汗出，恶风者，不可服之；服之则厥逆，筋惕肉 ，此为逆也。大青龙汤麻黄（三两） 桂枝 甘草 石膏（各一两） 杏仁（二十个） 枣（五枚） 生姜（一两半）

　　咀，水五升，煮麻黄数沸，去上沫，内诸药，煮取二升。每温饮一盏，微汗为度。若汗周身润则止服；未周身润，可停待少时服尽。不欲汗多，亡阳故也。亡阳遂虚，恶风，烦躁，不得眠也。

　　伤寒，脉浮缓，身不疼，但重，乍有轻时，无少阴证者，大青龙汤主之。（少阴当言太阴。按太阴证内有脉浮缓，手足温者，系太阴。太阴当发汗，证属青龙汤；似桂枝证，反无汗而脉紧；似麻黄证，反身不疼而脉浮缓。）

