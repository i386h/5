<!-- { "loadSidebar": true } -->
　　太阳病，项背KT KT ，无汗恶风，葛根汤主之。

　　葛根（二两） 麻黄（一两半） 桂枝（一两） 甘草（一两） 芍药（一两） 大枣（六枚）

　　生姜（一两半）

　　咀，水四升，先煮麻黄、葛根数沸，去沫，下诸药，煮取二升半，去滓。每温饮一盏，日三服，如桂枝汤将息。

　　太阳与阳明合病，必自下利者，葛根汤主之。

　　太阳与阳明合病，不利，但呕者，葛根加半夏汤主之。用前葛根汤内加半夏一两一分，汤洗十遍，每个作四破。

　　庞曰：脉浮紧，无汗，服汤未中病。其人发烦，目瞑，极者必衄。小衄而脉尚浮者，宜麻黄汤；衄后脉已微者，不可再行也。凡脉浮自汗，服汤不中病，桂枝证尚在，必头痛甚而致衄。小衄而脉尚浮者，再与桂枝汤；衄后脉已微者，不可再行也。

　　伤寒三日后，与诸汤不差，脉势如数，阳气犹在经络，未入脏腑，宜桂枝石膏汤。此方可夏至后代桂枝证用之；若加麻黄一两，可代麻黄、青龙汤用之。

　　石膏（三两） 栀子（二十四个） 生姜（一两半） 桂枝 黄芩 甘草（各一两） 升麻葛根（各一两半）

　　咀，水五升，煮取二升半，去滓，温饮一盏，食顷再服。若得汗，即止后服。

　　庞曰：凡发汗，以辛甘为主，复用此苦药者，何也？然辛甘者，折阴气而助阳气也。今热盛于表，故加苦以发之。《素问》云：热淫于内，以苦发之故也。

　　葛根龙胆汤疗病四五日不瘥，身体毒热，面赤，兼治阳毒风温。

　　葛根（生者四两，干者二两代） 生姜 升麻 大青 龙胆 桂枝 甘草 麻黄 芍药（各半两）

　　葳蕤（一两） 石膏（一两半）

　　咀，水四升半，下麻黄，煮数沸，去上沫，内诸药，煎二升，去滓。温饮一汤盏，日三夜二。

　　（凡葛根，须用家园味甘多白粉者为佳，若误用味苦野葛多吐，人转增病。）

　　时行热病，六七日未得汗，脉洪大或数，面目赤，身体大热，烦躁狂语欲走，大渴甚。又五六日以上不解，热在胃中，口噤不能言，为坏伤寒，医所不能治。如死人，或精魂已竭，心下才暖，发开其口，灌药下咽即活，兼治阳毒，麦奴丸。

　　麻黄（三分） 釜底煤 黄芩 灶底墨 梁上尘 小麦奴 灶中黄土（各一分） 芒硝 大黄（各半两）

　　细末，蜜丸弹子大，新汲水三合，和一丸研服之。渴者但令冷水足意饮之，须臾当寒竟，汗出便瘥。若日移五尺不汗，根据前法再服一丸。瘥即止，须微利。小麦奴乃小麦未熟时丛中黑麦捻之成黑勃者是也，无，即以小麦炒黑焦，地上出火毒用之亦得。此药须是病患大渴，倍常躁盛，若小渴者强与之为祸耳，强人每服半鸡子大。（亦治温疟。）

　　伤寒，连服发汗汤七八剂，汗不出者，死。如中风法蒸之，使温热之气外迎，无不得汗也，古今用效。薪火烧地，良久去火，扫地以水洒之。取蚕沙、桃柏、荆叶、糠及麦麸皆可。同和铺烧地上，可侧手浓，上铺席，令病患卧席上，温覆之。热月只可夹被覆，其汗立出。后周身至脚心皆汗，乃用温粉扑止，移之上床即愈。无蚕沙即用麸糠之类，铺烧地上亦得。（温粉法，白术、本、白芷各二两，末之，入英粉十二两，和匀用之。无英粉以 粉代之。）

　　伤寒瘥后，有不了了证者，谓至十日或半月二十日，终不惺惺，常昏沉以失精神，言语错谬，或无寒热，有似鬼祟，或朝夕潮热颊赤，或有寒热如疟状，此乃发汗不尽，余毒瓦斯在心胞络间所致也，宜知母麻黄汤。

　　知母（一两半） 麻黄（一两） 芍药 黄芩 甘草 桂枝（各半两）

　　咀，水二升半，煮麻黄数沸，去上沫，内诸药，取一升三合，去滓。每温饮一大盏，半日可相次三服，温覆令微汗。若心烦欲水，当稍与之，令胃中和则愈。未汗尽剂。

　　太阳病，下之后，气上冲，其脉必浮，可根据证发汗，不与汗则成结胸也。凡发汗，脉浮大，虽大便秘，小便少者，可发汗而解也。合汗不汗，诸毛孔闭塞，闷绝而死。

　　卷第二

　　不可发汗证

　　脉浮紧，法当身痛，当以汗解。假令尺中脉迟，为荣气不足，血少故也。（前阳明病脉迟汗出多，微恶寒，宜桂枝汤，不责荣不足，盖尺脉长大而迟也。此若软紧而迟，不可汗，宜小建中汤。）

　　小建中汤桂枝（三分） 生姜（三分） 芍药（一两半） 甘草（半两） 枣（六枚） 饴糖（二合半）

　　咀，水二升半，煮取九合，去滓，方下饴糖，煎令化。每温饮一汤盏，日进二三服。尺尚迟，再作一剂，入人参加半两同煎最良。旧有微溏或呕者，不用饴糖也。兼治伤寒一二日，胸中悸而烦，及汗后身疼，脉沉迟。又治伤寒阳脉涩，阴脉弦，法当腹中急痛，先小建中汤；不瘥，与柴胡汤。

　　（方在和表证中。）

　　庞曰：凡脉紧，病必无汗，唯濡而紧，病必自汗。勿误行桂枝，宜建中汤也。

　　脉濡弱，不可发汗，汗则厥而烦躁，不得眠。

　　诸动气在心腹上下左右，不可发汗。

　　庞曰：诸脉动数微弱，不可发汗。（以上并宜建中汤。若烦躁者，宜竹叶汤。）

　　竹叶汤治虚烦，病似伤寒，身亦热而烦躁，头不痛，身不疼，脉不数者。兼治中 ，渴吐逆而脉滑数者，及伤寒解后，虚羸少气，气逆欲吐者，并宜服之。

　　淡竹叶（半把） 石膏（四两） 半夏（三分） 人参（半两） 甘草（半两） 麦门冬（二两）

　　粳米（一合，淘过）

　　细锉，以水五升，煎二升半，米熟去滓。温饮一盏，日进三服，夜二服。呕者，加生姜一两半，不呕不用。

　　虚烦或呕吐，脉弦细芤迟，手足微寒，胸满者，橘皮汤主之，兼治暴烦下利。（方在太阴证中。）

　　四逆不可发汗，发汗则声嘶，舌萎不得前，言乱睛眩者，命将难全。

　　咽中闭塞，不可发汗，发汗则吐。血气微绝，手足不能自温者，干姜甘草汤主之。（方在太阴证中。）

　　淋家，不可发汗，发汗必便血。

　　疮家，虽身痛，不可发汗，汗出则 。（以痈疮家脓血过多。）

　　动气在右，不可发汗，汗出则衄而渴，心苦烦，饮则吐水。（动者，谓心腹中虚气动，若误汗有此证，先宜五苓散三服，方在可水证中。次服竹叶汤，方在前。）

　　动气在左，不可发汗，发汗则头眩，汗出则筋惕肉 ，此为逆，难治。（但先服防风白术散，次服建中汤，方在前。）防风白术散防风（一两） 牡蛎粉（半两） 白术（三分）

　　细末，温米饮调下二钱，日二三服，汗出续与建中汤。

　　动气在上，不可发汗，发汗则气上冲，正在心端，李根汤主之。

　　半夏（半两） 桂枝 当归 芍药 黄芩 甘草 人参（各一分） 茯苓（三分）

　　粗末，每五钱水二盏，姜三片，甘李根白皮一团，如鸡子黄大，煎八分，通口，日三五服。

　　动气在下，不可发汗，发汗则心中大烦，骨节苦痛，目运恶寒，食则反吐，谷不得前，先服大橘皮汤；得吐止，后服建中汤。大橘皮汤（亦主手足冷呕哕。）

　　橘皮（一两半） 生姜（二两） 枣（二十四个） 甘草（半两） 人参（一分） 竹茹（半两）

　　咀，水三升，煎一升半，去滓。温服一盏，食顷再服。不当汗而强汗之，则津液枯槁而死。

　　卷第二

　　四逆证

　　四逆汤治病发热头痛，脉反沉，若不瘥，身体疼痛者；脉浮迟，表热里寒，下利清谷者；汗出热不去，内拘急，支节疼，四逆者；下利厥逆，恶寒者；下利腹胀满，身疼脉浮者。

　　先用四逆温里，得利止，乃可随证用药攻表也。

　　甘草（一两） 附子（半个） 干姜（三分）

　　咀，以水一升半，煮取六合，去滓，温分作二服。

　　手足厥，脉微欲绝者，当归四逆汤主之。

　　当归 桂枝 芍药 细辛（各一两半） 枣（三十六个） 甘草 木通（各一两）

　　咀，以水四升半，煮二升二合，去滓，每温一盏服。

　　卷第二

　　和表证

　　伤寒表不解，心下有水气，干呕，发热而咳，或渴，或利，或噎，或小便难、腹满而喘者，小青龙汤主之。

　　麻黄 芍药 细辛 干姜 甘草 桂枝（各一两半） 半夏（三分） 五味子（半两）

　　咀，以水六升，先煮麻黄数沸，去上沫，内诸药，煮一升，去滓，每温服一盏。若渴者，去半夏，加栝蒌根一两半；若微利，去麻黄，加荛花一鸡子大，炒赤；若噎者，去麻黄，加附子一枚，炮；小便不利、小腹满者，去麻黄，加赤茯苓二两；若喘，去麻黄，加杏仁一两一分。无荛花，以桃花一鸭子大，不炒代之。

　　太阳病，得之八九日，如疟状，发热恶寒，热多寒少，其人不呕，清便欲自可，一日二三度发。

　　脉微缓者，为欲愈也；脉微而恶寒，此阴阳俱虚，不可更发汗吐下也；面色反有热色者，未解也，以其不能得小汗出，其身必痒，宜桂枝麻黄各半汤。

　　桂枝汤末 麻黄汤末（各三分）

　　以水一升半，枣三个，生姜三片，煎减半，去滓，温饮一盏。未有小汗，再服之。

　　服桂枝汤，大汗出，脉洪，证候不改者，服桂枝汤，如前法；若形似疟状，日再发者，宜桂枝二麻黄一汤。

　　桂枝汤末（一两） 麻黄汤末（半两）

　　以水一升半，姜三片，枣三个，煎减半，去滓，温饮一盏。未有小汗，再服之。

　　服桂枝汤，大汗出后，大烦渴，脉洪大者，白虎汤加人参主之。（方在厥阴证中。）

　　庞曰：伤寒，已得汗，身和脉弦细，谵语妄见，此为津液不和，与小柴胡去人参加桂枝汤服之，津液和自愈；未瘥，与调胃承气汤下之。

　　伤寒六七日，发热，微恶寒，肢节烦疼，微呕，心下支结，外证未去，柴胡桂枝汤主之，兼治寒疝腹痛。

　　柴胡（一两） 桂枝 黄芩 人参（各半两） 半夏（四钱一字） 芍药（半两） 甘草（一钱一字） 大枣（九枚） 生姜（半两）

　　咀，以水三升半，煮取一升七合半，去滓，温饮一盏。

　　小柴胡汤 治伤寒五六日，中风，往来寒热，胸胁满，嘿嘿不欲食，心烦喜呕，或胸中烦而不呕，或渴，或腹中痛，或胁下痞硬，或心下悸、小便不利，或不渴、身微热，或咳者。

　　柴胡（二两） 甘草 黄芩 人参（各三分） 半夏（六钱一字） 生姜（三分） 大枣（三枚）

