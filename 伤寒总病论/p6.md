<!-- { "loadSidebar": true } -->
　　咽中闭塞，不可下。

　　庞曰：诸脉濡弱微虚细相搏，俱不可下。

　　诸四逆，不可下，虚家亦然。

　　庞曰：若下证悉具而见四逆者，是失下后气血不通使然，但手足微厥，掌心常温，时复指稍温便下之，不可拘忌也。

　　伤寒呕多，虽有阳明证，不可攻也。

　　庞曰：凡下证，小便不利或尚少，未可攻之也。

　　不当下而强下之，令病患肠胃洞泄不禁而死。

　　卷第二

　　可水不可水证

　　庞曰：凡病非大渴，不可与冷水。若小渴口咽干，小小呷滋润之；若大渴烦躁甚，能饮一斗者与五升，能饮一升者与半升，若乃不与，则干燥无由作汗，烦喘而死者多矣，但勿令足意饮也；若大汗将来，躁渴甚者，但足意饮之勿疑。常人见因渴饮水而得汗，见小渴遂强与之致停饮，心下满结喘而死者亦多矣。其有热脉数，尚可作汗而解者，出于天幸也。

　　五苓散 治病患水药入口则吐，或渴而呕者，或汗后脉尚浮而烦渴者，或下利渴而小便不利者，或因渴停水心下，短息者，难治。呕而小便不利者，皆主之。

　　猪苓 白术 茯苓 桂枝 泽泻（各半两）

　　细末，白饮调下二钱，日三服，数饮暖水，汗出效。

　　阳明病，小便数者，大便即坚，不更衣十日无所苦。欲得水，但与之，当以法救；渴者，五苓散主之。

　　霍乱，头痛发热，身体疼，热多欲饮水，五苓散主之。若得病无热，但狂言烦躁不安，精采不与人相当，勿以火导之，但以猪苓散方寸匕服之。当逼饮新汲井水一升，即令指刺喉中吐去之，病随手愈。若不能吐者，勿强与水，水停则结心下也，当以药吐之，不尔，更致危病。若当吐不吐时，以猪苓散吐之，其死迨速矣，亦可针之尤佳。夫饮膈实难治，此皆三死一生也。太阳病，发汗后，大汗出，胃中干，躁烦不得眠，其人欲饮水者，但与之，当稍稍饮之，令胃和则愈。

　　卷第二

　　可吐不可吐证

　　庞曰：胸膈痞闷，痰壅塞碍，脉得浮或滑，并宜瓜蒂散吐之。（方在厥阴证中。）产后六七日内下泻，诸药不效，得此脉与吐之，泻立止。

　　下利日数十行，其脉反迟，寸口微滑，吐之则止。

　　庞曰：虚家当吐而不敢吐之，宜以枳实散压气毒痰水，过日毒入胃，乃可微下之也。

　　诸四逆脉微弱虚细，或弦迟，虽中满闷，不可吐，宜橘皮汤、枳实散之类。（橘皮汤在和表证中，枳实散在叙论中。）

　　不可吐而强吐之，气筑心即死矣。

　　卷第二

　　可灸不可灸证

　　烧针令其汗，针处被寒，核起而赤者，必发贲豚，气从少腹上撞者，灸其核上一壮，与桂枝加桂汤。（桂枝汤内加桂枝足成一两一分，如前法煎之。）

　　少阴病，其人吐利，手足不逆，反发热，不死，灸少阴七壮。

　　下利，手足厥无脉，灸之不暖，反微喘者死。

　　伤寒脉促，手足厥逆，可灸之。

　　合灸不灸，令病患冷结，久而弥固，气冲心而死。微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。

　　脉浮，当以汗解，而反灸之，邪无从去，因火而盛，病从腰以下，必当重而痹，此为火逆。若欲自解，当先烦，烦乃有汗，随汗而解。何以知之？脉浮，故以知汗出而解。

　　脉浮热甚而灸之，此为实。实以虚治，因火而动，咽燥必唾血。

　　不当灸而误灸，令火邪入腹，干错五脏，重加烦而死。

　　卷第二

　　可火不可火证

　　下利，谷道中痛，当以熬盐末熨之，或炒枳实末温熨，二味相兼益佳。若脐下冷结，不可便熨，冷气攻心腹必死。须先用药温之，久而可熨。凡脐下冷结成关阴，大小便不通，服药虽多，不见效，以炒盐熨脐下，须臾即通。然关阴已，服巴豆、甘遂、大黄、轻粉之类太多，即暴通利而损人，尤宜详之也。

　　卷第二

　　可温证

　　大法冬宜温热药。

　　少阴病，其人饮食入则吐，心中温温欲吐，复不能吐，始得之，手足寒，脉弦迟。若膈上有寒饮干呕者，不可吐，宜四逆汤温之。（方在四逆证中。）

　　下利，其脉浮大，此为虚，以强下之故也。设脉浮大，因尔腹鸣，宜当归四逆汤温之。（方在四逆证中。）

　　卷第二

　　火邪证

　　（医以火卧床下，或周身用火迫劫汗，或熨、或误灸，皆属火邪也。）

　　伤寒脉浮，医以火迫劫之，亡阳，惊或狂，起卧不安者，宜桂枝去芍药加蜀漆牡蛎龙骨救逆汤。

　　桂枝（一两半） 蜀漆（一两半） 甘草（一两） 龙骨（二两） 牡蛎（二两半） 生姜（一两半） 大枣（六枚）

　　以水六升，先煮蜀漆减一升，内诸药，煮取二升，去滓，温服一盏。无蜀漆以恒山代之。火劫后脉浮，当汗出而愈。

　　火邪下之，因烧针烦躁者，桂枝甘草汤主之。

　　桂枝（半两） 甘草 牡蛎 龙骨（各一两）

　　以水二升，煮一升，去滓，温取一盏，可代救逆汤使之。

　　庞曰：灸及烧针后，证似火劫者，并宜火劫治之。烦躁惊及狂，用六石风引汤尤良，柴胡加龙骨牡蛎汤亦通用。

　　病患因火劫，至十五六日，身黄下利，狂欲走。师脉之，言当下清血如豚肝乃愈，后如师言。

　　何以知之？师曰：寸口脉阳浮而阴濡弱，阳浮为风，濡弱为虚，浮虚受风少血，发热恶寒，洒淅项强头眩。医以火熏郁令汗出，恶寒遂甚，客热因火而发，怫郁蒸于肌肤，自为黄，小便微难，短气，鼻中出血。而复下之，胃无津液，利遂不止，热瘀在膀胱，蓄结成积，状如豚肝。当下不下，心乱迷愦，狂走赴水，必不能自制。蓄血若去，目明心了，此皆医所为，轻者得愈，极者不治。

　　卷第三

　　结胸证

　　病发于阳而反下之，热入内作结胸。其病心下坚满，按之如石，硬而痛，项强如柔 状，其脉寸口浮，关上尺中皆沉，或沉紧，名曰结胸也。下之则和，宜大陷胸汤。（今作煮散煎之。）

　　大黄（一两半） 芒硝（一两八钱半） 甘遂（末，一字）

　　异末，先以水一升半，煎大黄半升，绞去大黄滓，下硝末，更煮一二沸，内甘遂末，和匀，温分二服。一服快利，止后服。如作煮散，即先以水一盏，煎大黄末四钱匕，至八分，下硝末二钱匕，候化匀，下甘遂末半钱匕，沸匀，温服之。移时未利，再煎一服，快利为度。

　　脏结如结胸状，饮食如故，时时下利，寸口脉浮，关上脉小细沉紧，名曰脏结，舌上白苔生者，难治。脏结无阳证，不往来寒热，其人反静，舌上苔滑，不可攻也。

　　结胸证，其脉尺寸浮大者，不可下，下之则死。（复宜发汗也。）

　　结胸证悉具，烦躁甚者死。

　　太阳病，脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒，表未解也。医反下之，动数变迟，膈内拒痛，胃中空虚，宿热动膈，短气烦躁，心下懊 ，阳气内陷，心下固硬，则为结胸，大陷胸汤主之。若不结胸，但头汗出，余处无汗，剂颈而还，小便不利，身必发黄也。

　　结胸无大热者，此为水结在胸胁也，但头微汗出者，宜大陷胸汤。

　　太阳病，重发汗而复下之，不大便五六日，舌燥而渴，日晡则少有潮热，从心下至小腹满而痛不可近者，宜大陷胸汤。

　　虚弱家不耐大陷胸汤，即以大陷胸丸下之。

　　结胸者，项亦强，如柔 状，下之则和，宜大陷胸丸。

　　大黄（四两） 葶苈子（一两半） 朴硝（一两八钱） 杏仁（二合）

　　杵二味，内杏仁、朴硝，合研如脂，丸如弹子大，抄甘遂末一钱，白蜜二合，水二升，煮取一升，温顿服之。一宿乃下，不下更服。

　　小结胸，正在心下，按之则痛，脉浮滑者，宜小陷胸汤。

　　半夏（六钱半） 黄连（一分） 栝蒌（一枚，用四钱）

　　咀，水三升，煮栝蒌至二升，下诸药，煮取一升，去滓。温温服一盏，食顷再服，一日尽剂，微解下黄涎即愈。

　　太阳病下之，脉促者不结胸，此为欲解也；脉浮者必结胸；脉紧者必咽痛；脉弦者必两胁拘急；脉细数者头痛未止；脉沉紧者必欲呕；脉沉滑者协热而利；脉浮滑者必下血。

　　寒实结胸，无热证者，与三物白散方。（小陷胸者非也。）

　　桔梗（三分） 巴豆（一分） 贝母（三分）

　　细末，内巴豆研匀，白饮调下一钱，羸人减之。病在膈上必吐，在膈下必利。未利啜热粥投之；利过不止，饮冷粥止之。

　　庞曰：近世治结胸，多行针头丸，用硫黄，阳起石者，若病热毒甚者，必死，唯治冷结寒实耳。

　　卷第三

　　心下痞证

　　病发于阴而反下之，为痞。（发热恶寒，为发于阳，误下则为结胸；无热恶寒，为发于阴，误下则为痞气。）

　　伤寒下之后，若发热汗出者，为欲解；若心下满而硬痛者，此为结胸也；但满而不痛，此为痞气，宜半夏泻心汤。

　　甘草 黄芩 干姜 人参（各一两半） 黄连（半两） 大枣（六枚） 半夏（一两一分）

　　咀，水六升，煮取三升，去滓，再煎一升半，温温饮一盏，日三夜二。（设下后津液入里，胃虚上逆，寒结在心下，故宜辛甘发散。半夏下气，苦能去湿，兼通心气；又甘草力大，故干姜黄连不能相恶也。）

　　心下痞，按之濡，其脉关上浮者，宜大黄黄连泻心汤。

　　大黄（一两） 黄连 黄芩（各半两）

　　咀，以虾眼沸汤一升渍之，须臾绞去滓，温温分四服，得利止后服。（寒湿迫心气不行，欲作热也。）

　　心下痞闷，而复恶寒汗出者，大黄黄连泻心汤内加附子主之。

　　附子（一枚，炮去皮尖，四破，以水三合，煎一合。去附子，以附子汁内汤中，和匀服之。）

　　与泻心汤而痞不解，其人渴而口干燥，小便不利者，五苓散主之。（方在可水证中。）

　　伤寒汗出，解之后，胃中不和，心下痞硬，干噫食臭，胁下有水气，腹中雷鸣，下利，宜生姜泻心汤。

　　生姜（二两） 人参 甘草 黄芩（各一两半） 半夏（一两一分） 大枣（六枚） 黄连 干姜（各半两）

　　咀，水五升，煮取三升，去滓，再煎取一升半，温作四服。（胃中不和，为少阳木气所制，故用二姜之辛味。）

