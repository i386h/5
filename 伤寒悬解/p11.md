<!-- { "loadSidebar": true } -->
　　风家表解而不了了者十二日愈素问热论七日巨阳病衰头痛少愈八日阳明病衰身热少愈九日少阳病衰耳聋微闻十日太阴病衰腹减如故则思饮食十一日少阴病衰渴止不满舌干已而嚏十二日厥阴病衰囊纵少腹微下大气皆去病已愈矣中风表解自当即愈设不了了则余热未尽俟至十二日经邪尽解无不愈矣风寒与温热之病里气不同而其经脉之络属伤受之日期无有不同也

　　卷三　太阳经上编（五十三章）

　　传经四（太阳五十一）

　　伤寒二三日阳明少阳证不见者为不传也伤寒一日太阳二日阳明三日少阳此定法也二日三日无不传阳明少阳之理若阳明少阳之里证不见者是但传三阳之经而不传阳明之腑也 阳明病皆腑病非经病故曰阳明之为病胃家实也胃家一实则病邪归腑终始不迁虽未尝不传三阴之经而不复入三阴之脏所谓阳明中土万物所归无所复传以其阳尽而阴退也至于葛根汤证则腑病之连经而胃热之未实者即其桂枝麻黄二证亦阳明之经病未成阳实之腑病者也二三日中不见阳明胃家实证此为不传阳明之腑也少阳病小柴胡证皆脏腑病之连经亦非但是经病缘脏腑经络表里郁迫故柴胡诸证久而不罢有至八九日以及十三日且有过经十余日者若不连脏腑但在经络则三日少阳四日已见太阴经病证五日已见少阴经病证六日经尽而汗解何得少阳一经之证如此久远而不退乎即其麻黄一证亦少阳之经病未成内连脏腑之证者也二三日中不见少阳柴胡证此亦为不传阳明之腑也

　　卷三　太阳经上编（五十三章）

　　传经五（太阳五十二）

　　伤寒一日太阳受之脉若静者为不传颇欲吐若烦躁脉急数者为传也浮紧之脉断不能静设脉若安静者为不内传若经邪郁迫阳明少阳之经胃气上逆颇欲作吐与夫烦躁不宁脉候急数者是其表邪束迫之重与经气郁遏之极此为必将内传也 太阳经病里气和平阳不偏盛则不内传于腑阴不偏盛则不内传于脏伤寒一日太阳受之脉若安静者为不传谓不传于脏腑非谓不传于六经也程氏以为温病传经伤寒不传经果不传经是伤寒一日病在太阳若脉候安静则一日而汗解也既是伤寒安有一日即解之理若不经汗解六经部次相连安有太阳既病但在此经绝不挨经而内传者乎其谓数日仍在太阳数日方过阳明支离不通矣又言或从太阳而阳明或从太阳而少阳阳明在太阳少阳之间既过阳明而传少阳阳明何以不病若不过阳明何由而及少阳后世庸妄旧有直中阴经之说未知三阳在表何由超越三阳而内及阴经也此皆下愚之胡谈不足深辨也

　　卷三　太阳经上编（五十三章）

　　太阳解期（太阳五十三）

　　太阳病欲解时从巳至未上巳午未太阳得令之时故解于此

　　卷四　太阳经中篇（五十六章）

　　太阳坏病

　　太阳风寒有正治之法桂枝麻黄是也阳偏盛者恐异日之入阳明则有大青龙白虎汤早清其燥热阴偏胜者恐异日之入三阴则有小青龙五苓散预去其湿寒处治不瘥病在太阳一经自当应药而解不成坏病医不知此实其实而虚其虚若汗若吐若下若温针补泻异施遂成坏病非复太阳本色矣坏病者即后日之阳明与三阴也阳盛而泄其阴则入阳明阴盛而亡其阳则入三阴桂枝麻黄之证变为亢阳孤阴是以曰坏至于阳明俟其腑热内实一下而愈犹为逆中之顺然而腑邪伤阴失于急下亦伏死机则顺中之逆正自不少若夫三阴阴盛阳负动惧危亡则逆居强半而顺不十且仲景于是有救逆之法随证处治转逆为从元通微妙良工苦心矣

　　卷四　太阳经中篇（五十六章）

　　太阳坏病提纲一（太阳五十四）

　　桂枝麻黄太阳风寒主方也若至三日之久正将入阳明太阴之期业经汗下温针而病仍不解则事当大坏未必犹在太阳即太阳未罢而亦未必尚属太阳桂麻之证是宜审观脉证另立新法故总立坏病之纲详开救逆之门也太阳病三日已发汗若吐若下若温针仍不解者此为坏病桂枝不中与也观其脉证知犯何逆随证治之太阳病治之得法当解于本经不至入腑传脏而成坏病若至三日之久已经发汗吐下温针诸治而病不解则不在太阳定缘误治入别经而成坏病当观其脉证知其所犯何逆随证治之曰坏病者非太阳之本病故也

　　卷四　太阳经中篇（五十六章）

　　坏病提纲二（太阳五十五）

　　本发汗而复下之此为逆也若先发汗治不为逆先本下之而复汗之为逆若先下之治不为逆申明上章逆字之义风寒外闭宜辛温发散而不宜下燥热内结宜苦寒攻下而不宜汗若表邪未解里邪复盛则宜先汗而后下若里邪急迫表邪轻微则宜先下而后汗错则成逆矣若治法得宜先后不失不为逆也

　　卷四　太阳经中篇（五十六章）

　　太阳坏病入阳明去路（十五章）

　　阳明从燥金化气阳旺之人表郁则燥动然不经误治津液未耗燥气之作何至遽盛及其汗下温针伤津亡液燥气大发经腑合邪乃成下证虽不如三阴之险然阴亏阳亢亦伏危机未可率然也

　　卷四　太阳经中篇（五十六章）

　　太阳坏病入阳明桂枝证一（太阳五十六）

　　太阳病先发汗不解而复下之脉浮者不愈浮为在外而反下之故令不愈今脉浮故知在外当须解外则愈桂枝汤主之（方在太阳五）

　　太阳病先发汗不解而复下之设内有腑热则下之当愈若使脉浮则表邪未解必不能愈以浮为邪在表遗其外邪而反下之故令不愈当须解外则愈宜主桂枝也 此太阳表证未罢而内有腑证固当下也然必外解而后可下若发汗未解而遽下之设脉犹见浮则外必不愈故仍以桂枝解外

　　卷四　太阳经中篇（五十六章）

　　发汗亡津证二（太阳五十七）

　　大下之后复发汗小便不利者亡津液故也勿治之得小便利必自愈膀胱者州都之官津液藏焉气化则能出矣土湿金郁气不化水土湿木郁不能行水皆令小便不利小青龙五苓散证之小便不利悉缘土湿而水停则小便之不利必因湿旺若汗下之后而见小便之不利是津液亡泄燥而非湿也然别无热渴之证则其燥未甚勿用治之俟其津液续复得小便一切必自愈也汗下之后小便不利阳虚之人则阳亡而病湿阴虚之人则阴亡而伤燥此不见阳亡湿动之证故知是亡津伤燥也此亦人参白虎证而燥热未作则病势最轻故不须治之

　　卷四　太阳经中篇（五十六章）

　　麻杏甘石证三（太阳五十八）

　　发汗后不可更行桂枝汤若汗出而喘无大热者可与麻黄杏仁甘草石膏汤主之汗后表寒未解郁其肺气热蒸皮毛窍开而不能透泄故汗出而喘表得汗泄故外无大热麻黄发表杏仁降逆石膏清金甘草培土则表里俱解矣此亦大青龙证之轻者以在汗后故不用青龙汗后不可行桂枝亦大概言之他如发汗已解半日许复烦可更发汗宜桂枝汤未尝必禁桂枝也

　　卷四　太阳经中篇（五十六章）

　　麻黄杏仁甘草石膏汤（十七）

　　麻黄（四两） 杏仁（三十枚） 甘草（二两炙） 石膏（半斤碎绵裹）

　　上四味以水七升先煮麻黄减二升去上沫内诸药煮取二升去滓温服一升

　　卷四　太阳经中篇（五十六章）

　　汗后作喘证四（太阳五十九）

　　发汗后饮水多者必喘以水灌之亦喘推原上章喘字之义汗出亡津液燥渴饮水饮水太多而汗后阳虚不能消散水停则肺气壅遏故必喘以水灌之皮毛外闭肺气郁阻故亦喘也

　　卷四　太阳经中篇（五十六章）

　　麻杏甘石证五（太阳六十）

　　下后不可更行桂枝汤若汗出而喘无大热者可与麻黄杏仁甘草石膏主之下后表寒未解郁其肺气肺郁生热蒸发皮毛而不能透泄故汗出而喘表寒里热宜麻杏甘石双解之可也下后不可行桂枝亦大概言之他如伤寒医下之续得下利清谷章救表宜桂枝汤又伤寒大下后复汗心下痞章解表宜桂枝汤太阳病先发汗不解而复下之脉浮者不愈章当须解外则愈桂枝汤主之未尝必禁桂枝也

　　卷四　太阳经中篇（五十六章）

　　人参白虎证六（太阳六十一）

　　服桂枝汤大汗出后大烦渴不解脉洪大者白虎加人参汤主之（方在太阳三十九）

　　服桂枝汤后汗出表解而津液亡泄里热则增是宜白虎清里而大汗之后大作烦渴而脉又洪大是亡津而气亦泄也津由气化灵枢决气上焦开发宣五谷味薰肤充身泽毛若雾露之溉是为气此当益气以生津故加人参素问谈热论脉燥疾不为汗衰者死以精气消亡无以渗灌其枯燥也白虎而加人参使清气降洒化而为露滋润枯涸涤洗烦躁莫善于此矣

　　卷四　太阳经中篇（五十六章）

　　人参白虎证七（太阳六十二）

　　伤寒若吐若下后七八日不解热结在里表里俱热时时恶风大渴舌上干燥而烦欲饮水数升者白虎加人参汤主之（方在太阳三十九）

　　吐下之后气夺津伤七八日不解燥热内盛而自里达表表里俱热热蒸窍泄时时恶风舌上干燥而心内焦烦欲饮水数升之多主以人参白虎清金而泄热化气而生津也

　　卷四　太阳经中篇（五十六章）

　　表里俱虚证八（太阳六十三）

　　太阳病先下之而不愈因复发汗以此表里俱虚其人因致冒冒家汗出则自愈所以然者汗出表和故也得里未和然后下之太阳病先下之而不愈伤其阴液因复发汗伤其阳津表阳里阴以此俱虚表阳虚则阴气外束里阴虚则阳气内郁阳气内郁而不外达其人因致昏冒冒家汗出则自愈所以然者汗出则卫气外达经脉和畅阴退而阳宣也表和之后得里未和然后下之

　　卷四　太阳经中篇（五十六章）

　　调胃承气证九（太阳六十四）

　　发汗后恶寒者虚故也不恶寒反恶热者实也当和胃气与调胃承气汤（方在阳明二十）

　　阳虚之人汗则亡阳阴虚之人汗则亡阴汗后恶寒者气泄而阳虚故也故防入少阴不恶寒反恶热者津伤而阳实故也是已入阳明将成大承气证宜早以调胃承气和其胃气预夺其实也

　　卷四　太阳经中篇（五十六章）

　　阴阳俱虚证十（太阳六十五）

　　太阳病中风以火劫发汗邪风被火热血气流溢失其常度两阳相薰灼其身发黄阳盛则欲衄阴虚则小便难阴阳俱虚竭身体则枯燥但头汗出剂颈而还腹满微喘口干咽烂或不大便久则谵语甚者至哕手足躁扰捻衣摸床小便利者其人可治太阳中风以火劫发汗邪风一被火热血气流溢而失其常度外劫之火与内郁之阳两相薰灼其身发黄上之阳盛则欲衄下之阴虚则小便难阴液阳津俱至虚竭身体则枯燥不润阳气上燔但头汗出际颈而还里气 郁而为胀满肺气壅阻而为微喘火炎于上口干而咽烂其时或不大便久则卫郁莫泄浊气薰心而为谵语甚者胃气冲逆而为呕哕或手足躁扰捻衣摸床凡此诸证总以表里壅遏热无泄路故郁闷懊 烦乱如是宜以辛凉之药双泄表里若小便利者是阴气未绝其人可治也 此证湿热郁蒸宜以麻黄石膏泄其表热大黄芒硝泄其里热半夏生姜降其逆猪苓滑石渗其湿表里双清则神气慧爽矣

