<!-- { "loadSidebar": true } -->
　　脉气流行应乎漏刻呼吸有数动静无差是为平脉一有病作而浮沉迟数大小滑涩诸变生焉乖常失度偏而不和始于毫厘之参差成于度量之悬隔仲景脉法自微而着由始及终精粗悉具洪纤毕陈可谓法全而意备矣而其变化纷纭绝态殊状总不出此一章中盖下穷其委而此约其要也问曰脉有三部阴阳相乘营卫气血在人体躬呼吸出入上下于中因息游布津液流通随时动作效象形容春弦秋浮冬沉夏洪察色观脉大小不同一时之间变无常经尺寸参差或短或长上下乖错或存或亡病辄改移进退低昂心迷意惑动失纪纲愿为具陈令得分明脉有三部寸关尺也阴阳相乘阴盛则乘阳位阳盛则乘阴位也呼吸出入上下于中呼出为上吸入为下也因息游布津液流通脉因气息之呼吸而游布于周身脉行则津液流通于上下也随时动作效象形容脉随四时动作各有其效象而形容之春弦秋浮冬沉夏洪正形其四时之象也察色观脉大小不同察其色而观其脉脉有大小之不同也一时之间变无常经脉变之速无一定也尺寸参差或短或长之不同上下乖错或存或亡之各异病辄随之改易进退低昂于此生焉此中心迷意惑动失纪纲愿为具陈其意令得分明也师曰子之所问道之根源脉有三部尺寸及关营卫流行不失铢分出入升降漏刻周旋水下百刻一周循环当复寸口虚实见焉变化相乘阴阳相干风则浮虚寒则牢坚沉潜水蓄支饮急弦动则为痛数则热烦设有不应知变所缘三部不同病各异端太过可怪不及亦然邪不空见中必有奸当察表里三部别焉知其所舍消息诊看料度脏腑独见若神为子条记传与贤人子之所问乃医道之根源脉有三部尺寸及关也营卫之流行有一定之度数无铢两分寸之差其出入升降应乎漏刻以为周旋漏水下百刻乃日之一周一日之中自寅至丑脉气循环五十周共计八百一十丈明日寅时初刻复出于寸口谓之一大周脉之虚实大小俱见于此其间变化之相乘阴阳之相干可得而言也如中风则脉浮虚伤寒则脉紧牢蓄水则脉沉潜支饮则脉弦急脉动则为痛脉数则为热烦此一定之理也设有不应知其变易之所由缘必有其故也三部之脉各有所主其为病不同脉之太过固可怪脉之不及亦复然凡脉邪无空见之理一见脉邪中必有奸审察内外表里之异上下三焦之别知其病所舍止在于何处当消息而诊看之即气之度数而料度脏腑之虚实独见之明若神为子条记其详传与后之贤人此提脉法之纲以下各章申明此义所谓条条记录者也

　　卷一　脉法上编

　　脉法二

　　师曰呼吸者脉之头也初持脉来疾去迟此出疾入迟名曰内虚外实也初持脉来迟去疾此出迟入疾名曰内实外虚也脉之流行气鼓之也一息脉六动气行六寸人之经络六阳六阴以及任督两跷计长一十六丈二尺平人一日一夜一万三千五百息一日百刻二百七十息漏水下二刻脉行十六丈二尺是为一周一万三千五百息水下百刻脉行五十周共计八百一十丈一日之度毕矣（义详灵枢脉度营气五十营诸篇）故呼吸者脉之头也（头犹纲领之谓）医以平人之呼吸准疾人之迟数则阴阳虚实见焉如初持脉来疾而去迟来者出也去者入也此出疾而入迟也出者出于外也即其出以知其外入者入于内也即其入以知其内其出疾而入迟故名曰内虚外实也初持脉来迟去疾此出迟而入疾故名曰内实外虚也（此明首章呼吸出入之义）

　　卷一　脉法上编

　　脉法三

　　寸口脉浮为在表沉为在里数为在腑迟为在脏假令脉迟此为在脏也表为阳里为阴故表脉浮而里脉沉腑为阳脏为阴故腑脉数而脏脉迟浮数沉迟阴阳自然之性也（此审察表里料度脏腑之义）

　　卷一　脉法上编

　　脉法四

　　寸口脉浮而紧浮则为风紧则为寒风则伤卫寒则伤营营卫俱伤骨节烦疼当发其汗也寸口脉浮而紧病在表也浮则为中风紧则为伤寒以风性浮而寒性紧所谓风则浮虚寒则牢坚也中风则伤卫气伤寒则伤营血营卫俱伤而骨节烦痛当发汗以解风寒此桂麻各半之证也（此明审察表里之义）

　　卷一　脉法上编

　　脉法五

　　脉浮而大心下反硬有热属脏者攻之不令发汗属腑者不令溲数溲数则大便硬汗多则热愈汗少则便难脉迟尚未可攻脉浮而大是太阳阳明之脉也若心下反硬则有阳明之腑邪也盖少阳之经自胃口而行两胁少阳经气侵逼阳明之腑腑气壅遏逆而上行碍少阳下行之路经腑郁迫结于胸胁故心下痞硬若腑热伤及脏阴则攻之不令发汗若但是腑热则攻不必急而不令其溲数溲数则其津液亡而大便硬汗多则营消而热愈增汗少则腑热郁而大便难是以不令汗尿而用攻下第攻亦有时脏宜急攻（阳明少阴急下三证以缓攻之则腑热伤及脏阴不可救矣）腑宜缓攻而一见脉迟则内热未实尚未可攻也（此明料度脏腑之义）

　　卷一　脉法上编

　　脉法六

　　师曰脉肥人责浮瘦人责沉肥人当沉今反浮瘦人当浮今反沉故责之肥人肌肉丰浓故脉气沉深瘦人肌肉减薄故脉气浮浅沉者浮而浮者沉是谓反常反常则病故责之

　　卷一　脉法上编

　　脉法七

　　趺阳脉紧而浮浮为气紧为寒浮为腹满紧为绞痛浮紧相搏肠鸣而转转即气动膈气乃下少阴脉不出其阴肿大而虚也趺阳足阳明脉动冲阳气冲人迎大迎冲阳在足趺上故谓之趺阳趺阳脉紧而浮浮为气逆紧为气寒以土位居中在于浮沉之间气不应浮浮则为胃气之逆土性和缓脉不应紧紧则为胃气之寒胃主降浊胃逆脉浮则胃气壅塞浊气不降是以腹满胃主受盛胃寒脉紧则胃气逼窄木邪迫侵故为绞痛浮紧相合肠鸣而转转则气滞行动膈间痞塞之气乃下及其寒邪冲突后注魄门而为泄利则满痛稍减顷而寒凝气滞痛满又作此因于肾阳之虚也若少阴脉出则肾阳续复少阴脉不出则肾阳澌灭其阴器必肿大而虚也缘水寒木郁陷而不升故阴器肿大（肝主筋前筋者诸筋之宗也足少阴脉动太溪阴谷太溪在内踝后阴谷在膝后 中内侧）

　　卷一　脉法上编

　　脉法八

　　少阴脉不至肾气微少精血奔气促迫上于胸膈宗气反聚血结心下阳气退下热归阴股与阴相动令身不仁此为尸厥当刺期门巨阙少阴肾脉不至则肾气微弱而少精血肾中阴气逆奔促逼清道上于胸膈胸中宗气为肾阴所迫反聚而不散气聚则血凝故血结心下血结而遏其清阳不得上奉故阳气退下肝气不达郁而生热归于阴股与下之阴气两相郁动令身不仁身之所以灵觉者以清阳之升发也今结血迷心清阳沦陷故身无知觉而不仁也此为尸厥（史扁鹊传虢太子病尺厥即此）当刺厥阴之期门任脉之巨阙下泄阴股之郁热上通心下之结血令其清阳上达神气通畅则明白如初矣

　　卷一　脉法上编

　　脉法九

　　趺阳脉微而紧紧则为寒微则为虚微紧相搏则为短气少阴脉弱而涩弱者微烦涩者厥逆趺阳脉微而紧紧则为胃气之寒微则为胃气之虚微紧相合虚而且寒浊阴凝塞清气不升则为短气胃气虚寒肾阳必败少阴脉弱而涩弱则血虚而微烦涩则血寒而厥逆也

　　卷一　脉法上编

　　脉法十

　　趺阳脉不出脾不上下体冷肤硬趺阳脉不出胃气虚败则脾不营运中脘滞塞不能上下升降故身冷肤硬以阳虚不能外达无以温分肉而柔肌肤也

　　卷一　脉法上编

　　脉法十一

　　趺阳脉滑而紧滑者胃气实紧者脾气强持实击强痛还自伤以手把刃坐作疮也趺阳脉滑而紧滑者胃气之实紧者脾气之强一实一强两者不和必至相击持胃气之实击脾气之强强不受击则痛还自伤譬之以手抱刃自伤坐作金疮也（此阴阳相干之义乃太过不及之可怪者）

　　卷一　脉法上编

　　脉法十二

　　趺阳脉沉而数沉为实数消谷紧者病难治趺阳脉沉而数沉为内实数则消谷是胃阳之盛者也设使兼紧者则病为难治矣紧者阳为邪郁而不达也（风寒外束甲木郁迫故见紧象）

　　卷一　脉法上编

　　脉法十三

　　趺阳脉大而紧者当即下利为难治趺阳脉大而紧者胃阳为胆经所郁不能容纳水谷当即下利此为难治（汗下宜忌篇脉大而紧者阳中有阴也当下之宜大承气汤即此证也）

　　卷一　脉法上编

　　脉法十四

　　寸口脉阴阳俱紧者法当清邪中于上焦浊邪中于下焦清邪中上名曰洁也浊邪中下名曰浑也阴中于邪必内栗也表气微虚里气不守故使邪中于阴也阳中于邪必发热头痛项强颈挛腰痛胫酸所为阳中雾露之气故曰清邪中上浊邪中下阴气为栗足膝厥冷溺便妄出表气微虚里气微急三焦相溷内外不通上焦怫郁脏气相薰口烂食龈也中焦不治胃气上冲脾气不转胃中为浊营卫不通血凝不流若卫气前通者小便赤黄与热相搏因热作使游于经络出入脏腑热气所过则为痈脓若阴气前通者阳气厥微阴无所使客气内入嚏而出之声 咽塞寒厥相逐为热所壅血凝自下状如豚肝阴阳俱厥脾气孤弱五液注下下焦不阖清便下重令便数难脐筑湫痛命将难全寸口脉尺寸俱紧者此有外邪之迫束也寸紧者法当清邪中于上焦尺紧者法当浊邪中于下焦清邪洁清名曰洁也浊邪混浊名曰浑也下焦阴中于邪必阳气内虚而战栗也此因表气之微虚里气之不守故使邪中于阴部也上焦阳中于邪必发热头痛项强颈挛腰痛胫酸所谓阳中雾露之气也故曰清邪中上浊邪中下以其同类之相感召金匮雾伤于上湿伤于下正此意也清邪中上则为内热浊邪中下则为内寒上热下寒阴阳俱病而阳病则轻阴病则重以邪之清浊不同也今以浊邪之中下者言之阴中于邪内寒而栗阳不下达足膝逆冷气不下摄便溺妄出此其表气微虚故外邪乘袭不能敛闭里气亦微郁作满急故三焦溷乱内外不通三焦俱病其状自别其上焦之怫郁也热蒸于脏脏气相薰口烂食龈也此以上焦外有表邪之感内有下寒之逼火郁于上故证见如此其中焦之不治也胃气逆行而上冲脾气郁陷而不转胃中为浊气所填营卫滞塞不通血因凝而不流以营卫流行赖乎中气之运中气不运故气血阻隔也若卫阳前通乎下者气降于水则小便赤黄卫气将通而未通必郁而为热卫气与脏中之热相合卫气所到之处热亦随之是因热而作使也卫与热游于经络出入脏腑热气所过则蒸腐而为痈脓是卫阳通而热伤于内也若里阴前通于上者阳气厥寒而微弱不能作热阴无所使下焦客气之内入于胸膈者冲动肺气上逆嚏而出之出之不及乃声 而咽塞下焦寒厥攻逐于上为上热所壅寒热相搏前之凝血自下状如豚肝阴阳俱致厥逆浊气不降清气不升则脾气孤弱不能统摄五脏之精液五液奔注而下泄是里阴通而寒伤于内也其下焦之不阖也清便下重令便数而艰难脐上筑起而湫痛缘清气下陷则重坠而便数而寒凝气滞不能顺下故便难而腹痛是其命将难全也

　　卷一　脉法上编

　　脉法十五

