<!-- { "loadSidebar": true } -->
　　按其腹因饮多而满。则非太阴之满。饮水不消。亦非厥阴之消渴。此肝邪挟火而刑肺金。故大渴。肺气不能通调水道。故腹满。侮其所胜曰纵。侮所不胜曰横。自汗出。小便利。其病欲解者。得汗。则发热恶寒之表症自解。得小便利。则腹满之里症自除。

　　邵评：前第一条消渴气上撞心。是肝邪乘心。上条腹满谵语。是肝邪乘脾。此条恶寒饮水。是肝反乘肺。肝寄相火。有泻无补者。此类是也。

　　厥阴有脏厥。有蛔厥。脏厥至七八日。脉微肤冷。不烦而躁。无暂安时。此属脏冷。纯阴无阳。故不治。

　　邵评：此是脏厥主症。与蛔厥不同。分辨在此。其但躁而无暂安时者。浮阳外越。

　　不久即散，阴气寒结于肠中。乃纯阴无阳。故不治也。

　　蛔厥亦有脉微肤冷。此内热外冷。故时烦而躁。其显症在吐蛔。宜乌梅丸主之。

　　邵评：此与脏厥之躁无暂安时者不同。况有吐蛔见症。是蛔厥而非脏厥矣。盖外寒遏热于内。蛔不安而动。则其人时烦。蛔静则烦躁亦止。非若脏厥之无暂安时也。用乌梅丸以温脏安蛔。最合。

　　凡厥者。必发热。前热者。后必厥。厥深热亦深。厥微热亦微。厥少热多。其病当退。厥多热少。其病当进。

　　邵评：伤寒以阳气为重。此以厥热之微甚。即觇其人阳气之多寡。热多则阳气未伤。故病当退。厥多则阳气衰少。故病当进。

　　厥微者。四逆散。厥深者。白虎汤。此肝火乘胃也。

　　邵评：此是阳邪热厥。由邪火乘胃也。加左金丸尤效。

　　脉滑而厥为热厥。宜白虎汤。若反发其汗。必口伤赤烂。

　　邵评：脉滑而厥者。里有热也。阳邪入里。阴气被格。阳内阴外。故热深则厥甚。热微则厥亦微。此为热厥。与寒厥之脉微欲绝者。大相迳庭矣。此当有口燥舌干之症。

　　用白虎汤清里除热。其厥自已。

　　卷二　厥阴本病述古

　　气上冲心

　　此腹中之气。时时上冲也。气撞心疼。吐蛔者。厥阴病也。不吐蛔者。病在阳分。表邪也。桂枝汤。气上冲咽而喘者。胸中有痰也。瓜蒂散。（参金鉴）

　　邵评：分肝火表邪痰逆三因。最精。

　　按厥阴气撞热疼。知饥不纳。食则吐蛔等症。总属肝胃之病。因胃中虚寒。肝风袭胃。相火挟浊阴上冲。故致斯症。治法当以苦辛酸寒热并用。如川连、吴萸、黄芩、干姜、茯苓、半夏、川椒、乌梅之类。（参叶案）

　　卷二　厥阴本病述古

　　吐蛔

　　胃中虚冷。理中安蛔散。肝邪犯胃。乌梅丸。

　　邵评：此中虚寒伏之正法。又肝胃不和之正法。

　　卷二　厥阴本病述古

　　厥

　　厥者。手足逆冷。有阴阳之分。自热至温。自温至厥者。邪从三阳经来。传经之热邪也。四逆散。甚者四肢虽厥。大便秘。小便赤。脉沉滑。此阳症似阴。所谓厥深热亦深也。宜白虎承气等汤为治。

　　邵评：此为阳邪热厥治法。

　　阴厥乃三阴自受寒邪。或腹痛吐利。或下利清谷。宜四逆汤、理中汤、当归四逆汤主治。（参准绳）

　　邵评：此阴胜寒厥治法。

　　按少阴有寒厥而无热厥。厥阴有寒热二厥。寒厥者。止寒而不热也。热厥者。由热而至厥。由厥而至热。相因不已也。当分阴阳浅深治。（参金鉴）

　　邵评：此辨寒厥热厥见象之不同。

　　卷二　厥阴本病述古

　　下利

　　热者。下利谵语。有燥矢也。宜小承气汤。热利下重。欲饮水者。白头翁汤。

　　邵评：此热利分阳明厥阴。最为精确。

　　寒者。下利清谷。手足厥冷者。四逆汤。下利汗出而厥者。亦四逆汤。

　　邵评：寒利以扶阳为主。

　　卷二　厥阴本病述古

　　少腹满

　　脐下为少腹。夫胸中满。心下满。皆气也。腹满。多有燥矢也。少腹满。溺与血之分也。邪结下焦。津液不通。则溺蓄。血气不行。则血结。皆为胀满而痛也。若小便利者。

　　为蓄血。宜桃仁承气汤。小便不利者。为水蓄膀胱。宜五苓散。二症俱是热邪。若四肢厥冷。小便清白。而小腹满痛者。为冷结膀胱。宜当归四逆。加吴萸生姜汤治之。（合参准绳金鉴）

　　邵评：少腹满。有寒热二因。邪热入于膀胱。又有血蓄水蓄之不同。最宜细辨。

　　卷二　厥阴本病述古

　　囊缩

　　舌卷囊缩者死。热极而缩者。承气。寒极而缩者。四逆吴茱萸。

　　邵评：合虚实寒热二因。治法最精。

　　卷二

　　厥阴新法

　　按六经主病。仲景非专为伤寒立言。如厥阴所述气冲吐蛔等症。乃厥阴风木自病。不拘伤寒杂症。但见呕逆吐蛔者。即是肝邪犯胃。宜兼厥阴而治。要知六淫伤寒兼带厥阴者。可治。若从三阳传至厥阴。则热极生风。九窍将闭。所形皆败症矣。今将厥阴本病治法列于下。勿以伤寒传经目之可也。

　　凡遇伤寒热病。症见干呕渴饮。胸膈满闷。格食不下。或两胁抽痛。舌苔黄黑。或兼吐蛔。此即症兼厥阴。肝邪犯胃而然也。宜用桂枝、芍药、川连、干姜、茯苓、半夏、黄芩之类主之。吐蛔加椒梅。寒热似疟加柴胡。引出少阳。（肝邪犯胃）

　　凡伤寒暑湿之症。有呕吐青绿黑臭之水。或黄黑浊饮。或兼吐蛔。此邪已犯厥阴。

　　因胃中空虚。肝风乘虚袭胃。所吐之物。乃胃底肠中之阴浊。被肝风翻腾。遂至逆涌而上出于口。俗名胃底翻是也。治宜泄厥阴以安阳明。如桂枝、白芍、川连、吴茱萸、半夏、茯苓、椒梅之类。以泄厥阴。次用人参、代赭、茯苓、半夏、干姜、川连、乌梅之类。

　　以安胃镇逆。若其人阳明虚馁。不禁酸苦。又当安胃为主。微兼泄肝。宜人参、姜、连、吴萸、白芍、茯苓、半夏、乌梅、代赭之类主之。（肝风内袭）

　　若身热。耳聋。口渴。胸腹板实。入暮谵语。呕逆吐蛔。舌苔黄中带灰黑。此湿热之邪。

　　结于厥阴之界。病势最险。宜川连、枳实、半夏、茯苓、菖蒲、乌梅、姜汁之类治之。（湿温干厥阴）

　　若邪从三阳经传入。即在太阴。已多危候。再入少阴。生者少。死者多矣。至传厥阴。

　　内风已盛。九窍热极将闭。无庸议治。

　　邵评：阳邪传至厥阴。入里极深。厥阴内寄相火。邪热与相火两相蒸灼。伤阴最速。阴液消耗。

　　邪热陷闭。故症多不治。

　　凡见面青目白。面黄目青。面白目紫。筋急直视。角弓反张。舌焦耳聋。皆厥阴将败形色。舌卷囊缩。鸦口嘬嘴。昏不知人。醒作睡声。跷足喉直。撮空视。跃跃欲起。脉硬如弦。

　　此皆厥阴死证。（阳邪传入厥阴死证）

　　卷二

　　救逆述古

　　逆者。汗吐下三法。与病相逆也。救逆者。救其误治之变症也。仲景一百十三方。

　　每多因救误而设。兹特汇集救误诸条。分汗下两门。以便查阅。

　　卷二　救逆述古

　　误汗例

　　伤寒脉证。当服麻黄汤发汗。若尺中脉迟。是营气不足。不可发汗。若误汗之。遂漏不止。恶风。小便难。四肢微厥。难以屈伸。此津脱阳虚也。当以桂枝加附子汤。回阳止汗。

　　邵评：尺迟营弱。不可发汗。误汗而津脱亡阳。外风复袭。此势所必然也。

　　伤寒发汗过多。其人叉手自冒心。心下悸。欲得按者。桂枝甘草汤主之。盖汗为心液。过多则心气虚。桂枝甘草。能扶阳以补心气也。若至振振擗地。则当用真武矣。

　　邵评：妄汗伤心。液亏气馁而心悸。与心下有水气而悸者。迥别。

　　伤寒汗出恶风。脉浮缓微弱。桂枝症也。误以大青龙汗之。致其人厥冷筋惕。心下悸。头眩。热仍不退。身肉 动。振振欲擗地者。真武汤主之。内镇少阴水逆。外救太阳亡阳。

　　邵评：发汗过多。亡肾阳而水气上侵。凌心作悸。与上条心虚而悸者不同。

　　伤寒脉浮。医以火迫劫其汗。致亡阳惊狂。起卧不安。宜桂枝去芍药加蜀漆、龙骨、牡蛎救逆汤主之。敛镇心阳。其狂自定矣。

　　邵评：阳者心之阳。即神明也。亡阳者。火气通于心神。被火迫而不守。则外亡也。

　　故用桂枝加龙牡。取其补心镇逆而固脱。故曰救逆。去芍药者。欲其急复心阳耳。

　　脉浮宜以汗解。误以火灸之。邪无从出。因火而盛。病从腰以下。必重而痹。名火逆也。火逆又误下之。以虚其阴。复因烧针以益其阳。致烦躁者。桂枝甘草龙骨牡蛎汤主之。

　　邵评：火逆、烧针、又复下之。三番误治。阴阳俱已虚竭。烦躁者。惊狂之渐也。心阳内伤。故用桂、甘以复心伤之气。龙、牡以安烦乱之神。的是正法。

　　发汗多致亡阳谵语。此非胃实。不可下。柴胡桂枝汤。和其营卫。以通津液。后自愈。

　　邵评：少阳不可发汗。汗则津液越出。必胃燥而谵语。故用柴胡桂枝汤和其营卫。上焦得通。津液得下。胃和则愈。

　　服桂枝汤大汗出后。大烦渴不解。脉洪大者。胃中津液干。而火独盛也。白虎加人参汤主之。

　　邵评：服桂枝汗大出。而大烦渴。脉见洪大。其邪已去太阳之表。而入阳明之里矣。阳明为津液之府。热邪内入。津伤火盛。故用白虎加人参汤。清热存阴为治。的是正法。

　　下之后。复发汗。昼日烦躁。夜而生静。不呕不渴。无表症。身微热。此邪已退而阳气衰弱也。干姜附子汤主之。

　　邵评：此条下后复汗。昼烦夜静。无表里症。而脉沉微。是纯阴无阳之象。阳将去矣。幸此微热未除。烦躁不宁之际。独任干姜附子。以急回其阳为治也。

　　伤寒若吐若下后。心下逆满。气上冲胸。起则头眩。脉沉紧。复发汗动经。身为振振摇者。茯苓桂枝白术甘草汤主之。此亦阳虚饮蓄。而致头身振摇。即真武之轻者。

　　邵评：尤在泾曰。此伤寒邪发饮发之症。逆发气冲。寒饮上搏于膈也。故令头眩。

　　脉沉为在里。且既经吐下。复发其汗。则阳益虚。而津液耗。故身振振摇也。与此汤导饮和中。益阳固卫。柯韵伯注。此症是木邪侮胃。吐下之后。阳气内扰。故心下逆满。里虚气逆。则气上冲胸。起则头眩。表阳虚也。脉沉紧为弦。肝木犯胃则弦。邪在里而反发汗以攻表。经络更虚。寒邪由经而入里。阳气外虚。不能主持诸脉。

　　故一身振摇也。与此汤和经散寒。益阳补阴。此说与尤说不同。录存以备合参。然当从尤注为是。

