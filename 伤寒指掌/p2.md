<!-- { "loadSidebar": true } -->
　　白苔肺经。候卫分气分之表邪也。（肺属金故白苔应肺）

　　肺主卫。主气。主皮毛。风寒先入皮毛。内应乎肺。又太阳主一身之表。故肺家之邪。即可以候太阳之表。仲景麻黄汤。亦泻肺分之邪也。舌无苔而润。或微白而薄者。风寒也。外症必恶寒发热。而口不渴。

　　宜温散之。舌苔白而燥刺者。温邪也。

　　邵评：风寒在表。故无苔而薄白。

　　外症必微寒。继即发热不已。此伤在手太阴肺经。宜凉散之。忌足经辛温药。

　　舌白而粘腻者。湿邪在于气分也。外症必发热头重身痛。而口不渴。宜解肌去湿。如桂枝、秦艽、羌活、紫苏、二陈、二苓之类。

　　邵评：湿邪干犯气分。

　　肺分虽兼太阳。惟寒邪可用足经辛温药。若风温入肺。症见发热口渴。咳嗽喉痛。舌苔白燥。或白兼边红。治宜轻清凉解肺经。如栀、豉、桑、杏、蒌皮、象贝、前胡、薄荷、苏子、黄芩、桔梗之类。

　　邵评：风温犯肺之正法。

　　绛苔心经。候营分血分之温热也。（心属火故绛色应心绛深红色）

　　心主营。主血。舌苔绛燥。邪已入营中。宜清络中之热。血分之火。忌用气分药。

　　凡温邪从口鼻吸入。上焦心肺先受。如舌苔先白后红者。邪先入气分。后入营分也。如初起舌即绛色者。

　　邪不入气分。而入营分也。宜清解营分之热。犀角、鲜生地、（北方无此）丹皮、元参之类。暑邪温疫。

　　如遇此苔。亦宜泄营解毒。凡白苔邪在气分。宜解表。忌清里。绛苔邪在营分。宜清热。忌发汗。经主气。

　　络主血。卫主气。营主血。临症最宜辨清。

　　黄苔胃经。辨阳明里症之热邪也。（阳明燥金从土化故黄色应胃）

　　邪入手经。以舌之绛白。分心营肺卫矣。邪入足经。又当以舌之黄白。分表里为治也。盖白苔主表。黄苔主里。太阳主表。阳明主里。故黄苔专主阳明里症而言。

　　辨症之法。但看舌苔带一分白。病亦带一分表。必纯黄无白。邪方离表而入里。

　　邵评：此以舌苔黄白。分邪之在表在里。

　　如见舌苔白中带黄。或微黄而薄。是邪初入阳明。犹带表症。微兼恶寒。宜凉散之。如黄而兼燥。外症不恶寒。反恶热。是伤寒外邪。初入阳明之里。或温热内邪。欲出阳明之表。

　　斯时胃家。热而未实。宜栀豉白虎之类。清之可也。如浓黄燥刺。或边黄中心焦黑起刺。脐腹胀满硬痛。

　　乃阳明里症也。承气汤下之。

　　红色胆经 候少阳内发之温邪也。（少阳相火从火化故红色应胆）

　　少阳以木火为用。温邪内发。必借少阳为出路。乃同气之应也。如淡红嫩红。白中带红。是温邪之轻者。初起微寒。即发热不已。口渴甚者。是也。宜柴、芩、栀、翘等清解之。如纯红。鲜红起刺。

　　此胆火炽。而营分热。急宜犀角、翘、丹等清解之。如不解。此温邪伏于少阴。而发于少阳之表也。

　　症匪轻渺。速宜重加鲜生地、麦冬、元参之类。以滋少阴之水。而少阳之火自解矣。大忌风药。

　　内伏之温邪。自少阴而从少阳发出。以救阴泄热为要。又风温瘟疫等症。如见舌苔鲜红者。当从手少阴治。

　　邵评：从手厥阴心包络施治。即是治心。

　　黑苔脾经。辨太阴湿土之寒热也。（太阴湿土从湿化易云水就湿故黑苔应脾）

　　太阴湿土所主。而水就湿。故脾家见症。每每舌现黑色。如舌苔灰黑而滑者。

　　此寒水侮土。太阴中寒症也。外症腹痛吐利手足指冷。六脉沉细。宜理中汤主之。

　　邵评：寒中之太阴脾。自宜温中为定法。

　　如杂症而现黑滑苔者。必是湿饮伤脾。宜温中和脾逐饮治之。

　　邵评：寒湿水饮伤脾。自宜温中逐饮。

　　如白苔而兼带灰黑色。更兼粘腻浮滑者。此太阴在经之湿邪。是从雨雾中得之。宜解肌渗湿。

　　如五苓散加羌、防之类。

　　邵评：湿入。太阴之表。故可解肌利湿。

　　如白带黑点。或兼黑纹而粘腻者。亦属太阴气分之湿。宜行湿和脾。如黄中带黑。而浮滑粘腻者。

　　是太阴湿热内结。宜利湿清热。

　　若黑而燥刺。是阳经注入太阴之热邪。宜清火解毒。兼阳明治。如屡清不解。腹无痞满硬痛之症者。不可妄投承气。是胃中津液干涸。少阴肾水不支。宜大小甘露饮主之。

　　邵评前半条。阳经热邪注入太阴。而阳明胃热。宜兼阳明治而用清解。后半条。是胃中阴液枯涸。宜滋养而不可下。

　　如舌苔黑刺。大便秘结。脐腹硬满攻痛。此燥矢为患也。承气汤下之。仍从阳明治。若黑而坚敛。焦刺如荔枝形者。

　　乃阳亢阴竭。胃汁肾液俱涸也。不治。若诸书但以黑苔为肾气凌心水来克火。百无一治。庸有未验。

　　邵评：此系肾阴胃液俱竭。热阳亢极。阴涸而死。故曰不治。不得已用大剂滋阴清热之法。药勿间断。希救万一。

　　又有以舌之五色分五脏。乃五行之。死法。不足以测伤寒之变。

　　紫色肾经。察少阴本脏之虚邪也。（少阴君火从火化故紫色应肾）

　　六经惟肾无实症。故仲景于少阴症中。揭出脉微细。但欲寐。为主病。示正气之虚也。如见舌形紫而干涩。口渴唇燥。外见少阴症者。此肾阴不足。坎中水亏。宜壮水为主。六味饮一阴煎之类。如兼谵语神昏。又当从手少阴治。微清痰火。如生地、丹参、茯苓、川贝、菖蒲、钩藤、天竺黄之类。如舌形胖嫩。而色淡红者。外症必见躁扰不宁。六脉迟微。或动气内发。腹寒畏冷。或初起吐利。手足逆冷。或格阳躁狂。六脉洪数无根。

　　此肾气大亏。坎中火衰。宜益火之原。人参八味主之。

　　邵评：肾阳衰而虚火上逆。治以补火壮水。与上条水亏不同。

　　如舌形紫燥。唇焦齿黑。二便俱秘。此为阴中兼阳。可兼阳明以治。犀角、地黄、甘露饮之类。

　　邵评：肾水亏而阳明热。治以滋水清热。

　　凡舌形圆大胖嫩。皆属少阴虚症。

　　不拘伤寒杂证。如见舌色紫如猪肝。枯晦绝无津液者。此肾液已涸。不治。痢疾见此苔。胃阴已竭。必死。

　　伤寒更衣后。舌苔顿去。而见紫色如猪肝者。此元气下泄。胃阴已绝。不治。如舌苔去。而见淡红有神者佳。

　　邵评：此肾胃阴液涸绝舌苔。

　　焦紫肝经。辨厥阴阳毒之危候也。（厥阴风木从火化故焦紫应肝）

　　凡舌苔焦紫起刺如杨梅状者。此阳邪热毒已及肝脏。险症也。大便秘者。急以更衣散下之。金汁、人中黄之类大清大解之。

　　邵评：热毒入于厥阴。阴伤阳陷。故危险。

　　凡舌苔肝胆部位。有红紫点者。肝脏伏毒也。大凶之症。急用犀角尖、人中黄透之解之。此阳毒。谓阳邪热盛不解。其毒及于厥阴肝脏。非金匮所称阴阳毒也。乃热毒陷入至阴。

　　青滑肝经。辨厥阴阴毒之危症也。（肝属木故青色应肝）

　　凡舌苔青滑乃阴寒之象。急宜四逆吴萸辈温之。外症若见面青唇紫囊缩厥逆筋急直视等症者。厥阴败症也。不治。凡舌苔焦紫如刺。厥阴热毒。难治。青滑厥阴寒邪。吴萸温之即愈。

　　邵评：阴寒直中厥阴。阳气虚弱欲脱。故为败症。

　　卷一

　　察舌辨症歌

　　六淫感症有真传。临症先将舌法看。察色分经兼手足。营卫表里辨何难。

　　邵评：白苔主表。黄苔主里。足经之邪。分表里治之。白苔主卫。绛苔主营。手经之邪。分心营肺卫治之。

　　凡诊伤寒。当先察舌之形色。分别足经手经。卫分营分。在表在里。再参脉症施治。无不获效。若拘定足六经治病。非但无效。且病亦鲜有合六经者。伤寒兼六气言。故曰六淫感症。

　　邵评：伤寒邪在足经。故从足六经分表里而施治。温热暑疫。邪入手经。当辨明心营肺卫。从上中下三焦施治。不可拘定足六经认症也。

　　白肺绛心黄属胃。红为胆火黑脾经。少阴紫色兼圆浓。焦紫肝阳阴又青。

　　邵评：此条统论手经足经。以舌之形色辨之。

　　此以形色分六经。兼心肺两手经。足六经不言太阳者。以太阳初感。舌未生苔也。故凡临症。见舌无苔而润。

　　或微白而薄。即是太阳。黄苔阳明。红色少阳。黑苔太阴。紫色少阴。焦紫厥阴阳邪。青滑厥阴阴邪。俱见前。

　　邵评：上二条总论舌苔。太阳与肺。同主表。邪尚在表。故舌无苔而或薄白。

　　表白里黄分汗下。绛营白卫治天渊。次将津液探消息。泽润无伤涩已亏。

　　此以下辨营卫表里治法。白苔属表。当汗。黄苔属里当下。绛苔营分之热。宜清忌表。白苔卫分之邪。

　　宜汗忌清。治法天渊。再以舌之燥润。验其津液存亡。不拘何色。但以润泽为津液未伤。燥涩为津液已耗。

　　热病以存津液为主。故宜深察。

　　邵评：伤寒邪从肌表而入。以舌之黄白。分表里而汗下。温暑从口鼻吸入。以舌之绛白。分营卫而用清解。以舌之润燥。辨其津液之存亡。分际极清。

　　白为肺卫仍兼气。绛主心营血后看。白内兼黄仍气热。边红中白肺津干。

　　邵评：卫之后方言气。营之后方言血。卫气营血。逐层递进。须认明此四层施治。邪之入先到卫分。

　　不解。然后入气分。营分不解。然后入血分。白内兼黄。仍属气分之热不可用营分药。白苔边红。此温邪入肺。灼干肺津。不可辛温过表。清轻凉散为当。

　　邵评：此经辨邪入之路。有卫分气分营分血分之不同。临症时最宜细审。

　　卫邪可汗宜开肺。气分宜清猛汗难。入营透热羚犀妙。到血惟清地与丹。

　　邵评：此条辨邪之在卫。在气。在营。在血。分层治法。

　　凡舌苔白润而薄。邪在卫分。可汗。开肺即是开太阳。如麻黄、羌活之类。如舌苔白而浓。或兼干。

　　是邪已到气分。只宜解肌清热。如葛根、防风、连翘、薄荷之类。不可用辛温猛汗也。若寒邪化热。过卫入营。或温邪吸入。竟入营分。则舌苔红绛而燥。惟羚、犀为妙品。以能透热于营中也。邪在营分不解。渐入血分。则发热不已。宜清血分之热。

　　鲜生地、牡丹皮之类。

　　邵评：此条以舌苔之黄白红绛。辨卫分营分之表里。界限极清。

　　白黄气分流连久。尚冀战汗透重关。舌绛仍兼黄白色。透营泄卫两和间。

　　邵评：邪在气分。日数虽多。可从战汗而解。若邪入营。则不作战。如初入于营。尚在营卫之间。

　　犹可透营以达至卫耳。

