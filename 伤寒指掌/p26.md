<!-- { "loadSidebar": true } -->
　　阳明热极失治。致循衣摸床。微喘直视。脉弦者生。脉涩者死。此属阳明坏病。脉弦则超超而长。胃气尚存。故可下以承气。然亦危极矣。要知生者未必尽生。而脉涩断无不死。下亦死。不下亦死也。（述古）

　　邵评：阳明热极。邪实于中。阴气几将涸竭。而见循衣摸床微喘直视之症。元神亦耗散无主矣。故必诊其脉。如见弦象。尚有胃气。用承气下其实热。以存一线之阴气。希冀生机。若脉涩者。阴竭血耗。必死无疑。

　　太阳火劫取汗。阳盛伤阴。而致循衣摸床。阴若未竭。则小便利。可生。阴若已竭。则小便不利。多死。（参金鉴）

　　邵评：火劫阴伤。阳热盛极。神被火迫而不守。致循衣摸床。以小便之利不利。验其阴气之存亡。阴存则生。阴竭则死。

　　卷三　伤寒变症

　　不便不食不便能食

　　伤寒有不便而不食者。必须滋养胃阴。胃阴充溢。自然邪去便通。而思食矣。如养未足。邪不即去。不食不妨也。

　　邵评：不便不食。胃液亏而有邪滞也。阴亏故不便。胃有邪滞也。阴亏故不食。胃有邪故不食。治须滋养胃阴。阴液恢复。则邪自退矣。

　　伤寒有不便而能食者。致新推陈。仓廪滋益。自能通利。不便无忧也。（二条出西塘感症）

　　邵评：不便能食。阴亏而胃无邪滞也。液亏则不便。胃无邪故能食。一味滋阴养液。阴液充足。大便自通。

　　卷三　伤寒变症

　　百合狐惑阳毒阴毒

　　按百合狐惑阴阳毒四症。其病脉证治。并详于金匮要略三卷内。百合症。仲景论之最详。治法亦备。贞尝留心于此。而遇斯症甚罕。故不敢述。狐惑。虫病也。状似伤寒。或伤寒后变症。蚀于喉为惑。蚀于阴为狐。面目乍白乍赤乍黑。默默欲眠。恶闻食气。蚀其喉则声嗄。甘草泻心汤。蚀其肛则咽干。苦参汤洗之。或雄黄熏之。又狐惑。即近时之疳症也。牙疳即惑。下疳即狐。说详金鉴。

　　邵评：金匮注曰。看其上唇内有疮如粟。唾血。心内懊 痛。此虫在上。食其五脏。

　　下唇内生疮者。其人不寤。此虫食下部是也。

　　阴阳毒。考诸金匮。阳毒。面赤斑斑如锦纹。咽喉痛。唾脓血。五日可治。七日不可治。升麻鳖甲汤主之。阴毒。面目青。身痛如被杖。咽喉痛。五日可治。七日不可治。升麻鳖甲汤去雄黄蜀椒主之。

　　邵评：毒者。邪蕴不解也。阴阳非指脏腑气血。以面赤。喉痛。吐脓血。其邪着而在表者。谓之阳。言此邪适中人之阳。而非极热之谓也。面目青。身疼咽痛。不吐脓血。其邪隐而在表之里者。谓之阴。言此邪适中人之阴。而非极寒之谓也。故俱用辛温升散以发其邪。甘润咸以安其阴。阴毒去雄黄蜀椒二物者。恐阴不可劫。而阴气反受损也。五日邪气尚浅。发之犹易。故可治。七日邪气已深。发之则难。故不可治。

　　按仲景所称阴阳毒。乃感其异气。入阳经为阳毒。入阴经为阴毒。故于阳毒。用蜀椒雄黄之温且猛者。以驱阳经之邪。而于阴毒。反去蜀椒雄黄。止用鳖甲、当归、升麻、甘草等。入阴以散邪。不取其温烈也。若后人所述阴毒阳毒。乃是极热极寒之证。自应以极热极寒方药为治。不得执定仲景之方。

　　邵评：二症俱咽喉痛。以此症邪从口鼻而下入咽喉。故痛。甚至有心腹绞痛。大满大胀。通身脉络。青紫暴出。手足指甲。色如靛叶。口噤牙闭。心中烦闷而乱。死在旦夕。不必问其阴阳。但刺尺泽、委中二穴。及手中十指。脉络暴出之处出血。如症轻者。用刮痧法。随服紫金锭。或吐或下或汗出而愈。

　　卷四

　　伤寒类症

　　内经云。热病者。皆伤寒之类也。盖六气为病。皆能发热。故善治伤寒者。必能穷究六淫之气。凡温热暑湿疫疠之类伤寒者。无不一一辨晰明白。而施治各当。要知能治类症。即是能治伤寒。以类症实居伤寒之八九也。今将类症治法列于后。庶几温热暑湿之症。不致混入伤寒正病之治。其于伤寒。思过半矣。

　　邵评：伤寒症。邪从肌表而入。先表后里。从六经辨症。用足经药辛温表散。温热暑疫。邪由口鼻吸受。宗三焦认症。从手经用药。忌用足经辛温药。如此。温暑与伤寒。方不相混。

　　卷四　伤寒类症

　　风温（参叶案）

　　凡天时晴燥。温风过暖。感其气者。即是风温之邪。阳气熏灼。先伤上焦。其为病也。

　　身热汗出。头胀咳嗽。喉痛声浊。治宜辛凉轻剂解之。大忌辛温汗散。古人治风温。

　　有葳蕤汤、知母葛根汤。内有麻黄、羌活等药。皆不可用。

　　风温吸入。先伤太阴肺分。右寸脉独大。肺气不舒。身痛胸闷。头胀咳嗽。发热口渴。

　　或发痧疹。主治在太阴气分。栀豉、桑杏、蒌皮、牛蒡、连翘、薄荷、枯芩、桔梗、桑叶之类。

　　清之解之。痰嗽加贝母。声浊不扬加兜铃。火盛脉洪加石膏。咽痛加射干。饱闷加川郁金、枳壳。干咳喉燥。加花粉、蔗浆、梨汁。咽喉锁痛。加莱菔汁。

　　邵评：温邪由肺而入于胃。热伤肺胃之津。病在上中二焦。故用大清肺胃热邪。

　　生津润燥为主。治上中二焦之良法。

　　如发热口糜气秽者。此温邪劫伤肺胃之津也。宜生地、石膏、知母、麦冬、花粉、钗斛、梨皮之类主之。

　　如肺胀喘急。胸痛气秽者。此温邪伤肺。欲酿内痈也。急用活水芦根、桃仁、苡仁、栝蒌皮、冬瓜子、空沙参、黑元参、连翘之类清之。

　　邵评：热邪蕴于肺。郁结不宣。气痰滞血瘀。欲酿肺痈。故见胸疼喘急。痰气秽臭之症。用千金苇茎汤。宣肺痹而行血降气。加味以清化肺热为治。

　　此手太阴轻症也。若手少阴厥阴二经。当于温热症内合参之。

　　邵评：以上邪初在肺。其势尚轻。若肺邪不解。传入心营及心包络经。则入里而病重矣。后温热症内所列各条。治法相通。当合参之。

　　卷四　伤寒类症

　　温热

　　（春温冬温热病同治参叶案）

　　烦劳多欲之人。阴精久耗。适遇冬月非时之暖。感而即病者。冬温也。春时木火司令。天道温暖。新邪引动。温从内发者。春温也。夏令炎热。感之即病。壮热烦渴。

　　而不恶寒者。热病也。大抵温热之症。阴精内耗。强阳无制。新邪一触。则燎原之势。直从里发。故初起即见壮热烦渴。口干舌燥等症。而主治以存津液为要旨。

　　凡遇伤寒过经不解。或发汗不彻。反致昏剧者。皆温热误治之证也。前阳明少阳条内。已见大意。而兹专以手三阴立言。治宜互参。

　　邵评：冬不藏精。春必病温。阴亏是温病之原。故治温热病。以保阴存津为首务。

　　若春温夏热二症。亦俱有之。冬月受邪。伏藏不发。至春时天暖。外感时邪。引动伏邪而发病者。名为伏气春温。若其人内无伏邪。春天感受温邪而即病者。此即发之春温也。夏令受热而即病者。此即发之热病也。内有伏邪。春令不发。至夏至后壮热而病者。此伏气所发之热病也。如此辨症。方可明晰。内经曰。冬伤于寒。春必病温。先夏至日为病温。后夏至日为病热。温病发出之途自少阳。热病发出之病由阳明。温病主以黄芩汤。热病主以白虎汤。至于伤寒延久。邪已化热。与温热治法相通。所谓伤寒与温热。始异而终同也。

　　又评：伏气所发之温热病。与感而即发之温热病。见症稍异。伏气之病。其邪从里而达于外。表上无邪。故初起即热。无一毫恶寒之象。即发之温病。邪由肺受。肺主皮毛。故初起微寒。继即纯热不已。

　　如此辨认。庶无错误。

　　手太阴气分 凡温邪入肺。症见头疼。恶寒发热。口燥舌干。脉数。胸满气喘。治宜辛凉轻剂。栀豉、橘红、桑杏、连翘、薄荷、枳桔、黄芩之类。嗽加前胡、苏子、象贝、羚羊角之类。

　　邵评：此受而即发之温热病。首先入肺。肺主皮毛而在表。故见表症。宜辛凉轻清。以宣泄上焦肺卫之邪。

　　手少阴营分 温邪吸入。由卫及营者。其舌先白后绛也。或竟入营分。则舌必绛赤。或红中兼微白。夜烦不寐。神呆谵语。宜犀角尖、鲜生地、淡竹叶、麦冬、连翘、石菖蒲、川斛、丹皮之类。兼痰者。加川贝母、天竺黄之类。

　　邵评：此承上条由卫而入营。亦受而即病之温症也。白苔邪在肺卫。绛苔邪入心营。自卫入营。故舌先白后绛。绛。深红色也。红中兼微白。气分之邪未尽也。若热扰心营。则神蒙不能自主。上条邪在肺卫。其病尚浅。此条由卫及营。邪气自外入内。其病较深。下条温邪传入心包络中。痰潮内闭。其病尤深。此皆受而即病之温热症。宗心营肺卫主治。故以宣营清热达邪一法。

　　手厥阴内闭 如温邪传于膻中。即干心包络。痰潮内闭。则神昏谵语。舌苔纯红起刺。此重症也。

　　急宜清心开闭。用犀角、连翘、川贝、天竺黄、川郁金、石菖蒲、净银花、钩藤钩、西黄之类主之。

　　邵评：膻中为心之宫城。邪入于此。干犯心包。热逼心中。挟痰浊互结。致神昏谵语。而邪陷内闭。内闭则外脱。正不胜邪之候也。宜清心化痰。开闭达邪之法。再加芳香宣窍之品。如紫雪、至宝丹之类尤妙。

　　以上三条。感而即发之温热。病邪由口鼻吸受。先入肺卫。由肺传入心营。甚至逆传入心包。自外入内。一层递深一层。三条当合参之。

　　温邪劫液 如发热不退。烁干胃中津液。以致口糜气秽。当用甘露饮、玉女煎之类。

　　邵评：热久阴伤。灼干胃液。不拘伏气温热。与受而即发之温热。俱有此候。口糜气秽。阴虚火旺也。二方滋阴液以清胃火为治。

　　热久烦渴少气。竹叶石膏汤效。兼脘中痞闷不饥。加半夏。

　　邵评：中虚胃热而作虚烦。用养正清胃除烦降火为治。

　　足厥阴液涸 若温邪误治。邪必深入厥阴。神昏音涩。舌绛裂纹。欲寐不寐。午间烦躁。形象畏冷。心中如焚。此正气久虚。阴液已涸。宜复脉汤加减。如生地、麦冬、炙草、白芍、阿胶、丹皮、梨汁之类。

　　邵评：温热误治。邪入极深。陷于肝经。肝属木而有火。木火内燔。阴液枯涸。液涸风动。故见症如此。故用滋阴以清肝火为治。

　　邪气血分 风温之邪。入于营分不解。以致舌赤音低。神呆潮热。脉数左甚。或发丹疹。此邪过营。已及血分也。夫心主血。邪干血分。渐成内闭。风药燥血。固宜大禁。

　　即苦寒直走肠胃。亦非温邪逆入膻中心主所宜。须犀角、元参、鲜生地、川郁金、菖蒲、丹皮、银花、西黄之类主之。

