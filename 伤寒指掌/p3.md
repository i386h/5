<!-- { "loadSidebar": true } -->
　　凡舌苔白中带黄。日数虽多。其邪尚在气分流连。可冀战汗而解。若舌红绛中仍带黄白等色。是邪在营卫之间。当用犀、羚以透营分之热。荆、防以散卫分之邪。两解以和之可也。

　　邵评：此条是透营泄卫之要法。惟荆、防不如薄荷、连翘为稳。

　　白而薄润风寒重。温散何妨液不干。燥薄白苔津已少。只宜凉解肺家安。

　　邵评：风寒在表。舌薄白而润。可从足经用温散药。如燥白尖红。此风热入肺而津亏。当从手经用轻清凉解。

　　此辨风寒与风热治法不同。凡风寒初入太阳。则舌无苔。或生苔白润而薄。此寒邪重。津液不亏。辛温汗之可也。如白苔虽薄而燥。或舌边舌尖带红。此风热之邪。伤于气分。病在太阴手经。津液已少。不可过汗。只宜清轻凉解肺分。如前胡、苏子、杏仁、连翘、黄芩、薄荷、桔梗、淡竹叶之类。

　　苔若纯黄无白色。表邪入里胃家干。更验老黄中断裂。腹中满痛下之安。

　　邵评：舌苔纯黄无白。邪入胃经。热而未实。宜白虎等汤。清热凉润。若焦黄断裂。热入胃腑而燥实。症必腹满坚痛。故可下之。

　　凡治病。先要辨清营卫表里。上文辨营卫。此论表里。然表证即属卫分。故此专论里症。伤寒由表达里。故舌苔先白后黄。至纯黄无白。邪已离表入里。即仲景所云胃家实也。然舌苔虽黄。而未至焦老裂纹起刺。大便虽秘。而未至痞满硬痛。尚属胃家热而未实。宜清不宜攻。必再验其舌形黄浓焦老。

　　中心裂纹。或起刺。腹中硬满胀痛。方用承气。下之则安。

　　邵评：邪入阳明。有在经在腑之分。有已实未实之别。治法有宜清宜下之异。临症切宜详察。

　　舌中心属胃。凡肠中有燥矢。舌心必有黄燥黑燥等苔。然腹无硬满攻痛之状。

　　亦只须养阴润燥。不可妄用承气攻之。

　　邵评：二条论外邪。以舌之黄白分表里。惟舌燥有津亏邪实之不同。须分别施治。

　　太阴腹满苔粘腻。苍朴、陈苓、湿结开。黄燥若还胸痞闷。泻心小陷二方裁。

　　邵评：湿邪结于太阴。症必胸腹满闷。湿阻气机。宜以苦温开之。若痰热湿邪结于心下而痞痛者。

　　邪滞中宫。宜泻心陷胸。以开痞涤痰。阳明实满。舌苔老黄燥裂。太阴湿满。舌苔白而粘腻。阳明实满。

　　满及脐下少腹。太阴湿满。满在心下胃口。

　　邵评：此数句辨症确切。当熟记之。

　　湿邪结于太阴。则胸腹满闷。宜苦温以开之。苍朴、二陈、二苓之类。若黄苔而燥。

　　胸中痞满。此阳邪结于心下。按之痛者。热痰固结也。（小结胸症）小陷胸法。呕恶溺涩者。湿热内结也。泻心法。

　　微黄粘腻兼无渴。苦泄休投开泄安。热未伤津黄薄滑。犹堪清热透肌端。

　　邵评：舌微黄薄滑。邪在肺卫。结于上焦气分。宜杏、蔻、桔、橘。轻苦微辛。开泄上焦气分以达邪。不可用陷胸、泻心苦泄之法。

　　病有外邪未解。而里先结者。如舌苔粘腻微黄。口不渴饮。而胸中满闷是也。此湿邪结于气分。

　　宜白蔻、橘红、杏仁、郁金、枳壳、桔梗之类。开泄气分。使邪仍从肺分而出。则解矣。不可用泻心苦泄之法。黄苔虽主里。如苔薄而滑者。是热邪尚在气分。津液未亡。不妨用柴、葛、苓、翘。或栀、豉、翘、薄之类。轻清泄热透表。邪亦可外达肌分而解也。此两条。舌色似里而实表。不可作里症治。

　　湿留气分苔粘腻。小溺如淋便快联。湿结中焦因痞满。朴陈温苦泄之痊。

　　邵评：舌苔粘腻。湿之证据。当以苔之黄白分寒湿湿热。寒湿用苦温以开泄之。

　　湿热用苦寒以开泄之。

　　此以粘腻舌苔。为湿邪之验。白而粘腻者寒湿。黄而粘腻者湿热。更验其小便不利。大便反快。为湿邪痞满。乃湿邪结于中焦。宜浓朴、苍术、二苓、二陈之类。苦温以开泄之。若舌黄粘腻。痞闷呕恶。

　　大小便俱不利。此湿热结于中焦。宜泻心之类。苦寒以开泄之。

　　上焦湿滞身潮热。气分宣通病自痊。湿自外来肌表者。秦艽、苏、桂解肌先。

　　邵评：湿滞上焦。宣通气分则愈。以湿邪从外来。上焦气分先受也。非若内生之湿。恒结中焦而痞满也。

　　凡看舌苔。或白或微黄而粘腻不渴者。总属湿邪。但湿自内出。恒结于中焦。而成痞满。若湿自外来。

　　上焦气分受之。每见潮热自汗。医者表之不解。清之不应。不知热自湿中来。只要宣通气分。如淡豆豉、茯苓皮、滑石粉、半夏、猪苓、米仁、广皮、白蔻、黄芩之类。气分湿走。热自止矣。若冒雨雾湿邪。留于太阴肌分之表。发热自汗不解。口不渴饮。身虽热。不欲去衣被。舌苔灰白粘腻。宜桂枝、秦艽、紫苏、茯苓皮、二陈、姜皮之类。解肌和表。湿邪自去。

　　湿热久蒸成内着。浓黄呕吐泻心权。若兼身目金黄色。五苓、栀、柏共茵煎。

　　邵评：湿热结于中焦。呕吐痞满。舌苔黄浓。宜泻心开泄中焦。若误治迁延而成黄胆。宜茵陈、五苓、栀子柏皮等方。

　　湿热内着。从饮食中得之。嗜酒人多此。苔必浓黄粘腻。痞满不饥。呕吐不纳。惟泻心最效。川连、干姜、赤苓、半夏、枳实、茵陈、通草之类。湿热内结。若错治必致成疸。宜五苓、加茵陈、栀、柏之类。

　　邵评：以上论黄白舌苔。前二条论风寒。后四条论湿症。

　　舌绛须知营分热。犀、翘、丹、地、解之安。若兼鲜泽纯红色。胞络邪干菖、郁、攒。素有火痰成内闭。西黄、竺、贝、可加餐。

　　邵评：舌红绛。邪入营分也。宜犀、翘、等清透之。舌纯红鲜泽。邪入胞络也。轻用菖蒲、郁金、开之。

　　重用牛黄丸、至宝丹、紫雪丹。芳香开秘。若痰热结秘。加西黄、川贝、天竺黄。清火化痰。

　　邪入营中。宜泄营透热。故用犀角。以透营分之热邪。翘、丹、鲜地。以清营分之热邪。邪入心胞络。则神昏内闭。须加川郁金、石菖蒲、以开之。若兼有火痰。必致痰涎内闭。更当加西黄、川贝、天竺黄之类。清火豁痰。

　　心承胃灼中心绛。清胃清心势必残。君火上炎尖独赤。犀兼导赤泻之安。

　　邵评：黄苔而中心绛者。胃火灼心也。宜川连、石膏、以清心胃。舌尖赤而有刺。心火上炎也。宜犀角、川连、合导赤散。泻小肠火府。

　　如黄苔而中心绛者。心受胃火蒸灼也。于清胃药中。加清心药。其势必孤矣。如舌尖独赤起刺。心火上炎之故。犀角合导赤散以泻之。若见边红中燥白。上焦气热血无干。但清膈上无形热。滋腻如投却病难。

　　邵评：舌苔边红。中心燥白。乃上焦气分无形之热。其邪不在血分。切勿妄投滋腻血分之药。宜轻清凉解为治。

　　凉膈散去芒硝、大黄、加石膏。能清膈上无形客热。其邪不在血分。妄投滋腻。必增病矣。

　　绛舌上浮粘腻质。暑兼湿浊欲蒸痰。恐防内闭芳香逐。犀、珀、菖蒲、滑、郁、含。

　　邵评：舌绛粘腻上浮。暑湿酿蒸。痰浊蒙闭心包也。急用芳香逐秽。宣窍涤痰之法。痰多。可用西黄、天竺黄之属。

　　暑蒸湿浊则成痰。暑湿兼秽。恐蒙闭心胞。故用菖蒲、郁金、藉其芳香逐秽。犀角以透营分暑邪。琥珀、滑石清暑利湿。

　　白苔绛底因何事。热因湿伏透之难。热毒乘心红点重。黄连、金汁乱狂安。

　　邵评：舌苔白底绛者。热被湿遏。不得外透也。用犀角、滑石等药。泄湿透热。湿去则热自解矣。

　　热因湿邪遏伏。宜泄湿以透热。如犀角、滑石、茯苓皮、猪苓、米仁、茵陈、黄柏之类。

　　若湿温症。舌现红星点点。此热毒乘心。必神昏谵语。宜苦寒之品治之。狂乱者。非黄连、金汁不解。如无金汁。以人中黄代之。

　　邵评：舌苔有大红点子者。此湿温症热毒乘心也。症必昏谵狂乱。故用黄连清心火。金汁解热毒。

　　舌绛碎生黄白点。热淫湿 欲生疳。古名狐惑皆同此。杂症伤寒仔细探。

　　邵评：舌绛碎而有黄白腐点者。此湿热邪毒。蕴久不宣。蒸腐气血。化为瘀浊。得风木之气。化而成虫也。

　　狐惑。即牙疳、下疳之古名也。近时惟以疳名之。牙疳。即惑也。蚀咽腐龈。脱牙。穿腮。破唇。

　　下疳即狐也。蚀烂肛阴。由伤寒余毒。与湿 为害。若胃强能食。可任苦寒重药者。可治。（参金鉴）

　　邵评：金鉴以牙疳、下疳分狐惑。与金匮所言似异。

　　按狐惑。虫症也。上唇有疮。虫食其脏。兼咽烂。名惑。下唇有疮。虫食其肛。兼声哑。名狐。面色乍白。乍黑。乍赤。恶闻食气。情志嘿嘿。此其候也。（参准绳）

　　邵评：此参准绳与金匮之言相同。又云狐惑。虫病也。惑当作蜮。看其上唇内生疮如粟。唾血。心内懊 而痛。此虫在上。食其五脏。下唇内生疮者。其人不寤。此虫食下部是也。

　　金匮蚀于上部则声嗄。甘草泻心汤。蚀于下部则咽干。苦参汤洗之。蚀于肛者。雄黄熏之。

　　舌绛不鲜枯更萎。肾阴已涸救之难。紫而枯晦凋肝肾。红泽而光胃液干。

　　邵评：紫绛不鲜。枯晦且痿。为肝肾阴涸而败。药难救治。若淡红光润鲜明者。乃胃津干也。急用甘凉濡润之药。以救胃阴。舌形紫晦如猪肝色。绝无津液者为枯。舌形敛缩。伸不过齿为萎。此肝肾已败。

　　不治。若舌色红泽而光。其色鲜明者。属胃阴干涸。犹可滋养胃阴。甘凉纯静之品主之。如鲜生地、鲜石斛、蔗浆、梨汁之类。

　　邵评：以上论红绛舌苔。

　　黄浓方知邪入里。黑兼燥刺热弥深。屡清不解知何故。火燥津亡急救阴。

　　邵评：舌苔黑燥。阳明热极。然无痞满之症。不宜下而宜清。清之不应。肠中燥屎与热邪固结。土燥水亏。胃液已干。急宜甘寒凉润。以救胃阴。阴回。二便自通不可妄下。

　　黑燥为阳明之热。腹无痞满硬痛。非承气症。只宜清解。若清之不应。是肠中燥矢与热邪固结。胃土过燥。肾水不支。胃中阴液已干。宜大小甘露饮。以救胃汁。阴液充溢。阳邪自解。二便自通。

　　黑滑太阴寒水侮。腹痛吐利理中寻。更兼粘腻形浮胖。伏饮凝痰开逐斟。

　　邵评：舌苔黑滑。寒水侵侮脾土。宜理中汤温之。若兼粘腻浮胖。是湿痰寒饮。伏于脾中。宜温运药以开逐痰湿。

　　舌苔黑滑。为太阴之寒。所谓寒水侮土。理中症也。若更兼粘腻浮胖。是湿痰寒饮伏于太阴。当用温药和脾。如二陈、浓朴、姜汁、合五苓之类。开之逐之。痰饮自去。

　　舌见边黄中黑腻。热蒸脾湿痞难禁。吐呕便秘因伤酒。开泄中焦有泻心。
