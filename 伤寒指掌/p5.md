<!-- { "loadSidebar": true } -->
　　按伤寒断无日传一经之理。仲景既无明文。其说始于误解经义。素问热论篇云。伤寒一日。巨阳受之。故头项痛。腰背强。二日阳明受之。故身热目痛。鼻干不得眠。三日少阳受之。故胸胁痛而耳聋。此言三阳受邪发病之期。有浅深先后之次序。非谓传经之日期也。故下文云。七日巨阳病衰。头痛少愈。八日阳明病衰。身热少愈。九日少阳病衰。耳聋微闻。此言病之向愈。大约以七日为期。以七日始行尽本经也。故太阳病至七日始衰。而头痛少愈。则六日内只在本经。非传至厥阴明矣。

　　注疏者。以六日为传经已尽。以七日巨阳病衰为再传经释之。致后人皆以日传一经为常例。不知六气之伤人无常。

　　或入于阳。或入于阴。灵枢云。中于面。则下阳明。中于项。则下太阳。中于颊。则下少阳。以此可知三阳各自受邪。非必从太阳传入也。则太阳受病一日发。阳明受病二日发。其义显然。故伤寒非必始太阳而终厥阴。亦非一经止病一日。亦非一经独病相传。大抵今之伤寒。无不兼经而病。即古人所称合病并病之症。

　　后学不解此旨。而欲拘拘于六经传次。印证今病。宜无一症合其式矣。兹将六经古法述于前。新法续于后。

　　其各经兼并之症。列于六经正病之下。庶临症者得其把握焉。

　　卷一

　　太阳总要述古

　　麻黄汤。桂枝汤。大青龙汤。小青龙汤。麻杏甘石汤。桂枝加浓朴杏仁汤。葛根汤。五苓散。桂枝麻黄各半汤。桂枝二麻黄一汤。桂枝二越婢一汤。麻黄连翘赤小豆汤。

　　卷一

　　太阳本病述古

　　发热。恶寒。恶风。头痛。项强。体痛。

　　凡风寒初感。先入皮毛肌表。外症便有头痛。项强、身痛、腰痛、骨节烦疼、发热恶寒。

　　此皆太阳经之见症。如无汗而脉浮紧。此营卫俱强而表实也。用麻黄汤以发表。使营卫之邪。从皮毛而出。

　　则诸症自除矣。如脉浮而弱。汗自出者。此营强卫弱而表虚也。用桂枝汤以解肌。使营卫和。而邪自解矣。

　　如不汗出而烦躁。此内有伏火。为外寒所郁也。宜大青龙汤。外散表寒。内清里热。则表里俱解矣。

　　若表不解。咳而微喘。发热不渴者。此心下有水气。不得化汗。干肺而喘咳也。宜小青龙汤。以行水发汗。喘加杏仁以下气。如小便不利。小腹满。去麻黄。加茯苓以行水。

　　若身热无汗。口渴而喘者。此外寒束内热也。宜麻杏甘石汤。以解肺分之邪。其喘立止。如感寒而喘。桂枝加浓朴杏仁汤主之。

　　如身与骨节俱不疼痛。独头项痛而背强。牵引KT KT 。脉浮。恶风无汗者。此风伤于太阳筋脉也。风能劫液。

　　其牵引之状。即变痉之端。宜葛根汤主之。以解肌表之风邪。而生阳明之津液。则筋脉舒。而无牵引之患矣。

　　如汗后表热未解。脉浮数。烦渴饮水。而小便不利者。此热结膀胱。水停下焦也。五苓散微汗以利之。

　　如八九日。过经不解。发热恶寒如疟状。一日二三发。其人不呕。非少阳也。小便清者。无里热也。面有热色者。微邪未解也。身痒者。邪在皮肤中。欲出不得也。宜小汗之。桂枝麻黄各半汤。若有汗者。宜桂枝二麻黄一汤。热多寒少。宜桂枝二越婢一汤。

　　若不汗妄下。瘀热在里。但头汗出。小便不利。身体发黄。此太阳误治变症也。麻黄连翘赤小豆汤主之。以分解表里。使湿热之邪。一从麻黄发汗而出太阳之表。一从赤小豆连翘根之利小便而出太阳之里。

　　黄自退矣。

　　卷一　太阳本病述古

　　发热

　　热无休止。曰发热。风寒客于太阳。有即发热者。有至一二日。始发热者。然必兼恶风恶寒。头痛身疼等症。

　　方为太阳发热。宜汗之。类方注云。太阳发热。寒时亦热。热时亦寒也。金鉴云。翕翕表热。蒸蒸里热。

　　俱有自汗症。表热自汗。宜桂枝解肌。里热自汗。宜凉膈承气。不可误治。当审其尿之白赤。舌之润燥为别。

　　愚按：表热自汗。畏风恶寒。里热自汗。则不恶风寒。尤当认别。

　　邵评：辨表热里热。分汗清下三法为治。

　　卷一　太阳本病述古

　　恶寒

　　此风寒客于营卫。非比寒热之恶寒。虽身大热。亦恶寒也。发热无汗恶寒为表实。

　　宜麻黄汤。发热有汗恶寒为表虚。宜桂枝汤。

　　邵评：以有汗无汗。辨表虚表实。

　　金鉴云。发热恶寒。发于阳。表也。有汗桂枝。无汗麻黄。无热恶寒。发于阴。里也。有汗桂枝加附子汤。无汗宜麻黄附子细辛汤。

　　邵评：以有热无热。辨发于阴发于阳。

　　卷一　太阳本病述古

　　恶风

　　风邪伤卫则恶风。均属表症。但恶风比恶寒为轻耳。

　　卷一　太阳本病述古

　　头痛

　　头痛虽属三阳。惟太阳独多。故头痛专主表。太阳头痛。必兼恶寒发热。表解自除。

　　阳明头痛。在额前目鼻等处。无汗为表症。宜葛根汤加白芷、葱白等汗之。若自汗。

　　不恶寒。反恶热。大便实。小便赤。当以阳明里症治之。承气汤。少阳头痛。在头角耳根。脉弦数。口苦是也。

　　小柴胡去参。加川芎。有痰。如栝蒌。（参准绳）

　　卷一　太阳本病述古

　　项强

　　太阳伤寒。必头痛项强。太阳中风。兼湿成痉。亦项强。

　　金鉴云。项强。太阳病。项背强。太阳阳明病也。脉浮无汗。从伤寒传来。宜葛根汤。有汗。从中风传来。宜桂枝加葛根汤。若脉沉而项背强。邪已入胸。宜栝蒌桂枝汤。

　　卷一　太阳本病述古

　　体痛

　　风寒客于太阳而身痛。但拘急耳。中湿。则身痛不能转侧。阴毒身痛。则体势沉重。

　　宛如被杖。以此别之。太阳身痛。解表自除。风湿身痛。宜桂枝加附子汤。阴症身痛。四逆、真武辈温之。（参准绳）金鉴云。身痛未汗属表实。宜麻黄汤。汗后身痛属表虚。宜桂枝新加汤。若身痛尺脉迟。是血少营气不足。虽未经汗。不可发汗。宜建中汤。加归 。以补营血也。风湿身痛。

　　令人一身尽痛。不能转侧。筋脉牵引。烦疼不宁。宜桂枝附子汤。少阴身痛。则脉沉。四肢逆冷。

　　宜附子汤。厥阴身痛。厥逆汗出不止。下利清谷。宜四逆汤。

　　邵评：身痛有表实、表虚、营虚、血少、风湿各因。若少阴厥阴二经中寒。亦有身痛。临症均须细辨。

　　卷一

　　太阳兼经新法

　　北方地浓天寒。人之禀气亦浓。风寒所感。只在本经留连。故多太阳正病。若大江以南。地势卑。

　　天气暖。人禀薄。一感外邪。即从太阳而入阳明少阳。或从太阳而入太阴少阴。总属太阳兼症。不得以太阳正病治之。

　　太阳阳明。太阳少阳。太阳兼肺。太阳太阴。太阳少阴。

　　卷一　太阳兼经新法

　　太阳阳明

　　凡风寒初感。便见头疼发热。恶风恶寒。腰疼骨痛。脉来浮紧。或浮缓。口不渴。舌润无苔者。此风寒客于太阳阳明。营卫之间也。因非太阳正病。故项不强耳。治宜辛散。羌、防、芎、芷、苏叶、朴陈、姜葱之类。温中散寒。则食化而表解矣。若恶寒甚。而寸关脉沉迟者。寒邪重也。

　　宜麻黄桂枝等。辛温汗之。若饱闷恶食。右关脉短滑者。胃中停食也。兼消导。楂肉、麦芽、神曲之类。（风寒）

　　如见舌苔白而燥。或兼微黄。口渴便赤。脉来浮滑者。此太阳感寒。阳明有火也。或风热之邪客于阳明之表也。均宜凉散。以羌、防、葛根、连翘、黄芩、栀子之类。清热解表。（风热）

　　如初起恶寒。即发热不已。目赤多眵。舌苔焦刺。口渴多饮。唇皴齿燥。脉来洪滑。此内有伏火。外感新邪而发。当以阳明为主治。宜凉解之。如犀角、连翘、黄芩、薄荷、栀子、豆豉、淡竹叶之类。如兼头痛恶寒。可加羌活。以撤太阳之邪。自能得汗而解。若用风药发表。则液燥火炽。反无汗而加剧矣。（风火）

　　邵评：此风火正治法。

　　卷一　太阳兼经新法

　　太阳少阳

　　凡人腠理疏豁。其邪即从太阳而入少阳。盖少阳本属相火。温邪与相火。同气相招也。如见舌苔白中带红。外症头痛身热。口苦。眼赤。多眵。胁痛。耳鸣。脉浮弦而数。

　　此木火之邪。当从少阳治。宜柴、芩、连翘、栀子、牛蒡、薄荷、木通等解之。如未解。加鲜生地、牡丹皮、钩藤、池菊之类清之。（风温）

　　邵评：此风温入少阳经正治法。

　　卷一　太阳兼经新法

　　太阳兼肺

　　凡感外邪。头痛恶寒发热。而兼咳嗽者。此伤风之重症。伤寒之轻症也。盖肺主皮毛。太阳主一身之表。原相联属。但兼咳嗽。则邪外传于肺而解。不致传里。故为轻症。主治以手太阴为主。如寒邪重。则舌润不渴。宜六安煎。加羌活、苏叶之类。汗之。如寒天兼喘。气口脉闭。加麻黄。（肺受寒邪）

　　如发热头痛咳嗽。外虽恶寒。而口渴舌燥。此肺有火邪。而太阳感寒也。宜羌活、前胡、桑、杏、羚羊、薄荷、黄芩、贝母、橘红、桔梗之类。外散寒邪。内清肺火。兼喘者。火为寒郁。麻、杏、甘、石汤妙。（寒包火）

　　邵评：开肺即是开太阳。此寒包火正治法。

　　卷一　太阳兼经新法

　　太阳太阴

　　凡人之胃阳充旺。则风寒之入。只在阳经盘旋。不致直入三阴。若胃阳一亏。则寒中太阳。而太阴脾经。亦与之同时并受。如发热恶寒。即兼泄泻者是也。必舌润不渴。脉来沉缓。法当温中散寒。宜羌活、紫苏、浓朴、焦曲、广皮、木香、茯苓、炙草之类。外散寒邪。内和脾胃。俾得微汗利止。身凉而愈。

　　如感之轻。则寒热泄泻。治法亦同。（伤寒）

　　卷一　太阳兼经新法

　　太阳少阴

　　胃阳为三阴之障。阳气一虚。则寒邪即能袭入三阴。然肾气不虚。则少阴不致受邪。若肾气一虚。

　　则坎中之阳。不足以御阴邪。即从太阳而入于肾。凡见太阳表证。而脉沉细。肩背恶寒。大便不实。小便清白者。此即太阳与少阴俱病。重症也。法当温里散寒。宜桂枝汤加当归、（酒炒）山药、干姜、独活、细辛、胡桃之类。温肾逐邪。若目戴眼上视。气促而喘。或角弓发痉。尤为危候。景岳所谓太阳未解。少阴先溃是也。须大温中饮主之。冀其回阳作汗。庶有生机。（伤寒）

　　卷一

　　阳明总要述古

　　麻黄汤。桂枝汤。瓜蒂散。栀子豉汤。白虎汤。猪苓汤。大承气汤。小承气汤。调胃承气汤。茵陈蒿汤。

　　卷一

　　阳明本病述古

