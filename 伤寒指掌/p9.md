<!-- { "loadSidebar": true } -->
　　邵评：邪入三阴。或寒或热之故。分别详明。

　　一、三阴自受之邪。各有中风中寒之症。三阴中风。则能发热。以风属阳邪故也。三阴中寒。则不能发热。以寒属阴邪故也。即少阴有反热之症。亦必带太阳标病而然。后人但知传入三阴为伤寒。不知三阴自感。亦伤寒也。故于本经中风发热。便误认为传经标病。以本脏中寒无热。即指为直中阴症。讵知桂枝汤为表之里药。固能兼治三阴自感之风邪。

　　而理中四逆等汤。本治三阴自感之寒邪也耶。盖风寒六气之伤人。或入于阳。或入于阴。原无一定。

　　但值何经之虚而治之。不得专以太阳为受邪之始也。故三阴固有阳经注入之症。亦有本经自感之症。均属伤寒。不必另立名目也。兹于三阴经中无直中之条。非略也。正不敢蛇足耳。

　　邵评：三阴自受寒邪。不能发热。三阴自受风邪。亦能发热。不可因其有热。误认为阳经传入之热症也。

　　惟三阴自受风邪。宜桂枝汤和表。自受寒邪。用理中四逆温里。

　　一、三阴自受之邪。论中有可历指而见者。如太阴病。脉浮者可发汗。宜桂枝汤。此太阴中风也。如太阴病。腹满而吐。自利益甚。时腹自痛。此太阴中寒之症也。如少阴中风。脉阳微阴浮者。为欲愈。此即少阴中风欲愈之脉也。至于少阴中寒。宜汗者。麻黄附子细辛汤。当温者。附子四逆等汤是也。如厥阴中风。脉微浮为欲愈。此即厥阴中风欲愈之脉也。厥阴中寒。即当归四逆加吴萸生姜汤是也。阅少阴厥阴篇内。止有中风欲愈之脉。并无未愈之证治者。必有阙文也。

　　邵评：此论三阴自受风寒脉症治法。分别精细。

　　一、三阴篇内。惟少阴有大承气急下三症。而太阴厥阴篇内。并无承气之条。奈何后人反称邪在厥阴。三承气选用。夫承气。本阳明胃药。少阴用承气者。盖因肾水一亏。胃土燥实。病已转属阳明。故急下以存阴液。仲景述厥阴病云。下之利不止。此厥阴忌下之明戒也。焉有邪在厥阴。

　　反用承气之理。圣训具在。是非自见。

　　邵评：论三阴热邪结实。可用承气攻下之法。否则切不可用之理。分别甚精。

　　卷二

　　太阴总要述古

　　理中汤。桂枝汤。五苓散。四逆汤。四逆加人参汤。三物白散。桂枝加芍药汤。桂枝加大黄汤。

　　卷二

　　太阴本病述古

　　腹满。腹痛。发黄。吐利。

　　太阴湿土所主。仲景以腹满而吐。食不下。时腹自痛。自利不渴等症。为太阴病。乃湿土自病。非阳经注入之症也。其脉必沉而细。无论外受寒邪。内伤生冷。总以温中散寒为主。理中汤主之。

　　邵评：太阴受邪有二端。一因外受风寒。一因内伤冷食。与他经不同也。自受寒邪。治宜温中。

　　若太阴中风。其脉尺寸俱浮。其症四肢烦疼者。可发汗。宜桂枝汤。其脉阳微阴涩而长者。为欲愈也。

　　太阴腹满而痛。自利不渴者。因于寒。咽干而渴者。因于热。因于寒。湿土自病。宜理中温之。因于热。

　　病必关于阳明。或暴烦下利。或发黄便硬。此脾家热。即属胃家之热。为转属阳明之症。宜从阳明治。

　　邵评：同是满痛自利。着眼渴与不渴。不渴自受寒邪。故宜温。渴是阳经热邪传入太阴。脾胃相连。

　　故病关阳明。太阴热邪转属胃腑。故可从阳明治。此太阴满痛自利。以渴不渴辨寒热。最为要诀。

　　伤寒脉浮而缓。身不发热。手足自温者。太阴也。太阴身当发黄。若小便自利者。不能发黄。盖寒湿伤于肌肉。不能外越皮肤。故发黄。若小便利。则湿气下输膀胱。便不发黄。设小水不利。

　　当用五苓散利之。若寒湿伤于太阴之表。可从小便而出。若湿热伤于太阴之里。又当从大便而出。故至七八日。暴烦下利。虽日十余行。不必治之。以脾家实。所积腐秽。行尽自止矣。盖不须温。亦不须下也。

　　邵评：太阴热邪暴烦。是里阳陡发。下利虽多。正是脾家秽积之去路。去尽则自止。此条是太阴湿热。

　　故脉浮缓。治当利小便。若七八日暴烦下利。有阳气来复。脾家所有积秽。下尽自止。不须用温与下也。

　　伤寒四五日。腹中痛。若转气下趋少腹者。此欲自利也。自利不渴者属太阴。以其脏有寒故也。当温之。四逆辈。

　　邵评：太阴自受寒邪。气机下注。故有下利之兆。自利因于寒湿。故不渴。治当温脏祛寒。

　　恶寒脉微而复利。四逆加人参汤主之。

　　邵评：恶寒而脉微下利。阳虚而阴胜也。此为阴寒下利。用四逆汤温里。人参补虚。最为精当。

　　下利十余行。脉反实者死。此脾气虚。而邪气盛故也。

　　太阴腹满时痛。误下之。胸下结硬。而成寒实结胸。无热症者。与三白小陷胸汤。病在膈上者必吐。膈下者必利。如不利。进热粥一杯。利过不止。进冷粥一杯。（三白小陷胸汤即三物白散）

　　邵评：腹满时痛。太阴寒邪。误与寒药下之。寒邪与寒药相结。成寒实结胸。与热实结胸不同。

　　故用温通一法。无热症者。不四肢烦疼也。

　　若太阳误下。续得自利。脉弱腹满而痛。此太阳之热邪。陷于太阴之里也。腹满时痛为虚。宜桂枝加芍药汤。腹满大痛为实。宜桂枝加大黄汤。然脉弱。则胃气亦弱。故云。设当用大黄、芍药者。宜减之。

　　邵评：下利为太阴本症。自利因脾实。秽尽则愈。自利因脏寒者。四逆辈温之。此自利因太阳误下。

　　而邪入太阴。则腹满时痛。当加芍药。大实痛者。当加大黄矣。然下后脉弱。则胃气亦弱。当小其制而减用之。虽然。下利腹痛。热邪为患。故用芍药。若阴寒腹痛。非芍药所宜。仲景与大黄并提。勿得轻视。

　　若误下太阳。热邪陷入太阴。是阳经注入之症。分虚实治之。

　　卷二　太阴本病述古

　　腹满

　　腹属阴属里。故阳明里症是腹满。三阴俱有腹满。太阳汗后腹满。脾胃不和也。

　　二陈汤加浓朴和之。阳明潮热腹满。燥矢也。下之。身黄小水不利腹满。湿热也。茵陈蒿汤。

　　邵评：腹满有汗后脾胃不和之虚满。有燥矢湿热二症之实满。当分因施治。

　　太阴腹满。有虚寒。如腹满时痛。食不下。吐利交作是也。理中汤加浓朴。有实热。如腹满大痛。咽干便秘。或发黄。或暴下赤黄。此脾家实热。为转属阳明。宜承气加减。（合参准绳金鉴）

　　邵评：腹满有虚寒。是太阴本症。宜温中。有实热。是太阴转属阳明。宜下之。

　　卷二　太阴本病述古

　　腹痛

　　邪气入里。与正气相搏。则腹痛。故太阳无腹痛。少阳有胁痛而无腹痛。阳明里症有腹痛。三阴俱有腹痛。当分部位。中脘痛属脾。脉沉迟者内寒。理中汤。阳脉涩。阴脉弦。小建中汤。

　　邵评：三阳惟阳明。有腹痛。三阴俱有腹痛。须分部位。当察其所痛之因。分别施治。

　　少腹痛属厥阴界分。四肢逆冷。小便清白。是冷结膀胱。宜当归四逆加吴茱萸生姜汤温之。如不厥冷。小便自利者。是血蓄膀胱。宜桃仁承气汤。小便不利者。

　　是水蓄膀胱。五苓散。大小便俱不利者。是水热蓄积。八正散。

　　邵评：少腹痛有血蓄、水蓄、水与热俱蓄三因分别。治法甚精。惟桃仁承气之大黄。宜用醋炒。

　　若大实。小腹满痛。或绕脐攻痛。不大便。脉实者。承气汤。

　　邵评：胃腑热实。燥屎作痛。故用下法。

　　发热口渴。脉弦洪而腹痛者。属脾热。芍药黄芩汤。腹痛欲吐利。烦躁饱闷者。防痧毒。当刺委中、少商等穴。（合参准绳金鉴）

　　邵评：痧秽内滞。气闭作痛。治宜芳香开泄。

　　按腹痛有虚实。按之痛甚属实。按之痛减属虚。有寒热。自下逆攻而上者。火也。自上奔迫于下者。寒也。又伤寒腹痛。以凉水试之。其痛稍可者。热也。转甚者。寒也。

　　邵评：辨明虚实寒热痛势之不同。甚精。

　　又评：试辨寒热之法亦当。

　　卷二　太阴本病述古

　　发黄

　　伤寒发黄。惟阳明太阴两经有之。阳明病。应遍身有汗。今但头汗出。小便不利。

　　心中懊 。身必发黄者。瘀热在里。内外无从发泄也。发汗已。身目皆黄者。大发湿家汗。风去湿不去也。

　　发汗已。太阴病。身当发黄。因小便不利。湿土为热所蒸。而黄色外现也。若小便自利。

　　小腹硬满者。瘀血发黄也。

　　邵评：以小便利不利。分发黄蓄血。是已。惟胆汁入血为胆黄。其症治尚须补入。治法。阳明发黄。

　　乃胃家移热于脾。必二便俱秘。茵陈蒿汤。太阴发黄。是脾家湿热。必小便不利。大便反快。茵陈五苓散。

　　邵评：发黄有太阴阳明湿热虚实之不同。若发黄而二便俱秘者。乃阳明胃实。

　　移热于脾。故宜用下。若发黄而小便不利。大便反快。乃太阴脾湿蒸热。故宜清利。

　　若发黄。汗出身冷。

　　脉沉迟者。阴黄也。茵陈五苓加干姜（参准绳）

　　邵评：寒湿留滞而成阴黄。故宜温通。若更阳虚。可用茵陈四逆汤。

　　金鉴云。表实无汗发黄者。宜麻黄连翘赤小豆汤汗之。里实不便者。宜茵陈蒿汤下之。无表里症而热甚者。宜栀子柏皮汤清之。大便溏。小便不利。发黄者。宜茵陈五苓散利之。阴证发黄者。宜茵陈四逆汤温之。环口黧黑。冷汗者。阴黄死症也。身体枯燥如烟煤者。阳黄死症也。

　　邵评：发黄有汗下清利温五种治法。治黄之法。不外是矣。阴黄阳绝。阳黄阴涸。均是死症。

　　卷二　太阴本病述古

　　吐利

　　按太阴腹痛吐利。一属寒湿。六脉沉细。舌润不渴。是也。宜理中、二陈、藿、朴之类。温中散寒。一属湿热。舌燥口渴。小便短赤。是也。宜二陈、二苓、枳实、浓朴、川连之类。清热利湿。

　　邵评：太阴腹痛吐利二症。有寒湿湿热二因。宜温宜清。治法不同。必须详辨。

　　卷二

　　太阴新法

　　东南之地。水潦归焉。居其处者。多蒙湿邪之害。然闽广湿胜。江浙则湿热相兼。感之为病。内应太阴。以太阴湿土所主也。今将太阴本病传经。并列于下。病无遁形矣。

　　凡见腹痛。吐利交作。脘闷不食。六脉沉细。或伏。舌苔黑滑。或白滑。口不渴饮。此太阴感寒本病也。当以理中汤为主治。兼外感加苏叶。胀满加浓朴。有食加青、陈、楂、曲之类。吐多加丁香、藿梗。

　　泻多加木香、木瓜。（太阴感寒）

　　邵评：此太阴感寒之正法。

