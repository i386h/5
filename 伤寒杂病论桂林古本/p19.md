<!-- { "loadSidebar": true } -->
　　右四味，以水六升，煮取三升，去滓，分温三服。

　　胸中满，欲吐不吐，下利时疏，无寒热，腹中绞痛，寸口脉弱而结者，此宿食在上故也，宜瓜蒂散。

　　瓜蒂散方

　　瓜蒂一分赤小豆一分

　　右二昧，杵为散，以香豉七合，煮取汁，和散一钱匙，温服之，不吐者少加之，以快吐为度而止。

　　霍乱呕、吐，下利清谷，手足厥冷，脉沉而迟者，四逆汤主之。

　　四逆汤方

　　甘草二两(炙)干姜一两半附子一枚(生用去皮破八片)人参二两

　　右四味，以水六升，煮取三升，去滓，分温三眼。

　　吐、利，发热，脉濡弱而大者，白术石膏半夏干姜汤主之。

　　白术石膏半夏干姜汤方

　　白术三两石膏半斤(棉裹)半夏半升(洗)干姜二两

　　右四味，以水六升，煮取三升，去滓，分温三服。渴者加人参二两，黄连一两。

　　呕吐甚则蚘出，下利时密时疏，身微热，手足厥冷，面色青，脉沉弦而紧者，四逆加吴茱萸黄连汤主之。

　　四逆加吴茱萸黄连汤方

　　附子一枚(生用去皮破八片)干姜一两半甘草二两(炙)人参二两吴茱萸半升黄连一两

　　右六味，以水六升，煮取二升，去滓，温服一升，日再服。

　　霍乱吐、利，口渴，汗出，短气，脉弱而濡者，理中加人参括蒌根汤主之。

　　理中加人参括蒌根汤方

　　人参四两白术三两甘草三两干姜三两括蒌根二两

　　右五味，以水八升，煮取三升，去滓，温服一升，日三服。

　　饮水即吐，食谷则利，脉迟而弱者，理中加附子汤主之。

　　理中加附子汤方

　　人参三两白术三两甘草三两干姜三两附子一枚

　　右五味，以水八升，煮取三升，去滓，温服一升，日三服。

　　腹中胀满而痛，时时上下，痛气上则吐，痛气下则利，脉濡而涩者，理中汤主之。(方见前)

　　霍乱证，有虚实，因其人本有虚实，证随本变故也，虚者脉濡而弱，宜理中汤；实者脉急而促，宜葛根黄连黄芩甘草汤。

　　(理中汤方见前)

　　葛根黄连黄芩甘草汤方

　　葛根半斤黄连三两黄芩三两甘草二两(炙)

　　右四味，以水八升，先煮葛根减二升，去上沫，纳诸药，煮取二升，去滓，分温再服。

　　霍乱，转筋，必先其时已有寒邪留于筋间，伤其荣气，随证而发，脉当濡弱，反见弦急厥逆者，理中加附子汤主之。(方见前)

　　霍乱，已，头痛，发热，身疼痛，热多，欲饮水者，五苓散主之；寒多，不饮水者，理中丸主之。

　　五苓散方

　　猪苓十八铢白术十八铢茯苓十八铢桂枝半两泽泻一两六铢

　　右五味，捣为散，以白饮和服方寸匙，日三服，多饮暖水，汗出愈，将息如法。

　　理中丸方

　　人参三两干姜三两甘草三两白术三两

　　右四味，捣筛，蜜和为丸，如鸡子黄大，以沸汤数合和一丸，研碎温眼，日三服，夜二服，腹中未热，可益至三四丸。

　　伤寒其脉微涩者，本是霍乱，今是伤寒，却四五日，至阴经上，若转入阴者，必利；若欲似大便，而反失气，仍不利者，此属阳明也，便必鞕，十三日愈。所以然者，经尽故也。

　　下利后，便当鞕，鞕则能食者，愈；今反不能食，到后经中，颇能食，复过一经亦能食，过之一日当愈，不愈者，不属阳明也。

　　伤寒脉微而复利，利自止者，亡血也，四逆加人参汤主之。

　　四逆加人参汤方

　　甘草二两(炙)附子一枚(生用去皮破八片)干姜一两半人参

　　三两

　　右四味，以水三升，煮取一升二合，去滓，分温再服。

　　吐、利止，而身痛不休者，当消息和解其外，宜桂枝汤。

　　桂枝汤方

　　桂枝三两芍药三两甘草二两(炙)生姜三两大枣十二枚(劈)

　　右五味，以水七升，煮取三升，去滓，温服一升，日三服，将息禁忌如太阳法。

　　吐、利，汗出，发热，恶寒，四肢拘急，手足厥冷者，四逆汤主之。(方见前)

　　既吐且利，小便复利而大汗出，下利清谷，内寒外热，脉微欲绝者，四逆汤主之。(方见前)

　　吐已下断，汗出而厥，四肢拘急不解，脉微欲绝者，通脉四逆加猪胆汁汤主之。

　　通脉四逆加猪胆汁汤方

　　甘草二两(炙)干姜三两附子大者一枚(生用)猪胆汁半合人参二两

　　右五味，以水三升，先煮四味，取一升，去滓，纳猪胆汁搅匀，分温再服。

　　吐、利后，汗出，脉平，小烦者，以新虚不胜谷气故也。

　　辨痉阴阳易差后病脉证并治

　　太阳病，发热，无汗，而恶寒者，若脉沉迟，名刚痉。

　　太阳病，发热，汗出，不恶寒者，若脉浮数，名柔痉。

　　太阳病，发热，脉沉而细者，名日痉，为难治。

　　太阳病，发汗太多，因致痉。

　　风病，下之则痉，复发汗，必拘急。

　　疮家，不可发汗，汗出则痉。

　　病者身热足寒，颈项强急，恶寒，时头热，面赤目赤，独头动摇，卒口噤，背反张者，痉病也。若发其汗，寒湿相得，其表益虚，则恶寒甚，发其汗已，其脉如蛇，暴脉长大者，为欲解；其脉如故，及伏弦者，为未解。

　　夫痉脉，按之紧如弦，直上下行。

　　痉病，有灸疮者，难治。

　　太阳病，其证备，身体强儿儿然，脉反沉迟，此为痉，括蒌桂枝汤主之。

　　括蒌桂枝汤方

　　括萎根三两桂枝三两(去皮)甘草二两(炙)芍药三两生姜二两(切)大枣十二枚(劈)

　　右六味，以水七升，微火煮取三升，去滓，适寒温服一升，日三服。

　　太阳病，无汗，而小便反少，气上冲胸，口噤不得语，欲作刚痉者，葛根汤主之。

　　葛根汤方

　　葛根四两麻黄三两(去节)桂枝二两甘草二两(炙)芍药二两生姜三两(切)大枣十二枚(劈)

　　右七味，以水一斗，先煮麻黄葛根减二升，去上沫，纳诸药，煮取三升，去滓，温服一升，覆取微似汗，不汗再进一升，得汗停后服。

　　痉病，手足厥冷，发热间作，唇青目陷，脉沉弦者，风邪入厥阴也，桂枝加附子当归细辛人参干姜汤主之。

　　桂枝加附子当归细辛人参干姜汤方

　　桂枝三两芍药三两甘草二两(炙)当归四两细辛一两附子一枚(炮)人参二两干姜一两半生姜三两(切)大枣十二枚(劈)

　　右十味，以水一斗二升，煮取四升，去滓，温服一升，日三服，夜一服。

　　痉病，本属太阳，若发热，汗出，脉弦而实者，转属阳明也，宜承气辈与之。

　　痉病，胸满，口噤，卧不著席，脚挛急，必介齿，宜大承气汤。

　　大承气汤方

　　大黄四两(酒洗)厚朴半斤(去皮)枳实五枚(炙)芒硝三合

　　右四味，以水一斗，先煮枳实、厚朴取五升，去滓，纳大黄，煮取二升，去滓，纳芒硝，更上微火一两沸，分温再服，得一服下者，止后服。

　　伤寒阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧裩散主之。

　　烧裩散方

　　右剪取妇人中裩，近隐处，烧灰，以水和服方寸匙，日三服，小便即利，阴头微肿则愈，妇人病取男子裩裆烧，和服如法。

　　大病差后，劳复者，枳实栀子豉汤主之；若有宿食者，加大黄如博棋子大五六枚。

　　枳实栀子豉汤方

　　枳实三枚(炙)栀子十四枚(劈)香豉一升(棉襄)

　　右三味，以清浆水七升，空煮取四升，纳枳实、栀子煮取二升，纳香豉更煮五六沸，去滓，温分再服，覆令微似汗。

　　伤寒差已后，更发热者，小柴胡汤主之；脉浮者，以汗解之；脉沉实者，以下解之。

　　小柴胡汤方

　　柴胡八两黄芩三两人参三两甘草三两(炙)半夏半升生姜三两(切)大枣十二枚(劈)

　　右七味，以水一斗二升，煮取六升，去滓，更煎取三升，温服一升，日三服。

　　大病差后，从腰以下有水气者，牡蛎泽泻散主之。

　　牡蛎泽泻散方

　　牡蛎泽泻括蒌根蜀漆(洗去腥)葶历(熬)商陆根(熬)海藻(洗去腥)

　　右七味等分，异捣，下筛为散，更入臼中治之，白饮和服方寸匙，日三服，小便利止后服。

　　大病差后，喜唾，久不了了，胸上有寒也，当以丸药温之，宜理中丸。(方见霍乱)

　　伤寒解后，虚赢少气，气逆欲吐者，竹叶石膏汤主之。

　　竹叶石膏汤方

　　竹叶二把石膏一斤半夏半升(洗)人参三两麦门冬一升甘草二两(炙)粳米半升

　　右七味，以水一斗，先煮六味，取六升，去滓，纳粳米，煮米熟，汤成去米，温服一升，日三服。

　　大病已解，而日暮微烦者，以病新差，人强与谷，脾胃之气尚弱，不能消谷，故令微烦，损谷则愈。

　　伤寒杂病论卷第十三

　　辨百合狐惑阴阳毒病脉证并治

　　百合病者，百脉一宗，悉致其病也，意欲食，复不能食，常默默，欲卧不能卧，欲行不能行，饮食或有美时，或有不欲闻食臭时，如寒无寒，如热无热，口苦，小便赤，诸药不能治，得药则剧吐利，如有神灵者，身形如和，其脉微数，每溺时头痛者，六十日乃愈。若溺时头不痛，淅淅然者，四十日愈。若溺时快然，但头眩者，二十日愈。其证或未病而预见，或病四五日始见，或病至二十日，或一月后见者；各随其证，依法治之。

　　百合病，见于发汗之后者，百合知母汤主之。

　　百合知母汤方

　　百合七枚知母三两

　　右二味，先以水洗百合，渍一宿，当白沫出，去其水，另以泉水二升，煮取一升，去滓，别以泉水二升，煮知母取一升，去滓，后合煎取一升五合，分温再服。

　　百合病，见于下之后者，百合滑石代赭汤主之。

　　百合滑石代赭汤方

　　百合七枚滑石三两代赭石如弹丸大(碎棉裹)

　　右三味，以水先洗，煮百合如前法，别以泉水二升，煮二味，取一升，去滓，合和，重煎，取一升五合，分温再服。

　　百合病，见于吐之后者，百合鸡子黄汤主之。

　　百合鸡子黄汤方

　　百合七枚鸡子黄一枚

　　右二味，先洗煮百合如前法，去滓，纳鸡子黄，搅匀，顿服之。

　　百合病，不经发汗、吐下，病形如初者，百合地黄汤主之。

　　百合地黄汤方

　　百合七枚地黄汁一升

