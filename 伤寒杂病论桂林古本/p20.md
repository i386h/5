<!-- { "loadSidebar": true } -->
　　右二昧，先洗煮百合如上法，去滓，纳地黄汁，煎取一升五合，分温再服，中病勿更服，大便当如漆。

　　百合病，一月不解，变成渴者，百合洗方主之；不差，括蒌牡蛎散主之。

　　百合洗方

　　百合一升

　　右一味，以水一斗，渍之一宿，以洗身，洗已，食煮饼，勿以盐豉也。

　　括蒌牡蛎散方

　　括蒌根牡蛎(熬)各等分

　　右二味，捣为散，白饮和服方寸匙，日三服。

　　百合病，变发热者，百合滑石散主之。

　　百合滑石散方

　　百合一两(炙)滑石二两

　　右二味，为散，饮服方寸匙，日三服，当微利，热除则止后服。

　　百合病，见于阴者，以阳法救之；见于阳者，以阴法救之；见阳攻阴，复发其汗，此为逆，见阴攻阳，乃复下之，此亦为逆。

　　狐惑之为病，状如伤寒，默默欲眠，目不得闭，卧起不安。蚀于喉为惑，蚀于阴为狐，不欲饮食，恶闻食臭，其面目乍赤，乍黑，乍白，蚀于上部则声嗄，甘草泻心汤主之；蚀于下部则咽干，苦参汤洗之；蚀于肛者，雄黄薰之。

　　甘草泻心汤方

　　甘草四两(炙)黄芩三两干姜三两半夏升半黄连一两大枣十二枚(劈)

　　右六味，以水一斗，煮取六升，去滓，再煎取三升，温服一升，日三服。

　　苦参汤方

　　苦参一斤

　　右一味，以水一斗，煮取七升，去滓，薰洗，日三次。

　　雄黄散方

　　雄黄一两

　　右一味，为末，筒瓦二枚合之，纳药于中，以火烧烟，向肛薰之。

　　病者脉数，无热微烦，默默但欲卧，汗出，初得之三四日，目赤如鸠眼，七八日，目四眥黑，若能食者，脓已成也，赤豆当归散主之。

　　赤豆当归散方

　　赤小豆三升(浸令毛出曝干)当归十两

　　右二味，杵为散，浆水服方寸匙，日三服。

　　阳毒之为病，面赤斑斑如锦纹，咽喉痛，唾脓血，五日可治，七日不可治，升麻鳖甲汤主之。

　　升麻鳖甲汤方

　　升麻二两蜀椒一两(去汁)雄黄五钱(研)当归一两甘草二两鳖甲一片(炙)

　　右六味，以水四升，煮取一升，顿服之，不差，再服，取汗。

　　阴毒之为病，面目青，身痛如被杖，咽喉痛，五日可治；七日不可治；升麻鳖甲汤去雄黄蜀椒主之。

　　升麻鳖甲去雄黄蜀椒汤方

　　升麻二两当归一两甘草二两鳖甲一片

　　右四味，以水二升，煮取一升，去滓，顿服之，不差，再服。

　　辨疟病脉证并治

　　师曰：疟病其脉弦数者，热多寒少；其脉弦迟者，寒多热少。脉弦而小紧者，可下之；弦迟者，可温之，弦紧者，可汗之，针之，灸之；浮大者，可吐之；弦数者，风发也，当于少阳中求之。

　　问曰：疟病以月一发者，当以十五日愈，甚者当月尽解，如其不差，当云何?师曰：此结为症瘕，必有疟母，急治之，宜鳖甲煎丸。

　　鳖甲煎丸方

　　鳖甲柴胡黄芩大黄牡丹（庶/虫）虫阿胶

　　右七味，各等分，捣筛，炼蜜为丸，如梧桐子大，每服七丸，日三服，清酒下，不能饮者，白饮亦可。

　　师曰：阴气孤绝，阳气独发，则热而少气烦悗，手足热而欲呕，此名疸疟，白虎加桂枝人参汤主之。

　　白虎加桂枝人参汤方

　　知母六两石膏一斤甘草二两(炙)粳米二合桂枝三两人参三两

　　右六昧，以水一斗，煮米熟，汤成去滓，温服一升，日三服。

　　疟病，其脉如平，身无寒，但热，骨节疼烦，时作呕，此名温疟，宜白虎加桂枝汤。

　　白虎加桂枝汤方(即前方去人参一味)

　　疟病，多寒，或但寒不热者，此名牡疟，蜀漆散主之，柴胡桂姜汤亦主之。

　　蜀漆散方

　　蜀漆(洗去腥)云母(烧二日夜)龙骨各等分

　　右三味，杵为散，未发前以浆水和服半钱匙。

　　柴胡桂姜汤方

　　柴胡半斤桂枝三两干姜二两括萎根四两黄芩三两甘草二两(炙)牡蛎二两(熬)

　　右七味，以水一斗，煮取六升，去滓，再煎取三升，温服一升，日三服，初服微烦，再服，汗出便愈。

　　辨血痹虚劳病脉证并治

　　问曰：血痹之病，从何得之?师曰：夫尊荣之人，骨弱，肌肤盛，重因疲劳，汗出，卧不时动摇，加被微风，遂得之。但以脉寸口微涩，关上小紧，宜针引阳气，令脉和，紧去则愈。

　　血痹，阴阳俱微，或寸口关上微，尺中小紧，外证身体不仁，如风痹状，黄芪桂枝五物汤主之。

　　黄芪桂枝五物汤方

　　黄芪三两桂枝三两芍药三两生姜六两大枣十二枚

　　右五味，以水六升，煮取二升，温服七合，日三服。

　　男子平人，脉大为劳，极虚亦为劳。

　　男子面色薄者，主渴及亡血，卒喘悸，脉浮者，里虚也。

　　男子脉虚沉弦，无寒热，短气，里急，小便不利，面色白，时目瞑兼衄，少腹满，此为劳使之然。

　　劳之为病，其脉浮大，手足烦，春夏剧，秋冬差，阴寒精自出，酸削不能行。

　　男子脉浮弱涩，为无子，精气清冷。

　　失精家，少阴脉弦急，阴头寒，目眩，发落，脉极虚芤迟者，为清谷亡血失精；脉得诸芤动微紧者，男子则失精，女子则梦交，桂枝龙骨牡蛎汤主之。天雄散亦主之。

　　桂枝龙骨牡蛎汤方

　　桂枝三两芍药三两甘草二两(炙)生姜三两大枣十二枚龙骨三两牡蛎三两

　　右七味，以水七升，煮取三升，去滓，分温三服。

　　天雄散方

　　天雄三两(炮)白术八两桂枝六两龙骨三两

　　右四味，杵为散，酒服半钱匙，日三服，不知稍增，以知为度。

　　男子平人，脉虚弱细微者，喜盗汗也。

　　人年五六十，其脉大者，病痹，挟背行；若肠鸣，马刀挟瘿者，皆为劳得之也。其脉小沉迟者，病脱气，疾行则喘渴；手足逆寒者，亦劳之为病也。

　　虚劳里急，悸衄，腹中痛，梦失精，四肢酸疼，手足烦热，咽干口燥者，小建中汤主之。

　　小建中汤方

　　桂枝三两芍药六两甘草三两(炙)生姜三两大枣十二枚饴糖一升

　　右六味，以水七升，煮取三升，去滓，纳胶饴，更上微火消解，温服一升，日三服。

　　虚劳里急，诸不足者，黄芪建中汤主之。

　　黄芪建中汤方

　　即前方小建中加黄芪一两半。气短，胸满者，加生姜一两；腹满者，去大枣，加茯苓一两半；大便秘结者，去大枣，加枳实一两半；肺气虚损者，加半夏三两。

　　虚劳，腰痛，少腹拘急，小便不利者，肾气丸主之。

　　肾气丸方

　　地黄八两薯蓣四两山茱萸四两泽泻三两牡丹皮三两茯苓三两桂枝一两附子一枚(炮)

　　右八味，捣筛，炼蜜和丸，如梧桐子大，酒下十五丸，渐加至二十五丸，日再服，不能饮者，白饮下之。

　　虚劳虚烦不得眠，酸枣仁汤主之。

　　酸枣仁汤方

　　酸枣仁二升甘草一两知母二两茯苓二两芎一两

　　右五味，以水八升，煮酸枣仁，得六升，纳诸药，煮取三升，去滓，温服一升，日三服。

　　五劳虚极，赢瘦腹满，不能饮食，食伤，忧伤，饮伤，房室伤，饥伤，劳伤，经络荣卫气伤，内有干血，肌肤甲错，两目黯黑，缓中补虚，大黄（庶/虫）虫丸主之。

　　大黄（庶/虫）虫丸方

　　大黄十两黄芩二两甘草三两桃仁一升杏仁一升芍药四两地黄十两干漆一两虻虫一升水蛭百枚蛴螬一升（庶/虫）虫半升

　　右十二昧，末之，炼蜜和丸，如小豆大，酒饮服五丸，日三服。

　　女劳，膀胱急，少腹满，身尽黄，额上黑，足下热，其腹胀如水状，大便溏而黑，胸满者，难治，硝石矾石散主之。

　　硝石矾石散方

　　硝石(熬黄)矾石(烧)各等兮

　　右二味，为散，大麦粥汁和服方寸匙，日三服，大便黑，小便黄，是其候也。

　　伤寒杂病论卷第十四

　　辨咳嗽水饮黄汗历节病脉证并治

　　师曰：咳嗽发于肺，不专属于肺病也。五脏，六腑，感受客邪，皆能致咳。所以然者，邪气上逆，必干于肺，肺为气动，发声为咳，欲知其源，必察脉息，为子条记，传与后贤。

　　肺咳，脉短而涩。假令浮而涩，知受风邪；紧短而涩，知受寒邪；数短而涩，知受热邪；急短而涩，知受燥邪；濡短而涩，知受湿邪。此肺咳之因也。其状则喘息有音，甚则唾血。

　　心咳，脉大而散。假令浮大而散，知受风邪，紧大而散，知受寒邪；数大而散，知受热邪；急大而散，知受燥邪；濡大而散，知受湿邪；此心咳之因也。其状则心痛，喉中介介如梗，甚则咽肿，喉痹。

　　肝咳，脉弦而涩。假令浮弦而涩，知受风邪；弦紧而涩，知受寒邪；弦数而涩，知受热邪；弦急而涩，知受燥邪；弦濡而涩，知受湿邪；此肝咳之因也。其状则两胁下痛，甚则不可以转，转则两胠下满。

　　脾咳，脉濡而涩。假令浮濡而涩，知受风邪；沉濡而涩，知受寒邪；数濡而涩，知受热邪；急濡而涩，知受燥邪；迟濡而涩，知受湿邪；此脾咳之因也。其状则右肋下痛，隐隐引背，甚则不可以动，动则咳剧。

　　肾咳，脉沉而濡。假令沉弦而濡，知受风邪；沉紧而濡，知受寒邪；沉数而濡，知受热邪；沉急而濡，知受燥邪；沉滞而濡，知受湿邪；此肾咳之因也。其状则肩背相引而痛，甚则咳涎。

　　肺咳不已，则流于大肠，脉与肺同，其状则咳而遗矢也。

　　心咳不已，则流于小肠，脉与心同，其状则咳而失气，气与咳俱失也。

　　肝咳不已，则流于胆，脉与肝同，其状则呕苦汁也。

　　脾咳不已，则流于胃，脉与脾同，其状则呕，呕甚则长虫出也。

　　肾咳不已，则流于膀胱，脉与肾同，其状则咳而遗溺也。

　　久咳不已，则移于三焦，脉随证易，其状则咳而腹满，不欲食饮也。

　　咳而有饮者，咳不得卧，卧则气急，此为实咳，不能言，言则气短，此为虚咳，病多端，治各异法，谨守其道，庶可万全。

　　咳家其脉弦者，此为有水，十枣汤主之。

　　十枣汤方

　　芜花(熬)甘遂大戟各等分

　　右三味，捣筛，以水一升五合，先煮肥大枣十枚，取八合，去滓，纳药末，强人服一钱匙，赢人服半钱匙，平旦温服之，不下，明日更加半钱，得快利后，糜粥自养。

　　咳而气逆，喉中作水鸡声者，射干麻黄汤主之。

　　射干麻黄汤方

　　射干三两麻黄三两半夏半升五味子半升生姜四两细辛三两大枣七枚

