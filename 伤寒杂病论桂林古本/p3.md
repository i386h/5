<!-- { "loadSidebar": true } -->
　　寸口脉浮而大，浮为风虚，大为气强，风气相搏，必成隐疹，身体为痒。痒者名曰泄风，久久为痂癞。

　　寸口脉浮而大，浮为虚，大为实；在尺为关，在寸为格；关则不得小便，格则吐逆。

　　寸口脉微而涩，微者卫气不行，涩者荣气不逮。荣卫不能相将，三焦无所仰，身体痹不仁。荣气不足，则烦疼，口难言；卫气虚者，则恶寒数欠。三焦不归其部，上焦不归者，噫而酢吞；中焦不归者，不能消谷引食；下焦不归者，则遗溲。

　　寸口脉微而涩，微者卫气衰，涩者荣气不足。卫气衰则面色黄；荣气不足则面色青。荣为根，卫为叶。荣卫俱微，则根叶枯槁，而寒栗咳逆，唾腥吐涎沫也。

　　寸口脉微而缓，微者卫气疏，疏则其肤空；缓者胃气实，实则谷消而水化也。谷入于胃，脉道乃行，水入于经，其血乃成。荣盛则其肤必疏，三焦绝经，名曰血崩。

　　寸口脉弱而缓，弱者阳气不足，缓者胃气有余，噫而吞酸，食卒不下，气填于膈上也。

　　寸口脉弱而迟，弱者卫气微，迟者荣中寒；荣为血，血寒则发热；卫为气，气微者心内饥，饥而虚满不能食也。

　　寸口脉弱而涩，尺中浮大，无外证者，为病属内伤。

　　寸口脉弱而涩，尺中濡弱者，男子病失精，女子病赤白带下。

　　寸口脉洪数，按之弦急者，当发瘾疹；假令脉浮数，按之反平者，为外毒；脉数大，按之弦直者，为内毒，宜升之，令其外出也；误攻则内陷，内陷则死。

　　寸口脉洪数，按之急滑者，当发痈脓；发热者，暴出；无热者，久久必至也。

　　寸口脉浮滑，按之弦急者，当发内痈；咳嗽胸中痛为肺痈，当吐脓血；腹中掣痛为肠痈，当便脓血。

　　寸口脉大而涩，时一弦，无寒热，此为浸淫疮所致也；若加细数者，为难治。

　　趺阳脉紧而浮，浮为气，紧为寒。浮为腹满，紧为绞痛。浮紧相搏，肠鸣而转，转即气动，隔气乃下。少阴脉不出，其阴肿大而虚也。

　　趺阳脉微而紧，紧则为寒，微则为虚，微紧相搏，则为短气。

　　趺阳脉大而紧者，当即下利，为难治。

　　趺阳脉浮，浮则为虚，浮虚相搏，故令气饐，言胃气虚竭也；此为医咎，责虚取实，守空迫血；脉滑则为哕，脉浮鼻中燥者，必衄也。

　　趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。荣卫内陷，其数先微，脉反但浮，其人必大便鞕，气噫不除。何以言之？本以数脉动脾，其数先微，故知脾气不治，大便鞕，气噫不除。今脉反浮，其数改微，邪气独留，心中则饥，邪热不杀谷，潮热发渴，数脉当迟，缓病者则饥。数脉不时，则生恶疮也。

　　趺阳脉浮而涩，少阴脉如经者，其病在脾，法当下利。何以知之？若脉浮大者，气实血虚也。今趺阳脉浮而涩，故知脾气不足，胃气虚也。以少阴脉弦，而沉才见，此为调脉，故称如经也。若反滑而数者，故知当屎脓也。

　　趺阳脉浮而芤，浮者胃气虚，芤者荣气伤，其身体瘦，肌肉甲错，浮芤相搏，宗气衰微，四属断绝也。

　　趺阳脉浮而大，浮为气实，大为血虚；血虚为无阴，孤阳独下阴部者，小便当赤而难，胞中当虚；今小便利，而大汗出，法应胃家当微；今反更实，津液四射，荣竭血尽，干烦而不眠，血薄肉消而成暴液；医复以毒药攻其胃，此为重虚，客阳去有期，必下如淤泥而死。

　　问曰：翕奄沉名曰滑，何谓也？师曰：沉为纯阴，翕为正阳，阴阳和合，故令脉滑。关尺自平。

　　趺阳脉微沉，食饮自平；少阴脉微滑，滑者紧之浮名也，此为阴实，其人必股内汗出，阴下湿也。

　　趺阳脉浮而滑，浮为阳，滑为实，阳实相搏，其脉数疾，卫气失度，浮滑之脉数疾，发热汗出者，此为不治。

　　趺阳脉滑而紧，滑者胃气实，紧者脾气强。持实击强，痛还自伤，以手把刃，坐作疮也。

　　趺阳脉沉而微，沉为实，数消谷；紧者，病难治。

　　趺阳脉伏而涩，伏则吐逆，水谷不化，涩则食不得入，名曰关格。

　　师曰：病人脉微而涩者，此为医所病也。大发其汗，又数大下之，其人亡血，病当恶寒，后乃发热，无休止时，夏月盛热，欲著复衣，冬月盛寒，欲裸其身，所以然者，阳微则恶寒，阴弱则发热，此医发其汗，使阳气微，又大下之：令阴气弱，五月之时，阳气在表，胃中虚冷，以阳气内微，不能胜冷，故欲著复衣；十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知血亡也。

　　少阴脉弱而涩，弱者微烦，涩者厥逆。

　　趺阳脉不出，脾不上下，身冷肤鞕。

　　少阴脉不至，肾气微，少精血，奔气促迫，上入胸隔，宗气反聚，血结心下，阳气退下，热归阴股，与阴相动，令身不仁，此为尸厥。当刺期门、巨阙。

　　妊娠脉弦数而细，少腹痛，手心热，此为热结胞中，不先其时治之，必有产难。

　　产后脉洪数，按之弦急，此为浊未下；若浊已下而脉如故者，此为魂脱，为难治。

　　诸脉浮数，当发热而洒淅恶寒，若有痛处，饮食如常者，畜积有脓也。

　　问曰：人恐怖者，其脉何状？师曰：脉形如循丝累累然，其面白脱色也。

　　问曰：人不饮，其脉何类？师曰：脉自涩，唇口干燥也。

　　问曰：人愧者，其脉何类？师曰：脉浮而面色乍白乍赤也。

　　师曰：寸口诸微亡阳，诸濡亡血，诸弱发热，诸紧为寒。诸乘寒者则为厥，郁冒不仁，以胃无谷气，脾涩不通，口急不能言，战而栗也。

　　师曰：发热则脉躁，恶寒则脉静，脉随证转者，为病疟。

　　师曰：伤寒，咳逆上气，其脉散者死，为其形损故也。

　　师曰：脉乍大乍小，乍静乍乱，见人惊恐者，为祟发于胆，气竭故也。

　　师曰：人脉皆无病，暴发重病，不省人事者，为厉鬼，治之以祝由，能言者可治，不言者死。

　　师曰：脉浮而洪，身汗如油，喘而不休，水浆不下，形体不仁，乍静乍乱，此为命绝也。又未知何脏先受其灾。若汗出发润，喘不休者，此为肺先绝也。阳反独留，形体如烟熏，直视摇头者，此为心绝也。唇吻反青，四肢掣习者，此为肝绝也。环口黧黑，油汗发黄者，此为脾绝也。溲便遗失，狂言，目反直视者，此为肾绝也。又未知何脏阴阳前绝。若阳气前绝，阴气后竭者，其人死身色必青；阴气前绝，阳气后竭者，其人死，身色必赤，腋下温，心下热也。

　　奇经八脉不系于十二经，别有自行道路。其为病总于阴阳，其治法属十二经。假令督脉为病，脊背强，隐隐痛，脉当微浮而急，按之涩，治属太阳。

　　任脉为病，其内结痛疝瘕，脉当沉而结，治属太阴。

　　冲脉为病，气上逆而里急，脉当浮虚而数，治属太阴。

　　带脉为病，苦腹痛，腰间冷痛，脉当沉而细，治属少阴。

　　阳跷为病，中于侧，气行于外，脉当弦急，按之缓，治属少阳。

　　阴跷为病，中于侧，气行于内，脉当浮缓，按之微急而弦，治属厥阴。

　　阳维与诸阳会，其为病在脉外，发寒热，脉当浮而虚，治属气分。

　　阴维与诸阴交，其为病在脉中，心中痛，手心热，脉当弦而涩，治属血分。

　　阳维维于阳，阴维维于阴，为气血之别，使不拘于一经也。

　　奇经八脉之病，由各经受邪，久久移传，或劳伤所致，非暴发也。

　　问曰：八脉内伤何以别之？师曰：督脉伤，柔柔不欲伸，不能久立，立则隐隐而胀；任脉伤，小便多，其色白浊；冲脉伤，时咳不休，有声无物，劳则；地喘；带脉伤，回身一周冷；阳跷伤，则身左不仁；阴跷伤，则身右不仁；阳维伤，则畏寒甚，皮常湿；阴维伤，则畏热甚，皮常枯。

　　问曰：八脉内伤其脉何似？师曰：督脉伤，尺脉大而涩；任脉伤，关脉大而涩；冲脉伤，寸脉短而涩；带脉伤，脉沉迟而结；阳跷伤，脉时大而弦；阴跷伤，脉时细时弦；阳维伤，脉时缓时弦；阴维伤，脉时紧时涩。问曰：其治奈何？师曰：督脉伤，当补髓；任脉伤，当补精；冲脉伤，当补气；带脉伤，当补肾；阳跷伤，则益胆；阴跷伤，则补肝；阴维伤，则调卫；阴维伤，则养荣。

　　问曰：其处方奈何？师曰：相体虚实，察病轻重，采取方法，权衡用之，则无失也。

　　伤寒杂病论卷第三

　　六气主客第三

　　问曰：六气主客何以别之？师曰：厥阴生少阴，少阴生少阳，少阳生太阴，太阴生阳明阳明生太阳，太阳复生厥阴，周而复始，久久不变，年复一年，此名主气；厥阴生少阴，少阴生太阴，太阴生少阳，少阳生阳明，阳明生太阳，复生厥阴，周而复始，此名客气。

　　问曰：其始终奈何？师曰：初气始于大寒，二气始于春分，三气始于小满，四气始于大暑，五气始于秋分，终气始于小雪，仍终于大寒，主客相同，其差各三十度也。

　　问曰：司天在泉奈何？师曰：此客气也。假如子午之年，少阴司天，阳明则为在泉，太阳为初气，厥阴为二气，司天为三气，太阴为四气，少阳为五气，在泉为终气；卯酉之年，阳明司天，少阴在泉，则初气太阴，二气少阳三气阳明四气太阳，五气厥阴，终气少阴；戌辰之年，太阳司天，太阴在泉；丑未之年，太阴司天，太阳在泉；寅申之年，少阳司天，厥阴在泉；巳亥之年，厥阴司天，少阳在泉；其余各气，以例推之。

