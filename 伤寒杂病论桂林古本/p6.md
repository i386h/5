<!-- { "loadSidebar": true } -->
　　脉濡而弱，弱反在关，濡反在巅，弦反在上，微反在下。弦为阳运，微为阴寒。上实下虚，意欲得温。微弦为虚，虚者不可下也。微弦为咳，咳则吐涎，下之则咳止，而利因不休，利不休则胸中如虫啮，粥入则出，小便不利，两胁拘急，喘息为难，颈背相引，臂则不仁，极寒反汗出，身冷若冰，眼睛不慧，语言不休，而谷气多入，此为除中，口虽欲言，舌不得前。

　　脉濡而弱，弱反在关，濡反在巅，浮反在上，数反在下。浮为阳虚，数为无血，浮为虚，数生热。浮为虚，自汗出而恶寒，振而寒栗；微弱在关，胸下为急，喘汗而不得呼吸，数为痛，呼吸之中痛在于胁，振寒相搏，形如疟状，医反下之，故令脉数，发热，狂走，见鬼，心下为痞，小便淋漓，小腹甚鞕，小便尿血也。

　　脉濡而紧，濡则卫气微，紧则荣中寒。阳微卫中风，发热而恶寒；荣紧胃气冷，微呕心内烦。医谓有大热，解肌而发汗，亡阳虚烦躁，心下苦痞坚。表里俱虚竭，卒起而头眩。客热在皮肤，怅怏不得眠。不知胃气冷，紧寒在关元。技巧无所施，汲水灌其身。客热应时罢，栗栗而振寒。重被而复之，汗出而冒巅。体惕而又振，小便为微难。寒气因水发，清谷不容闲。呕变反肠出，颠倒不得安。手足为微逆，身冷而内烦。迟欲从后救，安可复追还。

　　脉浮而紧，浮则为风，紧则为寒；风则伤卫，寒则伤荣；荣卫俱病，骨节烦疼；当发其汗，而不可下也。。

　　脉浮而大，心下反鞕，有热，属脏者，攻之，不令发汗；属腑者，不令溲数。溲数则大便鞕，汗多则越甚，脉迟者，尚未可攻也。。

　　伤寒，脉阴阳俱紧，恶寒发热，则脉欲厥。厥者，脉初来大，渐渐小，更来渐大，是其候也。如此者恶寒，甚者，翕翕汗出，喉中痛；若热多者，目赤脉多，睛不慧，医复发之，咽中则伤；若复下之，则两目闭，寒多便清谷，热多便脓血；若熏之，则身发黄；若熨之，则咽燥。若小便利者，可救之；小便难者，危殆也。

　　伤寒发热，口中勃勃气出，头痛，目黄，衄不可制，阴阳俱虚，贪水者必呕，恶水者厥。若下之，则咽中生疮；假令手足温者，必下重便脓血。头痛目黄者，下之则目闭。贪水者，下之则脉厥，其声嘤嘤，咽喉塞，汗之则战栗；恶水者，下之则里冷，不嗜食，大便完谷出，汗之则口中伤，舌上白胎，烦躁，脉反数，不大便，六七日后必便血，小便不利也。

　　凡服下汤，得利便止，不必尽剂。此以前是汗吐下三法之大要也。若能于此例之外，更神而明之，斯道其庶几乎？

　　杂病例第五

　　问曰：上工治未病，何也？师曰：夫治未病者，见肝之病，知肝传脾，当先实脾，四季脾旺不受邪，即勿补之。中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾。脾能伤肾，肾气微弱，则水不行；水不行，则心火气盛，心火气盛则伤肺；肺被伤，则金气不行；金气不行，则肝气盛，肝必自愈。此治肝补脾之要妙也。肝虚则用此法，实则不可用之。经曰：勿虚虚，勿实实，补不足，损有余，是其义也。余脏准此。

　　夫人禀五常，因风气而生长，风气虽能生万物，亦能害万物，如水能浮舟，亦能覆舟。若五脏元真通畅，人即安和。客气邪风，中人多死。千般疢难，不越三条；一者，经络受邪，入于脏腑，为内所因也；二者，四肢九窍，血脉相传，壅塞不通，为外皮肤所中也；三者，房室、金刃、虫兽所伤。以此详之，病由都尽。若人能养慎，不令邪风干杵经络，适中经络，未流传脏腑，即医治之，四肢才觉重滞，即导引、吐纳、针灸、膏摩，勿令九窍闭塞；更能无犯王法、禽兽灾伤，房室勿令竭乏，服食节其冷热苦酸辛甘，不遗形体有衰，病则无由入其腠理。腠者，是三焦通会元真之处，为血气所注；理者，是皮肤脏腑之纹理也。

　　问曰：病人有气色见于面部，愿闻其说。师曰：鼻头色青，腹中痛，苦冷者死。鼻头色微黑者，有水气；色黄者，胸上有寒；色白者，亡血也。设微赤非时者死。其目正圆者痉，不治。又色青为痛，色黑为劳，色赤为风，色黄者便难，色鲜明者有留饮。

　　师曰：语声寂寂然喜惊呼者，骨节间病；语声喑喑然不彻者，心膈间病；语声啾啾然细而长者，头中病。

　　师曰：息摇肩者，心中坚，息引胸中上气者，咳；息张口短气者，肺痿唾沫。

　　师曰：吸而微数者，其病在中焦，实也，当下之即愈，虚者不治。在上焦者，其吸促，在下焦者，其吸远，此皆难治。呼吸动摇振振者，不可治也。

　　师曰：寸口脉动者，因其旺时而动，假令肝旺色青，四时各随其色。肝色青而反白，非其时也，色脉非时，法皆当病。

　　问曰：有未至而至，有至而不至，有至而不去，有至而太过，何谓也？师曰：冬至之后，甲子夜半少阳起，少阳之时，阳始生，天得温和。以未得甲子，天因温和，此末至而至也；以得甲子，而天犹未温和，此为至而不至也；以得甲子，而天大寒不解，此为至而不去也；以得甲子，而天温如盛夏五六月时，此为至而太过也。

　　问曰：经云："厥阳独行"，何谓也？师曰：此为有阳无阴，故称厥阳。

　　问曰：寸脉沉大而滑，沉则为实，滑则为气，实气相搏，血气入脏即死，入腑即愈，此为卒厥，何谓也？师曰：唇口青，身冷，为入藏，即死；身和，自汗出，为入腑，即愈。

　　问曰：脉脱，入藏即死，入府即愈，何谓也？师曰：非为一病，百病皆然。譬如浸淫疮，从口流向四肢者可治，从四肢流来入口者不可治；病在外者可治，入里者即死。

　　问曰：阳病十八何谓也？师曰：头项痛腰脊臂脚掣痛。阴病十八，何谓也？师曰：咳上气喘哕咽痛肠鸣胀满心痛拘急。脏病三十六，腑病三十六，合为一百八病；此外五劳、七伤、六极、妇人三十六病，不在其中。清邪居上，浊邪居下，大邪中表，小邪中里，谷饪之邪，从口入者，宿食也。

　　问曰：病有急当救里救表者，何谓也？师曰：病，医下之，续得下利清谷不止，身体疼痛者，急当救里；后身疼痛，清便自调者，急当救表也。

　　夫病痼疾加以卒病，当先治其卒病，后乃治其痼疾也。

　　师曰：五藏病各有所得者愈，五藏病各有所恶，各随其所不喜为病。如病者素不喜食，而反暴思之，必发热也。

　　夫病在诸脏，欲攻，当随其所得而攻之，如渴者，与猪苓汤。余仿此。

　　夫病者手足寒，上气脚缩，此六腑之气绝于外也。下利不禁，手足不仁者，此五脏之气绝于内也。内外气绝者，死不治。

　　师曰：热在上焦者，因咳为肺痿；热在中焦者，为腹坚；热在下焦者，则尿血，或为淋秘不通。大肠有寒者，多鹜溏；有热者，便肠垢。小肠有寒者，其人下重便脓血；有热者，必痔。

　　问曰：三焦竭，何谓也？师曰：上焦受中焦之气，中焦未和，不能消谷，故上焦竭者，必善噫；下焦承中焦之气，中气未和，谷气不行，故下焦竭者，必遗溺失便。

　　问曰：病有积、有聚、有谷气，何谓也？师曰：积者，藏病也，终不移处；聚者，腑病也，发作有时，展转移痛，谷气者，胁下痛，按之则愈，愈而复发，为馨气。诸积之脉，沉细附骨在寸口，积在胸中；微出寸口，积在喉中；在关者，积在脐旁；上关上，积在心下；微出下关，积在少腹。在尺中，积在气冲；脉出左，积在左；脉出右，积在右；脉左右俱出，积在中央；各以其部处之。

　　伤寒杂病论卷第四

　　温病脉证并治第六

　　温病有三：曰春温、曰秋温、曰冬温。此皆发于伏气，夏则病暑，而不病温。冬伤于寒，其气伏于少阴，至春乃发为温病，名曰春温。

　　夏伤于湿，其气伏于太阴，至秋燥乃大行，发为温病，名曰秋温。

　　气不当至而至，初冬乃大寒，燥以内收，其气伏于厥阴，冬至后，天应寒而反温，发为温病，名曰冬温。

　　春秋病温，此其常，冬时病温，此其变。冬时应寒而反大温，此非其时而蓄其气，及时不病，至春乃发，名曰大温。此由冬不藏精，气失其正，春时阳气外发，二气相搏为病则重，医又不晓病源为治，乃误尸气流传，遂以成疫。

　　病春温，其气在上，头痛，咽干，发热，目眩，甚则谵语，脉弦而急，小柴胡加黄连牡丹汤主之。

　　小柴胡加黄连牡丹汤方

　　柴胡半斤  黄芩三两  人参三两  栝蒌根四两  黄连三两  牡丹皮四两  甘草三两（炙）  生姜三两  大枣十二枚（劈）

　　右九味，以水一斗二升，煮取三升，去滓，温服一升，日三服。

　　病秋温，其气在中，发热，口渴，腹中热痛，下利便脓血，脉大而短涩，地黄知母黄连阿胶汤主之；不便脓血者，白虎汤主之。

　　地黄知母黄连阿胶汤方

　　地黄八两  知母四两  黄连三两  阿胶一两

　　右四味，，以水一斗，煮米熟，汤成去滓，温服一升，日三服。

　　病冬温，其气在下，发热，腹痛引少腹，夜半咽中干痛，脉沉实，时而大数，石膏黄连黄芩甘草汤主之；不大便六七日者，大黄黄芩地黄牡丹汤主之。

　　石膏黄连黄芩甘草汤方

　　石膏半斤碎（棉裹）  黄连三两  黄芩四两  甘草二两

　　右四味，以水一斗，煮取三升，温服一升，日三服。

　　大黄黄芩地黄牡丹汤方

　　大黄四两  黄芩三两  地黄四两  牡丹皮三两

　　右四味，以水一斗二升，煮取二升，去滓，分温二服，大便利，止后服。

　　病温，头痛，面赤，发热，手足拘急，脉浮弦而数，名曰风温，黄连黄芩栀子牡丹芍药汤主之。

　　黄连黄芩栀子牡丹芍药汤方

　　黄连三两  黄芩三两  栀子十四枚（劈）  牡丹三两  芍药三两

　　右五味，以水六升，煮取三升，去滓，温服一升，日三服。

　　病温，其人素有湿，发热唇焦，下利，腹中热痛，脉大而数，名曰湿温，猪苓加黄连牡丹汤主之。

　　猪苓加黄连牡丹汤方

　　猪苓一两  茯苓一两  阿胶一两  泽泻一两  滑石一两  黄连一两  牡丹一两

　　右七味，以水四升，先煮六味，取二升，去滓，纳胶烊消，分温再服。

　　病温，舌赤，咽干，心中烦热，脉急数，上寸口者，温邪干心也，黄连黄芩阿胶甘草汤主之。

　　黄连黄芩阿胶甘草汤方

