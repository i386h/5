<!-- { "loadSidebar": true } -->
　　十枣汤芫花〔熬赤〕、甘遂、大戟〔各等分〕。右三味，各异捣筛，称已合治之，以水一升半，煮大肥枣十枚，取八合，去枣，内药末，强人服一钱匕，羸人半钱，温服之，平旦服，若下少病不愈者，明日更服加半钱得快下利后，糜粥自养。

　　陷胸汤证病发于阳而反下之，热入因作结胸，病发于阴而反下之，因作痞，所以成结胸者，以下之太早故也。 [阳者，指外而言，形躯是也，阴者，指内而言，胸中心下是也，此指人身之外为阳，内为阴，非指阴经之阴，亦非指阴症之阴，发阴发阳，俱指发热，结胸与痞，俱是热症，作痞不言热入者，热原发于里也，误下而然不得散，因而痞硬，不可以发阴作无热解也，若作痞谓非热症，泻心汤不得用芩连大黄矣，若栀子豉之心中懊憹，瓜蒂散之心中温温欲吐，与心下满而烦，黄连汤之胸中有热，皆是病发于阴。

　　结胸无大热，但头微汗出者，此为水结在胸胁也，大陷胸汤主之。 [上条言热入是结胸之因，此条言水结是结胸之本，互相发明结胸病源，若不误下，则热不入，热不入，则水不结，若胸胁无水气，则热必入胃而不结于胸胁矣，此因误下热入，太阳寒水之邪，亦随热而内陷于胸胁间，水邪热邪结而不散，故名曰结胸，粗工不解此义，竟另列水结胸一症，由是多歧滋惑矣，不思大陷胸汤丸，仲景用甘遂、葶苈何为耶，无大热，指表言，未下时大热，下后无大热，可知大热乘虚入里矣，但头微汗者，热气上蒸也，余处无汗者，水气内结也，水结于内，则热不得散，热结于内，则水不得行，故用甘遂以直攻其水，任硝黄以大下其热，所谓其次治六府也，又大变乎五苓、十枣等法。太阳误下，非结胸即发黄，皆因其先失于发汗，故致湿热之为变也，身无大热，但头汗出，与发黄症同，只以小便不利，知水气留于皮肤，尚为在表，仍当汗散，此以小便利，知水气结于胸胁，是为在里，故宜下解。

　　伤寒六七日，结胸热实，脉沉紧，心下痛，按之石硬者，大陷胸汤主之。 [前条言病因与外症，此条言脉与内症，又当于热实二字着眼，六七日中，详辨结胸有热实，亦有寒实，太阳病误下，成热实结胸，外无大热，内有大热也，太阴病误下，成寒实结胸，胸中结硬，外内无热症也，沉为在里，紧则为寒，此正水结胸胁之脉，心下满痛，按之石硬，此正水结胸胁之症，然其脉其症，不异于寒实结胸，故必审其为病发于阳，误下热入所致，乃可用大陷胸汤，是谓治病必求其本耳。

　　太阳病，重发汗而复大下之，不大便五六日，舌上燥而渴，日晡小有潮热，从心下至小腹，硬满而痛不可近者，大陷胸汤主之。 [此妄汗妄下，将转属阳明而尚未离乎太阳也，不大便五六日，舌上燥渴，日晡潮热，是阳明病矣，然心下者，太阳之位，小腹者，膀胱之室也，从心下至小腹，硬满而痛不可近，是下后热入水结所致，而非胃家实，故不得名为阳明病也，若复用承气下之，水结不散，其变不可胜数矣。

　　大陷胸汤大黄〔六两〕、芒硝〔一升〕、甘遂〔一钱七分〕，右三味，以水六升，先煮大黄取二升，去滓，内芒硝，煮一二沸，内甘遂末，温服一升。得快利止后服。结胸者，项亦强如柔痓状，下之则和，宜大陷胸丸。 [头不痛而项犹强，不恶寒而头汗出，故如柔痓状，此表未尽除，而里症又急，丸以缓之，是以攻剂为和剂也。此是结胸症中或有此状，若谓结胸者必如是，则不当有汤丸之别矣。

　　大陷胸丸大黄〔八两〕、芒硝、杏仁、葶苈子〔各半升〕，右大黄、葶苈捣筛，内杏仁、芒硝，合研如脂和散，取弹丸一枚，别捣甘遂末一钱七，白蜜二合，水二升，煮取一升，温顿服之，一宿乃下，如不下更服，取下为效。 [硝黄血分药也，葶杏气分药也，病在表用气分药，病在里用血分药，此病在表里之间，故用药亦气血相须也，且小其制，而复以白蜜之甘以缓之，留一宿乃下，一以待表症之先除，一以保肠胃之无伤耳。

　　小结胸病，正在心下，按之则痛，脉浮滑者，小陷胸汤主之。 [结胸有轻重，立方分大小，从心下至小腹，按之石硬而痛不可近者，为大结胸，正在心下未及胁腹，按之则痛，未曾石硬者，为小结胸，大结胸是水结在胸腹，故脉沉紧，小结胸是痰结于心下，故脉浮滑，水结宜下，故用甘遂葶杏硝黄等下之，痰结可消，故用黄连栝蒌半夏以消之，水气能结而为痰，其人之阳气重可知矣。

　　小陷胸汤黄连〔一两〕、半夏〔半升〕、大栝蒌实〔一枚〕，右三味，以水六升，先煮栝蒌取三升，去渣，内诸药，煮取二升，去渣，分温三服。结胸症，其脉浮大者，不可下，下之则死。 [阳明脉浮大，心下反鞕，有热属藏者，可攻之，太阳结胸热实，脉浮大者，不可下，何也，盖阳明燥化，心下硬，是浮大为心脉矣，火就燥，故急下之以存津液，釜底抽薪法也，结胸虽因热入所致，然尚浮大，仍为表脉，恐热未实，则水未结，若下之，利不止矣，故必待沉紧，始可下之，此又凭脉不凭症之法也。

　　结胸症具，烦躁者亦死。 [结胸是邪气实，烦躁是正气虚，故死。问曰，病有结胸有藏结，其状何如，答曰，按之痛，寸脉浮，关脉沈，名曰结胸也，如结胸状，饮食如故，时时下利，寸脉浮，关脉小细沉紧，名曰藏结，舌上白胎滑者难治。 [结胸之脉沉紧者可下，浮大者不可下，此言其略耳，若按部推之，寸为阳，浮为阳，阳邪结胸而不散，必寸部仍见浮脉，关主中焦，妄下而中气伤故沈，寒水留结于胸胁之间故紧，不及尺者，所重在关，故举关以统之也，如结胸状而非结胸者，结胸则不能食，不下利，舌上燥而渴，按之痛，脉虽沈紧而实大，此则结在藏而不在府，故见症种种不同，夫硬而不通谓之结，此能食而利亦谓之结者，是结在无形之气分，五藏不通，故曰藏结，与阴结之不能食而大便硬不同者，是阴结尚为胃病，而无间于藏也，五藏以心为主，而舌为心之外候，舌胎白而滑，是水来克火，心火几于熄矣，故难治。

　　藏结无阳症，不往来寒热，其人反静，舌上胎滑者，不可攻也。 [结胸是阳邪下陷，尚有阳症见于外，故脉虽沉紧，有可下之理，藏结是积渐凝结而为阴，五藏之阳已竭也，外无烦躁潮热之阳，舌无黄黑芒刺之胎，虽有硬满之症，慎不可攻，理中四逆辈温之，尚有可生之义。

　　病人胁下素有痞，连在脐傍，痛引小腹，入阴筋者，此名藏结，死。 [藏结有如结胸者，亦有如痞状者，素有痞而在胁下，与下后而心下痞不同矣，脐为立命之原，脐傍者，天枢之位，气交之际，阳明脉之所合，少阳脉之所出，肝脾肾三藏之阴，凝结于此，所以痛引小腹入阴筋也，此阴常在，绝不见阳，阳气先绝，阴气继绝，故死，少腹者，厥阴之部，两阴交尽之处，阴筋者，宗筋也，今入多有阴筋上冲小腹而痛死者，名曰疝气，即是此类，然痛止便苏者，金匮所云入藏则死，入府则愈也，治之以茴香、吴萸等味而痊者，亦可明藏结之治法矣，卢氏将种种异症，尽归藏结，亦好奇之过也。

　　泻心汤证

　　伤寒汗出解之后，胃中不和，心下痞硬，干呕食臭，胁下有水气，腹中雷鸣下利者，生姜泻心汤主之。 [汗出而解，太阳症已罢矣，胃中不和，是太阳之余邪，与阴寒之水气，杂处其中故也，阳邪居胃之上口，故心下痞硬，干呕而食臭，水邪居胃之下口，故腹中雷鸣而下利也，火用不宣则痞硬，水用不宣则干呕，邪热不杀谷则食臭，胁下即腹中也，土虚不能制水，故肠鸣，此太阳寒水之邪，侵于形躯之表者已罢，而入于形躯之里者未散，故病虽在胃，而不属阳明，仍属太阳寒水之变耳。

　　生姜泻心汤生姜〔四两〕、人参、黄芩、甘草〔各三两〕、半夏〔半升〕、干姜、黄连〔各一两〕、大枣〔十二枚〕，右八味，以水一斗，煮取六升，去滓，再煎至二升，温服一升，日三服。 [按心下痞，是太阳之里症，太阳之上，寒气主之，中见少阴，少阴者心也，心为阳中之太阳，必其人平日心火不足，胃中虚冷，故太阳寒水得以内侵，虚阳郁而不舒，寒邪凝而不解，寒热交争于心下，变症蜂起，君主危矣，用热以攻寒，恐不戢而自焚，用寒以胜热，恐召寇而自卫，故用干姜芩连之苦入心化痞，人参甘草之甘泻心和胃，君以生姜，佐以半夏，倍辛甘之发散，兼苦寒之涌泄，水气有不散者乎，名曰泻心，止戈为武之意也。

　　伤寒中风，医反下之，其人下利，日数十行，谷不化，腹中雷鸣，心下痞硬而满，干呕心烦不得安，医见心下痞，谓病不尽，复下之，其痞益甚，此非结热，但以胃中空虚，客气上逆，故使鞕也，甘草泻心汤主之。 [上条是汗解后水气下攻症，此条是误下后客气上逆症，总是胃虚而稍有分别矣，上条腹鸣下利，胃中犹寒热相半，故云不和，此腹鸣而完整不化，日数十行，则痞为虚痞，硬为虚硬，满为虚满也明矣，上条因水气下趋，故不烦不满，此虚邪逆上，故心烦而满，盖当汗不汗，其人心烦，故于前方去人参而加甘草，下利清谷，又不可攻表，故去生姜而加干姜，不曰理中仍名泻心者，以心烦痞硬，病本于心耳。伤寒中风，是病发于阳，误下热入，而其人下利，故不结胸，若心下痞硬干呕心烦，此为病发于阴矣，而复下之，故痞益甚也。

　　甘草泻心汤前方去人参、生姜、加甘草〔一两〕、干姜〔二两〕，余同前法。伤寒五六日，呕而发热者，柴胡汤症具，而以他药下之，若心下满而硬痛者，此为结胸也，大陷胸汤主之，但满而不痛者，此为痞，柴胡不中与之，宜半夏泻心汤。 [呕而发热者，小柴胡症也，呕多虽有阳明症，不可攻之，若有下症，亦宜大柴胡，而以他药下之误矣，误下后有二症者，少阳为半表半里之经，不全发阳，不全发阴，故误下之变，亦因偏于半表者成结胸，偏于半里者心下痞耳，此条本为半夏泻心而发，故只以痛不痛分结胸与痞，未及他症。

