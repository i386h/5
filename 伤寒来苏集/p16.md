<!-- { "loadSidebar": true } -->
　　阳明病，若能食，名中风，不能食，名中寒。 [太阳主表，病情当以表辨，阳明主里，证虽在表，病情仍以里辨，此不特以能食不能食别风寒，更以能食不能食，审胃家虚实也，要知风寒本一体，随人胃气而别，此条本为阳明初受表邪，先辨胃家虚实，为诊家提纲，使其着眼处，不是为阳明分中风伤寒之法也。

　　阳明病，若中寒不能食，小便不利，手足濈然汗出，此欲作固瘕，必大便初鞕后溏，所以然者，以胃中冷，水谷不别故也。 [胃实则中热，故能消谷，胃虚则中寒，故不能食，阳明以胃实为病根，更当以胃寒为深虑耳，凡身热汗出，不恶寒反恶热，称阳明病，今但手足汗出，则津液之泄于外者尚少，小便不利，则津液不泄于下，阳明所虑在亡津液，此更虑其不能化液矣。固瘕，即初鞕后溏之谓，肛门虽固结，而肠中不全干也，溏即水谷不别之象，以症瘕作解者谬矣，按、大肠小肠，俱属于胃，欲知胃之虚实，必于二便验之，小便利，屎定鞕，小便不利，必大便初硬后溏，今人但知大便硬，大便难，不大便者，为阳明病，亦知小便难，小便不利，小便数少，或不尿者，皆阳明病乎。

　　阳明病，不能食，攻其热必哕，所以然者，胃中虚冷故也，以其人本虚，故攻其热必哕。 [初受病，便不能食，知其人本来胃虚，与中有燥屎而反不能食者，有别也，哕为胃病，病深者，其声哕矣。

　　若胃中虚冷，不能食者，饮水则哕。 [要知阳明病不能食者，虽身热恶热，而不可攻其热，不能食，便是胃中虚冷，用寒以彻表热，便是攻，非指用承气也，伤寒治阳明之法利在攻，仲景治阳明之心全在未可攻，故谆谆以胃家虚实相告耳。

　　阳明病，脉迟，腹满，食难用饱，饱则微烦，头眩，必小便难，此欲作谷疸，虽下之，腹满如故，所以然者，脉迟故也。 [阳明脉浮而弦大，为中风，若脉迟，为中寒为无阳矣，食难用饱，因于腹满，腹满因于小便难，烦眩又因于食饱耳，食入于胃，浊气归心，故烦，虚阳不能化液，则清中清者不上升，故食谷则头眩，浊中清者不下输，故腹满而小便难，胃脘之阳，不达于寸口，故脉迟也，金匮曰，谷气不消，胃中苦满，浊气下流，小便不通，身体尽黄，名曰谷疸，当用五苓散调胃利水，而反用茵陈汤下之，腹满不减，而除中发哕所由来矣，所以然者，盖迟为在藏，脾家实，则腐秽自去，食难用饱者，脾不磨也，下之则脾家愈虚，不化不出，故腹满如故。

　　伤寒脉迟，六七日，而反与黄芩汤彻其热，脉迟为寒，今与黄芩汤，复除其热，腹中应冷，当不能食，今反能食，此名除中，必死。 [凡首揭阳明病者，必身热汗出，不恶寒反恶热也，此言伤寒则恶寒可知，言彻其热，则发热可知，脉迟为无阳，不能作汗，必服桂枝汤啜稀热粥，冷汗生于谷耳，黄芩汤本为协热下利而设，不为脉迟表热而设，今不知脉迟为里寒，但知清表之余热，热去寒起，则不能食者为中寒，反能食者为除中矣，除中者，胃阳不支，假谷气以自救，凡人将死，而反强食者是也。

　　阳明病，初欲食，小便反不利，大便自调，其人骨节疼，翕然如有热状，奄然狂发，濈然汗出而解者，此水不胜谷气，与汗共并，脉紧则愈。 [初欲食，则胃不虚冷，小便不利，是水气不宣矣，大便反调，胃不实可知，骨节疼者，湿流关节也，翕翕如有热，而不甚热者，燥化不行，而湿在皮肤也，其人胃本不虚，因水气怫郁，郁极而发，故忽狂，汗生于谷，濈然汗出者，水气与谷气并出而为汗也，脉紧者，对迟而言，非紧则为寒之谓。

　　若脉迟，至六七日不欲食，此为晚发，水停故也，为未解，食自可者，为欲解。 [初能食，至六七日阳气来复之时，反不欲食，是胃中寒冷，因水停而然，名曰晚发，因固瘕谷疸等为未除也，食自可则，胃阳已复，故欲解。

　　伤寒，大吐大下之，极虚，复极汗者，以其人外气怫郁，复与之水，以发其汗，因得哕，所以然者，胃中虚冷故也。 [阳明居中，或亡其津而为实，或亡其津而为虚，皆得转为阳明，其传为实者可下，其传为虚者当温矣。右论阳明中寒证。

　　阳明病，欲解时，从申至戍止。 [申酉为阳明主时，即日晡也，凡称欲解者，俱指表而言，如太阳头痛自止，恶寒自罢，阳明则身不热，不恶热也。右论阳明病解时。

　　栀子豉汤证

　　阳明病，脉浮而紧，咽燥口苦，腹满而喘，发热汗出，不恶寒，反恶热，身重，若发汗则躁，心愦愦而谵语，若加烧针，心怵惕，烦躁不得眠，若下之，则胃中空虚，客气动膈，心中懊憹，舌上胎者，栀子豉汤主之。 [脉证与阳明中风同，彼以恶寒，故名中风，此反恶热，故名阳明病，阳明主肌肉，热甚无津液以和之，则肉不和，故身重，此阳明半表里证也，邪已入腹，不在营卫之间，脉虽浮，不可为在表而发汗，脉虽紧，不可以身重而加温针，胃家初实，尚未燥硬，不可以喘满恶热而攻下，若妄汗之，则肾液虚，故躁，心液亡，故昏昧而愦愦，胃无津液，故大便燥硬而谵语也，若谬加温针，是以火济火，故心恐惧而怵惕，土水皆因火侮，故烦躁而不得眠也，阳明中风，病在气分，不可妄下，此既见胃实之证，下之亦不为过，但胃中以下而空虚，喘满汗出，恶热身重等证或罢，而邪之客上焦者，必不因下除，故动于隔而心中懊憹不安也，病在阳明，以妄汗为重，妄下为轻，舌上胎句，顶上四段来，不恶反恶，皆由心主，愦愦怵惕懊憹之象，皆心病所致，故当以舌验之，舌为心之外候，心热之微甚，与胎之厚薄，色之浅深，为可征也，栀子豉汤主之，是总结上四段症，要知本汤是胃家初受双解表里之方，不只为误下后立法，盖阳明初病，不全在表，不全在里，诸证皆在里之半表间，汗下温针，皆在所禁，将何以治之，惟有吐之一法，为阳明表邪之出路耳，然病在胸中，宜瓜蒂散，此已在腹中，则瓜蒂散不中与也，栀子豉汤主之，外而自汗恶热身重可除，内而喘满咽干口苦自解矣。阳明之有栀豉汤，犹太阳之有桂枝汤，既可以驱邪，亦可以救误，上焦得通，津液得下，胃气因和耳。

　　若渴欲饮水，口干舌燥者，白虎加人参汤主之。 [上文是阳邪自表入里，此条则自浅入深之证也，咽燥口苦恶热，热虽在里，尚未犯心，愦愦怵惕懊憹，虽入心尚不及胃，燥渴欲饮，是热已入胃，尚未燥硬，用白虎加人参汤，泻胃火而扶元气，全不涉汗吐下三法矣。

　　若脉浮发热，渴欲饮水，小便不利者，猪苓汤主之。 [上条根首条诸证，此条又根上文饮水来，连用五若字，见仲景说法御病之详，栀豉汤所不及者，白虎汤继之，白虎汤不及者，猪苓汤继之，此阳明起手之三法，所以然者，总为胃家惜津液，既不肯令胃燥，亦不肯令水渍入胃耳。余义见猪苓汤证。

　　发汗吐下后，虚烦不得眠，若剧者，必反复颠倒，心中懊憹，栀子豉汤主之，若少气者，栀子甘草豉汤主之，若呕者，栀子生姜豉汤主之。 [虚烦是阳明之坏病，便从栀子汤随证治之，犹太阳坏病，多用桂枝汤加减法也，以吐易温针，以懊憹概愦愦怵惕，可互文见意，栀豉汤本为治烦躁，设又可以治虚烦，以此治阳明之虚，与太阳之虚不同，阳明之烦，与太阳之烦有别矣，首句虽兼汗吐下，而大意单指下后言，以阳明病多误在早下故也，反复颠倒四字，切肖不得眠之状，为虚烦二字传神，此火性愮动，心无依着故也，心居胃上，即阳明之表，凡心病皆阳明表邪，故制栀豉汤因而越之，盖太阳之表，当汗而不当吐，阳明之表，当吐而不当汗，太阳之里，当利小便而不当下，阳明之里，当下而不当利小便，今人但知汗为解表，不知吐亦为解表，故于仲景大法中，但知汗下，而遗其吐法耳，若少气若呕，又从虚烦中分出，烦必伤气，加甘草以益气，虚热相搏，必欲呕，加生姜以散邪。

　　发汗，若下之，而发烦热，胸中窒者，栀子豉汤主之。 [窒者，痞塞之谓，烦为虚烦，则热亦虚热，窒亦虚窒矣，此热伤君主，心气不足而然，栀豉治之，是益心之阳，寒亦通行之谓欤，误下后，痞不在心下而在胸中，故仍用栀豉，与太阳下后外不解者，仍用桂枝同法，盖病不变，则方不可易耳。

　　下后更烦，按之心下濡者，为虚烦也，宜栀子豉汤。 [更烦是既解而复烦也，心下软，对胸中窒而言，与心下反硬者悬殊矣，要知阳明虚烦，对胃家实热而言，是空虚之虚，不是虚弱之虚。

　　阳明病，下之，其外有热，手足温，不结胸，心中懊憹，饥不能食，但头汗出者，栀子豉汤主之。 [外有热，是身热未除，手足温，尚未濈然汗出，此犹未下前证，见不当早下也，不结胸，是心下无水气，知是阳明之燥化，心中懊憹，是上焦之热不除，饥不能食，是邪热不杀谷，但头汗出而不发黄者，心火上炎，而皮肤无水气也，此指下后变证，夫病属阳明，本有可下之理，然外证未除，下之太早，胃虽不伤，而上焦火郁不达，仍与栀子豉汤吐之，心清而内外自和矣。

　　伤寒五六日，大下后，身热不去，心中结痛者，未欲解也，栀子豉汤主之。 [病发于阳而反下之，外热未除，心中结痛，虽轻于结胸，而甚于懊憹矣，结胸是水结胸胁，用陷胸汤，水郁则折之也，此乃热结心中，用栀豉汤，火郁则发之也。

　　栀子豉汤。栀子〔十四枚〕、香豉〔四合绵裹〕，右二味，以水四升，先煮栀子得二升半，内豉，煮取升半，去渣，分为二服，温进一服，得吐止后服。

　　栀子甘草豉汤本方加甘草〔二两〕，余同前法。

