<!-- { "loadSidebar": true } -->
　　寒实结胸，无热证者，与三白小陷胸汤，为散亦可服。 [太阳表热未除，而反下之，热邪与寒水相结，成热实结胸，太阴腹满时痛，而反下之，寒邪与寒药相结，成寒实结胸，无热证者，不四肢烦疼者也，名曰三白者，三物皆白，别于黄连小陷胸也，旧本误作三物，以黄连栝蒌投之，阴盛则亡矣，又误作白散，是二方矣，黄连巴豆，寒热天渊，云亦可服，岂不误人，且妄编于太阳篇中水潠证后，而方后又以身热皮粟一段杂之，使人难解，今移太阴胸下结鞕之后，其证其方，若合符节。按，三白小陷胸，非是两汤，系三白可陷下胸中之结耳，不可作两句看，盖既称寒实，小陷胸是大寒之药，乃下井投石耳。

　　三物白散。桔梗、贝母〔各二钱〕、巴豆〔一分去皮熬黑研如脂〕，右二味为散，内巴豆，更于臼中杵匀，以白饮和服，强人半钱匕，羸者减之。 [贝母主疗心胸郁结，桔梗能开提血气，利膈宽胸，然非巴豆之辛热斩关而入，何以胜硝黄之苦寒，使阴气流行而成阳也，白饮和服者，甘以缓之，取其留恋于胸，不使速下耳，散者散其结塞，比汤以荡之更精。

　　病在膈上者，必吐，在膈下者，必利。 [本证原是吐利，因胸下结鞕，故不能通，因其势而利导，是则结鞕自除矣。

　　不利，进热粥一杯，利过不止，进冷粥一杯。 [东垣云，淡粥为阴中之阳，所以利小便，今人服大黄后，用粥止利，即此遗意耳。

　　少阴脉证

　　少阴之为病，脉微细，但欲寐也。 [三阳以少阳为枢，三阴以少阴为枢，弦为木象，浮而弦细者，阳之少也，微为水象，沉而微细者，阴之少也，卫气行阳则寤，行阴则寐，日行二十五度，常从足少阴之间，分行藏府，今少阴病，则入阳分多，故欲寐，欲寐是病人意中，非实能寐也，少阳提纲，各臻其妙。

　　少阴病，欲吐不吐，心烦，但欲寐，五六日自利而渴者，属少阴也，虚故引水自救，若小便色白者。少阴病形悉具，小便色白者，以下焦虚，有寒，不能制水故也。 [欲吐而不得吐者，枢病而开阖不利也，与喜呕同，少阳脉下胸中，故胸烦，是病在表之里也，少阴经出络心，故心烦，是病在里之里也，欲吐不得吐，欲寐不得寐，少阴枢机之象也，五六日，正少阴发病之期，太阴从湿化，故自利不渴，少阴从火化，故自利而渴，少阴主下焦，输津液司闭藏者也，下焦虚，则坎中之阳，引水上交于离而未能，故心烦而渴，关门不闭，故自利，不能制火，由于不能制水故耳，然必验小便者，以少阴主水，热则黄赤，寒则清白也，若不于此详察之，则心烦而渴，但治上焦之实热，而不顾下焦之虚寒，则热病未除，下利不止矣。按，自利不渴属太阴，而渴则属少阴也。

　　少阴病，脉沉细数，病为在里，不可发汗。 [前条详证，后条详脉，脉浮为在表，然亦有里证，如脉浮而大，心下反鞕，有热属藏者是矣，沉为在里，然亦有表证，如少阴病，反发热者是矣，少阴脉沉者，当温，然数则为热，又不可温，而数为在藏，是为在里，更不可汗，可不审之精而辨之确乎。

　　少阴病脉微，不可发汗，亡阳故也，阳已虚，尺中弱濇者，复不可下之。 [少阴之不可汗下，与少阳同，因反发热，故用麻黄微汗，因里热甚，故用承气急下，此病反其本，故治亦反其本，微为无阳，濇为少血，汗之亡阳，下之亡阴，阳虚者既不可汗，即不可下，玩复字可知，其尺脉弱濇者，复不可下，亦不可汗也，若谓无阳是阴邪而下之，其误人甚矣。

　　病人脉阴俱紧，反汗出者，亡阳也，此属少阴，法当咽痛而复吐利。 [太少阴阳各异，或脉同证殊，或脉证相同，从脉从证之时，大宜详审，脉沉发热，为太阳少阴相似证，前重言之矣，阴阳俱紧，为太阳少阴相似脉，尚未有知之者，紧脉为寒，当属少阴，然病发于阴，不当有汗，反汗出者，阴极似阳也，盖太阳主外，阳虚不能作汗，故发热而反无汗，少阴主里，阴虚生内热，故身无热而汗反出，亡阳者，虚阳不归，其邪皆由少阴不藏所致，故上焦从火化而咽痛呕吐，下焦从阴虚而下利不止也，宜八味肾气丸主之。

　　脉阴肠俱紧者，口中气出，唇口燥干，鼻中涕出，倦卧足冷，舌上胎滑，勿妄治也，到七日以来，其人微发热，手足温者，此为欲解，或到八日已上，反大发热者，此为难治，设使恶寒者，必欲呕也，腹内痛者，必欲利也。 [此是少阴经文，与此上下文符合，王氏集脉法中，以无少阴二字也，少阴脉络肺，肺主鼻，故鼻中涕出，少阴脉络舌本，故舌上胎滑，少阴大络注诸络以温足胫，故足冷，诸证全似亡阳，而不名亡阳者，外不汗出，内不吐利者，口中气出，唇口燥干，鼻中涕出，此为内热，阴阳脉紧，舌上胎滑，蜷卧足冷，又是内寒，此少阴为枢，故见寒热相持，病虽发于阴，而口舌唇鼻之半表里，恰与少阳口咽目之半表里相应也，治之者，与少阳不同，当神而明之，汗吐下温清补之法，勿妄用也，与其用之不当，宁静以待之，若至七日，一阳来复，微发热，手足温，是阴得阳则解也，阴阳自和，紧脉自去矣，若微热不解，八日以上反大热，此为晚发，恐畜热有余，或发痈脓，或便肠血，为难治耳，若七日来，设使其人不能发热，以阴阳俱紧之脉，反加恶寒，是寒甚于表，上焦应之，必欲呕矣，如反加腹痛，是寒甚于里，中焦受之，必欲利矣。

　　脉阴阳俱紧，至于吐利，其脉独不解，紧去人安，此为欲解。 [阴阳俱紧，至于吐利，紧脉不去，此亡阳也，紧去则吐利自止，其人可安，此据脉辨证法。

　　少阴病脉紧，至七八日，自下利，脉暴微，手足反温，脉紧反去者，为欲解也，虽烦下利，必自愈。 [前条是亡阳脉证，此条是回阳脉证，前条是反叛之反，此条是反正之反，玩反温，前此已冷可知，微本少阴脉，烦利本少阴证，至七八日，阴尽阳复之时，紧去微见，所谓谷气之来也，徐而和矣，烦则阳已反于中宫，温则阳已敷于四末，阴平阳秘，故烦利自止。

　　少阴中风，脉阳微阴浮者，为欲愈。 [阳微者，复少阴之本体，阴浮者，知坎中之阳回，微则不紧，浮则不沉，即暴微而紧反去之谓也，邪从外来者，仍自内而出，故愈。

　　少阴病，欲解时，从子至寅上。 [天以一生水而开于子，故少阴主于子。

　　少阴病，若利自止，恶寒而蜷卧，手足温者可治。少阴病，恶寒身蜷而利，手足逆冷者不治。 [伤寒以阳为主，不特阴证见阳脉者生，又阴病见阳证者可治，背为阳，腹为阴，阳盛则作痓，阴盛则蜷卧，若利而手仍温，是阳回故可治，若利不止而手足逆冷，是纯阴无阳，所谓六府气绝于外者，手足寒，五藏气绝于内者，下利不禁矣。

　　少阴病，恶寒而蜷，时自烦，欲去衣被者可治。少阴病，四肢冷逆，恶寒而蜷，脉不至，不烦而躁者死。 [阳盛则烦，阴极则躁，烦属气，躁属形，烦发于内，躁见于外，形从气动也，时自烦，是阳渐回，不烦而躁，是气已先亡，惟形独存耳。

　　少阴病吐利，手足不逆冷，反发热者，不死，脉不至者，灸少阴七壮。少阴病吐利，烦躁四逆者死。 [上吐下利，胃脘之阳将脱，手足不逆冷，诸阳之本犹在，反发热，卫外之阳尚存，急灸少阴，则脉可复而吐利可止也，若吐利而兼烦躁，四肢俱冷，纯阴无阳不可复生矣。少阴动脉在太溪，取川流不息之义也，其穴在足内踝后跟骨上动脉陷中，主手足厥冷，寒至节，是少阴之原，此脉绝则死，伏留在足内踝骨上二寸动脉陷中，灸之能还大脉是少阴之经。

　　少阴病，脉微濇，呕而汗出，大便数而少者，宜温其上，灸之。少阴病，脉沉微细，但欲卧，汗出不烦，自欲吐，至五六日，自利复烦躁，不得卧寐者，死。 [脉微而濇，呕而汗出，阳已亡矣，大便数少而不下利，是下焦之阳尚存，急灸百会以温其上，则阳犹可复也，脉沉微细，是少阴本脉，欲卧欲吐，是少阴本证，当心烦而反不烦，心不烦而反汗出，亡阳已兆于始得之日矣，五六日自利，而反烦躁不得卧，是微阳将绝，无生理矣。同是恶寒蜷卧，利止手足温者可治，利不止，手足逆冷者不治，时自烦欲去衣被者可治，不烦而躁，四逆而脉不至者死，同是吐利，手足不逆冷，反发热者不死，烦躁四逆者死，同是呕吐汗出，大便数少者可治，自利烦躁，不得卧者死，盖阴阳互为其根，阴中有阳则生，无阳则死，独阴不生故也，是以六经以少阴为枢。

　　少阴病，下利止而头眩，时自冒者死。 [冒家自汗则愈，今头眩而时时自冒，清阳之气已脱，此非阳回而利止，是水谷已竭，无物更行也。

　　少阴病六七日，息高者死。 [气息者，乃肾间动气，藏府之本，经脉之根，呼吸之蒂，三焦生气之原也，息高者，但出心与肺，不能入肝与肾，生气已绝于内也，六经中独少阴历言死证，他经无死证，甚者但曰难治耳，知少阴病是生死关。

　　病六七日，手足三部脉皆至，大烦而口噤不能言，其人躁扰者，必欲解也，若脉和，其人大烦，目重睑内际黄者，此欲解也。 [脉者，资始于肾，朝会于肺，肾气绝则脉不至，三部手足皆至，是脉道已通，有根有本，非暴出可知，大烦躁扰者，是阴出之阳，非阴极而发也，口噤不能言，因脉气初复，营血未调，脾濇不运故耳，若所至之脉和调，虽大烦不解，亦不足虑，再视其人之目重睑内际，此属于脾，若色黄而不杂他藏之色，是至阴未虚，虽口噤亦不足虑矣，此以脾为五藏之母，又水位之下，土气承之也。

　　麻黄附子证

　　少阴病，始得之，无汗恶寒，反发热，脉沉者，麻黄附子细辛汤主之。 [太阳主表，病发于阳，故当发热，少阴主里，病发于阴，只当内热，今始得寒邪，即便发发热，似乎太阳，而属之少阴者何，内经曰，逆冬气则少阴不藏，肾气独沉，故反热而脉则沉也，肾为坎象，二阴不藏，则一阳无蔽，阴邪始得而内侵，孤阳因得以外散耳，病在表，脉浮者，可发汗可知，病在表，脉沉者，亦不可不汗矣，然沉为在里，而反发其汗，津液越出，亡阳则阴独矣，故用麻黄开腠理，细辛散浮热，而无附子固元阳，则热去寒起，亡可立待也，其人不知养藏之道，逆冬气而伤肾，故有此证，能不扰乎阳，无泄皮肤，去寒就温，讵有此患哉，本条当有无汗恶寒证。

