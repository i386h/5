<!-- { "loadSidebar": true } -->
　　伤寒发汗，啬啬恶寒，大渴欲饮水，其腹必满，此肝乘肺也，名曰横，刺期门，自汗出，小便利，其病欲解。 [发热恶寒，寒为在表，渴欲饮水，热为在里，其腹因饮多而满，非太阴之腹满，亦非厥阴之消渴矣，此肝邪挟火而克金，脾精不上归于肺，故大渴，肺气不能通调水道，故腹满，是侮所不胜，寡于畏也，故名曰横，必刺期门，随其实而泻之，得自汗，则恶寒发热自解，得小便利，则腹满自除矣。

　　厥阴病，渴欲饮水者，少少与之愈。 [水能生木，能制火，故厥阴消渴最宜之。

　　厥阴中风，脉微浮，为欲愈，不浮为未愈。 [厥阴受病，则尺寸微缓而不浮，今微浮，是阴出之阳，亦阴病见阳脉也。有厥阴中风欲愈脉，则应有未愈证，夫以风木之藏，值风木主气，时复中于风，则变端必有更甚他经者，不得一焉，不能无阙文之憾。

　　厥阴病，欲解时，从丑至卯上。 [木克于丑，旺于寅卯，故主此卯上。

　　凡伤寒病后，腹中有动气者，不可汗，亦不可下。在右肺之动也，在左肝之动也，在上心之动也，在下肾之动也。

　　乌梅丸证

　　伤寒脉微而厥，至七八日肤冷，其人躁无暂安时者，此为藏厥，非蚘厥也，蚘厥者，其人当吐蚘，今病者静而复时烦，此非藏寒，蚘上入膈故烦，须臾复止，得食而呕，又烦者，蚘闻食臭出，其人故吐蚘，吐蚘者，乌梅丸主之，又主久利。 [伤寒脉微厥冷，烦躁者，在六七日，急灸厥阴以救之，此至七八日而肤冷不烦而躁，是纯阴无阳，因藏寒而厥，不治之证矣，然蚘厥之证，亦有脉微肤冷者，是内热而外寒，勿遽认为藏厥而不治也，其显证在吐蚘，而细辨在烦躁，藏寒则躁而不烦，内热则烦而不躁，其人静而时烦，与躁而无暂安者回殊矣，此与气上撞心，心中疼热，饥不能食，食即吐蚘者，互文以见意也，夫蛔者虫也，因所食生冷之物，与胃中湿热之气，相结而成，今风木为患，相火上攻，故不下行谷道，而上出咽喉，故用药亦寒热相须也，此是胸中烦而吐蚘，不是胃中寒而吐蚘，故可用连柏，要知连柏是寒因热用，不特苦以安蚘，看厥阴诸证，与本方相符，下之利不止，与又主久利句合则乌梅丸为厥阴主方，非只为蚘厥之剂矣。

　　乌梅丸，乌梅〔二百枚〕、细辛〔六两〕、干姜〔十两〕、黄连〔十六两〕、当归〔四两〕、附子〔六两炮去皮〕、蜀椒〔四两出汗〕、桂枝〔六两去皮〕、人参〔六两〕、黄柏〔六两〕，右十味，异捣筛，合治之，以苦酒渍乌梅一宿，去核蒸之，五升米下饭熟，捣成泥，和药令相得，内臼中，与蜜杵三千下，丸如梧桐子大，先食饮服十丸，日三服，稍加至二十丸，禁生冷滑物臭食等。 [蚘从风化，得酸则静，得辛则伏，得苦则下，故用乌梅苦酒至酸者为君，姜椒辛附连柏，大辛大苦者为臣，佐参归以调气血，桂枝以散风邪，藉米之气以和胃，蜜之味以引蚘，少与之而渐加之，则烦渐止而蚘渐化矣，食生冷则蚘动，得滑物则蚘上入膈，故禁之。

　　蚘虫之为病，令人吐涎心痛，发作有时，毒药不止，甘草粉蜜汤主之，将甘草先煎，纳粉蜜搅和服。

　　白头翁证

　　热利下重者，白头翁汤主之。 [暴注下迫属于热，热利下重，乃湿热之秽气发，过广肠，故魄门重滞而难出也，内经曰，小肠移热于大肠为虚瘕，即此是也。

　　下利欲饮水者，以有热故也，白头翁汤主之。 [下利属胃寒者多，此欲饮水，其内热可知。

　　下利脉沉弦者，下重也，脉大者为未止，脉微弱数者，为欲自止，虽发热不死。 [前条论证，此条言脉，互相发明，复出发热二字，见热利指内热，不是协热，沉为在里，弦为少阳，此胆气不升，火邪下陷，故下重也，脉大为阳明，两阳相熏灼，大则病进，故为未止，微弱为虚，利后而数亦为虚，故欲自止，发热者，热自里达外，阴出之阳，故不死。

　　下利微热而渴，脉弱者，令自愈。 [发热而微，表当自解矣，热利脉弱，里当自解矣，可不服白头翁，而待其自愈也，乃渴欲饮水之互文。

　　下利脉数，有微热，汗出令自愈，设脉复紧，为未解。 [汗出是热从汗解，内从外解之兆，紧即弦之互文。

　　下利脉数而渴者，令自愈，设不差，必圊脓血，以有热故也。 [脉数有虚有实，渴亦有虚有实，若自愈，则数为虚热，渴为津液未复也，若不差，则数为实热，渴为邪火正炽矣。

　　下利寸脉反浮数，尺中自濇者，必圊脓血。 [寸为阳，沉数是阳陷阴中，故圊血，今脉反浮，是阴出之阳，利当自愈矣，濇为少血，因便脓血后见于尺中，亦顺脉也，前条是未圊脓血，因不差而预料之辞，此在脓血已圊后，因寸浮尺濇而揣摩之辞，不得以必字作一例看。

　　伤寒六七日不利，复发热而利，其人汗出不止者死，有阴无阳故也。 [六七日当阴阳自和，复发热而利，正气虚可知，汗出不止，是阳亡而不能卫外也，有阴无阳，指内而言，此为亡阳，与热利之发热不死，汗出自利者天渊矣。

　　白头翁汤，白头翁〔二两〕、黄连、黄檗、秦皮〔各三两〕，右四味，以水七升，煮取二升，去渣，温服一升。 [四物皆苦寒除湿胜热之品也，白头翁临风偏静，长于驱风，盖藏府之火，静则治，动则病，动则生风，风生热也，故取其静以镇之，秦皮木小而高，得清阳之气，佐白头升阳，协连柏而清火，此热利下重之剂。

　　妇人产后下利极虚，白头翁加甘草阿胶主之。

　　热厥利证

　　伤寒一二日，至四五日而厥者，必发热，前热者，后必厥，厥深者，热亦深，厥微者，热亦微，厥应下之，而反发汗者，必口伤烂赤。 [其四五日来，恶寒无热可知，手足为诸阳之本，阴盛而阳不达，故厥冷也，伤寒三日，三阳为尽，四五日而厥者，三阴受邪也，阴经受邪，无热可发，阴主藏，藏气实而不能入，则还之于府，必发热者，寒极而生热也，先厥后热，为阳乘阴，阴邪未散，故必复发，此阴中有阳，乃阴阳相搏而为厥热，与厥阴亡阳者回别也，欲知其人阳气之多寡，即观其厥之微甚，厥之久者，郁热亦久，厥之轻者，郁热亦轻，故热与厥相应耳，若阳虚而不能支，即成阴厥而无热矣，热发三阳，未入于府者，可汗，热在三阴，已入于府者，可下，阴不得有汗，而强发之，此为逆也，阳虚不能外散而为汗，必上走空窍，口伤烂赤，所由至矣，然此指热伤气而言，若动其血，或从口鼻，或从目出，其害有不可言者，下之清之，谓对汗而言，是胃热而不是胃实，非三承气所宜，厥微者，当四逆散，芍药枳实以攻里，柴胡甘草以和表也，厥深者，当白虎汤，参甘粳米以扶阳，石膏知母以除热也。

　　脉滑而厥者，里有热也，白虎汤主之。 [上条明热厥之理，此条明热厥之脉，并热厥之方，脉弱以滑，是有胃气，缓而滑，名热中，与寒厥之脉微欲绝者，大相径庭矣，当知有口燥舌干之证，与口伤烂赤者照应焉。

　　伤寒病，厥五日，热亦五日，设六日当复厥，不厥者自愈，厥终不过五日，故知自愈。 [阴盛格阳，故先厥，阴极阳生，故后热，热与厥相应，是谓阴阳和平，故愈，厥终即不厥也，不过五日，即六日不复厥之谓，愈指热言。

　　伤寒热少厥微，指头寒，默默不欲饮食，烦躁数日，小便利，色白者，此热除也，欲得食，其病为愈，若厥而呕，胸胁逆满者，其后必便血。 [身无大热，手足不冷，但指头寒，此热微厥亦微也，凡能食不呕，是三阴不受邪，若其人不呕，但默默不欲饮食，此内寒亦微，烦燥是内热反盛，数日来，小便之难者已利，色赤者仍白，是阴阳自和，热除可知，不欲食者，今欲得食，不厥可知矣，若其人外虽热少厥微，而呕不能食，内寒稍深矣，胸胁逆满，内热亦深矣，热深厥深，不早治之，致热伤阴络，其后必便血也，此少阳半表半里症，微者小柴胡和之，深者大柴胡下之。 

　　伤寒发热四日，厥反三日，复热四日，厥少热多，其病当愈，四日至七日，热不除者，其后必便脓血。 [伤寒以阳为主，热多当愈，热不除为太过，热深厥微，必伤阴络，医者当于阳盛时预滋其阴，以善其后也，四日至七日，自发热起至厥止而言，热不除，指复热四日，复热四日句，语意在其病当愈下。

　　伤寒厥四日，热反三日，复厥五日，其病为进，寒多热少，阳气退，故为进也。 [凡厥与热不相应，便谓之反，上文先热后厥，是阳为主，此先厥后热，是阴为主。热不及厥之一，厥反进热之二，热微而厥反胜，此时不急扶其阳，阴盛以亡矣。

　　伤寒始发热六日，厥反九日而利，凡厥利者，当不能食，今反能食者，恐为除中，食以素饼，不发热者，知胃气尚在，必愈，恐暴热来出而复去也，后三日脉之，其热续在，脉和者，期之是日夜半愈，所以然者，本发热六日，厥反九日，复发热三日，并前六日，亦为九日，与厥相应，故期之是日夜半愈，后三日脉之，而脉数，其热不罢者，此为热气有余，必发痈脓也。 [病虽发于阳，而阴反胜之厥利，此胃阳将乏竭矣，如胃阳未亡，腹中不冷，尚能化食，故食之自安，若除中，则反见善食之状，如中空无阳，今俗云食禄将尽者是也，此为阳邪入阴，原是热厥热利，故能食而不为除中，其人必有烦躁见于外，是厥深热亦深，故九日复能发热，复热则厥利自止可知，曰热续在，则与暴出有别，续热三日来，其脉自和可知，热当自止，正与厥相应，故愈，此愈指热言，夜半者，阳得阴则解也，若续热三日，而数可知，热之不止，是阳气有余，必有痈脓之患。便脓血，是阳邪下注于阴窍，发痈脓，是阳邪外溢于形身，俗所云伤寒留毒者是也。

　　发热而厥，七日下利，为难治。 [发于阳者，当七日愈，今厥不止而反下利，恐为除中，故难治，若躁烦而能食，尚为热厥利耳。便脓血发痈脓者，是不足而往，有余从之也，发而厥除中者，是有余而往，不足随之也。

　　伤寒先厥，后发热而利者，必自止，见厥复利。 [先厥利而后发热者，寒邪盛而阳气微，阳为阴抑故也，其始也，无热恶寒而复厥利，疑为无阳，其继也，发热而厥利自止，是为晚发，此时阴阳自和则愈，若阴气胜则虚热外退，而真寒内生，厥利复作矣，厥与利相应则愈，是阳消阴长之机。

