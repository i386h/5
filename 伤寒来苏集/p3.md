<!-- { "loadSidebar": true } -->
　　太阳中风，阳浮而阴弱，阳浮者热自发，阴弱者汗自出，啬啬恶寒，淅淅恶风，翕翕发热，鼻鸣干呕者，桂枝汤主之。 [此太阳中风之桂枝症，非谓凡中风者，便当主桂枝也，前条脉症，是概风寒杂病而言，此条加中风二字，其脉其症，悉呈风象矣，上条言脉浮而弱者，是弱从浮见，此阳浮者，浮而有力，此名阳也，风为阳邪，此浮为风脉，阳盛则阴虚，沈按之而弱，阳浮者，风中于卫，两阳相搏，故热自发，是卫强也，阴弱者，因风中于营，血脉不宁，故汗自出，是营弱也，两自字便见风邪之迅发，啬啬欲闭之状，淅淅欲开之状，翕翕难开难闭之状，虽风寒热三气交呈于皮毛，而动象是中风所由然也，风之体在动，风之用在声，风自皮毛入肺，自肺出鼻，鼻息不和则鸣，此声之见于外者然也，风淫于内，木动土虚，胃气不和，故呕而无物，此声之出于内者然也，干呕是风侵胃府，鼻鸣是风袭阳明，而称太阳者，以头项强痛故耳，亦以见太阳为三阳，阳过其度矣。

　　太阳病，初服桂枝汤，反烦不解者，先刺风池风府，却与桂枝汤则愈。 [前条治中风之始，此条治中风之变，桂枝汤煮取三升，初服者，先服一升也，却与者，尽其二升也，热郁于心胸者，谓之烦，发于皮肉者，谓之热，麻黄症发热无汗，热全在表，桂枝症发热汗出，便见内烦，服汤反烦而外热不解，非桂枝汤不当用也，以外感之风邪重，内之阳气亦重耳，风邪本自项入，必刺风池风府，疏通来路，以出其邪，仍与桂枝汤，以和营卫，内经曰，表里刺之，服之饮汤，此法是矣。

　　太阳病，发热汗出者，此为营弱卫强，故使汗出，欲救邪风者，宜桂枝汤主之。 [此释中风汗出之义，见桂枝汤为调和营卫而设，营者阴也，卫者阳也，阴弱不能藏，阳强不能密，故汗出。

　　形作伤寒，其脉不弦紧而弱，弱者必渴，被火者必谵语，弱者发热，脉浮解之，当汗出而愈。 [形作寒，见恶寒体痛厥逆，脉当弦紧而反浮弱，其本虚可知，此东垣所云劳倦内伤症也，夫脉弱者，阴不足，阳气陷于阴分必渴，渴者液虚故也，若以恶寒而用火攻，津液亡必胃实而詀语，然脉虽弱而发热，身痛不休，宜消息和解其外，谅非麻黄所宜，必桂枝汤，啜热稀粥，汗出则愈矣，此为夹虚伤寒之症。

　　伤寒发汗，解半日许，复烦，脉浮数者，可更发汗，宜桂枝汤。 [前条解伤寒之初，此条辑伤寒之后，前条因虚寒，此条因余热，卫解而营未解，故用桂枝更汗也，可知桂枝汤主风伤卫，治风而不治寒之谬矣，浮弱是桂枝脉，浮数是麻黄脉，仲景见麻黄脉症，即用麻黄汤，见桂枝脉症，便用桂枝汤，此不更进麻黄而却与桂枝者，盖发汗而解，则麻黄症已罢，脉浮数者，因内烦而然，不得仍认麻黄汤脉矣，麻黄汤纯阳之剂，不可以治烦，桂枝汤内配芍药，奠安营气，正以治烦也，且此烦因汗后所致，若再用麻黄发汗，汗从何来，必用啜热粥法始得汗，桂枝汤本治烦，服桂枝汤后外热不解，而内热更甚，故曰反烦，麻黄症本不烦，服汤汗出，外热初解，而内热又发，故曰复烦，凡曰麻黄汤主之，桂枝汤主之者，定法也，服桂枝不解，仍与桂枝，汗解后复烦，更用桂枝者，活法也，服麻黄复烦者，可更用桂枝，用桂枝复烦者，不得更用麻黄，且麻黄脉症，但可用桂枝更汗，不可先用桂枝发汗，此又活法中定法矣，前二条论治中风，此二条论治伤寒，后二条论治杂病，见桂枝方之大用如此。

　　病人藏无他病，时发热，自汗出而不愈者，此卫气不和也，先其时发汗则愈，宜桂枝汤主之。 [藏无他病知病只在形躯，发热有时，则汗出亦有时，不若外感者，发热汗出不休也，内经曰，阴虚者阳必凑之，故时热汗出耳，未发热时，阳犹在卫，用桂枝汤啜稀热粥，先发其汗使阴出之阳，谷气内充，而卫阳不复陷，是迎而夺之，令精胜而邪却也。

　　病尝自汗出者，此为营气和，营气和者外不谐，以卫气不共营气和谐故耳，营行脉中，卫行脉外，复发其汗，营卫和则愈，宜桂枝汤。 [发热时汗便出者，其营气不足，因阳邪下陷，阴不胜阳，故汗自出也，此无热而常自汗者，其营气本足，因阳气不固，不能卫外，故汗自出，当乘其汗正出时，用桂枝汤啜稀热粥，是阳不足者，温之以气，食入于阴，气长于阳也，阳气普遍，便能卫外而为固，汗不复出矣，和者平也，谐者合也，不和见卫强，不谐见营弱，弱则不能合，强则不能密，皆令自汗，但以有热无热别之，以时出常出辨之，总以桂枝汤啜热粥汗之。上条发热汗出，便可用桂枝汤，见不必头痛恶风俱备，此只自汗一症，即不发热者亦用之，更见桂枝方于自汗为亲切耳。

　　太阳病，外症未解，不可下也，下之为逆，欲解外者，宜桂枝汤。 [外症初起，有麻黄桂枝之分，如当解未解时，惟桂枝汤可用，故桂枝汤，为伤寒中风杂病解外之总方，凡脉浮弱，汗自出而表不解者，咸得而主之也，即阳明病脉迟汗出多者宜之，太阴病脉浮者亦宜之，则知诸经外症之虚者，咸得同太阳未解之治法，又可见桂枝汤不专为太阳用矣。

　　太阳病，先发汗不解，而复下之，脉浮者不愈，浮为在外，当须解外则愈，宜桂枝汤。 [误下后而脉仍浮，可知表症未解，阳邪未陷，只宜桂枝汤解外，勿以脉浮仍用麻黄汤也，下后仍可用桂枝汤，乃见桂枝方之力量矣。

　　太阳病下之，其气上冲者，可与桂枝汤，用前法，若不上冲者，不得与之。 [气上冲者，阳气有余也，故外虽不解，亦不内陷，仍与桂枝汤汗之，上冲者，因而外解矣。上条论下后未解脉，此条论下后未解症，互相发明，更进桂枝之义，用前法是啜稀热粥法，与后文依前法如前法同，若谓汤中加下药大谬。

　　伤寒医下之，续得下利清谷不止，身疼痛者，急当救里，后清便自调，身体痛者，急当救表，救里宜四逆汤，救表宜桂枝汤。 [寒邪在表而妄下之，移寒于脾，下利不止，继见完谷，胃阳已亡矣，身疼未除，是表里皆困，然犹幸此表邪之未除，里邪有可救之机，凡病从外来，当先解外，此里症既急，当舍表而救里，四逆汤自不容缓，里症既差，表症仍在，救表亦不容缓矣，身疼本麻黄症，而下利清谷，其腠理之疏可知，必桂枝汤和营卫，而痛自解，故不曰攻而仍曰救，救表仍合和中也，温中之后，仍可用桂枝汤，其神乎神矣。

　　下利腹胀满，身体疼痛者，先温其里，乃攻其表，温里宜四逆汤，攻表宜桂枝汤。 [下利而腹尚胀满，其中即伏清谷之机，先温其里，不待其急而始救也，里和而表不解，可专治其表，故不曰救而仍曰攻。

　　吐利止，而身痛不休者，当消息和解其外，宜桂枝汤小和之。 [吐利是藏府不和，非桂枝汤所治，止后而身痛不休，是营卫不和，非麻黄汤所宜，和解其外，惟有桂枝一法，消息其宜，更有小与之法也，盖脉浮数，身疼痛，本麻黄之任，而在汗下后，则反属桂枝，是又桂枝之变脉变症，而非复麻黄之本症本脉矣。

　　伤寒大下后，复发汗，心下痞，恶寒者，表未解也，不可攻痞，当先解表，表解乃可攻痞，解表宜桂枝汤，攻痞宜大黄黄连泻心汤。 [心下痞，是误下后里症，恶寒，是汗后未解症，里实表虚，内外俱病，皆因汗下倒施所致，表里交持，仍当遵先表后里，先汗后下正法，盖恶寒之表，甚于身疼，心下之痞，轻于清谷，与救急之法不同。此四条是有表里症，非桂枝本病，亦非桂枝坏病，仲景治有表里症，有两解表里者，有只解表而里自和者，有只和里而表自解者，与此先救里，后救表，先解表，后攻里，遂成五法。

　　伤寒不大便六七日，头痛有热者，与承气汤，其大便圊者，知不在里，仍在表也，当须发汗，若头痛者必衄，宜桂枝汤。 [此辨太阳阳明之法也，太阳主表，头痛为主，阳明主里，不大便为主，然阳明亦有头痛者，浊气上冲也，太阳亦有不大便者，阳气太重也，六七日是解病之期，七日来仍不大便，病为在里，则头痛身热属阳明，外不解由于内不通也，下之里和而表自解矣，若大便自去，则头痛身热，病为在表，仍是太阳，宜桂枝汗之，若汗后热退而头痛不除，阳邪盛于阳位也，阳络受伤，故知必衄，衄乃解矣。本条当有汗出症，故合用桂枝承气，有热当作身热，大便圊，从宋本订正，恰合不大便句，见他本作小便清者谬，宜桂枝句，直接发汗来，不是用桂枝止衄，亦非用在已衄后也，读者勿以词害义可耳。

　　太阳病得之八九日，如疟状，发热恶寒，热多寒少，其人不呕，圊便欲自可，一日二三度发，脉微缓者，为欲愈也，脉微而恶寒者，此阴阳俱虚，不可更发汗更吐更下也，面色反有热色者，未欲解也，以其不得小汗出，身必痒，宜桂枝麻黄各半汤。 [八九日是当解未解之时，寒热如疟，是虚实互发之症，太阳以阳为主，热多寒少，是主胜客负，有将解之兆矣，若其人不呕，是胃无邪，圊便是胃不实，脉微缓，是有胃气，应不转属阳明，一日二三度发，是邪无可容之地，正胜邪却，可弗药也，若其人热虽多而脉甚微，无和缓之意，是阴弱而发热，寒虽少而恶之更甚，是阳虚而恶寒，阴阳俱虚，当调其阴阳，勿妄治，以虚其虚也，若其人热多寒少，而面色缘缘正赤者，是阳气怫郁在表不得越，当汗不汗，其身必痒，八九日来，正气已虚，表邪未解，不可发汗，又不可不汗，故立此法。诸本俱是各半，今依宋本。

　　太阳病，发热恶寒，热多寒少，脉微弱者，此无阳也，不可发汗，宜桂枝二越婢一汤。 [本论无越婢症，亦无越婢方，不知何所取义，窃谓其二字必误也。此热多是指发热，不是内热，无阳是阳已虚，而阴不虚，不烦不躁，何得妄用石膏，观麻黄桂枝合半，桂枝二麻黄一，二方皆当汗之症，此言不可发汗，何得妄用麻黄，凡读古人书，须传信阙疑，不可文饰，况为性侕所关者乎，且此等脉症最多，无阳不可发汗，便是仲景法旨，柴胡桂枝汤，乃是仲景佳方，若不头项强痛，并不须合桂枝矣，读书无目，至于病人无命，愚故表而出之。

