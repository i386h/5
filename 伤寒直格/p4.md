<!-- { "loadSidebar": true } -->
　　半在表、半在里，则宜和解。

　　相和通解表里也。

　　不可发汗、吐、下，妄治之则有前诸证。

　　在上则涌（音涌，吐也）之。

　　言病在膈上，如胸满而呕或眩，脉关前紧甚者，宜瓜蒂散吐之。

　　在下者泻之。

　　言蓄热下焦，则承气、抵当之类泻之，皆随病所在攻之。

　　伤寒无汗，表病里和，则麻黄汤汗之，或天水散之类亦佳。

　　身热、恶寒、无汗，脉浮紧而数。

　　表不解，半入于里，半尚在表者，小柴胡汤主之，或天水、凉膈二药各一服，协议服之尤佳。表里之热势俱甚者，大柴胡汤微下之，更甚者，大承气汤下之。

　　表虽未罢而里证已甚，若不下之，则表热更入于里，而里热危极，宜以大柴胡、大承气下之，双除表里之热，则免使但下里热，而下后表热乘虚又入于里，而生结胸及痞诸病之类也。

　　表热多，里热少，天水一、凉膈半，以和解也。

　　煎凉膈半服，调天水一服。上下同法。

　　里热多、表热少，未可下之者，凉膈一、天水半调之。势更甚者，小承气汤下之。表证罢，但有里证者，热传于里也，调胃承气汤下之，但除里热也。凡此诸可下之（言大柴胡、三承气诸下证），通宜三乙承气下之，善能开发峻效，而使之无表热入里而成结胸及痞之众病也。

　　发汗不解，下证前后别无异证者，通宜凉膈散调之，以退其热，便无热甚危极也。除此之外，远胜小柴胡汤，两感仿此而已。

　　但随表里微甚而以调之。两感谓一日太阳与少阴两证俱见，二日阳明与太阴、三日少阳与厥阴俱病，前六经之证是也。

　　伤风自汗，表病里和者，桂枝汤解肌。

　　无汗为伤寒，不可服桂枝汤。

　　有汗为伤风，不可服麻黄汤。

　　半在表、半在里（脉在肌肉而半入于里），白虎汤和解之。病在里，脉当沉也，大承气汤下之。一法无问风寒暑湿，有汗无汗，但有可下诸证，或表里两证俱不见，而病日深，但目睛不了了者（昏昧不精明），或腹满实痛者，或烦渴、或谵妄、或狂躁、喘满者，或蓄热极深而将死者，通宜大承气汤下之，或三乙承气汤下之尤良。伤寒，大发汗，汗出不解，反无汗，脉尚浮者，苍术白虎汤再解之。

　　或中暑、大汗自出、脉虚弱、头痛、口干、倦怠、烦躁、或时恶寒、或畏日气、无问表里，通宜白虎汤；或里热甚，腹满而脉沉可下者，宜大承气汤，或三乙承气汤尤妙。伤寒表热极甚，身疼、头疼不可忍，或眩，或呕，里有微热，不可发汗、吐下，拟以小柴胡、天水、凉膈之类和解，恐不能退其热势之甚者。

　　表热势甚，而里已有热，发表未开，则阳热暴甚，故不宜汗之。表热势甚，若吐下之，则表之热大乘虚而入，反成结胸等证，则危极也。

　　或大下后，或再三下后，热势尚甚而不能退，本气损虚而脉不能实，拟更下之，恐下脱而立死，不下之则热极而死，寒温诸药不能退其热势之甚者；或湿热内余，下利不止，热不退者；或因大下后湿热利不止而热不退，脉弱、气虚，不可更下者；或诸湿热内余，小便赤涩，大便溏泄、频并、少而急痛者，必欲作痢也，通宜黄连解毒汤以解之也。

　　或里热极甚，而恐承气不能退者；或以下后而热不退者；或蓄热内甚，阳厥极深，以至阳气拂郁，不能营运于身表、四肢，以致通身清（一作青）冷，痛甚不堪，项背拘急，目赤睛疼，昏眩恍惚，咽干或痛， 渴虚汗，呕吐下利，腹满实痛，烦冤闷乱，喘急郑声。

　　郁，郁滞不通。郑，音声，连浊邪恶而不清雅也，此乃热势过极而语音浊乱，不能清利也。俗反妄传以为寒极阴毒，误之甚矣。

　　脉须疾数，以其极热蓄甚，而脉道不利及致脉沉细而欲绝。俗未明其造化之理，而反谓传为寒极阴毒者；或始得之阳热暴甚，而便有此证候者。

　　夫辨伤寒阴阳之异证者，是以邪热在表，腑病为阳；邪热在里而脏病为阴也。俗乃妄言寒热阴阳之异证者，误之久矣。且《素问》伤寒直云热病，诚非寒也。其三篇名曰热论、刺热篇、评热病篇，及逐篇明言为热，竟无寒理。兼《素问》及《灵枢》诸篇运气造化之理推之，则明为热病，诚非寒也。寒病固有，夫非汗病之谓也。且造化为汗液之气者，乃阳热之气所为，非阴寒之所能也。以观万物热极而出液，明可知矣。经曰：夫热病皆伤寒之类也。又曰：人之伤于寒也，则为热病。

　　然既身内有阴寒者，止为杂病，终莫能为汗病也。况病法曰：身热为热在表，饮水为热在里。其伤寒汗病，本末身凉不渴，小便不黄，脉不数者，未之有也。虽仲景有四逆、姜、附之类热药，是以治其本。

　　里和，误以寒药下之太早；表热未入于里，而寒下，利不止；及或表热里寒而自利者，急以四逆汤攻里，利止里和，急以解于表也。故仲景四逆汤证后，复有承气下热之说也。由是观之，伤寒汗病，经直言热病而不言其有寒，无疑也。经言三阴证者，为邪热在脏、在里，以脏与里为阴也，宜下热者也。夫伤寒阴阳之别者，但非表热，当汗，而下之则死；里热当下，而汗之亦死。故仲景曰：桂枝下咽，阳盛即毙；承气入胃，阴实即亡。死生之要，在乎须臾，视身之尽，不暇计日。此阴阳虚实之交错，其候至微，发汗、吐下之相反，其祸至速，而医术浅短者，懵然不知病源，为始乃误，使病者殒没。然则止谓邪热在表则汗之，邪热在里则下之，热在上则吐之，热在下则泄之，邪热半在表半在里则和解之，岂分寒热阴阳之虚实，与阴阳汗病之证耶。况朱奉议自言阴毒脉疾至七至八至以上，疾不可数者，阴毒已深也。夫既云疾至八至以上，疾不可数者，正是阳热极深之脉也，岂是阴寒欤？凡世俗所谓阴毒诸证，以《素问》造化验之，皆阳热亢极之证，但蓄热极深在内，而身表有似阴寒也。经云：亢则害，承乃制。言五行之道，实甚过极则反似克其己者，是为兼化。如万物热极反出水液；以火炼金，热极反似水。是以火极而似水之化也，五行皆然。故肝热甚则出泪，心热甚则出汗，脾热甚则出涎，肺热甚则出涕，肾热甚则出唾。

　　今伤寒为作汗之病气者，乃阳极怫郁而否极复泰，即热气蒸蒸而为汗出也。如天时阳热亢旱，否极而泰，则复为雨也。故欲雨，则乃郁热，晴霁则天反凉。人凉则病愈，热在病在。故病寒者自是寒病，非此汗病之气也。虽寒属阴水，而天地阴阳气液相生之道，则寒之化，不能更生阴水也。故古圣曰：阳中生阴，阴中生阳；气中生液，液中生气。又曰：积液生气，积气生液。又经曰：气和而生犹液，然气为阳物，故万物之水液，皆生于阳热之气，如天气阳热极甚则万物湿润，而冬寒万物干燥。由是言之，既为作汗之病气，本热非寒明矣。故经又曰：凡伤寒而成温病者，先夏至日为温病，后夏至日为暑病。暑与其汗皆出止。言邪热随汗皆出尽而愈也。又经曰：饮食饱甚，汗出于胃。惊而夺精，汗出于心。负重远行，汗出于肾。疾走恐惧，汗出于肝。摇体劳苦，汗出于脾。此皆动乱劳苦而致阳热以为汗出，岂可反言作汗之病以为阴寒耶。今之俗医，不明阴阳变化之道，而妄取阳主于生，阴主于死，而欲养于阳热者，殊不知此言自生之后，以显为阳，阳中生阴，故生者死之道也。既死之后，以隐为阴，阴中生阳，故死者生之道也。此古人之论道，乃死生、有无、动静、隐显之阴阳，非言寒热之阴阳也。俗又妄言仙经云纯阳升而为仙，纯阳死而为鬼，因以养阳热者，亦不知此以阳主虚无而言神为阳，阴主形体而言形为阴。言善养生者，调顺阳阴，炼就阳神超升，弃其阴体，即纯阳之神乃为仙也；不明道者，寒热不调，以致阴阳胜负，耗绝阳神，惟存阴壳，则游魂冥冥，非鬼何哉。此则修养家言形神之阴阳，而非医家寒热之阴阳也。俗又妄谓周易以阳为尊、为美、为善、为刚、为清、为正，而阴邪反之。因以但欲养于阳热者，此又不知易象言阴阳体用之道以为教，非言一身寒热之阴阳也。

