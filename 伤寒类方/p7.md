<!-- { "loadSidebar": true } -->
　　伤寒大下后复发汗【再误】心下痞恶寒者表未解也不可攻痞当先解表表解乃可攻痞解表宜桂枝汤攻痞宜此汤【详见前桂枝类中】
　　附子泻心汤【五】
　　大黄【二两酒浸】黄连【炒】　黄芩【炒各一两】附子【一枚去皮别煮取汁】右四味切三味以麻沸汤二升渍之须臾绞去渣内附子汁分温再服【此法更精附子用煎三味用泡扶阳欲其热而性重开痞欲其生而性轻也】
　　心下痞而复恶寒汗出者附子泻心汤主之【此条不过二语而妙理无穷前条发汗之后恶寒则用桂枝此条汗出恶寒则用附子盖发汗之后汗已止而犹恶寒乃表邪未尽故先用桂枝以去表邪此恶寒而仍汗出则亡阳在即故加入附子以回阳气又彼先后分二方此并一方者何也盖彼有表复有里此则只有里病故有分有合也】
　　黄连汤【六　即半夏泻心汤去黄芩加桂枝】
　　黄连　　甘草【炙】　干姜　　桂枝【去皮各三两】人参【二两】半夏【半升】大枣【十二枚】右七味以水一斗煮取六升去滓温服一升日三夜二服【治上焦之病故服药宜少而数】
　　伤寒胸中有热胃中有邪气腹中痛欲呕吐者黄连汤主之【诸泻心之法皆治心胃之间寒热不调全属里症此方以黄芩易桂枝去泻心之名而曰黄连汤乃表邪尚有一分未尽胃中邪气尚当外达故加桂枝一味以和表里则意无不到矣】
　　黄芩汤【七】
　　黄芩【三两】甘草【炙】　芍药【各二两】大枣【十二枚】右四味以水一斗煮取三升去滓温服一升日再夜一服
　　黄芩加半夏生姜汤【八】
　　黄芩【三两】甘草【炙】　芍药【各二两】半夏【半升】生姜【三两】大枣【十二枚】右六味以水一斗煮取三升去渣温服一升日再夜一服
　　太阳与少阳合病自下利者与黄芩汤若呕者黄芩加半夏生姜汤主之【下利即专于治利不杂以风寒表药此亦急当救里之义若呕亦即兼以止呕之药总之见症施治服药后而本症愈复见他症则仍见症施治可推而知也】
　　干姜黄连黄芩人参汤【九】
　　干姜　　黄连　　黄芩　　人参【各三两】右四味以水六升煮取二升去渣分温再服
　　伤寒本自寒下【本症】医复吐下之【误治】寒格更逆吐下若食入口即吐干姜黄连黄芩人参汤主之【此属厥隂条寒格自用干姜吐下自用芩连因误治而虚其正气则用人参分途而治无所不包又各不相碍古方之所以入化也】旋复代赭汤【十】
　　旋复花【三两】人参【二两】生姜【五两】甘草【三两炙】半夏【半升】代赭石【一两】大枣【十二枚】右七味以水一斗煮取六升去渣再煎取三升温服一升日三服
　　伤寒发汗若吐若下解后【病乆治多未必皆属误治】心下痞鞭噫气不除【灵枢口问篇云寒气客于胃厥逆从下上散复出于胃故为噫俗名嗳气皆隂阳不和于中之故】旋复代赭汤主之【此乃病已向愈中有留邪在于心胃之间与前诸泻心法大约相近本草云旋复治结气脇下满代赭治腹中邪毒气加此二物以治噫余则散痞补虚之法也】
　　厚朴生姜甘草半夏人参汤【十一】
　　厚朴【半觔炙去皮】生姜　　半夏【各半觔】甘草【二两】人参【一两】右五味以水一斗煮取三升去滓温服一升日三服
　　发汗后腹胀满者此汤主之【发汗后则邪气已去而犹腹胀满乃虚邪入腹故以厚朴除胀满余则补虚助胃也】
　　白虎汤类八
　　白虎汤【一】
　　知母【六两】石膏【一斤】甘草【二两炙】粳米【六合】右四味以水一斗煮米熟汤成【火】去滓温服一升日三服
　　伤寒脉浮滑此表有热里有寒【此寒热二字必倒误乃表有寒里有热也观下条脉滑而厥者里有热也凿凿可证活人书作表里有热亦未穏】白虎汤主之
　　伤寒脉滑而厥者【热厥】里有热也白虎汤主之
　　三阳合病腹满身重难以转侧口不仁而面垢讝语遗尿【以上皆阳明热症之在经者以三阳统于阳明也但身重腹满则似风湿宜用术附面垢讝语则似胃实宜用承气此处一惑生死立判如何辨别全在防观脉症使有显据方不误投】发汗则讝语【阳从此越】下之则额上生汗手足逆冷【隂从此脱】若自汗者白虎汤主之【自汗则热气盛于经非石膏不治　按亡阳之症有二下焦之阳虚飞越于外而欲上脱则用参附等药以回之上焦之阳盛逼隂于外而欲上泄则用石膏以收之同一亡阳而治法逈殊细审之自明否则生死立判】
　　白虎加人参汤【二】
　　白虎汤原方加人参【三两】煮服同前法
　　服桂枝汤大汗出后大烦渇不解脉洪大者此汤主之【烦渇不解因汗多而胃液干枮邪虽去而阳明之火独炽故用此以生津止汗息火解烦汗后诸变不同总宜随症用药】
　　伤寒若吐若下后【前汗后此吐下后】七八日不解热结在里表里俱热【此四字为白虎对症】时时恶风【表邪未尽】大渇舌上干燥而烦欲饮水数升者【胃液已尽不在经不在腑亦非若承气症之有实邪因胃口津液枮竭内火如焚欲引水自救故其象如此与热邪在府者逈别】此汤主之
　　伤寒无大热【热在内】口燥渇心烦背防恶寒者【此亦虚燥之症防恶寒谓虽恶寒而甚防又周身不寒寒独在背知外邪已解若大恶寒则不得用此汤矣】此汤主之伤寒脉浮发热无汗【无汗二字最为白虎所忌】其表不解者【恶寒】不可与白虎汤渇欲饮水无表症者【不恶寒】白虎加人参汤主之【白虎加参汤大段治汗吐下之后邪已去而有留热在于阳明又因胃液干枯故用之以生津解热若更虚羸则为竹叶石膏汤症矣　壮火食气此方泻火即所以生气也】
　　竹叶石膏汤【三】
　　竹叶【二把】石膏【一斤】半夏【半升】人参【三两】麦门冬【一升】甘草【二两】粳米【半升】右七味以水一斗煮取六升去滓内粳米煮米熟汤成【又一煮法】去米温服一升日三服
　　伤寒解后虚羸少气【人参麦冬】气逆欲吐者【半夏竹叶】竹叶石膏汤主之【此仲景先生治伤寒愈后调养之方也其法专于滋养肺胃之隂气以复津液盖伤寒虽六经传遍而汗吐下三者皆肺胃当之又内经云人之伤于寒也则为病热故滋养肺胃歧黄以至仲景不易之法也后之庸医则用温热之药峻补脾肾而千圣相传之精义消亡尽矣】
　　五苓散类九
　　五苓散【一】
　　猪苓【十八铢去皮】泽泻【一两六铢】白术【十八铢】茯苓【十八铢】桂枝【半两去皮】右五味为末以白饮和服方寸日三服多饮暖水汗出愈【服散取其停留胸中多饮暖水取其气散营卫】
　　太阳病发汗后大汗出胃中干烦燥不得眠欲得饮水者少少与饮之令胃气和则愈若脉浮小便不利防热消渇者与五苓散主之【胃中干而欲饮此无水也与水则愈小便不利而欲饮此蓄水也利水则愈同一渇而治法不同盖由同一渇而渇之象及渇之余症亦各不同也】
　　发汗已脉浮数烦渇者五苓散主之【汗不尽则有留饮】
　　中风发热六七日不解而烦有表里症渇欲饮水水入则吐者名曰水逆【胸中有水则不能容水矣】五苓散主之【桂枝治表余四味治里】多饮暖水汗出愈【表里俱到】
　　本以下之故心下痞与泻心汤痞不解其人渇而口燥烦小便不利者五苓散主之【治痞而痞不解反渇则为水停心下之故非痞也】太阳病寸缓关浮尺弱【皆为虚象】其人发热汗出复恶寒不呕但心下痞者此以医下之也【误治】如其不下者病人不恶寒而渇者此转属阳明也【此属实邪】小便数者大便必鞭不更衣十日无所苦也渇欲饮水者少少与之但以法救之【随症施治不执一端】渇者与五苓散【如其渇不止五苓散亦一法也】
　　霍乱头痛发热身疼痛热多欲饮水者五苓散主之【此亦表里同治之法】
　　猪苓汤【二】
　　猪苓【去皮】茯苓　　泽泻　　滑石【碎】　阿胶【各一两】右五味以水四升先煮四味取二升去滓内阿胶烊消温服七合日三
　　阳明病若脉浮发热渇欲饮水小便不利者猪苓汤主之【此阳明之渇故与五苓相近而独去桂枝恐助阳也论中又云阳明汗多而渇不可与猪苓汤以胃中燥不可更利其小便也】
　　少隂病下利六七日咳而呕渇心烦不得眠者此汤主之【此亦热邪少隂之症盖少隂口燥口干有大承气急下之法今止呕渇则热邪尚轻故用此方使热邪从小便出其路尤近也】
　　文蛤散【三】
　　文蛤【五两】右一味为散以沸汤和一方寸匕服汤用五合
　　病在阳应以汗解之反以冷水潠之若灌之其热被刼不得去弥更益烦肉上粟起【寒在肉中】意欲饮水反不渇者服文蛤散【此热结在皮肤肌肉之中不在胃口故欲饮而不渇文蛤取其輭坚逐水】若不差者与五苓散【不应则表里同治】
　　茯苓甘草汤【四】
　　茯苓【二两】桂枝【二两去皮】甘草【一两炙】生姜【三两】右四味以水四升煮取二升分温三服
　　伤寒汗出而渇者五苓散主之【桂枝止汗余四味止渇】不渇者茯苓甘草汤主之【此方之义从未有能诠释者盖汗出之后而渇不止与五苓人所易知也乃汗出之后并无渇症又未指明别有何症忽无端而与茯苓甘草汤此意何居要知此处汗出二字乃发汗后汗出不止也汗出不止则亡阳在即当与以真武汤其稍轻者当与以茯苓桂枝白术甘草汤更轻者则与以此汤何以知之以三方同用茯苓知之盖汗大泄必引肾水上泛非茯苓不能镇之故真武则佐以附子回阳此二方则以桂枝甘草敛汗而茯苓则皆以为主药此方之义不了然乎观下条心悸治法益明】
　　伤寒厥而心下悸者宜先治水【水犯心则悸】当服茯苓甘草汤【本草茯苓治心下结痛恐悸】却治其厥不尔水渍入胃必作利也
　　四逆汤类十
　　四逆汤【一】
　　甘草【二两炙】干姜【一两半】附子【一枚生用去皮破八片】右三味以水三升煮取一升二合去滓分温再服强人可大附子一枚【常人则取中者小者可知】干姜三两【按方名四逆必以之治厥逆论云厥者隂阳气不顺接手足逆冷是也凡论中言脉沉防迟弱者则厥冷不待言而可知此方温中散寒故附子用生者四逆理中皆温热之剂而四逆一类总不离干姜以通阳也治宜下焦理中一类总不离白术以守中】
　　【也治宜中焦余药皆相同而功用逈别】
　　伤寒脉浮自汗出小便数心烦防恶寒脚挛急反与桂枝汤攻其表此误也得之便厥咽中亁烦燥吐逆者作甘草亁姜汤与之以复其阳若厥愈足温者更作芍药甘草汤与之其脚即伸若胃气不和讝语者少与调胃承气汤【以上义详杂方条内】若重发汗复加烧针者四逆汤主之【隂阳两虚之后又复竭其阳非此汤不能挽回阳气】
　　伤寒医下之续得下利清谷不止身疼痛者急当救里后身疼痛清便自调者急当救表救里宜四逆汤救表宜桂枝汤【説详前桂枝条内】
　　病发热头疼【此乃表邪】脉反沉【见里脉】若不差身体疼痛当救其里宜四逆汤【身体疼痛隂阳二症皆有之今脉沉而疼痛虽发热亦是里寒外热之症故用四逆】
