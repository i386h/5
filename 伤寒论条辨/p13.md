<!-- { "loadSidebar": true } -->
　　上 咀。以水三升。煮取一升五合。去滓。分温再服。

　　芍药甘草汤方白芍药（四两） 甘草（四两炙）

　　上二味。 咀。以水三升。煮取一升半。去滓。分。温再服之。

　　调胃承气汤方大黄（四两去皮清酒浸） 芒硝（半斤） 甘草（二两炙）

　　上三味。 咀。以水三升。煮取一升。去滓。内芒硝。更上微火煮令沸。少少温服。

　　四逆汤方甘草（二两炙） 干姜（一两半） 附子（一枚）

　　上三味。 咀。以水三升。煮取一升二合。去滓。分。温再服。强人可大附子一枚。干姜三两。

　　数。音朔。反。音板。脚挛急者。足经始终于足。寒则拘挛也。以上言风寒俱有之表里证。

　　故谓与桂枝汤为反。盖桂枝是中风之主治。反。不顺也。厥。谓四肢冷也。咽中干烦燥吐逆者。

　　误汗损阳阳虚阴独盛也。甘草益气。干姜助阳。复其阳者。充其气之谓也。厥愈足温。阳气复也。

　　芍药用白。酸能敛阴而主血也。甘草用炙。甘能补中而益脾也。脚即伸。阴血行也。

　　盖以一误治而表里俱伤。故必求阴阳如此次第而俱复。胃不和而谵语者。亡津液而胃实也。承气而曰调胃者。以胃属阳而主里。故用甘草和阴阳而缓中也。重发汗而复加烧针。则二者皆有以大损于阳矣。故用偏于助阳之四逆。以救其阳也。

　　问曰。证象阳旦。按法治之而增剧。厥逆。咽中干。两胫拘急而谵语。师曰。言夜半手足当温。两脚当伸。后如师言。何以知此。答曰。寸口脉浮而大。浮则为风。大则为虚。风则生微热。

　　虚则两胫挛。病证象桂枝。因加附子参其间。增桂令汗出。附子温经。亡阳故也。厥逆。咽中干。

　　烦燥。阳明内结。谵语烦乱。更饮甘草干姜汤。夜半阳气还。两足当热。胫尚微拘急。重与芍药甘草汤。尔乃胫伸。以承气汤微溏。则止其谵语。故知病可愈。

　　胫。音幸。此申释上文意。象。似也。阳以风言。旦。晓也。言似中风分晓。以不啻中风。

　　故设难详申其义。且明治不可苟。序不可紊。以致戒慎之意。末后不复言若重发汗以下一节者。

　　以其或然或不然故也。

　　（二十）伤寒腹满谵语。寸口脉浮而紧。此肝乘脾也。名曰纵。刺期门。

　　寸口。气口也。五脏别论。帝曰。气口何以独为五脏主。岐伯对曰。胃者水谷之海。六腑之大源也。五味入口。藏于胃。以养五脏气。而变见于气口也。故寸口主脾胃。浮紧为弦。是肝脉也。乘脾者。肝木自盛。脾胃之土受制也。纵见辨脉法上编。期门见太阳上编。刺之者泻木以救土也。

　　（二十一）伤寒发热。啬啬恶寒。大渴欲饮水。其腹必满。自汗出。小便利。其病欲解。此肝乘肺也。名曰横。刺期门。

　　伤寒发热。啬啬恶寒。风寒尚在太阳而未除也。大渴欲饮水者。肝木本自盛而邪热炽欲得润也。

　　腹必满者。水漫而泛滥也。自汗出。则津液得外渗矣。小便利。则水得下行矣。夫水。木之母也。

　　母必为子。木得水则益甚而横。故挟水为邪。反侮所不胜而上乘于肺。肺金若虚。受其邪而不能派散之。则水不得泄而肿作矣。乃金脏实。不纳其邪而转运散之。涣为自汗而外渗。潴为小便而下行。此肝乘肺者所以不足为害。而反欲自解也。横亦见辨脉法上纵同条。然纵横不同。而同刺期门者。纵以木贼土。横以木侮金。皆由木自盛。而以泻木为主治一也。

　　（二十二）脉浮而紧。而复下之。紧反入里则作痞。按之自濡。但气痞耳。

　　濡。与软同。古字通用。复。亦反也。紧反入里。言寒邪转内伏也。濡。言不硬不痛而柔软也。痞。言气隔不通而痞塞也。易曰。天地不交而万物不生也。内阴而外阳也。内柔而外刚也。本义曰。盖干往居外而坤来居内也。虽然。倾痞有先痞后喜之象。故君子不可不勉。学人不可不知所务。

　　（二十三）心下痞。按之濡。其脉关上浮者。大黄黄连泻心汤主之。

　　大黄黄连泻心汤方大黄（二两） 黄连（一两）

　　上二味。以麻沸汤二升渍之。须臾绞去滓。分。温再服。

　　此申上条言脉以出其治。脉见关上者。以痞在心下也。以气痞而濡。所以浮也。然痞之濡。

　　由热聚也。故用黄连清之于上。聚虽气也。痞则固矣。故用大黄倾之于下。麻沸汤者。其取图经所谓去瘀之义欤。

　　（二十四）心下痞。而复恶寒汗出者。附子泻心汤主之。

　　附子泻心汤方大黄（二两） 黄连（一两） 黄芩（一两） 附子（一枚炮去皮别煮取汁）

　　上四味。切三味。以麻沸汤二升渍之。须臾绞去滓。内附子汁。分。温再服。

　　痞。本阴邪内伏。而虚热上凝。复恶寒汗出。则表虚而阳不为卫护可知矣。泻心汤。固所以为清热倾痞之用。加附子盖所以为敛其汗而固其阳也。黄芩为附子而更加。表里两解具见矣。

　　（二十五）病。胁下素有痞。连在脐旁。痛引少腹入阴筋者。此名脏结。死。

　　素。旧常也。脐旁。阴分也。脏。阴也。以阴邪结于阴经之脏。攻之不可及。所以于法为当死也。

　　（二十六）脏结无阳证。不往来寒热。其人反静。舌上苔滑者。不可攻也。

　　无阳证。言当脏结之时。表已罢除。无太阳也。不往来寒热。言痞虽属胁下。由素常有而发。

　　非少阳传经之邪也。反静。言无阳明之谵妄也。舌。心之苗也。苔滑。生长滑腻如胎膜也。苔滑本由丹田有热。胸中有寒而成。然丹田。阴也。胸中。阳也。热反在阴而寒反在阳。所以为不可攻也。

　　（二十七）问曰病有结胸。有脏结。其状何如。答曰。按之痛。寸脉浮。关脉沉。名曰结胸也。何谓脏结。答曰。如结胸状。饮食如故。时时下利。寸脉浮。关脉小细沉紧。名曰脏结。舌上白苔滑者难治。

　　此设问答以明结胸脏结之同异。时时下利者。阴邪结于阴脏而寒甚也。以寒甚。故脉多小细与紧。此其所以下同。盖结胸以阳邪结于阳。脏结以阴邪结于阴故也。末复申言脏结有难治之故者。叮咛戒谨之意也。

　　（二十八）伤寒表不解。心下有水气。干呕发热而咳。或渴。或利。或噎。或小便不利。少腹满。或喘者。小青龙汤主之。

　　小青龙汤方麻黄（三两去节） 芍药（三两） 五味子（半升） 干姜（二两） 甘草（三两炙） 半夏（半升洗） 桂枝（三两去皮） 细辛（三两）

　　上八味。以水一斗。先煮麻黄减二升。去上沫。内诸药。煮取三升。去滓。温服一升。

　　水气。谓饮也。咳与喘。皆肺逆也。盖肺属金。金性寒。水者金之子。故水寒相抟则伤肺也。

　　或为多证者。水流行不一。无所不之也。夫风寒之表不解。桂枝麻黄甘草所以解之。水寒之相抟。

　　干姜半夏细辛所以散之。然水寒欲散而肺欲收。芍药五味子者。酸以收肺气之逆也。然则是汤也。

　　乃直易于散水寒也。其犹龙之不难于翻江倒海之谓欤。夫龙。一也。于其翻江倒海也。而小言之。

　　以其兴云致雨也。乃大言之。能大能小。化物而不泥于物。龙固如是夫。白虎真武虽无大小之可言。其于主乎人身而为四体之元神则不偏殊。故在风寒之厉病。皆有感而遂通之妙应。若谓与在天之主四时者期如此。则去道远矣。故曰道不远人。而不为索隐行怪者。圣肾无身外之道也。

　　老氏以降龙伏虎为造道之始。其亦知夫反求诸身之谓乎。读者。顾可忽哉。

　　加减法（或为诸证之治。）

　　若微利者。去麻黄。加荛花如鸡子大。熬令赤色（麻黄发汗。利则不宜。而或为诸证皆去者。以汗则重亡津液也。利。水横行也。加荛花。导水也。）若渴者。去半夏。

　　加栝蒌根三两（渴。津液不足也。去半夏。以其燥津液也。加栝蒌根。以其彻热而生津也。）若噎者。去麻黄。加附子一枚炮（噎与KT 咽同。水寒窒气也。附子者。利气散水寒也。）

　　若小便不利。少腹满。去麻黄加茯苓四两。（水停下焦而不行。则小便不利而少腹满。茯苓淡渗。

　　故能通窍而利水道也。）若喘者。去麻黄。加杏仁半升。去皮尖。（喘。水气射肺而声息不利也。

　　加杏仁。润肺以下其气也。）

　　（二十九）伤寒心下有水气。咳而微喘。发热不渴。服汤已渴者。此寒去欲解也。小青龙汤主之。

　　发热不渴。寒胜也。故以服汤已而渴。为寒去欲解。大意与上条相仿。故治亦同。

　　（三十）太阳病。二三日。不能卧但欲起。心下必结。脉微弱者。此本有寒分也。反下之。

　　若利止。必作结胸。未止者。四日复下之。此作协热利也。

　　二三日。邪热正炽之时也。不能卧但欲起者。邪属里而热壅甚。所以知其心下必结也。寒分。

　　与温病等篇第四条之寒分同。所以脉微弱也。利止作结胸。热反上逆也。四日。承上文二三日而言也。末句此下疑有脱误。

　　（三十一）伤寒发热。汗出不解。心下痞硬。呕吐而下利者。大柴胡汤主之。

　　伤寒不汗出。得汗出则解。不解者。以有风而误于偏攻。热反入里。所以变痞硬呕吐而下利也。大柴胡汤者。合表里而两皆解之也。方见上编。

　　（三十二）发汗。若下之。病仍不解。烦燥者。茯苓四逆汤主之。

　　茯苓四逆汤方茯苓（六两） 人参（一两） 甘草（二两炙） 干姜（一两） 附子（一枚生用去皮破八片）

　　上五味。以水五升。煮取三升。去滓。温服七合。日三服。

　　误汗则亡阳而表疏。误下则亡阴而里伤。烦燥者。风寒俱有而热甚也。茯苓人参。入心以益虚。

　　心安则液敛也。四逆汤者。回阳以复阴。阳倡则阴随也。

　　（三十三）伤寒病。若吐若下后。七八日不解。热结在里。表里俱热。时时恶风。大渴。舌上干燥而烦。欲饮水数升者。白虎加人参汤主之。

　　不解。以大势言。不独谓表也。表里俱热。言风寒俱有也。时时恶风。言表未除也。以舌干燥烦而表里之热俱甚。故用白虎。以大渴欲饮水。故加人参。方见前。

　　（三十四）伤寒五六日。头汗出。微恶寒。手足冷。心下满。口不欲食。大便硬。脉细者。

　　此为阳微结。必有表复有里也。脉沉。亦在里也。汗出为阳微。假令纯阴结。不得复有外证。悉入在里。此为半在里。半在外也。脉虽沉紧。不得为少阴病。所以然者。阴不得有汗。今头汗出。

　　故知非少阴也。可与小柴胡汤。设不了了者。得屎而解。

