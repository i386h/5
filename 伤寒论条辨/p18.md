<!-- { "loadSidebar": true } -->
　　四肢。四末也。脾主四末。素问曰。风淫末疾。是也。阳微。阳经无邪也。阴涩。太阴统血。

　　血凝气滞也。长。阳气胜也。阳主发生。

　　故邪自退。而病欲愈也。

　　（三）太阴病。脉浮者。可发汗。宜桂枝汤。

　　浮为在表。太阴之脉。尺寸俱沉细。今见浮。则邪见还表可知。然浮为风。宜桂枝汤者。以太阴之中风言也。方见太阳上编。

　　（四）自利不渴者属太阴。以其脏有寒故也。当温之。宜服四逆辈。

　　自利不渴。湿胜也。太阴湿土。故曰有寒。四逆之辈。皆能燠土以燥湿。故曰温之也。

　　（五）伤寒脉浮而缓。手足自温者。系在太阴。太阴当发身黄。若小便自利者。不能发黄。

　　至七八日。虽暴烦。下利日十余行。必自止。以脾家实。秽腐当去故也。

　　此条二节。自不能发黄以上。与阳明第四十一条上节同。下节相反。盖同感异变。而各成一家之证也。然彼以至七八日。反大便硬。为转阳明。此以至七八日。暴下利。秽腐当去。为脾家实。何也。盖脾主为胃以行其津液。暴下利则脾得以为胃行其津液矣。所以脾为实。而证为犹系太阴也。彼大便硬者。由脾不能为胃行其津液而反为约。所以为转阳明也。然则一脾胃也。而反覆之变不同有如此者。医之为道。岂可以易易言哉。

　　（六）本太阳病。医反下之。因尔腹满。时痛者。属太阴也。桂枝加芍药汤主之。

　　桂枝加芍药汤方于桂枝汤方内。更加芍药三两。随前共六两。余根据桂枝汤法。

　　腹满时痛者。脾受误伤而失其职司。故曰属太阴也。以本太阳病而反下也。故仍用桂枝以解之。以太阴之被伤而致痛也。故倍芍药以和之。

　　（七）大实痛者。桂枝加大黄汤主之。

　　桂枝加大黄汤方桂枝（三两去皮） 大黄（一两） 芍药（六两） 甘草（二两炙） 生姜（二两切）

　　大枣（十二枚擘）

　　上六味。以水七升。煮取三升。去滓。温服一升。日三服。

　　此承上条。而又以胃家本来实者言。本来实者。旧有宿食也。所以实易作而痛速。故不曰阳明而曰大实。例之变也。桂枝加大黄者。因变以制宜也。然曰桂枝加。则补方者。当一例如上文云云。不当载成方。且以本方加也。而用芍药六两。水七升。不合数。皆后人之苟用者。当斟酌焉。

　　（八）太阴为病。脉弱。其人续自利便。设当行大黄芍药者。宜减之。以其人胃气弱。易动故也。

　　此承上条。申致戒谨之意。

　　（九）太阴病。欲解时。从亥至丑上。

　　亥子丑。太阴所王之三时也。欲解者。正王则邪不胜也。

　　卷之五

　　辨少阴病脉证并治第七

　　凡四十六条方十五

　　三阴先太阴者。太阴正位中宫。统仓廪也。少阴居下。而先于厥阴者。阴道逆。自下而上也。

　　（一）少阴之为病。脉微细。但欲寐也。

　　少。去声。下皆同。少阴。肾经也。脉微细者。少阴居于极下。其脉起于小趾之下也。灵枢曰是主所生病者。嗜卧。但欲寐。嗜卧也。盖人肖天地。天地之气。行于阳则辟而晓。行于阴则阖而夜。故人之气。行于阳。则动而寤。行于阴。则静而寐。然则病患但欲寐者。邪客于阴故也。

　　（二）少阴病。始得之。反发热。脉沉者。麻黄附子细辛汤主之。

　　麻黄附子细辛汤方麻黄（二两去节） 细辛（二两） 附子（一枚炮去皮破八片）

　　上三味。以水一斗。先煮麻黄减二升。去上沫。内药。煮取三升。去滓。温服一升。日三服。

　　发热。邪在表也。脉沉。少阴位北而居里也。以其居里。邪在表而发热。故曰反也。以邪在表不在里。故用麻黄以发之。以其本阴而标寒。故用附子以温之。细辛辛温。通于少阴。用之以佐主治者。以其专经而向导也。

　　（三）少阴病。得之一二日。口中和。其背恶寒者。当灸之。附子汤主之。

　　附子汤方附子（二枚去皮破八片） 茯苓（三两） 人参（二两） 白术（四两） 芍药（三两）

　　上五味。以水八升。煮取三升。去滓。温服一升。日三服。

　　口中和。谓不燥不渴。里无热也。少阴之脉。贯脊。脊。背吕也。背字从北从肉。北。天地之阴方也。北肉为背。人身背阴之处也。阳脉在背。根阴之义也。经传谓背为阳者。其犹谓桂枝发汗。

　　与夫历家谓月行速之意欤。肾居北方。其行属水。生于天一。故曰少阴。然则阴寒凑于少阴。宜乎背恶寒而他处不恶也。灸之以火者。火能助阳而阴自消也。主之以附子者。附子温经而寒自散也。人参甘寒。补其气以扶阳于生。芍药酸平。收其阴而为阳之附。茯苓甘淡。淡以利窍。逐水以消阴。甘以入心。顺火以从阳。术味甘苦。苦以燥湿。制水而燠土。甘以益脾。和中而固本也。

　　（四）少阴病。欲吐不吐。心烦。但欲寐。五六日。自利而渴者。属少阴也。虚故引水自救。

　　若小便色白者。少阴病形悉具。小便白者。以下焦虚有寒。不能制水。故令色白也。

　　欲吐不吐心烦者。少阴之脉循喉咙。其支者从肺出络心。注胸中故也。自利者。肾气实。水无制也。虚故引水自救。释上文之渴也。白。寒色也。病形悉具。以其本病之口燥舌干言也。小便白者。至末。反复申明上文。所以晓人。勿认烦渴为热以致误之意。

　　（五）病患脉阴阳俱紧。反汗出者。亡阳也。此属少阴。法当咽痛。而复吐利。

　　阴阳俱紧。伤寒也。伤寒不当有汗。故谓汗为反出。亡与无同。古字通用。无阳者。汗乃血之液。阴主血。寒为阴而伤血。阴邪凑于少阴。阴盛矣。故谓无阳以为之卫护。而汗所以反得自出也。咽痛者。少阴之脉循喉咙也。其脏属水。所以不惟咽痛。而复吐利。水无制也。

　　（六）少阴病。脉细沉数。病为在里。不可发汗。

　　细沉而数。里热也。故曰病为在里。不可发汗。恶虚其表也。

　　（七）少阴病。脉微不可发汗。亡阳故也。阳已虚。尺脉弱涩者。复不可下之。

　　微者气不充。故曰无阳。无阳则化不行。故汗不可发也。尺以候阴。弱涩者阴血不足也。故谓复不可下。盖少阴藏寒。其官作强。有出无入。有虚无实。有补无泻。所以汗下皆不可行。而反复叮咛以示禁止如此。

　　（八）少阴病。咳而下利谵语者。被火气劫故也。小便必难。以强责少阴汗也。

　　少阴之脉。从足走腹。循喉咙。其支别至肺。自下而上者也。受火之劫。火性炎上。循经而蒸烁于肺。肺伤则气逆。所以咳也。下利者。少阴属水。其脏虚寒。劫迫则滑脱也。滑脱而虚。

　　故生热乱而谵语也。强责。谓过求也。小便与汗。皆血液也。少阴少血。劫汗夺血。则小便之涸竭。故难也。

　　（九）少阴病。下利。若利自止。恶寒而 卧。手足温者。可治。

　　下利。阴寒盛也。自止。寒邪退也。恶寒而 卧。其脏本虚寒也。手足属脾。温者。脾土和也。土和则万物生。故曰可治也。

　　（十）少阴病。恶寒而 。时自烦。欲去衣被者。可治。

　　恶寒而 。承上条而言也。时或自烦欲去衣被。阳热复也。犹之手足温。故亦曰可治也。

　　（十一）少阴病。脉紧。至七八日。自下利。脉暴微。手足反温。脉紧反去者。为欲解也。

　　虽烦下利必自愈。

　　紧。寒邪也。自下利。脉暴微者。阴寒内泄也。故谓手足为反温。言阳回也。阳回则阴退。

　　故谓紧反去为欲解也。夫寒邪在阴而脉紧。得自利。脉暴微。手足温。紧去为欲解者。犹之邪在阳。脉数而热。得汗出。脉和身凉。数去为欲愈之意同。阴阳胜复之理也。

　　（十二）少阴中风。阳微阴浮者。为欲愈。

　　阴阳详见二难三难。阳微。风邪散。而表气和也。阴浮者。里气胜而邪外出也。

　　（十三）少阴病。欲解时。从子至寅上。

　　子丑寅。阳生之时也。各经皆解于其所王之时。而少阴独如此而解者。阳进则阴退。阳长则阴消。且天一生水于子。子者。少阴生王之地。故少阴之欲解。必于此时欤。

　　（十四）少阴病。八九日。一身手足尽热者。以热在膀胱。必便血也。

　　膀胱属太阳。太阳者。六经之长也。为诸阳主气。与少阴肾为合。阴从阳化。里热达表。故一身手足尽热也。热在膀胱。太阳多血。肾司开阖。阴主下降。故热乱。则血出于二便也。

　　（十五）少阴病。但厥。无汗。而强发之。必动其血。未知从何道出。或从口鼻。或从目出。

　　是名下厥上竭。为难治。必动其血者。汗为血之液。不得汗则得血也。或从口鼻。或从目出者。

　　迫则错经而妄逆也。下厥。以少阴居下而热深言也。上竭。以妄逆言也。

　　（十六）少阴病。吐利。手足不逆冷。反发热者。不死。脉不至者。灸少阴七壮。

　　阴寒吐利。法当厥逆者。以无阳也。手足不逆冷。则阳自若而脾胃和。故以热为反发者。婉词也。然阳自若。则阴为有制。脾胃和。则五脏六腑皆得以受其气而生也。灸之者。以其有可生之道。所以通其经以遂其生也。

　　（十七）少阴病。恶寒。身 而利。手足逆冷者。不治。

　　阴盛则阳竭。故曰不治。

　　（十八）少阴病。吐利。燥烦。四逆者。死。

　　阴寒吐利而至于燥烦。津液内亡。而成枯竭也。加之四肢厥逆。脾土败绝也。

　　（十九）少阴病。下利止而头眩。时时自冒者。死。

　　头眩。俗谓昏晕是也。诸阳在头。然则下利止而头眩者。津液内亡。而阴已虚竭。阳无根据附。

　　浮越于外。而神气散乱。故时时自冒也。

　　（二十）少阴病。四逆恶寒而身 。脉不至。不烦而躁者。死。

　　四肢温和为顺。故以厥冷为逆。不顺也。 。不伸也。阴主屈故也。诸证具见而脉又不至。

　　则阳已先绝。可知矣。不烦而躁。孤阴亦欲自尽也。

　　（二十一）少阴病。六七日。息高者。死。

　　息。呼吸气也。叹声曰息。言叹息之声。高而散漫。无接续生息之意。盖阳气欲绝。故其声息如此。

　　（二十二）少阴病。脉微沉细。但欲卧。汗出。不烦。自欲吐。至五六日。自利。复烦躁不得卧寐者。死。

　　脉微沉细。但欲卧。少阴之本病也。汗出而不作烦热。无阳也。欲吐。经中之邪不退也。

　　自利。脏病进也。更复烦躁不得卧寐者。阳欲绝而扰乱不宁也。

