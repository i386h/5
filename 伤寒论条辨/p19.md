<!-- { "loadSidebar": true } -->
　　（二十三）少阴病。得之二三日。麻黄附子甘草汤微发汗。以二三日无里证。故微发汗也。

　　麻黄附子甘草汤方麻黄（二两） 甘草（二两炙） 附子（一枚炮去皮）

　　上三味。以水七升。先煮麻黄一两沸。去上沫。内诸药。煮取三升。去滓。温服一升。日三服。

　　无里证。谓不吐利燥烦呕渴也。以无里证。而表又不见。故用附子以佐麻黄。虽曰微发汗。

　　而用甘草以易细辛。盖亦和解之意也。

　　（二十四）少阴病。得之二三日以上。心中烦。不得卧。黄连阿胶汤主之。

　　黄连（四两） 黄芩（一两） 芍药（二两） 鸡子黄（二枚） 阿胶（三两）

　　上五味。以水五升。先煮三物。取二升。去滓。内胶。烊尽。小冷。内鸡子黄。搅令相得。温服七合。日三服。

　　少阴本欲寐。反心中烦不得卧者。风邪客于里。热甚而里不和也。黄连黄芩。清膈。以除风拥之里热。鸡黄阿胶。和血。以益不足之真阴。然阿胶者。黑驴皮之膏液也。故能逐阴经之邪风。

　　鸡黄者。巽木禽之诞卵也。故能定邪风于少阴。芍药下气以和阴。所以为少阴风热之佐使也。

　　（二十五）少阴病。身体痛。手足寒。骨节痛。脉沉者。附子汤主之。

　　少阴肾也。肾主骨。寒淫则痛。然则身体痛。手足寒。骨节痛者。伤寒也。沉为在里。是故附子汤者。温里以散寒之要药也。

　　（二十六）少阴病。二三日至四五日。腹痛。小便不利。下利不止。便脓血者。桃花汤主之。

　　桃花汤方赤石脂（一斤一半全用一半筛末） 干姜（一两） 粳米（一升）

　　上三味。以水七升。煮米令熟。去滓。温服七合。内赤石脂末方寸匕。日三服。若一服愈。

　　余勿服。

　　腹痛。寒伤胃也。小便不利。下利不止者。胃伤而土不能制水也。便脓血者。下焦滑脱也。

　　石脂之涩。固肠虚之滑脱。干姜之辛。散胃虚之里寒。粳米甘平。和中而益胃。故三物者。所以为少阴下利便脓血之主治也。

　　（二十七）少阴病。下痢。便脓血者。桃花汤主之。

　　古利无 。 后人所加。此比上条差轻。以便脓血同。故治亦同。

　　（二十八）少阴病。下痢。便脓血者。可刺。

　　此承上二条而申着其辅治之意。刺。所以通其壅瘀也。壅瘀通。便脓血自愈。可者仅可之词。

　　（二十九）少阴病。吐利。手足厥冷。烦躁欲死者。吴茱萸汤主之。

　　吐则耗阳。利则损阴。厥冷者。阴损而逆也。烦躁。阳耗而乱也。茱萸辛温。散寒暖胃而止呕。人参甘温益阳。固本而补中。大枣助胃益脾。生姜呕家圣药。故四物者。为少阴扶危之所须也。（方见阳明篇。）

　　（三十）少阴病。下利咽痛。胸满。心烦者。猪肤汤主之。

　　猪肤（一斤）

　　上一味。以水一斗。煮取五升。去滓。加白蜜一升。白粉五合。熬香。和相得。温。分六服。

　　下利。寒甚而水无制也。咽痛。胸满。心烦。脏病与经病具见也。猪肤。本草不载。义不可考。

　　说者不一。用者不同。然既曰肤。则当以 猪时所起。皮外毛根之薄肤为是。但猪属亥。宜入少阴。肤乃外薄。宜能解外。其性则凉。固能退热。邪散而热退。烦满可除也。白蜜润燥以和咽。

　　咽利而不燥。痛可愈也。白粉益土以胜水。土王水制。利可止也。猪肤汤义。意者其在于兹乎。

　　（三十一）少阴病。二三日。咽痛者。可与甘草汤。不瘥者。与桔梗汤。

　　甘草汤方甘草（二两）

　　上一味。以水三升。煮取一升半。去滓。温服七合。日二服。

　　桔梗汤方桔梗（一两） 甘草（二两）

　　上二味。以水三升。煮取一升半。去滓。分温。再服。

　　咽痛。邪热客于少阴之咽喉也。甘草甘平而阴阳。故能主除寒热。桔梗苦甘而任舟楫。故能主治咽伤。所以微则与甘草。甚则加桔梗也。

　　（三十二）少阴病。咽中痛。半夏散及汤主之。

　　半夏散及汤方半夏（洗） 桂枝（去皮） 甘草（炙以上各等分）

　　以上三味。各别捣筛。已。合治之。白饮和。服方寸匕。日三服。若不能散服者。以水一升。

　　煮七沸。内散一两方寸匕。更煎三沸。下火。令少冷。少少咽之。

　　咽痛与上同。而治不同者。此以风邪热甚。痰上壅而痹痛者言也。是故主之以桂枝。祛风也。

　　佐之以半夏。消痰也。和之以甘草。除热也。三物者。是又为咽痛之一治也。

　　（三十三）少阴病。咽中伤。生疮。不能语言。声不出者。苦酒汤主之。

　　苦酒汤方半夏（洗破如枣核大十四枚） 鸡子（一枚去黄内上苦酒着鸡子壳中）

　　上二味。内半夏着苦酒中。以鸡子壳置刀 中。安火上。令三沸。去滓。少少咽下。不瘥。

　　更作三剂服之。

　　咽伤而生疮。则比痛为差重。可知也。不能语言者。少阴之脉。复入肺络心。心通窍于舌。

　　心热则舌不掉也。声不出者。肺主声而属金。金清则鸣。热则昏而塞也。半夏主咽而开痰络。苦酒消肿而敛咽疮鸡子甘寒而除伏热。以上三条证同而治殊。盖各适其因之宜然尔。

　　（三十四）少阴病。下利。白通汤主之。

　　白通汤方葱白（四茎） 干姜（一两） 附子（一枚生去皮破八片）

　　上三味。以水三升。煮取一升。去滓。分。温再服。

　　少阴病而加下利者。不独在经。而亦在脏。寒甚而阴胜也。治之以干姜附子者。胜其阴则寒自散也。用葱白而曰白通者。通其阳。则阴自消也。

　　（三十五）少阴病。下利。脉微者。与白通汤。利不止。厥逆无脉。干呕烦者。白通加猪胆汁汤主之。服汤脉暴出者。死。微续者。生。

　　葱白（四茎） 干姜（二两） 附子（一枚生去皮破八片） 人尿（五合） 猪胆汁（一合）

　　以上三味。以水三升。煮取一升。去滓。内胆汁人尿。和令相得。分温再服。若无胆汁亦可用。

　　尿。与溺同。奴吊切。此承上条复以其甚者言。脉微。阳虚也。厥逆无脉干呕烦者。热药治寒。寒甚者。格拒而不入。汤不为用。反争而逆乱也。人尿性寒。胆汁微寒。以之为向导者。经曰。逆者从之。此之谓也。暴出。烛欲烬而焱烈也。微续。真阳回而渐复也。然属加减耳。成方疑后人所增。

　　（三十六）少阴病。二三日不已。至四五日。腹痛。小便不利。四肢沉重疼痛。自下利者。

　　此为有水气。其人或咳。或小便利。或下利。或呕者。真武汤主之。

　　真武汤方茯苓（三两） 芍药（三两） 生姜（三两切） 白术（二两） 附子（一枚炮去皮破八片）

　　上五味。以水八升。煮取三升。去滓。温服七合。日三服。

　　腹痛。小便不利。阴寒内甚。湿甚而水不行也。四肢沉重疼痛。寒湿内渗。又复外薄也。自下利者。湿既甚而水不行。则与谷不厘清。故曰此为有水气也。或为诸证。大约水性泛滥。无所不之之故也。真武者。北方阴精之宿。职专司水之神。以之名汤。义取之水。然阴寒甚而水泛滥。

　　由阳困弱而土不能制伏也。是故术与茯苓燥土胜湿。芍药附子利气助阳。生姜健脾以燠土。则水有制而阴寒退。药与病宜。理至必愈。

　　后加减法。（或为诸证之治。）

　　若咳者。加五味子半升。细辛干姜各一两。（水寒相搏则咳。细辛干姜之辛。散水寒也。既散矣。肺主咳。而欲收。五味子者。酸以收之也。）若小便利者。去茯苓。（茯苓淡渗而利窍。

　　小便既利。不须渗也。）若下利者。去芍药。加干姜二两。（芍药收阴而停液。非下利者所宜。

　　故去之。干姜散寒而燠土。土燠则水有制。故加之。）若呕者。去附子。加生姜。足成半斤。

　　（呕。气逆也。去附子。以其固气也。加生姜以其散气也。）

　　（三十七）少阴病。下利清谷。里寒外热。手足厥逆。脉微欲绝。身反不恶寒。其人面赤色。

　　或腹痛。或干呕。或咽痛。或利止脉不出者。通脉四逆汤主之。

　　通脉四逆汤方甘草（二两炙） 干姜（三两强人可四两） 附子（大者一枚生去皮破八片）

　　上三味。以水三升。煮取一升二合。去滓。分温。再服。其脉即出者愈。

　　下利清谷。手足厥冷。脉微欲绝而里寒者。阴甚于内也。身反不恶寒。面色赤而外热者。格阳于外也。阴阳不相通。所以逆乱而有或为诸多证。利虽止邪欲罢也。脉仍不出。阳气未复也。夫脉者血气之道路。血。阴也。非阳不行。姜附辛热。助阳也。甘草甘平。益气也。汤本四逆而分两殊。通脉则加姜之谓。

　　后加减法。（同前。）

　　面色赤者。加葱九茎。（面色赤。阳格甚也。加葱。通阳气也。）腹中痛者。

　　去葱。加芍药二两。（腹中痛。真阴不足也。去葱。恶其顺阳也。加芍药。收阴也。）

　　呕者。加生姜二两。（见前）咽痛者。去芍药加桔梗一两。（咽痛。气结也。去芍药。聚气也。加桔梗。利咽也。）利止。脉不出者。去桔梗。加人参二两。（利止脉不出见上。去桔梗者。嫌其载而少畅通也。加人参者。生其阳而和其阴也。）

　　（三十八）少阴负趺阳者为顺也。

　　此承上文自利而言。以示人通诊吉凶利害之大意。盖谓少阴属水。其自利者以阴寒甚。

　　土弱而水无制也。趺阳主胃而属土。负谓趺阳有脉。土尚强。土强则水有制。而少阴反为输负矣。顺言不以受制为拘也。盖水惟其有制。则卒遵道。不得终于泛滥而成大害。且万物资生于土。而百骸藉养于胃。水土平成。物类又安。非天下之至顺乎。古今谓趺阳有脉者不死。有以哉。

　　（三十九）少阴病。四逆。其人或咳。或悸。或小便不利。或腹中痛。或泄利下重者。四逆散主之。

　　四逆散方甘草（炙） 枳实（破水渍炙干） 柴胡 芍药上四味。各十分。捣筛。白饮和服方寸匕。日三服。

　　分。去声。上同。人之四肢。温和为顺。故以不温和为逆。但不温和而未至于厥冷。则热犹为未入深也。故用柴胡解之也。枳实。泄之也。然热邪也。邪欲解本阴也。阴欲收。芍药收之也。

　　甘草和之也。分。今之二钱五分也。

　　后加减法。（同前。）

　　咳者加五味子干姜各五分。并主下痢。（咳见前。并主下利。亦散水寒收泄气之意。）悸者。

　　加桂枝五分。（心主悸。桂枝通心气也。）小便不利者。加茯苓五分。（见前）腹中痛者。加附子一枚。炮令坼。
