<!-- { "loadSidebar": true } -->

　　（腹中痛。寒甚也。附子。温之也。）

　　泄利下重者。先以水五升。煮薤白三升。煮取三升。去滓。以散三方寸匕。内汤中。煮取一升半。

　　分。温。再服。（下重。气滞也。薤白。疏泄也。）

　　（四十）少阴病。下利六七日。咳而呕渴心烦。不得眠者。猪苓汤主之。

　　下利。固乃阴寒甚而水无制。六七日咳而呕渴心烦。不得眠者。水寒相搏。蓄积不行。内闷而不宁也。猪苓汤者。泻利以厘清其水谷之二道也。二道清则利无有不止者。利止。则呕渴心烦。不待治而自愈矣。方见阳明篇。

　　（四十一）少阴病。得之二三日。口燥咽干者。急下之。宜大承气汤。

　　口燥咽干者。少阴之脉。循喉咙。挟舌本。邪热客于经。而肾水为之枯竭也。然水干则土燥。

　　土燥则水愈干。所以急于下也。方见阳明篇。下同。

　　（四十二）少阴病。自利清水。色纯青。心下必痛。口干燥者。急下之。宜大承气。

　　水。肾邪。青。肝色。肾邪传肝也。心下必痛者。少阴之脉。其支别者。从肺出络心。注胸中也。口干燥见上。故治同。

　　（四十三）少阴病。六七日。腹胀。不大便者。急下之。宜大承气汤。

　　腹胀不大便。胃实可知。急下者。少阴属水。恶土实也。

　　（四十四）少阴病。脉沉者。急温之。宜四逆汤。

　　脉沉。寒邪深入于里也。温之不容以不急也。方见太阳中篇。下同。

　　（四十五）少阴病。饮食入口则吐。心中温温欲吐。复不能吐。始得之手足寒。脉弦迟者。

　　此胸中实。不可下也。当吐之。若膈上有寒饮。干呕者。不可吐也。急温之。宜四逆汤。

　　饮食入口则吐。少阴主喉咙而寒邪客之也。少阴之脉。络心。注胸中。实。谓痰壅而上塞也。

　　寒。以虚言。温。有补意。

　　（四十六）少阴病。下利。脉微涩。呕而汗出。必数更衣反少者。当温其上。灸之。

　　数。音朔。更平声。反少之少。上声。微。阳虚也。涩。血少也。汗出。阳虚不能外固。阴弱不能内守也。更衣见阳明篇。反少者。

　　阳虚则气下坠。血少所以勤努责而多空坐也。上。谓顶。百会是也。灸。升举其阳以调养夫阴也。

　　卷之五

　　辨厥阴病脉证并治第八

　　凡五十四条方六

　　（一）厥阴之为病。消渴。气上撞心。心中疼热。饥而不欲食。食则吐蛔。下之。利不止。

　　撞。陟降切。蛔。音回。厥阴。肝经也。其脉起于大趾丛毛之上。循股入阴中。环阴器。抵小腹。消渴者。饮水多而小便少也。盖厥阴属木。邪由少阴传来。少阴属水。木为水之子。子能令母虚。厥阴之邪热甚。则肾水为之消。肾消则引水以自救。故消而且渴。渴不为水止也。气上撞心。心中疼热者。心属火。木火通气。肝气通于心也。饥不能食者。胃司食而属土。木邪甚。土受制也。吐蛔者。蛔在胃中。无食则静。闻食臭则出也。下之。利不止者。邪属厥阴。

　　下则反虚阳明。阳明属土。土虚则木益贼其所胜也。

　　（二）厥阴。中风。脉浮为欲愈。不浮为未愈。

　　风脉当浮。以厥阴本微缓不浮。故微浮。则邪见还表。而为欲愈可诊。不浮。反不然。

　　（三）厥阴病。欲解时。从丑至卯上。

　　厥阴属木。王于丑寅卯之三时。正气得其王时。邪退而病解。在六经皆然。夫以六经各解于三时而三阳解自寅至亥。三阴解自亥至卯。厥阴之解。至寅卯而终。少阳之解。自寅卯而始。何也。

　　曰。寅为阳初动。阴尚强。卯为天地辟。阴阳分。所以二经同王。其病之解。由此而终始也。然则三阳之王时九。各不相袭。三阴之王时五。太阴与少阴同子丑。少阴与厥阴同丑寅。何也。曰。

　　阳行健。其道长。故不相及。阴行纯。其道促。故皆相蹑也。

　　（四）厥阴病。渴欲饮水者。少少与之。愈。

　　厥阴属木。木生于水。欲饮水。求生也。少少与。润之也。愈。木得润则生也。

　　（五）诸四逆厥者。不可下之。虚家亦然。

　　四逆见少阴篇。厥见下。盖厥为四逆之极。阴阳既不相顺接。下则必至于脱绝。故禁勿用也。

　　（六）伤寒脉迟。六七日而反与黄芩汤彻其热。脉迟为寒。今与黄芩汤。复除其热。腹中应冷。当不能食。今反能食。此名除中。必死。

　　反。音板。应。平声。反。犹左也。言不顺于道也。黄芩汤。寒药也。彻。亦除也。应。亦当也。反能食者。胃欲绝。引食以自救也。中。以胃言。死。谓万物无土不生也。

　　（七）伤寒始发热六日。厥反九日而利。凡厥利者。当不能食。今反能食者。恐为除中。食以索饼。不发热者。知胃气尚在。必愈。恐暴热来。出而复去也。后三日。脉之。其热续在者。

　　期之旦日夜半愈。所以然者。本发热六日。厥反九日。复发热三日。并前六日。亦为九日。与厥相应。故期之旦日夜半愈。后三日。脉之而脉数。其热不罢者。此为热气有余。必发痈脓也。

　　食以之食。与饲同。索。当作素。数。音朔。食。以饲之也。素。常也。谓以素常所食之饼饵饲之。以颐其情也。一说无肉曰素。谓不令犯食禁也。不发热。言所食之饼化消而无患。故曰知胃气尚在也。暴热。谓厥而猛然得热。见阳回之意也。故曰其热续在。期之旦日夜半愈也。旦日。

　　明日平旦。朝而阳长之时也。夜半。阴尽阳生之时也。所以然者。以下至夜半愈。乃反复申明上文之意。数以候热。痈脓者。厥阴主血。血热持久。则壅瘀。壅瘀则腐化。故可必也。

　　（八）伤寒先厥。后发热而利者。必自止。见厥。复利。

　　先厥。起于阴也。后发热。阳胜也。见厥。谓复厥也。

　　（九）伤寒先厥。后发热。下利。必自止。而反汗出。咽中痛者。其喉为痹。发热。无汗。而利必自止。若不止。必便脓血。便脓血者。其喉不痹。

　　此承上条而言。汗出。咽中痛。阳胜而热上行也。湿则痹。咽中痛而曰痹者。痰亦湿也。厥以得湿为阳回。故发热虽无汗。而利亦必自止。便脓血。亦协热也。

　　（十）伤寒一二日至四五日。而厥者。必发热。前热者。后必厥。厥深者。热亦深。厥微者。

　　热亦微。厥应下之。而反发汗者。必口伤烂赤。

　　应。平声。厥者必发热。寒极而热复也。前热者。后必厥。阳极而内陷也。厥深热亦深。厥微热亦微。以大概言也。厥应下之。谓邪在里也。口伤烂赤。厥阴之脉。上与督脉会于巅。其支者。

　　从目系下颊里。环唇内。所以误汗则热散乱。而唇口伤也。

　　（十一）伤寒病。厥五日。热亦五日。设六日当复厥。不厥者自愈。厥终不过五日。以热五日。故知自愈。

　　厥五日。热亦五日。阴阳胜复无偏也。当复厥不厥。阳气胜也。阳主生。故自愈可知也。

　　（十二）凡厥者。阴阳气不相顺接。便为厥。厥者手足逆冷是也。

　　此揭厥而明其义。以申其状。案脉经流注。手之三阴。从腹走至手。手之三阳。从手走至头。

　　足之三阳。从头下走至足。足之三阴。从足上走入腹。然则手之三阴。与手之三阳。相接于手。

　　足之三阴。与足之三阳。相接于足。阴主寒。阳主热。故阳气内陷。不与阴气相顺接。则手足厥冷也。然手足为四肢。王之者脾也。脾为阴。阳不与阴相顺接。而手足逆冷。又可知也。

　　（十三）伤寒脉微而厥。至七八日肤冷。其人躁无暂安时者。此为脏厥。非为蛔厥也。蛔厥者。

　　其人当吐蛔。今病者静。而复时烦。此为脏寒。蛔上入膈。故烦。须臾复止。得食而呕。又烦者。

　　蛔闻食臭出。其人当自吐蛔。蛔厥者。乌梅丸主之。又主久痢方。

　　乌梅丸方乌梅（三百个） 细辛（六两） 干姜（十两） 黄连（一斤） 当归（四两） 附子（六枚）

　　蜀椒（四两去汗） 桂枝（六两） 黄柏（六两） 人参（六两）

　　上十味。异捣筛。合治之。以苦酒渍乌梅一宿去核。蒸之五升米下。饭熟。捣成泥。和药令相得。内臼中。与蜜杵二千下。丸如梧桐子大。先食。饮服十丸。日三。稍加至二十丸。禁生冷。

　　滑物。臭食等。

　　脉微而厥。统言之也。肤冷。言不独手足。以见阳气内陷。与上文互意也。躁无暂安时。言热深且极也。脏厥。言非在经。皆互词也。寒。言尚未变热也。桂枝姜附。细辛蜀椒。胜寒而退阴也。

　　人参固气。当归和血。除烦而止呕也。乌梅之酸。连柏之苦。安蛔使之静也。盖蛔之为物。类有情识。闻酸则伏。得苦则安。利本湿热。所以滞下。得苦则泄。惟酸能收。故虽曰治蛔。

　　而下利脓血。可通主也。

　　（十四）伤寒热少厥微。指头寒。默默不欲食。烦躁数日。小便利。色白者。此热除也。欲得食。其病为愈。若厥而呕。胸胁烦满者。其后必便血。

　　热少厥微。邪浅也。所以手足不冷。而但指头寒。默默。谓无言也。不欲食。厥阴之脉挟胃也。烦躁则内热。故以小便利。色白。为热除也。欲食。邪退而胃回也。厥而呕。胸胁烦满者。

　　厥阴脉。挟胃。贯膈。布胁肋也。便血。肝不纳也。

　　（十五）伤寒发热四日。厥反三日。复热四日。厥少热多。其病当愈。四日至七日。热不除者。其后必便脓血。

　　邪在表则热。入里则厥。厥少则邪散。热多则正复。故病为当愈也。热不除至末。与上条末三句互相发明。

　　（十六）伤寒厥四日。热反三日。复厥五日。其病为进。寒多热少。阳气退。故为进也。

　　此反上条而言。进。谓加重也。

　　（十七）伤寒六七日。脉微。手足厥冷。烦躁。灸厥阴。厥不还者。死。

　　灸。所以通阳也。阳不回。故于法主死也。

　　（十八）伤寒发热。下利。厥逆。躁不得卧者。死。

　　肾主躁。不得卧。脏气绝也。

　　（十九）伤寒发热。下利至甚。厥不止者。死。

　　此与上条大意同。

　　（二十）发热而厥七日。下利者。为难治。

　　厥七日而下利。阳不复而里虚也。

　　（二十一）伤寒六七日。不利。便发热而利。其人汗出不止者。死。有阴无阳故也。

　　发热而利。里虚邪入也。故曰有阴。汗出不止。表阳外绝也。故曰无阳。

　　（二十二）病者手足厥冷。言我不结胸。小腹满。按之痛者。此冷结在膀胱关元也。

