<!-- { "loadSidebar": true } -->
　　关元在脐下三寸。为小肠募。故小腹满。按之痛。不上结于胸。阳虚也。下结于膀胱关元者。

　　阴寒胜。故曰冷结也。

　　（二十三）伤寒五六日。不结胸。腹濡。脉虚。复厥者。不可下。此为亡血。下之。死。

　　濡。音软。亡。与无通。腹濡。邪在经而里阴虚也。脉者血之府。脉虚。故知无血也。血亦阴。下之死者。重亡其阴也。

　　（二十四）伤寒脉促。手足厥逆者。可灸之。

　　促。谓短促。阳气内陷而脉不至。故厥逆也。灸。通阳也。

　　（二十五）伤寒脉滑而厥者。里有热也。白虎汤主之。

　　滑以候热。然而厥者。热本寒因。故曰里有热也。与太阳下编第十三条。文相反而意则同。

　　互相发明者也。故治同而方见彼。

　　（二十六）手足厥寒。脉细欲绝者。当归四逆汤主之。

　　当归四逆汤方当归（三两） 桂枝（三两去皮） 芍药（三两） 细辛（二两） 通草（二两） 甘草（二两炙） 大枣（二十五枚擘）

　　上七味。以水八升。煮取三升。去滓。温服一升。日三服。

　　寒。与逆同。本阳气内陷也。细则为虚。阴血不足也。当归芍药。养血而收阴。通草细辛。

　　行脉而通闭。桂枝辛甘。助阳而固表。甘草大枣。健脾以补胃。夫心主血。当归补其心。而芍药以收之。肝纳血。甘草缓其肝。而细辛以润之。脾统血。大枣益其脾。而甘草以和之。然血随气行。桂枝卫阳。气固则血和也。

　　若其人内有久寒者。宜当归四逆加吴茱萸生姜汤主之。

　　当归四逆加吴茱萸生姜汤方于前汤方内。加吴茱萸半升。生姜三两。

　　上九味。以水六升。清酒六升。和煮取五升。去滓。分。温五服。（一本。水酒各四升。）

　　久寒。谓宿昔素常脏腑有沉寒也。吴茱萸温脏以散寒也。生姜者。佐枣以和阴阳也。

　　（二十七）大汗出。热不去。内拘急。四肢疼。又下利。厥逆而恶寒者。四逆汤主之。

　　大汗出。阳虚而表不固也。热不去。言邪不除也。内拘急四肢疼者。亡津液。而骨属不利也。

　　下利。厥逆。而恶寒者。亡阳。而阴寒内甚也。四逆汤。温以散寒。回阳而敛液者也。方见太阳下编。

　　（二十八）大汗若大下利。而厥冷者。四逆汤主之。

　　此与上同而较轻。故治同。

　　（二十九）伤寒厥而心下悸者。宜先治水。当服茯苓甘草汤。却治其厥。不尔。水渍入胃。

　　必作利也。

　　渍。资四切。金匮曰。水停心下。甚者则悸。然则悸为水甚。而厥则寒甚也。寒无象而水有质。水去则寒消。入胃者。水能渗土也。方见太阳下编。

　　（三十）伤寒六七日。大下后。寸脉沉而迟。手足厥逆。下部脉不至。咽喉不利。唾脓血。泄利不止者。为难治。麻黄升麻汤主之。

　　麻黄升麻汤方麻黄（二两半去节） 升麻（一两一分） 当归（一两一分） 知母（十八铢） 黄芩（十八铢） 葳蕤（十八铢） 石膏（六铢碎绵裹） 白术（六铢） 干姜（六铢） 芍药（六铢）

　　天门冬（六铢去心） 桂枝（六铢） 茯苓（六铢） 甘草（六铢）

　　上十四味。以水一斗。先煮麻黄一两沸。去上沫。内诸药。煮取三升。去滓。分。温。三服。

　　相去如炊三斗米顷。令尽。汗出。愈。

　　唾。吐卧切。下部脉不至者。邪乘下后。里虚深入。而阳内陷也。咽喉不利者。厥阴之脉。

　　贯膈。上注肺。循喉咙之后也。唾脓血者。肺金燥而痿也。难治者。表里杂乱而不清。阴阳暌而不相顺接也。夫邪深入而阳内陷。

　　寸脉沉而迟也。故用麻黄升麻升举以发之。手足厥逆。而下部脉不至也。故用当归姜桂温润以达之。

　　然芍药敛津液。而甘草以和之。咽喉可利也。葳蕤门冬以润肺。而黄芩知母以除热。脓血可止也。

　　术能燥土。茯苓渗湿。泄利可愈也。石膏有彻热之功。所以为斡旋诸佐使而妙其用焉。

　　（三十一）伤寒四五日。腹中痛。若转气下趣少腹者。此欲自利也。

　　腹中痛。厥阴之脉。抵小腹挟胃也。转气下趣者。里虚不能守。而寒邪下迫也。

　　（三十二）下利清谷。不可攻表。汗出。必胀满。

　　此申上条而致戒。此条汗出。与上条汗出不同。上条以自出言。此以攻之则出言。上言已然者。

　　此言未然者。胀满可必者。汗法。则亡阳而阴独治也。

　　（三十三）下利清谷。里寒外热。汗出而厥者。通脉四逆汤主之。

　　下利。故曰里寒。阴不守也。外热。故汗出。阳不固也。通脉四逆。救表里。通血气。而复阴阳也。

　　（三十四）下利。腹胀满。身体疼痛者。先温其里。乃攻其表。温里四逆汤。攻表桂枝汤。

　　此承上而申致用治之次序。腹胀满。里虚也。故温之。身体疼痛。表实也。故攻之。惟虚也。

　　故必先之。惟其实。故可后焉。四逆汤方。见太阳下编。上皆同。桂枝汤方。见太阳上编。

　　（三十五）下利。谵语者。有燥屎也。宜小承气汤。

　　既下利而曰有燥屎。何也。胃热则屎燥。若服汤不能和胃。则徒利津液。其燥屎固自若。所以谵语也。宜小承气者。厥阴易于下也。方见阳明篇。

　　（三十六）下利后更烦。按之心下濡者。为虚烦也。宜栀子豉汤。

　　更烦。言本有烦。不为利除而转甚也。虚烦并方。见太阳中篇。

　　（三十七）伤寒下利。日十余行。脉反实者。死。

　　实。言邪胜也。

　　（三十八）下利有微热而渴。脉弱者。令自愈。

　　微热。阳渐回也。渴内燥未复也。弱。邪退也。令自愈。言不须治也。

　　（三十九）下利。脉数而渴者。令自愈。设不瘥。必清脓血。以有热故也。

　　清。与圊通。脉数。与上文微热互相发明。清。犹言便脓血也。

　　（四十）下利。脉数有微热。汗出。令自愈。设复紧。为未解。

　　此与上二条互相发明。汗出。亦阳回气彻也。紧。寒未除也。

　　（四十一）下利。脉沉而迟。其人面少赤。身有微热。下利清谷者。必郁冒汗出而解。病患必微厥。所以然者。其面戴阳。下虚故也。

　　诸阳聚于面。少赤。亦阳回也。故曰戴阳。郁冒。作汗也。微厥。邪正争也。下虚指利而言也。

　　（四十二）下利。手足厥冷。无脉者。灸之不温。若脉不还。反微喘者。死。

　　喘。言息短而声不续。阳气衰绝也。

　　（四十三）下利后。脉绝。手足厥冷。 时脉还。手足温者。生。脉不还者。死。

　　。音碎。 时。周时也。此与上条互相发明。

　　（四十四）下利。寸脉反浮数。尺中自涩者。必清脓血。

　　清。与圊同。寸反浮数者。热转上逆也。尺中自涩者。热壅而血瘀也。

　　（四十五）下利。脉沉弦者。下重也。脉大者。为未止。脉微弱数者。为欲自止。虽发热。

　　不死。

　　下重。谓滞下也。大则病进。微弱者邪气衰也。

　　（四十六）热利下重者。白头翁汤主之。

　　白头翁汤方白头翁（三两） 黄连（三两去须） 黄柏（三两去皮） 秦皮（三两）

　　上四味。以水七升。煮取二升。去滓。温服一升。不愈。更服一升。

　　此申上条而出其治。白头翁。逐血以疗癖。秦皮。洗肝而散热。黄连。调胃而浓肠。黄柏者。

　　除热而止泄也。

　　（四十七）下利。欲饮水者。以有热故也。白头翁汤主之。

　　有热。谓亡津液而内燥。所以欲饮水也。方同上。

　　（四十八）干呕吐涎沫头痛者。吴茱萸汤主之。

　　厥阴之脉。挟胃。属肝。上贯膈。布胁肋。循喉咙之后。上入颃颡。连目系。上出额。与督脉会于巅。其支者。复从肝。别贯膈。上注肺。故灵枢曰。是肝所生病者。腹满呕逆。然则厥阴之邪。循经而上逆。故其证见如此。方见阳明篇。

　　（四十九）呕而发热者。小柴胡汤主之。

　　小柴胡或为有呕。故通其治。

　　（五十）呕而脉弱。小便复利。身有微热。见厥者难治。四逆汤主之。

　　脉弱。虽似邪衰。而小便复利。则是里属虚寒也。故曰见厥者难治。以身有微热也。故虽厥。

　　可以四逆汤得救其阳之复。

　　（五十一）呕家有痈脓者。不可治呕。脓尽自愈。

　　肝脉。其支者上注肺。肝主血。善呕。血热瘀。与肺痿者。皆为痈而呕脓。不可治者。谓脓当呕。与邪逆而呕者不同也。

　　（五十二）伤寒本自寒下。医复吐下之。寒格更逆吐下。若食入口即吐。干姜黄连黄芩人参汤主之。

　　干姜黄连黄芩人参汤方干姜（三两去皮） 黄连（三两去须） 黄芩（三两） 人参（三两）

　　上四味。以水六升。煮取二升。去滓。分温再服。

　　寒格。谓药寒致成格拒也。干姜人参。正治以遏其吐。黄连黄芩。反佐以通其格。

　　（五十三）伤寒大吐大下之。极虚。复极汗出者。以其人外气怫郁。复与之水。以发其汗。

　　因得哕。所以然者。胃中寒冷故也。

　　上条以药吐下言。此以水发汗言。亦互明之意。

　　（五十四）伤寒哕而腹满。视其前后。知何部不利。利之则愈。

　　哕。承上条而言。腹满。即寒生 胀也。前后。谓二便也。三条疑太阳中篇错简。

　　卷之六

　　辨温病风温杂病脉证并治第九

　　凡二十条方三

　　此皆旧本错杂乱出。今分类为篇。

　　（一）太阳病。发热而渴。不恶寒者。为温病。

　　发热。温亦阳。故热亦即发也。渴。热伤血也。不恶寒。无阴寒之雠也。温。春令之气也。

　　气之于时。或则未应至而至。或则应至未至而不齐。故冬夏虽有温。要必以春为正。是故必也证候显见有如此者。始可以言是触犯于温而病也。此揭温病之名实。而不出其治者。论温以辨明伤寒。故不之及也。说者以为有论无治而不自满。吁。乌足与论经之大旨哉。

　　若发汗已。身灼热者。名曰风温。风温为病。脉阴阳俱浮。自汗出。身重。多眠睡。鼻息必鼾。语言难出。若被下者。小便不利。直视失溲。若被火者。微。发黄色。剧。则如惊痫。时螈。若火熏之。一逆尚引日。再逆促命期。

