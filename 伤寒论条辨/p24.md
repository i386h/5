<!-- { "loadSidebar": true } -->
　　此承上条撤消变痉之由。千金曰。太阳中风。重感寒湿则变痉。然则发汗太多者。重感寒湿而变痉之原因也。盖中风自汗。伤寒发汗。汗出过多。衣被必湿。湿胜寒生。过时不更。汗后新虚。易于感受。湿渍寒侵。渗注关节。所以有痉之变也。

　　不然。则太阳病而发汗。安得别有所谓寒湿而可以为重感哉。

　　太阳病。发热。汗出。不恶寒者。名曰柔痉。

　　此以中风而致变言。汗出不恶寒。风伤卫也。柔。风性软缓也。

　　太阳病。发热。无汗。反恶寒者。名曰刚痉。

　　此以伤寒而致变言。无汗。反恶寒。寒伤荣也。刚。寒性劲急也。

　　病。身热。足寒。颈项强急。恶寒。时头热。面赤。目脉赤。独头面摇。卒口噤。背反张者。

　　痉病也。

　　卒。清勿切。噤。郡轸切。此以痉之具证言。身热头热。面赤。目脉赤。阳邪发于阳也。足寒。

　　阴邪逆于阴也。独头面摇者。风行阳而动于上也。卒。忽然也。噤。寒而口闭也。盖口者脾之窍。

　　胃为脾之合。而脉挟口。环唇。脾虚胃寒。故忽然唇口吻合。噤急而饮食不通也。背反张者。太阳之脉挟背。故寒则筋急而拘挛。热则筋缓而纵弛也。然刚柔二痉。则各见证之一偏。惟风寒俱有而致变者。则具见也。痉止此。详见痉书。

　　湿家之为病。一身尽疼。发热。身色如似熏黄。

　　一身尽疼者。人身之土。内则主脾胃。外则主肌肉。土恶湿。湿自外入。肌肉先伤也。发热。

　　湿郁而蒸也。熏黄者。土本黄色。湿则昏滞。故黧暗而不明也。

　　湿家病。身上疼痛。发热。面黄而喘。头痛。鼻塞而烦。其脉大。自能饮食。腹中和无病。病在头中寒湿。故鼻塞。内药鼻中则愈。

　　塞。心勿切。内。音纳。此以上湿言。亦风湿也。身上疼痛。与上条互词。面黄。喘。烦。脉大者。

　　风为阳。而阳受之也。能饮食者。阳能化谷。所以胃和而里无病也。病在头以下。申上文之意。

　　寒以湿之性言。鼻气通于天。故邪独甚而专主治也。

　　湿家。其人但头汗出。背强。欲得被覆向火。若下之早。则哕。胸满。小便不利。舌上如苔者。以丹田有热。胸中有寒。渴欲得水而不能饮。则口燥烦也。

　　强。上声。此以下湿言。亦寒湿也。但头汗出者。寒为阴。阴邪客于阴。阳上越而不通于下也。背强欲得被覆向火者。太阳之脉挟背。背居北。最为畏寒。寒湿之阴邪。注经络。渗骨髓。

　　所以筋脉牵急。而恶寒甚也。哕。胸满者。凡在太阳下早皆然也。丹田。下焦也。胸中。上焦也。

　　热在下而寒在上。所以渴欲得水。反逆而不能饮。且又亡津液。所以口干燥而内作烦 也。

　　太阳病。关节疼痛而烦。脉沉而细者。此名湿痹之候。其人小便不利。大便反快。但当利其小便。

　　此以湿之入里者言。关节疼痛者。寒湿之气。走注内渗。所以脉沉而细也。痹以疼痛言。小便不利。大便反快者。湿即水。甚则横流。不遵故道。妄逆而暴乱也。利其小便者。导其遵故道而行。禹之治功也。

　　病者一身尽疼。发热日晡所剧者。此名风湿。此病伤于汗出当风。或久伤取冷所致也。

　　发热。日晡所剧者。阳明主胃而属土。土主湿。所以热甚于阳明之王时也。然汗出当风而为风湿。则是以身中之湿言。此其所以阳明王而热则剧。与久伤取冷。与夏月伤于冷水之意同。

　　问曰。风湿相搏。一身尽疼痛。法当汗出而解。值天阴雨不止。医云。此可发汗。汗之病不愈者。何也。答曰。发其汗。汗大出者。但风气去。湿气在。是故不愈也。若治风湿者。发其汗。但微微似欲汗出者。

　　风湿俱去也。

　　此承上条复设问答而喻治。阴雨不止。则湿不除。所以益当发汗也。然风湿本由汗出当风而得。则汗之大出者。必反湿转加甚可知也。微微似欲汗出而不见出。则湿消而风散矣。此固发汗之微机。后之动辄以大汗为言者。其去道奚啻寻常而已哉。

　　湿家下之。额上汗出。微喘。小便利者。死。若下利不止者。亦死。

　　额上汗出微喘者。阳亡于上也。小便利与下利不止者。阴脱于下也。然治湿当利其小便。而以小便利主死。何也。误治而阴阳散亡也。湿止此。

　　太阳中热者。 是也。其人汗出恶寒。身热而渴也。

　　蒸热谓之暑。伤暑谓之 。汗出恶寒者。太阳表不固也。身热者。暑邪伤阳也。渴者。亡津液而内燥也。然渴为内证。太阳主表而有渴。何也。炎暑之时。阳浮外越。人之津液本少。渴为常事。况更汗出而重亡津液乎。且太阳温病已有渴。又况 乎。

　　太阳中 者。身热。疼重而脉微弱。此以夏月伤冷水。水行皮中所致也。

　　身热疼重。而曰夏月伤冷水。水行皮中所致者。土主肌肉而恶湿。水渗土而蒸发也。脉微弱者。热则血干而气耗也。然夏日则饮水。故人之常事。而曰伤。何哉。良由暑迫。饮之过多。或得之澡洗。暑反内入也。然则庸俗以当盛暑时濯流饮泉。而得身热疼重。遽谓为闭水伤寒者。水其暑之讹。而伤寒则浮谣之谬也。

　　太阳中 者。发热。恶寒。身重而疼痛。其脉弦细而芤迟。小便已。洒洒然毛耸。手足逆冷。

　　小有劳身即热。口开。前板齿燥。若发汗。则恶寒甚。加温针。则发热甚。数下之。则淋甚。

　　数。音速。发热。恶寒。身重而疼痛。总上文具证而言。下乃申其详而致戒也。弦细芤迟。

　　亦详微弱之意。小便已。洒洒然毛耸者。阴虚而寒内作也。手足逆冷者。阳热内陷也。小有劳身即热者。阳虚气怯。不胜力任之甚也。口开者热甚也。故反则噤是也。前板齿燥者。阳明热甚而津液干也。恶寒甚者。以虚其表也。发热甚者。以扰其阳而损其阴也。淋甚者。损其阴而津液竭也。言三法皆不可也。然则治之奈何。金匮治 以白虎加人参汤。白虎有啸则生风之能。荐凉解秋之义。人参有益阳补虚之用。生津止渴之功。是故通寒暑而妙应。神矣哉。所谓方而世为万病祖者。此之谓也。

　　卷之七

　　辨脉法上编第十三

　　此篇以下。皆叔和述仲景之言。附己意以为赞经之辞。譬则翼焉。传类也。篇目旧名平脉。

　　次第二而僭经右。夫传不可以先经。论脉亦无先各脉而后平脉之理。且平脉不过前数条。冒事必如此耳。后亦各脉。安得直以平脉名篇。皆非叔和之旧。其为后人之纷更明甚。是故重考订而次序如今。

　　问曰。脉有三部。阴阳相乘。荣卫血气。在人体躬。呼吸出入。上下于中。因息游布。津液流通。随时动作。效象形容。春弦秋浮。冬沉夏洪。察色观脉。大小不同。一时之间。变无经常。

　　尺寸参差。或短或长。上下乘错。或存或亡。病辄易改。进退低昂。心迷意惑。动失纪纲。愿为具陈。令得分明。师曰。子之所问。道之根源。脉有三部。尺寸及关。

　　参。音搀。差。穿之切。为。去声。令。平声。根源者。言人之五脏六腑吉凶死生皆取决于脉。所以为斯道之根本渊源也。孙思邈曰。从肘腕中横文至掌鱼际后文。却而十分之。而入取九分。是为尺。从鱼际后文。却还度取十分之一。则是寸。寸十分之。而入取九分之中。则寸口也。

　　关界尺寸之间。古无定说。朱子曰。俗传脉诀。词最鄙浅。非叔和书明甚。乃能直指高骨为关。

　　似得难经本旨。然则关有定位。自脉诀始。滑氏曰。寸为阳。为上部。主头项以下至心胸之分也。

　　关为阴阳之中。为中部。主脐腹 胁之分也。尺为阴。为下部。主腰足胫股之分也。此寸关尺为三部之说也。

　　荣卫流行。不失衡铨。（荣。当作营。见马氏素问注证发微。）

　　素问曰。荣者。水谷之精气也。和调于五脏。洒陈于六腑。乃能入于脉也。故循脉上下。卫者。

　　水谷之悍气也。其气 悍滑利。不能入于脉也。故循皮肤之中。分肉之间。难经三十难曰。人气受于谷。谷入于胃。乃传于五脏六腑。五脏六腑。皆受于气。其清者为荣。浊者为卫。荣行脉中。

　　卫行脉外。灵枢同。而纪氏云。素问曰。荣者。水谷之精气则清。卫者。水谷之悍气则浊。精气入于脉中则浊。悍气行于脉外则清。然则三经之文虽少别。而其旨则同。清浊之分虽殊。而其为气则一。

　　夫荣卫之为荣卫如此。然三十二难又曰。心者血。肺者气。血为荣。气为卫。荣行脉中。卫在脉外。行中行外虽同。

　　而荣则又以血言。言心肺而不言水谷。故王氏曰。清者。体之上也。阳也。火也。离中之一阴降。

　　故午后一阴生。即心之生血也。故曰清气为荣。浊者体之下也。阴也。水也。坎中之一阳升。即肾之生气也。故曰。浊气为卫。滑氏曰。以用而言。则清气为荣者。浊中之清者也。浊气为卫者。

　　清中之浊者也。以体而言。则清之用。不离乎浊之体。浊之用。不离乎清之体。故谓清气为荣。

　　浊气为卫。亦可也。谓荣浊卫清。亦可也。又曰。统而言之。则荣卫皆水谷之气所为。故悉以气言可也。析而言之。则血为荣。气为冲。固自有分矣。是故荣行脉中。卫行脉外。犹水泽之于川浍。风云之于太虚也。

　　合经传而观之。则荣卫之在人身。可以性能言。而不可以色象求。荣行脉中。卫行脉外。盖亦以其分体分用者之大端言也。会其极而言之。其犹氤氲之在天地与。衡铨称其喻平准也。

　　肾沉。心洪。肺浮。肝弦。此自经常。不失铢分。

　　铢。音殊。肾为水脏。水性就下。故其脉循骨而沉。心为火脏而合血脉。故其脉洪。洪。犹洪水之洪。大而有波澜之谓也。肺为金脏而合皮毛。金得五行之清。其脉故浮。肝为木脏。木性曲直。其脉循筋而行。故弦。经。正也。常。久也。亦经也。言平人之脉。以如此合四时为正。

　　通常而可久也。说文十黍之重曰铢。六铢为一分。盖指脉之以三菽六菽约轻重而言也。然言四脏而不言脾者。脾之和平不可得见。故其经常不可言。欲人当自推也。

　　出入升降。漏刻周旋。水下二刻。一周循环。

　　出而升。气之上。来也。入而降。气之下。去也。漏刻。以一日一夜漏水下百刻而言也。周旋。以周身之流行旋转而言也。下二句乃申上文而详言之也。滑氏曰。内经平人气象论云。人一呼。脉再动。一吸。脉再动。呼吸定急。脉五动。闰以太息。命曰平人。故平人一呼。脉行三寸。

