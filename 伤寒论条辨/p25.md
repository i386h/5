<!-- { "loadSidebar": true } -->
　　一吸。脉行三寸。呼吸定息脉行六寸。以呼吸之数言之。一日一夜。凡一万三千五百息。每刻一百三十五息。每二刻二百七十息。脉行一十六丈二尺。为一周身也。积而盈之。每时八刻。计一千八十息。脉行六十四丈八尺。荣卫四周于身。十二时九十六刻。计一万二千九百六十息。脉行七百七十七丈六尺。为四十八周身。刻之余分得五百四十息。脉分行二周身。得三十二丈四尺。

　　合一万三千五百四十息。总之为五十度周身。脉得八百一十丈也。此呼吸之息。脉行之数。周身之度。合昼夜百刻之详也。

　　当复寸口。虚实见焉。

　　见。音现。滑氏曰。寸口。谓气口也。居手太阴鱼际。却行一寸之分。气口之下。曰关曰尺云者。皆手太阴所历之处。而手太阴又为百脉流注朝会之始也。此承上文而言。脉行周身五十度。

　　又当复始于寸口。所以谓之循环也。虚实见下。

　　变化相乘。阴阳相干。风则浮虚。寒则牢坚。沉潜水蓄。支饮急弦。动则为痛。数则热烦。

　　凡脉言数。皆音朔。此承上文而言。虚实所见之目。病脉之大端也。乘。因也。干。犯也。

　　言脉之变化相因而乘。由阴阳之邪相干而犯。下文乃所乘所干之目。风为阳邪。浮虚者。阳主外也。寒为阴邪。牢坚者。阴主内也。水饮皆痰之异名。以其聚于内。故曰水蓄。沉潜内伏也。以其薄于外。故曰支饮。急弦外暴也。浮沉牢弦。皆脉名。虚坚潜急。非脉名也。乃形容。惟其浮则虚弱。牢则坚强。沉所以潜。弦所以急之谓也。动阴阳相搏而然也。搏聚不散。所以痛也。

　　数。急疾也。阳盛则数。所以热烦也。

　　设有不应。知变所缘。三部不同。病各异端。

　　此言虚实之见。固有如上文所言者。然不可执一以拘。设或脉与病。有不如此而相应者。则又当察识其别有传变之缘故。况三部所属不同。则变端亦各自有异。岂所言之数者。可以为一定之限哉。

　　太过可怪。不及亦然。邪不空见。中必有奸。审察表里。三焦别焉。知其所舍。消息诊看。

　　料度脏腑。独见若神。为子条记。传与贤人。

　　见。音现。别。必列切。度。达各切。为。去声。传。如字。太过不及。总虚实而言也。怪非常也。言二者不常见。见则当知其为怪异也。奸。伤犯也。难经曰。上焦在心下下膈。在胃上口。

　　主内而不出。其治在膻中玉堂下一寸六分。直两乳间陷者是。中焦者。在胃中脘。不上不下。主腐熟水谷。其治在脐旁。下焦者。当膀胱上口。主分别清浊。主出而不内。以传道也。其治在脐下一寸。故名三焦。舍。谓病邪客止之处所也。此条乃设问答以敷陈脉道之大概。故为首章。

　　以发明诊家入武之始事。此节乃总结上文以起下条。示学人当通此以达彼。因略以致详之意也。

　　师曰。呼吸者。脉之头也。

　　呼者气之出。脉之来也。吸者气之入。脉之去也。头头绪也。脉随气之出入而来去。名状虽多。

　　呼吸则其源头也。然脉有二。此以尺寸之脉言。若以周身言之。则循环无端。截不断。无头尾之可言。学人当别识。脉经无吸字。

　　初持脉。来疾去迟。此出疾入迟。名曰内虚外实也。初持脉。来迟去疾。此出迟入疾。名曰内实外虚也。

　　刘氏曰。来者。自骨肉之分。而出于皮肤之际。气之升而上也。去者。自皮肤之际。而还于骨肉之分。气之降而下也。出。呼而来也。入。吸而去也。经曰。来者为阳。去者为阴。此之谓也。疾即上条之太过。亦阳也。迟即上条之不及。亦阴也。然则内虚外实者。阴不及阳太过也。

　　内实外虚者。阴太过而阳不及也。然来去出入者。脉之大关键也。内外虚实者。病之大纲领也。

　　知内外之阴阳而明其孰为虚孰为实者。诊家之切要也。为此条以次首条者。示学人下手功夫之急务也。

　　问曰。上工望而知之。中工问而知之。下工脉而知之。愿闻其说。师曰。病家人来请云。病人苦发热。身体疼。病患自卧。师到。诊其脉沉而迟者。知其瘥也。何以知之。表有病者。脉当浮大。今脉反沉迟。故知愈也。

　　沉迟属阴。故知表邪已解也。

　　假令病患云。腹内卒痛。病患自坐。师到。脉之浮而大者。知其瘥也。何以知之。若里有病者。脉当沉而迟。今脉浮大。故知愈也。

　　凡假令之令。皆平声。卒。清勿切。卒痛。言仓遽作痛也。浮大属阳。故知里邪已散也。此条上设三问。下二节苦发热。身体疼。腹内卒痛。言问。坐卧。言望。末决言知病于脉。所以示诊家三者不可缺一之意也。

　　问曰。病家人来请云。病患发热烦极。明日师到。病患向壁卧。此热已去也。设令脉不和。

　　处言已愈。

　　凡设令之令。与假令之令同。处言之处。皆上声。明日到。则病有进退可知矣。故于其向壁卧。则可以拟其安而热已去也。脉不和。言虽未至于平静。亦无躁疾之谓也。此与上条大意略同。

　　设令向壁卧。闻师到不惊起而 视。若三言三止。脉之咽唾者。此诈病也。设令脉自和。处言此病大重。当须服吐下药。针灸数十百处。乃愈。

　　。音系。此复喻人恐足以胜诈。觉人勿售欺之意。 。恨视貌。

　　师持脉。病患欠者。无病也。

　　张口气悟为欠。然阴阳相引则欠。故无病可知也。

　　脉之呻者。病也。

　　呻。呻吟苦声。

　　言迟者。风也。

　　舌强则言迟。经络牵急则舌强。筋挛则经络拘急。肝属木。其合筋。其主风。

　　摇头者。里痛也。

　　头属阳。里属阴。头摇者。阴不与阳和也。

　　行迟者。表强也。

　　表以经络言。强以拘急言。

　　坐而伏者。短气也。

　　短气者。里不足也。

　　坐而下脚者。腰痛也。

　　下脚。欲求伸舒之意。

　　里物护腹如怀卵物者。心痛也。

　　怀卵物。犹言自冒其心之谓。此条八节。皆望而知之之事。

　　师曰。伏气之病。以意候之。今月之内欲有伏气。假令旧有伏气。当须脉之。若脉微弱者。

　　当喉中痛似伤。非喉痹也。病患云。实咽中痛。虽尔。今复欲下利。

　　伏气者。旧有外感。不即发而伏藏于经中之气脉也。今月之内欲有伏气。疑有错误。微弱。

　　少阴之脉也。少阴之脉。从肾上贯肝膈入肺中。循喉咙。故喉中痛也。然咽痛下利皆少阴证。故病患虽言实痛。亦当知其欲自下利也。

　　问曰。人病恐怖者。其脉何状。师曰。脉形如循丝。累累然。其面白。脱色也。

　　恐怖。惶惧也。循。理治也。丝。言细也。累累。联系貌。脱色。犹言失色也。盖内气馁者。

　　则外色夺。所以有卒然之变也。

　　问曰。人不饮。其脉何类。师曰。脉自涩。唇口干燥也。

　　血少则脉涩。所以唇口干燥。然此以不饮而然。非由此而不饮也。

　　问曰。人愧者。其脉何类。师曰。脉浮。而面色乍白乍赤。

　　愧。惭也。脉浮而面色乍白乍赤者。神游不定。故血气乱而变不一也。

　　问曰。经说脉有三菽六菽重者。何谓也。师曰。脉者。人以指按之。如三菽之重者。肺气也。

　　如六菽之重者。心气也。如九菽之重者。脾气也。如十二菽之重者。肝气也。按之至骨者。肾气也。

　　经。难经也。菽。大豆也。滑氏曰。肺最居上。主候皮毛。故其脉如三菽之重。心在肺下。

　　主血脉。故其脉如六菽之重。脾在心下。主肌肉。故其脉如九菽之重。肝在脾下。主筋。故其脉如十二菽之重。肾在肝下。主骨。故其脉按之至骨。肾不言菽。以类推之。当如十五菽之重。

　　盖五脏以上下之次第而居。故其气之至。离皮肤有如此远近之约摸。乃越人教人如此用指着意候按而取诊耳。轻重以下指之法言。故胡氏曰。越人云菽。大抵是个约摸的法。见得轻重有差等。非真如菽之重也。然此条言气。难经言部。部者。一定之部位。而气在其中。气者。元气谷气之精。而部位亦在不言之表也。虞氏有言。假令左手寸口如三菽之重得之。乃知肺气之至。如六菽之重得之。知本经之至。虞氏以气推明越人言外之意如此。

　　然则此条以气言者。岂非发明难经此意于虞氏未言之先与。不然。既曰。经说不易其部字也。虽然。难经有与皮毛相得者。与血脉相得者。与肌肉相得者。与肝平者。举指来疾者五句。在各起句重字下。而此无之。则是难经详而此略。参看则义全。

　　问曰。脉有相乘。有纵有横。有逆有顺。何也。师曰。水行乘火。金行乘木。名曰纵。火行乘水。木行乘金。名曰横。水行乘金。火行乘木。名曰逆。金行乘水。木行乘火。名曰顺也。

　　纵横。皆平声。乘。犹乘舟车之乘。纵。直也。横者。纵之对。顺。从也。逆者。顺之反。

　　水能克火而乘火。金能克木而乘木。乘其所胜。其事易直。故曰纵。火受制于水。而反乘水。木受制于金。而反乘金。侮所不胜。其事不直。故曰横。水生于金。而反乘金。火生于木。而反乘木。

　　子来犯母。其势悖。故曰逆。金能生水而乘水。木能生火而乘火。母之及子。其势从。故曰顺也。

　　上条言脉原于五脏。合二五而成部位之次第。乃推明脉之所以始也。此条言脉具五行刑生制化之义。乃五脏六腑吉凶死生之枢机。脉之大要也。而其所以为斯道之根源可见矣。

　　问曰。脉有残贼。何谓也。师曰。脉有弦。紧。浮。滑。沉。涩。此六者。名曰残贼。能为诸脉作病也。

　　残。伤也。贼。害也。浮滑。阳盛也。沉涩弦紧。阴盛也。阳盛为太过。阴盛为不及。皆可怪之脉。能伤害血气者也。诸脉。谓各部之脉也。作。起也。言六者若见于各部之脉中。则皆能为其部生起病端。如太阳之为病脉浮。伤寒脉阴阳俱紧之类。所谓邪不空见者。此之谓也。

　　问曰。脉有灾怪。何谓也。师曰。假令人病。脉得太阳与形证相应。因为作汤。比还。送汤如食顷。病患乃大吐若下利。腹中痛。师曰。我前来不见此证。今乃变异。是名灾怪。又问曰。何缘作此吐利。

　　答曰。或有旧时服药。今乃发作。故名灾怪耳。

　　此勉医家病家。当两相敬慎。庶不为灾怪。致生疑累之意。

　　问曰。东方肝脉。其形何似。师曰肝者。木也。名厥阴。其脉微弦濡弱而长。是肝脉也。肝病。自得濡弱者。愈也。

　　凡脉言濡。皆读软。微。非脉名。盖脉以有胃气为吉。微微之弦。有胃气之谓也。难经曰。

