<!-- { "loadSidebar": true } -->
　　春脉者。肝也。东方木也。万物之所以始生也。故其气来。软弱轻虚而滑。端直以长。故曰弦。

　　盖肝主筋。故其脉如此。此述素难而成文。素难详而此略。且多错误。

　　假令得纯弦脉者。死。何以知之。以其脉如弦直。是肝脏伤。故知死也。

　　纯弦。即素难所谓真肝脉至。如弦直。即素难所谓中外急如循刀刃责责然。如按琴瑟弦。如新张弓弦是也。

　　南方心脉。其形何似。师曰。心者。火也。名少阴。其脉洪大而长。是心脉也。心病自得洪大者。愈也。

　　心主血脉。其王在夏。故其脉洪大而长。应万物盛长之象也。然素难皆言心脉钩。钩以性情言。

　　洪大而长以体势言。

　　假令脉来微去大。故名反。病在里也。脉来头小本大者。故名覆。病在表也。上微头小者。则汗出。下微本大者。则为关格不通。不得尿。头无汗者。可治。有汗者。死。

　　尿。与溺同。反复。钩之反复也。此条下文脱二节。错一节。在前。此节亦疑多错误。

　　西方肺脉。其形何似。师曰。肺者金也。名太阴。其脉毛浮也。肺病自得此脉。若得缓迟者皆愈。若得数者。则剧。何以知之。数者南方火。火克西方金。法当痈脓。为难治也。

　　肺主皮毛。上为华盖。故脉毛浮。缓迟者。脾土之脉也。兼得缓迟为愈者。肺金得土为逢生也。法当痈脓者。金逢火化也。

　　此下当有如上文假令云云之转语。一节。疑脱落。

　　假令下利。寸口。关上。尺中。悉不见脉。然尺中时一小见。脉再举头者。肾气也。若见损脉来至。为难治。

　　下利属少阴。损脉自上下由肺而之肾为极。故肾病见损脉为难治。此上当有北方肾脉其形何似云云。问答起语一节。此乃其下文转语一节也。旧错在第十一条前。今移。

　　问曰。二月得毛浮脉。何以处言至秋当死。师曰。二月之时。脉当濡弱。反得毛浮者。故知至秋死。二月肝用事。肝脉属木。应濡弱。反得毛浮者。是肺脉也。肺属金。金来克木。故知至秋死。他皆仿此。

　　应。平声。此承上条复以四时脉气。属五行生克应病。以主吉凶死生之理。揭一以例其余。

　　所以示人持诊之要法也。

　　师曰。脉肥人责浮。瘦人责沉。肥人当沉。今反浮。瘦人当浮。今反沉。故责之。

　　责。求也。肥人当沉者。肌肤浓。其脉深也。故求其病于浮。瘦人当浮者。肌肤薄。其脉浅也。故求其病于沉。褚氏曰。肥人如沉。而正沉者愈沉。瘦人如浮。而正浮者愈浮。此之谓也。

　　师曰。寸脉下不至关为阳绝。尺脉上不至关为阴绝。此皆不治。决死也。若计其余命死生之期。期以月节克之也。

　　寸为阳。阳生于尺而动于寸。故下不至关为阳绝。尺为阴。阴生于寸而动于尺。故上不至关为阴绝。言生息断绝也。余命谓未尽之天年也。上期。日期也。下期。期约也。月节克之。与前条二月得毛浮脉至秋死同推。

　　师曰。脉病患不病。名曰行尸。以无王气。卒眩仆。不识人者。短命死。人病脉不病。名曰内虚。以无谷神。虽困无苦。

　　王。去声。卒。清勿切。周氏曰。形体之中。觉见憔悴。精神昏愦。食不忻美。而脉得四时之从。无过不及之偏。是人病脉不病也。形体安和。而脉息乍大乍小。或至或损。弦紧浮滑沉涩不一。残贼冲和之气。是脉息不与形相应。乃脉病患不病也。经曰。形气有余。脉气不足者。死。

　　行尸之谓也。又曰。人受气于谷。谷入于胃。乃传于五脏六腑。五脏六腑皆受于气。然则内虚以无谷神者。谷气弗充之谓也。

　　问曰。翕奄沉名曰滑。何谓也。沉为纯阴。翕为正阳。阴阳和合。故令脉滑。关尺自平。阳明脉微沉。食饮自可少阴脉微滑。滑者紧之浮名也。此为阴实。其人必股内汗出。阴下湿也。

　　合。音阁。令。平声。翕。起而盛动于上。旋复丛聚而合也。与论语始作翕如之翕同。奄。

　　忽然覆也。沉。没于下也。纯阴。以其没于下言也。正阳。以其盛于上言也。和合。言阴阳并集无偏胜也。阳明胃也。食饮自可。言胃不病也。少阴。肾也。微滑。水沉如石之滑。故谓紧之浮名也。阴实。言邪在肾也。少阴之脉。出 内廉。上股内。贯脊。属肾。肾主水。肾为阳。阳主热。阳陷入阴。热郁而蒸发。所以股内汗出。而阴下湿也。

　　问曰。曾为人所难。紧脉从何而来。师曰。假令亡汗。若吐。以肺里寒。故令脉紧也。假令咳者。坐饮冷水。故令脉紧也。假令下利。以胃中虚冷。故令脉紧也。

　　难。去声。此条一问三答。以揭紧之为寒。而有三因之不同。以见脉非一途而可取之意。

　　寸口卫气盛。名曰高。荣气盛。名曰章。高章相搏。名曰刚。

　　难经曰。寸口者。脉之大会。手太阴之脉动也。五脏六腑之所终始。故去取于寸口是也。高者。丰隆而有充满之貌。章者。文采而有润泽之貌。刚言血气俱盛。则脉有纲维之意。

　　卫气弱名曰 。荣气弱名曰卑。 卑相搏。名曰损。

　　。音牒。 。震惧也。言卫气不足者。则心常自怖。卑。伏下也。言荣气不足者。则心常自抑。损。减也。伤也。言荣卫俱弱。外不足以固护。内不足以荣养。则脏腑为之有所减而伤损也。

　　卫气和。名曰缓。荣气和。名曰迟。迟缓相搏。名曰沉。

　　缓。纵也。言荣不与卫和。而卫自和。则血不足以荣筋。病则四肢纵强而不能收。痿类是也。

　　迟。滞也。言卫不与荣和。而荣自和。则气乏神昏。病则百体滞 倦怠而嗜卧。瘵类是也。沉。溺也。言溺于所偏则病也。

　　寸口脉缓而迟。缓。则阳气长。其色鲜。其颜光。其声商。毛发长。迟则阴气盛。骨髓生。

　　血满肌肉。紧薄鲜硬。阴阳相抱。荣卫俱行。刚柔相搏。名曰强。

　　缓。以候胃。迟以候脾。阳气长者。言胃气有余也。颜色声音毛发皆阳也。鲜。丽也。光。

　　辉也。商。清也。长。美也。形容胃阳之有余也。阴气盛者。言脾气充足也。骨髓血肉皆阴也。

　　紧薄。结也。鲜硬。坚也。形容脾阴之充足也。相抱。言和洽也。俱行。言周流也。相搏。言合一也。极言二气得其和平。皆由脾胃盈余之所致。如此则其人健王而强壮。故曰强也。

　　趺阳脉滑而紧。滑者胃气实。紧者脾气强。持实击强。痛还自伤。以手把刃。坐作疮也。

　　趺阳。在足跗上骨间动脉处。去陷谷三寸。一名会元。主脾胃也。滑为食。故在胃则主谷气实。

　　紧为寒。故在脾则主邪气强。持实击强。言胃实脾强。两相搏击而为病。譬则以手把刃而自伤。

　　盖谓非由别脏腑而传变也。

　　寸口脉浮而大。浮为虚。大为实。在尺为关。在寸为格。关则不得小便。格则吐逆。

　　素问曰。精气夺则虚。邪气胜则实。尺以候阴。关。闭也。不得小便者。阴闭于下。则内者不得出也。格。拒也。吐逆者。阳拒于上。则外者不得入也。

　　趺阳脉伏而涩。伏则吐逆。水谷不化。涩则食不得入。名曰关格。

　　趺阳见前。主候脾胃。故复言此。以见与上条有相符之意。

　　脉浮而大。浮为风虚。大为气强。风气相搏。必成阴疹。身体为痒。痒者名泄风。久久为痂癞。

　　痂。与HT 同。音加。素问曰。外在腠理则为泄风。又曰。泄风之状多汗。汗出泄衣上。口中干上渍。其风不能劳事。身体尽痛。则寒。癞。疥也。

　　寸口脉弱而迟。弱者卫气微。迟者荣中寒。荣为血。血寒则发热。卫为气。气微者心内饥。

　　饥而虚满。不能食也。

　　寒之为言虚也。与贫之称寒同。虚寒发热者。血气在人身。犹水火在天地。水干则火炽也。

　　饥而虚满者。阳主化谷。卫阳衰微。不化谷。故虚满而不能食也。

　　趺阳脉大而紧者。当即下利。为难治。

　　大为虚。紧为寒。脾胃虚寒。故主下利。为难治也。

　　寸口脉弱而缓。弱者。阳气不足。缓者。胃气有余。噫而吞酸。食卒不下。气填于膈上也。

　　填。音田。阳气以胃中之真气言。不足。则不能化谷。胃气以胃中之谷气言。有余。言有宿食也。有宿食。则郁而生热。故噫饱而吞酸。此盖以饮食之内伤者言也。

　　趺阳脉紧而浮。浮为气。紧为寒。浮为腹满。紧为绞痛。浮紧相搏。肠鸣而转。转即气动。

　　膈气乃下。少阴脉不出。其阴肿大而虚也。

　　腹满者。胃气虚而邪气实也。绞痛者。脾家寒而邪壅滞也。鸣者。气之鼓也。转。则气之运也。下。则气之壅滞者极甚而反也。少阴之脉。循阴器而主水。脉不出。其阴肿大者。正虚邪实。

　　水不得泄。盖趺阳之土败。而少阴所以无制也。

　　寸口脉微而涩。微者。卫气不行。涩者荣气不逮。荣卫不能相将。三焦无所仰。身体痹不仁。

　　荣气不足则烦疼。口难言。卫气虚。则恶寒数欠。三焦不归其部。上焦不归者。噫而酢吞。中焦不归者。不能消谷引食。下焦不归者。则遗溲。

　　数。音朔。噫。音隘。酢。与醋同。卫主气。不行。言不用事也。荣主血。不逮。不及也。

　　不能相将。言荣卫不相和谐。不能相与也。仰。倚赖也。痹。顽痹也。不仁。言不知痛痒。不省人事也。难言者。心虚。神短。舌强。而声不出也。恶寒数欠者。卫疏。表不固。不能御寒。所以气乏而好为欠也。不归其部。言不还足其所有之分内也。酢吞。吞酸也。吞酸则受纳妨矣。不能消谷引食者。言不司腐熟也。遗溲者。言不司约制也。盖上焦主受纳。中焦主腐熟。下焦厘清浊。主出而专约制。此甚言荣卫不相和谐。致三焦皆失其常。故各废其所司之职事如此。

　　趺阳脉沉而数。沉为实。数消谷。紧者病难治。

　　沉以候里。故在脾胃则主实。谷气实也。数为热。阳也。紧为寒。阴也。言趺阳主脾胃。

　　脾胃主谷。谷气实。若脉见数而阳热甚。阳能化谷。虽病不足为害。若脉得紧而阴寒胜。阴不化谷。病为难治。

　　寸口脉微而涩。微者卫气衰。涩者荣气不足。卫气衰。面色黄。荣气不足。面色青。荣为根。卫为叶。荣卫俱微。则枝叶枯槁而寒 。咳逆唾腥。吐涎沫也。

　　首三句与前条差衰字。然衰则不行。不足亦不逮。更互发明者也。气为卫。色本白。白属金。

