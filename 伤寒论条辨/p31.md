<!-- { "loadSidebar": true } -->
　　数热 主上壅烦燥。口苦咽干。客热烦渴。头痛口疮。

　　中焦病属关脉

　　浮风 主两臂拘挛。不能举运。背脊筋痛。身体麻木。

　　沉气 主腹膨鸣。心腹疼痛。上下关格。不思饮食。

　　迟冷 主 癖。痛走不定。上下攻刺。翻胃吐食。

　　数热 主口渴咽干。呕吐霍乱。烦躁不宁。

　　下焦病属尺脉

　　浮风 主腰痛。腿膝麻木。足胫肿痛。大便不利。

　　沉气 主脚肿疼痛。下重。麻木。小便不利。

　　迟冷 主小腹急疼。外肾偏。大小便频数。大便泄泻。

　　数热 主小便不通。大便秘结。肾痈。烦渴不止。

　　伤寒但有脚脉不死。在脚背上腕中。是冲阳脉也。有此脉则气盛。又有大溪脉。在内踝侧动脉是也。又有一脉在手虎口合谷穴。此脉盛则伤寒有汗。刘复真先生纂七表八里之玄。集为四脉。

　　曰风气冷热也。复变为八。曰虚风。积气。痛冷。热疮。凡八部。以定其何部得之。则知病之所在。先生扫除冗蔓。直显真源。得传者。慎之宝之。

　　卷之八

　　附严三点捷法

　　脉浮得病。宜发散。脉沉得病。宜疏利。脉迟之病。宜温中。脉数之病。宜汗解。右寸有力者。可吐。右尺有力者。可下。左寸有力者。可汗。丈夫寸口脉须浮。关部脉须紧。尺部脉须沉。

　　妇人寸部脉须沉。关部脉须缓。尺部脉须浮。

　　卷之八

　　神圣功巧括

　　医门理法至微玄。大要胸中有转旋。望闻问切四件事。缺一偏枯不备全。

　　【望】第一看他神气色。润枯肥瘦起和眠。活润死枯肥是实。瘦为虚弱古今传。谦体则知腰内痛。攒眉头痛与头眩。手不举兮肩背痛。步行艰苦疼腰间。叉手按胸知内痛。按中脐腹痛相连。

　　但起不眠痰夹热。贪眠虚冷使之然。面壁 身多是冷。仰身舒挺热相煎。身面目黄脾湿热。唇青面黑冷同煎。

　　【闻】第二应声清与浊。鉴他真语及狂言。声浊即知痰壅塞。声清内冷是因缘。言语真诚非实热。狂言号叫热深坚。称神说鬼逾墙壁。胸膈停痰证痫癫。更有病因循日久。音声遽失命归泉。

　　【问】三问病因经几日。日间便利几番行。饮食少多宜冷热。更兼服过药堪凭。饮食稍通容易治。不进之时不易宁。喜冷定知心内热。好温乃是脏中寒。尿色赤黄真内热。尿清定是冷相干。

　　【切】切脉是居为四末。浮沉迟数病之端。四事略陈通梗概。举隅善反一同看。

　　削伤寒例

　　成无己本旧有伤寒例一篇。今削之。存此以备后照。

　　医道之方法具备。自仲景始。故世称仲景方法之祖。伤寒论。乃其书也。考求其方法。义例明甚。何谓例。如中风。一也。伤寒。二也。兼风寒俱有而中伤。三也。三病不同。以皆同在太阳。故皆发汗。发汗云者。非以例言乎。何谓义。如发中风之发。发之以桂枝汤。发伤寒之发。发之以麻黄汤。发兼风寒俱有而中伤之发。发之以大青龙汤。一例发汗。而三汤则不同。非以其各有所宜之义乎。然则方法者。道之用也。例者。所以行其方法也。义则其行而宜之之谓是已。

　　是皆相须而不相离。一致之谓道也。啻此为然哉。其余各属。悉皆类此。条目具在也。夫何无己之注解。不省义例原属方法中。法外又独有伤寒之例。独例伤寒而置诸各属。舍义而独曰例。岂仲景之言。其为后人之伪。明亦甚矣。伪例者谁。或曰叔和。谓叔和者。以其编述也。编述论而出始。则叔和之于论。诚功之首也。乃若又伪此例。则后之医伤寒者。不知通求各属。但务专拟于伤寒。仿例而行。仲景之道。反愈晦。而至今愈不明。究其叛乱不由厄于此例以至如此乎。以此言之。则叔和者。亦一罪之魁耳。贤如叔和。愚意其智不乃尔也。或曰无己。谓无己者。以其注解也。此则近似。何也。已任注解。则当精辨论之条目。详悉各属本义。以迪诸后。不当愎强苟且。一概徇己。朦胧训为伤寒。比之于例。俨然一家口语。以此拟己。夫复何疑。且例苟在己前。亦当暴白其非。不令得以迷误继述。是也。奈何懵此不为。乃固为尾之以阿顺可乎。律以春秋大义。譬如专国政之赵卿。以不讨贼而直受弑君之恶。罪不能辞。己亦有也。虽然。事属久远。

　　理在难明。必欲求其人以实之。斯亦凿矣。伪不容有。无之可也。既应无之。削之是矣。故从削。

　　跋

　　昔人论医。谓前乎仲景。有法无方。后乎仲景。有方无法。方法具备。惟仲景此书。然则此书者。尽斯道体用之全。得圣人之经而时出者也。后有作者。终莫能比德焉。是故。继往开来。

　　莫善于此。愚自受读以来。沉潜涵泳。反复 绎。窃怪简篇条册。颠倒错乱殊甚。盖编始虽由于叔和。而源流已远。中间时异世殊。不无蠹残人弊。今非古是。物固然也。而注家则置弗理会。

　　但徒根据文顺释。譬如童蒙受教于师。惟解随声传诵。一毫意义。懵不关心。至历 聱牙。则又掇拾假借以牵合。即其负前修以误后进。则其祸斯时与害往日者。不待言也。所谓舟。一也。操之而善则有利济之功。不善。则不惟适足以杀人。而反并己亦沦胥以自溺者犹是也。是故。君子慎术。不亦可惧也夫。于是不惮险遥。多方博访。广益见闻。虑积久长。晚忽豁悟。乃出所旧得。

　　重考修辑。属草于万历壬午。成于去岁己丑。倩书誊脱。方幸字得颇佳。而校讨点画。则又率多讹谬。自慨今年七十一矣。不免强拭眵昏。力楷 梓。复客留后。凡若干万言。移整若干条。考订若干字。曰伤寒论者。仲景之遗书也。条辨者。正叔和故方位而条还之之谓也。呜呼。仲景圣当时而祖百代。其神功妙用。闻而不可得见。所可见者。仅存是书。 是书以求其道。由其道以缵其宗。亦惟系乎人之心志用不用何如耳。今也以生乎千五百年之下。而欲渊源千五百年上人之遗言。键发其神妙以懋率由。岂可以容易言哉。然时世虽殊。人心则一。不一者事。至一者道。

　　诚能心仲景之心。志仲景之志以求之。则道在是也。道得则仲景得矣。尚何时世之间。可以二言邪。是故具述其本末。粗陈大义。俟诸来哲。大家精详。允期斯道。协陟重明以之修己治人。进之拱盛顺化。念兹在兹。施于有政。庶几将来。虽或时灾。平循通辙。克绥正命。则仲景在我。而圣贤之宗风不坠。是非吾人顾念天之所以与我。而我当求尽其所以体之全之之一事邪。他固非愚之所可豫知也。曷敢道哉。抑揣余景衰肘。丑 何可以入人目。

　　而乃劬劬若是。以取身后嗤唾邪。不然也。盖亦不过远。惟或者得彻观于有道。在任。则亦尚可以少见。竞竞专致。操存于一笔之不敢苟云尔。

　　万历二十一年岁次癸巳仲冬闰辛巳朔粤三日癸未 新安方有执自跋

　　伤寒论条辨本草钞

　　神农本经。药三百六十五种。效法周天三百六十五度之数。应三才而合四时。此本草之所以权舆也。厥义尚矣。梁陶隐居。进明医别录。倍之为七百三十种。而义犹在焉。迨夫唐本图经。

　　蜀唐慎微证类。以至宋嘉 政和。重定重修。义皆不论。旁搜远访。务在增多。凡见闻所及。有关用验者。莫不兼收并录。实总一千七百四十六种。而药无遗品。本草称大备。疾病之需。卫生之具。天下至今为永赖焉。然一百一十三方。用者九十一种耳。旧本皆一一注性味于各方药下。烦冗无义。今具钞而附说。以为初学仓卒。易于检对之便。余则略云。

　　桂枝 桂。味甘辛。大热。有小毒。主温中。利肝肺气。霍乱转筋。头痛出汗。止烦。坚骨节。通血脉。理疏不足。宣导百药无所畏。（神农本经。有牡桂菌桂。辛温无毒。无桂枝。桂。别录以下有桂。上文钞者是。皆无桂枝。别说云。仲景伤寒论发汗用桂枝。桂枝者。枝条非身干也。

　　取其轻薄而能发散。愚按诸家本草。桂虽云辛甘大热。本经则言辛温。皆无发散之说。经于发汗。

　　曰宜麻黄汤。曰宜桂枝汤云云者。以例言也。出汗不出汗。有权在经。深思宜之一字。则有所宜者。必有所不宜者在。宜于此者。必有不宜于彼者在。此经之言外意。读者要当潜心察识。然后可以用经之权。而能神经之妙矣。苟徒泥于发散。发汗云云。此成无己所以凿发散之谬注也。后此。人人遂皆自然其说而以为说。殊不思人之用桂。大率皆皮。而无用枝者。经于桂枝。凡用皆云去皮。去皮者。非谓去其枝上之皮也。以桂之用皆皮。惟经用枝。故有去皮云耳。经既去皮而用枝。则是去人之所用于不用。而用人之所不用以为用。用不与人同。而意正与人相反可知矣。

　　岂取发散云乎哉。不在此也。然则所取何。曰。用不与人同而意正与人相反。则是枝必桂中奇才妙用。人虽皆未及知。而经则独知之深者。以其从阳而敏于走卫也。得之者。惟主理疏不足。宣导百药无所畏是也。）

　　麻黄。味苦。温。无毒。主伤寒头痛。温疟。发表。出汗。去邪热气。止咳逆上气。除寒热。

　　通腠。理疏。解肌。泄邪恶气。消黑赤斑毒。不可多服。令人虚。（陶隐居云。用之折除节。节止汗故也。先煮一两沸。去上沫。沫令人烦。药性论。根节能止汗。日华子。通九窍。开毛孔皮肤。）

　　葛根。味甘。平。无毒。主消渴身大热。解诸毒。疗伤寒中风头痛。解肌。发表。出汗。开腠理。

　　（陶隐居云。生者捣取汁饮之。解温病发热。药性论云。能治天行上气呕逆。近世方书。谓野葛有毒。伤胎。遂将妊娠妇人方中葛根。改为家葛。殊不思本草作于神农氏。当此之时。人尚无家。

　　葛焉家哉。有野葛者。自是一种。大毒杀人。不啻伤胎而已。魏武啖至一寸者是也。非葛也。若因此物。道听途说。岂不迂哉。）

　　柴胡。味苦。平。无毒。主寒热邪气。推陈致新。除伤寒心下烦热。诸痰热结实。胸中邪逆。

　　五脏间游气。（药性论云。主时疾内外热不解。萧炳云。主痰满胸胁中痞。柴。本经作茈。广韵如此。）

　　芍药。味苦酸。微寒。有小毒。主邪气腹痛。寒热 瘕。通顺血脉。缓中。散恶血。去水气。

