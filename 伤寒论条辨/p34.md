<!-- { "loadSidebar": true } -->
　　赤石脂。味甘酸辛。大温。无毒。主养心气。明目。益精。疗腹痛泄 。下利赤白。（大抵此物能治大肠寒滑。本经无。别录有。）

　　禹余粮。味甘。寒平。无毒。主咳逆。寒热烦满。下利赤白。血闭 瘕。大热。疗小腹痛结烦疼。（药性论云。主治崩中。）

　　芒硝。味辛苦。大寒。主五脏积聚。久热胃闭。除邪气。破留血。腹中痰实结搏。通经脉。

　　利大小便及月水。破五淋。推陈致新。生于朴硝。（衍义云。以暖水淋朴硝取汁。再经熬炼减半。

　　倾入水盆中。经宿遂结芒。有廉 者。故其性和缓。今按本经。止言硝石朴硝。而无芒硝。芒硝有自别录以后。经中何得用芒硝芒疑朴误。）

　　滑石。味甘。寒。无毒。主身热泄 。女子乳难。癃闭。利小便。荡胃。积聚寒热。通九窍六腑津液。去留结。止渴。令人利中。（衍义云。治暴得吐逆。不下食。）

　　代赭。味苦甘。寒。无毒。主鬼疰。贼风蛊毒。杀精物恶鬼。腹中毒。邪气。除五脏血脉中热。血痹血瘀。大人小儿惊风入腹。

　　铅丹。味辛。微寒。主吐逆胃反。惊痫癫疾。除热。生于铅。（陶隐居云。即今熬铅所作黄丹也。药性论云。主治惊悸。狂走。呕逆。消渴。日华子云。凉。无毒。镇心安神。疗反胃。止吐血。）

　　人溺。疗寒热头疼。温气。童男者尤良。（日华子云。疗血闷。热狂。扑损。瘀血。运绝。

　　及困乏。衍义云。气血虚。无热者。不宜多服。性寒故也。）

　　妇人 裆。主阴易病。当阴上割取。烧末。服方寸匕。童女 益佳。若女患阳易。即男子也。阴易病者。人患时行病起后。合阴阳便相着。甚于本病。其候小便赤涩。寒热甚者是。服此便通利。（按此与经文有同有异。临证者。宜两审。以上二种。本经皆无。别录有。）

　　白蜜。味甘。平。无毒。主心腹邪气。诸惊痫痉。安五脏。诸不足。益气补中。止痛。解毒。

　　除众病。和百药。养脾气。除心烦。食饮不下。止肠 。肌中疼痛。口疮。明耳目。色白如膏者良。（本经石蜜。衍义云。石乃白字。）

　　龙骨。味甘。平。无毒。主心腹鬼疰。精物老魅。咳逆。泄利脓血。夜卧自惊。恚怒。伏气在心下。不得喘息。止汗。缩小便溺血。养精神。定魂魄。安五脏。（药性论云。忌鱼。止梦泄精。夜梦鬼交。图经云。大抵此物世所稀有。孙光宪北梦 言云。石晋时。镇州接邢台界。尝杀一龙。乡毫曹宽见之。取其双角。角前有一物。如蓝色。文如乱锦。人莫之识。曹宽未经年为寇所杀。镇帅俄亦被诛。衍义云。诸家之说。纷然不一。既不能指定。终是臆度。西京颖阳县民家。忽崖壤得龙骨一副。皮体头角悉具。不知其蜕也。其毙也。若谓其蜕毙。则是有形之物而又生不可得见。死方可见。谓其化也。则其形独不能化焉。嘉靖癸丑。余客邳之宿迁县。时淮泗大水。河无岸际。霜后水落。河中新吐一洲。上有龙骨一副。头角身尾全具。居民惊异。竞渡取之。人有以角半只相贻者。其色白。

　　形即枯骨。舐之粘舌。入药用甚效。竟莫知其所由。姑录之以俟博识。）

　　阿胶。味甘。平。微温。无毒。主心腹内崩。劳极。洒洒如疟状。腰腹痛。四肢酸疼。女子下血。安胎。丈夫小腹痛。虚劳羸瘦。阴气不足。脚酸不能久立。养肝气。出东阿。（陶隐居云。

　　出东阿。故曰阿胶。入汤微炙。丸散须极燥。陈藏器云。阿井水煎成。人间用者。多非真也。凡胶俱能疗风。止泄补虚。驴皮胶主风为最。图经云。今郓州皆能作之。以阿县城北井水作煮为真。

　　造之。阿井水煎乌驴皮。如常煎胶法。其井官禁。真胶极难得。都下货者甚多。恐非真。寻方书所说。所以胜诸胶者。大抵以驴皮得阿井水乃佳耳。今属东昌府有小土城。无县治。井如故。仍官禁。以古迹。因名其城曰阿城。胶则造时。官取水至府煮作。皮出自库。真胶民间难得。如昔。

　　蔡氏书传曰。吴兴沈氏言古说济水伏流地中。今历下凡发地皆是流水。世谓济水经过其下。东阿亦济所经。取其井水煮胶。谓之阿胶。用搅浊水则清。人服之。下膈疏痰。盖其水性趋下。清而重故也。）

　　猪胆。味苦。大寒。主伤寒热渴。（刘禹锡云。通大便。）

　　肤。（诸家本草。无载此者。）

　　文蛤。味咸。平。无毒。主咳逆胸痹。腰痛胁急。

　　鸡子。主除热。火疮痫痉。卵白。微寒。疗目热赤痛。除心下伏热。止烦满。咳逆。小儿下泄。醯渍之一宿。疗黄胆。破大烦热。（陈藏器云。鸡子益气。多食令人有声。药性论云。液能治目赤痛。黄治久疟。日华子云。鸡子镇心安五脏。止惊。安胎。治怀妊天行热疾。狂走。及开声喉。忌蒜。）

　　虻虫。味苦。微寒。有毒。主逐瘀血。破下血积。坚痞。 瘕。寒热。通利血脉。及九窍。

　　女子月水积聚。除贼血在胸腹五脏者。及喉痹结塞。（图经云。木虻最大而绿色。几若蜩蝉。蜚虻状如蜜蜂。黄色。医方所用虻虫即此也。又有一种小虻名鹿虻。大如蝇。咂牛马亦猛。三种大抵同体。俱能治血。而方家相承。只用蜚虻。他不复用。淮南子。虻散积血。本经。木虻蜚虻。）

　　水蛭。味咸苦。平。微寒。有毒。主逐恶血。瘀血。月闭。破血瘕积聚。无子。利水道。又堕胎。（陈藏器云。收干蛭当展其身令长。腹中有子者去之。此物难死。虽加火炙。亦如鱼子。烟熏经年。得水犹活。以为楚王之病也。蜀本云。采得用 竹筒盛。待干。又米泔浸一宿后。曝干。以冬猪脂煎令焦黄。然后用之。勿误。日华子云。畏锻石。衍义云。畏盐。）

　　牡蛎。味咸平。微寒。无毒。主伤寒寒热。温疟洒洒。惊恚怒气。除留热在关节荣卫。去来不定。烦满。止汗。止渴。除老血。涩大小肠。止大小便。疗泄精。喉痹。咳嗽。心胁下痞热。

　　（药性论云。止盗汗。治温疟。）

　　土瓜根。（本经王瓜。味苦寒。主消渴。内痹。瘀血。月闭。寒热。别录。一名土瓜。疗诸邪气热结。衍义云。其根即土瓜根也。日华子云。土瓜根通血脉。治天行热疾。酒黄病。壮热心烦闷。）

　　浆水。味甘酸。微温。无毒。主调中。引气。宣和强力。通关开胃。止渴。霍乱泄利。消宿食。解烦。去睡。调理腑脏。粟米新熟白花者佳。煎令醋。止呕哕。（本经无。别录钞。）

　　甘澜水。潦水。（二种本草皆无。）

　　斗升合。（律吕之管十二。皆径三分有奇。空围九分。而黄钟长九寸。以之审量而量多少。

　　则其容子谷 黍千二百为龠。十龠为合。十合为升。十升为斗。十斗为斛。）

　　铢分两。（以黄钟之龠平衡而权轻重。则其所容千二百黍。其重十二铢。分其半六铢为分。

　　两龠二十四铢计四分为两。十六两为斤。三十斤为钧。四钧为石。铢则今之四分一厘六毫有奇。

　　分则今之二钱半也。）

　　方寸匕。（匕。匙也。古用竹木。今用铜。其制正方一寸。取抄散不落可重一分。以为一服。

　　寸则以一黍为一分。黄钟长九十分分之十也。以之审度而度长短。则亦以黄钟之寸生丈尺。此黄钟所以为万事根本。）

　　咀。（言捣令大小适中。其粒颗可以咀嚼之而有味也。嘉 本草。谓凡酒汤膏药。旧方皆云咀者。谓称毕捣之如大豆。又使吹去细末。此于事殊不允当。药有易碎难碎。多末少末。称两则不复钧平。今皆细切之。较略令如 咀者。乃得无末而又调和也。）

　　伤寒论条辨或问

　　问经何十二。

　　曰。应十二辰数也。曰六而本之三阴三阳者。道生于三。一阴一阳之推也。是故。言六。则十二在其中。言十二。则五脏六腑。四体百骸。周身内外所有。无一物不在其中矣。经在人身中。

　　一定而不移。无时而不然。病发于人身。舍经何言哉。昧者不察。但醉生梦死于伤寒传六经之一语。六经岂独伤寒之一病为然哉。病病皆然也。又若小智。则亦知一不知二。舍手而言足。愎彼而迷此。殊不知人身之阴阳。天地之阴阳也。阴阳之在天地。而于其升降往来进退消长之所以然者。可容以一毫智故言哉。手经之阴阳。居人身之半。足经之阴阳。亦居人身之半。若谓传一半不传一半。则是一身之中。当有病一半不病一半之人也。天下之病伤寒者。不为不多也。曾谓有人如此乎。有则是矣。如曰无之。则是自眯其目。而谓人不见。见不明。不亦大谬乎。孔子曰。

　　道之不明也。我知之矣。智者过之。愚者不及也。愚者之不及。则亦已矣。道固自若也。大智如舜。闻其好问而好察迩言。用其中于民矣。未闻何过也。故惟小智。一或过之。非穿则凿。

　　一凿与穿百邪蜂起。道何如哉。杂矣。乱矣。晦塞矣。厄矣。道本乎天。而曰厄矣。天将谓之何。

　　天下可言哉。后学君子。达而明之。上也。未至于达。不厌而勉焉。次也。勉而力不足。宁画。

　　可也。无若小智焉。不为斯道厄。道之幸也。天之庆也。天下之望。愚之日望也。

　　问素灵之言六经。起于中焦手太阴肺。阳明大肠。次足阳明胃。太阴脾。次手少阴心。太阳小肠。次足太阳膀胱。少阴肾。次手厥阴心包。少阳三焦。次足少阳胆。厥阴肝。复从肝别贯膈。

　　上注肺。伤寒论之言六经。起于太阳。次阳明。次少阳。太阴。

　　少阴。厥阴。两不相同。何也。

　　曰。六经之在人身。犹六合之在天地。本无终始之可言。素灵之起于手太阴肺。一阴而一阳。

　　手而足。足而手。如此而终于厥阴肝。又复注肺者。盖以血气之在经道中。流行而循环。分拆不开。无起止可言。借肺以言始。平人之常也。伤寒论之起于太阳。遍三阳而后历三阴者。盖以风寒之中伤人。人是通身四面上下皆当之。其邪亦是如此而皆进。然其进也有渐。故次第人身外体之躯壳为三重。第一薄外皮肤一重。太阳所主之部位也。第二肌肉一重。阳明之部位也。第三躯壳里腑脏外匝空一重。少阳之部位也。如此一重一重逐渐而进。三阳主表之谓也。及其进里。

　　里面五内。亦第为三层。逐层亦是如此而渐上。三阴主里是也。盖经是各居其所的。其各该所辖部属方位之处所。皆拱极而听命的。以邪之进也。不由经道而在部位方所上超直而径进。故但提纲挈领。举六该十二以为言。病情事实。文本之权宜也。二说之所以不同者。各就事理以言其规则耳。非谓必如此以为始终之定体也。后人不肯以身体察。只管在纸笔上拗气。譬如水底摸月。

