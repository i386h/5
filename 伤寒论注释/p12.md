<!-- { "loadSidebar": true } -->
　　伤寒十三日不解胷脇满而呕日晡所发潮热已而微利此本柴胡证下之而不得利今反利者知医以圆药下之非其治也潮热者实也先宜小柴胡汤以解外后以柴胡加芒硝汤主之【伤寒十三日再传经尽当解之时也若不解胷脇满而呕者邪气犹在表里之间此为柴胡汤证若以柴胡汤下之则更无潮热自利医反以丸药下之虚其肠胃邪热乘虚入府日晡所发潮热热己而利也潮热虽为热实然胷脇之邪未已故先与小柴胡汤以解外后以柴胡加芒硝以下胃热】伤寒十三日不解过经讝语者以有热也当以汤下之若小便利者大便当鞕而反下利脉调和者知医以丸药下之非其治也若自下利者脉当微厥今反和者此为内实也调胃承气汤主之【伤寒十三日再传经尽谓之过经讝语者阳明胃热也当以诸承气汤下之若小便利者津液偏渗大便当鞕反下利者知医以丸药下之也下利脉微而厥者虚寒也今脉调和则非虚寒由肠虚胃热协热而利也与调胃承气汤以下胃热】太阳病不解热结膀胱其人如狂血自下下者愈其外不解者尚未可攻当先解外外解已但少腹急结者乃可攻之宜桃核承气汤方【太阳膀胱经也太阳邪热不解随经入府为热结膀胱其人如狂者为未至于狂但不宁尔经曰其人如狂者以热在下焦太阳多热热在膀胱必与血相搏若血不为畜为热迫之则血自下血下则热随血出而愈若血不下者则血为热搏畜积于下而少腹急结乃可攻之与桃核承气汤下热散血内经曰从外之内而盛于内者先治其外后调其内此之谓也】
　　桃核承气汤方
　　桃仁【五十个去皮尖味甘平】桂枝【二两去皮味辛热】大黄【四两】芒硝【二两】　　　甘草【二两炙】
　　【甘以缓之辛以散之少腹急结缓以桃人之甘下焦畜血散以桂枝之辛大热之气寒以取之热甚搏血故加二物于调胃承气汤中也】
　　右五味以水七升煮取二升半去滓内芒硝更上火微沸下火先食温服五合日三服当微利
　　伤寒八九日下之胷满烦惊小便不利讝语一身尽重不可转侧者柴胡加龙骨牡蛎汤主之【伤寒八九日邪气已成热而复传阳经之时下之虚其里而热不除胷满而烦者阳热客于胷中也惊者心恶热而神不守也小便不利者里虚津液不行也讝语者胃热也一身尽重不可转侧者阳气内行于里不营于表也与柴胡汤以除胷满而烦加龙骨牡蛎鈆丹收敛神气而镇惊加茯苓以行津液利小便加大黄以逐胃热止讝语加桂枝以行阳气而解身重错杂之邪斯悉愈矣】
　　柴胡加龙骨牡蛎汤方
　　半夏【二合洗】大枣【六枚】柴胡【四两】生姜【一两半】
　　人参【一两半】龙骨【一两半】鈆丹【一两半】桂枝【一两半去皮】茯苓【一两半】大黄【二两】牡蛎【一两半熬】
　　右十一味以水八升煮取四升内大黄切如碁子更煮一二沸去滓温服一升
　　伤寒腹满讝语寸口脉浮而紧此肝乘脾也名曰纵刺期门【腹满讝语者脾胃疾也浮而紧者肝脉也脾病见肝脉木行乘土也经曰水行乘火木行乘土名曰纵此其类矣期门者肝之募刺之以写肝经盛气】伤寒发热啬啬恶寒大渴欲饮水其腹必满自汗出小便利其病欲解此肝乘肺也名曰横刺期门【伤寒发热啬啬恶寒肺病也大渴欲饮水肝气胜也玉凾曰作大渴欲饮酢浆是知肝气胜也伤寒欲饮水者愈若不愈而腹满者此肝行乘肺水不得行也经曰水行乘金名横刺期门以泻肝之盛气肝肺气平水散而津液得通外作自汗出内为小便利而解也】太阳病二日反躁反熨其背而大汗出火热入胃胃中水竭躁烦必发讝语十余日振栗自下利者此为欲解也故其汗从腰已下不得汗欲小便不得反呕欲失溲足下恶风大便鞕小便当数而反不数及多大便已头卓然而痛其人足心必热谷气下流故也【太阳病二日则邪在表不当发躁而反躁者热气行于里也反熨其背而发汗大汗出则胃中干燥火热入胃胃中燥热躁烦而讝语至十余日振栗自下利者火邪势微阴气复生津液得复也故为欲解火邪去大汗出则愈若从腰以下不得汗则津液不得下通故欲小便不得热气上逆而反呕也欲失溲足下恶风者气不得通于下而虚也津液偏渗令大便鞕者小便当数经曰小便数者大便必鞕也此以火热内燥津液不得下通故小便不数及不多也若火热消津液和则结鞕之便得润因自大便也便已头卓然而痛者先大便鞕则阳气不得下通既得大便则阳气降下头中阳虚故卓然而痛谷气者阳气也先阳气不通于下之时足下恶风今阳气得下故足心热也】太阳病中风以火刼发汗邪风被火热血气流溢失其常度两阳相熏灼其身发黄阳盛则欲衂阴虚则小便难阴阳俱虚竭身体则枯燥但头汗出剂颈而还腹满微喘口干咽烂或不大便久则讝语甚者至哕手足躁扰捻衣摸牀小便利者其人可治【风为阳邪因火热之气则邪风愈甚迫于血气使血气流溢失其常度风与火气谓之两阳两阳相熏灼热发于外必发身黄若热搏于经络为阳盛外热迫血上行必衂热搏于内者为阴虚内热必小便难若热消血气血气少为阴阳俱虚血气虚少不能荣于身体为之枯燥三阳经络至颈三阴至胷中而还但头汗出剂颈而还者热气炎上搏阳而不搏于阴也内经曰诸胀腹大皆属于热腹满微喘者热气内郁也内经曰火气内发上为口干咽烂者火热上熏也热气上而不下者则大便不鞕若热气下入胃消耗津液则大便鞕故云或不大便久则胃中燥热必发讝语内经曰病深者其声哕火气大甚正气逆乱则哕内经曰四肢者诸阳之本也阳盛则四肢实火热大甚故手足躁扰捻衣摸牀扰乱也小便利者为火未剧津液未竭而犹可治也】伤寒脉浮医以火迫刼之亡阳必惊狂起卧不安者桂枝去芍药加蜀漆牡蛎龙骨救逆汤主之【伤寒脉浮责邪在表医以火刼发汗汗出大出者亡其阳汗者心之液亡阳则心气虚心恶热火邪内迫则心神浮越故惊狂起卧不安与桂枝汤解未尽表邪去芍药以芍药益阴非亡阳所宜也火邪错逆加蜀漆之辛以散之阳气亡脱加龙骨牡蛎之涩以固之本草云涩可去脱龙骨牡蛎之属是也】
　　桂枝汤去芍药加蜀漆龙骨牡蛎救逆汤主之
　　桂枝【三两去皮】甘草【二两炙】生姜【三两切】牡蛎【五两熬味酸醎】龙骨【四两味甘平】大枣【十二枚擘】蜀漆【三两洗去腥味辛平】
　　右为末以水一斗二升先煮蜀漆减二升内诸药煮取三升去滓温服一升
　　形作伤寒其脉不紧而弱弱者必渴被火者必讝语弱者发热脉浮解之当汗出愈【形作伤寒谓头痛身热也脉不紧则无伤寒表脉也经曰诸弱发热则脉弱为里热故云弱者必渴若被火气两热相合搏于胃中胃中躁烦必发讝语脉弱发热者得脉浮为邪气还表当汗出而解矣】太阳病以火熏之不得汗其人必躁到不解必清血名为火邪【此火邪迫血而血下行者也太阳病用火熏之不得汗则热无从出阴虚被火必发躁也六日传经尽至七日再到太阳经则热气当解若不解热气迫血下行必清血清厠也】脉浮热甚反灸之此为实实以虚治因火而动必咽燥唾血【此火邪迫血而血上行者也脉浮热甚为表实医以脉浮为虚用火灸之因火气动血迫血上行故咽燥唾血】微数之脉慎不可灸因火为邪则为烦逆追虚逐实血散脉中火气虽微内攻有力焦骨伤筋血难复也【微数之脉则为热也灸则除寒不能散热是慎不可灸也若反灸之热因火则甚遂为烦逆灸本以追虚而复逐热为实热则伤血又加火气使血散脉中气主呴之血主濡之气血消散不能濡润筋骨致骨焦筋伤血散而难复也】脉浮宜以汗解用火炙之邪无从出因火而盛病从腰以下必重而痹名火逆也【脉浮在表宜以汗解之医以火灸取汗而不得汗邪无从出又加火气相助则热愈甚身半以上同天之阳半身以下同地之阴火性炎上则腰已下阴气独治故从腰以下必重而痹也】欲自解者必当先烦乃有汗而解何以知之脉浮故知汗出解也【烦热也邪气还表则为烦热汗出而解以脉浮故为邪还表也】烧针令其汗针处被寒核起而赤者必发奔豚气从少腹上冲心者炙其核上各一壮与桂枝加桂汤更加桂二两【烧针发汗则损阴血而惊动心气针处被寒气聚而成核心气因惊而虚肾气乘寒气而动发为奔豚金匮要畧曰病有奔豚从惊发得之肾气欲上乘心故其气从少腹上冲心也先灸核上以散其寒与桂枝加桂汤以泄奔豚之气】火逆下之因烧针烦躁者桂枝甘草龙骨牡蛎汤主之【先火为逆复以下除之里气因虚又加烧针里虚而为火热所烦故生烦躁与桂枝甘草龙骨牡蛎汤以散火邪】
　　桂枝甘草龙骨牡蛎汤方
　　桂枝【一两】甘草【二两】牡蛎【二两熬】龙骨【二两】
　　【辛甘发散桂枝甘草之辛甘以发散经中之火邪涩可去脱龙骨牡蛎之涩以收敛浮越之正气】右为末以水五升煮取二升半去滓温服八合日三服
　　太阳伤寒者加温针必惊也【寒则伤荣荣气微者加烧针则血留不行惊者温针损荣血而动心气金匮要畧曰血气少者属于心】太阳病当恶寒发热今自汗出不恶寒发热关上脉细数者以医吐之过也一二日吐之者腹中饥口不能食三四日吐之者不喜糜粥欲食冷食朝食暮吐以医吐之所致也此为小逆【恶寒发热为太阳表病自汗出不恶寒发热者阳明证本太阳表病医反吐之伤动胃气表邪乘虚传于阳明也以关脉细数知医吐之所致病一二日为表邪尚寒而未成热吐之则表寒传于胃中胃中虚寒故腹中饥而口不能食病三四日则表邪巳传成热吐之则表热乘虚入胃胃中虚热故不喜糜粥欲食冷食朝食暮吐也朝食暮吐者晨食入胃胃虚不能克化即知至暮胃气行里与　邪气相搏则胃气反逆而以胃气尚在故止云小逆】太阳病吐之但太阳病当恶寒今反不恶寒不欲近衣此为吐之内烦也【太阳表病医反吐之伤于胃气邪热乘虚入胃胃为邪热内烦故不恶寒不欲近衣也】病人脉数数为热当消谷引食而反吐者此以发汗令阳气微膈气虚脉乃数也数为客热不能消谷以胃中虚冷故吐也【阳受气于胷中发汗外虚阳气是令阳气微膈气虚也数为热本热则合消谷客热则不能消谷因发汗外损阳气致胃中虚冷故吐也】太阳病过经十余日心下温温欲吐而胷中痛大便反溏腹微满郁郁微烦先此时自极吐下者与调胃承气汤若不尔者不可与但欲呕胷中痛微溏者此非柴胡证以呕故知极吐下也【心下温温欲吐郁郁微烦胷中痛当责邪热客于胷中大便反溏腹微满则邪热已下于胃也日数虽多若不经吐下止是传邪亦未可下当与柴胡汤以除上中二焦之邪若曽吐下伤损胃气胃虚则邪乘虚入胃为实非柴胡汤所能去与调胃承气汤下胃热以呕知胃气先曽伤动也】太阳病六七日表证仍在脉微而沈反不结胷其人发狂者以热在下焦少腹当鞕满小便自利者下血乃愈所以然者以太阳随经瘀热在里故也抵当汤主之【太阳经也膀胱府也此太阳随经入府者也六七日邪气传里之时脉微而沈邪气在里之脉也表证仍在者则邪气犹浅当结于胷中若不结于胷中其人发狂者热结在膀胱也经曰热结膀胱其人如狂此发狂则热又深也少腹鞕满小便不利者为无血也小便自利者血证谛也与与抵当汤以下畜血】
　　抵当汤方
