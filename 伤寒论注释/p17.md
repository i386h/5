<!-- { "loadSidebar": true } -->
　　阳明病潮热大便微鞕者可与大承气汤不鞕者不与之若不大便六七日恐有燥屎欲知之法少与小承气汤汤入腹中转失气者此有燥屎乃可攻之若不转失气者此但初头鞕后必溏不可攻之攻之必胀满不能食也欲饮水者与水则哕其后发热者必大便复鞕而少也以小承气汤和之不转失气者慎不可攻也【潮热者实得大便微鞕者便可攻之若不鞕者则热未成实虽有潮热亦未可攻若不大便六七日恐有燥屎当先与小承气汤渍之如有燥屎小承气汤药势缓不能宣泄必转气下失若不转失气是胃中无燥屎但肠间少鞕尔止初头鞕后必溏攻之则虚其胃气致腹胀满不能食也胃中干燥则欲饮水水入胃中虚寒相搏气逆则哕其后却发热者则热气乘虚还复聚于胃中胃燥得热必大便复鞕而少与小承气汤微利与和之故以重云不转失气不可攻内慎之至也】夫实则讝语虚则郑声郑声重语也【内经曰邪气盛则实精气夺则虚讝语由邪气盛而神识昏也郑声由精气夺而声不全也讝语者言语不次也郑声者郑音不正也论语云恶郑声之乱雅乐又曰放郑声远佞人郑声淫佞人殆言郑声不正也今新差气虚人声转者是所谓重语者也若声重亦声转之】直视讝语喘满者死下利者亦死【直视讝语邪胜也喘满为气上脱下利为气下脱是皆主死】发汗多若重发汗者亡其阳讝语脉短者死脉自和者不死【亡阳胃燥讝语者脉短津液已絶不可复治脉自和为正气未衰而犹可生也】伤寒若吐若下后不解不大便五六日上至十余日日晡所发潮热不恶寒独语如见状若剧者则不识人循衣摸牀惕而不安微喘直视脉者生濇者死微者但发热讝语者大承气汤主之若一服利止后服【若吐若下皆伤胃气不大便五六日上至十余日者亡津液胃气虚邪热内结也阳明王于申酉戌日晡所发潮热者阳明热甚也不恶寒者表证罢也独语如见鬼状者阳明内实也以为热气有余若剧者足热气甚大也热大甚于内昏冒正气使不识人至于循衣摸牀惕而不安微喘直视伤寒阳胜而阴絶者死阴胜而阳絶者死热剧者为阳胜脉为阴有余涩为阴不足阳热虽剧脉知阴未絶而犹可生脉涩则阴絶故不可治其邪热微而未至于剧者但发热讝语可与大承气汤以下胃中热经曰凡服下药中病即止不必尽剂此以热未剧故云若一服利则止后服】阳明病其人多汗以津液外出胃中燥大便必鞕鞕则讝语小承汤主之若一服讝语止更莫复服【亡津液胃燥大便鞕而讝语虽无大热内结亦须与小承气汤和其胃气得一服讝语止则胃燥以润更莫复与承气汤以本无实热故也】阳明病讝语发潮热脉滑而疾者小承气汤主之因与承气汤一升腹中转失气者更服一升若不转失气勿更与之明日不大便脉反微涩者里虚也为难治不可更与承气汤也【阳明病讝语发潮热若脉沈实者内实者也则可下若脉滑疾为里热未实则不可下先与小承气汤和之汤入腹中转失气者中有燥屎可更与小承气汤一升以除之若不转失气者是无燥屎不可更与承气汤至明日邪气传时脉得沈实紧牢之类是里实也反得微涩者里气大虚也若大便利后脉微涩者止为里虚而犹可此不曽大便脉反微涩是正气内衰为邪所胜故云难治】阳明病讝语有潮热反不能食者胃中必有燥屎五六枚也若能食者但鞕尔宜大气汤下之【讝语潮热为胃热当消谷引食反不能食者胃中有燥屎而胃中实也若能食者胃中虚热虽鞕不得为有燥屎杂病虚为不欲食实为欲食伤寒则胃实热甚者不能食胃中虚热甚者能食与杂病为异也与大承气汤以下燥屎逐结热】阳明病下血讝语者此为热入血室但头汗出者刺期门随其实而泻之濈然汗出则愈【阳明病热入血室迫血下行使下血讝语阳明病法多汗以夺血者无汗故但头汗出也刺期门以散血室之热随其实而泻之以除阳明之邪热散邪除热荣卫得通津液得复濈然汗出而解】汗出讝语者以有燥屎在胃中此为风也须下之过经乃可下之下之若早语言必乱以表虚里实故也下之则愈宜大承气汤【胃中有燥屎则讝语以汗出为表未罢故云风也燥屎在胃则当下以表未和则未可下须过太阳经无表证乃可下之若下之早燥屎虽除则表邪乘虚复陷于里为表虚里实胃虚热甚语言必乱与大承气汤却下胃中邪热则止】伤寒四五日脉沈而喘满沈为在里而反发其汗津液越出大便为难表虚里实久则讝语【邪气入内之时得脉沈而喘满里证具也则当下之反发其汗令津液越出胃中干燥大便必难久则屎燥胃实必发讝语】三阳合病腹满身重难以转侧口不仁而面垢讝语遗尿发汗则讝语下之则额上生汗手足逆冷若自汗出者白虎汤主之【腹满身重难以反侧口不仁讝语者阳明也针经曰少阳病甚则面微尘此面垢者少阳也遗尿者太阳也三者以阳明证多故出阳明篇中三阳合病为表里有邪若发汗攻表则燥热益甚必愈讝语若下之攻里表热乗虚内陷必额上汗出手足逆冷其自汗出者三阳经热甚也内经曰热则腠理开荣卫通汗大泄与白虎汤以解内外之热】二阳并病太阳证罢但发潮热手足漐漐汗出大便难而讝语者下之则愈宜大承气汤【本太阳病并于阳明名曰并病太阳证罢是无表证但发潮热是热并阳明一身汗出为热越今手足漐漐汗出是热聚于胃也必大便难而讝语经曰手足漐然而汗出者必大便已鞕也与大承气汤以下胃中实热】阳明病脉浮而紧咽燥口苦腹满而喘发热汗出不恶寒反恶热身重若发汗则躁心愦愦反讝语若加烧鍼必怵惕烦躁不得眠若下之则胃中空虚客气动隔心中懊憹舌上胎者栀子豉汤主之【脉浮发热为邪在表咽燥口苦为热在经脉紧腹满而喘汗出不恶寒反恶热身重为邪在里此表里俱有邪犹当和解之若发汗攻表表热虽除而内热益甚故躁而愦愦反讝语愦愦者心乱经曰荣气微者加烧针则血不行更发热而躁烦此表里有热若加烧针则损动阴气故怵惕烦躁不得眠也若下之里热虽去则胃中空虚表中客邪之气乗虚陷于上焦烦动于隔使心中懊憹而不了了也舌上胎黄者热气客于胃中舌上胎白知热气客于胸中与栀子豉汤以吐胸中之邪】若渴欲饮水口干舌燥者白虎加人参汤主之【若下后邪热客于上焦者为虚烦此下后邪热不客于上焦而客于中焦者是为干燥烦渴与白虎加人参汤散热润燥】若脉浮发热渴欲饮水小便不利者猪苓汤主之【此下后客热客于下焦者也邪气自表入里客于下焦三焦俱带热也脉浮发热者上焦热也渴欲饮水者中焦热也小便不利者邪客下焦津液不得下通也与猪苓汤利小便以泻下焦之热也】
　　猪苓汤方
　　猪苓【去皮甘平】　茯苓【甘平】　阿胶【甘平】　滑石【碎甘寒】泽泻【甘咸寒各一两】
　　【甘甚而反淡淡味渗泄为阳猪苓茯苓之甘以行小便咸味涌泄为阴泽泻之咸以泄伏水滑利窍阿胶滑石之滑以利水道】
　　右五味以水四升先煮四味取二升去滓内下阿胶烊消温服七合日三服
　　阳明病汗出多而渴者不可与猪苓汤以汗多胃中燥猪苓汤复利其小便故也【针经曰水谷入于口输于肠胃其液别为五天寒衣薄则为溺天热衣厚则为汗是汗溺一液也汗多为津液外泄胃中干燥故不可与猪苓汤利小便也】脉浮而迟表热里寒下利清谷者四逆汤主之【浮为表热迟为里寒下利清谷者里寒甚也与四逆汤温里散寒】若胃中虚冷不能食者饮水则哕【哕者咳逆是也千金曰咳逆者哕逆之名胃中虚冷得水则水寒相搏胃气逆而哕】脉浮发热口干鼻燥能食者则衂【脉浮发热口干鼻燥者热在经也能食者里和也热甚于经迫血为衂胃中虚冷阴胜也水入于经其血乃成饮水者助阴气逆为哕发热口干阳胜也食入于阴长气于阳能食者助阳血妄为衂三者偏阴偏阳之疾也】阳明病下之其外有热手足温不结胸心中懊憹饥不能食但头汗出者栀子防汤主之【表未罢而下者应邪热内陷也热内陷者则外热而无手足寒今外有热而手足温者热虽内陷然而不深故不作结胸也心中懊憹饥不能食者热客胷中为虚烦也热自胸中熏烝于上故但头汗出而身无汗与栀子豉汤以吐胸中之虚烦】阳明病发潮热大便溏小便自可胷脇满不去者小柴胡汤主之【阳明病潮热为胃实大便鞕而小便数今大便溏小便自可则胃热未实而水谷不别也大便溏者应气降而胷脇满去今反不去者邪气犹在半表半里之间与小柴胡汤以去表里之邪】阳明病脇下鞕满不大便而呕舌上白胎者可与小柴胡汤上焦得通津液得下胃气因和身濈然而汗出解也【阳明病腹满不大便舌上胎黄者为邪热入府可下若脇下鞕满虽不大便而呕舌上白胎者为邪未入府在表里之间与小柴胡汤以和解之上焦得通则呕止津液得下则胃气因和汗出而解】阳明中风脉浮大而短气腹都满脇下及心痛久按之气不通鼻干不得汗嗜卧一身及面目悉黄小便难有潮热时时哕耳前后肿刺之小差外不解病过十日脉续浮者与小柴胡汤脉但浮无余证者与麻黄汤若不尿腹满加哕者不治【浮大为阳风在表也则为阴风在里也短气腹满脇下及心痛风热壅于腹中而不通也若寒客于内而痛者按之则寒气散而痛止此以风热内壅故虽久按而气亦不通阳明病鼻干不得卧自汗出者邪在表也此鼻干不得汗而嗜卧者风热内攻不干表也一身面目悉黄小便难有潮热时时哕者风热攻于胃也阳明之脉出大迎循颊车上耳前过客行人热胜则肿此风热在经故耳前后肿刺之经气通肿则小差如此者外证罢则可攻若外证不解虽过十日脉续浮者邪气犹在半表半里与小柴胡汤以和解之若其脉但浮而不大无诸里证者是邪但在表也可与麻黄汤以发其汗若不尿腹满加哕者关格之疾也故云不治难经曰关格者不得尽其命而死】阳明病自汗出若发汗小便自利者此为津液内竭虽鞕不可攻之当须自欲大便宜煎导而通之若土根及大猪胆汁皆可为导【津液内竭肠胃干燥大便因鞕此非结热故不可攻宜以药外治而导引之】
　　煎导方
　　七合一味内铜器中微火煎之稍凝似饴状搅之勿令焦着欲可丸并手捻作挺令头锐大如指长二寸许当热时急作冷则鞕以内谷道中以手急抱欲大便时乃去之
　　猪胆汁方
　　大猪胆一枚泻汁和醋少许以灌谷道中如一食顷当大便出
　　阳明病脉迟汗出多微恶寒者表未解也可发汗宜桂枝汤【阳明病脉迟汗出多当责邪在里以微恶寒知表未解与桂枝汤和表】阳明病脉浮无汗而喘者发汗则愈宜麻黄汤【阳明伤寒表实脉浮无汗而喘也与麻黄汤以发汗】阳明病发热汗出此为热越不能发黄也但头汗出身无汗剂颈而还小便不利渴引水浆者此为瘀热在里身必发黄茵蔯蒿汤主之【但头汗出身无汗剂颈而还者热不得越也小便不利渴引水浆者热甚于胃津液内竭也胃为土而色黄胃为热烝则色夺于外必发黄也与茵蔯汤逐热退黄】
　　茵蔯蒿汤方
　　茵蔯蒿【六两苦微寒】栀子【十四枚擘苦寒】大黄【二两去皮苦寒】
　　【小热之气凉以和之大热之气寒以取之茵蔯栀子之苦寒以逐胃燥宜下必以苦宜补必以酸大黄之苦寒以下瘀热】
