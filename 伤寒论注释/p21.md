<!-- { "loadSidebar": true } -->
　　厥隂之为病消渴气上撞心心中疼热饥而不欲食食则吐蚘下之利不止【邪传厥隂则热已深也邪自太阳传至太隂则腹满而嗌干未成渴也邪至少隂者口噪舌干而渴未成消也至厥隂成消渇者热甚能消水故也饮水多而小便少者谓之消渇木生于火肝气通心厥隂客热气上撞心心中疼热伤寒六七日厥隂受病之时为传经尽则当入府胃虚客热饥不欲食蚘在胃中无食则动闻食臭而出得食吐蚘此热在厥隂经也若便下之虚其胃气厥隂木邪相乘必吐下不止】厥隂中风脉微浮为欲愈不浮为未愈【经曰隂病见阳脉而生浮者阳也厥隂中风脉微浮为邪气还表向汗之时故云欲愈】厥隂病欲解时从丑至卯上【厥隂木也王于卯丑寅向王故为解时】厥隂病渇欲饮水者少少与之愈【邪至厥隂为传经尽欲汗之时渇欲得水者少少与之胃气得润则愈】诸四逆厥者不可下之虚家亦然【四逆者四肢不温也厥者手足冷也皆阳气少而隂气多故不可下虚家亦然下之是为重虚金匮玉函曰虚者十补勿一防之】伤寒先厥后发热而利者必自止见厥复利【隂气胜则厥逆而利阳气复则发热利必自止见厥则隂气还胜而复利也】伤寒始发热六日厥反九日而利凡厥利者当不能食今反能食者恐为除中食以索饼不发热者知胃气尚在必愈恐暴热来出而复去也后三日脉之其热续在者期之旦日夜半愈所以然者本发热六日厥反九日复发热三日并前六日亦为九日与厥相应故期之旦日夜半愈后三日脉之而脉数其热不罢者此为热气有余必发痈脓也【始发热邪在表也至六日邪传厥隂隂气胜者作厥而利厥反九日隂寒气多当不能食而反能食者恐为除中除去也中胃气也言邪气太甚除去胃气胃欲引食自救故暴能食此欲胜也食以索饼试之若胃气絶得麫则必发热若不发热者胃气尚在也恐是寒极变热因暴热来而复去使之能食非除中也金匮要畧曰病人素不能食而反暴思之必发热后三日脉之其热续在者阳气胜也期之旦日夜半愈若旦日不愈后三日脉数而热不罢者为热气有余必发痈脓经曰数脉不时则生恶疮】伤寒脉迟六七日而反与黄苓汤彻其热脉迟为寒今与黄苓汤复除其热腹中应冷当不能食今反能食此名除中必死【伤寒脉迟六七日为寒气已深反与黄苓汤寒药两寒相抟腹中当冷冷不消谷则不能食反能食者除中也四时皆以胃气为本胃气已絶故云必死】伤寒先厥后发热下利必自止而反汗出咽中痛者其喉为痹发热无汗而利必自止若不止必便脓血便脓血者其喉不痹【伤寒先厥而利隂寒气胜也寒极变热后发热下利必自止而反汗出咽中痛其喉为痹者热气上行也发热无汗而利必自止利不止必便脓血者热气下行也热气下而不上其喉亦不痹也】伤寒一二日至四五日而厥者必发热前热者后必厥厥深者热亦深厥微者热亦微厥应下之而反发汗者必口伤烂赤【前厥后发热者寒极生热也前热后厥者阳气内防也厥深热深厥微热微随阳气防之深浅也热之伏深必须下去之反发汗者引热上行必口伤烂赤内经曰火气内发上为口糜】伤寒病厥五日热亦五日设六日当复厥不厥者自愈厥终不过五日以热五日故知自愈【隂胜则厥阳胜则热先厥五日为隂胜至六日阳复胜热亦五日后复厥者隂复胜若不厥为阳全胜故自愈经曰发热四日厥反三日复热四日厥少热多其病为愈】凡厥者隂阳气不相顺接便为厥厥者手足逆冷是也【手之三隂三阳相接于手十指足之三隂三阳相接于足十指阳气内防阳不与隂相顺接故手足为之厥冷也】伤寒脉微而厥至七八日肤冷其人躁无暂安时者此为藏厥非为蚘厥也蚘厥者其人当吐蚘令病者静而复时烦此为藏寒蚘上入膈故烦须臾复止得食而呕又烦者蚘闻食臭出其人当自吐蚘蚘厥者乌梅圆主之又主久利方【藏厥者死阳气絶也蚘厥虽厥而烦吐蚘已则静不若藏厥而躁无暂安时也病人藏寒胃虚蚘动上膈闻食臭出因而吐蚘与乌梅圆温藏安虫】
　　乌梅圆方
　　乌梅【二百个味酸温】细辛【六两辛热】　干姜【十两辛热】黄连【一斤苦寒】当归【四两辛温】　附子【六两炮辛热】蜀椒【四两去汗辛热】
　　桂枝【六两辛热】　人参【六两甘温】　黄蘗【六两苦寒】
　　【肺主气肺欲收急食酸以收之乌梅之酸以收肺气脾欲缓急食甘以缓之人参之甘以缓脾气寒于内以辛润之以苦坚之当归桂椒细辛之辛以润内寒寒所胜平以辛热姜附之辛热以胜寒蚘得甘则动得苦则安黄连黄蘗之苦以安蚘】
　　右十味异捣筛合治之以苦酒渍乌梅一宿去核蒸之五升米下饭熟捣成泥和药令相得内臼中与蜜杵二千下圆如梧桐子大先食饮服十圆日三服稍加至二十圆禁生冷滑物臭食等
　　伤寒热少厥微指头寒黙黙不欲食烦燥数日小便利色白者此欲除也欲得食其病为愈若厥而呕胷脇烦满者其后必便血【指头寒者是厥微热少也黙黙不欲食烦躁者邪热初传也数日之后小便色白热去欲得食为胃气已和其病为愈厥隂之脉挟胃贯膈布脇肋厥而呕胷脇烦满者传邪之热甚于里也厥隂肝主血后数日热不去又不得外泄廹血下行必致便血】病者手足厥冷言我不结胷小腹满按之痛者此冷结在膀胱闗元也【手足厥不结胷者无热也小腹满按之痛下焦冷结也】伤寒发热四日厥反三日复热四日厥少热多其病当愈四日至七日热不除者其后必便脓血【先热后厥者阳气邪传里也发热为邪气在表至四日后厥者传之隂也后三日复传阳经则复热厥少则邪微热多为阳胜其病为愈至七日传经尽热除则愈热不除者为热气有余内抟厥隂之血其后必大便脓血】伤寒厥四日热反三日复厥五日其病为进寒多热少阳气退故为进也【伤寒隂胜者先厥至四日邪传里重隂必阳却热三日七日传经尽当愈若不愈而复厥者传作再经至四日则当复热若不复热至五日厥不除者隂胜于阳其病进也】伤寒六七日脉微手足厥冷烦躁炙厥隂厥不还者死【伤寒六七日则正气当复邪气当罢脉浮身热为欲解若反脉微而厥则隂胜阳也烦躁者阳虚而争也炙厥隂以复其阳厥不还则阳气已絶不能复正而死】伤寒发热下利厥逆躁不得卧者死【伤寒发热邪在表也下利厥逆阳气虚也躁不得卧者病胜藏也故死】伤寒发热下利至甚厥不止者死【金匮要畧曰六府气絶于外者手足寒五藏气絶于内者下利不禁伤寒发热为邪气独甚下利至甚厥不止为府藏气絶故死】伤寒六七日不利便发热而利其人汗出不止者死有隂无阳故也【伤寒至七日为邪正争之时正胜则生邪胜则死始不下利而暴忽发热下利汗出不止者邪气胜正阳气脱也故死】伤寒五六日不结胷腹濡脉虚复厥者不可下此为亡血下之死【伤寒五六日邪气当作里实之时若不结胷而腹濡者无热也脉虚者亡血也复厥者阳气少也不可下下之为重虚故死金匮玉函曰虚者重防真气乃絶】发热而厥七日下利者为难治【发热而厥邪传里也至七日传经尽则正气胜邪当汗出而解反下利则邪气胜里气虚则为难治】伤寒脉促手足厥逆者可炙之【脉促则为阳虚不相续厥逆则为阳虚不相接炙之以助阳气】伤寒脉滑而厥者里有热也白虎汤主之【滑为阳厥气内防是里热也与白虎汤以散里热也】手足厥寒脉细欲絶者当归四逆汤主之【手足厥寒者阳气外虚不温四末脉细欲絶者隂血内弱脉行不利与当归四逆汤助阳生隂也】
　　当归四逆汤方
　　当归【三两辛温】　桂枝【三两辛热】　芍药【三两酸寒】　细辛【三两辛热】大枣【二十五个甘温】甘草【二两炙甘平】通草【二两甘平】
　　【内经曰脉者血之府也诸血者皆属心通脉者必先补心益血苦先入于心当归之苦以助心血心苦缓急食酸以收之芍药之酸以收心气肝苦急急食甘以缓之大枣甘草通草之甘以缓隂血】右七味以水八升煑取三升去滓温服一升日三服
　　若其人内有久寒者宜当归四逆加呉茱萸生姜汤主之【茱萸辛温以散久寒生姜辛温以行阳气】大汗出热不去内拘急四肢疼又下利厥逆而恶寒者四逆汤主之【大汗出则热当去热反不去者亡阳也内拘急下利者寒甚于里四肢疼厥逆而恶寒者寒甚于表与四逆汤复阳散寒】大汗若大下利而厥冷者四逆汤主之【大汗若大下利内外虽殊其亡津液损阳气则一也阳虚隂胜故生厥逆与四逆汤固阳退隂】病人手足厥冷脉乍紧者邪结在胸中心下满而烦饥不能食者病在胷中当须吐之宜蒂散【手足厥冷者邪气内防也脉紧牢者为实邪气入府则脉沉今脉乍紧知邪结在胷中为实故心下满而烦胃中无邪则喜饥以病在胷中虽饥而不能食与蔕散以吐胷中之邪】伤寒厥而心下悸者宜先治水当服茯苓甘草汤却治其厥不尔水渍入胃必作利也【金匮要畧曰水停心下甚者则悸厥虽寒甚然以心下悸为水饮内甚先与茯苓甘草汤治其水而后治其厥若先治厥则水饮浸渍入胃必作下利】伤寒六七日大下后寸脉沉而迟手足厥逆下部脉不至咽喉不利唾脓血泄利不止者为难治麻黄升麻汤主之【伤寒六七日邪传厥隂之时大下之后下焦气虚阳气内防寸脉迟而手足厥逆下部脉不至厥隂之脉贯膈上注肺循喉咙在厥隂随经射肺因亡津液遂成肺痿咽喉不利而唾脓血也金匮要畧曰肺痿之病从何得之被快药下利重亡津液故得之若泄利不止者为气大虚故云难　治与麻黄升麻汤以调肝肺之气】
　　麻黄升麻汤方
　　麻黄【二两半去节甘温】升麻【一两一分甘平】当归【一两一分辛温】
　　知母【苦寒】　　　黄苓【苦寒】　　萎蕤【甘平各十八铢】
　　石膏【碎绵褁甘寒】　白术【甘温】　　干姜【辛热】
　　芍药【酸平】　　　天门冬【去心甘平】桂枝【辛热】
　　茯苓【甘平】　　　甘草【炙甘平各六铢】
　　【玉函曰大热之气寒以取之甚热之气以汗发之麻黄升麻之甘以发浮热正气虚者以辛润之当归桂姜之辛以散寒上热者以苦泄之知母黄芩之苦凉心去热津液少者以甘润之茯苓白术之甘缓脾生津肺燥气热以酸收之以甘缓之芍药之酸以敛逆气萎蕤天门冬石膏甘草之甘润肺除热】右十四味以水一斗先煮麻黄一两沸去上沫内诸药煑取三升去滓分温三服相去如炊三斗米顷令尽汗出愈
　　伤寒四五日腹中痛若转气下趋少腹者此欲自利也【伤寒四五日邪气传里之时腹中痛转气下趋少腹者里虚遇寒寒气下行欲作自利也】伤寒本自寒下医复吐下之寒格更逆吐下若食入口即吐干姜黄连黄芩人参汤主之【伤寒邪自传表为本自寒下医反吐下损伤正气寒气内为格拒经曰格则吐逆食入口即吐谓之寒格更复吐下则重虚而死是更逆吐下与干姜黄连黄芩人参汤以通寒格】
　　干姜黄连黄芩人参汤方
　　干姜【辛热】　黄连【苦寒】　黄芩【苦寒】　人参【甘温各三两】
　　【辛以散之甘以缓之干姜人参之甘辛以补正气苦以泄之黄连黄芩之苦以通寒格】
　　右四味以水六升煮取二升去滓分温再服
