<!-- { "loadSidebar": true } -->
　　下利有微热而渇脉弱者今自愈【下利隂寒之疾反大热者逆有微热而渇气方温也经曰诸弱发热脉弱者阳气得复也今必自愈】下利脉数有微热汗出今自愈设复紧为未解【下利隂病也脉数阳脉也隂病见阳脉者生微热汗出阳气得通也利必自愈诸为寒设复脉紧隂气犹胜故云未解】下利手足厥冷无脉者炙之不温若脉不还反微喘者死【下利手足厥逆无脉者隂气独胜阳气大虚也炙之阳气复手足温而脉还为欲愈若手足不温脉不还者阳已絶也反微喘者阳气脱也】少隂负趺伤者为顺也【少隂肾水趺阳脾土下利为肾邪干脾水不胜土则为微邪故为顺也】下利寸脉反浮数尺中自濇者必清脓血【下利者脉当沉而迟反浮数者里有热也濇为无血尺中自濇者肠胃血散也随利下必便脓血清与圊通脉经曰清者厠也】下利清谷不可攻表汗出必胀满【下利者脾胃虚也胃为津液之主发汗亡津液则胃气愈虚必胀满】下利脉沉者下重也脉大者为未止脉微弱数者为欲自止虽发热不死【沉为在里为拘急气不足是主下重大则病进此利未止脉微弱数者邪气微而阳气复为欲自止虽发热只由阳胜非大逆也】下利脉沉而迟其人靣少赤身有微热下利清谷者必郁冐汗出而解病人必微厥所以然者其靣戴阳下虚故也【下利清谷脉沉而迟里有寒也靣少赤身有微热表未解也病人微厥针经曰下虚则厥表邪欲解临汗之时以里先虚必冐然后汗出而解也】下利脉数而渴者今自愈设不差必清脓血以有热故也【经曰脉数不解而下不止必恊热便脓血也】下利后脉絶手足厥冷晬时脉还手足温者生脉不还者死【下利后脉絶手足厥冷者无阳也晬时周时也周时厥愈脉出为阳气复则生若手足不温脉不还者为阳气絶则死】伤寒下利日十余行脉反实者死【下利者虚也脉当微弱反实者病胜藏也故死难经曰脉不应病病不应脉是为死病】下利清谷里寒外热汗出而厥者通脉四逆汤主之【下利清谷为里寒身热不解为外热汗出阳气通行于外则木当厥其汗出而厥者阳气大虚也与通脉四逆汤以固阳气】热利下重者白头翁汤主之【利则津液少热则伤气气虚不和致后重也与白头翁汤散热厚肠】
　　白头翁汤方
　　白头翁【二两苦寒】黄连【苦寒】　黄蘗【苦寒】　秦皮【苦寒各三两】
　　【内经曰肾欲坚急食苦以坚之利则下焦虚是以纯苦之剂坚之】
　　右四味以水七升煑取二升去滓温服一升不愈更服一升
　　下利腹胀满身体疼痛者先温其里乃攻其表温里宜四逆汤攻表宜桂枝汤【下利腹满者里有虚寒先与四逆汤温里身疼痛为表未解利止里和与桂枝汤攻表】下利欲饮水者以有热故也白头翁汤主之【自利不渇为藏寒与四逆汤以温藏下利饮水为有热与白头翁汤以凉中】下利讝语者有燥屎也宜小承气汤【经曰实则讝语有燥屎为胃实下利为肠虚与小承气汤以下燥屎】下利后更烦按之心下濡者为虚烦也宜栀子豉汤【下利后不烦为欲解若更烦而心下坚者恐为谷烦此烦而心下濡者是邪热乘虚客于胷中为虚烦也与栀子豉汤吐之即愈】呕家有痈脓者不可治呕脓尽自愈【胃脘有痈则呕而吐脓不可治呕得脓尽呕即自愈】呕而脉弱小便复利身有微热见厥者难治四逆汤主之【呕而脉弱为邪气传里呕则气上逆而小便当不利小便复利者里虚也身有微热见厥者隂胜阳也为难治与四逆汤温里助阳】干呕吐涎沫头痛者呉茱萸汤主之【干呕吐涎沫者里寒也头痛者寒气上攻也与呉茱茰汤温里散寒】呕而发热者小柴胡汤主之【经曰呕而发热者柴胡证具】伤寒大吐大下之极虚复极汗出者以其人外气怫鬱复与之水以发其汗因得哕所以然者胃中寒冷故也【大吐大下胃气极虚复极发汗又亡阳气外邪怫鬱于表则身热医与之水以发其汗胃虚得水虚寒相搏成哕也】伤寒哕而腹满视其前后知何部不利利之则愈【哕而腹满气上而不下也视其前后部有不利者即利之以降其气前部小便也后部者大便也】
　　释音
　　踡【音拳不伸也】愤【扶粉切满也】恶湿【上乌路切耻也憎也】撞【宅江切击也】










　　伤寒论注释卷六
　　钦定四库全书
　　伤寒论注释卷七
　　金　成无巳　注
　　辨霍乱病脉证并治法第十三
　　问曰病有霍乱者何荅曰呕吐而利名曰霍乱【三焦者水谷之道路邪在上焦则吐而不利邪在下焦则利而不吐邪在中焦则既吐且利以饮食不节寒热不调清浊相干隂阳乖隔遂成霍乱轻者止曰吐利重者挥霍撩乱名曰霍乱】问曰病发热头痛身疼恶寒吐利者此属何病荅曰此名霍乱自吐下又利止复更发热也【发热头痛身疼恶寒者本是伤寒因邪入里伤于脾胃上吐下利令为霍乱利止里和复更发热者还是伤寒必汗出而解】伤寒其脉微涩者本是霍乱今是伤寒却四五日至隂经上转入隂必利本呕下利者不可治也欲似大便而反失气仍不利者属阳明也便必鞕十三日愈所以然者经尽故也【微为亡阳涩为亡血伤寒脉微涩则本是霍乱吐利亡阳亡血吐利止伤寒之邪未已还是伤寒却四五日邪传隂经之时里虚遇邪必作自利本呕者邪甚于上又利者邪甚于下先霍乱里气太虚又伤寒之邪再传为吐利是重虚也故为不治若欲似大便而反失气仍不利者利为虚不利为实欲大便而反失气里气热也此属阳明便必鞕也十三日愈者伤寒六日传遍三隂三阳后六日再传经尽则隂阳之气和大邪之气去而愈也】下利后当便鞕鞕则能食者愈今反不能食到后经中颇能食复过一经能食过之一日当愈不愈者不属阳明也【下利后亡津液当便鞕能食为已和必自愈不能食者为未和到后经中为复过一经言七日后再经也颇能食者胃气方和过一日当愈不愈者暴热使之能食非阳明气和也】恶寒脉微而复利利止亡血也四逆加人参汤主之【恶寒脉微而利者阳虚阴胜也利止则津液内竭故云亡血金匮玉函曰水竭则无血与四逆汤温经助阳加人参生津液益血】霍乱头痛发热身疼痛热多欲饮水者五苓散主之寒多不用水者理中圆主之【头痛发热则邪自风寒而来中焦为寒热相半之分邪稍高者居阳分则为热热多欲饮水者与五苓散以散之邪稍下者居隂分则为寒寒多不用水者与理中丸温之】
　　理中圆方
　　人参【甘温】　甘草【甘平炙】　白术【甘温】　干姜【辛热以上各三两】
　　【内经曰脾欲缓急食甘以缓之用甘补之人参白术甘草之甘以缓脾气调中寒所胜平以辛热干姜之辛以温胃散寒】
　　右四味捣筛为末蜜和丸如鸡黄大以沸汤数合和一丸研碎温服之日三四夜贰服腹中未热益至三四丸然不及汤汤法以四物依两数切用水八升煮取三升去滓温服一升日三服加减法
　　若脐上筑者肾气动也去术加桂四两【脾虚肾气动者脐上筑动内经曰甘者令人中满术甘壅补桂泄奔豚是相易也】吐多者去术加生姜三两【呕家不喜甘故去术呕家多服生姜以辛散之】下多者还用术悸者加茯苓二两【下多者用术以去湿悸加茯苓以导气】渇欲得水者加术足前成四两半【津液不足则渇术甘以缓之】腹中痛者加人参足前成四两半【里虚则痛加人参以补之】寒者加干姜足前成四两半【寒所胜平以辛热】腹满者去术加附子一枚服汤后如食顷饮热粥一升许微自温勿发掲衣被【胃虚则气壅腹满甘令人中满是去术也附子之辛以补阳散壅】吐利止而身痛不休者当消息和解其外宜桂枝汤小和之【吐利止里和也身痛不休表未解也与桂枝汤小和之外台云里和表病汗之则愈】吐利汗出发热恶寒四肢拘急手足厥冷者四逆汤主之【上吐下利里虚汗出发热恶寒表未解也四肢拘急手足厥冷阳虚隂胜也与四逆汤助阳退隂】既吐且利小便复利而大汗出下利清谷内寒外热脉微欲絶者四逆汤主之【吐利亡津液则小便当少小便复利而大汗出津液不禁阳气大虚也脉微为亡阳若无外热但内寒下利清谷为纯隂此以外热为阳未絶犹可与四逆汤救之】吐已下断汗出而厥四肢拘急不解脉微欲絶者通脉四逆加猪胆汁汤主之【吐已下断津液内竭则不当汗出汗出者不当厥今汗出而厥四肢拘急不解脉微欲絶者阳气大虚隂气独胜也若纯与阳药恐隂为格拒或呕或躁不得复入也与通脉四逆汤加猪胆汁胆苦入心而通脉胆寒补肝而和隂引置汤药不被格拒内经曰微者逆之甚者从之此之谓也】吐利发汗脉平小烦者以新虚不胜谷气故也【内经曰食入于隂长气于阳新虚不胜谷气是生小烦】
　　辨隂阳易差后劳复病证并治法第十四
　　伤寒隂阳易之为病其人身体重少气少腹里急或引隂中拘挛热上冲胷头重不欲举眼中生花膝胫拘急者烧裩散主之【大病新差血气未复余热未尽强合隂阳得病者名曰易男子病新差未平复而妇人与之交得病名曰阳易妇人病新差未平复男子与之交得病名曰隂易以隂阳相感动其余毒相染着如换易也其人病身体重少气者损动真气也少腹里急引隂中拘挛膝胫拘急隂气极也热上冲胷头重不欲举眼中生花者感动之毒所易之气熏蒸于上也与烧裩散以导隂气】
　　烧裩散方
　　右取妇人中裩近隐处剪烧灰以水和服方寸匕日三服小便即利隂头微肿则愈妇人病取男子裩裆烧灰
　　大病差后劳复者枳实栀子汤主之若有宿食者加大黄如博碁子大五六枚【病有劳复有食复伤寒新差血气未平余热未尽早作劳动病者名曰劳复病热少愈而强食之热有所藏因其谷气留传两阳相合而病者名曰食复劳复则热气浮越与枳实栀子豉汤以解之食复则则胃有宿积加大黄以下之】
　　枳实栀子豉汤方
　　枳实【三枚炙苦寒】　栀子【十四枚孹苦寒】　豉【一升绵里苦寒】
　　【枳实栀子豉汤则应吐剂此云覆令微似汗出者以其热聚于上苦则吐之热散于表者苦则发之内经曰火所胜以苦发之此之谓也】
　　右三味以清浆水七升空煑取四升内枳实栀子煮取二升下豉更煑五六沸去滓温分再服覆令微似汗
　　伤寒差已后更发热者小柴胡汤主之脉浮者以汗解之脉沉实者以下解之【差后余热未尽更发热者与小柴胡汤以和解之脉浮者热在表也故以汗解脉沉者热在里也故以下解之】大病差后从腰已下有水气者牡蛎泽防散主之【大病差后脾胃气虚不能制约肾水水溢下焦腰以下为肿也金匮要畧曰腰以下肿当利小便与牡蛎泽防散利小便而散水也】
　　牡蛎泽防散方
　　牡蛎【咸平熬】泽防【咸寒】　　括蒌根【苦寒】蜀漆【辛平洗去腥】葶苈【苦寒熬】商陆根【熬辛酸咸平】海藻【咸寒洗去咸已上各等分】
　　【咸味涌泄牡砺泽防海藻之咸以泄水气内经曰湿于内平以苦佐以酸辛以苦泄之蜀漆葶苈括楼商陆之酸辛与苦以导肿湿】
　　右七味异捣下筛为散更入臼中治之白饮和服方寸匕小便利止后服日叄
