<!-- { "loadSidebar": true } -->
　　大病差后喜睡久不了了者胃上有寒当以圆药温之宜理中圆【汗后阳气不足胃中虚寒不内津液故喜腄不了了与理中丸以温其胃】伤寒解后虚羸少气气逆欲吐者竹叶石膏汤主之【伤寒解后津液不足而虚羸余热未尽热则伤气故少气气逆欲吐与竹叶石膏汤调胃散热】
　　竹叶石膏汤方
　　竹叶【二把辛平】　　石膏【一斤甘寒】　半夏【半斤洗辛温】
　　麦门冬【一升甘平去心】人参【三两甘温】　甘草【二两甘平炙】
　　粳米【半升甘微寒】
　　【辛甘发散而除热竹叶石膏甘草之甘辛以发散余热甘缓脾而益气麦门冬人参粳米之甘以补不足辛者散也气逆者欲其散半夏之辛以散气逆】
　　右七味以水一斗煑取六升去滓内粳米煑米熟汤成去米温服一升日三服
　　病人脉已解而日暮微烦以病新差人强与谷脾胃气尚弱不能消谷故令微烦损谷则愈【阳明王于申酉戌宿食在胃故日暮微烦当小下之之以损宿谷】
　　辨不可发汗病脉证并治法第十五
　　夫以为疾病至急仓卒寻按要者虽得故重集诸可与不可方治比之三隂三阳篇中此易见也又时有不止是三隂三阳出在诸可与不可中也【诸不可汗不可下病证药方前三隂三阳篇中经注已具者更不复出其余无者于此已后复注备见】脉濡而弱弱反在闗濡反在巅微反在上濇反在下微则阳气不足濇则无血阳气反微中风汗出而反躁烦濇则无血厥而且寒阳微发汗躁不得眠【寸闗为阳脉当浮盛弱反在闗则气不及濡反在巅则表气不逮卫行脉外浮为在上以候卫微反在上是阳气不足荣行脉中沉为在下以候荣涩反在下是无血也阳微不能固外腠理开踈风因客之故令汗出而躁烦无血则隂虚不与阳相顺接故厥而且寒阳微无津液则不能作汗若发汗则必亡阳而躁经曰汗多亡阳遂虚恶风烦躁不得眠也】动气在右不可发汗发汗则衂而渇心苦烦饮即吐水【动气者筑筑然气动也在右者在脐之右也难经曰肺内证脐右有动气按之牢若痛肺气不治正气内虚气动于脐之右也发汗则动肺气肺主气开窍于鼻气虚则不能衞血血溢妄行随气出于鼻为衂亡津液胃燥则烦渇而心苦烦肺恶寒饮冷则伤肺故饮即吐水】动气在左不可发汗发汗则头汗不止筋惕肉瞤【难经曰肝内证脐左有动气按之牢若痛肝气不治正气内虚气动于脐之左也肝为隂之主发汗汗不止则亡阳外虚故头筋惕肉瞤针经曰上虚则】动气在上不可发汗发汗则气上冲正在心端【难经曰心内证脐上有动气按之牢若痛心气不治正气内虚气动于脐之上也心为阳发汗亡阳则愈损心气肾乗心虚欲上凌心故气上冲正在心端】动气在下不可发汗发汗则无汗心中大烦骨节苦疼目运恶寒食则反吐谷不得前【难经曰肾内证脐下有动气按之牢若痛肾气不治正气内虚动气发于脐之下也肾者主水发汗则无汗者水不足也心中大烦者肾虚不能制心火也骨节苦疼者肾主骨也目运者肾病则目如无所见恶寒者肾主寒也食则反吐谷不得前者肾水干也王冰曰病呕而吐食久反出是无水也】咽中闭塞不可发汗发汗则吐血气欲絶手足厥冷欲得踡卧不能自温【咽门者胃之系胃经不和则咽内不利发汗攻阳血随发散而上必吐血也胃经不和而反攻表则阳虚于外故气欲絶手足冷欲踡而不能自温】诸脉得数动微弱者不可发汗发汗则大便难腹中干胃燥而烦其形相象根本异源【动数之脉为热在表微弱之脉为热在里发汗亡津液则热气愈甚胃中干燥故大便难腹中干胃燥而烦根本虽有表里之异逆治之后热传之则一是以病形相象也】脉濡而弱弱反在闗濡反在巅反在上微反在下为阳运微为隂寒上实下虚意欲得温微为虚不可发汗发汗则寒栗不能自还【在上则风伤气风胜者阳为之运动微在下则寒伤血血伤者为之隂寒外气怫鬱为上实有隂寒为下虚表热寒意欲得温若反发汗亡阳隂独故寒栗不能自还】欬者则剧数吐涎沫咽中必干小便不利心中饥烦晬时而发其形似疟有寒无热虚而寒栗欬而发汗踡而苦满腹中复坚【肺寒气逆欬者则剧吐涎沫亡津液咽中必干小便不利膈中阳气虚心中饥而烦一日一夜气大防于肺邪上相击晬时而发形如寒疟但寒无热虚而寒栗发汗攻阳则阳气愈虚隂寒愈甚故踡而苦满腹中复坚】厥脉紧不可发汗发汗则声乱咽嘶舌萎声不得前【厥而脉紧则少隂伤寒也法当温里而反发汗则损少隂之气少隂之脉入肺中循喉咙挟舌本肾为之本肺为之标本虚则标弱故声乱咽嘶舌萎声不得前】诸逆发汗病微者难差剧者言乱目者死命将难全【不可发汗而强发之轻者因发汗増重而难差重者脱其隂阳之气言乱目而死难经曰脱阳者见鬼是此言乱也脱隂者目盲是此目也非而见是近于盲也】欬而小便利若失小便者不可发汗汗出则四肢厥逆冷【肺经虚冷上虚不能治下者欬而小便利或失小便上虚发汗则阳气外亡四肢者诸阳之本阳虚则不与隂相接故四肢厥逆冷】伤寒头痛翕翕发热形象中风常微汗出自呕者下之益烦心中懊憹如饥发汗则致痓身强难以屈伸熏之则发黄不得小便久则发咳唾【伤寒当无汗恶寒今头痛发热微汗出自呕则伤寒之邪传而为热欲行于里若反下之邪热乗虚流于胷中为虚烦心懊懐如饥若发汗则虚表热归经络热甚生风故身强直而成痓若熏之则火热相合消烁津液故小便不利而发黄肺恶火久则火热伤肺必发咳嗽而唾脓】
　　辨可发汗病脉证并治法第十六
　　大法春夏宜发汗【春夏阳气在外邪气亦在外故可发汗】凡发汗欲令手足俱周时出以漐漐然一时间许益佳不可令如水流漓若病不解当重发汗汗多必亡阳阳虚不得重发汗也【汗缓缓出则表里之邪悉去汗大出则邪气不除但亡阳也阳虚为无津液故不可重发汗】凡服汤发汗中病便止不必尽剂【汗多则亡阳】凡云可发汗无汤者圆散亦可用要以汗出为解然不如汤随证良验【圣济经曰汤液主治本乎腠理壅鬱除邪气者于汤为宜金匮玉函曰水能净万物故用汤也】夫病脉浮大问病者言但便鞕尔设利者为大逆鞕为实汗出而解何以故脉浮当以汗解【经曰脉浮大应发汗医反下之为大逆便鞕难虽为里实亦当先解其外若行利药是为大逆结胷虽急脉浮大犹不可下下之即死况此便难乎经曰本发汗而复下之此为逆若先发汗治不为逆】下利后身疼痛清便自调者急当救表宜桂枝汤发汗【外台云里和表病汗之则愈】
　　音释
　　拒【音巨抑也】函【音含又音咸书函】【音荒目不明也】






　　伤寒论注释卷七
　　钦定四库全书
　　伤寒论注释卷八
　　金　成无巳　注
　　辨发汗后病脉证并治法第十七
　　发汗多亡阳讝语者不可下与柴胡桂枝汤和其荣卫以通津液后自愈【胃为水谷之海津液之主发汗多亡津液胃中燥必发讝语脉非实热则不可下与柴胡桂枝汤和其荣卫通行津液津液生则胃润讝语自止】
　　此一卷第十七篇凡三十一证前有详説
　　辨不可吐第十八
　　合四证已具太阳篇中
　　辨可吐第十九
　　大法春宜吐【春时阳气在上邪气亦在上故宜吐】凡用吐汤中病即止不必尽剂也【要在适当不欲过也】病胷上诸实胷中郁郁而痛不能食欲使人按之而反有涎唾下利日十余行其脉反迟寸口脉微滑此可吐之吐之利则止【胷上诸实或痰实或热鬰或寒结胸中鬰而痛不能食欲使人按之反有涎唾者邪在下按之气下而无涎唾此按之反有涎唾者知邪在胷中经曰下利脉迟而滑者内实也今下利日十余行其脉反迟寸口脉微滑是上实也故可吐之玉函曰上盛不已吐而夺之】宿食在上脘者当吐之【宿食在中下脘者则宜下宿食在上脘则当吐内经曰其高者因而越之其下者引而竭之】病人手足厥冷脉乍结以客气在胷中心下满而烦欲食不能食者病在胷中当吐之【此与第六巻厥隂门蔕散证同彼云脉乍紧此云脉乍结惟此有异紧为内实乍紧则实未深是邪在胷中结为结实乍结则结未深是邪在胸中所以证治俱同也】
　　音释
　　脘【音管胃府也】竭【渠孽切尽也】蔕【音帝蔕也】







　　伤寒论注释卷八
　　钦定四库全书
　　伤寒论注释巻九
　　金　成无已　注
　　辨不可下病脉证并治法第二十
