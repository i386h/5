<!-- { "loadSidebar": true } -->
　　伤寒寒热何以明之寒热者谓徃来寒热也经曰邪正分争徃来寒热者言邪气之入也而正气不为之争则但热而无寒也乃有热而寒者谓其正气与邪气分争于是寒热作矣争则气郁不发于外而寒热争焉争甚则愤然而热故寒己而热作焉兹乃寒热之理也或谓寒热者阴阳争胜也阳胜则热阴胜则寒此阴阳之争也何则盖以寒为阴而热为阳里为阴而表为阳邪之客于表者为寒邪与阳相争则为寒矣邪之入于里者为热邪与阴相争则为热矣其邪半在表半在里外与阳争而为寒内与阴争而为热矣表里之不拘内外之不定或出或入由是而寒热且徃且来也是以徃来寒热属半表半里之证邪居表多则多寒邪居里多则多热邪气半在表半在里则寒热亦半矣审其寒热多少见其邪气浅深矣小柴胡汤专主徃来寒热而又立成诸加减法亦为邪气在半表半里未有定处徃来不常又寒热如疟与夫发热恶寒皆似而非也然寒热如疟者作止有时者也及徃来寒热则作止无时或徃或来日有至于三五发者甚者十数发与其疟状有以异也至于发热恶寒者为发热时恶寒并不见恶寒时热不见也不若此热己而寒寒己而热者虽然应徃来寒热属半表半里当和解之又有病至十余日而结热在里复徃来寒热者亦可与大柴胡汤下之不可不知也
　　潮热第五
　　伤寒潮热何以明之若潮水之潮其来不失其时也一日一发指时而发者谓之潮热若日三五发者即是发热非潮热也潮热属阳明必于日晡时发者乃为潮热阳明者胃属土应时则王于四季应日则王于未申经曰阳明居中土也万物所归无所复传盖邪气入胃谓之入府府之为言聚也若府库之府焉邪气入于胃而不复传邪气郁而为实热随王而潮是以日晡所发潮热者属阳明也惟其属阳明故潮热为可下之证经曰潮热者实也又曰潮热者此外欲解也可攻其里焉又曰其热不潮未可与承气汤即此观之潮热属于胃者昭然可见焉虽然潮热为里实可下之证一或脉浮而与其潮热而利或小便难大便溏者皆热未全入府犹带表邪当和解其外外解己而小便利大便鞕者乃可攻之或谓潮热有属太阳少阳者乎少阳王于寅夘太阳王于己午若热于此时发者为邪未入胃岂得谓之潮热必待日晡所发者乃谓之潮热见其邪在胃也遇疾值病详而验之始见得真也
　　自汗第六
　　伤寒自汗何以明之自汗者谓不因发散而自然汗出者是也内经曰阳气衞外而为固也衞为阳言衞护皮肤肥实腠理禁固津液不得妄泄汗者干之而出邪气干于衞气气不能衞固于外则皮肤为之缓腠理为之疎由是而津液妄泄濈濈然润漐漐然出谓之自汗也如发热自汗出而不愈此卫气不和风邪干于衞也太阳中暍汗出恶寒身热而渴者暑邪干于衞也多汗出而濡此其风湿甚者湿邪干于卫者也是知卫气固防津液不令妄泄必为邪气干之而出也风寒暑湿之毒为四时之气中人则为伤寒风与暑湿为邪皆令自汗惟寒邪伤人独不汗出寒伤荣而不伤卫卫无邪气所干则皮腠得以密津液得以固是以汗不出也及其寒渐入里传而为热则亦使自汗出也盖热则荣卫通腠理开而汗泄矣然自汗之证又有表里之别焉虚实之异焉若汗出恶风及微恶寒者皆表未解也必待发散而后愈至于漏不止而恶风及发汗后恶寒者又皆表之虚也必待温经而后愈诸如此皆邪气在表也若汗出不恶寒者此为表解而里未和也经曰阳明发热汗出此为越热又曰阳明病发热汗多者急下之又非若邪气在表而汗出之可缓也伤寒自汗之证为常也设或汗出髪润与出之如油或大如贯珠着身出而不流皆为不治之证也必手足俱周遍身悉润漐漐然一时间许烦热己而身凉和乃为佳矣此则阴阳气和水升火降荣卫通流邪气出而解者也内经曰阳之汗以天地之雨名之此之谓也
　　盗汗第七
　　伤寒盗汗何以明之盗汗者谓睡而汗出者也自汗则否或睡与不睡自然而出也及盗汗者不睡则不能出汗方其睡也凑凑然出焉觉则止而不复出矣杂病盗汗者责其阳虚也伤寒盗汗者非若杂病之虚是由邪气在半表半里使然也何者若邪气一切在表干于卫则自然汗出也此则邪气侵行于里外连于表邪及睡则衞气行于里乘表中阳气不致津液得泄故但睡而汗出觉则气散于表而汗止矣经曰微盗汗出反恶寒者表未解也又阳明病当作里实而脉浮者云必盗汗是犹有表邪故也又三阳合病目合自汗是知盗汗为邪气在半表半里之间明矣且自汗有为之虚者有为之实者其于盗汗之证非若自汗有实者悉当和表而已不可不知也
　　头汗第八
　　伤寒头汗何以明之头者诸阳之会也邪抟诸阳津液上凑则汗见于头也邪热内畜蒸发腠理遍身汗出者谓之热越若身无汗则热不得越热蒸于阳故但头汗出也何者以三阴之经皆上至颈胷中而还不循于头独诸阳脉上循于头尔经曰但头汗出身无汗剂颈而还小便不利渴饮水浆此为瘀热在里身必发黄为热不得越而上达者也又热入血室与其虚烦或阳明被火及水结胷皆但头汗出也俱是热郁于内而不得越者也此数者或吐或下皆欲除其热也或谓头汗之证悉属阳明而为里热也而有不属阳明属表者乎且邪但在表者则无头汗之证必也寒湿相抟与邪气半在表半在里者乃有头汗也伤寒五六日已发汗而复下之胷脇满微结小便不利渇而不呕但头汗出徃来寒热心烦及伤寒五六日头汗出微恶寒手足冷心下满口不欲食大便鞕脉细者皆邪气半在表半在里令头汗出也湿家但头汗出欲得被覆向火者寒湿相抟令头汗出也兹数者皆邪气所干令头额自然汗出又不谓之逆其小便不利则恶见头汗出也湿家下后亦恶见头汗出也兹二者乃为头汗之逆者也何则以小便不利而成关格若头汗出阳脱也经云关格不通不得尿头无汗者生有汗者死湿家下后若额上汗出而微喘者亦阳脱也经云湿家下之额上汗出小便不利者死下利不止者亦死脉经曰阳气上出汗见于头者盖阳脱也则知可治而治知其不可治而不治皆得十全之上者在于明辨而审的也
　　手足汗第九
　　伤寒手足汗出何以明之四肢者诸阳之本而胃主四肢手足汗出者阳明之证也阳经邪热传并阳明则手足为之汗出阳明为津液之主病则自汗出其有自汗出者有但头汗出者有手足汗出者悉属阳明也何以使之然也若一身自汗出者谓之热越是热外达者也但头汗出者是热不得越而热气上达者也及手足汗出者为热聚于胃是津液之旁达也经曰手足濈然汗出者此大便必鞕也手足漐漐汗出大便难而讝语者下之则愈由此观之手足汗出为热聚于胃可知矣或谓热聚于胃而手足为之汗出其寒聚于胃而有手足汗出者乎经曰阳明中寒者不能食小便不利手足濈然汗出此欲作痼瘕即是中寒者也且热聚于胃为可下之证其寒聚于胃为不可下又何以明之要明于此二者必曰大便初鞕后溏以胃中冷水谷不别故也是以不可下者也若大便难讝语者为阳明证具则是可下之证临病之际宜须两审
　　无汗第十
　　伤寒无汗何以明之腠理者津液凑泄之所为腠文理缝会之中为理津液为风暑湿气所干外凑皮肤者则为自汗出若寒邪中经腠理致密津液内渗则无汗无汗之由又有数种如伤寒在表及邪行于里或水饮内畜与亡阳久虚皆令无汗其伤寒无汗则腠理致密也风中于卫则腠理开而自汗寒中于荣则无汗谓腠理闭也经所谓太阳病恶风无汗而喘及脉浮无汗发热及不汗出而烦躁阳明病反无汗而小便利二三日呕而欬手足厥苦头痛鼻干不得汗脉浮无汗而喘与其刚痉无汗是数者皆寒邪在表而无汗者也其邪气行于里无汗者为邪气在表熏发腠理则汗出邪气内传不外熏发者则无汗经所谓阳明病无汗小便不利心中懊憹者身必发黄及伤寒发热无汗渴欲饮水无表证者白虎加人参汤主之与夫三阴为病不得有汗是数者皆邪行于里而无汗者也其水饮内畜而无汗者为水饮散而为津液津液布渗而为汗既水饮内畜而不行则津液不足而无汗经所谓服桂枝汤或下之仍头项强痛翕翕发热无汗心下满微痛小便不利者桂枝去桂加茯苓白术汤主之是津液内渗而无汗者也其阳虚无汗者诸阳为津液之主阳虚则津液虚少故无汗经所谓脉浮而迟迟为无阳不能作汗其身必痒阳明病反无汗其身如虫行皮中之状此以久虚故也皆阳虚而无汗者也如是者理之常也又焉得为异哉一或当汗而不汗服汤一剂病证仍在至于服三剂而不汗者死病也又热病脉躁盛而不得汗者黄帝谓阳脉之极也死兹二者以无汗为真病讵可与其余无汗者同日而语也
　　头痛第十一
　　伤寒头痛何以明之头痛谓邪气外在经络上攻于头所致也难经曰三阳经受风寒伏留而不去则名厥头痛言三阳之经上于头耳然伤寒头痛者太阳专主也何者以太阳之经起于目内眦上额交巅上入络脑经所谓太阳受病者头项痛腰脊强又曰七日病衰头痛少愈虽然阳明少阳亦有头痛不若太阳之专主也盖太阳为病属表而头痛专为主表证虽有风寒之不同必待发散而后已太阳病头痛发热身疼腰痛骨节疼痛恶风无汗而喘者伤寒也麻黄汤主之太阳病头痛发热汗出恶风者中风也桂枝汤主之虽有伤寒六七日不大便头痛有热者而与调胃承气汤下之者又云若小便清者知热不在里仍在表也当与桂枝汤以头痛未去虽不大便六七日其小便清者犹为在表是知头痛属乎表者明矣头痛一切属三阳经也而阴病亦有头痛乎太阴少阴二经之脉皆上至颈胷中而还不上循头则无头痛之证惟厥阴之脉循喉咙之后上入颃颡连目眦上出额与督脉会于巅病亦有头痛经曰干呕吐涎沬者呉茱萸汤主之者是矣夫头者精明之府也神明居之小小邪气作为头痛者必曰发防而可也其或痛甚入连于脑而手足寒者又为真病岂能发散而已哉呜呼头痛为外疾犹有不可治者又矧藏府之疾乎
　　项强第十二
　　伤寒项强何以明之太阳脉起于目内眦上额交巅上入络脑还出别下项循肩臂内侠脊抵腰中经曰太阳之病项背强痛而恶寒以太阳感受风寒则经脉不利而项为之急颈为之强尔伤寒颈项强急者大阳表证也必发散而解之可也太阳病项背强几几反汗出恶风者桂枝加葛根汤主之太阳病项背强几几无汗恶风者葛根汤主之是皆发散之剂也二者均是项背强而发散又有轻重者盖发热汗出恶风者为表虚表虚者可解肌无汗恶风者为表实表实者可发汗是以为治不同也桂枝加葛根汤方是桂枝加麻黄葛根又葛根汤方亦是桂枝汤中加麻黄葛根深详究之无汗恶风为表实正可发汗则于桂枝汤中加葛根麻黄为当矣汗出恶风为表虚表虚者可解肌恐是桂枝汤中但加葛根而不加麻黄也几音殊几引颈之貎几短羽鸟也短羽之鸟不能飞腾动则先伸引其头尔项背强者动亦如之非若几按之几而偃屈也太阳伤寒项背强其或太阳中风加之寒湿而成痉者亦项强也经曰病者身热足寒颈项强急恶寒时头热面赤目脉赤独头面摇卒口噤背反张者痉病也金匮要略曰太阳病其证项背强几几然脉反沉迟者此为痉桂枝加栝蒌汤主之虽项背强然太阳病表证悉当发散又有结胷病者项亦强如柔痓状下之则和宜大陷胷圆主之临病之际审其表里可汗可下随证投汤则万全矣
　　头第十三
