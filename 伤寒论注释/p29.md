<!-- { "loadSidebar": true } -->
　　伤寒悸者何以明之悸者心忪是也筑筑踢踢然动怔怔忪忪不能自安者是矣心悸之由不越二种一者气虚也二者停饮也伤寒二三日心中悸而烦者小建中汤主之少阴病四逆其人或悸者四逆防加桂五分是气虚而悸者也饮水多必心下悸是停饮而悸者也其气虚者由阳气内弱心下空虚正气内动而为悸也其停饮者由水停心下心为火而恶水水既内停心不自安则为悸也又有汗下之后正气内虚邪气交击而令悸者与气虚而悸者则又甚焉太阳病发汗过多其人义手自冐心心下悸太阳病若下之身重心下悸者不可发汗少阳病不可吐下吐下则悸而惊少阳病不可发汗发汗则讝语此属胃胃和则愈胃不和则烦而悸是数者皆汗后恊邪者与其气虚而悸者有以异也或镇固或化散之皆须定其气浮也又饮水过多水饮不为宣布留心下甚者则悸金匮要略曰食少饮多水停心下甚者则悸饮之为悸甚于他邪虽有余邪必先治悸何者以水停心下若水气散则无所不之浸于肺则为喘为欬传于胃则为哕为噎溢于皮肤则为肿渍于肠间则为利下不可缓之也经曰厥而心下悸宜先治水与茯苓甘草汤后治其厥不尔渍于胃必作利也厥为邪之深者犹先治水况其邪气浅者乎医者可不深究之
　　渴第二十九
　　伤寒渴者何以明之渴者里有热也伤寒之邪自表传至里则必有名证随其邪浅深而见焉虽曰一日在皮二日在肤三日在肌四日在胷五日在腹六日入胃其传经者又有证形焉太阳主气而先受邪当一二日发头项痛而腰脊强者是矣太阳传阳明则二三日发身热目疼鼻干不得卧也阳明传少阳则三四日发胷脇痛而耳聋此三阳皆受病为邪在表而犹未作热故不言渴至四五日少阳传太阴经邪气渐入里寒气渐成热当是时也津液耗少故腹满而嗌干至五六日太阴传少阴是里热又渐深也当此之时则津液为热所抟渐耗而干故口燥舌干而渴及至六七日则少阴之邪传于厥阴厥阴之为病消渴为里热己极矣所谓消渴者饮水多而小便少者是矣谓其热能消水也所以伤寒病至六七日而渴欲饮水为欲愈之病以其传经尽故也是以厥阴病云渴欲饮水少少与之愈者是也邪气初传入里热气散漫未收敛成热薰蒸焦膈抟耗津液遂成渴也病人虽渴欲得饮水又不可多与之若饮水过多热少不能消故复为停饮诸疾经曰凡得时气病至五六日而渴欲饮水饮不能多勿多与也何者以腹中热尚少不能消之便更与人作病也若大渴欲饮水犹当依证与之与之常令不足勿极意也言能饮一防与五升又曰渴欲饮水少少与之但以法救之渴者宜五苓散至于大渇欲饮水数升者白虎汤加人参汤主之皆欲润其燥而生津液也凡得病反能饮水此为欲愈之病其不晓病者但闻病饮水自差小渇者乃强与饮之因成大祸不可复救然则悸动也支结也喘咳噎哕干呕肿满下利小便不利数者皆是饮水过伤而诊病之工当须识此勿令误也
　　振第三十
　　伤寒振者何以明之振者森然若寒耸然振动者是也伤寒振者皆责其虚寒也至于欲汗之时其人必虚必蒸蒸而振却发热汗出而解振近战也而轻者为振矣战为正与邪争争则为鼔栗而战振但虚而不至争故止耸动而振也下后复发汗振寒者谓其表里俱虚也亡血家发汗则寒栗而振者谓其血气俱虚也诸如此者止于振耸尔其振振欲擗地者有身为振振摇者二者皆发汗过多亡阳经虚不能自主持故身为振摇也又非若振栗之比经曰若吐若下后心下逆满气上冲胷起则头发汗则动经身为振振摇者茯苓桂枝白术甘草汤主之太阳病发汗不解其人仍发热心下悸头身瞤动振振欲擗地者真武汤主之二汤者皆温经益阳滋血助气之剂经虚阳弱得之未有不获全济之功者
　　战栗第三十一
　　伤寒战栗何以明之战栗者形相类而实非一也合而言之战栗非二也析而分之有内外之别焉战者身为之战摇者是也栗者心战是也战之与栗内外之诊也昧者通以为战栗也通为战栗而不知有逆顺之殊经曰胃无谷气脾濇不通口急不能言战而栗者即此观之战之与栗岂不异哉战之与振振轻而战重也战之与栗战外而栗内也战栗者皆阴阳之争也伤寒欲解将汗之时正气内实邪不能与之争则便汗出而不发战也邪气欲出其人本虚邪与正争微者为振甚者则战战退正胜而解矣经曰病有战而汗出因得解者何也其人本虚是以发战者是也邪气外与正气争则为战战其愈者也邪气内与正气争则为栗栗为甚者也经曰阴中于邪必内栗也表气微虚里气不守故使邪中于阴也方其里气不守而为邪中于正气正气怯弱故成栗也战者正气胜栗者邪气胜也伤寒六七日欲解之时当战而汗出其有但心栗而鼔颔身不战者己而遂成寒逆似此证多不得解何者以阴气内盛正气太虚不能胜邪反为邪所胜也非大热剂与其灼支又焉得而御之
　　四逆第三十二
　　伤寒四逆何以明之四逆者四肢逆而不温者是也积凉成寒积温成热非一朝一夕之故其所由来者渐矣伤寒始者邪在皮肤当太阳阳明受邪之时则一身手足尽热当少阴太阴受邪之时则手足自温是表邪渐缓而欲传里也经曰伤寒四五日手足温而渴者小柴胡汤主之是太阳之邪传之少阳也伤寒脉浮手足自温者是为系在太阴是少阳邪传于太阴也是知邪气在半表半里则手足不热而自温也至于邪传少阴为里证已深虽未至厥而手足又加之不温是四逆也若至厥隂则手足厥冷矣经曰少阴病四逆其人或欬或悸或小便不利或腹中痛或泄利下重者四逆散主之方用柴胡枳实芍药甘草四者皆是寒冷之物而专主四逆之疾是知四逆非虚寒之证也又有四逆诸汤亦治四逆手足寒方用干姜附子热药者厥有防哉若手足自热而至温从四逆而至厥者传经之邪也四逆散主之若始得之手足便厥而不温者是阴经受邪阳气不足可用四逆汤温之大须识此勿令误也四逆与厥相近而非也经曰诸四逆厥者不可下是四逆与厥有异也吐利烦躁见四逆者死是恶见其四逆也诊视之间熟详究之
　　厥第三十三
　　伤寒厥者何以明之厥者冷也甚于四逆也经曰厥者阴阳气不相顺接便为厥厥者手足逆冷是也谓阳气内陷热气逆伏而手足为之冷也经曰伤寒一二日至四五日厥者必发热前热者后必厥厥深者热亦深厥微者热亦微是知内陷者手足为厥矣少阴病但厥无汗而强发之必动其血未知从何道出或从口鼻或从目出是名下厥上竭亦是言发动其热也先热而后厥者热伏于内也先厥而后热者阴退而阳气得复也若始得之便厥者则是阳气不足而隂气胜也大抵厥逆为阴所主寒者多矣而又有进退之别经曰病厥五日热亦五日设六日当复厥不厥者自愈发热四日厥反三日复热四日厥少热多其病自愈厥四日热反三日复厥五日其病为进寒多热少阳气退故为进也病至厥阴传经尽也当是之时阳气胜阴厥少热多其病则愈若或阴气反胜阳不得复厥多热少其病则逆厥为阴气至也热为阳寒复也至于下利则曰先厥后发热而利必自止见厥复利厥者复为热为阳气得复而利必自止热者便为厥是阴气还胜也故复下利矣诸阳受气于胷中邪气客于胷中郁郁留结则阳气不得敷布而手足为之厥经曰手足厥冷脉乍邪结在胷中心中满而烦饥不能食病在胷中当吐之者是矣厥为阴之盛也若更加之恶寒而踡者阴气之极也则难可制经曰少阴病恶寒身踡而利手足厥冷者不治是厥冷之逆者神丹其能生乎
　　郑声第三十四
　　伤寒郑声为邪音也孔子曰恶郑声之乱雅乐也又曰放郑声逺佞人郑声淫佞人殆是谓郑声为不正之音也伤寒郑声者则其声如郑衞之音转不正也经曰虚则郑声今汗后或病久人声转者是也以此为虚从可知矣又郑声者重语也正为声转也若声重而转其本音者亦是矣昧者殊不知此妄以重为重叠之语与讝语混而莫辨遂止以身热脉数烦渴便难而多言者为讝语以身凉脉小自利不渴而多言者为郑声如此则有失仲景之本意兼郑声淫则语以正之则郑声不为重叠正为不正也况仲景之书三百九十余证曲尽伤寒形候未有脱落而不言者若是郑声为多言则于三阴门中亦须条见所以郑声别无证治者是不与讝语为类也虽曰虚矣止为正气虚而不全故使转声而不正也明者鉴此幸详究之
　　讝语第三十五
　　伤寒讝语何以明之讝者谓呢喃而语也又作谵谓妄有所见而言也此皆真气昬乱神识不清之所致夫心藏神而主火病则气归焉伤寒胃中热盛上乘于心心为热冐则神昏乱而语言多出识昬不知所以然遂言无次而成讝妄之语轻者睡中呢喃重者不睡亦语言差谬有讝语者有独语者有狂语者有语言不休者有言乱者此数者见其热之轻重也讝语与独语虽间有妄错之语若与人言有次是热未至于极者也经曰独语如见鬼状若剧者发则不识人是病独语未为剧也狂语者热甚者也由神昏而无所见觉甚则至于喊呌而言语也言语不休者又其甚也至于乱言者谓妄言骂詈善恶不避亲疎为神明已乱也经曰诸逆发汗微者难差剧者言乱是难可复制也讝语之由又自不同皆当明辨之有被火刼讝语者有汗出讝语者有下利讝语者有下血讝语者有燥屎在胃讝语者有三阳合病讝语者有过经讝语者有亡阳讝语者经曰大热入胃中水竭躁烦必发讝语又腹满微喘口干咽烂或不大便久则讝语是因被火刼讝语也汗出讝语此为风也须下之过经乃可下之下之若早语言必乱以表虚衣实故也是汗出讝语者也下利讝语者有燥屎也小承气汤主之是下利讝语者也下血讝语者此为热入血室当刺期门随其实而防之是下血讝语者也讝语有潮热反不能食者胃中必有燥屎五六枚也是谓燥屎在胃讝语者也腹满身重难以转侧口不仁而面垢讝语遗尿是三阳合病讝语者也过经讝语者热也当以汤下之是过经讝语者也发汗多亡阳讝语者不可下与柴胡桂枝汤和其荣衞是以有通津液后自愈是亡阳讝语也诸如此者脉短则死脉自和则愈又身微热脉浮大者生逆冷脉沉细不过一日死实则讝语气收敛在内而实者本病也或气上逆而喘满或气下夺而自利者皆为逆也经曰直视讝语喘满者死下利者亦死谓其正气脱絶也能知虚实之诊能识逆从之要治病疗病则不失矣
　　短气第三十六
