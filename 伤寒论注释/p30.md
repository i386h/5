<!-- { "loadSidebar": true } -->
　　伤寒短气何以明之短气者气短而不能相续者是矣似喘而非喘若有气上冲而实非气上冲也喘者张口擡肩摇身滚肚谓之喘也气上冲者腹里气时时上冲也所谓短气者呼吸虽数而不能相续似喘而不摇肩似呻吟而无痛者短气也经所谓短气者众实为难辨之证愚医莫识之为治有误者多矣要识其短气之真者气急而短促谓之气短者是也短气有责为虚者有责为实者要当明辨之经曰趺阳脉微而则为寒微则为虚微相抟则为短气此为短气之虚者也短气腹满而喘有潮热此外欲解可攻里也此为短气之实者也又有属表又有属里者要当审视之经曰短气但坐以汗出不彻故也更发汗则愈与其风湿相抟汗出短气小便不利恶风不欲去衣甘草附子汤主之者是邪气在表而短气者也干呕短气汗出不恶寒者此表解里未和也十枣汤主之与其太阳病医反下之短气躁烦心中懊憹阳气内陷心下因鞕则为结胷大陷胷汤主之是邪气在里而短气者也虚也实也在表也在里也皆作短气又何以辨其虚实也大凡心腹胀满而短气者邪在里而为实也腹濡满而短气者邪在表而为虚也大抵短气为实金匮要畧曰短气不足以息者实也又水停心下亦令短气金匮要畧曰食少饮多水停心下微者短气即此观之短气之由亦众矣必审其形候使的而不惑必审其邪气在表里之不差随症攻之了无不愈者矣
　　伤寒明理论卷二
<子部,医家类,伤寒论注释__伤寒明理论>
　　钦定四库全书
　　伤寒明理论卷三
　　金　成无巳　撰
　　摇头第三十七
　　伤寒摇头何以明之头者诸阳之防也诸阳之脉皆上于头诸隂脉皆至颈胷中而还阳脉不治则头为之摇伤寒摇头有三皆所主不同也有曰摇头言者里痛也以里有痛者语言则剧欲言则头为之战摇也有曰独摇头卒口噤背反张者痉病也以风盛于上风主动摇故也里痛非邪也痛使之然痉病非逆也风使之然至于阳反独留形体如烟熏直视摇头者又谓之心絶盖心藏神而为隂之本阳根于隂隂根于阳隂阳相根则荣卫上下相随矣絶则神去而隂竭阳无根者则不能自主持故头为之摇矣王冰曰滋苗者以固其根伐下者必枯其上内絶其根外作摇头又何疑焉心絶者真病也风痉里痛者邪气也观其头摇又当明其臧否焉
　　瘈疭第三十八
　　伤寒瘈疭何以明之瘈者筋脉急也疭者筋脉缓也急者则引而缩缓者则纵而伸或缩或伸动而不止者名曰瘈疭俗谓之搐者是也黄帝内经曰病筋脉相引而急名曰瘈疭瘈谓若契合之契也行则缓卧则从则纵疭疾之纵者谓若放纵之纵也以急为瘈以缓为疭理至明矣瘈疭者风疾也而癫癎则瘈疭焉伤寒瘈疭者邪热气极也热盛则风搏并经络风主动故四肢瘈疭而不寜也故风温被火者曰发微黄色剧者如惊癎时瘈疭言其热气之剧盛也伤寒病至于发瘈疭者疾势已过矣多难可制内经曰太阳终者戴眼反折瘈疭絶汗乃出大如贯珠着身不流是见其瘈疭为己过之疾也又有四肢漐习为四肢动而不止似瘈疭而无力不得伸缩者也此为肝絶瘈疭之证虽难已若能以祛风涤热之剂折其大热则瘈疭亦有生者若妄加灼火或饮以发表之药则死不旋踵经曰一逆尚引日再逆促命期
　　不仁第三十九
　　伤寒不仁何以明之仁柔也不仁谓不柔和也痒不知也痛不知也寒不知也热不知也任其屈伸灸刺不知所以然者是谓不仁也由邪气拥盛正气为邪气闭伏郁而不发荣卫血气虚少不能通行致斯然也内经曰荣气虚则不仁针经曰卫气不行则为不仁经曰荣卫不能相将三焦无所仰身体痹不仁即是言之知荣卫血气虚少不能通行为不仁者明矣经曰诸乘寒者则为厥郁冒不仁言此厥者是正气为寒气所乘为厥气也非四肢逆冷之厥也何者盖以郁冒为昏冒不仁为不知痛痒得不为尸厥之厥耶经曰少隂脉不至肾气微少精血奔气促迫上入胷膈宗气反聚血结心下阳气退下热归隂股与隂相动令身不仁此为尸厥其乘寒之厥郁冒不仁即此尸厥可知矣昔越人入虢诊太子为尸厥以郁冒不仁为可治刺之而得痊济者实神医之诊也呜呼设或脉浮而洪身汗如油喘而不休水浆不下形体不仁此又为命絶虽越人其能起之欤
　　直视第四十
　　伤寒直视何以明之直视者视物而目精不转动者是也若目睛转者非直视也水之精为志火之精为神目者心之使也神所寓焉肝之外也精神荣焉鍼经曰五藏六府之气皆上注于目而为之精精之窠为眼之睛精为瞳子筋之精为黑睛血之精为络气之精为白睛肌肉之精为约束里撷筋骨血气之精与脉并为系上属于脑五藏血气调和精气充荣则目和而明矣伤寒目直视者邪气拥盛冒其正气使神智不慧藏精之气不上荣于目则目为之直视伤寒至于直视为邪气已极证已逆多难治经曰衂家不可发汗汗出则额上防脉急直视不能眴不得眠以肝受血而能视亡血家肝气已虚目气已弱又发汗亡阳则隂阳俱虚所致也此虽错逆其未甚也逮乎狂言反目直视又为肾絶直视摇头又为心絶皆藏气脱絶也直视讝语喘满者死下利者亦死又剧者发则不识人循衣摸床惕而不安微喘直视脉者生濇者死皆邪气盛而正气脱也其或有目中不了了睛不和无表里证大便难身微热者是非直视也此为内实也可用大承气汤大柴胡汤下之直视为不治之疾目中不了了为可治之候二者形证相近其为工者宜熟视之
　　郁冐第四十一
　　伤寒郁冒何以明之郁为郁结而气不舒也冒为昏冒而神不清也世谓之昏迷者是也郁冒之来皆虚极而乗寒则有之矣经曰诸乗寒者则为厥郁冒不仁又曰太阳病先下之而不愈因复发汗以此表里俱虚其人因致冒冒家汗出自愈所以然者汗出表和故也是知因虚乗寒乃生郁冒金匮要略曰新产妇人有三病一者病痉二者病郁冒三者大便难亡血复汗寒多故令郁冒又曰产妇郁冒其脉微弱呕不能食大便坚所以然者血虚而厥厥而必冒冒家欲解必大汗出即此观之郁冒为虚寒可知矣又或少隂病下利止而头时时自冒者又为死证盖谓其虚极而脱也观其郁冒幸无忽焉
　　动气第四十二
　　伤寒动气何以明之动气者为筑筑然动于腹中者是矣藏气不治随藏所主发泄于脐之四旁动跳筑筑然谓之动气难经曰肝内证脐左有动气按之牢若痛心内证脐上有动气按之牢若痛肺内证脐右有动气按之牢若痛肾内证脐下有动气按之牢若痛是藏气不治腹中气发动也动气应藏是皆真气虚虽有表里攻发之证即不可汗下经曰动气在左不可发汗汗则头汗不止筋惕肉瞤是发汗而动肝气者也动气在左不可下下之则腹内拘急食不下动气更剧虽有身热卧则欲踡是下之而动肝气者也动气在上不可发汗汗则气上冲正在心端是发汗而动心气者也动气在上不可下下之则掌握热烦身上浮冷热汗自泄欲得水自灌是下之而动心气者也动气在右不可发汗汗则衂而渴心苦烦饮即吐水是发汗而动肺气者也动气在右不可下下之则津液内竭咽燥鼻干头心悸是下之而动肺气者也动气在下不可发汗汗则无汗心中大烦骨节苦痛目运恶寒食则反吐谷不得下是发汗而动肾气者也动气在下不可下下之则腹胀满卒起头食则下清谷心下痞是下之而动肾气者也且脾内证当脐有动气经特曰脐之四旁动气不可汗下独不言脾当脐有动气者以脾者中州为胃以行津液发汗吐下犹先动脾况脾家发动气者讵可动之也所以特不言之也伤寒所以防外证为当者盖不在脉之可见必待问之可得者发汗吐下务要审谛举此动气类可知矣
　　自利第四十三
　　伤寒自利何以明之自利者有不经攻下自然溏泄者谓之自利也伤寒自利多种须知冷热虚实消息投汤无致失差杂病自利多责为寒伤寒下利多由协热其与杂病有以异也表邪传里里虚协热则利不应下而便攻之内虚协热遂利是皆协热也又合病家皆作自利太阳与阳明合病必自下利葛根汤主之太阳与少阳合病必自下利黄芩汤主之阳明与少阳合病必自下利大承气汤主之三者皆合病下利一者发表一者攻里一者和解所以不同者盖六经以太阳阳明为表少阳太隂为在半表半里少隂厥隂为在里太阳阳明合病为在表者也虽曰下利必发散经中邪气而后已故与葛根汤以汗之太阳与少阳合病为在半表半里者也虽曰下利必和解表里之邪而后已故与黄芩汤以散之阳明少隂合病为少阳邪气入府者也虽曰下利必逐去胃中之实而后已故与承气汤以下之是三者所以有异也下利家何以明其寒热耶且自利不渴属太隂以其藏寒故也下利欲饮水者以有热也故大便溏小便自可者此为有热自利小便色白者少隂病形悉具此为有寒恶寒脉微自利清谷此为有寒发热后重泄色黄赤此为有热皆可理其寒热也凡腹中痛转气下趣少腹者此欲自利也自利家身凉脉小为顺身热脉大为逆少隂病脉下利脉暴微手足反温脉反去者此为欲解下利脉大者为未止脉微弱数者为欲自止虽发热不死是知下利脉大为逆而脉小为顺也自利宜若可温理中白通诸四逆軰皆温藏止利之剂又有肠胃有积结与下焦客邪皆温剂不能止之必也或攻泄之或分利之而后已经曰理中者理中焦此利在下焦宜赤石脂禹余粮汤复不止当利其小便是泄在下焦渗泄而聚利者也少隂病自利清水色纯青心下必痛口干燥与下利三部皆平按之心下鞕或脉沉而滑或不欲食而讝语或差后至年月日复发此数者皆肠胃有积结而须攻泄者也内经有曰大热内结注泄不止热宜寒疗结伏须除以寒下之结散利止大寒凝内乆利泄溏愈而复发绵歴嵗年以热下之寒去利止谓之通因通用下利虽有表证又不可发汗以下利为邪气内攻走津液而胃虚也故经曰下利不可攻其表汗出必胀满者是矣大抵下利脱气至急五夺之中此为甚者其或邪盛正虚邪拥正气下脱多下利而死何以言之经曰下利日十余行脉反实者死发热下利至甚厥不止者死直视讝语下利者死下利手足厥冷无脉者灸之不温脉不还死少隂病自利复烦躁不得卧寐者死此数者皆邪拥正气下脱而死者也金匮要略曰六府气絶于外者手足寒五藏气絶于内者利下不禁呜呼疾成而后药虽神医不可为已气既脱矣孰能治之
　　筋惕肉瞤第四十四
　　伤寒筋惕肉瞤何以明之伤寒头痛身疼恶寒发热者必然之证也其于筋惕肉瞤非常常有之者必待发汗过多亡阳则有之矣内经曰阳气者精则养神柔则养筋发汗过多津液枯少阳气太虚筋肉失所养故惕惕然而跳瞤瞤然而动也太阳病脉微弱汗出恶风者不可服大青龙汤服之则厥逆筋惕肉瞤此为逆也太阳病发汗汗出不解其人仍发热头身瞤动振振欲擗地者真武汤主之动气在左不可发汗发汗则头汗不止筋惕肉瞤即是观之筋惕肉瞤由发汗多亡阳阳虚可见矣兹虽逆也止于发汗亡阳而表虚治以温经益阳则可矣或因吐下发汗表里俱虚而有此状者又非若但发汗后所可同也经曰伤寒吐下后发汗虚烦脉甚微八九日心下痞鞕脇下痛气上冲咽防冒筋脉动惕者乆而成痿此为逆之甚者也太阳病发汗复下之后表里俱虚复加烧针因胷烦面色青黄肤瞤者难治兹为逆之甚者也发汗吐下庸可忽诸
　　热入血室第四十五
