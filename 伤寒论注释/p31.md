<!-- { "loadSidebar": true } -->
　　伤寒热入血室何以明之室者屋室也谓可以停止之处人身之血室者荣血停止之所经脉留防之处即冲脉是也冲脉者竒经八脉之一脉也起于肾下出于气冲并足阳明经夹脐上行至胷中而散为十二经脉之海王冰曰冲为血海言诸经之血朝防于此男子则运行生精女子则上为乳汁下为月水内经曰任脉通冲脉盛月事以时下者是也王冰曰隂静海满而去血谓冲脉盛为海满也即是观之冲是血室可知矣伤寒之邪妇人则随经而入男子由阳明而传以冲之脉与少隂之络起于肾女子感邪太阳随经便得而入冲之经并足阳明男子阳明内热方得而入也冲之得热血必妄行在男子则下血讝语在妇人则月水适来阳明病下血讝语此为热入血室者斯盖言男子不止谓妇人而言也妇人伤寒经水适来与经水适断者皆以经气所虚宫室不辟邪得乗虚而入针经有言曰邪气不得其虚不能独伤人者是矣妇人热入血室有须治而愈者有不须治而愈者又各不同也妇人中风发热恶寒经水适来得之七八日热除而脉迟身凉和胷脇下满如结胷状讝语者此为热入血室当刺期门随其实而泻之与其妇人中风七八日续得寒热发作有时经水适断者此为热入血室其血必结故使如疟状发作有时小柴胡汤主之二者是须治而愈者也妇人伤寒发热经水适来昼则明了暮则讝语如见鬼状者此为热入血室无犯胃气及上二焦必自愈是不须治而愈者也讝语为病邪之甚者何不须治而愈耶且胷脇满如结胷讝语是邪气留结于胷脇而不去者必刺期门随其实而泻之寒热如疟发作有时者是血结而不行者须小柴胡汤散之二者既有留邪必须治之可也若发热经水适来昼日明了暮则讝语此则经水既来以里无留邪但不妄犯热随血散必自愈经曰血自下下者愈故无犯胃气及上二焦必自愈所谓妄犯者谓恐以讝语为阳明内实攻之犯其胃气也此无胷脇之邪恐刺期门犯其中焦也此无血结恐与小柴胡汤犯其上焦也小柴胡汤解散则动卫气卫出上焦动卫气是犯上焦也刺期门则动荣气荣出中焦动荣气是犯中焦也脉经有曰无犯胃气及上二焦岂谓药不谓针耶此其是欤
　　发黄第四十六
　　伤寒发黄何以明之经曰湿热相交民当病瘅瘅者黄也单阳而无隂者也伤寒至于发黄为疾之甚也湿也热也甚者则发黄内热己盛复被火者亦发黄也邪风被火热两阳相熏灼其身必发黄阳明病被火额上微汗出小便不利者必发黄是由内有热而被火致发黄者也阳明病无汗小便不利心中懊憹者必发黄是由阳明热盛致发黄者也伤寒发汗己身目为黄所以然者寒湿在里不解故也以为不可下也于寒湿中求之是由寒湿致发黄者也湿亦令黄也热亦令黄也其能辨之乎二者非止根本来有异而色泽亦自不同湿家之黄也身黄如似熏黄虽黄而色暗不明也至于热盛之黄也必身黄如橘子色甚者勃勃出染着衣正黄如蘗是其正黄色也由是观之湿之与热岂不异哉大抵黄家属太隂太隂者脾之经也脾者土黄土色也脾经为湿热蒸之则色见于外必发身黄经曰伤寒脉浮缓手足自温者是为系在太隂太隂当发身黄者是矣热虽内盛若已自汗出小便利者则不能发黄必也头汗出身无汗剂颈而还小便不利渴饮水浆此为瘀热在里身必发黄黄家为热盛而治法亦自有殊伤寒八九日身如橘子色小便不利少腹满者茵陈蒿汤主之此欲泄涤其热也伤寒身黄发热者栀子蘗皮汤主之此欲解散其热也伤寒瘀热在里身必发黄麻黄连翘赤小豆汤主之此欲解散其热也此数者泄涤解散乃为之不同亦皆析火彻热之剂也一或身黄脉沉结少腹鞕而小便自利其人如狂者又为畜血在下焦使之黄也必须抵当汤下之而愈黄家既是病之已极是以有不治之者多矣非止寸口近掌无脉鼻气出冷为不治之疾又若形体如烟熏直视摇头者是为心絶环口黧黑柔汗发黄是为脾絶皆不治之诊医者更详视之
　　发狂第四十七
　　伤寒发狂何以明之狂者猖狂也谓其不寜也难经曰狂之始发也少卧不饥而自高贤也自辨智也自贵倨也妄笑好歌乐也妄行走不休也狂家所起皆阳盛致然内经曰隂不胜其阳脉留簿疾并乃狂也又曰邪入于阳则狂邪入于隂则瘖难经曰重阳者狂重隂者癫脉经曰隂附阳则狂阳附隂则癫病源曰阳邪并于阳则狂隂邪并于隂则癫即诸经之狂为阳盛也明矣又阳明之病恶人与火闻木音则惕然而惊心欲动独闭户牖而处甚则欲上高而歌弃衣而走逾垣上屋其所上之处皆非素能者是谓阳邪并于阳明也伤寒热毒在胃并于心藏使神不寜而志不定遂发狂也伤寒至于发狂为邪热至极也非大吐下则不能已又有热在下焦其人如狂者经曰热入膀胱其人如狂谓之如狂则未至于狂但卧起不安尔其或狂言目反直视又为肾之絶汗出辄复热狂言不能食又为失志死若此则殆非药石之所及是为真病焉
　　霍乱第四十八
　　伤寒霍乱何以明之上吐而下利挥霍而撩乱是也邪在上焦者但吐而不利邪在下焦者但利而不吐若邪在中焦胃气不治为邪所伤使隂阳乖隔遂上吐而下利若止呕吐而利经止谓之吐利必也上吐下利躁扰烦乱乃谓之霍乱其与但称吐利者有以异也伤寒吐利者邪气所伤霍乱吐利者饮食所伤也其有兼伤寒之邪内外不和者加之头痛发热而吐利也经曰病发热头痛身疼恶寒吐利者此属何病答曰此名霍乱自吐下又利止复更发热也是霍乱兼伤寒者也霍乱头痛发热热多欲饮水者五芩散主之寒多不用水者理中圎主之以其中焦失治隂阳乖隔必有偏之者偏阳则多热偏隂则多寒许仁则曰病有干霍乱有湿霍乱干霍乱死者多湿霍乱死者少盖吐利则所伤之物得以出泄虽霍乱甚则止于胃中水谷泄尽则止矣所以死者少及其干霍乱而死多者以其上不得吐下不得利则所伤之物不得出泄拥闭正气闗隔隂阳烦扰闷乱躁无所安喘胀干霍乱而死呜呼食饮有节起居有常者岂得致霍乱耶饮食自倍肠胃乃伤丧身之由实自致尔
　　畜血第四十九
　　伤寒畜血何以明之畜血者血在下焦结聚而不行畜积而不散者是也血菀于上而吐血者谓之薄厥留于下而瘀者谓之畜血此由太阳随经瘀热在里血为热所结而不行畜于下焦之所致经曰太阳病六七日表证仍在脉微而沉反不结胷其人发狂者以热在下焦少腹当鞕满小便自利者下血乃愈抵当汤主之者是也大抵防伤寒必先观两目次防口舌然后自心下至少腹以手摄按之觉有满鞕者则当审而治之如少腹觉有鞕满便当问其小便若小便不利者则是津液留结可利小便若小便自利者则是畜血之证可下瘀血经曰伤寒有热少腹满应小便不利今反利者为有血也又曰太阳病身黄脉沉结少腹鞕小便不利者为无血也小便自利其人如狂者血证谛也皆须抵当圎下之愈阳明证其人喜忘屎虽鞕大便反易其色必黑亦是畜血之证畜血于下所以如狂者经所谓热结膀胱其人如狂者是也血瘀于下所以喜忘者内经曰血并于下乱而喜忘者是也二者若有其一则为畜血证明矣畜血之证又有轻重焉如狂也喜忘也皆畜血之甚者须抵当汤圎以下之如外已解但少腹急结者则为畜血之轻也须桃仁承气汤以利之医之妙者何也在乎识形证明脉息晓虚实知传变其于形证之明者众人所共识又何以见其妙必也形证之参差众人所未识独先识之乃所以为妙且如病人无表里证发热七八日虽脉浮数者可下之假令已下脉数不解合热则消谷喜饥至六七日不大便者此有瘀血抵当汤主之当不大便六七日之际又无喜忘如狂之证亦无少腹鞕满之当是之时与承气汤下者多矣独能处以抵当汤下之者是为医之妙者也若是者何以知其有畜血也且脉浮而数浮则伤气数则伤血热客于气则脉浮热客于血则脉数囚下之后浮数俱去则已若下之后数去其脉但浮者则荣血间热去而卫气间热在矣为邪气独留心中则饥邪热不杀谷潮热发渴也及下之后浮脉去而数不解者则卫气间热去而荣血间热在矣热气合并迫血下行胃虚协热消谷善饥血至下焦若下不止则血得以去泄必便脓血也若不大便六七日则血不得出泄必畜在下焦为瘀血是须抵当汤下之此实疾证之竒异医法之微能审诸此者真妙医也
　　劳复第五十
　　伤寒劳复何以明之劳为劳动之劳复为再发也是伤寒差后因劳动再发者是也伤寒新差后血气未平余热未尽劳动其热热气还经络遂复发也此有二种一者因劳动外伤二者因饮食内伤其劳动外伤者非止强力摇体持重逺行之劳至于梳头洗面则动气忧悲思虑则劳神皆能复也况其过用者乎其饮食内伤者为多食则遗食肉则复者也内经曰热病已愈而时有遗者何也以热甚而强食之病已衰而热有所藏因其谷气留薄两阳相合故有所遗经曰病已差尚微烦设不了了者以新虚不胜谷气故令微烦损谷则愈夫伤寒邪气之传自表至里有次第焉发汗吐下自轻至重有等差焉又其劳复则不然见其邪气之复来也必迎夺之不待其传也经曰大病差后劳复者枳实栀子豉汤主之若有宿食加大黄且枳实栀子豉汤则吐之岂待虚烦懊憹之证加大黄则下之岂待腹满讝语之经曰伤寒差后更发热者小柴胡汤主之脉浮以汗解之脉沉实者以下解之亦是便要拆其邪也盖伤寒之邪自外入也劳复之邪自内发也发汗吐下随宜施用焉呜呼劳复也食复也诸劳皆可及御内则死矣若男女相易则为隂阳易其不易自病者谓之女劳复以其内损真气外动邪热真虚邪盛则不可治矣昔督邮顾子献不以华敷之诊为信临死致有出舌数寸之状由此观之岂不与后人为鉴诫哉










　　伤寒明理论卷三
　　钦定四库全书
　　伤寒论方
　　金　成无巳　撰
　　伤寒明理药方论
　　桂枝汤方
　　经曰桂枝本爲解肌若其人脉浮发热汗不出者不可与也常须识此勿令误也盖桂枝汤本专主太阳中风其于腠理致密荣卫邪实津液禁固寒邪所胜者则桂枝汤不能发散必也皮肤疎凑又自汗风邪干于卫气者乃可投之也仲景以解肌爲轻以发汗爲重是以发汗吐下后身疼不休者必与桂枝汤而不与麻黄汤者以麻黄汤专于发汗其发汗吐下后津液内耗虽有表邪而止可解肌故须桂枝汤小和之也桂味辛热用以为君必谓桂犹圭也宣道诸药为之先聘是犹辛甘发散为阳之意盖发散风邪必以辛为主故桂枝所以为君也芍药味苦酸防寒甘草味甘平二物用以为臣佐者内经所谓风淫所胜平以辛佐以苦以甘缓之以酸收之是以芍药为臣而甘草为佐也生姜味辛温大枣味甘温二物为使者内经所谓风淫于内以甘缓之以辛散之是以姜枣为使者也姜枣味辛甘固能发散而此又不特专于发散之用以脾主为胃行其津液姜枣之用专行脾之津液而和荣卫者也麻黄汤所以不用姜枣者谓专于发汗则不待行化而津液得通矣用诸方者请熟究之
　　桂枝【君三两去皮】　芍药【臣佐三两】　　甘草【臣佐二两炙】生姜【使三两切】　　大枣【使十二枚擘】
