<!-- { "loadSidebar": true } -->
　　茯苓（半斤） 桂枝（四两，去皮） 甘草（二两，炙） 大枣（十五枚，擘） 上四味，以甘澜水一斗，以水二斗，扬之万遍取用。按：甘澜水，大约取其动极思静之意。先煮茯苓 凡方中专重之药，法必先煮。减二升，纳诸药，煮取三升，去渣，温服一升，日三服。

　　发汗后，其人脐下悸者，欲作奔豚，茯苓桂枝甘草大枣汤主之。心下悸，是扰胸中之阳，脐下悸，则因发汗太过，上焦干涸。肾水上救，故重用茯苓以制肾水；桂枝以治奔豚。

　　卷一　桂枝汤类·一

　　桂枝麻黄各半汤（十一）

　　桂枝（一两十六铢，去皮） 芍药 生姜（切） 甘草（炙） 麻黄（去节，各一两） 大枣（四枚，擘）

　　杏仁（二十四枚，去皮及双仁者） 上七味，以水五升，先煮麻黄一、二沸，去上沫。（欲去沫，故先煮。）纳诸药，煮取一升八合，减去三分之一。去渣，温服六合。一云：桂枝汤三合，麻黄汤三合，并为六合。顿服将息如上法。

　　太阳病，得之八九日，过经。如疟状，发热恶寒，热多寒少，邪已渐轻。其人不呕，非少阳。清便欲自可，无里热。一日二、三度发，非疟象。脉微缓者，不浮不弦不大。为欲愈也。余邪欲退之象。脉微而恶寒者，此阴阳俱虚，不可更发汗、更下、更吐也。此三句，申明上文欲愈之故。盖由病气虽除，而正气亦衰，当静以养之，使胃气渐充，则荣卫自和，若更用汗、吐、下之法，益虚其气，则病从药增，医者不审，误人多矣。

　　面色反有热色者，未欲解也。面有热色，则余邪尚郁。以其不能得小汗出，身必痒，宜桂枝麻黄各半汤。微邪已在皮肤中，欲自出不得，故身痒，以此汤取其小汗足矣。阳明篇云：身痒如虫行皮中状者，此以久虚故也。

　　按此方分两甚轻，计共约六两，合今之秤，仅一两三四钱，分三服，只服四钱零，乃治邪退后至轻之剂，犹勿药也。

　　卷一　桂枝汤类·一

　　桂枝二麻黄一汤（十二）

　　桂枝（一两十七铢，去皮） 芍药（一两六铢） 甘草（一两二铢，炙） 杏仁（十六枚，去皮尖） 麻黄（十六铢，去节） 生姜（一两六铢） 大枣（五枚，擘） 上七味，以水五升，先煮麻黄一、二沸，去上沫，纳诸药，煮取二升，去渣，温服一升，日再服。一本云：桂枝汤二升，麻黄汤一升，合为三升，分再服，今合为一方，将息如前法。

　　服桂枝汤，大汗出，脉洪大者，汗虽出而邪未尽。与桂枝汤，如前法。此所谓邪不尽，行复如法者也。

　　若形如疟，日再发者，汗出必解，宜桂枝二麻黄一汤主之。此与桂枝麻黄各半汤，意略同，但此因大汗出之后，故桂枝略重，而麻黄略轻。

　　卷一　桂枝汤类·一

　　桂枝二越婢一汤（十三）

　　桂枝汤加麻黄、石膏二味。

　　桂枝（去皮） 芍药 甘草（炙） 麻黄（去节，各十八铢） 大枣（四枚，擘） 生姜（一两二铢，切）

　　石膏（二十四铢，碎绵裹） 上七味，以水五升，煮麻黄一、二沸，去上沫，纳诸药，煮取二升，去渣，温服一升。

　　附：越婢方（麻黄六两，甘草二两，石膏半斤，生姜三两，大枣十五枚。）

　　太阳病，发热恶寒，热多寒少，脉微弱者，此无阳也，不可更汗。此无阳与亡阳不同，并与他处之阳虚亦别，盖其人本非壮盛，而邪气亦轻，故身有寒热而脉微弱。若发其汗。必至有叉手冒心，脐下悸等症，故以此汤清疏营卫，令得似汗而解。况热多寒少，热在气分，尤与石膏为宜。古圣用药之审如此。

　　按以上三方，所谓一、二，各半之说，照方计算，并不对准，未知何说？或云：将本方各煎，或一分，或二分，相和服，此亦一法。但方中又各药注明分两，则何也？存考。

　　卷一　桂枝汤类·一

　　桂枝去桂加茯苓白术汤（十四）

　　芍药（三两） 甘草（二两，炙） 生姜（切） 茯苓 白术（各三两） 大枣（十二枚，擘） 上六味，以水八升，煮取三升，去渣。温服一升，小便利则愈。此方专于利小便也。

　　服桂枝汤，或下之，仍头项强痛，翕翕发热，无汗，心下满微痛，小便不利者，桂枝去桂加茯苓白术汤主之。头痛发热，桂枝症仍在也，以其无汗，则不宜更用桂枝。心下满，则用白术，小便不利，则用茯苓，此症乃亡津液而有停饮者也。

　　凡方中有加减法，皆佐使之药，若去其君药，则另立方名，今去桂枝，而仍以桂枝为名，所不可解！殆以此方虽去桂枝而意仍不离乎桂枝也。

　　卷一　桂枝汤类·一

　　桂枝去芍药加蜀漆龙骨牡蛎救逆汤（十五）

　　桂枝汤原方去芍药，加蜀漆三两（洗去腥），牡蛎五两（熬），龙骨四两。上七味，以水一斗二升，先煮蜀漆，减二升，纳诸药，煮取三升，去渣，温服一升。

　　伤寒脉浮，医以火迫劫之，亡阳必惊狂，以火劫其胸中之阳。起卧不安者，桂枝去芍药加蜀漆龙骨牡蛎救逆汤主之。此与少阴汗出之亡阳迥别。盖少阴之亡阳，乃亡阴中之阳，故用四逆辈回其阳于肾中，今乃以火遍汗，亡其阳中之阳，故用安神之品，镇其阳于心中。各有至理，不可易也。

　　去芍药，因阳虚不复助阴也；蜀漆去心腹邪积；龙骨、牡蛎治惊痫热气。

　　卷一　桂枝汤类·一

　　桂枝甘草龙骨牡蛎汤（十六）

　　桂枝（一两，去皮） 甘草（二两，炙） 牡蛎（二两，熬） 龙骨（二两） 上四味，以水五升，煮取二升半，去渣，温服八合，日三服。

　　脉浮宜以汗解，此治脉浮之总诀。用火灸之，误治。邪无从出，因火而盛，火反入内。病从腰以下必重而痹，名火逆也。火气在上，则阴气独治于下，故重而痹。火逆下之，又误治。因烧针烦躁者，更误治，下之虚其阴，烧针又益其阳，则胸中益烦躁不宁矣。桂枝甘草龙骨牡蛎汤主之。钲其阴气，散其火邪，上下同治，前方惊狂，治重在心，故用蜀漆。此无惊狂象，故蜀漆不用。其症药大段相同。

　　卷一　桂枝汤类·一

　　桂枝加葛根汤（十七）

　　此汤成无己本有麻黄。非！有麻黄则为葛根汤矣。

　　桂枝汤原方，加葛根四两 桂枝芍药各减一两余同。上六味，以水一斗，先煮葛根，减二升，去上沫，纳诸药，煮取三升，去渣，温服一升，覆取微似汗，不须啜粥，余如桂枝法将息。

　　太阳病，项背强KT KT ，反汗出恶风者“KT KT ”，伸颈之象，邪气渐深，故加葛根。桂枝加葛根汤主之。

　　卷一　桂枝汤类·一

　　桂枝加芍药汤（十八）

　　桂枝汤原方芍药加一倍。上五味，以水七升，煮取三升，温服一升，日三服。

　　卷一　桂枝汤类·一

　　桂枝加大黄汤（十九）

　　此二方俱治太阴症，而法不离乎桂枝。

　　桂枝汤原方，加大黄一两、芍药一倍，上六味，以水七升，煮取三升，去渣，温服一升，日三服。

　　本太阳病，医反下之，误治。因而腹满时痛，属太阴也。引邪入于太阴，故所现皆太阴之症。桂枝加芍药汤主之。虽见太阴症，而太阳之症尚未罢，故仍用桂枝汤，只加芍药一倍，以敛太阴之症。

　　大实痛者，此句承上文腹满时痛言，腹满时痛，不过伤太阴之气，大实痛，则邪气结于太阴矣。桂枝加大黄汤主之。此因误下而见太阴之症。大实痛，则反成太阴之实邪，仍用大黄引之，即从太阴出，不因误下而禁下，见症施治，无不尽然。

　　按《活人书》云：桂枝汤，自西北人四时行之，无不应验，江淮间惟冬及春可行之，春末及夏至以前，桂枝症可加黄芩一分，谓之阳旦汤。夏至后可加知母半两，石膏一两或加升麻一分，若病患素虚寒者，不必加减。

　　卷一　麻黄汤类·二

　　麻黄汤（一）

　　麻黄（三两，去节） 桂枝（二两，去皮） 甘草（一两，炙） 杏仁（七十个，去皮尖） 上四味，以水九升，先煮麻黄，减二升，此须多煮，取其力专，不仅为去上沫，止煮一、二沸矣。去上沫，纳诸药，煮取二升半，去渣，温服八合，覆取微似汗，不须啜粥，以其易发汗也。余如桂枝将息法。《活人书》云：夏至后用麻黄汤，量加知母、石膏、黄芩，盖麻黄性热，恐有发黄斑出之虑。

　　太阳病，头痛发热，身疼腰痛，骨节疼痛，此痛处，比桂枝症尤多而重，因荣卫俱伤故也。恶风无汗而喘者，此二症乃肺气不舒之故。麻黄治无汗；杏仁治喘；桂枝甘草，治太阳诸症，无一味不紧切，所以谓之经方。麻黄汤主之。

　　太阳与阳明合病，阳明之病象甚多，如身热不恶寒，口苦鼻干之类，但见一、二症即是，不必全具也。

　　太阳病即上文所指者。喘而胸满者，不可下，病俱在上焦。宜麻黄汤主之。喘而胸满，此麻黄症之太阳合阳明也。

　　太阳病，十日以去，过经。脉浮细，邪已退。而嗜卧者，正渐复。外已解也，设胸满胁痛者，与小柴胡汤；胸满胁痛，病延日久，邪留少阳，故与此汤。脉但浮者，与麻黄汤。若果邪在少阳，脉必带弦，今但浮，则尚在太阳矣，故仍用麻黄汤，此亦从脉不从症之法。

　　太阳病，脉浮紧，无汗，发热身疼痛，此乃太阳伤寒的症。经云：诸紧为寒。八、九日不解，表证仍在，表证即上文数端。此当发其汗，宜麻黄汤。服药已微除，其人发烦目瞑，阳郁而不能外达。剧者必衄，衄乃解。热甚动血，血由肺之清道而出，与汗从皮毛而泄同，故热邪亦解。俗语所云“红汗”也。经云：阳明病口燥，但欲漱水不欲咽者，此必衄。所以然者，阳气重故也。风郁固为热，寒郁亦为热。《内经》云：热病者，皆伤寒之类也。麻黄汤主之。此言未衄之前，可用麻黄。非衄后更用麻黄也。

　　脉浮者，病在表，可发汗，宜麻黄汤。此脉浮必带紧。

　　脉浮而数者，可发汗，宜麻黄汤。数为阳气欲出。

　　伤寒脉浮紧，不发汗，失治。因致衄者，麻黄汤主之。前段衄后而解，则不必复用麻黄，衄后尚未解，则仍用此汤。

　　阳明病，脉浮无汗而喘者。阳明本脉大自汗，今乃脉浮无汗而喘，则为麻黄汤症矣。发汗则愈，宜麻黄汤。

　　卷一　麻黄汤类·二

　　麻黄杏仁甘草石膏汤（二）

　　此即越婢汤加杏仁也。

　　麻黄（四两，去节） 杏仁（五十个，去皮尖） 甘草（二两，炙） 石膏（半斤，碎绵裹） 上四味，以水七升，先煮麻黄，减二升，去上沫，纳诸药，煮取二升，去渣，温服一升。

