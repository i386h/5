<!-- { "loadSidebar": true } -->
　　卷二　栀子汤类·五

　　栀子豉汤（一）

　　栀子（十四枚，擘） 香豉（四合，绵裹） 上二味，以水四升，先煮栀子，得二升半，纳豉，煮取升半，去渣，分为二服，温进一服，得吐者，止后服。此剂分两最小，凡治上焦之药皆然。

　　发汗吐下后，诸法俱用，未必皆误，而正气已伤矣。虚烦不得眠，虚为正气虚，烦为邪气扰。发汗吐下，实邪虽去，而其余邪，因正气不充，留于上焦，故阳气扰动而不得眠也。若剧者，必反复颠倒，心中懊，反复颠倒，身不得宁也；心中懊 ，心不得安也。栀子豉汤吐之。此非汗下之所能除者，吐之而痰涎结气，无不出矣。

　　按：汗、吐、下之后，而邪未尽，则不在经而在肺胃之间，为有形之物，故必吐而出之，反复颠倒，心中懊 。摩写病状，何等详切，凡医者之于病患，必事事体贴，如若身受之，而后用药无误。

　　发汗若下之，而烦热胸中窒者，烦热且窒，较前虚烦等象为稍实。栀子豉汤主之。

　　伤寒五、六日，大下之后，误治。身热不去，心中结痛者，未欲解也。外内之邪，俱未解，结痛更甚于窒矣。栀子豉汤主之。按：胸中窒，结痛，何以下用小陷胸？盖小陷胸症，乃心下痛，胸中在心之上，故不得用陷胸。何以不用泻心诸法？盖泻心症乃心下痞，痞为无形，痛为有象，故不得用泻心。古人治病，非但内外不失厘毫，即上下亦不逾分寸也。

　　阳明病，脉浮而紧，咽燥口苦，胸满而喘，发热汗出，不恶寒，反恶热身重，以上皆阳明本症，非因误治而得者。若发汗则躁，心愦愦反谵语，汗多阳虚。若加烧针，必怵惕、烦躁不得眠，即前以火逼汗，亡阳惊狂之意。若下之，则胃中空虚，客气动膈，心中懊 ，以前因用三法，未必合度，故病不解，各有现症如此。舌上苔者，此句乃要诀，舌上有白苔，则胸中有物，而可用吐法。否则，邪尚未结，恐无物可吐也。栀子豉汤主之。

　　阳明病，下之，其外有热，表邪未尽。手足温，不结胸，无实邪。心中懊 ，饥不能食，痰涎停结。但头汗出，阳邪在上，欲泄不泄。栀子豉汤主之。

　　下利后，更烦，按之心上濡者，濡者，湿滞之象，非窒非痛也。为虚烦也，宜栀子豉汤。

　　卷二　栀子汤类·五

　　栀子甘草豉汤（二）

　　栀子汤原方 加甘草二两（炙） 上三味，以水四升，先煮栀子、甘草，取二升半；内豉，煮取升半，分二服，温进一服，得吐便止。

　　卷二　栀子汤类·五

　　栀子生姜豉汤（三）

　　栀子汤原方加生姜五两。先煮栀子、生姜，余俱如前法。得吐者，止后服。

　　凡用栀子汤，病患旧微溏者，不可与服之。此服栀子汤之戒。

　　按：栀子清越上焦之火，与肠胃亦无大害，微溏者，即不可服，未知何义？想因大肠之气滑脱者，肺气不宜更浅也。

　　若少气者，栀子甘草豉汤主之。甘草能补中气。若呕者，栀子生姜豉汤主之。此二条言凡遇当用栀子汤之病、见此二症，则加此二味也。

　　按：无物为呕，有物为吐。欲止其呕，反令其吐。吐之而呕反止，真匪夷所思也。

　　卷二　栀子汤类·五

　　栀子干姜汤（四）

　　栀子（十四枚，擘） 干姜（二两） 上二味，以水三升半，煮取一升半，去渣，分二服，温进一服，得吐者，止后服。

　　伤寒，医以丸药大下之，下未必误，以丸药大下则误矣。身热不去，外有微邪。微烦者，下后而烦，即虚烦也。栀子干姜汤主之，下后故用干姜。

　　卷二　栀子汤类·五

　　栀子浓朴枳实汤（五）

　　栀子（十四枚，擘） 浓朴（四两，姜灸） 枳实（四枚，水浸去稂炒）煮服法同前。

　　伤寒，下后心烦，即微烦。腹满，卧起不安者，烦而加之腹满，则卧起俱不宁矣。浓朴枳实，以治腹满也。栀子浓朴汤主之。

　　卷二　栀子汤类·五

　　栀子檗皮汤（六）

　　栀子（十五枚，擘） 甘草（一两，炙） 黄柏（二两） 上三味，以水四升，煮取升半，去渣，分温再服。

　　伤寒身黄发热者，栀子柏皮汤主之。《本草》：柏皮散脏腑结热黄胆。

　　卷二　栀子汤类·五

　　枳实栀子豉汤（七）

　　枳实（三枚，炙） 栀子（十四枚，擘） 豉（一升，绵裹） 上三味，以清浆水七升，空煮。又一煮法，浆水即淘米之泔水，久贮味酸为佳。取四升，纳枳实、栀子，煮取二升，下豉，更煮五、六沸，去渣，分温再服，覆令微似汗。此不取吐而取汗。

　　大病瘥后劳复者，劳复乃病后之余症，不在吐法，故取微汗。枳实栀子豉汤主之。劳复因病后气虚，邪气又结于上焦，其症不一，故不着其病形，惟散其上焦之邪足矣，后人以峻补之剂治劳复，则病变百出矣。若有宿食者，纳大黄如博棋子大五、六枚。此指劳复之有宿食者，治食复之法，亦在其中矣。

　　可吐篇云：宿食在上脘，当吐之。

　　按：栀子汤加减七方，既不注定何经，亦不专治何误，总由汗吐下之后，正气已虚，尚有痰涎滞气，凝结上焦，非汗下之所能除。《经》所云：“在上者因而越之。”则不动经气而正不重伤，此为最便，乃不易之法也。古方栀子皆生用，故入口即吐。后人作汤以栀子炒黑，不复作吐，全失用栀子之意，然服之于虚烦症，亦有验，想其清肺除烦之性故在也。终当从古法生用为妙。

　　卷二　承气汤类·六

　　大承气汤（一）

　　刘河间于此方加甘草二钱，名三一承气汤。

　　大黄（四两，酒洗） 浓朴（半斤，炙去皮） 枳实（五枚，炙） 芒硝（三合） 上四味，以水一斗，先煮浓朴、枳实，取五升，去渣，纳大黄，更煮取二升，去渣，纳芒硝，更上微火一两沸，分温再服，得下余勿服。

　　伤寒若吐若下后，不解，坏症。不大便五、六日，上至十余日，日晡时发潮热，不恶寒，独语，如见鬼状，若剧者，发则不识人，循衣摸床，惕而不安，微喘直视，以上皆阳明危症，因吐下之后，竭其中气，津液已耗，孤阳独存，胃中干燥，或有燥屎，故现此等恶症。脉弦者生，涩者死。弦则阴气尚存，且能克制胃实。涩则气血已枯矣。然弦者尚有可生之理，未必尽生，涩者断无不死者也。微者但发热，潮热。谵语者。

　　恶症皆无。大承气汤主之，若一服利，则止后服。中病即止。

　　阳明病，谵语有潮热，反不能食者，客热不能消谷。胃中必有燥屎五、六枚也，若能食者，但硬耳。

　　能食非真欲食，不过粥饮犹可入口耳。不能食，则谷气全不可近，肠胃实极故也。宜大承气汤下之。硬即可下。

　　按：燥屎当在肠中，今云“胃中”，何也？盖邪气结成糟粕，未下，则在胃中，欲下则在肠中。已结者，即谓之燥屎，言胃则肠已该矣。

　　汗出谵语者，以有燥屎在胃中，此为风也，阳明本自汗出，然亦有不汗出者，此指明汗出之为风，则知汗出乃表邪尚存，不汗出者，为火邪内结也。须下者，过经乃可下之。此下之之时。下之若早，语言必乱，轻于谵语。以表虚里实故也，下早则引表邪入里，故表虚而里实。下之则愈，宜大承气汤。虽已误下，然见谵语等症，则更下之，亦不因误下而遂不复下也。

　　二阳并病，同起者为合病，一经未罢，一经又病者，为并病。太阳证罢，但发潮热，手足 汗出，大便难而谵语者，以上皆阳明现症。下之则愈，宜大承气汤。

　　阳明病，下之，心中懊 而烦，此乃下之未尽；故有此实烦。胃中有燥屎者，可攻，胃中燥屎，必别有现症。腹微满，初头硬，后必溏，不可攻之。仅微满则无燥屎，故不可攻。若有燥屎者，宜大承气汤。

　　病患烦热，汗出则解，又如疟状，日晡所发热者，属阳明也，脉实者宜下之；脉浮虚者，宜发汗。下之与大承气汤，发汗宜桂枝汤。详解前桂枝汤下。

　　大下后，六、七日不大便，烦不解，腹满痛者，此有燥屎也。所以然者？本有宿食故也。惟有宿食，故虽大下，而燥屎终未尽。宜大承气汤。

　　病患不大便五、六日，绕脐痛，正在燥屎之位。烦躁，发作有时者，此有燥屎，故使不大便也。

　　病患小便不利，大便乍难，乍易，时有微热，喘冒不能卧者，有燥屎也。喘冒不卧，燥屎现症，宜大便有难无易。所以乍易者，以小便不利之故，燥屎不以易便而去也。宜大承气汤。以上三条，皆证阳明有燥屎之法。

　　得病二、三日，脉弱无太阳、柴胡证，烦躁，心下硬，邪热入里。至四、五日，又隔二日。虽能食，以小承气汤，少少与微和之，不必用全方，只通其胃气而已，又用药之一法。令小安，至六日，又隔一日，而病未除。与大承气汤一升。亦不必用全方。古人用药，虽现症凿凿，而轻方小试，敬慎小心如此。若不大便六、七日，小便少者，虽不能食，但初头硬，后必溏，未定成硬，小便不利，则水谷未尽分，大便犹湿也。攻之必溏：须小便利，屎定硬，乃可攻之，以小便之利否，定宜下、不宜下。又一法。宜大承气汤。

　　伤寒六、七日，目中不了了，睛不和，皆阳盛之象。无表里证，邪已结在里。大便难，身微热者，此为实也。邪结为实。急下之，宜大承气汤。

　　阳明病，此三字，包阳明诸症。发热汗多者，急下之。此重在汗多，恐内热甚而逼阳于外，以致亡阳也。宜大承气汤。

　　发汗不解，腹满痛者，不解二字，必兼有阳明症，加以腹满且痛，则实邪有征矣。急下之，宜大承气汤。

　　腹满不减，减不足言。虽略减而仍腹满也。当下之，宜大承气汤。以上诸条，举当下之一、二症，即用下法。然亦必须参观他症，而后定为妥。

　　阳明、少阳合病，必下利，其脉不负者，顺也；负者，失也。少阳属木，脉当弦紧，阳明属土，脉当洪缓。

　　若少阳脉胜为负，阳明脉胜为不负也。厥阴篇云：少阴负趺阳者，为顺也。少阴属水，趺阳属土，土能胜水，则胃气尚强，故为顺，即此意。但彼处乃手足厥冷之利，故属少阴，此则属少阳为异耳，互相克贼，名为负也。脉滑而数者，有宿食也，滑数则阳明之脉，独见而过盛，此为实邪，故知有宿食。当下之，宜大承气汤。

　　问曰：人病有宿食，何以别之？师曰：寸口脉浮而大，按之反涩，尺中亦微而涩，有食反微涩，此气结不通之故。故知有宿食，当下之，宜大承气汤。

