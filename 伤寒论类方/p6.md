<!-- { "loadSidebar": true } -->
　　少阴病，得之二、三日，阳邪初转入阴。口燥咽干者，急下之，阳邪传阴，肾水欲涸，故当急去其邪，以保津液。宜大承气汤。

　　少阴病，自利清水，色纯青，纯青则非寒邪，乃肝邪入肾也。《难经》云：从前来者，为实邪。心下必痛，口干燥者，二症尤见非寒邪。急下之，宜大承气汤。二条俱重口干，知为热邪无疑。

　　少阴病，六七日，腹胀，不大便者，急下之，不便而胀，为日又久，是以当下。宜大承气汤。

　　下利，三部脉皆平，无外邪症。按之心下硬者，实邪有形。急下之，宜大承气汤。

　　下利，脉迟而滑者，内实也，利未欲止，当下之，宜大承气汤。

　　下利，不欲食者，以有宿食故也。伤食、恶食。凡噤口利亦必因宿食之故。当宜下之，宜大承气汤。

　　下利瘥后，至其年、月、日复发者，以病不尽故也，当下之，宜大承气汤。

　　下利，脉反滑，当有所去，脉滑则实邪不留。下之乃愈，宜大承气汤。

　　病腹中满痛者，此为实也，当下之，宜大承气汤。

　　脉双弦而迟者，必心下硬，木邪乘土。脉大而紧者，阳中有阴也。大为阳，紧为阴。可以下之，宜大承气汤。

　　按：以上七条，见《伤寒论》可下条内。似指杂症可下法，不入六经治法中。

　　卷二　承气汤类·六

　　小承气汤（二）

　　大承气去芒硝。浓朴，枳实亦减。

　　大黄（四两，酒洗） 枳实（三枚大者，炙） 浓朴（二两，炙去皮） 上三味，以水四升，煮取一升二合，去渣，分温二服。初服汤，当更衣，不尔者，尽饮之。若更衣者，勿服之。

　　阳明病，脉迟，虽汗出，不恶寒者，凡汗出者皆恶寒。其身必重，短气腹满而喘，有潮热者，以上皆内实之症。此外欲解，不恶寒。可攻里也。手足 然汗出者，此大便已硬也，四肢为诸阳之本， 然汗出，阳气已盛于土中矣。以此验大便之硬。又一法。大承气汤主之。若汗多，微发热、恶寒者，外未解也，其热未潮，未可与承气汤。若腹大满不通者，可与小承气汤，微和胃气，勿令大泄下。腹满不通，虽外未解，亦可用小承气，此方乃和胃之品，非大下之峻剂故也。

　　阳明病，潮热，大便微硬者，可与大承气汤，不硬者，不可与之。潮热而便不硬，亦禁下。若不大便，六、七日，恐有燥屎，欲知之法，少与小承气汤，汤入腹中，转失气者，此有燥屎也，此以药探之。又一法。乃可攻之。若不转失气者，以但初头硬，后必溏，不可攻之，攻之必胀满，不能食也；邪气因正虚而陷入。

　　欲饮水者，与水则哕；寒热相争则哕。其后发热者，必大便复硬而少也，重伤津液。以小承气汤和之，仍用小承气，以大便硬故也。不转失气者，慎不可攻也。又再申前戒，圣人之慎下如此。

　　阳明病，其人多汗，以津液外出，胃中燥，大便必硬，硬则谵语。谵语由便硬；便硬由胃燥；胃燥由汗出、津液少，层层相因。病情显著。大承气汤主之。若一服谵语止，更莫复服。

　　阳明病，谵语，发潮热，脉滑而疾者，小承气汤主之。因滑疾则易下，故止用小承气。因与小承气汤一升，腹中转失气者，更服一升，若不转失气，勿更与之，明日不大便，脉反微涩者，里虚也，为难治，攻之不应，是为难治。不可更与承气汤也。

　　太阳病，若吐、若下、若发汗后，过治。微烦，小便数，大便因硬者，因字当着眼，大便之硬，由小便数之所致。盖吐、下、汗已伤津液，而又小便太多，故尔微硬，非实邪也。与小承气汤，和之愈。

　　下利谵语者，有燥屎也。利而仍谵语，邪火不因利而息，则必有燥屎，盖燥屎不因下利而去也。后医见利则不复下，岂知燥屎之不能自出乎？！宜小承气汤。

　　卷二　承气汤类·六

　　调胃承气汤（三）

　　大黄（四两，去皮清酒洗） 甘草（二两，炙） 芒硝（半升） 上三味，以水三升，先煮大黄、甘草，取一升，去渣，纳芒硝，更上火微煮，令沸，少少温服之。按：芒硝善解结热之邪。大承气用之，解已结之热邪。此方用之，以解将结之热邪。其能调胃，则全赖甘草也。

　　伤寒脉浮，自汗出，小便数，心烦，微恶寒，脚挛急，反与桂枝汤攻其表，此误也。得之便厥，咽中干，烦躁吐逆者，作甘草干姜汤与之，以复其阳。若厥愈足温者，更作芍药甘草汤与之，其脚即伸；若胃气不和，谵语者，少与调胃承气汤。阴阳错杂之症，多方以救之，必有余邪在胃，故少与以和之。全详杂方条。

　　发汗后恶寒者，虚故也，不恶寒，但热者，实也。当和胃气，与调胃承气汤。此必发汗后无他症，但现微寒、微热，故止作虚实观，否则安知非更有余邪，将复变他症耶？太阳病未解，脉阴阳俱停，脉法无停字，疑似沉滞不起，即下微字之义。寸为阳，尺为阴。先振栗汗出而解。阴阳争而复和。但阳脉微者，先汗出而解；当发其阳。但阴脉微者，下之而解，当和其阴。若欲下之，宜调胃承气汤。按：此微字，即上停字之意，与微弱不同，微弱则不当复汗下也。

　　伤寒十三日不解，二候。过经谵语者，以有热也，当以汤下之。如大、小承气之类。若小便利者，大便当硬，而反下利，脉调和者，此言下后之症。知医以丸药下之，非其治也。下非误，下之法误。若自下利者，脉当微厥，今反和者，知为内实也，调胃承气汤主之。当下而下非其法，余邪未尽，仍宜更下。

　　太阳病，过经十余日，心下温温欲吐，而胸中痛，大便反溏，腹微满，郁郁微烦，以上皆类少阳症。先其时自极吐下者，邪气乘虚陷入。与调胃承气汤。以涤胃邪。若不尔者，不可与。未经吐下，则邪在半表半里，不得用下法。但欲呕，胸中痛，微溏者，此非柴胡证，以呕，故知极吐下也。此段疑有误字。调胃承气汤。

　　阳明病，不吐不下、心烦者，未经吐下，而心烦中气实也。可与调胃承气汤。

　　太阳病三日，发汗不解，蒸蒸发热者，属胃也，外邪已解，内热未清。调胃承气汤主之。

　　伤寒吐后，腹胀满者，已吐而胃中仍满，则非上越所能愈，复当下行矣。与调胃承气汤。

　　卷二　承气汤类·六

　　桃核承气汤（四）

　　桃仁（五十个，去皮尖） 大黄（四两） 甘草（二两） 桂枝（二两，去皮） 芒硝（二两） 上五味，以水七升，煮取二升半，去渣，纳芒硝，更上火微沸，下火。先令温服五合，日三服，当微利。微利仅通大便，不必定下血也。

　　太阳病，不解，热结膀胱，太阳之邪由经入腑。其人如狂，血自下，下者愈。膀胱多气多血，热甚则血凝，而上干心包，故神昏而如狂；血得热而行，故能自下，则邪从血出，与阳明之下燥屎同。其外不解者，尚未可攻，外不解而攻之，则邪反陷入矣。当先解其外，宜桂枝汤。外解已，但小腹急结者，乃可攻之，宜桃核承气汤。小腹急结，是蓄血现症。

　　按：“宜桂枝汤”四字，从《金匮》增入。

　　卷二　承气汤类·六

　　抵当汤（五）

　　水蛭（熬） 虻虫（去翅足熬，各三十个） 大黄（三两，酒浸） 桃仁（二十个，去皮尖） 上四味，以水五升，煮取三升，去渣，温服一升，不下再服。

　　太阳病，六、七日，过经。表证仍在，脉微而沉，向里。反不结胸，向下。其人发狂者，以热在下焦，少腹当硬满，外症。小便自利者，内症。下血乃愈。所以然者，以太阳随经，瘀热在里故也，抵当汤主之。此亦热结膀胱之症，前桃核承气，乃治瘀血将结之时，抵当乃治瘀血已结之后也。

　　太阳病，身黄，脉沉结、少腹硬，小便不利者，为无血也；以上皆似血症谛，因小便不利，安知非湿热不行之故，不可断为有血也。小便自利，其人如狂者，血证谛也，并无湿热而如狂，非蓄血而何？如此审证，无遁形矣。抵当汤主之。

　　阳明证，其人喜忘者，必有蓄血。心主血，血凝则心气结，而失其官矣。蓄不甚，故不狂，所以然者，本有久瘀血，故令喜忘，此乃旧病，非伤寒时所得者。屎虽硬，大便反易，血性滑利。其色必黑，浮血亦有随便而下者。宜抵当汤下之。

　　病患无表里证，发热七、八日，过经。虽脉浮数者，可下之。脉虽浮数，而无表里症，则其发热竟属里实矣，七、八日，故可下。假令已下，脉数不解，合热则消谷善饥。脉数不解，邪本不在大便也，消谷善饥，蓄血本不在水谷之路，故能食。至六、七日，蓄血更久。不大便者，有瘀血也，宜抵当汤。其脉数不解而下不止，必协热而便脓血也。此指服汤后之变症，热邪不因下而去。又动其血，则血与便合为一，而为便脓血之症，又当别有治法。

　　按：瘀血，又有但欲漱水，不欲咽之症。盖唇口干燥，而腹中不能容水也。

　　卷二　承气汤类·六

　　抵当丸（六）

　　水蛭（熬） 虻虫（去翅足熬，各二十个） 大黄（三两，酒洗） 桃仁（二十五个，去皮尖） 上四味，捣分四丸，以水一升，煮一丸，取七合，服之， 时当下血，若不下者更服。 ：一周时也。

　　伤寒有热，少腹满，应小便不利，今反利者，为有血也，当下之，不可余药，宜抵当丸。热而少腹满，又小便利，必兼三者，乃为血证谛。不可余药，谓此症须缓下其血，用丸使之徐下。

　　卷二　承气汤类·六

　　十枣汤（七）

　　芫花（熬） 甘遂 大戟（等分） 大枣（十枚） 上三味，各别捣为散，以水一升半，先煮大枣肥者十枚，取八合，去渣，纳药末，强人服一钱匕，羸人服半钱，得快下利后，糜粥自养，平旦温服，若下少，病不除者，明日更服，加半钱。

　　太阳中风，下利呕逆，表解者，乃可攻之，其人 汗出，发作有时，头痛，心下痞硬满，引胁下痛，水停也。干呕短气，汗出不恶寒者，此表解，里未和也，不恶寒为表解，以上诸症，皆里不和，凡蓄水之症皆如此，不特伤寒为然也。十枣汤主之。服此汤以下蓄饮。

　　卷二　承气汤类·六

　　大陷胸汤（八）

　　大黄（六两，去皮） 芒硝（一升） 甘遂（一钱匕） 上三味，以水六升，先煮大黄，取二升，去渣，纳芒硝，煮一、两沸，纳甘遂末，温服一升，得快利，止后服。

