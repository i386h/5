<!-- { "loadSidebar": true } -->
　　太阳病，脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒者，表未解也，医反下之，经云：病发于阳而反下之。热入因作结胸是也。动数变迟，正气益虚。膈内拒痛，胃中空虚，客气动膈，短气躁烦，心中懊 ，阳气内陷，心下因硬，则为结胸，大陷胸汤主之。此段明所以致结胸之由，及结胸之状最详，乃因邪在上焦，误下以虚其上焦之气，而邪随陷入也。此症与承气法迥殊、若不结胸，但头汗出，余处无汗，剂颈而还，小便不利，身必发黄也。此乃误下，而邪气不陷入上焦，反郁于皮肤肌肉之间，故现此等症。伤寒六、七日，结胸热实，脉沉而紧，心下痛，按之石硬者，此段申结胸之象尤明。大陷胸汤主之。

　　伤寒十余日，过经。热结在里，复往来寒热者，与大柴胡汤。但结胸无大热者，此为水结在胸胁也。

　　结胸本无他物，气与水所停也。但头微汗出者，热结在上。大陷胸汤主之。

　　太阳病，重发汗，而复下之，不大便五、六日，舌上燥而渴，胸有蓄饮，日晡所，小有潮热，从心下至少腹，硬满而痛，不可近者，已汗下而大痛如此，知非有物之实邪矣。前云：膈内拒痛。又云：心下石硬。专指上焦说。此云：从心下至少腹硬、满、痛，则上下皆痛，其根总由心下而起，与承气症自殊。大陷胸汤主之。

　　伤寒五、六日，呕而发热者，柴胡汤证具，而以他药下之，误治。柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。邪向里而更虚，故汗出为难。若心下满而硬痛者，此为结胸也，大陷胸汤主之。

　　卷二　承气汤类·六

　　大陷胸丸（九）

　　大黄（半斤） 葶苈子（熬） 芒硝 杏仁（去皮尖熬黑，各半升） 上四味，捣筛二味，纳杏仁、芒硝，合研如脂，和散，取如弹丸一枚，别捣甘遂末一钱匕，白蜜二合，水二升，煮取一升，温顿服之，一宿乃下，如不下，更服，取下为效。

　　病发于阳，而反下之，热入因作结胸，病发于阴，而反下之，热入因作痞。此明所以致结胸与痞之故。

　　发热恶寒之症，则热入于阳位而作结胸，无热恶寒之症，则热入于阴位而作痞，故治结胸用寒剂，治痞用温剂也。所以成结胸者，以下之太早故也。二病未尝不可下，但各有其时，不可过早耳。结胸者，项亦强，如柔痉状，此陷胸之外症。下之则和，宜大陷胸丸。

　　卷二　承气汤类·六

　　小陷胸汤（十）

　　黄连（一两） 半夏（半升洗） 栝蒌实（大者一枚） 上三味，以水六升，先煮栝蒌，取三升，去渣，纳诸药，煮取二升，去渣，分温三服，一服未和，再服微解，下黄涎，便安也。按：大承气所下者，燥屎；大陷胸所下者，蓄水；此所下者，为黄涎。涎者，轻于蓄水，而未成水者也。审病之精，用药之切如此。

　　小结胸病，正在心下，按之则痛，上不至心，下不及少腹，必按之方痛，非不可近乎，与大陷胸症迥别。脉浮滑者，不若大陷胸症之沉紧，其邪未入深也。小陷胸汤主之。

　　卷二　承气汤类·六

　　白散（十一）

　　桔梗 贝母（各三分，古法二钱五分为一分。） 巴豆（一分，去皮心熬黑研如脂） 上三味，为散，纳巴豆，更于臼中杵之，以白饮和服，强人服半钱匕，今秤约重三分；羸者减之。病在膈上必吐，在膈下必利。不利，进热粥一 ；利过不止，进冷粥一 。巴豆得热则行，得冷则止。身热皮粟不解，畏冷起寒粟。欲引衣自覆者，若以水 之、洗之，益令热劫不得出，当汗而不汗则烦。假令汗出已，腹中痛，与芍药三两如上法。

　　寒实结胸，结胸皆系热陷之症，此云：寒实。乃水气寒冷所结之痰饮也。无热证者，与三物小陷胸汤，白散亦可用。按：《活人书》云：与三物白散，无“小陷胸汤亦可用”七字，盖小陷胸寒剂，非无热之所宜也。

　　卷二　承气汤类·六

　　麻仁丸（十二）

　　即小承气加芍药、二仁也。

　　麻子仁（二升） 芍药 枳实（各半斤，炙） 大黄（一斤，去皮） 浓朴（一尺，炙去皮） 杏仁（一升，去皮尖熬别研作脂） 上六味，为末，炼蜜和丸如梧子大，饮服十丸，日三服，渐加以知为度。

　　趺阳脉浮而涩，浮则胃气强，阳盛。涩则小便数，阴不足。浮涩相搏，大便则硬，其脾为约。此即论中所云：太阳，阳明者，脾约是也。麻仁丸主之。太阳正传阳明，不复再传，故可以缓法治之。

　　卷三　泻心汤类·七

　　生姜泻心汤（一）

　　生姜（四两，切） 甘草（炙） 人参 黄芩（各三两） 半夏（半升，洗） 黄连 干姜（各一两） 大枣（十二枚，擘） 上八味，以水一斗，煮取六升。去渣，再煎，取三升，温服一升，日三服。

　　伤寒汗出，解之后，胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。汗后而邪未尽，必有留饮在心下。其症甚杂，而方中诸药，一一对症，内中又有一药治两症者、亦有两药合治一症者，错综变化，攻补兼施，寒热互用。皆本《内经》立方诸法，其药性又有与《神农本草》所载无处不合。学人能于此等方讲求其理，而推展之，则操纵在我矣。

　　凡泻心诸法，皆已汗、已下、已吐之余疾。

　　卷三　泻心汤类·七

　　甘草泻心汤（二）

　　即生姜泻心汤去人参、生姜，加甘草一两。

　　甘草（四两，炙） 黄芩 干姜（各三两） 半夏（半升，洗） 黄连（一两） 大枣（十二枚，擘） 上六味，以水一斗，煮取六升，去渣，再煎取三升，温服一升，日三服。

　　伤寒中风，医反下之，其人下利日数十行，谷不化，腹中雷鸣，心下痞硬而满，干呕，心烦不得安，医见心下痞，谓病不尽，复下之，其痞益甚，此非结热，但以胃中虚。两次误下，故用甘草以补胃，而痞自除，俗医以甘草满中，为痞呕禁用之药，盖不知虚实之义者也。客气上逆，故使硬也，甘草泻心汤主之。

　　卷三　泻心汤类·七

　　半夏泻心汤（三）

　　翻胃以此加减治之。

　　半夏（半升，洗） 黄芩 干姜 甘草（炙） 人参（各三两） 黄连（一两） 大枣（十二枚，擘） 上七味，以水一斗，煮取六升，去渣，再煎，取三升，温服一升，日三服。

　　伤寒五、六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。本症仍在，则即用本方治之。若心下满，而不痛者；此为痞。又指不痛二字，痞症尤的。柴胡不中与之，宜半夏泻心汤。以上三泻心之药，大半皆本于柴胡汤，故其所治之症，多与柴胡症相同，而加治虚治痞之药耳。

　　卷三　泻心汤类·七

　　大黄黄连泻心汤（四）

　　大黄（二两） 黄连（一两） 上二味，以麻沸汤二升渍之，须臾，绞去渣，分温再服。此又法之最奇者，不取煎而取泡，欲其轻扬清淡，以涤上焦之邪。

　　脉浮而紧，而复下之，紧反入里，则作痞，紧脉为阴，此所谓病发于阴，下之作痞是也。按之自濡，但气痞耳。并无胁下之水。心下痞，按之濡，其脉关上浮者，邪气甚高。大黄黄连泻心汤主之。

　　伤寒大下后，复发汗，再误。心下痞。恶寒者，表未解也，不可攻痞，当先解表，表解乃可攻痞。解表宜桂枝汤；攻痞宜大黄黄连泻心汤。详见前桂枝类中。

　　卷三　泻心汤类·七

　　附子泻心汤（五）

　　大黄（二两，酒浸） 黄连（炒） 黄芩（炒，各一两） 附子（一两，去皮别煮取汁） 上四味，切三味，以麻沸汤二升渍之，须臾，绞去渣，纳附子汁，分温再服。此法更精，附子用煎，三味用泡，扶阳欲其熟而性重；开痞欲其生而性轻也。

　　心下痞，而复恶寒汗出者，附子泻心汤主之。此条不过二语，而妙理无穷，前条发汗之后恶寒，则用桂枝；此条汗出恶寒，则用附子，盖发汗之后，汗已止而犹恶寒，乃表邪未尽，故先用桂枝，以去表邪，此恶寒而仍汗出，则亡阳在即，故加入附子以回阳气，又彼先后分二方，此并一方者，何也？盖彼有表，复有里；此则只有里病，故有分有合也。

　　卷三　泻心汤类·七

　　黄连汤（六）

　　即半夏泻心汤去黄芩加桂枝。

　　黄连 甘草（炙） 干姜 桂枝（去皮，各三两） 人参（二两） 半夏（半升，洗） 大枣（十二枚，擘） 上七味，以水一斗，煮取六升，去渣，温服一升，日三夜二服。治上焦之病，服药宜少而数。

　　伤寒胸中有热，胃中有邪气，腹中痛，欲呕吐者，黄连汤主之。诸泻心之法，皆治心胃之间，寒热不调，全属里症。此方以黄芩易桂枝，去泻心之名，而曰黄连汤，乃表邪尚有一分未尽，胃中邪气，尚当外达，故加桂枝一味，以和表里，则意无不到矣。

　　卷三　泻心汤类·七

　　黄芩汤（七）

　　黄芩（三两） 甘草（炙） 芍药（各二两） 大枣（十二枚，擘） 上四味，以水一斗，煮取三升，去渣，温服一升、日再夜一服。

　　卷三　泻心汤类·七

　　黄芩加半夏生姜汤（八）

　　黄芩（三两） 甘草（炙） 芍药（各二两） 半夏（半升，洗） 生姜（三两，切） 大枣（十二枚，擘） 上六味，以水一斗，煮取三升，去渣，温服一升，日再夜一服。

　　太阳与少阳合病、自下利者，与黄芩汤；若呕者，黄芩加半夏生姜汤主之。下利即专于治利，不杂以风寒表药，此亦急当救里之义，若呕，亦即兼以止呕之药。总之，见症施治，服药后而本症愈，复见他症，则仍见症施治，可推而知也。

　　卷三　泻心汤类·七

　　干姜黄连黄芩人参汤（九）

　　干姜 黄连 黄芩 人参（各三两） 上四味，以水六升，煮取二升，去渣，分温再服。

　　伤寒本自寒下，本症。医复吐下之，误治。寒格更逆吐下，若食入口即吐，干姜黄连黄芩人参汤主之。

　　此属厥阴条，寒格自用干姜，吐下自用芩连。因误治而虚其正气，则用人参，分途而治，无所不包，又各不相碍。古方之所以入化也。

　　卷三　泻心汤类·七

　　旋复代赭石汤（十）

　　旋复花（三两） 人参（二两） 生姜（五两） 甘草（三两，炙） 半夏（半升，洗） 代赭石（一两） 大枣（十二枚，擘） 上七味，以水一斗，煮取六升，去渣，再煎，取三升，温服─升，日三服。

