<!-- { "loadSidebar": true } -->
　　少阴病，饮食入口则吐，心中温温欲吐，复不能吐，此二句指不食之时言。此与少阳之呕，当有分别，宜以他症验之。始得之，手足寒，脉弦迟者，此胸中实，“始得”言病方起；“脉弦”则有力，故知为实。不可下也，欲吐则病在上焦，下之为逆。当吐之。在上者因而越之，此少阴宜吐之法。若膈上有寒饮干呕者，干呕无物，则知其为饮矣。不可吐也，当温之。寒饮无实物，温之则寒散，而饮亦去矣，凡治饮皆用温法。

　　宜四逆汤。大汗出，热不去，内拘急，四肢疼，以上皆外症，其疼亦属阴疼。又下利清谷，厥逆而恶寒者，三者皆虚寒内症。四逆汤主之。按：此条诸症，皆属阴寒，因为易辨，惟“热不去”三字，则安知非表邪未尽。即恶寒，亦安知非太阳未罢之恶寒。惟下利厥逆，则所谓急当救里，不论其有表无表，而扶阳不可缓矣。

　　大汗，若大下利，而厥冷者，四逆汤主之。汗下后而厥冷，则虚寒极矣。

　　呕而脉弱，小便复利，身有微热，见厥者难治亦外热内虚寒之故。四逆汤主之。

　　吐利汗出，发热恶寒，四肢拘急，手足厥冷者，四逆汤主之。

　　既吐且利，小便复利而大汗出，下利清谷，内寒外热，脉微欲绝者，四逆汤主之。

　　以上五条，皆系汗下之后，阳气大虚，故虽外有微热，而总以扶阳为急，大小便俱利，则内阳亦尽矣。

　　不仅手足逆冷为阳微之验也。

　　卷三　四逆汤类·十

　　四逆加人参汤（二）

　　四逆汤原方加人参一两。煎服法同。

　　恶寒脉微而复利，利止亡血也。按：亡阴即为亡血，不必真脱血也。成无己注引《金匮玉函》曰：水竭则无血。谓：利止则津液内竭。四逆加人参汤主之。加参以生津液。

　　卷三　四逆汤类·十

　　通脉四逆汤（三）

　　甘草（二两，炙） 干姜（三两，强人四两） 附子（大者一枚，生用去皮破八片） 上三味，以水三升，煮取一升二合，去渣，分温再服，其脉即出者愈。

　　面色赤者，加葱九茎；腹中痛者，去葱加芍药二两；呕者，加生姜二两；咽痛者，去芍药加桔梗一两；利止脉不出者，去桔梗加人参二两。补益津液。病皆与方相应者，乃服之。

　　少阴病，下利清谷，里寒外热，寒逼阳于外。手足厥逆，外症。脉微欲绝，内症 身反不恶寒，寒邪已入里。其人面色赤，阳越。或腹痛；或干呕；或咽痛；阳升。或利止、脉不出者，通脉四逆汤主之。其脉即出者愈。诸症或阳或阴，乃闭塞不通之故，用辛温通阳之品以治之。其兼症不同，详加减法。

　　下利清谷，里寒外热，汗出而厥者，汗出而厥，阳有立亡之象。通脉四逆汤主之。

　　卷三　四逆汤类·十

　　通脉四逆加猪胆汁汤（四）

　　通脉四逆原方加猪胆汁半合。煎如前法，煎成纳猪胆汁，温服，其脉即出。猪胆汁苦滑之极，引药直达下焦。

　　吐已下断，利止也。汗出而厥，四肢拘急不解，脉微欲绝者，通脉四逆加猪胆汁汤主之。

　　卷三　四逆汤类·十

　　干姜附子汤（五）

　　干姜（一两） 附子（一枚，生用去皮切八片） 上二味，以水三升，煮取一升，去渣，顿服。

　　下之后，复发汗，先竭其阴，后竭其阳。昼日烦躁不得眠，夜而安静，阳虚有二症，有喜阳者；有畏阳者。大抵阴亦虚者畏阳；阴不虚者喜阳。此因下后阴亦虚，故反畏阳也。不呕不渴，无表证，脉沉微，身无大热者，此邪已退，而阳气衰弱，故止用姜附回阳。干姜附子汤主之。

　　卷三　四逆汤类·十

　　白通汤（六）

　　干姜附子汤原方加葱白四茎。煎服法照前。

　　少阴病，下利，白通汤主之。此专治少阴之利，用葱白所以通少阴之阳气。

　　卷三　四逆汤类·十

　　白通加猪胆汁汤（七）

　　白通汤原方加人尿五合，猪胆汁一合。上三味，以水三升，煮取一升，去渣，纳胆汁，人尿，和令相得，分温再服，若无胆汁亦可。

　　少阴病，下利脉微者，与白通汤，利不止，厥逆无脉，干呕烦者，无脉厥逆，呕而且烦，则上下俱不通。阴阳相格，故加猪胆、人尿，引阳药达于至阴而通之。《内经》所云：“反佐以取之”是也。白通加猪胆汁汤主之。服汤脉暴出者死，微续者生。暴出乃药力所迫，药力尽则气乃绝。微续乃正气自复，故可生也。

　　少阴篇云：少阴病，下利不止，恶寒而 卧，手足温者可治。则又当以手足之温，验其阳之有无也。

　　前云，其脉即出者愈。此云：暴出者死。益暴出与即出不同。暴出，一时出尽，即出，言服药后，少顷即徐徐微续也，须善会之。

　　卷三　四逆汤类·十

　　茯苓四逆汤（八）

　　茯苓（四两一本作六两） 人参（一两） 附子（一枚，生用破八片） 甘草（二两，炙） 干姜（一两半） 上五味，以水五升，煮取三升，去渣，温服七合，日三服。

　　发汗，若下之，病仍不解，烦躁者，此阳气不摄而烦，所谓阴烦也。然亦必参以他症，方不误认为栀子汤症。茯苓四逆汤主之。《本草》：茯苓治逆气烦满。

　　卷三　四逆汤类·十

　　四逆散（九）

　　甘草（炙） 枳实（破，水渍，炙干） 柴胡 芍药上四味，各十分，捣筛，白饮和服方寸匕，日三服。咳者，加五味子、干姜各五分，并主下利；悸者加桂枝五分；小便不利者，加茯苓五分；腹中痛者，加附子一枚，炮令坼；泄利下重者，先以水五升，煮薤白取三升，去渣，以散三方寸匕，纳汤中，煮取一升半，分温再服。《别录》：薤白，主温中散结。

　　少阴病，四逆，其人或咳；或悸；或小便不利；或腹中痛；或泄利下重者。此乃少阴传经之热邪，并无脉微恶寒等阴症。即下利一端，并非清谷，而反下重，故不得用温热。四逆散主之，疏邪通气。同名四逆，与前诸法迥殊。诸兼症皆在加减中。

　　卷三　四逆汤类·十

　　当归四逆汤（十）

　　治利极神。

　　当归 桂枝 芍药 细辛（各三两） 甘草 通草（各二两） 大枣（二十五枚） 上七味，以水八升，煮取三升，温服一升，日三服。

　　卷三　四逆汤类·十

　　当归四逆加吴茱萸生姜汤（十一）

　　当归（三两） 甘草 通草（各二两） 芍药 桂枝 细辛（各三两） 大枣（二十五枚） 吴茱萸（二升） 生姜（半斤） 上九味，以水六升，清酒六升，和煮，取五升，去渣，分温五服。

　　手足厥寒，脉细欲绝者，当归四逆汤主之。此四逆乃太阳传经之邪，而表症犹未罢，因阳气已虚，故用桂枝汤加当归和血；细辛温散，以和表里之阳也。

　　若其人内有久寒者，宜当归四逆加吴茱萸生姜汤主之。内有久寒，指平素言。必从问而得之，或另有现症，乃为可据。吴茱萸温中散寒，其性更烈。

　　按：前四逆诸法，皆主于温，此二方则温中兼通阳和阴之法。下利脉大者，虚也。凡症虚而脉反大者，皆元气不固也。以其强下之故也。惟求所以致虚之故。设脉浮革，辨脉法篇云：脉弦而大。弦则为减，大则为芤，减则为寒；芤则为虚，虚寒相搏，此名为革。因而肠鸣者，肠鸣亦气不通和之故。属当归四逆汤主之。

　　卷三

　　理中汤类·十一

　　熟读在胸，救人无算。与时医所论阴阳，迥不相同。

　　卷三　理中汤类·十一

　　理中丸（一）

　　折三剂，每味三钱。

　　人参 甘草（炙） 白术 干姜（各三两） 上四味，捣筛为末，蜜和为丸，如鸡子黄许大。以沸汤数合，和一丸研碎，温服之，日三、四服，夜二服。腹中未热，益至三、四丸，然不及汤。理中丸与汤本属一方。汤法以四物根据两数切，用水八升，煮取三升，去渣，温服一升，日三服。急则用汤。若脐上筑者，肾气动也，去术加桂四两；即欲作奔豚，桂枝加桂之法。

　　吐多者，去术加生姜三两；有干姜而复加生姜，知干姜不治呕也。下多者，还用术；术能止利。悸者，加茯苓二两；悸为心下有水，故用茯苓。渴欲饮水者，加术，足前成四两半；消饮生津。腹中痛者，加人参，足前成四两半；此痛因气不足之故。《别录》云：人参治心腹鼓痛。寒者，加干姜，足前成四两半；腹满者去术，加附子一枚，此腹满乃阳气不充之故。服汤后，如食顷，饮热粥一升许，微自温，勿揭衣被。

　　桂枝汤之饮热粥，欲其助药力以外散；此饮热粥，欲其助药力以内温。

　　霍乱头痛发热，身疼痛，《论》中又云：呕吐而利，名曰霍乱。又云：头痛则身疼，恶寒吐利，名曰霍乱。合观之，则霍乱之症始备，盖亦伤寒之类。后人以暑月之吐利当之，而亦用理中，更造为大顺散者，皆无稽之论也。热多欲饮水者，五苓散主之；此热胜寒之霍乱。寒多不用水者，理中汤主之。此寒胜热之霍乱。

　　按：霍乱之症，皆由寒热之气不和，阴阳拒格，上下不通，水火不济之所致。五苓所以分其清浊；理中所以壮其阳气，皆中焦之治法也。

　　大病瘥后，喜唾，胃液不藏，兼有寒饮，久不了了，胃上有寒，当以丸药理之，当缓治之。宜理中丸。

　　卷三　理中汤类·十一

　　真武汤（二）

　　茯苓 芍药 生姜（切，各三两） 白术（二两） 附子（一枚，炮去皮，破八片） 上五味，以水八升，煮取三升，去渣，温服七合，日三服。若咳者，加五味子半升，细辛、干姜各一两；若小便利者，去茯苓；若下利者，去芍药，加干姜二两；此即下利清谷之类，故去芍药加干姜；若热利，则芍药又为要药也，须审之。若呕者，去附子，加生姜，足前为半斤。

　　太阳病，发汗，汗出不解，太阳病乃桂枝症也，其发汗当取微似汗，则卫气泄而不伤营。若发汗太过，动其营血，大汗虽出而卫邪反内伏，所以病仍不解，观前桂枝汤条下服法，可推而知也。其人仍发热，表邪仍在。心下悸，下焦肾水因心液不足，随阳而上犯。头眩身 动，振振欲擗地者，阳气泄则虚浮无依着；真武汤主之。此方钲伏肾水，挽回阳气。

　　少阴病，二、三日不已，至四、五日，腹痛，小便不利，四肢沉重疼痛，自下利者，以上湿邪之症。

　　此为有水气，水亦湿也。其人或咳、或小便利、或下利、或呕者，此四症或有或无，方中加减法俱详。真武汤主之。此方因发汗不合法，上焦之津液干枯，肾水上救，以此钲肾气，治逆水，不专为汗多亡阳而设，治亡阳之方、诸四逆汤，乃正法也。

