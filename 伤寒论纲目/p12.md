<!-- { "loadSidebar": true } -->
　　【纲】仲景曰。其脉沉者。营气微也。营气微者。加烧针。则血留不行。更发热而烦躁也。脉浮。宜以汗解。用火灸之。邪无从出。因火而盛。病从腰以下必重而痹。名火逆也。脉浮热盛。反灸之。此为实。实以虚治。因火而动。必咽燥吐血。

　　微数之脉。慎不可灸。因火为邪。则为烦逆。追虚逐实。血散脉中。大气虽微。内攻有力。焦骨伤筋。血难复也。伤寒脉浮。医以火劫之。亡阳。必惊狂。起卧不安者。桂枝去芍药加蜀漆龙骨牡蛎救逆汤主之。

　　【目】程郊倩曰。脉浮热甚不可灸者。以营分受邪束血为实故也。若血少阴虚之人。脉见微数。

　　尤不可灸。虚邪因火内入。上攻则为烦为逆。阴本虚也。而更加火。则为追虚。热本实也。而更加火。则为逐实。夫行于脉中者。营血也。血少被追。脉中无复血聚矣。艾火虽微。孤行无御。内攻有力矣。无血可逼。焦燎乃在筋骨。盖气主 之。血主濡之。筋骨失其所濡。而火所到处。其骨必焦。其筋必损。盖内伤真阴者。未有不流散于经脉者也。虽更滋荣养血。终难复旧。此则枯槁之形立见。纵善调。亦终身为残废之人而已。

　　魏荔彤曰。伤寒脉浮而不言紧。此风多寒少之症。应斟酌青龙越婢之间发汗。乃以火迫劫取之。

　　火邪入而真阳出。名曰阳亡。真阳出而神明乱。惊狂遂见。程注所谓汗者。心之液是也。以火劫取汗。火邪入心。阳随汗亡。惊狂而起卧不安。皆有伤心液。无以养心之神。而空虚之地。邪火更易为害也。法不可单治表。当兼治里也。

　　或问。汗。阴液也。误发而何以阳亡。所用桂枝及蜀漆等皆阳药。又何以益阴生液。答曰。汗液为阴而实由阳化。故汗出而阳微。诸药为阳。生阳所以安阴。阳气聚则阴敛生津。阳气亡则阴扰耗津。阴阳相济吉。相悖凶。虽阴阳皆有邪正。初无二气。能于屈伸往来间。调停均平。此大寿之基也。

　　鳌按。古来灸法。本为虚症设。不为风寒设。首条固属虚症。但阴阳俱竭。一加烧针。必致发热烦躁。津液耗亡。此虚者尚不可以火劫也。下四条。俱言灸之之变。腰下重而痹。腰以下不得汗也。咽燥吐血。由于阳盛。比衄更甚也。至焦骨伤筋。血难复则无生理。惊狂起卧不安。并方寸元阳之神飞腾散乱矣。烧针火灸。不可妄用如此。仲景所以再三告诫也。后人每遇风寒。即加针灸。

　　不大昧仲景之旨乎。

　　【纲】仲景曰。太阳病。发汗太多。因致痉。脉沉而细。身热。足寒。头项强急。恶寒。时头热。面赤。目脉赤。独头面摇。卒口噤。背反张者。痉病也。

　　【目】吴绶曰。阳脉本当浮也。今反沉。非营气微乎。沉而兼细者。非阳气少乎。其不成痉者几希。

　　【纲】仲景曰。太阳病。关节疼痛而烦。脉沉而细者。此名湿痹。

　　【目】柯琴曰。浮为风。细为湿。太阳脉本浮。风湿为病。脉阴阳俱浮。浮虚而涩。今关节烦疼。脉反沉细者。是发汗不如法。但风气去。湿流骨节为着痹也。

　　【纲】仲景曰。湿家病。身上疼痛。发热面黄而喘。头痛鼻塞而烦。其脉大。自能饮食。腹中和无病。病在头中寒湿。故鼻塞。内药鼻中则愈。

　　【目】柯琴曰。脉大不浮。不关风矣。脉不沉细。非湿痹矣。

　　【纲】仲景曰。太阳中暑者。身热疼重而恶寒。脉微弱。此以夏月伤冷水。水行皮中所致也。

　　太阳中暑者。发热恶寒。身重而疼痛。其脉弦细芤迟。小便已洒洒毛耸。手足逆冷。小有劳。身即热。口开。前板齿燥。

　　【目】柯琴曰。身热脉微。本是暑伤于气。而疼重恶寒。实因寒水沐浴。留在皮肤而然。弦细芤迟。不得连讲。言中暑夹寒之脉。或微弱。或弦细。或芤迟。皆是虚脉。如脉浮而紧者。曰弦。

　　弦而细。则为虚矣。脉弦而大。则为芤。芤固为虚。芤而迟。更为虚矣。以此脉而见发热恶寒身重疼痛等症。虽当炎夏。而虚寒可知。

　　【纲】仲景曰。欲自解者。必当先烦。乃有汗而解。何以知之。脉浮。故知汗出解也。太阳病。

　　未解。脉阴阳俱停。必先振栗汗出而解。但阳脉微者。先汗出而解。但阴脉微者。下之而解。若欲下之。宜调胃承气汤。脉浮而紧。按之反芤。此为本虚。故当战而汗出也。其人本虚。是以发战。

　　以脉浮。故当汗出而解。若脉浮而数。按之不芤。此人本不虚。若欲自解。但汗出耳。不发战也。

　　其脉自微。此以曾经发汗。若吐。若下。若亡血。以内无津液。此阴阳自和。必自愈。故不战不汗出而自解也。问曰。伤寒三日。脉浮数而微。病患身凉和者。何也。答曰。此为欲解也。解以夜半。脉浮而解者。 然汗出也。脉数而解者。必能食也。脉微而解者。必不汗出也。

　　【目】柯琴曰。首条。浮为阳盛之脉。脉浮则阳自内发矣。二条。脉微二句。承上之词。不与阴脉微对。太阳病本阳浮而阴弱。是阳强也。今阳脉数。即是阴阳俱微。脉但浮者阳盛。阳脉微者阳虚。但阴脉微而阳脉仍浮。阳重可知。三条。紧与数相似不同。盖有虚实之别。又必按之芤不芤。

　　而虚实之真伪毕定。四条。内无津液。阴阳岂能自和。必当调其阴阳。不然。脉微则为亡阳。将转成阴症矣。五条。即伤寒三日。少阳脉小为欲愈之义也。此微与前条不同。因未曾妄治。津液未亡。故三日自解。阴平阳秘。不须汗出。正教人不宜妄汗耳。

　　卷一·太阳经症　太阳经脉

　　附东垣辨脉

　　李杲曰。古人以脉上辨内外伤于人迎气口。人迎脉大于气口为外伤。气口脉大于人迎为内伤。

　　此辨固是。犹有未尽耳。外感风寒。皆有余之症。是从前客邪来也。其病必见于左手。左手主表。

　　乃行阳二十五度。内伤饮食。及饮食不节。劳役不节。皆不足之病也。必见于右手。右手主里。乃行阴二十五度。故外感寒邪。则独左寸人迎脉浮紧。按之洪大。紧者。急甚于弦。是足太阳寒水之脉。按之洪大而有力。见乎少阴心火之脉。丁与壬合。内显洪大。乃伤寒脉也。若外感风邪。则人迎脉缓而大于气口一倍。或两倍。或三倍。内伤饮食。则右手气口脉大于人迎一倍。伤之重者。过在少阴及两太阴。则三倍。此内伤饮食之脉。若饮食不节。

　　劳役过甚。则心脉变见于气口。是心火刑肺。其肝木挟心火之势亦来薄肺。经云。侮所不胜。寡于畏者是也。故气口脉急大而涩数。时一代而涩也。涩者。肺之本脉。代者。元气不相接。脾胃不及之脉。洪大而数者。心脉刑肺也。急者。肝木挟心火而反克肺金也。若不甚劳役。惟右关脾脉大而数。谓独大于五脉。数中显缓。时一代也。若饮食不节。寒温失所。则必右关胃脉损弱。甚则隐而不见。惟内显脾脉之大数微缓时一代也。宿食不消。则独右关脉沉而滑。经云。脉滑者。有宿食也。以此辨也。岂不明白易见乎。

　　卷一·太阳经症

　　风伤卫寒伤营

　　【纲】仲景曰。太阳病。发热汗出。恶风脉缓者。名为中风。太阳病。或已发热。或未发热。必恶寒体痛。呕逆。

　　脉阴阳俱紧者。名曰伤寒。寸口脉浮而紧。

　　浮则为风。紧则为寒。风则伤卫。寒则伤营。营卫俱病。骨肉烦疼。当发其汗也。

　　【目】朱肱曰。脉浮而缓。寸大而尺弱。自汗体热。头疼恶风。热多寒少。其面光不惨。烦躁。

　　手足不冷。此名伤风也。伤风之候。当解肌。宜桂枝汤。轻者只与柴胡桂枝汤、败毒散、独活散选用。又凡脉紧。必无汗。惟濡而紧。却有汗。勿误用小建中汤。是脉浮而缓者。方可用桂枝汤。

　　又项背强者。桂枝汤加葛根也。（本草。葛根主伤风有湿。开窍解肌。盖桂枝加葛根。谓中风有湿。

　　当加之。取微汗以去风湿。）里寒者。桂枝去芍药加附子汤也。（不饮水者是也）又凡发汗。汗不止。为漏风。桂枝加附子汤。腹满者。太阴症。脉浮者。可服桂枝汤。微发汗。腹痛者。桂枝加芍药汤。痛甚者。桂枝加大黄汤。

　　虽然。桂枝汤自西北二方居人。四时行之皆验。江淮间。惟冬及春初可行。春末及夏至前。桂枝症可加黄芩半两。（阳旦汤是也）至夏至后。加知母一两。石膏二两。若病患素虚。正用古方。（大抵用温药当避春。热药当避夏。）脉浮而紧涩。头疼。身体拘急。恶寒无汗。寒多热少。

　　面色惨而不舒。腰脊疼痛。手足指末微厥。不燥烦。此名伤寒。宜发汗解。麻黄汤主之。轻者。

　　桂枝麻黄各半汤、人参顺气汤、葱豉汤、苍术散、麻黄葛根汤选用。然太阳亦有热多寒少者。须仔细看脉症也。热多寒少。不呕。清便自可。宜桂麻各半汤。若脉浮。虽热多寒少。自可发汗。若脉弱者。无阳也。桂枝二越婢一汤。热多寒少而尺迟者。营气本足。血少故也。先以小建中汤加黄最良。尺尚迟。再一剂。又太阳症。宜汗。而其人适失血及下利。则频频少与桂枝汤。使体润。当自解。假如淋家衄家。法不可汗。亦可以小柴胡之类和解之。又问。伤风与伤寒。何以别之。答曰。

　　伤寒者。脉紧而涩。伤风者。脉浮而缓。伤寒者。无汗脉涩。伤风者。有汗脉缓。伤寒者。畏寒不畏风。伤风者。畏风不畏寒。大抵太阳病者。必脉浮发热。恶风恶寒也。六经皆有伤风伤寒。其症各异。太阳脉浮有汗为中风。脉紧无汗为伤寒。阳明善饥为中风。不食为伤寒。少阳耳聋目赤。胸满而烦。为中风。口苦咽干目眩。为伤寒。若三阴伤风。无变形异症。但四肢烦疼。余症同三阳。

　　风伤卫者。病在皮肤之间也。以卫行脉外。为阳。主外皮肤间卫气之道路。故其病浅。寒伤营者。寒气中于肌肉也。以营行脉中。为阴。主内肌肉间营气之道路。故其病深。故桂枝麻黄各别。慎勿误用。

　　李 曰。伤风初症。惟头疼口和不恶食。与伤寒同。缘寒乃阴邪。风乃阳邪。所以伤寒郁而后能发热。伤风即能发热。伤寒手足微厥。伤风手足背皆热。伤寒无涕。伤风流涕。声如瓮中。伤寒面惨身痛。伤风面光声重。伤寒无汗。恶寒不恶风。伤风有汗。恶风不恶寒。甚者汗出不止。洒洒恶风。复啬啬恶寒。冬月桂枝汤。自汗小便数。芍药甘草汤。自汗小便利。脚蜷急。桂枝加参附。轻者。

　　柴胡桂枝汤。自汗渴而小便难。邪渐传里。五苓散。自汗不渴。邪在表。茯苓桂甘汤。三时。防风冲和汤、柴胡桂枝汤。或败毒散去茯苓。鼻塞。通关散。通用。柴胡半夏汤。古立六经伤风汤。

