<!-- { "loadSidebar": true } -->
　　但三阴药皆辛热。似非伤寒家法。仲景治伤寒伤风表症。分有汗无汗。里症同。于和解通利。更无分别。今详桂附八物。恐亦风邪直传阴分。其人素虚。或房室后伤风则可。若概作表药。误人多矣。盖伤风发表。辛热不如辛温。辛温不如辛凉也。或疑六淫。仲景特详于风寒。而略于暑湿。且不及燥火。何也。盖暑火同气。燥湿同源。风寒传遍六经。暑湿性偏。着人五脏。壮者气行则已。怯者乃着为病故耳。先伤寒而后伤风者。

　　症伤寒也。而见伤风之脉。先伤风而后伤寒者。症伤风也。而见伤寒之脉。此乃营卫俱实。故无汗而烦躁者。大青龙汤。不烦躁者。麻桂各半汤。通用。大羌活汤。九味羌活汤加人参、大枣或神术散、香苏散。

　　陈氏士铎曰。凡病初起。用药原易奏功。无如人看不清。用药错乱。往往变症蜂起。苟认得清。

　　用得当。又何变症之生耶。如伤风。必然头痛身疼。咳嗽痰多。切其脉必浮。此伤风也。即以防风、荆芥、柴胡、甘草、黄芩、半夏各一钱。服即止。不再剂也。伤寒初起。鼻塞目痛项强。头亦痛。然切其脉必浮紧。此伤寒也。若以伤寒治之。即愈。方用桂枝、甘草、陈皮、葛根各一钱。不再剂。

　　朱震亨曰。仲景论伤寒。而未及乎中寒。先哲治冒大寒昏中者。用附子理中汤。其议药则得之矣。曰伤曰中。未有议其异同者。夫伤寒有即病不即病。因其旧有郁热。风寒外来。肌腠自密。郁发为热。病邪循经而入。以渐而深。初用麻黄、桂枝辈。微而安。以病体不甚虚也。若中寒。则仓卒感受。其病即发而暴。因其腠理疏豁。一身受邪。难分经络。无热可发。温补自解。此气大虚。不急治。则死矣。伤风伤暑伤湿。亦如伤寒之渐入者。中风中暑中湿。亦如中寒者之卒暴而受也。

　　陶华曰。风伤卫气。寒伤营血者。缘气本属阳。风亦属阳。阳则从阳。故伤卫气。阳主开泄。

　　皆令自汗。故用桂枝汤辛甘温之剂以实表。血本属阴。寒亦属阴。阴则从阴。故伤荣血。阴主闭藏。皆令无汗。故用麻黄汤轻扬之剂以发表。正所谓各从其类也。

　　卷一·太阳经症　风伤卫寒伤营

　　附录胃风论

　　李 曰。肺主皮毛。通膀胱。最易感冒。新咳嗽。恶风鼻塞。声重喷嚏是也。柴胡半夏汤、参苏饮。寒月。麻黄杏仁饮。重者。头疼身痛寒热。咽干音哑。柴胡桂枝汤、防风冲和汤。头痛甚者。川芎茶调散。痰多者。金沸草散。挟热。

　　人参败毒散、升麻葛根汤。挟寒。十神汤。挟寒湿。消风百解散。挟湿。神术散。挟暑。香葛汤。时行。柴胡升麻汤。

　　服食过浓。素有痰火。时常鼻塞流涕。声重咳嗽。略被外感则甚者。防风通圣散。或大黄芩等分为丸。白水下。素虚者。

　　只用防风、羌活、川芎。随宜加入补药痰药。伤食。加白术、青皮、陈皮、山楂、麦芽。挟形寒饮冷。加姜、桂。挟房劳。加参、术、归、地。挟劳役伤气者。补中益气汤加羌、防。风虚甚者。羌活丸、加味乌金丸。风中传里。一同伤寒治法。风能燥血散气。故古用桂枝八物等汤。久不愈者。只宜三白汤加减敛之。切忌疏泄。虽初起。非寒月无汗。麻黄禁用。

　　卷一·太阳经症　风伤卫寒伤营

　　附录伤风见寒伤寒见风论

　　朱肱曰。有发热恶寒。躁烦。手足温。而脉反浮紧者。有寒多热少。不烦躁。手足微冷。而脉反浮缓者。此名伤风见寒脉。伤寒见风脉也。盖发热恶寒烦躁手足温。为中风候。脉浮紧。为伤寒脉。是中风见寒脉也。寒多热少不烦躁手足微厥。为伤寒候。脉浮缓。为中风脉。是伤寒见风脉也。中风见寒脉。伤寒见风脉。宜服大青龙汤。盖大青龙症。脉似桂枝反无汗。病似麻黄反烦躁是也。（脉弱有汗。为桂枝症。脉紧不烦躁。为麻黄症。）大青龙汤治病。与麻黄汤症相似。但病尤重。而又加烦躁者。用大青龙也。以其风寒俱盛。故青龙汤添麻黄作六两。又似合桂枝汤药味在内。添石膏。

　　所以为紧。此治荣卫俱病。若症不审。误用大青龙。则发汗多伤人。（以其有烦躁一症。故可用大青龙汤。）

　　陶华曰。热盛而烦。手足自温。脉浮而紧。此伤风见寒脉也。不烦少热。四肢微厥。脉浮而缓。

　　此伤寒见风脉也。二者为荣卫俱病。法虽用大青龙。此汤险峻。不可轻用。须风寒俱盛。又加烦躁。方可与之。不若羌活冲和汤。为神药也。一法。用桂枝麻黄汤。

　　卷一·太阳经症

　　发热

　　【纲】仲景曰。太阳病。头痛发热。汗出恶风者。桂枝汤主之。太阳病。发热而渴。不恶寒者。为温病。发汗已。身灼热者。名曰风温。

　　太阳病。头痛发热。身疼腰痛。骨节疼痛。恶风。无汗而喘者。麻黄汤主之。太阳中风。脉浮紧。发热恶寒。身疼痛。不汗出而烦躁者。大青龙汤主之。伤寒脉浮缓。发热恶寒。无汗烦躁。身不疼但重。乍有轻时。无少阴症者。大青龙汤主之。

　　【目】朱肱曰。发热而恶寒者。属太阳也。盖太阳主气以温皮肤分肉。寒气留于外。皮肤致密。

　　则寒栗而发热。宜发其汗。故麻黄、大青龙主之。若温病。则发热而不恶寒。风温。亦灼热而不恶寒也。

　　刘完素曰。潮热。有时而热。不失其时。寒热。寒已而热。相断而发。发热。则无时而热也。

　　翕翕发热。热在外也。故与桂枝汗以散之。蒸蒸发热。热在内也。故与调胃承气下以涤之。发热属表。风寒客皮肤。阳气怫郁也。发热属里。阳气下陷阴中也。观其热所由来而汗下之。若热先自皮肤发者。邪在外也。热先自里生而发达于表者。邪在里也。在表在里。俱有发热。邪在半表半里者。

　　亦发热也。或始自皮肤而渐传里热。或始自内热而外达于表。盖邪在表。表热里不热也。邪在里。

　　里热甚而达于表也。在半表半里。则表里俱发热也。

　　王肯堂曰。凡病鲜有不发热者。内伤外感。其大关键也。人迎脉大于气口为外感。气口脉大于人迎为内伤。外感则寒热齐作而无间。内伤则寒热间作而不齐。外感恶寒。则近烈火不能除。内伤恶寒。得就温暖而必解。

　　外感恶风。乃不禁一切风。内伤恶风。惟恶些小贼风。外感症显在鼻。故鼻气不利。壅盛而有声。

　　内伤症显在口。故口不知味。而腹中不和。外感则邪气有余。故发言壮厉。先轻而后重。内伤则元气不足。故出言懒怯。先重而后轻。外感头痛。常常而痛。内伤头痛。时止时作。外感手背热。手心不热。内伤手心热。手背不热。东垣辨法大要如此。或有内伤而无外感。或有外感而无内伤。以此辨之。判然矣。若夫内伤外感兼病者。则其脉症并见而难辨。尤宜细心求之。若显内症多者。则内伤重而外感轻。宜以补养为先。若显外症多者。则外感重而内伤轻。宜以发散解表为急。此又东垣未言之意也。

　　陈士铎曰。人病发热。必先散其邪气。俟邪气速去。然后再扶其正气。则正气不为邪气所害。

　　方用柴胡、荆芥、半夏、黄芩、甘草各一钱煎服。则邪散而身凉。盖四时不正之气犯人。必由皮毛而入营卫。今用柴胡、荆芥。先散皮毛之邪。邪既先散。安得入里。半夏祛痰。使邪不得挟痰作祟。黄芩使不得挟火作殃。甘草和中。邪既先散。而正气又不相亏。人肯先服此药。何至由皮毛以入营卫。入脏腑。至传经深入哉。一方。柴胡、当归、山栀、甘草、陈皮各一钱。花粉、白芍各二钱。此方凡肝气郁者。一剂即快。不必专治外感也。治内伤初起者。神效。又方。当归二钱。柴胡、白芍、茯苓、甘草、桂枝各一钱。陈皮五分。冬月。加麻黄。此方专治伤寒初起者。神效。乘其尚未传经。可从补正之中。兼用祛邪之品而热散之也。盖初起之邪。尚不敢与正气相敌。故一补正气。而邪气自消。及一传经。则正气遁入脏腑不敢与邪相争。愈补而愈不能出矣。故一传经。药即不可用补。今用桂枝以散热。或加麻黄以祛寒。寒热相攻。邪难内入。又有正气之健以助之。所以一剂而愈也。

　　【纲】仲景曰。太阳病。发热恶寒。热多寒少。脉微弱者。此无阳也。不可发汗。宜桂枝二越婢一汤。

　　伤寒六七日。发热。微恶寒。肢节烦疼。微呕。心下支结。外症未去者。柴胡桂枝汤主之。

　　【目】朱肱曰。此二汤。乃治发热而微恶寒者也。

　　张介宾曰。邪气在表发热者。表热里不热也。温散之。邪气在里发热者。里热甚而达于外也。

　　宜清之。

　　柯琴曰。热多。是指发热。不是内热。无阳。是阳已虚。而阴不虚。无阳不可发汗。便是仲景法旨。柴胡桂枝汤。乃是仲景佳方。若不头项强痛。便不须合桂枝矣。

　　微恶寒。便是寒少。烦疼只在四肢骨节间。比身疼腰痛稍轻。此外症将解而未去之时也。微呕。

　　是喜呕之兆。支结。是痞满之始。是在半表半里矣。外症微。故取桂枝之半。内症微。故取柴胡之半。虽不及脉。而微弱可知。发热而烦。则热多可知。仲景制此轻剂以和解。便见无阳不可发汗。

　　用麻黄、石膏之误矣。

　　【纲】仲景曰。太阳病。发汗。汗出不解。其人仍发热。心下悸。头眩。身 动。振振欲擗地者。真武汤主之。

　　【目】戴原礼曰。阴经不发热。惟少阴能发热。然少阴发热有二症。初得病。即见少阴症。发热恶寒。头不疼。宜麻黄附子细辛汤。若下利清谷。身热躁扰。里寒外热。仲景谓之反发热。此乃阴盛格阳。宜四逆汤、附子理中汤。盖阳气传阴经而下利者。乃是热利。阳陷入里。外所以无热。

　　阴气入阴经而下利者。乃是里寒自利。寒既在里为主。则阳气必客于外。所以反发热。要知阴症发热。自是不同。发于阳而发热者。头必疼。发于阴而发热者。头不疼。此为验也。又有汗下后。阴阳不相入。水火不相济。致余热未退。不可更用冷药。内外俱未可妄治。故宜小建中汤。若其人已虚。虚能生热。宜小建中汤加当归。或四君子汤加黄 。或十全大补汤。调其荣卫。虚者。真武汤。

　　审是热邪未解。虽经汗下。却不畏寒。宜竹叶石膏汤。

　　王肯堂曰。汗后复发热。脉躁疾。不为汗衰。狂言不能食。阴阳不交。及下利发热者。死。脉阴阳俱盛。热不止者。死。中风即发热者。风伤卫也。伤寒不即发热者。寒伤营也。其在少阴厥阴发热者。谓之反发热。

　　惟太阴无发热之候。

　　柯琴曰。此太阳症合用桂枝。却用麻黄之类发汗者。故多亡阳而仍发热。必主以真武汤也。

