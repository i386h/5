<!-- { "loadSidebar": true } -->
　　太阴头痛。脉浮桂枝汤。脉沉理中汤。俱加川芎、细辛。少阴头痛。小柴胡汤、麻黄附子细辛汤。

　　厥阴头痛。外传本经。桂枝麻黄合半汤。呕而微吐苦水者。吴茱萸汤。

　　李杲曰。太阴头痛者。必有痰也。少阴头痛者。足寒而气逆也。盖此二经。虽不至头。然痰与气逆壅于膈中。则头上气不得畅降而为痛也。

　　张云岐曰。如脉浮而头痛。过在手足太阳。刺完骨、京骨。脉浮而长。过在手足阳明。刺合谷、冲阳。脉浮而弦。过在手足少阳。刺阳池、丘墟、风府、风池。此刺头痛之法也。

　　卷二

　　头眩郁冒

　　【纲】仲景曰。太阳病。下之而不愈。因复发汗。此表里俱虚。其人因致冒。冒家汗出自愈。

　　所以然者。汗出邪和故也。得里未和。然后复下之。伤寒若吐若下后。心下逆满。气上冲胸。起则头眩。脉沉紧。发汗则动经。身为振振摇者。茯苓桂枝白术甘草汤主之。伤寒吐下后。发汗。虚烦。脉甚微。八九日心下痞硬。胁下痛。气上冲咽喉。眩冒。经脉动惕者。久而成痿。太阳病。发汗太多。因致痉。脉沉而细。身热足寒。头项强急。时头热。面赤。目脉赤。独头面摇。卒口噤。背反张者。痉病也。

　　【目】成无己曰。 为眼花。眩为眼黑。眩也。运也。冒也。三者形俱相近。有谓眩运者。有谓眩冒者。运为转运之运。世谓头旋者是。冒为蒙冒之冒。世谓昏迷者是。少阳病目眩。以少阳居表里之间。表邪所传。渐行于里。表中阳虚。故时时目眩也。二阳并病。或眩运眩冒者。以少阳与太阳并病。故眩者责其虚也。伤寒有起则头眩与眩冒者。皆汗吐下后所致。是知其阳虚也。故针经曰。

　　上虚则眩。下虚则厥。眩虽为虚。而风家亦有眩者。风主运动耳。阳明中风。亦有头眩。诸如此者。

　　皆非逆也。及其诸逆发汗。剧者。言乱目眩。必死之症也。

　　吴绶曰。太阳中风。头眩头摇者。脉浮弦而急也。羌活神术汤加天麻、防风之类。若血虚头眩。

　　四物汤加人参、天麻。痰火上攻。加黄芩、竹沥。内伤劳倦。阴虚头眩。补中益气汤加川芎、天麻、防风、蔓荆子。下焦元气虚脱作眩。人参养荣汤。或大建中汤加天麻。

　　易老曰。头旋目黑。非天麻不能除。故必加之。

　　鳌按。妄汗下。亡津液。致表里俱虚。而其阳邪仍在。故表里不解而成冒。冒者如物蒙蔽。欲汗之兆也。故汗出冒自解。妄吐下后而表阳虚。因致起则头眩。又复妄汗而经络虚。因致一身振摇也。

　　吐汗下三者齐备。致脉微而虚烦。则眩冒动惕。皆虚烦之所发也。此亦半夏泻心汤之症。汗多亡液。不转属阳明而成痉。因有头面动摇口噤反张等症。其时胃家津液未干。故变见者。仍是太阳表症。如头项强急等也。当滋阴以和其里。勿用温药。炙甘草汤主之。

　　【纲】仲景曰。太阳与少阳并病。头项强痛。或眩冒。时如结胸。心下痞硬者。当刺大椎、肺俞、肝俞。诸乘寒者。则为厥。郁冒不仁。

　　【目】成无己曰。郁为郁结而气不舒。冒为虚冒而神不清。郁冒之来。皆虚热而乘寒也。金匮云。新产妇人有三病。一者病痉。二者病郁冒。三者大便难。亡血复汗寒多。故令郁冒。又曰。产妇郁冒。其脉微弱。呕不能食。大便坚。所以然者。血虚而厥。厥而必冒。冒家欲解。必大汗出。

　　即此观之。郁冒为虚寒可知矣。

　　喻昌曰。少阳之脉。络胁肋间。并入太阳之邪。则与结胸症似是而实非也。肝与胆合。刺肝俞。

　　所以泻胆也。膀胱不与肺合。然肺主气。刺肺俞以通其气。斯膀胱之气化行。而邪自不能留矣。

　　魏荔彤曰。考之穴图。大椎为督脉之穴。居于身后。肺俞肝俞。俱属太阳膀胱之穴。亦次第由大椎而下。同居于背。是皆太阳行身后之道路也。于此三刺。皆泄太阳经之表邪。而与肺肝膀胱之脏腑无涉焉。诸家牵扯傅会。总由不知刺三穴泄经邪之义耳。原文当刺大椎第一间。考穴图。大椎穴在背后脊骨第一节之间也。为督脉自项而下之第一穴。

　　鳌按。魏氏刺三穴。皆泄太阳经之表邪一句。诚为破的。盖病虽太少二阳相并。而治必归于一经也。仲景论当刺大椎第一间肺俞肝俞之下。接云。慎不可发汗。发汗则谵语。脉弦。五六日谵语不止。当刺期门。考期门。亦是太阳经穴。仲景云然者。以太阳阳明并病者。则宜汗。若太少二阳并病。有少阳在。不宜汗也。即三阳合病中。亦无汗法。故仲景深戒为慎不可发汗。盖汗之。则太阳之经邪不除。徒伤阳明之腑。以致谵语。故虽见少阳之弦脉。而少阳不宜汗。仍刺太阳经期门之穴以代汗。不伤阳明少阳。而太阳治。此以刺法为并病之治法也。

　　头项强痛。或眩冒时如结胸。心下痞硬。其症全是太阳。而少阳之眩冒。亦为太阳所有。故治之全从太阳也。

　　卷二

　　摇头直视

　　【纲】仲景曰。太阳病。发汗太多。因致痉。脉沉而细。身热足寒。头项强急。恶寒。时头热。

　　面赤。目脉赤。独头面摇。卒口噤。背反张者。痉病也。

　　【目】成无己曰。此以风盛于上。风主动摇故也。头者。诸阳之会。诸阳之脉。皆上于头。诸阴之脉。皆至颈胸中而还。阳脉不治。则头为之摇矣。

　　柯琴曰。阳气者。精则养神。柔则养筋。汗多则无液养筋。筋伤则挛急而反张矣。太阳主筋所生病也。要知痉非无因。因伤寒发汗不如法耳。今头痛虽止。而颈项强急恶寒之症未罢。更见面赤目赤。是将转属阳明。然诸症皆与伤寒相似而非痉。独头面摇动口噤背反张。与伤寒不相似。故名曰痉。此汗多亡液不转属阳明而成者。

　　治当滋阴以和其里。用炙甘草汤。金匮用桂枝汤加栝蒌根。恐不胜任。

　　【纲】仲景曰。摇头言者。里痛也。

　　【目】成无己曰。里有痛者。言语则剧。欲言则头为之战摇也。里痛。非邪也。痛使之然。痉病非逆也。风使之然。

　　【纲】仲景曰。阳反独留。形体如烟熏。直视摇头者。此为心绝也。

　　【目】许叔微曰。心藏神而为阴之本。阳根于阴。阴根于阳。阴阳相根。则荣卫和。上下相随矣。绝则神去。而阴竭阳无根者。则不能自主持。故头为摇也。心绝者。真病也。风痉里痛者。邪气也。观其头摇。又当明其否藏焉。

　　【纲】仲景曰。衄家不可发汗。汗出必额上陷。脉急紧。目直视。不能 。不得眠。

　　【目】戴原礼曰。直视者。视物而目睛不转动也。水之精为志。火之精为神。目者。心之使也。

　　神所寓焉。肝之外候也。精神荣焉。针经云。五脏六腑之气。皆上注于目而为之精。精之窠为眼。

　　骨之精为瞳子。筋之精为黑睛。血之精为络。气之精为白睛。肌肉之精为约束裹撷。筋骨血气之精与脉并为系。上属于脑。五脏血气调和。精气充足。则目和而明矣。伤寒目直视者。邪气壅盛。

　　冒其正气。使神智不慧。藏精之气。不上荣于目。则目为之直视。伤寒至于直视。为邪气已极。症候已逆。多难治。人以肝受血而能视。今衄家亡血。肝气已虚。目气已弱。又发汗亡阳。阴阳俱虚所致。虞抟曰。目睛上视。名戴眼。此足太阳经之症。盖太阳目之上纲。而与少阴为表里。少阴之肾气大亏。则太阳之阴虚血少。故其筋脉燥急。牵引而上。若直视不转者。尤为凶候。速当以培阴养血为主。今人不知。俱云是风。若用风药。则阴愈虚。血愈燥矣。

　　卷二　摇头直视

　　附录伤寒看目法

　　张介宾曰。凡治伤寒。先看两目。或赤或黄。赤者。为阳症。若兼六脉洪大有力。或燥而渴者。

　　其热必盛。轻则三黄石膏汤。重则大承气汤之类。凡目色青白。而无昏冒闪烁之意者。多非火症。

　　不可轻用凉药。眼眵多结者。必因有火。盖凡有火之候。目必多液。液干而凝。所以为眵。即如肺热甚。则鼻涕出。是亦目液之类也。

　　【纲】仲景曰。风湿为病。脉阴阳俱浮。自汗出。身重。多眠。鼻息急。必鼾。语言难出。若被下者。小便不利。直视失溲。若被火者。微发黄色。剧则如惊痫。时螈 。

　　【目】危亦林曰。本条风湿。法当汗解。而医反下之。大便利。则小便必不利。肺之气化不宣。

　　胃家之关门不利。脾土之承制不行。故直视失溲也。

　　【纲】仲景曰。若汗出发润。喘不休者。此为肺先绝也。阳反独留。形体如烟熏。直视摇头者。

　　此为心绝也。唇吻反青。四肢 习者。此为肝绝也。环口黧黑。柔汗发黄者。此为脾绝也。溲便遗失。狂言。反目直视者。此为肾绝也。

　　【目】楼英曰。夫至脏气脱绝。其错逆为不可救矣。

　　柯琴曰。五脏相生。一脏受灾。四脏不救。阴阳相须。彼气先绝。此气不存。医者可不调于未灾未绝之先乎。

　　卷二

　　目中不了了

　　【纲】仲景曰。伤寒六七日。目中不了了。睛不和。无表里症。大便难。身微热者。此为实也。急下之。宜大承气汤。

　　【目】吴绶曰。目中不了了者。能视物。但见一半而不见一半。有所谵妄而胡言者是也。其内实不大便者。宜下之。内虚者。多难治也。若戴眼反折者。此为上视。绝汗乃出。大如贯珠不流。此膀胱绝也。

　　杨士瀛曰。直视。与目中不了了。形症相近。一可治。一不可治也。

　　卷三

　　身摇

　　【纲】仲景曰。伤寒若吐若下后。心下逆满。气上冲胸。起则头眩。脉沉紧。发汗则动经。身为振振摇者。茯苓桂枝白术甘草汤主之。

　　【目】喻昌曰。心下逆满。气上冲胸。塞涌于膈。所以起则头眩。脉见沉紧。明系饮中留结外邪。若但发汗以强解其外。外虽解而津液尽竭。反足伤动经脉。有身为振摇之患。盖人身经脉。赖津液以滋养。吐下而津液一伤。发汗而津液再伤。令经脉失养而身摇。故遇此等症。不得不重在表。

　　此症外邪已散。止存饮中之邪。故以桂枝加入制饮药内。俾之邪尽散。津液得以四布。而滋养其经脉。千百年来。孰窥其批却导 之妙乎。

　　魏荔彤曰。沉则为里。紧则为寒。是里虚阳微。而阴邪为患也。原在经络之症。误吐误下。乃为在脏腑之症矣。复不从里治。而又发汗以伤动其经络之表。卫外之阳。亦自汗出而虚。身为振摇。

　　亡阳之兆也。仲师以苓桂术甘内治其沉紧。阴寒上逆之邪可除。外治其振摇。表虚恶寒之象可止。

