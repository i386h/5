<!-- { "loadSidebar": true } -->
　　四物俱投阳分。治表里阴邪至当之剂也。方喻皆谓挟饮为患。不知阴邪内盛。有饮固然。无饮亦然。饮或因阴盛而起。非饮独为病。阴消而饮亦安。非饮自为安也。则亦不必论列于饮矣。

　　鳌按。喻氏留饮之论。未尝不是本条病因。而魏氏专主阴邪内盛。包括留饮。见理自更圆通。

　　夫世固有饮家而患本条之症者。则知喻氏非尽谬理也。亦有非饮家而犯本条之症者。则知魏氏为尤当也。故并存之。

　　卷三

　　身痒

　　【纲】仲景曰。太阳病。八九日。脉微而恶寒者。此阴阳俱虚。不可更发汗。更吐。更下也。

　　面色反有热色者。未欲解也。以其不得小汗出。身必痒。宜桂枝麻黄合半汤。

　　【目】朱肱曰。不可更汗吐下。小柴胡汤主之。若反重发汗。则气虚。必两耳聋无闻。素无热人。可芍药甘草附子汤。有热人可黄 建中汤。

　　柯琴曰。八九日。是当解未解之时。阴阳俱虚。当调其阴阳。若其人热多寒少。面色正赤者。

　　是阳气怫郁在表。不得越出。当汗不汗。其身必痒。八九日来。正已虚。邪未解。不可汗。又不可不汗。故立此法。

　　卷三

　　身疼

　　【纲】仲景曰。太阳病。或已发热。或未发热。必恶寒。体痛。呕逆。脉阴阳俱紧者。名曰伤寒。太阳病。头痛发热。身疼腰痛。骨节疼痛。恶风。无汗而喘者。麻黄汤主之。太阳病。脉浮紧。

　　无汗。发热。身疼痛。八九日不解。表症仍在。此当发其汗。麻黄汤主之。脉浮紧者。法当身疼痛。宜以汗解之。假令尺中迟者。不可发汗。以营气不足。血少故也。

　　【目】朱肱曰。尺脉迟者。先以小建中汤以养之。

　　王肯堂曰。体痛。乃六经俱有之症。有表有里。有寒有热。有风有湿。如太阳伤寒。荣血不利身疼者。宜发汗。若汗后脉沉迟体痛者。又宜温之。中 身疼者。白虎汤解之。里寒外热身疼者。先与救里。而后攻表。寒在三阴。则脉沉身疼。寒在三阳。则一身支节烦疼。四逆柴胡。可不辨欤。

　　太阳身痛。但拘急。耳中湿。身痛不可转侧。阴毒身痛。体势沉重。宛如被杖。以此别之。发热恶寒身体痛者。属太阳。麻黄汤、大青龙汤是也。若兼心下支结。柴胡加桂枝汤。若兼下利清谷腹胀。先以四逆温里。后以桂枝发表。若尺迟血少。营气不足也。活人先以小建中汤养血。俟尺脉回。却用柴胡等汤剂解之。按热多寒少。尺脉沉迟者。荣血不足。黄 建中汤。夫血不足而用黄 者。黄 味甘。加以甘草。大能生血。此仲景妙法。盖稼穑作甘。甘能补胃。

　　胃为气血之海。血所从以生。又经云。无阳则阴无以生。以甘益胃而生血。旨哉。今人但知参、为气药。故表而出之。

　　柯琴曰。太阳受病。当一二日发。盖寒邪凝不遽发。非若风邪易于发热也。然不论已未发热。

　　而恶寒体痛呕逆之症。阴阳俱紧之脉。先见即可断为太阳之伤寒。而非中风矣。寒邪外束。故体痛。

　　寒邪内侵。故呕逆。太阳主一身之表。风寒外束。阳气不伸。故一身尽疼。此麻黄八症头痛发热恶风。同桂枝症。无汗身疼。同大青龙症。本症重在发热身疼无汗而喘。

　　鳌按。法者。脉法也。以浮紧之脉法言。当身痛。宜发汗。然必三部浮紧。乃可发汗。今浮紧之脉。虽见寸口。而尺中迟。则不得主发汗之法矣。且尺主血。血少而尺迟。虽发汗亦不能作汗。

　　不但身疼不除。必至有亡血亡津之变。

　　【纲】仲景曰。发汗后。身疼痛。脉沉迟者。桂枝加芍药生姜人参新加汤主之。

　　【目】成无己曰。汗后身痛。邪气未尽也。脉沉迟。营血不足也。经云。其脉沉者。营血微也。

　　又云迟者。营气不足。血少故也。与桂枝以解未尽之邪。加参、芍、姜以益不足之血。

　　朱肱曰。小建中汤。兼治汗后身疼。脉沉而迟者。若霍乱吐泻止。而身疼痛不休者。少与桂枝汤即愈。金匮要略云。疮家虽身体痛。不可发汗。汗出则痉。

　　张元素曰。经言表邪盛。脉浮而紧。法当身疼痛。宜以汗解之。况身疼皆系表邪未尽。此又加人参、芍药、生姜以益血。

　　何也。予曰。表邪盛则身疼。血虚则身亦疼。其脉浮紧者。邪盛也。其脉沉迟者。血虚也。盛者损之则安。虚者益之则愈。仲景凡言发汗后。以外无表症。里无热症。止余身疼一事而已。若脉稍浮盛。则为表邪未尽解。今言脉沉迟。此血虚致然也。故加三味以益血。

　　【纲】仲景曰。伤寒医下之。续得下利清谷不止。身疼痛者。急当救里。后清便自调。身体痛者。急当救表。救里宜四逆汤。救表宜桂枝汤。下利。腹胀满。身体疼痛者。先温其里。乃攻其表。

　　温里宜四逆汤。攻表宜桂枝汤。吐利止。而身痛不休者。当消息和解其外。宜桂枝汤小和之。

　　【目】柯琴曰。寒邪在表而妄下之。移寒于脾。下利完谷。胃阳已亡。身疼未除。是表里皆困。

　　身疼犹有表邪也。然当舍表而救里。里症既瘥。表症仍在。救表亦不容缓。身疼本麻黄症。而下利清谷。腠理之疏可知。必桂枝汤和营卫而痛自解。故不曰攻而仍曰救。救表仍合和中也。温中之后。仍可用桂枝汤。其神乎。下利而腹尚胀满。即伏清谷之机。先温其里。不待其急而始救也。里和而表不解。可专治其表。故不曰救而曰攻。吐利是脏腑不和。非桂枝汤所治。止后而身痛不休。是营卫不和。非麻黄汤所宜和解其外。惟有桂枝之法消息其宜。更有小与之法也。

　　【纲】仲景曰。病者一身尽疼。发热。日晡所剧者。此名风湿。此病伤于汗出当风。或久伤寒冷所致也。

　　问曰。值天阴雨不止。风湿相搏。一身尽疼。法当汗出而解。医云。此可发汗。汗之病不解者。

　　何也。答曰。发其汗。汗大出者。风湿俱去也。湿家之为病。一身尽疼。发热。面色如熏黄。

　　伤寒八九日。风湿相搏。身体烦疼。不能自转侧。不呕不渴。脉虚浮而涩者。桂枝附子汤主之。

　　若其人大便硬。小便自利者。去桂加白术汤主之。

　　【目】成无己曰。伤寒与中风家。至七八日再经之时。则邪气都在里。身必不苦疼痛。今日数多。复身体痛。烦。不能自转侧者。风湿相搏也。烦者。风也。疼者。湿也。经曰。风则浮虚。脉经曰。脉来涩者。为病寒湿也。不呕渴。里无邪也。脉得浮虚而涩。身疼烦。知风湿俱在经也。与桂枝附子汤。以散表中风湿。

　　李杲曰。风湿相搏。一身尽疼者。补中益气汤加羌活、防风、升麻、 本、苍术治之。如病去。

　　勿再服。以诸风药。损人元气而益其病也。麻黄复煎汤。治阴室中汗出。懒语。四肢困倦乏力。

　　走注疼痛。乃下焦伏火。不得升浮。而躁热汗出。一身疼痛。盖风湿相搏也。以麻黄发汗。渐渐发之。

　　在经者。亦宜发汗。况值季春之月。脉缓而迟。尤宜发之。令风湿去而阳气升。困倦乃退。血气俱得生旺也。

　　王好古曰。神术汤。治风湿恶寒脉紧无汗。白术汤。治风湿恶寒脉缓有汗。上二术汤治风湿。

　　又当随症加减。其法。详在二汤之后。

　　闵芝庆曰。汗出当风寒。则汗不得越。久留骨节。故一身尽痛。元府反闭。故发热。日晡为阳明之时。太阴湿土。郁而不伸。故剧。此虽伤于湿。而实因于风寒也。金匮用麻黄杏仁薏苡甘草汤。

　　凡湿不得泄。热不得越。则身黄。若伤寒发黄时。身疼已解。此湿流关节。故不解也。须用五苓散以除其湿。

　　鳌按。风湿身疼。与伤寒身疼。各不同。盖伤寒身疼无止时。风湿身疼。多在日晡时发。若更遇阴雨。与天气相合。则疼更甚。亦不必拘于日晡时矣。

　　【纲】仲景曰。太阳中暑者。身热疼重而恶寒。脉微弱。此以夏月伤冷水。水行皮中所致也。

　　太阳中暑者。发热恶寒。身重而疼痛。其脉弦细芤迟。小便已。洒洒然毛耸。手足逆冷。小有劳。

　　身即热。口开。前板齿燥。若发汗。则恶寒甚。加温针。则发热甚。下之。则淋。

　　【目】柯琴曰。中暑者。与伤寒迥别。而亦有因于伤寒者。太阳之气。在天为寒。在地为水。

　　冬之伤寒。伤于天之寒风。夏之伤寒。伤于地之寒水。脉微亡阳。脉弱发热。此身热脉微。本是暑伤于气。而疼重恶寒。实由于寒水沐浴。留在皮肤而然。亦是伤寒所致耳。宜五苓散、藿香饮之类。弦细芤迟。不得连读。言中暑夹寒之脉。或微弱。

　　或弦细。或芤迟。皆是虚脉。以此等而见发热恶寒身重疼痛等症。虽当炎夏。而虚寒可知。东垣用补中益气汤。深合仲景心也。

　　【纲】仲景曰。太阳中风。脉浮紧。发热恶寒。身疼痛。不汗出而烦躁者。大青龙汤主之。若脉微弱。汗出恶风者。不可服。服之则厥逆。筋惕肉 。此为逆也。以真武汤救之。

　　【目】方中行曰。末以真武汤救之六字。黄氏正之。以原文为传写之误。甚是。当从之。盖既曰不可服。服之为逆。则安得又复有大青汤主之之文。故黄氏正以真武汤是也。

　　魏荔彤曰。既曰中风。又曰脉浮紧。浮为在表。紧为寒邪。则是合中风与寒邪在表为一症也。更见发热恶寒。身疼。不汗出烦躁诸症。大率伤寒之症多。然言太阳中风。而中风诸症亦在矣。主以大青龙。仍伤寒麻黄发汗之义也。

　　【纲】仲景曰。太阳病。脉浮紧。无汗。发热。身疼痛。八九日不解。表症仍在。此当发其汗。

　　服药已。微除。其人发烦。目瞑。剧者必衄。衄乃解。所以然者。阳气重故也。麻黄汤主之。

　　【目】魏荔彤曰。他条脉浮紧发热无汗而自衄愈。纯是寒邪伤营。犹轻微也。此竟身疼痛。则寒伤者重矣。八九日不解。表症仍在。因以麻黄汤发汗。微除而不全除。其人发烦目瞑者。非麻黄治寒邪不效。必少带中风之阳邪。故用麻黄辛热。至于发烦目瞑。剧者更必衄血也。设预审之。

　　知其寒重风轻。斟酌青龙用之。不至是矣。然寒虽发汗未尽除。风因衄已悉去。乃解者。风邪解也。

　　卷三

　　百节疼痛

　　【纲】仲景曰。太阳病。关节疼痛而烦。脉沉而细者。此名湿痹。伤寒六七日。发热。微恶寒。肢节烦疼。微呕。

　　心下支结。外症未去者。柴胡加桂枝汤主之。太阳病。头痛发热。身疼腰痛。骨节疼痛。恶风。无汗而喘者。麻黄汤主之。风湿相搏。骨节烦疼。掣痛。不得屈伸。近之则痛剧。汗出短气。小便不利。恶风。不欲去衣。

　　或身微肿者。甘草附子汤主之。

