<!-- { "loadSidebar": true } -->
　　鳌按。此二条本阳明症。以欲明胸满之当吐。故附此。

　　【纲】仲景曰。太阳中风。下利呕逆。表解者。乃可攻之。其人 汗出。发作有时。心下痞。

　　硬满。引胁下痛。干呕短气。汗出不恶寒。此表解里未和也。十枣汤主之。

　　【目】鳌按。此条心下硬满。牵引胁满。是由心下水气泛溢不和也。

　　【纲】仲景曰。服桂枝汤。或下之。仍头项强痛。翕翕发热。无汗。心下满微痛。小便不利者。

　　桂枝去桂加茯苓白术汤主之。小便利则愈。

　　【目】鳌按。此水结中焦。只可利而不可散也。因汗不彻而遽下之。致水气结于心下。然病根虽在心下。而病机仍在膀胱。今小便不利。则是太阳本病。实非桂枝症未罢也。故用本方以散邪行水。

　　【纲】仲景曰。发汗后。腹胀满者。浓朴生姜甘草半夏人参汤主之。

　　【目】韩祗和曰。腹满者。邪入太阴脾土也。常痛为里实。须下之。承气汤。时减者为里虚。

　　当温之。理中汤。若表解内不消。非大满犹生寒热。是邪未全入里。亦未可下。若大满大实。兼有燥屎。是邪已入腑。虽得之四五日。亦可下。大抵阳邪为热。则腹满而咽干。阴邪为寒。则腹满而吐利。食不下。若已经吐下后而腹满者。治法又各不同。是又不可不知也。

　　柯琴曰。此条不是妄汗。人本虚也。汗后反见有余症。邪气盛则实。故用姜、朴、夏散邪以除腹满。正气虚。故用参、甘补中而益气。

　　【纲】仲景曰。本太阳病。医反下之。因而腹满时痛者。属太阴也。桂枝加芍药汤主之。大实痛者。桂枝加大黄汤主之。

　　【目】陶华曰。阳明发热。腹满微喘。口苦咽干。或不大便谵语。并小柴胡汤。哕而小便难。

　　加茯苓。三阳合病。腹满身重。难以转侧。谵语。口中不仁。小柴胡汤。有汗白虎汤。太阴腹满。

　　吐食不下。枳桔理中丸。少阴病六七日。腹胀满。不大便。急下之。大承气汤。腹满痛者。脾不胜水。水与气搏皮肉之间。腹中漉漉有声。小半夏茯苓汤加桂枝。下利腹满身疼痛。先温其里。四逆汤。后攻其表。桂枝汤。发汗后腹满。当温。浓朴半夏生姜人参汤。吐后腹满。当下。少与调胃承气汤。下后腹满。宜栀子浓朴汤。

　　腹胀满者。阴阳不和也。桔梗半夏汤。

　　柯琴曰。腹满时痛。因于下后。是阳邪转属。非太阴本病。表症未罢。故仍用桂枝解外。腹痛既见。故倍加芍药以和里。此病本于阳。故用阴以和阳。若因下而腹大实痛。是太阳转属阳明而胃实。尚未离乎太阳。此之谓有表里症。仍用桂枝加大黄以除实痛。此双解表里法也。凡妄下必伤胃气。胃气虚则阳邪袭阴。故转属太阴。胃气实则两阳相抟。故转属阳明。太阴则满痛不实。阴道虚也。

　　阳明则大实而痛。阳道实也。满而时痛。下利之兆。大实而痛。燥屎之征。桂枝加芍药。即建中之方。桂枝加大黄。即调胃之剂。

　　卷三

　　腹中雷鸣

　　【纲】仲景曰。伤寒中风。医反下之。其人下利日十数行。谷不化。腹中雷鸣。心下痞硬而满。

　　干呕。心烦不得安。医见心下痞。谓病不尽。复下之。其痞益甚。此非结热。但以胃中虚。客气上逆。故使硬也。甘草泻心汤主之。

　　【目】黄仲理曰。下利完谷。腹鸣呕烦。皆误下而胃中空虚之互词。设不知此义。以为结热而复下之。其痞必益甚。故重以胃中虚客气上逆。昭揭病因。

　　楼英曰。客气者。乍来之气。非本有之气也。伤寒伤风者。原无此阴邪之气格于心下。乃庸医不治表而误下使然也。痞硬而满腹鸣下利者。阴沉于下也。干呕心烦不安者。阳浮于上也。仍用泻心法而异其术。

　　【纲】仲景曰。伤寒汗出解之后。胃中不和。心下痞硬。干噫食臭。胁下有水气。腹中雷鸣。

　　下利者。生姜泻心汤主之。

　　【目】成无己曰。腹中雷鸣有二症。坏病也。一主甘草泻心者。以误下损阴气也。一主生姜泻心者。以误汗损阳气也。用此二汤。以复阴阳之气耳。

　　魏荔彤曰。本条诸症。皆凝聚停蓄之象。即雷鸣下利。亦是中气营运不健之故。鸣则为虚。利则为热。痞硬少气而虚。干噫食臭为热。虚热二字。合成此症。此生姜泻心以苦治热。以甘补虚。

　　以辛散痞。为对症之剂也。

　　卷三

　　动气

　　【纲】仲景曰。发汗后。其人脐下悸。欲作奔豚。茯苓桂枝甘草大枣汤主之。

　　烧针令其汗。针处被寒。核起而赤者。必发奔豚。气从小腹上冲心者。灸其核上各一壮。与桂枝加桂汤。阳明病。脉浮而紧。咽燥口苦。腹满而喘。发热汗出。不恶寒反恶热。身重。若下之。

　　则胃中空虚。客气动膈。心中懊 。舌上苔者。栀子豉汤主之。

　　【目】徐彬曰。首条。言君火虚极。肾邪微动。亦将凌心而发奔豚也。谓汗乃心液。发汗后则虚可知。使非因汗时余邪侵肾。何至脐下悸。至于悸而肾邪动矣。故知欲作奔豚。乃以茯苓合桂、甘专伐肾邪。单加大枣以安胃。似不复大顾表邪。谓发汗后表邪已少。且但欲作。则其力尚微。故渗其湿。培其土。而阴气自衰。用甘澜水助其急下之势也。次条。

　　乃言太阳余邪未尽而加奔豚。兼又起核者。宜内外两治之法也。谓太阳病发汗矣。又复烧针令汗。

　　以太阳之邪未尽故也。奈烧针则惊。发其奔豚之气。所以气从少腹上至心。于是治其余邪。攻其冲气。治之甚易。乃又针处被寒。核起而赤。则兼治为难。故以桂枝汤主太阳之邪。加桂以伐奔豚之气。而赤核则另灸以从外治之法。庶为两得耳。所以然者。以无腹痛。及往来寒热。则病专在太阳故也。

　　鳌按。此三条。亦动气之属也。首条脐下悸。乃肾水乘火而上克。曰欲作者。言犹未发也。当预治之。二条。乃阳气不舒。阴气反胜。寒邪凝聚。发为赤核。是奔豚之兆。从小腹冲心。是奔豚之象。总之。脐下悸。是水邪欲乘虚而犯心。故君伏苓以正之。奔豚自不发。小腹气冲。是木邪挟客气以凌心。故汤中加桂以平木。而奔豚自除。一在里而未发。一在表而已发。所以治各不同也。三条。胃中以下而空虚。邪之客上焦者。必不因下而除。故客气动于膈也。

　　【纲】仲景曰。动气在右。不可发汗。发汗则衄而渴。心苦烦。饮即吐水。动气在左。不可发汗。发汗则头眩。汗不止。筋惕肉 。动气在上。不可发汗。发汗则气上冲。正在心。端。动气在下。不可发汗。发汗则无汗。心中大烦。骨节苦疼。目运。恶寒。食则反吐。谷不得前。

　　【目】许叔微曰。动气筑筑然跳动于腹者是也。病患先有五积在腹中。或腹上下左右。复因伤寒。新邪与旧邪相搏而痛。筑筑然跳动。名曰动气。大概虚者。理中汤去术加桂。热者。柴胡桂枝汤。

　　李 曰。五积中。惟脐下奔豚冲心最急。桂枝汤加桂一倍自效。

　　成无己曰。伤寒动气。何以明之。动气者。为筑然动于腹中者是矣。脏气不治。随脏所主。发泄于脐之四旁。动跳筑筑然也。难经曰。肝内症。脐左有动气。按之牢若痛。心内症。脐上有动气。

　　按之牢若痛。肺内症。脐右有动气。按之牢若痛。肾内症。脐下有动气。按之牢若痛。是脏气不治。腹中气候发动也。动气应脏。是皆真气虚。虽有表里攻发之症。即不可攻下。且脾内症。当脐有动气。经特曰。脐之四旁动气。不可汗下。独不言脾候当脐有动气者。

　　以脾者中州。为胃以行津液。发汗吐下。犹先动脾。况脾家发动气者。讵可动之也。所以特不言之也。伤寒所以看外症为当者。不在脉之可见。必待问之而得者。发汗吐下。务要审谛。举此动气。

　　类可知矣。

　　【纲】仲景曰。动气在右。不可下。下之则津液内竭。咽燥鼻干。头眩心悸也。动气在左。不可下。下之则腹内拘急。食不下。动气更剧。虽有身热。卧则欲蜷。动气在上。不可下。下之则掌握热烦。身上浮冷。热汗自泄。欲得水自灌。动气在下。不可下。下之则腹胀满。卒起头眩。食则下清谷。心下痞也。

　　【目】李 曰。动气在右。不可发汗。先宜五苓散。后与竹叶石膏汤。不可不。宜竹叶石膏汤。

　　动气在左。不可汗。先宜防风白术牡蛎汤。汗。必与建中汤。不可下。先宜甘草干姜汤。后与小建中汤。动气在上。不可汗。宜甘李根汤。不可下。宜竹叶石膏汤加减。动气在下。不可汗。先宜大橘皮汤。后与小建中汤。不可下。宜甘草泻心汤治之也。

　　魏荔彤曰。成氏注。右肺左肝。上心下肾。四脏分属动气。引难经皆归之气虚。固然。然气虚曷有动气。又必在脐之左右上下何也。脐者。先天之气所存也。气实则充而固。气虚则摇而动。

　　如水在瓶中。满则摇之亦不动。虚则可以摇动而有声。推之肠鸣。亦可知其象义矣。气本一。又何属四脏乎。可见脐之气通乎脏腑。为先天之元。此气有不足。则按其部位。知所通之脏气必不治也。

　　不治即不至。不至即不足。无非气不能及之义。成注引难经云。按之牢。此非正气虚也。有邪居之也。何邪乎。寒邪也。气不足而阳虚。阴邪入而参之。参杂于其中也。愈见四脏气不至而不能开散。即知本部寇盗不靖。知其官吏之治无术也。虚而发汗。概在所禁。况有积耶。发汗则正气益虚。

　　阴邪伏者必起矣。居脐之左右上下者。皆各有变症。就动气之可按可验者。可以明其禁也。

　　此皆由元气虚而脏气弱。所以脐之四方有动气。已示端倪。不审明而误下。其变症与误汗。大同而小异。

　　卷四

　　少腹硬满

　　【纲】仲景曰。太阳病。六七日。表症仍在。而反下之。脉微而沉。反不结胸。其人发狂者。

　　以热在下焦。少腹当硬满。小便自利者。下血乃愈。所以然者。以太阳随经瘀热在里故也。抵当汤主之。

　　【目】成无己曰。此太阳自入腑者也。

　　赵嗣真曰。此亦病发于阳。误下热入之症。少腹居下焦。为膀胱之室。厥阴经脉所聚。卫任血海所出。瘀血留结其中。故硬满。

　　【纲】仲景曰。太阳病。发汗。而复大下之。不大便五六日。舌上燥而渴。日晡小有潮热。从心下至少腹硬满而痛不可近者。大陷胸汤主之。

　　【目】柯琴曰。此转属阳明。而尚未离乎太阳。故是下后热入水结所致。而非胃家实病。

　　【纲】仲景曰。病患胁下素有痞。连在脐旁。痛引小腹入阴筋者。此名脏结。死。

