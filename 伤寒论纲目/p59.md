<!-- { "loadSidebar": true } -->
　　【目】魏荔彤曰。伤寒至十三日。则过经不解明矣。胸胁满而呕。本为少阳症也。但日晡所发潮热。已而微利。则又类阳明矣。何也。邪在少阳无利法。邪在阳明成胃实。有下之而不得利者。

　　今反利。是症虽在少阳。而阳明有邪未尽。此当以和解者治少阳。以泄下者治阳明如前法矣。医者用非其法。以丸药下之。故于潮热已时微利。利而潮热仍不已也。仲师恐人误认为虚而无热。直指之曰。潮热者实也。谓此热为实。邪在阳明。不同于虚而不烦之治也。此实。指热之虚实而言。非言胃已成实之实。所以仍主小柴胡汤。正以胃不成实。邪已半在少阳。故仍从前法。半治少阳。半治阳明而少变之也。先宜柴胡以解外。使邪在少阳者。从表外而上透也。后加芒硝以涤内。使邪在阳明者。从里以下泄也。此就少阳症中。兼治阳明胃中余热。为太阳病过经不解。阳明有热者言之也。阳明有热。

　　而不大下之。乃于柴胡汤中用芒硝。则非胃实大下之故也。

　　鳌按。此应是少阳阳明并病。胸胁满而呕。邪在少阳表里之间也。发潮热。里可攻也。微下利。

　　便未硬也。此时若以大柴胡分解表邪。荡涤里实。则邪去而微利亦当自止。奈医不识病根。误以丸药下之。徒引热邪内陷而下利。表里俱不得解。此以知本条之误。并不在下而在于用丸药以下也。

　　【纲】仲景曰。太阳病。过经十余日。心下温温欲吐。而胸中痛。大便反溏。腹微满。郁郁微烦。先其时极吐下者。调胃承气汤。若不尔者。不可与。但欲呕。胸中痛。微满者。此非柴胡症。

　　以呕故知极吐下也。

　　【目】韩祗和曰。此条乃明先时极经吐下。中虚而胃不成实之故。以示虚虚之禁也。盖此又太阳传入少阳。不必治少阳。亦不必治阳明。但须扶正补虚。为听邪自止之法也。凡太阳病过经不解者。邪在少阳。则用小柴胡。邪在阳明少阳之间。则用大柴胡。邪在阳明虚而有热。作烦。则用调胃承气。邪在阳明虚而无热。不作烦。则大小柴胡俱不可用。况于调胃承气。故凡太阳病后过经不解。

　　所当辨其邪在何经。为虚为实。以善其治者也。

　　柯琴曰。太阳居三阳之表。其病过经不解。不转属阳明。则转属少阳矣。心烦喜呕。为柴胡症。

　　然胸中痛。大便溏。腹微满。皆非柴胡症。但以欲呕一症似柴胡。当深究其欲呕之义矣。夫此病既不关少阳之半表。见太阳过经而来。一切皆属里症。必十日前吐下而误之坏病也。极吐误下。是太阳转属阳明。而不属少阳矣。故与调胃承气也。

　　【纲】仲景曰。太阳病。过经十余日。反二三下之。后四五日。柴胡症仍在者。先与小柴胡汤。

　　呕不止。心下急。郁郁微烦者。为未解也。与大柴胡汤下之。则愈。

　　【目】成无己曰。此是热邪为呕者也。

　　魏荔彤曰。病由太阳。必传阳明。方有柴胡相对之少阳症。今不言阳明症。而言柴胡症仍在者。

　　则十余日内。太阳罢后。必已传入阳明之经。因胃气旺而未归阳明之腑。遂更传少阳之经矣。所以此十余日内。曾见柴胡症。至十余日后。又四五日。柴胡症仍在耳。先见柴胡症时。曾与小柴胡汤。乃呕不止。心下急。郁郁微烦者。虽见柴胡。其病未尽到少阳。尚留阳明经。故宜大柴胡于升举少阳之中。寓攻下阳明之法。此斟酌于邪在两经而兼治之者也。

　　【纲】仲景曰。膈上有寒饮。干呕者。不可吐也。干呕。吐涎沫。头痛者。吴茱萸汤主之。

　　【目】成无己曰。此二条。是皆寒邪为呕者也。

　　【纲】仲景曰。先呕后渴者。此为欲解。先渴后呕者。为水停心下。此属饮家。

　　【目】成无己曰。此条是停饮为呕者也。

　　【纲】仲景曰。呕家有痈脓。不须治。脓尽自愈。

　　【目】成无己曰。此是胃脘有脓而呕者也。大抵伤寒表邪欲传里。里气上逆。则为呕。是以半表半里症多云呕也。伤寒三日。三阳为尽。三阴不受邪。是知邪气传里必呕也。

　　【纲】仲景曰。伤寒发热。汗出不解。心下痞硬。呕吐而下利者。小柴胡汤主之。

　　【目】黄仲理曰。未经下而呕。呕而发热。故主以小柴胡也。

　　【纲】仲景曰。呕家不可用建中汤。以甘故也。

　　【目】楼全善曰。酒客不可与桂枝汤。以甘故也。呕家不可与建中汤。亦以甘故也。二者之禁。

　　其义同耳。心烦喜呕。呕而发热。柴胡汤症。胸中有热。腹痛欲呕。黄连汤症。太少合病。自利而呕。黄芩汤症。呕同而所由作呕不同。故方治亦异。

　　【纲】仲景曰。伤寒胸中有热。胃中有邪气。腹中痛。欲呕吐者。黄连汤主之。

　　【目】柯琴曰。热不发于表而在胸中。是未伤寒前所蓄之热也。邪气即寒气。胃中寒邪阻膈。

　　胸中之热不得降。故上炎作呕。胃脘之阳不外散。故腹中痛也。此在脏腑之半表里。非形躯之半表里也。欲呕而不得呕。腹痛而不下利。似乎今人所谓干霍乱绞肠痧等症。

　　【纲】仲景曰。太阳与少阳合病。自下利者。与黄芩汤。若呕者。黄芩加半夏生姜汤主之。

　　【目】喻昌曰。太阳阳明合病。下利。表症为多。阳明少阳合病。下利。里症为多。太阳少阳合病。下利。半表半里症为多。故用黄芩甘草芍药大枣为和法也。

　　赵献可曰。太阳阳明合病。邪初入阳明之里也。宜辛甘发散。用葛根汤。以从阳而为治也。太阳少阳合病。邪已入少阳之里也。宜酸苦涌泄。用黄芩汤。以从阴而为治也。

　　卷十二

　　发斑

　　【纲】仲景曰。阳毒之为病。面赤斑斑如锦纹。咽喉痛。唾脓血。五日可治。七日不可治。

　　鳌按。仲景伤寒论。无发斑明文。而伤寒发斑症极多。历代名家言及斑症者。皆据金匮阳毒面赤斑斑如锦纹。阴毒面目青黑以为说。但阴毒面目青黑。虽亦斑纹之类。毕竟伤寒发斑是阳盛之症。

　　当以赤色如锦纹者为主。若赵氏以此症谓皆热毒伤于阴阳。颇有理。（其说详载于后）然只存参可也。兹但录金匮阳毒条以为纲。

　　【目】李杲曰。阳症发斑。有因下之太早者。有因失下者。有因胃热胃烂者。得之虽殊。大抵皆邪助手少阴心火入手太阴肺也。故红点如斑。生于皮毛之间耳。白虎汤、承气汤。从所当而用之。

　　当以肺脉别也。

　　赵嗣真曰。活人云。发斑有两症。有温毒。有热病。又云。表虚里实。热毒乘虚。出于皮肤。

　　所以发斑疮瘾疹如锦纹。素问谓之疹。愚详仲景论。无此症治。但华佗云。热毒未入于胃而下之。

　　胃虚热入。烂胃。又热已入胃。不以时下之。热不得泄。亦烂胃。其斑如鸡头大。微隐起。喜着两胁。王仲弓云。下之太早。热气乘虚入胃故也。下之太迟。热留胃中。亦发斑。服热药不当。或多。亦发斑。微者色赤。五死一生。剧者色黑。十死一生。皆用化斑汤及阿胶大青汤。又索氏新书云。阳毒病患出斑。皆如炙迹。指面大青黑。并不免于死者。古人云胃烂。如此可信矣。世之人或谓斑有生者。非斑也。皆疹耳。其状如蚊虫咬。小点而赤是也。故其生多矣。今此瘾疹如锦纹者。疹也。非斑也。以斑即是疹。亦非也。谓表虚里实者。亦非也。如上所言。岂独两症而已乎。

　　吴绶曰。凡发斑有六。一曰伤寒。二曰时气。三曰温毒。四曰阳毒。五曰内伤寒。六曰阴症。

　　一曰伤寒发斑者。盖因当汗不汗。当下不下。热毒蕴于胃中。乃发斑也。千金方云。红赤者为胃热。

　　紫赤者为热甚。紫黑者为胃烂也。故赤斑五死一生。黑斑十死一生。大抵鲜红起发者吉。虽大亦不妨。但忌稠密成片。紫赤难治。杂黑尤难也。凡斑既出。须得脉洪数有力。身暖足温。易治。脉沉小足冷。元气弱。难治。凡斑欲出未出之际。且与四味升麻汤。先透其毒。若脉弱。倍加人参。

　　食少大便不实。倍用白术。若斑已出。则不宜再申发也。又不可发汗。汗之更增斑烂。又不宜早下。

　　下之则斑毒内陷也。如脉红数。热盛烦渴者。人参化斑汤。若欲消斑毒。犀角元参汤、大青四物汤。如斑毒内甚。心烦不得眠。错语呻吟者。黄连解毒汤。加元参、升麻、大青、犀角之类。热甚。

　　烦渴喘咳者。解毒合化斑汤。若斑势稍退。内实不大便。谵语。有潮热者。大柴胡加芒硝。或调胃承气。如未可下。有潮热。烦渴者。且与小柴胡去半夏。加山栀、黄连、黄柏、花粉。或加大青。如无。代以青黛。大抵解胃热胃烂之毒。必以黄连、大青、犀角、元参、升麻、石膏、知母、黄芩、山栀、黄柏之类。要在审察病情。合宜而用之。二曰时气发斑者。乃天行时疫之气也。感之则憎寒壮热。身体拘急。或呕逆。或喘咳。或胸中烦闷。

　　或躁热。起卧不安。或头痛鼻干。呻吟不得眠。此皆斑候也。先用纸燃灯照看病患面部胸膛四肢背心有红点起者。乃发斑也。易老曰。凡大红点发于皮肤之上者。谓之斑。小红靥行于皮中不出起者。

　　谓之疹。疹轻而斑重也。大抵一发鲜红稀朗者吉。若一发如针头稠密紫黑者凶。杂黑者不治。有来势急者。发热一二日便出斑。来势缓者。发热四五日方出。凡治。必察病患元气虚实。脉之有力无力为主。若脉微弱元气虚者。必先以三白汤加人参以助真气。次察斑欲出未透者。升麻葛根汤。如胃弱人虚者。升麻解毒汤、四君子汤合用。名曰升君汤也。若斑不透者。直指方加紫草茸。若疹斑初出。有表症。憎寒壮热。头痛骨疼。四肢拘急。胸中满闷者。用三因加味羌活散。或加紫草。若斑稠密。咽喉不利。犀角消毒饮、元参升麻汤。凡斑出。脉数大。烦渴者。人参化斑汤。发热。或潮热不解者。小柴胡随症增损。或人参败毒散。皆可出入用之。斑出呕逆者。必用陈皮、半夏、生姜、黄连之类。喘咳不止者。必用二母、栝蒌、黄芩、石膏之类。咽痛者。必用连翘、牛蒡、元参、升麻、桔梗、甘草之类。斑出而毒盛者。必用犀角、大青、元参、山栀、石膏、黄连、黄芩、黄柏、知母之类。北方谓之红眼儿疮气。又避忌香臭。恐触之也。凡斑已出未出。切不可便投寒凉之剂。以攻其热。并饮凉水等。恐伤胃气。先作呕吐也。又不可发汗攻下。虚其表里之气。其害尤甚也。若脉弱者。必先有房事。要在审问之。如有夹阴者。必先助真气为要也。三曰温毒发斑者。活人云。初春。病患肌肉发斑。瘾疹如锦纹。而咳。心闷。但呕者是也。冬时触冒寒毒。至春始发。

