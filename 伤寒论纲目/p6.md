<!-- { "loadSidebar": true } -->
　　李 曰。表病属太阳。凡见头疼发热恶寒。清便自调。腰项脊强。脉浮紧者。即是表症。不拘日数多少。便宜解表。不宜下渗。有汗为表虚。宜解肌。（解肌是轻剂）

　　无汗为表实。宜发汗。（发汗是重剂）

　　但发汗亦有轻重。古谓春夏宜汗者。借天时而喻阳邪在外也。其实春月阳气尚微。秋月阳气欲敛。俱不可大汗。夏月天气热。元府开。不必大汗。冬月阳气伏藏。感冒轻者。尤不宜汗。惟伤寒重者。时令严密。皮毛坚致。非大汗无由得散。不得已而从权也。至于阴症。但厥无汗者。妄汗动经则死。或有表邪。辛热微汗以散之可也。

　　鳌按。首条但言脉浮而不言迟弱。可见其浮而有力矣。然必审其热果在表。乃可用麻黄汤。此篇所举仲景论。

　　亦非六经无归者。特以伤寒病。宜首辨表里。故不得不列此款以冠于首耳。

　　【纲】仲景曰。太阳病。项背强KT KT 。无汗恶风者。葛根汤主之。

　　太阳病。项背强KT KT 。反汗出恶风者。桂枝加葛根汤主之。

　　【目】王好古曰。治伤寒须分表里。若表里不分。汗下差误。岂为上工。且如均是发热。

　　身热不渴。为表有热。小柴胡加桂枝。厥而脉滑。为里有热。白虎加人参汤。均是水气。干呕微利。

　　发热而咳。为表有水。小青龙加芫花。体凉。表症罢。咳而胁下痛。为里有水。十枣汤。均是恶寒。

　　有热而恶寒者。发于阳也。麻黄、桂枝、小柴胡。无热而恶寒者。发于阴也。附子四逆。均是身体痛。脉浮发热头痛身体痛者。为表未解。麻黄汤。脉沉自利身体痛者。为里不和。四逆汤。以此观之。仲景表里之法甚详。学人宜究心焉。

　　【纲】仲景曰。结胸症。其脉浮大者。不可下。下之则死。

　　【目】朱震亨曰。 矩新书。谓有杂合邪者。当以杂合法治之。譬如恶寒发热。得之感冒。明是外合之邪。已得浮数之脉。而气口又紧盛。明为食所伤。病者又倦怠。脉重按俱有空豁意。而胸膈痞满。间引两胁。其脉轻取又似乎弦。此平昔多怒肝邪之所为也。细取左尺。大而沉弱。此又平时房劳之过也。治法。宜以感冒一节且放后。先视其形色强弱浓薄。且以补中化食行滞。清凉胃火。

　　而以姜辣行之。则中气稍回。伤滞稍行。津液得和。通体得汗。外感之邪自解。医者不知详审求之。

　　只顾表散外邪。又不推究兼见之邪脉。亦不穷问所得之病因。如性情之着执。巧施杂合治法。将见正日虚。邪日固。皆拙工之过也。

　　鳌按。杂合病以亦有表症。故附此。

　　楼全善曰。凡外伤风寒者。皆先因动作烦劳不已。致内伤体虚。然后外邪得入。故一家之中。

　　有病者。有不病者。由体虚则邪入。而体不虚则邪无隙可入而不病也。故伤寒为病。属内伤者十居八九。后人泥于伤寒无补法一语。但见寒热。不分虚实。一例汗下。必致夭伤者多矣。

　　卷首·总论　表里

　　里症

　　【纲】仲景曰。阳明之为病。胃家实也。

　　【目】朱肱曰。不恶寒。反恶热。手掌心并胁下 汗出。胃中干燥结聚。潮热。大便闭。

　　小便如常。腹满而喘。或谵语。脉浮而滑者。里症也。里症者。内热也。内热属阳明。下之。

　　李 曰。里症。始焉脉浮而大。今则沉而数。始焉惺而静。今则躁而动。始焉头疼发热恶寒。

　　今则不恶寒反恶热。烦躁倍加。胸连脐腹满痛。胁下掌心自汗 。以致胃干。屎燥秘结。小便赤涩。口干。发狂谵语。掀衣揭被。扬手掷足。六脉有力。即是传经热症。又谓阳盛误汗即死。或有初病即见此症者。不拘日数多少。便宜通利。失下。则血气不通而发厥矣。抑又有说。纯乎表而里无一毫病者。当解表时勿攻里。纯乎里而表无一毫病者。当攻里时勿解表。如表里俱见。或表多里少。表急里缓。则先治表。后攻里。或里多表少。里急表缓。则先攻里。后救表。又表虚里实。药宜辛凉。里虚表实。药宜辛热。皆以里为主。内气正而后可以治表。虽莫急于内。表亦不可缓也。

　　表里虚实。而医之大分明矣。

　　鳌按。阳明虽亦有表病。其根总在胃家实。提纲是揭其根。非意不在表也。

　　【纲】仲景曰。伤寒四五日。脉沉而喘满。沉为里。而反发其汗。津液越出。大便为难。表虚里实。久则谵语。

　　渴欲饮水。无表症者。白虎加人参汤主之。伤寒发汗已。身目为黄。所以然者。以寒湿在里。不解故也。不可下。于寒湿中求之。阳明病。谵语。发潮热。脉滑而疾者。小承气汤主之。因与承气汤一升。腹中转失气者。更服一升。若不转失气者。勿更与之。

　　明日不大便。脉反微涩者。里虚也。为难治。不可更与承气汤也。汗出谵语者。以有燥屎在胃中。

　　此为风也。须下之。过经乃可下之。下之若早。语言必乱。表虚里实故也。下之则愈。宜大承气汤。

　　【目】朱肱曰。伤寒始发热恶寒。今汗后不恶寒。但倍发热而躁。始脉浮大。今洪实。或沉细数。始惺静。今狂语。此为胃实阳盛。再汗即死。须下之愈。

　　发汗后不敢再表者。为脉沉实耳。脉若浮者。须再汗也。发汗后不恶寒。只发热。脉沉实。或狂语。此为胃实阳盛。即不可再汗。须下之。设令下后又不解。表里邪亦衰矣。阳明病。头疼。不恶寒。反恶热。胃实故也。阳明气实。故攻头也。调胃承气汤。病患无表里症。发热。八九日。脉虽浮数。宜大柴胡汤下之。大便秘。加大黄。

　　亦有始得病。便变阳盛之症。便须下。勿拘日数。

　　更有心胸连脐腹大段疰闷。腹中疼。坐卧不安。冒闷喘急极者。亦不候他症。便下之。凡大便秘。妨闷。尚有表症者。亦须少少饮小承气汤解之。不可过多。令大泄也。失下。则气血不通。

　　四肢便厥。医人不知。反认是阴厥。复进热药。祸如反掌。不可不察也。

　　刘完素曰。凡里症。脉实而不浮。不恶风寒。身不疼。自汗谵语。不大便。或咽干腹满者。可下不可汗也。宜三承气汤选用。又不问风寒暑湿。或表里症俱不见。但无表症而有可下者。三一承气汤。此药虽峻攻。使无表热入里。而无结胸或痞之象也。或热结极深。而诸药数下。毕竟不能通利以致将死者。宜大承气加甘遂一钱下之。病在里。脉沉细者。不问风寒暑湿。或表里症俱不见。

　　或内外诸邪所伤。有汗无汗。心腹痛满。谵妄烦躁。蓄热内盛。但是脉沉者。皆宜三一承气汤合解毒汤下之。解毒调胃汤及承气汤。皆能泻大热。

　　魏荔彤曰。脉滑而疾。滑虽热盛于里之兆。而疾则热未成实之征。盖热初传入腑。或由浮而变沉大。兼迟滞。方可攻下。今脉滑疾。是犹带数。热变而传入。尚未坚凝结聚。小承气汤消热调津。

　　足以已病矣。以下尤斟酌尽善之处。

　　鳌按。里症。有虚、有实、有寒、有湿、有热。其邪之入里者。皆为里症。不专指邪实阳盛一边说也。

　　【纲】仲景曰。伤寒脉浮滑者。此表有热。里有邪。白虎汤主之。

　　【目】张介宾曰。阳邪在表则表热。阴邪在表则表寒。阳邪在里则里热。阴邪在里则里寒。邪在半表半里间而无定处。则寒热往来。邪在表。则心腹不满。邪在里。则心腹胀痛。邪在表。则呻吟不安。邪在里。则躁烦闷乱。邪在表。则能食。邪在里。则不食。邪在半表里。则不欲食。未至于不能食也。邪在表。则不烦不呕。邪在里。则烦满而呕。凡初见心烦喜呕。及胸膈渐生痞闷者。

　　邪自表方传里也。不可攻下。凡病本在表。外症悉具。脉反沉微者。以元阳不足不能外达也。但当救里。以助阳散阴为上策。

　　柯琴曰。此论脉而不及症。因有白虎汤症而推及其脉。只据脉而不审其症。虽表里并言。而重在里热。所谓热结在里。表里俱热者也。

　　鳌按。发热无汗。口燥渴。心烦。舌上干燥。欲饮水数升。大便秘。皆白虎汤症也。皆应得此脉。

　　【纲】仲景曰。伤寒脉滑而厥者。里有热也。白虎汤主之。

　　【目】鳌按。脉滑而厥者。阳厥也。所谓阳极似阴也。然必烦渴引饮。能食而大便难。乃为里有热。

　　卷首·总论　表里

　　半表半里症

　　【纲】仲景曰。伤寒五六日。头痛。汗出。微恶寒。手足冷。心下满。口不欲食。大便硬。脉沉细者。此为阳微结。必有表复有里也。脉沉。亦在里也。汗出为阳微结。假令纯阴结。不得复有外症。悉入在里矣。此为半在表半在里也。脉虽沉细。不得为少阴病。所以然者。阴不得有汗。今头汗出。故知非少阴也。可与小柴胡汤。设不了了者。得屎而解。

　　【目】成无己曰。邪之客于表者为寒。邪与阳相争则为寒矣。邪之入于里者为热。邪与阴相争则为热矣。邪在半表里。外与阳争而为寒。内与阴争而为热。是以往来寒热。邪居表多则多寒。邪居里多则多热。邪半在表半在里。则寒热亦半矣。邪在表者。必渍形以为汗。邪在里者。必荡涤以取利。其余不外不内。半表半里。又非发汗所宜。又非吐下所对。是当和解则可矣。小柴胡是也。

　　戴原礼曰。论中有曰太阳经病者。太阴经病者。有曰伤寒者。中风者。有但曰厥者。下利者。

　　有但曰病者。有但曰某经者。盖以邪中其经。故以经名之。非特谓伤寒之候。谓兼有杂病也。凡云伤寒而不云经者。故非杂病也。谓六经俱有之症。难以一经拘之。中风亦然。凡云下利及厥。与夫称病患等名症者。谓六经、伤寒、中风、杂病等候。俱有是症也。善治病者。须要详辨。太阳传经之邪。各经直中之邪。曾无汗吐下之症。火逆、水喷之症。结胸、发黄、血滞、痞利、厥逆之症。如中风、伤寒、杂病之候。一切之疾。不拘六经。但分表里。盖六经俱有表里二症。但有表症。即发汗。但有里症。即攻下。或表里症俱见。则宜以攻里发汗之药。分表里病症多少用之。病在半表里。

　　和解之。此传经之治也。杂病寒症在表者。辛温汗之。寒中里者。大热救之。亦在明其表里而已。

　　李 曰。凡病或渴或不渴。或胸中烦不烦。或呕不呕。或腹胁痛不痛。或咳。或心下悸。或小便不利。少阳所主也。或烦或呕者。邪在表。方传里也。若见耳聋胁痛寒热。呕而口苦。胸胁紧满。

　　脉弦数。即是半表半里。脉大胸满。多痰。或挟宿食。可吐。百问云。气浮上部。填塞心胸。头痛多涎。此吐症也。经云。其高者因而越之。脉虽大。无甚痰者。不可吐。只宜和解。

　　卷首·总论　表里

