<!-- { "loadSidebar": true } -->
　　魏荔彤曰。脉见长则邪自太阴欲还复少阳必矣。脾为脏里。经邪内陷。则症见腹满痛。吐不能食等症。若经邪欲外出。则症见于四末。而不久于内陷可知矣。于是阳微阴涩。邪已有浸浸透至营卫之势。兼以弦长。见少阳之门户辟。

　　而生发之气已动矣。更得四末之间。蠢然烦疼。汗出发热。其邪纯回太阳矣。邪不由太阳而去。乌能自止乎。

　　卷十三·太阴经症

　　寒实结胸

　　【纲】仲景曰。太阴之为病。腹满而吐。食不下。自利益甚。时腹自痛。若下之。必胸下结硬。

　　【目】张元素曰。太阴本症。惟腹满自利而已。若邪迫于上。则吐而食不下也。邪迫于下。则利甚而腹满也。上下相迫。必上下交乱。胃中空虚。法只可行温散之剂。其病自痊。若误下之。必在下之邪去。而在上之邪陷。有不至于胸下结硬者哉。

　　魏荔彤曰。邪自外感。太阳先中之。邪自内传。太阴先受之。少阳之邪。既不能由半表而达表。

　　必由半里而入里。而里三阴之太阴。又为三阴之表。内经云。太阴主开是也。所以少阳之邪。传经必先及太阴。亦不离内外表里之义而已矣。腹满而吐。食不下。自利腹痛。纯为太阴湿土。失镇奠之令。故症全见于肠胃肚腹之间。本为三阳之邪。陷入阴经为患。法当升散其邪。复还阳分。若以满痛为实邪而下之。则阳愈陷而下沉。阴愈凝而不散。胸下结硬。有似太阳之结胸而在下。有似太阳之心下痞而又在上。胸下结硬。所以为太阴误下独见之症者如此。伤寒传经之邪。无论在太阳为风因寒因。及遍历三阳。皆成热邪。复由阳而入阴。或误下误汗。又能变虚生寒。此病之变易莫测也。惟其为热邪。所以作满而能吐。若寒邪。但胀满不食。必不能上逆为呕吐矣。自利而时腹痛。

　　利为挟热。时痛亦热邪。若寒邪。则痛隐隐无已时矣。所以知其确为热邪也。况凡病初得为寒。久痛多热。亦理之常。太阳风寒之邪。传阳明时已变热矣。未有无所因而忽又变寒入三阴者。如谓入三阴即为寒。何以有系在太阴之发黄也。发黄亦为寒邪耶。又何以三阴篇中用苦寒之剂。仲师立法。

　　不一而足。岂智不足耶。总由传经与直中之邪。分路不明。故见仲师立一温散之法。便谓传经为寒邪。及见一恣用苦寒之法。便自己亦说不周全。遂含糊了事便罢。余不得不于三阴之首条力争之。曰。直中有寒。传经悉热。（八字铁案）此二语确乎不易。再太阳结胸痞。

　　皆经误下而成。亦属风寒在表之邪。日久变热。遂成结聚。特风邪阳。聚于高分。寒邪阴。聚于低分。然风因寒因。俱为已变热之邪无异也。所以陷胸泻心内。俱有苦寒之味。今此胸下结硬。又岂能外陷胸泻心别求门路乎。或问。仲师意在温散。子言陷胸泻心。何也。曰。仲师温散。为太阴未误下言。非为已下成胸下结硬者言也。亦如太阳未误下。用辛温。已误下。用苦寒也。三阳为表。

　　三阴为里。固矣。三阳有三阳之表里。三阴有三阴之表里。岂可一阳而尽表之理。一阴而尽阴之道乎。此乃伤寒中之大关键也。

　　【纲】仲景曰。寒实结胸。无热症者。与三白小陷胸汤。为散亦可服。

　　【目】柯琴曰。太阳表热未除而反下之。热邪与寒水相结。成热实结胸。太阴腹满时痛而反下之。寒邪与寒药相结。成寒实结胸也。无热症者。不四肢烦疼也。

　　卷十三·太阴经症

　　腹满腹痛

　　【纲】仲景曰。太阴之为病。腹满而吐。食不下。自利益甚。时腹自痛。若下之。必胸下结硬。

　　【目】朱肱曰。本太阳病。医反下之。因尔腹满时痛。是有表。复有里。仲景所以用桂枝加芍药汤。甚者加大黄。桂枝加芍药。即是小建中也。仲景云。太阴脉弱自利。设当行大黄、芍药者。

　　宜减之。其人胃虚。阳气易动之故。下利者。先煎芍药十余沸。

　　腹痛有二症。有热痛。有冷痛。尺脉弦。肠鸣泄利而痛者。冷痛也。小建中汤。不瘥者。小柴胡汤。阴症腹痛。即四逆散。四逆加芍药汤。腹痛小便不利者。真武汤。关脉实。腹满大便秘。按之而痛者。热痛也。桂枝加大黄黄连汤、大承气汤。

　　太阴大约可温。然须有积。方可下也。何谓积症。太阴腹满时痛。胸膈不快。 满闭塞。唇青。

　　手足冷。脉沉细。少情绪。或腹痛。此名太阴也。近人都不识阴症。才见胸膈不快。便投热药。

　　非其治也。大抵阴症者。由冷物伤脾胃。阴经受之也。主胸膈胀 。面色及唇。皆无色泽。手足冷。

　　脉沉细。少情绪。亦不因嗜欲。但内伤冷物。或损动胃气。遂成阴症。复投巴豆之类。胸膈愈不快。或吐而利。经一二日。遂致不救。盖不知寒中太阴也。

　　问。万一饮食不节。寒中阴经。何法以治。曰。理中加青皮、陈皮。一二剂。胸膈即快。枳实理中丸。五积散。太阴脾经。主胸膈满。甲乙经曰。贼风虚邪者。阳受之。饮食不节。起居不时者。

　　阴受之。阳受则入腑。阴受则入脏。入腑则身热不时。上为喘呼。入脏则 满闭塞。下为飧泄。

　　久为肠 。

　　腹胀满者。阴阳不和也。桔梗半夏汤最良。仲景论太阳病发汗后腹胀满者。浓朴生姜半夏甘草人参汤。下后心烦腹满卧起不安者。栀子浓朴汤。吐后腹胀满者。调胃承气汤。

　　成无己曰。腹满者。俗谓之肚胀也。华佗曰。伤寒一日在皮。二日在肤。三日在肌。四日在胸。

　　五日在腹。六日入胃。入胃。谓入腑也。是在腹。犹未全入里也。虽腹满为里症。亦有浅深之别。

　　经曰。表已解而内不消。非大满犹生寒热。则病不除。是其未全入腑。若大满大实。坚有燥屎。

　　自可下之。虽四五日不害。谓之邪气已入腑也。伤寒邪入腹。是里症已深。故腹满乃可下。如经曰。

　　其热不潮。未可与承气。若腹大满不通者。可与小承气。本太阳病。医反下之。因而腹满时痛者。

　　属太阴也。桂枝加芍药汤。大实痛者。桂枝加大黄汤。少阴症腹胀不大便者。急下之。诸如此者。

　　皆为里症是也。虽曰。腹满痛为实。然腹满不减则为实。可下。腹满时减则为虚。不可下。以温药和之。盖虚气留胀。亦为之胀。但比之实者。不至坚痛也。

　　王肯堂曰。结胸从心下起至少腹硬满而痛。与腹满类也。然结胸按之痛。手不可近。腹满痛举按常痛。手近不甚也。痞亦从心下起至少腹亦与腹满类也。然痞或止留心下。腹满但在腹之中也。

　　邪入里与正搏。则为腹痛。所以痛有异。腹痛属里。正太阳腹不痛。少阳亦胸胁痛而无腹痛。若阳明腹满急而痛。此为里实宜下。大柴胡、小承气。三阴下利清谷而又腹痛。里寒故也。此总论太阳经阳中之阴。四逆汤、附子理中汤。阳气传太阴经腹满而痛。其症有二。有实痛。有虚痛。肠鸣泄利而痛者。虚痛也。此独论太阴经阴中之阳。小建中汤。即桂枝加芍药汤。但桂有浓薄尔。不瘥。小柴胡去芩加芍如数。腹满便秘按之痛者。实痛也。桂枝汤加大黄一钱。此虚痛实痛。乃是以阳邪渐消为虚。阳气盛大为实。

　　吴绶曰。凡腹痛可按可揉者。内虚也。不可按不可揉者。内实也。海藏言中脘痛者。属脾土。

　　脉沉迟内寒者。理中汤、附子理中丸。阳脉涩阴脉弦。小建中。若小腹痛属厥阴经分。当归四逆汤加吴萸。厥逆者同。如大实腹满痛。绕脐刺痛。不大便。脉实。大承气。凡潮热不大便。从心下至少腹硬满而痛。手不可近。大陷胸。若脉弦腹痛。无热无寒。芍药甘草汤。脉弦口苦。发热腹痛。

　　小柴胡去人参加炒白芍。若寒热交作腹痛。加肉桂、白芍。若寒多而痛。去黄芩加肉桂、白芍。

　　凡少阴发热手足冷腹痛。四逆散加附、桂、萸、芍。凡发热脉洪弦腹痛。芍药黄芩汤。凡蓄血。亦令人腹痛。手不可近。腹痛欲吐利而烦躁者。多有痧毒。世俗刮刺委中穴。

　　柯琴曰。太阴之上。湿气主之。腹痛吐利。从湿化也。故人伤于湿。脾先受之。然寒湿入于阴经。不能动脏。则还入于胃腑。太阴经布胃中。又发于胃。胃中寒湿。故食不纳而吐利也。太阴脉从足入腹。寒气时上。故腹时自痛。法当温中散寒。若误下胃口受寒。故胸下结硬。

　　【纲】仲景曰。伤寒脉浮而缓。手足自温者。系在太阴。太阴当发身黄。若小便自利者。不能发黄。至七八日。虽暴烦。下利日十余行。必自止。以脾家实。腐秽当去故也。

　　【目】许叔微曰。难经曰。痛为实。脾家实者。知其实必痛也。大抵痛宜下。

　　成无己曰。腹满。太阴症也。阳热为邪者。则腹满而咽干。阴寒为邪者。则腹满而吐。食不下。

　　自利益甚。时腹自痛。太阴者。脾土也。治中央。故专主腹满之候。又发汗吐下后成腹满者。皆邪气乘虚内客为之。而所主又各不同。经曰。发汗后腹胀满者。浓朴生姜甘草半夏人参汤。伤寒吐后腹胀满者。调胃承气汤。伤寒下后心烦腹胀满卧起不安者。栀子浓朴汤。三者有当温。有当下。有当吐。何也。邪气不一也。且发汗则邪之在表者虽去。而汗多亡阳。致胃气虚。不能敷布。诸气壅滞而为胀满者。是当温散。吐后邪之在胸中者。能去则安。若不能去。致胸中之邪。下传入胃而为实。遂生胀满者。是又当下。妄下后邪气在表。未经入腑者。遂自表乘虚而入。郁于胸中。致为虚烦。气上下不得通。腹为之胀者。是又当吐。医者要识邪气所自。知其由来。观邪气所在。知其虚实。汗吐下之不瘥。则可矣。

　　鳌按。脾家实。即腐秽也。

　　【纲】仲景曰。伤寒四五日。腹中痛。若转气下趋少腹者。此欲自利也。

　　【目】柯琴曰。此自利之兆也。四五日。是太阴发病之期。

　　卷十三·太阴经症

　　吐利

　　【纲】仲景曰。太阴之为病。腹满而吐。食不下。自利益甚。时腹自痛。若下之。必胸下结硬。

　　【目】柯琴曰。腹痛吐利。从湿化也。太阴脉布胃中。又发于胃。胃中寒湿。故食不内而吐利交作也。

　　【纲】仲景曰。自利不渴者。属太阴。以其脏有寒故也。当温之。宜服四逆辈。

　　伤寒四五日。腹中痛。若转气下趋少腹者。此欲自利也。

　　【目】刘完素曰。仲景大意。以自利不渴。属太阴之为病。盖太阴脾属湿土。若热邪入脾。必蒸动其湿。湿动则不渴而身黄又以自。利而渴。属少阴之为病。盖少阴肾属寒水。若热邪入肾。必消铄其水。水消则口渴而烦躁。分经辨症。其所关不甚大哉。

