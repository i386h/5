<!-- { "loadSidebar": true } -->
　　鳌按。辨脉平脉二篇。理精词简。义达神清。与伤寒及金匮要略同一笔墨。的是仲景所撰。旧本有韵语一段。庸浅肤鄙。乃叔和伪作。与仲景笔墨不类。前人或置之辨脉下平脉前。或将平脉倒置辨脉前。而以韵语冠于首。或将辨脉平脉合为一篇。而以韵语终。至柏乡既知辨平二篇不可不分。

　　又知先辨后平之次。何得仍将韵语冠于首。不知韵语诚属叔和伪作。当直削之。毋俾滋混。而此二篇。

　　乃益见纯粹也。二篇注释。皆窜摘柏乡语。而以己见正之。

　　问曰。脉有阴阳者。何谓也。答曰。凡脉大浮动数滑。此名阳也。脉沉涩弱弦微。此名阴也。

　　凡阴病见阳脉者生。阳病见阴脉者死。

　　此段首揭脉有阴阳。当辨于过不及之间。

　　元阳为气。元阴为精。脉者。不离乎气血。亦不杂乎气血。统乎精气。而得神之名也。气血有盛衰。精气随有盈亏。于是神亦因之各异矣。故未辨病。先辨脉。脉虽合阳气阴血而成。既成。又必分为二。不分则不见其合也。于是脉有阴阳。所必辨也。盛而盈者。阳脉也。气血之有余也。衰而亏者。阴脉也。气血之不足也。病气之阴阳既成。脉之阴阳必应。阴病在脏在里。得阳脉。则正气有余。阳病在腑在表。得阴脉。则正气不足。

　　问曰。脉有阳结阴结者。何以别之。答曰。其脉浮而数。能食。不大便者。此为实。名曰阳结也。期十七日当剧。其脉沉而迟。不能食。身体重。大便反硬。名曰阴结也。期十四日当剧。此段就阴阳之脉。辨出阴阳之症。阳实而结。阳非有余而阴正不足。故津液耗而阴亡。阴亡而阳何所根据乎。阴虚亦结。阳正不足而阴邪有余。故阴寒凝滞而亡阳。阳亡而阴何所主乎。此段论结。俱验大便。似乎专论阳明。但不必专论伤寒病之阳明。凡结症皆可以阴阳辨之于脉症之间。

　　问曰。病有洒淅恶寒。而复发热者何。答曰。阴脉不足。阳往从之。阳脉不足。阴往乘之。曰。

　　何谓阳不足。答曰。假令寸口脉微。名曰阳不足。阴气上入阳中。则洒淅恶寒也。曰。何谓阴不足。

　　答曰。假令尺脉弱。名曰阴不足。阳气下陷入阴中。则发热也。此段言人身阴阳之气。稍有过不及。

　　即互相交争而为病。不必定出于天地之阴阳邪气。伤人身之正气也。人身之中有部位。有界限。此不足则虚。彼有余则实。实不就虚。则虚处无气。天地内。人身中。凡有空处。无非气塞。无无气之空处。此部位界限内。既不足而虚。则彼部位界限内有余者。必来凑实。一定之理也。

　　本条问答。未可专言一病。

　　凡寒热皆本于阴阳从乘也。阳脉浮。则阴来乘。斯恶寒矣。阴脉数。则阳往从。斯发热矣。无寒热。

　　不是此义。阳脉浮。阴脉弱者。则血虚。血虚则筋急也。其脉沉者。荣气微也。其脉浮。而汗出如流珠者。卫气衰也。荣气微者。加烧针。则血流不行更发热而烦躁也。

　　此段就脉之阴阳。以辨气血之或过或不及。其脉沉浮。接阳脉浮来。阳浮则阴自沉。荣气微者。

　　荣。血也。冲。气也。血亦气之化也。

　　卫气衰。宜补气以壮阳。荣气微。宜生血以滋阴。然荣气亦气。补气壮阳。未尝非滋阴也。

　　因筋急而加烧针。致有火邪入荣之患。脉霭霭如车盖者。名曰阳结也。脉累累如循长竿者。名曰阴结也。脉瞥瞥如羹上肥者。阳气肥也。脉萦萦如蜘蛛丝者。阳气衰也。脉绵绵如泻漆之绝者。

　　亡其血也。

　　此段根上阳结阴结。申言之以辨阳统乎阴。阳微固不足行其气。阳衰更不能化血也。

　　二脉虽病脉。而浮中沉皆有力。结虽病邪。必有气聚之处。故邪反助脉而见力。如车盖如循竿也。瞥瞥。顶汗出如珠之浮脉。脉虽浮。至瞥瞥之状。是阳脉中见弱也。萦萦。顶荣气微之沉脉。

　　沉虽同。至萦萦之状。是阴脉中兼见微弦细也。绵绵。承上阳从阴见绵绵之象。必平日亡血血虚。

　　故阳来凑荣阴之虚处。而实其隧道也。萦萦者。无将断不断之势。其细尚均匀也。绵绵者。忽细忽微。细兼紧。尚有力。细不紧而微。则更无力矣。此所以细同。而细之中又不同也。绵绵之象。

　　从沉取而得。脉来缓。时一止。复来。名曰结。脉来数。时一止。名曰促。阳盛则促。阴盛则结。

　　此皆病脉。

　　此段辨脉有结促。皆病脉。不治。将至代结也。阴盛故缓。太缓无力而结。将为结代之结矣。

　　阳盛故数。太数无力而促。将至代矣。见诸于诊。人虽未病。脉已病矣。脉病。人未有不病者。

　　较结代虽尚可治。然退则吉。进则凶。辨脉者。当预图。

　　阴阳相搏名曰动。阳动则汗出。阴动则发热。形冷恶寒者。三焦伤也。若数脉见于关上。（动脉之象）上下无头尾。厥厥动摇者。名曰动也。

　　此段辨明五阳脉中之动脉。及动脉主症。因摹动脉之形状。

　　关上。专主关脉言。厥厥动摇。且兼滑矣。阳动则汗出者。阳不足。阴乘而搏阳。沉取之。脉必动。阴脉动。则阴强而阳弱不固。故汗出。阴动则发热者。阴不足。阳从而搏阴。浮取之。脉必动。阳脉动。则阳强阴弱而荣不敛。故发热。此阴阳有太过不及。不能均平之故也。然又有不汗不热。但形冷恶寒者。此三焦之里气损伤也。盖三焦根于少阴之少火。损伤则少火不能生气以充三焦。

　　而火亦衰。故形冷恶寒。然此非就动脉言症。乃就阴阳相搏之至极者。充类至义之尽也。反此。

　　大发热。汗出。烦躁不宁。可卜矣。阳脉浮大而濡。阴脉浮大而濡。阴脉与阳脉同等者。名曰缓也。

　　此段言平人之脉。阴阳中和。故缓脉应。然缓又论无力有力。又论兼浮兼沉。如阴脉阳脉。左右诊之。俱浮而大。则有力。兼见濡。则有力而和柔。故为缓。

　　浮诊大而浮。恐其直硬弦紧见于沉取。则浮大乃亢而非和。必兼沉取之濡。则浮取不陷。中取不弱。沉取有根。斯可谓无病之平脉也。阴阳五脉中。无缓与迟与濡。盖缓者。中和也。胃脉也。

　　不同于阴阳偏胜之脉。迟者。三息一至。太迟带止。则病脉近缓之微迟。尚未可名为病脉也。濡者。

　　柔软也。今人得之。为有湿邪。然湿邪之濡。寒湿水饮。俱兼紧细。湿热则兼数。此之濡。乃单见和柔之象。非湿邪之濡也。大率辨脉者在神气。执一字以论专兼。如二十四脉之说。则后世之论。

　　非仲景本意也。

　　脉浮而紧者。名曰弦也。弦者。状如弓弦。按之不移也。脉紧者。如转索无常也。脉弦而大。

　　弦则为减。大则为芤。减则为寒。芤则为虚。虚寒相搏。此名为革。妇人则半产漏下。男子则亡血失精。

　　此段辨明五阴脉中之弦脉。因论弦脉主症。

　　弦脉按之直劲不动。紧脉按之移动如转索。是弦乃紧之有力而硬直者。紧乃弦之无力而细直者。弦虽兼浮紧。而弦自弦。紧自紧。明矣。弦减芤三脉。是递说。又从三脉合看出革脉。若弦脉。似有力而大。却非硬直。亦非单弦。盖单弦则浮而见紧。兼大则中取不紧。有渐微之象。是减也。如十分之物。减损一二分也。然见于浮。其损轻。见于沉弦且大。是形大力薄。则不止于减损。其中且必亏伤。而呈中空外实。芤之形象。见减知寒。以弦紧皆阴脉。

　　阴乘阳而寒盛也。见芤知虚。以浮大之弦。渐成形大力薄。则阳不足而气中虚也。弦为减。减阳气则不能和柔。大为芤。虚中气。则脉不能充实。虚寒相搏者。中阳既虚。必聚阴寒。故名革也。革如鼓革。外硬中空。是为病脉。不必说为改革生命之革也。观下半产漏下。亡血失精。皆革脉之见症。不外于中空外实之义也。中空。固正气空。外实者。阴气也。阳之根空于中。则外阳尽掣。不能包阴。而阴散于外而实。是阴阳俱失其位。而血竭精枯。所必至也。失此不治。而鼓革之革。亦且为改革之革矣。脉弦而芤。未尝言浮沉二取也。后条乃言脉弦而紧。按之反芤。可知浮与沉两取之矣。所谓按之大。大而空。故谓之芤。言极简而意极该。正难一见了然耳。

　　问曰。病有战而汗出。因得解者。何也。答曰。脉浮而紧。按之反芤。此为本虚。故当战而汗出也。其人本虚。是以发战。以脉浮。故当汗而解也。若脉浮而数。按之不芤。此人本不虚。若欲自解。但汗出耳。不发战也。问曰。病有不战而汗出解者。何也。答曰。脉大而浮数。故知不战汗出而解也。问曰。病有不战不汗而反解者。何也。答曰。其脉自微。此以曾经发汗。若吐。若下。

　　若亡血。以内无津液。此阴阳自和。必自愈。故不战不汗出而解也。

　　此段因辨脉而知其症。故是辨脉。非辨症也。浮取。弦也。按之芤。则弦而大也。本虚者。中气不足。不能使邪透表。邪又欲透表之甚。中气方振。汗作随之。故必身战而后汗出也。若脉浮而数。即从上转下。言若汗出不战者。则气未虚。诊之而非紧。必数也。邪已将透表也。按之不芤。

　　是中取而得实象。知正气足以逐邪。汗出而不致身战也。再问不战而汗出。乃于浮数之中。见一大字。不惟无弦紧。且浮数者亦有力。于此言大。知异乎沉取之弦而大也。彼弦紧之弦。

　　阴脉阳盛。此浮数之数。阳脉阳盛也。彼浮紧之弦。得于沉取。沉取则弦者大。大而空也。此浮数之数。不待沉取。即见大。大而实也。彼此浮沉。为紧为弦为数为大。俱辨脉之必精者也。其脉自微者。非正气微。乃邪气退而脉得宁静不弦紧。亦不浮数。虚之大实之大俱平也。故曰微脉。

　　虽弱而非病脉。不过因曾经发汗吐下亡血。正气弱。津液亡。故脉见微也。然无他病。致脉偏胜。

　　左右浮沉一例。则阴阳之气。虽微而自和合也。

　　问曰。伤寒三日。脉浮数而微。病患身凉和者。何也。答曰。此为欲解也。解以夜半。脉浮而解者。 然汗出也。脉数而解者。必能食也。脉微而解者。必大汗出也。

