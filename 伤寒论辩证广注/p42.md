<!-- { "loadSidebar": true } -->
　　热淫于内。以苦发之。邪在半表半里。则半成热矣。热气内传变不可测。须迎而夺之。必先散热。是以苦寒为主。故以柴胡为君。黄芩为臣。以成彻热发表之剂。人参味甘温。甘草味甘平。邪气传里。则里气不治。甘以缓之。是以甘物为之助。故用人参甘草为佐。以扶正气而复之也。半夏味辛微温。邪初入里。则里气逆。辛以散之。是以辛物为之助。故用半夏为佐。以顺逆气而散邪也。里气平正。则邪气不得深入。是以三味佐柴胡以和里。生姜味辛温。大枣味甘温。内经曰辛甘发散为阳。表邪未已。迤逦内传。既未作实。宜当两解。其在外者。必以辛甘之物发散。故生姜大枣为使。辅柴胡以和表。七物相合。两解之剂当矣。

　　后加减法（明理论又云。邪气自表。未敛为实乘虚而凑。则所传不一。故有增损以御之。）

　　若胸中烦而不呕。去半夏人参。加栝蒌实一枚。（烦者。热也。呕者。气逆也。胸中烦而不呕。则热聚而气不逆。邪气欲渐成实也。人参味甘为补剂。去之使不助热也。半夏味辛为散剂。去之以无逆气也。栝蒌实味苦寒。除热必以寒。

　　泄热必以苦。加栝蒌实以通胸中郁热。）若渴者。去半夏。加人参合前成四两半。栝蒌根四两。（津液不足则渴。半夏味辛性燥。渗津液物也。去之则津液易复。人参味甘而润栝蒌根。味苦而坚。坚润相合。津液生而渴自已。愚以胃实热甚而渴者。人参恐不宜用。加药法不可执也。）

　　若腹中痛者。去黄芩。加芍药。三两（宜通而塞为痛。邪气入里。里气不足。寒气壅之。则腹中痛。黄芩味苦寒性坚而寒中。去之则中气易和。芍药味酸苦微寒。酸性泄而利中。加之则塞气得通而痛自已。愚以此必是里寒血滞。而腹中痛。以故去黄芩。加芍药。若邪热实结而腹中痛。恐黄芩不宜去。芍药不宜加也。又上云芍药性泄而利中。亦非正解。）

　　若胁下痞硬。去大枣。加牡蛎四两（内经曰。甘者令人中满。大枣味甘温去之则痞者。消。咸以软之。牡蛎味酸咸寒。

　　加之而硬者软。）若心下悸。小便不利者。去黄芩。加茯苓四两。（心下悸。小便不利。水蓄而不行也。内经曰。肾欲坚。

　　急食苦以坚之。坚肾则水益。黄芩味苦寒。去之则蓄水浸行。内经曰。淡味渗泄为阳。茯苓味甘淡。加之则津液通流。

　　愚以津液通流。则蓄水自行矣。）若不渴。外有微热者。去人参。加桂三两。温覆取微汗愈（不渴则津液足。去人参。以人参为主内之物也。外有微热。则表证多。加桂以取汗。发散表邪也。愚以此邪必自太阳经传来者。）若咳者。去人参大枣生姜。加五味子半升。干姜二两（肺气逆则咳。甘补中。则肺气愈逆。故去人参大枣之甘。五味子。酸温。肺欲收。

　　急食酸以收之。气逆不收。故加五味子之酸。生姜干姜一物也。生者。温而干者热。寒气内淫。则散以辛热。盖诸咳皆本于寒。故去生姜。加干姜。是相假以正温热之功。愚以如肺有邪热而作咳。恐五味子太敛。干姜又太热不宜加也。成氏又云。识诸此者。小小变通。触类而长。则知以上加减法。不可拘也。）

　　琥按上柴胡汤方。专治少阳经往来寒热。头角痛。耳聋口苦。胁痛脉弦者。倘其病初伤本经。或初自太阳阳明二经传来。邪气方盛。人参一味断不可用。若其病过经不解。或本经中有留邪未尽。正气已虚。人参一味。方可加之也。

　　琥又按加减法。不但原方后所传云云。外有师传加减者。内台金镜云。如发热小便不利者。和五苓散。呕恶者。加橘红。胸中痞结者。加枳实。咳逆而发热者。加丁香柿蒂。呕吐者。加竹茹。据上师传加减法云。咳逆发热。咳逆当是呃逆。呃逆候。未必尽由于胃寒。其加丁香。不无所误。

　　（附例）伤寒五六日中风。往来寒热。胸胁苦满。默默不欲饮食。心烦喜呕。或胸中烦而不呕。或渴。或腹中痛。

　　或胁下痞硬。或心下悸。小便不利。或不渴身有微热。或咳者。小柴胡汤主之。（此条系太阳风寒传入少阳之证。既曰伤寒。复曰中风者。成注引玉函云。中风五六日。伤寒往来寒热。此即是或中风。或伤寒。于五六日时。太阳风寒之邪。

　　传于少阳。皆有此往来寒热之证。非是既伤于寒。复中于风也。胸胁者。少阳经所行之部分。邪传少阳之经。则胸胁苦满也。胸胁既满。则胃中之水谷亦不消。以故默默不欲饮食也。默默者。尚论篇云。即昏昏之意。邪热甚而神思不清也。

　　邪在胸膈。上逼于心。则烦。犯于胃。则呕心烦喜呕者。成注云。邪在表。方传里也。邪初入里。未有定处。则所传不一。故有或渴或痞等证。总以小柴胡汤加减主之。或胸中烦云云。注已见上加减法中。兹不复赘。）

　　血弱气尽。腠理开。邪气因入。与正气相搏。结于胁下。正邪分争。往来寒热。休作有时。默默不欲饮食。脏腑相连。其痛必下。邪高痛下故使呕也。小柴胡汤主之。（此条病。乃承上条中风。所以往来寒热之故。而申言之也。少阳本少血之经故云。血弱。中风者。风伤气至五六日之时。则正气渐消。故云。气尽。血弱气尽。则营中之阴既虚。卫外之阳不固。以故腠理开疏。风邪之气。因入于里。与正气相搏击而结于胁下。正当少阳之部分也。正邪分争者。正气与邪气互相并争。是以往来寒热也。休作有时者。此发明往来之意。盖言寒休则热作。热休则寒作。往来有时而不能止也。

　　默默不欲饮食。注见上条。五脏惟肝与胆府相连。位近于下。此即脉经云肾肝居沉之义。故其痛亦必在胁之下。也痛虽在下。而病邪之气。必挟肝胆之火。上而犯胃。故使呕也。高字作上字解。脏腑相连。脏从腑治。故与小柴胡汤。以和解半表半里之邪。愚以汤中人参宜加用。以此条病。本血弱气尽故也。）

　　服柴胡汤已。渴者。属阳明也。以法治之。（未服柴胡汤而渴。渴亦柴胡汤兼主之候。今者。服汤已而渴。则邪传阳明。热已入胃。以法治之者。盖言白虎承气。各随其宜而用之耳。）

　　得病六七日。脉迟浮弱。恶风寒。手足温。医二三下之。不能食而胁下满痛。面目及身黄。颈项强。小便难者。与柴胡汤。后必下重。本渴而饮水。呕者。柴胡汤不中与也。食谷者。哕。（此条系太阳阳明证居多。医人不可以其胁下满痛而呕。全以为少阳之证。而轻用柴胡汤也。得病六七日。而脉迟者。当是阳明受病手足温者。系在太阴。故医家认以为可下之证。殊不知脉虽迟而兼浮弱。手足虽温而恶风寒。纵六七日。其邪犹在太阳之经。未入于府。为不可下。医反二三下之为误也。误下之则损其胃气。故不能食。热邪传里。搏于少阳。故胁下满痛。面目及身黄者。胃气损。为热所蒸。故发黄色也。颈项强者。太阳阳明之证犹在也。小便难者。内亡津液。膀胱之气燥热。故小水涩也。若此者。医人不可以其胁下满痛。而与小柴胡汤。以柴胡汤中有半夏。乃解肌兼燥津液之剂。如误与之。则大便后。必燥。涩而下重也。本渴而饮水呕者。水停心下也。此非少阳证喜呕之比。故云。柴胡不中与也。食谷而哕者亦然。哕者。食入气逆而呕也。凡此者。皆轻用柴胡汤之所当禁也。愚按此条论。本太阳中篇移附于此。曰脉浮弱曰恶风寒。曰项强。皆系太阳病。医人不识。以六七日。为可下而误下之。邪入少阳。又不专在少阳。故柴胡在所当禁。本渴饮水而呕者。补亡论常器之云。宜五苓散。愚以身黄未退者。加茵陈颈项强者。还宜以葛根汤加减增入用之。）

　　伤寒四五日。身热恶风。颈项强胁下满。手足温而渴者。小柴胡汤主之。（此条系三阳经齐病。当是少阳之邪居多。

　　太阳伤寒。已至四五日之时。不曰发热恶风。止曰身热者。此太阳之邪渐衰也。其兼阳明证。不曰鼻干不得卧。而止曰颈项强者。此阳明之邪亦将衰也。惟胁下满。为少阳经之专证。况兼手足温而又渴。此为邪将传里之机。成注云。手足温者。知邪在表里之间也。故与小柴胡汤。以和解表里之邪。尚论篇云。此用小柴胡汤。当从加减法。去半夏。加栝蒌根为是。）

　　伤寒阳脉涩。阴脉弦。法当腹中急痛者。先与小建中汤。不瘥者。与小柴胡汤。（此条乃。少阳病兼挟里虚之证。伤寒脉弦者。弦本少阳之脉。宜与小柴胡汤。兹但阴脉弦。而阳脉则涩。此阴阳以浮沉言。脉浮。取之则涩。而不流利。

　　沉取之又弦而不和缓。涩主气血虚少弦又主痛。法当腹中急痛。与建中汤者以温中补虚。缓其痛而兼散其邪也。先温补矣。而弦脉不除。痛犹未止者。为不瘥。此为少阳经有留邪也。后与小柴胡汤。去黄芩。加芍药以和解之。盖腹中痛。

　　亦柴胡证中之一候也。愚以先补后解。乃仲景神妙之法。然亦必少阳经气虚无郁热者宜之。小建中汤方见前第四卷太阳篇中）

　　伤寒中风。有柴胡证。但见一证便是不必悉具（伤寒中风者。谓或伤寒。或中风不必拘也。柴胡证者。谓邪入少阳。

　　在半表半里之间也。但见一证。谓或口苦。或咽干目眩。或耳聋无闻。或胁下硬满。或呕不能食。往来寒热等。便宜与柴胡汤治之。不必待其证候全具也。愚按此条系用柴胡汤之法。兼总上文以申明之。）

　　凡柴胡汤病证而下之。若柴胡证不罢者。复与柴胡汤。必蒸蒸而振。却发热汗出而解。（凡柴胡汤病证而下之者。误下之也。若柴胡证不罢。以无变证。故其病犹在也。当复与柴胡汤。以和解之。得汤必蒸蒸而振。振者。战也。战而后发热。故云。蒸蒸互辞以见义也。正气与邪气相争。正气胜。则邪气还表。故汗出而解。愚以柴胡非发汗之药。然邪气不因下而陷入于里。原因在里之正气胜。藉药力而祛邪欲出之表。故必自汗出而解也。上八条证俱自太阳中篇移附于此）

　　妇人中风。七八日。续得寒热。发作有时。经水适断者。此为热入血室。其血必结。故使如疟状。发作有时。小柴胡汤主之。（妇人中风与男子同。惟热入血室之证。必从少阳主治。故于此条复附及之成注云。中风七八日。乃邪气传里之时。发作有时者。此言往来之状也。以其初无寒热。故云。续得寒热。经水适断者。此值经水正来。适遇邪热。壅其经而不行。故云。断也。此其病名为热入血室。其血必结以下文。此申明经断所以寒热之义。与小柴胡汤。以解邪热。

　　则所结之血。必自行而愈矣。愚按血室者。即血海。人身中冲脉是也。经云。冲脉者。经脉之海。言受纳诸经之灌注。

