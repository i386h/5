<!-- { "loadSidebar": true } -->
　　必邪热甚而气上逆。恐大枣之甘。能壅气也。又以胃府但热而不实。故去枳实。或问热而不实。何以不去大黄。殊不知方中用大黄者。止以除里热。又恐有伤阴。分之血。所以方中用芍药。复加当归也。愚又以方中惟人参一味。不宜与大黄并用。有如中外邪热。或下后热未愈。则宜用大黄者。不宜加人参。恐人参甘温。反能助邪热也。又如汗后劳复。则宜加人参者。不宜用大黄。以大黄苦寒。徒以致里虚也。且方后原云。病热甚者。加减之。夫热甚必实。寒甚必虚。若热甚。还当加大黄。减人参也。后人不原制方之意。不知加减。一概并用。譬之陶氏黄龙汤。流祸至今而未已也。

　　卷之七　附昔贤治少阳病方论变法

　　（难知）小柴胡汤方

　　疗伤寒少阳证。胸胁。痛往来寒热而呕。或咳而耳聋。脉尺寸俱弦。忌发汗。忌利小便。忌过大便。止宜和解。故名三禁汤。

　　即仲景小柴胡汤七味。分两减半。其原方加减法同。复有添加加减法。兹录于后。

　　如寒热往来。经水不调者。去半夏。加秦艽。芍药。当归知母。地骨皮。丹皮。川芎。白术。茯苓。妇人虚劳发热。

　　加蛤蚧。赤茯苓。如小柴胡汤。与四物汤各半。名调经汤。（愚以妇人伤寒。或中风。经水适来适断。寒热发作如疟者。

　　宜用此汤也。）无孕呕者。加半夏。无汗者。加柴胡。恶寒者。加桂。有汗者。加地骨皮。嗽者加紫菀。通经者。加京三棱广茂。劳者加鳖甲。（按上加药法。系治妇人杂证法也。）

　　琥按上汤名三禁。而以利小便为一禁。其说盖自云。岐子保命集始。保命集云治少阳有三禁。不可汗。不可下。

　　不可利小便。此为三禁。独不观仲景辩少阳中风。首云。不可吐下。辩少阳伤寒。又云。不可发汗成无己明理论亦云。

　　少阳病邪在半表半里。既非发汗所宜。又非吐下所对。止宜和解。故云。三禁。若然。则是汗下之禁虽同。利小便与吐大异先圣后贤其说。孰是孰非。愚曾细思之。而以仲景之言为是。若利小便。不在所禁也。据少阳篇坏病云。若已吐下。

　　发汗温针。谵语者。柴胡证罢。此为坏病。未闻云利小便而至坏也。又据柴胡汤后加减法云。若心下悸。小便不利者。

　　去黄芩。加茯苓。又内台方加药法云。如发热。小便不利者。和五苓散。益可见利小便。在所不禁矣。或云胆有上窍。

　　宜吐。木性曲直。风寒郁其经。则屈而不升。故宜用吐。以升发之。所以可吐篇云。大法。春宜吐。胆属少阳。而时应乎春是。吐在所不禁。禁利小便者。以胆无下窍。且逆其性而导之也。其说近是。其理则非。断不可从。戒之慎之。

　　卷之七　附昔贤治少阳病方论变法

　　（宝鉴）小柴胡加地黄汤方

　　治妇人室女伤寒发热。经水适来适断。昼日明了。夜则谵语。如见鬼状。亦治产后恶露方来。忽然断绝欲死。

　　柴胡（一两二钱半） 人参 半夏（汤泡七次） 黄芩 甘草（炙） 生地黄（酒洗各七钱）云岐子方用牡丹皮二两无生地黄上六味。 咀。每服五钱。水二盏。生姜三片。枣子一个。煎至一盏。去渣。温服不拘时。

　　琥按上方。即仲景小柴胡汤。加生地黄也。妇人热入血室。系血虚且瘀者。宜此方。必经水既来而适断也。若欲来而忽断者。为热入而血实证。还宜加当归。赤芍。桃仁红花等药。若热入而经水过多者。为血虚而不瘀。又宜加川芎。

　　白芍。发灰等药。此云岐子法也。

　　卷之七　附昔贤治少阳病方论变法

　　（陶氏）柴胡双解饮

　　治少阳胆经受证。耳聋胁痛。寒热呕而口苦。脉来弦数。属半表半里。宜和解。此经胆无出入。有三禁。不可汗下吐也。止有小柴胡一汤随病加减。再无别汤。

　　柴胡 黄芩 半夏 甘草 人参 陈皮 芍药（近本上七味。无分两）

　　水二钟。姜一片。枣二枚。槌法。入生艾汁三匙。煎之温服。

　　琥按上方。即仲景小柴胡汤内。加陈皮芍药也。方后入生艾汁三匙者。以生艾气温味苦辛。肘后方用以治时气温疫。头痛壮热。脉盛。故陶氏加之耳。若云。加入上汤中。如杀车槌之有力。此亦甚形其功。吾不信也。

　　附陶氏加减法本经证小便不利者。加茯苓。本经呕者。入姜汁。竹茹。胁痛。加青皮。痰多。加瓜蒌仁贝母（愚以贝母力缓。不如改用枳实。）寒热往来似疟者。加桂枝。渴者加天花粉。知母。去半夏。齿燥无津液。加石膏。嗽者。加五味。金沸草。

　　（愚以五味宜用南产黄色者。）

　　坏证。加鳖甲。本经证心下饱闷。未经下者。非结胸。乃表邪传至胸中。未入于府证。虽满闷。尚为在表。只须小柴胡。加枳桔。未效。就以本方对小陷胸加枳桔。一服豁然。其妙如神。虚烦。类伤寒证。本方加竹叶。炒粳米。（愚以方中。无石膏粳米。不须加也。）

　　本经与阳明合病。本方加葛根。芍药如拾芥。（言不须多用也。）妇人热入血室。加当归。红花。男子热入血室。加生地黄（愚按血室义。已见前小柴胡附例之后。即血海也。男子妇人皆有之。但男子之血。不能充于血室。血不充。则不盈。不盈。亦不去也。不去则血无所亏。无所亏。则热亦不能入。所以在男子。从无热入血室之证。今陶氏不读书。

　　不明理。止知男子之身。亦有血室。因取巧而造立病名。令人喷饭。）

　　老弱人伤寒无表证。其热胜者。本方加大黄甚者。加芒硝。

　　（琥）总按上古今诸名家。治少阳病方论。实与仲景之旨互相参合者。医人不可以不知也。

　　卷之八

　　辩太阴病脉证并治法

　　（此系仲景原文）

　　太阴之为病。腹满而吐。食不下。自利益甚。时腹自痛若下之。必胸下结硬。（此条言太阴病。乃阳邪传里之证也。

　　太阴之脉。入腹属脾络胃。邪热壅甚。则为腹满。邪迫于上。则吐而食不下。邪迫于下。则利甚而腹时痛。成注云。阴寒在内。则腹中常痛。此阳邪干里。故虽痛而不常。但时时腹自痛。言有时而痛。有时则又止也。邪虽干里。既痛且利。

　　则此腹痛之候。宜和而不宜下矣。若误下之。必胸下结硬。此即前第五卷太阳下编云。病发于阴而反下之。因作痞者。

　　此之谓也。或问此条病。在未下之先。仲景法。当用何药。余答云太阴受病。当四五日发。以其脉布胃中。络于嗌。故腹满嗌干。庞安时以大承气汤下之。今者。腹虽满而嗌不干。是病热不甚。既吐且利。其邪未实。故不可下。愚以仲景法。还宜以桂枝加芍药汤主之。要之此汤。本太阳病误下。腹满时痛。转属太阴之药。若未经误下。而病已属太阴者。

　　则此汤中桂枝。另宜以升麻或葛根代之。）

　　太阴中风四肢烦疼。阳微阴涩而长者。为欲愈（此条系太阴中风证。一言太阴。当见腹满等候矣。兼之四肢烦疼者。

　　太阴之经属脾。脾主四肢成注云。风淫末疾是也。夫烦疼一候。似兼表邪。今者阳脉既微。表邪少也。阴脉则涩。里未和也。条辩云。血凝气滞则脉涩。此非向愈之征。其欲愈者。乃脉长故也。尚论篇云。微涩之中。更察其脉之长。此为邪气已退。正气欲复。故其病为欲自愈也。）

　　太阴病欲解时从亥至丑上。（注已见前第三卷太阳上编）

　　太阴病脉浮者。可发汗宜桂枝汤。（此条太阴病。当是太阳经传来者。夫曰太阴病。当见腹满等候。诊其脉不沉细而浮。则知太阳经风邪犹未解也。故宜桂枝汤以汗解之。汤见前第三卷太阳篇中。）

　　自利不渴者属太阴。以其藏有寒故也。当温之宜四逆辈。（此条系真寒病。正文与注并汤见中寒论中）

　　伤寒脉浮而缓。手足自温者。系在太阴。太阴当发身黄。若小便自利者。不能发黄。至七八日。虽暴烦下利日十余行。必自止。以脾家实。腐秽当去故也。（此条系太阴伤寒。自利欲解之证。前阳明篇中。伤寒脉浮而缓云云。至八九日。

　　大便硬者。此为转属阳明。今者以脾家实。故虽暴烦要之腐秽。当自利而去何也。盖太阴病。必腹满。腹满者。胃中有物也。胃中水谷之积。既变而为腐秽。则邪应从大小便出。其暴烦者。邪欲泄而正气与之争也。成注云下利烦躁者死。

　　此为先利而后烦。是正气脱而邪气扰也。兹则先烦后利。是脾家之正气实。故不受邪而与之争。因暴发烦热也。下利日十余行者。邪气随腐秽而得下泄也。以故腐秽去尽。利必自止。而病亦愈。）

　　本太阳病。医反下之。因尔腹满时痛者。属太阴也。桂枝加芍药汤主之。（此条系太阳病。传入太阴之证。太阳病。

　　何以骤传入太阴。成注云。表邪未罢。医下之。邪因乘虚。传于太阴。里气不和。故腹满时痛。此阳邪陷入于阴分也。

　　故仍用桂枝汤。以解太阳未尽之表邪。加芍药。以和太阴里虚之腹痛。）

　　卷之八　辩太阴病脉证并治法

　　桂枝加芍药汤方

　　（此方自原论中第十卷采附于此）

　　于桂枝汤方内更加芍药三两。通前共六两。余根据桂枝汤法。

　　琥按上方。乃治太阳表邪未尽。太阴里气虚热。而腹痛者也。武陵陈氏云。上证原从误治。引太阳之邪入里。其邪未尽离乎太阳。未全归于太阴。自表而入。还欲其自表而出。故仍用桂枝汤。驱太阳未尽之邪。况桂枝辛温。建中亦可温中而救。误下之害其加芍药者。专主腹痛。腹痛宜和。凡属寒之痛。宜姜附之热以和之。而芍药在所不用。属热之痛。

　　宜芍药之寒以和之。而姜附又非所宜。此阳经之邪。侵入太阴作痛者。故当以芍药和之。芍药性寒。寒能御热而泻侵脾之热邪。芍药味酸。酸能收敛脾气。使不受外邪所侵。此其所以用桂枝汤而加芍药也。后世不论寒痛热痛。而概用芍药者。岂不谬哉。

　　大实痛者。桂枝加大黄汤主之。（此承上文而言。如腹满痛甚。又为大实之证。其用桂枝汤。不可加芍药以治之。何也。以其人胃家本实。虽因太阳病误下。热邪传入太阴之经。然太阴之邪。已归阳明而入于府。此非里虚痛。乃里实痛也。成注云。大实大满。自可下除之。故加大黄以下里实。其仍用桂枝汤者。以太阳之邪。犹未尽故也。）

　　卷之八　辩太阴病脉证并治法

　　桂枝加大黄汤方

　　（此方自原论中第十卷采附于此）

　　桂枝（三两去皮） 大黄（一两） 芍药（六两） 生姜（三两切） 甘草（二两炙） 大枣（十二枚擘）

