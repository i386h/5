<!-- { "loadSidebar": true } -->
　　上六味。以水七升。煮取三升。去滓温服一升。日三服。

　　琥按上方仲景既云。加大黄。则不当加芍药矣。而方中用芍药至六两。所以条辩云。此皆后人之苟用者。当斟酌也。内台于上方。止用赤芍药一两。虽变仲景之法。实得用药之旨。

　　内台方议曰。表邪未罢。若便下之。则虚其中。邪气反入里。若脉虚弱。因而腹满时痛者。乃脾虚也。不可再下急与桂枝加芍药汤。以止其痛。若脉沉实。大实而痛。以手按之不止者。乃脾实也。

　　即胃实急宜再下。与桂枝汤以和表。加芍药大黄。以攻其里。且赤芍药性凉而能泻中。大黄苦寒而能除其实。泻其脾也。

　　内台方疑问曰。桂枝加芍药汤用白芍药。加大黄汤用赤芍药。二证皆同。何得有异答曰。白芍药能补脾止痛。赤芍药能泻脾利痛。前证加芍药汤。乃治虚邪。后证加大黄汤。乃治实邪。以此虚实之不同。故补泻之有异。非明智者孰能辩之。

　　琥又按上桂枝加大黄汤。仲景虽入太阴经例实则治太阳阳明之药也。与大柴胡汤治少阳阳明证义同。

　　太阴为病脉弱。其人续自便利。设当行大黄芍药者宜减之。以其人胃气弱。易动故也。（此承上两节而言。太阴病者。

　　腹满时痛是也。但腹满痛者。其脉未必尽弱。今者太阴之脉既弱。其人肠胃之气。必不能固。其大便必接续。自利而通。

　　设于未利之先。当行大黄芍药者。方中宜减用之。以其人脉弱。则胃气亦弱。大便易于动利故也。诊其脏脉。可以知腑。

　　医人用药。可不详慎。以保其中州之气乎。或问大黄能伤胃气。故宜减芍药能扶脾阴。何以减之。余答云。脉弱而胃气弱者。弱则气馁不充。仲景以甘温之药能生气。芍药之味酸寒。虽不若大黄之峻。要非气弱者所宜多用。以故减之亦宜。）

　　（琥）按以上方论。乃仲景治太阴病法也。要之人病太阴伤寒。其脉证实不止此。学人须于昔贤方论。参合用之。

　　卷之八

　　附昔贤治太阴病方论变法

　　庞安时云。尺寸俱沉细者。太阴受病也。当四五日。发其经布胃中。络于嗌。故腹满而嗌干。宜大承气汤下之。（郭河南云。此即仲景辩太阴之说也。当详证而后可下。）

　　琥按上条论。仲景于序例中不言汤药。庞氏以腹满嗌干。的系太阴热证。故云。宜大承气汤。郭氏云。未可遽下者。以其脉沉细。恐胃中未结实。琥又按伤寒例云。太阴受病。脉尺寸俱沉细。少阴受病。脉尺寸俱沉。厥阴受病。脉尺寸俱微缓。凡言脉处。大都系叔和补入。兼之传写时。不无所误。以理论之。三阴经居里。脉皆当沉。岂有太阴少阴脉既见沉。而厥阴更居于里。其脉反不言沉之理。今校正尺寸俱微缓者。当是太阴受病。尺寸俱沉细者。当是厥阴受病。

　　细字。乃弦字传写之误。尺寸俱沉。是少阴受病。无烦议耳。凡三阴证。宜用承气汤者。于沉脉中。必数而有力。惟太阴脉微带缓。此为辩证最妙之法。

　　又云。伤寒脉浮缓。手足自温者。系在太阴云云。以脾家实腐秽当去故也。橘皮汤主之。

　　卷之八　附昔贤治太阴病方论变法

　　（总论）橘皮汤方

　　橘皮（一两） 生姜（二两）

　　细锉。水一升半。煎七合。去滓。分二服。稍热呷。未瘥。再作服。

　　琥按上主疗云云。即仲景原论也。仲景云。腐秽当自去。故无方治。今庞氏用橘皮汤者。内安太阴。去秽恶。扶助正气故也。

　　卷之八　附昔贤治太阴病方论变法

　　（活人）桔梗半夏汤方。

　　治伤寒冷热不和。心腹痞满。时发疼痛。顺阴阳消痞满。

　　桔梗（微炒细锉） 半夏（生姜汁制） 陈橘皮（各一两） 枳实（半两麸炒赤色）

　　上锉。如麻豆大。每服钞五钱匕。水一盏半。生姜三片。同煎七分。去滓。温服。

　　琥按上主疗云。心腹痞满。时发疼痛。此太阴病也。故上药入足太阴。兼走手太阴。足阳明。为散邪泄实之剂。

　　卷之八　附昔贤治太阴病方论变法

　　（宣明）槟榔散方

　　治伤寒阴病。下之太早。成痞。心下痞满而不痛。按之软虚也。

　　槟榔 枳壳（等分）

　　上为末。每服三钱。煎黄连汤调下。不计时候。温服。

　　琥按上主疗云。心下痞满。乃腹满也。腹满。为太阴经病。仲景云。太阴为病。脉弱。设当行大黄芍药者。宜减之。

　　今者。伤寒阴病当是太阴病。误下之而成痞。按之不痛。比大实之证略虚。非真虚也。上方乃手足太阴。兼入阳明之剂。

　　卷之八　附昔贤治太阴病方论变法

　　（陶氏）桂枝大黄汤方。

　　治足太阴脾经受证。腹满而痛。咽干而渴。手足温。脉来沉而有力。此因邪热从阳经传入阴经也。

　　桂枝 赤芍药 甘草 大黄 枳实 柴胡（此味可删）

　　水二钟。姜一片。枣二枚。煎之临服槌法。入槟榔磨水三匙。热服。本经腹满。不恶寒而喘者。加大腹皮。去甘草。

　　琥按上方。即仲景桂枝加大黄汤也。其用赤芍药者。此本许氏内台方之议。加枳实槟榔者。此合河间宣明散方而用之也。据上主疗云云。与少阳证毫无与其用柴胡殊悖于理。又加减法云。腹满者。去甘草。愚以海藏法。若满者。并不加大枣也。

　　（琥）按仲景云。太阴为病脉弱。其人续自便利。设当行大黄芍药者。宜减之。或问云。二药既所当减。另有他药以代之否。余答云。太阴病。当行大黄芍药者。乃腹满实热作痛。此阳邪陷于阴分也。热痛者。不可减芍药自利者。法当去大黄。宜以黄芩芍药汤代之。

　　卷之八　附昔贤治太阴病方论变法

　　（添加）黄芩芍药汤方

　　黄芩 芍药（俱酒炒） 生姜（各一两）

　　水二升。煎八合。去滓。热服。不愈。再作服。

　　（上方乃手足太阴泄热散邪之剂。兼入手足阳明。仲景虽云。脉弱。要之脉弦数。而腹痛者。更宜用此方也。）

　　（琥）总按上方论乃治太阴病活变之法也。可以佐仲景方论之未备者。要之人病多端。并上方论亦不足以尽其变。

　　在学人推展而通之耳。

　　卷之九

　　辩少阴病脉证并治法

　　（此系仲景原文）

　　少阴之为病脉微细。但欲寐也。（此少阴病热困极之状也。少阴者。肾经也。肾为水藏。主寒。其脉当沉。今曰脉微细者。与沉相类之脉也。邪在三阳。脉皆洪大。传入少阴。则变微细者。此热邪深而脉内伏也。成注云。邪传少阴。则气行于阴而不行于阳。故但欲寐。愚以此非真寐。乃热极而神志昏愦。若欲寐然。条辩谬以欲寐为静。若果静。则邪去而无病矣。此与仲景立论之意大悖。愚按少阴病但欲寐。此仅举病热之端。以故不及治法。）

　　少阴病欲吐不吐。心烦。但欲寐。五六日。自利而渴者。属少阴也。虚故引水自救。若小便色白者。少阴病形悉具。

　　小便白者。以下焦虚。有寒。不能制水。故令色白也。（此条少阴病。非自三阳经传来者。乃少阴经自中之寒气已深。内迫于脏故见以上等证。正文与注俱见中寒论中）

　　病患脉阴阳俱紧。反汗出者。亡阳也。此属少阴法当咽痛。而复吐利。（此亦少阴真寒证也。注见中寒论中）

　　（见后例）少阴病咳。而下利谵语者。被火气劫故也小便必难以强责少阴汗也。（此火逆证也。正文与注见第十二卷救逆论中）

　　少阴病。脉细沉数。病为在里。不可发汗。（此条乃阳邪传入少阴之证。夫曰少阴病者。此承首条但欲寐。而申言治法之不可误也。诊其脉于细沉之中带数。可见热邪虽伏而终不可掩。乃热入于里之征也。里指胃府而言。仲景云三阴经受病。已入于府者。可下而已。病热在里。正当议下。故云不可发汗。）

　　少阴病脉微不可发汗亡阳故也。阳已虚。尺脉弱涩者。复不可下之。（此条少阴病。乃寒邪直中之阴证。故不可汗而并无可下之理。正文与注见中寒论中）

　　少阴病脉紧至七八日。自下利。脉暴微手足反温。脉紧反去者。为欲解也。虽烦。下利必自愈（此条病。亦寒邪直中少阴之证。脉暴微。为阳气得回故为欲解。可见脉微不但指阴证而言。则是首条云。脉微细。为阳热传阴之证。无疑矣。正文与注见中寒论中）

　　少阴病下利若利自止恶寒而 卧手足温者。可治少阴病恶寒而 时自烦。欲去衣被者。可治。

　　上二条皆真寒证。（正文与注见中寒论中）

　　少阴中风脉阳微阴浮者。为欲愈（此条言少阴中风。虽不明指其证。要之辩其脉。可以知其证之轻矣。少阴中风。

　　风为阳邪。其初必自太阳经传来者。但邪在太阳。脉本阳浮阴弱。传至少阴。又自有微细之本脉。曰微细者。其脉于尺寸之间。浮沉取之俱微而细。乃阴阳皆微细也。夫微细之脉。为表邪已缓。里邪深伏。兹者。阳脉虽不细而见微。此在表之风邪已解也。阴脉不微细而反浮。此在里之正气自和也。尚论篇云。阳微则外邪不复内入。阴浮。则内邪尽从外出。

　　故为欲愈。）

　　少阴病欲解时从子至寅上（注已见前第三卷太阳上编）

　　少阴病。吐利。手足不逆冷反发热者。不死。脉不至者。灸少阴七壮。（此条系真寒证。故宜用艾灸法。正文与注见中寒论中）

　　少阴病八九日。一身手足尽热者。以热在膀胱。必便血也。（此条乃少阴经邪热。传入太阳府证也。少阴肾经也。与太阳膀胱经为表里。少阴病八九日。寒邪郁而变热。热势已极。有不入阳明胃府而入本经之府者。故云热在膀胱也。一身手足尽热者。言其热自内达外。与表热不同。膀胱为多血之经。肾又开窍于二阴。热在膀胱。则下焦之血受伤故从前后便而出也。按此条论。仲景无治法。补亡论常器之云。可桃仁承气汤。芍药地黄汤。愚以桃仁承气汤。仲景用以治太阳病不解。热结膀胱。下焦有蓄血者。此条证。成注云。血散下行。上汤断难借用。如欲用药。还宜芍药地黄汤。郭白云云。未见方。愚意云。想即是芍药地黄二味药。煎汤服也。）

　　少阴病但厥无汗而强发之。必动其血。未知从何道出。或从口鼻。或从目出。是名下厥上竭。为难治。（此条少阴病乃传经热证。厥冷也。热深者。厥亦深。热邪深入。表虽发厥而无汗。成注所云。热行于里者是也。医人不知。不攻其里。而反用麻桂等药。以强发其汗。汗不得出。则在内燥热已极。必击动。少阴之血而出于上窍。错经妄行。故从口鼻。

