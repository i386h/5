<!-- { "loadSidebar": true } -->
　　少阴病四逆。其人或咳。或悸。或小便不利。或腹中痛。或泄利下重者。四逆散主之。（此条少阴病。乃伤寒邪在少阳。传入少阴之证。四逆者。四肢不和顺也。成注云。伤寒传至少阴。则邪热渐深。故四肢逆而不温。此非寒厥之宜温补。亦非热厥之宜寒泻矣。止宜用四逆散。以解其热。而散其邪也。其或咳。或悸等证。此里热之候。尤当析辩。加药法。不可误也。）

　　卷之九　辩少阴病脉证并治法

　　四逆散方

　　甘草（炙） 枳实（破水渍炙干） 柴胡 芍药上四味。各十分。捣筛。白饮和服方寸匕。日三服。（成注引内经曰。热淫于内。佐以甘苦。以酸收之。以苦发之。

　　枳实甘草之苦甘。以泄里热。芍药之酸。以收阴气。柴胡之苦。以发表热。琥按上方。虽云。治少阴。实阳明少阳药也。）

　　内台方议曰。四逆者手足不温也。四厥者。寒冷之甚也。四厥为阴寒之邪。四逆为传经之邪。乃阳热已退。邪气不散。将欲传阴而未入也。此只属阳。故与凉剂以治之。用甘草为君。以和其中而行四末。以枳实为臣。而行结滞。以芍药为佐。而行营气。以柴胡为使。而通散表里之邪也。琥按上云。阳热已退。言阳经之邪热。敛而退入于里。以故外不热而四逆。仲景用四逆散者。乃和解邪热。兼消里实之剂。

　　后加减法咳者。加五味子干姜各五分。并主下利。（成注云。肺寒气逆则咳。五味子之酸。收逆气。干姜之辛散肺寒。并主下利者。肺与大肠为表里。上咳下利。治则颇同。愚意云。亦有肺热而咳者不可拘也。下利亦然。）悸者。加桂枝。五分。

　　（内台方注云。气虚不能通行于心。则心下筑筑而动悸也。桂枝入心。故加之。愚意云。亦有邪热乘于心包而动悸者。

　　不可以气虚例。治之。）小便不利者。加茯苓五分。（条辩云。茯苓味淡渗而利窍。故宜加之。）腹中痛者。加附子一枚。

　　炮令拆。（成注云。里虚遇邪则痛。加附子以补虚。愚按前成注于方后云。热淫于内云云。枳实甘草之苦甘。以泄里热。

　　盖里热宜泄。虽腹痛。未必是虚。若用炮附子。必致大害条辩顺文作解。其误甚矣。建安许氏云。古金镜方中倍加芍药五分。以其能止痛也。后人改作附子。此岂从治之法邪。）泄利下重者。先以水五升。煮薤白三升。煮取三升去滓。以散三方寸七。内汤。中煮取一升半。分温再服。（成注云泄利下重者。下焦气滞也。加薤白以泄气滞。）

　　少阴病下利六七日。咳而呕。渴心烦。不得眠者。猪苓汤主之。（此治少阴热利分理之法也。成注云。下利不渴者。

　　里寒也。此以下利而渴。知非里寒。至六七日。正当热邪传里之时。经云足。少阴之脉。其直者入肺中。其支者。从肺出络心。注胸中。下利本有水渍。经中之热。与水搏结。侵于肺。则咳逆于胸。则呕。凌于心。则烦。少阴之病本欲寐。

　　今者反不得眠。其为热甚而躁动。明矣。与猪苓汤以清降邪热。通调水道。斯利止而呕渴等候自平矣。

　　或问下利咳而呕渴。心烦不得眠。焉知非少阳阳明病。余答云。少阳阳明。若见此证为里实。其脉必弦大而长。此条病。脉必微细。故知其为少阴下利之证无疑。猪苓汤方见前第六卷阳明篇中。）

　　内台方议曰。少阴下利不渴者。为寒。今此下利渴。又咳而呕。心烦不得眠。知非里寒。乃里热者。故用猪苓为君。茯苓为臣轻淡之味。而理虚烦。行水道。泽泻为佐而泄伏水。阿胶滑石为使。镇下而利水道者也。

　　琥按阿胶之用。不但利水。其气平而味甘微咸。上以益肺气而清化源。则咳止。下以滋肾阴而除经热则利平。此成氏未悉之义。学人不可不知。

　　琥又按上方。乃治阳明病。热渴引饮。小便不利之剂。上条病亦借用之。何也。盖阳明病。发热。渴欲饮水。小便不利者。乃水热相结而不行。兹则少阴病。下利咳而呕渴。心烦不得眠者。亦水热搏结而不行也。病名虽异。而病源则同。故仲景法。同用猪苓汤主之。不过是清热利水。兼润燥滋阴之义。

　　少阴病得之二三日。口燥咽干者。急下之宜大承气汤。（此条系邪传少阴。热入于府之证。少阴病得之二三日者。非才得病二三日。即口燥咽干。谓少阴口燥咽干之病。已得之二三日也。少阴之脉。循喉咙挟舌本邪热传于经。以故口燥咽干。成注云邪热已甚。肾水将干。急与大承气汤下之。以全肾也。汤见前第六卷阳明篇中。或问大承气汤。乃下胃府实热之药。与少阴病热。肾水干之证无与。成注云与。大承气汤。急下之以全肾。何也。余答云。仲景于论例中原云。

　　三阴经受病。已入于府者。可下而已。则是上条少阴病乃入府证也。少阴邪热。已入于府。胃府实热。以故口燥咽干。

　　用大承气汤以泄府实。而经中之邪热自除。且少阴之藏本肾属水。胃府属土。泻土所以救水。故成注云然也。）

　　少阴病。自利清水。色纯青心下必痛。口干燥者急下之。宜大承气汤。（此条少阴病。亦热邪入府。所当急下之证。

　　少阴之藏本水。经中热极。则迫其水液下流。而肾燥。肾愈燥。则肠中之物愈坚。以故下利。止清水耳。色纯青者。肾将竭而肝木反来侮之。故色青也。心下痛为实。口干燥为热。故与大承气汤。以下实热之邪。）

　　少阴病六七日腹胀不大便者。急下之。宜大承气汤。（此条病。虽系少阴。实则阳明。实热证之显见者也。少阴邪热。

　　传入阳明胃府。成注云。阳明内热壅甚。腹满不大便。阳明病土胜肾水则干。急与大承气汤。以救肾水。或问少阴之邪。

　　既传阳明而见腹胀等证。何以不入阳明篇中。余答云。此条病实承上二条。口燥咽干之证而言。以故系之为少阴病。否则与阳明病。实无以别矣。学人宜细诊之。）

　　（附例）少阴负趺阳者。为顺也。（此条自厥阴篇移附于此。愚意云。少阴病可下者。亦当于脉候决之。少阴者。两手尺中之脉也。趺阳者。两足跗上高骨间动脉也。少阴主肾水。趺阳主胃土。兹者。少阴脉弱。趺阳脉强。是为负于趺阳。则肾水已亏。胃土太旺。故宜用大承气汤。以泻土救水。虽下之。亦为顺候也。）

　　琥按趺阳脉。图经原名冲阳。脉在足跗中指端。上行五寸。去陷谷穴三寸。足阳明脉之所过也。为原。故一名会原。

　　诊法。病重者。切此以决死生。伤寒。以胃气为本。趺阳之脉不衰。知胃气尚在病虽危。犹可治也。

　　少阴病。脉沉者。急温之。宜四逆汤。少阴病。饮食入口则吐。心中温温欲吐。（云云至）干呕者。不可吐也。急温之宜四逆汤。

　　上二条证并汤方（俱见中寒论中）

　　少阴病。下利。脉微涩。呕而汗出。必数。更衣。反少者。当温其上。灸之。（此条系真阴证之宜用灸法者。正文与注详中寒论中）

　　（琥）按以上方论。乃仲景治少阴病法也。少阴之经有真寒。有热病。今止就少阴热病。从阳经传来者。一十七条悉为解说于前。又考昔贤治少阴热病法。与仲景论稍有异旨者。复为详辩于后。务使学人临证施方。略知通变云耳。

　　卷之九

　　附昔贤治少阴病方论变法

　　庞安时云。尺寸俱沉者。少阴受病也。当五六日。发以其经。贯肾。络于肺系舌本。故口燥舌干而渴也。宜大承气汤下之。补亡论常器之云。未可下也。更详余证。可下则下之。

　　琥按上庞氏云云。即仲景论例中语也。其用大承气汤者。又即仲景云。少阴病得之二三日。口燥咽干者。急下之。

　　宜大承气汤。其说同也。但一云。五六日。一云。二三日。若论传经之时。不止二三日矣。此必是口燥咽干之证。已得之二三日。故云宜急下也。

　　琥又按常器之云。未可下者。以脉沉故也。殊不知少阴热病。可下之脉沉。必沉脉中兼数疾。或有力。此的系可下之脉。昔人言不尽意。在学人以意会之而已。又少阴病。邪气传经之脉本微细。邪气入府之脉必沉实。愚尝诊之。最为有准。

　　云岐子云。少阴经病。口燥舌干而渴者。胃中实热而有痛。脉沉而疾者。宜大承气汤。少阴经病。口干燥而渴。自利清水。心下痛胃实也。脉沉而疾者。宜大承气汤。少阴经病贯肾。络于肺系舌本。故口干燥而渴。饮水。大便难者。

　　胃实也。脉沉而疾者。宜大承气汤。

　　琥按上云岐子云云。即仲景少阴病。所当急下之三证也。仲景原论中不言脉。而此独言脉。更觉详悉。

　　海藏老人云。少阴证口燥舌干而渴。脉尺寸俱沉。沉疾。则大承气汤。疾而无力者。不可下。如大热。而脉反细小。

　　不可下。宜泻心汤。

　　卷之九　附昔贤治少阴病方论变法

　　（难知）一物黄连泻心汤

　　（此方出古本东垣书第九卷此事难知中）

　　黄连无分两并无用水煎法易老随证加减例附后烦者。加栀子。（烦心烦也。仲景少阴热病。有心烦一条。）

　　燥者加香豉。（燥。即口燥是也。加香豉者。火郁则发之也。）呕者。加半夏。（呕者。胸有饮也。加半夏以涤饮。）

　　满者。加甘草。（满。胸满也。加生甘草。引黄连一味。直至满所。以泄实热。）腹痛。加芍药。（少阴热病。有腹中痛一条仲景加炮附子者。误也。今加芍药。以能和营血。止腹痛。）脉迟。加附子。下焦寒。加干姜。（此二条。与制汤本义相反。今从删。）大便硬者。加酒浸大黄。此比之大承气为少缓耳。虽下之与脉细小无害。

　　琥按上方。乃海藏治少阴传经热证。口燥舌干而渴。止因尺寸脉细小。不敢用大承气。而以此汤代之者也。观乎此。而知昔贤读仲景书。不轻用仲景方。盖慎之至耳。今医。治伤寒。但知证书。而不细察夫脉者。不其大害矣夫。

　　琥又按仲景辩少阴证。相传为足经。主肾。今海藏反用黄连一味。为泻心汤者。乃知手少阴亦有伤寒病也。

　　又云。少阴渴逆者。失下也。阴消将尽。阳逆上行。使阴不纳也。或舌挛。言语不正。反昏冒。与咽痛者。少阴也。

　　速下之。大承气汤。若阳极。脉微将尽者。不宜下。宜泻心汤。凉膈散。去硝清肺亦可。

　　卷之九　附昔贤治少阴病方论变法

　　（难知）凉膈去硝散方

　　（此方本治上焦热甚。气中之血药也。今借用之。以治少阴渴逆之证。）

　　山栀子仁（一两） 连翘 黄芩 薄荷（各一两半） 大黄（半两）

　　上为粗末。每服一两。水二盏。同竹叶七片。煎至一盏。去滓。入蜜少许。食后服。

