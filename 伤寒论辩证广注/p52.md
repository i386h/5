<!-- { "loadSidebar": true } -->
　　芩连之苦寒。泄伏热而坚下利也。人参之甘温。助胃虚而益正气也。且也。干姜人参以调阳。黄连黄芩以和阴。阴阳和平。而格逆吐下自除矣。

　　下利。有微热而渴脉弱者。令自愈（此传经热利自愈之证也。阳邪传里而至下利。则热当少衰。故以微热为邪退。

　　渴则知其非寒利矣。且下利。则津液亡。故渴。凡下利脉宜微小而弱。兹则脉弱。知热邪已退。正气将复之象。故云。

　　令自愈也。）

　　下利脉数。有微热。汗出令自愈。设复紧。为未解。（此传经热利。有愈有未解之证也。热利脉数。与脉弱相反。未可言愈。所喜者。热微汗出。则阳邪还表。胃家之真气复。故令自愈。设脉复紧者。始则寒邪在表而脉紧。兹已传里。

　　寒化为热。其脉复紧。当是实邪壅塞胸膈而作痛之诊。故为利未解也。）

　　下利。手足厥冷。无脉者。灸之不温。若脉不还反微喘者。死（此条系真寒证。正文与注见中寒论中）

　　（重出例）少阴负趺阳者。为顺也。（此条证。已见前少阴篇中）

　　下利寸脉反浮数。尺中自涩者。必清脓血。（此条乃下利变脓血之候也。热利而得数脉。非反也。得浮脉。则为反矣。

　　兹者。寸反浮数。此在里之邪热不少敛也。尺中涩者。阴虚也。阳邪乘阴分之虚。则其血必瘀而为脓血。清。圊同厕也。

　　言如厕。则所下者。皆脓血也。按此条论。仲景无治法。补亡论常器之云。宜桃花汤。误矣愚意云。宜以仲景黄芩汤代之）下利清谷。不可攻表。汗出必胀满。（此条系真寒直中于里。当是太阴经错简。正文与注详中寒论中。）

　　下利脉沉弦者。下重也。脉大者。为未止。脉微弱数者。为欲自止。虽发热。不死。（此辩热利之脉也。脉沉弦者。

　　沉主里。弦主急。故为里急后重。如滞下之证也。脉大者。邪热甚也。脉经云。大则病进。故为利未止也。脉微弱数者。

　　此阳邪之热已退。真阴之气将复。故为利自止也。下利一候。大忌发热。兹者。脉微弱而带数。所存邪气有限。故虽发热。不至死耳。按成注云。脉微弱数。为邪气微而阳气复。发热由阳胜。此以热利作寒利解。大谬之极。）

　　（附例）热利下重者。白头翁汤主之。（条辩云。此申上条而出其治。下重者。厥阴经邪热。下入于大肠之间。肝性急速。邪热甚。则气滞壅塞。其恶浊之物。急欲出而不得。故下重也。主以白头翁汤者。以泄热而浓肠也。）

　　卷之十　辩厥阴病脉证并治法

　　白头翁汤方

　　白头翁（二两） 黄连 黄柏 秦皮（各三两）

　　上四味。以水七升。煮取二升。去滓。温服一升。不愈。更服一升。

　　成注引内经曰。肾欲坚。急食苦。以坚之。利则下焦虚。是以纯苦之剂坚之。

　　琥按成注云。肾欲坚。急食苦以坚之。以肾开窍于二阴故也。

　　琥又按下焦者。肾肝所主。肝主疏泄。而反下重者邪热壅瘀。气滞而不行也。条辩云。白头翁逐血以疗 。秦皮洗肝而散热。黄连调胃而浓肠。黄柏除热而止泄。成注云。四味皆苦寒。愚以白头翁独带辛温。故泄热之中。而兼散邪之力也。

　　下利欲饮水者。以有热故也。白头翁汤主之。（此条虽无下重之证。然热利。内亡津液。故欲饮水。白头翁汤。不但坚下焦。兼能清中热。以汤中有黄连故也。热清。则津液回。饮水止而利自除矣。上二条证并汤。即从本篇之后移附于此。）

　　下利脉沉而迟。其人面少赤。身有微热。下利清谷者。（云云至）其面戴阳。下虚故也。（此条系真寒证。正文与注见中寒论中）

　　下利脉数而渴者。令自愈。设不瘥。必清脓血。以有热故也。（此条亦热利变脓血之证。下利而渴者。热也。脉数。

　　为热未解。曰自愈者。其脉必数中带虚。而其渴为未甚也。设脉数渴甚。为不瘥。必清脓血。以在里有郁热故也。按此条论。仲景无治法。补亡论常器之云。可黄芩汤。）

　　下利后。脉绝。手足厥冷。 时脉还。手足温者。生脉不还者死。（此条系真阴证。然亦有热利过用凉药。而变成是证者。医人不可以不察也。正文与注见中寒论中）

　　伤寒下利日十余。行脉反实者。死。（此条乃热利必死之脉证也。始由伤寒。继则下利。乃热邪传入于阴经也。然利至一日十余行。则热邪之势宜少减。脉当虚弱而带数矣。今则脉反实者。邪气胜也。故主死。）

　　下利清谷。里寒外热。汗出而厥者。通脉四逆汤主之。（此条系真寒证。正文与注见中寒论中）

　　（重出例）热利下重者白头翁汤主之。（已见前）

　　下利腹胀满。身体疼痛者。先温其里。乃攻其表温里。宜四逆汤。攻表。宜桂枝汤。（此条系真寒证。正文与注见中寒论中）

　　（重出例）下利欲饮水者以有热故也。白头翁汤主之（已见前）

　　下利谵语者有燥屎也。宜小承气汤。（已见前第六卷阳明病小承气汤方下）

　　下利后更烦。按之心下濡者为虚烦也。宜栀子豉汤（上条证。已见前第四卷太阳病栀子汤方下）

　　呕家有痈脓者。不可治呕脓尽。自愈（此条当是阳明经错简）

　　成注云。胃脘有痈。则呕而吐脓。不可治呕者。以治呕之药。皆辛温也。得脓尽。呕即自愈。或问胃脘痈。于何得之。

　　余答云。始由风寒之邪蕴于经络。继则入于胃府。变而为热。热甚。则气瘀血积而为痈。痈者。壅也。言热毒壅聚而成脓也。

　　呕而脉弱。小便复利。身有微热见厥者。难治四逆汤主之。

　　干呕。吐涎沫。头痛者。吴茱萸汤主之。

　　上二条系真阴证。（正文与注见中寒论中）

　　（重出例）呕而发热者小柴胡汤主之。（已见前第七卷少阳篇小柴胡汤方下。）

　　伤寒大吐。大下之。极虚复极汗出者。以其人外气怫郁。复与之水。以发其汗。因得哕。所以然者。胃中寒冷故也。

　　（此条伤寒。乃热传厥阴。误治之变证也。厥阴证。虽有吐下之方。而无大吐下之法。如瓜蒂散。承气汤。仲景不过暂假之以吐胸中之邪。下里热之厥耳。兹则大吐下之者。医人必过用瓜蒂散。及大承气汤。故至胃气虚极也。复于吐下之后。复极发其汗者。何也。以其人外气怫郁。怫郁者。言其人面上之气。恰如外来之邪。怫郁于表也。此系阳明胃府虚极。浮热之气上升于面。医人认以为邪热胃燥过极。不得汗复与之水。以助其发汗因而得哕。哕者。千金方谓之哕逆。

　　俗云冷呃是也。所以然者。胃中虚极。又继之以冷水。虚寒相搏。故成哕也。愚按此条。本系传经热病。既服凉药。复饮冷水。凉冷过胜。故成胃寒之证。诸家注。皆以吴茱萸汤主之者。不过暂用之以补胃虚。散寒饮也。愚以理中汤。亦可借用之。）

　　伤寒哕而腹满。视其前后。知何部不利利之则愈。（此条伤寒。乃邪传厥阴。热郁于里。而成实哕之证也。厥阴之经抵少腹。挟胃。上入颃颡。凡哕呃之气。必从少腹而起。由胃而上升于咽颡故也。哕而腹满者。必其人前后便不利。水火之气不得通泄。气不通泄。反逆于上而作哕也。须大小便通利。而哕自愈。按此条论。仲景无治法。补亡论常器之云。

　　前部不利。猪苓汤。后部不利。调胃承气。汤愚以汤名调胃。而芒硝太峻。恐厥阴无大下之法。须以小承气汤微利之。）

　　（琥）按以上方论乃仲景治厥阴病法也。厥阴病有真寒。有热病。今止摘传经热病三十余条。一一为之解说。使后学治厥阴一经。切毋误温。亦毋大下。其因证制宜。自有一定之良法。寓于圆机活变之中耳。

　　卷之十

　　附昔贤治厥阴病方论变法

　　庞安时云。尺寸俱微缓者。厥阴受病也。当六七日发。以其脉循阴器。络于肝。故烦满而囊缩。微缓者。囊必不缩。

　　若尺寸俱沉短者。囊必缩。宜承气汤下之。

　　琥按上庞氏云云即仲景论例中语也。其言微缓者。囊必不缩。此以见论例中。凡言脉处。皆不可拘也。其言沉短者。

　　囊必缩。宜承气汤下之。愚以沉短囊缩。恐非是下证。若论脉。当沉中带弦。或带数疾。按之有力。斯为下证悉具。当以小承气汤微利之。

　　王海藏云。厥阴证。烦满囊缩。大小便不通。发热引饮。腹满。脉尺寸俱微缓。又云。脉沉疾。按之有力者。为阳。

　　阳则当下。宜大承气汤。

　　琥按王氏云。厥阴证烦满囊缩。大小便不通。发热引饮。腹满。则脉不当微缓矣。其曰尺寸俱微缓者。此仲景论例中语也。其曰脉沉疾。按之有力。是为脉证相符。决当议下。但其用大承气。亦太峻厉。盖热传厥阴。阳邪久郁。真阴内消。若用峻厉之药。则阳邪虽得外泄。而几微之阴气。亦随之而脱矣。故余立议云。若用下药。止须以小承气汤微利之。

　　活人书问手足逆冷。而大便秘。小便赤。或大便黑色。脉沉而滑。答曰。此名阳证似阴也。重阳必阴。重阴必阳。

　　寒暑之变也。假令前证。其脉沉而滑者。皆阳证也。轻者。白虎汤。甚者。承气汤。伤寒失下。血气不通。令四肢逆冷。

　　此是伏热深。故厥亦深。速用大承气。加分剂下之。汗出立瘥。（仲景所谓热厥应下之者此也。）

　　琥按上朱氏论。因仲景云。热厥应下。伤寒论有法无方。故采仲景之方而补之也。其言轻者。白虎汤此是仲景云。

　　伤寒脉滑而厥者。里有热也。宜白虎汤主之。愚以此条当是阳明篇错简。盖白虎汤。乃解肌散热之药。热病服之。有汗出而解者。独不闻仲景云。热厥应下。不可反发汗邪。兹用白虎汤。虽非辛热发散之比。据上朱氏云。加分剂下之。汗出立瘥。则是热厥不但应下。并宜使出汗矣。倘后学观之。更用他药。反发其汗。岂不大误。故余于仲景热厥应下之条云。厥深者。用小承气缓下。厥微者。宜四逆散调之。

　　卷之十　附昔贤治厥阴病方论变法

　　（活人）五味子汤方

　　治伤寒喘促脉伏而厥。

　　人参 麦门冬（去心） 杏仁（去皮尖） 橘皮（去白各二钱半） 五味子（半两） 生姜（二钱半） 枣子（三枚破）

　　上锉如麻豆大。水二大白盏。煮至一盏。去滓。分作二服。

　　琥按上主疗云喘促。脉伏而厥。当是手厥阴心包相火。兼挟邪热。怫郁于内而发厥也。故上汤大能清心。其兼润肺者。以火盛防烁金也。第汤中用姜枣人参。嫌其太补。此当是伤寒后。邪气已微。真阴虚。内热不解。而外发厥者。

　　方宜用之。

　　卷之十　附昔贤治厥阴病方论变法

