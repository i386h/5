<!-- { "loadSidebar": true } -->
　　用以治下焦水热病最宜。或问大病瘥后。成注既云脾胃气虚。何不竟用补脾之剂。使脾胃气壮。肾水不将有以制约邪余曰然。尚论篇亦云。脾土告困。不能摄水。疑者以为罔顾其虚。而反用牡蛎泽泻散峻攻。殊不知此正因水势未犯身半以上。急驱其水。所全甚大。设用轻剂则阴水必袭入阳界。驱之恐无及矣。愚以言虽如此。使脾土果虚。如仲景五苓散方亦可借用。但方中药宜去桂。加牡蛎海藻。投之甚稳。盖此条系下焦水热证。故不宜加桂也。

　　大病瘥后。喜唾。久不了了者胃上有寒当以丸药温之宜理中丸。（大病瘥后。何为而胃上有寒。此必是病热之时。过用凉药所致条辩云唾者。口中液也。寒以饮言。胸中有寒饮。故喜唾也。不了了。言病了而不了。无已时也。与理中丸以温脾胃之气。其不用汤而用丸者。以病瘥之后。不可骤补故也。）

　　卷之十一　辩阴阳易瘥后劳复病脉证并治法

　　理中丸方

　　（此方自原论中第七卷采附于此）

　　人参 甘草（炙） 白术 干姜（以上各三两）

　　上四味。捣筛为末。蜜和丸。如鸡子黄大。以沸汤数合。和一丸研碎。温服之。日三服。夜二服。

　　成氏明理论云。心肺在膈上为阳。肾肝在膈下为阴。此上下藏也。脾胃应土。处在中州。在五脏曰孤脏。属三焦曰中焦。自三焦独治在中。一有不调。此丸专治。故名曰理中丸。人参味甘温内经曰。脾欲缓。急食甘以缓之。缓中益脾。必以甘为主。是以人参为君。白术味甘温。内经曰脾恶湿。甘胜湿。温中胜湿。必以甘为助。是以白术为臣。甘草味甘平。内经曰。五味所入。甘先入脾。脾不足者。以甘补之。补中助脾。必先甘剂。是以甘草为佐。干姜味辛热。喜温而恶寒者。胃也。胃寒。则中焦不治。内经曰。寒淫所胜。平以辛热。散寒温胃。必先辛剂。是以干姜为使云云。内经曰。热者寒之寒者热之。此之谓也。

　　琥按上成氏注理中丸。乃治脾胃虚寒药也。使脾胃虚而不至于寒。则干姜在所当减。况敢加桂附等药乎。使脾胃寒而不至于虚。则参术又在所当减矣。医者不可不知。又上证言喜唾得。乃吐涎沫也。倘其人恶心欲作呕吐之状。方中宜去甘草。又用干姜。不若多用生姜之为妥矣。

　　伤寒解后。虚羸少气。气逆欲吐者。竹叶石膏汤主之。（伤寒本是热病。热邪所耗。则精液销烁。元气亏损。故其人必虚羸少气。气逆欲吐者。气虚不能消饮。胸中停蓄。故上逆而欲作吐也。与竹叶石膏汤。以调胃气。散热逆。愚按前条是胃中虚寒证。此条是胃中虚热证。）

　　卷之十一　辩阴阳易瘥后劳复病脉证并治法

　　竹叶石膏汤方

　　竹叶（二把） 石膏（一斤） 半夏（半升洗） 麦门冬（一升去心） 人参（三两） 甘草（二两炙） 粳米（半升）

　　上七味。以水一斗。煮取六升。去滓。内粳米。煮米熟。汤成。去米。温服一升。日三服。

　　成注云。辛甘发散而除热。竹叶石膏甘草之甘辛。以发散余热。甘缓脾而益气。麦门冬人参粳米之甘。以补不足。

　　辛者散也。气逆者欲其散。半夏之辛以散气逆。

　　琥按上方。乃和解肺胃虚热。兼消停饮之剂。成注云辛甘发散。误矣。至若胃无大热。石膏在所当去胃无停饮。半夏又非所宜。临证制方。不宜执也。

　　病患脉已解。而日暮微烦。以病新瘥人。强与谷。脾胃气尚弱。不能消谷。故令微烦损谷。则愈。（病患脉已解者。

　　谓脉不浮。又不沉实。表里之邪为尽除也。烦热也。日暮犹微热者。成注云。日暮为阳明王时。以病热新瘥之人。强与谷食。食谷既多。脾胃气尚虚弱。一时不能消化。故令生烦热也。然其热甚微。止须减损其谷而病自愈。愚按此条。乃不须服药证。故仲景止设一损谷之法。成注云。当小下之。是与前条食复证无别矣。误极误极。）

　　卷之十一

　　附昔贤治瘥后病方论变法

　　孙真人云。病新瘥后。但得食糜粥。宁少食。令饥。慎勿饱。不得他有所食。虽思之。勿与之也。引日转久。可渐食羊肉白糜。若羹汁。雉兔鹿肉。不可食猪狗肉也。

　　琥按上孙氏云。宜食羊雉兔鹿等肉。夫雉属火而性温有毒。又羊鹿虽补。其性大热。恐病后不宜食也。倘少食羹汁。亦无害。惟兔属金而性凉。为可食耳。

　　新瘥后。当静卧。慎勿早起。梳洗。亦不可多言语。用心使意劳烦凡此皆令人劳复。故督邮顾子献得病已瘥未健诣华敷视脉。敷曰。虽瘥尚虚。未得复。阳气不足。慎勿劳事。余劳尚可。女劳（外台作御内）则死当吐舌数寸其妇闻其夫瘥。从百余里来省之。经宿交接中间三日。发热口噤。舌出数寸而死。（按此段巢氏病源云出之范汪方中也。）病新瘥。

　　未满百日。气力未平复。而以房室者。略无不死。有士盖正者。疾愈后。六十日。已能行射猎。以房室。即吐涎而死。

　　及热病房室。名为阴阳易之病皆难治。多死。近者。有一士大夫小得伤寒。瘥已十余日。能乘马行来。自谓平复。以房室。即小腹急痛。手足拘挛而死。

　　琥按上孙氏云云。皆女劳复也。外台秘要中引作阴阳易病。以致俗医妄谈云。阴阳易之病。有舌出数寸而死者。

　　殊不知阴阳易病。犹属可生。女劳复病大率多死。故千金但有治劳复之方。而无女劳复之药也。慎疾君子。其自谨之。

　　卷之十一　附昔贤治瘥后病方论变法

　　（千金）补大病后不足虚劳方

　　（万病虚劳同用）

　　取七岁以下。五岁以上。黄牛新生者。乳一升。以水四升。煎取一升。如人体温。稍稍饮之。不得过多。十日服。

　　不绝为佳。

　　琥按黄牛属土。其乳色白。又属金。味甘气温。大能补气。养营。润燥除虚热。解劳乏。病后肺脾气虚。大肠枯燥者。大宜服之。

　　卷之十一　附昔贤治瘥后病方论变法

　　又治伤寒温病后劳复或食或饮或动作方

　　栀子仁（三七枚） 石膏（五两） 香豉（一升） 鼠屎（尖头大者二十枚）

　　上四味。 咀。以水七升。煮取三升。分三服。

　　琥按上主治云。劳复。或食饮。或动作。夫两者之复。不无少异。盖饮食之复。宜消导。动作之复。宜调补。在仲景既以枳实栀子豉汤两用之。上方之用。即祖仲景之意也。大抵此方专治劳复热渴证。故以石膏鼠粪。二者之甘寒。

　　以凉解之。愚以石膏一味太寒重。莫若以知母。或栝蒌根代之。千金又一方。治食大饱不消。劳复脉实者。即上方中去石膏加大黄。此又仲景法云。有宿食者。加大黄如博棋子大五六枚是也。愚谓以上等方。治食复。固效。治劳复。尚宜斟酌。

　　卷之十一　附昔贤治瘥后病方论变法

　　又治重病新瘥早起劳及饮食多致发欲死方

　　烧鳖甲末饮服方寸匕琥按上方。乃治少阴厥阴劳复。寒热间作之证。

　　卷之十一　附昔贤治瘥后病方论变法

　　又麦门冬汤

　　治劳复气欲绝。起死人方。

　　麦门冬（去心一两） 甘草（二两） 京枣（二十枚） 竹叶（切一升）

　　上四味。 咀。以水七升。煮粳米一升。令熟。去米。内诸药。煎取三升。分三服。不能服者。绵滴汤。内口中。

　　用之有效。（据原方中。麦冬止一两。太少。可增至三两。）

　　琥按上方。乃治肺脾劳乏之剂。即仲景竹叶石膏汤之变也。王海藏治劳复。亦用此方。去京枣复云。加人参大妙。

　　卷之十一　附昔贤治瘥后病方论变法

　　又治伤寒瘥后一年心下停水不能食者方

　　生地黄（一斤） 白术（一斤） 好面（二斤）

　　上三味。合捣。令相得。曝干。下筛。酒服方寸匕。日三。加至二匕。

　　琥按上主治云。心下停水。当是脾气虚热而不和也。故上方用生地以凉之。白术以补之。好面以和之。

　　或问心下停水。而反用地黄。得毋泥膈邪。余答云。生地之性宣通。不比熟地之泥膈。况助以白术好面。则中焦之湿热清。而土气得益。水自不停。食自能下矣。仲景法。大病瘥后。从腰以下有水气者。牡蛎泽泻散主之。其药甚厉。

　　此云。心下停水。而其药又甚平。可见先圣后贤。其因证制方。各臻其妙。岂粗工所能仿佛乎哉。

　　又曰。妇人温病虽瘥。若未平复。血脉未和。尚有热毒。而与之交接。得病者。名为阴易之病。其人身体重。热上冲胸。头重不能举。眼中生眵 。（一作膜 。）四肢（一云膝胫）拘急。小腹绞痛。手足拳。皆即死。其亦有不即死者。

　　病苦小腹里急。热上冲胸。头重不欲举。百节解离。经脉缓弱。血气虚。骨髓竭。便嘘嘘吸吸。气力转少着床不能动摇。

　　起止仰人。或引岁月。方死。医者。张苗。说有婢得瘥后。数日。有六人奸之皆死。

　　卷之十一　附昔贤治瘥后病方论变法

　　治交接后阴卵肿缩腹中绞痛便欲死方

　　取所交接妇人衣服。以覆男子。立愈。又一方取女人手足爪二十枚。女人中衣带（中衣。里衣也。外台方作衣中裳。）

　　一尺。烧以酒。若米饮汁服之。

　　琥按上二方。即仲景烧 散之遗意也。男病取女。女病取男。如法服之。

　　深师疗妇人得温病虽瘥。平复未满一百日。不可与交合。交合为阴易之病。病必拘急手足拳皆死。丈夫病以易妇人。

　　名为阳易。速当疗之。可瘥满四日不可疗也。宜令服此药方。

　　干姜（四两）

　　上一味。捣末。汤和。一顿服。温覆汗出。得解止。手足伸遂愈。

　　琥按仲景云。阴阳易。乃伤寒病瘥后之证。至深师与孙真人。皆指为温病瘥后之证。何也。此犹之太阳病中风伤寒。其初虽异而其传变则一也。温病后。是感得温热之余气。而反用干姜一味者。何也。此必是男女因交接之时。走脱阳气。令不病者。反得病。故用干姜之辛热。使顿服之也。病候多端。制方不一。今姑存之。以备采择。

　　卷之十一　附昔贤治瘥后病方论变法

　　又疗劳复大青汤方

　　大青（四两） 甘草（二两炙） 阿胶（二两炒） 香豉（二两）

　　上四味。切以水一斗。煮取三升。去滓。温服一升。日五六欲尽。复作常使有汤。渴便饮。无毒除热止吐下。伤寒一二日。上至十数日。困笃发汗热不解。吐下后。热不除。止下痢甚良。先煮大青甘草。取四升。去滓。内胶豉。胶消尽。便漉去。勿令豉坏。当预渍胶令释也。

