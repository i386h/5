<!-- { "loadSidebar": true } -->
　　以出腋下。下循 内。行少阴心主二经之前。盖人垂两手。则肘臂贴身。大指居前。小指居后。手少阴心经。循小指之内。手厥阴心主。循小指次指出其端。此经之行。循大指内侧。故云行少阴心主之前也。再下而行肘中。循臂内上骨之下廉。今人臂皆两骨相合。垂手则上骨居前。曰下廉者。上骨之内侧也。入寸口。上鱼。循本经之鱼际穴。复循大指内侧。而出其端也。）其支者。从腕后。直出次指内廉出其端。（此言其支脉之行。从本经手腕后之列缺穴。直达次指内廉出其端。以交于手阳明经也。马注云从列缺穴。已交于手阳明经之合谷穴。即循手阳明经。以达于次指端之商阳穴。又随商阳穴而上行者非。盖此道支脉。行于次指之内。自出指端。交经之后。方行于次指之内侧也。）

　　手太阴经脉之图　（琥）按手太阴之脉。上下左右分行。共四道。其脉之本。起于中焦。下络大肠。上属于肺。从肺系外行。横出腋下。下循 肘与臂。入寸口。上鱼。出大指之端者。二道。此其正经之脉也。其支者从正经所行手腕之后。别行而出次指之端者。二道。此其交经之脉也。前热论中云。腹满嗌干。此实系足太阴经受病。殊不知手太阴之脉。下络大肠。还循胃口。肠胃实热。腹必作满。又太阴脉从肺系。肺之系。即喉咙也。喉咙之口。名为嗌。肺气热。则嗌必干。由是而知。腹满嗌干者。每多手太阴经病热之证。今医亦昧而不及察也。

　　许学士叔微治一舟子病伤寒。发黄。鼻内酸痛。身与目如金。小便赤而数。大便如经。或欲行茵陈五苓。许曰非其治也。小便和。大便如常。则知病不在脏腑。今眼睛疼。鼻颇痛。是病在清道中。清道者。华盖。肺之经也。若下大黄。

　　则必腹胀为逆。因用瓜蒂散。先食水。次搐之。鼻中黄水尽。乃愈。

　　（琥）据上许学士案。则是伤寒有手太阴经证。可无疑矣。

　　心手少阴之脉。起于心中。出属心系。下膈。络小肠。（心系。滑氏注云有二。一则由肺叶而下。曲折向后。并脊膂。

　　贯脊髓。与肾相通者。愚以此是肾之系。凡四脏皆系于心也。一则与肺相通。上入肺两大叶间者。此方为心之系。盖心与肺同一系。而肺之系。实上接于喉也。此言手少阴之脉起于心中。上出属心之系。外行循任脉之外。下膈。当脐上二寸之分。以络于小肠也。）其支者。从心系。上挟咽。系口系。（此言其支脉之行。即从心系而上。由喉之后。挟咽两旁。

　　再上而系于目之内系也。）其直者。复从心系。却上肺。下出腋下。循 内后廉。行手太阴心主之后。下肘内。循臂内后廉。抵掌后锐骨之端。入掌内后廉。循小指之内出其端（锐骨之锐。省文作兑。即手踝骨也。此言其直行之经脉。复从心系。直上至肺之分。出循腋下。由本经之极泉穴。下行循 内后廉。行手太阴心主二经之后。下肘臂内之后廉。至掌后兑骨之端。入掌内廉。循小指内出其端。以交于手太阳经也）

　　手少阴经脉之图　（琥）按手少阴之脉。上下左右分行。共六道。其脉之起。自心中。出属心系。下膈。络小肠者。二道。此为脉之根也。其支者。即从前属心系处。上挟咽系目系者。二道。此为脉之枝也。其直者。复从心系。却上肺。出腋下。下循肘臂掌之内。循小指内出其端者。二道。此为脉之本也。前热论中云。口燥舌干而渴。世医只知。此为足少阴经之病。

　　殊不知舌乃心之苗。舌干者。手少阴经。必为热所乘。医人亦昧而不知察也。

　　王海藏治一人患伤寒。得汗数日忽身热。自汗脉弦数。心不得宁。真劳复也。王诊之曰劳心之所致神之所舍未复其初。

　　而又劳伤其神。营卫失度。当补其子。益其脾。解发其劳。庶几得愈。授以补脾汤。佐以小柴胡汤而解。或者曰。虚则补其母。今则补其子。何也。王曰。子不知虚劳之异乎。千金云。心劳甚者。补脾气以益之。脾王。则感之于心矣。此与荀子所谓未有子富。而父贫者。同义（按海藏以补脾汤。佐以小柴胡。而解身热自汗。则知其虚热仍在经中。故不专治藏也。）

　　（琥）据上海藏案。则知伤寒有手少阴经病可无疑矣。

　　心主手厥阴心包络之脉。起于胸中。出属心包络。下膈。历络三焦。（心包。一名手心主。滑氏注云。以用而言。手厥阴相火。代君火行事。故为心之主也。以藏象而言。其藏在心漫脂之外。有细筋膜如丝。与心肺相连。故云心之包络也。三焦注见前。此言手厥阴心包络之脉。起于胸中。出属心下之包络。由是下膈。当胃上脘。以络上焦。于中脘。以络中焦。及脐下一寸。以络下焦。故云历络也。考上焦。当在心下膈上。其治在膻中。滑氏注云。当胃上口误。今改胃上脘。方与下膈句无背。盖上脘在膈之下。上焦之用虽在膈上。实通乎膈之下也）其支者。循胸中。出胁。下腋三寸。

　　上抵腋下。循 内。行太阴少阴之间。入肘中。下臂。行两筋之间。入掌中。循中指出其端（此言支脉之行。从前属心包之处。上循胸。横出胁下腋三寸。还上行至腋下。循 肉之内。下行以界乎太阴少阴二经之中间。入肘中。下臂行臂两筋之间。入掌中。循中指出其端而终也。）其支者。别掌中循小指次指出其端。（此言其交经之支。即从前入掌中处。

　　别行循小指次指。出其端。以交于手少阳经也。）

　　手厥阴经脉之图　（琥）按手厥阴之脉。上下左右分行。共六道。其脉之本。起于胸中。出属心包。下膈历络三焦者。二道（或云此止从中一道之脉。要其出属心包之处。必自左右而分属也）此为正经之脉也。其支者。循胸。出胁。上腋。下 肘臂掌之中。循中指出其端者。二道。是虽支脉实接正经。而行于手者也。又其支者。从掌中别行。循小指次指出其端者。二道。此为交经之二小支脉也。前热论中云。烦满囊缩。夫囊缩。固足厥阴经病矣。其烦与满。非手厥阴经病邪。盖手厥阴之脉。循胸下膈。今烦满为胸膈间病。乃三焦经络受伤。医者皆昧而不及察也。

　　吴院判云。伤寒论中。凡泻心汤共五首。以其汤有冷热之不同。故云岐子云。非泻心火之热。泻心下之痞也。殊不知伤寒之痞。皆胸膈热邪之气有余。仲景用泻心汤者。乃泻心包之热也。按五汤之中。热药莫过于附子。然以大黄二两黄芩黄连各一两。纯是苦寒泻热之剂。此不过借附子之辛。以散心包之邪结。且也包络属火。附子亦属火。从治之法。

　　莫妙于此。

　　保命集云。伤寒下后。胸中结痞。过在足。少阴肾手厥阴包络。刺两经之井原。以泻胸中之气。

　　（琥）据上二条论。则是伤寒有手厥阴经之病可无疑矣。

　　（琥）总按上手经共六条。凡四时之中。人伤于寒而病热者。亦不少。热伤手经。理宜审证疗之。但今治伤寒家。

　　无不以手六经证。为迂阔而不切于病情者。故遇手三阳证。混于足三阳证而不知。遇手三阴证。又混于足三阴传经之证。

　　及混于胃腑实热之证而不觉。以至方不对证药多杀人。不亦痛夫。窃考素问中。以伤寒为热病因着热病篇。又着刺热篇。

　　此篇中全交。凡用针家。不可不察。其略云心热病者。刺手少阴太阳。肺热病者。刺手太阴阳明。又云。热病始手臂痛者。刺手阳明太阴。又云。热病甚者。为五十九刺。甲乙经云所谓五十九刺者。两手外内侧各三。凡十二 。五指间各一。凡八 。足亦如是。则是刺热病之法。岂但刺足经。而不及手经者邪。俗医不讲刺法。但求汤药。因置手经而不论。

　　殊不知治热病而不知手经。止用药之法。每多缺略。乌可以为医而司人之命。故孙真人习业篇云。凡欲为太医必须谙甲乙素问。黄帝针经。明堂流注。十二经。三部九候精熟。如此方为太医。不尔犹无目夜游。动致颠殒。朱奉议亦云。凡治伤寒先识经络。不识经络。触涂冥行。今夫业医者。欲知伤寒传变奇证。总不越手足十二经。五脏六腑。阴阳虚实之中。盍于此卷书一究心焉。

　　卷之二

　　纂注伤寒例

　　（此系仲景原文）

　　四时八节。二十四气。七十二候决病法。

　　立春正月节。斗指艮。（艮者。土木之气。主湿与风。位居东北。不配脏腑。）

　　雨水正月中。指寅（寅为少阳相火之气。主热。配三焦。此直格中之说。愚谓寅为阳木。主风。配胆。位居于东。

　　以其中有丙火之气。故又主热。）

　　惊蛰二月节。指甲。（甲属木。主风配胆。又兼土化。主湿。）

　　春分二月中。指卯。（卯为阳明燥金之气。配大肠此亦直格中之说。愚谓卯为阴木。主风配肝。位居正东。因其与酉金相冲。故例从阳明。兼主燥气。）

　　清明三月节。指乙。（乙属木。主风配肝。又兼金化。主燥。）

　　谷雨三月中。指辰。（辰为太阳寒水之气配小肠此亦直格中之说。愚谓辰为阳土。主湿。配胃。以其中兼癸水之气。

　　故又主寒。）

　　（琥）按以上春三月人病伤寒。当由风湿热三气居多。况乎地之初气。厥阴风木。虽起于大寒节。至立春雨水惊蛰。

　　正当其令。其二之气。少阴君火。又当春厘清明谷雨之时。则是春月之病。虽因于寒。纯是风热其间有病燥者。此系兼化之气。人于二三月时。或有之又人于正月初为湿土之交。二月节。遇湿土之化。三月中。当湿土之令。病湿者亦自不少。可见为风为热。为燥为湿。多由寒气中来。岂得但认以为寒而误治之哉。今夫以一日之间。旦晚每多异气。如能洞悉气宜。则医之为道。庶不远矣。

　　立夏四月节。斗指巽（巽属木。主风。位居东南。不配脏腑。）

　　小满四月中。指巳。（巳为厥阴风木之气。配包络此直格中之说。愚谓巳为阳火。主热。配小肠。位居于南。以其与亥水相冲。亥中有甲木之气。故亦主风。）

　　芒种五月节。指丙（丙属火。主热。配小肠。又兼水化。主寒。）

　　夏至五月中。指午。（午属火主暑气配心。）

　　小暑六月节指丁。（丁属火。主暑气。配心。又兼木化。主风。）

　　大暑六月中指未。（未为太阴湿土之气。配肺。此亦直格中之说。愚谓未为阴土。主湿配脾。）

　　（琥）按以上夏三月人病伤寒。当由暑热风湿之气居多。惟五月节斗指丙。丙从辛化而生寒。其病者终以寒为标。

