<!-- { "loadSidebar": true } -->
　　太阳伤寒者，寒伤太阳之气也；妄加温针，以取血脉之汗，无故而损，必发惊也，观此则知伤寒病在六气而不涉经脉类。施氏曰：温者，热也，温针者，即燔针（火卒）刺之类也；烧针者，既针而以艾火灼之也，皆为火攻之义。
　　太阳病，当恶寒发热，今自汗出，反不恶寒发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，朝食暮吐，以医吐之所致也，此为小逆。
　　此下凡四节统论吐之之过，而有邪正虚实之分焉。此节言吐伤中土而脾胃虚寒，一二日乃阳明主气，故吐之则伤胃；三四日乃太阴主气，故吐之则伤脾也。病属太阳当恶寒发热，今自汗出，反不恶寒发热而关上脉细数者，何也？以医吐之过也。夫吐之则津液外亡，中气内虚，是以汗出而关脉细数，关以候中也。夫一二日吐之，则伤阳明胃土之气，故腹中虽饥而口不能食，胃主纳谷故也。三四日吐之，则伤太阴脾土之气。夫胃气虚者，糜粥自养，今不喜糜粥；胃气寒者，饮食宜温，今欲食冷食；夫阳明太阴互相资益，朝食暮吐者，脾不磨而反出，脾主消谷故也，凡此皆以医吐之所致也。本论曰：脉浮大应发汗，医反下之，此为大逆。今但以医吐之，故为小逆。马氏曰：正虚邪陷，胃气孤危，此尚得为小逆乎？此为小逆，诘词也，亦通。金氏曰：本文虽言一二日、三四日。究以二日、四日为主，所谓言不尽意也。
　　太阳病吐之。但太阳病当恶寒。今反不恶寒，不欲近衣，此为吐之内烦也。
　　  此言吐亡津液，而致阳热过盛也。太阳病反不恶寒至不欲近衣，乃阳热盛而阴液消亡；此为吐之内烦者，言吐伤心主之气而烦也。
　　病人脉数，数为热，当消谷引食，而反吐者，此以发汗，令阳气微，膈气虚，脉乃数也。数为客热，不能消谷，以胃中虚冷，故吐也。
　　愚按上两节言医吐之之过，此合下两节言病人自致其吐也。病人脉数为热，热当消谷引食。而反吐者，此以发汗令表阳气微，膈内气虚而脉数，数则为虚矣。故数为客热，非太阳之正气不能消谷也，夫客热内乘，则真阳不足，胃中正气虚冷，故吐也。高子曰：胃中虚冷，得太阳之气而不除中。
　　太阳病，过经十余日，心下温温欲吐，而胸中痛，大便反溏，腹微满，郁郁微烦。先其时，自极吐下者，与调胃承气汤。若不尔者，不可与。但欲呕，胸中痛，微溏者，此非柴胡证，以呕故知极吐下也。
　　此言邪实于胃，宜调胃承气汤；大阳之邪逆于中土，宜柴胡汤；若少阴之气陷于脾土，便溏、腹满，不能合太阳之神机外出者，急当救里，柴胡不中与也。太阳病过经十余日，此太阳之邪又传少阴也，少阴合心主之神机出入，欲出而不能，故温温欲吐也；胸中痛者，合太阳之气欲从胸而出也；气欲外转而大便反溏，腹微满，则少阴之神机逆而不出，故郁郁微烦。夫欲吐而大便溏，亦有胃实之证，审其未至十余日之时，自极欲吐下而为胃实者，与调胃承气汤。不尔者，不可与，慎之也。但此欲呕、胸中痛、微溏三者，乃少阴之邪陷于脾土，此非柴胡证，救里可也。以呕故知极吐下也。言亦非承气证，不过以呕故审知其极欲吐下否也。愚按不尔者，不可与，则承气汤亡矣；又云以呕故知极吐下，言但以呕之故而自极吐下，又亡矣，学者所当意会者也。
　　太阳病六七日，表证仍在，脉微而沉，反不结胸，其人发狂者，以热在下焦，少腹当（革更）满，小便自利者，下血乃愈。所以然者，以太阳随经，瘀热在里故也。抵当汤主之。
　　
　　
　　抵当汤方
　　水蛭熬  虻虫去翅足熬各三十个  大黄三两酒洗  桃仁三十个
　　上四味，以水五升，煮取三升，去滓，温服一升，不下再服。
　　此下凡四节，皆以小便而验血证也。夫大阳之气循经而下通于胞中，太阳经脉起于目内眦，从巅下项，挟脊，抵腰，入循（上旅下月）而内络膀胱，是以病在上则头痛，其次则项背强几几，循俞内入则合阳明，循经下入则结于胞中而为下血证矣。太阳病六七日环运已周，又当来复于太阳，表证仍在者，太阳之气运行于外内，而病气仍在表也；脉微而沉者，太阳之气随经脉而沉以内薄也；夫太阳之气从胸出入，今反不结胸者，循背下入而不从于胸胁也；其人发狂者，阳热之气薄于血室，阴不胜其阳则脉流薄疾，并乃狂非若如狂之在气分也；以热在下焦，小腹当有形之（革更）满，盖血瘀则（革更），气结则满，非若无形之急结也；小便自利者，不在气分而归于血分矣，下血乃愈。所以然者，以太阳随经，瘀热在里故也。抵当汤主之，虻虫、水蛭皆吮血之虫，一飞一潜，潜者下行在里之瘀，飞者上承随经之热，配桃仁以破瘀，大黄以行血。名曰抵当汤者，谓抵当随经之热，而使之下泄也。高子曰：太阳表邪循背下入，则为抵当汤证，而属有形；从胸下入，则为桃仁承气汤证，而属无形。曰抵当，曰承气，则有形、无形，气分、血分从可识矣。
　　太阳病，身黄脉沉结、少腹（革更），小便不利者，为无血也；小便自利，其人如狂者，血证谛也，抵当汤主之。
　　此言太阳之气，从中土而通于胞中也。太阳病，身黄者，病太阳而见中土之色也；脉沉结者，太阳病气随经脉而沉结于内；少腹（革更）者，由地中而下通于泉下也，此气结于中土，循中土而下及于少腹，若小便不利者，此为气结，未涉于血，为无血也。小便自利，其人如狂者，气分之热归于血分，血证谛也，抵当汤主之。谛，审也。加一谛字者，言从中土而结于少腹，是循胸膈之气分，而下不循脊背之经（上旅下月）而下，故如狂而不发狂，必审知其热归血分，方主抵当汤。
　　伤寒有热，少腹满，应小便不利；今反利者，为有血也，当下之，不可余药，宜抵当丸。
　　
　　
　　抵当丸方
　　虻虫去翅足  水蛭熬各二十个  桃仁二十五个  大黄三两
　　上四味，捣分为四丸，以水一升，煮一丸，取七合服之，（日卒）时，当下血；若不下者，更服。
　　伤寒有热，邪在内也；少腹满者，瘀在里也；此热在气分而及于少腹，应小便不利。今反利者，气分之热已归于血分矣；当下之，不可余药，宜抵当丸，谓伤寒之热尽归于胞中，故用丸以清胞中之血；无胞外之余热，故不可余药；丸缓，故至（日卒）时当下。夫热结膀胱，必小便利而后为有血者，何也？盖膀胱者，乃胞之室，胞中有血，膀胱无血，小便不利者，热结膀胱也。小便利，则膀胱气分之邪，散入于胞中之血分，故必下血乃愈，盖膀胱通小便，胞中又通大便矣。
　　太阳病，小便利者，以饮水多，心下必悸。小便少者，必苦里急也。
　　此言小便利、不利之不同于血证也。太阳病，小便利者，有以饮水多，夫饮水多，心下必悸矣。小便不利而少者，有以气不化，气不化必苦里急也，其不同于血证者如此。卢氏曰：以饮水多而小便利，非血证谛而小便利也，故结此以别之。
　　问曰：病有结胸，有脏结，其状何如？答曰：按之痛，寸脉浮，关脉沉，名曰结胸也。
　　自此以下凡十节，论太阳之结胸不同于少阴之脏结痞气，阳气受病而为大陷胸汤之证也。结胸者，病发于太阳而结于胸也；脏结者，病发于少阴而结于脏也。病气结于胸肠之有形，而太阳之正气反格于外而不能入，故按之痛；太阳之气主高表，故寸脉浮；邪结于胸。故关脉沉，名曰结胸也。张氏曰：邪结于胸，太阳正气不能内入，则为结胸；太阳正气内结，病邪拒于胸膈而正气不能外出，亦为结胸。然邪结于胸者，可下；太阳正气结于胸者，不可下，观下结胸证，其脉浮大，结胸证悉具两节而义可知矣。愚按自此以下凡三十九节，统论痞结之证。夫结者，结胸、脏结是也；痞者，痞气是也。然结胸有在气、在经之不同，在气则为大结胸，在经则为小结胸。脏结有在心下，胁下之各异，在心下则为痞，在胁下则为三阴脏结之死证。夫大小结胸，痞气、脏结俱有死有生，今大结胸言死证，而小结胸不言脏结言死证，而痞气不言，其中各宜体会章法。气脉自病有结胸、有脏结始，直至胁下素有痞，此名脏结终，其中在气、在经、在上、在下、阴阳、生死，内外证治，井井有条，学者玩索而有得焉。则终身取之而其义无穷矣。
　　何为脏结？答曰：如结胸状，饮食如故，时时下利，寸脉浮，关脉小细沉紧，名曰脏结。舌上白苔滑者，难治。
　　此言脏结，状如结胸，而有少阴、太阳之别也。如结胸状者，少阴之神机格于外而不能入，亦于太阳结胸之状；然病气不结于胸膈之有形，故饮食如故；时时下利者，病邪陷于阴也；寸脉浮者，神气浮于外也；关脉小细沉紧者，少阴阴气盛，故脉小细，君火之气陷于阴故沉紧也；此病发于阴，故名曰脏结。舌上白苔滑者，神气格于外，而心气虚寒不得阳热之化也，故为难治。
　　脏结无阳证，不往来寒热，其人反静，舌上苔滑者，不可攻也。
　　此承上文脏结而言少阴君火主气有阳热之证，少阴标阴本热而外合太阳，有往来之寒热。今脏结无阳证，不往来寒热，故其人反静，意谓病无君火本热之阳，而反见阴寒宁静之象。舌上苔滑者，心火之气已虚，故不可攻也。潘氏曰：按文义，若脏结有阳证，亦属可攻。
　　病发于阳而反下之，热入，因作结胸；病发于阴而反下之，因作痞也。所以成结胸者，以下之太早故也。结胸者项亦强如柔痉状。下之则和宜大陷胸丸。方见注内
