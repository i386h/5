<!-- { "loadSidebar": true } -->
　　本论六篇，计三百八十一证，霍乱、易复、痉、湿、喝、汗、吐、下，计九十三证，共四百七十四证，一百一十三方。成氏而后，注释本论，悉皆散叙平铺，失其纲领旨趣，至今不得其门，视为断简残篇。辄敢条裂节割，然就原本，而汇节分章，理明义尽，至当不移，非神游仲祖之堂，不易得也。今注中或合数节为一章，或合十余节为一章，拈其总纲，明其大旨，所以分章也。章义既明，然后节解句释，阐幽发微，并无晦滞不明之弊。不但注释本论，兼晰阴阳血气之生始出入，经脉脏腑之通贯运行，于语言文字之中毫无隙漏。而语言文字之外亦复周详，不敢云尽善尽美，庶可谓本末兼该。读论者因证而识正气之出入，因治而知经脉之循行，则取之有本，用之无穷。若必执书合病以求治，不但非仲祖教人之初心，亦且失后学明论之大法。愚谓本论乃无中生有之元机。先后二天之妙用，因证而识正气，因治而知经脉，此无中生有之元机也。自太阳至少阴受病，皆一日起太阳，厥阴受病，则一日起厥阴，此先后二天之妙用也。若徒求之糟粕，毋怪乎终身由之，而不知其道者众也。
　　一医理阐自轩岐，伤寒撰本灵素，千百方书，皆属旁门糟粕，独《神农本经》、，《黄帝灵素》、仲祖论略精义入神，难于窥侧。学者能入仲祖之门墙，始克登轩岐之道岸，但理非浅近，中道而立，能者从之，目不识丁者，无论已。即儒理渊深，才识自负者，亦必潜心体认，寻绎再三，瞑目之际，章节旨义宛列于前。如儒门书史，举一言而前后豁然，斯为有得。能如是也，又必开示后学，正文集注，熟读讲明，是刻之所以名集注者。窃效朱子集注经书，可合正文而诵读之，并非汇集诸家也。
　　遍观经论，并无呃证，论中凡言哕者，俱作呃解。
　　一小便不利，诸家解释，俱属膀胱，谓经云：膀胱者，州都之官，津液藏焉，气化则能出矣。夫气化则出者，言膀胱津液得太阳阳热之气，化膀胱之寒水，而后能出于皮毛，非津液下出之谓也。盖外出者，津液也；下出者，水道也。经云：三焦者，决渎之官，水道出焉。是小便注于膀胱，而主于三焦。本论热结膀胱，则以小便通闭而验血证，其余小便通闭俱属三焦。
　　一凡身重，皆太阴脾土为病，盖太阴主肌肉，土气不和不能外通肌肉，故身重。若云身重不能转侧，又属少阳。
　　一凡潮热，皆大阴湿土为病。夫无病之人日有潮而不觉，病则随潮发热，乃太阴受邪，湿热外注也。若云日哺所发潮热，又属阳明。
　　一凡谵语，乃心主神气内虚，言主于心，非关于胃。胃燥澹语而用承气汤者，乃胃络不能上通于心，胃气清而脉络能通之义。今人不明少阴谵语，几解谵语定属阳明，谓法当下，岂理也哉!
　　一凡烦躁，俱属少阴，病少阴君火之气则烦，病少阴阴寒之气则躁，所谓阳烦出于心，阴躁出于肾。
　　一肠胃燥实，用大小承气。并无旁流之说。若大便旁流。便为肠胃空虚，急宜温补，倘病人初鞭后澹，旁流粪水，犹谓内有燥屎，而攻下之，必致殒躯。
　　一下利脓血，属厥阴心包之证，包络内虚不能循经脉外行，则气机下陷而便脓血，世医谓伤寒转痢疾者，非也。若下瘀血。又属太阳循经下入之证。
　　一《本草》、《灵素》，圣经也；《伤寒》、《要略》，贤论也；贤论犹儒者之四书，圣经犹儒者之本经。奈千古以来，天下之医只求方技以行术，不求经旨以论病。仲祖序云：不念思求经旨以演其所知，各承家技，终始顺旧，举世昏迷，莫能觉悟者是也。夫本论虽论伤寒，而经脉脏腑、阴阳交会之理，凡病皆然。故内科、外科、儿科、女科，本论皆当读也，不明四书者，不可以为儒，不明本论者，不可以为医。经云：非其人勿授。论云：传与贤人，甚哉!人之不易得也。
　　
　　
　　目录
　　伤寒论卷第一
　　辨太阳病脉证篇第一
　　桂枝汤方
　　桂枝加葛根汤方
　　桂枝麻黄各半汤方
　　桂枝二麻黄一汤方
　　桂枝二越脾一汤方
　　桂枝去桂加茯苓白术汤方
　　甘草干姜汤方
　　芍药甘草汤方
　　葛根汤方
　　葛根黄岑黄连汤方
　　麻黄汤方
　　大青龙汤方
　　小青龙汤方
　　桂枝加厚朴杏仁汤方
　　干姜附子汤方
　　桂枝加芍药生姜人参新加汤方
　　麻黄杏仁甘草石膏汤方
　　桂枝甘草汤方
　　茯苓桂枝甘草大枣汤方
　　厚朴生姜甘草半夏人参汤方
　　茯苓桂枝白术甘草汤方
　　芍药甘草附子汤方
　　茯苓四逆汤方
　　五苓散方
　　茯苓甘草汤方
　　栀子豉汤方
　　栀子甘草鼓汤方
　　栀子生姜豉汤方
　　栀子厚朴汤方
　　栀子干姜汤方
　　伤寒论卷第二
　　辨太阳病脉证篇第二
　　小柴胡汤方
　　小建中汤方
　　大柴胡汤方
　　柴胡加芒硝汤方
　　桃核承气汤方
　　柴胡加龙骨牡蛎汤方
　　桂枝去芍药加蜀漆牡蛎龙骨救逆汤方
　　桂枝加桂汤方
　　桂枝甘草龙骨牡蛎汤方
　　抵当汤方
　　抵当丸方
　　大陷胸汤方
　　小陷胸汤方
　　文蛤散方
　　白散方
　　柴胡桂枝汤方
　　柴胡桂枝干姜汤方
　　半夏泻心汤方
　　十枣汤方
　　大黄黄连泻心汤方
　　附子泻心汤方
　　生姜泻心汤方
　　甘草泻心汤方
　　赤石脂禹余粮汤方
　　旋覆代赭汤方
　　桂枝人参汤方
　　瓜蒂散方
　　黄芩汤方
　　黄芩加半夏生姜汤方
　　黄连汤方
　　桂枝附子汤方
　　桂枝附子去桂加白术汤方
　　甘草附子汤方
　　炙甘草汤方
　　伤寒论卷第三
　　辨阳明少阳病脉证篇第三
　　调胃承气汤方
　　大承气汤方
　　小承气汤方
　　白虎汤方
　　白虎加人参汤
　　猪芩汤方
　　蜜煎土瓜根猪胆汁导方
　　茵陈蒿汤方
　　麻仁丸方
　　栀子蘖皮汤方
　　麻黄连轺赤小豆汤方
　　辨少阳病脉证篇
　　伤寒论卷第四
　　辨太阴少阴厥阴病脉证篇
　　桂枝加芍药汤方
　　桂枝加大黄汤方
　　辨少阴病脉证篇
　　麻黄附子细辛汤方
　　麻黄附子甘草汤方
　　黄连阿胶汤方
　　附子汤方
　　桃花汤方
　　吴茱萸汤方
　　猪肤汤方
　　甘草汤方
　　桔梗汤方
　　苦酒汤方
　　半夏散及汤方
　　白通加猪胆汁汤方
　　真武汤方
　　通脉四逆汤方
　　四逆散方
　　四逆汤方
　　辨厥阴病脉证篇
　　乌梅丸方
　　当归四逆汤方
　　麻黄升麻汤方
　　干姜黄连黄芩人参汤方
　　白头翁汤方
　　伤寒论卷第五
　　辨霍乱病脉证
　　理中丸方
　　辨阴阳易差后劳复病脉证
　　烧裩散方
　　枳实桅子汤方
　　牡蛎泽泻散方
　　竹叶石膏汤方
　　辨痉湿喝病脉证
　　辨不可发汗病脉证
　　辨可发汗病脉证
　　辨不可吐病脉证
　　辨可吐病脉证
　　辨不可下病脉证
　　辨可下病脉证  
　　伤寒论卷第六
　　辨脉法
　　平脉法
　　伤寒论本义
　　伤寒六气会通论略
　　伤寒论卷第一
　　钱塘 张志聪隐庵注释
　　同学   高世栻士宗篡集
　　门人   朱景韩济公
　　曾时泰玉阶参订
　　曹（金曾）自玉
　　辨太阳病脉证篇第一
　　太阳之为病，脉浮，头项强痛而恶寒。
　　太阳为诸阳主气，有通体，分部之不同。通体太阳如天，主周身皮肤毫毛肌表，一似天之环绕于地外；分部太阳如日，主头项脊背尾闾血室，一似日之旋转于躔度。此首明太阳主通体之毫毛，而复有循经之分部也。太阳之为病脉浮，言太阳运行于周身之肤表，病通体之表阳，故其脉应之而浮也；头项者，太阳经脉所循之分部也。病在表而涉于分部，故强痛也；恶寒者，恶本气之寒也。盖太阳之上，寒气主之，以寒为本，以热为标故也。“天元纪大论”云：太阳之上，寒气主之，所谓本也。“六微旨大论”云：本之下，中之见也，见之下，气之标也，六气皆然。此下五节，言太阳受风寒之邪而传阴传阳之义。
　　太阳病，发热，汗出，恶风，脉缓者，名为中风。
　　此言风伤太阳通体之肌腠，而为中风证也。夫风者如冬令之寒风，寒为太阳之本气，风乃寒中所生之动气也。发热者风伤太阳之标阳也；汗出者，风性鼓动，开发毛腠故也；汗出而毛腠虚故恶风；风为阳邪，伤人阳气，两不相持，故脉缓也；此风邪开发太阳之毛窍，而薄于通体之肌腠，故名为中风。
　　太阳病，或已发热，或未发热，必恶寒，体痛呕逆，脉阴阳俱紧者，名为伤寒。
　　太阳病者，病太阳通体之表气也。或已发热者，感太阳之标阳而为热也；或未发热者，寒邪始袭于皮毛未得太阳之热化也。太阳以寒为本，故无分已未发热，而必恶寒也。通体之气为阴邪所伤，故体痛；凝敛于周身之毛窍，则里气不舒，故呕逆也，夫阴阳邪正相持，其脉则紧，今寒伤通体之表阳，故脉阴阳俱紧，而名为伤寒也。
　　伤寒一日，太阳受之，脉若静者为不传；颇欲吐，若躁烦，脉数急者，为传也。
　　此太阳受邪。而即可传于少阴也。伤寒一日，太阳受之，言平人六气周流环转不息，若以天之寒邪伤人毛腠，则大阳正气受之，而即以一日起太阳矣。要知伤寒者言邪，而太阳者言正。脉若静者，太阳正气自和，故为不传；颇欲吐者，即少阴之欲吐不吐也；若躁烦者，感少阴阴寒之气则躁，感少阴君火之气则烦；脉数急者，诸数为热，诸急为寒，寒热相持而脉不静，此太阳受邪而感少阴之气化者，为传也。高子日：本论中凡云传者，言邪传于某经则见某经之证，若纪日而云一日太阳，二日阳明等者，止论正气非关邪也。
　　伤寒二三日，阳明少阳证不见者为不传也。
　　此承上文言伤寒一日，太阳受之，传则或入于阳或入于阴，若二三日而不见阳明少阳之证者，病气只在太阳为不传也。
　　太阳病发热而渴，不恶寒者，为温病。若发汗已，身灼热者，名曰风温。风温为病，脉阴阳俱浮，自汗出，身重，多眠，睡息必鼾。语言难出。若被下者，小便不利，直视，失溲；若被火者，微发黄色，剧则如惊痫，时瘛瘲；若火熏之，一逆尚引日，再逆促命期。
