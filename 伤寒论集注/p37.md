<!-- { "loadSidebar": true } -->
　　师持脉者，犹言师但持脉而不问也，欠者，阳引而上，阴引而下，此阴阳自和，为无病也。呻者，气道不利故太息，以呻出之，此为病也。言迟为风者，风伤气，气机不捷则言迟也。摇头言为里痛者，人之声音由肾间之动气而发，里痛则苦于发声，故摇头言也。行迟为表强者，太阳主筋、主表，筋不柔和，表气强急，则行迟矣。坐伏为短气者，呼吸之气，发原在下，气短则上下不相接续，故坐而伏也。下一脚为腰痛者，腰之筋脉与裤骨相连，腰痛则脚不能俱伸，故坐而下一脚也。护腹心痛者，正虚于内，邪实于里恐人按之，故护腹如怀卵物，乃心气不能转舒，故曰心痛也。此皆察人之神情得人之病机，虽持脉而不凭脉，所谓望而知之者如此。愚按：扁鹊望齐侯之色而知生死，华佗闻呻吟之声而取毒蛇，此望闻之神者矣。然二子咸得异术，能洞见五脏，湔浣肠胃，神异之术父不能喻之子，师不得授之弟，是以后世无传焉。若本论之所谓望闻乃简而易，易而难，中庸之道也。闻声、望形得其病情，何异于洞见五脏？汤圆散剂切中肯綮何异于剖腹、濯③肠？仲祖之遗书，千古垂教之圣经也。曹氏曰：望闻之理，自古有之，乃以我之虚灵而照彼之病情也。“脉要篇”云：视精明，察五色。观五脏有余不足。六腑强弱，形之盛衰。以此参伍，决死生之分者是也。
　　师曰：伏气之病，以意候之，今月之内，欲有伏气。假令旧有伏气，当须脉之，若脉微弱者，当喉中痛似伤，非喉痹也。病人云：实咽中痛。虽尔今复欲下利。
　　此一节言伏气发病，始则从阴出阳，既则从阳入阴也。伏气之病者，春之风气，夏之暑气。秋之湿气，冬之寒气，感之则潜匿于募原、肌腠之中，不形于脉，故当以意候之，今月之内欲有伏气者，是以意候之也。如三春风盛，九夏署盛，医者当知今月之内，时令太过，欲有伏气，感之则潜匿于形身而为伏气之病矣。假令旧有伏气，今时乃发，当须脉之。若脉微弱者，中土内虚风木之邪相克也；故当喉中痛似伤喉者，天气也；痛似伤者，火气也；此伏邪从阴出阳也，非喉痹者，言非阴寒内闭之喉痹也。病人云实咽中痛者，喉主天气为阳，咽主地气为阴，先病喉痛，后病咽痛，是先病阳而后病阴也。虽尔今复欲下利者，言虽咽痛当复下利，所以申明咽主地气之意。伏气始病则从阴出阳，既病则从阳入阴者如此。
　　问曰：人恐怖者，其脉何状？师曰脉形如循丝。累累然，其面白脱色也。
　　下三节言脉起于肾，生于胃而主于心也，此节言脉起于肾。人恐怖则肾气伤，肾气伤则精不上交于心，故脉形如循丝之微而累累然，其面白脱色而不光荣也。
　　问曰：人不饮，其脉何类？师曰：脉自涩，唇口干燥也。
　　此节言脉生于胃。经云：谷入于胃，脉道乃行；水入于经，其血乃成。人不饮者，胃气虚也，霄虚故脉自涩，津液内竭不荣于唇口，故唇口干燥也。
　　问曰：人愧者，其脉何类？师曰：脉浮，而面色乍白乍赤。
　　此节言脉主于心，心之所藏者，神也。人愧则神气消阻，故脉浮。浮者，虚浮也。心气内歉，故面色乍白乍赤。乍白乍赤者，忧惚而无定也。
　　问曰：经说，脉有三菽、六菽重者，何谓也？师曰：人以指按之，如三菽之重者，肺气也；如六菽之重者，心气也；如九菽之重者，脾气也；如十二菽之重者，肝气也；按之至骨者，肾气也。假令下利，寸口、关上、尺中，悉不见脉，然尺中时一小见，脉再举头者，肾气也。若见损脉来至，为难治。
　　合下两节，以五脏五行而论脉也。此言诊法有以浮、中、沉候五脏之脉者，有以寸、关、尺候五脏之脉者，皆为平脉之法也。菽，豆也。三发者，以指按脉，形如三菽之重，言其轻取而可得也，六菽、九菽、十二菽由轻而重，由举而按，以至于骨也。肺气、心气、脾气、肝气、肾气，其部位自土而下，故诊法由轻而重，由举而按，此以浮中沉候五脏之脉者如此。然诊法又有以寸、关、尺为候者，故假下利以申明之。假令下利，寸口、关上、尺中悉不见脉，是因下利无脉也，然尺中时一小见脉再举头者，因尺中小见而三部之脉得以再举，尺脉主肾，故曰肾气也。夫尺主肾气，则关主肝脾之气，寸主心肺之气，可不烦言而意会矣。又中言脉再举头，一息二至，是为损脉，若见损脉来至，则为难治，此以寸关尺候五脏之脉者如此
　　问曰：脉有相乘、有纵、有横、有逆、有顺、何谓也？师曰：水行乘火，金行乘木，名曰纵；火行乘水，木行乘金，名曰横；水行乘金，火行乘木，名曰逆；金行乘水，木行乘火，名曰顺也。
　　五脏者，五行也。故上文论五脏，此节论五行。脉有相乘者，言经脉相乘血气不和而为病也；有纵、有横、有逆、有顺者，言相乘而当则为纵顺，相乘不当则为横逆也。水行乘火，金行乘木，己所胜者而复乘之，则放纵自如，故名曰纵；火行乘水，木行乘金，己所不胜者而反乘之，则横行无忌，故名日横；若水行乘金，火行乘木、生我者而我反乘之，名曰逆也金行乘水，木行乘火，我生者而我因乘之，名曰顺也。夫五脏属五行，经脉不和而为病者如此。
　　问曰：脉有残贼，何谓也？师曰：脉有弦、紧、浮、滑、沉、涩，此六者名曰残贼能为诸脉作病也。
　　合下两节言脉有残贼，脉有灾怪，为诸脉作病，名日残贼；变异无常，名曰灾怪也。夫脉弦则为减，脉紧则为寒，脉浮为虚，脉滑为实，沉为纯阴，涩则无血故弦、紧、浮、滑、沉、涩六脉皆为残贼之脉，能为诸脉作病，此其所以为残贼也。
　　问曰：脉有灾怪，何谓也？师曰：假令人病，脉得太阳，与形证相应，因为作汤。比还送汤如食顷，病人乃大吐，若下利腹中痛。师曰：我前来不见此证，今乃变异，是名灾怪。又问曰：何缘作此吐利？答曰：或有旧时服药，今乃发作，故名灾怪耳。
　　脉得大阳与形证相应者，如太阳之为病，脉浮、头项强痛而恶寒，此脉与形证之相应也。大吐下利，腹中痛。前来原无此证，今卒然变异，是名灾怪。或有旧时服药，今乃发作者，言送汤如食顷，所投之药来周于经。故必旧时服药之故矣。
　　问曰：东方肝脉，其形伺似？师曰：肝者，木也，名厥阴，其脉微弦濡弱而长，是肝脉也。肝病自得濡弱者，愈也。假令得纯弦脉者，死。何以知之？以其脉如弦，直此为肝脏伤，故知死也。
　　合下四节，言三阴内合五脏，皆以胃气为本。前三节只言东方肝木、南方心火、西方肺金，末节举木得金脉而总结之，申言他皆仿此者，谓书不尽言，当以类推之意。夫五脏外合五行，故曰肝者术也；五脏上合三阴，故曰名厥阴；其脉微弦濡弱而长，是肝脉而得木体之条达也肝病自得濡弱者，得胃气也，故愈；得纯弦脉者，不得胃气也，故死。“平人气象篇”曰：春胃微弦曰平，弦多胃少曰肝病，但弦无胃曰死，此之谓也。
　　南方心脉，其形何似？师曰：心者火也，名少阴，其脉洪大而长，是心脉也。心病自得洪大者，愈也。假令脉来微去大，故名反，病在里也。脉来头小本大，故名覆，病在表也。上微头小者，则汗出；下微本大者，则为关格不通，不得尿。头无汗者可治，有汗者死。
　　心病自得洪大者，言心病而脉洪大，自得其位，为有胃气，故愈。假令脉来微去大，则来去不伦，夫心者，火也，火性上炎，脉当来大去微，今来微去大，反其火性，故名反，此心气内郁不充于外，故病在里也。脉来头小本大则上下不均，夫心者火也，火性上炎，脉当头大本小，今头小本大是下者反上，上者反下，故名覆，此心气外虚不荣于内，故病在表也。上微而脉头小者，心气外虚，故汗出；下微而脉本大者，心气内郁，故关格不通，不得尿。夫关格不尿，若头无汗者，津液内藏。故为可治；若头有汗者，津液上泄故死。主氏日：此言小便不利，名为关格。与后章关则不得小便，格则吐逆及食不得入，名日关格者，少有差别也。曹氏曰：按《素问•刺禁篇》曰：心部于表，肾治于里，病在表者，病在心也，病在里者，病在肾也，心肾皆名为少阴也。
　　西方肺脉，其形何似，师曰：肺者金也，名太阴，其脉毛浮也，肺病自得此脉。若得缓迟者，皆愈；若得数者，则剧。何以知之？数者南方火，火克酉方金，法当壅肿，为难治也。
　　毛浮者，肺金之本脉也，故肺病自得此脉。又日若得缓迟皆愈者，言肺病自得毛浮者愈，若肺病得缓迟者皆愈也。夫肺病而脉缓迟，既得大阴脾脏之本脉，又得土金之相生，故愈；若得数脉，则金受火刑，故法当壅肿。经云：热胜则肿。又云：诸病胕肿，皆属于火。火克肺金，故为难治。
　　问曰：二月得毛浮脉，何以言至秋当死。师曰：二月之时，脉当濡弱，反得毛浮者，故知至秋死。二月肝用事，肝属木，应濡弱，反得毛浮脉者，是肺脉也‘，肺属金，金来克木，故知至秋死。他皆仿此。
　　上文三节，首节言肝脉濡弱，末节盲肺脉毛浮，此言脉当濡弱之时而得毛浮之脉，所以承上文而总结之。又言他皆仿此者，言三时皆仿此相克之义而类推之，所以示人引伸之法也。高子曰：上文三节以东方肝木归于厥阴，南方心火归于少阴，西方肺金归于太阴，夫三阴合五脏，五脏合五行，五行主五方，辞未尽而义已周，学者所当意会者也。曹氏日：金来克木，故知至秋死，咸谓至秋金旺，肝木气绝而死；不知春得秋脉，则肺虚其本位，至秋则金气虚竭不能自旺，故死于金，不死于木，此即岁运胜复之义。所谓春有悽悽。残贼之胜，则夏有炎暑燔烁之复，至秋死者，火气下流于秋，三十日而烁金也。三时皆仿此义，而推之则得之矣。
　　师曰：脉，肥人责浮，瘦人责沉。肥人当沉，今反浮；瘦人当浮，今反沉，故责之。
　　合下三节，以五行生克、四时旺气而决其死生也，此言人形合脉。宜于生旺，不宜于克贼也。脉，肥人责浮者，以土行敦厚之人而得如水漂木之浮脉，木克土矣，故肥人责浮；度人责沉者，以木行条干之人而得质重如金之沉脉，金克木矣，故瘦人责沉，此以人形合脉而言其克贼也。肥人当沉者，土生金也；瘦人当浮者，木气旺也，此以人形合脉而言其生旺也。夫生旺相宜，故曰当克贼；不宜，故曰反，以其反也，故责之。
　　师曰：寸脉下不至关，为阳绝；尺脉上不至关，为阴绝。此皆不治，决死也若计其余命死生之期，期以月节克之也。
