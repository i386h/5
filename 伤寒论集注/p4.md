<!-- { "loadSidebar": true } -->
　　此病三阳在外，而合并于太阳也。太阳病得之八九日者，七日来复，八日阳明，九日少阳，乃三阳所主之日也。如疟状者，大阳主开，阳明主阖，少阳主枢转以出入故如疟状之往来寒热也；发热恶寒者，太阳之气化也；热多寒少者，三阳之气盛也；其人不呕者，不病阳明之气于内也；清便欲自可者，不病少阳之气于内也，此三阳合并于太阳也。日出而阳气微，少阳之所主也；日中而阳气隆，太阳之所主也；日哺而阳气衰，阳明之所主也。一日二三度发者，感三阳之气而发也。“辨脉篇”曰：阴脉与阳脉同等者，名曰缓也，脉微缓者，三阳在外得阴气以和之，此阴阳和平为欲愈也。若脉微而恶寒，此阴阳俱虚，不可更行汗、吐、下也。三阳之气皆在于面。面色反有热色，乃三阳之气怫郁于上，未欲解也。所以未解者，以其不能得小汗出而肌表未和，故身必痒，宜桂枝汤以解肌，麻黄汤以通表。
　　太阳病，初服桂枝汤，反烦不解者，先刺风池、风府，却与桂枝汤则愈。
　　太阳病者，病太阳而涉于肌腠也。故初服桂枝汤以解肌，反烦不解者，肌腠之邪而入于经脉矣。故宜先刺少阳经之风池及督脉之风府，却与桂枝汤以解太阳肌腠之邪则愈。张氏曰：风池、风府虽非太阳穴道，仍属太阳经脉所循之部署故刺之以解大阳之病。
　　服桂枝汤，大汗出，脉洪大者，与桂枝汤如前法。若形似疟，日再发者，汗出必解。宜桂枝二麻黄一汤。
　　
　　桂枝二麻黄一汤方
　　桂枝一两十七铢  芍药一两六铢  麻黄十六铢  生姜一两六铢  杏仁十六个甘草一两二铢  大枣五枚
　　上七味，以水五升，先煮麻黄一二沸，去上沫，内诸药。煮取二升，去渣，温服一升。日再服。
　　此言太阳通体之气从肌腠而外合于肤表也。服桂枝汤者，承上文而言太阳之邪入于肌腠，故宜服桂枝汤也；大汗出、脉洪大者，肌腠之气而外合于肤表，标阳气盛，故脉洪大而汗出也。与桂枝汤如前啜粥之法，以助药力。若服汤不解而形似疟，日再发者，日中而阳隆，太阳之气从肌出表，日西而阳衰，大阳之气从表入肌，外邪未尽而寒热随之，故似疟而再发也。此肌表相持，汗出必解，故宜桂枝二麻黄一汤合解肌表之邪。
　　服桂枝汤，大汗出后，大烦渴不解，脉洪大者白虎加人参汤主之。汤方载阳明篇
　　此言太阳之气，入于肌腠之中而与阳明相合也。服桂枝汤大汗出者，承上文之意而言，阳气盛于肌表，汗出必解。若大汗出后，复大烦渴不解而脉仍洪大者，此病气交于阳明，非关肌表，故宜白虎加人参汤主之。愚按：此节以上论太阳之气从表入肌而外行于三阳，下节以下论太阳之气从肌入里而内行于三阴。
　　太阳病，发热恶寒，热多寒少，脉微弱者，此无阳也，不可发汗，宜桂枝二越脾一汤。
　　
　　桂枝二越脾一汤方
　　桂枝  芍药  麻黄  甘草各十八铢  大枣四枚  生姜一两二铢  石膏二十四铢碎绵裹后仿此
　　上七味，以水五升，煮麻黄一二沸，去上沫，内诸药，煎取二升，去滓，温服一升
　　此言太阳阳热多，本寒少，表邪从肌腠而内陷者，治宜发越其病气也。太阳病发热恶寒者，言病太阳标本之气，当发热恶寒；今热多寒少，乃寒已化热，阳热多而本寒少，脉微弱则表阳乘虚内陷，故曰此无阳也，谓内陷则无在表之阳；不可发汗者，不可发大阳之表汗也。此表阳从肌入里，故宜桂枝二以解肌，越脾一以发越表阳之内陷。盖石膏质重入里，纹理疏而象肌，味辛甘而发散，直从里而外越者也，脾为阴，中之至阴植麻黄之地冬不积雪，能通泄阳气于至阴之下，藉石膏之导引直从里阴而透发于肌表也。此言太阳之气从表入肌而外合于三阳，从肌入里而内合于三阴，外内出入，环转无端，太阳之正气如此出入，无病则无发热恶寒，若受风寒之邪，则病随正气内陷，故用越脾诸方，盖发越其病气也。
　　服桂枝汤，或下之，仍头项强痛，翕翕发热，无汗，心下满，微痛，小便不利，桂枝去桂，加茯苓白术汤主之。
　　桂枝去桂加茯苓白术汤方
　　芍药三两  甘草二两  生姜  白术  茯苓各三两  大枣十二枚
　　上六味，以水八升，煮取三升，去滓，温服一升，小便利则愈。
　　此言肌腠之邪而入于里阴也。服桂枝汤者，言病气之在肌也；或下之者，借下之以喻太阳之气去肌而入于里阴也；服汤不解，故仍头项强痛，翕翕发热；入于里阴，故无汗；邪从胸膈而入于中土，故心下满，微痛，脾不能转输其津液，故小便
　　不利；桂枝去桂者，言邪不在肌也；入于中土而津液不输，故加茯苓白术助脾气之充达于肌腠。俾内入之邪仍从胸膈而外出焉。曰小便利则愈者，亦言脾气之转输也。
　　伤寒脉浮，自汗出，小便数，心烦微恶寒，脚挛急，反与桂枝欲攻其表，此误也。得之便厥，咽中干烦躁，吐逆者，作甘草干姜汤与之，以复其阳。若厥愈、足温者，更作芍药甘草汤与之，其脚即伸。若胃气不和俨语者，少与调胃承气汤。若重发汗，复加烧针者，四逆汤主之。俨尼兼切一音谵后仿此。调胃承气汤载“阳明篇”四逆汤载“少阴篇”
　　
　　甘草干姜汤方
　　甘草四两  干姜二两
　　上二味，以水三升，煮取一升五合，去渣，分温再服。
　　
　　芍药甘草汤方
　　芍药    甘草炙各四两
　　上二味，以水三升，煮取一升五合，去滓。分温再服。
　　此论太阳之气去肌而入于三阴，在太阴所主之地中。而病三阴之气化也。伤寒脉浮者，浮为在表；自汗出者，邪入于肌而肌腠外虚也；小便数者，病太阴脾土之气不能转输其津液，故小便频数而短也；心烦者，病少阴君火之气也；微恶寒者，病少阴标阴之气也；脚挛急者，病厥阴风术之气而筋脉拘挛也。此太阳之气入于里阴，反与桂枝，欲攻其表，则表里阴阳之气不相顺接，便为厥矣。咽中干者，病厥阴、少阳之气也；烦躁者，病少阴、太阳之气也；吐逆者，病太阴、阳明之气也。此病三阴而兼及于三阳，阴阳外内之相通也。夫太阳之气内入，在太阴所主之地中，作甘草干姜汤温太阴之土气，以复其阴中之太阳。若厥愈者，太阳之阳气复也；足温者，太阴之土气和也，更作芍药甘草汤与之，以和厥阴之气，故其脚即伸。若胃气不和谵语者，胃络上通于心，少阴君火亢极而胃气不和；神气烦乱而因发谵语，故少与调胃承气汤以和少阴君火之气，以安少阴心主之神。若重发汗复加浇针者，则神气外亡而阳气益虚，故宜四逆汤主之。
　　问曰：证象阳旦，按法治之而增剧，厥逆，咽中干，两胫拘急而谵语。师言：夜半手足当温，两脚当伸。后如师言。何以知此？答曰：寸口脉浮而大，浮为风，大为虚，风则生微热，虚则两胫挛。病形象桂枝，因加附子参其间，增桂令汗出，附子温经，亡阳故也。厥逆，咽中乾，烦燥，阳明内结，谵语，烦乱，更饮甘草干姜汤。夜半阳气还，两足当热，胫尚微拘急，重与芍药甘草汤，尔乃胫伸，以承气汤微溏，则止其谵语，故知病可愈。
　　此复申明上文之意，桂枝一名阳旦汤，谓乘阳春平旦之气也。厥逆、干、胫急、谵语，通承上文之意以为问，皆因桂枝发汗而阴阳之气不相交济之所致也。后如师言者，诊脉而得其真也；风为阳邪而内虚，故生微热；虚则阳气不足，故两胫挛；病形象桂枝者，似是而实非也；因加附子参其间者，言加附子参于甘草干姜汤之间，是为四逆。以阳旦汤增桂令汗出，盖汗出亡阳。附子温经而能追复其亡阳故也。所以明上文重发汗、烧针，用四逆汤以治少阴之神气外亡者如此。不但此也，更有太阴合阳明之厥冷而吐逆，厥阴合少阳之咽中干，少阴合太阳之烦躁，少阴火热合阳明之内结，谵语，烦乱。在太阴，
　　更饮甘草干姜汤，夜半阳气还而两足热，所以明上文作甘草干姜汤与之，以复其阳而厥愈足温者如此；在厥阴，胫尚微拘急，故重与芍药甘草汤，尔乃胫伸，所以明上文作芍药甘草汤与之，其脚即伸者如此而未已也。以调胃承气汤微溏，泄其心热，则止其谵语，所以明上文胃气不和，谵语少与调胃承气汤以和君火之气，以安心主之神者如此。如此故知病可愈。
　　太阳病，项背强几几，无汗，恶风，葛根汤主之
　　
　　
　　葛根汤方
　　葛根四两  麻黄三两  芍药二两  生姜三两  甘草二两  大枣十二枚  桂枝二两
　　上七味。以水一斗，先煮麻黄葛根减二升，去上沫，内诸药，煮取三升，温取一升，覆取微似汗。
　　自此以下凡四节，皆论太阳分部之表阳，邪薄之而循经下入也。夫邪薄于太阳之表而为太阳病，项背强几几，则循于太阳之分部矣。邪拒于表，故无汗；从表而入于肌故恶风。葛根汤主之。葛根藤引蔓延，能通经脉，为阳明宣达之品，主治太阳经脉之邪；麻黄中空而象毛孔，主散表邪，配桂枝汤助津液血气充于肌腠皮肤，故取微似汗，而病可愈。
　　太阳与阳明合病者，必自下利，葛根汤主之。
　　此言太阳合阳明之气于皮部，从阳明之阖而下利，以见循经下入之义。合病者，合病二阳之气也。太阳主开于上，阳明主阖于下，此太阳从阳明之阖，故必自下利。病背俞之分而循经下入，故亦主葛根汤。愚按：合病下利，乃天气下降，气流于地；葛根汤主之，乃地气上升，气腾于天之义也。
　　太阳与阳明合病，不下利，但呕者，葛根加半夏汤主之。
　　不下利但呕者，太阳之气仍欲上腾，故加半夏宣通阳明燥气，以助太阳之开。
　　太阳病，桂枝证，医反下之，利遂不止，脉促者，表未解也，喘而汗出者，葛根黄芩黄连汤主之。
　　
　　葛根黄岑黄连汤方
　　葛根半斤  甘草二两  黄芩三两  黄连三两
　　上四味，以水八升，先煮葛根，减二升，内诸药煮取二升，去滓，分温再服。
　　高子日：上三节乃太阳经脉之从上而下者，复可从下而上；此言大阳肌腠之从外而内者，亦可从内而外也。太阳病桂枝证者，病太阳之气而涉于肌腠也；医反下之，则妄伤其中土。以致利遂不止；脉促者，太阳阳气外呈，不与里阴相接，故曰表未解也。喘而汗出者，乃肌腠之邪欲出于表，故宜葛根黄芩黄连汤主之。葛根、甘草从中土而宣达太阳之气于肌表，黄芩、黄连消里热而达肺气于皮毛。
　　太阳病，头痛发热，身疼，腰痛，骨节疼痛，恶风，无汗而喘者，麻黄汤主之。
　　
　　
　　麻黄汤方
　　麻黄三两  桂枝二两  甘草一两  杏仁七十个
