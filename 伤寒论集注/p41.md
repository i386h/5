<!-- { "loadSidebar": true } -->
　　经云：阴阳者有名而无形，是以三阴三阳有出、有入、有合、有离，不知阴阳之经常变易，不可与论伤寒矣。夫三阳在外，太阳主天气而常行于地中，阳明主阖而居中土，少阳主枢而内行于三焦，此三阳在内而内有阴阳也。三阴在内，太阴为开而主皮肤之肉理，少阴主枢而外浮于肤表，厥阴为阴中之少阳而通会于肌腠，此三阴在外而外有阴阳也。夫太阳主司天在泉，运行于六气之外，而三阴三阳上奉之，故病在太阳，六气相传，七日来复，病气仍在太阳之高而止头痛，此太阳合三阴三阳之在外也。夫天气运行于地之外，地居于天之中，大气举之，无所凭依而天气又常行于地中，是以有先发汗而复下之。有先下之而复发汗，此病气随天气之有入有出也。故有病三阴三阳之气在外，而见寒热燥湿之在内者，此五运六气之相通也。夫三阴乃五脏五行之气应五运之在中，而病在太阴，有可发汗之桂枝汤证；病在少阴有在表之麻黄附子细辛汤证，有在外之麻黄附子甘草汤证；病在厥阴，有先厥后发热之外证，此三阴主内而气通于外也。夫搏而弗浮，命曰一阳者，太阳也；搏而弗沉，名曰一阴者，少阴也，此先天之阴阳也。太阳主天，运行于六气之外；太阴主地主，五运之在中，此后天之阴阳也。故曰：少阳属肾，肾上连肺，故将两脏。肾上连肺者，天一之水也；少阳属肾者，地二之火也。盖太极判而生两仪，故人之成形，先生两肾，水中之天，太阳之气也。太阳病见皮毛肺主之喘证，故用利肺气之杏子，清肺气之黄岑；少阴病有咽痛不差、胸满、心烦之肺证，故用达表之猪肤，利肺之桔梗，此太阳太阴少阴太阴之相合也。太阳病，初服桂枝汤，反烦不解，先刺风池、风府，此太阳与少阳之合于外也。太阳与少阳合病自下利者，与黄岑汤，此太阳与少阳之合于内也。服桂枝汤，大汗出，大烦渴不解，脉洪大者，此太阳与阳明之合于外也。伤寒无大热，口燥渴，心烦背微恶寒者，此太阳与阳明之合于内也。太阳病十日已去，脉浮细而嗜卧者。外已解也，脏结无阳证，不往来寒热者，不可攻也，病发于阴而反下之，因作痞，此少阴主神机出入，太阳与少阴之合于外也。脉浮而紧而复下之，紧反入里则作痞，小结胸病正在心下，按之则痛，但满而不痛者，此为痞，柴胡不中与之，宜半夏泻心汤，此太阳与少阴之合于内也。少阴病始得之反发热脉沉，此少阴与太阳之合于外也。少阴病八九日，一身手足尽热者，以热在膀胱，必便血，此少阴与太阳之合于内也。太阳病，头痛，至七日以上自愈者，太阳合六气于外也。太阳病，有咽中干、烦躁、吐逆之甘草干姜汤证，芍药甘草汤证，调胃承气汤证，有默默不欲食，心烦，喜呕，或渴，或咳之小柴胡汤证。此太阳之气入于地中，与五脏三明之气合于内也。夫在地为水，在天为寒，太阳主司天在泉而寒水主气，故有小青龙寒水之证，此因标而病本也。水天之气上下环转，故病则有水结在胸胁之大陷胸汤证，盖膀胱之津水随太阳之气运行于肤表，出入于胸隔者也经云：两阳合明，故曰阳明。又曰：两火合并，故为阳明。夫胃居中土，胃乃柔和之气，阳明乃燥金之气，而又有悍热之气，别走阳明，故病悍热之气者，宜下，宜急下。病阳明之燥气者，又当审胃气之虚实，在可下、不可下之间，此病阳明之在内也。阳明病，可发汗，宜桂枝汤，阳明病发汗则愈，宜麻黄汤，此病阳明之在外也。夫阳明、太阴、阴阳相合，故阳明病有系在太阴者，有阳与阴绝，胃气生热者，以阳明从中见太阴之气化也。大阴病有不得阳热之化而脏有寒者，有胃气弱当行大黄芍药宜减之者，此太阴阳明互为中见之气化也。少阳之上，相火主之，故病则口苦，咽干，目眩，与厥阴风木相为表里，故少阳中风，两耳无所闻也。夫两阴交尽是为厥阴，阴之极也，阴极而一阳复生，故厥阴不从标本，从中见少阳之火化，故病在厥阴，有寒、有热、有气、有血、有死、有生，此六气会通之大略也。故病在外有随气而入于内者，入于内有随气而复出于外者。夫天地之气，高下相召，升降相因，病则有不交之痞证矣，有交通不表之逆证矣。夫水火之气上下相济，病则有不通之关格矣，有寒气水邪之奔逆矣，有君火在上之热病矣，有阴寒在下之厥冷矣。夫胃合海水中气，应潮汐之消长病则随潮而发热矣。人之经脉，应经水之流行，病则留滞而为脓为血矣。是以圣人顺天之道，法地之理，察升降出入审气运周旋，寒者热之，热者寒之，抑者散之，燥者润之，衰者补之，强者泻之，分立汗、下、和解之方，配合补正却邪之品，其中有补泻寒热并用之妙，此承统伊黄之学脉，以补《内经》之未尽，故学者当体认先圣之深心，参合《灵枢》、《素问》，融会贯通，庶不致糟粕相承而无五过四失之罪业矣。夫先天之气本于少阴，后天之气本于阳明，阳明、少阴互相资生，如病在三阴生气将绝而胃气尚在者，犹可冀其回生，故治伤寒者，当以胃气为本也。
　　
　　
　　
　　伤寒论宗印
　　
　　
　　                                                             宗印自序
　　
　　宗 印 自 序
　　今夫治病难，治伤寒病尤难。审脉证匪易，审伤寒脉与证尤匪易。良以孚厉之气变无经常，当急而缓，当缓而急，损真积邪，莫此为甚。苟非潜心平日，靡不失措临期。是以医之不谙治伤寒者，未可医名也。即治伤寒，勿究心《伤寒论》者，亦未可医名也。即能究心《伤寒论》而胶执义意不获变通经理者，究亦未可医名也。医学始乎轩岐，立方立法原于仲景。本论故曰：仲景犹孔子，岂臆说载!失千般疚难不外三因，伤寒外因也。而本经之旨非惟伤寒为然也，即风、寒、暑、湿、燥、火六淫之邪，咸所具载矣。又非惟六淫之邪为然也，其间察色、辨脉、审证、立方，分析表里、阴阳、寒热，详别虚实、标本、气血，靡不备悉矣。许学士曰：熟读仲景书，得仲景法。又曰：能医伤寒，即能医痘疹。能医痘疹，即能医痈毒。予以为诚得其法。虽妇人、小子，百病千痍不出范围之内，仅痘疹、痈毒乎!第此书自东汉迄今千五百余岁，历代诸贤如华佗、葛洪、徐之才、孙思邈、孟诜、许叔徽、朱肱、孙兆、庞安常、韩袛和、张元素、李杲、滑寿、主履、刘完素、赵嗣真、张云岐、朱震亨、王好古、罗天益、张兼善、黄仲理、戴元礼、娄全善、吴绶、王肯堂辈多有发明，而宋成无己亦有诠注，近世又以本经文义深微佥执，《陶氏六书》以为枕中秘宝。嗟夫!伤寒变证靡穷，本经立法甚活，岂类《函歌括》所能悉精深哉!聪家世南阳，值汉室之乱隐居江右，十一世祖游宦钱塘卜筑湖上，自仲祖及今四十三叶矣。其间以医名者，什有二三。余因督年失怙③，弃儒习医于兹，历三十年。藉卿子师开示广览前代诸书，《灵》《素》以降，伤寒一论诚立法垂教之要典也!然义理邃④微，章句奥曲。人乐简易，喜习类书。予因奋志，重释全经，不集诸家训话，止以本文参悟，分析章旨，研究精微。甲午秋深，逮今十稔，虽行立坐卧，未尝敢忘仲祖也。摩编几绝，镌刻始成，名曰宗印，盖以印证先世遗意。但惭儒业久疏，文辞俚鄙，然以经解经，罔敢杜撰。拒曰尽启后学，亦云少补前人尔!
　　康熙癸卯蒲夏武林张志聪，书于恒吉堂
　　
　　一本经章句，向循条则，自为节目。细玩章法，联贯井然，实有次第，信非断简残篇，叔和之所编次也。今于经中，文义连类者，首加一圈，以为总章，庶经旨序明，学者便于检阅。
　　一《伤寒论)旧本，首辨脉篇，次平脉篇，次伤寒例，次痓湿暍，次六经，次霍乱，次阴阳易，差后劳复，次补论汗吐下之可否，世传王叔和之所序。夫辨脉审证，而后立方救治及先提痓湿喝，与伤寒相类，故别明之。而始论六经之证，次序条理，深属精明。但伤寒例，叔和所撰，不应借次六经之首。今次序悉依旧本，止以叔和之例，改附于篇末，尊经意云尔，阅者辨之。
　　一注释参讨本经文义，杂引《灵》、《素》诸经，只期理旨详明，不贵文辞藻艳，如曰理朴少文，博雅罕道，则说铃书肆，伊古鄙之。
　　一经语奥深，句字藏檼，示人静悟，始解得之。是以注中惟求条晰明畅，不无先后重叠之语。然义取疏达，理期典显，舍是别诠，则千里毫厘，遂多舛谬。
　　一解释方义，物各有性，治亦有具。昔人以五味、四气论方，似已。但黄连苦同于大黄，干姜温比于附子，其中大有分别。今于气味外，细体先圣立方至意，详为诠释。同志者，幸勿以穿凿见讥。
　　一注外小注，乃未尽余旨，抑亦有暄见一时悟及而补注者，或与本旨互参，遂两存之。俟高明订正，非自相矛盾也。
　　一序例，系晋太医令主叔和所撰，文理浅明，不须训注，悉照成氏遗文，少加订参微义。
　　
　　
　　同学参订姓氏  莫承艺 仲超  郑尚仁 养元   
　　杨象乾 元如  沈泰亨 文石 
　　董儒林 文山  张子马 存甫
　　              倪朱龙 冲之  朱长春 永年
　　周  祐 开伯  马宗杰 公王
　　仇时御 汝霖  卢  冶 良侯
　　徐开先 振公  王  逊 子律 
　　徐  祯 东屏  俞金亮 公朗
　　宋之问 子滨  吴士乔 渐达
　　嵇  镐 京甫  王庭桂 芳候
　　              
　　               
　　门     人   王弘义 子方  季荣春  绣天
　　朱景韩 济公  计大伸  逊躬
　　男   兆璜 周师    兆献  公执 
　　兆珩 步玉
　　
　　
　　
　　伤 寒 论 序
　　汉长沙守南阳仲景张机著
　　
