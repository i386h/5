<!-- { "loadSidebar": true } -->
　　阳脉浮大而濡，阴脉浮大而满，阴脉与阳脉同等者，名曰缓也。
　　阴阳脉皆浮大者，阴阳之气盛也。濡者，得胃气之和也。阴阳同等，胃气和平，名日缓。缓者，舒徐和蔼，胃气如经之调脉也。夫阴阳不和，则为阴结阳结，阴阳相乘，则为发热恶寒，阴阳不能相将，则为促为结，阴阳相搏则为动，阴阳相等则为缓。盖脉者，阴阳气血之征。是以先论其阴阳本气之和与不和，而后论其病脉也。
　　脉浮而紧者，名曰弦也。弦者，状如弓弦，按之不移也。脉紧者，如转索无常也。
　　此论弦紧之同体也。弦紧皆为寒脉，气为寒邪所伤，而脉则紧急，弦索之体同也。如得阳气之盛，而能与邪相搏，则转甚无常，如气减，则弦急而不移矣。上二句论寒邪所伤则同，下五句论气之盛减有别。是以后章复论弦减则病。浮紧则愈也。
　　脉弦而大，弦则为减，大则为芤，减则为寒，芤则为虚，寒虚相搏，此名为革。妇人则半产漏下，男子则亡血失精。(眉批：此论弦脉之为病也)搏，聚也、击也。
　　脉弦而大，弦之大而空也，弦则阳减而为寒，芤则中空而内弱，寒气实于外，阴血虚于内，寒虚相搏，外实内空，此名为革。革者，如按皮革也，较之弦则内空，较之芤则中满。主妇人半产漏下，男子亡血失精，盖阳减而不能为阴之固守也。生皮曰革，形容脉之外救鞭如皮，而按之内空也。寒在外，故不软，阴血虚，故内空。
　　问曰：病有战而汗出，因得解者何也？答曰：脉浮而紧，按之反芤，此为本虚，故当战而汗出也。其人本虚，是以发战。以脉浮，故当汗出而解也。若脉浮而数，按之不芤，此人本不虚，若欲自解，但汗出耳，不发战也。
　　此论脉紧之为愈也。夫阳气盛，而能与寒邪相搏，其脉则紧。芤者，荣血虚也。荣为根，卫为叶，根本虽虚，而枝叶繁盛，能捍御其邪，不使寒伤于荣，是以战而汗出解也。其人本虚，是以发战，以脉浮。气不内陷，故当汗出而解也。若脉浮而数，此阳气独盛。按之不芤，此人本不虚，若欲自解，但汗出耳，不发战也。夫阳气者，卫外而为固者也。上章以阳气减而致精血两亡。此章阳气盛。虽阴气芤弱，亦能从乎汗解。几病之重阳也若此。
　　问曰：病有不战而汗出解者，何也？答曰：脉大而浮数，故知不战汗出而解也。
　　此病得阳脉而自愈也。夫滑动，乃阳气之初生，大而浮数，生阳之气已盛，故知不战而汗出解也。
　　问曰：病有不战不汗出而解者，何也？答曰：其脉自微，此以曾经发汗，若吐若下。若亡血，以内亡津液，此阴阳自和必自愈，故不战不汗出而解也。
　　此论阴阳和而自愈也。凡病若发汗，若吐若下，若亡血亡津液，阴阳自和者必自愈。微者，阴阳自和之脉也。微，平也、柔也。无阴阳之偏胜，故其脉自微，此阴阳自和，故不战而自愈。以曾经发汗，内无津液，故不汗出也。按“太阳篇”日：太阳病未解，脉阴阳俱停，必先振振汗出乃解。但阳脉微者，汗之而解；阴脉微者，下之而解，盖以微为阴阳自和之脉也。
　　问曰：伤寒三日，脉数而微，病人身凉和者，何也？答曰：此为欲解也，解以夜半。脉浮而解者，濈然汗出也。脉数而解者，必能食也。脉微而解者，必大汗出也。
　　此得阳明之气化而解也。阳明居中上，气血皆多者也。伤寒三日。阳明当受邪，脉浮数而微，病人身凉和者，此阳明气血并盛，邪不能容，为欲解也。解以夜半者，得少阴生气之助也。脉浮而解者，浮则胃气强，故濈然汗出而解也。脉数而解者，阳气盛则消谷善饥。故必能食也。脉微而解者，阴阳自和，故必大汗出也。(眉批：日：病有日脉病、日伤寒，各有其因焉。此论得阳明之气，故首提曰伤寒三日。阳脉微者汗之而解。)日濈濈，曰能食，皆阳明胃气之盛。问一答三者，谓得一则解，趺阳之功大矣。
　　问曰：脉病欲知愈未愈者，何以别之？答曰：寸口、关上、尺中三处，大小。
　　浮沉迟数同等。虽有寒热不解者。此脉阴阳为和平，虽剧当愈。
　　此论脉气和平而自愈也。脉病者，经脉受邪也。三部同等，乃阴阳和平，而无偏胜者也。阴阳自和，邪不能容，必自愈矣。
　　师曰：立夏得洪大脉，是其本位。其人病，身体苦疼重者，须发其汗。若明日身不疼不重者，不须发汗。若汗濈濈自出者，明日便解矣。何以言之？立夏得洪大脉。是其时脉，故使然也。四时仿此。
　　此论得时旺之脉而自愈也。洪大者，来盛去微，盖来者为阳，乃阳盛于外，南方本位之脉也。其人病，身体疼重者，表邪过甚。须发其汗。若明日不疼不重者，此正胜而邪自却，不须发汗，必濈濈然自汗出而解矣。所以然者，立夏得洪大脉，是其时脉，脉顺四时，为之易已，故使解也。四时得本位之时脉者，皆能自愈也。夫四时者，后天之气也。论四时而首言二夏者，重火土相生，后天水谷之生气也。凡曰濈濈，皆属水谷之津。
　　问曰：凡病欲知何时得，何时愈？答曰：假令夜半得病者，明日日中愈。日中得病者，夜半愈。何以言之？日中得病，夜半愈者，以阳得阴则解也；夜半得病，明日日中愈者，以阴得阳则解也。
　　此论阴阳相得而愈也。日中阳也，离也，阳极而一阴始生，病发于阳盛之时，得一阴之生气，至阴盛而解矣。夜半阴也，坎也，阴极而一阳始生，病发于阴盛之时，得一阳之生气，至阳盛而解矣。以上七章，论病之能自愈，而各有其因焉“平脉篇”日：病人若发热，身体疼，脉沉而迟者，知其差也。病人腹内卒病，脉浮而大者，知其差也。此亦阳病得阴，阴病得阳之义。
　　寸口脉浮为在表，沉为在里，数为在腑，迟为在脏。假令脉迟，此为在脏也。
　　寸口者，一名气口，手太阴之两脉口，概寸关尺而言也。首以寸口之浮沉迟数，而别表里脏腑者，脉之大会也。夫五味入口，藏于胃，以养五脏气。气口亦太阴也，是以五脏六腑之气，皆出于胃，变见于气口，故脏腑阴阳之气，皆大会于寸口也。浮沉迟数，表里脏腑，阴阳之纲领也。此首论脏腑阴阳之大概。盖以数脉属阳，故为在腑，迟脉属阴，故为在脏，然迟脉多属虚寒，非迟则为在脏，故复日：假令脉迟，此为在脏，诚恐后学之胶柱也。(眉批：脉者，水谷之变见。经云：食气入胃，浊气归心，淫精于脉，脉气流经，经气归于肺，肺朝百脉。盖诸脉之气朝于肺，而变见于寸口，故以寸口候五脏之气。)
　　趺阳脉浮而涩，少阴脉如经者，其病在脾，法当下利。何以知之？若脉浮大者，气实血虚也。今趺阳脉浮而涩，故知脾气不足，胃气虚也。以少阴脉弦而浮，才见此为调脉，故称如经也。若反滑而数者，故知当屎脓也。
　　次论趺阳少阴者，脉之资生而资始也。脾者，为胃气之转物也。趺阳者，足阳明冲阳之动脉。少阴者，足少阴太溪之动脉也。夫少阴先天之气，上与阳明相合，始能化其精微，游溢精气，而脾为之转输。如少阴脉弦而浮，此阴中之气，才见其初升而浮，乃少阴如经之调脉也。如趺阳脉浮而涩，此非少阴不升，乃脾气不运，故其病在脾，法当下利。何以知之？假令脉浮大者，大则为阳，气盛而血虚也。今脉而涩，涩则为阴，主多血少气，故知脾气不足，胃气虚也。夫少阴脉弦而浮，才见此初生之气。故为如经之调脉。若反滑而数，此少阴之气，与趺阳相搏，阳热反盛。故滑而数也。热盛于经。则所生受病，故知当屎脓也。此论经脉之气，由阴而生，从下而中，由中而外，阴阳和平，始能荣养血脉，充身泽毛。如不升，其因在下，如不转，其因在中，此经气之不及也。如反滑而数，乃热盛于经，当屎脓血，此经气之太过也。(眉批：脾胃之气相为表里，故候趺阳则知脾气)
　　寸口脉浮而紧，浮则为风，紧则为寒，风则伤卫，寒则伤荣。荣卫俱病，骨节烦疼，当发其汗也。
　　此论外因之邪，而变见于寸口也，寸口以候阴阳之气者也。风邪浮越，故浮则为风。寒气凝泣，故紧则为寒。风为阳邪，故风则伤卫。寒为阴邪，故寒则伤荣。夫荣行脉中，卫行脉外，所以荣经脉，舒筋骨，利关节者也。荣卫俱病，经气皆伤，是以骨节烦疼而当发其汗也。前章寸口论内因，故后节论趺阳少阴，从内而外。此章寸口别外因，故后接趺阳少阴，从外而内。
　　趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。荣卫内陷，其数先微，脉反但浮，其人必大便鞭。气噫而除。何以言之？本以数脉动脾，其数先微，故知脾气不治，大便鞭，气噫而除。今脉反浮，其数改微。邪气独留，心中则饥。邪热不杀谷，潮热发渴，数脉当迟缓，脉因前后度数如法，病者则饥。数脉不时，则生恶疮也。此章作三段看，中段乃复释上段之义，后段复言脾热之留于趺阳，复欲从上而出，以致生恶疮也。
