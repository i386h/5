<!-- { "loadSidebar": true } -->
　　上四味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗，不须啜粥，余如桂枝汤将息法。
　　此论寒伤太阳通体之表气，而为麻黄汤证。太阳病头痛者，病太阳之气在上也；发热者，感太阳之标阳而为热也；太
　　阳之气为寒邪所伤，故身疼腰痛。经云：节之交，三百六十五会，神气之所游行出入。寒伤神气，故骨节疼痛；肌表不和，故恶风；寒邪凝敛于皮毛，故无汗；表气不通，故喘。宜麻黄汤，通达阳气以散表邪。麻黄空细如毛，气味苦温，主通阳气达于肤表；又肺主皮毛，配杏仁以利肺气而通毛窍；甘草和中而发散，桂枝解肌以达表。覆取微似汗者，膀胱之津液随太阳之气运行肤表，由阳气之宣发而后熏肤、充身、泽毛，若雾露之溉，如大汗出，则津液漏泄炙。不须啜粥者，此在表之津液化而为汗，非中焦水谷之精也。
　　太阳与阳明合病，喘而胸满者，不可下，宜麻黄汤。
　　太阳之气从胸上出，而膺胸乃阳明所主之分部，故二阳合病，喘而胸满，宜从太阳之表而用麻黄汤，不可从阳明之阖而妄下也。
　　太阳病十日以去，脉浮细而嗜卧者，外已解也。设胸满胁痛者，与小柴胡汤。脉但浮者，与麻黄汤。
　　此言太阳少阴之气合于肌表并主神机出入之义。太阳病者，本太阳之为病也；十日以去，当少阴主气之期，脉浮细者，太阳之为病，脉浮及于少阴则脉细也；嗜卧者，阴阳荣卫之气交相舒应，故曰外已解也。设胸满胁痛者，太少未尽之邪从胸胁而外达，宜与小柴胡汤。脉但浮而不细者，太阳之气从外达表，宜与麻黄汤。愚按：小柴胡汤、麻黄汤，不过假此以明太少之由枢而外，从外而表，非真与之，故曰设也。
　　太阳中风。脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服，服之则厥逆，筋惕肉（目闰），此为逆也。（目闰）音舜，动貌
　　
　　
　　大青龙汤方
　　麻黄六两  桂枝二两  甘草二两  杏仁四十枚  大枣九枚  生姜三两  石膏如鸡子大
　　上七味，以水九升，先煮麻黄，减二升，去上沫内诸药，煮取三升，去滓，温服一升，取微似汗，出多者，温粉扑之，一服汗者，停后服。
　　此言风伤太阳而内干少阴之气化也。太阳中风，脉浮紧者，浮则为风，风乃阳邪。入于里阴，阴阳邪正相持则脉紧也；发热、恶寒、身疼痛者，太阳受病也；不汗出者，表邪内入也；烦躁者，太阳而得少阴之气化也。此风邪随太阳之气内入，与少阴之热气相接，故宜大青龙汤主之。用麻黄配石膏通泄阳气，直从里阴出表，甘草、姜、枣助中焦水谷之津而为汗。配桂枝以解肌，杏子以疏表。此病气随太阳内入。宜从里阴而宣发于外。若脉微弱，里气虚也；汗出恶风，表气虚也。表里皆虚，大青龙汤不可服；服之，则阴阳表里不相顺接而为厥逆矣。太阳主筋，阳气虚而筋惕，少阴心主之神合三焦出气以温肌肉，心液虚而肉（目闰）。筋惕、肉（目闰）此为治之逆也。
　　伤寒脉浮缓，身不疼，但重，乍有轻时，无少阴证者，大青龙汤发之。
　　此言寒伤太阳而内干太阴之气化也。伤寒脉浮缓者，邪在太阳则浮，入于太阴则缓。“太阴篇”云：伤寒脉浮而缓，手足自温者，系在太阴。身不疼者，邪正之气并陷于内而不在于肌表也；身重者，一身乃太阴坤土之所主，邪薄之而气机不利也；乍有轻时者，太阴主开有时，合太阳之开而外出也。上节不汗出而烦躁，乃少阴之证，此身不疼而但重，乃太阴之证，麻黄汤：光绪本无“汤”字。
　　故曰无少阴证者，大青龙汤发之。入于坤土之内，故曰发，犹用越脾之发越其病气也。凌氏曰：此汤与越脾汤大略相同，盖脾主地而主太阴也。
　　伤寒表不解，心下有水气，干呕发热而咳，或渴，或利，或噎，或小便不利，少腹满，或喘者，小青龙汤主之。
　　
　　
　　小青龙汤方
　　麻黄  芍药  细辛  干姜  甘草  桂枝各三两  半夏半斤洗后仿此 五味子半斤
　　上八味，以水一斗。先煮麻黄，减二升。去上沫，内诸药，煮取三升，去渣，温服一升。若渴，去半夏加括蒌根三两。若微利，去麻黄加荛花如鸡子大，熬令赤色。若噎，去麻黄加附子一枚，炮。若小便不利，少腹满，去麻黄加茯苓四两，若喘，去麻黄，加杏仁半斤，去皮尖。
　　经云：在天为寒，在地为水，水气即寒水之气而无形者也。太阳秉膀胱寒水之气，运行于肤表，出入于胸膈。今寒伤太阳正气，不能运行出入，故表不解而致心下有水气；水气逆于心下，故干呕；表不解，故发热；水寒上逆，故咳气不化而水不行，故有或渴，或利，或噎，或小便不利，少腹满，或喘诸证，但见一证即是，不必悉具，小青龙汤主之。用麻黄、桂枝解肌表之寒邪，甘草、干姜、半夏助中焦之火土，芍药、细辛、味子启春生之木气，达太阳之水气，从胸膈而转达于肌表，表气行而水气散矣。若渴者，水逆于下，火郁于上，去半夏之燥，加蒌根以启阴液。利者，水寒下乘而火气不能下交，荛花秉性虽寒，能导心气以下降，花萼在上，如鸡子大，熬令赤色，咸助心火下交之义。水得寒气，冷必相抟，其人即噎，加附子以温水寒。小便不利，少腹满者，水气下逆，故加茯苓补中土以制伐其水邪。喘者，水气上乘而肺气厥逆，故加杏仁以利肺气。此皆水寒内逆，故并去其麻黄。
　　伤寒，心下有水气，咳而微喘，发热不渴。服汤已，渴者，此寒去欲解也。小青龙汤主之。
　　伤寒，心下有水气，承上文而言也。咳而微喘，即表不解之意也；病太阳之表阳，故发热；内有水气，故不渴。上文言喘者，去麻黄加杏仁，夫肺主皮毛，麻黄中空而利毛窍，喘不必去。又言渴，去半夏加括蒌根，亦有寒去欲解之渴，不在加减之内，故于此复明之。莫氏日：小青龙汤主之，当在服汤已之上。马氏日：所谓大青龙者，乃在天之龙，能行云施雨涣汗。其大号小青龙者，乃潜藏始蛰之龙，主行泄冬令之寒水，即大、小柴胡、承气、陷胸诸方之命名亦属此义。
　　太阳病，外证未解，脉浮弱者，当以汗解，宜桂枝汤。
　　自此以下，凡十五节论桂枝麻黄二汤，各有所主，为发汗之纲领。言邪有在表在肌之浅深，汗有津液血液之变化。夫皮毛为表，肌腠为外。太阳病，外证未解，肌腠之邪未解也，浮为气虚，弱为血弱，脉浮弱者，充肤热肉之血气两虚，宜桂枝汤以助肌腠之血气而为汗。
　　太阳病，下之微喘者，表未解故也。桂枝加厚朴杏仁汤主之。
　　桂枝加厚朴杏仁汤方
　　桂枝三两  甘草二两  生姜三两  芍药三两  大枣十二枚  杏仁五十枚  厚朴二两炙去皮后仿此
　　上七味，以水七升，微火煮取三升，去滓，温服一升，覆取微似汗。
　　此言肺气通于皮毛，虽下之，而不因下殒。微喘，表未解者，宜桂枝汤加厚朴杏仁从肌而达表。燕氏曰：此与喘家作桂枝汤加厚朴杏子同一义也。
　　太阳病，外证未解，不可下也，下之为逆。欲解外宜桂枝汤。
　　上节言表未解者，不可下，此言外证未解者，不可下也，故曰下之为逆。欲解外者，宜桂枝汤。张氏日：下之为逆者，逆于中焦也，为逆二字，对上微喘二字看表外之证从可识矣。
　　太阳病，先发汗不解，而复下之，脉浮者不愈。浮为在外，而反下之，故令不愈。今脉浮，故知在外，当先解外则愈，宜桂枝汤。
　　此言先汗、复下，仍脉浮而不愈者，先宜桂枝汤以解外也。
　　太阳病，脉浮紧，无汗，发热，身疼痛，八九日不解，表证仍在，此当发其汗。服药已，微除，其人发烦目瞑。剧者必衄，衄乃解，所以然者，阳气重故也。麻黄汤主之。
　　此言太阳合并于三阳，用麻黄汤而后衄者，阳热盛而宜解也。脉浮紧、无汗、发热、身疼痛，太阳标阳受病也。八九日不解，表证仍在，乃太阳合阳明、少阳之气而在表，故当发其汗。服药已，微除者，服麻黄汤而表证微除；其人发烦者，阳热盛而病及于络脉也；阳热盛则卫气不得从太阳之睛明而出，故目瞑。剧者必迫血上行而为衄，衄乃解，所以然者，太阳合阳明、少阳之气在表而阳气重故也。麻黄汤主之，宜在当发其汗之下。愚按：太阳病，得之八九日，如疟状，乃阳明、少阳之气合并于太阳，故用桂枝麻黄各半汤从太阳而解。此太阳病八九日不解，乃太阳之气合并于阳明、少阳，故发烦、目瞑、必衄，从阳明、少阳而解，观阳气重一语而义可知矣。
　　太阳病，脉浮紧，发热，身无汗，自衄者，愈。
　　此申明土又之义，言脉浮紧、发热无汗。有用麻黄汤因致衄而解者，有不因发汗而自衄以愈者。
　　二阳并病，太阳初得病时，发其汗，汗先出不彻，因转属阳明续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之、熏之；若发汗不彻，不足言阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气，但坐，以汗出不彻故也，更发汗则愈。何以知汗出不彻，以脉涩故知也。
　　此言大阳汗出不彻，转属阳明而为并病者，更当小发其汗也。二阳并病，因太阳之表汗不彻而转属阳明；续自微汗出者阳明水谷之精也；不恶寒者，阳明之热化也。若太阳病证不罢者，不可下，下之为逆，非其治矣，如此可小发汗者，或用桂枝、麻黄各半汤可也。设面色缘缘正赤者，此阳明之气怫郁在表，当用汤药熏蒸其面以解之。若因太阳之发汗不彻，不足言阳明之气怫郁不得越矣，盖当小发其汗而不汗，以致其人躁烦，不知痛处者，太阳合少阴之气化也。乍在腹中，乍在四肢者，阳明合太阴之气化也；按之不可得者，经脉为病也；其人短气者，一呼一吸，脉行六寸，血脉涩阻，则呼吸不利而短气也。然此无有定处之证，但坐，以汗出不彻故也，更发其汗，使经脉之血气行散于肌腠之外内则愈。何以知汗出不彻？以脉涩故知皮腠之不通，由于经脉之阻塞也。姚氏曰：更发其汗，宜桂枝汤，脉涩二字更贯通节。
　　脉浮数者法当汗出而愈。若下之，身重心悸者，不可发汗，当自汗出乃解。所以然者，尺中脉微，此里虚，须表里实，津液自和，便汗出愈。
