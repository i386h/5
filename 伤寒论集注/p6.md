<!-- { "loadSidebar": true } -->
　　此论下焦之津血虚者，不可更发其汗也。脉浮数者，乃太阳标阳为病。法当汗出而愈。若下之，身重心悸者，津气虚而身重，血气弱而心悸也，故不可发汗，当自汗出乃解。所以然者，津血生于下焦，里气主之，尺中脉微，此里虚矣。须俟其表里实，津液自和便汗出愈，而不可更发其汗也。
　　脉浮紧者，法当身疼痛，宜以汗解之。假令尺中迟者，不可发汗。何以知之然？以荣气不足，血少故也。
　　此论胞中之血液虚者，亦不可发汗，故与上节皆以尺候之。假令尺中迟者，以荣气不足血少故也。夫流溢于胞中之津液，奉心神化赤而为血，从冲脉、任脉布散于外，充肤热肉，澹渗皮毛。荣气者，血之气也，是以荣气不足则血少，血少者不可发汗，所谓夺血者无汗也。
　　脉浮者，病在表，可发汗，宜麻黄汤。脉浮而数者，可发汗，宜麻黄汤。
　　此反结上文两节之意，言里气不虚，不必胗尺，但见脉浮与脉浮数而病在表者，皆可麻黄汤发其汗也。愚按：上文曰脉浮数。曰脉浮紧，此但言浮而不言紧，故下文第三节复言伤寒脉浮紧，以申明衄血之不同于荣血也。
　　病常自汗出者，此为荣气和。荣气和者，外不谐，以卫气不共荣气和谐故尔。以荣行脉中，卫行脉外，复发其汗，荣卫和则愈，宜桂枝汤。
　　此言桂枝汤能宣发荣卫之气血而为汗，又能调和荣卫之气血而止汗也。病常自汗出者，此为荣气和，言荣气自和于内也。故申言荣气和者，外不谐，所谓外不谐者，以卫气不共荣气和谐故尔，所谓不共和谐者，以荣自行于脉中，致卫自行于脉外。此虽自汗，当以桂枝汤复发之，荣卫和而病自愈，桂枝汤所以能发汗，而复能止汗者如此。
　　病人脏无他病，时发热，自汗出，而不愈者，此卫气不和也。先其时发汗则愈，宜桂枝汤。
　　上节自汗出，言荣气自和于内，致卫气不与相谐而其病在荣；此节自汗出，言卫气不和于外，致荣气不与相将，故时发热自汗出而其病在卫。时发热者，发热有时也；先其时发汗者，先其未热之时，而以桂枝汤发其汗也。合上二节皆言桂枝汤调和荣卫之义。
　　伤寒脉浮紧，不发汗，因致衄者，麻黄汤主之。
　　朱氏曰：此节当在荣卫二节之前，或编次之误也。姚氏曰：须看不发汗三字，言未经发汗因致衄而未解者，麻黄汤主之；若如前节之发汗而衄与自衄者愈，又不必麻黄汤矣。
　　伤寒不大便六七日，头痛有热者，与承气汤。其小便清者，知不在里，仍在表也，当须发汗；若头痛者必衄，宜桂枝汤。
　　此论承气之上承热气，以明头痛有在上、在表、在经之不同。伤寒不大便六七日，热邪内乘也；头痛者，病太阳之在上也；有热者，里有热也。夫承气者，乃承在上之热气而使之下泄，头痛有热，故可与承气汤。其头痛而小便清者，知热不在里，仍在表也，当须发汗。若发汗不已而复头痛者，太阳高表之邪入于经脉，故必衄，宜桂枝汤。言头痛有在上、在表、在经之不同者如此。张氏曰：当须发汗，宜麻黄汤。鲁氏日：本论中凡言不大便几日，止论大便之日期，非关六气之日期也。
　　伤寒发汗已解，半日许复烦，脉浮数者，可更发汗，宜桂枝汤。
　　伤寒发汗而表邪已解，半日许复烦者，未尽之余邪传舍于肌腠之间，故复烦而脉浮数也，宜桂枝汤更发其汗，以解肌腠之余邪，此言桂枝汤主解肌腠未尽之余邪而为汗者也。愚按：半日许复烦者，犹之日西而太阳之气从表入肌之意也。钱氏日：上凡十五节，论麻黄桂枝二汤乃发汗之主方，而各有分别。汗乃津液、血液所化而各有生原，有阳气重而汗随衄解者，有汗出不彻而更发其汗者，有病常自汗出而复宜发汗者，有先用麻黄汤而后用桂枝汤者，有津液气血虚而不可发汗者，有邪复入于肌腠而更宜汗解者，夫伤寒首重汗下，故于此申明发汗之总纲。
　　凡病若发汗、若吐、若下、若亡血、亡津液，阴阳自和者，必自愈。
　　愚按：自此以下十三节，首二节言津液虽亡而阴阳自和者愈，三四五节言汗下而脉微细、脉沉微、脉沉迟，是为虚寒亡血之证，六七八九十节言发汗不解致伤五脏之气而阴阳不和，十一二节言太阳、少阴之神气虚微，至末第十三节乃言胃实之证以结之，此言发汗、吐下后虽亡血、亡本液，若阴阳和者必自愈，凡风寒暑湿燥火之病皆然，不独伤寒已也。
　　大下之后，复发汗，小便不利者，亡津液故也，勿治之，得小便利必自愈。
　　此言大下后，复发汗，津液亡而小便不利，得小便利而自愈者，亦上文阴阳自和之意也。
　　下之后，复发汗，必振寒脉微细。所以然者，以内外俱虚故也。
　　钱氏曰：合下三节皆论内亡血液，故言证而及于脉也。下后复汗，必振寒者，太阳阳气虚于外也；脉微细者，少阴阴血虚于内也。所以然者，以阴阳血气内外俱虚故也。
　　下之后，复发汗，昼日烦躁而不得眠，夜而安静，不呕不渴，无表证，脉沉微，身无大热者干姜附子汤主之。
　　
　　干姜附子汤方
　　干姜一两  附子一枚生用去皮破入片，后仿此。
　　上二味，以水三升，煮取一升，去滓顿服。
　　莫氏日：上节言阴阳血气皆虚，此节言阳气虚，下节言阴血虚。昼日烦躁不得眠者，昼为阳，阳虚外越故上烦下躁而不得眠也；夜而安静者，夜为阴，阴气内存故安静而不呕渴也；无表证者，无太阳表热之证也；脉沉微则生阳之气不升，身无大热则表阳之气外微，故主干姜附子汤。生附启下焦之生阳，干姜温外微之阳热。
　　发汗后，身疼痛，脉沉迟者，桂枝加芍药生姜人参新加汤主之。  
　　桂枝加芍药生姜人参新加汤方
　　桂枝二两  芍药四两  甘草二两  人参三两  大枣十二枚  生姜四两
　　上六味，以水一斗二升，煮取三升，去滓温服一升。
　　发汗后，身疼痛者，血液内亡也。脉沉迟者，血液亡而经脉虚微也。故用桂枝汤助三焦之血液，加人参增姜、芍以资心主之神气。神气充而血液生矣。曰新加汤者，谓集用上古诸方治疗表里之证，述而不作如此汤方，则其新加者也，亦仲祖自谦之意。
　　发汗后，不可更行桂枝汤。汗出而喘，无大热者，可与麻黄杏仁甘草石膏汤主之。
　　麻黄杏仁甘草石膏汤方
　　麻黄四两  杏仁五十个  甘草二两  石膏半斤
　　上四味，以水七升，煮麻黄，减二升。去上沫，内诸药，煮取二升，去滓温服一升。
　　此言在表之邪不解，内乘于肺而为喘也，以桂枝汤发汗后，不可更行桂枝汤。盖太阳之气主皮毛，而肺气亦主皮毛，若汗出而喘，乃肌腠虚而表邪未解，致内薄于肺而为喘。无大热者，太阳标阳内乘也。标阳内乘，肺气怫郁，治宜直达太阴之肺气于皮毛，发越太阳之标阳而外出，故可与麻黄杏仁甘草石膏汤主之。金氏日：汤方解义，与越脾汤大略相同。
　　发汗过多，其人叉手自冒心，心下悸，欲得按者，桂枝甘草汤主之。
　　
　　桂枝甘草汤方
　　桂枝四两  甘草二两
　　上二味，以水三升，煮取一升，去滓，顿服。
　　此因发汗而虚其心气也。发汗过多，则过伤其心液炎；其人叉手自冒心者，心主之气虚也；心下悸欲得按者，下焦之气乘虚上奔，故悸而欲按也。宜桂枝保固心神，甘草和中以防御其上逆。
　　发汗后，其人脐下悸者，欲作奔豚，茯苓桂枝甘草大枣汤主之。
　　茯苓桂枝甘草大枣汤方
　　茯苓半斤  桂枝四两  甘草四两  大枣十五枚
　　上四味，以甘澜水一斗，先煮茯苓，减二升，内诸药，煮取三升，去滓，温服一升，日三服。作甘澜水法：取水二斗，置大盆内，以杓扬之水，上有珠子五六十颗相逐取用之。
　　此因发汗，而更虚其肾气也。发汗后，其人脐下悸者，是虚其肾脏之精血矣。夫肾脏之精血虚，则虚气反欲上奔，故欲作奔豚。豚乃水畜，其性躁，善奔，故名奔豚。用桂枝、茯苓保心气以下伏其水邪，甘草、大枣助中土而防御其奔逆，用甘澜水者，取其水性无力，不助肾气上奔也。
　　发汗后，腹胀满者，厚朴、生姜、甘草、半夏人参汤主之
　　厚朴生姜甘草半夏人参汤方
　　厚朴炙半斤  生姜半斤  半夏半斤  甘草二两  人参一两
　　上五味，以水一斗，煮取三升，去滓，温服一升，日三服。
　　此因发汗而致脾脏之穷约也。夫脾主腹，为胃行其津液者也，胃府之津液消亡，则脾气虚而腹胀满矣。厚朴气味辛温，色性赤烈，凌冬不凋，盖得阴中之生阳，具木火之体，用炙香主助太阴脾土之气，甘草、人参资生津液，生姜、半夏宣发胃气而上输于脾。
　　伤寒若吐、若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。
　　茯苓桂枝白术甘草汤方
　　茯苓四两  桂枝三两  白术  甘草各二两
　　上四味，以水六升，煮取三升，去滓，分温三服。
　　此言吐、下、发汗而致肝气之虚逆也。伤寒若吐、若下后，则中胃虚微，以致肝气上逆，故心下逆满也。气上冲胸者。即厥阴之气上撞心也；起则头眩，风
　　气胜也；在表之邪内搏于阴，故脉沉紧；若发汗，则动其肝藏之血而经脉空虚，故身为振振摇。茯苓桂枝白术甘草汤主之，白术、茯苓、甘草、补中土之虚，桂枝助肝木之气。
　　发汗，病不解，反恶寒者，虚故也，芍药甘草附子汤主之。
　　
　　芍药甘草附子汤方
　　芍药  甘草各三两  附子一枚炮
　　上三味，以水五升，煮取一升五合，去滓分温三服。
　　夫发汗所以解病，今病不解，发汗所以散寒，今反恶寒者，里气本虚而太阳之表阳复虚故也。芍药甘草附子汤主之，芍药、甘草资中焦之血气，熟附补内外之阳虚。
　　发汗若下之，病仍不解，烦躁者，茯苓四逆汤主之。
　　
　　茯苓四逆汤方
　　茯苓四两  人参一两  附子一枚生  甘草二两  干姜两半
　　上五味，以水五升，煮取三升，去滓，温服七合，日三服。
　　上节言太阳阳气虚微，此节言少阴神气烦乱。盖心主之血气不足则烦，少阴之神机不转则躁，宜茯苓人参资在上之心气，以解阳烦；四逆汤启水中之生阳，以消阴躁。陆氏曰：启水中之生阳，故用生附。
　　发汗后，恶寒者，虚故也；不恶寒，但热者，实也。当和胃气，与调胃承气汤。
