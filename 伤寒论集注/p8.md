<!-- { "loadSidebar": true } -->
　　诸痛痒疮，皆属心火。身疼痛者，太阳之为病也，太阳之气上合心主之神而外浮于肌表。疮家神气已虚，虽身疼痛，若再夺其汗，则筋脉不能荣养而为痉。金氏曰：血虚则痉，是以产后妇人及跌扑、刀斧伤者多病痉，疮家则失其脓血多矣，故汗出则燥，强而为痉。
　　衄家不可发汗，汗出必额上陷，脉紧急，目直视，不能（目闰），不得眠。
　　此言三阳之经血虚者，不可发汗。夫三阳之气合并于上，而三阳之脉皆起于鼻额间，衄则三阳之经血皆虚，若更发其汗，则见三阳之剧证矣。夫上部天，两额之动脉，手足少阳脉也，少阳血虚，故额上陷，脉紧急也。太阳之脉上循目眦为目上纲。太阳之经血虚，则目直视而不能（目闰）动矣。阳明之脉起于鼻交（安）中，下膈，属胃，阳明之经气逆不得从其故道，故不得眠也。此言三阳之经血虚者，不可更发汗而再夺其血也。
　　亡血家，不可发汗，发汗则寒栗而振。
　　此言吐血、便血及妇人崩淋、亡血者，不可发汗，若发汗更夺其血液则必寒栗而振。本论曰：涩则无血，厥而且寒。
　　汗家重发汗，必恍惚心乱，小便已，阴疼，宜禹余粮丸。
　　夫汗家则虚其水谷之精矣，中焦之津液入心化赤而为血，下挟膀胱而运行于肤表。水谷之津液虚而重发其汗，则上动心主之血液而恍惚心乱矣；下动膀胱之所藏，则小便已而阴疼矣。禹余粮生于山泽中，兼水土之专精，得土气则谷精自生，得水气则阴疼自止，此方失传或有配合。
　　病人有寒。复发汗，胃中冷，必吐蛔。音蛔余同
　　夫阴阳气血皆生于胃府水谷，病人有寒，胃气虚矣。若复发汗，更虚其中焦之气，则胃中冷，必吐蛔，夫蛔乃阴类，不得阳热之气，则顷刻顿生而外出矣。血气津液皆胃府之所生，故本论几论汗、吐、下后，必结胃气一条，治伤寒者，当以胃气为本也。
　　本发汗而复下之。此为逆也；若先发汗，治不为逆。本先下之，而反汗之为逆，若先下之，治不为逆。
　　愚按自此以下凡六节，论太阳之气从内而出，复从表而入，由升而降，复由降而升。病气因正气之出入，即可从外内以分消，故有先汗复下，先下复汗之法也。病气在外，宜从汗解，而复下之，此为逆也。若先发汗而外邪不尽，复随太阳之气内入，即可从乎下解，故治不为逆。若病气走里，宜先从下解，而反汗之，为逆。如下之而里邪不尽，复随太阳之气外出，又可从乎汗解，故治不为逆。此言病随正气之环转者如此。
　　伤寒医下之，续得下利清谷不止，身疼痛者，急当救里；后身疼痛，清便自调者，急当救表。救里宜四逆汤，救表宜桂枝汤。
　　天气下降，地气上升。此言地气下陷而正气虚脱者，当急救其表里焉。伤寒医下之，则正气随之内陷矣；续得下利清谷不止者，土气虚也；身疼痛者，邪未解也。土虚则下焦之生阳不升，而外邪未解，故先宜四逆汤急救其里，启下焦之生阳，助中焦之土气；后清便自调而身仍疼痛者，里和而表未和，复宜桂枝汤急救其表。盖桂枝汤主宣发中焦之精气，充肤热肉，濡养筋骨，血气充溢而疼痛始解。从下焦而达于中焦，四逆汤也；从中焦而达于肌表，桂枝汤也，由是则地气升而天气降矣。
　　病发热，头疼，脉反沉，若不差，身体疼痛，当救其里，宜四逆汤。差钗去声余同
　　病发热、头痛，邪在太阳之高表，其脉当浮反沉者，阳气内入也。“平脉篇”曰：病人苦发热，身体疼，脉沉而迟者，知其差也。今不差，身体疼痛而脉沉，则知正气之虚陷矣，故当救其里，宜四逆汤。曾氏曰：上节论地气下陷，则天气亦不能从地而升；此言天气下陷，则地气亦不能上腾于天，故并宜四逆汤，四逆汤助中下二焦之生气者也。又曰：合上两节论太阳之气从天而降，下节论从地而升，末二节论从中而出。
　　太阳病，先下之而不愈，因复发汗，以此表里俱虚，其人因致冒。冒家汗出自愈。所以然者，汗出表和故也，得里未和，然后复下之。
　　此言太阳之气入于地中，而复上腾于天表也。先下之不愈而复发汗者，先降而后升也；表里俱虚者，内外之邪皆去也；其人因致冒者，在地之气上腾于天，所谓戴阳于上也。《金匮要略》云：冒家欲解，必大汗出。故冒家汗出自愈，所以然者，阳气分布于肤表，汗出则表和故也。得里未和，然后复下之者，谓正气宜从上以出表，得里有邪然后复从下解，如无里证，不必下也，此仲祖微言，以证先下之误。马氏日：表里俱虚，正气虚也，因先下复汗之故。
　　太阳病未解，脉阴阳俱停，必先振栗汗出乃解。但阳脉微者，先汗出而解；但阴脉微者，下之而解。若欲下之，宜调胃承气汤。
　　上节论太阳之气降而复升，此论太阳之气出而后入。停，均也。脉阴阳俱停者，表里之气和平也。振栗汗出乃解者，此言太阳之气由内而外，内外调和而病解也。但阳脉微而汗出解者，所谓阳脉不足，阴往从之，汗乃阴液，随太阳之气俱出而外解也。阴脉微而下之解者，所谓阴脉不足，阳往乘之，太阳之气出已而入，亦可随太阳之入而下解也。若欲下之，宜调胃承气汤者，亦仲祖微言，以示不必果下之意。
　　太阳病，发热汗出者，此为荣弱卫强，故使汗出，欲救邪风者，宜桂枝汤。
　　上文论病气随太阳之正气而出入，此言太阳之气又随荣卫之气而出入焉。发热汗出者，太阳中风病也；荣弱卫强者，荣气弱于内而不外，卫气强于外而不内，所谓荣自行于脉中，卫自行于脉外。此邪风薄于太阳而病于荣卫之不和，故使汗出；荣卫不相将。则太阳之气亦逆矣；欲和荣卫而救太阳之邪风者，宜桂枝汤，夫桂枝汤所以和荣卫者也。今曰：救邪风所以救荣卫，救荣卫所以救大阳耳。
　　伤寒五六日，中风，往来寒热，胸肋苦满，默默不欲饮食，心烦喜呕，或胸中烦而不呕，或渴，或腹中痛，或胁下痞（革更），或心下悸，小便不利，或不渴，身有微热，或咳者，小柴胡汤主之。（革更）同硬余仿此。
　　
　　
　　小柴胡汤方
　　柴胡半斤  黄芩  人参  甘草  生姜各三两  半夏半升  大枣十二枚
　　上七味，以水一斗二升，煮取六升，去滓，再煎，取三升，温服一升，日三服。若胸中烦而不呕者，去半夏、人参，加括蒌实一枚。若渴者，去半夏，加人参，合前成四两半，加括蒌根四两。若腹中痛者，去黄芩，加芍药三两。若胁下痞（革更），去大枣，加牡蛎四两。若心下悸，小便不利者，去黄芩，加茯苓四两。若不渴外有微热者，去人参，加桂枝三两，温覆取微汗愈。若咳者，去人参、大枣、生姜，加五味子半斤，干姜二两
　　愚按自此以下凡十五节，皆论柴胡汤之证治。言太阳之气运行于皮表，从胸膈而出入，若逆于三阴三阳之内，不能从胸膈以出入，须藉少阳之枢转而外出。盖胸乃太阳出入之部，胁为少阳所主之枢，小柴胡汤从枢转而达太阳之气于外者也。伤寒五六日，中风，犹言无分伤寒、中风而至五六日也；六气已周当来复于太阳。若病气逆干五运之中，不能从枢外达是以往来寒热而开阖不利；胸胁苦满，而出入不和；默默者，太阳之气不能合心主之神而外出也；不欲饮食者，阳明胃气之不和也。夫默默必神机内郁而心烦，不欲饮食必胃气不和而喜呕，呕则逆气少疏。故喜也，或胸中但烦而不呕，涉于少阴心主之气分矣；或渴者，在于阳明也；或腹中痛者，涉于太阴之脾气矣；或胁下痞（革更）者，涉于厥阴之肝气矣；或心下悸而小便不利者。涉于少阴之肾气矣；或不渴身有微热者，无阳明胃热之证，而太阳合心主之神气以外浮，为欲愈也；或咳者，涉于太阴之肺气矣。此太阳之气逆于太阴所主之地中，而见五脏之证，但见一证便是，不必悉具，宜小柴胡汤从中土而达太阳之气于外。柴胡根生白弱。，香美可食，感一阳之气而生；半夏气味辛平，形圆色白，感一阴之气而生；柴胡、半夏启一阴一阳之气而上合于中焦；人参、甘草、生姜、大枣滋补中焦之气而横达于四旁；黄芩气味苦寒，外肌皮而内空腐，能解躯形之邪热。正气内出，邪热外清，此运枢却病之神方也。若胸中烦而不呕，烦乃火热上乘，故去半夏之辛燥；不呕，则中胃不虚，无庸人参之助胃，加括蒌实导胸中之烦热以下降。若渴者，乃阳明燥热之气，故去助火土之半夏，易启阴液之蒌根，倍人参以滋阳明之津液。若腹中痛者，太阴脾土虚寒，故去黄芩之寒凉，加芍药以助心火之神而益太阴之气。若胁下痞（革更），乃厥阴肝木之不舒，牡砺咸能软坚，能启厥阴之生阳，以解胁下之痞（革更），大枣补脾土而缓中，故去之。若心下悸、小便不利者，肾截寒水之气欲逆于上，水气上奔，故加茯苓伏心气以助脾土而制伐其水邪，芩乃苦寒之剂，故去之。若不渴外有微热者，太阳合心主之神气以外浮，故加桂枝三两助心主之血液，而覆取微似汗则愈，无阳明燥渴之证，故不必滋胃之人参。若咳者，太阴肺气之不利，五味子秉阳春宣达之气味，从肝肾而上达于肺，干姜气味辛温，暖太阴之寒金，散肺气之咳逆，人参、大枣、生姜皆补益中胃之品，肺气逆，故去之。夫三阴者，五脏之气也，在于太阴所主之募原，募原者，脏腑之膏膜，内有肌理，太阳之气逆于募原之中，病三阴而涉于腑气，非病有形之五脏，故来结肝乘脾、肺以分别之。金氏曰：此节言五脏，亦必兼言胃。五脏者，三阴之所主；胃者，阳明之所主。小柴胡汤从少阳而达太阳，则三阴三阳六气俱该，不但此节论三阴而下节论三阳也。
　　血弱气尽，腠理开，邪气因入，与正气相搏，结于胁下，正邪分争，往来寒热，休作有时，默默不欲饮食。脏腑相连，其痛必下，邪高痛下，故使呕也。小柴胡汤主之。服柴胡汤已，渴者。属阳明也，以法治之。
