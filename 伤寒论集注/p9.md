<!-- { "loadSidebar": true } -->
　　上文论太阳之气逆于五运之中而病在三阴，此论邪气结于少阳之胁下，太阳从阳明之阖而不能外出，病在三阳也。成氏引《灵框岁露》篇曰：月郭空则海水东盛，入气血虚，卫气去，形独居，血弱气尽者，月郭空之时也。腠理开，正气从太阳之开也。邪气因入，邪从阳明之阖也。与正气相搏结于胁下，邪正之气并逆而少阳枢转不利也。上节言传邪，此节言自受，故正气欲出，邪气欲入，以致正邪分争，往来寒热。休作有时者，邪正之气相离则休，复集则更作也。上节往来寒热，胸胁苦满，故默默不欲饮食；此节结于胁下，往来寒热，故亦默默不欲饮食也。夫默默者，病在太阳；不欲饮食者，病在阳明。阳明主胃腑而居中土，太阴主脾脏而亦居中土，此脏腑之相连也。三阳之气逆于阳明之中土而不得外出，必下及于太阴之脾脏而为痛，故其痛必下也。邪在太阳之高，痛在太阴之下。而阳明、少阳之气逆于中而不能外达，故使呕也。小柴胡汤
　　主之，转少阳之枢机以达大阳之正气于外。服柴胡汤已，渴者，属阳明也，言服柴胡汤而太阳之气从少阳之枢转已外出，阳明燥热之气阖于中土而来解，故使渴也。以法治之者。或从燥渴，或从胃土审其表里虚实之法而治之也。
　　得病六七日，脉迟浮弱，恶风寒，手足温，医二三下之，不能食，而胁下满痛，面目及身黄，颈项强，小便难者，与柴胡汤，后必下重。本渴，饮水而呕者，柴胡汤不中与也。食谷者哕。
　　首节论太阳之气在太阴之地中，次节论太阳之气在阳明之中土，皆柴胡汤主之；此即总论太阴、阳明之气虚者，柴胡不中与也。盖中焦之气本于下焦所生，如土气虚败而与柴胡汤，则拔其根气而元神将惫矣。得病六七日，太阳之气当来复于肌表；脉迟，里虚也；浮为气虚，弱为血弱，脉迟浮弱，里之气血虚也；恶风寒，表之气血虚也；手足温者，系在太阴也。“太阴篇”曰：伤寒脉浮而缓，手足自温者，系在太阴。后凡言手足温者，俱仿此也。医二三下之，则大伤其中土矣；不能食者，中焦之气虚也；胁下满痛者，生阳之气逆也；面目及身黄者，太阴湿土之虚黄也；颈项强者，太阳之气虚也；小便难者，脾不能转输其津液也。夫里气虚微，急当救里，与柴胡汤启其生气之根原，则地气虚陷而后必下重，太阴之土气将败矣。本渴饮水而呕者。阳明胃气虚也。入胃之水谷，亦藉下焦之生气以温蒸，故胃气虚者，柴胡不中与也。若再启其根原，则食谷不化而发呃逆，而阳明之土气将败矣。嗟!嗟!后人皆以小柴胡汤为伤寒和解之剂，不知柴胡、半夏启下焦之生阳，黄芩彻太阳之表热，生姜散阳明之胃气。元阳之气，发原在下，根气虚者，误用此汤。是犹揠苗助长，鲜不败矣。张氏曰：柴胡汤不中与，但指柴胡不必拘泥全方，如“厥阴篇”反与黄芩汤彻其热亦然。
　　伤寒四五日。身热恶风，颈项强，胁下满，手足温而渴者，小柴胡汤主之。
　　此言太阳分部之邪涉于里阴而不内陷者，小柴胡汤主之。伤寒四五日，乃太阴少阴主气之期；身热恶风，颈项强，太阴分部之邪未解也；胁下满者，少阳主枢而少阴亦主枢也；手足温者，系在太阴也；渴者，表里津液之气不和也。是宜达太阳之邪从枢转以外散，小柴胡汤主之。陆氏曰：手足温者，手足热也，乃病人自觉其热，非按而得之也。不然何以本论既云身热，而复云手足温？有谓身发热而手足温和者，非也。凡《灵》、《素》中言温者，皆谓热也，非谓不热也，时医不知经义，遇不发热之证，而曰温病，曰温疟，更日温伤寒，随口取给良可鄙也。
　　伤寒，阳脉涩，阴脉弦，法当腹中急痛，先与小建中汤，不差者，与小柴胡汤。
　　
　　小建中汤方
　　芍药六两  桂枝三两  甘草二两  生姜  胶饴一升  大枣十二枚
　　以水六升，先煮五昧，取三升，去滓，内饴，更上微火消解，温服一升日三服。
　　此言小柴胡汤主旋转少阳之枢，能行皮肤气分之邪，又能行经脉外内之血者也。夫皮肤经脉之血，生于胃腑水谷之精，由胃之大络而注于脾之大络，脾之大络名曰大包，从大包而行于脏腑之经隧，从经隧而外出于孙络、皮肤。伤寒阳脉涩，阴脉弦是皮肤经脉之血气逆于脾络之间，故法当腹中急痛。先与小建中汤，桂枝辛走气，芍药苦走血，故易以芍药为君，加胶饴之甘以守中，不宣发谷精而为汗，故名曰建中。曰先与，便含不差意，不差者与小柴胡汤，夫小柴胡汤主旋转少阳之枢者也，少阳三焦又与厥阴包络相合，而主通体之血脉，少阳枢转则通体之血脉亦行，故可与之。
　　伤寒中风，有柴胡证，但见一证便是，不必悉具。
　　此结上文首节之义，恐认伤寒五六日而腹中风，恐泥或烦、或渴、或痛、或痞、或悸、或咳之并呈，故于此中明之。
　　凡柴胡汤病证而下之，若柴胡证不罢者，复与柴胡汤，必蒸蒸而振，却复发热汗出而解。
　　夫柴胡汤证乃太阳之气逆于中土，必从枢转而出，故虽下不罢，复与柴胡汤达太阳之气从地而升，汗出而解。曾氏日：柴胡汤原非发汗之剂，而曰却复发热汗出者，谓地气上升，天气四布而自能为云为雨也。其言蒸蒸而振，仍不离少阳枢转之义欤。按下文皆曰下之，又假医之丸药下之，盖言气分之邪不入于有形之脏腑，因脏腑之气虚而后内入也。
　　伤寒二三日，心中悸而烦者，小建中汤主之。
　　伤寒二三日，乃阳明少阳主气之期。心中悸而烦者，胃络上通于心，少阳三焦与心包相合，心血虚而悸烦也，病气入于心主之血分，故宜小建中汤与之。
　　太阳病，过经十余日，反二三下之，后四五日，柴胡证仍在者，先与小柴胡汤。呕不止，心下急，郁郁微烦者，为未解也，与大柴胡汤下之，则愈。
　　
　　
　　大柴胡汤方
　　柴胡  半夏各半斤  生姜五两  积实四两炙  黄芩  芍药各三两  大枣十二枚
　　上七味，以水一斗二升，煮取六升，去滓，再煎，温服一升，日三服。
　　此言太阳病过在少阴，郁于心下，仍欲合少阳之气而外出也。太阳病过经十余日，此十日已去而过在少阴也，太阳少阴与神气相合而外浮，病气宜从外解，反二三下之，则病气留滞于中矣。后四五日乃十五六日之交作再经而当少阳主气，柴胡证仍在者，太阳之气不因下殒而仍欲外出也。先与小柴胡汤，藉少阳之枢转以达太阳之病气。若呕不止，心下急，郁郁微烦者，此病气留于心下，为未解也。与大柴胡汤下之则愈，用芍药、枳实、黄芩之苦泄以去心下之烦热，柴胡、半夏、生姜、大枣宣达中下二焦之气，盖病从下解而气仍外出也。
　　伤寒十三日不解，胸胁满而呕，日晡所发潮热，已而微利。此本柴胡证，下之而不得利，今反利者，知医以丸药下之，非其治也。潮热者、实也，先宜小柴胡汤以解外，后以柴胡加芒硝汤主之
　　
　　柴胡加芒硝汤方
　　柴胡二两  黄芩  甘草  人参  生姜各一两  半夏二十铢  大枣四枚芒硝二两
　　上八味，以水四升，煮取二升，去滓，内芒硝，更煮徽沸，分温再服，不解更作。
　　此言太阳病气逆于阳明中土不得外出者，先宜小柴胡汤以解太阳之邪，后加芒硝以清阳明之热。伤寒十三日不解，此太阳病气入于中土，从阳明之合不能枢转以外出，故胸胁满而呕也；日哺所，阳明主气之时也；潮热者，值阳明气旺而热如潮汐之来而有信也；夫阳明居中土，气机内陷，故已而微利。此本属柴胡汤证，虽下之而不得利，今反微利者，知医以丸药下之，夫丸缓留中，不外不内，非其治也。夫潮热为实，先宜小柴胡汤以解太阳之病气于外，后以柴胡加芒硝汤清阳明之实热于内。丸药下义解见栀子干姜汤内。莫氏曰：丸药下之，有邪留于脾者，有那留于胃者；身发潮热，有属阳明胃土而潮热者，有属太阴脾土而潮热者，然潮热亦有虚实，学者于诊病时所当潜心体晰者也。
　　伤寒十三日不解，过经谵语者，以有热也，当以汤下之。若小便利者，大便当（革更）。而反下利，脉调和者，知医以丸药下之，非其治也。若自下利者，脉当微厥，今反和者，此为内实也，调胃承气汤主之。
　　此言病气已入阳明胃府，无分便（革更）自利，审为实热之证者，俱可从乎下解也。伤寒十三日不解，过阳明经而谵语者，以内有热也，当以汤药下之，若小便利者，津液下注，大便当（革更），内热而燥，汤药下之可也；若过经谵语而反下利脉调和者，知医以丸药下之，夫丸缓留中，徒伤胃气，非其治也；若自下利而涉于里阴者，其脉当微，手足当厥，今反调和者，此为阳明内实而腐秽当下也。调胃承气汤主之。高子曰：上节论逆于中土而病气欲出，宜先从外解，此言过在阳明而入于胃土，宜但从下解，仲贤本论有条不紊，学者辨之。
　　太阳病不解，热结膀胱，其人如狂，血自下。下者愈。其外不解者，尚未可攻，当先解外。外解已，但小腹急结者，乃可攻之，宜桃核承气汤。
　　
　　桃核承气汤方
　　桃核五十个取仁者 大黄四两  甘草二两生  桂枝二两  芒硝二两
　　上五味，以水七升，煮取二升半，去滓，内芒硝。更上火微沸。温服五合，日三服，当微利。
　　此言太阳病气合阳明从胸膈而下入于膀胱也。太阳病不解应传阳明。太阳之邪合阳明之热从胸而下，谓之热结膀胱；其人如狂者，秉阳明之热气也，曰如狂，病属气分非若抵当汤之发狂也；血自下，下者愈，无形之热邪从有形而散也；故其外不解者。尚未可攻，当先解外，外内之相通也。外解已，但少腹急而复结者，乃太阳表邪合阳明之气而结于少腹，急欲下而不能出。宜桃核承气汤，微利则愈。用芒硝上承阳明之热气，大黄、桃仁破血散结，配甘草、桂枝资中焦之精，达太阳之气。热邪下解而正气外出，此热结膀胱从胸内入，故列于柴胡汤中，意谓从胸而入，亦可从胸而出也。
　　伤寒八九日，下之，胸满烦惊，小便不利。谵语，一身尽重，不可转侧者，柴胡加龙骨牡蛎汤主之。
　　柴胡加龙骨牡蛎汤方
　　柴胡四两  龙骨  黄芩  生姜  人参  茯苓  铅丹  牡蛎  桂枝各两半  半夏二合  大枣六枚  大黄二两
　　上十二味，以水八升，煮取四升，内大黄，更煮一二沸，去滓温服一升。
