<!-- { "loadSidebar": true } -->
　　顷年乡人李信道得疾六脉沉伏不见深按至骨则若有力头疼身温烦躁指末皆冷胸中满恶心更两医矣皆不识止用调气药予诊之曰此阴中伏阳也仲景法中无此证世人患此者多若用热药以助之则为阴所隔绝不能导引真阳反生客气用冷药则所伏真火愈见消烁非其治也须用破散阴气导达真火之药使水升火降然后得汗而解矣乃授此药二百粒作一服冷盐汤下不时烦躁狂热手足躁扰其家大惊予曰俗所谓换阳也须臾稍定略睡身已中汗自昏达旦方止身凉而病除矣戴 烦躁阴阳经皆有之阳明经胃有燥屎故烦此当下之太阳经已得汗而烦者五苓散少阳亦或有烦宜小柴胡汤阴烦少阴为多由阳气传入阴经阴得阳而烦自利而渴烦不眠者辰砂五苓散若非是阳气传阴阴气犯阴经吐利手足厥冷而烦经云阳虚阴乘之故烦又云阴盛发躁欲坐井中吴茱萸汤甚者四逆汤加葱白二茎外有虚烦一证乃是病愈后阴阳未复时发热烦竹叶石膏汤痰多睡不宁者温胆汤呕者橘皮汤

　　卷五　合病并病汗下吐后等病

　　懊

　　（ 即恼字古通用）

　　成 心中郁郁然不舒愦愦然无奈比之烦闷而甚者懊 也由下后表之阳邪乘虚内陷结伏于心胸之间故如是也其治之法或吐之或下之苟或当下反吐疗热以寒则变证百出矣可不慎与太阳 病脉浮动数头痛发热微盗汗出而反恶寒者表未解也动数变胃中空虚客气动膈短气躁烦心中懊 （栀子柏皮汤详自汗）发汗吐下后虚烦不得眠反复颠倒心中懊 栀子豉汤阳明 病下之其外有热手足温不结胸心中懊 饥不能食但头汗出者栀子豉汤阳明病脉浮而紧咽躁口苦腹满而喘发热汗出不恶寒反恶热身重若下之则胃中空虚客气动膈心中懊 舌上苔者栀豉汤阳明病下之心中懊 而烦有躁屎者大承气汤阳明病无汗小便不利心中懊 身必发黄（或用茵陈汤栀子柏皮汤）

　　卷五　合病并病汗下吐后等病

　　咳

　　（嗽 哑附）

　　成 咳则有声无痰嗽则有声有痰也肺主气形寒饮冷则伤之使气逆而不散冲击咽膈令喉中淫淫如痒习习如梗而咳嗽也甚者连续不止坐卧不安言语不竟动引百骸声闻四近矣咳嗽有寒者有寒者有停饮者有在表者有在里者有在半表半里者病各不同治亦有异如停饮与表寒相合而咳者小青龙汤停饮与里寒相合而咳者真武汤邪热在半表半里而咳者小柴胡汤咳为肺疾必发散而可已然又有不可发者经曰咳而小便利不可发汗发汗则四肢厥冷又曰咳而发汗蜷而苦满腹中复坚此为逆也又脉数者为心刑肺金则死太阳 伤寒表不解心下有水气干呕发热而咳或渴或利或噎或小便不利少腹满或喘者小青龙汤主之（水留于胃故干呕而噎水射肺故喘咳水停心下故渴入水肠间故利水蓄下焦故小便不利少腹满与小青龙汤发汗散水水气内渍则所传不一故有或为之证随证消息治之）伤寒心下有水气咳而微喘发热不渴服汤已渴者此寒去欲解也小青龙汤主之小青龙汤方麻黄（去节） 芍药 干姜 细辛 桂枝（去粗皮各三两） 五味子 半夏（各半升汤洗） 甘草上八味以水一斗先煮麻黄减二升去上沫纳诸药煮取三升去滓温服一升加减法 若微利者去麻黄加荛花如鸡子大熬令赤色下利者不可攻其表汗出必胀满麻黄发其阳水渍入胃必利作荛花下十二水水去利则止若渴者去半夏加栝蒌根三两辛燥而苦润半夏辛而燥津液非渴者所宜故去之栝蒌味苦而生津液故加之若噎者去麻黄加附子一枚炮经曰水得寒气冷必相搏其人即KT 加附子温散水寒病患有寒复发汗胃中冷必吐蛔去麻黄恶发汗若小便不利少腹满去麻黄加茯苓四两水蓄下焦不行为小便不利少腹满麻黄发津液于外非所宜也茯苓泄蓄水于下加所当也若喘者去麻黄加杏仁半升去皮尖金匮要略曰其人形肿故不纳麻黄纳杏子以麻黄发其阳故也喘呼形肿水气标本之疾青龙象肝之两歧而主两伤之疾大青龙主荣卫之两伤此则主表不解而又加之心下有水气则非麻黄汤所能解桂枝汤所能散乃须小青龙始可祛除表里之邪气耳表不解以麻黄发汗为君桂甘草佐麻黄发散为臣咳逆而喘肺气逆也内经曰肺欲收急食酸以收之故用芍药酸寒五味子酸温为佐以收气逆心下有水津液不行则肾气燥急食辛以润之是以干姜细辛味辛热半夏味辛温微热为使以散寒水逆气收寒水散津液通行汗出而解矣心下有水则所传不一故又有增损之证水蓄则津液不行气燥而渴去半夏则津液易复栝蒌根味苦微寒润枯燥者也加之则津液通行水气下行渍入肠间则利利者不可攻表麻黄专主发散非下利所宜故去之荛花味苦寒为涌泄之剂水去则利止荛花下水故加之噎者去麻黄加附子经曰水得寒气必冷水去相搏其人则噎噎为胃气虚竭麻黄发汗非胃虚冷所宜故去之附子味辛热热则温其气辛则散其寒寒故用为佐以祛散冷寒之气凡邪客于体者在外者可汗之在内者可下之在上者可涌之在下者可渗之水蓄下焦小便不利小腹满渗泄可也非发汗所宜故去麻黄加茯苓味甘淡专行津液内经曰湿淫于内以淡渗之是也若喘者去麻黄喘为气逆麻黄发阳故去之合仁味苦甘温加之以泄逆气金匮要略曰其形肿者不用麻黄乃用杏子以麻黄发其阳故喘逆形肿也少阳 伤寒六日中风往来寒热胸胁苦满默默不欲饮食心烦喜呕身有微热或咳者小柴胡汤去人参加五味子干姜阳明 咳而表解胃实属阳明病若反无汗小便利而呕手足厥者必头痛若但头眩不恶寒能食者必咽痛（详胃实）

　　少阴 病咳而下利谵语小便难者被火气劫故也（详下利）少阴病四逆其人咳者四逆散加五味子干姜各五分少阴病下利六七日咳而呕渴心烦不得眠者猪苓散少阴病二三日不已至四五日腹痛小便不利四肢沉重疼痛自下利者此为有水气其人咳者真武汤加五味子半升细辛干姜各一两伤寒咳逆上气其脉散者死谓其形损故也咳而失小便者不可发汗汗出则四肢厥冷（论见遗溺）

　　附云 伤寒汗后喘咳不止恐传肺痿补肺散人参（一两） 五味子（五钱） 桑白皮（二两） 款冬花 蛤蚧（一对）上为细末每服五钱沸汤一盏调服伤寒汗下后咳嗽肺虚声音嘶败者宜下方阿胶散薯蓣 阿胶（炒） 五味子 麦门冬（去心） 白术（各一两） 干姜（炮） 桂枝（各二钱） 杏仁（去皮尖三钱）上锉细每服七钱水二盏入乌梅肉一钱同煎服伤寒汗下后喘咳烦躁气滞涩邪气逆者用下方桔梗汤桔梗 桑白皮（各一两） 甘草 贝母 诃黎勒（各五钱）上为细末每服五钱入五味子乌梅肉各一钱水二钟同煎服人参石膏汤 治伤寒咳嗽不已心烦及风热头疼精神不利昏愦宜服下方人参（去芦半钱） 石膏（一两） 半夏（汤泡） 栀子仁 黄芩（各一钱） 川芎 白术 茯苓（去皮） 知母（各一钱半） 甘草（炙二钱）上作一服水二钟生姜三片煎至一钟不拘时服吴 凡表寒咳嗽者脉浮恶寒身疼拘急而无汗也麻黄汤或三拗汤汗之痰唾如胶者金沸草散汗之若有热者参苏饮去木香人参加桑白皮杏仁麻黄汗之亦佳但察天时与病情斟酌而用之也若虚弱人冒感风寒而咳嗽有痰或恶风头疼干呕者宜人参杏仁汤凡伤寒二三日传少阳经脉弦口苦发热而咳嗽者小柴胡汤去人参大枣生姜加五味子干姜主之若发热胸中烦满而咳者加炒栝蒌若胸胁痞满发热而咳者加枳壳桔梗主之凡阴证手足冷脉沉细而咳嗽者四逆汤加五味大抵伤寒咳嗽非比杂证同也按仲景治例有嗽者不分阴阳二证俱用五味子干姜也盖五味收肺气而止嗽以干姜之辛温肺经散逆气也哑射干汤 治初秋豪雨冷及天行暴寒其热喜伏于内咳嗽曲折不可得气息喉哑失声干嗽无唾喉中如梗射干 紫菀 当归 独活 麻黄 甘草（各一两） 生姜（炮） 橘皮 肉桂（去粗皮） 枳实（炙各二两） 半夏（洗二两半） 杏仁（去皮尖炒一两半）上 咀每服五钱水一盏半煎至八分去滓温服

　　卷五　合病并病汗下吐后等病

　　直视

　　（目中不了了）

　　成 直视者视物而睛不转动也睛转者非也水之精为志火之精为神目者心之使也神所寓焉肝之外候也精神荣焉针经曰五脏六腑之气皆上注于目而为之精（精之窠为眼骨之精为瞳子筋之精为黑血之精为络气之精为白肌肉之精为拘束里撷）五脏气血调和精气充荣则目和而明矣邪气壅盛冒其正气则神识不慧藏精之气不上荣于目则目为之直视伤寒直视邪气已极证多难治（狂言直视为肾绝直视摇头为心绝直视谵语喘满者死下利者亦死又剧者发则不识人循衣摸床惕而不安微喘直视脉弦者生涩者死皆邪气盛而正气脱）经曰衄家不可发汗汗则额陷脉紧急直视不能 以肝受血而能视亡血家肝气已虚木气又虚又发汗亡阳则阴阳俱虚所致也此虽逆未为甚又直视与目中不了了形证相近一可治一不可治也太阳 衄家不可发汗汗出则额上陷脉急直视不能瞬不得眠（详衄）汗后身犹灼热名风温脉阴阳俱浮自汗身重多眠语言难出若被下者小便不利直视失溲（详风温）

　　阳明 伤寒吐下后不解不大便至十余日日晡所发潮热不恶寒独语如见鬼状剧者发则不识人循衣摸床惕而不安微喘直视脉弦者生涩者死直视谵语喘满者死下利者亦死伤寒六七日目中不了了睛不和无表里证大便难身微热者此为实也急下之宜大承气汤吴 若戴眼反折者此为上视绝汗乃出大如贯珠不流此膀胱绝也其目中不了了能视物但见一半而不见一半有所谵妄而胡言者是也若内实不大便者宜下之内虚者多难治也

　　卷五　合病并病汗下吐后等病

　　郁冒

　　（昏愦 旧以叉手冒心滥入今去之）

　　成 郁为郁结而气不舒冒为昏冒而神不清俗谓之昏迷是也皆因虚乘寒所致经曰诸虚乘寒者则为厥郁冒不仁此寒气乘虚中上也骆龙吉以附子汤倍人参川芎天麻干姜之类主之又曰太阳病先下之不解因复发汗以此表里俱虚其人因冒冒家汗出自愈由表和也若不得汗不解者以人参三白汤加川芎天麻如下虚脉微者加附子以温肾经乃固本也经曰滋苗者必固本伐下者枯其上此之谓也要略曰新产妇人有三病一茎二郁冒三大便难亡血复汗寒多郁冒又曰产妇郁冒其脉微弱不能食大便坚者盖由血虚而厥厥而必冒冒家欲解必大汗出观此则郁冒为虚寒可知矣又少阴病下利止而头眩时时自冒者死以其虚极而脱也太阳 病先下之而不愈因复发汗以此表里俱虚其人因致冒冒家汗出自愈所以然者汗出表和故也里未和然后复下之（成氏以郁训冒疑未莹按说文冒字从曰从目曰即小儿及蛮夷头衣也此致冒者谓若物蒙蔽其目也是昏迷之义今以冒为郁不惟失六书之本旨且失病情及仲景之意也里未和时刻作得里和或增未字而不去得字则舛于文理今以宋本正之）诸乘寒者则为厥郁冒不仁口急不能言战栗也太阳与少阳并病头项强痛或眩冒时如结胸心下痞硬者当刺大椎肺俞肝俞（详项强）

