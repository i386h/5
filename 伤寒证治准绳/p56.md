<!-- { "loadSidebar": true } -->
　　成 小便自利有在表者有在里者有热而利者有寒而利者六经俱有之证难以概治宜考经条分之可也小便数者三阳有在表者有在里者三阴并无小便数之证宜详察之太阳 病六七日表证仍在脉微而沉反不结胸其人发狂以热在下焦小腹当硬满小便自利者下血乃愈抵当汤太阳病身黄脉沉结小腹硬小便自利其人如狂血证也抵当汤伤寒有热少腹满应小便不利今反利者为有血也当下之不可余药宜抵当丸伤寒十三日不解过经谵语小便利而大便亦下利脉反和调胃承气证（详谵语）太阳中风火劫汗后发黄欲衄小便难头汗出腹满微喘口干咽烂或不大便久则谵语甚者至哕捻衣摸床小便利者可治（详谵语）太阳病小便利者以饮水多必心下悸小便少者必苦里急小便不利甘草茯苓汤伤寒八九日风湿相搏身体疼烦不能转侧不呕不渴脉浮虚而涩者桂枝附子汤若其人小便自利去桂枝加白术汤伤寒发热恶寒大渴欲饮水其腹必满自汗小便利为欲解此肝乘肺名曰横刺期门阳明 病反无汗而小便利二三日呕而咳手足厥者必苦头痛（详头痛）得病二三日脉弱无太阳柴胡证烦躁心下硬以小承气微和之不大便六七日小便少者虽不能食但初硬后溏未可攻小便利大承气汤伤寒脉浮而缓手足自温系在太阳当发身黄若小便自利不能发黄至七八日大便硬为阳明病也大承气汤阳明病自汗更发汗小便自利为津液内竭屎虽硬不可攻之宜蜜煎导而通之猪胆汁或土瓜根皆可为导太阳 伤寒脉浮而缓手足自温系在太阴当发黄小便自利不发黄至七八日虽暴烦下利者十余行必自止按以上数条皆以小便自利为病盖以验病之下与不当下也若小便不利而少腹硬者尿也当渗泄之若小便自利而少腹硬者非血则粪也当通利之且病之发黄与不发黄及病之死与不死皆可于此而验之焉少阴 病二三日至四五日腹满小便不利四肢沉重疼痛自下利者为有水气或小便利真武汤（详下利）既吐且利小便复利而大汗下利清谷内寒外热脉微欲绝者四逆汤厥阴 伤寒热少厥微指头寒默默不欲食烦躁数日小便利色白者此热除也欲得食为病愈小便数伤寒脉浮自汗小便数心烦微恶寒脚挛急者慎不可用桂枝汤（甘草干姜汤芍药甘草汤）

　　赵 太阳病自汗四肢拘急难以屈伸心烦微恶寒脚挛急若小便数者慎不可用桂枝也宜与甘草干姜汤芍药甘草汤此虚寒所致与上文客热等证全不相合又多四肢拘急难以屈伸八字即系前篇小便难之证今却添于此问小便数之下何耶又云伤寒脉浮便数若胃中不和谵语者少与调胃承气汤盖仲景论中此论专主胃气不和谵语未尝兼治脉浮自汗小便数之证何不曰若服甘草干姜汤后胃气不和谵语者少与调胃承气汤不亦宜乎趺阳脉浮而涩浮则胃气强涩则小便数浮涩相搏大便则难其脾为约麻仁丸太阳病汗吐下后微烦小便数大便因硬与小承气汤和之则愈太阳病寸缓关浮尺弱其人发热汗出恶寒不呕但心下痞者下之早也如其不下病患不恶寒而渴者此转属阳明小便数者大便必硬吴 凡小便数者频欲去而不多也太阳阳明治各有条凡肾虚有热小便频数者清心连子饮或人参三白汤加知母黄柏麦门石莲肉之类或服滋补丸亦佳或补中益气加知母黄柏生地黄麦门冬主之

　　卷六

　　遗溺

　　三阳合病腹满身重难转侧口中不仁面垢谵语遗尿自汗者不可汗不可下宜少与白虎汤（详身重）

　　风温病脉浮自汗出体重多眠若下之则小便不利直视失溲（详风温）

　　杨士瀛曰膀胱潴水下焦不摄则亦遗溺经云邪中下焦阴气为栗足膝逆冷便溺妄出合用四逆汤下焦蓄血小腹结急小便自利不禁轻者桃仁承气汤重者抵当汤寸口脉微而涩微者卫气不行涩者荣气不逮荣卫不能相将三焦无所仰身体痹不仁荣气不足则烦疼口难言卫气虚则恶寒数欠三焦不归其部上焦不归者噫而吞酢中焦不归者不能消谷引食下焦不归者则遗溺咳而小便利若失小便者不可发汗汗出则四肢厥冷太阳病火熨其背大汗出谵语十余日振栗下利欲小便不得反呕而失溲者此为欲解也（详谵语）遗溲狂言目反直视者此为肾绝吴 凡遗尿者小便自出而不知也其热盛神昏遗尿者为可治若阴证下寒逆冷遗尿脉沉微者多难治宜附子汤加干姜益智子以温其下也若厥阴囊缩厥冷脉微遗尿者四逆加吴茱萸汤温之阳不回者死凡伤寒汗下后热不解阴虚火动而遗尿者以人参三白汤加知母黄柏或补中益气汤加知母黄柏麦门冬生地黄五味子之类主之若狂言直视谵语遗尿者此为肾绝内经言膀胱不利为癃不约则遗溺又曰水泉不止者膀胱不藏也盖肾与膀胱为表里肾虚则膀胱之气不约故遗尿也要在滋补膀胱之气也东垣谓溲便遗失为肺金虚又当补肺气也大抵肺虚肾虚热甚者皆可治惟肾绝遗尿则不可治此下焦气绝不归其部故也

　　卷六

　　噫气

　　说文云噫饱食息也于介切俗作嗳伤寒有二证皆由误汗吐下胃气弱而不和虚气上逆心下痞硬故下利者生姜泻心汤不下利者旋复代赭石汤伤寒汗出解之后胃中不和心下痞硬干噫食臭胁下有水气腹满雷鸣下利者生姜泻心汤主之伤寒发汗若吐若下解后心下痞硬噫气不除者旋复代赭石汤主之附云 伤寒噫气者何气使然答曰胸中气不交故也少阴经至胸中交于厥阴水火相搏而有声故噫气也宜如圣加枳实汤如圣加枳实汤方甘草 桔梗（各五钱） 枳实（炒三钱）上锉细每服五钱入五味子半钱水煎服伤寒吐下后喘而噫气者宜如圣加人参藿香杏仁汤如圣加人参藿香杏仁汤方甘草 桔梗 人参 藿香 杏仁（各等分）上锉细每服五钱水煎服

　　卷六

　　哕

　　（即吃逆）

　　哕即俗所谓吃逆杂病辨之甚详按说文哕气牾也于月切又乙劣切乙劣之讹遂为吃逆亦犹俗呼团为突栾角为葛洛其故明矣名世如东垣亦谓哕是干呕之重者不知有声无物皆为干呕岂有轻重分为二病哉至所云咳逆者即今之喘嗽是也乃与吃逆混而为一或以为哕皆不考之过而得失利害系焉不可以不辨胃寒伤寒大吐大下之极虚复极汗出者以其人外气怫郁复与之水以发其汗因得哕所以然者胃中寒冷故也（成 大吐大下胃气极虚复极发汗又亡阳气外邪怫郁于表则身热医与之水以发其汗胃虚得水虚寒相搏则哕也吴茱萸汤理中汤活人用橘皮干姜汤羌活附子散半夏生姜汤退阴散）

　　活人云若服药不瘥者灸之必愈其法妇人屈乳头向下尽处骨间灸三壮丈夫及乳小者以一指为率男左女右艾炷如小豆许与乳相直间陷中动脉起胃热阳明中风脉弦浮大短气腹满胁下及心痛鼻干不得汗嗜卧一身及面目悉黄小便难有潮热时时哕脉续浮者与小柴胡汤若不尿腹满加哕者不治（详胃实）伤寒哕而腹满视其前后知何部不利利之则愈（仲景无方活人云前部宜猪苓汤后部宜调胃承气汤）

　　胃中虚冷不能食者饮水则哕与小承气汤入腹中不转失气者不可攻之攻之必胀满不食与水则哕（详潮热）本渴而饮水呕者柴胡不中与也食谷则哕（详胁痛）阳明病胃实不能食者攻其热必哕湿家头汗出背强恶寒欲覆被向火者下之早则哕（详体痛）

　　太阳病以火劫发汗血气流溢身黄欲衄头汗腹满谵语甚者至哕捻衣摸床小便利者可治（论见头汗）

　　附橘皮干姜汤橘皮 通草 干姜（炮） 桂心 甘草（炙各二两） 人参（一两）上锉如麻豆大每服四钱水一盏煎至六分去滓温服日三羌活附子散 治吃逆羌活 附子（炮） 茴香（微炒各半两） 木香 干姜（炮各如枣许大）上为细末每服二钱水一盏盐一捻同煎一二十沸带服一服止半夏生姜汤 治哕欲死生姜（二两切） 半夏（洗一两二钱半）上以水二盏煎至八分去滓分二服温服失下海藏云伤寒咳逆脉散死仲景之言不虚伪大抵因原失下生咳逆喉中阴不内便软惟宜用泻心便硬尤宜大承气二药神任务者谁东垣洁古为良剂洁 咳逆者火热奔急上行而肺阴不内何其当哉故便秘者宜大承气下之便软者泻心汤主之海 少阴咳逆者此失下也阴消将尽阳逆上行使阴不纳也然阴既尽阳亦将尽也吸入肾与肝阳逆上行阴入不纳故为阳极脉微将尽者不宜下宜服泻心汤养阴退阳而已如不用泻心汤凉膈散去硝黄清肺散亦可若脉左浮右沉实非表也里极则反出于表也何以然咳逆舌强右脉实者知少阴里也饮水过多心下痞而渴逆者五苓散主之别无恶证是也恶证生或兼以舌挛语言不正而反昏冒与咽痛者少阴也速下之宜大承气汤也何以脉浮为表浮之实大沉之损小是为表也浮之实大沉之亦然即非表也邪入已深矣内热当沉反浮阳极复之表也阴证 者内已伏阴阴气太甚肾水擅权肝气不生胃火已病丁火又消所以游行相火寒邪迫而萃集于胸中亦欲尽也故令人发热大渴引饮欲去盖覆病患独觉热他人按热之身体肌肉骨髓血脉俱寒此火即无根之火也故用丁香干姜之类热药温胃其火自下匀气散用川乌（大者三枚炮裂去皮脐）上为细末每服三钱用黑豆二十一粒砂糖同泡汤调乘热细细饮之治阴毒吃逆方（本事）

　　川乌头 干姜 附子（以上俱炮） 肉桂 芍药 半夏 炙甘草 吴茱萸 陈皮 大黄（各等分）上为细末每服一钱水一盏生姜三五片煎至七分去滓服温肉豆蔻汤 治伤寒汗后吃逆噫气肉豆蔻（一个） 石莲肉（炒） 茴香（各一两） 人参 丁香（各半两） 枇杷叶（五片拭去毛炙）

　　上锉细用水四盏生姜十片煎二盏去滓空心温服分二服良姜汤橘皮 良姜 桂枝 当归（各一两） 杏仁（二十个） 麻黄 甘草（各半两） 槟榔（三个另有末）上 咀用水四盏姜十片枣三枚同煎至二盏去渣下槟榔末再煎三沸通口服一盏未已再服庞老云伤寒吃逆不止是阴阳气升降欲作汗升之不下故胃气上逆为吃逆无休止宜服此方扁鹊中藏经治伤寒咳逆丁香散丁香 柿蒂(各一分) 甘草 良姜(各半钱)沸汤点作一服乘热猛吃极效上以上五方阴证所宜三因橘皮竹茹汤（见杂病吃逆门）

