<!-- { "loadSidebar": true } -->
　　上方阳证所宜治伤寒吃逆救急方香附子 橘核（炒各半两）上细锉用酒半盏先将药置银石器内炒渐渐滴酒炒药焦黄色研细末每二钱水一小盏煎至八分细细旋呷服一方单用香附子末又方 大蒜头二个煨烂研爆入白姜末（丸得为度）研和如梧桐子大捣薤菜自然汗吞下二十丸病退再服一十五丸吴 吃逆者气上逆而为吃忒也医方或以为咳逆者非也经曰咳逆上气脉散者死谓其形损故也成无己注引千金方云咳逆上气乃咳嗽也言心火以刑肺金其气喷逆而为嗽喘也若肺绝则脉散皮毛焦折而死故曰形损也与吃逆何相干哉吃逆有因胃热失下而作者且其气皆从胃至胸嗌之间而为逆吃易老治法失下胃热内实大便硬者以承气汤下之便软者以泻心汤主之胃虚有热者橘皮竹茹汤有痰饮者半夏生姜汤或茯苓半夏汤若胃冷者橘皮干姜汤加味理中汤要略言其气自脐下直冲于胸嗌间吃逆者此阴证也其病不在胃也且病下虚内以伏阴或误用寒凉遂致冷极于下迫其相火上冲萃集于胸中以为吃忒亦欲尽也病患烦躁自觉甚热他人以手按其肌肤则冷此为无根失守之火散乱为热非实热也乃水极似火若不识此误用凉药下咽则败矣凡治须用活人羌活附子散或加味附子汤急温其下真阳一回火降吃逆自止也如冷极吃逆不止者或兼以硫黄乳香散嗅法或灸期门中脘关元气海但要取手足温暖脉生阳回阴退则生矣

　　卷六

　　疟状

　　杨 疟状作止有时非若寒热往来或疏或数而作止无定时也凡感冒之人忽觉毛寒股栗筋节拘挛百骸鼓撼呕不欲食其寒不可御未几复转而发热者此即温疟不必谓疟脉自弦或洪数或紧实或虚缓或刮涩皆为疟状但以外证别之用药固有本条小柴胡汤如前斟酌加减亦是活法虽然血虚能生寒热败血亦作寒热阴阳相胜一证虽各有一方皆当以川芎为佐太阳病得之八九日如疟状发热恶寒热多寒少其人不呕清便欲自可一日二三度发脉微缓者为欲愈也脉微而恶寒者此阴阳俱虚不可更发汗更下更吐也面反有热色者未能解也以其不能得小汗出身必痒宜桂枝麻黄半各汤服桂枝汤大汗出脉洪大者与桂枝汤如前法若形如疟日再发者汗出必解宜桂枝二麻黄一汤（成 经曰如服一剂病证犹在者故当复作本汤服之桂枝汤汗出后脉洪大者病犹在也若形如疟日再发邪气客于荣卫之间也与桂枝二麻黄一汤以解散荣卫之邪）

　　桂枝二麻黄一汤方枝桂（三钱去粗皮） 芍药（三钱） 麻黄（去节一钱六分） 生姜（切三钱） 甘草（一钱六分炙） 杏仁（去皮尖四枚） 大枣（二枚擘）上七味以水二钟先煮麻黄一二沸去上沫纳诸药煮取一钟去渣分二服病患头热汗出则解又如疟状日晡所发热者属阳明也脉实者宜下之脉虚浮者宜发汗下之与大承气汤发汗宜桂枝汤（虽得阳明证未可便为里实审看脉候别内外有脉实者热已入腑为实可与大承气汤下之其脉浮虚者是热未入腑犹在于表也可与桂枝汤发汗则愈）

　　妇人中风七八日续得寒热发作有时经水适断者此为热入血室其血必结故为疟状发作有时小柴胡汤主之（详妇人伤寒）

　　卷六

　　舌苔

　　舌上白苔阳明病胁下硬满不大便而呕者小柴胡汤（详胃实）阳明病脉浮紧咽噪口苦腹满而喘发热汗出不恶寒反恶热身重若下之则胃中空虚客气动膈短气躁烦心中懊 者栀子豉汤（方见烦）湿家但头汗出背强欲得被覆向火若下之早则哕胸满小便不利以丹田有热胸中有寒也诊 脉阴阳俱紧者口中气出唇口干燥蜷卧足冷鼻中涕出舌上苔滑勿妄治也到七日以来其人微发热手足温者此为欲解或到八日以上反大热者此为难治设使恶寒者必欲呕也腹内痛者必欲利也（海藏云恶寒必欲呕者小柴胡汤腹中痛者理中汤）脏结如结胸状饮食如故时时下利寸脉浮关脉小细沉紧舌上白苔滑者难治也若无阳证不往来寒热其人反静者不可攻也（论见脏结）

　　成 舌者心之官法应南方火本红而泽伤寒三四日以后舌上有膜滑如苔甚者或燥涩黄黑是数者白热气浅深之故也邪气在表者舌上即无苔及邪气传里津液结搏则舌上生苔矣寒邪初传未全成热或在半表或在半里或邪气客于胸中者皆舌上白苔而滑也经曰舌上如苔者以丹田有热胸上有寒邪初传入里也阳明病胁下硬满不大便而呕舌上白苔者可与小柴胡汤是邪在半表半里也太阳病若下之则胃中空虚客气动膈心中懊 舌上苔者栀子豉汤主之是邪客于胸中也若病在脏宜若可下如舌上苔滑者则不可攻是邪未全成热犹带表寒故也及其邪传为热则其舌上之苔不滑而涩也经曰伤寒七八日不解热结在里表里俱热时时恶风大渴舌上干燥而烦欲饮水数升者白虎加人参汤主之是热耗津液而滑者已干也若热聚于胃（宜下）则为之舌黄是热已深矣金匮要略曰舌黄未下者下之黄自去若舌上黑色者（不治）又为热之极也针经曰热病口干舌黑者死以心为君主之官开窍于舌黑为肾色见于心部心部者火也肾者水也水之邪热已极鬼贼相刑故知必死也垣 下后病嗽加五味子麦门冬如舌上有苔滑者是胸中有寒勿用之胸有微寒加辛热之剂立效舌燥涩如杨梅刺者用生姜切浓片蘸蜜于舌上揩之其刺立消神效无 薄荷蜜 治舌上白苔干涩语话不真先以生姜浓片蘸蜜水揩洗次用薄荷自然汁与白蜜等分调匀敷之良陶 伤寒舌上生苔不拘滑白黄黑用井华水浸青布片洗净后用生姜切作片子时时浸水刮擦之其苔自退凡见黑苔如芒刺者必死此热毒入深十有九死盖肾水克心火也又舌吐不收者用冰片少许掺舌上即收附杜清碧验证舌法白苔舌　舌见白苔滑者邪初入里也丹田有热胸中有寒乃少阳半表半里之证也宜小柴胡汤栀子豉汤治之将瘟舌　舌见红色热蓄于内也不问何经宜用透顶清神散治之透顶清神散方猪牙皂骨 细辛 白芷 当归（各等分）为细末和匀令病患先噙水一口以药少许吹入鼻内吐去水取嚏为度未嚏仍用药吹入凡瘟疫之家不拘已未患者皆宜用之中焙舌　舌见红色内有黑形如小舌者乃邪热结于里也君火炽盛反兼水化宜凉膈散大柴胡汤下之生斑舌　舌见红色而有小黑心者热毒乘虚入胃蓄热则发斑矣宜用元参升麻葛根汤（即元参升麻汤加葛根）化斑汤解之红星舌　舌见淡红中有大红星者乃少阴君火热之盛也所不胜者假火势以侮脾土将欲发黄之候也宜用茵陈五苓散治之黑尖舌　舌见红色尖见青黑色者水虚火实肾热所致宜用竹叶石膏汤治之里圈舌　舌见淡红色而中有一红晕沿是纯黑乃余毒遗于心胞络之间与邪火郁结二水亢极故有是证也以承气汤下之人裂舌　舌见红色更有裂纹如人字形者乃君火燔灼热毒炎上故发裂也宜用凉膈散虫碎色　舌见红色更有红点如虫蚀之状者乃热毒炽甚火在上水在下不能相济故也宜用小承气汤下之里黑舌　舌见红色内有干硬黑色形如小长舌而有刺者此热毒炽甚坚结大肠金受火制不能平水故也急用调胃承气汤下之厥阴舌　舌见红色内有黑纹者乃阴毒厥于肝经肝主筋故舌见如丝形也用理中合四逆汤温之死现舌　舌见黑色水克火明矣患此者百无一治治者审之薛 余在留都时地官主事郑汝东妹婿患伤寒得此舌院内医士曾禧谓当用附子理中汤人咸惊骇遂止亦莫能疗困甚治棺曾与之邻往视之谓用前药犹有生理其家既待以死KT 从之数剂而愈大抵舌黑之证有火极似水者即杜学士所谓薪为黑炭之意也宜凉膈散之类以泻其阳有水来克火者即曾医士所疗之人是也宜理中汤以消阴翳又须以老生姜切平擦其舌色稍退者可治坚不退者不可治宏治辛酉金台姜梦辉患伤寒此得此舌手足厥逆吃逆不止众医犹作火治几致危殆院判吴仁齐用附子理中汤而愈夫医之为道有是病必用是药附子疗寒其效可数奈为世皆以为必不可用之药宁视人之死而不救不亦哀哉至于火极似水之证用药得宜效应不异不可便谓百无一治而弃之也黄苔舌　舌见尖白根黄其表证未罢须解表热后乃可攻之如大便秘者用凉膈散加硝黄泡服小便涩者用五苓散加木通合益元散加姜汁少许以白滚汤调服黑心舌　舌见弦白心黑而脉沉微者难治脉浮滑者可汗沉实者可下始病即发此色乃危殆之甚也速进调胃承气汤下之十五舌　舌尖白苔二分根黑一分必有身痛恶寒如饮水不至甚者五苓散自汗渴者白虎汤下利者解毒汤此亦危证也十六舌　舌见白苔中有小黑点乱生者尚有表证其病来之虽恶宜凉膈散微表之表退即当下之下用调胃承气汤十七舌　舌见如灰色中间更有黑晕两条此热乘肾与命门也宜急下之服解毒汤下三五次迟则难治如初服量加大黄酒浸泡十八舌　舌见微黄色者初病即得之发谵语者由失汗表邪入里也必用汗下兼行以双解散加解毒汤两停主之双解散加解毒汤方防风 川芎 当归 芍药 大黄 麻黄 连翘 芒硝 荆芥 白术 栀子（各半两） 石膏 黄芩 桔梗（各一两）

