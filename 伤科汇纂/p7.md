<!-- { "loadSidebar": true } -->
　　《可法良规》云：凡伤损皮开肉绽，或瘀肿刺破之后，或有发热恶寒，口干作渴，怔忡，寤寐不宁，牙关紧急，目赤头痛，自汗盗汗，寒战切牙，气短喘促，遗尿手撒，身热脉大，按之如无，身热不欲近衣，或欲投水，或恶寒而脉浮大，重按细微，衣浓仍寒，此气血挟虚使然也，皆宜参、 、归、术之类亟补之；如不应，速加附子，缓则不救。或手足逆冷，肚腹疼痛，泻利肠鸣，饮食不入，呃逆呕吐，此寒气乘虚而然也，治法同前用药。如有汗而不恶寒，或无汗而恶寒，口噤足冷，腰背反张，颈项劲强，乃血气虚而发痉也，治法亦同前用药，少佐见证之剂。痉症往往误投风药，以致不起者多矣。若果是破伤风证，亦系元气耗损，外邪乘虚而致，皆宜峻补，先固其本为善。倘妄投风药，祸如反掌，治者不可不察。

　　耀山云：痉者，筋劲强直而不柔和也。 病者，口噤角弓反张是也。 与痉，通称破伤

　　《正传》云：破伤风者，初因击破皮肉，视为寻常，殊不知风邪乘虚而袭，变为恶候。其症寒热间作，甚则口噤目邪，身体强直，如角弓反张之状，死在旦夕。《回春》云： 病者，是难治也。有跌磕打伤，疮口未合贯风者，亦成 ，此名破伤风也。脉浮而无力，太阳也；长而有力，阳明也；浮而弦小，少阳也。《纲目》云：初觉疮肿起白痂，身寒热，急用玉真散，姜汁和酒调服，以滓敷疮口上；若口噤，用童便调服。河间云：背后搐者，太阳也；身前搐者，阳明也；两旁搐者，少阳也。又曰：太阳宜汗，阳明宜下，少阳宜和，若明此三法而不中病者，未之有也。又曰：在表则以辛热发散之，宜防风汤、羌活防风汤；在半表半里，以辛凉和解之，宜羌麻汤；在里则以寒药下之，宜小芎黄汤、大芎黄汤。其外敷仍用葱熨法神效。此家传秘授经效之方也。

　　论攻利

　　《儒门事亲》云：病生之因，其有四焉。有不因气动而病生于外者，谓坠堕斫射，剥割，落马堕井，打仆闪肭损伤，汤沃火烧，虫蛇螫毒之类，四因之一也。有独治内而愈者，兼治内而愈者；有独治外而愈者，有兼治外而愈者；有先治内后治外而愈者，有先治外后治内而愈者；有须解毒而攻击者，有须无毒而调引者。方法所施，或重或轻，或缓或急，或收或散，或润或燥，或软或坚。方士之用，见解不同，各擅己心，好丹非素，故复问之。

　　凡落马坠井，因而打仆，便生心恙，是痰涎散于上也，宜三圣散空心吐之；如本人虚弱瘦瘁，可用独圣散吐之；后服安魄之药，如定志丸之类，牛黄、人参、朱砂之属。

　　凡跌打损伤，车碾杖疮，肿发 痛，可用禹功散、通经散、神佑丸、导水丸等药，峻泻二十行，则痛止当痒。痛属夏，痒属秋，秋出则夏衰矣。盖此痛得之于外，非其先元虚弱。

　　古人云：痛随利减，病去如归。此法得之唯阳高硕明、侯德和，使外伤者不致癃残跛 之患凡一切刀器所伤，有刀箭药，用风化锻石一斤，龙骨四两，二味为细末，先于端四日，刺蓟菜，于端午日五更，合杵臼内捣和为团，作饼子若酒曲，中心穿眼，悬于背阴处阴干，捣罗为末，于疮口上掺贴大效。《内经》云：先治外而后治内是也。

　　凡一切虫兽所伤，及杖疮 发，或透入里者，可服木香槟榔丸七八十丸或百余丸，生姜，五七行，量虚实加减用之。又犬咬蛇伤，不可便贴膏药及生肌散之类，先当用导水丸、禹功散之类，可泻毒气，或泻十余行，实时痛减肿消，然后可用膏药及生肌散之类敷之。《内经》云：先治内而后治外是也。

　　耀山云：按张氏专门大攻大利，薛氏专用大温大补，何二公用药相反如此？有言南方宜北方宜攻。李士材又引《内经》征四失论言富贵人宜补，贫贱人宜攻。故二公之收效若一耶。然而读张氏之论，亦有调引之法；而薛氏之方，未尝无攻利之剂也。是以仅录张氏之法，而原方繁多不录。

　　辨生死

　　《医宗金鉴》曰：十不治症：一颠仆损伤入于肺者；一肩内耳后伤透于内者；一左腋下内者；一肠伤断者；一小腹下伤内者；一伤破阴子者；一老人左股压碎者；一症候繁多者；一血出尽者；一脉不实重者。

　　《可法良规》云：若元气虚怯，邪气滋盛，溃烂延上必死；不溃而色黯者，亦死。手足受病，色黑者多死；手足节髀损去者不死。故伤损骨断筋皮尚连者，急剪去之；若肉被伤欲去尚连者，亦剪之；不尔，溃及好肉，怯弱之人多致不救。如手足与指损去一节，不死可治；惟去其半节，留其半节，或骨断筋皮相连者，最为难治。

　　陈氏《决疑秘法》云：顶门破而骨未入内者可治，骨陷入者不治。脑骨伤损在硬处者可若在太阳穴及骨缝软处不可治。头骨陷入内，未甚者可治，囟门出者死。两目俱伤者可治，鼻骨山根伤者可治，断者死。耳后受伤入内者不治。气出不收，眼开者不治，闭者可治。气管伤者死。食管全断者不治，未全断者可治。男人两乳受伤，急救可治；女人两乳伤重者必烂不治。胸膛红肿青色未裹心者可治，红既裹心者不治。胸腹受伤出黄水、黑水、血者，十不治一。若正心口青色者，七日死；调医三日后，转黄色者可救，不转者必死。食饱受伤，三日不死者可救。两胁有伤，血入五脏者难治。肠出，不臭者可治，臭者死；肠未断者可治，断者不治。肠出，色紫黑者不治，色不变者急治可愈。夹脊断者不治，腰歪伤重而自笑者不治，伤轻虽笑可治。小腹受伤吐屎，眼直视者不治；伤轻眼未直视，虽吐屎无害也，可治。孕妇小腹受伤，犯胎者不治。孕妇腰伤，其胎必下，不可救。小肚受伤，不分男女皆不治。阴囊有子可救，若肾子受伤，入小腹者不治。阴囊破开，肾子悬系者可治，若肾子伤碎者不治。尾闾骨断者不治。两手受伤，脉骨断者不治。两足腿骨断者难治。脉大而缓，即四至亦不治。鱼际骨有脉者可救。诸骨受铁器伤，五日外流黄水通内者不治。如跌扑及破伤风，头目青黑，额汗不流，眼小目瞪，身汗如油，谓之四逆，均属不治。

　　按赵除瑛秘本，有验症五法，可取以为初学之津梁，故附于末：

　　一看两眼，眼白有血筋，腹内必有瘀血，筋多瘀多，筋少瘀少，两眼活动有神易治，两神难治；二看指甲，以我指按其指甲，放指即还原血色者易治，少顷后还原者难治，紫黑色者不治；三看阳物不缩可治，缩者不治；四看脚趾甲红活者易治，色黄者难治，看与指甲同；五看脚底红活者易治，色黄者难治。

　　《金鉴》云：凡伤天窗穴，与眉角脑后，臂里跳脉，髀内阴股，两乳上下，心下鸠尾，脏六腑之俞者皆死，脑后出髓而不能语，目睛直视，喉中沸声，口急唾出，两手妄举者亦死诀曰：金伤诸损眼晕青，定主身亡难救命，若见气喘与呃塞，且看一七内中应。

　　用药总论

　　耀山曰：伤科血病，四物（汤）为君，失亡补益，瘀滞攻行。盖闻内蓄不散，治分三部：

　　犀角地黄（汤），中必桃仁承气（汤），瘀在下者，抵当（汤）通利。外感有邪，医随四季：春用五积（散）、香苏（饮）、夏以五苓（散）、香薷（饮），秋拟（藿香）正气（散），冬则双解（散）。且如损伤发热，须别阴阳，阴虚者当归补血（汤），阳衰者（四）君子（汤）、（加）附（子）、（生）姜。挟表体疼，虚实宜详，形实者疏风败毒（散），气弱者羌活乳香（汤）。初患之时，审症择方，瘀凝昏愦者花蕊石（散），痰迷心闷者苏合香（丸），血瘀泛注者葱熨法，亡血过多者圣愈汤，烦躁而不眠者加味归脾（汤），眩晕而呕胀者六君子汤。三、五日间，变症多端，喘咳者参苏二味（参苏饮）、十味（参苏饮），口渴者竹叶石膏（汤）、（竹叶）黄 （汤），血热发躁仍用（当归）补血（汤），气虚下陷（补中）益气（汤）升提，胃火作呕（加）栀芩清胃（散），寒凉克伐六君（子汤）补脾。过此之后，更宜调理，呕吐黑汁兮百合（散加味）、芎归（汤），肝火炽盛兮（加味）逍遥（散）加剂，血蕴内呕兮四物（汤加）柴（胡黄）芩，元气虚脱兮人参独（参汤）味。或以筋骨作痛，肝肾之伤，六味地黄（丸）；肌肉作痛，荣卫之滞，复元通气（散）。火盛而痛，（小）柴胡（汤、加）栀（子、黄）连；湿痰为祟，二陈（汤）加味。头痛兮（当归）补血（汤）、安神（汤）、（补中）益气（汤）；胸痛兮四君（子汤）、四物（汤）、归脾（汤）。然腰痛者，瘀留血沥，破血（散）、舒筋（散），虚者四物（汤），实者桃仁（承气汤）。而阴疼者，白津便淋，小柴胡（汤）应；肝经郁火，加（山）、栀（黄）连、（生）军。即如胁肋胀疼，分其通塞，不通者瘀聚，撤消活血（汤）；便通者肝火，（小）柴胡（汤）、栀（子）、青（皮）。下后腹痛，察其阴阳，阳伤者恶寒，十全（大）补（汤）济；阴伤者发热，四物（汤）、（加白）术、（人）参。若夫秘结者润肠（丸）、导滞（汤），血虚便秘者玉烛（散）调和，作泻者清暑（益气汤）、清燥（汤），肾衰脾泄者破故（纸）、肉果。青肿不溃皆虚弱，外熨内托；新肉不生因亏乏，峻加温补。至于破伤风分表里，发痉又辨柔刚，柔饮白术（汤）而刚则葛根（汤），表服（羌活）防风（汤）而里用（大小）芎黄（汤），羌麻（汤）疗表里之和剂，玉真（散）医是症之总方。始终秘诀，养血理伤。短句义难尽悉，当于长篇究详。

　　伤损论曰：去伤损必须求其源，看其病之轻重，审其损之浅深。凡人一身之间，自顶至有斫伤、打伤、跌伤及诸刃伤者皆有之。凡此数证，各有其说，有当先表里而后服损药者，为医者当循其理治之。然医者意也，不知意者，非良医也。或者禀性愚昧，不能观其证之轻重，明其损之浅深，未经表里，先服损药，误人多矣。有因此痰涎上攻，有因此大小脏腑闭结，差之毫厘，谬以千里。所谓医不三世，不服其药，信哉。

　　刘宗浓曰：打扑金刃损伤，是不因气动而病生于外，外受有形之物所伤，乃血肉筋骨受非如六淫七情为病，有在气、在血之分也。所以损伤一证，专从血论，但须分其有瘀血停积或为亡血过多之症。盖打扑坠堕，皮不破而内损者，必有瘀血；若金刃伤皮出血，或致亡血过多，二者不可同法而治。有瘀血者，宜攻利之，若亡血者，兼补而行之。又察其所伤，有上下、轻重、浅深之异，经络气血多少之殊，唯宜先逐瘀血，通经络，和血止痛，然后调气养血，补益胃气，无不效也。

