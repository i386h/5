<!-- { "loadSidebar": true } -->
　　耀山曰：凡久视则伤血，久卧则伤气，久坐则伤肉，久立则伤骨，久行则伤筋，喜则伤怒则伤肝，悲则伤肺，惊则伤胆，醉饱入房则伤精，竭力劳作则伤中，此皆无形之伤。而跌打损伤，则有形之伤也。然伤虽有形，而亦有隐于无形。即如亡血瘀血之分，内因外因之别，已难混同；且外遇跌扑诸伤之异，内有七情兼损之殊，更宜体究。若不条分缕晰，稍存疑之见，措手殊难。如登高堕下，其人必惊，惊则气陷；争斗相打，其人必怒，怒则气逆；戏耍跌扑，其气必散；极刑鞭扑，其气必结；拳手之伤，肌损血滞而轻；金石之伤，骨折筋断而重；甚至汤烫皮脱，火烧肉焦，虽伤之小焉者，亦不可不立有专条。余不揣鄙陋，详考群书，类分诸伤，先叙所受之因，后引已验之方，此集虽医家之末技，亦治伤之首务也。

　　金刃伤

　　耀山曰：凡金刃伤，失血之症也，有轻重浅深之分。如出血太多，脉宜安静，最忌躁促经云：金疮出血，沉小者生，浮大者死。伤口平置，不辨可明；若伤深而重者，症必大脉已伤，血飞筋断也。宜服八珍、十全等汤补之，甚者独参汤。素有热者，兼以凉血；因有怒者，兼以清肝；烦渴昏愦者，定心补脾；筋骨拘挛者，滋肾补血。其伤处必将自己小便淋洗，如伤久欲换敷药，亦以小便洗之，功能止痛不溃，即见水亦无碍。如轻浅之伤，血止即痊，后虽溃烂，亦无大害。所集止血药方，备述以便选用。

　　《集证》云：凡杀伤不透膜者，以乳香、没药各一皂子大研烂，以小便半盏，好酒半盏煎半温服，然后用花蕊石散或乌贼鱼骨为末，敷疮口上即止。昔推官宋 ，定验两处杀伤，气偶未绝，亟命保甲取葱白，热锅炒热，遍敷伤处，继而呻吟，再易葱白，伤者无痛矣。

　　《陈氏选粹》云：凡临阵致伤，轻重不同。诸集载方皆治其外者，已试之法以涂抹固无；但交锋之人，呼吸生死，兼之被伤，神思不免昏迷。若出血过多因至愦乱者，则大剂参、、归、术、芎、地之药，必须多服，安得专治其外而忘其内者。若至变症，又当于恶候各条参酌焉。

　　《延寿方》：治金疮出血不止，用冷水浸之即止。或用热汤，以故布蘸汤罨之，亦止。

　　《梅师方》：治血出不止，取葱炙热，挪汁涂之即止。如肿痛者，用生牛膝捣敷立止，又用桑柴灰筛细敷之。若出血甚多而冷者则杀人，宜炒盐三钱，酒调服之。

　　《异苑方》：用活鹿草，即土牛膝叶，治金疮折伤敷之效，一名地菘。

　　《广利方》：用白芍药一两，熬黄为末，用酒或米饮服二钱，渐加之，仍以末敷疮口即良验。或用麒麟竭末敷之立止。如刀斧损伤者，用新桑皮烧灰，和马粪涂之疮上，数易，亦可煮汁服之。

　　《集简方》：治刀斧伤，用独壳大栗研敷，或仓卒嚼烂亦可，或荷叶烧研搽之，或用韭汁和风化锻石，日干为末敷之效，或用香炉灰罨之，止血生肌。

　　《事林广记》：治金疮出血，用云母粉敷之，妙绝。

　　《积德堂方》：用寒水石、沥青等分为末，干掺之，勿犯水。寄园云：沥青同半夏末之，且不痛而无瘢。

　　《医学集成》：治金疮，以石炭研末浓敷之。疮深不宜速合者，加滑石掺之。石炭，即今之煤石也。

　　《救急方》：用白矾、黄丹等分为末，敷之最妙。

　　《永类钤方》：治血出不止，以嫩紫苏、桑叶同捣贴之。

　　孟诜《食疗》：治出血不止，用小蓟苗捣烂涂之。

　　《袖珍方》：治金疮痛不可忍者，用篱上婆婆针袋儿，擂水服，仍以渣罨疮口立效。

　　《笔峰杂兴》：治金疮，用何首乌末敷之即止，神效。

　　《儒门事亲》：治金疮血出，用白薇为末贴之。

　　蔺氏《经效方》：治金疮血出不止，用生面干敷之，五、七日即愈。

　　《百一方》：治金疮出血，葱白、砂糖等分研封之，痛立可止，更无瘢痕也。

　　崔元亮方：用石榴花半斤，锻石一升，捣和阴干，敷之立止。

　　唐瑶《经验方》：用沥青少加生铜屑，掺之立愈。

　　《急救方》：治刀伤血出不止，用紫藤香，即降香佳者，瓷瓦刮下，石碾碾细，敷之血，又无瘢痕。若刀刃伤痛不可止，用好鸡骨炭，掷地上铿然有声者，与松香透明者，等分捶成一块，再多用老韭菜汁拌入阴干，如此拌捶三、四遍后，为细末收贮，上巳、端午、七夕等日制之，敷患处痛立止，完好如常。若血流不止，用千年锻石掺之，或生半夏末研敷，或用干面和白糖撒伤处皆效。

　　《食物本草》：治刀杖金疮，用天鹅绒毛贴之，立愈。

　　《扶寿方》：用生姜嚼敷，次日即生肉，甚妙。

　　《济急方》：用白芨、 石膏等分为末掺之，亦可收口。

　　《胜金方》：用灯心嚼烂敷之，立止。

　　坠堕伤

　　耀山曰：坠堕伤，从高而下也，或登楼上树，临岩履险，偶一踏空而堕者，或遇马逸车坠者。若身无大伤，气必惊乱，血必淤滞，一时昏晕者，将患者扶起，或敲其背而振之，或抱其腰而耸之，使其血和气通，人渐苏醒，然后服药调养则痊。若逢撞碰瘾痞，身有伤痕者，按其部位穴道而治之。若内伤致命，口眼耳鼻，必然出血，死在须臾者，急灌童便救之。

　　如骨折筋断者，方集本条，可选择通用也。

　　《顾氏秘书》云：从高坠下，瘀血攻心，用淡豆豉一合煎汤饮之，或生姜汁同麻油和匀之，再将净土五升蒸热，以旧布裹熨之，急撬开口以热尿灌之，再用半夏末吹鼻中，以艾灸脐，将伤人盘足坐定，提起头发，使气上升，则可活矣。

　　甄权云：坠伤损瘀在腹刺痛，取久卧蒲席烧灰二钱酒服，或蒲黄、当归、大黄、赤芍、朴硝煎送，血下愈。

　　《经验后方》：治坠马拗损，用桑白皮五斤，为末一升，煎膏敷之便止，后亦无宿血，

　　《传信方》：治坠马瘀血，用稻秆灰，以新熟酒连糟入盐和淋，取汁洗痛处立瘥。

　　《广济方》：治坠损疼痛，用故乌毡两段，酒五升，盐一抄，煮热裹之，冷即易，三、唐瑶《经验方》：治坠下欲死者，取老鸦眼睛草茎叶，即龙葵，捣汁服，以渣敷患处。

　　杨拱《医方》：治坠跌积血心胃，呕血不止，用干荷花为末，每酒服方寸匕，其效如神

　　《古今录验》：内伤神效方，治坠跌打击，用麝香、水蛭各一两锉碎，烧令烟出，为末，酒服一钱，当下蓄血，未止再服，其效如神。

　　钱青 曰：从高坠下及落马血冲欲死，切忌饮冷水，急用韭菜汁或热小便灌之。

　　《东阳方》：治坠打瘀血，用姜叶一升，当归三两为末，温酒下方寸匕，日三服。

　　《塞上方》：治坠打瘀血在内烦闷者，用东引杏树皮三两细锉，好酒一升煎服。

　　《备急方》：治瘀血，用虻虫二十枚，牡丹皮一两为末，酒服方寸匕，血化为水也。若久宿血在骨节中，二味等分。

　　跌磕伤

　　耀山曰：跌磕者，骤然跌倒，磕擦而成伤也。按《洗冤录》云：或失足，或自绊，其力，则所伤多在腿足及臂膊，然其或左或右，又皆止伤半边。如被人推而跌者，则其力在上，所伤多在头面及两手腕。盖推之力大，而人之一身其最重莫如首，推而下之，势必自顾，或两手至地，或出不知，则头面必先倒垂而下，虽亦未必全伤，而所伤与自跌不同。不但此也，自跌者因惊，被推者兼怒，要在医者善察而施治，则无贻误。

　　《直指方》：治跌破出血，用乌贼鱼骨为末敷之。

　　《简便方》：治跌磕伤损，用黄牛屎封之，裹定即效。

　　《胜金方》：治磕扑青肿，用老黄茄极大者，切片如一指浓，新瓦焙研为末，欲卧时温酒调服二钱匕，一辰消尽无痕也。

　　蔺氏方：治跌扑伤损，用真牛皮胶一两，冬瓜皮一两，同锉炒存性，研末，每服五钱，热酒一盏调服，仍饮酒二、三钟，暖卧微汗痛止，一宿接元如故。

　　《青囊方》：用半两钱五个，火 醋 四十九次，甜瓜子五钱，珍珠二钱制，每服一字酒调和，仍分食前后服，亦治跌扑伤损。若骨碎及伤烂，用生地黄捣膏，裹以竹简编夹，急缚勿令转动，一日一夕可十易之则瘥。《类说》云：许元公过桥堕马，右臂臼脱，左右急挪入臼中，昏迷不知痛苦，急召田录事视之，曰：尚可救也。乃以药封肿处，中夜方苏，达旦痛止，患处已白，日日换贴，其瘀肿移至肩背，乃以药下去黑血三升而愈，即本方也，出《肘后方》中。其千金方内，亦治腹中瘀血，用生地黄汁三升，酒半升，煮二升，分三服效。

　　本事方，地黄膏内有木香末。

　　王仲勉《经验方》：治跌伤疼痛，用黄麻烧灰、头发灰各一两，乳香五钱，每服三钱，温酒下，立效。

　　《济生方》：治跌伤瘀滞，心腹胀痛，大小便不通，红蛭（用锻石炒黄）半两，大黄、牵牛头末各二两为末，每服二钱。

　　妇人因跌仆举重，损胎不安，子死腹中者，芎 为末，酒服方寸匕，须臾一、二服立出。此《千金方》也。

　　娠妇偶因所触，或跌坠损伤，致胎不安，痛不可忍者，缩砂熨头内炒熟，用仁捣碎，每钱，热酒调下，腹中极热，胎即安矣，神效，此孙尚书药方也。愚按：砂仁快脾气，多用亦耗正气，况香燥之品，性伤气血，求以安胎，适恐有伤胎元而反堕也。

　　挫闪伤

　　耀山曰：挫闪者，非跌非打之伤，乃举重劳力所致也。或挫腰瘀痛，不能转侧，或手足拗闪，骨窍扭出，其伤虽属寻常，若不实时医治，失于调理，非成痼疾，即为久患也。

　　唐瑶《经验方》：治骨节脱离，生蟹捣烂，以热酒倾入，连饮数碗，其渣涂之，半日内，骨内谷谷有声即好，干蟹烧灰亦好。

　　《集成方》：治闪肭脱臼赤黑肿痛者，用黍米粉、铁浆粉各半斤，葱一斤，同炒存性研醋调服三次，后仍以水调，少加醋贴之。肭音衄，缩也，月生三日谓之肭，形弯缩而不宽舒

　　《易简方》：治闪肭骨节，用接骨草叶捣烂罨之，立效。若闪拗手足者，用生姜、葱白，和面炒热罨之，或用土当归同荆芥、葱白煎汤洗之。如折伤内肭者，用土牛膝捣罨之。

　　邵真人方：治扭闪出骨窍等证，用蚕砂四两炒黄，绿豆粉四两炒黄，枯矾二两四钱，为末醋调敷之，绢包缚定，三、四次即愈。

　　胡绣溪方：治闪跌，用鱼鳔切片，熔化摊新棉花上，乘热贴伤处，拔出青紫伤痕，即愈

　　《儒门事亲》：治闪肭腰痛，用 猪肾一枚擗开，盐椒淹过，入甘遂末三钱，荷叶包煨熟食，酒送下。

