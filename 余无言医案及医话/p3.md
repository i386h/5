<!-- { "loadSidebar": true } -->
　　妇人产后，患生湿温，胸闷热高，头痛肢疼，中西医治之，均无效果。渐至化燥，神昏谵语，时或笑妄，胸部有疹，大便四日未解，舌上断津，撮空已见。姑以泻心汤合承气增液法，加生石膏、葛根、山栀与之，一剂而谵语、笑妄及撮空均止，舌上津回，再剂即神识清明而转安。1953年夏季，上海城内果育堂街育德里18号，有张姓妇陈瑞娣者，年24岁。于产后十八天，患湿温伤寒，初延中医，以豆豉、豆卷等治之无效。复延西医注射青霉素，前后八针，依然无功。渐至化燥，神昏谵语，此时延余往诊。余见如此重症，且有撮空之象，问知大便四日未解，扪其舌上，业已断津。乃告知病家，危险已十有七八，因征得病家之同意，为处一方。以泻心承气增液法加生石膏、葛根、山栀主之。与服一剂，大便连下四次，如酱如胶，恶臭异常，身有微汗。次日较为好转，谵语不作，撮空亦止，舌上津回，延余复诊。依原方酌减分量，再加连翘三钱，花粉三钱，连服一帖大便再解三次，神识立转清明。后再处调理之方，数服而愈。当其初处方时，病家问：“何以须如此凉下耶。”余曰：“产妇在十八天以前无病之时，未有不食荤腻补品者，如蹄膀、鸡、鱼、桂圆、大枣等。未病以前，胃肠积垢，仍在其中。既病之后，中医以产后体虚，不敢用凉下之药。西医以泻下之药能引起肠出血，亦不敢用泻下剂。故抗生素虽极对症，而肠胃积垢不去，犹寇盗入主人之室，今注射青霉素，徒以粮资盗寇耳。”病家乃大赞服。

　　于此可知，每一病症当前，初时不愈，则必有复杂之变症。若徒恃一二种药品，而不能应变处方，以施疗治，乃属劳而无功也。且抗生素之制剂，其作用端在抗菌，一则能妨碍病菌之营养，一则能管制病菌之活动，而使之日暮途穷，渐渐消灭，但并无直接杀菌之能力。然处方目的，对于排泄病菌，并未计及其确定之方，此亦西药疗法之所短也。

　　泻心汤合承气增液法加石膏、葛根、山栀方

　　生石膏三两粉葛根四钱川黄连一钱五分生黄芩川大黄元明粉生山栀各三钱鲜生地五钱鲜石斛三钱鲜芦根一支

　　湿温肠出血证

　　湿温病延两周日，热度颇高，忽发肠出血证。肛门血出，涓涓不止，体温渐见降低，周身苍白，面无血色，气息微促，手足厥冷，脉沉细而数，扪其胸腹四肢，亦均发凉，而反赤膊赤足，若畏热者，询其欲得冷饮。先与以西瓜汁，次以白虎人参汤加芩、连、地、丹主之。

　　同乡旅沪之许长林者，年53岁，1943年患湿温伤寒。初未医治，至四五日后，始延闸北附近之医生治之。时医治外感病，通以豆豉、豆卷为首药，其它药味，不问可知。此顾亭林先生所谓“今之医师，其用药也，使人在于不死不活之间，迟延日久，而终至于死也，”可不惧哉。延至两星期，于夜间八时，忽然肛门出血，涓涓不止。再延附近西医，注射止血针药，仍然不止。延至午后十二时，始延余往诊。其儿媳来时，扣门声甚急，启门视之，则泪流满面，告我以来因，遂与同往。登楼诊视，则仰面而卧，周身苍白，面无血色，气息微促，不言不语，赤膊赤足，只着一短裤，满染鲜血。余问：“体温何时降低。”其妻答曰：“未下血前，终日热高，下午以后尤甚。今一出血，热度即行低降。”于是知其为湿温伤寒之肠出血矣。问：“下血何如此之多。”曰：“已换短裤两条矣，尚有旧布衬于下者，亦均濡湿。”再诊其脉，则沉细而数。两手均觉冰冷，因之再扪其胸腹及四肢，亦同样发凉。而病者则毫不怕冷，不盖被单。时虽当七月初旬，但在晚间小雨之后，至夜深气候颇凉，而病者四肢不收，亦颇若畏热者。病至此时，值得余之慎重考虑矣。

　　正沉思间，忽触及《伤寒论》中，有一条文云：“身大寒，反不欲近衣者，寒在皮肤，热在骨髓也。”正此症矣。乃问病者曰，“欲饮冷乎。”病者初无一语，此时忽张目问余曰：“能冷饮乎。”余曰：“莫问能不能，先问要不要。”病者曰：“心中热煞，如何不要。家人不肯与我耳。”余令其妻速购大西瓜来。病者大声曰：“许我食西瓜，死无怨矣。”因为书白虎加人参汤，再加黄芩、黄连、鲜生地、粉丹皮四味。

　　配方人去，买瓜人来。立将西瓜剖开，以汤匙取汁与之。病者连吃数口，大呼称快，忽自起坐，夺瓜及匙，挖大块西瓜，连瓤啖之。七斤半重之大瓜，立尽其半，乃卧平称快不已。无何药来。令其先煎石膏，次下诸药，后下川连，俟药煎成，再将生地汁冲入，使病者服之。事有至怪者，当食西瓜之后，周身已渐觉转温，但尚末恢复至常温，病者已自觉肛门血少。迨服药后，不一小时，而血渐止矣，体温亦复常。余乃辞去。嘱病者“西瓜少服，其所余之半，再分三次可也。二煎至十时左右再服。”及出门，已至四时。不知东方之既白也。

　　病者至十时，服二煎后，情形更佳，血不更出。但周身反又发热，仍欲西瓜。至下午四时，延余复诊。余察其热为中度，尚不过高。问“大便解否。”日“未也。”余乃将原方各中药，减量四分之一，再加粉葛根四钱，锦纹军三钱，期其表卅两解。再令以西瓜续与之。并嘱“以病者之需要为准，即要食时与食，不要食时，不勉强之。”迨服药之后，先得微汗，约二小时，而表热顿解。至夜间大便解后，卅热亦除。据云：“其所下之粪，均为酱黑色。”盖瘀血与粪便俱下也。再服清理余热，佐以调理之剂，数帖而全愈。

　　最后余有为读者告者，即湿温伤寒之肠出血，系肠中出血。由肛门涓涓而出，非是大便之时粪中夹血。如此险症，设不用西瓜与此方，宁不危哉。西医谓此症不可用泻下药，恐其引动肠出血。孰知此种肠血，均由不用下药而来。若早下之，则内热内湿有去路，绝无此险矣。前贤谓“医者意也，”今人或谓此语似不合科学逻辑，设余诊病时，若意想不及，或不读《伤寒论》者，虽遇此症，而不敢用大剂凉下药，则病者必名登鬼录矣。

　　白虎人参汤加芩连地丹方

　　生石膏四两肥知母四钱炙甘草三钱西洋参四钱粳米一两黄芩三钱川连一钱五分鲜生地一两(捣汁冲)粉丹皮四钱(按第二方加葛根四钱、大黄三钱)

　　热病

　　热病夹食重证

　　夏令温热，旬余不解。大热无汗，烦躁不安，谵狂互见，唇焦齿垢，舌苔焦黄带黑，而有芒刺。大渴欲饮，便秘溺赤，身有疹痦，大如绿豆。连进白虎增液承气，并令睡卧湿地，恣食西瓜。狂虽止而谵语仍作，便虽通而积滞不下，询知食鸭肉成疾。以白虎合增液承气汤加苏子主之，终加犀角而清之，其病始愈。

　　粤人陈某，年23岁，在新闸桥北顺昌押典行中为学徒。于1940年6月间，患温热病，诸医不效，延已旬余。门人郭文忠为其同乡，介余往诊。余见其大热无汗，烦躁不安，谵语频作，唇焦齿垢，舌苔黄腻带黑，而有芒刺，大渴引饮，无时或休，大便秘结，小便短赤，身发有痦疹，大如绿豆，与寻常之痦疹绝不相同。余乃以白虎汤合增液承气汤投之。石膏用至四两，硝、黄各用四钱，并令恣啖西瓜。然大便虽解黄水，而积滞不下。次日石膏加至五两，硝、黄各加至五钱，仍然如故。心计大肠之津液枯矣，正气惫矣。乃先为之注射灭菌葡萄糖1000毫升，然后仍进前药。并将石膏加至六两，硝、黄各加至六钱，而仍然解下稀水而已。再仿黄龙汤法，加党参三钱，并令卧于湿地，仍然无效。不独无效，且增狂妄，竟欲夺窗而走。乃于方中复加紫雪丹四分，石菖蒲三钱，连进两剂。狂虽止而谵语仍作，便时通而滞绝不下。余为计穷，曾嘱郭生致意病家，另延明哲。而病家以余认症的确，用药有胆有识，设再委之于时医，则必死无疑。力请续诊，虽有不测，决无异言。余见其小便赤黑如鸡血，虽将方笺置诸案上，而搁笔不能为一药。因前举诸方诸法，温热病之治法尽矣。踌躇半日，忽忆刘辉庭之子，方中加苏子霜而愈。乃细询未病之前，曾食何荤腥。据店中同事云，“曾食鸭肉颇多。”余细思鸡、鸭是一类家禽，刘子食鸡肉成疾，治之有效。陈姓食鸭肉成疾，亦必有效也。乃以前方加苏子霜、莱菔子霜各五钱，促令与服。是夜即得积滞大下。其量颇多，如果酱、如鱼冻，成团成块，陆续下行。腹部稍软，舌苔渐退。四日中连进四贴，积滞去其大半，而小便赤污如故，烦渴不减。计先后所服石膏有四五斤之多，硝、黄各有五六两之多，大西瓜约食廿余只，而病仍如此不易清澈，诚出人意料之外。乃将前方分量略减，并加暹犀角六分，连进两帖，滞乃全去，小溲始清，渐思薄粥。接服调理之剂，又周日而安。

　　白虎合增液承气汤方

　　生石膏六两肥知母四钱炙甘草三钱鲜生地五钱鲜铁皮斛三钱锦纹军元明粉各六钱炒枳实全瓜蒌各四钱炒粳米一两

　　(按：此亦第三诊用量最重之方，服之无效，转增狂妄。后加紫雪丹四分，石菖蒲三钱，狂妄虽止，而滞绝不下。)

　　白虎合增液承气汤加苏子霜方

　　生石膏四两肥知母四钱炙甘草二钱鲜生地四钱鲜铁皮斛三钱锦纹军元明粉各五钱炒枳实紫苏子霜莱菔子霜各四钱炒粳米一两

　　(按：此方服后，即积滞大下。然仍烦渴溺赤，内热不清。后将此方稍减分量，加暹犀角六分，连服两帖，热始渐清。)

　　热病神昏发厥证

　　女青年初秋病热，初时恶寒发热，而旋不恶寒，但有热候。不慎口腹，更食饭。因之热度更高，达40℃以上。晚间忽然发厥，顿失知觉，少时转醒。医以退热剂投之，并注射青霉素，热不少减。余以一解四清汤与之，一剂热退，再剂热清而康复。

　　患者彭庚弟，女性，年方18。习护士业于广慈医院，星期日返家休息。时在1955年7月中旬，秋热如虎，初以纳凉冒风，已觉不适。次又饭粘食，更觉饱闷。始之以恶寒发热，至午后则热势尤高。后又转为但热不寒，头痛肢疼，心烦内热，晚间更觉烦躁不安。其父恐生变端，雇车拟送广慈医院。及扶庚弟下楼时，忽然发厥，神昏不语，此即西医所谓休克也。其父情急，立以电话通知医院，派救护车来接，无何车来，此时庚弟已醒转，抬之上车。

