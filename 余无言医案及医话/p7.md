<!-- { "loadSidebar": true } -->
　　嗣延余诊。余察其脉息颜色，未犯绝象，乃细询未病之前有无他故。如年曰：“余母在未病之前，异常健啖。一日三餐，尤以晚膳为最多。食必二三大碗，约近两旬，日日如是。且最奇者，晚膳后立即就寝，人谓其不易消化，强之少坐片时，然后再睡，而余母不听也。至前日忽患此疾，今已三易其医矣，皆无效也。”余细思之，此必食积为患也。状如中风，在中医书中，名之日食中，亦类中之一种也。乃决以大承气汤加莱菔子下之，但因口闭难开，服未尽剂。泻只一次，其量亦不甚多，恶臭难闻。神识虽有时清醒，但旋又昏糊。病家复延他医治之，均无效果。盖药难下咽，灌之大不易也。

　　如此不言不动，仅有一息者，计二十一日，不死亦不得生，乃复求余诊。余以其迟延已二十余日，且年过六旬，不敢用药，只答以尽人事而已。乃以灌肠器行灌肠法，久之大便未通。乃复以大量蓖麻子油，用开口器开口灌之。不三小时，而腹鸣大泻。泻出之粪，如黑酱，如车轴油，如痰状，如鱼冻，其中夹有黑团，坚不可碎，恶臭不堪。由此大泻之后，神识渐转清明，手足略能屈伸。问其病已二十余日，不言不语，汝知之乎则陈媪茫然不知也。后仍续服蓖麻子油两次，泻清肠垢，乃思饮食，于是庆更生矣。吾国医书所谓塞者通之，盖亦自然疗法之一例耳。

　　大承气汤加莱菔子方

　　锦纹大黄五钱元明粉五钱(分冲)炒枳实四钱上川朴三钱莱菔子四钱(研)

　　按：此方如当时设法多灌，必可得下而愈，不致多延两旬。后改服蓖麻子油者，恐年高病久不胜也，而服之果效，亦侥幸耳。

　　青年饮冰食中证

　　天时炎热，晚场观影。边食冰淇淋及棒冰，枵腹归来。进食油炸蛋饭，睡后无何，忽然不语。医以中风、痰厥或中恶治之，不效。询得其情，断为食中，以大承气汤加瓜蒌、干姜主之。

　　曹家渡有刘裕昌窑货号，其小主人年25岁，毫无前驱症状，于夜间二时左右，忽然昏糊不语。当时延附近医生治之，或云中风，或云痰厥，或云中恶。至日间下午四时，五易其医，丝毫无效，乃飞车延余往诊。余入病者之卧室，见其父母妻子，皆流泪满面。因诊病者之脉，沉实而有力，身体四肢如常，不厥不热，一如常人。呼吸略粗，而鼻微带鼾声，与常人睡眠无异。以手扳其下颔，亦随手而开，无牙关紧急之痉象。使余无从知其病原，惟按其脘口。则颇满硬。因问其妻日，“夜间得病，汝何由知其不语，始于夜间二时左右乎”曰：“昨夜伊随友人某君，同至金城大戏院看电影。因腹中饥饿，又恐夜间戒严(时在敌伪时期)，回至家中，命我为备夜膳。食毕即就寝，时已十二时有余矣。始尚言语、翻身，至二时余，我询其欲饮茶否，则已不能语矣。”余闻所食何物，及食之多寡。曰：“猪油炒饭一大碗，另加油煎荷包蛋二枚。以其饥甚，故多与之也。”余曰：请招其友来。

　　无何友至。余又问曰：“刘君作与阁下同去，可有其它饱食否。”其友曰：“别无他物。只有在戏院中，频呼胸热口渴，伊…人曾食冰淇淋两客。散场后，又食棒冰三支，即各归家。”余曰：“病情得之矣。”立书大承气汤加瓜蒌、干姜与之。大黄、芒硝，各用至八钱，川朴四钱，枳实六钱，全瓜蒌一两，加干姜三钱，以温通其脾胃之阳。并嘱其速服，迟恐气闭不救。病家无法，只得照服。余归来后，则不能安枕。次日上午十时，复来延余。曰：“昨日下午六时灌药，幸得缓缓灌下。至八时大便一次，依然昏糊。九时半又大便一次，其量甚多，病者旋即清醒。告以昏糊已一日夜，则如梦初醒，茫然不知，今晨更觉清醒矣。”余闻之大喜，立即偕与俱去，至则合家欢忭，病者亦含笑道谢。余即细为之诊察，改用调胃承气之轻剂，加理气和中之品，以清其根株。并告以“此病名食中，因先饮冷，而大暴食，大伤脾胃，因而不能蠕动。胃家如此之实则气闭，气闭则交感神经失其作用，影响于脑，故完全失其知觉。非风非热，故不痉；非虚非寒，故不厥；非上焦有痰，故呼吸不喘哮。此亦宿食之证，《金匮》未言，而后世方书曾言之矣。所见不多，故医家能言之者亦少，即或遇此证，其不当中风痉厥治者亦鲜矣。设问诊及腹诊稍一疏忽，则不明病原，药剂妄投，病者之生命危矣。”病家皆大叹服。

　　但此食在胃脘，而用下法，此亦为医者之权变。至如瓜蒂散之催吐，是否亦能治此等食中之证，非余所知。总之宿食在胃，神识清明，有泛恶欲吐之势，则瓜蒂散又为不易之方也。

　　大承气汤加瓜蒌干姜方

　　大黄八钱芒硝八钱川朴四钱枳实六钱全瓜萎一两干姜三钱

　　腹痛

　　寒结腹痛证(一)

　　妇人忽然腹痛，颇为剧烈，手足发厥，渐渐肢冷。医断为急性盲肠炎，或能蔓延成腹膜炎。验血结果，白血球增加至13000。促病者入院开刀，病者不可。余由闻问两诊，得知为荤腻杂食成病。且满腹皆痛，痛无固点，脘腹拒按，手不可近，欲吐不吐，大便不通。以大承气汤加桂枝、蒌霜、焦楂、姜制半夏主之。

　　有龚志芳女士者，其夫邓君，服务于商界。在抗战胜利前一年重九节之日，龚女士忽然腹痛，势甚剧烈。邓君立以电话请林医师来诊，盖林为邓君之友也。无何，林至。经诊察之后，告邓君曰：“腹痛忽然而来，四肢冷，非急性盲肠炎不能致此。但我还不敢肯定，再请我老师会诊，方可决定。”邓然其言。林去无几何时，与其师某医同乘汽车而至。后经两人再三诊断，谓“十有八分为急性盲肠炎，而更有蔓延成腹膜炎之可能。须再验血，方能确定。”当即为之注射消治龙药水一支，又抽血少许，置药箱中，相偕飞车而去。一小时后，林医师复来。说明“据验血结果，白血球已增加至13000。如再不断增加，便有十二分之危险。最好速送医院开刀，不过此证危险性大，不能十分保险，须经签字，方可施行手术。”邓君闻言开刀，即有惧意，而龚女士亦再三拒绝。即请林医师先回，容合家商量决定后，再通电话，于是林医师乃告辞而去。总之，此症经过明确之反复诊断，其为急性盲肠炎，更有蔓延腹膜炎之趋势。须经剖腹之手术而割治之，毫无疑问矣。

　　当邓君聚集子女及家人等讨论此开刀问题时，而病者仍然拒绝。且曰：“既不保险，我宁可死去，决不开刀。”其子女多人，亦不敢相强，邓君更无主张。其子文涛，幼曾从余习古文辞。忽提议曰：“何不请余老师一诊，惟余老师为中医，不知内服方亦能有效否。”邓君同意。文涛立来延余，并告我以前医诊断之况。余既入门，其长女迎来，低声告余曰：“咋天日间，我母已身倦不舒。我父晚间六时宴客，我母于此时曾食荤汤泡饭一小碗，两个肉圆子，以及猪肝、虾子等，夜间腹中即有微痛。今日重阳，我母不自小心，又食重阳糕少许，因之腹痛加甚，且已呕吐两次矣。”而女佣虞妈，亦同时证明所食之非虚。

　　余未诊病，已由闻诊而得其情。登楼之后，见病者面无人色，口唇发青，四肢发冷。按其脘口及腹部，均大呼疼痛。余曰：“现仍有欲呕之势否”曰：“仍有欲呕不呕之势也。”余曰：“大便解过否”曰：“大便已三日未解矣。”余令其仰面而卧。试将两腿伸直。病者勉从余言，伸直两腿，并非如盲肠炎状，其右腿不能伸直。又按其盲肠部。问曰：“此处痛否”曰：“痛在满腹中，不定在此处也。脘口以下，经过脐部至少腹，处处皆觉痛也。”再诊其脉，沉实而有力。余即告病家曰：“照中医看来，此满腹之痛，并非盲肠炎，盲肠部有压痛点，而右腿必不能伸直。此是简单之寒滞作痛。如肯信余言，一帖中药，可以好转，三剂收功。不必忧惧也。”因为之处方，以大承气汤加桂枝、蒌霜、焦查、姜夏主之。

　　病家照法煎服，时已夜11时矣。初服之后，腹中犹时时作痛，无何腹内雷鸣。至二时许，大便畅解一次，而腹痛顿减其半。连服二煎，至四时又解大便一次，五时许又解一次，垢腻俱下，疼痛全无，四肢完全转温矣。至上午八时复延余诊，余见如此好转，私心辄喜。再按其腹部，已大转柔和。然重按之，尚有微痛也，知为余滞未清。再将硝、黄酌减其量，佐以降气消痰之品，令再服一帖。次日再进香砂六君子一帖，于是完全治愈矣。最值得注意者，即任何腹痛，医便认为盲肠炎或腹膜炎，随便开刀剖腹，总觉武断。若此种寒滞腹痛，果经开刀，而割去盲肠或蚓突，其将何以善其后乎。故吾中医之望闻问切，不可废也。

　　大承气汤加桂枝蒌霜焦查姜夏方

　　锦纹大黄四钱元明粉四钱(分冲)川厚朴二钱五分炒枳实三钱川桂枝二钱五分瓜蒌霜二钱焦查肉五钱姜制夏三钱(按旧时称阑尾炎为盲肠炎。后同。)

　　寒结腹痛证(二)

　　劳工饥饱不时，内伤饮食。加之汗后当风，脘腹受寒，以致发生腹痛，渐渐加剧，外无寒热。痛极之时，额流冷汗，四肢微厥，曾发呕吐数次，其量不多。医断为急性腹膜炎，开刀费重，难胜其任。余诊其脉，沉实有力，与大黄附子汤合甘草干姜汤。一剂而便通痛减，再剂而滞尽身和，终以调理之剂。又二剂而痊。

　　患者段大柱，系一劳动工友，住京江路平房中。在1948年9月间，段之邻人顾云龙，于深夜冒雨乘车，来余诊所扣门，其声甚急。启门询之，则告我以段性急证，来请出诊者，于是相偕登车而去。将至其门，即闻病者呼痛之声，刺人耳鼓。及入病者之房，见病者身体屈曲，作虾儿状态，两手自抚其腹，重则号叫，轻则呻吟。额上有汗，扪之清冷，轻按其腹，则痛不可近，而少腹为尤甚。询其大便，已四日未解。诊其两脉，则沉实而有力。察其舌苔，则厚腻而微干，尖白根黄，而中则白而带黄。扪其周身，则毫无热度，而四肢微厥，手足较甚。断其为寒结无疑，非温下之不为功也。

