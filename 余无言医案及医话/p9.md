<!-- { "loadSidebar": true } -->
　　妇人产后受寒，素来体虚，时有自带．。及至产后三日，劳作菜圃中，每疲极坐地，因之感寒腹痛。气由少腹上冲，时聚时散。医以恶露未尽治之，不效。发时则气上冲心，粗如小臂。咬牙闭目，肢厥如冰，旋又自行消散。试以桂枝汤加桂枝，不效。再以桂枝汤加肉桂，一剂知，二剂已，三剂全平。

　　在未述本案之前，特破吾书之例，首述本病之研究。盖此证虽不多见，然临床偶有遭遇之者，若不知其治，则为医者之过矣。此证名日奔豚，分见于《伤寒》、《金匮》中。其云：“发汗后，烧针令其汗，针处被寒，核起而赤”者，此为病源之一例。又云：“必发奔豚，气从少腹上冲心，”此是病状之特征。但征之实际，往往不因针处被寒而起，多有少腹直接受寒而起者。执是以观，是受寒为其主因，不无疑义。夫寒者，无形之气也，扪之而不得其状，视之而不见其形，吾人少腹之受寒者，其病状亦各有不同。有腹痛而便秘者，有腹痛而水泻者，有膀胱气滞而小便不爽者，有经停而少腹结痛者。此奔豚之气，从少腹上冲心，不过受寒症状之一耳。然其或有或无，忽痛忽止，果何故耶

　　推其原因，是体内之正气，与寒互争，所起之纷扰现象也。比之于少阳病之寒热往来，正复类似。盖少阳病之寒热往来，亦邪正相争所造成。正胜邪，则发热；邪胜正，则又发寒。奔豚症之气忽上冲，是寒胜正之表现；气忽消散，是正胜邪之结果，故成此忽发忽止之局面也。至后世医家，违反仲景原意，不作寒断，谓是肾之积气，而引用桂枝加桂汤。亦谓为伐肾邪、泄肾气，真不可解矣。究竟与肾何关，胡言乱道，自欺欺人。后世以少腹一切病证，皆责之于肾。此必脉法所谓尺以候肾、肾主下焦之说以害之也。

　　奔豚一症，西医书中无类此详细之记载，如歇斯底里之妇人，腹中有积气冲动，名之日歇斯底里球。但彼为神经系统病，与此症又完全不同。然细考之，或即西医之风气疝痛(Colicaflatule-noa)。其症状为腹部膨满、紧张、压痛、暖气、腹鸣、矢气等。但未说明有忽作忽止之症候。然以奔豚气、风气疝痛两病名观之，皆有一气字，则近是矣。其它病证，则与此不合。

　　前哈尔滨医学专门学校校长阎德润氏，以西医立场，推测此证。其言曰：“胃病中与此症状相似者，则为特发性胃扩张，或胃肌衰弱症。此症为胃小弯居于正常位置，而大弯则下达于脐旁以下之少腹。此乃胃中有液体及空气存在之征也。”不知胃扩张，及胃肌衰弱之症状，与此病截然不同。此症来去飘忽，有如鬼祟。忽然而来，则腹中奋起一条，有如木棒；忽然而去，则腹部立即濡软，一如常时。不似胃扩张及胃肌衰弱症，为慢性胃病，常常腹部膨大也。是阎氏之推测，根本即不能成立，盖此症实不在脏器之实质中者也。

　　余于奔豚一证，往昔曾治愈数人。均用桂枝汤加肉桂，药到病除，如响斯应，此得于庭训乃如是。然未敢以加桂枝一法，而以病家为试验品也。抗战前一年，余任中国医学院教授时，曾与同道争论此点，乃欲一穷其究竟。适有赵姓妇，年四十余，以产后三日，即劳作于菜圃中。时或坐于土地之上，体虚受寒，始则阵阵腹痛，继则气由少腹上冲。群医以为恶露未尽，多用行瘀散结之品，不效。其痛益剧，发则其气暴起，由脐下直上冲心。粗如小臂，硬如木棒，病者则咬牙闭目，气息俱停，手足发冷。如此约四五分钟，腹中积气四散，气息复旧，神情渐安。一日夜中，要发七八次至十余次不等。延已一星期之久，始延余诊。

　　余决为奔豚证，因欲试验加桂枝一法，是否有此能力，乃用桂枝六钱、芍药四钱，他药准此比例。与服一剂，不效。再剂，亦不效。而病者则痛更加剧，体更惫甚，米饮且亦不进，余思不能再以病者为试验品矣。乃将桂枝减为四钱，与芍药等量，加顶上肉桂五分，嘱令将肉桂另行炖冲与服。迨一服之后，其痛大减，脘腹之积气四散，时时暖气，或行浊气。继服二剂，其病若失。余经此试验，适足证明桂枝无此能力。读者之疑，可以决矣。盖桂枝气味俱薄，散表之力为专。肉桂气味俱厚，温卅之力为大。今用桂枝以代肉桂，何济于事乎。

　　桂枝加桂枝汤方

　　桂枝六钱芍药四钱炙甘草三钱生姜二钱红枣十枚

　　按：桂枝汤原方，桂枝与芍药其量相等。此用芍药四钱。桂枝六钱，超出之二钱，即为加重之量。连服二剂，毫无效果。

　　桂枝加肉桂汤方

　　桂枝四钱芍药四钱炙甘草三钱上肉桂五分生姜二钱红枣十枚

　　按：此方一服之后，其痛大减，冲气渐平。继服二剂，获得痊愈。

　　青年体弱奔豚证

　　青年身体素弱，面色晦黄，偶因腹部受寒，不时作痛。始则腹内雷鸣，自觉气动；继则隐隐作痛，脐下悸动，或左或右；终则忽然上攻，气冲胸脘，时作时止。发则手足发冷，额有惊汗。以桂枝汤加肉桂与之，四剂痊愈。

　　有淮安东乡扒头桥赵庶华者。旅居于沪。其子年方19岁，身体素弱，面色晦黄，若蒙垢之状。饮食只及常人之半，不耐风寒，稍感即病，不能多食，强谷则亦病。故父母对之极为重视。在1948年秋7月间，赵子忽发奔豚之证，如上文所述。发作之时，脐下觉有气起，渐渐直上冲胸，痛连胸膈，甚则咬牙闭目，气息俱停，额有凉汗，两手两足均发冷，口唇及指甲发青蓝色，约二三分至四五分钟。忽又积气自散，气息复旧，手足转温，额上汗收，痛苦顿除。如此时作时止，每日六七次至十余次不等，医药罔效。举家惊惶，视为怪病。

　　庶华乃谋之于其戚李锡颐君，李令就余诊之。余一见知为奔豚，当以温言慰其父子曰：“此证古医书载之，时医不读古书，故治之不能有效耳。”且期其必愈，以精神疗法，坚其信心。为处桂枝加肉桂汤方，令其如法服之。即次日赵携子来，复就余诊。欣欣然有喜色曰：“果如先生言，一服之后，已见减轻。而发作时亦较短，次数亦减少矣。”因令其照方再服一剂。至第三日，将原方去桂枝加茯苓、白朮。连服两剂而安。

　　桂枝加肉桂汤方

　　桂枝三钱芍药三钱炙甘草二钱上肉桂五分生姜一钱五分红枣六枚

　　前汤去桂枝加茯苓白朮方

　　芍药三钱炙甘草二钱上肉桂五分茯苓三钱白朮三钱生姜一钱五分红枣六枚

　　百合病(劳工百合病证)

　　劳动工人，重病之后，身体惫极，正元难复。其症状，一如《金匮》百合病条文所云：百脉一宗，悉致其病也。意欲食而不能食，常默然，欲卧不能卧，欲行不能行，饮食或有美时，或有不欲闻食臭时，如寒无寒，如热无热，口苦小便赤，诸药不能治，得药则剧吐利，如有神灵者，身形如和，其脉微数。且多一症状，音哑不能出声。经用百合地黄汤加味主之。四阅月始痊。

　　患者詹龙臣，高邮人，为某厂之劳动工友，住中山北路建民村。于1954年春季，患生伤寒。其后病虽去，而身体惫极，正元久久难复。即有百合病之后遗症，此即西医所谓续发性神经衰弱症也。经医治疗，均无效果。后经厂医检验，云系钩虫为患，致体弱难复。即用杀钩虫之药及下药与之内服，孰意一下之后，不但体力愈不能支，且立增音哑，不能发声。詹君懊伤不已，深惧死期之将至。

　　时已至六月，詹之戚杨星候君，介就余诊。余细询病前之经过，更细察现在之症状，全盘与《金匮》中百合病之征象相同。惟多一音哑，为《金匮》所未有。且知为用下钩虫药而有此证。于此时也，不得不慎重考虑矣。盖病久体虚，不能速效。设病者信心不坚，或不能宽假时日，则必至中道更医，功亏一篑，所谓行百里者半九十也。

　　乃先以精神疗法，坚其信心。次告以必须半年之久，方可完全获效。并将《金匮》原文及诸家注解，以及余之《金匮要略新义》示之，期其必愈，坚其信医之念。因遵仲景法，为之处方如后。计四易其方，均以仲景百合地黄汤为主，以加味之品为辅。连服两月，较有进步，而喉音渐响。此时已至八月，新百合已下市。因令之再食新百合，每晨、夕各煮一碗，加白糖食之，以代点心。药则每连服三帖，停药二日。如此四阅月，遂完全告痊。

　　厂中见其病已痊愈，促其早日上工，病者犹有惧心，询之于余。余令其再休养一二月，厂方疑其狡猾，复令就厂医诊之，为之证明，乃为有效。讵厂医检验，仍谓其有钩虫，再度令服杀钩虫及泻下之药，病者勉从之。不料一服之后，泻下四次，而前证复作，全盘如旧，音亦复哑。厂中令改就上海市第十一人民医院诊之，医谓有梅毒之疑，病者力白其无，遂忿而出院。

　　复求余诊。余觉再度反复，不同前证。在无可奈何中，仍用前精神疗法，使病者去其惧心。再为之处方，依前加减，令其安心服之。迨服之既久，亦即缓缓收效。又凡三易其方，而渐全愈。直至1955年6月，身体及声音乃全复常态。此病之难治，若不依仲景经方，变而通之，其不濒于危殆者几希矣。盖此病之治，如战争后之破屋残垣焉，主在抚辑流亡，助其缓缓修补及建筑，不在于攻敌。盖此破屋残垣中，已无疾病之大敌也。今将诸方全案，列之于后，以破吾书之例焉。

　　初治全案

　　詹龙臣1954年6月6日初诊

　　劳工苦力伤气，加以病后失调，正元难复。消化则影响胃肠，喘息则累及肺脏，久久未愈。其间时轻时重，洵至神经衰弱，心绪不宁，坐卧失序。一如《金匮》百合病篇之所述，且经误下失音，此大虚之证也。拟方缓以图之，屏去思虑，知命乐天，乃有可为。蒸百合四钱生地黄五钱带皮(蜜炙)三钱怀山药四钱云茯苓(朱衣)三钱大麦冬三钱红枣十枚陈小麦一两(先煎)

　　二诊：1954年6月27日

　　前进百合地黄汤加味之方，渐有向愈之机。饮食较多，声音微响，面色亦较佳，惟大便干燥，此津液未复之故，不足为虑。拟方再求进步，佐以食疗。俟食复津回而便爽，则诸症可悉去矣。

　　蒸百合四钱生地黄四钱带皮三钱柏子仁三钱怀山药三钱南沙参三钱大麦冬三钱陈小麦一两(先煎)

　　三诊：1954年7月23日进剂渐见好转，面色较华，步履亦较健，惟声音尚未全复。近日来舌苔稍厚，中夹浊滞，大便仍觉不爽，拟方再求进步。

　　南沙参三钱带皮苓三钱肥知母三钱怀山药三钱带皮(蜜炙)二钱火麻仁三钱土炒白朮三钱大麦冬三钱杏仁泥三钱

