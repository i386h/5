<!-- { "loadSidebar": true } -->
　　钱仲阳云：小儿之脉，气不和则弦急，伤食则沉缓，虚惊则促，急风则浮，冷则沉细，脉乱者不治。《水镜诀》云：阴阳运合，男女成形，已分九窍四肢，乃生五脏六腑，部分既别，逆顺难明。若凭寸口之浮沉，必乃横亡于孩子，须明虎口辨别三关消详，用药始无差误。未至三岁，看虎口食指，第一节名风关脉，初见易治；第二节名气关脉，见病深难治；第三节名命关脉，见死不治。三关青是四足惊，赤是水惊，黑是人惊，紫色泻利，黄色雷惊，三关通度是极惊之症，必死。或青或红，有纹如线一直者，是乳食伤脾，必发惊热。左右一样者，是惊与积齐发。有三条，或散，是肺生风痰，或似 声。有赤是伤寒及嗽。如红火是泻，红黑相兼主下痢，青多白痢，红多赤痢。紫色相兼加渴，虎口脉纹乱，主胃气不和。青是惊与积，青黑发慢惊，脉入掌乃内钓。指纹曲里风盛，弯外食积，此论三岁以上之法。若三岁以下，更用一指按高骨，乃分三关，定其息数呼吸，八至为平脉，九至不安，十至危困。
　　浮主风。沉迟主虚冷。实主有热。紧主癫痫。洪主热盛。沉缓主虚泻。微迟有积有虫。迟涩主胃脘不和。沉主乳食难化。沉细主乳食停滞。紧弦主腹中热痛。牢实主大便秘。沉而数者骨中有热。弦长是肝膈有风。紧数乃惊风为患，四肢掣颤。浮洪乃胃口有热。沉紧主腹痛有寒。虚濡者有气，又主慢惊。芤主大便利血。四岁以下，用一指根据转寻三部以关为准。七八岁移指少许。九岁次第根据三关部位寻取。十一、十二岁亦同。十四、十五岁根据大方脉部位诊视。凡看脉先定浮沉迟数、阴阳冷热，沉迟为阴，浮数为阳。更兼看部位，青主惊风，白主虚泻，赤主痰热，黑色病甚，黄主脾疳。以此相按，察病治疗，庶无误矣。又《全幼心鉴》云：小儿半岁之际，有病当于额前眉端发际之间，以名、中、食三指曲按之。儿头在左举右手，在右举左手，食指为上，中指为中，名指为下。三指俱热，主感风邪，鼻塞气粗，发热咳嗽；若三指俱冷，主外感风寒，内伤饮食，发热吐泻；若食、中二指热，主上热下冷；名、中二指热，主夹惊之疾；食指热，主胸满食滞，又当参辨脉形主之。
　　流珠形：主饮食所伤，内热欲吐，或肠鸣自利，烦躁啼哭，用助胃膏消饮食分阴阳。若食消而病仍作，用香砂助胃膏以补脾胃。
　　环珠形：主脾虚停食，胸膈胀满，烦渴发热，用五味异功散加山楂、枳实，健脾消食，后用六君子汤调养中气。
　　长珠形：主脾伤饮食积滞，肚腹作痛，寒热不食，先用大安丸消其积滞，次以异功散健其脾来蛇形：主脾胃湿热，中脘不利，干呕不食，此疳邪内作，先用四味肥儿丸治疳，后用四君去蛇形：主脾虚食积，吐泻烦渴，气短喘急，不食困睡，先用六君子汤加枳实，健脾消积，次以七味白术散调补胃气。
　　弓反里形：主感冒寒邪，哽气出气，惊悸倦怠，四肢稍冷，小便赤色，咳嗽吐涎，先用惺惺散助胃气祛外邪，后以五味异功散加茯神、当归，养心血，助胃气。若外邪既解，而惊悸指冷，脾气受伤也，宜用七味白术散补之。若闷乱气粗，喘促哽气者，难治，脾虚甚故也。
　　弓反外形：主痰热，心神恍惚，夹惊夹食，风痫痰盛，先以天麻防风丸祛外邪，又用五味异枪形：主风热生痰发搐，先用抱龙丸，如未应，用牛黄清心丸。若传于脾肺，或过用风痰之药，而见一切诸症者，专调补脾胃。
　　鱼骨形：主惊痰发热，先用抱龙丸治之，如未应，属肝火实热，少用抑青丸以清肝，随用六味丸以补肝。或发热少食，或痰盛发搐，乃肝木克脾土，用六君子汤加柴胡补脾土以制肝木水字形：主惊风，食积胸膈，烦躁顿闷，少食，或夜啼痰盛，口噤搐搦，此脾胃虚弱，饮食积滞，而木克土也。先用大安丸消导饮食，次以六君、钩藤钩补中清肝。若已服消食化痰等剂，而病不愈者，用四君、升麻、柴胡、钩藤钩，升补脾气，平制肝木。
　　针形：主心肝热极生风，惊悸顿闷，困倦不食，痰盛搐搦。先用抱龙丸祛风化痰，次用六君子加钩藤钩平肝实脾。
　　透关射指形：主惊风，痰热聚于胸膈，乃脾肺亏损，痰邪乘聚，先用牛黄清心丸清脾肺、化痰涎，次用六君子汤加桔梗、山药，补脾土，益肺金。
　　透关射甲形：主惊风，肝木克制脾土之败症，急用六君、木香、钩藤钩、官桂，温补脾土。
　　未应，即加附子以回阳气，多得生者。
　　尝闻古人云：小儿为芽儿，如草之芽、水之沤。盖因脏腑脆嫩，口不能言，最难投剂。当首察面色，而知其所属；次验虎口，以辨其所因。实为治法之简要也。
　　\r图\p03-b29a1.bmp\r流珠只一点红色，环珠差大，长珠圆长，以上非谓圈子，总皆经脉贯气之如此。来蛇即是长珠散，一头大一头尖，去蛇亦如此分上下朝，故曰来去。角弓反张，向里为顺，向外为逆，枪形直上，鱼骨分开，水字即三脉并行。针形即过关一二粒米许，射甲命脉向外透指命脉曲里。虽然余常治之，亦有不专执其形脉而投剂者，盖但有是症即服是药，而亦多验。
　　治验一小儿发热吐泻，腹胀不乳，其纹如流珠。此脾胃气伤，先用香砂助胃膏，后用六君子汤痊一小儿寒热作呕，饮食不入，按其腹乃哭，脉纹如长珠，此饮食停滞也，用大安丸吐泻宿滞遂安；但唇目抽动，大便稀黄，此病邪去而虚热所迫也，用六君子汤加钩藤钩而愈。
　　一小儿胸腹膨胀，发热顿闷，脉纹如环珠，以手按腹即哭，此属脾胃虚而饮食停滞也，先用保和丸一服，前症如失，更加烦渴，按其腹而不哭，此宿食去而脾胃复伤也，用五味异功散加柴胡治之顿瘳。
　　一小儿不时干呕，乳食不进，肚腹膨胀，脉形如来蛇，此脾胃虚而成疳也。用四味肥儿丸治疳，佐以四君加芜荑健中而痊。后伤饮食吐泻完谷，形气甚困，四肢微搐，视其纹如去蛇，余曰：且勿用药。次日吐止，但搐而泻青黄，此脾土虚而肝木胜也，用六君子加钩藤钩而瘥。
　　一小儿未及周岁，气短喘急，乳食少进，时或吐乳，视其形如去蛇，乃脾伤而食积。先用六君子加山楂、枳实，渐愈；后乳食复伤，吐泻作渴，先与胃苓膏，继与白术散而愈。
　　一小儿睡卧惊悸，发热痰盛，脉形如弓之向外，此因惊木旺伤脾，而食不消也。先以天麻防风丸，祛风定惊；后用五味异功散，壮脾止搐全瘥。
　　一小儿沉默昏倦，肢冷惊悸，其纹如弓之向里，此属胃气虚而外感寒邪也。先用惺惺散，以解外邪调胃气，诸症顿愈。但手足逆冷，又用六君子汤，调补元气而安。
　　一小儿患咳嗽，服牛黄清心丸，加喘促腹胀。余视其右脸色赤，纹指如枪，属脾气复伤，用六君子汤顿安。
　　一小儿沉困发热，惊搐不乳，视其脉纹如乱鱼骨，此风热急惊之症也。先用抱龙丸少许祛风化痰，后用六君子汤加柴胡，壮脾平肝而愈。
　　一小儿咳嗽发热，右脸赤色，作渴烦闷，倦怠少食，肚腹作胀，脉纹如针，此风邪伤肺而饮食伤脾也。先用六君子汤加桔梗、杏仁、柴胡一剂，诸症少愈；后去杏仁、柴胡，再剂而安一小儿发热夜啼，乳食不进，昏迷抽搐，痰盛口噤，脉纹如水字，此脾肺气虚，风木所乘，痰食积于胸腹也。先用大安丸，后用六君子加钩藤钩而愈。
　　一小儿发热，右脸赤，咳嗽痰盛，其脉纹透关射指，余以为风邪蕴结于肺而痰作也。用二陈加桑皮、杏仁、桔梗治之。自用发散降火之剂，风痰不退，发热益甚。余曰：此脾肺气虚，治失其宜。遂用五味异功散加炒桔梗渐愈，又用六君子汤而痊。
　　一小儿停食发热，服芩、连、三棱、浓朴等剂，饮食日少，胸腹膨胀，其纹透至指甲。用补中益气汤加木香、钩藤钩，温补脾气，平制肝木，数剂渐效；又用六君子汤加炮姜治之而安。其间，间泛用金石脑麝祛逐之剂，变惊而殁者，不胜枚举。惜哉！
　　香砂助胃膏
　　（方见热吐）
　　五味异功散
　　
　　六君子汤
　　（二方见内钓）
　　大安丸
　　（方见虚羸）
　　四味肥儿丸
　　（方见呕吐）
　　四君子汤
　　（方见内钓）
　　七味白术散
　　（方见腹痛）
　　惺惺散
　　
　　天麻防风丸
　　（二方见咳嗽）
　　抱龙丸
　　（方见伤寒）
　　牛黄清心丸
　　（方见急惊）
　　抑青丸
　　（方见惊啼）
　　六味丸
　　（方见肾脏）
　　保和丸
　　（方见虚羸）
　　胃苓汤
　　（方见霍乱吐泻）
　　二陈汤
　　（方见寒冷呕吐）
　　卷一
　　变蒸
