<!-- { "loadSidebar": true } -->
　　治验一小儿外感风邪，服表散之剂，汗出作喘，此邪气去而脾肺虚也，用异功散而汗喘止，再剂而乳食进。
　　一小儿咳嗽，服抱龙丸，反吐泻不乳，腹胀发热，用六君子汤，母子并服而瘥。后因母饮酒仍嗽，用清胃散加曲 ，母服而子亦愈。
　　一小儿患嗽。或用清痰等药，反吐乳，发搐热搦腹胀，此脾胃复伤，而内虚热也。用异功散加钩藤钩渐愈。又用前药加当归而安。
　　一小儿患咳嗽，服牛黄清心丸，加喘促腹胀，此脾肺气虚也，用六君子汤顿愈。
　　补肺散（一名阿胶散） 治肺虚恶心喘急，久患咳嗽有痰。
　　阿胶（一两半，炒） 鼠粘子（炒） 马兜铃（各半两） 杏仁（七粒） 糯米（一两） 甘草（三分）上每服一钱，水煎服。
　　
　　天麻丸
　　治未满百 ，咳嗽不止。
　　天麻 蝉蜕 白僵蚕（炒） 人参 川芎 甘草 辰砂 天竺黄（各三钱） 牛胆南星 白附子 砒雄黄（各一钱） 金箔（五片） 硼砂（五分）上为末，蜜丸，芡实大，金箔为衣。每服一丸，用薄荷汤下。
　　愚按：前方乃金石大毒之剂，不可轻用。况百 小儿，多是乳母饮食浓味，或母有肺病传儿。昔一妇人服截疟丹，内有砒者，儿饮其乳，良久，子母昏愦，遍身发赤，翌日方苏。又一妇人亦服前药，其子吐泻大作。大人尚不能胜，况小儿乎！凡服砒石之药中毒，遍身发赤，昏愦或吐泻者，急灌醋碗许即苏，小儿数滴足矣。
　　
　　琥珀散
　　治急慢惊风，涎潮昏冒，目瞪惊搐，内钓腹痛，或惊痫时发。
　　辰砂（一钱半） 琥珀 牛黄 僵蚕（炒，去丝嘴） 牛胆南星 全蝎 白附子 代赭石 天麻 乳香蝉壳（各一钱）上为末，每服一二分，白汤调下。
　　
　　黄芩清肺饮
　　治肺燥而小便不通。
　　黄芩（一钱） 栀子（一个，打破）上水煎服，不利加盐豉二十粒。
　　
　　异功散
　　
　　四君子汤
　　
　　六君子汤
　　
　　清胃散
　　（四方见内钓）
　　白术散
　　（方见积痛）
　　比金丸
　　（方见惊痫）
　　三黄丸
　　（方见疝症）
　　惺惺散
　　（方见咳嗽）
　　抱龙丸
　　（方见伤寒）
　　牛黄清心丸
　　（方见急惊）
　　卷六
　　作喘
　　喘急之症，有因暴惊触心者，有因寒邪壅盛者，有因风邪外客者，有因食咸酸而痰滞者，有因膏粱积热，熏蒸清道者。然喘与气急有轻重之别，喘则欲言不能，隘于胸臆，气急但息短心神迷闷耳。治法：因惊者，用雄朱化痰定喘丸，佐以天麻定喘。饮寒伤肺气者，用小青龙汤。风邪伤肺者，用三拗汤加减之。食咸酸伤肺者，啖以生豆腐。热伤肺气者，当凉肺定喘。哮喘喉声如锯者，梅花饮兼用半夏丸。前症多因脾胃气虚，腠理不密，外邪所乘，真气虚而邪气实者为多。若已发则散邪为主，未发则补脾为主。设概攻其邪，则损真气，径补其肺，而益其邪。凡喘嗽之症，若小便不利，则必生胀，胀则必生喘。要分标本先后，先喘而后胀者，主于肺。先胀而后喘者，主于脾。盖肺金司降，外主皮毛；肺朝百脉，通调水道，下输膀胱。肺既受邪，则失降下之令，故小便渐短，致水溢皮肤，而生胀满，此则喘为本而胀为标也，治当清金降火为主，而行水次之。脾土恶湿，而主肌肉，土能克水。若脾土受伤，不能制水，则水湿妄行，浸溃肌肉，水既上溢，则邪反侵肺，气不能降而生喘矣，此则胀为本，而喘为标也，治当实脾行水为主，而清金次之。苟肺症而用燥脾之药，则金燥而喘愈甚。脾病而用清金之药，则脾寒而胀益增。观其症，若中气虚弱者，用六君子汤。中气虚寒者，前方加炮姜。郁结气滞者，用归脾汤加柴胡、山栀。肝木克脾土者，用六君、柴胡、山栀。肺气壅滞者，用紫苏饮加白术。食郁壅滞者，用养胃汤加木香。肺中伏热，水不能生而喘者，用黄芩清肺饮及五淋散。脾胃虚弱，不能通调水道者，用补中益气汤及六味丸。膏粱浓味，脾肺亏柴胡、升麻凡亏损足三阴，而致喘胀，或二便不调，及牵引作痛者，俱用六味、八味、加减肾气等丸治之。仍参伤风咳嗽症。
　　治验一小儿呕吐发热，胸痞胁痛，作喘发搐，内乳恚怒，母服加味逍遥散，子服异功散加钩藤钩、山栀并愈。
　　一小儿痰喘鼻塞，用惺惺散而愈。后因伤乳，服消导之剂，痰喘腹胀益甚。余谓：脾虚不能生肺而痰喘，脾气不能运化而腹胀。用异功散而痊。
　　一小儿患喘，服发汗之剂，汗不出而喘益甚，用异功散顿愈，又用六君子汤而痊愈。后复痰喘，服下痰丸，前症愈甚，更腹胀作呕，此脾肺复伤也，再用异功散而渐愈。半载后患喘嗽面赤，此心火克肺金，用人参平肺散及六味地黄丸而痊。
　　一小儿伤风，喘急不能卧，服参苏饮之类不痊，余用小青龙汤一剂而愈。后复感寒，嗽喘益甚，服发表之药，手足并冷，腹胀少食，余谓脾肺俱虚也，用六君子加桔梗、杏仁而愈。
　　一小儿患喘，面赤，服牛黄清心丸，面色 白，手足不热。余谓脾胃复伤，用六君子汤，不半杯而愈。又伤风寒而喘，面色仍白，用五味异功散加桔梗、生姜，治之顿安。
　　一小儿七岁，患前症久不愈，或用下痰等药，连泻数次，饮食不入，手足并冷，喘急不得卧，先用六君、桂、姜，益甚；用人参五钱，附子一钱，二剂少缓，又二剂，十减三四，乃用独参，将愈，却用四君子而瘥。
　　
　　雄朱化痰定喘丸
　　治因惊发喘，逆触心肺，暴急张口，虚烦神困。
　　雄黄 朱砂（各一钱，研） 蝉蜕 全蝎（少许） 白僵蚕 天南星 白附子（炮。各二钱） 轻粉（五分）上为末，糊丸，麻子大。每服数丸，茶清送下。
　　
　　梅花饮
　　治五脏积热，喉中有痰，面色赤白，鼻流清涕，气逆喘急，目赤咳嗽，或因惊夜啼。
　　硼砂 马牙硝 片脑 人参（各一两） 甘草（五钱） 芒硝 辰砂 麝香（各一方）上各另为末，瓷器收贮，每服半匙，麦门冬汤调服；气急喘嗽，桑白皮汤下；常服，薄荷汤下。
　　
　　天麻定喘饮
　　治喘嗽惊风。
　　天麻 防风 羌活 甘草（炒） 人参 桔梗 白术 川芎 半夏曲（各等分）上每服二钱，水煎服。
　　
　　三拗汤
　　治感冒风邪，鼻塞声重，语音不出，或伤风寒，头痛目眩，四肢拘倦，咳嗽多痰，胸满气短。
　　麻黄（不去节） 杏仁（不去皮尖） 甘草（生用。各等分）上每服二三钱，姜水煎服。
　　
　　半夏丸
　　治肺气不调，咳嗽喘满，痰涎壅塞，心下坚满，及风痰呕吐恶心，涕唾稠粘。
　　白矾（一两半，焙） 半夏（三两，汤泡七次姜汁制一宿）上为末，生姜自然汁丸，赤豆大。每服十丸，姜汤下。
　　
　　紫苏饮子
　　治肺受风寒，喘热痰嗽。
　　紫苏叶 桑白皮 青皮 五味子 杏仁 麻黄 甘草（炙） 陈皮（各二分） 人参 半夏（各三分）上姜三片，水煎温服。
　　
　　小青龙汤
　　
　　惺惺散
　　（二方见咳嗽）
　　异功散
　　
　　清胃散
　　
　　六君子汤
　　
　　加味逍遥散
　　
　　归脾丸
　　（五方见内钓）
　　人参平胃散
　　（方见夜啼）
　　平胃散
　　（方见胃气虚冷）
　　八味丸
　　（即六味丸加肉桂、五味子，方见肾脏）
　　牛黄清心丸
　　（方见急惊）
　　养胃丸
　　（方见疟症）
　　黄芩清肺散
　　（方见百 内嗽）
　　五淋散
　　（方见五淋）
　　滋肾丸
　　（方见发热）
　　补中益气汤
　　（方见虚羸）
　　六味丸
　　（方见肾脏）
　　金匮加减肾气丸
　　（方见腹胀）
　　卷六
　　黄疸
　　经曰：中央黄色，入通于脾，故黄胆者，脾之色也。夫人身之神，贵于藏而默用，见于外则内虚矣。其症皆因脾气有亏，运化失职，湿热留于肌肤，发而为疸。钱仲阳所谓身痛背疆，二便涩滞，遍身面目爪甲皆黄是也。小便褐色者难治。疗法宜固脾为先，如专用克伐宽中澹泄利水之药，则鲜有不至危者矣。若初生及百日半年之间，不因病而身黄者，胃热苔黄也。
　　腹大食上为脾疳，兼作渴饮冷者，用泻黄散。小便不利者，茵陈汤。病后发黄，肢体浮肿者，用白术散。清便自调，肢冷嗜卧者，益黄散。身淡黄白者，调中丸及补中益气汤加茵陈。
　　身热膈满，肌肤面目皆黄者，加减泻黄散。辨其所以：若闭目壮热，多哭不已，大小便赤涩，口中热气者，乃妊娠浓味贻毒之候也，母子并服生地黄汤，仍忌酒面五辛热物。设不自慎，误伤脾土，急则变为惊风吐泻，缓则肢体浮肿，小便不利，眼目障闭，多成疳疾矣。又有脾虚发黄者，当于脾胃中求之。
　　治验一小儿旬日内，先两目发黄，渐及遍身，用泻黄散一服而瘥。
　　一小儿生旬日，面目青黄，此胃热苔黄也，用泻黄散，乳调服，少许即愈。后复身黄吐舌，仍用前药而安。
　　一小儿因乳母食郁而致饱胀咽酸，遍身皆黄，余以越鞠丸治其母，泻黄散治其子并愈。
　　一小儿患前症，服五苓散、消食丸之类，其黄不退，作渴饮汤，腹膨少食，余谓胃气虚，津液少，故喜饮汤；脾气虚，故腹胀少食也，先用白术散渐愈，又用补中益气汤而痊。
　　一小儿饮食不调，腹胀身黄，小便金色，杂用自治之剂，作渴饮水，余谓胃气实热。先用泻黄散二剂，其渴顿止，用栀子柏皮汤，其黄亦退，用白术散而饮食进。
　　
　　茵陈汤
　　治阳明病，发热汗出者，此为热越不能发黄也。但头汗出至颈而还，小便不利，渴饮水浆，此瘀热在里而发黄也，或伤寒七八日，小便不通，腹微黄，身黄如橘色者。
　　茵陈蒿（嫩者一两） 大黄（三钱半） 栀子（大者三枚）上每服一钱，水煎服。
　　
　　犀角散
　　治黄胆，一身尽黄。
　　犀角（一两） 茵陈 葛根 升麻 龙胆草（酒炒） 甘草 生地黄（各半两） 寒水石（三钱）上每服三钱，水煎服。一方栝蒌根汁，和蜜服。
　　
　　小半夏汤
　　治黄胆，小便色不变，自利腹满而喘者，不可除热，热去必哕。
　　半夏（汤洗七次）上每服二三钱，姜三片，水煎服。
　　
　　消食丸
　　治胸膈气痞，乳食不消，身后黄者。（方见呕吐乳）
　　茵陈五苓散
　　即五苓散加茵陈。每服一钱，温水调下，日三服。
　　
　　导赤散
　　（二方见五淋）
　　越鞠丸
　　（方见天钓）
　　承气汤
　　
　　小柴胡汤
　　（二方见痉症）
