<!-- { "loadSidebar": true } -->
　　白豆蔻 砂仁 葛花（各五钱） 干生姜 白术 泽泻 神曲（炒黄。各二钱） 白茯苓 陈皮 人参猪苓 木香（五分） 青皮（三分）上为末，每服二钱，白汤调服。
　　愚按：前汤先哲不得已而用之，盖醉酒耗气，又复辛散，重损真阴，折人长命，可不慎哉！
　　助胃膏
　　治脾胃虚寒吐泻等症。
　　人参 白术 白茯苓 甘草（炙） 丁香（各五钱） 砂仁（四十个） 木香（三钱） 白豆蔻（十四个） 干山药（一两） 肉豆蔻（四个，煨）上为末，蜜丸，芡实大。每服十丸，米汤化下。
　　
　　香薷散
　　（方见热吐）
　　竹茹汤
　　
　　五苓散
　　（二方并见五淋）
　　玉露散
　　
　　补中益气汤
　　
　　大安丸
　　
　　保和丸
　　（四方见虚羸）
　　六君子汤
　　
　　四君子汤
　　（二方见天钓）
　　泻黄散
　　
　　人参安胃散
　　（二方见脾脏）
　　理中丸
　　（方见冷泻）
　　人参养胃汤
　　（方见疟症）
　　卷七
　　寒吐哕逆
　　钱仲阳曰：寒吐者，由乳母当风取凉，或风寒客于乳房，其症面目胀，额汗出，脉沉迟微，寒气停于胃，故胃不纳而吐出也。哕逆者，由胃气虚甚，过服克伐，使清气不升，浊气不降，以致气不宣通而作也。风寒在胃者，用理中丸，次服酿乳法。若呕吐清涎夹乳，小便清利，用大安丸。若因乳母食浓味，用东垣清胃散。若乳母饮醇酒，用葛花解醒汤；饮烧酒，服冷米醋三五杯。乳母食生冷而致者，用五味异功散。乳母停食者，母服大安丸，子服异功散。乳母劳役者，子母俱服补中益气汤。乳母怒动肝火者，用加味逍遥散。乳母郁怒伤脾者，用归脾汤，仍参热吐霍乱治之。
　　治验一小儿因停食腹痛，服疏导之药而愈。后复停食，又用前药，寒热不食，腹胀后重，大便频而少，此脾气复伤而下陷也，先用异功散加升麻数剂，后重渐愈，再用当归痊愈。后因乳母恚怒，致见寒热发搐作呕，用六君、柴胡、山栀，以治其母，兼灌其儿并愈。
　　一小儿因乳母感冒风寒发热，儿患呕吐，身发赤晕，用东垣人参安胃散而愈；又切牙发搐，呕吐酸腐，待其吐止自安。
　　一小儿时吐乳食，诊其母有郁怒之症，用加味归脾汤、加味逍遥散治之而愈。
　　一小儿七岁，身羸兼吐，少食发热面黄，余谓脾脏受伤，用六君、煨姜二剂，而饮食进，去姜，又数剂而愈。
　　一小儿吐乳，大便臭秽，目睛缓视，因乳母交感后饮乳所致，用六君、木香、藿香，治之而安。
　　一小儿吐乳不食，手足搐搦，痰涎上涌，手足指冷，额黑唇青，此肾水胜心火也，用五味异功散加木香、炮姜，顿愈；去姜，又数服而愈。
　　一小儿不时干呕，不乳腹膨，此脾胃虚而将成疳也，用四味肥儿丸以治疳，四君子汤以健中而痊。后伤食，吐泻完谷，行气困惫，四肢微搐，余曰且勿药，次日吐止，但搐而泻青黄，此脾土虚而肝木胜也，用六君、钩藤钩而痊。
　　
　　酿乳法
　　治婴儿有胎热症，令乳母服之，不可遽用冷药，恐损脾胃。若加呕吐，必成大患。
　　泽泻（二两五钱） 猪苓（去黑皮） 赤茯苓 天花粉（各一两半） 生地黄（二两） 山茵陈（去梗） 甘草（各一两）上每服五钱，水煎，食后捏去旧乳服。
　　
　　茯苓半夏汤
　　治呕秽，心下坚痞，膈间有水，痰眩惊悸。
　　半夏（五钱） 白茯苓（二两）上每服三钱，姜水煎服。
　　
　　二陈汤
　　治痰饮，呕吐恶心，或头眩心悸，或中脘不快，或因食冷物，胃气不和。
　　半夏 橘红（各五钱） 白茯苓（三钱） 甘草（炙，一钱五分）上每服二三钱，乌梅一个，姜枣水煎服。
　　
　　四味肥儿丸
　　治呕吐不食，腹胀成疳，或作泻不止，或食积脾疳，目生云翳，口舌生疮，牙龈腐烂，发热瘦怯，遍身生疮。又治小便澄白，腹大青筋，一切疳症。
　　黄连 芜荑 神曲 麦芽（炒。各等分）上为末，水糊丸，桐子大。每服一二十丸，空心白滚汤送下。
　　
　　东垣人参安胃散
　　治服峻剂，脾胃虚损，或成慢惊，泄泻呕吐，肠胃有热，以致前症。（方见脾脏）
　　东垣清胃散
　　（方见内钓）
　　理中丸
　　（方见咳嗽）
　　葛花解醒汤
　　（方见热吐）
　　大安丸
　　（即保和丸加白术）
　　保和丸
　　
　　补中益气汤
　　（三方见虚羸）
　　加味逍遥散
　　
　　加味归脾丸
　　
　　清胃散
　　
　　六君子汤
　　
　　异功散
　　
　　四君子汤
　　（六方见内钓）
　　八珍汤
　　（方见寒热）
　　人参养胃汤
　　（方见疟症）
　　卷七
　　霍乱吐下
　　钱仲阳云：吐泻壮热不食，或乳不消，是伤乳也。宜白饼子下之，后用益黄散和胃。若吐泻身温不乳，大便青白，此上实下虚也，用益黄散加减治之。大凡吐泻身温，乍凉乍热，气粗，大便黄白，吐乳不消，此伤风热也，先服大青膏发散，后服益黄散和胃。若吐泻身热多睡，能乳吐痰，大便黄水，胃虚也，先用白术散生津止渴，后用大青膏、钩藤饮发散风邪。若夏至后，吐泻身热，或吐乳泻黄，此伤热乳也，用玉露散之类。凡泻乳腹痛，按之而哭者，食积痛也，用白饼子下之；按之不哭者，脾胃气虚也，用五味异功散补之；手足指冷者，脾气虚寒也，用异功散加木香；伤风吐泻者，风木克土脾也，亦用前药。若饮热乳而泻黄者，湿热壅滞也，用四苓散；如不愈，或反甚者，元气复伤也，用白术散。泻而腹中重坠者，脾气下陷也，用补中益气汤。若服克滞之药，而腹中窄狭者，脾气虚痞也，用六君子汤。若面黄泻青，脾虚而肝乘之也，用六君、柴胡、升麻、木香。若多噫泻黄，心脾气虚也，用六君、炮姜、升麻。生下半月、旬日内吐者，止宜调治其母，恐婴儿脏腑脆弱，不胜药饵故也。
　　治验一小儿盛暑吐泻，米谷不化。或用黄连香薷饮之类，腹胀作痛，手足指冷，此脾气虚而伏阴在内也；用五味异功散加木香治之而愈。先君尝云：凡暑令吐泻，手足指热，作渴饮冷者，属阳症，宜清凉之剂；手足指冷，作渴饮热者，属阴症，宜温补之剂。故凡病属阴症，误用寒凉之药，死后手足青黯，甚则遍身皆然，于此可验。
　　一小儿吐泻乳食，色白不化，露睛气喘，此脾肺不足，形病俱虚也，先用异功散加柴胡、桔梗顿愈，再用补中益气汤而安。
　　一小儿吐泻惊悸，困倦腹胀，此心火虚而脾土怯也，用六君、茯神、酸枣仁而愈，又用秘旨保脾汤乃瘥。
　　一小儿吐泻，惊搐项强，乃脾伤而肝侮，形气虚而病气实也，用异功散加钩藤钩补脾平肝而愈。
　　一小儿吐泻，呵欠顿闷，不语畏明，属脾肺不能生肝肾也，用异功散补脾肺，地黄丸补肝肾遂痊。
　　一小儿吐泻，腹胀不乳，此脾胃伤也，先用香砂助胃膏而饮食进；后用六君子汤，而脾胃健。
　　一小儿寒热作呕，饮食不入，按其腹则哭，此饮食停滞也，先用大安丸遂安。但唇目抽动，大便稀黄，此病邪去而脾气虚弱也，用六君子汤以补脾土，钩藤钩以平肝木悉愈。
　　一小儿白睛多，唇色白，停食吐泻，困睡惊悸，久治不愈。余曰：惊悸为心血虚怯；困睡为脾气虚弱；皆禀脾肾不足所致也。用补中益气汤及六味丸加鹿茸而愈。
　　一小儿未周岁，气短喘急，乳食少进，时或吐乳，乃脾伤而食积也，先用六君、山楂、枳实渐愈；后吐泻作渴，用胃苓膏以治吐泻，白术散以生胃气而安。
　　一小儿四岁，每饮食失节，或外惊所忤，即吐泻发搐。服镇惊化痰等药后，患益甚，饮食不入，药食到口即呕，余用白术一味和土炒黄，用米泔水浓煎，不时灌半匙，尚呕；次日微呕；又一日不呕，渐加至半杯，月余而愈。
　　一小儿停食吐泻，身热作渴，泻下红白，或青黄色，服香连丸而愈。甚兼手足指冷，余谓始为实终为虚也，用补中益气汤加木香、肉果而愈。
　　一小儿伤食吐泻，大便溏泄，或青绿色，睡而露睛，手足指冷，额黑唇青，此中气虚弱，寒水侮土也，用五味异功散加升麻、柴胡、木香、附子，一剂而愈。后患吐泻不已，先用胃苓散，后用异功散而安。
　　一小儿寒热呕吐，或泻青色，余谓脾虚肝木所乘也，用六君、柴胡、升麻治之而愈。后因惊寒热，寅卯时益甚，小便频数，久而不愈，此肝火血虚，先以小柴胡汤加白术、茯苓、当归二剂，顿止，又用地黄丸而愈。
　　
　　车前子散
　　治暑月霍乱，吐泻烦闷，引饮不止，小便不利。
　　白茯苓 猪苓 香薷 车前子（炒） 人参（各等分）上为末，灯心汤调下。
　　
　　不换金正气散
　　治脾胃不和，寒热往来，脏腑虚热，霍乱吐泻。
　　浓朴（姜制） 藿香 陈皮 半夏 苍术（米泔浸） 甘草（炙。各等分）上每服二三钱，姜枣水煎服。
　　
　　二顺散
　　治中暑霍乱，吐泻烦闷燥渴，小便赤涩，便血肚疼。
　　猪苓 泽泻 茯苓 白术 甘草（炙） 桂 干姜 杏仁（去皮尖双仁，炒。各一两）上为末，每服半钱，不拘时，水调下，或水煎服。
　　
　　又酿乳法
　　治胃虚吐泻，睡中吐舌，摇头呕乳，额上汗流，惊 面黄，令儿饥饮。
　　人参 木香 藿香 沉香 陈皮 神曲 麦芽（各等分） 丁香（减半）上每服四钱，姜十片，紫苏十叶，枣三枚，水煎，每服半盏，令乳母食后，捏去旧乳方服，卧少时，却与儿乳。
　　
　　胃苓汤
　　又名胃苓散，为末蜜丸名胃苓膏。治肠胃受湿，呕吐泄泻。
　　白术 茯苓 泽泻 浓朴 猪苓 陈皮 甘草（炒。各等分） 桂（少许）上为末，每服二钱，姜水、灯芯、陈皮煎汤调下。若停食吐泻，小便短少，腹胀作痛，用此以分利之。更用六君子汤以调补脾胃。
　　
　　益黄散
　　（方见脾脏）
　　理中汤
　　（方见咳嗽）
　　助胃膏
　　（方见热吐，一名香砂助胃）
　　白饼子
　　（方见发搐）
　　白术散
　　（方见积痛）
　　钩藤散
　　（方见慢惊）
　　玉露散
　　（方见热泻）
　　五苓散
　　（方见五淋）
　　香薷饮
　　（方见呕吐）
　　定命饮子
　　
　　异功散
　　
　　六君子汤
　　
　　四君子汤
　　（三方并见内钓）
　　大青膏
　　（方见肝脏）
　　补中益气汤
　　
　　大安丸
　　（二方见虚羸，即保和丸加白术）
　　香连丸
　　（方见诸痢）
　　小柴胡汤
