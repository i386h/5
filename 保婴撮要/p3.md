<!-- { "loadSidebar": true } -->
　　巢氏云：小儿变蒸者，以长气血也，变者上气，蒸者体热。仲阳云：变者易也。又云：变蒸者，自内而长，自下而上，又身热。故每变毕，即觉性情有异于前，何者？长生脏腑意智故也。何谓三十二日长骨添精神？人有三百六十五骨以象天数，以应期岁，以分十二经络。自初生至三十二日一变，生癸属足少阴经，肾藏精与志。六十四日二变一蒸，生壬属足太阳经膀胱腑，其发耳与 冷，肾与膀胱合，俱主于水，天一生水，地六成之。至九十六日三变，生丁属手少阴经，心藏神其性为喜。至一百二十八日四变二蒸，生丙属手太阳经小肠腑，其发汗出而微惊，心与小肠合为火，地二生火，天七成之。至一百六十日五变，生乙属足厥阴经，肝藏魂喜哭。至一百九十二日六变三蒸，生甲属足少阳经胆腑，其发目不闭（一作开）而赤，肝与胆合主木，天三生木，地八成之。至二百二十四日七变，生辛属手太阴经，肺藏魄主声。至二百五十六日八变四蒸，生庚属手阳明经大肠腑，其发肤热而汗或不汗，肺与大肠合主金，地四生金，天九成之。至二百八十八日九变，生己属足太阴经，脾藏意与智。至三百二十日十变五蒸，生戊属足阳明经胃腑，其发不食腹痛而吐乳，脾与胃主土，天五生土，地十成之。又手厥阴经心包络为脏，手少阳经三焦为腑。此一脏一腑俱无状，故不变而不蒸也。前十变五蒸，乃天地之数以生成之。此后如生齿能言知喜怒，故云始全也。太仓云：气入四肢，长碎骨于十变后六十四日为一大蒸，计三百八十四日，长其经脉，手受血故能持物；足受血故能行立。经云：变且蒸谓蒸毕而足一岁之日有余也。师曰：不汗而热者发其汗，大吐者微止不可别治。又六十四日为二大蒸，计四百四十八日。又六十四日为三大蒸，计五百一十二日，至五百七十六日，变蒸既毕，儿乃成人也。变者生五脏也，蒸者养六腑也，变者上气，蒸者发热，每经一变一蒸，情态即异，轻则发热微汗，其状似惊，重则壮热脉乱而数，或汗或吐，或烦啼躁渴，轻者五日解，重者七八日解，其候与伤寒相似。亦有变蒸之余，续感寒邪者，但变蒸则耳冷 冷，上唇发泡如浊珠，若寒邪搏之，则寒热交争，腹中作痛，而啼叫之声，日夜不绝。变者易也，蒸于肝则目眩微赤；蒸于肺则嚏咳毛耸。凡五脏六腑筋脉骨，循环各有证应，其治法平和者解表之，实热者微利之，可服紫霜丸、黑散子、柴胡汤。有寒无热并吐泻不乳多啼者，当归散、调气散主之。变蒸之外，小儿体貌情态，自然平和。大抵人得中和之道，以为纯粹，阴阳得所，刚柔兼济，气血和而百脉顺。所以心智益通，精神俱备，脏腑充实，形体固壮，齿细发黑，声洪睡稳，此乃受气充足，禀性得中，而无疾尔。前症盖小儿所不免者，虽勿药亦可也。前药峻烈，非惟脏腑之不胜，抑且反伤气血。余常见一小儿，至一变发热有痰，投抱龙丸一粒，卒至不救，观此可验，慎之慎之！其有不热不惊，略无症候而暗变者，盖受胎气壮实故也。
　　
　　紫霜丸
　　（方见撮口）
　　紫阳黑散
　　治变蒸解利热气。
　　麻黄（二两不去节） 大黄（半两） 杏仁（去皮，二分半，研）上以前三味和一处杵碎，略烧存性，后入杏仁膏和之，蜜盛贮，每用一豆许，乳汁和咽之。
　　
　　柴胡汤
　　治变蒸骨热心烦，啼叫不已。
　　人参（二钱） 甘草（微炙，二钱） 麦门冬（去心，二钱） 龙胆草（酒炒黑） 防风（各一钱） 柴胡（五分）上每服一钱，水煎。
　　
　　当归散
　　治变蒸有寒无热。
　　当归（二钱） 木香 官桂（辣者） 甘草（炙） 人参（各一钱）上每服一钱，姜枣水煎。
　　
　　调气散
　　治变蒸吐泻，不乳多啼，欲发慢惊。
　　木香 香附子 人参 橘皮 藿香 甘草（炙。各一钱）上为末，每服一钱，姜枣水煎服。
　　
　　卷一
　　肝脏
　　钱仲阳云：肝主风，实则目直大叫，项急烦闷，虚则切牙呵欠，气热则外生风，气温则内生风，大青膏散之。若能食饮水不止，用大黄丸微下之，肝热则目直不搐，手寻衣领及乱捻物，泻青丸主之。壮热饮水喘闷，泻白散主之。肝病秋见，肺怯不能胜肝也，当用益黄散补脾，泻青丸治肝。肝有风则目连眨，得心热则搐，用泻青丸治肝，导赤散治心。甚则身反张，目直不搐，心不受热也，当用地黄丸补肾，泻青丸治肝，唇白者不治。又张洁古云：肝主风，自病则风搐拘急，若心乘肝为实邪，肺乘肝为贼邪，肾乘肝为虚邪。凡肝得病必先察其肺肾，肾者肝之母，肺者肝之贼，今肝之得病，若非肾水不能相生，必是肺金鬼邪来克，故其来在肺，先治其肺，攻其鬼也。其来在肾，先补其肾，滋其源也。然后审其本脏之虚实而寒温之。窃谓前症，若肝经实热而外生风者，宜用大青膏散之。若既服而前症仍作或益甚者，此邪气已去而脾气亏损也，宜用异功散加芎、归补之。若肝经虚热，或因克伐而内生风者，宜用异功散、地黄丸补之。若风邪入脏，能食饮冷，大便秘结者，此邪气内实也，宜用大黄丸下之。若既下而食少饮汤，或腹作胀者，此脾气内虚也，宜用白术散补之。气血素弱，或因病后，或服攻伐之剂，而手寻衣领，切牙呵欠，目淡青者乃肝经虚甚也，急用地黄丸以补肾肝。哽气、短气、长出气，乃肺经虚甚也，急用异功散以补脾肺。若申、酉时叫哭直视，呵欠顿闷，项急惊悸，手足摇动，发热饮水者，此风火相搏而胜肺金也，用柴胡栀子散以治肝火生肝血；用异功散补脾土生肺金，若唇白者为脾绝，不治。夫婴童之症，多因妊娠浓味七情，或儿乳哺失宜，或乳母饮食郁怒所致。病气既见，形气已虚，当推其所因用药，加漏芦以治其母，儿饮一二匙。后仿此。
　　
　　大青膏
　　治伤风痰热发搐。
　　天麻 青黛（各一钱） 白附子 乌蛇（酒浸取肉焙） 蝎尾（各五分） 天竺黄（煨） 麝香（各一字）上为末，生蜜丸豆大。每用半粒，薄荷汤化下。
　　
　　大黄丸
　　治风热里实，口中气热，二便秘赤，饮水不止。
　　黑牵牛（一半生，一半炒） 川芎（各半两） 甘草（一钱） 大黄（一两，酒洗饭上蒸）上为末，糊丸麻子大。每服数丸，温蜜水乳后服，以溏利为度，大小用。
　　愚按前症，既属里实二便秘，法当疏下，若初服虽未通利，而病势已退，不可再服。如二便未利，病势未退，当减数丸研化服之，恐过剂则元气伤而变病也。
　　
　　泻青丸
　　治急惊发搐，眼赤睛疼。
　　当归 龙胆草（炒） 川芎 防风 大黄（炒） 羌活 栀仁（各等分）上为末，炼蜜丸芡实大。每服一丸，砂糖汤化下。
　　愚按：前方足厥阴经解散肌表，疏通内热之药也。若大便秘结，烦渴饮冷，饮食如常者，属形病俱实，宜用此以泻之。若大便调和，烦渴饮冷，目淡青色，属病气实而形气虚，宜用抑肝散平之。若大便不实，作渴饮汤，饮食少思，肢体倦怠者，属形病俱虚，宜用地黄丸补之。大抵前症，若因肝经血虚风热，先用四物汤加钩藤钩以生肝血；次用四君子汤以补脾土。
　　若因肝经血燥痰盛，用地黄丸滋肾水生肝木，四君加芍药实脾土以平肝木。若因攻伐而致脾土虚寒者，急用六君子汤加丁香、木香温补脾土，否则必变慢脾风也。
　　
　　抑肝散
　　治肝经虚热发搐，或痰热切牙，或惊悸寒热，或木乘土而呕吐痰涎，腹胀少食，睡卧不安。
　　软柴胡 甘草（各五分） 川芎（八分） 当归 白术（炒） 茯苓 钩藤钩（各一钱）上水煎，子母同服。如蜜丸，名抑青丸。
　　小柴胡汤（加山栀、牡丹皮，名加味小柴胡） 治肝胆经风热瘰 ，寒热往来，口晡发热，潮热身热，不欲饮食，或怒火口苦，耳聋咳嗽，或胁痛胸满，小便不利，或泄泻吐酸苦水，或肢体搐动，唇目抽札，并宜用之。（方见变蒸）
　　异功散
　　（方见天钓）
　　地黄丸
　　（方见脏腑）
　　白术散
　　（方见积滞）
　　柴胡栀子散
　　（方见诸热）
　　导赤散
　　（方见心脏）
　　四物汤
　　（方见急惊）
　　四君子汤
　　
　　六君子汤
　　（二方见内钓）
　　加味清胃散
　　（方见天钓）
　　补中益气汤
　　（方见虚羸）
　　卷一
　　心脏
　　钱仲阳云：心主惊，实则叫哭发热饮水而搐，虚则困卧惊悸不安。又云：热则睡中口气温及上窜切牙，而合面卧有就冷之意，皆心热也，导赤散主之。若抑面卧者，乃心气实，气不得上下流通也，泻心散主之。心病冬见，火胜水也，当补肾治心，轻者病自愈，下窜不语者，肾虚怯也。又张洁古云：心主热，若肺乘心为微邪，肝乘心为虚邪，脾乘心为实邪，肾乘心为贼邪。凡心脏得病，必先调其肝肾，肝气通则心气和，肝气滞则心气乏，此心病先求其肝，清其源也。五脏受病必传其所胜，肾之邪必传于心，故先治其肾逐其邪也。若肝肾脉俱和，然后察其心家虚实治之。窃谓仰面卧者，因其心胸实热，故喜仰面而向虚也。合面卧者，因心胸虚热，故喜合卧而就实也。实则调治心肝，虚则调补脾肺，二者别之，尽其状矣。其切牙等症，多有雷同，不必拘泥。如用泻心、导赤等剂，邪气虽去而病仍作，当调补元气，或反甚，急温补元气。其心气冬见，或亥子时病益甚，或下窜不语者，乃肾水虚而心火甚也，用地黄丸。其乳下婴儿，须母服之。
　　
　　钱氏泻心散
　　治心经实热。
　　黄连上为末，每服五分，临卧温水化下。
　　愚按：前症若叫哭发热，作渴饮水，抽搐有力，仰面而睡者，属心经实热，宜用泻心散或导赤散。若发热饮汤，抽搐乏力，惊窜切牙，合面而睡者，属心经虚热，用补心散。若喘嗽面赤，壮热饮水，肺乘心也，用泻白散。若摇头目札，身热抽搐，肝乘心也，用柴胡清肝散。
　　若合目昏睡，泄泻身热，脾乘心也，用泻黄散。若窜视惊悸，切牙足热，肾乘心也，用安神丸。若因乳母致症，亦用前药，以治其母。
　　
　　导赤散
　　治小肠实热，小便秘赤。
　　生地黄 木通 甘草（等分）上为末，每服一钱，入淡竹叶水煎。
　　愚按：泻心散、导赤散，泻心、小肠实火之剂。盖心为脾母，脾为心子，然心既病则脾土益虚矣。用者审之！
　　钱氏生犀散
　　治心经虚热。
