<!-- { "loadSidebar": true } -->
　　治乳食伤脾，或心经伏热，小便白浊。
　　三棱（煨） 蓬术（煨） 砂仁 赤茯苓（各半两） 青皮 陈皮 滑石 甘草（各一钱五分）上为末，每服一钱，灯心汤调下。
　　
　　三棱散
　　治小儿尿白，久则成疳，宜补脾消食化积。
　　三棱 蓬术（各一两，炒） 益智仁 甘草 神曲（炒） 麦芽 橘皮（各半两）上为末，每服一钱，白汤送下。
　　
　　厘清饮
　　治小便余沥，并赤白浊。
　　益智仁 川萆 石菖蒲（盐炒） 乌药 茯苓 白芍药（各三分）上入灯心水煎。
　　
　　清心莲子饮
　　治发热口干，小便白浊，夜则安静，昼则发热。
　　黄芩 麦门冬 地骨皮 车前子 甘草（各三钱半） 石莲肉 茯苓 黄 柴胡 人参（各二钱五分）上每服二钱，水煎服。
　　
　　栀子茯苓汤
　　（即大芜荑汤，方见诸疳症）
　　大安丸
　　（即保和丸加白术）
　　补中益气汤
　　（二方见虚羸）
　　龙胆泻肝汤
　　（方见疝气）
　　加味逍遥散
　　
　　异功散
　　
　　四君子汤
　　（三方见内钓）
　　益黄散
　　（方见脾脏）
　　牛黄丸
　　（方见惊痫）
　　芦荟丸
　　（方见疳症）
　　卷八
　　疳症
　　钱仲阳云：小儿诸疳，皆因病后脾胃亏损；或用药过伤，不能传化乳食，内亡津液，虚火妄动；或乳母六淫七情，饮食起居失宜，致儿为患。五脏之疳不同，当各分辨。肝疳者，一名风疳，其症白膜遮睛，或泻血羸瘦。心疳者，其症面黄颊赤，身体壮热。脾疳者，一名肥疳，其症肢体黄瘦，皮肤干涩，多生疮疥，腹大食土。肺疳者，一名气疳，其症喘嗽不已，口鼻生疮。肾疳者，一名骨疳，其症肢体削瘦，遍身疮疥，喜卧湿地。杨氏云：又有疳伤者，五脏虫疳也，其名甚多，姑举其要。虫疳者，其虫如丝，出于头项腹背之间，黄白赤者可治，青黑者难疗。蛔疳者，皱眉多啼，呕吐青沫，腹中作痛，肚腹青筋，唇口紫黑，头摇齿痒。脊疳者，身热羸黄，烦渴下利，拍背有声，脊骨如锯齿，十指皆疮，频啮爪甲。脑疳者，头皮光急，满头并疮，脑热如火，发结如穗，遍身多汗，腮肿囟高。疳渴者，日则烦渴，饮水不食，夜则渴止。疳泻者，毛焦唇含，额上青纹，肚胀肠鸣，泻下糟粕。疳痢者，停积宿滞，水谷不聚，泻下恶物。疳肿者，虚中有积，肚腹紧胀，脾复受湿，则头面手足虚浮。疳劳者，潮热往来，五心烦热，盗汗骨蒸，嗽喘枯悴，渴泻饮水，肚硬如石，面色如银。无辜疳者，脑后颈边有核如弹丸，按之转动，软而不疼，其内有虫，不速针出，则内食脏腑，肢体痈疽，便利脓血，壮热羸瘦，头露骨高。相传儿衣夜露，为鸱鸟羽所污亦致此症。若手足极细，项小骨高，尻削体痿，腹大脐突，号哭胸陷，名丁奚。若虚热往来，头骨分开，翻食吐虫，烦渴呕秽，名哺露。若牙齿蚀烂，名走马疳。盖齿属肾，肾虚受热，疳火上炎，致口臭齿黑，甚则龈烂牙宣。大抵其症虽多，要不出于五脏。治法：肝疳，用地黄丸以生肾。心疳，用安神丸以治心；异功散以补脾。脾疳，用四味肥儿丸以治疳；五味异功散以生土。肺疳，用清肺饮以治肺；益气汤以生金。脑疳，亦用地黄丸。无辜疳，用大芜荑汤、蟾蜍丸。丁奚、哺露，用肥儿丸、大芦荟丸。走马疳，敷雄黄散；服蟾蜍丸。若作渴泻痢，肿胀劳瘵等类，当详参方论而治之。盖疳者干也，因脾胃津液干涸而患，在小儿为五疳，在大人为五劳，总以调补胃气为主。
　　治验（更参肛门作痒）陈职方孙三岁，面颊患疮，沿蚀两目，肚大青筋，小便澄白，此肝疳之症也，用大芜荑汤二剂而愈。
　　陈司厅子，遍身生疮，面色痿黄，腹胀内热，大便不调，饮食少思，倦怠口干，为肝脾疳症，用大芦荟丸，不月而痊。
　　陈工部长孙，腹内一块，小便不调，或用行气破血等药，发热口干，体瘦懒食，面黄兼青，几成瘵症，以补中益气汤煎送大芦荟丸四服，又用前汤加车前子煎送六味丸四服，又用清肝生血之药而痊。
　　一女子十二岁，目生白翳，面黄浮肿，口干作泻，用四味肥儿丸而痊。
　　一小儿头摇目札，口渴下血，此肝经血虚风热也，用地黄丸而痊。若肝经湿热，兼用泻青丸。盖虚则补其母，实则泻其子也。
　　一小儿十一岁，两耳后脑下各结一核，色不变不痛，而面色痿黄，体倦口干，去后不调，用芦荟丸治之，诸症顿愈。
　　一小儿鼻外生疮，不时揉擦，延及两耳。又一小儿视物不明，鼻内或痒或生疮，用四味肥儿丸并愈。
　　一小儿水入耳内，耳外生疮，脓水淋漓，经岁不愈，余谓肝火上炎，用大芦荟丸而愈。
　　一小儿遍身如疥，或痒或痛，肌体消瘦，日夜发热，口干作渴，大便不调，年余不愈。用九味芦荟丸而愈。
　　一小儿数岁，脑后并结二核，肉色如故，亦不觉痛，用大芦荟丸以清肝脾，佐以地黄丸补肾水，形体健而核自消。
　　一小儿腹内结块，小便不调，此肝经内疳也，用龙胆泻肝汤及大味芦荟丸而痊。
　　一小儿自生后两目赤肿，或作痒，或生翳，此胎禀肝火，用芦荟丸、六味地黄丸而痊。
　　一小儿患瘰 ，小便频数，两目连札，作呕少食，泄泻后重。用补中益气汤、六味地黄丸渐愈，佐以芦荟丸而痊。
　　一小儿食泥土，困睡泄泻，遍身如疥，此脾经内外疳也，用六君子汤、肥儿丸而愈。
　　一小儿面黄颊赤，发热作渴，睡中惊悸，此心经内外疳也，用秘旨安神丸而痊。
　　一小儿患前症，兼掌心发热，遍身如疥，用安神、肥儿二丸而愈。
　　一小儿咳嗽寒热，咽喉不利，鼻上有疮，久而不结痂，此肺经疳症也，用地黄清肺饮而痊。
　　一小儿下疳溃痛，爪黑面黧，遍身生疥，此肝经内外疳也，用地黄、芦荟二丸而愈。
　　史少参幼子二岁，项后结核，不时仰叫，或以为热疮内溃，用针决之，服消毒之药后，曲腰啼哭，余谓此名无辜疳，仰身而哭，外 症也；腰哭而啼，内 症也，元气败矣，果殁。
　　一小儿四肢消瘦，肚腹渐大，寒热嗜卧，作渴引饮，此肝脾疳也。名丁奚哺露，用白术散为主，佐以十全丹，月余诸症渐愈，乃以异功散加当归及六味丸而痊。
　　一小儿患疳，虚症悉具，热如火炙，病状不能尽述，朝用异功散，夕用四味肥儿丸，月余诸症稍愈，佐以九味地黄丸，自能行立。遂朝以六味地黄丸，夕以异功散及蚵蟆丸而痊。
　　一小儿四肢消瘦，肚腹胀大，行步不能，作渴发热，去后臭秽，以十全丹数服，诸症渐愈，又用异功散、肥儿丸，调理渐愈。
　　
　　大芦荟丸
　　治疳杀虫，和胃止泻。
　　胡黄连 黄连 白芜荑（去扇） 芦荟 木香 青皮 白雷丸（破开，赤者不用） 鹤虱（微炒。各半两） 麝香（二钱，另研）上为末，粟米饭丸，绿豆大。每服一二十丸，米饮下。
　　愚按：前方肝脾疳积，食积发热，目生云翳；或疳热，颈项结核；或耳内生疮，肌体消瘦，发热作渴，饮食少思，肚腹膨胀；或牙龈蚀落，项腮腐烂，阴囊、玉茎生疮；或胸胁小腹作痛，并效。内青皮以龙胆草代之，麝香不用尤效。
　　
　　六味肥儿丸
　　消疳、化虫、退热。
　　黄连 陈皮 川楝子（去核炒） 神曲（炒） 麦 （炒。各一两） 白芜荑（半两）上为末，糊丸，麻子大。每服一二十丸，空心米饮吞下。
　　愚按：前方又治脾疳，饮食少思，肌肉消瘦，肚大颈细，发稀成穗，项间结核，发热作渴，精神倦怠，大便酸臭，嗜食泥土；或口鼻头疮，肚见青筋，啮齿下痢，便白五疳。用此丸加干蟾一两，芜荑五钱尤妙。
　　
　　蚵蟆丸
　　治无辜疳症，一服虚热退；二服烦渴止；三服泻痢住。
　　蟾蜍（一枚，夏月沟渠中腹大、不跳、不鸣、身多癞 者）上取粪蛆一杓置桶中，以尿浸之，桶上要干，不令虫走出，却将蟾蜍扑死，投蛆中食一昼夜，以布袋盛置，浸急水中一宿，取出瓦上焙为末，入麝一字，粳米饭揉丸，麻子大。每服二十丸，米饮下。
　　愚按：前方又治无辜疳症，面黄壮热不食，舌下有虫；或脑后有核，软而不痛，中有粉虫，随气流散，侵蚀脏腑，便滑脓血，日渐黄瘦，头大发竖，手足细软，变生天 ；猢狲鹅口，木舌悬痈，重 着噤，脐风撮口重舌，龟背龟胸，一十二种败症。急用蟾蜍丸、大芜荑汤治之，多有生者。
　　
　　生熟地黄汤
　　治疳眼闭合不开。
　　生地黄 熟地黄（各半两） 川芎 赤茯苓 枳壳（制） 杏仁（去皮） 川黄连 半夏曲 天麻 地骨皮甘草（炙。各二钱五分）上每服二钱，黑豆十五粒、姜水煎服。
　　
　　嚏疳散
　　治疳。
　　芦荟 黄连（各一钱） 瓜蒂 猪牙皂角 虾蟆灰（各五分） 麝香（少许）上为末，吹入鼻，嚏则可疗。
　　
　　脂连丸
　　治五疳潮热，腹胀发焦。
　　胡黄连（半两） 五灵脂（一两）上为末， 猪胆汁丸，麻子大，米饮下。
　　
　　茯苓丸
　　治心疳惊疳。
　　茯神 芦荟 琥珀 川黄连（净） 赤茯苓（各三钱） 钩藤皮 远志肉 虾蟆灰（各三钱） 石菖蒲（一钱） 麝香（少许）上为末，粟米丸麻子大，薄荷汤下。
　　
　　神效换肌丸
　　治脾疳肌瘦，潮热盗汗，泄泻糟粕，头大腹急。
　　川黄连（炒） 鳖甲（酒炙） 肉豆蔻（煨） 使君子（面裹煨） 神曲（炒） 麦芽（炒。各半两） 诃子肉（一钱半）上为末，糊丸芥子大，米汤下。
　　
　　天麻丸
　　治肝疳、风疳、疳眼。
　　青黛 川黄连 天麻 五灵脂 夜明砂（微炒） 川芎 芦荟（各二钱） 龙胆草 防风 蝉蜕（去足，各一钱半） 全蝎（二枚，焙） 麝香（少许） 干蟾头（炙焦，三钱）上为末，猪胆汁浸糕丸麻子大。每服十丸，薄荷汤下。
　　
　　化 丸
　　治诸疳生虫，不时啼哭，呕吐清水，肚腹胀痛，唇口紫黑，肠头湿 。
　　芜荑 芦荟 青黛干 川芎 白芷稍 胡黄连 川黄连 虾蟆灰（各等分）上为末，猪胆汁浸糕糊丸，麻子大。每服一二十丸，食后临卧，杏仁煎汤下。其鼻常用熊胆煎汤，笔蘸洗，俟前药各进数服，却用青黛、当归、赤小豆、瓜蒂、地榆、黄连、芦荟、雄黄为末，入鼻疮敛。
　　
　　灵脂丸
　　治脾疳、食疳。
　　白豆蔻 麦芽（炒） 五灵脂 宿砂 蓬术（煨） 青皮 橘红 使君子（焙。各二钱） 虾蟆（炙焦，三钱）上为末，米糊丸，麻子大。每服十丸，米汤下。
　　
　　下虫丸
