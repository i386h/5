<!-- { "loadSidebar": true } -->
　　清胃散
　　
　　加味归脾汤
　　
　　加味逍遥散
　　
　　四君子汤
　　
　　六君子汤
　　（五方见内钓）
　　济生犀角地黄汤
　　（方见便血）
　　补中益气汤
　　（方见虚羸）
　　八珍汤
　　（即四君、四物二汤合用也）
　　六味地黄丸
　　（方见肾脏）
　　卷九
　　虚羸
　　仲阳云：小儿虚羸，因脾胃不和，不能乳食，使肌体瘦弱，或大病后脾气尚弱，不能传化谷气所致。若冷者时时下利，唇口清白；热者身温壮热，肌体微黄。更当审其形色，察其见证。如面赤多啼，心之虚羸也；面青目札，肝之虚羸也；耳前后或耳下结核，肝经虚火也；颈间肉里结核，食积虚热也；面黄痞满，脾之虚羸也；面白气喘，肺之虚羸也；目睛多白，肾之虚羸也；仍审相胜而药之。又寒热二症，不可不辨。若腹痛泻利清白，不渴喜热，此属寒症，虽在夏月，宜木香丸。身热烦躁，泻利焦黄，作渴喜冷，此属热症，虽在冬月，宜胡黄连丸。皆舍时从症之治法也。
　　治验一小儿十三岁，面赤惊悸发热，形体羸瘦，不时面白，嗳气下气，时常停食，服保和丸及清热等药。余曰：面赤惊悸，心神怯也；面白嗳气，心火虚也；大便下气，脾气虚也。此皆禀心火虚，不能生脾土之危症，前药在所当禁者。不信，又服枳术丸、镇惊等药，而诸症益甚，大便频数，小腹重坠，脱肛痰涎，饮食日少，余先用六君子汤为主，佐以补心丸，月余饮食少进，痰涎少止，又用补中益气汤送四神而愈。毕姻后，病复作坠，时至仲冬，面白或黧色，手足冷，喜食胡椒、姜物，腹中不热，脉浮按之微细，两尺微甚，乃用八味丸，元气复而形气渐充。年至二十，苦畏风寒，面目赤色，发热吐痰，唇舌赤裂，食椒姜之物唇口即破，痰热愈甚，腹中却不热，诊其脉或如无，或欲绝，此寒气逼阳于外，内真寒而外假热也，仍用八味丸而诸症顿愈。
　　一小儿八岁，面常青色，或时色赤，日间目札，夜睡切牙，二年余矣，服清肝降火之药益甚，形气日羸。余考绩到京，求治于余，曰：肝主五色，入心则赤，自入则青，盖肝属木而生风，故肝气为阳为火，肝血为阴为水，此禀肝肾精血不足，虚火内动，阴血益虚，虚而生风，风自火出，故变面赤目札等症耳，非外风也。遂用地黄丸以滋肾水生肝木，两月目札切牙悉止，又三月许诸症寻愈，而元气亦充矣。凡肝木之症，若肝木实热生风而自病，或肺金实热而克木者，宜用清肝降火之剂，以泻其邪气。若肝经风热而目直等症，用柴胡栀子散以清肝火；加味四物汤，以养肝血。若肾虚而切牙诸症，用六君子汤以健脾土；六味地黄丸以滋肾水则愈。
　　一小儿脾气虚弱，饮食停滞，发热作渴，服泻黄散，不时下痢，余先用保和丸二服而愈；但不食恶心，面青手冷，又用六君、柴胡、升麻四剂，面色痿黄，食进手温；惟形体羸甚，倦怠发热，小腹重坠，肛门脱出，用补中益气汤加半夏、肉豆蔻二剂而安。凡脾胃之症，若发热作渴，饮食喜冷，或泄泻色黄，睡不露睛者，属形病俱实，宜用泻黄散疏导之。若发热口干恶冷，或泄泻色白，睡而露睛者，属形病俱虚，宜用异功散调补之。若脾气下陷者，补中益气汤。
　　寒水侮土者，益黄散。肝木克脾者，六君加柴胡。若目睛微动，潮热抽搐，吐泻不食，宜用秘旨保脾汤。凡小儿诸病，先当调补脾胃，使根本坚固，则诸病自退，非药所能尽祛也。
　　一小儿五岁，形气虚羸，睡中切牙，夜间遗尿，日间频数，余以为禀肾气不足，用补中益气汤加补骨脂、地黄丸加鹿茸，以补脾肾而痊。毕姻后，小便频数，作渴发热，日晡益甚，恪服黄柏、知母等药，以滋阴降火。后患肾痿，卧床年许，余因考绩北上，仍用前药，喜其慎疾，半载而痊。
　　一小儿年十一岁，面白或赤，足软不能久行，用地黄丸加鹿茸年许而瘥。毕姻后，两目羞明，两足仍软，用前丸及补中益气汤而痊。后病复发，增口渴足热，头囟觉开，视物觉大，此肾虚瞳人散不能荣养，宜用地黄丸补之，有至七八岁，或十四五岁，气血既盛而自合。若纵盗色欲，戕贼真阴，亦不尽其寿矣。
　　一小儿体素虚弱，患咳嗽痰涎，服化痰药而痰益甚，余以为脾虚食积，先用六君、神曲、山楂渐愈。后伤风咳嗽，腹胀不食，泄泻酸臭，此食滞伤脾，而肺气虚也，用六君、桔梗而愈。又饮食停滞，呕吐痰涎，喘嗽面白，余谓脾虚不能消化饮食而为痰，肺虚不能摄气归源而作喘，仍用六君子汤而愈。大凡腠理不密，外邪所感而肺病者，因脾胃气虚不能相生，必用六君子汤。若脾胃气实，大肠不利而肺病者，用泻黄散。若心火炎烁肺金而喘嗽者，用地黄丸。
　　一小儿形瘦，不时咳嗽，自用参苏散一剂，更加喘急惊搐，面白或黄。余谓此禀脾肺不足，而形气虚羸，因前剂峻利，外邪虽去而肺气益虚。肺虚则宜补脾，先用异功散加桔梗、钩藤钩一剂，痰喘顿定；乃去桔梗，加半夏、当归，再剂惊搐亦去，又加酸枣仁治之而安。年十五岁，发热痰盛，作渴面赤，形体羸瘦，用地黄丸加五味子及补中益气汤，各百余剂，而形气渐壮。若认为阴火，用黄柏、知母等药，复伤生化之源，其亦不治者矣。
　　一小儿五岁，尚饮乳，耳前后颈间至缺盆，以手推寻，其筋结小核如贯珠，隐于肌肉之间，小便不调，面色青黄，形气羸瘦，此禀母之肝火为患，用九味芦荟丸、五味异功散加山栀、柴胡，与儿饮之；又以加味逍遥散，与母服之寻愈。
　　一小儿患虚羸，耳出秽水，左手尺关，洪数而无力，余为清肝补肾，耳中虽愈，脉未全敛。
　　毕姻后，患瘵症，误服黄柏、知母之类，复伤元气，不胜寒暑劳役，无日不病，几至危殆，余大补脾肾，滋养元气而愈。
　　一小儿患症如前，肢体消瘦，面色痿黄，大便酸臭，此脾虚食积，用四味肥儿丸、五味异功散，治之而愈。
　　一小儿体瘦腹大，寒热嗜卧，作渴引饮，以白术散为主，佐以四味肥儿丸，诸症渐愈，乃以异功散、六味丸，月余而安。
　　一小儿患前症，身热如炙，此肝疳之症也，朝用异功散，夕用四味肥儿丸，诸症稍愈；佐以蚵蟆丸，数服而痊。
　　一小儿停食发热，服芩、连、三棱等剂，饮食日少，胸腹膨胀，肢体羸瘦，余谓脾虚饮食停滞元气复伤，先用补中益气汤加木香、钩藤钩，数剂渐愈；又用六君、炮姜，调理而安。
　　一小儿虚羸昏倦，咳嗽惊悸，自用参苏散一剂，更加喘急，此脾肺气虚而妄发表也，用惺惺散微解外邪，调和胃气，诸症顿愈；但手足逆冷，又用六君子汤，调补元气而安。
　　一小儿九岁，吞酸恶食，肌体消瘦，腹中作痛，余谓食积虚羸也，用保和丸而愈。后腹中数痛，皆服保和丸，余曰：此因脾胃虚而饮食所伤也，当调补脾土，以杜后患。不信，后腹痛喜按，余用五味异功散二剂，因未应，自用平胃散等药，腹胀作痛，余仍以异功散加木香四剂而愈。若屡用攻伐之剂，阴损元气，多致虚羸，深可慎也。
　　
　　参苓白术散
　　治脾胃虚弱，饮食少思，中满痞噎，心忪气喘，呕吐泄泻。
　　白扁豆（二两半，姜汁浸，去皮微炒） 人参 白茯苓 白术 甘草（炒） 山药（各三两半） 莲肉桔梗（炒黄色） 薏苡仁 宿砂仁（各二两）上为末，每服一钱，枣汤调下。
　　
　　地黄丸
　　（加肉桂一两，名加减八味丸） 治小儿肝经虚热血燥，或风客淫气，而患瘰 结核。或四肢发搐，眠目抽动，痰涎上涌。又治肾疳，脑热消瘦，手足如冷，寒热往来，滑泻腹胀，口鼻干渴，齿龈溃烂，爪黑面黧，遍身两耳生疮，或两耳出水，或发热自汗盗汗，便血诸血失喑等症，其功不可尽述。（即六味地黄丸，方见肾脏）
　　补中益气汤
　　治中气虚弱，体疲食少，或发热烦渴等症。
　　人参 黄 （各八分） 白术 甘草 陈皮（各五分） 升麻 柴胡（各二分） 当归（一钱）上姜枣水煎，空心午前服。
　　愚按：前方若因药克伐，元气虚损，恶寒发热，肢体倦怠，饮食少思，或兼饮食劳倦，头痛身热，烦躁作渴，脉洪大弦虚，或微细软弱，或寸关独甚者，宜用之。凡久病，或过服克伐之剂，亏损元气，而虚症悉具者，最宜前汤。若母有脾胃不足之症，或阴虚内热，致儿为患者，尤宜用之。
　　
　　钱氏异功散
　　治脾胃饮食少思，吐泻不食，凡虚冷症，先与数服，以正胃气。（即五味异功散见内钓）愚按：前方治脾胃虚弱，吐泻不食，或惊搐痰盛，或睡而露睛，手足指冷，或脾肺虚弱，咳嗽吐痰，或虚热上攻，口舌生疮，弄舌流涎。若母脾胃虚，儿患此症，亦当服之。
　　
　　四君子汤
　　治脾气虚损，吐泻少食，肌肉羸瘦。（方见内钓）
　　保和丸
　　治饮食停滞，胸膈痞满，嗳气吞酸，或吐泻腹痛。（加白术一两，即大安丸）神曲（炒） 山楂 半夏 茯苓（各一两） 陈皮 连翘 萝卜子（炒，五钱）上为末，粥丸，桐子大。每服三十丸，白汤送下。
　　愚按：前方行气克滞之剂，若元气无亏，暴停乳食，而致斯症者，宜用此消导之。若元气虚弱，而乳食所伤者，必调补胃气为主，而佐以消导。若乳食已消而作呕者，乃胃气被伤，当用异功散补之，不宜仍用前药，重损胃气，治者审之。
　　
　　肥儿丸
　　治肝疳食积，肢体消瘦，二便不调。
　　黄连 神曲 木香（各一两五钱） 槟榔（二十个） 肉豆蔻（二两煨） 使君子（酒浸去皮） 麦芽（各四两上为末，神曲糊丸麻子大。每服二三十丸，米饮下。
　　愚按：前方若食积五疳，发热口干，大便不调，小便不清，或颈项结核，发稀成穗，寒热作渴，宜用之。若脾胃稍虚者，用五味异功散兼服。虚甚者，异功散为主，佐以前药。
　　
　　枳术丸
　　（方见癖块）
　　六君子汤
　　（方见内钓）
　　四神丸
　　（方见脱肛）
　　八味丸
　　（方见肾脏）
　　柴胡栀子散
　　
　　四物汤
　　（二方见急惊）
　　九味芦荟丸
　　（方见疳症）
　　加味逍遥散
　　（方见内钓）
　　白术散
　　（方见积滞）
　　虾蟆丸
　　（方见疳症）
　　卷九
　　胃气虚寒
