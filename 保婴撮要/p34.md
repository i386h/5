<!-- { "loadSidebar": true } -->
　　经曰：胃为水谷之海，六腑之大源也。人身气血腑脏，俱由胃气而生。故东垣之法，一以脾胃为主，所谓补肾不若补脾，正此意也。在小儿虽得乳食，水谷之气未全，尤仗胃气，胃气一虚，则四脏俱失所养矣。故丹溪谓：小儿多肝脾之疾也。若面色 白，目无睛光，口中气冷，不食吐水，肌瘦腹痛，此胃气虚寒之症，用五味异功散或六君子汤主之；若大便不实，兼脾虚也，加干姜温之；中满不利，脾不运也，加木香开之。喜冷便秘，胃实热也，用泻黄散凉之。命门火衰，不能生土者，用八味丸补之，禀赋胃气不足，亦用此丸。盖下焦真阳充盛，则上生脾元，自能温蒸水谷矣。
　　治验一小儿伤食，吐泻不已，后便泄青色，睡而露睛，手足指冷，额黑唇青。余谓大便青色，木胜土也；或时溏泄，脾气不足也；额黑唇青，寒水侮土也；悉属中气虚寒。用五味异功散加升麻、柴胡、木香、附子，二剂而愈。
　　一小儿盛暑呕吐飧泄，服黄连香薷饮益甚，用白虎石膏汤而腹胀作痛，手足并冷。余谓脾气虚寒，且夏月伏阴在内也，用五味异功散加木香而愈。
　　一小儿因伤乳食，杂用消导之药，遂变痢，久而不愈，先用六君加木香而渐痊，后用五味异功散而痊愈。
　　一小儿手足常冷，腹中作痛，饮食难化。余谓胃气虚寒也，先用益黄散，二服痛止；次用六君子汤，数剂即愈。
　　一小儿九岁，素畏风寒，饮食少思，至秋冬口鼻吸气，阴冷至腹，手足如冰，饮姜汤及烧酒方快，其脉细微，两尺如无，余谓此禀命门火衰也，用还少丹不应，改用八味丸，旬余诸症即愈。
　　
　　平胃散
　　治脾胃不和，不思饮食，心腹胀痛，口苦短气，恶心嗳气吞酸，面黄体瘦，嗜卧体痛，霍乱吐泻等症。
　　浓朴（姜汁制，五两） 陈皮 甘草（炙。各一两） 苍术（米泔浸焙，八两）上为末，每服二钱，姜枣水煎，沸汤点服亦得。常服调气暧胃，化宿食，消痰饮，辟四时不正之气。
　　愚按：前症若乳食停滞，嗳腐吞酸，呕哕恶心者，宜服是方。若饮食既消，脾胃虚弱，呕吐恶心者，则宜四君子汤。
　　
　　调中丸
　　治脾胃虚寒。
　　白术 人参 甘草（炒。各五分）
　　八味地黄丸
　　即六味地黄丸加肉桂、附子各一两。治禀赋命门火衰，不能生土，以致脾土虚寒此药也。
　　
　　钱氏益黄散
　　（一名补脾散） 治脾胃虚冷吐泻。（方见脾脏）愚按：前方若脾土虚寒，或寒水侮土，而呕吐泄泻，手足并冷；或痰涎上涌，睡而露睛，不思乳食者，宜用此方。若脾土虚弱吐泻者，用六君、柴胡，如不应，或手足俱冷者，属虚寒，加木香、炮姜。若因乳母脾虚肝侮，亦治以前药。若乳母郁怒，致儿患前症者，其母兼服加味归脾汤。
　　
　　泻黄散
　　（方见脾脏）
　　观音散
　　（方见呕吐）
　　银白散
　　（方见慢惊）
　　归脾汤
　　
　　异功散
　　
　　六君子汤
　　（三方见内钓）
　　卷九
　　食积寒热
　　小儿食积者，因脾胃虚寒，乳食不化，久而成积。其症至夜发热，天明复凉，腹痛膨胀，呕吐吞酸，足冷肚热，喜睡神昏，大便酸臭是也。有前症而兼寒热者，名曰食积寒热。若食在胃之上口者，吐之；胃之下口者，消之；腹痛痞胀，按之益痛者，下之；下后仍痛，按之则止者，补之。夹食伤寒者，先散之，用参苏饮；热甚便秘者，先利之，用大柴胡汤；如无外感，但只伤食不致于甚，保和丸调之。盖脾为至阴之脏也，故凡脾病者，至夜必热，热而兼矣。食未消者消之，则寒热自止；食既消者补之，则寒热自痊。
　　若手足并冷，喜热饮食，此中州虚寒也，宜温之；大便欲去不去，脾气下陷也，宜升之。若夜间或侵晨泄泻者，脾胃俱虚也，用四神丸。手足并热，作渴饮水者，脾胃实热也，用泻黄散。大便秘结，用大柴胡汤。手足虽热，口不作渴，大便不实者，用白术散。仍参腹痛腹胀，积痛积滞治之。
　　治验一小儿伤食腹胀，胸满有痰，余用异功散而痊。后复伤食，腹胀作痛，或用药下之，痛虽止而胀益甚，更加喘粗，此脾气伤而及于肺也，用六君、桔梗调补而痊。
　　一小儿腹胀恶食，寒热恶心，症类外感。余曰：气口脉大于人迎，此饮食停滞也。用保和丸一服，诸症顿退。但腹胀未已，用异功散而痊。
　　一小儿伤风，咳嗽痰涌，用六君、桔梗、桑皮、杏仁而愈。后饮食停滞，腹泻胀痛，又用六君加山楂、浓朴而安。腹停食作呕，或用药下之，更加咳嗽，余谓此脾肺益虚，欲行调补，彼以为缓，乃服发表克滞之药，前症益甚，更加摇头，余用天麻散倍加钩藤钩及异功散而愈。
　　一小儿胸腹胀痛，寒热顿闷，以手按腹即哭，此饮食停滞也，先用保和丸一服，前症即愈，更加烦渴，按其腹不哭，此宿食去而脾气未复也，用五味异功散加柴胡治之而瘳。
　　一小儿饮食停滞，服消导之剂，饮食既消，热尚未退，此胃经虚热也。用六君子加升麻、柴胡，四剂而愈。
　　一小儿先因饮食停滞，服克伐之剂，更加腹痛，按之则止，余用六君子汤而愈。后腹伤食，服保和丸及三棱、槟榔之类，更加腹重善噫，此脾气虚而下陷也，仍用前汤加升麻、柴胡、一小儿面色青白，饮食难化，大便频泄，或用消积化痰等药，久不愈，余谓脾胃虚弱也，用六君子汤渐愈。或以为食积，宜驱逐之，遂反作泻，痰喘发搐。余谓：脾气复伤，不能生肺，肺虚不能平肝，而作是症。先用六君加钩藤钩，饮食少进，又用五味异功散加升麻而愈。
　　一小儿患前症腹痛，服攻下之剂，发热不已，大便不化，按其腹不痛，与冷水不饮，此食积去而脾气虚也，用五味异功散加当归、升麻而愈。
　　
　　三黄枳术丸
　　治伤肉湿面辛辣味浓之物，致填塞闷乱不快。
　　枳实（面炒，五钱） 黄连（酒浸炒） 大黄（湿纸裹煨） 白术（各一两） 黄芩（五钱）上为末，汤浸 饼为丸，如绿豆大。每服五十丸，白汤下，临时量所伤多少，加减服之。
　　
　　大柴胡汤
　　（方见痉症）
　　四神丸
　　（方见惊泻）
　　六君子汤
　　
　　五味异功散
　　（二方见内钓）
　　泻黄散
　　（方见脾脏）
　　白术散
　　（方见积滞）
　　保和丸
　　（方见虚羸）
　　加减肾气丸
　　（方见腹胀）
　　天麻散
　　（方见百 内嗽，即天麻丸）
　　卷九
　　肿胀
　　经曰：至阴者肾水也，少阴者冬脉也，其本在肾，其末在肺，皆积水也。又曰：肾者胃之关也，关门不利，故聚水而从其类也。上下溢于皮肤，故跗肿腹大，上为喘呼，不得卧者，标本俱病也。丹溪云：惟肾虚不能行水，脾虚不能制水，胃与脾合，又胃为水谷之海，因虚而不能传化，肾水泛滥，反得以浸渍脾土，于是三焦停滞，经络壅塞，水渗于皮肤，注于肌肉而发肿也。其状目胞上下微起，肢体重着，喘咳怔忡，股间清冷，小便涩黄，皮薄而光，手按成窟，举手即满是也。古方有十种论症，以短气不得卧为心水；两胁紧痛为肝水；大便溏为肺水；四肢苦重为脾水；腰痛足冷为肾水；口苦咽干为胆水；下虚上实为大肠水；腹急肢瘦为膀胱水；小便关泄为胃水；小腹急满为小肠水。又有湿气、毒瓦斯、伤寒后、泻痢后、气血虚者之五肿。及疳气、 积、锁肚、胸膈作膨、蛔、气虚、冷积者之七胀，亦当详之。
　　其受湿气者，由脾胃之气敦阜四肢，头面皆肿也。食毒者脾伤，积毒停留于胃也。伤寒下早者，邪气乘虚而入也。泻痢后者，脾气虚也。皆宜先调虚，邪正相乱，以致四肢浮肿，腹肚膨满。亦当先调荣卫，分别阴阳。治法：宜补中行湿利小便。凡有热者，水气在表也，可汗之。身无热者，水气在里也，宜下之。腰以上肿，宜利小便；腰已下肿，宜发汗，此仲景之法也。若遍身肿烦渴，小便赤涩，大便秘结，此属阳水。遍身肿不渴，大便溏泄，小便清利，此属阴水。阳水兼阳症者，脉必浮数；阴水兼阴症者，脉必沉迟。气若陷下，宜用二陈加升提之药；如腹胀，少加木香调之。若朝宽暮急，属阴虚，朝用四物汤加参、术；夕用加减肾气丸。朝急暮宽，属阳虚，朝用六君子汤；夕用加减肾气丸。朝暮皆急，阴阳俱虚也，用八珍汤主之。真阳虚者，朝用八味地黄丸；夕用补中益气汤。若肚腹痞满，肢体肿胀，手足并冷，饮食难化，或大便泄泻，呼吸气冷者，此真阳衰败，脾肺肾虚寒不能司摄，而水泛行也，急用加减肾气丸，否则不治。惟调补脾土，多有生者。
　　治验一小儿伤食膨胀，服克伐之剂，小便涩滞，改服五苓散，小便益闭，四肢顿肿。余谓：脾胃虚寒，不能通调水道，下输膀胱故也。朝用加减金匮肾气丸，夕用补中益气汤而愈。
　　一小儿患前症，小便赤频，盗汗发热，朝间用补中益气汤，午间用五味异功散，晚间用六味地黄丸而愈。后作功课太劳，盗汗发热，用八珍汤、六味丸而痊。
　　一小儿患前症，饮食少思，大便不实，先用补中益气汤，又用五味异功散而愈。毕姻后复发，更手足并冷，饮食难化，或吞酸嗳腐，用六君子、炮姜而痊，后又发，用八味地黄丸、补中益气汤而痊。
　　一小儿小腹胀坠，小便涩滞，午前为甚。以补中益气汤加木香与朝服；以五味异功散加升麻、柴胡与夕服，两月余而愈。后饮食失节，腹胀咽酸，用五味异功散、四味茱萸丸而痊。毕姻后，后患如前，更恶寒腹冷，小便清频，大便不实，手足并冷，用补中益气汤、八味地黄丸而寻愈。
　　
　　二陈汤
　　（方见寒吐）
　　五苓散
　　（方见五淋）
　　八珍汤
　　（即十全大补汤去黄 、肉桂，方见自汗）
　　六君子汤
　　（方见内钓）
　　加减肾气丸
　　（方见腹胀）
　　八味地黄丸
　　（方见肾脏）
　　补中益气汤
　　（方见虚羸）
　　卷九
　　蛔虫
　　巢氏云：蛔虫者，九虫之一也，长尺许，或五六寸者，因脏腑虚弱，及食甘肥而动，其动则腹中攻痛，或作或辍，口吐涎水，贯心则死，用使君子丸之类下之。钱仲阳云：吐水不心痛者，胃冷也，吐沫心痛者，虫痛也，与痫相似，但目不斜，手不搐耳，安虫散主之。田氏云：虫痛者，啼哭俯仰，坐卧不安，自按心腹，时时大叫，面色青黄，唇色兼白，目无睛光，口吐涎沫也。若因胃冷即吐，用理中汤加炒川椒五粒、槟榔五分煎下乌梅丸。古云：虫蚀上部，则上唇有白点，虫蚀下部，则下唇有白点。腹中诸虫，望前其头向上，望后其虫向下。
