<!-- { "loadSidebar": true } -->
　　本事真珠母丸
　　治肝胆二经，因虚内受风邪，卧则魂散而不守，状若惊悸。
　　真珠（三分，另研细） 当归 熟地黄（各一两半） 人参 酸枣仁（炒） 柏子仁（各一两） 犀角 茯神沉香 龙齿（各半两）上为末，炼蜜丸小豆大，辰砂为衣。每服二十丸，白汤下，日午夜卧各一服。
　　
　　人参竹叶汤
　　治虚烦不得寐。
　　人参 竹叶 甘草（各二钱） 半夏 小麦 麦门冬（各一钱半）上每服二三钱，姜二片，粳米一撮，水煎服。
　　
　　四君子汤
　　
　　六君子汤
　　
　　加味归脾汤
　　
　　加味逍遥散
　　
　　五味异功散
　　（五方见内钓）
　　补中益气汤
　　（方见虚羸）
　　人参养荣汤
　　（方见自汗）
　　加味小柴胡汤
　　（方见痉症）
　　八珍散
　　（十全大补去黄 、肉桂）
　　六味地黄丸
　　（方见肾脏）
　　卷十
　　惊悸
　　人身有九藏，心藏神、肝藏魂，二经皆主于血，血亏则神魂失宁而生惊悸也。经曰：东方青色，入通于肝，其病发惊骇。又曰：二阳一阴，发病主惊骇。惊者，心卒动而恐怖也；悸者，心跳动而怔忡也。二者因心虚血少，故健忘之症随之，用四物、安神之类。丹溪谓亦有属痰者，宜用温胆汤加辰砂、远志之类。若思虑便动，虚也，用养心汤。时作时止，痰也，用茯苓丸。触事易惊，心胆虚怯也，用温胆汤。卧惊多魇，血不归源也，用真珠母丸。梦寐不宁，肝魂失守也，用定志丸。恐畏不能独处，胆气虚冷也，用茯神汤。睡卧烦躁，胆气实热也，用酸枣仁丸。眩晕惊悸，风痰内作也，用本事辰砂远志丸。思虑郁结，脾虚气滞，用归脾汤。前症虽曰属心与肝，而血之所统，实主于脾，脾之志曰思，思虑多则血耗损而不能滋养于肝，心者脾使之也，思虑内动，未尝有不役其心者。夫心为君火之藏，十二官之主也。夫君之德不怒而威，无为而治，故宜镇之以静谧，戒之以妄动，动则相火翕合，煽烁阴精，精血既亏，则火空独发，是以惊悸怔忡之所由生，五志之火，心所不能制者矣。故治脾者不可不知养心，养心者不可不知镇静而寡欲。然人孰无思也，思之正，则无妄动之欲矣。朱子曰：必使道心常为一身之主，而人心每听命焉。此善养于心者也。
　　治验一女子素血虚惊悸，出嫁后更怔忡晡热，月经过期，用八珍汤加远志、山药、酸枣仁，三十余剂渐愈，佐以归脾汤痊愈。后因劳怒，适经行不止，前症复作，先用加味逍遥散，热退经止；又用养心汤而痊。
　　一小儿十五岁，彻夜用功记诵，去后少寐，仍不戒劳，患怔忡发热不止，用归脾汤为主，佐以八珍汤，诸症渐愈。后复作，服归脾、定志二药即愈。
　　一小儿十五岁，因用心太过，少寐惊悸，怔忡恶寒，先用补中益气汤、茯苓、酸枣仁、远志，恶寒渐止；又用加味归脾汤，惊悸稍安；又用养心汤而愈。
　　一小儿惊悸，睡卧不安，发热饮冷。用治要茯苓散而愈。又因劳役恚怒，发热吐痰自汗，用温胆汤二剂而安，又用归脾汤、宁志丸而愈。
　　一小儿十三岁，善思多忧，体倦发热，心怀畏惧，必多人相伴乃止，用茯神汤，佐以归脾汤，两月余渐愈。毕姻后，前症复作，加寒热头晕，先用前二汤而惊悸愈，后用十全大补汤、补中益气汤，诸症渐愈。后因科举入场劳役，朝寒暮热，自服前二汤各三十余剂，不应，时仲秋，脉虚大，按之微细，面白腹痛，亦用前方，倍加肉桂、干姜，四剂亦不应，遂以八味丸料煎服四剂，稍缓；又四剂渐愈，乃用八味丸、十全大补汤而安。
　　一女子十五岁，性沉静，被盗所恐，遂惊悸，腹胁胀痛，寒热往来，不食无寐，善思恐惧，用酸枣仁丸、归脾汤、加味逍遥散而寻愈。出嫁后，因丧子兼大劳，惊悸无寐，吐痰发热，饮食少思，胸腹膨胀，服化痰药日吐痰四五碗，时考续至京，请治，余谓脾肺虚寒，不能摄涎化食而为痰也。用六君、干姜六剂，痰益甚，手足并冷，用前药，每加附子一钱，仍不应，乃用人参一两，附子二钱，四剂始稍缓，又二剂，仍用六君加姜、附各五分，数剂后，易桂治之而愈。
　　
　　温胆汤
　　治心胆虚怯，触事易惊，或梦寐不祥，遂致心惊胆摄，气郁生涎，涎与气搏，变生诸症，或短气悸乏，或复自汗，胆虚不能制脾，则脾之水饮作矣。
　　半夏（汤洗） 竹茹 枳实（麸炒，各二两） 橘皮（二两，去白） 甘草（炙，一两） 白茯苓（一两半）上每服四钱，水一盏半，姜五片，枣一枚，煎七分，食前服。
　　
　　宁志丸
　　治心虚多惊，若有痰，宜吐之。
　　人参 白茯苓 茯神 柏子仁 琥珀 当归 酸枣仁（温酒浸半日去壳） 远志（炒。各半两） 乳香朱砂 石菖蒲（各三钱）上为末，蜜丸桐子大。每服三十丸，食后枣汤下。
　　
　　茯神散
　　治五脏气血虚弱，惊悸怔忡，宜用此安神定志。
　　茯神（去木） 人参 龙齿（另研） 远志（去心） 桂心 防风 独活 酸枣仁 细辛 白术（炒，各三钱） 干姜（炮，三两）上为末，每服四五钱，水煎服，蜜丸亦可。
　　
　　治要茯苓补心汤
　　治心气不足，喜悲愁怒，衄血面黄，五心烦热，或咽喉间痛，舌本作强。
　　（方见喑）
　　茯神汤
　　治胆气虚冷，头痛目眩，心神恐畏，不能独处，胸中烦闷。
　　茯神（去木） 酸枣仁（炒） 黄 （炒） 栀子仁（炒） 白芍药（炒） 五味子（杵，炒 桂心） 熟地（自制） 人上每服五钱，姜水煎。
　　
　　酸枣仁丸
　　治胆气实热，不得睡卧，神志不安，惊悸怔忡。
　　茯神（去木） 酸枣仁（炒） 远志（去心） 柏子仁（炒） 防风（各一两） 枳壳（麸炒） 生地黄（杵膏。
　　各半两）上为末，蜜丸梧子大。每服七八十丸，滚汤下。
　　
　　定志丸
　　治心神虚怯，所患同前，或语言鬼怪，喜笑惊悸。
　　人参 茯苓（各一两五钱） 菖蒲 远志（去心。各一两）上为末，蜜丸，如前服。
　　
　　治要茯苓散
　　治心经实热，口干烦渴，眠卧不得，心神恍惚。
　　茯神 麦门冬（各一两半） 通草 升麻（各一两二钱半） 紫菀 桂心（各七钱五分） 知母（一两） 大枣（十二枚） 淡竹茹（五钱） 赤石脂（一两七钱五分）上每服一两，水煎服。
　　
　　朱雀丸
　　治心病，怔忡不止。
　　白茯苓（二两） 沉香（半两）上为末，蜜丸小豆大。每服三十丸，人参煎汤下。
　　
　　世传密陀僧散
　　治惊气入心络不能语者，昔有人为野狼及犬蛇所惊，皆以此而安。
　　密陀僧（研极细末如粉）上茶清调一钱七分。
　　
　　丹溪朱砂丸
　　治劳役心跳。
　　朱砂 当归身 白芍药 侧柏叶（各三钱） 川芎 陈皮 甘草 黄连（炒，各一钱半）上用猪心血为丸，粟米大，每服百丸，龙眼汤下。
　　
　　本事辰砂远志丸
　　消风化痰，镇心安神。
　　人参 石菖蒲（去毛） 远志（去心） 茯神（各一两） 川芎 山药 白附子 麦门冬 细辛 铁粉辰砂（各五钱）上为末，用生姜汁，入水糊丸绿豆大，以朱砂为衣。每服一二十丸，临睡生姜汤下。
　　
　　归脾汤
　　
　　六君子汤
　　
　　加味逍遥散
　　（三方见内钓）
　　补中益气汤
　　（方见虚羸）
　　真珠母丸
　　（方见不寐）
　　十全大补汤
　　
　　八珍汤
　　（二方见自汗）
　　养心汤
　　（方见惊痫）
　　卷十
　　吞酸
　　吞酸之症有二，热与寒也。经曰：诸呕吐酸，皆属于热。东垣曰：病机作热，攻之误矣，浊气不降，寒药岂能治之。二说似乎矛盾，而实一也。《素问》言热者，所以指其末也；东垣言寒者，所以指其本也。丹溪用吴茱萸之法，亦尝谓之寒矣，然亦当分其虚实而治之。若烦热作渴，好食啖物，饮食易化，是为实火内炽，而胃经热也，宜用清凉饮之类。若不渴喜食热物，饮食难化，是为虚火所致，而胃经寒也，宜用香砂六君子汤之类。故东垣云：邪热不杀谷，苟误认为实热，概用寒凉之剂，而变为中满呕吐反胃之症者，皆末传寒中之败症也。
　　可不慎欤！治验一小儿吞酸，用六君子汤而愈。后伤食复作，兼泻，先用五味异功散加升麻、干姜，泻顿止，又以六君子煎送四味茱萸丸而愈。
　　一小儿吞酸嗳腐，发热口渴，先用保和丸二服，以消宿滞，又用六君、木香、干姜，以温养中气而愈。后伤冷粉，腹胀痛，余用异功散加干姜，诸症渐愈，用补中益气汤加木香，将愈；又伤食吞酸腹痛，用六君、木香二剂痛止，又四剂而愈。
　　一小儿吞酸，喘嗽腹胀，面白兼青，余谓脾肺之气虚，先用补中益气汤加茯苓、半夏二剂，喘胀悉愈，又用六君子汤及五味异功散而愈。
　　一小儿十三岁吞酸，每食碗许，稍多则泻或腹胀，面色黄或青白，此脾肺虚，肝木所胜，用六君、干姜、柴胡、升麻，间佐以补中益气汤而痊。毕姻后，兼勤于功课，仍吞酸唾痰，服清热药，大便不实，嗜卧少食，而似肉痿，用前药各百余剂而痊。
　　一女子吞酸唾痰，恪用清气化痰之药，余谓属中气虚，不信，后觉肚腹肿胀，大小便淋沥而殁。
　　
　　六君子汤
　　（加木香、砂仁，名香砂六君子汤）
　　异功散
　　（二方见内钓）
　　补中益气汤
　　
　　保和丸
　　（二方见虚羸）
　　四味茱连丸
　　（方见噫气）
　　卷十
　　脾弱多困
