<!-- { "loadSidebar": true } -->
　　丹溪云：脾具坤静之德，而有干健之运。夫胃阳也，主气。脾阴也，主血。胃司纳受，脾司运化，一纳一运，化生精气。清气上升，糟粕下降，纳五谷，化津液，其清者为荣，浊者为卫，阴阳得此，谓之橐 。故东垣以脾胃为五脏之根本也。脾气既弱则健运之令不行，化生之功已失职，而嗜卧多困所由生焉。法当温补其脾，脾气既旺，则脏腑清阳之气升举，易于营运，又何困倦之有。海藏用四君子加木香、半夏，白术倍之，姜、枣煎服，诚良法也。若脾虚，好睡多惊，则是心血虚而火动之，宜安神养血。若因心脾气虚有痰者，宜用人参、五味子、茯苓以补心气；当归、芍药、酸枣仁以养心血；橘红、半夏以开痰。若因脾肺气虚，胸膈有痰，用补中益气汤以健脾胃；胆星天竺丸以化痰涎。若因饮食停滞而作，用四君子汤以益脾土；山楂、神曲以消饮食。若因脾虚而好睡，用五味异功散以补脾气；当归、芍药以生脾血。芍药须用酒拌炒黄，不则酸寒伤脾，此假热以对假寒也。若乳母饮酒，致儿昏醉好睡者，以干姜、陈皮煎汤解之，不应，用异功散加干葛即愈矣。
　　治验杨永兴子年七岁，嗜卧兼惊，久不愈。余曰：好睡是脾气虚困也，善惊是心血虚怯也。此心火不能生脾土，子母俱病。用补中益气汤及六味地黄丸加鹿茸而愈。
　　一小儿母因醉后饮乳，困睡不醒，遍身如丹瘤，先君谓酒毒为患，用葛花解醒汤，令母子俱服而愈。
　　一小儿病后嗜卧，饮食少思，面色痿黄，中隐青色，用五味异功散加柴胡、升麻为末，每服钱许，日二三次，月余稍愈。又饮食过多，更患呕吐，手足并冷，饮食顿减，先用六君子汤加升麻、柴胡、木香、干姜，二剂诸症渐愈，又用补中益气汤为末，日服二三次，月余而安。
　　一小儿九岁，患痢后嗜卧唾痰，服化痰药，吐痰益甚，而卧床三年矣。面色痿黄兼白，或时青赤，右关脉微细，左关脉弦数，余谓肝火乘脾，用六君、升麻、柴胡三十余剂而稍健，乃以补中益气汤间服，又各三十余剂而少坐，又五十余剂而痊。
　　一女子十一岁，患痢后，嗜卧唾痰，饮食难化，胸腹膨胀，服化痰利气之剂益甚，余谓悉属脾胃气虚，而饮食化痰也。朝用补中益气汤，夕用五味异功散，两月而愈。又伤食吐泻，用六君子汤，月余不应，乃以人参五钱，干姜五分，姜枣煎服百余剂始应，仍用补中益气、异功散而痊。
　　
　　胆星天竺丸
　　治小儿痰涎上壅，喘嗽不休。
　　牛胆南星（一两） 半夏（汤泡去皮脐姜汁制） 白附子（汤泡去皮脐。各五钱） 天竺黄（三钱） 天麻防风（各二钱） 辰砂（一钱另研水飞）上为末，甘草汤为丸，芡实大。每服一丸，空心薄荷淡姜汤化下。
　　
　　五味异功散
　　
　　六君子汤
　　
　　四君子汤
　　（三方见内钓）
　　补中益气汤
　　（方见虚羸）
　　六味地黄丸
　　（方见肾脏）
　　葛花解醒汤
　　（方见热吐）
　　卷十
　　寻衣撮空
　　寻衣撮空，许叔微谓之肝热。夫肝主筋，筋脉血枯，而风引之，故手指为之撮敛也，宜确服六味地黄丸，间有回生之功。钱仲阳用泻青丸，此治肝经实热，盖寻衣撮空，皆病后之败症耳神，脉弦浮而虚，血脱内躁热之极也，气粗鼻干，此为难治，用生地黄连汤主之。
　　治验王少参孙女年十二岁，脾胃素弱，后成疳症，发热，小腹膨胀坚直，大便溏泻，气喘咳嗽，彻夜烦躁不睡，鼻塞眼暗谵语，其脉大而无根，用人参一两、附子三分，腹胀渐减，脉渐敛。然犹寻衣撮空，鼻孔出血，用六味地黄丸料二服，如脱乃昼服独参姜附汤，及服六味地黄丸料，脉渐有根，诸症渐愈，又用六君子、补中益气汤而痊。（详见发热）一小儿停食，夜惊腹痛，服消食丸，泻数次，寻衣撮空，面青黄或色白，此脾土受伤，肺金休囚，肝火旺而然耳，先用异功散加升麻以补脾土；用六味地黄丸料以滋肝血，稍定，各二剂渐愈，却用补中益气汤、六味地黄丸，间以异功散而痊。
　　一小儿受惊骇，恪服镇惊化痰等药，忽患前症，眼上面痿黄，或兼青赤，此肝经阴血虚，阴气旺而生风耳，当滋肝肾益脾肺，遂用异功散而痊。
　　一小儿面痿黄患瘰 ，忽发面色青赤，此脾气虚，木火相搏而为患也，用补中益气汤，佐以柴胡山栀散二剂，加味逍遥散三服，诸症渐退，又以地黄丸而遂痊。
　　一小儿流注，出脓甚多，患前症，此元气虚弱，内热而变耳。用八珍汤、异功散各数剂，方稍缓，又数剂而安，又补中益气汤而愈。
　　一小儿膝痈，误触其膝，出血甚多，患前症，恶寒面白，此阳随阴散而虚寒，用十全大补汤加附子三分，四剂未应，用人参一两，附子五分，姜枣煎服稍退，又二剂顿退。乃朝用异功散，夕用八珍汤而安。
　　一小儿伤风表汗后，患前症，恶风面白，手足冷，用补中益气汤加五味子，汗顿止而诸症渐退；又用四剂而安，乃十全大补汤而愈。
　　
　　生地黄连汤
　　治血脱，寻衣撮空，摇头妄语。
　　川芎 生地黄 当归（各七钱） 赤芍药 栀子 黄芩 黄连（各三钱） 防风（一钱五分）上每服三钱，水煎服。
　　
　　加味逍遥散
　　
　　异功散
　　
　　六君子汤
　　（三方见内钓）
　　地黄丸
　　（方见肾脏）
　　补中益气汤
　　（方见虚羸）
　　柴胡栀子散
　　（方见发热）
　　泻青丸
　　（方见肝脏）
　　八珍汤
　　
　　十全大补汤
　　（二方见自汗）
　　卷十
　　喜笑不休
　　经曰：心藏神，有余则笑不休。又曰：在脏为心，在声为笑，在志为喜。又火太过曰赫曦，赫曦之纪，其病笑谑狂妄。又云：少阴所至为喜笑。又云：精气升于心则喜。此数者，皆言属心火也。若笑不休，呻而为腹痛，此水乘于火，阴击于阳，阳伏热生，狂妄谵语不可闻，心之损矣。扁鹊云：其人唇口赤色者，可治；青黑者，死。若肾水亏涸不胜心火，而喜笑不休者，用六味地黄丸。肝火炽盛，能生心火，而喜笑不休者，用柴胡清肝散。余兼别症，各从其症而参治之。
　　治验一小儿喜笑，常作不安，面赤饮冷，手足并热，先用黄连泻心汤，未二服稍定，又用六味地黄丸料煎服，顿愈。常服此丸则安，月许不服，仍前复作，又服愈矣。
　　一小儿患前症，面青赤，此肝心二经风热所致也，用柴胡栀子散、六味地黄丸渐愈。又因乳母大怒发热，先用加味柴胡汤，又用加味逍遥散，母子服之并愈。
　　一小儿患前症，因乳母大怒，患血崩寒热，先用加味逍遥散一剂，用当归补血汤三剂，如此治之各数剂，母子并愈。
　　一小儿年十四岁，用心过度，饮食失节，患喜笑不休，脉洪大而虚，面色赤而或白，余用补中益气汤而愈。次秋科举，饮食劳倦，前症复作，或兼谵语，脉洪大，按之微细如无，用人参一两，姜、枣煎服稍定，又三剂而愈。又劳役用心，自汗作渴，烦躁似痫症，先用当归补血汤，二剂顿安，又十全大补汤而寻愈。
　　一女子十六岁，面色痿黄，素沉静，喜笑不休，月经先期，用柴胡栀子散、加味逍遥散而愈。次年出嫁，不时复作，但作时面赤勇力，发后面黄体倦，朝用补中益气汤，夕用加味逍遥散而愈。后每发悉用前药即愈。
　　
　　当归补血汤
　　
　　柴胡栀子散
　　
　　柴胡清肝散
　　（三方见发热）
　　黄连泻心汤
　　（方见烦躁）
　　地黄丸
　　（方见肾脏）
　　卷十一
　　肿疡
　　肿疡者，以疮疡未溃而言也。经云：形伤痛，气伤肿。又云：荣气不从，逆于肉里，乃生痈肿。皆因禀受胎毒，或乳母膏粱浓味，七情阴火，或儿食炙 甘美积毒，气血不和所致。当分其经络所属，五脏相胜，与元禀亏损，预为审用攻补调和之剂，速令散溃。尤当审其势之肿漫，色之赤白，与痛有微甚，毒有表里。若肿高 痛，便利调和，邪在表也，宜表散之。
　　肿硬痛深，大便秘涩，邪在内也，宜下之。外无拘急，内则便利调和者，邪在经络也，宜调荣卫。肿 大痛，或麻木不痛，邪气凝滞也，用隔蒜灸或活命饮。若烦躁饮冷，赤痛发热，二便不通者，火热内炽也，用清凉饮、活命饮，加大黄尤善。若微肿微痛、或不痛，阳气虚弱也，用参 托里散。微黯微赤或不赤，阳气虚寒也，用加味托里散。若恶寒而不作脓，或浓熟而不溃者，阳气虚也，用加味托里散。如此则未成者，自能消散，已成者自能溃腐。尤当别其属阴属阳，或半阴半阳而治之。若泥于肿疡，禁用辛热之说，不分受症之因，兼症之经，概行败毒，泛扰诸经，诛伐无过，以致不能起发，或不能腐溃收敛，变症莫能枚举。《痈疽论》云：肿疡内外皆壅，宜以托里表散为主，但见肿痛，参之脉症虚弱，便与滋补，气血无亏，可保终吉。婴儿有疾，兼调其母，若肿疡之际，治失其法，必致溃疡之变症。此推《内经》之微旨，而生平之征验者，尤当触类而长，愚奚庸赘。
　　
　　卷十一
　　溃疡
　　溃疡者，以疮疡脓溃而言也。脓溃而肿消痛止者，为顺。若脓溃肿痛，或发寒热者，气血虚也，用十全大补汤。脓溃欲呕少食，脾胃虚弱也，用六君、炮姜；手足并冷者，脾气虚寒也，用六君、姜、桂，如不应，急加附子。脓溃而仍痛，或二便秘涩者，热毒未解也，用清热消毒散。热退而渴不退，津液不足也，用八珍加黄 、麦门、山茱萸。热止而小便频数，肾虚也，用加减八味丸料。若热不止，或肿痛反甚，虚热内作也，用人参黄 汤。或热退而肌肉不生者，气血俱虚也，用十全大补汤。疮色夭白，或陷下不敛，寒气所袭也，用五味异功散，佐以豆豉饼。脓血过多，烦躁不安，乃亡阳也，急用独参汤。尤当审其肿之软硬，饮食冷热与脓之稀稠多少，肉之赤色微甚青黯，及疮口之收敛迟速，而投以托里消毒调补之剂，庶无变症。《痈疽论》云：溃疡内外皆虚，宜以托里补接为主。盖溃疡之变症，因由于肿疡之际，治失其宜，亏损元气之所致。治者诚能谨之于始，则无后变之患矣。
　　
　　卷十一
　　胎毒发丹
