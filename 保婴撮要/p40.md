<!-- { "loadSidebar": true } -->
　　胎毒发丹者，因胎毒内伏，或频浴热汤，或着烘衣，或乳母饮食七情，内热助邪为患，发于头面四肢，延及胸腹，色赤游走不定。古人云：从四肢起入腹囊者，皆不治。当急令人随患处，遍吮毒血，各聚一处，砭出之，急服活命饮。惟百日内忌砭，以其肌肉难任也。若发散过剂，表虚热而赤不退者，用补中益气汤加防风、白芷。寒凉过剂，胃气受伤，而热赤不退者，用异功散加柴胡、升麻；或兼发搐等症，用四君、升麻、当归、钩藤钩，若复行攻毒，必致不起。头额间患者，当卧镰砭之。
　　史少参孙二岁，丙申正月，阴囊赤肿，余作胎毒治瘥，后患发热痰盛等症，诊其母有郁火血热，用解郁凉血之药，子母俱服而愈。至六月初患吐泻，两眼 动，或投参、术之类，不应，以为慢惊，欲用附子药，请余议，视其寅卯关脉赤，此属风热伤脾，用柴胡清肝散加钩藤钩、木贼草一剂即愈。丁酉正月初旬，颈患热毒，脓出贴药，忽暴风启户，实时发热，翌日，头面黯肿如斗，两耳浓寸许，此风邪上攻，血得热而沸腾也，急砭两额，出黑血三盏许，随用清热化毒汤，黯肿十退七八，翌日复砭，则血不甚黑矣，仍以前药去牛蒡子加熟地黄而愈。此症若不行砭法，或作破伤风治，必死。
　　一小儿四肢患之，外势虽轻，内则大便秘结，此患在脏也。服大连翘饮，敷神效散而瘥。
　　一小儿患之赤晕走彻遍身，难以悉砭，令人吮四肢胸背数处，使毒血各凝聚而砭之，先用活命饮，米酒调二服，又以金银花、甘草节为末，用人乳汁调服渐愈。月余后，两足皆肿，仍砭之，服前药而痊。数日后，两足复赤，或用犀角解毒丸之类，致乳食不进，肚腹膨胀，此复伤脾胃而然也，敷神功散，服补中益气汤加茯苓而痊。
　　一小儿腿如霞片，游走不定，先以麻油涂患处，砭出恶血，其毒即散，用九味解毒散而安。
　　一小儿臂患之，砭出毒血而愈。惑于人言，服护心散，以杜后患，服之吐泻腹胀，患处复赤，手足并冷，余谓此脾胃虚弱，前药复伤，用六君子汤一剂顿愈，又以异功散加升麻、柴胡而痊。
　　一小儿患此，砭之而愈，但作呕不食，流涎面黄，余谓此脾气虚弱，用异功散加升麻治之，吐止食进；又用补中益气汤，涎收而安。
　　一小儿患此，砭之而愈，翌日发搐作呕，手足并冷，此胃气虚而肝木侮之，用异功散加藿香、木香，诸症顿止，又用异功散加升麻、柴胡而痊。
　　一小儿患此，砭之而愈，但面赤作呕饮冷，余谓胃经热毒未解，先用仙方活命饮，又用清热消毒散，各一剂而愈。
　　一小儿腿上患之，神思如故，乳食如常，余谓毒发于肌表，令急砭出毒血自愈。不信，外敷寒凉，内服峻剂，腹胀不乳而死。
　　一小儿遍身皆赤，砭之，投以解毒药而愈。
　　一小儿患此，二便不利，阴囊肚腹俱胀，急用砭法，随以活命饮加漏芦、木通、大黄为末，时用热酒调服至两许，二便俱通，诸症顿退，却去三味，仍前时服而愈。
　　一小儿患此，二便不利，腹胀咳嗽，用活命饮加漏芦、木通、麻黄为末，时时热酒调服，二便随通，遍身出汗，诸症顿退，鼻息似绝，气无以动，时或似躁，此邪气去而元气虚也，急用当归补血汤而愈。
　　
　　砭法
　　治丹毒赤色，游走不定，令口吮毒血，各聚一处，用细瓷器击碎，取有锋芒者，以箸头劈开夹之，用线缚定。两指轻撮箸头，稍令磁芒对聚血处，再用箸一根，频击刺出毒血，轻者止用口吮出毒，用药敷之。如患在头者，不用砭法，止宜用针，卧倒挑患处，以出毒血，迟则毒血入腹，而难起矣。
　　
　　神功散
　　治丹毒最效。若砭后毒甚者宜用。如毒轻者，砭后不可用，恐砭后皮肤既破，草乌能作痛也。
　　
　　仙方活命饮
　　（方见热毒疮疡）
　　清热化毒汤
　　
　　清热消毒散
　　（方见热毒口疮）
　　柴胡清肝散
　　（方见胁痈）
　　补中益气汤
　　（方见内钓）
　　小柴胡汤
　　（方见痉症）
　　大连翘饮
　　（方见臂痈）
　　柴芍参苓饮
　　（方见天蛇毒）
　　九味解毒散
　　（方见黄水粘疮）
　　卷十一
　　伤食发丹
　　伤食发丹者，因脾胃之气未充，乳食过多，不能运化，蕴热于内，而达于肌表也。若因食乳停滞者，先用保和丸消之，大便秘结者，量加大黄通之。乳食既消，而丹尚作者，用清中解郁汤治之。丹邪既去，而乳食不思者，用五味异功散补之。发热作渴，或饮食少思者，用七味白术散补之。大凡饮食浓味所致者赤晕，或行而缓慢。若饮烧酒，或误吞信石所致者，遍身赤晕，其行甚速；又有疮疡发 ，周遭有赤晕，其热消散或脓出自退，凡此俱忌砭法，皆宜安里为主，不可攻伐。若自吐泻，亦不可止之，吐泻中有发散之意。因饮烧酒者，饮冷米醋一二杯解之，此神妙之法也。因母多食炙 膏粱，或饮烧酒，或服辛热燥药，或郁怒伤肝脾，致儿为患者，当参胎热毒疮疡治之。
　　一小儿面赤皎白，手足常冷，伤食患丹，余谓此因脾胃虚弱，不信，另用克伐之剂，更吐泻腹痛，吐涎不乳，口舌生疮，此脾胃复伤，而虚寒格阳在外，非实热也，先用六君、干姜，又用五味异功散而愈。
　　一小儿每停食发赤晕，此脾虚食郁，用清中解郁汤而愈。越月忽摇头切牙，痰甚发搐，呕吐酸腐，此食郁伤脾也，待其吐尽，翌日少与白术散而愈。又服前散，月余遂不复患。
　　一小儿停食便秘，四肢赤色，此饮食蕴毒于内，用枳实、黄连、浓朴、山楂、神曲，而便通赤解。更头晕咳嗽，此脾气虚而不能生肺金也，用六君、桔梗，以补脾肺；山楂、神曲，以消饮食而痊。
　　一小儿患此，服发表之剂，手足抽搐，服惊风之药，目 痰甚，余谓脾胃亏损，肝木所胜之虚象，无风可祛，无痰可逐，用六君子汤一剂而安，再剂而瘥。
　　一小儿停食，服通利之剂，患丹作呕腹胀，此脾气复伤也，用补中益气汤、五味异功散而愈。
　　一小儿因母食炙 酒面，两臂前 各漫肿一块，有根四畔，赤晕相围，余谓患处属胃经，因胃经积热而为患也，用清胃、泻黄二散，治之而消。设谓丹毒，辄用砭法及败毒之药，反促其危矣。
　　一小儿因母饮烧酒，其子身赤如丹毒，三日间皮肤皆溃，烦躁发热，饮冷作渴，令饮冷米醋，即日并安。却服金银花、甘草未而愈。
　　一小儿患疟，服信石之药，遍身赤痛，烦躁昏愦，用米醋一杯，徐灌而苏，良久遍身如故，又用金银花、甘草为末，每服一钱，米醋调下，三服而安。
　　一小儿五岁，忽吐泻，又俄顷胸腹赤色见，遂遍身俱赤，余意其中信石之毒而然，若胎瘤食毒，则无此急速，乃灌冷米醋一杯，吐泻即止，少刻赤渐退，半日始苏，其形尚似死。又用羊血，接其元气而愈。
　　
　　保和丸
　　（方见虚羸）
　　泻黄散
　　（方见脾脏）
　　清胃散
　　
　　加味归脾汤
　　
　　六君子汤
　　（三方见天钓）
　　清中解郁汤
　　（方见丹毒）
　　七味白术散
　　（方见积滞）
　　卷十一
　　胎毒疮疡
　　《宝鉴》云：初生芽儿一块血也。无形症也，无脉有惊，即系是胎惊，有热，即系是胎热。
　　婴儿实与乳母一体，凡患疮疾，但审乳母肝经有热，用加味小柴胡汤之类。肝经虚热，用加味逍遥散之类。肾水不能生肝，用地黄丸。心经积热，用柴胡栀子散。心经虚热，用茯苓补心汤。膏粱积热，用东垣清胃散。脾经郁热，用钱氏泻黄散。脾经虚热，用钱氏异功散。若服犀角丸、化毒丹，外敷寒凉之药，复伤生气，乃促其危也。
　　一小儿生下，耳前肿一块如小栗，旬余色赤肿高，触之则哭，此属胆经部位，诊乳母，果肝胆经脉数，此禀生母肝火所致，乳母有肝火而益甚也。又数日作吵不安，手足时搐，此因作脓痛而然。又三日早间以手指微按疮头，肿随指复起，其脓已成也。至午疮顶起薄皮，脓已熟也。点代针膏，将晚出脓，儿顿安，肿赤顿消，此疮家最善症也。贴太乙膏，以护风寒，乳母服逍遥散而愈。
　　一小儿生下，臂外 肿一块寸许，月余忽赤肿二寸许，外赤晕势欲走散，此脓毒内 ，针之随出脓，赤晕退，儿即安。诊乳母肝胆脉弦数，按之有力，先用加味小柴胡汤加黄连二剂，去黄连又二剂，却用加味逍遥散与乳母服，儿寻愈。
　　一小儿生下，大腿肿寸许一块，面目色白，将期敷药而溃，脓水清稀，二期而未愈。后呵欠切牙，此禀肾虚，朝用补中益气汤，夕用地黄丸料，与母子同服半杯，年余而愈。
　　一小儿生下，左胁间一块，漫肿无头，肉色不变，敷铁箍散，溃而脓清，欲呕，余谓禀肝经气滞，而脾气虚，不能愈也。先用异功散加柴胡、升麻，以补脾胃；又以托里散加柴胡、山栀，以托里清肝。其子亦饮数匙，三月而愈。
　　一小儿生下，小腹患肿一块，年余不溃，寒热往来，此禀肝火而然也。其母果经事不调，内热体倦。用地黄丸、八珍汤与母服，子日服半杯，寻愈。
　　一小儿生下，胸胁间肿赤，年余不消，余谓禀肝血热，但治其母。不信，另用铁箍散、犀角丸，作呕不乳，此胃气虚而复伤，余用五味异功散，救子之胃气；用加味逍遥散，治母之肝火，顿愈。
　　一小儿生下，遍身无皮色赤，原母素食膏粱之物，以寒水石一两，炒焦黄柏二两，净黄土四两，俱为细末，时敷遍身，母服清胃散加漏芦；五日赤少淡，却用黄土五两，炒焦黄柏一两敷之，母服加味逍遥散；又三日赤顿淡，水顿少；又三日，但敷黄土一味，母服八珍汤加牡丹皮、柴胡而愈。
　　一小儿生下有疥，审其母素郁怒，用消毒散，以当归膏调敷，母服加味逍遥散加漏芦，及加味归脾汤而愈。后复发，为母食膏粱，用清胃散，及敷前药而愈。
　　一小儿生下有痔疮，三岁后作痛，服化毒丹、犀角丸，以治大肠之火，更腹痛作泻，切牙呵欠，仍欲治火。余曰：呵欠切牙，属肝经之症。《内经》云：因而饱食，筋脉横解，肠 为痔。此禀肝火为患，儿服地黄丸；母服逍遥散加漏芦而愈。
　　一小儿阴囊赤痒，或时如无皮状，两目常闭，服化毒丹益甚。余曰：化毒丹、犀角丸，治脾胃实火之剂。前症乃禀肝肾经阴虚也。不信，仍服之，几危。余用六味地黄丸、四味肥儿丸；母服加味逍遥散而痊。
