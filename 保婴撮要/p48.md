<!-- { "loadSidebar": true } -->
　　一小儿患前症，耳后结核，大便酸臭，饮食减少，余谓此脾疳所致。先用五味异功散为主，异功散为佐而愈。
　　一小儿患前症，头皮光急，发热作渴，小便频数，余谓此肾肝之疳也，用地黄丸为主，朝用补中益气汤，夕用五味异功散而愈。
　　一小儿患前症，鼻准色黄，左腮色青，食少泄泻，服犀角丸，形体瘦弱，口渴饮汤，余用补中益气汤，健其脾气；佐以四味肥儿丸，消其腑毒而愈。
　　一小儿患前症，痛痒不一，右腮鼻准皆赤，属胃经有热，审之果因母饮酒所致，先用清胃散，次用加味逍遥散治其母热，儿敷大枫膏而愈。
　　一小儿因母郁怒患前症，兼发搐疾，鼻间左腮皆赤色，先用加味小柴胡汤二剂，次用加味归脾汤四剂，治其母热，儿亦少饮并愈。
　　一小儿因母食浓味，头面患疮，右腮赤色，久而不愈，用清胃散治其母，以牛黄散治其子，浃旬而愈。
　　一小儿面上患疮，头忽赤肿，口噤不语，此胃经热炽也，用活命饮，酒调二服稍缓；又酒煎一服，赤肿渐退，后用解毒散而痊。
　　一小儿面上患疮，色赤作痛，发热饮冷，脾肺脉数而有力，用仙方活命饮二剂，疮口出水，沿及遍身，似大麻风症，仍以前饮及清热消毒散而愈。
　　表甥凌云霄年十五岁，壬寅夏，见其面赤略燥，形体消瘦。余曰：子病将进矣。癸卯冬，复见之。曰：子病将深矣。
　　至甲辰春，足阳明经部分皆青色，此木乘土位之症也，先以六君、柴胡、芍药、山栀、芜荑、炒黑黄连，数剂稍定。又以四味肥儿丸、六味地黄丸，及用参、苓、归、术、芍、草、栀、柴、肉桂，三十余剂，兼用加减八味丸而愈。
　　一小儿先眉间作痒，搔即成疮，延及头面，敷立效散而愈。后因乳母怒气，复痒作诌不安，此肝胆二经之热也，儿用牛黄解毒丸，母用加味逍遥散而愈。
　　一小儿先患眉烂，延及遍身如癞，久而不愈，手足并热，面色常赤，此禀母胃火所致，子服泻黄散，母服竹叶石膏汤、加味逍遥散；子又用牛黄散、拔毒散，母子并愈。
　　一小儿头患疮如癞，或作痒结痂，或脓水淋漓二年矣，作渴饮冷，发热面赤，此禀心与小肠表里，俱有热也，先用导赤散二服，却用活命饮、拔毒散渐愈，子又服牛黄散，母服逍遥散而愈。后因母食膏粱复发，用清胃散，母子服之，子又服活命饮而愈。
　　一小儿面生疮，作渴饮汤，服败毒散之药，致吐泻不食，手足并冷，余谓脾胃气虚复伤，而变症虚寒也，先用益黄散而逆症退，用异功散而疮症愈。
　　
　　钱氏泻黄散
　　治疮疡，作渴饮冷，卧不露睛，手足并热，属胃经实热，宜用泻黄散。若作渴饮汤，卧而露睛，手足并冷，属胃经虚热，宜用五味异功散。若误服攻毒之剂，吐泻不愈，手足指冷，脾肾虚寒也，宜用益黄散。若病后津涸不足，口干作渴，胃气虚也，宜用七味白术散。
　　藿香叶 甘草（各七钱五分） 山栀仁（一两） 石膏（ ，五钱） 防风（二两）上用蜜、酒微炒，为末，每服一二钱，水煎。
　　
　　益黄散
　　治疮症，属脾胃虚寒，吐泻不止，手足并冷者。
　　陈皮（一两） 丁香（二钱） 诃子（泡去皮） 青皮（去白） 甘草（炙。各半两）上为末，每服一钱，水煎。
　　
　　养心汤
　　治心气不足，虚热上攻，而患疮疡者。
　　黄 （炒） 白茯苓 半夏曲 当归 川芎（杵） 辣桂 柏子仁 酸枣仁（炒） 五味子（杵） 人参（各三钱）甘草（炒，四钱）上每服一二钱，姜、枣水煎。为末服亦可。
　　
　　牛黄解毒散
　　治胎毒，头面生癞，或延及遍身，痒痛不安，浸淫不愈，及眉炼疮。
　　生甘草（一两） 牛黄（五钱，膏粱之子必用之） 金银花（一两）上各为末，每服二三分，乳汁调服，或用甘草煎膏为丸，如芡实大。每服一丸，白汤化下，外敷清金散亦可。
　　
　　拔毒散
　　治症同前，及疥癞疮癣。
　　黄芩 黄连 白矾（三味俱生用） 雄黄（各五钱） 铜碌（二钱，痒甚加之） 松香上各另为末，干掺患处，或用油调搽，疥疮宜加枯矾三钱。
　　
　　栀子清肝散
　　即柴胡栀子散） 治三焦及足少阳经风热，耳内作痒，生疮出水，或胁肋乳间作痛，往来寒热。
　　（方见胁痈）
　　仙方活命饮
　　治一切疮毒肿痛，或作痒寒热，或红丝走彻，恶心呕吐等症。（方见热毒疮疡）治疔疮等症，用金银花杵烂绞汁杯许，入热酒半杯，徐徐服之，用藤叶亦效。无鲜者，用枯者煮饮亦可。
　　
　　导赤散
　　（方见臂痈）
　　六味丸
　　（即地黄丸，加五味子四两、肉桂一两，各加减八味丸）
　　竹叶石膏汤
　　（二方见作渴不止）
　　清胃散
　　（方见腹痈）
　　人参平肺散
　　（方见肺痈）
　　当归补血汤
　　（方见发热不止）
　　五味异功散
　　（方见败毒之药）
　　托里消毒散
　　
　　托里散
　　（二方见热毒疮疡）
　　加味归脾散
　　
　　栀子柴胡汤
　　（即栀子清肝散）
　　小柴胡汤
　　（三方见胁痈）
　　人参消风散
　　（方见赤白游风）
　　泻白散
　　（方见臂痈）
　　大枫膏
　　（方见疥疮）
　　加味逍遥散
　　（方见发热不止）
　　补中益气汤
　　（方见肌肉不生）
　　四味肥儿丸
　　（方见贴骨痈）
　　卷十二
　　眉炼（附癞头疮）
　　眉炼者，谓小儿两眉间生疮，如疥癣，当求其因而药之。盖眉属胆经，若原禀肝胆经热，或乳母肝胆经有热者，用柴胡栀子散。或乳母食浓味醇酒者，用加味清胃散。或乳母有郁怒者，用加味逍遥散，俱与乳母服，子亦饮少许。仍参前症主之。
　　一小儿患前症，用柴胡清肝散，母子服之而愈。后因母不戒膏粱浓味，复发延及遍身，脓水淋漓，先用清胃散，次用柴胡栀子散，与母服，子用清金散、牛黄解毒丸而愈。
　　一小儿嗜膏粱浓味患之，渐及肢体，两眉为甚，脓水淋漓，寒热往来，内用清胃散、加味小柴胡汤，外敷立效散而愈。后眉间复发，两目连札，小便白浊，将成肝疳。用四味肥儿丸、九味芦荟丸而愈。
　　一小儿因乳母不戒七情浓味患此，延及遍身，久而不愈，母先用清胃散，次用加味逍遥散；子用牛黄散、解毒丸、立效散而愈。后儿食浓味，眉间作痒，搔破成疮，或痒或痛，两目连札。用四味肥儿丸，佐以加味清胃散而愈。
　　一小儿眉间作痒，破而成疮，延及遍身，两胁为甚，用四味肥儿丸、立效散，母服柴胡栀子散、加味逍遥散而愈。
　　一小儿患此，服化毒丹，乳食不纳，手足俱冷，此药伤胃气，用五味异功散与母服，儿亦时服三五滴；母又服加味逍遥散加龙胆草、漏芦，儿症渐愈。
　　一小儿患此，先延两胁，后及遍身，此肝火乘脾也，诊乳母亦有肝火，先用加味逍遥散加炒黄连数剂，却去黄连，又二十余剂而痊。
　　一小儿患之，乳母恼怒，其疮益甚，眉棱抽动，不经意，延及遍身，乳母甚怒，儿面色赤，惊悸切牙，兼之发搐，此由心肝二经风热所致也，用加味小柴胡汤、加味逍遥散而愈。
　　
　　青金散
　　治小儿疥癣眉炼，或延及遍身瘙痒，或脓水淋漓，经年不愈。
　　松香（二两） 真蛤粉（五钱） 青黛（二钱五分）上为末，用烛油调搽，或干掺之，或加轻粉、枯矾各三钱，以治前症，及胎毒疥癞尤效。
　　
　　立效散
　　（方见黄水粘疮）
　　加味逍遥散
　　（方见发热不止）
　　牛黄解毒丸
　　（方见前）
　　四味肥儿丸
　　（方见贴骨痈）
　　九味芦荟丸
　　（方见喉痹）
　　加味清胃散
　　
　　清胃散
　　（二方见腹痈）
　　小柴胡汤
　　（方见胁痈）
　　加味小柴胡汤
　　（方见热毒瘰 ）
　　导赤散
　　（方见臂痈）
　　活命饮
　　（方见热毒疮疡）
　　牛黄解毒散
　　
　　拔毒散
　　（二方见头面疮）
　　卷十三
　　喉痹
　　（附五脏虚羸传变喉间内溃，或鼻中垂出息肉，或鼻外患疮）一小儿喉痹，因膏粱积热，或禀赋有热，或乳母七情之火，饮食之毒，当分其邪蓄表里，与症之轻重，经之所主而治之。若左腮色青赤者，肝胆经风热也，用柴胡栀子散。右腮色赤者，肺经有热也，用泻白散。额间色赤者，心与小肠经热也，用导赤散。若兼青色，风热相搏也，用加味逍遥散。鼻间色黄，脾胃经有热也，用泻黄散。若兼青色，木乘土位也，用加味逍遥散。兼赤色心传土位也，用柴胡栀子散。颏间色赤，肾经有热也，用地黄丸。凡此积热内蕴，二便不通者，当疏利之；风邪外客而发寒热者，当发散之；外感风邪，大便闭结，烦渴痰盛者，当内疏外解。若因乳母膏粱积热者，母服东垣清胃散。若因乳母恚怒肝火者，母服加味逍遥散。禀赋阴虚者，儿服地黄丸。大概当用轻和之剂，以治其本。切不可用峻利之药，以伤真气也。
　　一小儿喉间肿痛，惊悸饮水，服惊风降火之药益甚，仍欲攻风痰。余曰：惊悸饮水，心经虚症也。盖胃为五脏之本，先用五味异功散以补胃，加桔梗、甘草以消毒，诸症顿退，后用牛蒡子汤加柴胡而愈。
　　一小儿喉间肿痛，左腮色青赤，此心肝二经之热也，用柴胡清肝散而愈。后因惊，服至宝丹，吐痰发搐，手足指冷，此肝木虚而肺金乘之，用补中益气汤以补脾肺，六味地黄丸以滋肝肾而愈。
　　一小儿发热饮冷，大便黄色，手足并热，不能吮乳，视口内无患，扪其喉间则哭，此喉内作痛，乃脾胃实热也，用泻黄、清胃二散各一剂，母子并服而愈。后因乳母饮酒，儿躁不安，口内流涎，仍用前二散而愈。
　　一小儿喉间肿痛，口角流涎，手足并热，用泻黄、清胃二散，母子服之而愈。后因母大怒，儿憎寒发热，仍复流涎，用柴胡清肝散加漏芦，母子服之而愈。
　　一小儿喉间肿痛，发热咳嗽，大便秘结，此肺与大肠有热也，先用牛蒡子汤加硝黄一服，大便随通，乃去硝黄，再剂顿愈。审其母有肝火发热，用柴胡清肝散，母子并服而愈。
　　一小儿嗜膏粱之味，喉间肿痛，痰涎壅盛，服巴豆丸，前症益甚，口鼻出血，唇舌生疮，大便不实，余用犀角地黄汤，解膏粱之热，用东垣安胃散，解巴豆之毒，又用甘桔汤而愈。
　　一小儿喉肿作渴，大便干实，右腮赤色，此肺与大肠经实热也，用柴胡饮子，一服而愈。后因饮食停滞，服峻厉之药，喉间仍肿，腹中胀痛，此脾气复伤也，用异功散加升麻、当归而痊。
