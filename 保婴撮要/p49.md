<!-- { "loadSidebar": true } -->
　　一小儿因母忿怒患前症，兼切牙呵欠，余谓肝经虚热之症，子用桔梗汤加柴胡、山栀、牛蒡子，母服加味逍遥散而愈。
　　一小儿肌体瘦弱，嗜土炭煤灰，后鼻间不利，恪服清热之剂，肌体愈瘦，食少热甚，善惊善怒，小便良久变白，鼻中出息肉二寸许，耳下颈间结小核隐于筋肉之间，余谓肝脾虚羸之变症，不信，乃内清肺火，外用腐蚀，喉间亦腐，余先用五味异功散加升麻、柴胡、芜荑为主；更用四味肥儿丸为佐，脾气渐健，夕用九味芦荟丸为主，以五味异功散为佐而愈。
　　一女子六岁，喉间肿痛，鼻中息肉，寒热往来，小便频数，良久变白，此肝疳之症，先用加味逍遥散加炒黑焦龙胆草，热痒渐退，乃去龙胆草，佐以四味肥儿丸而愈。
　　一女子七岁，鼻生息肉，搽攻毒之药，成疮肿痛，外用黄连、甘草、黄柏末敷之，以解热毒，更以加味逍遥散清肝火，佐以四味肥儿丸而愈。
　　一女子鼻中及下部，常出息肉，屡用毒药蚀之，各挺出一条三寸许，先与龙胆草汤为主，以加味逍遥散为佐而愈。
　　一小儿额间赤，足心热，喉中常痛，服清胃败毒之药，余谓禀肾水不足，而心火炽甚也，当用地黄丸，壮水之主以制阳光。不悟。口舌赤烈，小便如淋而殁。
　　一女子十四岁，患前症，杂用清热败毒等药，前症益甚，患阴挺。详见下疳疮。
　　
　　牛蒡子汤
　　治风热上壅，咽喉肿痛，或生乳蛾。
　　牛蒡子（炒杵） 玄参 升麻 桔梗（炒） 犀角（镑） 黄芩 木通 甘草（各等分）上每服一二钱，水煎服。
　　
　　拔萃桔梗汤
　　治热肿喉痹。
　　桔梗（炒） 甘草（炒） 连翘 栀子（炒） 薄荷 黄芩（各等分）上为末，每服一二钱，水煎服。
　　
　　柴胡饮
　　解肌热、积热，或汗后余热，脉洪实弦数，大便坚实者。
　　黄芩（七分） 甘草（四分） 大黄（八分） 芍药（炒七分） 柴胡 人参（各五分） 当归（一钱）上每服一钱，姜水煎。
　　
　　东垣人参安胃散
　　治脾胃虚热，口舌生疮，或伤热乳食，呕吐泻痢。
　　人参（一钱） 黄 （炒，二钱） 生甘草 炙甘草（各五分） 白芍药（酒炒，七分） 白茯苓（四分）陈皮（三分） 黄连（炒，二分）上为末，每服二钱，水煎。
　　
　　三因玉钥匙
　　治风热喉闭，及缠喉风。
　　焰硝（一两半） 鹏硝（半两） 片脑（一字） 白僵蚕（一钱）上研匀，用半钱吹入喉中，立愈。
　　
　　九味芦荟丸
　　治肝经积热，咽喉口舌生疮；或牙龈蚀烂，两目生翳，耳中出水；或肝积瘰 ，下疳阴肿；或茎出白津，拗中结核；或小水良久变白，大便不调，肢体消瘦等症。
　　胡黄连 宣黄连 芦荟 木香 白芜荑（炒） 青皮 白雷丸 鹤虱草（各一两） 麝香（三钱）上各另为末，米糊丸，麻子大。每服半钱，空心米汤下，仍量儿大小用。
　　
　　甘桔汤
　　治风热上攻，咽喉疼痛，及喉痹妨闷。
　　苦梗（一两） 甘草（炒，二两）上每服二钱，水煎。
　　
　　济生犀角地黄汤
　　治膏粱积毒，脾胃有热，咽喉肿痛，或口舌生疮。
　　犀角 牡丹皮（各一两） 生地黄（八钱） 赤芍药（七钱）上每服一二钱，水煎。
　　
　　五味异功散
　　（方见败毒之药）
　　六味地黄丸
　　（方见作渴不止）
　　柴胡清肝散
　　（方见胁痈，即柴胡栀子散）
　　补中益气汤
　　（方见肌肉不生）
　　泻黄散
　　（方见头面疮）
　　卷十三
　　腮痈（附耳症）
　　腮属足阳明胃经，其生痈者，多因儿食甘甜浓味，脾胃积热所致。亦有乳母郁怒，儿受其患者。若因热积于内，二便不通者，用凉膈散。风邪相搏，二便如常者，用漏芦汤。胃经风热，或兼咽喉肿痛，用升麻防风汤。若禀赋阴虚火动，颏间或两耳内生疮，或出脓不止者，宜用地黄丸。若因乳母肝火乘脾，用加味逍遥散。脾经郁热，用加味归脾汤。膏粱积热，用东垣清胃散。脾胃风热，用清咽利膈汤。仍参口疮治之。
　　一小儿腮肿，肉色不变，大便不实，属胃经虚热，用五味异功散加升麻、柴胡而愈。又乳母饮酒兼怒，两腮赤肿，憎寒发热，用加味清胃散二剂、加味逍遥散一剂治其母，儿亦饮数滴而愈。
　　一小儿嗜炙 ，腮肿发热，作渴饮冷，用加味清胃散而消。后仍不戒浓味，腮肿赤痛， 连舌本。先用泻黄散而退，次用加味清胃散而消。
　　一小儿腮患疮，作渴饮汤，饮食少思，服败毒散益甚，余谓此胃经虚热，先用七味白术散；次用五味异功散而渴止。
　　后因母怒，两腮赤肿，作渴发热，用加味逍遥散治其母，儿患亦愈。
　　一小儿十六岁，腮患此，三年不愈，色黯下陷，此胃经症也，宜滋化源，以生肾水，外散寒邪，以接阳气。不信，妄用杂方，元气益虚，七恶蜂起，始信余言，后用前药果验。
　　一小儿颊肿，敷寒凉之药，色白肿硬，久而不愈，此胃气虚而寒邪凝滞也，用葱熨法，以散寒邪，异功散以助元气遂愈，若用攻毒之剂则误矣。
　　一小儿酷嗜甘味，药饵惟甘者乃服，后患腮肿，余知其胃症也。经曰：酸能胜甘。当用酸味之药，遂以乌梅肉作丸，甘草末为衣，服至二两许，始恶甘味，腮肿渐消。
　　一小儿腮肿痛，外敷铁箍散，内服寒凉药，日久坚硬，其色不变。夫药之寒凉者，外敷则气色凝滞，内服则脾胃有伤，故气血有亏，而肉不溃色不赤也。用四君加柴胡、升麻、白芷、当归，外散寒邪，内补脾气，更用葱熨法，不数日脓溃而愈。
　　一小儿腮颏常 肿，服清热败毒之药，更口渴足热，面色微黑，余谓肾肝症，用六味地黄丸与子服；母服加味逍遥散而愈。后因别服伐肝之药，前症复作，寒热面青，小便频数，此肝火血燥耳，用柴胡栀子散以清肝；六味地黄丸以滋肾，遂痊。
　　一小儿腮颏肿痛，后耳内出脓，久而不愈，视其母两脸青黄，属郁怒所致，朝用加味归脾汤，夕用加味逍遥散，母子皆愈。
　　一小儿腮间发热，手足并热，用清胃、泻黄二散而愈。后颏间肿痛， 连耳内，余谓此肾经所属之地。不信，杂用降火之药，耳出脓水，或痒或痛，稍加用心，即发热倦怠，两腿乏力，用补中益气汤，及六味地黄丸稍愈。毕姻后，朝寒暮热，形气倦怠，足心发热，气喘唾痰，仍用前二药，佐以六君子汤而愈。后不守禁，恶寒发热，头晕唾痰。余谓肾虚不能摄水而为痰，清气不能上升而头晕，阳气不能护守肌肤而寒热。遂用补中益气汤各加蔓荆子、附子各一钱，不应，乃用人参一两、附子二钱，二剂而应，乃用十全大补汤百余剂而痊。
　　一小儿先颏间肿痛，用败毒之药，耳中流脓，项间结核，两目或连札，或赤痛，小便或作痒，或赤涩，皆肝胆二经风热，用四味肥儿丸悉愈。
　　一小儿腮颏肿痛，服败毒药后，耳出秽水，余谓肝肾之症，先用九味芦荟丸而痊。毕姻后，面黄发热，用黄柏、知母等药。更胸膈痞满，食少痰壅，乃利气化痰，加噫气下气，用六君子，补中益气二汤加干姜、木香，寻愈。
　　一小儿腮肿，搽锻石末，久而不散，余用四君子加升麻、白芷，及葱熨之法渐消；又用仙方活命，一剂而瘥。夫石灰乃辛热燥血之药，小儿气血虚者搽之，反致难治。慎之！一小儿腮间肿痛，用铁箍散、败毒散之类，出脓久不愈，面色黧，足心热，口舌干。余谓：此禀肾水不足之虚症，当补肺金，滋肾水为主。不信，仍服前剂，脾土益虚，绝生气而殁。
　　
　　升麻防风汤
　　治胃经实热，咽痛口燥腮痈等症。
　　升麻 防风 黄柏（炒） 茯苓 芍药（炒） 陈皮（各五分） 连翘 当归（各七分）上每服二钱，水煎，仍量大小用之。
　　
　　清咽利膈汤
　　治心脾蕴热，或咽喉腮舌肿痛。
　　玄参 升麻 桔梗（炒） 甘草（炒） 茯苓 防风 黄芩（炒） 黄连（炒） 牛蒡子（炒杵） 芍药（炒。各等分）上每服一二钱，水煎。
　　
　　东垣清胃散
　　（方见腹痈）
　　异功散
　　（方见用败毒之药）
　　地黄丸
　　（方见作渴不止）
　　神效葱熨法
　　（方见流注）
　　仙方活命饮
　　（方见疮疡热毒）
　　卷十三
　　臂痈
　　臂痈之症，当分经络所属受症之因而治之。上廉属手阳明经；下廉属手太阳经；外廉属手少阳经；内廉属手厥阴经；内之上廉属手太阴经；内之下廉属手少阴经。或经络热郁，风邪外干，气血有乘，即生痈毒。若因心经有热者，导赤散加黄连。心胞络有热者，柴胡栀子散。肺经有热者，泻白散。大肠经有热者，大连翘饮。 肿作痛者，血气凝结也，用仙方活命饮。肿痛不消者，欲作脓也，用托里消毒散。脓熟不出者，气血虚也，用托里消毒散。脓出反痛者，气血虚甚也；肌肉不生者，脾胃气虚也，用五味异功散。不可外敷生肌散，恐反助其邪，而肌肉难长也。
　　一小儿臂上生痈，肿连肘间，此属手少阴三焦二经，先用仙方活命饮，杀其大势；次用柴胡清肝散，以清心肝之热，诸症顿退。又用托里消毒散，出脓而愈。
　　一小儿臂外侧患毒，此属肺经部分，先用神效解毒散加桔梗二剂，肿痛顿减；次用托里消毒散，而脓溃将愈。因母食炙 之味，患处复肿，兼发热咳嗽，子服泻白散，母服清胃散而痊。
　　一小儿臂腕漫肿，敷寒凉药，又常以冷水润之，肿热以上至肩，两月余而溃，四月余不敛，脓出清稀，面色痿黄。
　　余曰：此气血虚不能充荣于肌肉也。先用异功散、加升麻、柴胡，脾胃渐健，又用托里散而愈。
　　一小儿臂患痈，久不愈，手足时冷，用异功散加木香，佐以八珍汤。手足温和，乃用托里散，将敛，因饮食停滞伤脾，患处肿硬，用六君、木香及托里散而愈。
　　一小儿臀痈，久不愈，溃出碎骨，饮食少思，不时寒热，脓水清稀，此气血俱虚也，用八珍散加肉桂、桔梗渐消，又用托里散加肉桂及豆豉而愈。
　　一小儿臂膊赤肿，发热作渴饮冷。症属胃火，先用加味清胃散而愈。后因母食浓味，复肿痛，先用泻黄散二服，再用清胃散，母子服之并愈。
　　一女子臂疮，肿 作痛，用仙方活命饮，痛止成脓；用加味八珍汤，而脓溃渐敛；用加味逍遥散与母服而痊。
　　一小儿因母食膏粱，臂疮溃而作痛，脉洪数有力，用清胃散与母服，子服泻黄散渐愈；又用加味逍遥散，母子俱服而愈。
