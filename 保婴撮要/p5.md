<!-- { "loadSidebar": true } -->
　　面青眼青肝病，面赤心病，面白肺病，面黄脾病，面黑肾病。
　　额间：赤色主心经有热，烦躁惊悸，若饮水或叫哭，属本经实热，用泻心散以清心火；微赤困卧惊悸，热渴饮汤，属虚热，用秘旨安神丸以生心血；青黑主惊风，腹痛或螈 啼叫，用五味异功散加木香、柴胡、钩藤钩补脾肝；青黑主心腹作痛，此寒水乘心，用益黄散；微黄主惊疳，用安神丸。
　　左脸青或兼赤，主肝经风热，项强顿闷，目札螈 ，用柴胡清肝散。色微赤倏热切牙属虚热，用地黄丸。青黑主肝克脾而惊搐腹痛，用六君子加姜、桂。微赤主潮热血虚心躁，先用秘旨安神丸，次用地黄丸。
　　右脸赤主风邪，气粗咳嗽，发热饮水，为实热，用泻白散。若哽气出气、唇白气短，属虚热，用五味异功散。若脾热所传，用清胃散。心火所刑，用人参平肺散。淡赤主潮热心躁，或大便坚秘，用宣明柴胡饮子以疏导。如潮热未止，更用钩藤饮以清肝。色青白主咳嗽恶心，先用惺惺散，解表邪健脾土，更以六君子汤调补中气。色青黑主惊风腹痛，盘肠内钓，用六君、钩藤钩平肝补脾。
　　鼻微黄为平，赤主脾胃实热，身热饮水，乳食如常，用泻黄散清热理脾。微赤主脾经虚热，身凉饮汤，乳食少思，用五味异功散补中健脾。色深黄主小便不通，鼻中干燥，气粗衄血，乃脾热传于肺肾，先用济生犀角地黄汤，后用地黄丸。色淡白乃脾虚泄泻，乳食不化，用六君子汤调补中气。青色主脾土虚寒，肝木所胜，用五味异功散加木香、炮姜温中平肝。黑为死候。
　　颏间色赤主肾与膀胱气滞热结，而小便不通，用五苓散以分利。鼻准微黄兼右腮微赤，乃脾肺燥热不能生化肾水，用黄芩清肺饮。膀胱阴虚，阳无所主，用滋肾丸。若颏间微赤，乃膀胱阳虚，阴无所化，用六味地黄丸。若小腹胀满，或阴囊肿胀，属阴虚湿热壅滞，用六味丸加车前、牛膝。脾肺气虚不能通调水道者，亦用前药。其小便赤色，久而尿血，亦属肝肾气虚有热，用六味地黄丸，如不应，则用补中益气汤益脾肺生肝肾。若小便后出白津，或茎中作痛，属肝经湿热，先用龙胆泻肝汤，后用六味地黄丸。
　　印堂：青黑主腹痛夜啼，此脾气虚寒也，脾为至阴，故夜间腹痛而啼，用钩藤饮。色淡白主泄泻，乳食不化，属脾气虚弱，用五味异功散加木香。
　　人中：黄主伤乳胃逆，青主下利，乳食不化，嗳气酸腐，此脾虚停滞，先用大安丸消食，后用异功散健脾。黑主蛔虫咬痛。
　　唇：色白主吐涎呕逆，或吐血便血，乃脾气虚弱不能摄涎统血归源，急用六君子汤。色赤干燥而皱者，主脾经热渴，大便不通，烦热不寐，先以清胃散治其热，次以四君、黄连、山栀调其脾。黄主食积泄泻，乳食不化，以六君子汤健脾。色赤兼白主衄血，乃脾肺虚热，不能摄血归源，用圣济犀角地黄汤清热补血，用四君子汤以补脾气，如久不应，用麦门冬散，或人参安胃散。
　　口畔：色黄主脾经积热，用清胃散；久病用四味肥儿丸以治疳热。唇口抽动主惊热不安，用异功散加山栀、钩藤钩，补脾平肝。若口流涎唇色紫，乃脾气虚寒，用异功散加炮姜、木香。若腹中痛口吐涎，乃虫作痛，先用芜荑散，后用调中丸。不吐涎是积痛也，用异功散。手足厥冷，用理中汤加乌梅温补中气而痛自止。或吐后，或大便去后而痛止者，先用下积丸，后用异功散。
　　白主失血死，青主惊风死，黑色绕口者不治。耳后微赤，此少阳经风热，用柴胡饮子清肝生血。微黄主睡中惊悸切牙，用四君子加芎、归、升麻以调理脾气。
　　耳：干燥主骨疳蒸热，作渴盗汗，用地黄丸。若小便后出白津，或玉茎痒痛，属肝经湿热，先用龙胆泻肝汤，后用地黄丸。若禀赋肾气不足，或早近女色，致小便湿滞，或作痛如淋者，急用地黄丸、补中益气汤滋其化源。或大小便去后，谷道牵痛者，其虚尤甚，用前丸加牛膝、车前、肉桂。如手足逆冷，或畏寒少食，阳气虚寒也，急加附子多可得生。大抵多因禀赋脏气不平，或乳食寒暑失节，或妊娠乳母饮食起居六淫七情所致。若初病元气无亏，乳食如常，发热壮热，二便秘结，作渴饮水，睡不露睛者，悉属形病俱实，当治邪气。若病久元气已亏，食少发热，口干饮汤，呕吐泄泻，肢体畏寒而露睛者，悉属形病俱虚，当补正气，更宜审胎气之虚实，脏腑之相胜而治之，庶无误矣。
　　
　　泻心散
　　（方见心脏））
　　秘旨安神丸
　　（方见心脏））
　　五味异功散
　　（方见内钓）
　　朱砂安神丸
　　（方见发搐）
　　柴胡清肝散
　　（方见诸热）
　　地黄丸
　　（方见肾脏症）
　　六君子汤
　　（方见内钓）
　　泻白散
　　（方见肺脏）
　　清胃散
　　（方见内钓）
　　补中益气汤
　　（方见虚羸）
　　人参安胃散
　　（方见脾脏）
　　宣明柴胡饮子
　　（方见发热）
　　钩藤饮
　　（方见慢惊）
　　惺惺散
　　（方见咳嗽）
　　泻黄散
　　（方见脾脏）
　　五淋散
　　（方见五淋）
　　济生犀角地黄汤
　　（方见便血）
　　卷二
　　发搐
　　钱仲阳云：惊痫发搐，男左视无声，右视有声；女右视无声，左视有声，此相胜也。盖左为肝部，右为肺部，金木相胜故耳。若寅卯辰时身热，目上视，手足动，口流涎，项强急，此肝旺也。巳午未时身热发搐，心神惊悸，目上视，牙紧流涎，手足搐动，此心旺也。申酉戌时身热微搐而喘，目微斜，睡露睛，手足冷，大便淡黄水，此肺旺也。亥子丑时微搐，卧而不安，身微热，目紧斜，喉中有痰，大便色白，困睡流涎，此肾虚也。若握拳拇指在内女为顺，拇指在外男为顺。顺则易治，逆则难愈。若涎入心肝，则不能言，用凉心镇惊。下痰逆搐者不治，吐泻后变症者亦不治。如手足冷汗，搐眉搐肚，日夜不止，名真搐，当用人参汤、川乌、全蝎等药，平其胃气。伤风发搐，口中气热，呵欠，手足动者，名假搐，用大青膏发散风邪。伤食后发搐，身热困睡，呕吐不思乳食者，当先定搐，后用白丸子下之。百日内发搐，真者内生风，二三次必死，假者外生风，虽频发不死。外伤风者用大青膏涂囟门，及浴体法。
　　寅卯辰时搐而发热作渴，饮冷便结，属肝胆经虚热，用柴芍参苓散；作渴引饮，自汗盗汗，属肝胆经血虚，用地黄丸；口吻流涎，属肝木克脾土，用六君子汤。
　　巳午未时发搐，若兼作渴饮水，属风火相搏，以地黄丸补肝，导赤散、凉惊丸治心；若作渴饮汤，体倦不乳，土虚而木旺也，用地黄丸以补肾，六君子汤以补脾。
　　申酉戌时微搐而喘，目微斜，身似熟睡而露睛，大便淡黄，属脾肺虚热，用异功散；手足逆冷，或喘泻不食，属脾肺虚寒，用六君、炮姜、木香；久病而元气虚者，用六君子、六味丸二药主之。
　　亥子丑时，微搐身热，目睛紧斜，吐泻不乳，厥冷多睡，属寒水侮土，用益黄散，未应，用六君、姜、桂。伤风发搐，口气不热，肢体倦怠，用异功散补脾土；钩藤饮清肝木。若因风邪内郁发热而变诸症者，当理肺金，清风邪。若外邪既解，而内症未除，当理肺补脾。若脾经亏损而致惊搐等症者，当补脾肺以平肝心，则惊搐自止矣。若停食发搐，呕吐乳食者，宜用消食丸。若食既消而前症仍作，或变他症者，脾土伤而肝木乘之也，用六君子加钩藤钩以健脾平肝。若百日内搐者，因胎气所禀，亦有乳母七情浓味所致者，当兼治其母，而以固胃为先，不可迳治其儿也。
　　治验一小儿寅卯时发热痰搐，服抱龙丸而愈。后复患，因自用前药，更加咳嗽气喘，不时发搐，面赤或青黄，或浮肿，或流涎。余谓：咳嗽气喘乃脾肺气虚，不时发搐，乃木乘土位，面青而黄赤，乃肝助心脾，浮肿流涎乃脾气虚弱，用益智丸以补心神；补中益气汤以补脾肺，顿愈。
　　少参王阳湖孙跌伤股骨，正体科已续。余视其面色青黄，口角微动，此肝木侮脾之症，且气血筋骨皆资脾土以生，但壮脾气则所伤自愈，遂用六君、钩藤、当归三十余剂，诸症悉痊。
　　一小儿两目连札，手足发搐，服天麻防风丸之类，每发饥时益甚，得饮食稍定，此肝木制脾土也。用六君、升麻、柴胡、钩藤钩二剂而病痊；又用补中益气汤而全效。
　　一小儿巳午时，搐热惊悸，发时形气倦怠，面黄懒食，流涎饮汤，此心火虚而不能生脾土也。不信，自服凉心之药，更加吐泻，睡而露睛，几成慢脾风，用六君、姜、桂，佐以地黄丸而愈。
　　一小儿七岁，惊搐发热不已，巳午未时益甚，形气殊倦，热定饮汤，此心脾气虚。朝用补中益气汤加益智仁，夕用六君、当归、钩藤钩寻愈。后饮食过多，复作呕泻，或治以保和丸，反加寒热发搐，此脾土复伤，而肝木所侮也。用六君、柴胡，寒热止而饮食进，但午未时，仍泄，用补中益气汤加茯苓、半夏、钩藤钩而愈。
　　一小儿百日内患搐，痰涎自流。用惊风药益甚，视其面色黄中隐白，乃脾虚不能摄涎也，用六君子、补中益气二汤而愈。后复患兼气喘，自欲表散行痰。余谓：此肺虚不能纳气归源耳，用五味异功散加钩藤钩、柴胡，调补脾肺清理肝火而安。
　　一小儿患前症，面青黑或痿黄，审其母素有郁怒，用加味逍遥散、加味归脾汤，治其母而子亦愈矣。
　　一小儿月内发搐鼻塞，乃风邪所伤，以六君子汤加桔梗、细辛，子母俱服，更以葱头七茎、生姜二片，细擂摊纸上，合置掌中令热，急贴囟门，少顷鼻利搐止。
　　一小儿未盈月发搐呕乳，腹胀作泻，此乳伤脾胃，用五味异功散加漏芦，令母服之，子亦服匙许遂愈。
　　一小儿惊悸痰盛，泻乳不消，此感风邪夹惊，肝侮脾而气虚，先以天麻防风丸祛风定惊，后用五味异功散壮脾止搐而愈。
　　一小儿发搐啼叫，手足指冷，左腮青黑，此脾土虚弱肾水反所侮也。用六君、姜、桂一剂顿安，又以四君、芎、归及补肝散而愈。
　　一小儿发热拘急，四肢螈 左腮赤，此心肝二经风热。先用柴胡清肝散，次用六味地黄丸而愈。
　　一小儿发热作渴，用泻黄散，大便重坠，口角流涎，仍欲泻火。余曰：鼻准青白多而黄色少，属脾胃虚寒，肝木所侮，盖口角流涎，脾气虚而不能摄也，大便重坠，脾气陷而不能升也。不信，另用凉惊之剂，果眉唇微动，四肢微搐。余曰：此虚极而变慢风也。始用六君、当归、木香、炮姜、钩藤钩二剂，未效，意欲更药。余曰：此药力未至也。仍加附子一片，服之即安，后去附子，又二剂而愈。
