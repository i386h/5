<!-- { "loadSidebar": true } -->
　　小儿疮疡，多由胎禀遗热，或乳哺积热，或乳母七情致热。经云：五脏不和，九窍不通。六腑不和，留结为痈。又云：气主嘘之，血主濡之。治者当察其经络所因，表里虚实而调和，以固其本。假如肿痛热渴，大便秘结者，邪在内也，宜疏通之。肿 作痛，寒热头疼者，邪在表也，宜发散之。 肿痛甚者，邪在经络也，宜和解之。漫肿微痛而不溃者，血气虚弱也，宜补托之。色黯微痛而不溃，或溃而不敛者，阳气虚寒也，宜温补之。如是，则五脏自和，六腑自调，气血自生，疮毒自解，此即败毒之法也。若概用寒凉之剂，复损脾胃，则肿者不能消散，溃者不能收敛，诸恶蜂起，多致不救矣。
　　一小儿臂痈，肿硬色白，寒热倦怠，此因血气虚耳，先用五味异功散加木香、干姜，诸症渐减，去二味，又佐以托里散、如圣饼，脓溃而愈。
　　一小儿臂痈，服败毒药，肿硬不消，汗出不止，此脾肺气虚也，用异功散加五味子而汗止，佐以葱熨而脓成；用托里散而疮愈。
　　一小儿腿痈，脓水清稀，手足时冷，余谓脾胃虚寒，先用益气汤加干姜而手足温；用异功散、葱熨法而脓稠；用八珍汤、附子饼而疮愈。
　　一小儿面生疮，寒热头痛，服大黄等药，连泻数度，手足并冷，疮黯吃逆。余曰：此邪在表，误攻其里，下多而亡阴也。后果殁。
　　一小儿腿痈，服麻黄等药，汗出喘急，手足并冷，余谓此阴虚误汗而亡阳也，后果殁。
　　
　　五味异功散
　　治禀赋元气虚弱，肌肉消薄，荣卫短促而患疮疡，不能消散；或脾肺气虚，不能生肌收口。大凡诸症，因脾气虚而不能愈者，皆宜服之，调补元气，则自愈矣。
　　人参 茯苓 白术（炒） 甘草（炒） 陈皮（各等分）上为末，每服二三钱，姜枣水煎。
　　
　　托里散
　　（方见热毒疮疡）
　　葱熨法
　　
　　如圣饼
　　（二方见流注）
　　八珍汤
　　（方见发热不止）
　　十全大补汤
　　（方见便痈）
　　补中益气汤
　　（方见肌肉不生）
　　附子饼
　　（方见贴骨痈）
　　卷十五
　　用刀针法
　　小儿疮疡用针法，比之大人，尤宜慎重。当审经络表里之虚实，部分肌肉之浓薄而施之。夫肿高而软者，发于血脉也；肿硬而坚者，发于肌肉也，肉色不变者，发于骨也。疮未成者，解散以消其毒。已成者托里以速其脓。脓已成者，当验其生熟浅深而后针之。以指轻按便痛者，脓浅也。重按方痛者，脓深也。按之不起者，脓未成也。按之即起者，脓已成也。若脓初生而即针，则泄其气血而脓反难成。若脓已熟而不针，则腐溃益深，而不能收敛。若疮深而针浅，则内溃不出，外血反伤。若疮浅而针深，则其脓虽出，良肉亦伤。盖疮疡之症，气血已伤，肌肉已坏，当随决其毒不可拘泥人神部分，其脓一出，诸症自退。若脓出反痛，或烦躁呕逆者，皆由胃气亏损，急宜托里调补。凡脓已成者，宜急刺去以纸捻蘸由 疮内，以膏药贴之，儿安不必服药。如疮反复未痊，多是乳母食浓味，或七情火动而然，当审所因而调治其母，俱药中加漏芦，令母服之，乳中药过，而疮自愈。
　　一小儿患疮肿硬，或用针出血，寒热呕吐，乃胃气虚而复伤也，用异功散而呕止，用八珍汤而血止，用托里散而疮愈。
　　一小儿项间患毒，脓成未溃，欲急刺之，不从，至胀痛始针出脓，用托里散而安。若及时用针不用药亦可也。
　　一小儿项间患毒，脓内溃胀痛，此脾肺气虚，而不能外溃也，用大补汤四剂，针之，清脓滴沥，发热恶寒，用独参汤四剂，脓涌泄，乃用大补汤、托里散而愈。东垣先生云：气血壮实，脓自涌出。信矣。
　　一小儿臂痈，用针过深出血不止，恶寒口噤，脉微细，尚可救，乃用独参汤灌之，良久咽下，半晌而苏，再剂而能言，四剂而脓出；又用托里散、异功散而愈。
　　一小儿项疮脓成不出，两腮皆白，余曰：此肝胆经之症，腮白乃肺经之色，金能克木。当急用针，并补脾气。不信，竟殁。
　　
　　五味异功散
　　（方见用败毒之药）
　　八珍汤
　　（方见发热不止）
　　托里散
　　（方见热毒疮疡）
　　十全大补汤
　　（方见便痈）
　　卷十五
　　五善七恶
　　疮疡之症，齐氏、陈氏有五善七恶之论。又云：五善见三则瘥，七恶见四则危。窃谓前症各有所属之经，各有所主之方。盖五善属六腑，气血无亏，人能调摄，不治自愈。七恶乃五脏亏损，失于滋补所致，非疮疡自有也，调治失宜，必致不起。如动息自宁，饮食知味，乃胃气和平，一善也。便利调匀，乃肠胃调和，二善也。脓溃肿消，水鲜不臭，乃邪气去，而胃气平复，三善也。神彩精明，语言清亮，乃心肺气血无亏，四善也。体气平和，脾胃无亏，五善也。作渴发热，或泄泻淋闭者，属胃火内淫，一恶也，竹叶黄 汤；气血俱虚，八珍加黄 、麦门冬、山茱萸；未应，佐以加减八味丸料。溃而肿痛尤甚，脓色臭败者，属胃虚火炽，二恶也，人参黄 汤；未应，十全大补汤加麦门冬、五味子。目视不正，黑睛紧小，白睛青赤，瞳子上视者，属肝肾虚火，三恶也，六味丸料加山栀、麦门冬、五味子；未应，八珍汤加山栀、麦门冬、五味子。喘粗气短，恍惚嗜卧者，属脾肺虚火，四恶也，六君子加姜枣；未应，用补中益气汤加麦门、五味；若心火刑肺，人参平肺散；阴火伤肺，六味丸料加五味子煎服。溃后肩背不便，四肢沉重者，属脾胃亏损，五恶也，补中益气汤加山茱萸、山药、五味子；如不应，用十全大补汤加山茱萸、山药、五味子。食不下咽，服药而呕，食不知味者，属胃气虚弱，六恶也，六君子汤加木香、砂仁；未应，加附子。声嘶色败，唇鼻青赤，面目浮肿者，脾肺俱虚，七恶也，用补中益气汤加姜，枣；未应，加附子。若腹痛泄泻，咳逆昏溃者，阳气虚寒之恶症也，用托里温中汤；次以六君子汤加附子、姜、桂。若溃后发热，恶寒作渴，怔忡惊悸，寤寐不宁，牙关紧急；或头痛目赤，自汗盗汗，寒战切牙，手撒身热，脉洪大，按之微细，浓衣仍寒，此气血虚极传变之恶症也。若手足逆冷，肚腹疼痛，泄泻肠鸣，饮食不入，吃逆呕吐者，此阳气虚寒之恶症也。若无汗恶寒，口噤足冷，腰背反张，项颈强直，此血气虚极，传变之恶症也，急用参、 、归、术、附子救之。夫小儿患之，因胃气虚弱；或脓血出多，虚邪内作；或乳母失调，血气不和，致儿为患，能审其所致之因而主之，亦有复生者，若更与攻毒，乃促其亡也。
　　一小儿臂疮，肉腐色紫， 痛作痛，右关脉洪数，此胃火炽盛之恶症，用竹叶黄 汤而痛止，用四君、升麻、连翘、白芷、金银花而愈。
　　一小儿流注，吐泻吃逆腹痛，手足并冷，余谓阳气虚寒之恶症，用六君子、独参汤益甚，遂以人参五钱、附子五分，连服数剂，诸症渐退，用独参汤月余稍愈；后饮食失宜，寒热发搐，用五味异功散加升麻、柴胡而安。又因劳发热，脉大而虚，面赤作渴，用当归补血汤、十全大补汤而安，用八珍汤、附子饼而愈。
　　一小儿腹痈，溃而肿痛益甚，饮食少思，此脾胃复伤之恶症，先用五味益功散加木香，诸症渐愈。乃用异功散加当归、黄 ，元气渐复，又用八珍汤、托里散而愈。次年毕姻后，寒热往来，患处作痒，用大补汤、地黄丸而愈。
　　一小儿胁肿一块，敷寒凉之药，益加肿硬，腹中阴冷，余谓肌肉受寒而患处肿硬，脾气受寒而腹中阴冷，当急温补脾气。不信，仍服前药，加腹痛泄泻，手足并冷，余曰：变阳气虚寒之恶症。用五味异功散加姜、桂二剂，诸症渐愈，乃去二味服之，外用葱熨之法，患处微肿色赤，此阴气散而阳气至，遂朝用补中益气汤，夕用异功散而消。
　　一女子股间结一核，不作痛，不变色，服散坚之剂，患处肿硬，更头晕吐痰，其脉弦数而无力，心脾俱虚。不信，仍用攻伐，果吐泻腹痛，发搐吃逆，余谓变脾土虚寒之恶症也，先用五味异功散加干姜、肉桂，脾气稍复，乃用异功散、八珍汤而愈。
　　一小儿腿痈溃后，作渴饮汤，泻利无度，此脾胃气虚之恶症也，用益气汤、八珍汤而愈。后功课用心，口干作渴，小便频数，用益气汤加五味及黄 六一汤，各五十余剂而痊。
　　一小儿腿痈内溃，泄泻自汗，腹痛气喘，余谓脾胃俱虚之恶症，用独参汤，喘汗渐止，用大补汤诸症悉退。后伤食吐泻，用五味异功散加干姜而愈。次年毕姻后，患腹痈，脓清不敛，朝寒暮热，用益气汤、八珍汤各百余剂而愈。
　　一小儿患瘰 ，服追毒之药，更恶寒发热，手足并冷，右寸脉浮，按之而虚，用益气汤百余剂而稍愈。彼欲速效，另服石膏之类，吐泻昏愦，脉浮大，按之微细，乃变阳气虚寒之恶症也，用人参二两、附子一钱，二剂而苏，数剂而安；更以五味异功散，月余而愈。
　　一女子十五岁，瘰 发热晡热，左颊赤甚，余谓肝火血虚，用加味逍遥散、五味异功散、九味芦荟丸而痊。后服斑蝥等药，恶症蜂起，手足并冷，用参附汤二剂、六君、姜、桂四剂，乃朝用益气汤，夕用异功散而愈。
　　一女子患 疮，肿痛发热，脉洪大而虚，此血虚之恶症也，用当归补血汤，烦热悉止；用补中益气汤，佐以加味逍遥散及葱熨法而痊。
　　一女子胁间患痈，色白漫肿，寒热不溃，余谓禀肝脾虚羸之恶症，用补托之药而愈。后因经事过期，误服行血之剂，发热烦躁，先用当归补血汤，次用逍遥散、八珍汤而愈。
　　一小儿十五岁，胁痈脓清，晡热盗汗遗精，此元气虚甚之恶症也，用大补汤、地黄丸料，元气渐复。因犯色欲，患处色黯，昏愦吃逆，手足并冷，用独参汤四剂而苏，用大补汤加干姜六剂，阳气渐复，乃去姜，又二十余剂而痊。
　　一小儿十四岁，面目多白，足跟肿硬寸许，肉色如常，遇劳肿硬宛若一栗，口干面赤，余谓禀足三阴经虚症。不信，外敷内服皆败毒之剂，翻如熟榴，烦躁时嗽，腹痛泄泻，小便如淋。余曰：此脾肺气虚之恶症也。不信，仍服败毒，更黑睛紧小，白睛青赤，瞳子上看，此肝肾亏损之恶症并矣。余欲救其胃气以滋五脏，又为人所阻，用千金消毒散，更加喘短气恍惚。余曰：恶症并臻，其何能为！或问：恶症既甚，勿乃攻毒之晚耶？余曰：邪正不并立，一胜一负，理之自然，胃气虚则邪气实也，其失在于不预补正气，邪气胜则恶症集耳。东垣先生云：但见肿痛，参之脉症虚弱，便与滋补，气血无亏，可保终吉。信斯言也。
