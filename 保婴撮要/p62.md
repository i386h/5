<!-- { "loadSidebar": true } -->
　　一小儿臀间肿硬，肉色如故，小便短赤，而频服分利之剂，膝胫骨肿。余曰：肾主骨，此禀肾虚所致，前药导损肾阴而骨肿耳，当调补脾肺以生肾水，其骨自消。不信，仍用前药而殁。
　　一小儿腹痈久不敛，余欲滋其化源，反清热败毒，恶症蜂起而殁。夫肺者肾之母，脾者肺之母，前症既不滋肾以生肝木，又用寒凉之药复伤胃气，以绝肺肾之化源，不死鲜矣。
　　一小儿贴骨痈作泻，余欲施调补，不信，反服分利，两手撮空，肝气败也；泄泻无度，肾气败也；痰涎上壅，脾气败也；喘嗽不止，肺气败也；额间汗出，心气败也；辞不治，果殁。
　　一小儿腿痈肿痛，自汗盗汗，体倦食少。余用托里之药而脓成，欲针之。或用大黄之类，令脓从大便出，致大泻腹痛。余谓：脾胃虚脱之恶症，急服大补之剂。不信，又服前药而死。
　　一女子十五岁，外股肿硬，连及内股，肉色不变，右关脉缓弱，按之弦数，此脾虚而肝乘之，气血虚而色不变也，当补脾土为主。不信，另用流气饮、冰黄散，泄泻腹痛，疮口开张而殁。
　　
　　参附汤
　　人参（一两） 附子（制，三钱）上姜枣水煎，不拘时服。
　　余方见各症。
　　
　　卷十六
　　跌仆外伤
　　伤损之症，若色赤肿痛而血出不止者，肝心内热也，用柴胡栀子散。色白不痛而血出不止者，脾肺气虚也，用补中益气汤。漫肿不消者，元气虚弱也，用五味异功散。黯肿不散者，瘀血凝滞也，用加味逍遥散。肌肉作痛出血多而烦热者，血脱发躁也，用独参汤。因亡血而烦躁不安者，营卫俱伤也，用八珍汤加柴胡、牡丹皮。久痛不止者，欲作脓也，用托里散。以指按肿而复起者，脓已成也，宜刺泄之。脓出而反痛者，气血内虚也，用十全大补汤。若骨HT 接而复脱者，肝肾虚弱也，用地黄丸。如兼余症，当参各门治之。
　　一小儿伤臂出血作痛，面色青赤，此因惊而肝火动也，先用柴胡清肝散，血止痛减，次用托里消毒散，患处渐溃；又用托里散而愈。后因其母多食膏粱之味，又恶寒发热，肿痛色赤，误服败毒之药，口噤流涎，手足并冷，余谓脾胃复伤而虚寒也，先用六君子汤加姜、桂数剂，而元气渐复；又用五味异功散，月余而疮口敛愈。
　　一小儿伤指出血过多，遂至昏愦，口噤手撒时搐，此气虚血脱也，用独参汤数剂而安；又用五味异功散及托里散而愈。
　　一小儿伤足溃腐，肉白不敛。此脾胃亏损而血气不能达于患也，先用五味异功散助其胃，次用十全大补汤益其营，月余而愈。
　　一小儿伤足，内溃成脓，食少恶心，此脾胃气虚而成痰也。用六君子汤，饮食顿进，脓亦外泄，但体倦晡热，朝用补中益气汤，夕用五味异功散，及间服八珍汤而垂愈。后因饮食失宜，发热，患处大溃出脓，口噤振颤，或 流涎，余谓胃气虚肝火内动，外用独参汤四剂，仍如前，朝服补中益气汤，夕服五味异功散加柴胡、升麻，元气渐复，佐以托里散而疮敛。
　　一小儿伤指敷凉药肿至手背，脓出清稀，饮食少思，此血气虚弱故也，朝用异功散，夕用托里散，脓水渐稠，患处红活，又用八珍汤而愈。
　　一小儿伤 ，青肿不消，面色痿黄，仍欲行气破血，余谓此因脾气复伤，血滞而不行也。不信，乃服破血之剂，饮食不进，寒热如疟，余朝用补中益气汤，夕用八珍汤及葱熨法而愈。
　　一小儿臂伤，溃而寒热，用八珍汤渐愈。后因饮食所伤，吐泻不止，摇头切牙，此脾气虚而肝邪内侮也，用六君、升麻、柴胡而安，又用十全大补汤、六君子汤而愈。
　　一小儿闪足肿痛而肉色不变，此阳气虚弱，伤在骨也，频用葱熨法，五更用和血定痛丸，日间用八珍汤，数日后佐以六味地黄丸，三月余而瘥。
　　一小儿臂骨出HT 接入，肿痛发热，用葱熨法及异功散加柴胡、续断、骨碎补四剂，又用补中益气汤而痊。
　　一小儿闪足骨痛，肉色如故，频用炒葱熨之，五更用和血定痛丸，日间用四君、芎、归数剂，后用地黄丸，三月余而瘥。盖肾主骨，故用地黄丸以补肾也。
　　一小儿折臂出血过多，发躁作渴，面目色赤，脉洪大而数，按之无力，此血脱发躁也，服当归补血汤而安。遂令正体科续接，服接骨丹，翌日睡而惊动，此血尚虚也，盖血生于气，乃用五味异功散加柴胡、升麻、当归而安。后手足微搐，眉唇微动，此血虚而肝火内动也，用四君、芎、归、钩藤钩、柴胡渐愈，却用托里散、八珍汤而痊愈。血脱发躁，若用四物之类，复伤脾气，多致不救，误设白虎汤，其危尤速。
　　一小儿跌伤臂骨出HT ，翌日接入，肿痛发热不食，用葱熨法其痛即止；又用六君、黄 、柴胡、桔梗、续断、骨碎补，而食进肿消；又用补中益气汤加麦门、五味，数剂热退而愈。
　　一小儿十五岁，伤腿内溃，针出秽脓，虚症悉具，用大补之剂渐愈。后因劳动，手撒眼闭，汗出如雨，急炒热艾频熨脐腹及气海穴，更用人参四两、炮附子五钱，作一剂水煎，徐徐灌服，良久臂能少动，再剂眼开而能言，惟气不接续，乃用参、 、归、术四味共八两、附子三钱水煎，连进二服，气少复，乃减附子，又三剂元气渐复，后用独参汤，多服而痊。
　　一女子闪右臂，寅卯时发热作痛，余决其胆经血虚而火盛，先以四物合小柴胡汤四剂而热退；更以四物汤加香附、陈皮、白术、茯苓各一剂；山栀五分，芩、连、甘草各三分，二十余剂，肿消而愈。
　　一小儿闪臂肿痛，发热恶寒，饮食少思，余谓脾胃气虚而壅肿也，朝用补中益气汤，夕用五味异功散，间服八珍汤，三月形气渐充而愈。
　　一小儿因跌伤胫，漫肿作痛，肉色如故，服破血流气之药，反增腹痛，以手按之则痛少止，余谓此因脾胃虚弱，误服破血流气之剂而然，非瘀血也。未几，患处肿消色黯，饮食不入，腹痛尤甚，手足厥冷，余用人参一两、附子一钱数剂，脾胃渐复，饮食渐进，患处肿痛，肉色变赤。盖始因元气不足，不能运及，故肿消而色黯，服药之后，元气渐充，故胫肿而色赤也。次用大补汤、托里散，三月余而愈。
　　一小儿闪臂肿痛，面目夭白，恪服流气饮之类，益加肿痛，余曰：此形病俱虚之症也，前药所当深戒者。彼谓：肿痛为气滞血凝，非流气饮不能疏导经络，非破血药不能消散壅逆。余言聱牙而前症益甚，发热烦躁，始请治余。余曰：元气虚惫，七恶蜂生，虽卢扁亦不能起矣。遂殁。
　　一小儿伤臂肿痛，内服外敷，皆寒凉止痛之药，半载后溃而肿痛，余谓此非托里温中不能生也，不悟，确守前药，以致血气沥尽而亡。
　　一小儿跌腿青肿，所服皆行气破血之药，后骨HT 内溃，青肿益深，朝寒暮热，余戒之曰：此气血俱虚甚矣，须调补脾胃，不可不信。
　　一小儿闪腰作痛，服流气等药，外肿不赤。余曰：此儿虽经闪腰，然亦禀赋肾气不足而使之者，延久益虚，恐后不治。彼以迂缓视之，后果不起。
　　
　　消肿定痛散
　　治跌扑肿痛。
　　无名异（炒） 木耳（炒） 大黄（炒。各五分）上为末，蜜水调涂肿处。内有瘀血者砭去敷之患处，溃者用当归膏敷之尤效。
　　
　　经验方
　　治跌扑瘀血不散，肿痛不止，或筋骨伤损疼痛。
　　黄柏（一两） 半夏（五钱）上各另为末，用姜汁调涂患处，以纸贴之，如干再用姜汁润之，日易新药。
　　
　　神效太乙膏
　　治一切疮疽溃烂。
　　玄参 白芷 当归 肉桂 赤芍药 大黄 生地黄（各一两）上 咀，用麻油四十两，入铜锅内煎至药黑，滤去粗，徐入净黄丹一斤再煎，滴水中捻软得中，即成膏矣。
　　
　　回阳玉龙膏
　　（又名抑阴散） 治跌扑损伤，因敷凉药；或人元气虚寒，肿坚不散，溃腐不敛，及痈肿肉色不变；或肿而不溃，溃而不敛，筋挛骨痛，一切冷症。（方见敷寒凉之药）
　　乳香定痛散
　　治杖疮、金疮，一切疮疡溃烂疼痛。（方见作痛不止）
　　猪蹄汤
　　治一切痈疽杖疮溃烂，消肿毒，去恶肉，润疮口。
　　白芷 黄芩 当归 羌活 赤芍药 露蜂房（孔多者佳） 生甘草（各五钱）上用猪蹄一只，水四五碗煮熟，去油粗，取清汤入前药，煎数沸温洗，随用膏药贴之。
　　
　　卷十六
　　跌仆内伤
　　伤损之症，若腹中作痛，按之痛甚者，瘀血在内也，用加味承气汤下之。下后按之仍痛者，瘀血未尽也，用加味四物汤调之。按之不痛者，血气伤也，用四物加参、 、白术。下后发热，胸胁作痛者，肝血伤也，用四君加川芎、当归。
　　下后恶寒者，阳气虚也，用四君加炮干姜。下后发热者，阴血伤也，用四物加参、术、牡丹皮。下后寒热间作者，气血俱伤也，用八珍汤加柴胡。欲呕作呕者，胃气伤也，用六君加当归、半夏。有因乘怒跳跃，而胸腹闷痛，喜手按摸者，肝火伤脾也，用四君加柴胡、山栀；畏手按摸者，肝血内滞也，用四物加桃仁、红花。胸胁作痛，饮食少思者，肝脾气伤也，用四君加柴胡、丹皮。若胸腹胀满，饮食不思者，脾肝气滞也，用六君加柴胡、枳壳。切牙发搐者，肝盛脾虚也，用异功散加川芎、山栀、钩藤钩、天麻。若用风药，则阴血益伤，肝火益盛；或饮糖酒，则肾水益虚，肝火愈炽。若用大黄等药，内伤阴络，反致下血，壮实者或成痼疾，虚弱者多致不起。凡伤损之症，有瘀血停滞于内者，虽裸体亦以手护腹胁。盖畏物触之而痛也，世俗概以内伤阴虚腹痛，不辨虚实，专用破血之剂以速其危，其得不死者，亦幸矣。
　　一小儿跌扑腹痛，作呕恶心，气口脉大，此饮食停滞也，用保和丸二服，吐出酸食，恶寒发热，倦怠不食，此脾胃伤也，先用六君子汤，次用补中益气汤，间服而愈。
　　一小儿坠楼，良久方苏，呻吟不绝，自以手护其腹，此内伤瘀血停滞也，用当归导滞散二钱，熟酒调下，而呻吟顿止，次用四物加柴胡、牡丹皮而安。
　　一小儿跌仆瘀血腹痛，用导滞散下之瘀血甚多，随作烦躁面赤，作渴欲饮，此血脱也，用独参汤而安，又用四君、当归、黄 及五味异功散而愈。
　　一小儿因怒跳跃，胁胸作痛，或以为内伤瘀血，服大黄之药，纯下鲜血，其痛益甚，按之则痛止，此肝脾气血俱伤也，用四君加芎、归，四剂而痛止；又以异功散加升麻、柴胡，而饮食进，元气渐复，病亦随愈。
