<!-- { "loadSidebar": true } -->
　　一女子因怒捶胸，腹痛，经行如崩，作呕不食，面色青赤，两关脉大而虚，此肝经火动，脾经血伤也，用加味逍遥散，二剂血止；次用异功散加柴胡、升麻而愈。后因复怒，腹痛作泻面青，此肝木乘脾也，用六君、柴胡、升麻而痊。
　　一小儿因跌伤臂出血，腹痛恶食呕吐，发搐切牙，此因惊骇停食，肝火内动，而侮于脾也，先用保和丸二服，呕吐腹痛悉止；又用异功散加柴胡、山栀，发搐切牙亦愈；却用托里散，患处溃而悉痊。
　　一小儿跌仆发搐吞酸，腹痛恶心，寸口脉大，余谓此饮食内伤也。不信，服当归导滞散，连泻五次，目直切牙，手足厥冷，此脾胃之气复伤，而木火内动也，用五味异功散加干姜一剂，稍缓又二剂，乃去干姜加柴胡，再服而痊愈。
　　一小儿跌仆，因服大黄之药，下血发热，腹痛呕吐，按其腹却不痛，用五味异功散加当归、升麻二剂，腹痛顿止，又二剂而血止，又二剂而热止，又二剂而元气复。
　　
　　没药丸
　　治打扑伤损作痛等症。筋骨疼痛，或气逆血滞，肚腹胸胁胀闷。
　　没药 乳香 川芎 川椒 芍药 当归 红花 桃仁 血竭（各一两） 自然铜（四钱，火 醋淬七次）上为末，用黄蜡四两，熔化入前药，急搅匀，丸弹子大。每服一丸，酒一钟，煎化服。
　　
　　撤消通气散
　　治打扑伤损及乳痈便毒初起，或气滞作痛尤效。
　　木香 茴香（炒） 青皮 穿山甲（酥炙） 陈皮 白芷 甘草 漏芦 贝母（各等分）上为细末，每服一二钱，温酒调，徐徐服。
　　
　　加味芎 汤
　　治打扑仆坠，筋骨疼痛，血瘀皮肤不破，入胃作呕，或为呕血。
　　芎 当归 百合（水浸半日） 白芍药（炒） 荆芥穗（各二钱）上作二三剂，酒水煎服。
　　
　　当归导滞散
　　治跌扑瘀血在内，胸腹胀满，或大便不通，作喘吐血。
　　大黄 当归（各等分）上为末，每服一二钱，温酒调，徐徐服。
　　
　　黑丸子
　　（一名和血定痛丸） 治跌扑仆坠，筋骨疼痛，瘀血不散，壅肿作痛，或风寒所伤，肢体疼痛。若流注、鹤膝风初起，服之自消。如溃而脓清发热者，与补气血之药自敛。（方见流注）
　　卷十六
　　舌断唇伤
　　凡舌断者，须乘热接上，急用鸡子轻击周遭，去硬壳，取膜套舌上，以洪宝丹敷膜上，自然接续。若良久舌已冷，不必用接，但以洪宝丹敷之，其舌自生，所断唇舌，鸡子膜含护，恐风寒伤之。外症若寒热作痛，用四物加柴胡。晡热作痛，加地骨皮。倦怠少食，用四君加芎、归、柴胡。恶寒少食，用托里散加参， 。若烦渴发热，用当归补血汤，如不作痛，但用四君之类以健脾则肌肉自生，旬余可愈。不宜用辛热之剂，恐助火而益其痛也。
　　一小儿舌断半寸许，敷洪宝丹，服四物加柴胡，痛定血止，次服四君加柴胡、山栀，月余而舌自完。
　　一小儿十四岁，疫病愈后，啮舌出血，先君谓肾虚则啮舌，用地黄丸而愈。后唾血咳血，发热痰盛，仍用前丸而瘥。
　　一小儿唇伤出血不止，以药止之，唇面肿大，揭去其药，出血甚多，肿亦顿消，用托里之剂及当归膏，患处溃而愈。
　　一小儿唇伤，肿痛发热，服清热止痛之剂，连泻二次，眉目搐动，服祛风等药，手指俱冷，手足搐动，余谓脾土被肝木所侮，用异功散加升麻、柴胡、半夏，手温而搐止，仍用前药，佐以托里散而愈。
　　一小儿跌伤，唇口发搐，切牙惊哭腹痛，此出血过多，肝火内动所致也，用四物加柴胡、山栀而安。但 痛至面，此患处欲作脓耳，用托里散四剂，头目肿痛，其脉滑数，此脓已成，气虚而不能溃出也，又用托里散二剂，脓出肿消。若初伤时，不遽用收敛疮口之药，则无此患也。
　　一小儿伤唇出血，发搐目直，用柴胡栀子散一剂，其搐稍定，但伤处 痛，外敷洪宝丹，内服逍遥散而愈。
　　一小儿跌伤面肿，连唇颊出血， 痛发热，以花蕊石散敷之，血止痛定，次用当归补血汤，而发热顿止；又用加味逍遥散、八珍汤而溃，托里散而敛。
　　
　　洪宝丹
　　（一名济阴丹） 治伤损 痛并接断。
　　天花粉（二两） 姜黄 白芷 赤石药（各一两）上为末，汤调搽患处。
　　一方：用乱发烧灰，敷舌上接之。又治：擦落耳鼻，乘热蘸之，接上即愈。亦须口含，以防其冷。
　　
　　当归补血汤
　　治杖疮、金疮，血气损伤；或妄服峻剂，致血气俱虚，肌热大渴引饮，目赤面红，昼夜不息，其脉洪大而虚重，按之全无。经曰：脉虚血虚，脉实血实。盖血虚发热是也，证似白虎汤，惟脉不长实为辨耳。若误服白虎汤必死。此病多得于饥饱劳役者。（方见发热不止）
　　四物汤
　　治一切血虚发热；或因失血太多；或克伐太过；或溃后发热，烦躁不安，并宜服之。（方见腋痈）
　　柴胡栀子散
　　（方见胁痈）
　　花蕊石散
　　（方见后）
　　八珍汤
　　
　　加味逍遥散
　　（二方见发热不止）
　　托里散
　　（方见热毒疮疡）
　　卷十六
　　脑骨伤损
　　脑骨伤损者，用轻手搏令端正，剪去其发。若皮不破，敷黑龙散或葱熨法。皮破则填乳石散，以绢帛包之。不可见风着水，更用葱杵烂炒热，频罨患处为佳。
　　一小儿伤脑出血过多，发热烦躁，肉 筋惕，殊类风症，欲作风治。余曰：无风可祛，无汗可发，法当峻补其血。遂用圣愈汤二剂而安，又用养血之剂而愈。
　　一小儿伤脑肿痛出血。外敷花蕊石散，内服八珍汤而安。后揭疮痂出血碗许，手足发搐，寒热痰盛。此血虚兼惊，肝火内动而生风也，令服地黄丸及加味逍遥散而愈。
　　一小儿伤胫骨出血肿痛，恶寒少食，睡中发搐，先用异功散，饮食渐进；又用逍遥散，发搐顿止；再用归脾汤，母子并服而愈。
　　一小儿被伤，手足发搐，顿闷切牙，饮食不思，此肝经血虚，火动生风，脾土受侮而然耳，用地黄丸、异功散，诸症渐退；用八珍汤、托里散疮渐愈。
　　一小儿被伤，面青懒食，时作腹痛，以手按腹却不痛，余以为脾气内伤而然。不信，妄服攻血之药，果吐泻作呕，手足并冷。余先用六君加柴胡、升麻、生姜，又用托里散、异功散而愈。
　　一小儿脑侧近耳被伤，寒热作痛，溃后不敛，恪服止痛清热之剂。余曰：寒热作痛，因肝经气血虚也，溃而不生肌肉，脾经气血虚。遂用地黄丸、异功散加归、 ，诸症渐愈，又用托里散而敛。
　　
　　谦甫花蕊石散
　　治一切金刃箭镞打扑伤损，或死者急搽伤处。其血如入脏，二便不通，用童便和水煎，入酒少许，调服立效。若腹破肠出，急宜内入以桑白皮为线缝合，掺围疮上，如疮干以津润之。
　　硫磺（明净者四两） 花蕊石（一斤）上为末拌匀，入瓦罐内，用纸筋和泥固济，候泥干，渐添火 至通红，经宿取出细研，瓷器盛用。
　　
　　加味逍遥散
　　治伤损血虚，内热发热或遍身瘙痒寒热；或肢体作痛，头目昏重；或怔忡颊赤，口燥咽干；或发热盗汗，食少不寐；或口舌生疮，耳内作痛；或胸乳腹胀，小便不利。（方见发热不止）
　　圣愈汤
　　治杖疮、金疮、痈疽，脓血出多，热躁不安，或晡热作渴等症。（方见出血不止）
　　十全大补汤
　　治杖疮瘀秽已出，气血俱虚，肿痛不消，或腐而不溃，溃而不敛；或恶寒发热，自汗盗汗，饮食少思，肢体倦怠。若怯弱之人，患处青肿，肌肉不坏者，服之自愈。若有瘀血，砭刺早者，服之自消；或溃而脓水清稀，肌肉不生；或口干作渴，而欲饮汤；或砭后发热恶寒，头痛目晕，口干作渴，有似中风之症，皆属气血虚也。并宜服之。（即四君、四物加肉桂、黄 。）
　　八珍汤
　　（一名八物汤） 治伤损等症，失血过多，或误服克伐之剂，血气耗损，恶寒发热，烦躁作渴；或疮疡因气虚，肿痛不消，不能溃敛；或溃疡，恶寒发热，脓水清稀，久而不愈。（即四君、四物）
　　黑龙散
　　治跌扑伤损，筋骨碎断，先端正其骨，以纸摊贴，若骨折，更以薄木片，疏排夹贴，却将小绳紧缚三日，再用前法，勿去夹板，恐摇动患处，至骨紧牢，方不用板。若被刀箭虫伤成疮，并用姜汁和水调贴，如口破以玉珍散填涂。
　　枇杷叶（去毛入半两，一云山枇杷根） 穿山甲（六两，炒黄或炼存性）上为末，姜汁水调，或研地黄汁调亦好。
　　
　　地黄丸
　　（方见作渴不止）
　　卷十六
　　腹破肠出
　　腹破肠出者，急复纳入，以麻缕缝合，外敷花蕊石散。如脂已出，急以手取去而缝之，如已出而复推入，则内溃害命矣。若肠出干燥者，煮大麦粥取汁洗湿推入，不时少以米粥研烂饮之。二十日外，始可薄粥，百日后乃瘥。切勿令惊，惊则杀人矣。（用桑皮线尤佳）一小儿持碗跌仆，腹破肠出，即纳入以麻线缝完，敷花蕊石散而愈。
　　一小儿持刀而戏，仆地刀入腹，肠屎并出，不救。（因肠破故不救也。）一小儿伤腹，发热作呕 痛。外敷内服皆止痛清热之剂，日晡益甚，余谓脾经气血益虚，朝用补中益气汤，夕用四物、参、 、归、术，诸症渐愈，乃用托里散，疮口自敛。
　　一小儿胁伤成疮，脓清不敛，寒热作渴，余朝用补中益气汤培益脾气，夕用六味地黄丸滋补肝血渐愈，却用托里散、异功散，而肌肉自生。
　　一小儿伤腹出血，发热烦躁，先用当归补血汤而安，却用圣愈汤，患处顿愈；又用托里散、八珍汤而痊愈。
　　
　　花蕊石散
　　（方见前）
　　益气汤
　　（方见肌肉不生）
　　托里散
　　（方见热毒疮疡）
　　地黄丸
　　（方见作渴不止）
　　当归补血汤
　　（方见发热不止）
　　圣愈汤
　　（方见出血不止）
　　卷十六
　　阴囊被伤
　　阴囊皮破出血作痛者，敷当归膏。初伤出血，不可骤止之，血瘀于内则作脓；或伤口原小，血出不尽而内溃，甚至睾丸露出；或阴囊尽溃者，内服托里之剂，外敷当归膏，则囊自生矣。其外伤腐溃，及内伤瘀血作脓者皆同囊痈治之。
　　惟睾丸碎者不治。
　　一小儿伤阴茎，出血作痛，寒热发搐，切牙顿闷，唇口牵动，手足时冷，欲用破伤风药，余谓：出血诸症，肝经主之；唇动诸症，肝木侮脾土也。遂用异功散加升麻、柴胡、天麻，治之顿愈。
