<!-- { "loadSidebar": true } -->
　　治验奚氏女六岁，忽然发惊目动切牙，或睡中惊搐痰涎壅盛，或用化痰祛风等药，益甚。余曰：面青而见前症，乃属肝木克脾土，不能摄涎而上涌也。当滋肾水生肝血，则风自息而痰自消矣。遂用六味丸而愈。
　　一小儿患前症，痰涎自流，用惊风之药，其症益甚，脾胃益虚，视其面色痿黄，口中吐痰，用六君子补中益气汤而愈。
　　
　　导赤散
　　（方见心脏）
　　地黄丸
　　（方见肾脏）
　　泻青丸
　　（方见肝脏）
　　补中益气汤
　　（方见虚羸）
　　六味地黄丸
　　（方见肾脏）
　　六君子汤
　　（方见天钓）
　　卷二
　　摇头便血
　　经曰：诸风掉眩，皆属肝木。木得风则摇动，乃肝经火盛而生虚风也。汤氏治郑都承子摇头便血七年，用祛风药、止血药，百试无效。此肝经风热所乘，土受木克，不能摄血而溃入大肠，故便血不止，遂制清肝益胃汤，以平肝益脾祛风热，兼服胃风汤，旬余诸症悉愈。便血者风木摇动，则土受凌虐，而不能统血也。或食酸味过多，以益其肝致令阴结。经曰：结阴者便血一升，再结二升，三结三升。又邪在五脏，则阴脉不和，阴脉不和，则血留之，结阴之病，阴气内结不得外行，渗入肠间，故便血也。血亦有乳母恚怒，风热炽盛，或肝木伤脾，使清气不升。或风邪侵入大肠者。治法：若因风热，用柴胡清肝散。若因怒火，用加味小柴胡汤。若清气不升，脾气下陷者，用补中益气汤。若风邪侵于大肠者，用清肝益胃丸。肝经血热妄行者，用六味地黄丸。脾土不能培肝木者，用六君、柴胡、钩藤钩。肝木胜脾土者，用四君、芍药、钩藤钩。结阴者，用平胃地榆汤。
　　治验一小儿伤风咳嗽痰涌。余谓：脾虚肺弱，腠理不密，风邪外乘。用六君子汤加桔梗、桑皮、杏仁而愈；后饮食停滞，作泻腹胀，仍用六君子加山楂、浓朴而安。又停食作泻，服消导之药，更加咳嗽。余谓：当调补脾土。不信。自用发表克滞，前症益甚，更加摇头。余以天麻散倍加钩藤钩及异功散而愈。
　　一小儿项间结核，面色痿黄，肌体消瘦，切牙抽搐，头摇目札，此肝木克脾土也。用六君子汤及九味芦荟丸顿愈。
　　一小儿病后，遇惊即痰甚，切牙抽搐，摇头作泻，恪服脑、麝、朱砂等药，以致慢惊而卒。
　　犀角屑 甘草 全蛇蜕（炙黄） 钩藤钩子 麻黄（去节，一钱） 黄 （蜜炙） 羌活 防风 白芍药上为末，枣肉杵丸桐子大。每服五十丸，食后薄荷汤下。
　　《海藏食疗》云：蛇蜕主去风邪明目。治小儿一百二十种惊痫寒热等症，蛊毒安胎，炒用又治风痫、弄舌摇头。故前方用之。
　　
　　平胃地榆汤
　　治结阴便血。
　　白术 陈皮 茯苓 浓朴 葛根（各五分） 地榆（七分） 干姜（五分） 炙甘草 当归 炒神曲 白芍药 人参 益智（各三分） 升麻 附子（炮。各一钱）上每服一钱，水煎服。
　　
　　胃风汤
　　（方见偏风口噤）
　　柴胡清肝散
　　（方见诸热症）
　　加味小柴胡汤
　　（方见肝脏）
　　补中益气汤
　　（方见虚羸）
　　六味地黄丸
　　（方见肾脏）
　　泻白散
　　（方见肺脏）
　　六君子汤
　　
　　四君子汤
　　（二方见天钓）
　　天麻散
　　（方见内嗽）
　　异功散
　　（方见天钓）
　　九味芦荟丸
　　（方见疳症）
　　卷二
　　偏风口噤
　　小儿偏风者，属少阳厥阴肝胆二经症也。噤者筋急，由风木太甚而乘于脾以胜水湿，则筋太燥。然燥金主于收敛劲切故也。又曰：风之为病，善行而数变，或左或右，其因一也。治须审而药之。若足阳明胃经气虚，风邪所乘，其筋脉偏急者属外因。若足厥阴肝经风热乘脾，筋脉偏急者属内因。若脾肺虚弱，腠理不密，外邪所乘，或服金石之剂耗损肝血，或吐泻后内亡津液不能养肝，致口眼歪斜，或半身不遂，诸症皆属肝血不足，肝火生风，宜滋肾水养肝血壮脾土。治法：脾胃虚而动风者，异功散加柴胡、钩藤钩。脾肺虚而外邪所乘者，用钩藤饮。肝火血燥者，用六味地黄丸。津液不足者，用白术散。若兼目紧上视，寒热往来，小便淋沥，面色青洁，两胁胀痛之类，皆肝经之本病也。或唇口歪斜，腹痛少食，目胞浮肿，面色青黄，肢体倦怠之类，皆肝木乘脾之症也，当审五脏相胜而主之。设执其见症概投风药，反成坏症者有矣。
　　治验一小儿口眼 斜，面色或青或赤，此肝心风火乘脾也。朝用柴胡清肝散，夕用异功散加钩藤钩而愈。其时有患前症，服祛风导痰之药者，皆不能起。
　　一小儿痢后患前症发搐。面色痿黄，肢体倦怠，此元气虚克伐多矣。余用补中益气汤加钩藤钩子服而渐愈。后因乳母七情饮食失宜，或儿乳食过多，前症仍作。服补中益气汤、五味异功散而应。
　　
　　钱氏全蝎散
　　治惊风口眼歪斜，言语不正，手足偏废不举。
　　全蝎（去毒，炒） 僵蚕（直者，炒） 川芎 黄芩 甘草 桂枝 赤芍 麻黄（去节。各二钱） 天麻（六钱） 天南星（去脐，二钱）上为末，每服二三钱，姜五片，水煎服。
　　
　　胃风汤
　　治风冷乘虚入客肠胃，水谷不化，泄泻注下，及肠胃湿毒，下如豆汁或瘀血，日夜人参 白茯苓 芎 桂 当归 白芍 白术（各等分）上散每服二钱，入粟米数粒同煎，食前服。
　　
　　异功散
　　（方见天钓）
　　六味丸
　　（方见肾脏）
　　白术散
　　（方见积痛）
　　柴胡清肝散
　　（方见诸热）
　　补中益气汤
　　（方见虚羸）
　　卷二
　　角弓反张
　　钱仲阳曰：角弓反张者，由风邪客于太阳经也。经曰：风从上受。足太阳主周身之气，其脉起于目内 而行于背。肝属木主风，所以风邪易侵也。夫小儿肌肤未密，外邪易伤，肝为相火，其怒易发。若身反张强直发热不搐者，风伤太阳也，宜用人参羌活散、小续命汤。若因暴怒而击动其肝火者，宜用泻青丸。若饮前剂，其症益甚者，此邪气已去而脾气亏也，宜用异功散加芎、归补之。若因肝经虚热，或因克伐真气，虚热生风者，宜用异功散、地黄丸补之。若因下而脾气困备，腹肚膨胀者，此中气损也，宜用白术散补之。若气血素弱，或服攻伐之剂，而手寻衣领，切牙呵欠者，肝经虚甚也，急用地黄丸以补之，仍与肝脏参览。
　　治验一小儿忽腰背反张，目上视，面青赤，曰青属肝主风，赤属心主火，此风火相搏，用柴胡栀子散，倍加钩藤钩顿安，而痰如旧，又用抱龙丸而愈。
　　一小儿忽腰背反张，服治惊之药后，不时举发，面色黄白，肢体甚倦。余用五味异功散，十余剂而愈。后因惊兼饮食不节，不时举发，随用前药即愈。遂日以参术末，每服五七分，炮姜、大枣煎汤调下，服至二两而不发，以上二症，元气虚而病气实也。若用攻邪之药皆误矣。
　　一小儿素患前症，痰盛面色素白而兼青。余谓：肺气不能平肝，肝气乘脾，脾气虚而生痰耳。先用抱龙丸二服以平肝；随用六君子汤，以补脾肺，月余而痊。半载之后复发，谓非逐痰不能痊愈。遂用下剂，痰涎甚多，而咽喉如锯声。余曰：乃脾不能摄涎也，咽间鸣乃肺气虚甚也。遂用人参五钱、炮姜三分，水煎服而醒。至第四剂后，加枣二枚，人参服数两而愈。
　　后每发非独参汤不应。若执常方，鲜不有误者。
　　
　　人参羌活散
　　（方见惊风）
　　小续命汤
　　（方见五硬）
　　卷三
　　急惊
　　钱仲阳云：急惊者因闻大声，或惊而发搐，搐止如故，此热生于心，身热面赤引饮，口中气热，二便黄赤，甚则发搐。盖热甚生风，阳盛而阴虚也。宜以利惊丸除其痰热，不可用巴豆之药。盖急惊者阳症也，俱府受病而属实，乃少阳相火旺。经曰：热则生风，风生痰。痰热客于心膈间，则风火相搏，故抽搐发动。经所谓：木太过曰发生，其动掉眩颠疾是也。当用利惊丸、导赤散、泻青丸等药，搐止与安神镇惊丸。娄全善亦曰：急惊属木火土实。木实则搐而有力，及目上视动札频睫；土实则身热面赤，而不吐泻，偃睡合睛。治法宜凉宜泻，而用凉惊、利惊等丸。亦有因惊而发者，牙关紧急，壮热涎潮窜视，反张搐搦颤动，唇口眉眼眨引，口中热气，颊赤唇红，二便秘结，脉浮洪数紧，此内有实热，外挟风邪，当截风定搐。若痰热尚作仍微下之，痰热既泄，急宜调养胃气，搐定而痰热少退，即宜调补脾气。东垣云：若因外物惊者，宜黄连安神丸。因气动所惊者，宜安神镇惊丸之类，大忌防风丸。如因惊而泻青色，宜朱砂丸，大忌凉惊丸。盖急惊者，风木旺也，风木属肝，盛则必传克于脾，欲治其肝，当先实脾，后泻风木，若用益黄散则误矣。经曰：邪气盛则实，正气夺则虚。
　　前所云实者，乃病气有余而形气不足也。当先泻而后补，虚甚急当补脾为先，少以攻邪之药佐之。其所云虚者，乃病气、形气俱不足也，当纯补真气为要。若肝经风火相搏，抽搐目，筋急痰盛者，当用四物汤以生肝血，加钩藤钩、山栀以清肝火，更用四君子以补脾，六味丸以滋肾。若肺金克木而兼呵欠者，用泻白散以泄肺邪，地黄丸以益肝血。若邪入肝，则用柴胡清肝散，加龙胆草亦可。邪入心，用栀子清肝散，加炒黄连亦通。邪入肾，用六味地黄丸。邪入肺，用地骨皮散。邪入脾，用六君子加柴胡、山栀。大抵此症属肝胆经血虚，风火相搏，而善行数变者为多，若不养肝血，不补脾气，纯用祛风化痰之药，则脾益虚，血益损，邪气延绵，必传慢惊矣。
　　治验一小儿九岁，因惊发热，抽搐顿闷，切牙作渴，饮冷便秘，面色青赤，而印堂左腮尤赤，此心脾二经风热相搏，乃形病俱实之症也，先用泻青丸料炒黄连一剂，大便随利，热搐顿减；继用抑青丸一服，诸症悉退。但面色痿黄，肢体倦怠，饮食少思，此病气去而脾气未复也，用补中益气汤及地黄丸而痊愈。
　　一小儿发热抽搐，口噤痰涌，此胆经实火为惊风也。先用泻青丸一服，六味丸二服，诸症即退；又用小柴胡汤加芎、归、山栀、钩藤钩，次以补中益气汤而痊。
　　一小儿忽然发热，目动切牙，惊搐痰盛，或与祛风化痰药益甚，面色青黄，乃肝木克脾，脾之液为涎，虚则涎不能摄，上涌而似痰也。法当生肝补脾，则风自息痰自愈矣。遂用六味丸及六君子汤而愈。
　　一女子十二岁，善怒，睡中抽搐，遍身作痒，饮食少思。此肝经风热脾土受克也，用参术柴苓汤，以清肝健脾而愈。
