<!-- { "loadSidebar": true } -->
　　八珍汤
　　（方见顶陷灰白）
　　清凉饮
　　（方见大便不通）
　　托里散
　　（方见痘痈）
　　十全大补汤
　　（方见腹胀气促）
　　四君子汤
　　（方见不靥闷乱）
　　当归补血汤
　　
　　补中益气汤
　　
　　五味异功散
　　（三方见寒战切牙）
　　四物汤
　　（方见痘出迟）
　　卷十九
　　痘吐逆
　　世传方云：痘疮吐逆无痰，益黄散。有痰，二陈汤或橘皮汤、半夏汤，不止加丁香。若吐而泻者，亦宜益黄散，及陈氏木香散、异功散。吐而身热烦渴，腹满气促，大小便涩而赤者，当利小便。窃谓前症若手足并冷，渴饮热汤，或腹作痛，中气虚寒也，宜用益黄散。手足不冷，吐逆痰涎，中气虚弱也，宜用橘皮半夏汤。手足并热，热毒壅滞也，宜用导赤散。口干饮乳不彻，胃经气热也，宜用竹薷汤。吐逆不乳，或吐乳酸秽，此脾气虚而乳食停滞也，宜用枳术丸。
　　一小儿痘不红活，手足微冷，此阳气虚弱也，先用五味异功散加干姜、肉桂二剂，乃去干姜，加木香，又二剂而愈。
　　一小儿十一岁出痘，第九日吐逆不食，手足并冷，此阳气虚寒之极也，用十二味异功散，一剂顿愈，用五味异功散而安，用参 四圣散而靥。
　　一小儿吐逆作渴，手足并热，此胃经有热也，用竹茹汤而热稍止；用人参胃爱汤而吐亦止；用化毒汤而贯脓；四圣散而结靥。
　　一小儿吐逆作泻，腹胀烦渴，痘出不快，手指微冷，用七味白术散，而诸症退；用四圣散，而诸痘出；用人参蝉蜕散，而诸痘靥。
　　一小儿吐逆腹胀，发热作渴，大便干臭，此因肠胃实热，用竹茹汤加黄连、枳壳，诸症稍退，用紫草快 汤，疮势顿发，如期而靥。
　　一小儿痘出甚密，呕逆饮冷，手足并热，此胃经热甚，先用葛根麦门冬散，一剂热症顿退；又用泻黄散末一钱，用米饭调服而安；用白术散而痊。
　　
　　人参胃爱散
　　治痘疮已发未发，吐泻不止，不思饮食，或吐逆等症。
　　人参 藿香 紫苏 甘草（炒） 丁香 茯苓 木瓜（各等分） 糯米上每服三钱，姜、枣水煎。
　　
　　葛根麦门冬散
　　治热毒 疹，头痛壮热，心神烦闷，乱吐逆者。（方见顶陷心烦）按：此阳明胃经之药也，外除表邪，内清胃火，兼补元气。若非发热作渴，表里俱实者，不可用。若表里俱虚而发热作渴，宜用人参麦门冬散。
　　
　　七味竹茹汤
　　橘红 半夏（各等分） 白茯苓（二分） 甘草 竹茹 黄连（姜炒） 葛根（各二分）上姜水煎服。
　　
　　人参蝉蜕散
　　治小便不利，痘疮不发，烦躁作渴，切牙喘满。
　　人参 蝉蜕 白芍药 木通 赤芍药 甘草 紫草茸上每服三四钱，水煎。
　　
　　橘皮半夏汤
　　橘皮 半夏（等分）上每服三钱，姜、枣水煎。
　　
　　化 汤
　　（方见水痘麻痘）
　　紫草快 汤
　　（方见痘陷心烦）
　　六君子汤
　　（方见痘腹胀）
　　导赤散
　　（方见风邪搏于肌肉）
　　十一味木香散
　　
　　十二味异功散
　　（二方见痘灰白色）
　　六味地黄丸
　　
　　七味白术散
　　（二方见发热属阴阳）
　　四圣散
　　（方见涕唾稠粘）
　　五味异功散
　　（方见寒战切牙）
　　卷十九
　　痘咳嗽
　　《痘疹方》云：痘疮未出之先咳嗽，升麻汤。头疼身热，恶寒咳嗽，参苏饮。呕吐痰涎，白术汤。时气头疼咳嗽，或靥后余毒咳嗽，惺惺散。疮不起发，升麻汤。感寒头痛，闷乱咳嗽，木香散。发热嗽甚，别无他症，生地黄散。风热咳嗽，五味子汤。咽喉不利，甘桔防风汤。窃谓前症未出欲出之际，乃热毒上熏清道，肺气不宁，宜用惺惺散。若已出之后，则属元气虚弱，不能固卫腠理，风邪乘虚而袭，宜用五味异功散加桔梗、五味子，以补脾肺。
　　一男子咳嗽嚏喷，腮颊赤白，胞皆赤，遍身赤 ，余谓此心脏痘疹，彼疑惑而未用药，旬余皆红活起发。余谓既红活起发，不必服药。至十七日，大便下血，脓疮痂而痊。
　　一小儿痘赤壮热，咳嗽痰甚，烦热作渴，用人参清膈散一剂，诸症顿退，日用芹菜汁，旬余而靥。
　　一小儿痘渐愈，咳嗽，肺脉大而无力，用参苏饮，咳嗽渐愈。因母饮酒，又复咳，用五味异功散加桑白皮、杏仁、山栀，母子并服而愈。
　　一小儿痘疮，十二日患咳嗽唾痰，胸中隐痛，肺脉数滑。余曰：此兼患肺痈也，当用桔梗汤。不信，翌日果吐脓血，用桔梗汤而愈。
　　一小儿十四岁，痘愈后，咳嗽，脉数而无力，朝用补中益气汤，夕用六味丸料，各数剂渐愈。毕姻后，咳嗽发热，仍用前药及八珍等药而痊。
　　一小儿痘将愈，咳嗽面色黄白，嗽甚则赤，用五味异功散，调补而愈。
　　
　　生地黄散
　　治小儿 疹，身热口干，咳嗽心烦等症。
　　生地黄（半两） 麦门冬（去心，七分） 杏仁 款冬花 陈皮（各三钱） 甘草（炙，二钱半）上每服三五钱，水煎，徐徐服，儿大加之。若痰气痘热内作，宜用桔梗甘草防风汤。若痰上壅者，佐以抱龙丸。
　　
　　桔梗汤
　　治久嗽肺气伤，而吐痰有血痰或腥秽，或咳吐脓血，肺痈等症。
　　桔梗（炒） 贝母（去心） 知母 桑白皮 枳壳（各一钱） 地骨皮 栝蒌仁 薏苡仁 杏仁（各五分）当归 黄 （微炒。各一钱） 五味子 百合（炒。各一钱五分） 防己（一钱） 葶苈（炒，五分）上每服三五钱，水煎服。
　　
　　桔梗防风汤
　　治痘症余毒，疮毒咽痛。
　　桔梗 甘草 防风上水煎服。
　　
　　六味地黄丸
　　
　　七味白术散
　　（二方见发热属阴阳）
　　五味异功散
　　
　　补中益气汤
　　
　　当归补血汤
　　（三方见寒战切牙）
　　十六味清膈散
　　（即人参清膈散，方见顶陷心烦）
　　惺惺散
　　（方见 症）
　　五味子汤
　　（即小柴胡汤加五味子）
　　参苏饮
　　（方见涕唾稠粘）
　　卷十九
　　痘喘症
　　《痘疹方》若云：痘疮已出未靥之间，喘渴，白术散；甚者木香散。收靥后，腹胀喘渴，大便利，小便涩，葶苈木香散。喘嗽，五味子汤。喘渴靥后，余毒不除，大便坚实，前胡枳壳散。头疼身热，恶寒微喘，是有表邪也，用参苏饮。
　　窃谓前症若因脾肺虚弱，宜用白术散。脾肺虚寒，宜用木香散。热毒内蕴，紫草甘草枳壳汤。风邪外感，用参苏饮。内外壅滞，人参清膈散。大便自利，小便涩滞，葶苈木香散。大便坚实，前胡枳壳散。
　　一小儿痰喘，痘赤作痛，热渴喜饮冷水，大便不利，此胃经实热，先用前胡枳壳散，诸症渐退，又用犀角地黄汤而靥。
　　一小儿面赤有痰，口干作渴，右寸口脉洪数，此心火刑肺金，用人参平肺散一剂，又用地黄丸料，四剂而痊。
　　一小儿痘赤而痛，喘嗽作渴，脉洪数，左尺右寸为甚，此肾火上炎，乘肺为患，用地黄丸料，煎与恣饮，如期而靥。
　　一小儿十四岁，痘方愈而喘促咳嗽，余谓脾肺气虚，用五味子汤而愈。后停食发热喘嗽，用五味异功散而安，用补中益气汤而痊。
　　一男子出痘，愈而喘嗽面赤，服参苏饮，面色痘痕皆白，此脾肺气虚而复伤也，用补中益气、五味异功散而痊。
　　一小儿喘渴面白，手足时冷，此脾肺气虚，用人参白术散、五味异功散而愈。
　　一小儿痘将愈，喘渴腹胀，大便不结，小便涩，此脾肺气虚而然也，先用葶苈木香散，又用人参白术散而愈。
　　一小儿痘出气喘，大便秘结，手足并热，作渴饮冷，用前胡枳壳散而安，但饮食少面白，此邪气去而真气虚也，用补中益气汤、五味异功散而愈。
　　一小儿十四岁，痘方愈而喘，手足不热，余谓脾肺气虚，用补中益气汤而愈。后停食发热，手足不冷，余谓脾气虚热而喘嗽，用五味异功散，二剂而热退；又用补中益气汤而痊。
　　一小儿痘疮，狂喘躁热，作渴饮冷，痰涎不利，先君谓热毒壅滞，用人参清膈散、犀角地黄汤，各一剂顿愈；又用当归补血汤而愈。
　　一男子痘愈，而喘嗽面赤。服发表之剂，喘嗽益甚，面色痘痕皆白，手足并冷，余谓脾肺之气复伤而虚寒也，用补中益气汤加干姜一剂，元气渐复，却佐以八珍汤而痊。
　　一男子痘愈，而患喘发热恶寒，余用十全大补汤。不信，反服清热之剂，汗出如雨，身热如炎，面目、痘痕如赭赤。
　　余曰：汗多亡阳而虚热也。后果殁。
　　
　　六味凉血消毒散
　　犀角（如无，用升麻） 牡丹皮 当归 生地黄 赤芍药 生甘草（等分）上每服三五钱，水煎。
　　
　　紫草甘草枳壳汤
　　紫草 甘草 枳壳（各等分）上每服一二钱，水煎。
　　
　　五味子汤
　　
　　参苏饮
　　
　　前胡枳壳散
　　（三方见涕唾稠粘）
　　六味地黄丸
　　
　　人参白术散
　　（一名七味白术散，二方见发热属阴阳）
　　圣济犀角地黄汤
　　（方见顶陷心烦）
　　人参清膈散
　　（即十六味清膈散，方见顶陷心烦）
　　十一味木香散
　　（方见痘灰白色）
　　葶苈木香散
　　（方见腹胀气促）
　　卷二十
　　痘小便不利
　　《痘疹方》云：痘疹未出之先，热盛，恐欲起惊，小便不利，导赤散微解之。热入膀胱，如有血淋，犀角汤。初出不快，小便赤色，生圣散。已出未愈之间，白术散或五苓散加木通。收靥之后，小便不利，烦热而渴，猪苓汤。窃谓前症当分所因，若小肠热结，用导赤散。肝经热，用柴胡麦门冬汤。脾经热，用犀角汤。肺经热，用生地黄汤。肾经热，地黄丸。靥后气血虚弱，用八珍汤。中气虚弱，用五味异功散。
　　一小儿小便不利，口舌生疮，干渴，用导赤散、加味四物汤而脓贯；又用白术散去木香，治之而愈。
　　一小儿小便不通，口舌如靡，作渴面赤，左尺脉数，此膀胱热结，先用五淋散，而小便利；又用地黄清肺饮、参四圣散而愈。
　　一小儿小便数而欠利，面赤口渴，两足发热，此禀阴虚也，地黄、滋肾二丸煎服，用四剂而愈；又用地黄丸料加黄、当归而痊愈。
　　一小儿痘将愈，小便不利，服五苓散之类，小便愈少，喘咳唾痰，此脾肺复伤也，先用补中益气汤二剂送滋肾丸，却用补中益气、五味异功二药而痊。
　　
　　八正散
　　治下焦积热，大小便不通，或小便淋涩，脉症俱实者。
