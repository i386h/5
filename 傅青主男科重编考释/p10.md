<!-- { "loadSidebar": true } -->
　　又方：

　　用八味丸原方，加白果七个，水煎服，三、五服即愈。

　　[痛疼门]论诸痛治肝

　　〔凡人〕手痛，足痛，心腹痛，一身而众处皆痛，将何以治？治肝为主。盖肝气一舒，诸痛自愈。不可头痛救头，足痛救足也。方用：当归（二钱）白芍（五钱）柴胡（一钱）茯苓（五钱）苍术（二钱）甘草（一钱）薏仁（五钱）栀子（一钱）陈皮（一钱）水煎服。

　　此方逍遥散之变方也，舒肝而又去湿，去火，治一经而诸经无不愈也。

　　[痛疼门]肩背痛

　　两臂肩膊痛

　　〔臂与肩膊痛，〕乃手经之病，肝气之郁也。方用：当归（三两）白芍（三两）柴胡（五钱）陈皮（五钱）白芥子（三钱）羌活（三钱）半夏（三钱）秦艽（三钱）附子（一钱）水六碗，煎沸，取汁一碗，入黄酒服之，一醉而愈。

　　此方妙在用白芍为君以平肝〔舒〕木，不来侵克脾胃之气，而羌活、柴胡又善去风，直走手经之上；秦艽亦是风药，而兼附子攻邪，邪自退出；半夏、陈皮、白芥子祛痰圣药；风邪去而痰不留；更得附子无经不达，而其痛如失也，〔自然一醉而愈〕。

　　背骨痛

　　此症乃肾水虚耗，不能上润于脑，则河车之路，干涩而难行，故作痛也。方用：熟地（一两）山萸（四钱）黄（一两）白术（五钱）茯苓（三钱）麦冬（二钱）五味子（一钱）防风（五分）附子（一分）水煎服。

　　（二剂膀胱之水道通，而背脊之痛亦失矣。）此方补气补水，去湿去风，润筋滋骨，何痛之不愈哉？

　　胸背手足颈项腰膝痛

　　筋骨牵引，坐卧不得，时时走易不定，此是痰涎伏在心膈上下，或令人头痛，夜间喉中如锯声，口流涎唾，手足重，腿冷。但用控涎丹，不足十剂，其疾如失矣。

　　[痛疼门]胁痛

　　胁痛

　　此乃肝病也，故治胁痛者，必须平肝，平肝必须补肾，肾水足而肝气有养，不治胁痛而胁痛自平也。方用肝肾兼资汤：熟地（一两）山萸（五钱）当归（一两）白芍（二两）白芥子（三钱）黑栀子（一钱）甘草（三钱）水煎服。

　　左胁痛

　　左胁痛，肝经受邪也。方用：黄连（三钱，吴茱萸炒）柴胡（一钱）青皮（一钱）桃仁泥（一钱）枳壳（一钱）当归（一钱）川芎（八分）红花（五分）水煎食远服。

　　有痰加陈皮、半夏。

　　右胁痛

　　右胁痛，邪入肺经也。方用：片姜黄（二钱）枳壳（二钱）桂心（二分）陈皮（五分）半夏（五分）炙草（五分）水煎服。

　　左右胁俱痛

　　〔左右胁俱痛者〕，方用：柴胡青皮当归川芎白芍龙胆草枳壳香附砂仁甘草木香姜水煎服。（原缺分量）

　　两胁走注痛

　　两胁走注痛而有声者，痰也。二陈汤（陈皮、半夏、茯苓、甘草）去甘草，加：枳壳砂仁木香青皮苍术香附茴香水煎服。（原缺分量）

　　两胁有块痛

　　左肋有块作，是死血也。右胁有块作痛；是食积也。遍身作痛，筋骨尤甚，不能伸屈，口干目赤，头眩痰壅，胸膈不利，小便短赤，夜间殊甚。又遍身作痒如虫行，人以为风也，而不知肝、肾气虚而热也，用六味地黄汤（熟地、山萸、丹皮、山药、茯苓、泽泻）加栀子，柴胡，是乃正治也。三剂后见效。

　　胁痛身热

　　胁痛身热者，劳也。用补中益气汤（人参、白术、陈皮、柴胡、升麻、当归、黄、甘草）加川芎、白芍、青皮、砂仁、枳壳、茴香，去黄，水煎服。（原缺分量）

　　胁痛咳嗽

　　咳嗽气急，脉滑敉者，痰结痛也。方用：栝蒌仁枳壳白芥子青皮茴香水煎服。（原缺分量）

　　[痛疼门]心腹痛

　　心痛辨

　　心痛之症有二，一则寒邪侵心而痛，一则火气焚心而痛。

　　寒气侵心者，手足反温；火气焚心者，手足反凉；以此辨之最得矣。心不可使痛，或寒、或火，皆冲心包耳。

　　寒痛

　　寒痛方用：

　　良姜（三钱）肉桂（一钱）白术（三钱）草乌（一钱）贯仲（三钱）甘草（一钱）水煎服。

　　热痛

　　热痛方用：

　　炒栀子（三钱）白芍（五钱）柴胡（一钱）半夏（一钱）甘草（一钱）水煎服。

　　心口痛

　　〔此症方用〕：大枣（一个，去皮核）胡椒（七个）共捣烂和匀，米汤送下即愈。

　　又方：

　　一个乌枚两个枣，七个杏仁一块捣，男酒女醋送下去，不害心痛直到老。

　　久病心痛

　　〔心痛，人以为病在心也。不知〕心乃神明之君，一毫邪不可干犯，犯则立死。〔人病心痛〕，终年累月而不愈者，〔非心痛也〕，乃邪犯心包络也。但邪有寒热之辨：〔寒邪之犯〕必恶寒，见水如仇雠，火慰之则快。方用：苍术（二钱）白术（五钱）当归（一两）肉桂（一钱）良姜（一钱）水煎服。

　　〔此寒邪犯包络之方也。〕〔更有热邪来犯包络者，热邪之犯〕，见水喜悦，手按之而转痛也。方用：白芍（一两）炒栀子（三钱）当归（三钱）生地（五钱）陈皮（八分）甘草（一钱）水煎服。

　　寒热二症，皆责之于肝也。肝属木，心属火，木衰不能生火，则包络寒矣，是宜补肝而邪自退。若包络之热，亦由于肝经之热也，泻其肝木，而火自消矣。

　　火结腹痛

　　人有腹中痛不可忍，按之愈痛，口渴，饮以凉水，则痛少止，少倾，依然大痛，此火结在大小肠也。若不急治，一时气绝，方用定痛如神汤：栀子（三钱）白芍（五钱）茯苓（一两）苍术（三钱）大黄（一钱）浓朴（一钱）甘草（一钱）水煎服。

　　此方舒肝经之气，利膀胱之水，泻火逐瘀。

　　冷气腹痛

　　冷气心腹痛，方用火龙丹：硫黄（一两，醋制）胡椒（一钱）白矾（四钱）醋打荞麦面为丸，桐子大，每日服二十五丸，米汤下。

　　痞块腹痛

　　腹中有痞块，一时发作而痛，不可手按者，方用：枳实（一两）白术（二两）马粪（五钱）炒焦酒煎服。

　　〔盖马粪最能安痛，又不伤气，且能逐邪而化物，况又与枳实同用，则积块日消，然而徒消其积，未免恐伤脾阴，又佐以白术二两，大健其脾气，则马粪与枳实，可以施其祛荡之功，此堕治之妙法也。

　　胃气痛

　　人病不能饮食；或能饮食而不消化，作痛作满，或兼上吐下泻，此肝木来克脾土也。〔平其肝木，则脾胃之土得养，而前症俱愈矣。〕方用：当归（二钱）白芍（三钱）柴胡（二钱）茯苓（三钱）白术（三钱）甘草（一钱）白芥子（一钱）水煎服。

　　有火加栀子二钱，无火加肉桂二钱，有食加山楂三钱；伤米食加枳壳一钱、麦芽一钱；有痰加半夏一钱。（方中虽有白术、茯苓，乃脾胃之品，然其性亦能入肝。白芍、当归、柴胡，则纯是肝经之正药，有此三味直入肝经，则各药无不尽入肝以平木，木平则脾胃之土安然，遂有食则化食，有痰则祛痰，有火则散火，有寒则去寒，有不功效立奏者乎？此右病而左治之一法也。）

　　食生冷心脾痛

　　治食生冷心脾痛，方用：用陈吴茱萸五、六十粒，水一大盏，煎取汁去滓，入平胃散三钱，再煎热服。

　　[痛疼门]腰腿痛

　　湿气腰痛

　　腰痛而不能俯者，湿气也。方用：柴胡（一钱）泽泻（一钱）猪苓（一钱）防己（二钱）白术（五钱）肉桂（三分）白芥子（一钱）山药（三钱）甘草（五分）水煎服。

　　此方妙在入肾而去湿，不是入肾而补水，初痛者，一二剂可以奏功。日久者，必多服为妙。

　　风寒腰痛

　　腰痛而不直者，风寒也。方用逍遥散加防己二钱，一剂可愈。若日久者，当加杜仲一两，改用白术二钱，酒煎服，十剂即愈。

　　肾虚腰痛

　　肾经之病，如腰之痛，方用：熟地（三两）白术（三两）胡桃仁（二钱）杜仲（一两，盐水炒）破故纸（一两，盐水炒）蜜丸，每日空心白水送下一两，服完自愈。如未痊愈，再服一料可愈。

　　又方

　　肾虚腰痛，方用：杜仲酒浸透，炙干为末，无灰酒调下。每服一、二钱。

　　脾湿腰痛

　　凡痛不止者，肾经之病，乃脾湿之故。方用：白术（四两）薏仁（三两）芡实（二两）水六碗，煎一碗，一气饮之。

　　此方治梦遗之症，亦神效。

　　〔此方之妙，在用白术以去腰脐之湿气，而薏仁，芡实又为去湿之味，湿去而腰脐自利，自无痛楚矣。〕

　　腰腿筋骨痛

　　此症方用养血汤：当归（一钱）生地（一钱）肉桂（一钱）牛膝（一钱）杜仲（一钱）破故纸（一钱）茯苓（一钱）防风（一钱）山萸（二钱）土茯苓（二钱）核桃仁（二个）川芎（五分）甘草（三分）水酒煎服。

　　腰痛足亦痛

　　腰痛，足亦痛，方用：黄（半斤）防风（五钱）茯苓（五钱）薏仁（五钱）杜仲（一两）车前子（三钱）肉桂（一钱）水十碗，煎二碗，入黄酒内，〔一醉而愈。以上皆风入四肢、头上、背间、腰以下也。借黄酒一味，无经不达，弘其药味，而直入病中也。此所谓完全治法也。〕腰足痛，明系是肾虚而气衰，〔不能运动〕，更加之湿，自必作楚。〔此方〕妙在不补肾而单益气，盖气足则血生，血生则邪退。又助之茯苓、薏仁、车前之类去湿，去湿而血活矣。况又有杜仲之健肾，肉桂之温肾，防风之荡风乎？〔相畏而相使，相佐而相成，必然之理也。〕

　　寒湿腿痛

　　此症身不离床褥，伛偻之状可掬，乃寒湿之气侵也。方用：白术（五钱）芡实（三钱）茯苓（一两）荜（一两）肉桂（一钱）杜仲（三钱）薏仁（二两）水煎服。

　　日日服之，不必改方，久之自奏大功。

　　〔此方之妙，妙在薏仁能入骨而去水，加芡实健脾以去湿，不使湿以增湿，而牛膝、荜又是最利双足之品；且加肉桂引经，直入骨中，湿有不去，痛有不止者乎？〕

　　伤风腿痛

　　〔此症〕方用：蒜瓣（三钱）荆芥（三钱）防风（三钱）红花（三钱）地骨皮（三钱）川乌（三钱）草乌（三钱）乳香（三钱）没药（三钱）透骨草钱半煎汤洗毕，火干，覆被见汗即愈。如未效，再洗二、三次。

　　腰腿痛

　　〔此症〕方用木耳丸：莴苣子（四两）枸杞子（四两）白木耳（半斤）蜜丸（每服二钱）。

　　此方《方论》有，《男科》无。

　　[痛疼门]手足痛

　　〔手足之痛者，人以为脾经之热，不知非脾热也，乃肝木之郁结也。散其郁气，则手足之痛自去矣。〕方用逍遥散加：栀子（三钱）半夏（二钱）白芥子（二钱）水煎服。

