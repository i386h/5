<!-- { "loadSidebar": true } -->
　　今人以五苓散去湿，亦是正理，然不升其气，而湿未必尽去也，必须提气而水乃散也，方用

　　黄耆（壹两）人参白朮（各叁钱）　防风肉桂柴胡（各壹钱）薏仁芡实白芍（各伍钱）半夏（贰钱）　陈皮（伍分）

　　水煎服。

　　此方去湿之圣药，防风用于黄耆之中，已足提气而去湿，又助之柴胡舒气，则气自升腾，气升则水散，白朮茯苓薏仁芡实，俱是去湿之品，有不神效者乎。

　　附录傅青主男科卷下

　　1、泄泻门

　　泻甚

　　一日五六十回，倾肠而出，完谷不化，粪门肿痛，如火之热，茍无以救之，必致立亡，方用截泻汤。

　　薏仁白芍（各贰钱）　山药车前子（各壹两）黄连茯苓（各伍钱）泽泻甘草（各贰钱）　肉桂（参分）人参（叁钱）

　　水煎服。

　　水泻

　　方用

　　白朮（壹两）车前子（伍钱）

　　水煎服。

　　此方补肾健脾，利水去湿，治泻神效。

　　[泄泻之症，皆由于膀胱不能化气，胃中所纳水谷不得分消，直由大肠而出故以利小便为主，与伤寒下利自利，大相悬殊，须察之。]

　　火泻

　　完谷不化，饮食下喉即出，日夜数十次，甚至百次，人皆知为热也，然而热之生也何故，生于肾中之水衰不能制火，使胃土关门，不守于上下，所以直进而直出也，论其势之急迫，似乎宜治其标，然治其标而不能使火之骤降，必须急补肾中之水，使火有可居之地，而后不致上腾也，方用

　　熟地白芍（各参两）山萸茯苓甘草车前子（各壹两）　肉桂（参分）

　　水煎服。

　　此乃补肾之药，非止泻之品，然而止泻之妙，捷如鼓矣，世人安知此也。

　　水泻

　　此乃纯是下清水，非言下痢也，痢无止法，岂泻水亦无止法乎，故人患水泻者，急宜止遏，方用

　　白朮（伍钱）茯苓（叁钱）吴萸（五分）　车前子五味子（各壹钱）

　　水煎服。

　　泄泻吞酸

　　泄泻，寒也，吞酸，火也，似乎寒热殊而治法异矣，不知吞酸虽热，由于肝气之郁结，泄泻虽寒，由于肝木之克脾，茍用一方以治水郁，又一方以培脾土，土必大崩，木必大雕矣，不若一方而两治之为愈也，方用

　　白芍（伍钱）柴胡车前子（各壹钱）茯苓（叁钱）神曲　陈皮甘草（各伍分）

　　水煎服。

　　此方妙在白芍以舒肝木之郁，木郁一舒，上不克胃，下不克脾，又有茯苓车前，以分消水湿之气，则水尽从小便出，而何有余水以吞酸，刺汁以泄泻哉。

　　2、痢疾门

　　火邪内伤辨

　　火邪之血，色必鲜红，脉必洪缓，口必渴而饮冷水，小便必涩而赤浊，内伤之血色不鲜而紫暗，或微红淡白，脉必细而迟，或浮濇而空，口不渴，即渴而喜饮热汤，小便不赤不涩，即赤而不热不浊，此诀也。

　　[痢疾以调达气血为主，痢门以芍药汤为总方，芍药汤偏于凉，用之每不得效此诸方虽归芍木香，却分症而用芩连，不用大黄，可云尽善尽美。]

　　痢疾

　　此症感湿热而成，红白相见，如脓如血，至危至急者也，茍用凉药止血，热药攻邪，俱非善治之法，方用

　　白芍当归（各贰两）　枳壳槟榔（各贰钱）滑石（叁钱）广木香来服子甘草（各壹钱）

　　水煎服，一二剂收功。

　　此方妙在用归芍至二两之多，则肝血有余，不去克脾土，自然大肠有传送之功，加之枳壳槟榔，俱逐秽去积之品，尤能于补中用，攻而滑石甘草木香，调达于迟速之间，不疾不徐，使瘀滞尽下也，其余些小痢疾，减半用之，无不奏功，此方不论红白痢疾，痛与不痛，服之皆神效，又方

　　当归（壹两）黄芩（柒分酒洗）　蒼朮厚樸大復皮陳皮（各壹錢）

　　水二碗，煎一碗，頓服。

　　血痢

　　凡血痢腹痛者，火也，方用

　　归尾白芍（各壹两）黄连（叁钱）　枳壳木香来服子（各贰钱）

　　水煎服。

　　寒痢

　　凡痢腹不痛者，寒也，方用

　　白芍当归（各叁钱）　枳壳槟榔甘草来服子（各壹钱）

　　水煎服。

　　前方治壮实之人，火邪挟湿者，此方治寒痢，腹不痛者，更有内伤劳倦，与中气虚寒之人，脾不摄血而成血痢者，当用理中汤，加木香肉桂，或用补中益气汤加熟地炒干姜，治之而始愈也。

　　3、大小便门

　　大便不通

　　此症人以为大肠燥也，谁知是肺气燥乎，盖肺燥则清肃之气，不能下行于大肠，而肾经之水，仅足自顾，又何能旁流以润涧哉，方用

　　熟地元参（各参两）升麻（叁钱）火麻仁（壹钱）牛乳（壹碗）

　　水二碗，煎六分，将牛乳同调服之，一二剂必大便矣。

　　此方不在润大肠而在补肾及清肺，夫大肠居于下流，最难独治，必须从肾以润之，从肺以清之，启其上窍，则下窍自然流动通利矣，此下病上治之法也。

　　实症大便不通

　　方用

　　大黄（伍钱）归尾（壹两）升麻（伍分）　蜂蜜（半杯）

　　水煎服。

　　此方大黄泄利，当归以润之，仍以为君，虽泄而不至十分猛烈，不致有亡险之弊，况有升麻以提之，则泄中有留，又何必过虑哉。

　　[此方之妙在升麻，味能化板为灵，启其上窍则下窍自流，每以笔管汲砚池水比之，指按管则得水，指启则水落砚上，浅而易明，岳诊小便不通，以青龙汤之姜、细、味主之，亦此意也。此方比大承气和平，然阳明燥粪，非大承气不可，此方当归重用，温润而不猛也，此方从八味地黄悟出。]

　　虚症大便不通

　　人有病后大便秘者，方用

　　熟地元参当归（各壹两）川芎（伍钱）桃仁（拾粒）红花大黄（各叁钱）火麻仁（壹钱）　蜂蜜（半杯）

　　水煎服。

　　小便不通

　　膀胱之气化不行，即小便不通，似乎治膀胱也，然而治法全不在膀胱，方用

　　人参茯苓莲子（各叁钱）白果（贰钱）　甘草肉桂车前子王不留行（各壹钱）

　　水煎服。

　　此方妙在用人参肉桂，盖膀胱必得气化而出，气化者何，心包络之气也，既用参桂而气化行矣，尤妙在用白果，人多不识此意，白果通任督之脉，走膀胱而引群药，况车前子王不留行，尽下泄之品，服之而前阴有不利者乎。

　　又方

　　熟地（壹两）山药丹皮泽泻肉桂车前子（各壹钱）山萸（肆钱）

　　水煎服。

　　此方不去通小便而专治肾水，肾中有水，而膀胱之氣，自然行矣，蓋膀胱之開合，腎司其權也。

　　大小便不通

　　方用

　　头发烧灰研末，用三指一捻，入热水半碗，饮之立通。

　　又方

　　蜜一茶杯，皮硝一两，黄酒一茶杯，大黄一钱，

　　煎一处，温服神效。

　　4、厥证门

　　寒厥

　　此症手足必青紫，饮水必吐，腹必痛，喜火熨之，方用

　　人参（叁钱）　白朮（壹两）附子肉桂吴萸（各壹钱）

　　水煎服。

　　热厥

　　此症手足虽寒而不青紫，饮水不吐，火熨之腹必痛，一时手足厥逆，痛不可忍，人以为四肢之风症也，谁知是心中热蒸，外不能泄，故四肢手足则寒，而胸腹皮热如火，方用

　　柴胡（叁钱）当归黄连炒栀（各贰钱）荆芥半夏枳壳（各壹钱）

　　水煎服，二剂愈。

　　又方

　　白芍（壹两）黑栀（叁钱）陈皮柴胡（各壹钱）花粉（贰钱）

　　水煎服，以白芍为君，取入肝而平木也。

　　[此症热在于肝前方之柴胡当归后方之白芍皆肝药也]

　　尸厥

　　此症一时猝倒，不省人事，乃气虚而痰迷心也，补气化痰而已，方用

　　人参半夏南星（各叁钱）白朮（伍钱）附子（伍分）白芥子（壹钱）

　　水煎服。

　　又方

　　苍朮（叁钱）

　　水煎，灌之必吐，吐后即愈，盖苍朮阳药，善能祛风，故有奇效，凡见鬼者用之更效。

　　厥症

　　人有忽然发厥，闭目撒手，喉中有声，有一日死者，有二三日死者，此厥多犯神明，然亦素有痰气而发也，治法宜攻其痰而开心窍，方用起迷丹。

　　人参半夏（各伍钱）菖蒲（贰钱）兔丝子（壹两）茯苓皂荚（各叁钱）生姜（壹钱）甘草（参分）

　　水煎服。

　　气虚猝倒

　　人有猝然昏倒，迷而不悟，喉中有痰，人以为风也，谁知是气虚乎，若作风治，无不死者，此症盖因平日不慎女色，精亏以致气衰，又加不慎起居，而有似乎风者，其实非风也。方用

　　人参黄耆白朮（各壹两）茯苓（伍钱）　菖蒲附子（各壹钱）半夏（贰钱）白芥子（叁钱）

　　水煎服。

　　此方补气而不治风，消痰而不耗气，一剂神定，二剂痰消，三剂全愈。

　　阴虚猝倒

　　此症有肾中之水虚，而不上交于心者，又有肝气燥，不能生心之火者，此皆阴虚，而能令人猝倒者也，方用再苏丹。

　　熟地（贰两）山萸元参麦冬五味子（各壹两）柴胡菖蒲（各壹钱）茯苓（伍钱）白芥子（叁钱）

　　水煎服。

　　此方补肾水，滋肺气，安心通窍，泻火消痰，实有神功，十剂全愈。

　　[此症切实为阴虚者，当此人身本瘦，面部以下青黑，倒时微喘，目不能瞑。]

　　阳虚猝倒

　　人有心中火虚，不能下交于肾而猝倒者，阳虚也，方用

　　人参白朮生枣仁（各壹两）茯神（伍钱）附子甘草（各壹钱）生半夏（叁钱）

　　水煎服。

　　药下喉，则痰静而气出矣，连服数剂，则安然如故。

　　此症又有胃热，不能安心之火而猝倒者，亦阳虚也，方用

　　人参元参（各壹两）石膏花粉（各伍钱）　麦冬（叁钱）菖蒲（壹钱）

　　水煎服。

　　一剂心定，二剂火清，三剂全愈。

　　[此症切实为阳虚者，当此人素有眩晕，面色红明，倒时额鼻有微汗，阴器欲举，胃热必口有秽气，板齿燥。]

　　肾虚猝倒

　　人有口渴索引，眼红气喘，心脉洪大，舌不能言，不可作气虚治，此乃肾虚之极，不能上滋于心，心火亢极，自焚闷乱，遂致身倒，有如中风者，法当补肾，而佐以清火之药，方用水火两治汤。

　　熟地当归元参（各壹钱）　麦冬生地山萸茯苓（各伍钱）黄连白芥子五味子（各叁钱）

　　水煎服，连服数剂而愈。

　　大怒猝倒

