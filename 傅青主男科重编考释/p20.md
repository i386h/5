<!-- { "loadSidebar": true } -->
　　手足肝之分野，而人乃为脾经之热，不知散肝木之郁结，而手足之痛自去，方用逍遥散，加栀子（叁钱）半夏（贰钱）白芥子（贰钱）

　　水煎服，二剂，其痛如失，盖肝木作祟，脾不敢当其锋，气散于四肢，结而不伸，所以作楚，今平其肝气，则脾气自舒矣。

　　胸背手足颈项腰膝痛

　　筋骨牵引，坐卧不得，时时走易不定，此是涎伏在心膈上下，或令人头痛，夜间喉中如锯声，口流涎唾，手足重，腿冷，治法用控涎丹，不足十剂，其病如失矣。

　　[控涎丹方药未见此条，仍照原本存之。]

　　背骨痛

　　此症乃肾水衰耗，不能上润于脑，则河车之路，干涩而难行，故作痛也，方用

　　黄耆熟地（各壹两）山萸（肆钱）白朮防风（各伍钱）五味子（壹钱）茯苓（叁钱）附子（壹分）麦冬（贰钱）

　　水煎服。

　　此方补气补水，去湿去风，润筋滋骨，何痛之不愈哉。

　　腰痛兼头痛

　　上下相殊也，如何治之乎，治腰乎，治头乎，谁知是肾气不通乎，盖肾气上通于脑，而脑气下达于肾，上下虽殊，而气实相通，法当用温补之药，以大益其肾中之阴，则上下之气通矣，方用

　　熟地（壹两）杜仲麦冬（各伍钱）五味子（贰钱）水煎服，一剂即愈。

　　方内熟地，杜仲，肾中药也，腰痛是其专功，今并头而亦愈者何也，盖此头痛，是肾气不上达之故，用补肾之味，则肾气旺而上通于脑，故腰不痛而头亦不痛矣。

　　8、心腹痛门

　　心痛辨

　　心痛之症有二，一则寒气侵心而痛，一则火气焚心而痛，寒气侵心者，手足反温，火气焚心者，手足反冷，以此辨之最得。

　　寒痛方用

　　良姜白朮草乌贯仲（各叁钱）肉桂甘草（各壹钱）

　　水煎服。

　　热痛方用

　　黑栀（叁钱）白朮（伍钱）甘草半夏柴胡（各壹钱）

　　水煎服。

　　心不可使痛，或寒或火，皆冲心包耳。

　　久病心痛

　　心乃神明之君，一毫邪气不可干犯，犯则立死，经年累月而痛者，邪气犯心包络也，但邪有寒热之辨，如恶寒见水如仇，火熨之则快，此寒邪也，方用

　　苍朮（贰钱）白朮（伍钱）当归（壹两）肉桂良姜（各壹钱）

　　水煎服。

　　如见水喜悦，手按之而转痛者，热气犯心包络也，方用

　　白芍（壹两）黑栀当归生地（各叁钱）甘草（壹钱）陈皮（捌分）

　　水煎服。

　　寒热二症，皆责之于肝也，肝属木，心属火，木衰不能生火，则包络寒，补肝而邪自退，若包络之热，由于肝经之热，泻肝而火自消也。

　　[心腹之痛共有九种，其實皆心包絡、胃脘、膻中及腹痛，無真心痛也，蟲痛、注痛、氣痛、血痛、悸痛、食痛、飲痛、冷痛、熱痛、證各有辨，其用藥亦大有不同，如蟲痛則唇上有瘡，痛時作時止，可與烏梅圓，注痛則兼頭痛，或抽慉或妄語，可與蘇合丸，氣痛則或上或下，或前或後，有肝、有胃、有肺，可與左金丸、平胃散之屬，血痛則有痞塊，可與桃仁湯、失笑散，悸痛則按之不拒，可與理中湯、妙香散，食痛則拒按發熱，可與承氣湯、檳榔丸，飲痛則吐清水，?下有水聲，可與二陳湯，甚者十棗湯，冷痛熱痛則此二方可用，先生此書因窮鄉僻壤而設，執此可以應急，且免誤於庸醫，故去煩就簡也。]

　　腹痛

　　痛不可忍，按之愈痛，口渴饮以凉水，则痛少止，少顷依然大痛，此火结在大小肠也，若不急治，一时气绝，方用定痛如神汤。

　　黑栀苍朮（各叁钱）甘草厚朴（各壹钱）茯苓（壹两）白芍（伍钱）

　　水煎服。

　　此方舒肝经之气，利膀胱之水，泻水逐瘀，再加大黄壹钱，水煎服勿迟。

　　腹中有痞块，一时发作，而痛不可手按者，方用

　　白朮（贰两）枳实（壹两）马粪（炒焦伍钱）

　　好酒煎服。

　　冷气心腹痛，方用火龙丹。

　　硫磺（醋制壹两）胡椒（壹钱）白矾（肆钱）

　　醋打荞面为丸如桐子大，每服二十五丸，米下湯。

　　胃气痛

　　人病不能饮食，或食而不化，作痛作满，或兼吐泻，此肝木克脾土也，方用

　　白芍当归柴胡茯苓（各贰钱）白朮（叁钱）甘草白芥子（各壹钱）

　　水煎服。

　　有火加栀子贰钱，无火加肉桂壹钱，有食加山查叁钱，伤面食加枳壳壹钱，麦芽壹钱，有痰加半夏壹钱，有火能散，有寒能驱，此右病而左治之也。

　　9、麻木门

　　手麻木

　　此乃气虚而寒湿中之，如其不治，三年后必中大风，方用

　　白朮黄耆（各伍钱）陈皮桂枝（各伍分）甘草（壹两）

　　水煎服。

　　手麻

　　十指皆麻，面目失色，此亦气虚也，治当补中益气汤，加木香麦冬香附羌活乌药防风，三剂可愈。

　　手足麻木

　　[手足麻木为中风之候，左右偏枯皆先由手足大指不用起，盖手太阴肺经行于手大指，肺藏气而右降，气分虚则病偏于右，足厥阴肝经行于足大指，肝藏血而左升，血分虚则病偏于左，故手足麻木必补气血，且验中风之候于未来也]

　　四物汤加人参、白朮、茯苓、陈皮、半夏、桂枝、柴胡、羌活、防风、秦艽、牛膝炙草，姜、枣引煎服，四剂愈。

　　木

　　凡木是湿痰死血也，用四物汤加陈皮、半夏、茯苓、桃仁、红花、白芥子、甘草、竹沥、姜汁，

　　水煎服。

　　腿麻木

　　方用导气散

　　黄耆（贰钱）甘草（壹钱伍分）青皮（壹钱）升麻柴胡归尾泽泻（各伍分）五味子（参拾粒）陈皮（捌分）红花（少许）

　　水煎，温服甚效。

　　两手麻困倦嗜卧

　　此乃热伤元气也，方用益气汤。

　　人参甘草（各壹钱）黄耆（贰钱）灸草（伍分）五味子（参拾粒）柴胡白芍（各柒分）姜（参片）枣（贰枚）

　　水煎热服。

　　浑身麻木

　　凡人身体麻木不仁，两目羞明怕日，眼涩难开，视物昏花，睛痛，方用神效黄耆汤。

　　黄耆白芍（各壹钱）陈皮（伍分）人参（捌分）炙草（肆分）蔓荆子（贰分）如有热，加黄柏参分，

　　水煎服。

　　麻木痛

　　风寒湿三气，合而成疾，客于皮肤肌肉之间，或痛或麻木，方用

　　牛膝胶（贰两）南星（伍钱）姜汁（半碗）

　　共熬膏摊贴，再以热鞋底熨之，加羌活乳香没药，更妙。

　　足弱

　　此症不能步履，人以为肾水之虚，谁知由于气虚而不能运动乎，方用

　　补中益气汤加人参牛膝（各叁钱）金石斛（伍钱）黄耆（壹两）

　　水煎服。

　　筋缩

　　凡人一身筋脉，不可有病，病则筋缩而身痛，脉濇而体重矣，然筋之舒，在于血和，而脉之平，在于气足，故治筋必须先治血，而治脉必须补气，人若筋急拳缩伛偻，而不能直立者，皆筋病也，方用

　　当归（壹两）白芍薏仁生地元参（各伍钱）柴胡（壹钱）

　　水煎服。

　　此方妙在用柴胡一味，入于补药中，盖血亏则筋病，用补药以治筋宜矣，何又用柴胡，夫肝为筋之主，筋乃肝之余，气不顺，筋自缩急，今用柴胡以舒散之，郁气既除，而又济之以大剂补血，则筋得其养矣。

　　10、胁痛门

　　两胁有块

　　左胁有块作痛，是死血也，右胁有块作痛，是食积也，遍身作痛，筋骨尤甚，不能伸屈，口渴目赤头眩，痰壅胸不利，小便短赤，夜间殊甚，又遍身作痒如虫行，人以为风也，谁知是肾气虚而热也，法用六味地黄汤加栀子柴胡，是乃正治也，三剂见效。

　　左胁痛

　　左胁痛，肝经受邪也，方用

　　黄连（吴萸炒贰钱）柴胡当归青皮桃仁（研各壹钱）川芎（捌分）红花（伍分）

　　水煎食（远服）。

　　有痰。加陈皮半夏。

　　右胁痛

　　此是邪入肺经也。方用

　　片姜黄　枳壳（各贰钱）桂心（贰分）炙草　陈皮　半夏（各伍分）

　　水煎服。

　　左右胁俱痛

　　方用

　　柴胡青皮　龙胆草　当归（各一钱）川芎枳壳（各捌分）甘草（参分）砂仁木香（各伍分）

　　姜水煎服。

　　两胁走注

　　两胁走注，痛而有声者，痰也，方用

　　二陈汤，去甘草加枳壳、砂仁、广木香、川芎、青皮、苍朮、香附、茴香

　　水煎服。

　　胁痛身热

　　此劳也，用补中益气汤，加川芎、白芍、青皮、砂仁、枳壳、茴香，去黄耆，水煎服。

　　胁痛

　　此乃肝病也，故治胁痛，必须平肝，平肝必须补肾，肾水足而后肝气有养，不治胁痛，而胁痛自平也，方用肝肾兼资汤。

　　熟地当归（各壹两）白芍（贰两）黑栀（壹钱）山萸（伍钱）白芥子甘草（各叁钱）

　　水煎服。

　　[每咯血之人，胁涨痛而咯，是经血瘀滞胁下也，两方用时加桃仁柒枚，黑荆芥穗捌分尤效。]

　　胁痛咳嗽

　　咳嗽气急，脉滑数者，痰结痛也。

　　瓜蒌仁枳壳青皮茴香白芥子

　　水煎服。

　　11、肾病门

　　阳强不倒

　　此虚火炎上，而肺气不能下行故耳，若用黄柏知母煎汤饮之，立时消散，然自倒之后，终年不能振起，亦非善治之法也，方用

　　元参麦冬（各参两）肉桂（参分）

　　水煎服。

　　此方妙在用元参以泻肾中之火，肉桂入其宅，麦冬助肺金之气，清肃下行，以生肾水，水足则火自息矣，不求倒而自倒矣。

　　阳痿不举

　　此症乃平日过于削，日泄其肾中之水，而肾中之火，亦因而消亡，盖水去而火亦去，必然之理，有如一家人口，厨下无水，何以为炊，必有水而后取柴炭以煮饭，不则空铛也，方用

　　熟地（壹两）山萸（肆钱）远志巴戟　肉苁蓉杜仲（各壹钱）肉桂茯神（各贰钱）白朮（伍钱）人参（叁钱）

　　水煎服。

　　尿血又便血

　　便血出于后阴，尿血出于前阴，最难调治，然总之出血于下也，方用

　　生地（壹两）地榆（叁钱）水煎服，二症俱愈，盖大小便各有经络，而其症皆因膀胱之热也，生地地榆，俱能清膀胱之热，一方而两用之也，盖分之中有合。

　　疝气

　　方用去铃丸

　　大茴香姜汁（各壹斛）

　　将姜汁入茴香内，侵一宿，入青盐贰两，同炒红为末，酒丸桐子大，每服三十丸，温酒或米汤送下。

　　肾子痛

　　方用

　　泽泻陈皮赤苓（各壹钱）丹皮小茴香枳实（各叁钱）吴萸苍朮（各伍分）山查（肆分）苏梗（肆分）

　　姜水煎服。

