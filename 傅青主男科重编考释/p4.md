<!-- { "loadSidebar": true } -->
　　中气、中痰，虽然中之异，而实皆中于气之虚也。气虚自然多痰，痰多必然耗气，虽分而实合耳。方用：人参（一两）半夏（三钱）南星（三钱）茯苓（三钱）附子（一钱）甘草（一钱）水煎服。

　　盖人参原是气分之神剂，而亦消痰之妙药；半夏、南星虽是逐痰之神品，而亦扶气之正药；附子、甘草，一仁一勇，相济而成，〔用之于三味之中，扶正必致祛邪，荡痰必然益气，分合而无分合之形，奇绝而有神化之妙，又不可不知也〕。

　　[上病下治、下病上治门]病在上而求诸下

　　头痛、目痛、耳红、腮肿，一切上焦等症，除清凉发散正治外，人即束手无策，而不知更有三法：如大便结，脉沉实者，用酒蒸大黄三钱，微下之，此名斧底抽薪之法。

　　如大便泄，脉沉，足冷者，宜六味地黄汤加牛膝、车前、肉桂；足冷甚者，加熟附子。是冷极于下，迫其浮火上升也。此名导龙入海之法。

　　大便如常，脉无力者，用车前子、牛膝行之下行，此名引火归源之法也。

　　[上病下治、下病上治门]病在下而求诸上

　　凡治下焦病，用药不效者，须从上治之：如足痛、足肿，无力软弱，膝疮红肿，用木瓜、薏仁、牛膝、防己、黄柏、苍术之品不效者，定是中气下陷，湿热下流，用补中益气汤升提之。

　　如足软不能行而能食，名曰痿症，宜清肺热。

　　如治泄泻，用实脾利水之剂不效者，亦用补中益气汤去当归，加炮姜、苍术；脉迟，加肉蔻、故纸。

　　如尿血，用凉血利水药不效，用清心莲子饮。若清心不止，再加升麻。

　　如治便血，用止涩之药不效，或兼泄泻，须察其脉，如右关微、或数大无力，是脾虚不摄血，宜六君子汤加炮姜。若右关沉紧，是饮食伤脾，不能摄血，加沉香二分。右寸洪数，是实热在肺，宜清肺，用麦冬、花粉、元参、枯芩、桔梗、五味子、枳壳等味。

　　[虚劳门]劳症虚损辨

　　二症外相似，而治法实不同。虚损者，阴阳两虚也。劳症者，阴虚阳亢也。故虚损可用温补；若劳症则忌温补而用清补也。

　　两症辨法，不必凭脉，但看人着复衣，此着单衣者，为劳症。人着单衣，此着复衣者，为虚损。劳症，骨蒸而热；虚损，荣卫虚而热也。

　　[虚劳门]过劳

　　凡人过劳，脉必浮大不伦，〔按之无力〕，若不安闲作息，必有吐血之症。法当滋补，方用：人参（三两）白术（五两）茯苓（三两）熟地（五两）山萸（四两）当归（八两）白芍（五两）黄（五两）麦冬（三两）五味子（三两）砂仁（五钱）陈皮（五钱）神曲（一两）共为末，炼蜜为丸，每日早晚各服五钱。

　　〔此方乃补气、补血、补精之妙品也。有斡旋之力，可以久服滋人，不致有偏胜之祸也。〕

　　[虚劳门]未成劳而将成劳

　　〔人有虚劳，未成劳瘵之症，〕而将成劳者，方用：熟地（一两）地骨皮（五钱）人参（五钱）麦冬（五钱）白术（一钱）山药（三钱）白芥子（三钱）五味子（三分）水煎服。

　　凡人右寸脉大于左寸脉，即内伤之症。不论左右关尺脉如何，以此方投之效验。

　　[虚劳门]劳病

　　劳病既成，最难治者，盖必有劳虫生之，以食人之气血也。若徒补其气血，而不入杀虫之品，则饮食入胃，只荫虫而不生气血也。若但只杀虫而不补气血，则五脏尽伤，又何有生理哉？惟于大补之中，加入杀虫之药，则元气既全，真阳未散，虫死而身安矣。方用：人参（三两）熟地（八两）何首乌（八两）地栗粉（八两）鳖甲（一斤）神曲（五两）麦冬（五两）桑叶（八两）白薇（三两）山药（一斤）为末，将山药末打成糊，为丸，每日白滚水送下五钱，半年，虫俱从大便中出矣。

　　[虚劳门]久虚缓补

　　久虚之人，气息奄奄，无不曰宜急治矣。不知气血大虚，骤加大补之剂，力量难任，必致胃口转膨胀，不如缓缓清补之也。方用：当归（一钱）白芍（二钱）茯苓（一钱）白术（五分）人参（三分）山药（一钱）陈皮（三分）麦芽（三分）炮姜（三分）枣仁（五分）甘草（三分）水煎服。

　　此方妙在以白芍为君，引参术入肝为佐，小小使令，徐徐奏功，使脾气渐实，胃口渐开，然后再用纯补之剂，先宜缓补之也。

　　[虚劳门]补气

　　右手脉大，气分之伤也。用补气丸：人参（三两）黄（三两）茯苓（四两）白术（八两）白芍（三两）陈皮（一两）炙草（八钱）麦冬（三两）五味子（一两）远志（一两）白芥子（一两）蜜丸，早服五钱，白水下。

　　[虚劳门]补血

　　左手脉大，血分之劳也。方用补血丸：熟地（八两）白芍（八两）当归（四两）山萸（四两）麦冬（三两）五味子（一两）砂仁（五钱）生枣仁（一两）白芥子（一两）肉桂（五钱）蜜丸，晚服一两，白水下。

　　如血热者，去肉桂加地骨皮五钱。

　　[虚劳门]血虚面色黄瘦

　　出汗盗汗，夜卧常醒，不能润色以养筋是也。血虚自当补血，舍四物汤又何求耶？今不用四物汤，用：熟地（一两）麦冬（三钱）当归（五钱）桑叶（十片）枸杞（三钱）茜草（一钱）水煎服。

　　此方妙在用桑叶补阴而生血，又妙在加茜草血得活而益生，况又济之归、地、麦、杞大剂以共生之，〔则血足而色润筋舒也。〕

　　[虚劳门]气血两虚

　　饮食不进，形容枯槁，补其气而血益燥；补其血而气益馁；助胃气而盗汗难止，补血脉而胸膈阻滞。法当气血同治，方用：人参（一钱）白术（一钱）茯苓（二钱）甘草（八分）陈皮（五分）当归（二钱）熟地（三钱）川芎（一钱）白芍（三钱）神曲（五分）麦冬（五钱）谷芽（一钱）水煎服。

　　此方气血双补，与八珍汤同功，而胜于八珍汤者，妙在补中有调和之法耳。

　　[虚劳门]阳虚下陷

　　凡人因饥饱劳役，内伤正气，以致气乃下行，脾胃不能克化，饮食不能运化，往往变成劳瘵。

　　若疑饮食不进，为脾胃之火，肉黍之积，轻则砂仁，枳壳、山楂、麦芽之类，重则大黄、芒硝、牵牛、巴豆之品，纷然杂进，必致膨闷而渐成劳矣。倘先以提升之药治之，何至于成劳？方用：人参（一钱）柴胡（一钱）陈皮（一钱）甘草（一钱）黄（三钱）当归（三钱）白术（三钱）升麻（五分）水煎服。

　　凡人右手寸脉，大于左手寸脉，即内伤之症，不论左、右关、尺脉如何，以此方投之，无不神效。

　　〔此方即补中益气汤，而增定其轻重也。此方之妙，妙在用柴胡、升麻二味，杂于参、、归、术之中，以提升其至阳之气，不使下陷阴分之间。尤妙在加甘草、陈皮于补中解纷，则补者不致另补，而升者不致偏隋，所以下口安然，奏功如响耳。〕

　　[虚劳门]阴虚下陷

　　凡人阴虚脾泄，岁久不止，或食而不化，或化而溏泄，方用：熟地（五钱）山萸（五钱）白术（一两）山药（三钱）茯苓（三钱）五味子（一钱）车前子（一钱）肉桂（一钱）升麻（三分）水煎晚服。

　　此方纯是补阴之药，且有升麻以提阴中之气，〔阴气升而泄自止。〕乃又有温湿之品，以暖命门而健脾土，何致再溏泄哉？〔此乃补升阴气之汤也。〕

　　[虚劳门]阴虚火动夜热昼寒

　　此肾水虚兼感寒，或肾水亏竭，夜热昼寒，若认作阳症治之，则口渴而热益炽，必致消尽阴水，吐痰如絮，咳嗽不已，声哑声嘶，变成劳瘵。法当峻补其阴，则阴水足而火自消，骨髓泰然矣。方用：熟地（一两）地骨皮（三钱）山萸（五钱）元参（三钱）沙参（五钱）麦冬（五钱）五味子（三钱）白芥子（一钱）芡实（五钱）桑叶（七片）丹皮（一钱）车前子（一钱）水煎服。

　　此方阴虚火动者神效。〔妙在全国纯阴之品，直进肾宫，滋其匮乏，则焦急之形，不上焰于口舌、皮毛之际。

　　又加元参、地骨皮、沙参、丹皮之品，少清其骨髓中之内热，自然阴长阳消，不治阳而自安也。〕

　　[虚劳门]阴寒无火

　　若阴寒无火者，方用：肉桂（一钱）附子（一钱）熟地（一两）山萸（四钱）白术（三钱）人参（三钱）柴胡（五分）水煎服。

　　〔此方之妙，用桂、附祛寒之药，加之于熟地补阴之内，使阳得阴而有制，不至奔越沸腾。少加柴胡数分，则阴邪自散矣。况肾中之火，必得水而后生，以此水非邪水，乃真水也。邪水可以犯心而立死，真水可以救心而长延。盖阳根于阴，而真阴肾水，实为君、相二火之母也。此方中加熟地、山萸，正是此意。恐人未知，故又表而出之。〕〔以上〕二方，治阴之中即有以治阳，而治阳之中即藏于补阴也。

　　[虚劳门]亡阳

　　如人汗出不已，此亡阳，气欲散也，故必以补为敛之为得也。方用：人参（一两）黄（一两）当归（一两）麦冬（三钱）五味子（一钱）桑叶（五片）炒枣仁（一钱）水煎服。

　　〔此方之妙，全在用参、归以补气，用山、萸五味以敛气，则补足以济敛之功，而敛足以滋补之益。况又有桑叶收汗之妙品，调停于补敛之中，不偏于敛，亦不偏于补也。〕

　　[虚劳门]内伤发热

　　人病发热，有外感，有内伤。外感必先散其邪气，邪气退而后补正气，正不为邪所伤也。若内伤之发热，方用：柴胡（一钱）当归（一钱）白芍（二钱）栀子（一钱）花粉（二钱）陈皮（一钱）甘草（一钱）水煎服。

　　此方凡肝木郁者，用一剂即快，〔治内伤初起者神效。〕

　　[虚劳门]日重夜轻

　　病重于日间，而发寒发热，较夜尤重，此症必须从天未明而先截之。方用：人参（一钱）白术（五钱）陈皮（一钱）青皮（一钱）柴胡（三钱）当归（三钱）黄（五钱）甘草（一钱）枳壳（一钱）干姜（五分）半夏（一钱）水煎服。

　　又方：

　　人参（一钱）陈皮（一钱）甘草（一钱）白术（五钱）柴胡（二钱）熟地（一两）白芥子（一钱）水煎服。

　　[虚劳门]夜重日轻

　　病重于夜间，而发寒发热，或寒少热多，或热多寒少，一到天明便觉清爽，一到黄昏即觉沉重，此阴气虚甚也。方用：熟地（一两）山萸（四钱）当归（三钱）白芍（三钱）柴胡（三钱）陈皮（一钱）鳖甲（五钱）茯苓（五钱）麦冬（三钱）五味子（一钱）白芥子（三钱）生何首乌（三钱）水煎服。

