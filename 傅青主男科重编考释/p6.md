<!-- { "loadSidebar": true } -->
　　方用：人参（五钱）白术（五钱）当归（五钱）黄（一两）半夏（三钱）干葛（三钱）桂枝（钱半）红花（二钱）甘草（一钱）水（二樽）姜（三片）枣（二枚）煎服。

　　此症人多以风药治之，殊不见功。此药调理气血、故无不效。

　　[厥症门]痫症

　　〔羊癫之症〕，忽然卧倒，作羊马之声，口中吐痰如涌者，乃痰迷心窍也。盖因寒而成，感寒则发也。方用：人参（三钱）白术（一两）茯神（五钱）山药（三钱）薏仁（五钱）肉桂（一钱）附子（一钱）半夏（三钱）水煎服。

　　（此方助其正气以生心血，又加桂附以祛寒邪；加半夏以消痰，逐去其水，自然气回而癫止也。一剂痊愈，永不再发，幸珍视之。）

　　又方：

　　人参（一两）茯神（一两）白术（五钱）半夏（一钱）南星（一钱）附子（一钱）柴胡（一钱）菖蒲（三分）水煎服。

　　此本治寒狂之方，治痫亦佳。

　　又方：

　　人参（三两）白术（五两）甘草（一两）陈皮（三钱）生南星（一两）半夏（一两）附子（一钱）蜜丸，须病发前服之，则永不再发矣。〔盖健其胃气，自不生痰。况又佐之祛痰斩关之将，以此方治之自愈。〕

　　[癫狂门]癫狂

　　此症多生于脾胃之虚寒，饮食入胃，不变精而变痰，痰迷心窍，遂成癫狂。苟徒治痰而不补气，未有不速之死者也。方用：人参（五钱）白芥子（五钱）白术（一两）半夏（三钱）陈皮（二钱）肉桂（一钱）干姜（一钱）甘草（五分）菖蒲（五分）水煎服。

　　如女人得此症，去肉桂，加白芍一两、柴胡二钱、黑栀子一钱，治之最神效。

　　[癫狂门]发狂见鬼

　　〔凡人有病发狂见鬼，此正气虚而邪气犯之也，似宜正治邪气为是。然而“邪之所凑，其气心虚”，不治其虚，安问其余？此所以急宜因其正气，而少佐以祛寒祛邪之药为妙。〕方用：人参（一两）白术（一两）半夏（三钱）天南星（三钱）附子（一钱）水煎服。

　　〔发狂见鬼，明是虚而痰中之，用半夏、南星、附子以祛痰，不用人参、白术之多，何以并驾齐驱而成功载？此方之妙，不特发狂见鬼，而治中风不语，卒倒不知人，亦神妙之极。盖气虚而后始中痰也。〕

　　[癫狂门]发狂不见鬼

　　此症是内热之症，方用：人参（三钱）白芍（三钱）半夏（三钱）南星（二钱）白芥子（一钱）陈皮（一钱）黄连（二钱）甘草（一钱）水煎服。

　　〔此方妙在用黄连，盖厥深热益深，去其热则厥自定。黄连入心，引诸补心之味，同群共济，或补或泻，中正之意也。〕

　　[癫狂门]热狂

　　此症有因伤寒得之者，一时之狂也，可用白虎汤以泻其火。更有终年狂而不愈者，或拿刀杀人，或詈骂人，不认儿女，见水大喜，见食大恶，此心气之虚，而热邪乘之，痰气侵之也，方用化狂汤：人参（一两）白术（一两）茯神（一两）附子（一分）半夏（三钱）菟丝子（三钱）菖蒲（三钱）甘草（一钱）水煎服。

　　一剂狂定。此方妙在补心、脾、胃三经，化其痰而不去泻火。盖泻火则心气益伤，而痰涎益盛，狂何以止乎？尤妙微用附子，引补心消痰之品，直入心中，则气易补而痰易消，又何用泻火之多事哉？

　　[癫狂门]寒狂

　　凡发狂骂人，不口渴，索引与水不饮者，寒症之狂也。此必气郁不舒，怒气未泄，其人平日定懦弱不振耳。

　　〔治之法，宜祛痰为主，而佐以补气之药，〕方用：人参（一两）白术（五钱）茯神（一两）半夏（一钱）南星（一钱）附子（一两）柴胡（一钱）菖蒲（三分）水煎服。

　　（此方之妙，全在补气，而不十分祛痰，寒症发寒，与痫症同治，加入附子以消其寒气，菖蒲引药入心经，自然下喉熟睡，病如失矣。方中再加柴胡，以舒其木旺之郁气，尤易奏功耳。）

　　[怔忡惊悸门]怔忡不寐

　　〔心经之病，怔忡不寐，乃心血少也。〕方用：人参（三钱）丹皮（二钱）茯神（三钱）麦冬（三钱）五味子（一钱）当归（三钱）生枣仁（五钱）熟枣仁（五钱）菖蒲（一钱）甘草（一钱）水煎服。

　　此方妙在用生、熟枣仁〔各五钱〕，生使其日间不卧，熟使其夜间不醒；又以补心之药为佐，而怔忡安矣。

　　[怔忡惊悸门]心惊不安夜卧不睡

　　〔人非心不能宁静致远，非肾不能作强生育。故补心即当补肾，补肾即当补心，是二经乃一身之主宰，脏腑之根本也。故人病心惊不安，或夜卧不睡者，人以为心病也，谁知非心病，乃肾病也。然则欲安心者先治肾，欲治肾者当治心。〕方用：人参（三两）茯苓（三两）茯神（三两）远志（二两）生枣仁（一两）熟地（三两）山萸（三两）当归（三两）菖蒲（三钱）黄连（五钱）肉桂（五钱）白芥子（一两）麦冬（三两）砂仁（五钱）蜜丸，每日送下五钱，汤，酒俱可。

　　此方治心惊不安与不寐耳，用人参、茯神、当归、麦冬足矣。即为火起不寐，亦不过加黄连足矣。何以反用熟地、山萸补肾之药，又加肉桂以助火？不知人之惊恐者，乃肾气不入于心也；不寐者，乃心气不归于肾也。今用熟地，山萸补肾，则肾气可上通于心矣。肉桂以补命门之火，则肾气既温，相火有权，〔则心气下行〕，君火相得，自然上下同心，君臣合德矣。

　　然补肾固是，而亦不可徒补其肾也。亦有肝气不上于心易成此症者，如果有之，宜再加白芍二两，以兼补肝木，斯心泰然矣。

　　[怔忡惊悸门]恐怕症

　　夫人夜卧交睫，则梦争斗，负败恐怕之状难以形容〔者〕，人以为心病也，谁知是肝病乎？盖肝藏魂，肝血虚则魂失养，故交睫则若魇，乃肝胆虚怯，故负恐维多，此非竣补，不克奏功。而草木之品，不堪任重，乃以酒化鹿角胶，空心服之可痊。盖鹿角胶峻补精血，血旺则神自安矣。

　　[怔忡惊悸门]神气不宁

　　人有神气不宁，每卧则魂飞扬，觉身在床而魂离体也，惊悖多魇，通夕无寐，人以为心病也，谁知是肝经受邪乎？盖肝气一虚，邪气袭之，肝藏魂则魂无根据，是以魂飞扬而若离体也。

　　此症当用珍珠母为君，龙齿佐之。珍珠母入肝为第一，龙齿与肝同类也。龙齿、虎睛，令人例以为镇心之药，不知龙齿安魂，虎睛定魄也。东方苍龙，木也，属肝而藏魂，西方白虎，金也，属肺而藏魄。龙能变化，故魂游而不定；虎能专静，故魄止而有守。

　　是以治魄不宁，宜虎睛；治魂飞扬。宜龙齿；药各有当也。

　　[痰嗽门]治痰之法

　　古人所立治痰之法，皆是治痰之标，而不能治痰之本也。如二陈汤上中下久暂之痰皆治之，而其实无实效也。

　　今立三方，痰病总不出其范围也。

　　[痰嗽门]初病之痰

　　伤风、咳嗽、吐痰是也。方用：半夏（一钱）陈皮（一钱）天花粉（一钱）茯苓（一钱）苏子（一钱）甘草（一钱）水煎服。

　　二剂而痰可消矣。此方去上焦之痰，上焦之痰，原在胃中而不在肺，去其胃中之痰，而肺金自然清肃，又何至火之上升哉？

　　[痰嗽门]已病之痰

　　必观其色之白与黄而辨之：黄者，火将退也。白者，火正炽也。正炽者，用寒凉之品，将退者，用祛逐之味。

　　今一方而俱治，方用：白术（三钱）茯苓（五钱）陈皮（一钱）甘草（一钱）白芥子（三钱）枳壳（五分）水煎服。

　　有火加栀子，无火不必加也。此方健脾去湿，治痰在中焦者也。

　　又方：

　　白术（五钱）茯苓（五钱）薏仁（五钱）陈皮（一钱）天花粉（二钱）益智仁（三分）人参（三分）水煎服。

　　有火加黄芩一钱，无火加干姜耶、甘草二分。此方健脾去湿而不耗气，二剂而痰自消也。

　　[痰嗽门]久病之痰

　　久病之痰，切不可作脾湿生痰论之。盖久病不愈，未有不因肾水亏损者也。非肾水泛上为痰，即肾火沸腾为痰。当补肾以祛逐之，方用：熟地（一两）山萸（五钱）薏仁（一两）山药（五钱）芡实（五钱）麦冬（五钱）五味子（三钱）茯苓（三钱）车前子（一钱）益智仁（二钱）水煎服。

　　此治水泛为痰之圣药也。若火沸为痰者，加肉桂一钱。此方补肾去湿而化痰，水入肾宫，自变为真精而不化痰矣。此治下焦有痰之法也。

　　又方：

　　久病之痰，方用六味地黄汤加麦冬、五味子，实有奇功。无火加附子、肉桂可耳。

　　[痰嗽门]滞痰

　　夫痰之滞，乃气之滞也。苟不补气而惟去其痰，未见痰去而病消也。方用：人参（一钱）白术（二钱）茯苓（三钱）陈皮（一钱）白芥子（一钱）花粉（一钱）苏子（八分）豆蔻（三粒）水煎服。

　　〔此方之妙，在于治痰之中而理其气。气顺则痰活，气顺则湿流而痰不生矣。此气治之宜知。〕

　　[痰嗽门]湿痰

　　〔气虚痰多之症，本是湿也。而〕治痰之法，不可徒去其湿，必以补气为先，而佐以化痰之品，乃克有效。方用：人参（三钱）茯苓（三钱）薏仁（五钱）半夏（三钱）陈皮（一钱）神曲（一钱）甘草（一钱）水煎服。

　　此方之中用神曲，人多不识其意，谓神曲乃消食之圣药，非化痰之神品也。殊不知痰之积聚稠粘，甚不易化，惟用神曲以发之，则积聚稠粘开矣。继之以半夏、陈皮，可以奏功。虽然有半夏、陈皮消痰。不多用人参，则痰何从消？有人参以助气，又有薏仁，茯苓能健脾去湿，湿去而痰亦去矣。

　　[痰嗽门]寒痰

　　人有气虚而痰寒者，即用前方加肉桂三钱、干姜五分足矣。

　　[痰嗽门]热痰

　　人有气虚痰热者，方用：麦冬（二钱）白芍（二钱）花粉（一钱）甘草（一钱）陈皮（一钱）白芥子（一钱）茯苓（二钱）神曲（三分）当归（三钱）水煎服。

　　〔此方之妙，妙在不燥而又是补气之剂，润以化痰，痰去而气自足矣。〕。

　　[痰嗽门]火痰

　　此症方用痰火神丸：大黄（五两）陈皮（一两）焦白术（二两）前胡（二两）枳壳（二两）山楂（二两）甘草（四钱）半夏（二两）天花粉（二两）制半夏法：生姜自然汁泡之，三次用姜三两取汁，滚水半碗入半夏内，一次泡七天，取出焙干。共为细末，老米煮粥，捣烂为丸，每服二、三钱。

　　[痰嗽门]老痰

　　凡疾在胸膈不化者，为老疾也。方用：白芥子（五钱）白芍（三钱）薏仁（五钱）柴胡（一钱）茯苓（三钱）陈皮（三分）丹皮（二钱）甘草（一钱）花粉（八分）水煎服。

