<!-- { "loadSidebar": true } -->
　　此方妙在白芥子为君，薏仁、白芍为臣，柴胡、花粉为佐，使老痰无处可藏，（自然渐渐消化，十剂而老痰无不消矣）

　　[痰嗽门]顽痰

　　痰成块而塞咽喉者，为顽痰也。方用：贝母（三钱）半夏（三钱）茯苓（三钱）白术（三钱）神曲（三钱）甘草（一钱）桔梗（三钱）白矾（一钱）紫菀（二钱）水煎服。

　　此方妙在贝母、半夏同用，一燥一湿，使痰无处藏避。又有白矾以消块，梗、菀去邪，甘草调中，有不奏功〔如响〕者乎？

　　[痰嗽门]水泛为痰

　　肾中之水，有火则安，无火则泛。倘人过于入房，则水去而火亦去，久之则水虚而火亦虚；水无可藏之地，则上泛而为痰矣。治之法，欲抑水之下降，必先使火之下温，当于补肾水之中，加火热之药，使水足以制火，而火足以暖水，则水火有既济之道，自不上泛为痰矣。方用：熟地（一两）山萸（五钱）肉桂（二钱）五味子（一钱）牛膝（三钱）水煎服。

　　一剂而痰下行，二剂而痰无不消矣。

　　又方：

　　凡人久有痰而不愈，用猪肺一个，萝卜子五钱，研碎，白芥子一两，五味调和，饭锅蒸熟，饭后顿服一个即愈。此乃治上焦之痰，汤药不愈者，最神效。

　　[痰嗽门]湿嗽

　　秋伤于湿，若用乌梅、米壳，断乎不效。方用：白术（三钱）陈皮（一钱）当归（一钱）甘草（一钱）枳壳（一钱）桔梗（一钱）水煎服。

　　三剂安然矣。冬咳皆秋伤于湿也，岂可拘于受寒乎？

　　[痰嗽门]久嗽

　　〔久嗽者，人无不以为邪之聚也。日日用发散之剂而不效者，乃气散故耳。气散矣而仍用散药，无怪乎经年累月而不效也。法当用收敛之药一、二味以见功也。方用：〕人参（五钱）白芍（三钱）生枣仁（一钱）五味子（一钱）白芥子（一钱）苏子（一钱）麦冬（五钱）益智仁（五分）水煎服。

　　二剂后，服六味地黄丸加麦冬三两、五味子一两，服之不再发，否则不能保其不发也。

　　[痰嗽门]久嗽

　　治久嗽，不论老少，神效。方用：乌梅（五钱）栝蒌仁（五钱）杏仁（一钱）硼砂（一钱）人参（一钱）（童便浸）五味子（一钱）寒水石（一钱）胡桃仁（一钱）薄荷（五分）甘草（五分）贝母（三两）蜜丸，樱桃大，净绵包之，口中噙化。虚劳未曾失血，脉未数者，均可用之，不过十粒即见效，二十粒愈。

　　[痰嗽门]又久嗽

　　人参、当归、细茶各一钱，水煎，连渣嚼尽，一、二服即愈。

　　[痰嗽门]肺嗽兼补肾

　　肺嗽之症，本是肺虚，其补肺也明矣，奈何兼亦肾乎？盖肺经之气，夜必归于肾。若肺金为心火所伤，必求救于其子，子若力量不足，将何以救其母哉？方用：熟地（一两）麦冬（一两）山萸（四钱）元参（五钱）苏子（一钱）牛膝（一钱）沙参（三钱）天冬（一钱）紫菀（五分）水煎服。

　　〔此方之妙，全在竣补肾水，而少清肺金，则子盛于母，而母仇可报也。况又有祛邪之品，用之得宜，全不耗散肺金，外邪退舍，不敢重犯，此肺肾同治之法也。〕

　　[喘症门]气治法

　　气虚、气实，不可不平之也。气实者，非气实乃正气虚而邪气实也。法当用补气之药，而加祛逐之品，则正气足而邪气消矣。方用：人参（一钱）白术（一钱）甘草（一钱）麻黄（一钱）半夏（一钱）柴胡（三钱）白芍（三钱）水煎服。

　　推而广之，治气非一条也。气滔：补中益气汤可用；气衰：六君子汤可采；气寒：人参白术附子汤可施；气虚：则用四君汤；气郁：则用归脾汤；气热：则用生脉散；气喘：则用独参汤；气动：则用二陈汤加人参，气塞：则用射干汤；气逆：则用逍遥散。

　　气虚则羸弱，气实则壮盛。气虚用前方，气实用另一方：枳壳（五分）白术（一钱）陈皮（五分）茯苓（三钱）甘草（一钱）柴胡（一钱）白芍（二钱）栀子（一钱）山楂（十个）水煎服。

　　[喘症门]气喘

　　凡人气喘而上者，人以为气有余也，殊不知气盛当作气虚看，有余认作不足看。若认作肺气之盛，而错用苏叶、桔梗、百部、山豆根之类，则去生远矣。方用：人参（一两）牛膝（三钱）熟地（五钱）山萸（四钱）枸杞（一钱）麦冬（五钱）五味子（一钱）胡桃肉（三个）生姜（五片）水煎服。

　　此方不治肺，而正所以治肺也。或疑人参乃健脾之药，既宜补肾，则不宜多用人参。不知肾水大虚，一时不能遽生，非急补其气，则元阳一钱，必且断绝。况人参少用则泛上，多用即下行。妙在用人参两许，使下达病源，补气以生肾水。方中熟地、山萸之类，同气相求，直入命门，又何患其多哉？若病重之人，尤宜多加，一两尚欠少也。

　　但喘有初起之喘，有久病之喘。初起之喘多实邪，久病之喘多气虚。实邪喘者必抬肩，气虚喘者微微气急耳。

　　此方治久病之喘方也。若初病之喘，四磨，四七汤，一剂即止。盖喘不独肺气虚，而肾水〔亦〕竭也。

　　[喘症门]气短

　　此症似喘而实非喘也，若作实喘治之，则立死矣。盖气短乃肾气虚耗，气冲于上焦，壅塞于肺经，症似有余而实为不足也。方用：人参（二两）麦冬（五钱）五味子（二钱）牛膝（三钱）熟地（一两）山萸（三钱）破故纸（三钱）枸杞（三钱）胡桃肉（三个）水煎服。

　　三剂气平而喘定矣。此方妙在用人参之多，能下达气原，挽回于无何有之乡。其余纯是补肺、补肾之品，子母相求，水气自旺，则火气自安于故宅，不上冲于咽门，此治气短之妙法也。

　　[喘症门]实喘

　　凡实喘之症，气大急，喉中必作声，肩必抬起，此症若重而实轻也。方用：黄芩（二钱）麦冬（三钱）柴胡（一钱）苏叶（一钱）乌药（一钱）半夏（一钱）山豆根（一钱）甘草（五分）水煎服。

　　一剂喘定，不必再剂也。

　　[喘症门]虚喘

　　此症气少息而喉无声，肩不抬也。此乃肾气大虚，脾气又复将绝，故奔冲而上，欲绝未绝也。方用救绝止喘汤：人参（一两）熟地（一两）山萸（三钱）牛膝（一钱）麦冬（五钱）五味子（一钱）白芥子（一钱）水煎服。

　　[喘症门]抬肩大喘

　　人忽感风邪，寒入于肺，以致喘急、肩抬气逆，痰吐不出，身不能卧，方用：柴胡（二钱）茯苓（二钱）麦冬（二钱）桔梗（二钱）当归（二钱）黄芩（一钱）射干（一钱）半夏（一钱）甘草（一钱）水煎服。

　　此方妙在用柴胡、射干、桔梗，以发舒肺金之气，用半夏以去痰，用黄芩以去火。但外感寒邪，内必变为热症，故用黄芩以清解之。然徒用黄芩，虽曰清火，转足以抑遏其火气，而火未必伏也。有柴胡、射干、桔梗一派辛散之品，则足以消火灭邪矣。

　　[喘症门]肾寒气喘

　　凡人气喘〔而〕不能卧，吐痰如涌泉者，舌不燥而喘不止，一卧即喘，此非外感之寒邪，乃肾中之寒气也。盖肾中无火，则水无所养，乃泛上而为痰，方用六味地黄汤加肉桂、附子、大剂饮之。盖人之卧，必肺气与肾气相安，而居河车之路，平安而无奔越也。

　　[喘症门]肾火扶肝上冲

　　凡人肾火之逆，扶肝气而上冲，以致作喘，甚有吐红粉痰者，此〔乃〕肾火炎上以烧肺金，肺热不能克肝，而龙雷之火升腾矣。龙雷火，相火也。方用：地骨皮（一两）沙参（一两）丹参（三钱）麦冬（五钱）白芍（五钱）白芥子（二钱）桔梗（五分）甘草（三分）水煎服。

　　此方妙在地骨皮清骨髓中之火，沙参、丹皮以养阴，白芍平肝，麦冬清肺，甘草、桔梗引入肺经，则痰喘除而气喘定矣。

　　[喘症门]喘嗽

　　人有喘而嗽者，人以为气虚而有风痰也，谁知是气虚不能归源于肾，而肝木挟之作，祟乎？法当峻补其肾，少助以引火之品，则气自归源于肾，而喘嗽自止矣。方用：人参（一两）熟地（二两）麦冬（五钱）五味子（一钱）牛膝（一钱）枸杞（一钱）菟丝子（一钱）茯苓（三钱）白术（一钱）水煎服。

　　连服几剂，必有奇功。倘以四磨、四七汤治之，必不效矣。

　　[喘症门]假热气喘吐痰

　　人有假热气喘吐痰者，人以为热，而非热也，乃下元寒极，逼其火而上喘也。此最危急之症，苟不急补其肾与命门之火，则一线之微，必然断绝。方用：熟地（四两）山药（三两）麦冬（三两）五味子（一两）牛膝（一两）附子（一钱）肉桂（一钱）水煎冷服，一剂而愈。

　　[喘症门]贞元饮

　　喘而脉微涩者：熟地（三两）当归（七钱）甘草（一钱）水煎服。

　　妇人多有此症。

　　[吐血及血门]论治血宜顺性

　　凡人出血，乃血病不肯归经，或上或下，或四肢皮毛，各处出血者是也。血循经络，外行于皮毛，中行于脏腑，内行于筋骨，上行于头月、两手，下行于二便、两足、一脐，固身无非血路，一不归经，自然各处妄行，有孔则钻，有洞则泄，甚者呕吐，或见于皮毛，或出于齿缝，或渗于脐腹，或露于二便，皆宜顺其性而引之归经。方用：熟地（五钱）生地（五钱）当归（三钱）白芍（三钱）川芎（一钱）黑荆芥（一钱）茜草（一钱）甘草（一钱）水煎服。

　　此方即加味四物汤，妙在用茜草、〔荆芥〕，引血归经，〔不拂乱其性，则血自归经，各不相犯矣。〕。

　　[吐血及血门]阳症吐血

　　凡人感伤暑气，忽然吐血盈盆，人以为阴虚也，不知阴虚吐血与阳虚不同。

　　阴虚吐血者，人安静，不似阳虚之燥动不宁也。

　　阳虚必大热作渴，欲饮凉水，舌必有刺，不似阴虚之口不渴而舌滑也。法当清胃火，不必止血也。方用：生石膏（三钱）青蒿（五钱）香薷（三钱）荆芥（一钱）当归（三钱）人参（三钱）水煎服。

　　此方乃阳症吐血之神剂也。方中虽有解暑之味，然而补正多于解暑，去香薷一味，实可通治〔诸阳症之吐血也。〕但此方止可用一、二剂，即宜改用六味地黄汤，〔以滋其阴水，水足则阳火自消耳。〕

　　[吐血及血门]血不归经吐血

　　此症吐血，人以为火盛，用凉药以泻火，乃火愈盛而血愈多；或用止血之品仍不效〔者〕，谁知是血不归经乎？治法当用补气之药，而佐以引血归经之味，不止血而自止矣。方用：人参（五钱）当归（一两）炒丹皮（三钱）炒荆芥（三钱）水煎服。

