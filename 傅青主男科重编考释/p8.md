<!-- { "loadSidebar": true } -->
　　一剂而血无不止者。此方妙在不专补血，而反去补气以补血；尤妙在不去止血，而去行血以止血。盖血逢寒则凝结而不行，逢散则归经而不逆，救死于呼吸之际，实大有奇功。

　　[吐血及血门]大怒吐血

　　有大怒后吐血，或倾盆而出，或冲口而来，一时昏晕，死在顷刻也。以止血治之，则气闷而不安；以补血治之，则胸满而不受；有变症蜂起而死者，不可不治之得法也。方用解血平气汤，白芍（二两）当归（二两）炒荆芥（三钱）黑栀子（三钱）柴胡（八分）红花（二钱）甘草（一钱）水煎服。

　　一剂而气平舒，二剂而血止息，三剂而病大愈。盖怒伤肝，不能平其气，以致吐血。若不先舒气而遽止血，则愈激动肝木之气，必气愈旺而血愈吐矣。方中芍药为多用之品，平肝而又舒气；荆芥、柴胡，皆引血归经之品；当归，红花，生新去旧；安有不愈者哉？

　　[吐血及血门]肺经吐血

　　六味地黄汤加麦冬、五味子，最能补肾滋肝，木得其养，则有可藏之经而不外泄，血症最宜服之。

　　据《石室秘录》“血治法”录如下：〔血病最忌寒凉之品，寒则凝滞而不行，难以归经。六味地黄丸、汤，妙在不寒不热，补肾水以滋肝木，肝木得养，则血有可藏之经，自然不致外泄，何至上吐？方用六味地黄汤加麦冬、五味子：〕熟地（五钱）山萸（三钱）山药（二钱）丹皮（三钱）泽泻（二钱）茯苓（二钱）麦冬（三钱）五味子（一钱）水煎服。

　　六味地黄汤得麦、味二味，又能清补肺金，使毛皮得养，毛孔坚固，则血难外越。肺金不干，下且足以克肝，而肝木畏金之克，又何至上犯于肺耶？故血症最宜用此方，久服三年不吐，始庆重生，否则尚在生死之间也。

　　[吐血及血门]吐白血

　　血未有不红者，何以名“白血”？不知久病之人，吐痰皆白沫，乃白血也。白沫何以名白血？以其状似蟹涎，无败痰存其中，实血而非痰也。若将所吐沫，露于星光之下，一夜必变红矣。此沫出于肾，而肾火沸腾于咽喉，不得不吐之者也。虽是白沫，而实肾中之精，岂特血而已哉？苟不速治，则白沫变为绿痰，无可如何矣。方用：熟地（一两）山萸（五钱）山药（五钱）丹皮（二钱）茯苓（五钱）泽泻（二钱）麦冬（一两）五味子（一钱）水煎服，日日服之。

　　[吐血及血门]三黑神奇饮

　　丹皮（七分炒黑）栀子（五分炒黑）真蒲黄（一钱二分，炒黑）川芎（一钱，酒洗）生地（一钱，酒洗）贝母（一钱）陈皮（七分）水二樽，童便、藕汁各半樽，煎服。此方治吐血，神效无比，二剂止。

　　[吐血及血门]急救吐血

　　吐血不止，救急方用：青柏叶（一把）干姜（三片）阿胶（一挺）共三味，水二碗，煎一碗服。

　　又方：

　　就用吐出血块，炒黑为末，每服三人，以麦冬汤调服。

　　又方：

　　以古金墨磨汁，同萝卜汁饮之。

　　又方：

　　痰带血丝，童便、竹沥止之。（《男科》中无）

　　又方：

　　茜草根末二、三钱，童便煎服。

　　又方：

　　吐血不止，藕汁加童便良。

　　又方：

　　大苏叶根，捣汁温服。

　　[吐血及血门]衄血

　　鼻血欲死，乱发烧灰，水服方寸七，仍吹之。

　　又方：

　　刀削指甲末，吹之即止。

　　[呕吐门]反胃大吐

　　大吐之症，舌有芒刺，双目红肿，人以为热也，谁知是肾水之方乎？盖脾胃必借肾水而滋润之，肾水一亏，则胃之火沸腾而上，以致目红而舌芒刺也。但此症时燥时静，时欲饮水，及水到又不欲饮，即强饮之，亦不甚快，此乃上假热而下真寒也，宜六味地黄汤加桂、附，水煎，冷服。

　　〔此方可治上假热而下真寒者，无不神妙奏功，大吐之症宜之耳。〕外治法：先以手擦其足心，使极热时，然后用附子一个煎汤，用鹅翎扫之，随干随扫，少顷亦不吐矣。后以六味地黄汤大剂饮之，即安然也。或服逍遥散加黄连，亦立止也。

　　无如世医以杂药妄投而成噎膈矣，方用：熟地（二两）山萸（一两）当归（五钱）元参（一两）牛膝（三钱）白芥子（三钱）水煎服。

　　盖肾水不足，则大肠必干而细，饮食入胃，不能下行，故反而上吐矣。

　　[呕吐门]寒邪犯肾大吐

　　寒邪入肾宫，将脾胃之水，挟之尽出，手足厥逆，少腹痛不可忍，以热物熨之少快，否则寒冷欲死。不知者以为胃病，而乃肾病也。方用：附子（一个）白术（四两）肉桂（一钱）干姜（三钱）人参（三两）水煎服。

　　下喉便觉吐定，煎渣再服，则安然如故矣。〔盖肾水养人，何能克心以死人？惟阴寒邪气，直入肾宫，则肾火外避，而诸邪挟众，逆犯心君，则不宁矣。所以必用附子、肉桂、干姜，一派辛辣之热药，而不必多用人参以定变，使诸药遍列分部，无非春温之气，自然寒邪散而吐止矣。〕

　　[呕吐门]肾虚呕吐

　　呕吐之症，人以为胃虚也，谁知是由于肾虚乎？故治吐不效，未窥见病之根也。方用：人参（三钱）白术（五钱）薏仁（五钱）芡实（五钱）砂仁（五粒）吴茱萸（五分）水煎服。

　　〔此方似乎治脾胃之药，不知皆治肾之味。方中取人参救胃之外，其余药品，俱入肾经，而不止留在脾也。肾火生脾，脾土生胃，胃气一转，呕吐自平，此治胃而用治肾之法，人知之乎？〕

　　[呕吐门]脾虚胃吐

　　胃吐由于脾虚，脾气不下行，自必上反而呕，补脾则胃安。方用：人参（三钱）茯苓（三钱）白术（五钱）甘草（一钱）肉桂（一钱）神曲（一钱）半夏（一钱）砂仁（三粒）水煎服。

　　此方治胃病以补脾土者，何也？盖胃为肾之关，关门之沸腾，由于关中之溃乱，然则欲使关外之安静，必先使关中之安宁。

　　况用砂仁、半夏、神曲等味，全是止吐之品，有不奏功如神者乎？此脾胃双补法也。

　　[呕吐门]肾寒吐泻

　　肾寒吐泻，由于心寒胃弱，呕吐不已，食久而出是也。下利不已，五更时痛泻三、五次者是也。此症人以为脾胃之寒，服脾胃药而不效者，何也？盖胃为肾之关，脾为肾之海。胃气弱，不补命门之火，则心包甚寒，何以生胃土而消谷食？脾气弱，不补命门之火，则下焦虚寒，何以化糟粕而生精微？故补脾胃莫急于补肾也。方用：熟地（三两）山萸（二两）茯苓（三两）人参（三两）山药（四两）附子（一两）肉桂（一两）五味子（一两）吴茱萸（五钱）蜜丸，每日空心服五钱。

　　〔此方之妙，全在用肾药居多，而脾胃药居少。尤妙在用热温之药，于补肾、补土之中，则火足而土健，谁知水足而生火乎？此种议论，举世未闻，岂徒托空言以示奇乎？实有至理存焉。试之无不效奏顷刻，愿世人加意此妙法也。〕

　　[呕吐门]火吐

　　此症若降火，则由脾而入于大肠，必变为便血之症，方用清火止泻汤：茯苓（一两）人参（二钱）砂仁（三粒）黄连（三钱）水煎服。

　　[呕吐门]寒吐

　　此症若降寒，则又引入肾，而流于膀胱，必变为遗尿之症，法宜散寒止吐，方用止呕散寒汤：白术（二两）人参（五钱）附子（一钱）干姜（一钱）丁香（五分）水煎服。

　　此方散寒而用补脾之品，则寒不能上越，而亦不得下行，势不得不从脐出也。

　　[呕吐门]反胃

　　人有食入而即出者，乃肾水虚不能润喉，故喉燥而即出也。方用：熟地（二两）山萸（五钱）山药（一两）丹皮（三钱）茯苓（五钱）泽泻（三钱）麦冬（五钱）五味子（一钱）水煎服。

　　[呕吐门]反胃

　　又有食久而反出者，乃肾火虚不能温脾，故脾寒而反出也。方用：熟地（二两）山萸（一两）山药（六钱）丹皮（三钱）茯苓（三钱）泽泻（三钱）附子（三钱）肉桂（三钱）水煎服。

　　[臌症门]水臌

　　此症满身皆肿，按之如泥者是也。若不急救，水流四肢，不得从膀胱而出，则为死症矣。方用决流汤：黑丑（二钱）甘遂（二钱）肉桂（一两）车前子（一两）水煎服。

　　一剂而水流斗余，二剂而痊愈，断不可与三剂也，与三剂反杀之矣。盖牵牛、甘遂，最善利水，又加之肉桂、车前子，引水以入膀胱，利水而不走气，不使牛、遂之过猛也。二剂之后，须用五苓散调理二剂，再以六君子汤补脾可也。更须忌食盐三月，犯之则不救矣。

　　[臌症门]气臌

　　此症乃气虚作肿，似水而非水也，但按之不如泥耳。必先从脚面上肿起，后渐肿至身上，于是头面皆肿者有之，此之谓之气臌。宜于健脾行气之中，加利水之品。若以水臌治之，是速之死也。方用：白术（一两）茯苓（一两）人参（一钱）甘草（一分）山药（五钱）肉桂（一分）萝卜子（一钱）枳壳（五分）薏仁（一两）车前子（一钱）神曲（一钱）水煎服。

　　初服若觉有碍，久之自有大功，不过三十剂而痊愈矣。忌食盐三月，秋石亦忌。

　　[臌症门]虫臌

　　此症小腹作痛，四肢浮肿而未甚，面色红而有白点，如虫食之状，眼下无卧蚕微肿之形，是之谓之血臌，方用消虫神奇丹：雷丸（三钱）当归（一两）鳖甲（一两）地栗粉（一两）神曲（三钱）茯苓（三钱）车前子（五钱）白矾（三钱）水煎服。

　　一剂下虫无数，二剂虫尽出而臌消，不必三剂。但病好后必须用六君子汤去甘草调理。

　　[臌症门]血臌

　　此症或因跌闪而瘀血不散，或因忧郁而结血不行，或因风邪而蓄血不散，留在腹中，致成血臌。饮食入胃，不变精血，反去助邪，久则胀，胀则成臌矣。倘以治水法逐之，而症非水，徒伤元气。倘以治气法治之，而症非气，徒增饱满。方用逐瘀荡秽汤：水蛭（炒萸为末，三钱）当归（二两）雷丸（三钱）白芍（三钱）红花（三钱）枳壳（三钱）牛膝（三钱）桃仁（四十粒）水煎服。

　　一剂血尽而愈，切勿与二剂，当改用四物汤调理。于补血内加白术、茯苓、人参，补元气而利水，自然痊愈，否则恐成干枯之症。

　　辨血臌，惟腹胀如臌，而四肢手足并无胀意也。

　　[水症门]水肿

　　此症土不能克水也。方用：牵牛（三钱）甘遂（三钱）水煎服。

