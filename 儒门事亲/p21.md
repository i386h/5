<!-- { "loadSidebar": true } -->
　　夫小儿通身浮肿，是水气肿也。小便不利者，通小便则愈。《内经》曰：三焦闭塞，水道不行。水满皮肤，身体痞肿，是风乘湿之症也。可用长流水加灯心，煎五苓散，时时灌之；更于不透风暖处频浴，汗出则肿消，肿消则自愈，内外兼治故也。

　　卷五

　　发惊潮搐八十九

　　夫小儿三、五岁时，或七、八岁至十余岁，发惊潮搐，涎如拽锯，不省人事，目瞪喘急，将欲死者，《内经》曰：此皆得于母胎中所授。悸惕怕怖，惊骇恐惧之气，故令小儿轻者为惊吊，重者为痫病风搐，为腹中积热，为脐风。以上证候，可用吐涎及吐之药，如吐讫，宜用朱、犀、脑、麝清凉坠涎之药。若食乳之子，母亦宜服安魂定魄之剂，定志丸之类。如妇人怀孕之日，大忌惊忧悲泣，纵得子，必有诸疾。

　　卷五

　　拗哭不止九十

　　夫小儿拗哭不止，或一、二日，或三、四日，乃邪祟之气凑于心，拗哭不止也。

　　有《藏经》一法：以绵绢带缚手足讫，用三姓妇人净驴槽，卧小儿于其中，不令旁人知而觑之，后移时则拗哭自止也。

　　卷五

　　身热吐下九十一

　　夫小儿身热，吐下腹满，不进乳者，可急用牛黄通膈丸，下过四、五行则愈。

　　卷五

　　风热涎嗽九十二

　　夫小儿风热涎嗽，可用通圣加半夏，多煎，少少服之，不过三、五日愈。

　　卷五

　　水泻不止九十三

　　夫小儿水泻不止，可服五苓与益元各停，用新水调下一、二钱，不拘时服。

　　卷五

　　疮疥风癣九十四

　　夫小儿疮疥风癣，可用雄黄散加芒硝少许，油调敷之。如面上有疮癣，不宜擦药。恐因而入眼，则损目矣。

　　卷五

　　甜疮九十五

　　夫小儿甜疮久不愈者，俗呼曰香疮是也。多于面部两耳前。有一法：令母口中嚼白米成膏子，临卧涂之，不过三、五上则愈矣。小儿并乳母，皆忌鸡、猪、鱼、兔、酒、醋，动风发热之物。如治甜指亦可。

　　卷五

　　白秃疮九十六

　　夫小儿白秃疮者，俗呼为鸡粪秃者是也。可用甜瓜蔓龙头，不以多少，河水浸之一宿，以砂锅熬取极苦汁，滤去瓜蔓，以文武慢火熬成如稀糖状，盛于瓷器中。可先剃头，去尽疮痂，死血出尽，着河水洗净。却用熬下瓜蔓膏子一水盏，加半夏末二钱，生姜自然汁一两匙，狗胆一枚，同调，不过三、两上立可。大忌鸡、猪、鱼、兔，动风发热之物。

　　卷五

　　疟疾不愈九十七

　　夫疟疾连岁不愈者，可用咒果法治之。果者，谓桃、杏、枣、梨、栗是也。

　　咒曰：吾从东南来，路逢一池水，水里一条龙，九头十八尾，问伊芳食甚的，只吃疟病鬼。

　　上念一遍，吹在果子上，念七遍，吹七遍在上，令病患于五更鸡犬不闻时，面东而立，食讫，于净室中安睡。忌食瓜果、荤肉、热物。此十治八、九，无药处可救人。

　　卷五

　　腰痛气刺九十八

　　夫一切男子妇人，或因咳嗽一声，或因悲哭啼泣，抬舁重物，以致腰痛气刺不能转侧，及不能出气者，可用不卧散嚏之，汗出痛止。如不食，可用通经散、导水丸，泻十余行；泻讫，服乌金丸、和血丹，痛减则止矣。

　　卷五

　　赤瘤丹肿九十九

　　夫小儿有赤瘤丹肿，先用牛黄通膈丸泻之；后用阳起石扫敷，则丹毒自散。如未散，则可用 针砭刺出血而愈矣。

　　卷五

　　疮瘾疹一百

　　夫小儿疮 瘾疹，趺疮丹 等疾，如遇火运胜时，不可便用升麻汤解之。升麻汤者，是辛温之剂。止可用辛凉之剂解之。太平之时，可用辛温之剂发散；后便可用凉膈加当归、白虎汤、化斑汤、玉露散煎服之，甚者，解毒汤、调胃承气汤投之。古人云：疮疡者，首尾俱不可下。此言误人久矣。岂不闻扬汤止沸，釜底抽薪。《内经》曰：五寅五申岁，多发此病。此言少阳相火之岁也。少阳客气胜，丹疮瘾疹之疾生矣。又《内经》曰：诸痛痒疮疡，皆属于心火。由是言之，皆明心生，不可用辛温之剂发散，以致热势转增，渐成脏毒下血，切牙搐搦，为大热之证明矣。如白虎汤加人参、凉膈加桔梗当归，不论秋冬，但有疮 之证，便可用之。亦且疮 、瘾疹丹 、趺疮者，是天之一气以伤人也。且如疮 瘾疹以少为吉，以稠为凶。稀少者，不服药而自愈；稠密者，以寒凉药舍死而治之，十全其一、二。

　　敝家亲眷相知，信服此药，获效多矣。

　　卷六　风形

　　因惊风搐一

　　新寨马叟，年五十九，因秋欠税，官杖六十，得惊气，成风搐已三年矣。病大发则手足颤掉，不能持物，食则令人代哺，口目张唇舌嚼烂，抖擞之状，如线引傀儡。每发，市人皆聚观。夜卧发热，衣被尽去，遍身燥痒，中热而反外寒。久欲自尽，手不能绳，倾产求医，至破其家而病益坚。叟之子，邑中旧小吏也，以父母病讯戴人。戴人曰：此病甚易治。若隆暑时，不过一涌，再涌夺则愈矣。今已秋寒可三之；如未，更刺 穴必愈。先以通圣散汗之，继服涌剂，则痰一、二升，至晚又下五、七行，其疾小愈。待五日，再一涌，出痰三、四升，如鸡黄成块，状如汤热。叟以手颤不能自探，妻与代探，咽嗌肿伤，昏愦如醉，约一、二时许稍稍省。又下数行，立觉足轻，颤减，热亦不作，是亦能步，手能巾栉，自持匙箸。未至三涌，病去如濯。病后但觉极寒。戴人曰：当以食补之，久则自退。盖大疾之去，卫气未复，故宜以散风导气之药，切不可以热剂温之，恐反成它病也。

　　卷六　风形

　　风搐反张二

　　吕君玉之妻，年三十余，病风搐目眩，角弓反张，数日不食。诸医皆作惊风、暗风、风痫治之，以天南星、雄黄、天麻、乌、附用之，殊无少效。戴人曰：诸风掉眩，皆属肝木。曲直动摇，风之用也。阳主动，阴主静。由火盛制金，金衰不能平木，肝木茂而自病。先涌风痰二、三升；次以寒剂下十余行；又以针刺百会穴，出血二杯，愈。

　　卷六　风形

　　飧泄三

　　赵明之，米谷不消，腹作雷鸣，自五月至六月不愈。诸医以为脾受大寒，故并与圣散子、豆蔻丸，虽止一、二日，药力尽而复作。诸医不知药之非，反责明之不忌口。戴人至而笑曰：春伤于风，夏必飧泄。飧泄者，米谷不化，而直过下出也。又曰：米谷不化，热气在下，久风入中。中者，脾胃也。风属甲乙，脾胃属戊己，甲乙能克戊己，肠中有风故鸣。《经》曰：岁木太过，风气流行，脾土受邪，民病飧泄。诊其两手脉，皆浮数，为风在表也，可汗之。直断曰：风随汗出。以火二盆，暗置床之下，不令病患见火，恐增其热。 之入室，使服涌剂，以麻黄投之，乃闭其户，从外锁之，汗出如洗。待一时许开户，减火一半，须臾

　　卷六　风形

　　因风鼻塞四

　　常仲明，常于炎暑时风快处，披露肌肤以求爽，为风所贼，三日鼻窒，虽坐于暖处少通，终不大解。戴人使服通圣散，入生姜、葱根、豆豉，同煎三、两服，大发汗，鼻立通矣。

　　卷六　风形

　　风痰五

　　常仲明之子，自四岁得风痰疾，至十五岁转甚，每月发一、两次。发必头痛，痛则击数百拳，出黄绿涎一两盏方已。比年发益频，目见黑花，发作，昏不知人，三、四日方省。诸医皆用南星、半夏，化痰之药，终无一效。偶遇戴人于HT水之南乡。戴人以双解散发汗，次以苦剂吐痰，病去八、九；续以分剂平调，自春至秋，如此数次，方获全瘥。

　　卷六　风形

　　癞六

　　朱葛解家，病癞疾，求治于戴人。戴人辞之：待五、六月间，可治之时也。今春初尚寒，未可服药，我已具行装到宛邱，待五、六月制药。朱葛解家以为托辞。后戴人果以六月间到朱葛，乃具大蒜、浮萍等药，使人召解家曰：药已成矣，可来就治。解为他药所惑，竟不至。戴人曰：向日我非托也，以春寒未可发汗，暑月易发汗。《内经》论治癞疾，自目眉毛再生，针同发汗也。但无药者，用针一汗，可抵千针。故高俱奉采萍歌曰：不居山兮不在岸，采我之时七月半；选甚瘫风与痪风，些小微风都不算；豆淋酒内下三丸，铁 头上也出汗。噫！文士相轻，医氏相疾。文士不过自损，医氏至于害人。其解家之谓与？阳夏张主簿，病癞十余年，眉须皆落，皮肤皴涩如树皮。戴人断之曰：是有汗者可治之。当大发汗，其汗出当臭，其涎当腥。乃置燠室中，遍塞风隙，以三圣散吐之。汗出周身，如卧水中。其汗果粘臭不可闻，痰皆腥如鱼涎，两足心微有汗。次以舟车丸、浚川散，大下五、七行，如此数次乃瘳

　　卷六　风形

　　手足风裂七

　　阳夏胡家妇，手足风裂，其两目昏漫。戴人曰：厥阴所至为HT 。又曰：鸣紊启坼，皆风之用。风属木，木郁者达之。达为吐也。先令涌之，继以调胃承气汤加当归泻之，立效。

　　卷六　风形

　　胃脘痛八

　　一将军病心痛不可忍。戴人曰：此非心痛也，乃胃脘当心痛也。《内经》曰：岁木太过，风气流行，民病胃脘当心而痛。乃与神 丸一百余粒。病不减。或间曰：此胃脘有寒，宜温补。将军素知戴人明了，复求药于戴人。戴人复与神 丸二百余粒，作一服，大下六七行，立愈矣。

　　卷六　风形

　　搐搦九

　　黄如村一叟，两手搐搦，状如拽锯，冬月不能复被。适戴人之舞阳，道经黄如，不及用药，针其两手大指后中注穴上。戴人曰：自肘以上皆无病，惟两手搐搦，左氏所谓风淫末疾者，此也。或刺后溪，手太阳穴也。屈小指握纹尽处是穴也。

　　卷六　风形

　　面肿风十

　　南乡陈君俞，将赴秋试，头项遍肿连一目，状若半壶，其脉洪大。戴人出视。《内经》：面肿者，风，此风乘阳明经也。阳明气血俱多。风肿宜汗。乃与通圣散，入生姜、葱根、豆豉，同煎一大盏，服之，微汗；次日以草茎鼻中，大出血，立消。

　　卷六　风形

　　惊风十一

　　戴人常曰：小儿风热惊搐，乃常病也。当搦时，切戒把捉手足，握持太急，必不遂也。气血偏胜，必痹其一臂，渐成细瘦，至老难治。当其搐时，置一竹簟，铺之凉地，使小儿寝其上，待其搐，风力行遍经络，茂极自止，不至伤人。

　　卷六　风形

　　风温十二

