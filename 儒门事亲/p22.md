<!-- { "loadSidebar": true } -->
　　阳夏贺义夫，病伤寒，当三日以里，医者下之而成结胸，求戴人治之。戴人曰：本风温证也，不可下，又下之太早，故发黄结胸。此已有瘀血在胸中，欲再下之，恐已虚，唯一涌可愈，但出血勿惊。以茶调、瓜蒂散吐之。血数升而衄，且噎逆。乃以巾卷小针，而使枕其刃，不数日平复。

　　卷六　风形

　　风水十三

　　张小一，初病疥，爬搔，变而成肿，喘不能食。戴人断为风水。水得风而暴肿，故遍身皆肿。先令浴之，乘腠理开发，就燠室中用酸苦之剂，加全蝎一枚吐之。节次用药末至三钱许，出痰约数升，汗随涌出，肿去八、九。分隔一日，临卧，向一更来，又下神 丸七十余粒，三次咽之。至夜半，动一行，又续下水。煮桃红丸六十丸，以麝香汤下，又利三、四行。后二、三日，再以舟车丸、通经散及白术散调之，愈。

　　又：曹典吏妻，产后忧恚抱气，浑身肿绕，阴器皆肿，大小便如常，其脉浮而大，此风水肿也。

　　先以齑水撩其痰，以火助之发汗；次以舟车丸、浚川散，泻数行；后四、用舟车丸、通经散，过十余行；又六日，舟车、浚川复下之；末后用水煮桃红丸。四十余丸。不一月如故，前后涌者二，泻凡四，通约百余行。当时议者，以为倒布袋法耳，病再来，则必死。世俗只见尘市货药者，用银粉、巴豆，虽肿者暂去，复来必死，以为惊俗。岂知此法，乃《内经》治郁之玄缺。

　　兼此药皆小毒，其毒之药，岂有反害者哉？但愈后忌慎房室等事，况风水不同从水，无复来之理。

　　卷六　风形

　　小儿风水十四

　　郾之营兵秋家小儿，病风水。诸医用银粉、粉霜之药，小溲反涩，饮食不进，头肿如腹，四肢皆满，状若水晶。家人以为勉强，求治于戴人。戴人曰：此证不与壮年同。壮年病水者，或因留饮及房室。此小儿才七岁，乃风水证也，宜出汗。乃置燠室，以屏帐遍遮之，不令见火。若内火见外火，必昏愦也。使大服胃风汤而浴之；浴汽，以布单重覆之，凡三、五重，其汗如水，肿乃减五分；隔一、二日，乃根据前法治之，汗出，肿减七分，乃二汗而全减。

　　尚未能食，以槟榔丸调之，儿已喜笑如常日矣。

　　卷六　风形

　　肾风十五

　　桑惠民病风，面黑色，畏风不敢出，爬搔不已，眉毛脱落作癞，医三年。一日，戴人到棠溪，来求治于戴人。戴人曰：非癞也。乃出《素问·风论》曰：肾风之状，多汗恶风，脊痛不能正立，其色 ，面 然浮肿。今公之病，肾风也。

　　宜先刺其面，大出血，其血当如墨色，三刺血变色矣。于是下针，自额上下针，直至颅顶皆出血，果如墨色。偏肿处皆针之，惟不针目锐 外旁，盖少阳经，此少血多气也。隔日又针之，血色乃紫。二日外又刺，其血色变赤。初针时痒，再刺则额觉痛，三刺其痛不可任，盖邪退而然也。待二十余日，又轻刺一遍，方已。每刺必以冰水洗其面血，十日黑色退，一月面稍赤，三月乃红白。但不服除根下热之药，病再作。戴人在东方，无能治者。

　　卷六　风形

　　劳风十六

　　戴人见一男子，目下肿如卧蚕状。戴人曰：目之下，阴也，水亦阴也。肾以水为之主，其肿至于目下故也。此由房室交接之时，劳汗遇风，风入皮腠，得寒则闭，风不能出，与水俱行，故病如是。不禁房则死。

　　卷六　风形

　　中风十七

　　高评事，中风稍缓，张令涌之；后服铁弹丸，在《普济》加减方中。或问张曰：君常笑人中风，服铁弹丸，今自用之，何也？张曰：此收后之药也。今人用之于大势方来之时，正犹蚍蜉撼大树，不识次第故也。

　　卷六　暑形

　　中暑十八

　　小郑年十五，田中中暑，头痛，困卧不起。戴人以双解散汗之，又以米醋汤投之，未解。薄晚，又以三花神 丸大下之，遂愈。

　　又张叟年七十一，暑月田中，因饥困伤暑，食饮不进，时时呕吐，口中常流痰水，腹胁作痛。

　　医者概用平胃散、理中丸、导气丸，不效；又加针灸，皆云胃冷，乃问戴人。戴人曰：痰属胃，胃热不收，故流痰水。以公年高，不敢上涌，乃使箸探之，不药而吐之痰涎一升；次用黄连清心散、导饮丸、玉露散以调之。饮食加进，惟大便秘，以生姜、大枣煎调胃承气汤一两夺之，遂愈。

　　卷六　暑形

　　疟十九

　　故息城一男子病疟，求治于戴人。诊两手脉，皆沉伏而有力，内有积也，此是肥气。病者曰：左胁下有肥气，肠中作痛，积亦痛，形如覆杯，间发止，今已三年，祈禳避匿，无所不至，终不能疗。戴人曰：此 疟也。以三花神丸五、七十丸，以冷水送过五、六行。次以冷水止之，冷主收敛故也。湿水既尽一、二日，煎白虎汤，作顿啜之，疟犹不愈，候五、六日，吐之以常山散，去冷痰涎水六、七次，若翻浆。次以柴胡汤和之，间用妙功丸磨之，疟悉除。

　　卷六　火形

　　马刀二十

　　襄陵马国卿，病左乳下二胁间期门穴中发痈，坚而不溃，痛不可忍。医疡者皆曰乳痈，或曰红系漏，或曰觑心疮，使服内托散百日，又服五香连翘汤数月，皆无验。国卿伛偻而来，求治于戴人。遇诸市，戴人见之曰：此马刀痈也。足少阳胆经之病，出《灵枢·十二经》以示之。其状如马刀，故曰马刀。坚而不溃。乃邀之于食肆中，使食水浸汤饼。国卿曰：稍觉缓。次日，先以沧盐上涌，又以凉剂涤去热势，约数十行，肿已散矣。

　　又朱葛黄家外家，左胁病马刀痈，憎寒发痛，已四五日矣。戴人适避暑于寺中。来乞药，戴人曰：此足少阳胆经病也。少血多气，坚而不溃，不可急攻。当以苦剂涌之，以五香连翘汤托之。既而痛止，然痈根未散。有一盗医过，见之曰：我有妙药，可溃而为脓，不如此，何时而愈？既 毒药，痛不可忍，外寒内热，呕吐不止，大便黑色，食饮不下，号呼闷乱，几至于死。诸姑惶惧，夜投戴人。戴人曰：当寻元医者，余不能治。其主母亦来告，至于再三。戴人曰：胁间皮薄肉浅，岂可轻用毒药！复令洗出，以凉剂下之，痛立止，肿亦消也。

　　卷六　火形

　　项疮二十一

　　戴人在西华，寄于夏官人宅。忽项上病一疮，状如白头，疮肿根红硬，以其微小，不虑也。忽遇一故人见邀，以羊羔酒饮，鸡鱼醢蒜皆在焉。戴人以其故旧，不能辞，又忘其禁忌。是夜疮疼痛不可忍，项肿及头，口发狂言，因见鬼神。夏君甚惧，欲报其家。戴人笑曰：请无虑，来日当平。乃以酒调通经散六、七钱，下舟车丸百余粒，次以热面羹投之。

　　上涌下泄，一时齐作，合去半盆。明日日中，疮肿已平。一、二日，肿消而愈。夏君见，大奇之。

　　卷六　火形

　　代指痛二十二

　　麻先生妻，病代指痛，不可忍。酒调通经散一钱，半夜大吐，吐毕而痛减。余因叹曰：向见陈五曾病此，医以为小虫伤，或以草上有毒物，手因触之。迁延数月，脓尽方已。以今日观之，可以大笑。

　　卷六　火形

　　瘰二十三

　　一妇人病瘰 ，延及胸臆，皆成大疮，相连无好皮肉，求戴人疗之。戴人曰：火淫所胜，治以咸寒。命以沧盐吐之，一吐而着痂。次用凉膈散、解毒汤等剂，皮肉乃复如初。

　　卷六　火形

　　咽喉肿塞二十四

　　一妇人病咽喉肿塞，浆粥不下，数日肿不退，药既难下，针亦无功。戴人以当归、荆芥、甘草煎，使热漱之，以冷水拔其两手。不及五、六日，痛减肿消，饮食如故。咽喉之病甚急，不可妄用针药。

　　卷六　火形

　　舌肿二十五

　　南邻朱老翁，年六十余岁，身热数日不已，舌根肿起，和舌尖亦肿，肿至满口，比元舌大二倍。一外科以燔针刺其舌下两旁廉泉穴，病势转凶，将至颠。戴人曰：血实者宜决之。以 针磨令锋极尖，轻砭之，日砭八、九次，血出约一、二盏，如此者三次，渐而血少痛减肿消。夫舌者，心之外候也。心主血，故血出则愈。又曰：诸痛痒疮疡，皆属心火。燔针艾火，是何义也？

　　卷六　火形

　　腰胯痛二十六

　　戴人女僮，冬间自途来，面赤如火，至HT，病腰胯大痛，里急后重，痛则见鬼神。戴人曰：此少阳经也，在身侧为相火。使服舟车丸经散，泻至数盆，病犹未瘥。人皆怪之，以为有祟。戴人大怒曰：驴鬼也！复令调胃承气汤二两，加牵牛头末一两，同煎服之，大过数十行，约一、二缶，方舍其杖策。但发渴。戴人恣其饮水、西瓜、梨、柿等。戴人曰：凡治火，莫如冰。水，天地之至阴也。约饮水一、二桶，犹觉微痛。戴人乃刺其阳陵穴，以伸其滞，足少阳胆经之穴也。自是方宁。女僮自言：此病每一岁须泻五、七次，今年不曾泻，故如是也。常仲明悟其言，以身有湿病，故一岁亦泻十余行，病始已。此可与智者言，难与愚者论也。

　　卷六　火形

　　狂二十七

　　一叟，年六十，值徭役烦扰，而暴发狂，口鼻觉如虫行，两手爬搔，数年不已。

　　戴人诊其两手脉，皆洪大如 绳。断之曰：口为飞门，胃为贲门。曰：口者，胃之上源也，鼻者，足阳明经起于鼻交 之中，旁纳太阳，下循鼻柱，交人中，环唇下，交承浆，故其病如是。夫徭役烦扰，便属火化。火乘阳明经，故发狂。故《经》言：阳明之病，登高而歌，弃衣而走，骂詈不避亲疏。又况肝主谋，胆主决。徭役迫遽，则财不能支，则肝屡谋而胆屡不能决。屈无所伸，怒无所泄，心火磅因礴，遂乘阳明经。然胃本属土，而肝属木，胆属相火，火随木气而入胃，故暴发狂。乃命置燠室中，涌而汗出，如此三次，《内经》曰：木郁则达之，火郁则发之。良谓此也。又以调胃承气汤半斤，用水五升，煎半沸，分作三服，大下二十行，血水与瘀血相杂而下数升，取之乃康。以通圣散调其后矣。

　　卷六　火形

　　痰厥二十八

　　一夫病痰厥不知人，牙关紧急，诸药不能下，候死而已。戴人见之，问侍病者：口中曾有涎否？曰：有。戴人先以防风、藜芦煎汤，调瓜蒂末灌之。口中不能下，乃取长蛤甲磨去刃，以纸裹其尖，灌于右鼻窍中， 然下咽有声。后灌其左窍亦然。戴人曰：可治矣。良久涎不出。遂以砒石一钱，又投之鼻中。忽偃然仰面，似觉有痛，斯须吐哕，吐胶涎数升，颇腥。砒石寻常勿用，以其病大，非如此莫能动。然无瓜蒂，亦不可便用，宜消息之。大凡中风涎塞，往往只断为风，专求风药，灵宝、至宝，误人多矣。刘河间治风，舍风不论，先论二火，故令将此法实于火形中。

