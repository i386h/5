<!-- { "loadSidebar": true } -->
自序
　　
　　人生疾病，种类繁伙，然归纳言之，除不内外因外，一言以蔽之，外感与内伤而已。外感与内伤，恒有互相之关系，成人然，妇人然，即小儿亦莫不然也。故医者治病，最古不事分科，盖病理医理，其道一贯，适于此者合于彼，初不必为厘然之此疆彼界也，自后以病变之多时有增，治法之出代有加，一人之心思才力，未足以尽其奥也，故特分科以治之。妇科也，以其有经带胎产之异；儿科也，以其无问诊脉诊之难。
　　
　　专科既分，探讨益进，于是妇幼之书，亦复汗牛充栋矣，特是众说纷纭，瑕瑜互见，整理之道，千头万绪。六七年前，余以上海中医专门学校之聘，勉任儿科讲席，当时满拟搜集儿科医书若干种，采其精纯，汰其芜僻，编成较为完备之专书。无如诊务辑务，两少暇晷，往往漏夜属稿，翌日应讲，匆匆半年，草成痧痘讲义，虽能塞责于学子，而私衷辄自惭疏漏也。其后历应上海国医学院及上海中国医学院之聘，任儿科教授于两校，凡五易寒暑，修改增益，至数十次，始稍稍自惬于怀，今年春，余书既大部告成，于是同道先进，以及医校学子门下诸弟，感怂恿付刊，远之广粤之友人，亦驰书促其早日出版。盖儿科专书，群推此为编制较新而网罗较备，一可供家庭社会之检查，二可作专门医校之教本也。余以兹事体大而不能不勉应众命也，乃再以三月之力，改革编纂，分为九章，凡十万言，其中每述一病，必详其来由及病理，于证状及治法，尤三致意焉。惟冀他日剞劂既成，稍补于世而不弃于知者，于私愿为己足。至于整理学术，抉微阐奥，级深梗短，愧余未能，固祈后来者之有以教之也。
　　
　　                             中华民国念三年长夏吴克潜序于海上寄庐   
　　
　　第一节胎中之教养
　　
　　近世治儿科医学人，莫不以落地之始为起点，故论证述治，恒始于初生以迄于童年，其调护养育之法亦然，抑若保婴之道，能就生后加以注意，则婴孩无不茁壮，比长亦无不坚强者。虽然，婴孩生活之起点，非起于出生之后，乃起于成胎之时也，当其胚胞始萌，即为灵气已种，逐日长大，无时不受母气之感应，感应良好者，其胎必良，感应恶劣者，其胎必劣。当其种胎之时，父母体气之是否适合，父母身体之有无缺陷，亦均传之于胎儿，甚而至于声音笑貌之微，亦莫不寄焉。凡兹影响所及，感之深者或为一成而不变，感之浅者或可潜移而默化。由此观之，生后之性情，生后之健康以及生后之模型，殆莫不出于胎中之时期，茁壮坚强，亦非仅生后尽力所能致也。故欲求保婴之法，追本寻源，必以胚胞之期为始，则治儿科医学人，固当进一步为起点也，本书所述胎中教养之法，悉本于实验及真理，以此为起点，亦即以此为造成良好婴孩之基础。至于培养体力，弥补缺陷，养精蓄锐，善求佳种，是则属于优生学之范围，本书不复赘矣。
　　
　　一、戒淫欲
　　
　　天地之大德曰生，生生不息，以成斯世界，故春情之萌动，男女之好逑，根于天赋，本诸有生也，是谓之生殖性，亦属之性欲。惟此种性欲，既为蕃衍计而不可无，然亦不可不节，不节则非但足以戕自己之生，抑且足以害儿女之生，天既赋人以性欲而不能预为之限，是故圣人体天之心，制成礼教，谆谆言夫妇之别，男女之防，固不仅为风俗计，亦所以为生殖计也。查妇人受胎以后，最好与夫分寝，独眠寡欲，则所生子女，必聪慧易育。至于不戒淫欲之害，举其荦荦大者，约有数端：一曰易于流产，孕妇身体有强有弱，胎元有固有不固，若恣情放纵，则初成之胎，弱者恒因受冲刺而流产，强者或亦有孕后漏红之患，胎元一经受伤，即能生子，亦非十全十美矣。二曰易于多病，孕妇多欲，非但有害于己身，抑且使子女多生胎毒，多生疮疖，而痧痘等症，亦易较寻常为甚。三曰害其性情，孕妇若能寡欲，胎儿禀赋既良，将来性情必能温和，否则性情恒易流于暴躁，欲念恒易炽于常人。至于戒淫欲一端，就表面观之，似仅对淫欲之事实言，然意淫之害，虽无事实，亦正相同，盖子母之间，感应之力最大，母有妄念，儿即感之，是以妇女孕期，须重胎教，节欲之法，首当正其理念，毋使心有妄动，是为最善也。
　　
　　二、养性情
　　
　　阳刚阴柔，妇女之性情，贵乎温和柔婉，矧当受胎之时，其性情之感应于胎儿者尤大，可不慎哉！然考妇女受胎以后，常因胎气之影响，较平时易于动怒，或任情已惯者，以为身怀六甲，乃妇女大事，公婆丈夫，皆应以另眼相看，因之每每使性多怒者亦有之。不知怒易伤肝，直接有害于己身，间接有害于胎儿。故因胎气易怒者，虽不克涵养，亦宜强自抑制，必要时更宜延医服药。至于使性则万万不可，须知妇女生产，乃妇女之义务，亦世间之常事也。妇女固莫不望其所生子女，个个良好，则怡养性情，乃可操券，否则得有恶劣之遗传性，将来改变为难矣。是以妇女孕期，须重胎教，不但动怒宜戒，他如哀乐之发，亦不可失之过度。总之，七情虽有不能免，然必求其中乎节，则子女将来，当能性情温良，聪慧易育也。
　　
　　三、慎起居
　　
　　起居饮食，人人所宜谨慎，妇女怀有身孕，尤不可不特加注意。盖二者对于孕妇及胎儿之康健，关系亦殊巨也。夫母病则子亦病，母健则子亦健，孕妇患大热之证，往往因热而胎元损坏，以致流产；孕妇患虚寒之证，往往因寒而胎元不固，以致流产。且所食之物，更宜和平而其中富有滋养者方合，否则炙爆煎炒，腥鲜异味，久尝皆足使胎儿血分不洁，热毒蕴结，生后多病。昔贤言孕妇所宜注意者，有夏不居楼，宜着地气，夜不露坐，宜暖背腹，不可升高，恐其倾跌，不可举物，恐其伤胎，戒食生冷，恐伤其脾，戒食煎炙，恐伤其胃，茶酒之类，亦不宜过饮。至于饮食之宜以时而进，动定之宜劳逸均平，皆足以养成胎儿良好之习惯。是以妇女孕期，须重胎教，谨慎起居，亦一要事也。
　　
　　《大生要旨》言孕妇不可洗头，不可浴身，一切宰杀凶恶之事不宜看，龟蛇怪异诸物不可见，总言以确守礼记，非礼勿视，非礼勿听，非礼勿言，非礼勿动，此胎教之上乘也。至于孕妇宜食之物，青菜鲜果最相宜，其他有莲心、松子、熟藕、山药、芡实、鲫鱼、童鸡、童鸭、鲈鱼、海参、猪脂、猪腰、猪肺、麻油、淡菜、笋之类，昔人亦谓其颇适于孕妇。若谓不可食蛙，生子令哑，不可食蟹，横生倒产，不可食雀，令子多淫，虽未可尽信，要亦不可不信，盖诸物总有不宜之处也。
　　
　　四、新胎教
　　
　　妇女怀孕之后，不可过于安逸，宜为轻便之习劳，常常散步，常常操作，即可养成子女将来耐劳之天性。
　　
　　于春秋佳日，可旅行山水优秀之地，以开拓其胸襟而涤除其俗意，则子女将来，多可秀外慧中，此外，交结益友，多看有益书籍，谈正当之事业，生高超之思想，则子女将来自当恶居下流而时时习上。闺房之中，最好有美术之布置，室中悬挂历代英雄肖像，或美女图画，使孕妇眼光所触无非英雄美人，心中所念亦无非英雄美人，则子女将来自可头角峥嵘，别具英爽之风。而此期夫妇，更宜融融和好而不流于淫，能如是者，将来子女天性之纯洁，容貌之清秀，必有胜人一筹者可以预期也。
　　
　　第二节临产之处置
　　
　　一、接生之方法
　　
　　怀胎足月，自然瓜熟蒂落而生产。生产原属平常之事，只要接生得法，自然母子平安，其有流于难产，或伤其母，或伤其子者，皆由平时不守胎教，或临时手忙脚乱故也。接生之要旨，要在临产使母子平安经过，其方法最宜熟谙，其性情宜忍耐，其手段宜敏捷，盖能忍耐则不致催迫孕妇，动手过早，能敏捷则产后处理母子，简速妥贴也。今将其步骤述之如后：一曰临产宜慢，孕妇足月腹痛，有时属于试痛，并非真正临盆之期。至于临盆之期，必腹痛腰痛，一齐俱作，更进一步，则阵阵作势，一阵紧一阵，方是将落地之时，故接生者于孕妇腹痛时，只宜安慰，不可动手，俟其腰痛作阵，胞浆破裂，然后徐徐待其落地，略见胎儿颅顶，方扶持头颅，轻轻曳下，即顺遂产出矣。若逼令产妇用力过早，或动手过早，反足酿成横生倒产之弊，伤及胎儿也。二曰临产宜忍，产妇腹痛，总宜忍耐，愈能忍痛，生产愈易，最忌畏痛，曲身蜷卧，则气血不舒，胎儿碍于转动，则产出必然较难也。三曰临产宜静，产妇房中，只须有老成接生者二人看护已足，切忌亲戚探望，家人麇集，使房中空气混浊，声音杂乱，产妇神志为之不宁，最好使产妇忍痛，略为散步，舒其气血，或扶人缓行，或挺身仰睡片时，使产妇调养心神，爱惜气力，则胎儿产出，决不致有何等困难矣。
　　
　　二、落地之调护
　　
　　落地之时之首宜注意者，为室中之温度，炎夏之时，室中虽不可大开窗户，亦宜流通空气，毋令太闷；严冬之候，更宜使室中温暖，毋使有冷酷之寒气（煤炉过热及煤气弥漫亦大为不宜）。若在平时，总以室中较暖为宜，盖胎儿在母腹中，较外界为温暖也。譬如当夏月产生之孩，宜先以单夹之布裙围之，待洗浴后，再易以单夹之衣，当冬月产生之孩，宜急以重棉裹之，然后再及其他，此初落地之措施也。
　　
