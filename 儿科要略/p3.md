<!-- { "loadSidebar": true } -->
　　阴囊肿大，坠下不收，用紫苏为末，如患处湿则干掺，干则香油调涂，虽皮溃而核欲坠者，亦有神效。
　　
　　附方
　　
　　（一）木瓜丸 治小儿吐不止。
　　
　　木瓜 麝香 腻粉（即轻粉） 木香 槟榔（各等分）
　　
　　研细末，面糊如小黄米大，每服一二丸，甘草水下，时时用之。
　　
　　（二）香苏饮 治小儿呕吐、泄泻等证。
　　
　　藿香 苏叶 制浓朴 陈皮 枳壳 茯苓 煨木香 炙甘草（各等分）
　　
　　以生姜为引，水煎服。
　　
　　（三）二陈汤 治胃中寒湿痰浊等证。
　　
　　陈皮（去白，胁下引痛醋炒，干咳蜜制） 半夏（生姜汁制，热痰竹沥制，妊娠恶阻醋制） 茯苓（停饮心悸，桂枝煎酒制，各二钱） 甘草（炙，痞胀，砂仁汁制，一钱） 生姜（七片，咳逆痰结蜜煎）。一方有乌梅肉一个（泻利，炒焦用）。
　　
　　（四）理中汤 治中焦脾胃虚寒，不能运化，呕吐泄泻，不饮不食，胸痹胸痞，腹痛痰多，伤寒直中太阴，自利不渴，寒霍乱吐泻，四肢逆冷，自汗脉虚，便血血痢，伤胃吐血，妇人妊娠虚寒等证。
　　
　　人参 炙甘草 白术（各三钱） 干姜（一钱）
　　
　　清水煎服。
　　
　　（五）换肌消毒散 治时疮 杨梅疮，初起或溃烂者。
　　
　　萆 （五钱） 当归 白芷 皂角刺 薏苡仁（各一钱） 白藓皮 木瓜（勿犯铁器） 木通 金银花（各七分） 甘草 连翘 防风（各五分） 茯苓 芍药（各一钱） 黄 （二钱） 川芎 生地（各八分）
　　
　　分作二三剂，清水煎服。
　　
　　（六）苏合香丸 治传尸，骨蒸， （传尸痨之一），肺痿，疰忤，狐鬼邪祟，惊痫，中风，痰厥，心腹猝痛，昏迷僵仆，寒证气闭，寒霍乱吐利，时气瘴疟，赤白暴痢，妇人瘀血，经闭，小儿惊搐，吐乳，疗 癖疔肿。
　　
　　苏合香油（白色者佳，入安息膏内，五钱） 丁香 安息香（另为末，用无灰酒五合，熬膏，飞去砂土）青木香 白檀香 沉香（另研极细） 荜茇 香附子（炒去毛） 诃梨勒（煨取肉） 乌犀角屑（镑，另研极细） 朱砂（另研水飞，以一半为衣，各一两） 薰陆香（另研） 龙脑（另研，各五钱） 麝香（另研，勿经火，七钱五分） 一方加白术去白檀香、荜茇、诃梨勒。
　　
　　用安息香膏并炼白蜜和丸，如芡实大，约重八分，朱砂为衣，蜡壳护封，每服一丸。
　　
　　第五节儿科之诊法
　　
　　儿科之诊法，虽无异于成人，然以小儿之幼者，口不能言，较长者又言不达意，且有拒绝生人，临诊啼哭之事，廉得其情，殊非易易，故世有宁医十男子，莫医一妇人，宁医十妇人，莫医一小儿之谚也。然小儿七情六欲，究不同于成人，所患之证，非虚即实，有凭有据，只须诊察周到，得其原委，则病之复杂，究亦逊于成人，故治法方面，或有反较成人为易者，惟所难者，乃在临证之心领神会，聪明颖悟耳。今将延医儿科之必须别创一法，与成人不同者，述之如后。至于融会而变通之，端在医者临时之化裁，若执柱而胶瑟，刻舟以求剑，则又失之远矣。
　　
　　一、诊脉息
　　
　　小儿之腕短而小，医者初不能按三部以分别之，然浮、沉、迟、数、滑、涩、虚、实，则不可不仍察之于此，可以大拇指按之，辨其全体之脉象，此小儿诊法之不同于成人者一也。又小儿脉息之跳跃，较成人为速，尤小则尤速焉，襁褓之儿，一息常七八至，七岁以上，五至为平，七岁以下，六至为平，此小儿诊法之不同成人者二也。又小儿诊脉之时，有惊哭啼叫者，其脉常因此而乍大乍小，为之凌乱不能辨，则宜俟其睡时，潜为诊之，否则误虚为实，误实为虚，患不胜言，此小儿诊法之不同于成人者三也。又小儿脉息既速，故呼吸之气亦较短，成人之呼吸，一分钟常为十九次，小儿之呼吸，在一岁以内，一分钟常为三十五次，一岁以外，约为二十六七次以上，此小儿诊法之不同于成人者四也。又小儿当惊哭啼叫之时，其呼吸常因此而尤为迫促，此非喘也，宜就其惊定良久而潜听之，乃得闻其正确之呼吸，此小儿诊法之不同于成人者五也。
　　
　　二、察神情
　　
　　延医小儿之病，最宜点察其神情，视其静，视其动，视其一动一静之处，而不少病机可以意会矣。如醒而常静止者，周身必无何等痛楚可言也；若一时静止，一时动而以手近腹者，此必腹中间作阵痛也；似睡非睡，静止而气促，此必呼吸困难，胸中作闷，神气疲弱而不欲动也；若一时静止，一时动而以手近胸者，此必胸中烦躁也；静而呼之似应非应，身热者，此必热趋于内而神志迷蒙也；静止懒言，呼吸清长而身不热者，此必久病虚弱之证也；动而欲狂，渴饮冷水而身大热者，此必邪热内盛而欲外达也。又如头痛者常护其头，牙痛者常护其腮，心痛者曲身护其胸，大痛者爬床而搔席，痛不可按者则坚拒不令近，以手爪挖皮肤者则为痒，欲食不能食，咽物则哭者，为口舌之病为喉痛。凡此者既可以意会得之，则举一以反三，诸病自无遁形，再合色脉以参之，而治法当不虞其左矣。
　　
　　三、看三关
　　
　　小儿三岁以内，按脉既有不能凭者，相沿有察看食指三关关纹之法，男左女右，分别察之，自虎口看起，至食指第一节之端为风关，至第二节之端为气关，至第三节之端为命关。小儿有病，则纹见于三关，纹藏不露，其病犹轻，纹色暴露，其病必重。纹紫色为热，纹红色多伤寒，纹色青多惊风，纹色白多属疳，纹黄色或淡红，多属小恙，若见黑色，则为危候。又凡纹之见于下截风关者，多为轻病小恙，纹之见于中截气关者为重，纹之见于上截命关者尤重，直透三关，则为大危之候也（三关有种种花纹，主种种疾病之说，未必确实，故删而不录）。
　　
　　四、附杂法
　　
　　凡闻小儿之声，自以清亮和平者为吉，若啼声如鸦，直而无回音者，无论虚实之证，皆为重笃之候。又啼而有泪者谓之哭，啼而无泪者谓之号，有泪之哭，津液不枯，无泪之号，津液必少。又直声而啼不住者，非惊即痛也，啼以时而止作者，多由痛之忽止忽作也。又验其鼻窍，以指拈之即嚏者，灵窍通畅也，以药拈之犹不能嚏者，灵窍闭塞也，诸恙窍开者多轻，窍闭者多重，此皆可就一端而得以推想其病情者。若夫按其腹之膨者，坚实者多食积及虫积，明亮者多属水湿，绷急虚胀者多属气虚，食多而身瘦者多虫病多胃火，此又可以意得之者也。
　　
　　第一节哺乳时期
　　
　　一、襁褓之护持
　　
　　婴孩初生，其净重约为五斤至七斤之间，父母身材长大者，产儿恒较大而重，父母身材短小者，产儿恒较小而轻，女孩则较男孩稍轻，然纤弱女子，产儿虽小，初不因之而妨及康健，若护持有方，将来长成之后，体格或亦能变为伟大也。惟初生骨胳皮肤，无不柔嫩，护持之方，殊非容易，有其常识，更须有诚挚爱儿之心，方能体贴入微，婴孩获其实益也。今将襁褓时期之应须注意者，择要述之如后。
　　
　　婴孩初生，皮肤上充盈血液，故呈高度之红色，谓之胎肤。胎肤上且护以颇长之毳毛，此种红色，生后一星期内，渐次减退，其胎肤亦渐次脱落，在此时期，皮肤之柔嫩异常，最易擦破，最好宜常易内衣，勤加拂拭，洗面可先用乳汁涂抹，再用毛巾蘸温开水揩干，则皮肤光洁，腠理致密，浴身洗口洗眼，均宜规定时期为之，总以清洁而无碍于儿体为合度。
　　
　　婴孩初生，其头围与胸围约相等，均为一尺，或头围竟稍大，但胸围之发育应较速，半年之后，胸围应大于头围，否则即非健康之儿矣。
　　
　　婴孩初生，哺乳宜迟至十二小时或二十四小时之后，生后三四日，吸取乳量亦不能过多，此时胎粪之排泄不少，儿身体重，往往较出生时为轻，俗语谓之收身，非属病征，亦有偶尔现发热之象，亦非病征，以儿体中干燥缺水也，此种现象，不久即恢复常态。若久而体重不增，发热不退者，则为病征，宜亟设法医治矣。
　　
　　婴孩初生，睡眠之时甚多（每日夜约为十四小时至十六小时），不必屡屡警之使醒，若觉饥饿，自能醒而索乳，其有终日沉睡不醒者，则防有游丹及脐风发热等证，宜注意审察，以防患于未然。
　　
　　婴孩之肠，其比例较成人为长，因其吸收滋养之力弱，故不得不长也。婴孩之胃，不若成人之在水准位置，殆垂直接于食管，故乳后摇动其体，极易吐乳。
　　
　　婴孩衣服，不可过暖，过暖则令筋骨柔弱，宜时见风日，不见风日，则令肌肤脆软，往往成童之儿，体质软弱，动辄感冒，实由襁褓时所造成者，不在少数也。
　　
　　婴孩不可闻啼即抱，一抱便乳，因此最足以养成其好啼之恶习，而于乳食方面，亦有漫无限制之弊也。最良之育婴法，除吃乳外，勿必保抱，宜安置有轮床筐内，略为摇动，使之肢体舒适，气血宣畅，即在夜间，亦不同睡一床。
　　
　　婴孩与乳母同睡，须防其口对儿之囟门，时时吹气，久则儿能致病，乳头亦不可任令长含口中，在婴孩有闷毙之险，在乳母亦有乳吹之患。
　　
　　婴孩屎尿布片宜勤换，勿令屎尿久留身上，换时切忌当风，如用水揩拭，须用温水，其布片日晒须要摊凉，火烘须要退热，如此庶可免除风寒暑湿燥火等症。
　　
　　婴孩初生，三四个月内，只宜横抱，至百日之后，方可渐渐竖抱。竖抱之时，宜注意头项，勿使倾斜倒侧。
　　
　　半岁之内，不可令多坐，恐致脊骨受伤，不可令久立，恐致腿骨弯曲。又当睡卧之时，不可令其常侧一面，致使头骨歪斜，损其仪容。
　　
　　婴孩初生，听觉极钝，几等于无闻，然二三日后，发达极速，数星期后，已锐敏异常，故小儿之近旁，不可发高声，恐伤其听觉，雷鸣放炮时，宜掩耳以保护之。
　　
　　婴孩初生，未剃胎头前，不可戴帽，晴和之天气，宜抱儿出外，数见风日，如是可使儿气血强盛，腠理坚固，堪耐风寒，不易得病，庶自幼至长，少见鼻塞拖涕之状。
　　
　　婴孩衣服宜宽大，使其易于发育，婴孩又可习薄衣之法，当从秋习之，不可以春夏卒减其衣，令儿中风寒。
　　
　　婴孩当消息，无令多汗出，汗出多则致虚损，易受风寒，昼夜寤寐，皆当戒之。
　　
　　婴孩当时验其溺色，如小便少停，变成米泔水状者，此必肠胃不清，有发热之象。
　　
