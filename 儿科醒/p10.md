<!-- { "loadSidebar": true } -->
　　治疹论第十二

　　疹。天行时毒之气也。亦禀受胎毒之气也。出于痘前者。名奶疹子。出于痘后者。名正疹子。要亦生人必不能免之数也。初发热时。咳嗽喷嚏。鼻流清涕。面浮腮赤。两目胞肿。眼泪汪汪。有如醉状。或呕恶。或泄利。或手掏眉目鼻面。是即出疹之候也。然必发热五七日。或多至十一二日。始见疹子者。宜徐徐升托表邪。俾疹毒出尽。则儿无事矣。切忌妄汗妄下。若妄汗。则增其热。为鼻衄。为咳血。为口疮咽痛。为目赤痛。为烦躁。为大小便不通。妄下。则虚其里。为滑泄。为下痢赤白。为隐伏。为喘逆。多至不救。慎之慎之。主治之法。轻者。宜升麻葛根汤。透邪煎。柴归饮之类主之。重者。宜金沸草散主之。兼泄利者。合升麻葛根汤。去葛根。加白芷主之。若发热至六七日。明是疹子。却不见出。此皮肤坚浓。腠理闭密。又或为风寒外袭。或会有吐利。乃伏也。宜急用麻黄汤。调柽叶散发之。外用胡荽酒。麻蘸戛之。如一向未更衣者。此毒甚于里也。以七物升麻丸解之。若咳嗽不止。上气喘急。面浮目胞肿者。宜甘桔汤。消毒散。泻白散。三方合用。若更兼热盛烦渴。加石膏知母黄芩天花粉之类主之。若自汗出。或鼻衄者。不须止之。但不可太过。如汗太多。人参白虎汤。或黄连汤之类主之。若衄太多。元参地黄汤。或茅花汤之类主之。若吐甚者。黄芩汤。加茅根芦根枇杷叶主之。若利甚者。黄芩汤吞香连丸主之。若咽候肿痛者。甘桔汤。加元参牛蒡连翘。或射干鼠粘子汤之类主之。既见疹后。色贵通红。必以三日周身普遍而渐没者为轻。若色淡白者。此心血不足也。养血化 汤主之。若色太殷红。或微紫者。此血分有热也。大青汤主之。疹收之后。清涕复来。始为正候。若疹既收后。身有微热。不须施治。若身热太甚。或日久不减者。柴胡麦门冬散主之。若发枯毛竖。肉消骨立。渐见羸瘦者。柴胡四物汤主之。若疹后发热不除。忽作搐者。导赤散加人参麦门冬。兼安神丸主之。若疹后咳嗽者。泻白散。合消毒散主之。若咳甚气喘。甚至饮食汤水俱呛出者。门冬清肺汤。加枇杷叶。见血。加茅根汁。阿胶珠主之。若疹后下痢赤白。里急后重。日夜无度者。黄芩汤。兼香连丸主之。虚者。加人参。滑者。加椿根白皮。俱于丸药内加之。大抵疹属阳邪。用药最宜养阴。然亦有属虚寒者。但当合色脉形证以治之。始无贻误。若果热甚气粗。渴而饮冷。便秘溺涩。脉象洪数有力。悉宜按上法治之。若神气怠惰。渴而饮汤。二便调和。脉象虚数。即宜用归芍养阴。略加表托之品矧泻痢气喘。尤多虚症乎。断不可泥为疹毒。而不敢用补剂也。慎之慎之。

　　【附方】

　　透邪煎 凡麻疹初热未出之时。惟恐误药。故云未出之先。不宜用药。然解利得宜。则毒必易散。而势自轻减。欲求妥当。当先用此方为主。

　　当归（二三钱） 白芍（酒炒一二钱） 防风（七八分） 荆芥（一钱） 甘草（炙七分） 升麻（三分）

　　水一钟半。煎服。如热甚脉洪滑者。加柴胡一钱。此外凡有杂症。俱可随宜加减。

　　加味金沸草散

　　旋复花（去梗） 麻黄（去节水煮去沫晒干） 前胡（去芦各七钱） 荆芥穗（一两）半夏（汤泡七次芦汁拌炒） 赤芍（各五钱） 鼠粘子（炒） 浮萍（各七钱）

　　上为末。每服三钱。生姜二片。薄荷叶三五片。煎。

　　麻黄汤

　　麻黄（去根节水煮去沫晒干） 升麻 牛蒡子（炒）蝉蜕（洗净去翅足） 甘草（各一钱）

　　上加腊茶叶一钱。为细末。每服二三钱。水一盏。煎七分。去渣服。烦渴加石膏末四钱

　　柽叶散

　　柽。亦名西河柳。亦名垂丝柳。青茂时。采叶晒干。为末。每服一二钱。茅根煎汤调下。胡荽酒 辟秽气。使痘疹出快。

　　胡荽（一把） 好酒（二盏）

　　上煎一两沸。令乳母每含一两口。喷儿遍身。或喷头面。房中须烧胡荽香。以辟除秽气。能使痘疹出快。煎过胡荽悬房门上。更妙。按此酒惟未出之前。及初报之时宜用之。若起胀之后。则宜避酒气。亦忌发散。皆不可用也。

　　七物升麻丸

　　升麻 犀角 黄芩 朴硝 栀子仁 大黄各二两 淡豉（二升微炒）

　　上共为末。蜜丸如黍米大。凡觉四肢大热。大便秘者。少服十余粒。取微利为止。

　　消毒散 治痘疮六七日间。身壮热。不大便。其脉紧盛者。用此药微利之。

　　荆芥穗 甘草（炙各一两） 牛蒡子（四两并炒）

　　上共为粗散。每用二三钱。水一盏。煎七分服。

　　人参白虎汤

　　人参 甘草（各一钱） 知母（三钱） 石膏（五钱） 粳米（一合）

　　上量儿大小。水煎。待米熟。去渣温服。

　　黄连汤

　　黄连 麦冬（去心） 当归 黄柏 黄芩 生地 黄

　　上分量随宜。水煎去渣。调败蒲扇灰服之。

　　茅花汤

　　茅花 真郁金 生地黄 栀子仁 黄芩

　　上水煎。调百草霜服。

　　香连丸 治热泻痢疾。赤白脓血。湿热侵脾。里急后重。

　　黄连（净十两切如豆大） 吴茱萸（净五两）

　　上二味。用热水拌和一处。入瓷罐内。置热汤中。顿一日。取起同炒。至黄连紫黄色为度。去茱萸不用。每制净黄连一两。加木香二钱五分。共为细末。醋糊丸。桐子大。每服一二十粒。量大小增减。空心米饮下。

　　射干鼠粘子汤 治痘疹后痈疽疮毒。

　　鼠粘子（二钱） 升麻 甘草 射干（各五分）

　　上锉散。水一盏。煎六分。量大小服。忌鱼腥葱蒜。

　　养血化 汤

　　当归 生地黄 红花 蝉蜕 人参（各等分）

　　上锉细。水一盏。生姜一片。煎六分去渣。温服无时。

　　大青汤

　　大青 元参 生地黄 石膏 知母 木通 甘草 地骨皮 荆芥穗（各等分）

　　上锉细。水一盏。淡竹叶十二片。煎七分去渣。量大小温服。

　　柴胡麦门冬散

　　柴胡（五分） 龙胆草（三分） 麦门冬（八分） 甘草（二分） 人参 元参（各五分）

　　上锉细。水煎服

　　柴胡四物汤

　　柴胡 人参 当归身 黄芩 川芎 生地黄 白芍 地骨皮 知母 麦门冬 淡竹叶上锉细。水一盏。煎七分去渣。量大小温服。

　　安神丸

　　黄连 当归身 麦门冬 白茯神 甘草（各五钱） 朱砂（一两） 龙脑（二分半）

　　上为极细末。汤浸蒸饼。和 猪心血捣匀。丸和黍米大。每服十丸。灯心汤下。

　　门冬清肺汤

　　天门冬（去心） 麦门冬（去心） 知母 贝母 桔梗 款冬花 甘草 牛蒡子 杏仁（去皮尖研） 马兜铃 桑白皮 地骨皮（各等分）。

　　上锉细。水一盏。煎七分去渣。量大小食后温服。

　　升麻葛根汤（方见痘论）

　　柴归饮（方见辨惊风之误论）

　　甘桔汤（方见痘论）

　　泻白散（方见热论）

　　元参地黄汤（方见痘论）

　　黄芩汤（方见痘论）

　　导赤散（方见实论）

　　（完）

　　
