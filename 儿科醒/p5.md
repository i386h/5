<!-- { "loadSidebar": true } -->
　　仲景先生云。身热足寒。头项强急。恶寒时头热。面赤。目脉赤。独头面摇。卒口噤。背反张者。痉病也。发热无汗。反恶寒者。名刚痉。发热汗出。不恶寒者。名柔痉。又曰。太阳病。发汗过多。因致痉。小儿肌肤嫩薄。腠理不密。血液未充。易于感冒。往往初传太阳一经。便觉身强多汗。筋脉牵动。人事昏沉。是即变痉症也。良由热甚伤阴。汗多伤液。血气内虚。筋失所养。以致此耳。主治之法。若初病便痉。表邪未解。阴虚无汗身热者。宜人参羌活散。或三柴胡饮。或四柴胡饮之类主之。若因汗出太多。或过事表散。阳气虚甚者。宜参附汤。参归汤。人参建中汤之类主之。若汗出兼火。脉见洪滑。证见烦躁。或痰热甚者。用丹溪人参竹沥之法主之。若身微热。脉不紧数。此表邪已随汗解。不必再用发散。只宜专顾正气为要。宜五福饮之类主之。若大虚而脉见沉细阴胜者。宜大营煎。大补元煎。十全大补汤之类主之。其次。有以误下伤阴。或泄泻过度。或湿症误汗。或疮家误汗。或亡血过多。或妇人产后。或伤暑。或中风之类。种种不一。皆能致痉。奈何世医不明此理。以小儿太阳初病变痉。而谬名之曰急惊风。以汗下过度。神气微弱。口开眼张。而名之曰慢惊风。以妇人产后。血虚发痉。而名之曰产后惊风。以损伤亡血过多变痉。而名之曰破伤风。以暑伤正气。汗多厥逆。而名之曰暑惊风。以及体虚非风之类。不知皆属极虚之症。动以惊风为名。辄投开关镇坠之品。致使真气益虚。邪反内陷。死亡相继。何生民之不幸。若此其甚也。业幼科者。毋得以头摇口噤。反张搐搦。便妄作惊风施治。以致误人不救也。

　　【天钓内钓】

　　天钓之状。发时头目仰视。惊悸壮热。两目反张。泪出不流。手足搐掣。不时悲笑。如鬼祟所附。甚者爪甲皆青。由乳母浓味积热。贻儿为患。或外感风邪所致。宜内服钓藤饮。外用双金散吹鼻。至于内钓。其状则腹痛多喘。唇黑囊肿。伛偻反张。眼尾赤色。或五内抽掣。作痛狂叫。或泄泻缩脚。亦由乳母起居不慎。或为寒气所乘而致。宜钓藤饮。五味异功散。加干姜木香。甚者宜加肉桂。进乳食者可治。若因乳母郁怒伤肝。宜兼治其母。宜用逍遥散加熟地。或加味归脾汤。俱加漏芦。子母同服。

　　【痫症】

　　小儿痫症。多因禀受先天不足。或因妊母七情所伤。传儿为患。发之之状。其候则神气怫郁。眼瞪面目牵引。口噤涎流。肚腹膨胀。手足搐掣。或项背反张。或腰脊强直。或仆地作声。醒时吐沫。但当以四体柔弱。发而时醒者。是即痫症也。第五脏不同。治法各异。阴阳有别。难易殊途。宜详言之。假如面赤目瞪。吐舌啮唇。心烦气短。其声如羊者。此心痫也。宜养心汤。妙香散主之。假如面青唇青两眼上窜。手足挛掣反折。其声如犬者。此肝痫也。宜地黄丸主之。若搐而有力。宜柴胡清肝散主之。假如面黑目振。口吐涎沫。形体如尸。其声如猪者。此肾痫也。宜地黄丸大剂煎汤主之。假如面如枯骨。目白反视。惊跳反折。摇头吐沫。其声如鸡者。此肺痫也。宜补肺散主之。若面色萎黄。土不生金也。宜异功散主之。若面赤色。阴火上冲于肺也。宜地黄丸主之。假如面色萎黄。目直腹满。四肢不收。其声如牛者。此脾痫也。宜异功散主之。若面青泻利。饮食少思。木来乘土也。宜六君子加木香柴胡主之。以上五脏所属。主治之大法也。至若阴阳难易。则以发热。抽掣仰卧。面色光泽。脉浮者为阳。易治。若身冷。不搐。覆卧。面色黯黑。脉沉者为阴。难治。要皆元气不足之症也。通宜用紫河车研膏。加人参当归末。糯米粥糊丸。多服取愈。若妄用祛风化痰克伐之剂。或初发时。误作惊风施治者。必死。大凡小儿平日。宜察其耳后高骨间。若有青脉纹者。宜即抓破出血可免斯患。此外又有因汗出当风。或脱换衣服。风邪乘虚暗袭。致见目青面红。迷闷搐掣。涎潮屈指。如计数者。名曰风痫。宜先用消风丸少少与之。继即用补中益气汤。兼六味地黄丸。或八珍汤之类主之。兼宜服紫河车丸。又有因伤食过甚。以致嗳吐气。发搐。大便 臭者。名曰食痫。即俗所谓食厥者是也。宜详伤食发搐条。兹不再。上凡十条。其候虽各有不同。而其搐搦之状。似与世之所谓惊风者相仿佛。其实病各不同。主治亦互异。真不啻有霄壤之别。冰炭之分焉。究其相沿。概谓惊风之说。由于不细心探讨前人之书。但概谓之惊风。则其法为较通俗而易耳。殊不知此门一开。遂令天下业幼科者。只抱数方。便为神术。或更独标其名曰惊科。大可叹也。吾今而立是说。非发前人所未发。实启后来之大觉耳。吾于操缦者有浓望焉。

　　【附方】

　　独参汤 治诸气虚气脱。及反胃呕吐喘促。粥汤入胃即吐。凡诸虚症垂危者。

　　人参（二两如无力之家以上好党参代之。）

　　用水一升。煎取四合。乘热顿服。日再进之。兼以人参煮粥食之。尤妙。

　　茯神汤 治胆气虚寒。头痛目眩。心神恐惧。或者惊痫。

　　人参 黄 （炒） 枣仁（炒） 熟地 白芍（炒）柏子仁（炒） 五味子 茯神（各一两） 桂心 甘草（炒各五钱）

　　上为末。每服二三钱。水煎。

　　辰砂抱龙丸 此药利惊疏风。豁痰清热。并治伤寒伤风。咳嗽生痰。喘急昏沉发热。鼻流清涕。或风暑热症。睡中惊掣。痧疹 疮。胎风胎惊胎热等症。邪气实者。

　　天竺黄（四钱须要嫩白者） 牛胆星（一两） 朱砂（四钱一半为衣） 天麻（五钱）雄黄（秋冬三钱春减半夏二钱） 麝香（三分痘疹中不用） 防风（三钱） 甘草（三钱）

　　上为细末。蜜丸芡实大。雪水糊丸尤佳。姜汤或薄荷汤磨服。痘疹时行。加天花粉四钱。同药糊丸。

　　东垣黄 汤 治惊论。外物惊。宜镇心。以黄连安神丸。若气动所惊。宜寒水石安神丸。大忌防风丸。治风辛温之药必杀人。何也。辛散浮温热者。火也。能令母实。助风之气盛。皆杀人也。因惊而泄青色。先镇肝以朱砂之类。勿用寒凉之气。大禁凉惊丸。风木旺。必克脾胃。当先实其土。后泻其木。阎孝忠编集钱氏方。以益黄补土。误矣。其药有丁香辛热助火。火旺土愈虚矣。青橘皮泻肺金。丁香辛热。大泻肺与大肠。脾实当泻子。今脾胃虚。反更泻子而助火。重虚其土。杀人无疑矣。其风木旺证。

　　右关脉洪大。掌中热。腹皮热。岂可以助火泻金。如寒水来乘脾土。其病呕吐腹痛。泻痢青白。益黄散圣药也。今立一方。先泻火补金。大补其土。是为神治之法。

　　黄 （二钱） 人参（一钱） 甘草（炙五分）

　　上 咀作一服。水一大盏。煎至半盏。去渣食远服。加白芍药尤妙。此三味。皆甘温能补元气。甘能泻火。内经云。热淫于内。以甘泻之。以酸收之。白芍药酸寒。寒能泻火。酸味能泻肝而大补肺金。所补得金土之位大旺。火虚风木何由而来克土。然后泻风之邪。

　　金液丹 旧方主病甚多。大抵治气羸。凡久疾虚困。久吐利不瘥。老人脏秘。伤寒脉微。阴厥之类。皆气羸所致。服此多瘥。大人数十丸。至百丸。小儿以意裁度多少。皆粥饮下。羸甚者化灌下。小儿久吐利垂困。药乳皆不入。委顿待尽者。并与数十丸。往往自死得生。少与即无益。尝亲见小儿吐利已极。已气绝弃诸地。知其不救。试谩与服之。复活者数人。

　　硫黄（十两）

　　上取精莹者。研碎入罐子。及八分为度。不可满。外用益母草。同井泥捣。因济罐外。约浓半寸。置平地。以瓦片覆罐口。四面炭五斤拥定。以熟火一斤。自上燃之。候罐子九分赤口缝有碧烟。急退火。以润灰三斗覆至冷。剖罐取药。削去沉底滓浊。准前再 。通五 为足。（急用可三 止。）药如熟鸡卵气。取并罐埋润地一夜。又以水煮半日。取药。柳木槌研细。滴水候扬之无滓。更研令干。每药一两。用蒸饼一两汤释化。同捣丸之。曝干密贮。听用。

　　大青膏 治伤风痰热发搐。

　　天麻 青黛（各一钱） 白附子（煨） 乌蛇（酒浸取肉焙） 蝎尾（各五分）天竺黄 麝香（各一字。案古法用一字者。以药堆满钱上之一字也。用二字者同。亦有只用半字者。）

　　上为末。生蜜丸豆大。每用半粒。薄荷汤化下。

　　人参羌活散 治伤风惊热。

　　人参 羌活 川芎 白茯苓 柴胡 前胡 独活 桔梗 枳壳 地骨皮 天麻（等分） 甘草（炙减半）

　　上用生姜薄荷水煎。治惊热加蝉蜕。

　　钓藤饮 治天钓潮热。

　　钓藤 人参 犀角屑（各半两） 全蝎 天麻（各二分） 甘草（半分）

　　上为末。每服一钱。水煎。

　　消食丸 治乳食过多。胃气不能消化。

　　砂仁 陈皮 神曲（炒） 麦芽（炒）三棱 蓬术（各半两） 香附（炒一两）

　　上为末。神曲。糊丸。麻子大。量儿大小。每服数分。白汤送下。

　　柴芍参苓散 治肝胆经分。患天泡等疮。或热毒瘰 之类。

　　柴胡 白芍 人参 白术（炒） 茯苓 陈皮 当归（各五分） 丹皮 山栀（炒） 甘草（各三分）

　　上每服二钱。水煎。

　　柴归饮 治痘疮初起。发热未退。无论是痘是邪。疑似之间。均宜用此平和养营之剂。以为先着。有毒者可托。有邪者可散。实者不致助邪。虚者不致损气。凡阳明实热邪盛者。宜升麻葛根汤。如无实邪。则悉宜用此。增减主之。

　　当归（二三钱） 白芍（或生或炒一钱五分） 柴胡（一钱或一钱半） 荆芥穗（一钱） 甘草（炙七分或一钱）

　　水一钟半煎服。或加生姜三片。血热者加生地。阴虚者加熟地。气虚脉弱者加人参。虚寒者加炮姜肉桂。火盛者加黄芩。热渴者加干葛。腹痛者加木香砂仁。呕恶者加炮姜陈皮。若治麻疹。或以荆芥易干葛。阴寒盛而邪不能解者。加麻黄桂枝。

　　辰砂六一散 解烦热。止渴。利小水。

　　粉甘草（一两） 桂府滑石（飞六两） 朱砂（三钱）

　　上为极细末。量儿大小。每服一二三钱。开水调下。

　　犀角地黄汤 治劳心动火。热入血室。吐血衄血。发狂发黄。及小儿疮痘血热等症。生地（四钱） 白芍 丹皮 犀角（镑各一钱五分如欲取汗退热必用尖生磨搀入上水一钟半。煎八分服。或入桃仁去皮尖七粒。同煎。以治血症。

　　七福饮 治气血俱虚而心脾为甚者。

