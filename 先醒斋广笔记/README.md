<!-- { "loadSidebar": true } -->
　　钦定四库全书　　　　子部五
　　先醒斋广笔记　　　　　医家类
　　提要
　　【臣】等谨案先醒斋广笔记四卷明缪希雍撰希雍字仲醇常熟人明史方技传附见李时珍传中天启中王绍徽作将録以东林诸人分配水浒传一百八人姓名称希雍为神医安道全以精于医理故也是编初名先醒斋笔记乃长兴丁元荐取希雍所用之方裒为一编希雍又増益羣方兼采本草常用之药増至四百余品又増入伤寒温病时疫治法故曰广笔记希雍与张介宾同时介宾守法度而希雍颇能变化介賔尚温补而希雍颇用寒凉亦若易水河间各为门径实各有所得力朱国祯涌幢小品记天启辛酉国祯患膈病上下如分两截中痛甚不能支希雍至用苏子五钱即止是亦足见其技之工矣乾隆四十五年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　先醒斋广笔记自序
　　予既不事王侯独全微尚幽栖自遂远于尘累以保天年然无功及物亦岂道人之懐乎于是搜辑医方精求药道用存利济随所试效病家藏之好事者抄録转相授受复多获验先是长兴丁客部长孺手集予方一册命之曰先醒斋笔记梓行于世板留岩邑未便流通交游中多索此书者卒无以应予适旅泊金沙文学庄君敛之时时过从请增益羣方兼采本草常用之药增至四百余品详其修事又增入伤寒温病时疫治法要防并属其季君之镂板流行传之远迩庶穷乡僻邑舟次旅邸偶乏明医俾病者按方施治以瘳疾苦则是书或有补于世也夫敛之曰善时天啓二年嵗次壬戌仲冬既望东吴缪希雍自序



　　钦定四库全书
　　先醒斋广笔记卷一
　　明　缪希雍　撰
　　中风
　　治法大畧
　　凡言中风有真假内外之别差之毫厘谬以千里何者西北土地高寒风气刚猛真气空虚之人猝为所中中脏者死中腑者成废人中经络者可调理而瘳治之之道先以解散风邪为急次则补养气血此真中外来风邪之候也其药以小续命汤桂枝麻黄生熟附子羗独活防风白芷南星甘草之属为本若大江已南之东西两浙七闽百粤两川滇南鬼方荆梁三州之域天地之风气既殊人之所禀亦异其地絶无刚猛之风而多湿热之气质多柔脆往往多热多痰真隂既内热弥甚煎熬津液凝结为痰壅塞气道不得通利热极生风亦致猝然僵仆类中风证或不省人事或言语謇澁或口眼歪斜或半身不遂其将发也外必先显内热之候或口干舌苦或大便闭澁小便短赤此其验也刘河间所谓此证全是将息失宜水不制火丹溪所谓湿热相火中痰中气是也此即内虚暗风确系隂阳两虚而隂虚者为多与外来风邪迥别法当清热顺气开痰以救其标次当治本隂虚则益血阳虚则补气气血两虚则气血兼补久以持之设若误用治真中风药如前种种风燥之剂则轻变为重重则必死祸福反掌不可不察也初清热则天门冬麦门冬甘菊花白药白茯苓括娄根童便顺气则紫苏子枇杷叶橘红郁金开痰则贝母白芥子竹沥荆沥括娄仁次治本益隂则天门冬甘菊花懐生地当归身白芍药枸杞子麦门冬五味子牛膝人乳白胶黄柏白蒺藜之属补阳则人参黄蓍鹿茸大枣
　　乙卯春正月三日予忽患口角歪斜右目及右耳根俱痛右颊浮肿仲淳曰此内热生风及痰也治痰先清火清火先养隂最忌燥剂
　　真苏子【三钱】广橘红【三钱】括娄根【三钱】贝母【四钱】天门冬【三钱】麦门冬【五钱】白芍药【四钱】甘草【七分】鲜沙参【三钱】明天麻【一钱】甘菊花【三钱】连翘【二钱】河水二钟半煎一钟加竹沥童便各一杯霞天胶四五钱饥时服日二剂初四至初九日加懐生地黄【三钱】初十加牛膝【四钱】黄柏【二钱】十三日去连翘加石斛【三钱五分】五味子【七分】白藊荳【二钱】干葛【八分】十八日去连翘天麻干葛白藊荳加莲肉【四十粒】
　　正月廿二日定方　初日进二剂后毎日一剂
　　天门冬【三钱】麦门冬【五钱】生地黄【五钱】白芍药【四钱】牛膝【酒蒸五钱】炙甘草【一钱】贝母【二钱】括娄根【二钱】莲肉【四十粒】酸枣仁【六钱】真苏子【二钱】黄柏【一钱五分】甘菊花【二钱五分】鲜沙参【三钱】广橘红【二钱】五味子【八分】河水三钟煎一钟饥时服
　　二月十二日定方
　　天门冬【三钱】麦门冬【五钱】真苏子【二钱五分】广橘红【二钱五分】白茯苓【三钱】贝母【三钱】黄柏【一钱五分】括娄根【二钱】五味子【七分】鲜沙参【三钱】参【二钱】甘菊花【二钱五分】甘草【一钱五分】酸枣仁【五钱】生地黄【四钱】白芍药【四钱】牛膝【五钱】莲肉【六十粒】十日后去括娄根三月廿八日去参加石斛【三钱】至五月尽病始全愈【前方中曽加参二钱服二剂反觉浮火上升即去之】
　　丸方
　　胡麻仁【三觔即黒芝蔴】桑叶【酒拌蒸晒三觔】何首乌【三觔九蒸九晒人乳拌至一倍两倍】苍术【二觔米泔浸洗净刮去皮拌黒豆蒸又拌蜜酒蒸又拌人乳蒸凡三次蒸时须烘晒极干气方透】牛膝【如法二觔】甘菊花【二觔】懐生地【三觔】天门冬【去心酒蒸二觔】柏子仁【二觔】黄檗【一觔】枸杞子【二觔】
　　又丸方【先时合成病中仲淳以为可服日进两许百日后方易前丸】
　　人参【去芦人乳浸饭上蒸切片烘干十两】五味子【去枯者打碎蜜蒸烘干十两】山茱萸肉【八两】沙苑蒺藜【一半炒为末一半打糊和药十二两】川巴防天【如法去骨以甘菊花枸杞子同酒浸蒸晒干八两】莲须【金黄色者良六两】枸杞子【去枯者及蒂人乳润过烘干十二两】川牛膝【去芦酒蒸十两】天门冬【六两】莲肉【去心毎粒分作五六块瓦器内炒焦黄忌铁十二两】白茯苓【如法人乳拌晒八两】黄柏【蜜炙四两】砂仁【炒二两】懐生地【十二两】鹿角霜【酥拌炒研如飞麪十二两】鹿茸【六两火燎去毛切片酥炙】菟丝子末【八两】加甘菊花【六两】炼蜜同蒺藜糊和丸如梧子大毎六钱空心饥时各一服淡盐汤吞
　　治右半身不遂【右属气虚】
　　白蒺藜【炒去刺】甘菊花　何首乌【如法】黄蓍【蜜炙】天门冬【去心】麦门冬【去心】人参【去芦】漆叶【酒拌九蒸九晒各一觔】白茯苓【水澄】白芍药【酒炒】牛膝【去芦酒蒸各十二两】川续断【十两】橘红【八两】炼蜜丸梧子大空心白汤下忌食白莱菔牛肉牛乳　若在左者属血虚宜加当归身熟地黄鹿角胶柏子仁【各觔许】杜仲【八两酥炙】　如火盛多痰肺经有热者去人参加青蒿子鳖甲【各十二两】如左右臂俱转掉不便者亦用此方
　　王宇泰治臧位宇气虚痰多脾胃有湿晚年半身不遂神效
　　人参【一觔】半夏麯【二觔姜汁竹沥制】白术【半觔】牛膝【一觔】天门冬【一觔】懐生地【一觔】用长流水煎成膏再入鹿角胶【一觔】虎骨胶【一觔】霞天胶【一觔】河间府棃膏【一觔】炼蜜【二觔】各制膏和匀重汤煑一日夜出火气毎空心临卧取半酒杯以竹沥棃汁各二杯人乳桑沥各一杯和匀重汤顿热调服
　　寒
　　伤寒时地议并六经治法
　　夫伤寒者大病也时者圣人所不能违者也以关乎死生之大病而药不从时顾不殆哉仲景医门之圣也其立法造论后之明师如华佗孙思邈辈莫不宗之汉末去古未远风气犹厚形多壮伟气尚敦厖其药大都为感邪即病而设况南北地殊厚薄不侔故其意可师也其法不可改也循至今时千有余年风气浇矣人物脆矣况在荆扬交广梁益之地与北土全别故其药则有时而可改非违仲景也实师其意变而通之以从时也如是则法不终穷矣故作斯议备列其方稍为损益以从时地俾后之医师知所适从庶几患斯疾者可免于夭枉尔
　　辨验外感真伪法
　　凡外感必头疼其疼也不间昼夜探其舌本必从喉咙内干出于外多兼烦躁不烦躁者即轻证也不头疼而发热不发热而头疼头虽疼而有时暂止口虽干而舌本不燥骨虽疼而头不疼虽渴而不欲引饮至夜或偶得寐遇食不好亦不恶居处虽若尫怯而神气安静凡若此者皆非伤寒也
　　三阳治法总要
　　太阳病　其证发热恶寒恶风头痛项强腰脊强遍身骨痛脉虽浮洪而不数多不传经烦躁脉数急者是欲传经宜先发汗以解表邪　其药以羗活汤为主羗活三钱前胡二钱甘草八分葛根二钱生姜三片枣二枚杏仁九粒【去皮尖研烂】水煎服秋深冬月应用此方亦可量加紫苏葱白如冬月天气严寒感邪即病服此药不得汗本方加麻黄一钱生姜四片共前七片得汗勿再服如病人自觉烦躁喜就清凉不喜就热兼口渴是即
