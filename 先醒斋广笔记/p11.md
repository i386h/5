<!-- { "loadSidebar": true } -->
　　包海亭夫人患腹痛连少腹上支心日夜靡间百药不效仲淳诊其脉两寸闗俱伏独两尺实大按之愈甚询知其起自暴怒风木欝于地中投以芎防【上】柴胡【中】升麻【下】下咽嗳气数十声痛立巳巳而作喘仲淳曰是升之太骤也以四磨汤与之遂平
　　甲申夏旧妇因欝火痰喘身热手拳目张半月不眠食按其胃口不痛诸医疑其虚也或云中暑百药试之痰喘滋急以皂角末啑鼻通窍痰上逆如沸延杨石林胗视请亟吐之先大夫曰病久矣虚甚可奈何石林曰经云上部无脉下部有脉其人当吐不吐则死即以盐汤吞之去白痰数盌喘定先大夫曰何以药之石林曰吐即药也待其熟寝勿服药以养胃气夜半啜粥二碗诘且投六君子汤数剂而起石林者里中博雅士不行术而精方脉者也
　　髙存之夫人患心口痛一日忽大发胸中有一物上升冲心三妇人用力捺之不下呌号欲絶存之曽预求仲淳立此方是日急煎服之服一盏冲上者立堕下腹中作痛不升矣再服腹中痛者亦消二日后以病愈起洗沐又忽作呕头痛如劈存之曰此即前症煎前药服之立安
　　白芍药【酒炒三钱】炙甘草【五分】吴茱萸【汤泡三次八分】白茯苓【二钱】延胡索【醋煮切片一钱】苏子【炒研一钱五分】橘红【盐水润过一钱二分】后加半夏【一钱姜汁拌炒】旋覆花【一钱】木通【七分】竹茹【一钱】
　　予妇今春忽患心痛连下腹如有物上下撞痛不可忍急以手重按之痛稍定按者稍松即呌号仲淳曰此必血虚也脉之果然急投以白芍药【五钱】炙甘草【七分】橘红【三钱】砂仁【砂三钱】炒盐【五分】二剂稍定已久以牛黄苏合丸疏其气嗳气数次痛徐解予问故仲淳曰白芍药甘草治血虚之圣药也因久欝气逆故减甘草之半仲景甲巳化土之论详矣诸医不解尔炒盐者何曰心虚以炒盐补之即水火既济之意也予惧俗师槩以痰火食积疗心腹之痛故疏其详如左
　　昔年予过曲河适王宇泰夫人病心口痛甚日夜不眠手摸之如火予问用何药曰以大剂参归补之稍定今尚未除也曰得无有火或气乎宇泰曰下陈皮及凉药少许即胀闷欲死非主人精医未有不误者予又存此公案以告世之不识虚实而轻执方者
　　梁溪一妇人喉间如一物上下作梗前后板痛服仲淳方二十剂全愈
　　畨降香【一钱】川通草【五分二味服三剂去之】苏子【三钱】橘红【二钱】枇杷叶【三片】人参【一钱】炙甘草【七分】石菖蒲【一钱】麦门冬【三钱】甘菊花【二钱】白芍药【三钱】逺志【一钱】白豆蔲仁【四分】木【二钱】石斛【酒蒸二钱】加芦根汁一钟同煎入姜汁二匙
　　梁溪一女子头痛作呕米饮不能下仲淳云因于血热血虚火上炎
　　麦门冬【五钱】橘红【二钱】枇杷叶【三大片】苏子【一钱五分】白芍药【三钱】木【二钱】白茯苓【二钱】甘菊花【一钱五分】乌梅肉【二枚】竹沥【一杯】芦根汁【半碗】一二剂呕止头尚痛加天门冬【二钱】头痛少止再加土茯苓【二两】小黒豆【一撮】全愈
　　白带赤淋
　　妇人多忧思欝怒损伤心脾肝火时发血走不归经此所以多患赤白带也白带多是脾虚盖肝气欝则脾受伤脾伤则湿土之气下陷是脾精不守不能输为荣血而下白滑之物矣皆由风木欝于地中使然耳法当开提肝气补助脾元宜以补中益气汤加酸枣仁茯苓山药黄檗苍术麦冬之类浓煎不时饮之再用六味丸中加牡蛎粉海螵蛸杜仲牛膝蜜丸光大如豆空心饥时吞下五六钱隂虚火炽加枸杞子五味子黄檗
　　白带多属气虚补气健脾治法之要领也
　　带下如浓泔而臭秽特甚者湿热甚也且多有湿痰下坠者宜苍术白术黄檗黄芩茯苓车前子为主佐以升提
　　带下如鸡子清者脾肾虚极也面色必不华足胫必浮腰腿必酸宜五味子八味丸间用开脾养心之剂如归脾汤之类隂虚有火宜六味丸中加五味子兔丝子车前子黄檗叔和云崩中日久为白带漏下多时骨肉枯盖言崩久血气虚脱而白滑之物下不止耳此症虽有血气寒热之分要归总属于虚赤淋多因于心火肝火时炽不已久而隂血渐虚中气渐损遂下赤矣治宜养心为主兼以和肝缓中凉血清气赤带久不止则血虚宜胶艾四物汤加便煅牡蛎粉酸枣仁麦门冬
　　标急而元气不甚惫者先救其标
　　标急而元气衰剧者则当本而标之也
　　治白带
　　蛇床子【米泔淘取沈水者蒸晒干去皮炒为细末】每一两加枯白矾末【五分】山茱萸肉　五味子　车前子【米泔浸蒸】香附【醋煮各三钱】细末山药糊丸如梧子大每四钱空心淡醋汤吞饥时再进一服后用四物汤加山茱萸　五味子　炒砂仁　白芍药　杜仲　黄檗　车前子【各等分】鹿角胶醋化丸如梧子大每日空心白汤吞五钱调理自除
　　治老年白带
　　黄檗【去粗皮切片蜜炒四两】砂仁【炒二两】杜仲【去皮切片盐酒炒去丝四两】川续断【酒洗二两】补骨脂【酒浸瓦上炒三两】川芎【二两】香附【八两醋浸二宿晒干分作四分一分酥炙一分童便炒一分醋炒一分盐水炒】蕲艾【用浸香附醋炒加山药粉煮作糊拌艾打成饼晒干一两五钱】山茱萸肉【四两】白茯苓【如法水澄蒸晒干二两】白芍药【酒浸六两半生半炒】鹿角胶【醋化五两】北五味【蜜蒸四两】车前子【米泔浸蒸晒干二两】牡蛎粉【火煅醋淬研如飞面三两】细末和鹿角胶丸如梧子大空心淡姜汤送下五钱
　　庶母因儿痘惊苦积劳虚烦不得卧心胆虚怯触事惊悸百药不效家弟长文偶于友人许闻兴化陈丹崖疗一女人甚奇其症与母类叩其方乃温胆汤也试之数剂而效
　　半夏【七钱】竹茹　枳实【各三钱】陈皮【四钱半】白茯苓　炙甘草【各二钱二分半】分二剂姜枣煎服外加酸枣仁【五钱】后因虚极加人参【二钱】质之仲淳曰此必有痰而善饭者也果然先安人因亡女忽患腰痛转侧艰苦至不能张口受食投以鹿角胶不敛以湿痰疗之亦不敛徧走使延仲淳曰此非肾虚也如肾虚不能延至今日矣用
　　白芍药【三钱】橘红【二钱】白芷【二钱】炙甘草【一钱】香附【童便浸炒三钱】肉桂【二钱】乳香　没药【各七分半灯心同研细临服下之】一剂腰脱然觉徧体疼仲淳曰愈矣再煎滓服立起予骇问故仲淳曰此在素问木欝则达之顾诸君不识尔
　　姚公逺内子病延仲淳入诊其继母乗便亦求诊仲淳语伯道曰妇病不足虑嫂不救矣闻者骇甚曰吴方新婚亡大恙何至是耶予私扣之仲淳曰脉数真弱症也不半嵗夜热咳势渐剧仓皇延仲淳疏方予之曰此尽吾心尔病不起矣逾年医家百药杂试竟夭瞿元立夫人素清癯不耐烦劳一日谓仲淳曰弟妇未生子而弱烦兄为诊其故次日仲淳往诊得其脉细无神赵文肃公问曰兄从元立许来诊其嫂得何脉曰今虽无恙必不久矣文肃顿足曰有是哉天胡厄善人甚耶此丙戌事也至秋夫人殁
　　祝氏妇年五十余患中满腹胀兼崩漏下虚清上则下虚弥甚实下则上胀弥甚仲淳为立二方以苏子石斛陈皮贝母参人参白芍药治其上以地榆阿胶木牛膝杜仲茜根椿皮治其下各为丸分食前后服之渐愈
　　顾太学叔夏内人患隂虚火证彻夜不眠者两月饮食俱废形体日削中外疑其必无救矣予为之诊视决其必无大害第要多需时日耳用大剂人参枣仁茯神逺志生地当归五味麦冬因虚甚气怯佐以琥珀辰砂金银器之类约百余剂而瘳后友人询其故予谓此病虽属虚幸脏腑无损心经虽有火幸不至烁肺多服补隂收敛之剂则水火自然升降所云壮水制阳光正此谓耳至于久病脉调身不发热岂有他虞哉
　　太学朱方仲内人禀赋极弱兼之作劳善怒内热怔忡胆虚气怯已三四年矣壬申夏忽发厥冒痰气上升则两目上窜手足发搐不省人事初时一日一发三四日后则连发不止日夜防百次牛黄竹沥遍尝不効予计已穷意欲用参附峻补因其时常口渴大便不通不敢轻投适一友至极其讃决谓非附不可强用附子二钱人参六钱作一剂投下午后进药黄昏发大热烦躁渴甚不两日毙矣此固非因附子而然第证候决不宜用儌幸之愈念漫试也【上三条附】





　　先醒斋广笔记卷二
<子部,医家类,先醒斋广笔记>
　　钦定四库全书
　　先醒斋广笔记巻三
　　明　缪希雍　撰
　　防科附痘疹
　　小儿初生即以粉草【三钱切片】江西淡荳豉【三钱】入沸汤一碗隔水煮干至一二小杯以绵为乳蘸药汁入儿口吮之以尽为度腹内有声去胎粪数次方饮乳月内永无惊风诸病
　　儿初生不可剪脐三朝用麫和水成薄饼置儿腹穿脐于麫上将蕲艾火灸脐近脐处或三炷或五七炷灸须下帐避风灸毕仍将脐紥好听其自脱至七日方脱者元气足也瑨儿九日方脱其神甚王
　　凡儿生下每日夜时将清汤或苦茶蘸软绢搅儿口内如齿边有白防即以指爪或细针挑破取桑树内汁滤清涂之永无惊风撮口之患予家用前三方儿月内并无殇者
　　治撮口　其症必先大便热
　　用生犀角及眞羚羊角磨和蜜汁饮之有効急则用大黄【二钱】甘草【二钱】煎服
　　治月内啼
　　【阙】　　　飞辰砂极细末各五厘涂儿舌上立止
　　治胎惊　仲淳定有验
　　人参　白芍药【酒炒各一两】白茯神　酸枣仁【各一两五钱】炙甘草　逺志肉【甘草汁浸蒸晒干各一两】眞天竺黄【另研如飞麫】硃砂【另研如法各五钱】脐【新瓦土炙焦存性另研细三条】天麻　犀角　滑石末【各一两】如有紫河车加【一具火烘干研细忌铁】右天竺黄硃砂脐另研外余筛极细末然后加入另研三味再研和令极匀用钩藤浓汁四两和炼蜜半觔捣和前药毎丸重一钱二分饥时临卧以灯心薄荷汤调化服日可与二三服或以钩藤汤煎浓化药更佳　如治急惊本方去脐河车人参加白僵蚕【蜜炙六钱】全蝎【六钱】牛黄【一钱二分】琥珀【一钱】胆星【八钱】麝香【三分】
　　治胎疟　家弟患此服之神验
　　人参【三钱虚甚疟久者加至一两止】白芍药【三钱酒炒】广陈皮【二钱】鼈甲【醋炙二钱】麦门冬【三钱】厚朴【二钱】青皮【七分醋炒】山查肉【三钱】水二钟煎八分温服　脾胃不佳加川黄连【一钱五分姜汁炒】真藿香【五分】白荳蔲【二分五厘】姜皮【五分】竹叶【三十片】白茯苓【二钱】
　　治小儿癎症或惊风不止【黄孟芳防患此症久服効】
　　天竺黄【五钱】酸枣仁【二两】麦门冬【去心二两】人参【一两】明天麻【五钱】天门冬【去心一两】白茯神【一两五钱】橘红【七钱】远志肉【甘草汁煮去骨一两】白芍药【酒浸一两】钩藤【五钱】细末炼蜜和丸如弹子大水飞极细硃砂为衣每服一丸灯心汤或龙眼汤化下又一方加紫河车一具酒洗净煮烂或焙干为末入前药中
　　疳积散　宋二怀传累试神效
　　治儿乳食不节过饱伤脾面黄腹大小便浊如米泔大便黄泄酸臭皮毛枯索甚而双目羞明生翳形骸骨立夜热昼凉等证并用此方主之
