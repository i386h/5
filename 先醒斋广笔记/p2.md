<!-- { "loadSidebar": true } -->
　　欲传入阳明也若外证头疼遍身骨疼不解或带口渴鼻干目疼不得卧即系太阳阳明证羗活汤中加石膏知母麦冬大剂与之得汗即解　如自汗烦躁头疼遍身骨疼不解者羗活一钱桂枝七分石膏一两二钱麦冬六钱知母三钱竹叶一百二十片白芍药二钱甘草八分　如冬月即病太阳证恶寒畏风头疼遍身骨疼自汗不渴宜用桂枝八分药二钱甘草一钱大枣二枚生姜一片　太阳病不解热结膀胱其人如狂血自下者愈其外证不解者不可下当先解表表证罢少腹急结者乃可下之桃仁承气汤无蓄血证大承气汤正阳阳明病正阳阳明者胃家实是也　其证不大便自汗潮热口渴咽干鼻干呕或干呕目眴眴不得眠畏人声畏木声畏火不恶寒反恶热或先恶寒不乆旋发热甚则谵语狂乱循衣摸床脉洪大而长宜急解其表用竹叶石膏汤大剂与之不呕无汗与葛根汤亦湏大剂若表证已罢脉缓小便利是病解矣　若表证罢后邪结于里大便闭小便短赤宜用调胃承气汤或小承气汤下之下后按其腹中不作痛而和病即已解如作痛是燥粪未尽也再用前药下之以腹中和二便通利为度　阳明病不能食若其人本虚勿轻议下　阳明病头欬而咽痛者用葛根甘草桔梗麦冬四味浓煎数数与之　阳明病无汗小便不利心中懊憹者当发黄急用栀子麦冬淡豆豉大剂浓煎与之如已见身黄急加茵陈为君主之　阳明病衂血此縁失于发汗宜用荆芥二钱葛根三钱麦冬五钱牡丹皮一钱五分蒲黄二钱茅根二两侧柏叶二钱生地黄三钱浓煎与之兼饮童便　阳明病心下硬满者此邪未入于腹中慎勿下之用竹叶石膏汤加括娄一个捣碎桔梗二钱黄连一钱　阳明病邪结于里汗出身重短气腹满而喘潮热手足濈然汗出者此大便已鞕也六七日已来宜下之用小承气汤不行换大承气汤勿大其剂若大便不鞕者慎勿轻下　阳明病发汗不解腹满急者亟下之　伤寒六七日目中不了了睛不和无表证大便难宜承气汤下之　阳明病下之早外有热手足温不结胷心中懊憹不能食但头汗出栀子豉汤主之　阳明病发潮热大便溏胸满不去者与小柴胡汤去人参加括娄黄连　阳明病自汗出或发汗后小便利津液内竭大便虽硬不可攻之须俟其自大便用蜜导或胆导法通之　大下后六七日不大便烦不解腹满痛本有宿食宜再用承气汤下之　食谷欲呕属阳明非少阳也胸中烦热者竹茹汤主之竹茹三钱麦冬五钱枇杷叶三大片芦根三两内无热证者小便利口不渴此为阳明虚也吴茱萸汤主之吴茱萸二钱人参三钱生姜一钱五分大枣三枚水煎日三服　凡阳明病多汗津液外出胃中燥大便必鞕鞕则谵语以小承气汤下之若一服谵语止者勿再服　阳明谵语发潮热脉滑而数者小承气汤主之服药后腹中转气者更与一服若不转气者勿更与之若服药后次日不大便脉反微濇者里虚也为难治勿复议下　阳明病下血谵语者此为热入血室汗止在头用荆芥三钱葛根三钱黄芩一钱五分麦冬五钱牡丹一钱五分生蒲黄二钱浓煎以童便对饮之　阳明病脉浮咽燥口苦腹满而喘发热汗出恶热身重若下之则胃中空虚客气动膈心中懊憹舌上有胎者栀子豉汤主之　若渴欲饮水舌燥者白虎汤加人参主之　若脉浮发热口渴小便不利者猪苓汤主之　阳明病协热下利者宜六一散心下痞者以黄连括娄汤调服之　脉浮迟表热里寒下利清谷者四逆汤主之附子干姜甘草　趺阳脉浮而濇小便数大便鞭其脾为约麻子仁丸主之麻仁十二两芍药四两枳实四两大黄八两厚朴三两杏仁六两蜜丸如梧子大每用十丸日三服　阳明实则讝语虚则郑声郑声者重语也直视讝语喘满者死下利者亦死发汗多若重发其汗讝语脉短者死脉和者不死
　　若吐若下后不解不大便五六日或至十余日日晡时发潮热不恶寒独语如见鬼状若剧者发则不识人循衣妄撮惕而不安微喘直视脉者生濇者死【濇者阳证见隂脉也】微者但发热讝语者大承气汤下之利勿再服　阳明病发狂弃衣而走登高而歌此阳明实也以承气汤亟下之如便不结者大剂白虎汤灌之石膏四两麦冬二两知母一两五钱加大青一两甘草七钱太阳阳明病协热下利者宜六一散以黄连煎汤调服之　太阳阳明并病六七日表证仍在其人发狂者以热在下焦少腹当硬满小便自利下其血乃愈当用桃仁承气汤又二阳并病太阳证罢潮热汗出大便难讝语者宜
　　大承气汤
　　少阳病　其证口苦咽干往来寒热脇满痛胸满或痛耳聋脉法细头痛发热者属少阳少阳不可发汗发汗则讝语胃和者当自愈不和者则烦而悸　伤寒三日少阳脉小者欲已也　凡太阳病不解传入少阳者脇下鞭满干呕不能食往来寒热未经吐下脉沉者与小柴胡汤柴胡二钱四分人参九分黄芩九分甘草九分半夏一钱五分生姜九分大枣二枚水煎温服日三　加减法　若胸中烦而不呕去半夏人参加括娄实一枚　若脇下痞鞭去大枣加牡蛎二钱半　若渴者去半夏加人参括娄根　若腹中痛者去黄芩加药三钱　若心下悸小便不利者去黄芩加茯苓二钱　若不渴外有微热者去人参加桂一钱【夏勿用】温覆取微汗愈　若欬者去人参大枣加五味子一钱少佐以干姜　阳明少阳并病必下利脉滑而数有宿食也当承气汤下之　若已吐下发汗温针讝语柴胡汤证罢此为壊病知犯何逆以法治之　三阳合病脉浮大见关上但欲睡眠目合则汗药用百合一两麦门冬五钱炙甘草一钱知母二钱竹叶五十片括娄根二钱鳖甲如法三钱白药二钱　三阳合病腹满身重讝语遗尿白虎汤加百合主之　伤寒六七日无大热其人烦躁者此为阳去入隂故也　伤寒三日三阳为尽三隂当受邪其人反能食而不呕此为三隂不受邪也
　　三隂治法总要
　　三隂病其证有二一者病发于三阳不时解表以致邪热传入于里虽云隂分病属于热粪结宜下腹满不可按宜下有燥粪协热下利宜下腹痛下利宜芍药黄芩炙甘草以和之如便脓血即加滑石黄连佐以升麻干葛　如邪虽入里粪犹未结宜清其热渴者用白虎汤竹叶石膏汤不渴或心下痞者宜黄连黄芩芍药枳殻麦冬括娄辈以清之　或邪未结于下焦少腹不坚痛而误用芒硝以伐真隂洞泄不已元气将脱宜用人参白术炙甘草大枣干姜芍药大剂与之不止佐以升提升麻葛根柴胡之类
　　若从无阳邪表证从不头疼发热寒邪直中隂经此必元气素虚之人或在极北高寒之地始有是证法宜温补以接其阳附子人参干姜官桂大剂与之阳回寒退即以平补之剂调之勿过用桂附以防其毒
　　三隂各经见证悉从仲景伤寒论法治之如少隂咽痛咽中生疮声不出用苦酒汤到咽即效故知古人立法非今人可及也
　　春温夏热病大法
　　冬伤于寒至春变为温病大都头疼发热或渴或不渴三阳证俱然亦间有先微寒后即发热者大抵发热其常也药用辛温佐以辛寒以解表邪太阳宜羗活汤阳明宜白虎汤无汗不呕者间用葛根汤少阳往来寒热等证不可汗吐下宜和解小柴胡汤渴者去半夏加括娄根耳聋热盛去人参加麦冬知母括娄根渴亦加之至夏变为热病其表证大约与春温同但热比于温则邪气更烈耳解表用白虎汤竹叶石膏汤有太阳证则加羗活有少阳证则加柴胡黄芩如发斑白虎汤竹叶石膏汤加参栀子桔梗鼠粘连翘大青小青青黛大剂与之二证若大便秘宜按之其邪已结于内便鞕宜察邪结中焦小承气汤调胃承气下之邪结下焦少腹坚痛始用大承气汤下之
　　伤寒温疫其不可治及难治者皆属下元虚
　　伤寒温疫三阳证中往往多带阳明者以手阳明经属大肠与肺为表里同开窍于鼻足阳明经属胃与脾为表里同开窍于口凡邪气之入必从口鼻故兼阳明证者独多
　　邪在三阳法宜速逐迟则胃烂发斑或传入于里则属三隂邪热炽者令隂水枯竭于法不治矣此治之后时之过也
　　近代医师卤莽既不明伤寒治法又不识杂证类伤寒往往妄投汗下之药以致虚人元气变证丛生元气本虚之人未有不因之而毙者矣戒之哉汗下之药焉可尝试也
　　时气伤寒　除隂症不可服
　　苦参【一两】水酒各一碗煎八分重者水醋各半服之一汗而愈不论伤寒乆近立效本草云天行尤良
　　史鹤亭太史丁亥春患瘟疫头痛身热口渴吐白沫昼夜不休毉师误谓太史初罢官归妄投解郁行气药不效又投以四物汤益甚诸毉谢去谓公必死遣使迎仲淳至病二十余日矣家人具以前方告仲淳曰误也瘟疫者非时不正伤寒之谓发于春故谓瘟疫不解表又不下使热邪弥留肠胃间幸元气未尽故不死亟索淡豆豉【约二合许炒香】麦门冬【两许】知母【数钱】石膏【两许】一剂大汗而解时大便尚未通太史问故仲淳曰昨汗如雨邪尽矣第乆病津液未回故大便不通此肠胃燥非有邪也令日食甘蔗二三株兼多饮麦门冬汤不三日去燥粪六十余块而愈
　　章衡阳铨部患热病病在阳明头痛壮热渴甚且呕鼻干燥不得眠诊其脉洪大而实仲淳故问毉师毉师曰阳明证也曰然问所投药曰葛根汤仲淳曰非也曰葛根汤非阳明经药乎曰阳明之药表剂有二一为葛根汤一为白虎汤不呕吐而解表用葛根汤今吐甚是阳明之气逆升也葛根升散故用之不宜白虎汤硬石膏知母甘草加麦门冬竹叶名竹叶石膏汤石膏辛能解肌镇坠能下胃家痰热肌解热散则不呕而烦躁壮热皆解矣遂用大剂竹叶石膏汤疏方与之且戒其仲君曰王翦取荆非六十万人不可李信二十万足矣临别去嘱曰斯时投药五鼓瘥天明投药朝飡瘥已而果然或谓呕甚不用半夏何也仲淳曰半夏有三禁渴家汗家血家是也病人渴甚而呕是阳明热邪炽盛刼其津液故渴邪火上升故呕半夏辛苦温而燥有毒定非所宜又疑其不用甘草何也曰呕家忌甘仲景法也高存之隣人卖腐者伤寒发哕两日夜不省人事其子乞方仲淳问曰汝父当时曾头疼身热乎曰然曰曾服汗药乎曰未也曾吐下乎曰未也仲淳因索伤寒书检之其方类用干姜柿蒂丁香及附子等温热之药末条仅载白虎汤一方仲淳思之曰伤寒头痛身热口渴本属阳明热邪传里故身凉发哕未经汗吐下邪何从而出第其人年老多作劳故于白虎汤加人参【三钱】二剂立起
　　于润父夫人娠九月患伤寒阳明证头疼壮热渴甚舌上黑胎有刺势甚危仲淳投竹叶石膏汤索白药子【毉马病者】不得即以井底泥涂脐上干则易之一日夜尽石膏十五两五钱病瘳越六日产一女母子并无恙
　　存之一家人妇伤寒来乞方仲淳已疏方与之矣见其人少年问曰若曾病此乎曰然曰愈几日而妻病曰八九日曰曾有房欲否曰无之仲淳故曰若有房欲此方能杀人也其人即置方不取遂以裈裆雄鼠粪麦冬韭白柴胡二剂势定更用竹皮汤二三剂全愈
　　姚平子伤寒头疼身热舌上胎胸膈饱闷三四日热不解奄奄气似不属者一毉以其体素弱病乆虚甚意欲投参少许仲淳叱曰参一片入口死矣亟以大黄【一两】瓜蒌【二枚】连子切片黄连枳实下之主人惊疑不得已减大黄之半二剂便通热立解遂愈
　　张太学璇浦内人患热入血室发狂欲杀人白下医以伤寒治之煎药未服陈锡邀仲淳往诊仲淳云不可服其药投一剂而安先与童便继与凉血行血安心神药遂定
