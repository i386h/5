<!-- { "loadSidebar": true } -->
　　翁文学具茨感冒壮热舌生黑胎烦渴势甚剧时稽勲诸昆仲环视挥涕羣医束手仲淳以大剂白虎汤一剂立苏或问仲淳治伤寒有秘法乎仲淳云熟读仲景书即秘法也【白虎汤中曾加人参三钱】
　　四明虞吉卿因三十外出疹不忌猪肉兼之好饮作泄八载矣忽患伤寒头痛如裂满面发赤舌生黑胎烦躁口渴时发谵语两眼不合者七日洞泄如注较前益无度其尊人虞仰韶年八十二矣客寓庄敛之处方得长郎凶问懐抱甚恶膝下止此一子坐待其毙肠为寸裂敛之向余曰此兄不禄仰韶必继之即不死八十二老人挟重赀而听其扶榇东归余心安乎万一有此惟有亲送至鄞耳余闻其语为之恻然急往诊其脉洪大而数为疏竹叶石膏汤方因其有腹泻之病石膏止用一两病初不减此兄素不谨良一友疑其虚也云宜用肉桂附子敛之以其言来告余曰诚有是理但余前者按脉似非此证岂不数日脉顿变耶复往视其脉仍洪大而数余曰此时一投桂附即发狂登屋必不捄矣一照前方但加石膏至二两敛之曰得毋与泄泻有妨乎余曰热邪作祟此客病也不治立殆渠泄泻已八年非暴病也治病须先太甚急治其邪徐并其夙恙除之急进一剂夜卧遂安即省人事再剂而前恶证顿去不数剂霍然但泻未止耳余为疏脾肾双补丸方更加黄连干葛升麻以痧痢法治之不一月泻竟止八载沉疴霍然【阙】失仰韶耄矣别余归老拜谢垂涕谓父子得以【阙】皆余赐也
　　庄敛之一庄仆因受寒发热头痛如裂两目俱痛浑身骨内疼痛下元尤甚状如刀割不可堪忍口渴甚大便日解一次胸膈饱胀不得眠已待毙矣敛之以其证来告为疏一方干葛【三钱】石膏【一两半】麦门冬【八钱】知母【三钱半】羗活【二钱半】大括娄【半个连子打碎】枳殻【一钱】桔梗【一钱】竹叶【一百片】河水煎服四剂而平此太阳阳明病也贫人素多作劳故下体疼痛尤甚以羗活去太阳之邪石膏竹叶干葛知母麦门冬解阳明之热括娄枳殻桔梗疏利胸膈之留邪故遂愈
　　一奴伤寒热解后复下血不止主人以痢药投之更甚仲淳云此伤寒失汗之余症也用地榆麦门冬知母竹叶以代仲景诸血证药遂愈
　　常熟吴见吴在京邸时有小青衣患伤寒愈而复复而愈愈而再复不知其几赵文肃公谓仲淳曰此非兄不能救他人亦不肯往仲淳亟驰诊之病人面色黄白六脉微弱大便不通胸中不快亦不思食曰此为伤寒百合壊证之余邪且退矣胸中不快虚而气壅非实邪也不大便者乆病津液枯气弱不能送也投以人参【五钱】麦门冬【两许】枳殻【炒八钱】尽剂立解而瘥
　　庄敛之一仆因伤寒后劳复发热头痛腹内作泻势甚危急余为疏方山栀仁【四钱】枳实【二钱】豆防【一两】川黄连【二钱】干葛【三钱】调六一散五钱服二剂热退泻止头痛亦愈但不思饮食为去山栀枳实黄连加鳖甲【四钱】炙甘草【二钱半】麦门冬【五钱】不数剂而愈
　　梁谿一男子素虚春中感冒头痛肌痛发热羗活【二钱】麦门冬【三钱】炙甘草【一钱】紫苏【一钱五分】北细辛【七分】前胡【一钱五分】次日头痛止热未退口渴仲淳用芍药五味子人曰风邪未退遽用酸敛何也曰因人而施尔一杯即愈麦门冬【三钱】甘草【一钱】括娄根【二钱五分】干葛【一钱五分】桑白皮【三钱】桔梗【一钱】白芍药【一钱】五味子【五分】
　　从祖近湖公少年因房劳食犬肉伤寒诸毉以其虚也攻补兼施至发狂登屋奔走呼号日夜令壮夫防守者几月余急走使延朱远斋远斋先命煎人参膏二觔以待用润字号丸药数钱下之去黒粪无筭势遂定奄奄一息隣于死矣徐以参膏灌之至百二十日全瘳
　　治伤风后耳聋　仲淳定
　　甘菊花【二钱】石菖蒲【忌铁一钱】柴胡【六分】括娄根【二钱】贝母【去心二钱】前胡【一钱】甘草【六分】北细辛【四分】苏梗【一钱】桑白皮【忌铁二钱】加竹沥一杯不拘时服
　　赵和斋年六十患外感予以他事请见延至中堂云偶因劳倦体疲正欲求教予为之诊视细按其六部并察其形神谓云翁病属外邪非劳发也须着意珍重时葛存诚在坐予私谓云此病是极重外感邪气有内陷之兆恐难挽囘别去三日大雨中复来邀防则神气已脱脉无伦次问其所服何药云石膏汤予云病证固重服药又差无汗发热非阳明症何得用石膏此太阳症未经发汗邪气传里里虚水涸不胜邪热真气已脱必不可救时犹以予言为妄不两日而毙矣
　　魏季尝室产后饮食不节复感风寒遂致发热谵语喘咳气逆恶露絶不至势甚急迫予谓此症俱系外来客邪尚属可救设正气虚脱现诸症者必无幸矣何以见之以脉气浮大有力故也用大剂疏风消食之药二剂便霍然先是有用白术归芎等补药几为所悮【二条附】暑
　　治伤暑
　　高存之次郎童时夏月身热十昼夜止饮白汤诸医汗之不解以麻仁丸下之热如故惶急中仲淳忽至诊曰此伤暑也白虎汤是其本方因误汗下虚甚加人参【三钱】一剂微汗瞑少顷热解又疏一方防其疟痢仍用人参【二钱】兼健脾清暑导滞之剂未几疟作如方饮之疟止痢又作存之不得已于生脉散中加益元散饮之儿尫羸甚诸毉曰数日后死矣举家惶急禳祷纷纭仲淳复自松陵来存之语之故仲淳曰生脉益元散得之矣不诊而谛视儿问糜甘否曰甘大呼曰病去矣存之且喜且讶儿旦夕虞不保兄言何易也仲淳曰视儿目光炯炯且饮食味甘是精神已王胃气转矣寻果脱然起臧玉涵子歳半盛夏咳七日因浴受惊又伤食大热倦顿三日不敢与药目翳唇蠒舌干谋之仲淳曰此暑病也当与白虎汤玉涵曰腹泻石膏无害乎曰先以天水散探之服二钱少顷药夹痰而吐微汗身凉黄昏复热又以天水散二钱不效仲淳曰其为暑症无疑当以白虎汤加人参因儿患肺热且止仲淳再诊之曰暑邪客于皮肤分肉有热无寒是为瘅疟断当用白虎汤连服二剂不效鼻露眼开口不纳气势甚危叩仲淳曰此正气不足胜邪也偶思刺疟论有云凡疟先时一食顷乃可治过时则失之也又云无刺熇熇之热无刺浑浑之脉无刺漉漉之汗意者服药不得时耶将前药并剂煎露一宿鸡鸣温服之病顿失更不须调理精神渐复经年无病以此知仲淳察病望气灵心慧眼又知服药贵及时当早服晚投当晚服早投当热而温当温而热均失之也　此玉涵自定案
　　任邱裴在涧弃家逃禅持戒茹素遍逰五岳足迹几满天下偶客金坛寓西禅寺僧舍酷暑中坐卧小楼日持凖提咒三千念佛号三万忽患头痛如斧劈身热发躁口干日饮冷水斗余渴犹未解自分必死庄敛之怜其旅病时过视疾一日急走仓头召敛之永诀以所携书画玩器尽授敛之泣而言曰兄其为我收藏吾死后切勿用世俗礼葬我惟以两缸盛吾尸其中以三尺地埋之耳敛之涕泗填胸束手无防余时将游梁谿阳羡间敛之命余仆克勤相追归视其脉知系受暑为疏竹叶石膏汤方敛之如方制药躬为煎服不二剂发热口渴俱止几十剂病始退旋加健脾药十余帖而安
　　伤暑霍乱神方　包瑞溪学宪传仲淳累验
　　丝瓜叶【一片】白霜梅肉【一枚】并核中仁同研极烂新汲水调服入口立瘥
　　又方　马铭鞠传
　　用粟米连殻捣碎煎汤温服下口立愈屡试神效
　　又方　梁谿顾圣符传
　　取藊豆叶捣汁一碗饮之立愈
　　又方
　　高存之家仆妇患此仲淳以砂仁【一两炒研】盐【一撮】沸汤调冷定服一剂愈伤冷物者加吴茱萸【四钱】
　　又方
　　用青蒿嫩叶手揉如豆大井水吞下数枚立愈
　　治中暑昏烦闷欲死
　　扢地深尺余取黄土以新汲水调化饮一二瓯立愈
　　又方
　　取田中泥浆涂脐上令壮者溺其上并溺口中得咽立起
　　治中暑大小便不通
　　用田螺三枚捣烂入青盐三分摊成膏贴在脐下一寸即愈
　　疟
　　如发热口渴先服此方一二剂
　　麦门冬【五钱】知母【蜜炙二钱五分】硬石膏【研细五钱】竹叶【三十片】粳米【一撮】煎八分不拘时服
　　治热多作吐头痛口渴无汗或汗少
　　白茯苓【三钱】橘红【二钱】山查肉【二钱】竹茹【二钱】知母【蜜炙二钱】麦门冬【四钱】硬石膏【研细五钱】
　　治寒多热少无汗
　　干姜【一钱生用】柴胡【一钱五分】当归广皮吴茱萸白术【土炒各三钱】如吐呕而寒甚者此方去柴胡当归加人参【二钱】半夏【姜汁炒一钱】　如泻去当归加茯苓【二钱】　如有食脾胃不健第二方去当归加白荳蔲末【七分】　如寒热相半及先寒后热者第二方加黄芩【一钱】　如汗多加白芍药【酒炒三钱】黄耆【蜜炙三钱】去柴胡　如伤食必恶食第二方加山查【五钱】白荳蔲末【七分】神麯【炒二钱】厚朴【姜汁炒一钱】　如渴甚者不可用半夏当用第一方加天花粉【二钱】倍用麦门冬知母须三四剂方可换健脾胃药或兼用健脾胃药如白茯苓白术广陈皮白芍药人参白荳蔲山查等剂是也　如寒甚只用第二方加人参【五钱】生姜【五片】　如寒热俱甚久不止者前方中去白术干姜加鳖甲【醋炙研极细二钱】地骨皮【二钱】麦门冬【五钱】牛膝【五钱】
　　太阳经疟头痛遍身骨痛项脊觉强主方如渴则兼阳明矣
　　活【二钱此系太阳主药】前胡【一钱五分】猪苓【一钱】泽泻【炒一钱】陈皮【二钱】恶寒加姜皮甚则加桂枝　渴则加干葛　渴甚汗多加麦门冬知母竹叶白术　乆病用黄耆　虚甚加人参
　　治秋深寒热甚而汗多者
　　人参白虎汤中加桂枝素有血证及咳者勿用参桂阳明经疟热甚渴甚烦躁恶人声恶心不眠主方
　　硬石膏【研细】麦门冬【各五钱加至一两五钱】知母【去皮蜜炙三钱加至一两】竹叶【四十片加至一百片】粳米【一撮】水三大碗煎一碗不拘时服　如疟初发汗未大透本方加干葛【三钱】　痰多本方加括娄根【三钱】橘红【三钱】竹沥【一杯】　如呕本方去竹叶换竹茹【三钱】橘红【三钱】　汗多本方去干葛加人参【三钱元气虚倍之】白术【三钱】　如兼恶寒甚指爪色黯本方加桂枝【一钱五分】　头痛骨痛又兼前症此太阳阳明也本方加活【二钱】　如在秋末冬初又兼恶寒加桂枝【一钱】每日下午别服开胃健脾消食消痰兼除寒热疟邪药一剂方具于后
　　麦门冬【五钱】鳖甲【三钱加至一两】广橘红人参【各三钱加至五钱素有肺火者勿用】白荳蔲仁【四分加至七分】白茯苓【三钱】乌梅肉【一枚】白术【二钱加至四钱胃热及肺火咳勿用】牛膝【酒洗二钱加至八钱】水三钟煎一钟研入白荳防末乘热服　如热甚而呕加木瓜【三钱】枇杷叶【三大片】竹茹【二钱】　如虚寒胃弱有痰有湿因而呕者加半夏【矾汤泡一钱加至三钱姜汁十匙加至半杯渴而便燥者勿用】
　　少阳经疟往来寒热相等口苦而呕或兼耳聋胷脇痛主方
　　小柴胡汤【柴胡黄芩半夏甘草人参】　鳖甲【三钱至七钱】牛膝橘红【各三钱至五钱】　如恶食本方加枳实【炒一钱】白荳防【五分】如有肺火本方去人参半夏加麦门冬【五钱】牛膝鳖甲
