<!-- { "loadSidebar": true } -->
　　橘红如故　如爪黯便燥及痰盛方中去半夏加当归【三钱】竹沥【一大杯】　恶寒甚本方加桂枝【一钱至二钱】生姜皮【一钱至三钱】　如兼阳明渴欲引饮此少阳阳明也本方去半夏加石膏【八钱】麦门冬【五钱】竹叶【三十片】毎日下午别服开胃健脾消食消痰兼除寒热疟邪等药如前方
　　太隂脾疟寒从中起寒甚而后热呕甚呕已乃衰主方
　　桂枝【二钱】人参【三钱】白芍药【酒炒三钱】姜皮【三钱】水二钟煎一钟空心饥时各一服再煎五六分下午别服开胃健脾消食消痰兼除寒热疟邪药如前方
　　少隂经疟恶寒心烦而渴小便艰澁无汗躁欲去衣或手足冷或欲饮水或咽痛主方
　　鳖甲牛膝【各三钱至七钱】知母【二钱至五钱】桂枝【一钱至二钱】细辛【五分】橘红【三钱】白茯苓【三钱】猪苓【一钱】泽泻【一钱】人参【三钱有肺火勿用】姜皮【一钱至三钱】水二钟煎八分空腹饥时各一服　如寒甚倍人参姜皮　如热甚倍鳖甲牛膝加乌梅肉有痰加竹沥下午别服开胃健脾消食消痰除寒热药大畧如前方厥隂经疟色苍苍然善太息不乐主方
　　桂枝【一钱至三钱】柴胡【一钱至三钱】鳖甲【二钱至四钱】当归【三钱至五钱】橘红【二钱至三钱】牛膝【二钱至五钱】何首乌【五钱】水三碗煎一碗空心饥时服　便燥及昏晕欲死本方加麦门冬竹沥下午别服开胃健脾消食消痰除热药如前方　如有肺火及内热去桂枝加知母【三钱】
　　治阳分间日疟寒热俱甚烦躁舌胎
　　硬石膏【三钱】知母【五钱】麦门冬【一两五钱】竹叶【一百片】括娄根【六钱】贝母【五钱】广陈皮【三钱】发日加人参【五钱有肺热者勿用】姜皮【一钱】隔夜煎成露一宿五更服
　　治隔一日一发先热后寒热少寒多午时发头疼筋骨痛唇燥口干恶心无汗后半夜凉天明头痛止
　　活【二钱头不痛即去之】干葛【二钱五分】陈皮【三钱】麦门冬【五钱】知母【二钱】生姜皮【二钱】炙甘草【五分】何首乌【五钱】水二钟煎八分露一宿天明温服
　　治胎前疟热多口渴方
　　黄芩【酒炒二钱】柴胡【一钱】硬石膏【五钱至二两】麦门冬【去心五钱至一两】知母【去皮蜜炙忌铁二钱至四五钱】广橘红【二钱至三钱】白茯苓【三钱】竹叶【五十片至一百片】　胃虚加人参【二钱至三五钱】河水二碗煎八分饥时服发日五更温服滓再煎六分并进　如热甚寒亦甚本方加生姜皮【二钱至四钱】白术【三钱】
　　治胎前疟寒甚不渴少汗方
　　人参生姜皮【各五钱至一两】广橘红【去白二钱至四钱】河水二碗煎八分五更温服再煎五六分并进寒甚者阳气虚而下陷也益阳气则寒自止邪自散矣故应多服人参如汗多并加黄耆【五六钱】
　　治产后疟主方
　　当归【三钱至五钱】柴胡【一钱】鳖甲【四钱至七钱】牛膝【一两】白茯苓【三钱】广橘红【三钱】生姜皮【一钱至二钱】干姜【炒黒四分至六七分】水二钟煎八分露一宿五更温服　如渴加麦门冬【六钱】竹叶【五十片青蒿三五钱去生姜皮干姜】　如渴甚更加知母【三钱】括娄根【三钱】　痰多并加贝母【四钱】　如脾胃弱加人参【三钱至一两】元气虚亦如之有肺热者去人参加白芍药【四钱】　如汗多加黄耆【二钱至五钱】　寒甚加桂枝【七分至一钱二分】干姜【炒黒七分】　如恶露未尽亦如之并加益母草【五钱】黑豆【炒一两】苏木【五钱打碎别以绵裹入药煎】热多加青蒿三四钱
　　治三日疟寒多
　　当归【酒洗二钱五分】桂枝【一钱五分】干姜【二钱】广陈皮【五钱】何首乌【洗净切片五钱】人参【三钱至一两】
　　治三日疟寒热俱甚或早晏不齐作止不一
　　鳖甲　牛膝　何首乌　广橘红　麦门冬【各五钱】知母【三钱】桂枝【一钱五分】姜皮【三钱无汗倍之】乌梅【一枚】干葛【三钱汗多或呕去之无汗倍之】水三钟煎一钟露一宿发日五更温服查再煎七分余日空心饥时服　如渴加石膏【一两】竹叶【五十片】渴止去之气虚加人参【五钱】　如汗多加黄耆【三钱】兼便燥加归身
　　【五钱】　不思食及食难化加人参【五钱】白荳蔲仁【七分】厚朴【一钱五分】　如泄去石膏知母竹叶倍白术加茯苓【三钱】车前子【二钱】肉荳蔲【一钱】泽泻【一钱】　痰多加竹沥一大杯
　　治三日疟热多渴甚
　　鳖甲　牛膝　何首乌　麦门冬【各五钱加至两二钱】知母【四钱加至七钱】橘红【五钱】石膏【八钱加至三两】竹叶【三十片至百片】水三大碗煎一碗露一宿发日五更温服　如恶食加青皮【醋炒一钱五分】白荳蔲仁【七分】　无汗或有汗而少加干葛【四钱】　汗多本方加人参白术气虚倍加人参　如呕本方加竹茹乌梅便燥加当归　得汗渴止去石膏干葛下午别服开胃健脾消食消痰药如前法
　　治三日疟寒多热少汗少或无汗
　　人参　白术【各五钱至一两】橘红【四钱至六钱】桂枝【二钱至三钱】姜皮【五钱至一两】白荳蔲仁【七分】水三碗煎一碗露一宿发日五更温服渣再煎七分连进不拘时空心饥时服
　　治三日疟隂分【黄氏姑服之立起】
　　何首乌【一两】牛膝【一两】当归【五钱便燥用胃弱勿用】鳖甲【醋炙一两】广橘红【三钱】水三钟煎一钟空心服立愈虚极者加人参【一两】
　　治三日疟
　　人参【一两】生姜皮【五钱】水二钟煎八分空心服　于中父病疟初服此不效仲淳坚持此方加参至【三两】生姜皮【至一两五钱】二服即起
　　治疟邪未尽而痢作者先服此方二三剂
　　鳖甲【三钱】广陈皮【去白三钱】白茯苓【三钱】柴胡【一钱】白芍药【三钱】干葛【一钱】　如恶寒寒热交作加柴胡【二钱】生姜皮【一钱】　如渴去姜皮加寒水石【七钱】滑石【四钱】　如无汗加干葛【二钱至三四钱】可服参者加参【三钱】
　　次服方【服之滞下必止】
　　干葛【二钱五分】升麻【醋炒七分】莲肉【去心四十粒炒】灸甘草【一钱】乌梅肉【二枚】广橘红【三钱】白藊豆【炒二钱】鳖甲【二钱】白茯苓【二钱】白芍药【酒炒三钱】黄芩【阙炒一钱五分】川黄连【土炒二钱加至三钱】河水二钟半煎八分调水飞过滑石末【四钱】兼吞滞下丸二三服送以葛根汤或莲子汤亦佳　如腹痛以炒砂仁三四钱浓汤吞滞下丸
　　治乆疟不已似劳证
　　当归【酒洗五钱便燥者用】牛膝【酒浸五钱】鳖甲【三钱】何首乌【白采鲜者五钱】广橘红【三钱】生姜皮【二钱五分】柴胡【一钱五分已上二味热多无汗者用有汗则去之】贝母【三钱】水三钟煎一钟加竹沥一大杯发日五更时服隔夜先煎露一宿临服时再重汤顿温　盖疟者暑气为病也暑得露即解世鲜知者
　　防疟方【夏秋不辍必无疟矣】
　　何首乌【十二两】真茅山苍术【十两】半夏【六两】橘红【八两】人参【四两】白茯苓【八两】藿香叶【三两】白荳蔲仁【一两五钱】为细末米粉糊加姜汁丸如菉豆大每五钱下午及临卧白汤吞
　　仲淳年十七时为疟所苦凡汤液丸饮巫祝靡不备尝终无捄于病徧检方书廼知疟之为病暑邪所致也经曰夏伤于暑秋必痎疟遂从暑治不旬日瘳后数以意消息散邪之外专养胃气痰多者消痰气虚者补气血虚者益血又分臓腑经络各从其类以施向导即经年不愈者竟霍然起矣
　　沈少卿中丞请告时苦疟仲淳往诊之惫甚曰再一发死矣先生何方立止之仲淳曰何言之易也疏三方作五剂一日夜饮尽次早疟止先二剂清暑用大剂竹叶石膏汤加桂枝以其渴而多汗也次二剂健脾去积滞用橘红白豆蔲白术茯苓谷蘖乌梅白藊豆山查麦芽最后一剂人参【一两】生姜皮【一两】水煎露一宿五更温服尽剂而效
　　顾伯钦患疟仲淳之门人疏方以白虎汤加人参一两一庸工云岂有用参至两数者乎改用清脾饮二十余剂而疟不止体尫弱仲淳至笑曰此虚甚非参不可吾徒不谬也投以大剂参茋一剂而瘥
　　人参【一两】黄茋【蜜炙一两】知母【蜜炙五钱】陈皮【二钱】干葛【二钱】甘草【八分】石膏【五钱】
　　庄敛之妾患疟寒少热甚汗少头痛不嗜饮食余为诊脉洪数而实用麦门冬【五钱】知母【三钱五分】石膏【一两五钱】竹叶【六十片】粳米【一撮】橘红【二钱】牛膝【一两】干葛【三钱】白茯苓【三钱】白藊豆【三钱】三剂不应忽一日凡寒热者再昏迷沉困不省人事势甚危急敛之过余云恐是虚弱前方石膏知母竹叶似近寒凉非其治也余亦心疑为去石膏等而加人参二钱已别矣余追想前脉的非属虚急令人往视令其将参煎好勿轻与服待按脉加斟酌焉次早往视其脉洪数如初急止人参勿服惟仍用前方而加石膏至二两何首乌五钱令其日进二剂疟遂止
　　庄敛之前患疟妾越一载忽头痛如裂心内杂乱不清喉作痛失音舌破咳有痰胸膈饱胀恶心不思饮食如此者四日矣日渐増剧陡发寒热如疟状寒少热多热后频出汗方解平时有心口痛证并作下元无力如脚气状敛之疑为伤寒余曰此受暑之证即前年所患疟而势加剧耳法当先去其标令以石膏【二两】麦门冬【五钱】知母【三钱】橘红【二钱半】牛膝【五钱】鳖甲【四钱】竹叶【一百五十片】贝母【三钱】括娄根【三钱】河水煎服三四剂心内清头疼喉痛失音舌破饱胀寒热俱愈但恶心不思食如故而心口痛下元无力不减余为去石膏知母竹叶鳖甲贝母括娄根而加延胡索【二钱】五灵脂【七分】生蒲黄【一钱五分】薏苡仁【八钱】木瓜【二钱】石斛【三钱】白藊豆【三钱】白芍药【三钱】竹茹【二钱】枇杷叶【三大片】炙甘草【四分】几十剂而愈
　　高存之甥女嫁后患胎疟乆不止仲淳云病在隂分以人参【五钱】牛膝【一两】兼健脾清暑一剂而止
　　章衡阳子室患疟后失音寒热愈甚告急仲淳仲淳云此必疟时不遇明眼人妄投半夏故也投以大剂麦门冬　白茯苓　炙甘草　鳖甲　知母　贝母数剂瘳
　　治停食发疟
　　梁溪王兴甫偶食牛肉觉不快后遂发疟饮食渐减至食不下咽已而水饮亦不下白汤过喉间呕出作碧色药不受小便一滴如赤茶大便闭诸医束手仲淳忽至视之令仰卧以指按至心口下偏右大叫因询得其由用丸药一服至喉辄不呕水道渐通次日下黑物数块如铁丸药用矾红和平胃散作末枣肉和丸白汤下三钱其病如失再以人参【五钱】麦门冬【五钱】橘红【三钱】白芍药【三钱】水煎服四日起
　　【阙】　　丸方
　　【阙】　　　　虫【煆存性研极细一两半】广橘红【十两五钱】射干【晒干一两阙】　　人参【八钱】肉桂【去皮六钱】干漆【煅烟起存性研如飞尘五钱】为极细末醋煮稀糯糊和丸如梧子大每四钱空心淡盐汤下痢
　　滞下如金丸【滞下俗呼痢疾】
