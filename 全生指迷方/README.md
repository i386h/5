<!-- { "loadSidebar": true } -->


　　全生指迷方 宋 王贶

　　原序

　　余昔任左史，遇疾濒死，考城王贶子亨，为察众工之用药而余以生，因以其所着《全生方》一编遗予，藏之未暇读也。继掌外制，一日得异疾，谋诸医未决，子亨笑曰：毋恐，此我书所有也，视某章，病当某药。如方，信宿而疾良已，于是奇之。归居淮南，去王城国偶有病，只讯于书。谪三巴，迁百粤，去医益远，又 本以归余。余以为之表其端曰：此直而邃，曲而通，部居彪列，而脉络潜流，形色昭彰，而对治要妙。知方者读之，智思横不知者，犹可按图而愈疾。真卫生之奇宝，济物之良术也。至理不烦，至语不费。余非者，而于此乎取之。子亨当官不苟，遇世变，尝慨然再请，出疆万里。其论著此书，用世利物，不特此矣。

　　吴敏 序

　　自序

　　德弥大者，常存乎好生之心；志弥广者，每切于立言为教。在上世则有伊芳尹，逮后汉乃见张机；祖述神农之经，发明黄帝之道。虽然术至通神之妙，在乎知虑以为先；药至起生之功，必因精而能后效。天无弃物，非人莫知所能；人有常心，非道莫知所适。凝神自悟，触理皆分，故能赞益天机，悉体阴阳之变，深穷造化，博极生死之源，候色验形，自契一时之理，刳肠剖臆，难传后代之精。至于汤液除 ，砭石起死，必当研穷性味，斟酌浅深。治理在于君臣，协攻资乎佐使。方书之行，其来尚矣。有人犹不能刻意研求，专心致志，撄邪抱病，则束手无能，制疗处方，则委身纰缪，余窃悲之。于是采古人之绪余，分病证之门类，别其疑似，定其指归，阴阳既明，虚实可考。若能按图求治，足以解惑指迷，虽未起死回生庶几扶危拯困，故号曰“全生指迷”，以崇大伦之道焉。

　　考城王贶子亨序

　　卷一

　　脉论

　　论曰：人以天地之气生，四时之法成，是以有五脏六腑，四肢十二经，三百六十五穴，以象五运六气，四时十二月周天之度。阴阳变化，与天地同流。乖其气，逆其理，则阴阳交错，腑脏偏毗，脉行迟速，荣卫失度，百病从生。非脉无以探赜索隐。所谓脉者，乃天真之元气，有生之精神。精神去干，脉理乃绝。故上古圣人，体性鉴形，剖别脏腑，详辨经络，会通内外，各着其情，气穴所发，各有 名。善诊脉者，静意视义，观其变于冥冥之中，以神合神，悠然独悟，口弗能言。先别阴阳，审清浊，而知分部。视喘息，听音声，而知病所生。所谓阴阳者，至者为阳，谓随呼而出也；去者为阴，谓随吸而入也。动者为阳，鼓击躁急也；静者为阴，来去沉沉默默也。数者为阳，谓一呼一吸六至也；迟者为阴，谓往来不满三至也。于三部九候之内，察其脉形，有独异者，谓独大独小，独疾独迟，独不应四时者，乃受病之所也。

　　卷一

　　辨五脏六腑部位脉法

　　左手寸口脉，浮取之属小肠为腑，沉取之属心为脏，其经则手太阳、少阴。左手关上脉，浮取之属胆为腑，沉取之属肝为脏，其经则足少阳、厥阴。左手尺中脉，浮取之属膀胱为腑，沉取之属肾为脏，其经则足太阳、少阴。右手寸口脉，浮取之属大肠为腑，沉取之属肺为脏，其经则手太阴、阳明。右手关上脉，浮取之属胃为腑，沉取之属脾为脏，其经则足太阴、阳明。右手尺中脉，浮取之属三焦为腑，沉取之属心包络，又属右肾，其经则手少阳、厥阴。

　　卷一

　　辨人迎三部趺阳九候五脏六腑脉法

　　论曰：诊脉之法，其要有三：一曰人迎，在结喉两傍，取之应指而动，此部法天也。二曰三部，谓寸关尺也。于腕上侧有骨稍高，曰高骨。先以中指按骨，谓之关，前指为寸部，后指为尺部。尺寸以分阴阳，阳降阴升，通度由关以出入，故谓之关，此部法人。三曰趺阳在足面系鞋之所，按之应指而动者是也，此部法地。三者皆气之出入要会，所以能决吉凶生。凡三处大小迟速相应齐等，则为无病之人。故曰：人迎、趺阳三部不参，动数发息，满五十，未知生死，以三者为决死生之要也。故人迎一盛病在太阳，谓阳极也。四盛以上隔阳，谓无阴以收也。寸口一盛病在少阴，二盛病在太阴，三盛病在厥阴，厥有尽也。四以上为关阴，谓无阳以系也。隔阳者，气上而不能下，则吐逆；关阴则闭塞，大小便不通皆死不治。九候者，谓三部之位，一位有三候。浮取之属阳，沉取之属阴，中得之为胃气故无胃气则死。五脏之脉，轻手于皮肤得之者肺也，至肌得之者心也，至肉得之者脾也，筋得之者肝也，至骨得之者肾也。五者轻重皆应，是谓五脏之气全也。又有推而外之在经推而内之在血脉。凡诊平人之脉，当以平旦，阴气未动，阳气未散，饮食未进，脉络调可以见有余不足之脉。一呼行三寸，一吸行三寸，呼吸行六寸而脉四至，呼吸之间又一此盛脉得天全者也。若过十息，脉应五十动，又须与气相应。往来缓急，得中润泽，如流行源源者，此寿脉无疾也。若不满五十动一止，此一脏之气绝，四岁死，三十动一止死，二十动以下一止，期以岁月死。若与形气不相应，往来短促枯燥无首尾，此不寿之多病。凡诊病脉，则不拘昼夜，审脉所以察其由，则寒热虚实见矣。凡脉病患不病者死病脉不病者生。

　　卷一

　　诊诸病证脉法

　　论曰：脉变于内，病形于外，相参以察其理。气热脉满，是谓重实。脉实以坚，谓之益甚。上下相失，不可数者死，谓至数也。脉口热而尺反缓，皮肤外证也，滑则从，涩则逆。

　　寸口肤热而尺肤寒，是经气有余，络气不足也。尺肤热脉满，寸口肤寒脉涩，是经气不足，络气有余也。脉寸虚尺虚，是谓重虚，重虚者死。寸虚者，病情无常，神不守也。尺虚者，行走 然，脉滑则生，涩则死。脉急大坚，尺涩而不应，谓之形满，手足温则生，寒则死。

　　乳子中风热，喘鸣肩息，脉缓则生，急则死。下痢白沫，脉沉则生，浮则死。下痢脓血，脉悬绝则死，滑则生。浮涩之脉，身有热者死。癫疾之脉，博大而滑，久久自已，脉小坚急，死不治。病患口甘而渴，此数食甘美而多肥，五气之溢也，谓之脾瘅病。人口苦，此因数谋虑不决，胆虚气上溢，是谓胆瘅。凡消瘅之脉实大，病久可治。病患身热如炭，颈膺如格，人迎躁盛，喘息气逆，太阴脉微细如发者，死不治，谓气口与人迎不相应也。心脉满大，痫螈筋变。肝脉小急，痫痉筋挛。肝脉骛暴，有所惊骇。无故而喑，脉不至，不治自已，谓气暴厥也，气复则已。肾脉小急，肝脉小急，皆为瘕。肝脉并沉为石水，并浮为风水，并虚为死，并小弦为惊。肾脉大急沉，肝脉大急沉，皆为疝。肺沉博为肺疝。太阳急为瘕，膀胱气也。太阴急为脾疝。少阴急为痫厥，心病也。少阳急为惊，胆病也。脾脉沉鼓为肠癖，由饱食而筋脉横解，肠癖为痔。胃脉沉鼓涩，胃外鼓大。心脉小急，皆为偏枯。年不满二十者，三岁死。脉至而搏，血衄身热者死。心肝脉小沉涩，为肠癖。心脉至如喘，名曰暴厥，不知与人言。脉至如数，使人暴惊，三四日自已。肺脉有余，病皮痹，闭不通而生瘾疹，不足，病肺痹寒湿。脾脉有余，病肉痹，寒中，阴隔塞也。肝脉有余，病筋痹，胁满不利；不足，病肝痹。肾脉有余，病骨痹，身重；不足，病肾痹。凡阴病见阳脉者生，谓病患四肢厥，恶寒多汗，脉得洪大数实也。阳病见阴脉者死，谓病患身热狂躁谵言，欲饮水，脉得沉细微迟也。

　　卷一

　　辨脉形及变化所主病证法

　　浮脉之状，在皮肤轻手得之，重按则似有若无。王于秋，主肺，主风，主虚乏短气。秋得之为顺，春得之为贼邪，冬得之为虚邪，夏得之为实邪，又为微邪，其病不治自愈。纯浮为感风，浮弦为虚劳，浮紧为风寒，浮芤为衄血，浮滑为风痰，浮洪为风气壅滞，浮微为气不足，浮缓为风虚，四肢不随，浮涩为伤肺咯血、嗽血，浮迟为伤惫，浮弱为虚损，浮濡为气血俱不足。又看见于何部位，以脏腑经络推之，余皆仿此消息。

　　沉脉之状，取于肌肉之下得之。主脏病，沉滞伏匿。在寸为心肺郁伏，悲忧不乐。在关为肝脾不利，中满善噫 胀。湿胜则肿满溏泄，食不化，支膈， 胁满，善恐。在尺则为石水，腹肿硬，以指弹之壳壳然有声，小便涩。沉紧为肠间积寒痛，沉涩结为五气积聚成形，沉数或疾为骨蒸，沉滑为肾消、骨枯、善渴、小便数。纯沉为肿重，足膝不利，不得履地，得之于阴湿之气。沉而微，五脏气衰，骨痿不能起。

　　迟脉之状，往来极迟，一息三至。为阴盛阳虚之候，若手足厥不回者死。五脏气短，不能朝于气口，肺肾俱衰也。《太素脉诀》作肺肾俱绝。陈无择《三因方》云：迟者应动极缓与人迎相应，则湿寒凝滞，与气口相应，则虚冷沉积，为寒为痛。迟而涩为症瘕咽酸。

　　数脉之状，往来急数，一息六至。为阳盛阴微之候。寸脉见之为热，为躁，为烦。左关为目赤头痛烦满，右关为口臭胃烦呕逆。尺中见为小便黄赤，大便闭涩。与人迎相应为热，与气口相应或为疮。

　　洪脉之状，大而隐指。若大而散漫，是谓气衰。大而浮，风客于卫，咳出青黄脓如弹丸大，若不出则伤肺。下利得脉大，利益甚。霍乱得之吉。又其脉主夏，属心。

　　虚脉之状，浮大无力，迟而且柔，又如蜘蛛丝。此阳气衰少，阴气独居，为多汗亡阳，形气萧索，其人不寿。

　　散脉之状，浮而无力，至数不齐，涣漫不收，更甚于虚，或来多去少，按之如无。此气血俱虚，根本脱离之候。左寸软散，为阳虚不敛。右寸见之，为气耗汗出。肝脉软散，色泽者，当病溢饮。脾脉得之，色不泽，当病足 肿。尺脉见散，为精气衰耗。又产妇得之生，孕妇得之死。

