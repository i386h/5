<!-- { "loadSidebar": true } -->
　　大黄　　亁姜【各二两】巴豆【一两去皮研如脂】
　　右先捣大黄亁姜为末内巴豆合捣千杵和蜜丸如豆大藏蜜器中勿泄气用毎服三四丸暖水或酒下
　　又主中恶心腹胀满卒痛如锥刺气急口噤如卒死者捧头起灌令下咽须臾当差不差更与三丸当腹中鸣即吐利便差若口噤者须化从鼻孔用苇管吹入自下于咽【此温下之法　口噤不能服药者亦是一法】
　　贪食食多不消心腹坚满痛治之方【千金】
　　盐【一升】水【三升】
　　右二味煮令盐消分三服当吐出食便差
　　蛟龙病方【金匮】治春秋二时龙精带入芹菜中人偶食之为病发时手背腹满痛不可忍
　　硬糖【二三升】日两度服之吐出如蜥蜴三五枚差
　　疗犬肉伤【金匮】治食犬肉不消心下坚或腹胀口亁大渇心急发热妄语如狂或洞下
　　杏仁【一升合皮熟研用】沸汤三升和汁分三服痢下肉片大騐
　　疗食鲙伤【金匮】治鲙食之在心胸间不化吐复不出速下除之乆成症病
　　橘皮【一两】大黄【二两】朴硝【二两】
　　右三味以水一大升煮至小升顿服即消
　　疗鲙症【金匮】治食鲙多不消结为症病
　　马鞭草捣汁饮之或以姜叶汁饮之一升亦消又可服药吐之
　　疗虱症【千金】由啮虱在腹生长为虱症【按此病发服水银】故篾子【一枚】故梳子【一枚】
　　右二味各破为两分先取一分烧灰末之又取一分以水五升煮取一升顿服前末尽少时当病出无所忌
　　疗十年痃癖方【千金翼】
　　桃仁【去皮尖双仁煮熬】豉【亁泡去皮熬捣筛各六升】蜀椒【去目闭口者生捣筛三升】亁姜【捣筛三升】
　　右四味先捣桃仁如膏合捣千杵如亁可入少蜜和捣令可丸如酸枣大空腹酒服三丸日三仍熨法
　　椒熨方【千金翼】
　　取新盆一口受一斗者钻底上作三十余孔孔上布椒三合椒上布盐盐上安纸两重上布冷灰一升冷灰上安热灰一升热灰上安热炭火如鸡子大常令盆热底安薄氊其口以板盖上以手捉勿令落仰卧安于腹上逐病上及痛处自捉遣移熨之冷气及症结皆从下部中作气出七日一易椒盐满三七日百病差乃止
　　破癖汤【千金翼】
　　白术　　枳实【炙】　柴胡【各三两】
　　右以水五升煮取二升分三服日三
　　备急熨症方【千金翼】
　　呉茱茰【三升】以酒和煮热布褁熨之
　　广济疗鼈瘕【外台】
　　白马尿【一升五合】温服之令尽差
　　广济疗米症【外台】其疾常欲食米若不得米则胸中出清水
　　鸡屎【一升】白米【五合】捣散用水一升顿服
　　疗米症羸痩至死【外台】
　　葱白【两虎口切】乌梅【三十枚碎】
　　右二味以水三升宿渍乌梅使得极浓清晨噉葱白随饮乌梅汁尽顷之心腹烦欲吐即令出之三晨疗之当吐出米症差无所忌
　　广济疗发症【外台】人因食误食发即胸间如有虫上下惟欲饮油
　　油【一升】以香泽煎之大铹贮之安病人头边以口鼻临油上勿令得饮及传之鼻面令有香气当呌唤取饮不得与之必疲极眠睡其发当从口出饮油人专守视之并石灰一褁见症出以灰粉手捉症抽出须防抽尽即是髪也【竒法】
　　积块丸　　治症瘕积聚癖块蛊积
　　京三棱　　莪术【各用醋煨】自然铜　　蛇含石【各烧研各二两】雄黄　　蜈蚣【各一钱二分焙研】木香【一钱半】銕花粉【用粳米醋炒一钱】辰砂　　沉香【各八分】氷片【五分】芦荟　　天竺黄
　　阿魏　　全蝎【焙亁各四钱】
　　右为末用雄猪胆汁丸如桐子大毎服七八分【诸虫皆效】
　　治食索粉积方
　　用紫苏煎浓汁加杏仁泥服之即散
　　易简红丸　　破症消瘕
　　蓬术　　三棱　　橘皮　　青皮　　胡椒亁姜　　阿魏　　矾红
　　右水泛为丸毎服六十丸姜汤下又小儿脾胃之症极有神效
　　大七气汤　　治一切症瘕
　　三棱　　莪术【各煨切】青皮　　陈皮【去白】木香藿香　　肉桂　　益智仁　　甘草【各七钱五分】右防咀毎服五钱水二盏煎至一盏食前服
　　半硫圆丸【局方】除积冷温脾胃一切痃癖大便冷闭硫黄【明净好者研令极细用柳木锤子研过】半夏【汤洗七次焙亁为末】
　　右等分以生姜自然汁同熬入亁蒸饼末搅和匀入臼内杵数百下圆如桐子大毎服空心温酒或生姜汤下十五丸至二十丸妇人醋汤下
　　发症饮油方【夏子竒疾方】
　　雄黄【半两】
　　右为末水调服之虫自出
　　食发成瘕方
　　猪脂【二升】酒【三升】
　　右以水煮三沸温服日三
　　酒鼈气鼈血鼈方【直指方】治平时嗜酒血入于酒为酒鼈任气血凝于气为气鼈虚劳痼冷败血襍痰为血鼈或附脇背或隠肠腹须急治之
　　生硫黄末以老酒调下时时服之【此味人多畏之不敢轻服其实性甚和缓目覩有人服数斤全无所害惟肌肤色黄而已】
　　蛇症方【千金翼】
　　白马尾切细酒服初服五分一次服三分一更服二分一不可顿服杀人
　　蛟龙病方
　　唐明皇襍録云有黄门奉使交广回太医周顾曰此人腹中有蛟龙上惊问对曰臣驰马大庾岭热困且渇遂饮涧水竟腹中坚痞如石周遂以石硝雄黄煮服之立吐一物长数寸大如指视之鳞甲皆具此疾遂愈
　　蛇瘕【危氏方】治面光发热如火炙
　　蒜汁一盌饮之吐出如蛇即愈
　　腹内蛇症方【易简】
　　误食菜中蛇精成蛇瘕或食蛇肉成瘕腹中常饥食物即吐以赤足蜈蚣一条炙研末酒服
　　血瘕方【甄氏】
　　鼈甲　　大黄　　琥珀【等分】
　　右三味作散酒服二钱少时恶血即下若妇人小肠中血下尽即休服也
　　虱瘕　　喜食血
　　用极旧木梳煆灰服
　　妇人狐瘕方【外台】因月水来或悲或惊或逢疾风暴被湿致成狐瘕精神恍惚令人月水不通胸脇腰背痛引隂中小便难嗜食欲吐如有孕状其瘕手足成形者杀人未成者可治
　　用新鼠一枚以新絮褁之黄泥固住入地坑中桑薪烧其上一日夜取出去絮入桂心末六铢为末酒服方寸不过一二服当自下
　　蒂散【金匮】大承气汤　　小承气汤　　调胃承气汤【以上四方俱见伤寒】保和丸【丹溪】枳术丸【洁古】皂矾平胃散感应丸【上四方见通治】阿魏撞气丸【方见膈吐】蛇含石丸【即禹余粮丸见】
　　【臌胀】
　　虫【附狐惑】
　　灵枢
　　上膈篇虫为下膈【其详备载膈症门】
　　虫瘕蛟蛕　厥病篇肠中有虫瘕及蛟蛕皆不可取以小针心肠痛憹作痛肿聚往来上下行痛有休止腹热喜渴涎出者是蛟蛕也以手聚按而坚持之无令得移以大针刺之乆持之虫不动乃出针也
　　金匮
　　蚘虫之为病令人吐涎心痛发作有时毒药不止　蚘厥者当吐蚘令病者静而复时烦此为脏寒蚘上入膈故烦须臾复止得食而呕又烦者蚘闻食臭出其人当自吐蚘狐感之为病状如伤寒黙黙欲眠目不得闭卧起不安蚀于喉为惑蚀于隂为狐不欲饮食恶闻食臭其面目乍赤乍黒乍白【此皆伤寒余毒所结湿热生虫也】
　　病源
　　九虫者一曰伏虫长四分二曰蚘虫长一尺三曰白虫长一寸四曰肉虫状如烂杏五曰肺虫状如蚕六曰胃虫状如虾蟆七曰弱虫状如瓣八曰赤虫状如生肉九曰蛲虫至细防形如菜虫伏虫羣虫之主也蚘虫贯心则杀人白虫相生子孙转大长至四五尺亦能杀人肉虫令人烦满肺虫令人咳胃虫令人呕逆吐喜哕弱虫又名膈虫令人多唾赤虫令人肠鸣蛲虫居胴肠多则为痔极则为癞因人疮处以生诸痈疽癣痿病疥龋虫无所不为人亦不必尽有有亦不必尽多或偏无者此诸虫依肠胃之间若腑脏气实则不为害若虚则能侵蚀随其虫之动而能变成诸患也　凡蛊毒有数种皆是变感之气人有故造作之多取虫蛇之类以器皿盛贮任其自相噉击惟有一物独在者即为之蛊便能变感随逐酒食为人患祸患祸于他则蛊主吉利所以不羁之徒畜事之
　　齿慝　是虫食齿至断脓烂汁臭如屯之収故谓之慝齿
　　虫方
　　甘草粉蜜汤【金匮】蚘虫之为病令人吐涎心痛发作有时毒药不止此汤主之
　　甘草【二两】粉【一两】蜜【四两】
　　右以水三升煮甘草取二升去滓内粉蜜搅令和煎如薄粥温服一升差即止
　　乌梅丸　　治病者静而时烦因脏寒蚘上入其膈为蚘厥当吐蚘
　　乌梅【三百个】黄连【一斤】黄檗【六两】亁姜【十两】附子【六枚泡】蜀椒【四两熬去汗】桂枝【六两】细辛【六两】人参【六两】当归【四两】
　　右十味异捣筛合治之以苦酒渍乌梅一宿去核蒸之五升米下饭熟捣成泥和药令相得内臼中与蜜杵二千下丸如梧桐子大先食饮服十丸日三服稍加至二十丸禁生冷滑物臭食等
　　疗蚘虫攻心腹痛【千金】
　　用石榴根捣取汁平旦服亦可水煎
　　疗虫蚀下部【千金】
　　胡粉　　雄黄
　　右二味各等分为末着谷道中亦治小儿
　　疗伤寒慝病【千金】
　　取生鸡子小头叩出白入漆一合熟和搅令极调当沫出更内着殻中仰吞之食顷或半日乃吐下虫剧者再服虫尽热除病愈
　　追虫丸【八阵】治一切虫积
　　黑牵牛【取头末】梹榔【各八两】雷丸【醋炙】南木香【各二两为末】茵蔯【二两】大皂角　　苦楝皮【各一两】
　　右煎浓汁水为丸菉豆大大人毎服四钱小儿三钱或二钱或一钱半量人虚实用砂糖水吞下待追去恶毒虫积二三次方以粥补之【按浓煎汁水为丸原本如此必有误字竟将水泛丸可也】
　　下虫丸　　追虫取积
　　苦楝皮【根皮为上树面次之去面上粗皮】
　　右为末麺糊丸弹子大如欲服药宜戒午饭晡时预食油煎鸡卵饼一二个待上床时白滚汤化下一丸至五更取下异虫为效
　　疗寸白虫
　　榧子　　梹榔　　芜荑【各等分】为末毎二钱温酒调服先吃烧牛肉脯后服食水防永除
　　又方
　　榧子【四十九粒去皮】以月上旬平旦空心服七枚日服尽虫消成水永瘥　又云食实七枚七日满虫化为水
　　疗湿慝虫【千金翼】此症多是热病后或乆下不止或有客热结在腹中或遇暑湿凉气者多生此病病亦有燥慝不甚泄痢而下部疮痒不问燥湿乆则杀人为病诊齿无色舌上尽白甚者满口有疮四肢沉重喜眠如此者为虫下食其肛肛烂尽见五脏即死矣黄连　　生姜【切各十两】艾叶【八两】苦参【四两】
　　右四味防咀以水一斗煮取三升为三服日三
　　疗蛔虫　　病由劳热伤心有虫名蛔虫长一尺贯心则死
　　雷丸【熬】　橘皮　　桃仁【各五分】狼牙【六分】贯众【三枚】芜荑　　青葙子　　亁漆【熬各四分】乱发【如鸡子烧】僵蚕【二十枚熬】
　　右十味捣筛蜜丸以饮及酒空腹服二七丸日再服
　　疗百虫方【外台】
　　石榴皮【东引者一握去疮皮】梹榔【七枚】
