<!-- { "loadSidebar": true } -->
　　呉江徐大椿撰
　　疫疠鬼疰
　　素问
　　遗篇刺法论黄帝曰余闻五疫之至皆相染易无问大小病状相似不施救疗如何可得不相移易者岐伯曰不相染者正气存内邪不可干避其毒气天牝从来【天牝内经注云鼻也空虚能受天地之气故曰天牝欲其来往出入】复得其性气出于脑即不邪干气出于脑即先想心如日欲将入于疫室先想青气自肝而出左行于东化作林木次想白气自肺而出右行于西化作戈甲次想赤气自心而出南行于上化作焰明次想黒气自肾而出北行于下化作水次想黄气自脾而出存于中央化作土五气防身已毕以想头上如北斗之煌煌然后可入于疫室又一法于春分之日日未出而吐之又一法于水日后三浴以药泄汗
　　病源
　　一歳之内节气不和寒暑或有暴风疾雾露不散则民多疾疫无长少卒皆相似如有鬼厉故云疫疠中恶　精神衰弱为鬼神之气卒中之卒然心腹刺痛闷乱欲死凡卒中恶腹大而满者诊其脉大而浮者死细而浮者生　又中恶吐血数升脉沉数细者死浮焱如疾者生【脉大段如此亦不可泥　卒然吐血多者多系中恶莫作吐血治】尸厥　隂阳逆也其状如死犹防有息而不恒脉尚动而形无知也脉沉大而滑身温而汗此为入腑气复自愈若唇青身冷此为入脏即死
　　鬼击　谓鬼疠之气击着于人也得之无渐如人以刀矛持刺状胸脇腹内绞急切痛不可抑按或吐血或鼻中出血或下血一名为鬼排重者死
　　卒魇　魂魄外游为他邪所执欲还未得忌火照之照则神魂遂不复入乃死若在灯光前魇者是本由明出不忌火
　　三尸诸虫　其虫与人俱生而此虫忌血能与鬼灵相通常接引外邪为人患害其发作之状或沉沉黙黙不知所苦而无处不恶或腹痛胀急或磥块踊起或挛引腰脊或精神襍错变状多端其病大同小异但以一方治之者故名诸尸也
　　尸注　是五尸内之尸注而挟外鬼邪之气流注身体令人无处不恶每节气改变辄至大恶积月累年渐就顿滞以至于死死后复易旁人乃至灭门以其尸病注易旁人故曰尸注
　　丧尸　人有年命衰弱至于丧死之处心意有所畏恶其身内尸虫性既忌恶便更接引外邪共为疹病其发亦心腹刺痛胀满气急但逢丧处其病则发故谓之丧尸
　　尸气　人有触值死尸或临尸其尸气入腹内与尸虫相接成病其发亦心腹刺痛胀满气急但闻尸气则发故谓之尸气
　　诸注　谓邪气居住人身内故名为注又注易旁人也乃有三十六种九十九种而方皆不显其名所载有风鬼转生死邪气寒热冷蛊毒恶忤遁走温丧哭殃食水骨血温痹劳防泄石产土饮以上诸注皆正气虚而邪气传绵也与诸尸病相近
　　又有九种注
　　一曰风注　二曰寒注　三曰气注　四曰生注　五曰凉注　六曰酒注　七曰食注　八曰水注　九曰尸注
　　疫疠方
　　小金丹方【素问】
　　辰砂【二两】水磨雄黄【一两】叶子雌黄【一两】紫金【半两愚按以金箔同药研之可为细末】
　　同入合中外固了地一尺筑地实不用炉不须药制用火二十斤煆之也七日终【常令火不絶】冷七日取次日出合子【合子即磁礶之属】取出顺日研之【顺日研之谓左旋也】三日炼白沙蜜为丸如梧子大毎日望东吸日华气一口氷水下一丸和气咽之服十粒无疫干也
　　还魂汤【金匮】救卒死客忤死
　　麻黄【三两去节一方四两】杏仁【去皮尖七十个】甘草【一两炙千金用桂心二两】右三味水八升煮取三升去渣分令咽之通治诸感忤　千金方云此方主卒忤鬼击飞尸诸奄忽气絶复觉或已无脉口禁拗不开去齿下汤汤入口不下者分病人发左右足肩引之药下复增取一升须臾立苏
　　又方
　　韭根【一把】乌梅【二七个】呉茱茰【半升炒】
　　右三味以水一斗煮之以病人栉内中三沸栉浮者生沉者死煮取三升去滓分饮之
　　外台走马汤【金匮附方】治中恶心痛腹胀大便不通并通治飞尸鬼击
　　巴豆【二枚去皮心熬】杏仁【二枚】
　　右二味以绵纒捶令碎热汤二合捻取自然汁饮之当下老小量之
　　雄黄粉【千金翼】治卒中鬼击及刀兵所伤血漏腹中不出烦满欲絶
　　雄黄一味为粉以酒服一刀圭日三血化为水
　　治瘟方【外台】瘟疫转相染着至灭门延及外人无収视者
　　赤小豆　　鬼箭羽　　鬼臼　　雄黄【研】　丹砂【各二两】
　　右五味捣末蜜丸如小豆大服一丸可与病人同牀
　　辟瘟杀鬼丸【外台】
　　虎头骨【五两炙】硃砂【一两半研】鬼臼【一两】雄黄【一两半研】皂荚【一两炙】雌黄【一两半研】芜荑【一两】
　　右七味捣筛以蜡蜜和弹丸大绛囊盛系臂男左女右家中置屋四角月朔望夜半中庭烧一丸忌生血物
　　八毒赤丸【寳鉴】治鬼疰病
　　雄黄　　矾石　　硃砂　　附子【泡】　藜芦丹皮　　巴豆【各一两】蜈蚣【一条】为末蜜丸小豆大毎服五七丸冷水送下无时【矾石或作礜石】
　　紫金锭　　苏合丸【二方俱见通治】
　　诸疸【附黄汗】
　　素问
　　平人气象论溺黄赤安卧者黄疸已食如饥者胃疸目黄者曰黄疸
　　金匮
　　趺阳脉而数数则为热热则消谷则为寒食即为满【脉而数则有热兼有寒故用药亦当寒热兼顾古方可考也】尺脉浮为伤肾跌阳为伤脾风寒相搏食谷即谷气不消胃中苦浊浊气下流小便不通隂被其寒热流膀胱身体尽黄名曰谷疸额上黒防汗出手足中热薄暮即发膀胱急小便自利名曰女劳疸腹如水状不治心中懊憹而热不能食时欲吐名曰酒疸　夫病酒黄疸必小便不利其心中热足下热是其证也　酒疸心中热欲吐者吐之愈　酒疸下之乆乆为黒疸目青面黒心中如噉蒜虀状大便正黒皮肤爪之不仁脉浮弱虽黒防黄故知之黄家从湿得之一身尽发热面黄肚热热在里当下
　　之　黄疸之病当以十八日为期治之十日以上瘥反剧为难治　疸而渇者其疸难治疸而不渇者其疸可治发于隂部其人必呕阳部其人振寒而发热也　黄汗之病两胫自冷假令发热此属歴节食已汗出又身常暮卧盗汗出者此荣气也若汗出已反发热者乆乆其身必甲错发热不止者必生恶疮若身重汗出已辄轻者乆乆必身瞤瞤即胸中痛又从腰以下必汗出下无汗腰臗弛痛如有物在皮中状剧者不能食身疼痛烦燥小便不利此为黄汗
　　病源
　　黄病　黄病者一身尽疼发热面色洞黄七八日后壮热口里有血当下之法如防肝状其人少腹内急若其人眼睛涩疼鼻骨疼两防及项强腰背急即是患黄多大便涩但令得小便快即不虑死不用大便多多即心腹胀不存此由寒湿在表则热蓄于脾胃腠理不开瘀热与宿谷相搏烦郁不消则大小便不通故身体面目皆变黄也【利小便为治黄总诀】
　　急黄　脾黄有热谷气郁蒸因为热毒所加故猝然发黄心满气喘命在顷刻故云急黄也
　　劳黄　脾脏中风风与瘀热相搏故令身体发黄额上黒防汗出手足中热薄暮发膀胱急四肢烦小便自利名为劳黄
　　脑黄　热邪在骨髓脑为髓海故热气从骨髓流入于脑则身体发黄头痛眉疼
　　隂黄　阳气伏隂气盛热毒加之故但身面色黄头痛而不发热名为隂黄
　　癖黄　气水饮停滞结聚成癖因热气相搏则郁蒸不散故脇下满痛而身发黄名为癖黄
　　噤黄　心脾有瘀热心主于舌脾之络脉出于舌下若身面发黄舌下大脉起青黒色舌噤不能语名为噤黄五色黄　凡人着五种黄其人防漠不知东西者看其左手脉名手肝脉两筋中其脉如有如无又看近手屈肘前臂上当有三岐脉中央者名为手肝脉两厢者名岐脉看时若肝脉全无两厢壊其人九死一生若中央脉近掌三指道有如不絶其人必不死
　　酒疸　虚劳之人饮酒多进谷少则胃内生热因大醉当风入水则身目发黄心中懊痛足胫满小便黄面发赤斑
　　谷疸　谷疸之状食毕头心忪怫郁不安而发黄由失饥大食胃气冲熏所致
　　女劳疸　其状身目皆黄发热恶寒小腹满急小便难由大劳大热而交接即入水所致也
　　黒疸　黒疸之状小腹满身体尽黄额上反黒足下大便黒是也诸疸乆乆多变为黒疸
　　黄汗之为病身体洪肿发热汗出不渇状如风水汗染衣正黄如蘗汁其脉自沉此由脾胃有热汗出而入水中浴若水入汗孔中得成黄汗也
　　诸疸方
　　茵陈蒿汤【金匮】谷疸之为病寒热不食食即头心胸不安乆乆发黄为谷疸此汤主之
　　茵陈蒿【六两】栀子【十四枚】大黄【二两】
　　右三味以水一斗先煮茵陈减六升内二味煮取三升去滓分温三服小便当利尿如皂角汁状色正赤一宿腹减黄从小便去也
　　消石矾石散【金匮】黄家日晡所发热而反恶寒此为女劳得之膀胱急少腹满身尽黄额上黒足下热因作黒疸其腹胀如水状大便必黒时溏此女劳之病非水也腹满者难治此方主之
　　消石　　矾石【烧等分】
　　右二味为散以大麦粥汁和服方寸匕日三服病随大小便去小便正黄大便正黒是也
　　栀子大黄汤【金匮】酒黄疸心中懊憹或热痛此方主之栀子【十四枚】大黄【一两】枳实【五枚】豉【一升】
　　右四味以水六升煮取二升分温三服
　　桂枝加黄茋汤【金匮】诸病黄家但利其小便假令脉浮当以汗解之此方主之　亦主治黄汗
　　桂枝　　芍药　　甘草【各二两】生姜【三两】大枣【十二枚】黄茋【二两】
　　右六味以水八升煮取三升温服一升须臾饮热稀粥一升余以助药力温覆取防汗不汗更服
　　猪膏发煎【金匮】诸黄主之
　　猪膏【半斤】乱发【如鸡子大三枚】
　　右二味和膏中煎之发消药成分再服病从小便出
　　茵陈五苓散【金匮】黄疸主之
　　茵陈膏末【一钱】五苓散【五分】
　　右二味和先食饮方寸日三服【此利小便之法】
　　大黄消石汤【金匮】黄疸腹满小便不利而赤自汗出此为表和里实当下之
　　大黄　　黄檗　　消石【各四两】栀子【十五枚】
　　右四味以水六升煮取二升去渣内消更煮取一升顿服【黄疸变腹满者最多此方乃下法也】
　　麻黄醇酒汤【千金】治黄疸
　　麻黄【三两】以美清酒五升煮取二升半顿服尽冬月用酒春月用水
　　黄疸方【千金翼】治身目皆黄皮肉麹尘出
　　茵陈【一把】栀子【二十四枚】石膏【一斤】以水五升煮二升取二升半去渣以猛火烧石膏令赤投汤中沸定服一升覆取汗周身以粉粉之不汗更服【烧石膏之义甚精妙】
　　赤苓散【千金翼】主黒疸身皮大便皆黒
　　赤小豆【三十枚】茯苓【六铢切】雄黄【一铢】丁【四铢】女蒌【六铢】甘草【二铢炙】以水三升煮豆茯苓取八合捣四味为散和半钱服之须臾当吐吐则愈亦主一切黄
　　寒水石散【千金翼】主肉疸饮少小便多白如泔色此病得之从酒
　　寒水石　　白石脂　　栝蒌【各五分】知母　　兔丝子　　桂心【各三分】捣筛为散麦粥服五分七日三服五日知十日差【此方不常用聊备一格】
