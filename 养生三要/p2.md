<!-- { "loadSidebar": true } -->
　　于谷山曰：“人之年寿长短，元气所禀，本有厚薄，然人能善养，亦可延年。如烛有长短，使其刻画相同，则久暂了然。若使置长烛于风中，护短烛于笼内，则以彼易此，未可知也。”故养生之说，不可不知。

　　古今异寿之理

　　黄帝问于岐伯曰：“余闻上古之人，春秋皆度百岁，而动作不衰。今时之人，年半百而动作皆衰者，时世异耶，人将失之耶?”岐伯曰：“上古之人，其知道者，法于阴阳，和于术数《调养之法》，食饮有节，起居有常，不妄作劳，故能形与神俱，而尽终其天年，度百岁乃去。今时之人不然也，以酒为浆，以妄为常，醉以入房，以欲竭其精，以耗散其真，不知持满《不谨慎也》，不时御神《不能四时调御其神也》，务快其心，逆于生药，起居无节，故半百而衰也，”《内经》

　　“慈、俭、和、静”四字可以延年

　　圃翁曰：昔人论致寿之道有四：曰慈、曰俭、曰和、曰静。人能慈心于物，不为一切害人之事，即一言有损于人，亦不轻发。推之戒杀生，以惜物命，慎剪伐以养天和，无论冥报不爽。即胸中一段慈祥恺悌之气，自然灾沴不干，而可以长寿矣。人生享福，皆有分数。惜福之人，福尝有余。暴殄之人，易至罄竭。故老氏以俭为宝，不止财用当俭而已，一切事常思节啬之义，方有余地。俭于饮食，可以养脾胃；俭于嗜欲，可以聚精神；俭于言语，可以养气息非；俭于交游，可以择友寡过；俭于酬酢，可以养身息劳；俭于夜坐，可以安神舒体；俭于饮酒，可以清心养德；俭于思虑，可以蠲烦去扰。凡事省得一分，即受一分之益。大约天下事万不得已者，不过十之一二。初见以为不可已，细算之亦非万不可已。如此逐渐省去，但日见事之少。白香山诗云：“我有一言君记取，世间自取苦人多。”今试问劳扰烦苦之人，此事亦尽可已。果属万不可已者乎，当必恍然自失矣。人常和悦，则心气冲而五脏安。昔人所谓养欢喜

　　眠、食二者为养生之要务

　　圃翁曰：古人以眠食二者为养生之要务，脏腑肠胃，常令宽舒有余地，则真气得以流行，而疾病少。吾乡吴友季善医，每赤日寒风，行长安道上不倦。人问之，曰：“予从不饱食，病安得入?”此食忌过饱之明证也。燔炙。熬煎，香甘肥腻之物，最悦口，而不宜于肠胃。彼肥腻易于黏滞，积久则腹痛气塞。寒暑偶侵，则疾作矣。放翁诗云：“倩盼作妖孤未惨，肥甘藏毒鸩犹轻。”此老知摄生哉!炊饭极软熟，鸡肉之类只淡煮。菜羹清芬鲜洁，渥之，食只八分，饱后饮六安苦茗一杯。若劳顿饥饿归，先饮醇醪一二杯，以开胸胃。陶诗云：“浊醪解劬饥。”盖藉@之以开胃气也。如此，岂有不益人者乎。且食忌多品。一席之间，遍食水陆，浓淡杂进，自然损脾。予谓或鸡鱼凫豚之类，只一二种饱食，良为有益。此未尝闻之古昔，而以予意揣当如此。安寝乃人生最乐。古人有言，不觅仙方觅睡方。冬夜以二鼓为度，暑月以一更为度。每笑人长夜酣饮不休，谓之消夜。夫人终日劳劳，夜则宴息，是极有味，何以消遣为?冬夏皆当以日出而起，于夏尤宜。天地清旭之气，最为爽神，失之甚为可惜。予山居颇闲，暑月日出则起，收水草清香之味。莲方敛而未开，竹含露而犹滴，可谓至快。日长漏水，不妨午睡数刻，焚香垂幕，净展桃笙《即竹簟》。睡足而起，神清气爽，真不啻天际真人。况居家最宜早起，倘日高客至，僮则垢面@，婢且蓬头，庭除未扫，灶突犹寒，大非雅事。昔何文端公居京师，同年诣之，日晏未起，久之方出。客问曰：“尊夫人亦未起耶?”答曰：“然。”“日高如此，内外家长皆如此，一家奴仆，其为奸盗诈伪，何所不至耶?”公瞿然。自此至老不晏起。此太守公亲为予言者。《听训斋语》

　　陆清献公不药之益寿丸

　　足柴足米，无忧无虑，蚤完官粮，不惊不辱，不欠人债起利，不入典当门庭，只消清茶淡饭，自可益寿延年。《治嘉格言》

　　衰老病死妻子不能代

　　饥寒痛痒，此我独觉，虽父母不之觉也。衰老病死，此我独当，虽妻子不能代也。自爱自全之道，不自留心，将谁赖哉?《呻吟语》

　　治身养性务谨其细

　　《抱朴子》曰：“凡夫不知益之为益，又不知损之为损。损易知而速，益难知而迟。损之者，如灯火之销脂，莫之见也，而忽尽矣；益之者，如禾苗之播植，莫之觉也，而忽茂矣。”“故治身养性，务谨其细。不可以小益为不足而不修，不可以小损无伤而不妨《惟益为难而迟，故虽小而不可失；惟损为易而速，故虽小而不可犯》。凡聚小，所以就大；损一所以至亿也。若能爱之于微，成之于著者，则知道矣。”

　　养生以不伤为本

　　养生以不伤为本。才所不逮而困思之，伤也；力所不胜而强举之，伤也；悲哀憔悴，伤也；喜怒过差，伤也；汲汲所欲，伤也；戚戚所患，伤也；久谈多笑，伤也；寝息失时，伤也；沉醉呕吐，伤也；饱食即卧，伤也；跳走喘息，伤也；欢呼哭泣，伤也。积伤至尽则早亡，是以养性之方，唾不及远，行不疾步，耳不极听，目不极视，坐不至久，卧不及疲。先寒而衣，先热而解，不欲饥极而食，食不可过饱。不欲渴极而饮，饮不可过多。食多则结积聚，饮多则成痰癖。不欲甚劳其逸，不欲起晚，不欲汗流，不欲多啖生冷，不欲饮酒当风，不欲数数沐浴，不欲远愿广志，不欲规造异巧。冬不欲极温，夏不欲穷凉。不露卧星下，不欲眠中见扇，大寒大热，大风大雾，皆不欲冒之。五味入口，不欲偏多。凡言伤者，亦不便觉，久则损寿。《此谓不见其损，有时而尽。》《抱朴子》 风寒暑湿及酒食生冷均能致疾

　　沐浴临风，则病脑风痛风；饮酒向风，则病酒风漏风；劳汗暑汗当风，则病中风暑风；夜露乘风，则病寒热；卧起受风，则病痹厥。衣凉冒冷，则寒外侵；饮冷食寒，则寒内伤；早起露首跣足，则病身热头痛；纳凉阴室，则病身热恶寒；多食凉水瓜果，则病泄泻腹痛；夏走炎途，贪凉贪冷，则病疟痢。坐卧湿地，则病厉风痹厥；冲风冒雨，则病身重身痛；长着汗衣，则病麻木发黄；勉强涉水，则病脚气挛痹；饥饿澡浴，则病骨节烦痛；汗出见湿，则病痤痱《痤，疖也。音坐，平声，《集解》。

　　殉利殉名

　　邹东廓曰：世之所谓强有力者，权有无，节盈缩，以鹜于朝市，相靡以利，相炫以捷。盖寒不得袭，暑不得阴，若是者什而三焉。世之所谓智者，商古今，课殿最，抵掌功名之会，相矜以辨，相搏以术，弃枯而集菀，避寒而竞炎，若是者亦什而三焉。贪夫殉利，烈士殉名。殉名之与殉利，高下有间矣。其于逐物以丧其生，钧也。无为利府，无为名尸，超然立于物表，而物莫挠之，是谓卫生之术。寿考将自至，人负阴而抱阳，冲气以为和，逆之则灾害生，从之则疴疾不起。故滋味者，身之充也。而酸伤脾，咸伤心，辛伤肝，甘伤肾《五行各有所克，此盛则彼伤》，则失其节也。，起居者，身之适也。而坐伤肉，卧伤气，行伤筋，立伤骨，则渝。其常以召之也。时其喜而喜也，时其怒而怒焉，时其好而好焉，时其恶而恶焉《喜怒好恶，各当其节，则必无殉名殉利之病，而起居饮食，更无论已》。若明鉴之照物，不将不迎，泰然而静寂，怡然而动顺，饮食有节，起居有常，喜怒有则，则气日完，精日积，神日定。若然者，忧患不能入，嗜欲不能侵，邪气不能袭，虽度百岁，而动作不衰。

　　勿以有涯随无涯

　　吾生也有涯，而知也无涯，以有涯随无涯，殆已。已而为知者，殆而已矣。为善无近名，为恶无近刑，缘智以为经，可以保生，可以全生，可以养亲，可以尽年。《庄子?养生主》

　　无价之药

　　吕叔简曰：“愚爱谈医，久则厌之，客言及者，告之曰：‘以寡欲为四物，以食淡为二陈，以清心省事为四君子。无价之药，不名之医，取诸身而已。”

　　治心

　　贾文宿云：“曾问长生不死有术乎，曰上寿不过百岁，长生不死，吾未见其人，不能知其术。无已，则有却病延年焉。世之所云却病者，咸曰薄滋味，节淫欲，寡言语，戒嗔怒，保形炼气，如是数者而已尔。然此犹治表之术也。余之所谓却病者，却吾心之病焉耳。“盖人心本自定静，本自泰然，何病之有?惟遇货财则思争夺，遇功名则思挤排，遇势焰则思趋附，遇睚眦则思报复，遇患难则思推避，未遂则心病于患得，既遂则心病于患失，以是日攻于心，则病日入于膏盲。虽有外之所养，终不胜其内之所扰（况乎外之所养，又足滋病）。此扁鹊之所以望而走焉者。寿焉得不促!苟欲治病，先治其心，一切荣辱得丧，俱不足为吾心累。即小之而疾病，不以疾病累其心，大之而生死，不以生死累其心，使清明之气，常在吾躬，将见心日以广，体日以胖，不期寿而寿益增，他又何术焉!道书亦云，黄老悲其贪著，乃以神仙之术，渐次导之耳，其微旨可识矣！然则世以为真有神仙，而必欲学而至者，无乃又堕贪著之障。

　　除妄

　　贾文宿云：真空寺有老僧曰，妄想之来，其几有三：或追忆数十年前荣辱恩仇，悲欢离合，及种种闲情，此是过去妄想也；或事到眼前，可以顺应，却乃畏首畏尾，三番四覆，犹豫不决，此是见在妄想也；或期望日后富贵荣华，皆如其愿，或期望功成名遂，告老归田，或期望子孙登庸，承继书香，与夫一切不可必得之事，此是未来妄想也（此近于儒者正心之学，不得以其禅家语而废之）。三者妄想，忽然而兴，忽然而灭，禅家谓之幻心；能照见其妄，而斩断念头，禅家谓之觉心。故曰不患念起，惟患觉迟，此心若同太虚，烦恼何处安脚（若未能拔去病根，随妄随觉，全不济事）。

　　受形

　　男女之合，二情交畅，阴血先至，阳精后冲。血开裹精，精入为骨，而男形成矣。阳精先入，阴血后参，精开裹血，血入居本，而女形成矣。阳气聚面，故男子面重，溺死者必伏。阴气聚背，故女子背重，溺死者必仰。走兽溺死者，伏仰皆然。阴阳均至，非男非女之身，精血散分，骈胎品胎之兆。父少母老，产女必羸；母壮父衰，生男必弱。古之良工，首察乎此，补羸女先养血壮脾，补弱男则壮脾节色。羸女宜及时而嫁，弱男宜待壮而婚。此疾外所务之本，不可不察也。

　　本气

