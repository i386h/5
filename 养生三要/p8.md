<!-- { "loadSidebar": true } -->
　　凡诊视贫窘之家，及孤寡茕独，尤宜格外加意。盖富贵者不愁无人调治，贫贱者无力延请名师，何妨我施一刻之诚心，他便得一生之活命。至于孝嗣贤妇，因贫致病者，付药之外，量力周给。盖有药而无饮食，同归于死，务必生全，方为仁术。若游手流荡贫病者，不必怜惜。

　　当道延请，尤宜速去，病愈之后，切勿图求匾礼及关说人情

　　凡当道官府延请，尤宜速去诊视。盖富贵者性急而躁，何苦延缓片时，受彼怨尤轻薄。至于病愈之后，切勿图求匾礼。盖受人赐者常畏人，况富贵之人，喜怒不常，求荣每多受辱。若再说人情，图厚利，尤多变生。罪戾牵涉，荡费己财。故清高之术，尤必要立清高之品也。《冯楚瞻》

　　医者须不陋不妄

　　怪症奇疾，间或有之，不可谓古书尽诬也。即寻常病症之奇幻，亦有古书所未载者。少所见而多所怪，陋矣。强不知以为知，妄矣。不陋不妄，可为名医。

　　医者须不陋不妄

　　怪症奇疾，间或有之，不可谓古书尽诬也。即寻常病症之奇幻，亦有古书所未载者。少所见而多所怪，陋矣。强不知以为知，妄矣。不陋不妄，可为名医。

　　医者须爱养自家精力

　　医者常须爱养自家精力，精力不足则倦。倦生厌，厌生躁，厌躁相乘，则审脉辨证处方，皆苟率而无诚意矣。思欲救死全生，庸可期乎?今之医者，鲜克不以奔竞为专务，徒劳苦而不自知，大戒也。《重庆堂随笔》

　　医者不可任意行乐，片时离寓

　　凡医者，当时以利物为念，不可任意行乐登山，携酒游玩，片时离寓。倘有暴病求援，宁无负彼倒悬望救之思，误人性命垂危之惨。要知所司何事。谚云：闲戏无益，惟勤有功。《冯楚瞻》

　　用药宜戒杀生命

　　自古名贤治病，多用生命以济危急，虽曰贱畜贵人，至于爱命，人畜一也，损彼益己，物情同患，况于人乎!夫杀生求生，去生更远。吾今此方，所以不用生命为药者，良由此也。其虻虫水蛭之属，市有先死者，则市而用之，不在此例。《千金》

　　俭用置产

　　治病与治家之理实同。凡人不惜元气，嘶丧太过，则百病生焉。轻则身体支离，重则有伤性命；治家凡有所蓄，必须随其大小，置买产业，以为根本。既有恒产，不但可存我之恒心，更可为子孙立恒心矣。若不固根本，而尚奢华，馈送往来，求奇好胜，银会酒会，流荡日生，日用不节，肥甘厚奉，轻则无积，重则贫窘，口腹一身爽快，穷苦子孙受亏。况澹泊惜禄，乃长生之术；穷奢极欲，乃促命之基。即祖宗不归罪于我，而我宁无惭愧以见子孙乎?故曰：广求不如俭用，何人不为远虑?直至饥寒无措，悔之已无及矣。《冯楚瞻》

　　
