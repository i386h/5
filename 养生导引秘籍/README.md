<!-- { "loadSidebar": true } -->


　　养生导引秘籍 明 胡文焕

　　养性延命录

　　教诫篇第一

　　《神农经》曰：食谷者智能聪明，食石者肥泽不老（谓炼五石也），食芝者延年不死，食元气者地不能埋、天不能杀。是故食药者，与天相翼日月并列。《混元道经》曰：谷神不死（河上公曰：谷，养也，能养神则不死。神为五脏之神。肝藏魂，肺藏魄，心藏神，肾藏精，脾藏志。

　　五脏尽伤则五神去），是谓玄牝（言不死之道在于玄牝。玄，天地，天于人为鼻；牝，地也，地于人为口。天食人以五气，从鼻入，藏于心。五气清微，为精神、聪明、音声、五性。其鬼曰魂，魂者雄也，出入人鼻与天通，故鼻为玄也。地食人以五味，从口入藏于胃。五味浊滞，为形骸、骨肉，血脉、六情。其鬼曰魄，魄者雌也，出入于口与地通，故口为牝也）。玄牝之门，是谓天地根（根，原也。言鼻口之门，乃是天地之元气所从往来也）。绵绵若存（鼻口呼吸喘息当绵绵微妙，若可存复，若无有也），用之不勤（用气当宽舒，不当急疾勤劳）。《混元道德经》曰：出生（谓情欲出于五内。魂定魄静，故生也）入死（谓情欲入于胸臆。精散神惑，故死也），生之徒十有三，死之徒十有三（言生死之类，各十有三，谓之九窍而四关也。其生也，目不妄视，耳不妄听，鼻不妄嗅，口不妄言，手不妄持，足不妄行，精不妄施；其死也，反是）。人之生也，动皆之死地十有三（人欲求生动作，反之十有三之死地）。夫何故？以其求生之浓也（所以动之死地者，以其求生之活之太浓也。远道反天，妄行失纪）。盖闻善摄生者，陆行不遇兕虎，入军不被甲兵，兕无所投其角，虎无所措其爪，兵无所容其刃。夫何故？以其无死地（以其不犯上十有三之死地也）。

　　《庄子·养生篇》曰，吾生也有涯（向秀曰：生之所禀，各有极也），而智也无涯（嵇康曰：夫不虑而欲，性之动也；识而发感，智之用也。性动者，遇物而当足则无余，智从感不求倦而不已。

　　故世之所患，恒在于智困，不在性动也）。以有涯随无涯，殆已（郭象曰：以有限之性，寻无趣之智，安得而不困哉）！已而为智者，殆而已矣（向秀曰：已困于智矣，又为智以救之者，又殆矣）。庄子曰：达生之情者，不务生之所无以为（向秀曰：生之所无以为者，分外物也。张湛曰：生理自全为分外，所为此，是以有涯随无涯也）。达命之情者，不务智之所无奈何（时秀曰：命尽而死者是。张湛曰：乘生顺之理，穷所禀分，岂智所知何也）。

　　《列子》曰：少不勤行，壮不竞时，长而安贫，老而寡欲。闲心荣形，养生之方也。《列子》曰：一体之盈虚消息，皆通于天地，应于万类（张湛曰：人与阴阳通气）。和之于始，和之于终。静神灭想，生之道也（始终和则神志不散）。

　　《混元妙真经》曰：人常失道，非道失人。人常去生，非生去人。故养生者，慎勿失道；为道者，慎勿失生。使道与生相守，生与道相保。《黄老经玄示》曰：天道施化，与万物无穷。人道施化，形神消亡。转神施精，精竭故衰，形本生精，精生于神。不以生施，故能与天合德；不与神化，故能与道同式。《玄示》曰：以形化者，尸解之类，神与形离，二者不俱，遂象飞鸟，入海为蛤而随季秋阴阳之气。以气化者，生可冀也；以形化者，甚可畏也。严君平《老子指归》曰：游心于虚静，结志于微妙，委虑于无欲，归计于无为。故能达生延命，与道为久。《大有经》曰：或疑者云，始同起于无外，终受气于阴阳，载形魄于天地，资生长于食息。而有愚有智、有强有弱、有寿有夭。天耶人耶？解者曰：夫形生愚智，天也；强弱寿夭，人也。天道自然，人道自己。始而胎气充实，生而乳食有余，长而滋味不足，壮而声色有节者，强而寿；始而胎气虚耗，生而乳食不足，长而滋味有余，壮而声色自放者，弱而夭。生长全足，加之导养，年未可量。《道机》曰：人生而命有长短者，非自然也，皆由将身不谨，饮食过差，淫 无度，忤逆阴阳，魂神不守，精竭命衰，百病萌生，故不终其寿。《河图帝视萌》曰：侮天时者，凶；顺天时者，吉。春夏乐山高处，秋冬居卑深藏，吉利多福，寿考无穷。《洛书·宝予命》曰：古人治病之方，和以醴泉，润以元气，药不辛不苦，甘甜多味。

　　常能服之，津流五脏，系在心肺，终身无患。《孔子家语》曰：食肉者勇敢而悍（虎野狼之类），食气者神明而寿（仙人、灵龟是也），食谷者智能而夭（人也），不食者不死而神（直任喘息而无思虑）。

　　传曰：杂食者，百病妖邪所钟，所食愈少，心愈开，年愈益。所食愈多，心愈寒，年愈损焉。太史公司马谈曰：夫神者生之本，形者生之具也。神大用则竭，形大劳则毙。神形早衰，欲与天地长久，非所闻也。故人所以生者，神也；神之所托者，形也。神形离别则死，死者不可复生，离者不可复返。故乃圣人重之。夫养生之道，有都领大归，未能具其会者，但思每与俗反，则暗践胜辙，获过半之功矣。有心之徒，可不察欤？《小有经》曰：少思、少念、少欲、少事，少语、少笑、少愁、少乐、少喜、少怒、少好、少恶。

　　行此十二少，养生之都契也。多思则神殆，多念则志散，多欲则损志，多事则形疲，多语则气争，多笑则伤脏，多愁则心慑，多乐则意溢，多喜则忘错昏乱，多怒则百脉不定，多好则专迷不治，多恶则憔煎无欢。此十二多不除，丧生之本也。无多者，几乎真人。大计奢懒者寿，悭勤者夭，放散劬 之异也。

　　田夫寿，膏粱夭，嗜欲少多之验也。处士少疾，游子多患，事务繁简之殊也。故俗人竞利，道士罕营。

　　胡昭曰：目不欲视不正之色，耳不欲听丑秽之言，鼻不欲向膻腥之气，口不欲尝毒刺之味，心不欲谋欺诈之事，此辱神损寿。又居常而叹息，晨夜而吟啸，干正来邪也。夫常人不得无欲，又复不得无事。但当和心少念，静身捐虑，先去乱神犯性，此则啬神之一术也。《黄庭经》曰：玉池清水灌灵根，审能修之可长存。名曰饮食自然。自然者，则是华池；华池者，口中唾也。呼吸如法咽之，则不饥也。《老君尹氏内解》曰：唾者凑为醴泉，聚为玉浆，流为华池，散为精浮，降为甘露。故口为华池，中有醴泉，漱而咽之，溉脏润身，流利百脉，化养万神，支节毛发，宗之而生也。《中经》曰：静者寿，躁者夭，静而不能养，减寿；躁而能养，延年。然静易御，躁难将。尽顺养之，宜者则静亦可养，躁亦可养。

　　韩融元长曰：酒者五谷之华，味之至也，亦能损人。然美物难将而易过，养性所宜慎之。邵仲湛曰：五谷充肌体，而不能益寿；百药疗疾延年，而不甘口。甘口充肌者，俗人所珍；苦口延年者，道士之所宝。《素问》曰：黄帝问岐伯曰：余闻上古之人，春秋皆百岁而动作不衰（谓血气犹盛也），今时之人，年始半百，动作皆衰者，时世异耶，将人之失耶？岐伯曰：上古之人，其知道者，法则阴阳，和于术数（房中交接之法），饮食有节，起居有度，不妄动作，故能形与神俱，尽终其天年，寿过百岁。今时之人则不然，以酒为浆，以妄为常，醉以入房，以欲竭其精，以好散其真。不知持满，不识御神，务快其心。游于阴阳，生活起居无节无度，故半百而衰也。老君曰：人生大期，百年为限，节护之者，可至千岁，如膏之用小炷与大耳。众人大言而我小语，众人多烦而我少记，众人悸暴而我不怒。不以人事累意，不修仕禄之业，淡然无为，神气自满，以为不死之药，天下莫我知也。无谓幽冥，无知人情；无谓暗昧，神见人形。心言小语，鬼闻人声。犯禁满千，地收人形。人为阳善，吉人报之；人为阴善，鬼神报之。人为阳恶，贼人治之；人为阴恶，鬼神治之。故天不欺人，根据以影；地不欺人，根据以响。老君曰：人修善积德而遇其凶祸者，受先人之余殃也。

　　犯禁为恶而遇其福者，蒙先人之余庆也。《名医叙病论》曰：世人不终耆寿，咸多夭殁者，皆由不自爱惜，忿争尽意，邀名射利，聚毒攻神。内伤骨髓，外贬筋肉。血气将无，经脉便拥，肉理空疏，唯招蛊疾，正气日衰，邪气日盛矣。不异举沧波以注爝火，颓华岭而断涓流。语其易也，甚于兹矣。彭祖曰：道不在烦，但能不思衣、不思食、不思声、不思色、不思胜、不思负、不思失、不思得、不思荣、不思辱，心不劳，形不极，常导引、纳气、胎息尔，可得千岁。欲长生无限者。当服上药。仲长统曰：荡六情五性，有心而不以之思，有口而不以之言，有体而不以之安。安之而能迁，乐之而不爱，以之图之，不知日之益也，不知物之易也。其彭祖、老聃，庶几不然。彼何为与人者同类而与人者异寿？陈纪元方曰：百病横夭，多由饮食。饮食之患，过于声色。声色可绝之逾年，饮食不可废之一日。为益亦多，为患亦切（多则切伤，少则增益）。张湛云：凡脱贵势者，虽不中邪，精神内伤，身必死亡（非妖祸外侵，直由冰炭内煎，则自崩伤中呕血也）。始富后贫，虽不中邪，皮焦筋出，委辟为挛（贫富之于人，利害犹于权势，故 疹损于形骸而已）。动胜寒，静胜热，能动能静，所以长生。精气清静，乃与道合。庄子曰：真人其寝不梦。慎子云：昼无事者夜不梦。张道人，年百数十，甚翘壮也。云：养性之道，莫久行、久坐、久卧、久视、久听。莫强食饮，莫大沉醉，莫大忧愁，莫大哀思，此所谓能中和。能中和者，必久寿也。《仙经》曰：我命在我不在天。但愚人不能知此道为生命之要，所以致百病风邪者，皆由恣意极情，不知自惜，故虚损生也。譬如枯朽之木，遇风即折；将崩之岸，值水先颓。今若不能服药，但知爱精节情，亦得一二百年寿也。张湛《养生集》叙曰：养生大要，一曰啬神，二曰爱气，三曰养形，四曰导引，五曰言语，六曰饮食，七曰房室，八曰反俗，九曰医药，十曰禁忌。过此以往，义可略焉。

