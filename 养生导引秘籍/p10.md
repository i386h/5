<!-- { "loadSidebar": true } -->
　　西山群仙会真记

　　炼神合道

　　《西山记》曰：修真之士，志在玄元而甘寂寞。一日气满功盈，五气朝元，三花聚顶，血凝气聚，万神朝真，并在上宫，富贵华盛，楼台车马，士女笙簧，殆非人世所有，勿得认为真境。是自身上宫未能超脱内院，因循不出，是为困在昏衢，形神俱妙，不能超脱，止为陆地神仙，难以弃壳而返十洲三岛。

　　西山上圣，前功已满，而出壳之法不可不备录详记也。

　　昔海蟾公功满数足，阳神欲出，方在上宫，而静室孤坐，如鹤出天门，龙生旧穴，猛撞天门自开，弃壳而去。钟离公功满数足，静坐内观，如登七级宝台，自下而上，一级至一级，上尽到时，勿忽忽，则变壳不出，止为陆地神仙。登之既尽，闭目下跳，如梦中方寐，身外有身，如婴儿大莹洁可爱。勿得远游，速须复入本躯。入而不出，与天地齐年；出而不入，与凡俗异处。吕公出法，七层宝台，三级红楼，一如钟离之法。方当内观，紫河车搬神上入天宫，留恋紫华而不肯超出。故起真火而于烟焰中化一火龙，跃出昏衢，乃弃壳之法，最妙者也。世祖禅师，虽无火候而阴灵亦不散。方在内观，而于定中，以神磬声而去，此止可出而不见入法也。昔达摩六祖禅师，虽是阴神出壳，始以形如枯木，心若死灰，集神既聚，一意不散。神识内守，从心地涌起。一升复一升，直过三十三天，化乐天宫，如道家之在上宫也。当跪礼前进，从三门之中门而出，此亦出而不能入也。西山上圣功满数足，其出也，虽不离内观，中起大歌乐过中门。故起火是搬神入顶，过门是调神出壳。方在内观，起火之后，想闹华深处，有孤村寮舍三二间，始自彼中出。既远既近，而回望故园，根据根据寥落，欲去不可。回视欲来，则不可错路。圣圣相传，皆得弃壳而无难易也。颂曰：功成须是出神京，内境繁华勿累身。回望故园风物好，闹华深处有孤村。嗟夫！少学无知之徒，止于定中而出阴神，一日误出天门，不能回返本躯，名曰尸解坐化，迷惑世人，深为有识者之所笑也。

　　西山群仙会真记

　　炼道入圣

　　《洞天语录》曰：世人不悟大理，以尘世石火电光中暂荣暂贵，役使心绪无定。一日气弱而病，气绝而死。转转不悟，流身异类。透灵于别壳，终不达生死之宜。夫修养真气，真气既成而锻炼阳神，阳神既出而得离尘世。方居三岛，功成神迁弃壳，须传流积行于人间。行满功成，受紫诏天书而居洞天矣。稚川《受道记》曰：道成之人，不可不传。传之非人，祸及七祖。得人不传，灾临己身。赤松子戒黄帝曰：道不可私，求必以物。将其理，当信金而示不变也。《西山记》曰：所为舍施者，表其受道之人诚心也。大则舍一身，中则舍儿孙，下则舍田宅。上则舍施于有道之人，中则舍施于有法之人，下则舍施于有术之人也。茅真君戒曰：传道之人，必欲与先圣立教，遇有志之士，勿谓无信金而不传。遇无志之士，勿谓得信金而强与。非特坠教坠道，而又彼此皆无益也。玉真人请益元德真君曰：上仙入南洲，传道立教，必欲立盟誓、出金玉者，何也？真君曰：盖南洲之人，孽重福薄，不信天机。轻命重财，愿为下鬼。若不立信金，彼必有反虑。若不设盟誓，彼必轻泄。故取之以金，表其不变。嗟夫！人居大众，万中无一人奉心清虚，万中无一人志诚，万中无一人明者。明破天机而轻于财货、委于性命，留意者少矣。

　　盖其人假道求财，诳惑有志之士，致使信心者见道流弃之。遂使高道之士，束手钳口，见死不救。

　　若奉道之士，识人而知其贤愚，受法而知其邪正。节次得事，续续有功。使泰华为金，未可酬师友之一二也。

　　保生要录

　　序

　　尝闻松有千岁之固，雪无一时之坚。若植松于腐壤，不期月而必蠹；藏雪于阴山，虽累年而不消。

　　违其性则坚者脆，顺其理则促者延。物情既尔，人理岂殊？然则所谓调摄之术者，又可忽乎？臣窃览前人所撰保生之书，往往拘忌大多，节目大繁，行者难之，在于崇贵，尤不易为。臣少也多病，留心养生，研究既久，编次云就。其术简易，乘间可行。先欲固其正气，次欲调其肢体，至于衣服、居处、药饵之方，蔬果、禽鱼之性，有益者必录，无补者不书。古方有误者，重明；俗用或乖者，必正。目之曰《保生要录》。虽无裨于闻道，粗有资于卫生。冒昧上献，伏深战灼。蒲虔贯谨序。

　　保生要录

　　养神气门

　　嵇叔夜云：服药求汗，或有弗获。愧情一焦，涣然流离。

　　明情发于中而形于外，则知喜怒哀乐，宁不伤人？故心不挠者神不疲，神不疲则气不乱，气不乱则身泰寿延矣。

　　保生要录

　　调肢体门

　　养生者，形要小劳，无至大疲。故水流则清，滞则污。养生之人，欲血脉常行，如水之流。坐不欲至倦，行不欲至劳，频行不已，然宜稍缓，即是小劳之术也。故手足欲时其屈伸，两臂欲左挽右挽，如挽弓法。或两手双拓，如拓石法。或双拳筑空，或手臂左右前后轻摆，或头项左右顾，或腰胯左右转，时俯时仰，或两手相捉细细捩，如洗手法，或两手掌相摩令热，掩目摩面。事间随意为之，各十数过而已。每日频行，必身轻目明，筋节血脉调畅，饮食易消，无所拥滞。体中小不佳快，为之即解。旧导引方太烦，崇贵之人不易为也。今此术不择时节，亦无度数，乘闲便作，而见效且速。

　　夫人夜卧，欲自以手摩四肢胸腹十数过，名曰干浴。卧欲侧而曲膝，益气力。常时浊唾则吐，清津则咽。常以舌拄上 ，聚清津而咽之。润五脏，悦肌肤，令人长寿不老。《黄庭经》曰：口为玉池大和宫，嗽咽灵液灾不干。又曰：闭口屈舌食胎津，使我遂炼获飞仙。频叩齿令齿牢，又辟恶。夫人春时暑月，欲得晚眠早起，秋欲早眠早起，冬欲早眠晏起。早不宜在鸡鸣前，晚不宜在日出后。

　　热时欲舒畅，寒月欲收密。此合四气之宜保身益寿之道也。

　　保生要录

　　论衣服门

　　臣闻衣服浓薄，欲得随时合度。是以暑月不可全薄，寒时不可极温。盛热能着单熟衣卧熟帐，或腰腹膝胫以来覆被，极宜人。冬月绵衣莫令甚浓，寒则频添重数。如此则令人不骤寒不骤热也。故寒时而热则减，减则不伤于温；热时而寒则加，加则不伤于寒。寒热若时，妄自脱着，则伤于寒热矣。寒欲渐着，热欲渐脱。腰腹下至足胫，欲得常温。胸上至头，欲得稍凉。凉不至冻，温不至燥。衣为汗湿，实时易之。薰衣火气未歇，不可便着。夫寒热平和，形神恬静，疾疹不生，寿年自永。

　　保生要录

　　论饮食门

　　饮食者，所以资养人之血气。血则荣华形体，气则卫护四肢。精华者，为髓为精；其次者，为肌为肉。常时不可待极饥而方食，候极饱而撤馔。常欲如饥中饱，饱中饥。青牛道士云：人欲先饥而后食，先渴而后饮。不欲强食强饮故也。又不欲先进热食而随餐冷物，必冷热相攻而为患。凡食，先热食，次温食，方可少餐冷食也。凡食太热则伤骨，太冷则伤筋。虽热不得灼唇，虽冷不可冻齿。

　　凡食温胜冷，少胜多，熟胜生，淡胜咸。凡食热汗出，勿洗面，令人失颜色，面上如虫行。食饱沐发作头风。凡所好之物，不可偏耽，偏耽则伤而生疾。所恶之味，不可全弃，全弃则脏气不均（如全不食苦则心气虚，全不食咸则肾气弱是也）。

　　是以天有五行，人有五脏，食有五味。故肝法木，心法火，脾法土，肺法金，肾法水。酸纳肝，苦纳心，甘纳脾，辛纳肺，咸纳肾。木生火，火生土，土生金，金生水，水生木。木制土，土制水，水制火，火制金，金制木。故四时无多食所生并所制之味，皆能伤所生之脏也。宜食相生之味，助王气也。王脏不伤，王气增益。饮食合度，寒温得宜。则诸疾不生，遐龄自永矣。

　　保生要录

　　论居处门

　　传曰：土浓水深，居之不疾。故人居处随其方所，皆欲土浓水深。土欲坚润而黄，水欲甘美而澄。

　　常居之室，极令周密，勿有细隙，致风气得入，久居善中人。风者天地之气也，能生成万物，亦能损人。初入腠理之间，渐至肌肤之内，内传经脉，达于脏腑，传变既广，为患则深。故古人云：避风如避矢。盛暑久坐两头通屋，大招风，夹道尤甚。盛暑不可露卧。自立春后至立秋前，欲东其首；立秋后至立春前，欲西其首。常枕药枕，胜于宝玉，宝玉大冷伤脑。其枕，药性大热则热气冲上，大冷又冷气伤脑。唯用理风平凉者，乃为得宜。

　　保生要录　论居处门

　　药枕方

　　（久枕治头风、目眩、脑重、冷痛、眼暗、鼻塞，兼辟邪）

　　蔓荆子（八分），甘菊花（八分），细辛（六分），吴白芷（六分），白术（四分），芎 （六分），通草（八分），防风（八分）， 本（六分），羚羊角（八分），犀角（八分），石上菖蒲（八分），黑豆（五合，拣择令净）。

　　上（前）件药细锉，去碎末，相伴令匀。以生绢囊盛之，欲达其气。次用碧罗袋重盛，缝之如枕样，纳药直令紧实，置在合子中。其合形也如枕，纳药囊令出合子唇一寸半以来。欲枕时揭去合盖，不枕即盖之，使药气不散。枕之日久渐低，更入药以实之，或添黑豆令如初。三、五月后，药气歇则换之。

　　初枕旬日或一月，耳中微鸣，是药抽风之验。

　　保生要录

　　论药食门

　　辩服金石金石之药，有可服不可服之理。欲究养生之术，须穷药石之由。今假设问辞，用明至理。

　　或问曰：夫金石之药，埋之不腐，煮之不烂，用能固气，可以延年。草木之药，未免腐烂之患，焉有固驻之功？答曰：夫金石之药，其性骠悍而无津液，人之盛壮，服且无益；若及其衰弱，毒则发焉。夫壮年，则气盛而滑利。盛则能制石，滑则能行石，故不发也。及其衰弱，则荣卫气涩。涩则不能行石，弱则不能制石。石无所制而行者留积，故为人大患也。欲益而损，何固驻之有哉？问曰：亦有未虚而石发者乎？答曰：忧恚在心而不能宣，则荣卫涩滞而不行，石势结积而不散，随其积聚，发诸痈疮。又有服石之人，倚石势而纵佚游。石势既行，乃作强中之病。不晓者，以为奇效。精液焦枯，猛热遂作，洞釜加爨，罕不焦然。

　　问曰：金石之为害若此，农皇何以标之于《本经》？答曰：太虚积冷之人，不妨暂服，疾愈而止，则无害矣。

