<!-- { "loadSidebar": true } -->
　　交趺坐，叉两手着头上，挽头结下着地，不息五通。令人气力自益。

　　长跪坐，曲手以抱两乳下，左右膝摇不息，令人延年益寿，住年不老，以两手抱两膝着胸前，不息三通，治腰痛、肾疝及背膂中疼痛。大箕坐，以两手捉两足五指，自极，低头至地，不息十二通。

　　治颈项腰背痛，又令人耳目聪明。

　　交趺坐，以两手交叉着头下，自极，不息六通。治腰痛、不能反顾。仰头，以手摩腹，以手持足距尘，不息十二通。治膝痹、不任行步及腰背痛。伸两脚，以两手指着足指上，治腰痛如折及歃血、瘀血。屈两脚坐卧住足五指，治腰背痛。卧以手摩腹至足，以手持引之，不息十二通，治脚痹湿及腰背痛。左手急引发，右手急掐项中，利阴阳之势。

　　正坐，以两手交背后，治虚羸大小便。

　　以一手攀上悬绳，一手自持脚，治痔及肿。

　　伏蹲踞，以两手抱两膝，低头不息，九通，治颈痛、劳极、腰痛、百节蹉错。

　　正坐，仰天呼出饮食醉饱之气，立消也。夏天为之，令人自然凉不热。

　　以两手大指捻鼻孔，不息，令人阴阳不倦。外转两足十过，内转两足十过，补虚损益气。

　　赤松子坐引之道，能常为之，令人耳目聪明，延年益寿，百病不生。其先长跪，两手向前各分开，以指外向。

　　次复长跪，两手夹叉腰左右。

　　次复长跪，以右手反腰，左手高头而止。

　　次复长跪，右手伸后去，左手叉腰前。

　　次复缓形长跪，左右手更伸向前，更屈，从后叉腰。

　　次复长跪，高举两手。

　　二六功课

　　撒开两手，鱼跃鸢飞。打破桶底，中流自在。此是转身向上一路，还从法外护持。所以饥食困眠，假借四大。行住坐卧，不离色身。但令二六时中，随方作课，使生气流行，身无奇病。只此着衣吃饭，家风便是空、假，中观正局。

　　辰

　　夙兴，整衣襟，坐明窗中，调息受天气，进白汤一瓯，勿饮茶，栉发百余遍，使疏风、清火、明目、去脑中热。盥漱毕，早餐宜粥，宜淡素。饱，徐行百步，以手摩腹，令速下食。天气者，亥子以来真气也。静而清，喧而浊，故天气至巳午而微矣。

　　巳

　　读书，或《楞严》，或《南华》，或《易》一卦，循序勿泛滥。勿妄想，勿聚谈，了大义，知止，勿积疑。倦即闭目，咽津数十口。见宾客，寡言以养气。

　　午

　　坐香一线，毕经行使，神气安顿。始饭，用素汤。当饥而食，未饱先止。茶涤口腻，漱去乃饮。

　　多行步，少坐，勿伛，胸中闷则默呵气二三口。凡饮食之节，减满受虚，故当饥，节其满；未饱，留其虚。

　　未

　　猎史，看古人大局。穷事理，流览时务。事来须应遇，物来须识破。勿昼卧，无事无物，不妨事物之来。涉猎流览，都是妙门生趣，读书人日用不知。

　　申

　　朗诵古人得意文一二篇，引满数酌，勿多饮令昏志。或吟名人诗数首，弄笔仿古帖，倦即止。

　　吟诵浮白，以王真气，亦是张颠草书被酒入圣时也。

　　酉

　　坐香一线，动静如意。晚餐宜早，课儿子一日程，如法即止。小饮，勿沉醉陶然。热水濯足，降火除湿。暮漱，涤一日饮食之毒。

　　戌

　　灯夜默坐，勿多思，勿多阅。多思伤心，多阅伤目。坐勿过二更，须安睡以培元气。卧必侧身，屈上一足。先睡心，后睡眼。睡心是止法，睡眼是观法。

　　亥子

　　亥末子初，婴始孩也。一身元气，于焉发陈。当其机候，起坐拥衾。虚心静宁，无为而行。约香一线，固其命门。精神日余，元气大盈。醒而行之，难老而长存也。

　　丑寅

　　丑寅间，精气发生时也。勿酣睡，静守，令精住其宅。或转侧，卧如弓，气亦周流不漏泄，如句萌不折，迎生气也。

　　卯

　　醒见晨光，披衣坐床。叩齿三百，转动两肩。调其筋骨，以和阴阳。振衣下榻，俾勿滥觞。

　　灵剑子引导子午记

　　夜半子

　　夜半子，少阳之气生于阴，分纾伸转掣。

　　《混元经》：戌、亥、子三时，阴气生而人寐。既寐，即气滞于百节。养生家睡不厌缩，觉不厌伸，转、掣，务令荣卫周流。

　　灵剑子引导子午记

　　鼓腹淘气

　　《淘气决》：闭目仰面，停两手于乳间。侧立两膝，举腰背，鼓气海中气，使内外转，呵而去之。不使耳闻，一九二九止。凡欲服气，须淘转呵出，独令宿食消化。故气出尽，然后始可调而服之。服气人睡觉口干舌涩，是五脏热，即大开口，微呵数十遍，候喉中津液出，是热退而五脏凉矣。

　　灵剑子引导子午记

　　取气太冲

　　踊身令起，平身正坐，两手叉项后，仰视举首，左右招摇，使项与手争。次以手攀脚，稍闭气，取太冲之气。

　　太冲二穴在大指本节后二寸，骨罅间陷者是。

　　灵剑子引导子午记

　　挽如引弓

　　左挽如引弓状，右挽亦如之。

　　《大洞真经·按摩篇》：叉两手，乃度以掩项后。仰面视上，举手使项与手争。为之三四，令人精和血通，风气不入。能久行之，无病。毕，又屈动身体，伸手四极，反张侧掣，宣摇百关，为之各三。《华伦别传》云：人身欲得劳动，但不当极尔。体常动摇，各气得血脉流通。户枢不蠹，流水不腐，形体亦然。真人导引，盖取诸此。《元通经》云：元气难积而易散，关节易闭而难通。

　　故修生之士以导引为先。

　　灵剑子引导子午记

　　气息平定内视神宫

　　眉间一寸为明堂，深三寸为洞房，上入三寸为上丹田泥丸宫，中丹田为绛宫，下丹田为气宫。

　　各有神人，故曰神宫。

　　灵剑子引导子午记

　　叩齿及牙

　　先叩齿当门小鸣，后叩大牙大鸣。《真诰》云：叩齿所以警身中诸神，神不得散，则鬼气不得侵。

　　灵剑子引导子午记

　　捏目四

　　《太上三关经》：常欲以手按目，近鼻之两 。闭气为之，气通即止，终而复始。常行之，眼能洞见。又云：导引毕，以手按目四 三九过，令见光明，是捡眼神之道。久为之，得见灵也。

　　灵剑子引导子午记

　　摩手熨目

　　用两手掌侧立，摩掌如火，有硫黄气乃止，开目熨睛数次。

　　灵剑子引导子午记

　　对修常居

　　《内经》云：常以手按眉后小穴中二九，一年可夜书。亦可于人中密行之，勿语其状。

　　眉后小穴为上元六合之府，主化眼生晕、和营精光、长珠彻瞳。保炼目瞳，是真人坐起之道，一名真人常居。真谚云：子欲夜书，当修常居。真人所以能旁观四达、八遐照烛者，实常居之数明也。《紫微夫人诰》：仰和天真，俯按山源。天真是两眉之角，山源是鼻下人中也。两眉之角是彻视之津梁，天真是引灵之上房。

　　灵剑子引导子午记

　　灌溉中岳

　　《消魔经》：鼻欲得按其左右，唯令无数，令人气平。所谓灌溉中岳，名书帝 。

　　灵剑子引导子午记

　　俯按山源

　　紫微夫人云：俯按山源，是鼻下人中之本，侧在鼻下小谷中也。楚庄公时，市长宋来子常洒扫一市，常歌曰：天庭发双华，山源障阴邪，清晨按天马，来诣太清家。真人无那隐，又以灭百邪。

　　常歌此，乞食一市，无人解其歌者。乞食公西岳真人冯延寿也，周宣王时史官也。手为天马，鼻为山源。每经危险之路，庙貌之间，心中有疑忌之意者，乃先反舌内向，咽津一二过。毕，以左手第二节三指摄两鼻孔下人中之本、鼻中隔孔之内际。鼻中隔之际曰山源，一名鬼井、一名神池、一名魂台。手按山源，则鬼井闭门；手薄神池，则邪根散分；手临魂台，则玉真守关。于是感激灵根，天兽来卫，千精震伏，莫干我气，此自然之理使然也。鼻下山源，是一身之武津，真邪之通府。守真者所以遏万邪，在我运摄之耳。

　　灵剑子引导子午记

　　营治城廓

　　《消魔经》云：耳欲得数按抑，左右令无数，使人聪彻。所谓营治城廓，名书皇籍。

　　灵剑子引导子午记

　　击探天鼓

　　天鼓者，耳中声也。以两手心紧按耳门，以指击其脑户，常欲其声壮盛，相续不散。一日三操，有益于下丹田。或声散不续，无壮盛者，即元气不集，宜整之。

　　灵剑子引导子午记

　　拭摩神庭

　　《真诰》云：面者神之庭，发者脑之华。心悲即面焦，脑减则发素。《太素经》云：一面之上，常欲得两手摩拭之使热，高下随形，皆使极匝，令人面有光泽，皱斑不生。行之五年，色如少女。所谓山泽通气，常盈不没。又云：勤而行之，手不离面，乃佳。

　　灵剑子引导子午记

　　上朝三元

　　《真诰》云：顺手摩发，如理栉之状，使发不白。以两手乘额上，谓之手朝三元，固脑坚发之道也。头四面，以手乘之，顺发就结，唯令多也。

　　《黄庭经》云：一面之神宗泥丸，泥丸九真皆有房，方圆一寸处其中。

　　灵剑子引导子午记

　　下摩生门

　　《黄庭经》云：两部水王对生门。生门者脐也。闭内气，鼓小腹令满，以手摩一周天。

　　灵剑子引导子午记

　　山巅取水

　　此在口诀。气海与肾相连，属壬癸。水性就下，水归于海，不能独升，必以阳配。阳既下临，阴即上报。故化为云雾，蒸为甘雨，润泽枯槁，百骸九窍，无所不达。烟萝子所谓火逼水、云 、五行相连会成功。启玄子亦云：无出则不入，无降则无升。

　　灵剑子引导子午记

　　海底觅火

　　此在口诀。世人不蒙师授，多将心火为火。火属神，且内中垆鼎在心，下得心火为火，其火在鼎上。《千经万论》言火从下发，未闻火从上来。《周易》卦有水火既济，是上水下火，火自脐下起，水在鼎中生。故曰上水下火。诀云：但从山头取水，海底起火，重阳中取汞，重阴中取铅。故行有路，取有时，世人窃用其道，不受口诀，反受其病。通真子歌云：解接无根木，能挑海底灯。古歌亦曰：还丹修炼本无形，元火烹来即渐成。

　　须信神仙路咫尺，朗然飞步上青冥。

　　灵剑子引导子午记

　　养虎咽气

