<!-- { "loadSidebar": true } -->
　　此在口诀。阴真人云：若欲长生，当服内气。《素问》云：圣人传精神，服天气而通神明。天气者，内气也。《阴符经》云：天生天煞，食元和之气。天不能煞，地不能埋，名之曰真人。故修行之士，饥食元和之气，渴饮华池之水。老子所谓实其腹者，此也。若未绝粒人，欲服气，当须少食，务要腹中旷然虚静。然亦无早晚，腹空则咽之。然而所以要口诀者，服气须分内外、辨清浊、别咽喉。不分内外，则吸邪气；不辨清浊，则无分两；不别咽喉，则不入胃脘。

　　灵剑子引导子午记

　　偷龙咽津

　　此在口诀。人之得体，始于北极元泉之下。元泉者，真一也。自丹田上朝舌下二窍，谓之神水华池，咀嚼至浓。养生家名曰炼精合虚。鼓漱搅成大药，其数一周天，赤龙不能胜载，方为铅汞重宝。

　　内想神宫，微微出气，作意咽之，直令喉中作声，下入丹田中，凝结如鸡子洁白状。紫河车歌曰：左为日兮右为月，两半同升合为一。出彼玉池入金室，大如弹丸黄如桔。中有佳味甘如蜜，子若得之慎勿失。审能修之仙道毕。《内景经》亦云：舌下玄膺生死岸。又曰：玉池清水灌灵根，审能修之命长存。《赤城长生记》：人身上之津液，非漱咽则无以灌溉于五脏，发其光泽也。

　　灵剑子引导子午记

　　离卦用九·坎卦用六

　　太白真人云：五行颠倒术，龙从火里出。五行不顺行，虎向水中生。又曰：欲知颠倒术，相克乃相生。又曰：欲知颠倒由离坎，须识浮沉定主宾。《草堂歌》曰：若欲学长生，先须 五行。

　　五行不颠倒，还丹不解成。会得五行颠倒，方知利中有害，害却成利。珞 子云：每见凶中有吉，吉乃先凶。《阴符经》所谓天有五贼，见之者昌。且以天地万物观之，无有不颠倒者。然须识真五行，方解颠倒术。曹真人云：五行处处有，岂是真人惜。欲识五行真，一水还一石。郑真人云：一阴一阳之谓道，一水一石之谓丹。又歌曰：为得铅中金，兼得石中水。盖水中出金，石中出液。

　　灵剑子引导子午记

　　日南午

　　所谓天地设位而易行乎其中矣。日南午，太阴之气乘于余阳，燕坐。

　　燕坐者，儒家所谓潜神，释氏所谓坐禅。左玄真人云：夫欲修生，放舍外事，无令干心。然后安坐，内观于心，若觉一念起，即除灭。其法要：于净室宽衣叠足，蟠坐闭目，安稳一切，善恶都莫思量，则元气自复，兀然而佳矣。

　　灵剑子引导子午记

　　调息

　　太白真人授冲和子云：神庐者，鼻也。夫欲安元和之气，先净室中调，令气微微然。小则生之门，大则死之路，故生死之机在此矣。启之又不可，闭之又难为。但令微之，又微不得令奔而口吐。故老子云：绵绵若存，用之不勤。容成子：吐故纳新，察鼻之出入。《内观经》云：元气入鼻灌泥丸也。《保神经》云：欲得延年寿，无过治髓门。髓门者，玄牝之门也。

　　灵剑子引导子午记

　　心无外缘

　　《黄庭经》云：脐下一寸名曰下丹田。刘真君歌曰：欲得不死长在天，须将元气守丹田。

　　大抵心无外缘，是真人初修道法，所谓收视为听。其法要：喘息不出于鼻，内思惟不离于身中。老子云：虽有荣观，燕处超然。君子终日行不离辎重，皆此义也。

　　灵剑子引导子午记

　　以神驭气

　　尹真人曰：若神能驭气，即鼻不失于息。真人以神为车，以气为马，终日行而不失，上至泥丸，下至命门．二境相通，可救老残。若呼不得神宰，一息不全；若吸不得神宰，一息不全。若能息息之中，神气相合，子母不相离，即当内结，求死不得。功成之后，男子关元无聚精，女子脐下不结婴。若神气各驰，情为欲牵，元气下降，自不能制，遂有畎浍之忧。若息息之中神气相持，子母不离，虽有会合，常味于无味，乃于得术矣。西竺迦叶、留形、马明、龙树，并得此密传于世。得闻此者，皆累世积福，于仙录有缘，乃可遇之。

　　古歌曰：若欲长生学伏心，莫观他事去来今。但向定中神气合，何忧不至大仙林。

　　灵剑子引导子午记

　　闭神庐以定火候

　　草衣子歌曰：采炼铅汞在午前，一阴生即破其干。所以修生之士，阳时则服气，午后只闭息而已。所以炼阴也。《赤城记》所谓炼气者，闭息也。闭息千日，则五脏不交、六腑不传、百脉不行、百关自凑、神气自御、万化自定。天地不能盗其体，阴阳不能衰其形。从一至十，从十至百，从百至千，闭息一百二十为小乘，闭息一千二百为中乘，闭息一万二千为大乘。昼夜计一万三千五百息，呼吸计五百四十动为一息，去仙不远矣。其术：湛然无思，澄心燕坐，昂头瞑目闭息，以右手第二指第三指节，谓之生死门，受神之所，乃以数珠按之，心默数之。息急即右转咽喉，不可令大急，急则微出外气，复吸则上。此在口诀。

　　灵剑子引导子午记

　　开生门而复婴儿

　　胎息者，抱一守中之法也。婴儿在腹中，取气于脐管。十月脱胎，即取气于神庐。真人鼻无出入，其息深深。老子所谓复归于婴儿者，胎息之谓也。《胎息歌》云：鼻口非呼吸，方为胎息功。

　　虽居宇宙内，如在胞胎中。世人为生门有脐盖闭塞，所以气出不得。脐虚之后，求息则息，自然气从此处出，鼻中无息也。蟠足正坐，两手交在脐上者，为脐虚。存一之后，应从此处出也。

　　灵剑子引导子午记

　　圣胎内结

　　圣胎内结，握固凝然。卫生之经，思过半矣。自子至午为炼阳，自午至酉为炼阴。阳主乎动，阴主乎静。阳不欲溢，阴不欲覆。阴平阳秘，精神乃治。然而知之非难，持之在久无间断。与道相应则内外俱进，而还丹之事可议矣。

　　《谷神论》：含津炼气，吐故纳新，上入泥丸，下注丹田，谓之内丹。阳龙阴虎，木液金精，二气交会，烹炼而成，谓之外丹。修道之人，先成内丹，后炼外药，内外相应，即致神仙。烟萝子云：真外应，丹自来。金华山人云：只修真气不修丹，到了多应变化难。定机子亦云：虽是长生客，未为拔宅仙。更须修大药，方始得飞仙。

　　灵剑子引导子午记

　　导引诀

　　并闭息为之，息满急则微微吐放。

　　仰托一度理三焦双手极力向上，如擎天状，托之，左右各三次。

　　左肝右肺如射雕先左引，次右引，极力为之，如前。

　　东肝单托西通肾右手握固，柱右肾堂，左手极力托之。左手握固，柱左肾堂，右手极力托之。左右各三次。

　　五劳回顾七伤调右手抱左肘则左顾，左手抱右肘则右顾，皆极力三作。

　　游鱼摆尾通心脏双展两臂摆之，数多为妙。

　　手攀双足理于腰正坐，舒展双足，以双手取足心，极力三攀之。

　　次鸣天鼓三十六，两手掩耳后头敲双手紧掩两耳，叩齿三十六下，以第二指敲耳后骨。

　　养生导引法全

　　中风门

　　一法：正倚壁不息，行气从头至足止。愈疝、大风、偏枯诸风痹。

　　一法：仰两足指，五息止，引腰，去背痹、偏枯，令人耳闻声。常行，眼耳诸根无有挂碍。

　　一法：以背正倚，展两足及指，瞑心，从头上引气，想以达足之十趾及足掌心，可三七，引候掌心似受气止。盖谓上引泥丸，下达涌泉是也。

　　一法：正柱倚壁不息，行气从口，趣令气至头，始止。治疽、痹、大风、偏枯。

　　一法：一足蹋地，足不动，一足向侧相转身欹势，并手尽，急回，左右迭二七。去脊风冷、偏枯、不通润。

　　一法：手前后递，互拓极势三七，手掌向下，头低面心，气向下至涌泉、仓门，却努一时，取势散气放纵身，气平，头动，膊前后欹侧，柔转二七。去膊并血冷、筋急，渐渐如消。

　　一法：两手抱左膝，生腰，鼻纳气七息，展右足。除难屈伸拜起、胫中痛萎。

　　一法：两手抱右膝着膺，除下重、难屈伸。

　　一法：踞坐，伸右脚，两手抱左膝头，生腰，以鼻纳气，自极七息，展右足着外。除难屈伸、拜起、胫中疼痹。

　　一法：立身，上下正直，一手上拓，仰手如推物势，一手向下如捺物势。上下来去，换易四七。

　　去膊并内血冷、内风、两膊、两腋、筋脉挛急。

　　一法：踞，伸左脚，两手抱右膝，生腰，以鼻纳气，自极七息，展左足着外。除难屈伸拜起、胫中疼。

　　一法：偃卧，合两膝，布两足，生腰，口纳气，振腹，七息。除伏势疼痛、两胫不随。

　　一法：治四肢疼闷及不随、腹内积气。床席必须平稳，正身仰卧，缓解衣带，枕高三寸。握固者，以两手自以四指把手拇指，舒臂，令去身各五寸，两脚竖指，相去五寸。安心定意，调和气息，莫思余事，专意念气。徐徐漱醴泉者，以舌略舐唇口牙齿，然后咽唾，徐徐以口吐气、鼻引气，入喉须微微缓作，不可卒急强作。待好调和引气，勿令自闻出入之声。每引气，心念送之，从脚趾头使气出。引气五息、六息，一出之为一息。一息数至十息，渐渐增益，得至一百息、二百息，病即除愈。不用食生菜及鱼、肥肉，大饱食后、喜怒忧恚，悉不得辄行气，唯须向晓清静时行气，大佳，能愈万病。

　　一法：展两足，上。除不仁、胫寒之疾也。

　　养生导引法全

　　风痹门

　　一法：以右踵拘左足拇趾，除风痹。以左踵拘右足拇趾，除厥、痹。两手更引足趺置膝上，除体痹。

　　一法：偃卧，合两膝头，翻两足，生腰坐，口纳气胀腹，自极七息。除痹痛、热痛、两胫不随。

　　一法：踞坐，生腰，以两手引两踵，以鼻纳气，自极七息。布两膝头，除痹、呕，引两手。

　　一法：偃卧，端展两手足，以鼻纳气，自极七息，摇足三十而止。除胸足寒、周身痹、厥逆。

　　一法：正倚壁不息，行气从头至足止。愈大风、偏枯诸痹。

　　一法：左右手夹据地，以仰引腰，五息止，去痿痹、利九窍。

　　一法：仰两足指，五息止，引腰，去背痹、偏枯，令人耳闻声。久行，眼耳诸根无有挂碍。

　　一法：踞，伸右脚，两手抱左膝头，生腰，以鼻纳气，自极七息。除难屈伸拜起、胫中疼痛痹。

　　一法：左右拱两臂不息，九通。治臂足痛、劳倦，风痹、不随。

　　一法：凡人常觉脊倔强而闷，仰面努膊，并向上，头左右两向 之，左右三七一住。待血行气动定，然始更用。初缓后急，不得先急后缓。若无病患，常欲得旦起、午时、日没三辰，如用辰别二七。除寒热病，两膝、脊、腰、颈、项痛，风痹。

