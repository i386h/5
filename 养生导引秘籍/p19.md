<!-- { "loadSidebar": true } -->
　　一法：鸡鸣以两手相摩令热，以熨目，三行，以指抑目，左右有神光，令目明不病痛。

　　一法：东向坐，不息，再通，以两手中指，口唾之二七，相摩拭目，令人目明。以甘泉漱之洗目，去其翳垢，令目清明。上以内气洗身，中令内睛洁此，以外洗去其尘障。

　　一法：卧引为三，以手爪项边脉五通，令人目明。卧正，偃头下却，亢引三通，以两手指爪项边大脉，为五通，除目暗患，久行令人眼夜能见色。为久不已，通见十方，无有际限。

　　一法：鸡鸣欲起，先屈左手，啖盐，指以指相摩，咒曰：西王母女名曰益愈，赐我目，受之于口，即精摩形常，鸡鸣二七着唾，除目茫茫，其精光彻视万里，遍见四方。咽二七唾之，以热指摩目二七，令人目不瞑。

　　养生导引法全

　　喉舌门

　　一法：一手长舒，合掌仰，一手捉足频挽之，向外，一时极势二七，左右亦然。手不动，两向侧势急挽之二七，去颈骨急强、头风脑旋、喉痹、膊内冷注、偏风。

　　一法：两手拓两颊，手不动，搂肘使急，腰内亦然。住定放两肋，头向外，肘膊腰气散，尽势，大闷始起，来去七，通喉痹。

　　养生导引法全

　　口齿门

　　一法：常向本命日栉发之始，叩齿九通，阴咒曰：大帝散灵，五老返真，泥丸玄华，保精长存。

　　左回拘月，右引日根。六合清练，百病愈。因咽唾三过。常数行之，使齿不痛，发牢不白，头脑不痛。

　　一法：东向坐，不息四通，上下啄齿三十六，治齿痛。

　　一法：凡人觉脊背崛强，不问时节，缩咽膊内，仰面努膊并向上，头左右两向按之，左右二七一住，待血行气动定，然始更用，初缓后急，不得先急后缓。若无病患，常欲得旦起、午时、日没三辰，如用辰，别二七，除寒热病、脊腰颈项痛，风痹、口内生疮、牙齿风、头眩，终尽除也。

　　养生导引法全

　　鼻门

　　一法：东向坐，不息三通，手捻鼻两孔。治鼻中患。交脚箕坐，治鼻中患，通脚痈疮，去其涕唾，令鼻道通，得闻香臭。久行不已，彻闻十方。

　　一法：踞坐合两膝，张两足，不息五通，治鼻疮。

　　一法：端坐生腰，徐徐以鼻纳气，以右手捻鼻，除目暗、泪苦出。徐徐闭目吐气，鼻中息肉、耳聋亦能除。伤寒，头痛恍恍，皆当以汗出为度。

　　一法：东向坐不息三通，以手捻鼻两孔，治鼻中息肉。

　　养生导引法全

　　耳门

　　一法：坐地交叉两脚，以两手从曲脚中入，低头叉项上，治久塞不能自温、耳不闻声。

　　一法：脚着项上，不息十二通，必愈大塞、不觉暖热、久顽冷患、耳聋目眩。久行即成法，法身五六不能变。

　　养生导引法全

　　遗泄门

　　一法：治遗精、白浊、诸冷不生。戌亥间阴旺阳衰之际，一手兜外肾，一手搓脐下八十一次，然后换手，每手各九次，兜搓九日见验，八十一日成功。

　　一法：治遗精，以床铺安短窄；卧如弓，弯二膝并脐缩，或左或右侧卧，用手托阴囊，一手伏丹田，切须宁心净卧，戒除房室思欲之事，若固不泄，可保身安。

　　养生导引法全

　　淋门

　　一法：偃卧，令两足布膝头，邪踵置尻口，纳气振腹，鼻出气，去淋、数小便。

　　一法：蹲踞高一尺许，以两手从外屈膝内入，至足趺上，急手握足五指，极力一通，令内曲八。利腰髋、治淋。

　　一法：偃卧，令两足膝头邪踵置尻口，纳气振腹，鼻出气，去淋、茎中痛。

　　一法：以两足踵布膝，除癃。

　　一法：偃卧，令两足布膝头，取踵置尻下，以口纳气，腹胀自极，以鼻出气七息，除气癃、数小便、茎中痛、阴以下湿、小腹痛、膝不随。

　　养生导引法全

　　二便不通门

　　一法：正坐，以两手交背后，名曰带便，愈不能大小便，利腹，愈虚羸。反以两手着背上，上推使当心许，箕坐，反倒九通，愈不能大小便，利腹，愈虚羸也。

　　一法：龟行气，伏衣被中，覆口鼻头面，正卧，不息九通，鼻微出气，治大便闭塞不通。

　　一法：偃卧，直两手捻左右胁，除大便难、腹痛、腹中寒。口纳气，鼻出气，温气咽之数十，病愈。

　　养生导引法全

　　疝气门

　　一法：挽两足指，五息止，引腹中气，去疝瘕，利孔窍。

　　一法：坐舒两脚，以两手捉大拇指，使足上头下，极挽，五息止，引腹中气遍行身体，去疝瘕，利诸孔窍。往来易行，久行精爽、聪明、修长。

　　养生导引法全

　　诸痔门

　　一法：惟高枕偃仰，心平气定，其踵自收。

　　一法：一足踏地，一足屈膝，两手抱犊鼻下，急挽向身极势，左右换易四七。去痔、五劳、三里不下。

　　一法：踞坐，合两膝，张两足，不息两通，治五痔。

　　一法：两手抱足，头不动，足向口受气，众节气散，来去三七，欲得。捉左右侧身，各极，挽腰不动。去四肢、腰上下、髓内冷、血冷、筋急、闷痔。

　　一法：两足相踏，向阴端急蹙，将两手捧膝头两向，极势捧之二七，竞身侧两向，取势二七，前后努腰。去心劳痔病。

　　养生导引法全

　　老人门

　　《修真书》云：春嘘明目木扶肝，夏至呵心火自阑。秋 定知金肺润，肾吹惟要坎中安。三焦嘻却除烦热，四季长呼脾化餐，切记出声闻口耳，其功尤胜宝神丹。

　　诀云：肝若嘘时目睁睛，争知肺 手双擎。心呵脑后高叉手，肾若吹时抱膝平。脾用呼时须撮口，三焦客热卧嘻嘻。四季常是嘘，八节不得吹。盖肝为相火，有泻无补。肾为真水，有补无泻也。

　　肝嘘，主嗌干面尘、眼眵赤、多泪、疼痛、胁下痛、小便黄赤色或涩。

　　心呵，主烦燥、喉疮、热肿、多汗、掌中热、咽干渴。

　　脾呼，主热痰涎、目黄、喉痹、鼽衄、口干舌痛、身重腹胀。

　　肺 ，主喘嗽烦渴、胸膈烦膨有痰、掌中热风汗出。

　　肾吹，主有疾 羸、面黑、口干，耳鸣、咽嗌肿、股内疼痛、足下热痛。

　　三焦嘻，主颊痛、喉痹、耳闭浑浑然。

　　以上主治六经、本病之邪也，然无脏不足，又在药食气味为补。经云：形食味，故味归形，气养形，故形归气，气化则精生，味和则形长，故五味为宜。若五志所过，非药可治者，五胜为宜。

　　忧胜怒。肝属木，在志为怒，过节则反自伤。故曰怒伤肝，故以所胜者制之。

　　恐胜喜。心属火，在志为喜，过节则反自伤。故曰喜伤心，故以所胜者制之。

　　怒胜思。脾属土，在志为思，过节则反自伤。故曰思伤脾，故以所胜者制之。

　　喜胜忧。肺属金，金在志为忧，过节则反自伤。故以所胜者制之。

　　思胜恐。肾属水，在志为恐，过节则反自伤，放以所胜者制之。

　　《通玄集》云：其补真妙理，只要心头无事，内外俱忘，一齐放下，把捉得定。阳生子时，阴生午时，静室披衣、握固、端坐，盘膝、蹲下腹肚，须臾，升身，前出胸，而微偃首于后，后开夹脊双关，肘后微扇，三伸腰，自尾闾穴，如火相似，自腰而起，拥在夹脊。慎勿开关，实时甚热，气壮，渐次开夹脊而放气过，仍仰面，脑后紧偃，以闭上关，慎勿令开，即觉热极气壮，渐次入顶以补泥丸、髓海，则身耐寒暑，为习长生之基。如前出胸，伸腰，闭夹背，存而升之腰间，火不起，当静坐内观，如法再作，以至火起为度。自丑行至寅，终可止。是曰肘后飞金精，又曰抽铅，使肾气生肝气也。

　　又略昂首偃项，放令颈下。如火，方点头向前，低头曲项，退舌尖近后，以柱上 ，自有津出，不漱而咽下，还黄庭，是名金液还丹。四时不拘时候节次行此，自艮至巽而已。晚间乃勒阳关，法自兑至干而已。

　　养生秘录

　　玉溪子丹房语录

　　心凝曰神，凝神归气以炼丹。情复乎性，复性归根以养命。还丹之本，铅汞而已。元精为命之根，宝元精而真铅自生。元神乃性之宗，啬元精而真汞自产。是知固精以养气，固气以养神。铅汞有时而相投，驻息绵绵而成火候。真气无刻不相聚，忘念久久而成金丹。若真铅走而真汞枯，元神散而元精竭。欲求返还，不亦难乎？非遇志人，勿轻传授。保而重之，秘之。

　　口诀

　　外阴阳往来，则外药也。内坎离辐辏，则内药也。外有作用，内则自然。精、气、神之用有二，其体则一。以外药言之，交合之精，先要不漏；呼吸之气，更要细细，至于无息。思虑之神，贵在乎安静。以内药言之，炼精，炼元精，抽坎中之元阳也。元精固则交合之精自不泄矣。炼气，炼元气，补离中之元阴也。元气住则呼吸之气自不出入。炼神，炼元神也。坎离合，体成干也。元神凝则思虑之神泰定。其上更有炼虚一者，非易轻言，贵在默会，心通可也。勉旃勉旃。

　　养生秘录

　　玉溪子宜春心诀

　　三千六百法，养命数千家。率皆旁门小法，无非曲径。仆阅历《参同》，仅三十载，作规中图十二字诀，用传学道。君子以正心诚意为中心柱子，处中以制外。以熙和、中和、敛静、敛肃八字为辅，调御四时，由外以应中。上合天心，中稽人事。默符造化，顺轨阴阳。外法五行，内理五脏，以为日月循环无端。不施为，不存想，晏然大定，以总元机。但要绝嗜欲，定心气，省思虑，节饮食，调鼻息，警昏睡，悭视听。养天和于四威仪、四聪，合自然之妙，别无繁难也。已立鄞鄂者，以是契符火，养圣胎。未立鄞鄂者，以是益元气，养精神。为立鄞鄂之渐至于虚耗损失，疾病交攻，则以是驱疾固元为补益、延年养命之术，可谓简易法门矣。宋咸淳己巳岁下元节，宜春玉溪子李公明序。

　　规中图

　　规中者，如居一规之中，如大圆镜之一我。但正心诚意为主，为中心柱子。当万虑具泯之时，真人出现，如鱼跃深渊，游泳自乐而不离方寸是也。喜怒哀乐未发，当此时，可以居规中，游泳而潜。

　　御四时以正造化，四威仪中，不可失节焉。物来则应，应过复归于中，绝不可动着中心柱子。于中常令空虚，一尘不立，久之不纵不拘，自得受用其妙也。六阴归坤，万物 ；元复赴建，始萌长。

　　子绝父体。一阳潜动处，万物未生时，从这里起，便是作用处。当斯时也，跏趺大坐，凝神内照，调息绵绵，默而守之。

