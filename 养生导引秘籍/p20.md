<!-- { "loadSidebar": true } -->
　　则一气从虚无中来，杳杳冥冥，无色无形，非子玄冥坤癸之地，生于肾中，以育元精，日益月强，始之去，次之返婴，积而为内丹之基本矣。袁真人云：元气补元气，岂是凡砂石，此补益之上法也。朝屯者，君子经论之始，是万物萌芽之初，仁之端也。夫子时始生之气在肾，是不召而自来，宜保而养之。调息无令耳闻，但听有悠悠绵绵，合乎自然，则与天地橐龠相应。久之，则肾气合心气，二气之交感，以降甘露而产玄珠焉。暮蒙者，以养正圣功也。使不失赤子之初心，义之端也。午时其始生之气在心，是亦不召而自来，无思无虑，冥心内照以合之。静坐而照，久而则心合肾气而成既济之功焉。人居三才之一，一身之造化，与天地等耳。故日月常行，天地之气相应，真一之精相符。人之元气，八百一十丈，与二气橐龠相合。所以元气大运随天，小运随日也。但人生不能体天地造化之大，以至作丧伤败，精神迷乱，自与之违，天地岂违者哉。知道之士，若能顺理握机，则可以符化工而为修丹内炼长生久视之道也。舍人之外总皆禀混淆，而在元气中均为化物耳，又安能驭之气也。《参同契》云：春夏据内体，从子到辰巳；秋冬当外用，自午从戌亥。又云：赏罚应春秋，昏明应寒暑，爻辞有仁义，随时发喜怒，如是应四时，五行得其理。

　　养生秘录

　　中黄内旨

　　玉真先生云：无极中黄大道，本是口传心授，不立文本，吾今慈悯初生之士，一时闻之，不能记忆。故设为此善巧方便，令彼入耳注心，眼观神领。传度既毕，实时焚之，勿令泛之。内旨曰：夫天有九宫，地有九州，人有九窍。天有中黄为太阳，地有中黄为太阴，人有中黄为丹扃，俱名为中黄。八极中言其位，黄言其色，故谓中黄。八极者，是八方总会要处，又只是中宫，即黄庭、即玄牝、即先天一气，即玄关一窍、即至善之所、即黄极之道、即允执厥中。

　　在五行谓之土，在五脏谓之脾，在五常谓之信。药物、三气、五神、火候、乎吸，尽在是矣。行住坐卧皆当注念，不可须臾离也。不废人事，但当正心处物。常应常静。吾祖师所谓多言数穷，不如守中。

　　又言：三十辐共一毂。辐者胁肋，毂者中扃也。又言：天地之间，其犹橐龠乎。乃呼吸之谓也。呼则肾气升，得土则止。吸则心液降，逢土则息。即此谓水火锻炼而成大丹。若能存守，则法无不灵。吾常谓若要道法灵，须是守中扃。中者，理得上下四隅，不偏不倚之谓也。天地相去八万四升里，人之心肾，即一身之天地，相去八寸四分，以中指节文为则，自脐上至尻尾骨尖，尺有八寸四分。今云脐者，盖与肾对也。故心之下去三寸六分，脐肾之上三寸六分，惟中间一寸二分为黄庭，主我身命，所谓至圣之道，秘之秘之。

　　三茅真君云：精养于气，气会于神。精神不散，是曰修真。子不离母，母不离子。子母持守，长生不死。洞真先生云：谨守谨守，莫言莫言，自然自然，玄之又玄。闻道之士，皆千生幸庆，宿有仙缘。或资谈笑，漏泄于人。有不测之祸，蔓延之灾。受授之后，勤而行之。

　　玉溪真人云：儒家尧、舜、禹、汤、文、武、周公、孔子、颜、曾、思、孟，历代道统相传，即此道也。升少慕清虚，留心至道。万法千门，无不师访。因游衡岳，方遇至人，密受紫阳仙翁丹诀。按九宫八卦，以年易月，以月易日，以日易时，取天地之正气，夺造化之奇功。纳归中宫，交感成丹。非止延年，可以住世，所谓我命在我不由天。升自得之后，体力不衰，发鬓不白，日行百里，举动轻便。神异证验，不可具述。

　　其间水火既济，又为坎离交会之法。久而行之，可以成丹。今之人盖火燥炎上，水湿润下，自勾引阴邪之气，乘间而入，令人多病。寿夭若遇，此诀使之。五行颠倒术，龙从火里出。五行不顺行，虎向水中生。顺行则凡，逆行则圣。玄之又玄，今悉于后。诀曰：一升便提，气气归脐；一降便咽，水火相见。此十六字，简而易行，不拘时候。或在官府，不妨政事；虽处富贵，不妨行用。所谓至道不繁也。如有风疾，见效甚速。但于日中少暇，或盘膝，或垂足、正坐，皆无所拘，取鼻中出入息为候。

　　入息谓之吸，即便升气，将下部微力前提，其气尽归脐间，此之谓气气归脐。盖脐乃人之气海，所聚元气尽藏于兹。出息谓之呼，即便放身自在，一咽 然有声，此谓之水火相见。如是行之，不计次数。要行且行，得止便止。若能久持，脐下常如火熨，腹中气响如雷，小便渐减，精气不泄，腰脊坚强，饮食倍进，百病去体，外邪不侵。行及一年，宿有诸疾尽除。行之既久，自然三宫升降，二气循环，遂成大道，长生久视也。昔年都下有过海王先生，教人行持，随鼻出入息升降之法，而不得提搐之法。次有恩州李道人，授杨和玉，只教提搐之法，而又不得出入息之法。皆用其偏枯。升因游南岳紫气峰下，亲受李先生秘诀。先生山东人也，一百五岁，发须不白，面如童颜，行步如飞。予得其传，行之既验。不敢自秘，谨以传好道之士。

　　养生秘录

　　四段锦

　　一开臂，二开胸，三搅车，四挽弓。青霞翁《丹经直指》：仆自幼学道，弱冠弃家，遍历江湖，求师问友。得先师张悟真以来，诸前烈丹经、诗词、传记，熟读精思，寻友求义。又尝遍参道友术士，访名山洞天，祷求石碑壁记，得海琼仙指迷大道之要。后遇率然居士于朱陵洞天，作诗章以相赠，始得证海琼之妙旨。乃知年少所学、所求、所见，已是屋上架屋，枝上接枝，殊不知屋便是屋，枝便是枝，道在迩而求诸远也。一但顿悟，切恐湮没无传；且念后之学人，未必如此肯心留意。因录数语，以贻后人。得之者可因文解意，猛省用功，虽不求师，而在其中矣。夫男子四大，一身皆阴。惟先天一气真阳，此气非吹、嘘、呼、吸之气，亦无形影气象可见。

　　故悟真先生以为可见不可用，可用不可见也。然此气未受形之先，在父母胎中，先受此气，然后生二肾，便生二眼，由此生心、生肝、生脾、生肺、生九窍四肢而后人象俱足也。此气只在两肾中间，名为玄牝之门。先师玄牝歌言之详，世间人莫能悟之。今人宰牲杀猪，但见两肾中间、腰脊去处有一空，膜中有此，呼吸膨动，直至肉冷方息是也。此气未死之先，气血全盛，魂魄相属，内含五采，受气如汤。人一死则如牲畜，气血一散而气馁矣。只此一气，便是金丹大药。故先师以肝、心、脾、肺、胆、肾、肠、精、津液、涕唾、气血为非道，又以精神、魂魄意似是非者，此也。人之一身，右足大阴，左足太阳。而足为涌泉，发水火二气，自双足入尾闾，上合于二肾。左为肾堂，右为精府，一水一火，一龟一蛇，互相囊龠。二肾之间，虚生一窍，是为玄牝。二肾之气，贯通玄牝之间，由此发黄赤二道。上夹脊双开，贯二十四椎，中通心腹入膏肓之下，会于风府，上朝泥丸。

　　由泥丸而下明堂，散灌五宫，下入重楼玉阙，直注于绛宫，复流入于本府。日夜循环，周流不息。皆是自然而然，即不是动手脚做成的。今人流入旁门者，不知虚无自然默默运用之理，却乃妄行屈伸、呵咽、摩擦、引导、存思、注视，妄想妄作，反致成疾。如白莲道人多黄肿，运气道人多气蛊，皆其验也。夫此一气，人人一般，即无多少，但有涵养的做得成，无涵养的做不成。其流行出入，自有定数。

　　如海中潮候，弦朔必应天上，斗柄子午自移。又若女子月经，因时而至，确然不差。此气遇阳时为火，阴时为水。火即木液，水即金精。又左肾为坎，右肾为离，离中有己，坎中有戊。以戊己二土合为圭字。

　　又名水中金，金者，刀也，故名刀圭。又火即木，水即金。为金木无间，水火同乡。其实金木水火只是一土，一土为总五行尔。先师以为五脏无气，六腑无精，故谓此也。此气自然时时运转，不假人力。

　　凡言辘轳、三车、黄河、曹溪，取象如此，非以人力强为也。此气常以子时而至，为阳火。午时而至，为阴水。以卯时而至，为木液。酉时而至，为金精。卯中有甲，酉中有庚。故须采取用甲庚。子中有戊，午中有己，故运中土。自非洞晓乾坤升降、阴阳盛衰、药材老嫩、水火潜亢之理，不足以语此。然先师言之甚详，而后人甚惑；言之愈多，而后人愈疑者，何也？皆缘终于虚无，无则不知下手功夫，是以胎息不成而归于顽空。忽于自然，溺于妄想强作，是以心神枉费而返致疾。夫虚无者，言其不可见闻。

　　自然者，言其不可以迎取。今之采取火候等逐节工夫，深浅之言，句句分明，节节谨切。谨守奉行，无不应验。凡未入室以前，且理会，得安鼎采药。每日夜，且习打坐，坐一定然，则骨节关开，脉通自膀胱至夹脊，便如车轮运动。先天一气，自然由三关朝泥丸，下重楼，入绛宫。然其来有时而采亦有时，须得甲庚金木旺相之时，默默端坐，不须用摩动。须臾觉顶中火热，喉中甘露垂垂滴而下，便以目内视，一意以内送纳之绛宫玄牝而止。凡一日之间，以甲应上弦，庚应下弦。自子至卯为上弦，得汞半斤；自午至酉为下弦，得铅半斤。采甲汞庚铅各半斤，自然定数。所谓铅见癸生须急采者，言木汞金铅以甲庚二时采取也。如此采取之法。然初采之时，不计年月，久久积之，方成鼎炉。夫一身，炉也。绛宫，鼎也。今人以脾中黄庭、顶中泥丸为鼎，皆非也。年月既久，炉鼎方成。然后种药，药物一生，且采且炼。

　　采而积之为药，炼而成之为火。采之一日有一斤数，炼之一日有铢之得。采药之时，须采甲庚旺气。行火之法则，忌甲庚沐浴，有此不同云。采之法，亦如鼎，然不过目，其自然之来.迎之以意，送之以目。

　　故丹书有黄婆、青女之说。黄婆，意也。青女，眼也。以意迎逢，谓之黄婆媒合；以目内送，谓之青女传言。人身之气，随意而动。意行即行，意止即止。故送入鼎中，随意即止。不复下流矣。谓之种药。药既入鼎，然后有火候焉。圣人传药不传火，以火与药同归殊途，同情异功故尔。子为一阳，至巳为六阳。自子至巳，火得六数，而六阳成干。当其子至巳，以意迎之，谓之进火，谓之添。午为一阴，至亥为六阴。自午至亥，水得六数，而六阴成坤。当其午至亥，以意送之，谓之退火，谓之抽。

