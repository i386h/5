<!-- { "loadSidebar": true } -->
　　问曰：何谓五位相得而各有合？答曰：天地五十五数，故干得一九，合而成十。坤得四六，合而成十。巽兑得二八，合而成十。震艮得三七，合而成十。离得五，坎得十，坎离无偶，所以自合也。

　　以数言之，则得天地之中数。以爻言之，则得天地之中爻。以位言之，则得天地之中位。坎离不亦大乎。

　　问曰：何谓五岳？答曰：《五岳真形图》曰：在人之头。紫清有巾藏五岳冠之句。

　　问曰：何谓玄牝？答曰：在上曰玄，在下曰牝。玄关一窍，左曰玄，右曰牝。

　　问曰：何谓玄牝之门？答曰：鼻通天气曰玄门，口通地气曰牝户。口鼻乃玄牝门户矣。

　　问曰：何谓三男三女？答曰：干道索坤，长男曰震，中男曰坎，少男曰艮。坤道索干，长女曰巽，中女曰离，少女曰兑。

　　问曰：何谓火龙水虎？答曰：虎，西方金也。金生水，反藏形于水。龙，东方木也。木生火，反受克于火。太白真君曰：五行不顺行，虎向水中生。五行颠倒术，龙从火里出，是也。

　　问曰：何谓分至？答曰：子时象冬至，阴极而阳生；午时象夏至，阳极而阴生；卯时象春分，阳中含阴；酉时象秋分，阴中含阳。人身亦有分至。紫阳曰：以身心分上下两弦，以神气别冬夏二至。

　　问曰：何谓沐浴？答曰：真气熏蒸，神水灌溉为沐浴。太上曰：灌以甘泉，涤垢污，出自华池，后归坤户。杏林曰：沐浴资神水是也。

　　问曰：何谓抽添？答曰：既抽铅于肘后，须添汞于中黄。《传道集》曰：可抽之时不可添是也。

　　问曰：何谓搬运？答曰：搬金精于肘后，运玉液于泥丸。下手工夫，口诀存焉。

　　问曰：何谓三田？答曰：脑为上田，心为中田，气海为下田。若得斗柄之机，斡运则上下循环，如天河之流转也。

　　问：背后三关？答曰：脑后曰玉沉关，夹脊曰辘轳关，水火之际曰尾闾关。

　　问曰：何谓神室？答曰：元神所居之室也。朗然子曰：未明心室千般挠，达了心田万事闲。

　　问曰：何谓三花聚顶？答曰：神、气、精混而为一也。玄关一窍，乃神、气、精之聚也。

　　问：五气朝元？答曰：五脏真气上朝于天元也。

　　问：和合四象？答曰：眼不视而魂在肝，耳不闻而精在肾，舌不动而神在心，鼻不嗅而魄在肺。

　　精、神、魂、魄聚于意土也。

　　问曰：马牙、真主人神符、白雪？答曰：皆铅汞之总名也。

　　问曰：河车？答曰：北方正气名曰河车。左曰日轮，右曰月轮。搬运正气，运在元阳，应节顺行，下手无非此车之力。

　　问：老嫩何也？答曰：采药之时，审其老嫩。彭鹤林曰：嫩时须采老时枯。紫阳曰：铅见癸生须急采，金逢望远不堪尝是也。

　　问：浮沉？答曰：铅浮而银沉也。

　　问：清浊？答曰：阴浊而阳清也。清者浮之于上，浊者沉之于下。修丹者，留清去浊属阴也。

　　问：五行相克？答曰：《金碧经》云：金木相伐，水火相克。土旺金乡，三物俱丧，四海辐辏，以致太平，并由中宫土德之功也。

　　问曰：往来何也？答曰：子往午来。阴符阳火，自子进符至辰巳，自午退符至戌亥。始复终坤，皆以卦象则之。一消一长，一往一来，以成其变化。《易》曰：阖户谓之坤，辟户谓之干。一阖一辟，谓之变，往来不穷谓之通也。

　　问：雌雄？答曰：雌阴雄阳也。一阴一阳谓之道，孤阴寡阳不能自生。《参同契》曰：雌雄相错，以类相求。注曰：雄，金砂也。雌，火汞也。相须合吐，类聚生成，以为神药也。

　　问曰：防危？答曰：防火候之差失，忌梦寐之昏迷。翠虚曰：精生有时，时至神知，百刻之中，切忌昏迷。

　　问：交合？答曰：磁石吸铁，隔碍潜通。

　　问：有无？答曰：《金碧经》云：有无互相制，上有青龙居。两无宗一有，灵化妙难窥。

　　问：刑德？答曰：阳为德，德则出，万物生。阴为刑，刑则出，万物死。故二月阳中含阴而榆荚落，象金砂随阴气动静落在胎中，故曰归根也。八月阴中含阳而荠麦生，象金水随阳气滋液于鼎内，故卯酉乃刑德相负。阴阳两停，故息符火也。

　　问：黑白？答曰：《参同契》曰：知白守黑，神明自来。白者金也，黑者水也，以金水之根而为药基矣。

　　问：寒暑？答曰：真一子云：不应候，风雨不调，水旱相伐。或阳火过刻或阴符失节，凝冬变为大暑，盛夏反作浓霜。火候过差，灵汞飞走，运火之士，可不谨之？问：晦朔？答曰：《参同契》曰：晦朔之间，合符中行。乃金水符合之际也。

　　问：固济？答曰：太真云：固济胎不泄，变化在须臾。言其水火既济，闭固神室而不可使之泄漏。

　　问：圣胎？答曰：无质生质，结成圣胎，辛勤保护。十月如幼女之初怀孕，似小龙养珠。盖神气始凝结，极易疏失也。

　　问：四正？答曰：子午卯酉为四正。玄关一窍为四正宫也。

　　问：黄庭正在何处？答曰：在膀胱之上、脾之下、肾之前、肝之左、肺之右也。

　　问：金乌玉兔？答曰：日中乌，比心中液也。月中兔，比肾中之气也。

　　问：炼形？答曰：炼形化气，炼气化神，炼神合道也。金洞主曰：以精炼形，非凡砂石。

　　问：张紫阳曰心肾非坎离，何也？答曰：心肾特坎离之体耳，有体有用。

　　问：所有者，何也？答曰：气乃心之用也，属离。形乃肾之用也，属坎。交媾之际，运用于此矣。

　　问：功夫？答曰：知时而交媾，进火而防危，阳生而野战，刑德而沐浴。以至温养成丹也。

　　问：野战？答曰：《龙虎上经》曰：文以怀柔，武以讨叛。紫阳曰：守城野战知凶吉，增得灵砂满鼎红。

　　问：温养？答曰：杏林云：温养象周星。毗陵曰：金鼎常留汤用暖，玉炉不要火教寒是也。

　　问：烹炼？答曰：烹金鼎、炼玉炉。口诀存焉。

　　问：赏罚？答曰：春气发生谓之赏，乃巳前阳火之候也。秋气杀物谓之罚，乃午后阴符之候也。

　　问：守城？答曰：抱元守一而凝神聚气也。

　　问：堤防？答曰：驱除杂念而专心不二也。

　　问：神庐者，何也？答曰：鼻也。乃神气出入之门。《黄庭经》云：神庐之中当修治，呼吸庐间入丹田。

　　问：太一含真？答曰：守真一于天谷，气入玄元，即达本来。天真答上曰：真道养神，若能守我在死气之关，令七祖枯骨皆在生气。生我者道，活我者神。将神守道，以道养神，是也。

　　问：三尸？答曰：《中黄经》云：一者上虫居脑中，二者中虫居明堂，三者下虫居腹胃，名曰彭琚、彭质、彭矫也。恶人进道。喜人退志，上田乃元神所居之宫，惟人不能开此关。被尸虫居之，生死轮回，无有了期。

　　若能握元神栖于本宫，则尸虫自灭，真息自定。所谓一窍开而百窍齐开，大关通百体尽通。则天真降灵，不神之神所以神也。

　　问：胎息？答曰：能守真一则息不往来，如在母胞胎之中，谓之大定也。

　　问：玉池？答曰：口也。《黄庭经》云：玉池清水灌灵根，是也。

　　问：橐龠？答曰：橐乃无底囊，龠乃三孔笛，又是铁匠手中所弄鼓风之物也。《老子》曰：天地之间，其犹橐龠乎？《升降论》曰：人能效天地橐龠之用。开则气出，合则气入。出则如地气之上升，入则如天气之下降。一升一降，自可与天地齐长久矣。

　　问：五芽？答曰：乃五脏之真气。《中黄经》曰：子能守之三虫弃，得见五芽九真气。

　　问：屯蒙？答曰：《道枢》云：坎者水也，一变为水泽之节，再变为水雷之屯，其爻居寅。离者火也，一变为火山之旅，再变为火风之鼎，三变为山水之蒙，其爻居戌。抽添水火，在于寅戌，十二卦气，在于屯蒙运用也。

　　问：采日精月华？答曰：非外之日月也，采心中真液、肾中真气也。

　　问：内外八卦？答曰：头为干，足为坤，膀胱为艮，胆为巽，肾为坎，心为离，肝为震，肺为兑也。

　　问：修炼待时，然后下手？答曰：有时中之工夫，有刻中之工夫。毗陵曰：炼丹不用寻冬至，心中自有一阳生。马自然曰：不择时中分子午，无爻卦内别乾坤。此皆刻中之工夫也。

　　问：金丹形象如何？答曰：形若弹丸，色同朱桔。抱朴子曰：大如弹丸黄如桔，中有佳味甘如蜜。

　　沙门得之即禅定，黄衣得之即超逸，审之行之天地毕。《元枢歌》曰：君不见，一粒金丹何赫赫，大如弹子黄如桔。人人分上本圆成，夜夜灵光长满室。盖人人具足，个个圆成。当知非有形之物也，吕公曰：还丹本质也。

　　问：玄关一窍，正在何处？答曰：在人之首。功夫容易见，下手的难寻。若不遇真师摩顶授记，皆妄为矣。

　　问：真空？答曰：返本还元为真空。杏林曰：不知丹诀妙，终日玩真空。

　　问：作用？答曰：螟蛉咒子，传精送神。

　　问：出神？答曰：能守真一，真气自凝，阳神自聚。盖以一心运诸气，气住则神住。真积力久功行满，然后调神出壳也。

　　问：超脱？答曰：超者，出也。脱者，换凡躯也。皆天门出。前圣有脱壳之验：六祖七层宝塔出，钟吕七级红楼出，海蟾公鹤冲天门出。诗曰：功成须是出神京，内院繁华勿累身。会取五仙超脱法，炼成仙质离凡尘。

　　问：尸解？答曰：尸解有五，金、木、水、火、土也。又有积功累行而白日飞升者。《徽宗皇帝尊道篇》末曰：亘古迨今，飞升者千有余人，拔宅者八十余家（出《真诰》）。

　　问：金丹之道不亦难乎？答曰：是不难也。悟者惟简惟易，迷者愈繁愈难。杏林云：简易之语，不过半句；证验之效，只在片时。翠虚曰：药之不远采不难。毗陵曰：皇道不繁人自昧。紫清曰：只一言贯穿万卷仙经，但片晌工夫无穷逸乐。师曰：下手工夫容易，坚心守道为难也。

　　养生咏玄集

　　序

　　夫咏玄者，乃咏玄中深奥也。窈冥取理，恍惚求真。撮众妙之英华，采群经之要会。言上直而义正，道入重玄；旨似远而意明，风存上祖。引龙虎同归之躁竞，显玄牝绝利之玄微。直示指归，立成妙用。正演开遮之说，明分去就之元。回玄包罗，升沉浩渺。故使下士抚掌，上士勤行。克成于神气全真，冀泯于根尘妄照。诚知珠玉兮何重，性命兮何轻。宁不穷解分息动之玄，而纵流光走魄之逝。深可悲哉！此咏玄诗实长生度世之法要也。至如玄元帝之灵篆，常秘枕中；淮南王之神方，密藏肘后。

