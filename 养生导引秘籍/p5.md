<!-- { "loadSidebar": true } -->
　　《西山记》曰：古今贤圣，虽有兼人之智、普照之明，未尝不先求于人，谓务学而不如务求师；师，人之模范也。黄帝求赤松子，半年方得中戒经，止于防外行之失。刘安玉师王道原，终年始得小术法，又不言修养之事。阴长生不以马明生久病而怠其志，葛稚川不以郑思远家法而晦于人耳。朱度胡氏而始终如一，方 遇金华而远近相随。张梦干三遇海蟾，方得三乘之法。解志一一见旌扬，尽授九转之功。王猛见长寿大仙，谈笑之间而识破大道。梅福遇大洞真君，步趣之次而诀尽天机。历古非神仙以入南洲，然修真之士不遇者，于识人之际不明也。其或道貌古颜，辩辞利口者，始谓得神仙，悠久始知常俗之辈。学而不遇，一也。或业重福薄，不信天机，轻命重财，甘为下鬼。录人纤恶，弃人大善，虽见其人，不听其言，虽听其言，不纳其理，终无所得，仙凡自隔。遇而不得，二也。或博学笃志，切问近思，纵得真诀，自生懈怠。悦须臾，厌持久，朝为夕改，坐望立成。得而不守，三也。又况交接狂徒，搜索异论，废时乱日，何以成功？古人上士，始也博览丹书，次以遍参道友，以道对言，所参无异论，以人合道，所师无狂徒。嗟！愚而自专，贤否不辨，贱而自用，邪正不分。论识人之去就，不可胜举也。故古今上圣真人，未修炼，先修养。故曰：沐浴不可当风。若幽室静房，闭目冥心，伸身正坐，使元气上升，通满四大，上入泥丸，此真沐真浴，万倍于外之水火也。

　　又曰：不欲远唾以损气，不欲疾步以损筋，不欲极视而昏精，不欲疾听而伤肾，不欲久立而伤骨，不欲久卧而伤肉。多睡浊神，频醉散气．多汗损血，力困伤形。奔车走马，气乱而神惊；望高登峻，魄散而魂飞。养形之道，安而不劳，劳而不乏其力；静而不挠，挠而不乱其气。外有所补，内有所益。然后识五行以保全冲和之气，外固内真，两皆得趣，可以长久矣。

　　西山群仙会真记

　　识时

　　《洞玄经》曰：有形者不能无名，有名者难逃于数。大则天地阴阳，升降不失其宜；明则日月魂魄．往来自有其度。差之毫米，失之颠倒。阴阳有愆伏，则四序乱而不能升成万物；寒暑无代谢，则八候差而不能运转一气。人为万物之贵，一气之灵。大则取象乎天地，无乖升降之宜；明则取法乎日月，不乱经营之度。定之以时，应之以数。于道也，夫何远哉！《西山记》曰：大道无形，生育天地。温凉寒暑，一年一交合，交合不失其时，一年之后有一年。

　　大道无情，营运日月。弦望晦朔，一月一往来，往来不失其时，一月之后有一月。大道无名，长养万物。

　　勿谓春生夏长也，而梅艳菊芳；勿谓秋收冬藏也，而柏实松茂。因时日受气，因气发生，无知之草木，如是最灵。而为人者，胡不顺养真性而修炼形躯耶？鹤知夜半，燕识戊己。因阴感阳，缘水避土。蛇于巳日不过道，莺于春时自出谷。无识之禽兽，如是最贵。而为人者，何不顺时养元阳而收藏真气耶？嗟！无知之徒，自气足之后，走失耗散，八百一十丈，元气久久而损。岂知真气大运随天：春在肝，夏在心，秋在肺，冬在肾。元气小运随日：子在肾，卯在肝，午在心，酉在肺。天地之春夏秋冬，日月之弦望晦朔，人之子午卯酉，正相合也。冬，阴也。阴中阳生而为温，则曰春也。是阳为主而阴为客。

　　阳中又阳生而为热，则曰夏也。夏，阳也。阳中阴生而为凉，则曰秋也。是阴为主而阳为客。阴中又阳，生而为寒，则曰冬也。此天地之四时矣。旦则暗也，魄中魂生而为明，则曰上弦。上弦之后，魂为体而魄为用，魂中又魂生而曰望矣。望则明也，魂中魄生而为暗，则曰下弦。下弦之后，魄为体而魂为用，魄中又魄生而曰晦矣。是日月之四时矣。天地有三百六十日，日月有三百六十时，人有三百六十度。天地有二十四气，日月有二十四度，人有二十四时。自子至午，气生之时，阳也。自午至子，气谢之时，阴也。寅辰午申子戌，阳生之六时；卯巳未酉亥丑，阴生之六时；甲丙戊庚壬，五行之阳时；乙丁己辛癸，五行之阴时。辰则太阳而卯则阳明，寅则少阳而丑则太阴，子则少阴而亥则厥阴，戌则太阳而酉则阳明，申则少阳而未则太阴，午则少阴而巳则厥阴。午则肾气交心气，从下而上，三阳气聚之时。子则心气交肾气，从上而下，三阴气聚之时。魂为阴中之阳，其气生于卯初；魄为阳中之阴，其气生于酉末。

　　养阳不在春夏，春夏所以养阳者，以气在心与肝也；养阴不在秋冬，秋冬所以养阴者，以气在肾与肝。

　　夏至之后，真汞积于绛宫；冬至之后，真铅积于丹田。木运交天 二十五度，是时巽也，以阳交阳，当此收之而成大药。金运交灵符二十五度，是时干也，以阴交阴，当此炼之而号还丹。炼形起火，须在气升之前；聚火还元，必用阴降之际。炼形住世，以气为先，用五行相克之时，炼气超凡，以时为先，使三田往返之候。修真之士不见功者，以旺时不收，损时不补，散时不聚，合时不取，无时不求，还时不炼。不知交会之时，又无采取之法，蹉时乱日，不见尺寸之功，安得比天地长久、日月坚固哉？

　　西山群仙会真记

　　识物

　　《洞天语录》曰：以言言道，得其绪余，故得道所以忘言；以象求意，得其仿佛，故得意所以忘象。然道不在言也，以先知觉后知，非言不足以求理；然意在象也，以大明决小明，非象不足以陈义。言以示其理，象以显其义。则大道玄意默会，无象无言之间。始也，详言密语，恐以之不悟；比物立象，恐彼之不知。及夫目击道存，不在言也；心同意会，不在象也。

　　《西山记》曰：形而上者道，形而下者器。上以下为基，道以器为用。如《钟离秘诀》曰：以心为天，肾为地，肺为月，肝为日。日月天地，物之大明者也。《崔玄真秘诀》曰：以肾气为婴儿，心液为 女。肝气，阴中之阳，为日中之魂；肺气，阳中之阴，为月中之魄。儿女魂魄，物之灵而神者也。

　　如心为朱雀，肾为玄武，肝为青龙，肺为白虎。亦是四象也。

　　葛仙翁曰：婴儿为心液之上正阳之气， 女是肾气之中真一之水。金公乃肺之老阳，黄婆其阳微弱，当使之复还下田。余液是老阴，肾液到脾液，真阳近少阴，其阳衰弱，当使之复还下田，此四象之说详矣。

　　太白真人曰：五行颠倒术，龙从火里出。五行不顺行，虎向水中生。龙本东方甲乙之物，而出于火中者，心液之上正阳之气也，则曰阳龙出自离官。虎乃西方庚辛之物，而生于水中者，肾气之中真一之水也，则曰阴虎生于坎位。然而龙是阳物，升举自在，而在水中，乃阴中之阳，故比心液之上正阳之气也。虎是阴物，奔驰自在，而居陆地，乃阳中之阴也，故比肾气之中真一之水也。老君言恍恍惚惚，其中有物者，为气中之有水而负阴者，是也。杳杳冥冥，其中有精者，为液中之有气而抱阳者，是也。

　　阴真君曰：北方正气，号河车。车谓运载物于陆地，往来无穷。而曰河车者，取意于人身之内，万阴之中，有一点元阳上升，薰蒸其胞络。上升元气，自肾气传肝气，肝气传心气，心气传肺气，肺气传肾气，而曰小河车也。肘后飞金晶，自尾闾穴起，从下关过中关，中关过上关，自上田至中田，中田至下田，而曰大河车也。纯阴下降，真水自来；纯阳上升，真火自起。一升一沉，相见于十二楼前，颗颗还丹，而出金光万道，则曰紫河车也。故车行河，如气在血络之中。气中暗藏真水，如车载物、所谓河车者，详矣。

　　广成子以内事教黄帝，久不见功，乃于崆峒山炼大药。五金之中，铅为黑金，黑金之中而取银。

　　八石之中，砂为赤石，赤石之中而取汞。以汞合银为宝，故有铅汞之说。铅者，肾之所藏真气；汞者，阴阳所合，自己之真精也。真阴真阳，以成大药。火候无差，精变为汞，汞变为砂，砂变为丹，而曰真铅，是也。金晶肘后飞入上宫，自顶而入下田，真火前起，升入泥丸，自心而过重楼。一阴一阳，上水下火，而为既济。奔于元海，而曰紫金丹。故曰真汞者，是也。此汞铅之理，详矣。以物推求，阳比象动而升举之，阴比于静而凝滞之。

　　物不必多识，象不必多求。止于纯阴纯阳，二气交接而为大药。然阳中有真阴，阴中有真阳。乃阳交阴、阴交阳、阳交阳、阴交阴，阴阳有四交也。及乎阴合阳、阳合阴、阴合阴、阳合阳，阴阳有四合也。四交四合，大应天地之八节，明应日月之八候。广记多识，不止损神伤气，而且议论差别，适以废时乱日，终无益也。

　　西山群仙会真记

　　养生

　　《三元真经》曰：人物异形，受生唯一气。魂得之于天体，魄得之于地。无形无象，自空中来。

　　即父精母血，以无为有。三百日胎完，胎完气足则生，是由无而有。不善养生，则以有还无矣。血气方刚，以所有之神气，复与于儿女；血气既衰，将已有之魂魄，复还于天地。故生中起灭，以灭止生，气断神散，而无生矣。善人君子，莫不欲生，而不知养生之时，以天地为法，日月为本。阴绝阳生，阳绝阴生，生生不穷，天地所以长久。魄往魂来，来往不已，日月所以长久。是知气在养而不弱，形在养而不悴。内外养之无差，故得与天地日月同长久也。

