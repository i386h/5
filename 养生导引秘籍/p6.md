<!-- { "loadSidebar": true } -->
　　《西山记》曰：古今圣贤，谈养生之理者，着养生论者，不为少矣。又曰：少私寡欲。少私寡欲者，可以养心。又曰：绝念忘机。绝念忘机者，可以养神。又曰：饮食有节。饮食有节者，可以养形。又曰：务逸有度。务逸有度者，可以养乱。又曰：入清出浊。入清出浊者，可以养气。又曰：绝淫戒色。绝淫戒色者，可以养精。养生之道，不在于此。所生微也，善养者，从微至着；所生小也，善养者，自小及大。当旺时，养而取之；当衰时，养而补之。如春养脾，秋养肝，夏养肺，冬养心。炼形则起火，还丹则聚气。此年中用月，不失养生之道也。及春夏养阳，以真气随天，大运在肝与心。心肝者，气生之所。秋冬养阴，以真气随天，大运在肺与肾。肾肺者，液降之所。此阴阳传送，不失养生之道也。及肾气生于子时，一阳生于二阴之中。当此之时，若澄心静滤，闭目升身，想火轮起于丹田，是气升而养之有法也。及肝气生于卯时，一阳升于二阴之下。当此之时，如孤坐闭目，多入少出，存儿女相见于黄屋之中，而产就婴儿，是阳生而养之有法也。及心气生于午时，一阴生于二阳之中。当此之时，若忘言绝念，满口含津，攻心气不散，存龙虎交媾于烟焰之中，而盘金鼎奔流于下，是丹田气生而养之有法也。及肺气生于酉时，一阴生于二阳之上。当此之时，若闭目冥心，以腹肚微胁，存大火炙于鼎中，鼎中有三昧，炎炎不绝，三昧齐发，是阴生而养之有时也。及夫三百日，胎完而真气生，养其真气而炼之生神。五气朝元，三花聚顶，五百日阳神生，养其阳神而炼之合道。是生形已来，养之而生真气；自生气以来，养之而生法身。身外有身，超凡入圣，养生之道，备于此矣。

　　西山群仙会真记

　　养形

　　《玉华灵书》曰：神以气为母，气以形为舍。炼气成神，炼形成气。阳神未聚，三花不入泥丸；真气未朝，五彩不生丹阙。无形笼络，神气两难。故天地大也，未免轻清重浊之象；日月明也，难逃圆明缺暗之形。积阳生神，上以丽乎天者，星与辰也；积阴生形，下以伏乎地者，土与石也。水中气升，而为雨为云；气中水降，而为露为雾。

　　万象群生，不能无形。惟人也，集灵以生，资道以成。不知养形之端，精魂耗散，而阴壳空存。未死之前，已如槁木。余喘既绝，尽力粪壤。养形之道，可不深思？《西山记》曰：仲夏、仲冬之月，善养形者，处于深堂，避其大寒、大热之气而伏其肌肤。非特此也，先寒而衣，衣不得顿多；先暖而解，解不得顿少。久劳，则安闲以保极力之处；久逸，则导引以行稍滞之气。暑不当风，当风则荣闭而卫结；夏不卧湿，卧湿则气散而血注；冬不极热，极热则肾受虚阳，而春夏肝与心有雍蔽之疾也；夏不极凉，极凉则心抱浮寒，而秋冬肺与肾有沉滞之患也。不可极饥而食，食不过饱，过饱则伤神，饥则损胃。不可极饮，饮不过多，多则损气，渴则伤血。沐用旬，浴用五。夫五则五气流传，浴之荣卫通畅；旬则数满复还，真气在脑，沐之则耳目聪明。若频频浴者，血凝而气散，虽肌肤光泽，久而气自损矣。故有瘫痪之疾者，气不胜血，神不胜形也。若频频沐者，气雍于上，滞于中，令人体重形疲，久而经络不能通畅。故古人以阳养阳，阳不耗散；以阴炼阳，阳不损弱。如一年内，春夏养阳，秋冬养阴，是借阴养阳，以阳消阴也。一日内，午前炼干以气，前起炼形，后起金晶；午后炼坤以药，有药则聚气炼丹，无丹则收火煮海。皆以真阳见用于自身，不然敛身聚之，可以无中养就真气。升身真气，以灭魔阴焉。奉道之士，广览多学，徒以劳损，不知阴阳为之总领之元也。真阴真阳为胎，凝于丹田，次以真阴为气，真阳成形，身外有身。超凡入圣矣。

　　西山群仙会真记

　　养气

　　《太上隐书》曰：天地以清浊为质，非气不足以运阴阳；日月以明暗分形，非气不足以交魂魄。

　　以橐龠之用、呼吸之理，是气使之然也。禽一冲而制在气，腹空如实；鱼一跃而制在水，穿水如无。

　　众植凋残，独松柏而常茂者，气坚也；群动灭寂，惟龟鹤之不悴者，气任也。形为留气之舍，气为保形之符。欲留形住世，必先养气。至大至刚，充塞乎天地之间；气聚神灵，遨游风尘之外。善养生者，养其形；善养形者，养其气。

　　《西山记》曰：古今养生之士，不免于疾病死亡者，不知其道也。昔人以志士不语为养气，此保气也，失之昏；以入清出浊为养气，此换气也，失之虚。昏者，气散神狂，真灵日厌，终无所归矣。虚者，丹田无实，徒劳而吐纳，终不能佳矣。多入少出，攻病可也；认为胎息，误矣。上咽下蓄，聚气可也，指作还丹，误矣。绵绵若存，用之不勤，委气而和神也。息息要住，纳之不出，闭气而炼形也。一咽复一咽，双收两夹，以嘘咽为法，是借气取水灌溉之术也。正坐升身，气满四大，血路通行，荣卫和畅，是布气焚身之法也。若此皆非养气矣。养气之道，生时养之，使不衰弱。时养之使不散。如古行屯者，是阳初生，屈而未伸，故朝屯以取，养气之茂也。如古行蒙者，是一阳处群阴之中，暗而不明。故暮蒙以取，求阳之义也。非特此也，才所不敏，强思伤也；力所不及，强举伤也；悲哀憔悴，伤也；喜乐过度，伤也；汲汲所欲，伤也；戚戚所怀；伤也。或久谈言笑，寝息失时，拽弓引弩。

　　耽酒呕吐，饱食便卧，跳步喘息，欢呼哭泣，阴阳不交，积伤至尽，则早亡矣。故善养者，淡然无欲，处乎寂寞之境，自有希夷之趣。冬则阳生，至春分之后，阳盛而阴散，防其余阴入腹而为苦寒之疾。夏则阴生，至秋分之后，阴盛而阳散，防其余阳入腹而为酷暑之患。勿观死者，防死气触生气；不近秽处，防秽气触真气。真气未壮而朝不虚食，常充口；真气欲绝而暮不实食，常减口。然而调气、和气、布气、咽气、聚气、行气、保气、换气，皆不出养气之道。夫气如线，触之则断；气如烟，扰之则散。不能养者，失保形之道。然养气未及采气，采气未及炼气。采气还元，结成金丹。炼之出壳，迁变羽客。未炼先采之，未炼先养之。

　　西山群仙会真记

　　养心

　　《通玄经》曰：人以形为舍，心为主。主于国则君臣之分，主于家则父子之礼。心为君父，气为臣子，身为家国。心气一注，无气不从。在五行为火，南方盛阳之精，宿应荧惑，神受朱雀。状垂二叶，色若朱莲。神明根据泊，变化莫测。混合阴阳，大包天地，细包毫芒。制之则止，放之则狂。

　　清静道生，浊躁神亡。但能空寂，得之存常。永保无为，其身则昌。惟狂克念，可以作圣；惟圣罔念，可以作狂。古今达士，养以寡欲，务于至诚，真源湛然，灵光自莹于丹台也。不为事惑物役，可以超凡入圣。

　　《西山记》曰：从道受生，谓之性。自一禀形，谓之命。所以任物，谓之心。心有所忆，谓之意。意有所思，谓之志。事无不周，谓之智。智周万物，谓之虑。动而荣身，谓之魂。静以镇身，谓之魄。流行骨肉，谓之血。保形养气，谓之精。气清而快，谓之荣。气浊而迟，谓之卫。总括百骸，渭之身。众象备见，谓之形。块然有阂，谓之质。形貌可则，谓之体。小大有分，谓之躯。众思不碍，谓之神。漠然变化，谓之灵。气来入身，谓之生。气去于形，谓之死。所以通生，谓之道。道者，有而无形，无而有精，变化不测，通神群生。真人上仙教人修道，即修心也；教人修心，即修道也。道不可见，因心以明之；心不可常，用道以守之。故虚心遣其实，无心除其有也。定心令不动也，安心令不危也，静心令不乱，正心令不邪，清心令不浊，净心令不秽。此皆己有，令己除之。心直不反复也，心平无高下也，心明不暗昧也，心通无窒碍也。此皆固有，因以然之，又在少思、少念、少欲、少事、少语、少笑、少愁、少乐、少喜、少怒、少好、少恶，故得灵光不乱，神气不狂，方可奉道保生。嗟无知者，多思神殆，多念志散，多欲损气，多事役形，多语弱气，多笑损脏，多愁摄血，多乐溢意，多喜则交错，多怒则百脉不定，多好则昏乱不理，多恶则憔悴无欢。

　　故其源不洁，和气自耗，不得延年，失于养心之故也。故古喻之如猿狂而不定，比之如贼盗其所有也。

　　西山群仙会真记

　　养寿

　　《三清真录》曰：父母之真阴真阳二气，以精血为胞胎，胎完气足而为形矣。集灵资道，神气相合而为寿，定矣。大寿一万二千岁，守朴任具，虽亡而道不亡也。中寿一千二百岁，留形住世，道在而身亦在也。下寿一百二十岁，知之修炼，可以安乐延年；不知修炼，走失耗散。在我者，不为我之所有，而又外触禁忌，暗除年算。一算为三百日寿，一岁为本数之寿，一纪为正纪之寿。无知少学，以小恶为无伤，积恶以致于灭身；以小损为无害，积损以致于灭生。始以减一算，次以除本数，终以除一纪，未及中年，夭之大半。仙子真人，怜而哀之。虽有超脱之法，必先养寿之方。

　　审而用之，可延至大寿。不惮修持，于日自有超凡之道。

　　《西山记》曰：虽知养生之理，不悟修行之法，则生亦不长；虽知修炼之方，不知养寿之道，则修亦无验。故养寿者，凡以禁忌而防其祸。行不多言，恐神散而损气；睡不张口，恐气泄而损神。临危登峻则神飞，玩杀看斗则气结，吊死问病则喜神自散，卧湿当风则真气日弱。古庙凶祠不可入，入之则神惊；狂禽异兽不可戏，戏之则神恐。对三光濡溺，折人年寿；贺四重深恩，灭人大数。饮宴于圣像之侧，魂魄不安；坐卧于墓冢之间，精神自散。枯木大树之下，不可息，防九阴之气，触人阳神；深水大泽不可渡，恐至寒之性，逼人真气。出众花卉不可折，防招妖狂入室；非时果实不可食，防带邪气入腹。

