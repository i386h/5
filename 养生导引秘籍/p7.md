<!-- { "loadSidebar": true } -->
　　忘言绮语，非患难不可频说，说之减人正寿；肥甘醇酒，非会合不可频饮，饮之除人本禄。负贤忘恩，必有祸应；轻财毁物，自无福生。大山勿深入，入之必凶；美物勿酷爱，爱之勿吉。损人伤物，以冤报冤，嫉贤妒能，以怨起怨，虚传妄授，慢友轻师，此类或有触犯，虽得正诀，遇异人，大道未就，先为此除其寿。以罪当功，竟不能速成也。善养寿者，以法修其内，以理验其外。修内则秘精修气，安魂清神，形神俱妙，与天地齐年，炼神合道，超凡入圣也。验外则救贫济苦，慈物利人，孝于家，忠于国，顺于上，怜于下，害不就利，忙不求闲，凡以方便为心，勿以人我介意，方始奉道．多遇至人，自得真法。及夫下功之后，少有患难，速得圆成，然是修养所致，亦是阴德报之。苟不达养寿之宜，安得内外齐成乎？

　　西山群仙会真记

　　补内

　　《九天秘录》曰：三清之下有三太，三太之内有二仪，二仪既判而列五帝，五帝既立而同一区。

　　此天地之内，上下有阴阳升降，东西有日月往来。周而复始，运而不已，代谢循环，终无走失。惟人也，以精为母，以气为主。五脏中各有精，精中生气；五脏中各有气，气中生神。欲寿无穷，长生住世，炼精为丹，养气为神。真仙上圣，修真补内，不补外也。内真外应，无施不可，有作必同，自凡而入圣也。

　　《西山记》曰：男子先生右肾，以外精而内血，阴为理也；女子先生左肾，以外血而内精，阳为里也。肾生脾，脾生肝，肝生肺，肺生心，心生小肠，小肠生大肠，大肠生胆，胆生膀胱，膀胱生三元，三元生三焦，三焦生八脉，八脉生十二经，十二经生十二络，十二络生一百八十系络，一百八十系络生一百八十缠络，一百八十缠络生三万六千孙络，三万六千孙络生三百六十五骨，三百六十五骨生八万四千毛窍。胎完气足，灵光入体，与母分离而为人也。以内外言之，经络之内以为内，肌肤之外而为外。养命养其五脏，五脏为根，根固叶自茂矣。养形养其五气，五气为源，源深流自长矣。真气大运随天，元气小运随日。春，肝旺脾弱，则养脾食甘物；五谷中粳米、五果中枣肉、五畜中牛肉、五菜中葵菜。清心无忧，忧则伤肝。隐坐避风，因肝恶风也。若日用之间卯时，以待小运。日生元气，传送在肝，闲居冥目以养肝。旬日见功，目可视秋毫。若修炼下功，不必如此。夏，心旺肺弱，则养肺食辛物：五谷中黄黍、五果中桃子、五畜中鸡肉。五菜中葱菜。清心少喜，喜多伤心。静坐避热，以心恶热。若日用之间午时，以待小运。

　　日生元气，传送在心，绝念安居以养心。旬日见功，可气通百脉。修炼下功，亦不必如此。秋，肺旺肝弱，则养肝食酸物：五谷中豆、五果中李子、五畜中犬肉、五菜中藿菜。静居避寒，寒则伤肺。不要多悲，悲则损肝。若日用之间酉时，以待小运。日生元气，传送在肺，升身静坐以养肺。旬日见功，肌肤光泽。若修炼下功，不必如此。冬，肾旺心弱，则养心食苦物：五谷中小麦、五果中橘子、五畜中羊肉、五菜中薤菜。清心无恐，恐则伤心，若日用之间子时，以待小运。日生元气，传送在肾，敛身正坐以养肾，旬日见功，丹田自暖，气力刚健。若修炼下功，不必如此。当四季，脾旺肾弱，养肾食咸物：五谷中粟米、五果中山药、五畜中猪肉，五菜中韭菜。安心无畏，畏则伤脾，静坐避湿，湿则损脾也。若日用之间戌辰丑未，以待小运。日生元气，传送在脾。风急震雷，通过膀胱，变为精华，真气走失而火上起，肺开心冲肝浮胆横，万神以真火烧之，弃体外游，骨解筋伸，与死无异。一泄一气弱，百泻一神去，千泄一脏损，已至枯竭，四大无主，乃曰死矣。故真仙上圣，有还精之道。若志在玄元，肾气交心气，积气生液，如悬珠垂露，颗颗还于丹田，火候无差，自然凝结，形若弹丸，色同朱橘，气中生气，炼气成神，身外有身，超凡入圣。若以未悟清虚，甘做儿孙之牛马，淫邪之心未息，亦不可深究房中之术，俱以借其阴貌，赚心气下入黄庭，而肾气不能上升，乃以龙盘虎绕，欲泄之前，弃其情爱。一则孤坐敛身，双手抱脐，使气结为胎。一则升身偃脊，敛身少时，使肘后飞入泥丸，以填血脑而后百骨充盈，有返老还童之验矣。嗟少学无知，欲采妇女之精气以为阴丹，又炼无情之金石，取天地之秀气，而为外丹。

　　饵之填精补海，幸而药盛而时暂无损。若以元阳耗散，而丹台空虚，饵之在腹，当有不救之疾。取之于人，当有速亡之患。返以神仙之法为诳，静言思之，谁其过欤？

　　西山群仙会真记

　　补气

　　《玉华灵书》曰：九天之上无阴，九地之下无阳。元气传送，余气在脾。静坐闭气，多入少出，旬日见功，肢体光泽，经络快畅。若修炼下功，不必如此。是五脏各有时，一脏旺而一脏弱，一气盛而一气衰。损有余，补不足，五脏既和，百骸自理；百骸自理，万病不生：万病不生，千岁可期。

　　《西山记》曰：气本无形，必赖有形之躯。形全气在，自可修补。不择老幼，所贵至诚，始终如一。天皇圣胎秘用神诀，补气之上法；达摩胎息至理，补气之中法；其后因胎住息，因息就胎，扁鹊《灵枢》、葛洪注《胎息》，补气之下法。此外皆非法也。

　　西山群仙会真记

　　补精

　　《太上玄镜》曰：纯阳上升者，谓之气；纯阴下降者，谓之液；气液相交，注于骨络之间者，谓之髓；气液相交，出于膀胱之外者，谓之精。内则心、肾、肝、肺、脾五脏也，大肠、小肠、膀胱、三焦、胆、胃六腑也。外则皮肤毛发、眼耳鼻舌、手足、荣卫、经络穴四体也。精者，心气在肝，肝自生精，肝精不固，目眩无光；心气在肺，肺自生精，肺精不实，肌肉清弱；心气在肾，肾自生精，肾精不满，神气减少；心气在脾，脾自生精，脾精不坚，发齿自弱。五脏之中，肾为精海，心为气馆。真精在肾，余精自还下田。真气在心，余气自朝中元。思虑愁恼，其耗气也，如漏鼎中之气；淫邪祸乱，其走精也，如析釜下之薪。补下精之道，非但绝色，而房中最急慎之。

　　《西山记》曰：天地，万物之盗；万物，人之盗。盖阳升阴降，物受天地纯粹之气，阴精阳华，人食万物充实之资，一饮一食，纳之于胃，与真气相合，传流肾府。虚气充盈，对境生心，心火下逼，肾气不能上升，左旋右盘。地中升阳。一百八十日到天。其阳过乎天者，阳自阴中来。阳负阴胎，阳恋阳住，阴为阳逼，复自天来。故天中阴降，一百八十日到地。其阴过乎地者，阴自阳中来，阴抱阳质，阴恋阴住，阳为阴逼，复自地起。周而复还，并无走失。尚有震动倾倒之愆，又况人肾为水也。水中生气，如烟似线，触之则断，挠之则散。眼耳鼻舌身意，六欲伤于外；喜怒哀乐好恶思，七情伤于中。上则重楼走失，下则金龟抛泄。如漏网包风，能无损乎？不知补气之道，如火消膏，积日复入轮回。

　　西山群仙会真记

　　补益

　　《洞神真经》曰：养生之道，以不损为延命之术，以有补为先。居安虑危而防未萌，不以小恶为无伤而不去，不以小善为无益而不为。起卧有四时早晚，行止有至和之常制。调和筋脉，有偃仰之方；养正除邪，有吐纳之术；流行荣卫，有补泻之法；节宣劳逸，有予夺之要。忍怒以全阴气，抑喜以养阳气。以清虚去其狂虑，以安闲养其真性。虽少年致损，气弱体枯，年老得悟，防患补益。以气补气，气自有余；以神补神，神无不足。气盛而形乃延长，神住而命自悠久。

　　《西山记》曰：知至道者，天不杀；服元气者，地不灭。夫至道不远，只在己身。用心精微，命自延久。《六玄旨》曰：欲得长生，当修所生。所生之本，始乎精气。精气结而为形，形为受命之本，气是有形之根。故午前炼干，午后炼坤。气自肾中生，自子时为始，午时为终，其气升而旺也。所以炼干者，静坐幽室，闭目冥心，升身勿动，使气满四大，薰蒸其体，荣卫通和，积日气秀神清。及夫肾气到心，积气生液，液自心中生，自午时为始，子时为终，其液降而盛也。所以炼坤者，闭目冥心，敛身正坐，以两手抱腹，降心火于丹田，烹蒸气海，积日气旺神清。此补益于气也。冬避寒，夏避暑，寒避风，暑避热。动勿劳其肢体，闲勿怠其肌肤。五日一浴，十日一沐。气旺时勿动，血旺时不息。

　　此补益于形也。永绝嗜欲，见境不动心者，上也。假借修真，因死求生，形虽交而气不交，体虽浊而形不浊。不得已而亲妇人，勿使走失。时暂弃其情爱，抽身于后，赚心气以补下元，可以安性命者，次也。三十岁，阴阳两停，而五谷秀气无所制作，未免情欲，当五日一度。四十岁者，十日一度。五十岁者，二十日一度。六十岁者，一月一度。

　　六十四岁，卦尽之年，更不言度也。若高上玄元，欲求长生不死者，可不议此也。此补益于精也。补益形者，不若补益精；补益精者，不若补益气；补益气者，不若补益神，补益于神，则形气永安。古今达士，谈益神之道，不为少矣，往往不见功者，非特出至诚也，神为主故耳。昔刘纲真人，于甲子庚申生日本命祭享形神，尚得神聚，长生不死。赵真人，于静房空室，调神出壳，如壮士展臂，可千万里，阴魂不敢相干，亦得留形住世。况夫补已散之灵气，益见在之魂神？祸福预知，神之灵也。死生永除，神之真也。补神之道，有清身养命，绝念忘思，动静不失时，修炼应其法，丹就而气自真，气真而神自益矣。

　　西山群仙会真记

　　补损

　　《十洲杂记》曰：纯阴无阳，鬼也；纯阳无阴，仙也；阴阳相杂，人也。鬼则阴灵之气凝而为形，仙则阳和之气不散，炼而为质。人以阳尽而为鬼，鬼者，人之归也。人以阴尽而为仙，仙者，人之迁也。当其少年，阳多阴少之时，不肯修炼。及夫老弱，气散神衰之后，安得无损？高人上士，忧勤未补之前，戒慎补已损之后。未损者，保养不至于损；已损者，补益不至于亏。非大道高士，不可议此。

　　《西山记》曰：人受气赋形，三百日胎完，与母分体，一千日乳抱，四千日盗物，取天地之气，五千日气足。故女子十四岁，天癸降而真阴散；男子十六岁，真精满而阳气泄。男子之气，八百一十丈；女子之血，三石六斗。九九八十一，纯阳之数，气之本数也；六六三十六，纯阴之数，血之本数也。过此以往，走失耗散。气以九九而损，血以六六而竭。

