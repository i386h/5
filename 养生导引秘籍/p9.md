<!-- { "loadSidebar": true } -->
　　《九天秘录》曰：一阴一阳谓之道，阴阳不测之谓神。物中神而大者，天得一阳以守干道，地得一阴以守坤道。物中神而明者，日得一阳魂以道应，月得一阴魂以道致。故夏至一阴自天来，若无真阳，万物死也，不能焦枯。冬至一阳自地升，若无真阴，万物生也，不能滋润也。日有真阳，阳燧感而火出；月无真阴，故方诸取而水绝。此天地日月至大至明，真阴真阳，岂人之不若是乎？《西山记》曰：肾，水也。水中生气，名曰真火。气中暗藏真一之水，是阴中有阳，阳中有阴也。

　　心，火也。火中生液，名曰真水。液中暗藏正阳之气，是阳中有阴，阴中有阳也。三华者，三阳。肾气乃阴中之阳，丹中真气，则真阳中之阳也，心液之气，乃阳中之阳。不说三阴也，所贵阴尽阳纯矣。

　　《玉皇圣胎诀》言：人常降心火于下田，外境不入，泯绝狂虑；一气不散，委于气海。肾气不能上升，其息渐少，纵出之悠悠，然减省也。故后圣有自然胎息矣，及达磨胎息至理，言人之气升，自有走失，莫若内视诸世界，游玩自己天宫超清虚妙境。其法贵乎无漏，一念不生，一意不动。无漏，则善果成；不动，而真圣见。而面壁九年，气无毫发走失，阴灵自外而身有身。东人不悟，乃掷钵西归。故圣人曰：真胎息也！及扁鹊解《灵枢》，以冬至之后，真铅积之一分，状如戏蕊而镇丹田。

　　令人鼻引清气，闭口不出，以定息二十四数，为火一两。四十五日，火进一十六两而炼就阳胎。又以夏至之后，汞积之三分，状如抱卵而镇绛唇。亦以鼻引清气，闭口不出，以定息二十四数，为火一两。四十五日，火进一十六两而炼阴息。以阴息投阳胎而生真气，真气生元神，神形合为一，与天地齐年。离而为二，身外有身，而为羽客仙子，不在尘世，以返三岛十洲者也。及葛洪注《胎息论》，曰：凡胎息之要，如在母腹中。母呼即呼，母吸即吸。今人不达妙理，纵能闭之少时，随口出之，喘息不已，非止不能留所闭之息，而又元气损虚，返为外来阳气所夺。若气未急之前，外身自可停步少时，勿使大急。未气急之际，先鼻引清气一口，续后便以新取之气，换出旧闭急者之余气也。故得夺住其气，积而形神清爽，可以除疗百病。曲留强住，亦非自然，所以为下等胎息。

　　真仙上圣而有三品之论也。鼻引口吐，可以去浮寒，逐客热，冲结滞，行经络。若定息，气血不交，阴阳自媾。若定万息，气住神藏，大乘之功，不可言也。补气之道，此为上矣。或咽气救饥渴，行气以壮肌肤，收气补下田，养气以返童颜，运气以益血脉，虽见小功，终不及胎息之补气得力，功速且久也。

　　西山群仙会真记

　　炼法入道

　　《西山记》曰：以法入道，道故不难，以道求仙，仙亦甚易。求仙不难，所以难者，所学之道不正。学道不难，所以难者，所学之法不真。昔人隐形易貌，留气返魂，咒白刃不伤，禁毒虫不害，钉钉自落，履火不焦，使水逆行，回风倒雨，结巾投地而兔走，盘带辍针而蛇行， 果结实于须臾。

　　龙鱼遨游于倾刻。若此是其术也而与法不同。故昔人以冬后阳生，而春分之后余寒误入肠胃，以为伤寒之疾。既觉，急居静室，盘膝正坐，闭目冥心，定息住气。以双手叠之，兜外肾，向前倒身跪礼不过二三十度。汗出清凉，寒气自散。昔人梦泄遗漏，或下元虚冷，乃于日落之后，静坐幽室，以手兜外肾，以手搓脐下八十一数。搓手兜肾，兜手搓脐八十一数。九遍为度，但左右换手而已。遂丹元补暖，真气充盈。

　　昔人以幽居静室，绝念忘言，一向下心火，闭目存想，如火轮炎炎。积日气海坚固，颜色异常。日久下尽诸秽，自耐寒暑也。昔人以饮食过度，胸臆注满，或寒热凝滞，或痛结雍塞。当静坐，鼻引清气，口闭不开，多入少出，攻所病之处。大紧方放其气，不下三五次。自然消除，永绝万病。昔人心上为阳而阴不能到，以肾下为阴而阳不能及。故涌泉之上，气升而不降，血注而不升，致使脚膝沉重，阴凝而阳散，又况终日奔驰，无时休息，当夜后汤灌二足。此外益而功少，不若高举二足，使气倒流于涌泉，逆流于丹阙，即日足轻，行及奔马，其步如飞也。昔人以四肢小疾，五脏微 ，或而凝滞雍塞。静坐澄清，闭目绝念，运心气于所病之处，暂闭息少时，无攻不胜。以上皆法也而与道不同。夫道者无所不包，无所不通，何止为技艺之能，治疾病之功而已。因术识法，因法知道，道本一阴一阳而已。阴阳相交相合，故天地有春夏秋冬之四季，日月有弦望晦朔之四候。惟人也，于一日之间，丑末寅初，阳合阴也；辰末巳初，阳交阳也；未末申初，阴合阳也；戌末亥初，阴交阴也。悟阴阳交合，何道之远哉？

　　西山群仙会真记

　　炼形化气

　　《西山记》曰：形者气之舍，气者形之主。借形养气，气壮而形固矣。运气炼形，形全而气自真矣。

　　故人之真气，大运随天。春在肝、夏在心、秋在肺、冬在肾。人之元气，小运随日。子在肾、卯在肝、午在心、酉在肺。古先达士，识破天机。以气度合天度，以日用参年用。自子至午，气生之时，而用聚气还丹之法。自午至子，气散之时，而用收气炼丹之法。彭玉真人诀曰：午前炼干，午后炼坤。自寅至午，乃升身静坐，冥目忘言，鼻息迟迟，密想心宫，如夫妇相见之仪，久久成功而得长生不死。

　　昔元 真人诀曰：自晨起不语，以舌搅上 下 ，恶浊之津咽之而呵出心中所积喜怒哀乐之气。

　　真气上升，寄留面目，以手握之，次居静室，宴坐不语。至午未之间，气盛神昏，侧卧闭口而睡。积日安乐延年，亦可留形住世。此知其时候，悟其交合，而无采取之法也。西山上圣，知其子时肾气生，卯时肝气生，午时肾气交心气。积气生液，还于丹田，而曰玄珠。若火候无差，乃成大药。肾气之中，暗藏真一之水；心液之上，暗藏正阳之气。以阴抱阳，用水承气，此大道之本，长生之药。如何使之不走失？当辰巳之间，幽室静坐，神识内守，满口含津，勿咽勿吐。

　　鼻息少入迟出，绵绵若存，自然二气相交，凝结如露。一百日无差药力全，二百日圣胎坚，三百日仙完而真气生，气中有气而可炼气成神。故钟离曰：昔有三真颂金丹六诀矣，若以修行不悟此，世人学道谩劳功。又曰：闲庭无事忆江南，华满春城水满潭。若见扬州风物好，是须稳驾虎龙船。此名曰龙虎交媾，又曰采药之法也。及自午至子，而用收气炼丹之法者，而为火候，古今不同。夫不悟真理，不识天机，而达造化之宜者，惟扁鹊解《灵枢》。以鼻引清气，入而留之，四息为一铢，二十四铢为一两。火，夏至之后，以巽卦天 运二十五度，行之炼真汞而为阴胎。冬至以乾卦灵符运二十五度，行之炼真铅而为阳息。阳息投阴胎而变金丹，金丹一粒，可长生不死。广成子教黄帝，自晨至暮，静坐忘念，屏绝外虑，神识内守，一意不散。降心火于丹田，存脐下如净瓶。净瓶之中，有一珠如弹丸，用炎炎火不计昼夜而下烧之，至于胎成息住。自然不饥不渴、不畏寒暑，可以留形住世。此进火得时，亦无聚气之法。

　　西山有颂曰：佳人才子正当年，华落黄昏聚会难。不避主公肠欲断，时来须索闭阳关。此戌末亥初，气随真液还丹之际，阴交阴而气欲散失。当居静室，息不必闭也，但少入迟出，心火下降，至意留在丹田。恐肾气升而不停，心火降而不住，乃微以肚腹轻胁，丹田自热，炼日中所得之药。始也一百日乾卦，次一百日兑卦至乾卦，次一百日坤卦至乾卦。乾坤相见，火候无差，若此加减合宜，如说抽添，须肘后飞金晶也。故古先上圣，于离卦采药，乾卦进火，三百日结就内丹而为陆地神仙。形神俱妙，浩劫不死。故炼形之道，非真气不可也。

　　西山群仙会真记

　　炼气成神

　　《西山记》曰：以气炼形，形化气而体骨轻健，入水不溺，蹈火不热。其大平龙虎交媾而成大药，火候无差，以变金丹。若以神炼气，气炼成神，非在于阳交阴会，其在于抽铅添汞。致二八之阴消，换骨炼形，使九三之阳长，三百日仙胎完而真气生，不可再采药也。肘后飞金晶，自肾后尾闾穴升之而到夹脊，自夹脊双关升之而至上宫。不止于肾气补脑，而午后降真火以炼丹药，致阴尽阳纯也。如是子时肾气方生，静室清心，闭目正坐，敛身而肾气自聚，微微升身，偃胸直腰，先到夹脊，次到上宫。自子丑至辰巳，定一百日一撞三关。而又积心之真火，锻炼下元内丹。阴固阳凝，气自纷纭。是日气中有气，前升入顶，后起入脑，前后俱起。但升身勿动，以焚身逐阴鬼。

　　一烧增一气，十烧增一神，百烧延万年，千烧出尘世。古先上圣，恐火大过而又有浇灌之法也。始以采药，是玉液还丹。次以肘后金晶入脑，自上田复入下田。是金液还丹之法也。以鼓两颊而嘘咽纳气是也。丹就而真气生，以真气炼五脏之气。《九仙经》云：炼神剑金槌，本以五脏之气。《中黄经》云：闭之千息，以炼五脏。五脏各出本色，气聚而上以朝元。三阳合而升之入顶，是则不出五脏而无修炼之时，又无锻炼之法也。西山有炼气之法，妙且玄矣。采药进火，三百日大药成。还丹炼形，二百日真气满。

　　大运不必随天，但可以小运应日，闭气炼气。如甲乙日炼肝气，甲日肝气先进于艮卦，闭息至巽卦为期，如青气现，运而在顶。乙日养肝气，与彼法同，凡起火识五行生克也。丙丁日炼心气，丙日心气先进于巽卦，闭息至坤卦为期，如赤气现，运而在顶。丁日养心气，凡起火识五行生克也。戊己日炼脾气，先进于春，则辰时一时闭息，夏则未时闭息，秋则戌时闭息，冬则丑时闭息，凡起火识五行生克也。庚辛日炼肺气，庚日肺气先进于坤卦，闭息至乾卦为期，如白气现，运而在顶。辛日养肺气，凡起火识五行生克也，壬癸日炼肾气，壬日肾气先进于乾卦，闭息至艮卦为期，如黑气现，运而在顶。癸日养肾气，凡起火识五行生克也。十日一翻，炼遍五脏。凡二百五十日，各炼二十五日数。

　　真气自聚，开河车，搬五彩之物，笙簧女乐车马旌旗，各分方号队阵，喜笑熙熙，上朝帝阙，共入天宫。或而阴鬼作梗，邪魔为障。但于静室中，闭目冥心，升身正坐，三昧真火自起，一烧而魔鬼消散。火过清凉，了无一物。前件侍从歌乐，转加繁盛。终日默坐，内观明达，并无厌足，奇验异证，不可备录。既觉身形常似飞腾，意气飘扬，难以制御。常用调神出壳，乃超凡入圣之时也。

