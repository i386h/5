<!-- { "loadSidebar": true } -->
　　上净洗晒干，勿更近火，捣为末。每服二钱。早晨空心、日午、临卧各一服，干咽或米饮调下；暴赤风毒，泪昏涩痛痒等，眼只三服，三两日，永效。内外障眼，久服方退。忌房室、毒物、火上食。凡患眼，切不得头上针烙出血，及服皂角、牵牛等药，取一时之快，并大损眼。

　　治老人春时胸膈不利，痰壅气噎，及咽喉诸疾。黍黏汤方。

　　黍黏子（三两，炒令香熟）　甘草（半两，炙）

　　上为末，捣罗细末。每服一钱。食后、临卧，如常点之。

　　夏时摄养第十

　　夏时属火，主于长养。夏心气旺，心主火，味属苦，火能克金。金属肺，肺主辛。当夏之时，宜减苦、增辛，以养肺气。心气盛者，调呵气以疏之。顺之，则安。逆之，则太阳不长，心气内洞。

　　盛夏之月，最难治摄。阴气内伏，暑毒外蒸，纵意当风，任性食冷，故人多暴泄之患。

　　惟是老人，尤宜保护：若檐下过道，穿隙破窗，皆不可纳凉。此为贼风，中人暴毒。宜居虚堂净室，水次木阴，洁净之处，自有清凉。

　　每日凌晨，进温平顺气汤散一服。饮食温软，不令太饱，畏日长永，但时复进之。渴宜饮粟米温饮、豆蔻熟水。生冷肥腻，尤宜减之。缘老人气弱，当夏之时，纳阴在内，以阴弱之腹，当冷肥之物，则多成滑泄，一伤正气，卒难补复，切宜慎之。若须要食瓜果之类，量虚实少为进之。缘老人思食之物，若有违阻，意便不乐，但随意与之。才食之际，以方便之言解之，往往知味便休，不逆其意，自无所损。

　　若是气弱老人，夏至以后，宜服不燥热、平补肾气暖药三二十服，以助元气，若苁蓉丸、八味丸之类。

　　宜往洁雅寺院中，择虚敞处，以其所好之物悦之。若要寝息，但任其意，不可令久眠。

　　但时时令歇，久则神昏，直召年高相协之人，日陪闲话，论往昔之事，自然喜悦，忘其暑毒。细汤名茶，时为进之。晚凉方归。

　　谨选夏时汤药如后。

　　夏时用药诸方

　　治老人夏多冷气发动，胸膈气滞，噎塞，脾胃不和，不思饮食。豆蔻散。

　　草豆蔻（四两，以姜四两，炒香为度，和姜用）　大麦柏子（十两，炒黄）　神曲（四两，炒黄）　杏仁（四两，去尖，炒熟）　甘草（四两，炙）　干姜（二两，炮制）

　　上为末。每服一钱。如茶点之，不计时候服。

　　治老人，夏月宜服，平补下元，明目。苁蓉丸。

　　苁蓉（四两）　巴戟（二两）　菊花（二两）　枸杞子（二两）

　　上为末，炼蜜为丸，桐子大。每服盐汤下二十丸。

　　治夏月暴发腹痛及泄泻。木香丸。

　　轻好全干蝎（二十个，每个擘三两段子，于慢火上炒令黄熟）　拣好胡椒（三百粒，生）　木香（一分）

　　上件药同捣为末，湿纸裹烧，粟米饭为丸，如绿豆大。如患腹痛，每服十五丸，煎灯心、陈橘皮、生姜汤下；大便不调及泄泻，每服十五丸，煎陈橘皮汤下。

　　治老人夏月脾胃忽生冷气，心腹胀满疼闷，泄泻不止。诃子散。

　　诃子皮（五个）　大腹（五个，去皮）　甘草（半两，炙）　白朮（半两，微炒）　草豆蔻（十四个，用面裹，烧，令面熟、黄，去面并皮用）　人参（去芦头，半两）

　　上为末。每服二钱，水一盏，入生姜少许，枣二个，同煎至六分，去滓，温服。

　　治老人夏月因食冷，气积滞；或心腹疼痛等。宜常服。

　　荆三棱（三两，湿纸裹，煨熟透，别杵）　蓬莪朮（二两，同上）　台乌药（二两）　益智（去皮，二两）

　　甘草（三两，炙）　陈橘皮（二两，用浓朴亦得）

　　上为末。每服入盐点之，不计时候，一钱。

　　治老人，夏月宜服三圣丸。祛逐风冷气，进食和胃，去痰滞、腰膝冷痛。

　　威灵仙（净洗，去土，拣择，焙干，称，五两）　干姜（二两，炮制）　乌头（二两，炮制，去皮脐，称）

　　上件为末，煮枣肉为丸，如梧子大。每服十五丸至二十丸，温姜汤下。

　　治老人，夏月宜服平补楮实丸方。驻颜、壮筋骨，补益元藏，疗积冷虚乏，一切气疾。

　　暖胃，进酒食。久服令人轻健，此神效方。

　　楮实（半斤，轻杵，去白及膜，拣择净，微微炒）　鹿茸（四两，茄子茸为上，其次亦得。净瓦上炙令黄色。如无，则鹿角屑代之，亦妙）　大附子（四两，炮，去皮脐，出火毒）　怀州牛膝（四两，去芦头，酒洗二宿，焙）　紫巴戟（四两，洗，去心）　金钗石斛（四两，去根，拣净，细细切之）　川干姜（二两，炮制，急于新水内净过）　肉桂（二两，去粗皮）

　　上件八味，为末。楮实子一味，用砂盆别研二日，令烂细后，入前药末，同研，拌令细匀，入煮枣肉同研拌，得所，方入铁臼杵二千下，丸如桐子大。每服三十丸，温酒下。忌牛肉、豉汁。

　　治老人百疾。常服四顺汤。

　　神曲（四两，入生姜四两，去皮，一处作饼子，焙干）　甘草（一两半，炙黄）　草豆蔻（一两半，先炮熟，去皮细锉用）　大麦柏子（二两，炒香熟）

　　上件为末。盐点之，一钱。

　　妇人年老，夏月平补血海，活血去风。五倍丸。

　　五倍子（二两）　川芎（二两，锉细）　菊花（二两）　荆芥穗（二两）　旋覆花（二两）

　　上为末，蜜为丸，如桐子大。每日空心五更、晚食后，盐汤、酒下十五丸。吃至半月日，觉见渐安，手足有力，眼目鲜明，进得饮食，大旺血海。请每一日三服，若见大段安乐，一日只吃一服，尤佳。

　　治老人脾胃弱，不思饮食，吐泻霍乱。理中丸。

　　人参　甘草　干姜　白朮（各等分）

　　上为末，炼蜜为丸，桐子大。每服十五丸，食前服。

　　夏月消食和气。橘红散。

　　陈橘皮（一斤半，汤浸洗五、七度，用净巾拭干后，用生姜五两，取自然汁，拌橘皮令匀，淹一宿，焙干，称一斤）　肉豆蔻（半两）　甘草（五两）

　　上先将甘草寸截，用白盐五两，一处同炒，候盐红色、甘草赤色为度，一处为末。如茶点之。

　　夏月平胃，补老人元藏虚弱，腑气不顺，壮筋骨，益颜容，固精髓。八仙丸。

　　泽泻（三两）　茯苓（二两，去粗皮）　牡丹（三两）　官桂（二两）　附子（三两，炮，去皮脐）　生干地黄（八两，洗，干杵）　山茱萸（四两）　干薯药（四两，微炒，炙）

　　上事持了，焙干，惟桂不焙，为末，炼蜜为丸，如桐子大。每日空心，温酒或盐汤下三十丸。

　　秋时摄养第十一

　　秋属金，主于肃杀。秋，肺气旺，肺属金，味属辛，金能克木。木属肝，肝主酸。当秋之时，其饮食之味，宜减辛，增酸，以养肝气。肺气盛者，调　气以泄之。顺之，则安；逆之，则太阴不收，肺气焦满。

　　秋时，凄风惨雨，草木黄落。高年之人，身虽老弱，心亦如壮。秋时思念往昔亲朋，动多伤感。季秋之后，水冷草枯，多发宿患，此时人子，最宜承奉，晨昏体悉，举止看详。若颜色不乐，便须多方诱说，使役其心神，则忘其秋思。

　　其新登五谷，不宜与食，动人宿疾。若素知宿患，秋终多发，或痰涎喘嗽，或风眩痹癖，或秘泄劳倦，或寒热进退。计其所发之疾，预于未发以前，择其中和应病之药，预与服食，止其欲发。

　　今布秋时汤药如后。

　　秋时用药诸方

　　治老人一切泻利，七宝丹。此药如久患泻痢，诸药疗不瘥者，服此药无不瘥。若老人反脾泄滑，大宜服此药。

　　附子（炮）　当归　陈橘皮　干姜（以上各一两）　吴茱萸　浓朴（以姜汁炙）　南椒（以上三味各半两）　舶上硫黄（一两）

　　上件七味，细锉，以慢火焙过，捣罗为末，与硫黄末同拌匀，一处煎，米醋和，作两剂。却以白面半斤，和令得所，亦令分作两剂。用裹药，如烧饼法，用文武火煨，令面熟为度。去却面，于臼中捣三百下，丸如桐子大。如诸般泻痢，以米汤下二十丸，空心，日午服；如患气痛及宿冷食不消，以姜盐汤下二十丸，空心日午服；如患气痛及宿冷，并无忌。此方如神如圣，其效无及。

　　治老人乘秋，脏腑虚冷，滑泄不定。摄脾丸。

　　木香　诃子（炮，去核）　浓朴（生姜汁炙）　五倍子　白朮（各等分）

　　上为末，用烧粟米饭为丸，桐子大。每服十丸，米饮送下。

　　治老人秋肺壅滞，涎嗽间作，胃脘痰滞，塞闷不快。威灵仙丸。

　　干薄荷（取末，一两）　皂角（一斤，不蛀，肥者。以河水浸洗，去黑皮，用银石器内，用河水软揉，去滓，绢滤去粗，熬成膏）　威灵仙（洗择去土，焙干为末四两）

　　上入前膏，搜丸如桐子大。每服三十丸，临卧，生姜汤吞下。

　　治老人脾脏泄泻，中心气不和，精神倦怠，不思饮食。神授高青丸。

　　高良姜　青木香（各一两）

　　上二味为末，煮枣肉为丸，桐子大。干姜汤下十五丸至二十丸。

　　治老人秋后多发嗽，远年一切嗽疾，并劳嗽痰壅。保救丹。

　　蛤蚧（一个，如是丈夫患，取雄者腰前一截用之。女人患，取雌者腰后一截用之）　不蛀皂角（二挺，涂酥炙，去黑皮并子）　干地黄（一分，熟蒸如饧）　五味子（一分）　杏仁（一分，去皮尖，用童子小便浸一伏时，入蜜，炒黄色）　半夏（一分，水煮三七遍）　丁香（少许）

　　上为末，炼蜜为丸，如桐子大。每日食前一服，五丸，姜汤下。

　　治老人膈滞，肺疾痰嗽。生姜汤。

　　杏仁（四两，去皮尖）　生姜（六两，去皮，细横切之）　甘草（三分）　桃仁（半两，去皮尖）　盐花（三两）

　　上以杏仁、桃仁、姜、湿纸同裹煨，沙盆内研极细后，入甘草、盐再研，洁器贮之。汤点服。

　　治诸般泄泻不止，及年高久泻。健脾散。

　　川乌头（炮，去皮脐，三分）　浓朴（去皮，姜汁制一两）　甘草（炙）　干姜（炮，各一两）

　　上为末。每服一钱。水三合，生姜二片，煎至二合，热服。并进二服，立止。

　　冬时摄养第十二

　　冬属水，主于敛藏。冬，肾气旺，属水，味属咸。水克火，火属心，心主苦。当冬之时，其饮食之味，宜减咸而增苦，以养心气。肾气盛者，调吹气以平之。顺之，则安；逆之，则少阴不藏，肾之水独沉。

