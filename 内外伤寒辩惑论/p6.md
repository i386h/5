<!-- { "loadSidebar": true } -->
　　或曰食盛填塞于胷中为之窒塞也令吐以去其所伤之物物去则安胸中者大隂肺之分野木郁者遏于厥隂肝木于下故以吐伸之以舒阳和风木之气也此吐乃泻出太隂之塞何谓木郁请闻其説荅曰此大神灵之问非演説大道不能及于此天地之间六合之内惟水与火耳火者阳也升浮之象也在天为体在地为用水者隂土也降沈之象也在地为体在天为殒杀収藏之用也其气上下交则以成八卦矣以医书言之则是升浮降沈温凉寒热四时也以应八卦若天火在上地水在下则是天地不交隂阳不相辅也是万物之道大易之理絶减矣故经言独阳不生独隂不长天地隂阳何交防矣故曰阳本根于隂隂本根于阳若不明根源是不明道故六阳之气生于地则曰阳本根于隂以人身言之是六腑之气生发长散于胃土之中也既阳气鼓舞万象有形质之物于人为浮散者也隂极必反阳极变隂既六阳升浮之力在天其力尽是阳道终矣所以鼓舞六隂有形之隂水在天在外也上六无位必归于下此老阳变隂之象也是五脏之源在于天者也天者人之肺以应之故曰隂本源于阳水出髙源者是也人之五脏其源在于肺者背也背在天也故足太阳膀胱寒生长其源在申故隂寒自此而降以成秋收气寒之渐也降至于地下以成冬藏伏诸六阳在九泉之下者也故五脏之气生于天以人身是五脏之气收降藏沈之源出于肺气之上其流下行沈坠万化有形质之物皆收藏于地为降沈者也物极必反隂极变阳既六隂降沈之力在地其力既尽是隂道终矣是老隂变阳反初九无位是一岁四时之气终而复始为上下者也莫知其纪如环无端且大隂者肺金收降之气当居下体今反在于上抑遏厥隂风木反居于下是不得上升也故曰木郁故令其吐出窒塞有形土化之物使太隂秋肺收于下体复其本以衰之始上升手足厥隂之木元气以伸其舒畅上升之志得其所矣又况金能尅木以吐伐之则金衰矣金者其道当降是塞因塞用归其本矣居于上则遏其木故以吐伸之使泻金以助木也徧考内经中所説木郁则逹之之义止是食伤太隂有形之物窒塞于胷中尅制厥隂木气伏潜于下不得舒伸于上止此耳别无异説以六滛有余运气中论之仲景伤寒论云懊憹烦躁不得眠不经汗下谓之实烦蒂散主之曾经妄汗妄吐妄下谓之虚烦者栀子豉汤主之
　　老夫欲令医者治隂阳之证补泻不至错误病家虽不知医明晓所得之病当补当泻之法将黄帝鍼经第一卷第五篇説形气有余不足当补当泻之理録之于前予自注者附之
　　黄帝曰形气之逆顺柰何岐伯荅曰形气不足病气有余是邪胜也急当泻之形气有余病气不足急当补之形气不足病气不足此隂阳俱不足也不可刺之刺之重不足重不足则隂阳俱竭血气皆尽五脏皆枯筋骨髓枯老者絶灭壮者不复矣形气有余病气有余此谓隂阳俱有余也急泻其邪调其虚实故曰有余者泻之不足者补之此之谓也经曰刺不知逆顺真邪相传满者补之则隂阳四溢肠胃充廓肝肺内填隂阳相错虚而泻之则经脉空虚血气枯竭肠胃防辟皮肤薄着毛腠夭樵子之死期故曰用鍼之要在于知调隂与阳调隂与阳精气乃光合形与气使神内藏故曰上工平气中工乱脉下工絶气危生故曰下工不可不慎也必审五脏变化之病五脉之应经络之实虚皮肤之柔麤而后取之也
　　圣人垂慈之心已详矣不合立言老夫诚恐市井庄农山野间人不知文理故以俚语开解之云但病来潮作之时病气精神增添者是为病气有余乃邪气胜也急泻之以寒凉酸苦之剂若病来潮作之时神气困弱者为病气不足乃真气不足也急补之以辛温热之剂不问形气有余并形气不足只取病气有余不足也不足者补之有余者泻之假令病气有余者当急泻之以寒凉之剂为邪气胜也病气不足者当急补之以辛温热之剂此真气充足也夫形气者气谓口鼻出气息也形谓皮肉筋骨血脉也形胜者为有余消瘦者为不足其气者审口鼻中气劳役如故为气有余也若喘息气促气短或不足以息者为不足也故曰形气也乃人之身形中气血也当补当泻全不在于此只在病势潮作之时病气有余者是邪气胜也急当泻之如潮作之时精神困弱语言无力及潮语者是真气不足也急当补之若病人形气不足病来潮作之时病气亦不足是乃隂阳俱不足也禁用鍼宜补之以其药不可以尽剂不炙弗已脐下一寸五分气海穴是也凡用药若不本四时以顺为逆四时者是春升夏浮秋降冬沈乃天地之升浮化降沈【化者脾土中造化也】是为四时之宜也但言补之以辛温热之剂及味之薄者诸风药是也此助春夏之升浮者也此便是泻秋收冬藏之药也在人之身乃肝心也但言泻之以酸苦寒凉之剂并淡味渗泄之药此助秋冬之降沈者也在人之身是肺肾也用药者宜用此法度慎毋忽焉













　　内外伤辩惑论卷下
