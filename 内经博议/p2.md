<!-- { "loadSidebar": true } -->
　　乃不名之少阳。而号之为少阴。不名风木。而名以君火者。以此时三阳虽出地。而其上仍属三阴春寒犹属是气。尚为阴之少。故曰少阴。君火见于此者。易所谓帝出乎震也。帝主十二辰。于时无所不统。而于此分时者。前此一阳尚在九地之下。而人历于显明。则圣作物睹。是以首出之于此也。其火主照临。不主热物。亦不夺春令。故曰君火不用。君火之右。即为夏令。为三气之阳相火。相火当巳午为南离君位。非相火之所当。唯君火不用。故退行一步。使相火当之。俾为夏官。以供臣职。故名以相火。明其无犯上之嫌也。相火当六阳之盛。正为太阳。乃不曰太。而曰少者。以阳虽盛。

　　而尚在地上。未亢未高。故犹曰少阳也。四气为太阴湿土。湿土在未坤也。坤为太阴。位在未上。又当未月。坤正临事。

　　故以太阴名之。又其时自大寒一阳生。以及于六阳。为上半年干之行事。自夏至一阴生。至亥以尽于六阴。为下半年坤之行事。阳以顺行。阴以逆行。故一阴之生。不名一阴。以其生由太阴坤德。故即以太阴名之。时虽溽暑酷烈。六阳极盛。而总曰太阴者。以阳已退职也。且当此之时。使非土润溽暑。则南离火旺。燥金安生。唯坤居其间。以土合火。而腾其湿气。则大雨时行。而得以御火。使金气生。而气进与六阳代禅。非太阴之为而谁为耶。五气为阳明燥金。阳明者。

　　以其时去溽蒸而清明。退蒙昧而 敛。坚洁清肃。阳在上而方明。故曰阳明。金气坚而且洌。是以为燥。六气为太阳寒水。寒水于时为亥。水属三阴。乃其上为太阳者。此时阳退而在上。为亢为高。在五阴之上。于卦为剥。居停而不用事。

　　故以太阳名。而纳之寒水也。寒水本阴。而标阳者。以此总之。正六气进气居下。退气居上。春夏阳自下升。故厥阴少阴在上。秋冬阴亦自下而上。故阳明太阳在上。在下者为进气。在上者为成功。而进退之气。标本之说。于是可见矣。

　　此为主气司天。所加为客气。主客之分以此。

　　卷之一　天道部

　　为运为气五六说

　　自阴阳二气交易鼓舞。以化生五行为万物。而三才之成全奠其中。然所谓阴阳交易鼓舞者。二而已矣。二而有无息之用。万而仰致一之道。以譬明之。五行为铜。二气为炭。此生生之本。由于交易鼓舞之妙。从无而有。从有而生也。

　　乃五行者。不明所自。请得言之。天一生水。阳始交于阴也。地二生火。阴始交于阳也。得阳而生火。得阴而生水。此阴阳定交之始。故所生二子。仍肖父母。是以干道成男。坤道成女。道本斯矣。然以二气之鼓舞言之则水火生而万类之胚胎具也。故曰水火者。阴阳之征兆也。自兹而天三生木。地四生金。则阴阳既交。而互生互长。万类成形而坚定。成形为木。坚定为金。生矣成矣。故曰金木者。生成之终始也。然而能终之始之。必有为之先者。而使二气为之鼓之舞之。

　　则造化之藏用自成垆 。非中宫奠其元气。曷能不渝。此土之庞浓。为天五而居中。天五者。非以次而为五。乃摄四而为五也。地之十承焉者耳。由斯言之。天地之施生。定于五行。盈天地之物生。莫非五行。四时之更。莫非五行。五方之位。莫非五行。而五者之运。行于天地之间。为天为地。为人为物。为形为气。有一不在运中者乎。至于所以为六者。

　　亦自有说。本然二气三分而六。因阴阳之气。有国中末。有少壮老。其气各有盛衰。故各分而为三。是以为六也。以六乘五。以五成六。于是五行物类之生成消杀。恒乘于六气之进退盛衰。故六气者。所以节宣五运。而成其化育者也。无一物不成于六气之中。无一时不被六气之化。岂止五运六气为加临之说乎。是以帝问。而岐伯曰。五运阴阳者。天地之道也。万物之纲纪。变化之父母。生杀之本始。神明之府也。又曰阴阳之气。各终期日。非独主时也。今观于甲子。而阴阳之纪以立。于是岁立。而年月日时阴阳之气各立。无非五六者。请更言之。时一日有十二。十二者。阴阳两从六也。

　　以五乘六。故五日一周甲子为一候也。一周甲子。气亦一周矣。故可以为候。此小周也。推之为七十二。而大周矣。此从时而起者也。日者。甲乙至癸为旬日。天数五。故二五为小周。以五加六。故六十日为备一周。又历六甲子。为大一周成岁矣。。此以日为起者也。月者。历十二辰恒主。今以纪时。又用五行以纪六气。而四时始备。凡五岁一周。历三十年而备周。此以日为起者也。岁者。十二年一纪。六十岁一周。此一周者。又合年月之大而周之也。以五加六。小者为小周。大者为大周。然应天之气。动而不息。故五气而右迁。应地之气。静而守位。故六期而环会。此五运六气。主岁之常期。起于天地之自为六气也。由日时月而言。为阴阳生物之合气。由五运六气主岁而言。为阴阳成物之分气。有分有合。有从合而分。有从分而合。此之所谓必以三合为治也。然而天主动。为五行之主。故运居其中而常先。地主静。

　　六气以不迁为会。故司天在泉。各有其故。要而言之。合气以专生物。分气以节成物。三合为治。人在气交之中。内禀其合气。而尝外应其交气。此岁气五运之加临。何时而可废之也。其未可验者。南北刚柔。阴阳向背。未可一齐。岐伯亦列其如是焉耳。使后之学人。通天地之秘。而行其活法。未尝印板文也。至后世加临寻病。而又不能知三合相交所乘临之盛衰。而 为铃法。贻笑千古耳。

　　卷之一　天道部

　　五运说

　　五运以土为首。而加甲终复加己。循环十干。而不用正干之本气。说者谓甲己合土。此为化气。夫所谓化者。逢合乃化。不逢合则不化。五运之加。甲己相去五岁。岂有逢合而化之理。又曰此本天气定位非加临也。经曰丹天之气。经于斗牛女戊分。 天之气。经于心尾己分。苍天之气。经于危室柳鬼。素天之气。经于亢氐毕昴。玄天之气。经于张翼娄胃。其戊己分者。则奎壁角轸也。五天五行之守气。各有所横以加于宿度。临于十干之上。如 气经于心尾己分。心尾当甲。角轸当己。故土位甲己也。以下皆然。此说最为近似。而其实不然。盖天动而虚。其气圆通。而初无定气。其临御五行。自有本然当然之则。而初非有守气以期之也。岐伯述天元册曰。大虚寥廓。肇基化元。万物资始。五运始终。

　　布气育灵。总统坤元。夫肇基化元。而布气育灵。乃云总统于坤元。是坤元为万物之母也。坤元既为万物之母。而总统之。则天亦必有以先用之。天之十干。以代戊己居中宫。而先用水火。然后成于木金。岂非总统坤元。而以土为首之义乎。是以天之御化。首以土为甲。而甲遂为土。仍顺布五行于乙丙丁戊之上。而以本气化之。遂以金加乙。水加丙。木加丁。火加戊。毕又再传。而土加己。金加庚。水加辛。木加壬。火加癸。而其本气之阴阳。仍有不能从化。而根据之以为用者。如加阳干为气有余。加阴干为气不足。又未尝不因值年以佐用也。五运立。则年气有所统。故运之所临。每居中而常先。如土运之岁。上见太阴。则其气先。而与司天会。是谓天符。与岁支同气。则先而与岁会。是谓岁会与天符。

　　岁会三合。是谓太乙天符。所谓贵人者。司天与值岁朝拱之所在也。是以恶所不胜。归所同和。随运归从。而生其病。

　　故五运为该年之根本也。

　　卷之一　天道部

　　司天说

　　天有六气。寒暑燥湿风火，即四时之主气。候至而布之。以分六气也。至于司天。则从地上六位之专精。而正对以居之。以主期年。而名之为司天者。根据于甲子值岁之气。仍以地上不迁之气。会天之元。而立为监司也。其为六气。一以甲子为序。而异于地上之四时。盖既以主持一岁。则自当以甲子为序也。其三阴三阳。上奉之者。六元在天。则三阴三阳不自主气。所以正对皆奉之也。首少阴君火者。君火位午对子。令甲始子。与君为对。故遂名君火。尊君之出令也。

　　其令主热。不与显明卯位之君火同。彼以方春行令。止以照临。此在午宫。所对本属夏令也。次丑未为太阴湿土。太阴在地。每与厥阴少阴合三阴而不离。故其位必次少阴。又坤土位未对丑。为土之官旺。是以上奉湿令也。又次寅申为少阳相火。火之精。本生于寅。寅对于申。申尚有余暑。故以寅申奉火令。不当午者。午当君火。不敢侵也。又次卯酉。

　　为阳明燥金之临。旺于酉对卯。故奉燥令也。又次辰戌。为太阳寒水。寒水本位亥子。而亥属风木。子为午对。唯辰为水库。戌当水冠带。为进气。故即以辰戌奉寒令。终巳亥为厥阴风木。风木于正六气。本在丑子及寅司天。移位于巳亥者。木长生在亥。其对巳。故即以此奉风令也。盖其所司以为一岁之令。唯六元主之。三阴三阳不能尽合。故唯上从而奉之。唯带有本位本气。则有本标太过不及之说。经曰少阴所为标也。厥阴所为终也。是巳有其所司。即有其在泉者。

　　以天包地下。地在天中。地居天之半。而天气之行于地者。亦半行于地上。半抑于地下。在前三气行于地上。故属司天。

　　后三气抑于地下。故属在泉。在泉之气沉而不上。故前扬后抑。前宣后郁。恒与司天为对。司天子午。则在泉卯酉。司天丑未。则在泉辰戌。司天寅申。则在泉巳亥。恒相对而输转之。故有在天在泉之异也。司天极于三气。以天施之至也。

　　在泉居于六气。以地沉之至也。然总以司天为本。故本文不设在泉之岁。以司天统之也。

　　卷之一　天道部

　　地上三阴三阳说

