<!-- { "loadSidebar": true } -->
　　筋脉挛急本是肝症，而属于肾者，一则以肾肝之症同一治，一则肾主寒水之化，肾虚则阳气不充，营卫凝泣；肢体挛 。所谓寒则筋急也），诸气 郁，皆属于肺（ 者，喘急上逆。郁者，痞塞不通。肺主气，气有余者，本经自伏之火；气不足者，则火邪乘之。虚实之分，极易淆误，所当精辨。近世庸者。概指为肺热而攻其有余，虚虚之祸，良可嗟悼）；诸湿肿满，皆属于脾（脾司湿化，又主肌肉，内受湿淫，肌体肿满，故属于脾，土气太过，则湿邪盛行，其病骤至；法当分疏。土气不及，则木乘水侮，其病渐成，法当培补，二者易治，比于操刃）；诸热瞀螈，皆属于火（昏闷曰瞀，抽掣曰螈，邪热伤神则瞀，亢阳伤血则螈，虽皆属火，亦有虚实之分。丹溪曰；实火可泻。岑连之属；虚火可补，参 之属。仁人之言哉），诸痛痒疮，皆属于心（热甚则疮痛，热微则疮痒，心主热火之化，故痛痒诸疮，皆属于心也），诸厥固泄，皆属于下，（厥者，自下而逆上也，阴衰于下，则为热厥，阳衰于下，则为寒厥。固者，二便不通也。阳虚则无气，而清浊不化，寒也。火盛则水衰，而精液干枯，热也。泄者，二便不固也。命门火衰则阳虚失禁，寒也。肾宫水衰则火迫注泄，热也。肾开窍于二阴，肾主二便，居下故也）；诸痿喘呕，皆属于上（痿废应属下部而属于上者，何也？肺热叶焦，发为痿 。

　　气急曰喘，病在肺也。有声无物曰呕，肺胃司之，总属在上之症）；诸禁鼓栗，如丧神守，皆属于火（禁，即噤也，寒厥切牙曰噤。鼓，鼓颔也。栗，战栗也。寒战而神不自持，如丧神守，皆火也。心火亢极，反兼胜己之化，此火实也，阳虚阴盛，气不卫外而寒战者，此火虚也）；诸痉项强，皆属于湿（痉者，风湿而屈伸不利也。

　　项属足太阳寒水，水即湿也，故皆属于湿）；诸逆冲上，皆属于火（喘咳呕吐，气满逆急。皆冲逆之症，火性炎上，故皆属于火）；诸胀腹大，皆属于热（热气内淫，变为烦满，故曰皆属于热。近世执此一句，因而误人不可胜数，独不闻经曰：岁水太过，腹大胫肿。岁火不及，胁满腹大。流衍之纪，病胀。水郁之发，善胀。太阳之胜，腹满。阳明之复，腹胀。又曰：适寒凉者胀。又曰：藏寒生满病。又曰，胃中寒则胀满。此九者，皆言寒胀也。故东垣曰，大抵寒胀多，热胀少，良有本矣），诸躁狂越，皆属于火（躁者，烦躁也。狂者，妄乱也，越者，如登高而歌之类。火入于肺则烦。火入于肾则躁。又有阴盛发躁。成无己曰：阴躁欲坐井中，但欲饮水、不得入口。东垣曰，阴躁欲坐井中，阳已先亡，医犹不悟，重以寒药投之，其死何疑？故曰内热而躁者，有邪之热也，属火，外热而躁者，无根之火也，属寒。经之论狂屡见，属虚寒者凡四条，是狂亦有寒热之辨矣）；诸暴强直，皆属于风（暴，猝也。强者，筋强。直者，体直而不能屈伸也。肝主筋，其化风，故曰属风，非天外入风也。内风多燥，若用风剂则益燥，故有治风先治血，血行风自灭之说也。轻与疏风则益燥，且腠理开张，反招风矣）；诸病有声，鼓之如鼓，皆属于热（有声，谓肠鸣也，鼓之如鼓，谓腹胀也，皆阳气逆壅，故曰属热。

　　二症多有属于寒者，尽信不如无书，其是之谓耶）；诸病 肿，疼酸惊骇，皆属于火（ 肿者，浮肿也。疼酸者，火在经也。惊骇者，火在脏也。然 肿酸疼，属于寒湿者不少，惊骇不宁，属于不足者常多也），诸转反戾，水液混浊，皆属于火（转筋挛 ，燥热所致，小便混浊，清化不及，故皆属热，然而寒则筋急，喻如冬月严寒，则角弓增劲。心肾不足，多有便浊。经云：中气不足，溲便为之变。读者盖通之可耳）；诸病水液，澄澈清冷，皆属于寒（澄澈清冷者，寒水之本体，故皆属寒），诸呕吐酸，暴注下迫，皆属于热（呕逆者，火炎之象。吐酸者。肝木之实，暴注者，火性疾速，下迫者，火能燥物。此特道其常耳，虚寒之变，数症常作，不可不知也）。

　　按：经言十九条，道其常也。余每举其反者，尽其变也，王太仆深明病机之变，其所注疏，真《内经》画龙点睛手也。启玄曰：如大寒而甚，热之不热，是无火也，当助其心。又如大热而甚，寒之不寒，是无水也；热动复止，倏忽往来，时动时止，是无水也，当助其肾。内格呕逆，食不得入，是有火也。病呕而吐，食入反出，是无火也。暴速注下，食不及化，是无水也。溏泄而久。止发无恒，是无水也。故心盛则热，肾盛则寒，肾虚则寒动于中，心虚则热收于内。又热不得寒，是无水也，寒不得热，是无火也，夫寒之不寒，责之无水，热之不热，责其无火。热之不久，责心之虚，寒之不久，责肾之少。方有治热以寒，寒之而火食不入，攻寒以热，热之而昏躁以生，此为气不疏通，壅而为是也。余以太仆此语为岐黄传神，常自诵忆，并勉同志。

　　《生气通天论》曰：因于寒，欲如运枢，起居如惊，神气乃浮（阳气不固，四时之邪乃能干之。经曰：冬三月，此谓闭藏。水冰地坼，无扰乎阳。又曰：冬日在骨，蛰虫周密，君子居室。皆言冬令宜闭藏也。因者，病因也。因寒而动者，内而欲心妄动，如运枢之不停，外而起居不节。如惊气之震动，则与天令相违，神气不能内敛，皆浮越于外矣）：因于暑，汗，烦则喘喝，静则多言（此言动而得之，为中热之候也。炎蒸劳役。病属于阳，故多汗而烦，气高喘喝。即感之轻而静者，亦精神内乱，言语无伦也），体若燔炭，汗出而散（此言静而得之。为中暑之候也。纳凉饮冷，病属于阴，热气抑遏，体如燔炭，必得发汗，而阴郁之气始散也。香薷一味为夏月发汗之要药，其性温热，止宜于中暑之人。若中热者误服之，反成大害，世所未知）；因于湿，首如裹，湿热不攘，大筋软短，小筋弛长；软短为拘，弛长为痿（土旺四季之末，发无常期。首如裹者。湿伤则头面壅重也。

　　湿久成热，须药以攘夺之，苟为不夺，则热伤阴血，筋无以荣，大筋拘而不伸，小筋弛而无力矣）；因于气，为肿，四维相代，阳气乃竭（肺金主气，病因于气者，秋令之邪也。肿者，气化失宜，乃为肿胀也。四维者，四肢也。相代者，言足肿不能行，手代之以扶倚也，气不能治，终归于竭矣）。

　　阳气者，烦劳则张，精绝，辟积于夏，使人煎厥（阳春主生发之气，此言春令之邪也。气方生而烦劳太过，则气张于外，精绝于内。春令邪辟之气，积久不散，至夏未痊，则火旺而真阴如煎，火炎而虚气逆上，故曰煎厥。按《脉解篇》曰肝气失治，善怒者名曰煎厥。则此节指春令无疑。旧疏从未及之，岂非千虑一得）。

　　大怒则形气绝；而血菀（菀，茂也，结也）于上，使人薄厥（怒气伤肝，肝为血海，怒则气上，气逆则绝，所以血菀上焦，相迫曰薄，气逆曰厥，气血俱乱，故为薄厥。盖积于上者，势必厥而吐也。薄厥者，气血之多而盛者也）。有伤于筋，纵，其若不容（怒伤而至于血厥，则筋无以荣，缓纵不收，若不能容矣）。汗出偏沮，使人偏枯（偏者，或左或右，止出半边也。沮者。言此既偏出，彼即阻滞矣。久则卫气不固，营气失守，当为偏枯，即半身不遂也）。汗出见湿，乃生痤（音锄） （音沸，汗出则玄府开张，若凉水浴之，即见湿矣。留于肤腠，甚者为痤，微者为痱。痤。小疖也。痱，暑疹也）。高粱之变，足生大疔，受如持虚（高粱，即肥甘也。变，病也。足，能也。浓味不节，蓄为灼热，能生大疔。日积月累，感发最易，如持虚之器以受物也）。

　　劳汗当风，寒薄为 （音渣）。郁乃痤（形劳汗出，坐卧当风，寒气薄之，液凝为 ，即粉刺也。若郁而稍重，乃若小疖，其名曰痤）。

　　开阖不得，寒气从之，乃生大偻（夏则腠理开而发泄，冬则腠理阖而闭藏，与时偕行也。若当开不开，当闭不闭，不得其宜，为寒所袭，留于筋络之间，软急不舒，形为俯偻矣）。陷脉为 ，留连肉腠（陷脉者，寒气自筋络而陷入脉中也。 ，鼠 之属，邪久不散，则渐深矣）。俞气化薄，传为善畏，及为惊骇（寒气渐深，自脉而流于经俞，侵及脏腑，故为恐畏惊骇也）。营气不从，逆于肉理，乃生痈肿（营行脉中，邪气陷脉，则营气不从，故逆于肉而痈肿生焉）。魄汗未尽，形弱而气烁，穴俞已闭，发为风疟（肺主皮毛，汗之窍也，肺实藏魄，故名魄汗。汗出未透，则热郁于内，形气俱烁，俞穴以闭，留止之邪必为风疟矣）。

　　春伤于风，邪气留连，乃为洞泄（春伤于风，则肝木侮土，故为洞泄），夏伤于暑，秋为 疟（夏伤于暑，伏而不发，秋气收束，寒郁为热，故寒热交争而成 疟。 者，疟之通称，非有别义）；秋伤于湿，上逆而咳，发为痿厥（土旺于四季之末，秋末亦可伤湿，秋气通于肺，湿郁成热，上乘肺金，气逆而咳，曰上逆者，湿从下受故也）；冬伤于寒，春必温病（冬伤于寒，寒毒藏于阴分，至春始发。名为温病，以时令得名也。春不发而至于夏，即名热病矣）。

　　味过于酸，肝气以津，脾气乃绝（曲直作酸，肝之味也。过于食酸，久而增气，木乘土位，脾气乃绝）；味过于咸，大骨气劳，短肌，心气抑（咸为肾味，过食则伤肾，肾主骨，故大骨气劳。咸走血，血伤故肌肉短缩，咸从水化，水胜则火囚，故心气抑），味过于甘，心气喘满，色黑，肾气不衡（甘归土味，过食则缓滞上焦，故心气喘满。甘从土化，土胜则水病，故黑色见而肾气不衡矣。衡，平也），味过于苦，脾气不濡，胃气乃浓（苦味太过，则心伤而脾失其养，且苦者性燥，故不濡也。《五味论》曰：苦入于胃，谷气不能胜苦，苦入下脘，三焦之道闭而不通，故变呕。可见苦寒损中，令脾之正气不濡，胃之邪气乃浓。浓者，胀满之类也）；味过于辛，筋脉沮弛，精神乃央（味过于辛，则肺气乘肝，肝主筋，故筋脉沮弛。辛味多散，则精耗神伤，故曰央。央当作殃）。

