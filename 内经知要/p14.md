<!-- { "loadSidebar": true } -->
　　《通评虚实论》曰：邪气盛则实，精气夺则虚（此二语为医宗之纲领，万世之准绳。其言若浅而易明，其旨实深而难究。夫邪气者，风、寒、暑，湿，燥，火。精气，即正气，乃谷气所化之精微。盛则实者，邪气方张名为实症，三候有力名为实脉。实者泻之，重则汗吐下，轻则清火降气是也。夺则虚者，亡精失血，用力劳神，名为内夺；汗之下之，吐之清之，名为外夺。气怯神疲名为虚症，三候无力名为虚脉。虚者补之，轻则温补，重则热补是也。无奈尚子和、丹溪之说者，辄曰泻实，尚东垣、立斋之说者，辄曰补虚，各成偏执，鲜获圆通，此皆赖病合法耳，岂所为法治病乎？精于法者，止辨虚实二字而已。

　　其中大实大虚，小实小虚，似实似虚，更贵精详。大虚者，补之宜峻宜温，缓则无功也。大实者，攻之宜急宜猛，迟则生变也。小虚者，七分补而三分攻，开其一面也。小实者，七分攻而三分补，防其不测也。至于似虚似实，举世淆讹，故曰至虚有盛候，反泻衔冤；大实有羸状，误补益疾，辨之不可不精，治之不可不审也，或攻邪而正始复，或养正而邪自除，千万法门，只图全其正气耳。嗟乎？实而误补，固必增邪，尚可解救，其祸犹小；虚而误攻，真气立尽，莫可挽回，其祸至大。生死关头，良非渺小，司命者其慎之哉）。

　　《调经论》：帝曰：阳虚则外寒，阴虚则内热，阳盛则外热，阴盛则内寒……不知其所由然也，岐伯曰：阳受气于上焦，以温皮肤分肉之间，令寒气在外，则上焦不通，上焦不通，则寒气独留于外，故寒栗（阳气者，卫外而为固者也。阳虚则无气以温皮肤，命曰无火。上焦所以不通，独有寒气而已矣）。帝曰：阴虚生内热奈何？岐伯曰：有所劳倦，形气衰少，谷气不盛，上焦不行，下脘不通，胃气热，热气熏胸中，故内热（阴气营于内者也。有所劳倦，则脾胃受伤。脾主肌肉，亦主运化，谷气以生真气，土衰则形肉与中气俱衰，谷气减少，脾虚下陷则上焦不行，下脘不通矣。脾阴不足则胃热，肺居胸中，热上熏肺则内热也。此言劳倦伤脾，故见症如上。

　　若色欲所伤，真水耗竭，火无所畏，亢而刑金，此之内热，尤为难疗）。帝曰：阳盛生外热奈何？岐伯曰：上焦不通利，则皮肤致密，腠理闭塞，玄府不通，卫气不得泄越，故外热（阳主在上，又主在表，故阳亢则上壅而表热，此伤寒之候也）。帝曰：阴盛生内寒奈何？岐伯曰：厥气上逆，寒气积于胸中而不泻，不泻则温气去，寒独留，则血凝泣，凝则脉不通，其脉盛大以涩，故中寒（寒气入脏，则阳气去矣。寒独留者，如冬令严寒，万物闭蛰之象，故脉不通而涩。此内伤之候也）。

　　《调经篇》云：因饮食劳倦，损伤脾胃，始受热中，末传寒中（始受者，病初起也。末传者，久而不愈也。初起病时，元气未虚，邪气方实，实者多热，及病之久，邪气日退，正气日虚，虚者多寒。古人立法，于始受热中者，实则泻其子。夫肺金为脾土之子而实主气，气有余便是火，故凡破气清火之剂皆所以泻其子也，于末传寒中者，虚则补其母。夫少火为脾土之母而实主营运三焦，熟腐五谷，故凡温中益火之剂皆所以补其母也。

　　每见近世不辨虚实，一遇脾病，如胀满、如停滞，如作痛、如发热之类，概以清火疏气之药投之，虚虚之祸可胜数哉）。

　　《玉机真藏论》曰：脉盛，皮热，腹胀，前后不通，闷瞀，此谓五实（实者，邪气实也。心受邪则脉盛，肺受邪则皮热，脾受邪则腹胀，肾受邪则前后不通，肝受邪则闷瞀。肝脉贯膈，气逆上也）；脉细，皮寒，气少，泄利前后，饮食不入，此谓五虚（虚者，正气虚也。心虚则脉细，肺虚则皮寒，肝虚则气少，肾虚则泄利前后，脾虚则饮食不入。五实五虚，皆死候也）。

　　浆粥入胃，泄注止，则虚者活（治虚之法，先扶根本。浆粥入胃则脾土将复，泄注既止则肾水渐固，虽犯虚死，自可回生也），身汗得后利，则实者活（治实之法，汗下为要，身既得汗则表邪解，后既得利则里邪去，虽犯实死之条，邪退则活矣）。

　　《举痛论》：帝曰：余知百病生于气也，怒则气上，喜则气缓，悲则气消，恐则气下，寒则气收，热则气泄，惊则气乱，劳则气耗，思则气结，九气不同，何病之生？岐伯曰：怒则气逆，甚则呕血及飧泄，故气上矣（肝木主春升之令，怒伤之，如雷奋九天，故气逆也。血属阴，主静定而润下，肝逆而上。且为血海，则阴血不得安其静定之常，故呕逆也。木旺侮脾，脾伤则不化谷而飧泄，是以气逆而上也）。喜则气和志达，荣卫通利，故气缓矣（和达通利，若不为病矣。不知大喜则气散而不收，缓慢不能摄持，故《本神》篇曰喜乐者神惮散而不藏是也）。悲则心系急，肺布叶举，而上焦不通，荣卫不散，热气在中，故气消矣（悲生于心，故心系急。

　　并于肺则肺叶举，不通不散则气壅而为火，火主刑金，金主气，故气消也）。恐则精却，却则上焦闭，闭则气还，还则下焦胀，故气不行矣（恐伤肾则精却，却者，退而不能上输也。上焦闭则失上升之路，还而下陷，夫气以上升为行，下陷则不行矣）。寒则腠理闭，气不行，故气收矣（寒束其外，则腠理闭密，阳气不舒，冻而收敛矣）。炅则腠理开，营卫通，汗大泄，故气泄矣（炅者，热也，如天行夏令，腠理开通，气从汗散，故曰气泄）。惊则心无所倚，神无所归，虑无所定，故气乱矣（卒然惊骇则神志飘荡，动而不宁，主不明则天下乱，即气乱之旨也）。劳则喘息汗出，外内皆越，故气耗矣（用力太过，则疲劳而气动，内则奔于肺而为喘，外则达于表而为汗，故曰外内皆越，而气自耗矣）。思则心有所存，神有所归，正气留而不行，故气结矣（思则志凝神聚，气乃留而不散，故名为结）。

　　《风论》曰：风者，善行而数变，腠理开则洒然寒，闭则热而闷（风属阳而性动，故善行数变），其寒也则衰食饮，其热也则消肌肉，故使人 栗而不能食（寒则胃气不能健运，故食衰。热则津液润泽，故消瘦。

　　栗，即战栗也）。

　　风气与阳明入胃，循脉而上至目内 ，其人肥则风气不得外泄，则为热中而目黄；人瘦则外泄而寒，则为寒中而泣出（风气入胃，胃脉上行目系，人肥则腠密而邪不得泄。故热中而目黄。人瘦则腠疏而邪气易泄，故寒中而泣出）。风气与太阳俱入，行诸脉俞，散于分肉之间，与卫气相干，其道不利，故使肌肉愤 而有疡；卫气有所凝而不行，故其肉有不仁也（五脏六腑之俞，皆附于背，故风由太阳经入者，邪必行诸脉俞而散于分肉。

　　分肉者，卫气之所行也，卫气昼行于阳，自太阳始，风与卫相薄，故气道涩而不利。风气凝结，故愤 肿胀而为疮疡。卫气因风时或不行，则痹而不仁也）。疠者，有营气热 ，其气不清，故使鼻柱坏而色败，皮肤疡溃。

　　风寒客于脉而不去，名曰疠风（风寒客于血脉，则营气热而 溃。气者，肺所治也，不清则金化不行，鼻与皮毛皆肺主之，故鼻柱坏，色败者，皮毛槁也。《脉要精微论》曰脉风或为疠也。疠者，恶也）。

　　风中五脏六腑之俞，亦为脏腑之风，各入其门户所中，则为偏风（风入于脏腑之俞，随俞左右而偏中之，则为偏风，即偏枯也）。风气循风府而上，则为脑风（风府，督脉穴名）。风入系头，则为目风，眼寒（太阳之脉起于目内 ，故目风眼寒）。饮酒中风，则为漏风。（酒性温散，善开玄府，故醉后易于中风。漏者，言汗漏而风客也）。入房汗出中风，则为内风（内耗其精，外开腠理，风乘虚犯，名为内风）。新沐中风，则为首风。久风入中，则为肠风、飧泄（风久而传入肠胃。热则肠风下血，寒则飧泄泻利）。外在腠理，则为泄风（偶当汗泄，而风客于腠，名为泄风）。故风者风病之长也，至其变化，乃为他病也，无常方，然致有风气也（长者，始也。《骨空论》曰风为百病之始，风之始入，自浅而深，至于变化，乃为他病，故为百病之长。无常方者，言风病变化，无常方体，而其致之者，则皆因于风耳）。

　　《评热病论》曰：邪之所凑，其气必虚（元气充周，病无从入。气虚则不能卫外而为固，玄府不闭，风邪因而客焉）。

　　《厥论》曰：阳气衰于下，则为寒厥；阴气衰于下，则为热厥（厥音，逆也。下气逆上，忽眩仆不知人事，轻者渐苏，重则即死。阴阳之气衰于下，则寒热二厥由之而生也）。前阴者，宗筋之所聚，太阴、阳明之所合也（宗筋者，众筋之所聚也，足之三阴、阳明、少阳及冲，任、督、跷筋脉皆聚于此，独言太阴、阳明之合，重水谷之脏也。胃为水谷之海，主润宗筋，又阴阳总宗筋之会，会于气街，而阳明为之长也）。春夏则阳气多而阴气少，秋冬则阴气盛而阳气衰。此人者质壮，以秋冬夺于所用，下气上争不能复，精气溢下，邪气因从之而上也（秋冬之令，天气收藏，恃壮而喜内，则与令违，此夺于所用也。精竭于下，必上争而求救于母气，肾所去者太过，肺所生者不及，故不能复也。既已不足，精气复下，则阳虚而阴邪胜之，故寒气逆上也）；气因于中（上则肺主气，下则肾纳气，上下之气皆因谷气所化，水谷在胃，土居中州，故曰气因于中）。阳气衰，不能渗营其经络，阳气日损，阴气独在，故手足为之寒也（四肢皆禀气于胃，胃中之阳气衰，不能充满其经络，阳败则阴胜，故手足寒也）。

　　酒入于胃，则络脉满而经脉虚（经脉在内深而不见，属阴者也。络脉在外浮而可见，属阳者也。酒者，熟谷之液，其气悍疾，为阳，故先充络脉。酒热伤阴，故阳脉满而经脉虚也），脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四肢也（胃受水谷，脾则行其津液，湿热伤脾，则阴虚阳亢，胃乃不和，水谷之精气竭矣，岂能营四肢乎）。此人必数醉若饱以入房，气聚于脾中不得散，酒气与谷气相薄，热盛于中，故热遍于身，内热而溺赤也。夫酒气盛而 悍，肾气日衰，阳气独胜，故手足为之热也（醉饱入房，脾肾交伤，阴日竭而阳日亢，故手足热也。按：厥有寒热，未有不本于酒色，故知慎饮食、远房帏者，厥其免夫）。

　　《刺热篇》曰：肝热病者，左颊先赤；心热病者。额先赤；脾热病者，鼻先赤；肺热病者，右颊先赤；肾热病者，颐先赤（肝应东方；故左颊先赤；心应南方，故额庭先赤；脾应中央，故鼻先赤；肺应西方，故右颊先赤；肾应北方，故两颐先赤）。

