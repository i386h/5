<!-- { "loadSidebar": true } -->
　　胃胀者，腹满，胃脘痛，鼻闻焦臭，妨于食，大便难；大肠胀者，肠鸣而痛濯濯，冬日重感于寒，则飧泄不化；小肠胀者，小腹 胀，引腰而痛：膀胱胀者，少腹满而气癃；三焦胀者，气满于皮肤中，轻轻然而不坚；胆胀者，胁下痛胀，口中苦，善太息（此六腑之胀也。濯濯，肠鸣水声也。飧泄，完谷不化也。气癃者，小便不利也）。

　　厥气在下，营卫留止，寒气逆上，真邪相攻，两气相搏，乃合为胀也（厥逆之气自下而上，则营卫之行失其常度，真气与邪气相攻，合而为胀也）。

　　《灵枢·水胀》篇曰：目窠上微肿，如新卧起之状（目之下为目窠，如新卧起者，形如卧蚕也），其颈脉动，时咳（颈脉。足阳明人迎也。阳明之脉自人迎下循腹里，而水邪乘之，故为颈脉动，水之标在肺，故时咳），阴股间寒，足胫肿，腹乃大，其水已成矣。以手按其腹，随手而起，如裹水之状，此其候也（此上皆言水肿之候）。

　　肤胀者，寒气客于皮肤之间， 然不坚，腹大，身尽肿，皮浓（ ，鼓声也。寒气客于皮肤，阳气不行，病在气分，故有声如鼓。气本无形，故不坚。气无所不至。故腹大、身尽肿而皮浓也），按其腹， 而不起，腹色不变，此其候也（气在肤间，按散者不能猝复，故 而不起。皮浓，故腹色不变也）。

　　〔鼓胀者〕腹胀身皆大，大与肤胀等也，色苍黄，腹筋起，此其候也（鼓胀、肤胀，大同小异，只色苍黄、腹筋起为别耳）。

　　〔夫肠覃者〕寒气客于肠外，与卫气相搏，气不得荣，因有所系，癖而内着，恶气乃起， 肉乃生（覃之为义，延布而深也。寒气薄卫，滞而不行，留于肠外，故癖积起、 肉生也）。其始生也，大如鸡卵，稍以益大，至其成如怀子之状，久者离岁，按之则坚，推之则移，月事以时下，此其候也（离岁，越岁也。邪在肠外，不在胞中，故无妨于月事。皆由汁沫所聚，非血病可知也）。

　　石瘕生于胞中，寒气客于子门，子门闭塞，气不得通，恶血当泻不泻， （音不）以留止，日以益大，状如怀子，月事不以时下，皆生于女子，可导而下（ ，败血凝聚也。子门闭塞， 血留止，其坚如石，故名石瘕。月事不以时下，无经可至也，可以导血之剂下之。

　　按肠覃、石瘕皆言月事，则此二症惟女人有之，故曰皆生于女子也）。

　　《平人气象论》曰：颈脉动，喘疾咳。曰水（颈脉，乃结喉旁动脉，足阳明之人迎也。水气上逆，则侵犯阳明，故颈脉动。水溢于肺，则喘而咳）。目裹微肿，如卧蚕起之状，曰水（目之下胞曰目裹，胃脉之所至，脾脉之所主。若微肿如卧蚕状，是水气犯脾胃也）。溺黄赤安卧者，黄胆（溺色黄赤而安卧自如，必成黄胆也）。

　　已食如饥者，胃疸（胃热善消谷，故虽食常饥，此名胃疸）。面肿曰风（风为阳邪，故曰高巅之上，惟风可到，此面肿所以属风也）。足胫肿曰水（水为阴邪，润下之品，故足肿，肿者为水也）。目黄者黄胆（诸经有热皆上熏于目，故黄胆者目黄）。

　　《举痛论》曰：经脉流行不止，环周不休，寒气入经而稽迟，泣而不行，客于脉外则血少，客于脉中则气不通，故卒然而痛（泣者，涩而不利也）。

　　寒气客于脉外则脉寒，脉寒则缩 ，缩 则脉绌急，绌急则外引小络，故卒然而痛，得炅则痛立止（经脉受寒则缩，缩则急，故卒痛。然客于脉外者，其邪浅，故才得炅气则立止也）。因重中于寒，则痛久矣（重者，重复受寒也。伤之深，故不易愈也）。寒气客于经脉之中，与炅气相薄则脉满，满则痛而不可按也。营行脉中，血不足者，脉中常热，新寒与故热相薄，则邪实而脉满，按之则痛愈甚，故不可按也。……寒气客于肠胃之间，膜原之下，血不得散，小络急引故痛。

　　按之则血气散，故按之痛止（膜，脂膜与筋膜也。原者，肓之原，即腹中空隙之处。血凝则小络急痛，按着空处，则寒散络缓，故痛止。非若经脉之无罅隙者，按之愈痛也）。寒气客于挟脊之脉则深，按之不能及，故按之无益也（挟脊者，足太阳经也。其最深者。则伏冲、伏膂之脉；故手按不能及其处也）。寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣（冲脉起于胞中，即关元也，其脉并足少阴肾经夹脐上行，会于咽喉，而肾脉上连于肺，犯寒则脉不通，而气因以逆，故喘。曰应手者，动之甚也）。寒气客于背俞之脉脉泣，脉泣则血虚，血虚则痛，其俞注于心，故相引而痛。按之则热气至，热气至则痛止矣（背俞，五脏俞也，皆足太阳经穴。太阳之脉循膂当心，上出于项，故寒气客之则脉泣血虚，背与心相引而痛，因其俞注于心也。血虚而痛，故按之而痛止）。寒气客于厥阴之脉，厥阴之脉者，络阴器，系于肝，寒气客于脉中，则血泣脉急，故胁肋与少腹相引痛矣（少腹，胁肋，皆肝之部分也）。厥气客于阴股，寒气上及少腹，血泣在下相引，故腹痛引阴股（厥气，寒而上逆之气也。阴股、少腹，乃足三阴。冲脉所由行也）。寒气客于小肠膜原之间，络血之中，血泣不得注于大经，血气稽留不得行，故宿昔而成积矣（小肠为受盛之府，化物出焉，寒气客于膜原及小络，则血涩不得注于大经，化物失职，久而成积矣）。寒气客于五脏，厥逆上泄，阴气竭，阳气未入，故卒然痛死不知人，气复反则生矣（五脏皆受邪；厥逆而泄越于上，阴气暴竭，阳气未能遽入，故卒然痛死，或得炅，则气复反而生矣），寒气客于肠胃，厥逆上出，故痛而呕也（胃为水谷之海，肠为水谷之道，皆主行下者也。寒邪伤之，则逆而上出，故痛而呕）。寒气客于小肠，小肠不得成聚，故后泄腹痛矣（小肠与丙火为表里，成聚，即受盛之义也。则失其受盛之常，故泄而腹痛。）

　　热气留于小肠，肠中痛，瘅热焦渴则坚干而不得出，故痛而闭不通矣（大抵营卫脏腑之间，得热即行，遇冷即凝，故痛皆因于寒也。此一条独言热痛。却由于便闭不通，故痛。仍非火之自为痛也，故曰通则不痛，痛则不通）。

　　《痹论》曰，风寒湿三气杂至。合而为痹也（痹者，闭也，不仁也。六气之中，风寒湿为阴邪。阴气合病，则闭塞成冬之象。故血气不流。经络壅闭而痹斯作矣）。其风气胜者为行痹（风属阴中之阳，善行而数变，故为行痹。凡走注历节疼痛之类，俗名流火是也），寒气胜者为痛痹（阴寒之气乘于肌肉筋骨，则凝泣稽留，闭而不通，故为痛痹，即痛风也）。湿气胜者为着痹也（着痹者，重着不移，湿从土化，故病在肌肉，不在筋骨也）。

　　肺痹者，烦满喘而呕（肺在上焦，脉循胃口，故为烦满，喘而且呕）。心痹者，脉不通，烦则心下鼓，暴上气而喘，嗌干善噫，厥气上则恐（脉者，心之合也，心受病则脉不通，心脉支者上挟咽，直者却上肺，故其病如此，厥逆则水邪侮火，故神伤而恐。恐者，肾志也）肝痹者，夜卧则惊，多饮数小便，上为引如怀（肝受邪则魂不安宁，故夜卧多惊，闭而为热，故多饮数小便也。上为引者，引饮也。如怀者，腹大如怀物也。木邪侮土，故为病如此）。肾痹者，善胀，尻以代踵，脊以代头（肾者胃之关，肾痹则邪并及胃，故腹善胀，尻以代踵者，足不能伸也。脊以代头者，身偻不能直也）。脾痹者，四肢解惰，发咳呕汁，上为大塞（脾主四肢，又主困倦，故为解惰，土伤则金亦伤，故咳，妻病故夫亦病，故呕。坤已不升，干金不降，大塞之象也）。肠痹者，数饮而出不得，中气喘争，时发飧泄（肠痹则下焦之气闭而不行，故数饮而溺不得出，气化不及州都，返而上逆，故喘争也。小便不利，则水液混于大肠，故飧泄也）。胞痹者，少腹膀胱按之内痛，若沃以汤，涩于小便，上为清涕（胞，溺之脬也。膀胱气闭则水液壅满，故按之内痛也，气闭则热如汤之沃也。膀胱之脉从巅络脑，故小便下涩，清涕上出也）。

　　痛者，寒气多也，有寒故痛也（寒则血气凝泣，故痛。《终始》篇曰：病痛者，阴也）。……病久入深，营卫之行涩，经络时疏，故不痛（此言病则营卫涩而必痛，其不痛者经络有疏散之时，则不涩，故不痛也）。皮肤不营，故为不仁（皮肤之间，无血以和之，故不仁也）。……阳气少，阴气多，与病相益，故寒也（痹病本属阴寒，若阳气不足之人，则寒从内起，与外病相助益，故寒也）。……阳气多，阴气少，病气胜，阳遭阴，故为痹热（其人阳气素盛，而遭阴寒之气，病气反为阳气胜矣，故为热痹）。其多汗而濡者，此其逢湿甚也，阳气少，阴气盛，两气相感，故汗出而濡也（两气者，身中之气与外客之气。两气皆阴，互相感召，故汗出。《脉要精微论》曰阴气有余为多汗身寒是也）。

　　凡痹之类，逢寒则急，逢热则纵（寒则筋挛，故急。热则筋弛，故纵）。

　　《痿论》曰：肺热叶焦，则皮毛虚弱急薄，着则生痿 也（火来乘金，在内为肺叶焦枯，在外为皮毛虚薄。热气着而不去，则为痿 ， 者，足不能行也）。心气热，则下脉厥而上，上则下脉虚，虚则生脉痿，枢折挈，胫纵而不任地也（心火上炎，则三阴在下之脉亦厥逆而上，上盛则下虚，乃生脉痿。四肢关节之处如枢纽之折，而不能提挈。足肿纵缓而不能任地也）。肝气热，则胆泄口苦，筋膜干，筋膜干则筋急而挛，发为筋痿（肝热则胆亦热，故汁溢而口苦。血海干枯，筋无以荣，则挛急而痿）。脾气热，则胃干而渴，肌肉不仁，发为肉痿（脾与胃为夫妻，而开窍于口，故脾热则胃干而渴，脾主肌肉，热淫于内，则脾阴耗损，故肉不仁而为痿）。肾气热，则腰脊不举，骨枯而髓减，发为骨痿（腰者肾之府，脊者肾之所贯也，肾主骨。故骨枯为痿）。

　　肺者，脏之长也，为心之盖也（肺位至高，故谓之长。覆于心上，故谓之盖），有所失亡，所求不得，则发肺鸣，鸣则肺热叶焦（有志不遂，则郁而生火。火来乘金，不得其平则自鸣，肺鸣者，其叶必焦）。

　　大经空虚，发为肌痹，传为脉痿（血不足则大经空虚，无以充养肌肉，故先为肌痹，而后传于心为脉痿也）。

　　思想无穷，所愿不得，意淫于外，入房太甚，宗筋弛纵，发为筋痿，及为白淫（思而不得，则意淫于外，入房太过，则精伤于内，阴伤而筋失所养，故为纵为痿。火动于中，水亏于下，乃为白淫，白淫者，男浊女带也）。

