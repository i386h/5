<!-- { "loadSidebar": true } -->
　　有渐于湿，以水为事，若有所留，居处相湿，肌肉濡渍，痹而不仁，发为肉痿（渐，染也。以水为事，常近水也，久于水则有所留矣。居处之地又当卑湿，则肌肉受湿而濡渍，故顽痹而成肉痿也）。

　　有所远行劳倦，逢大热而渴，渴则阳气内伐，内伐则热舍于肾，肾者水脏也，今水不胜火，则骨枯而髓虚，故足不任身，发为骨痿（远行劳倦则所伤在骨，逢大热者，或逢天令之热，或阴不足而本热。火则气太过，水液必耗，故骨枯髓虚而为痿也）。

　　治痿者独取阳明，何也？阳明者，五脏六腑之海，主润宗筋，宗筋主束骨而利机关也（足阳明胃主纳水谷，变化气血。以充一身，故为五脏六腑之海而下润宗筋。宗筋者，前阴所聚之筋，为诸筋之会，一身之筋皆属于此，故主束骨而利机关）。冲脉者，经脉之海也，主渗灌溪谷，与阳明合于宗筋（冲脉为十二经之血海，故主渗灌溪谷，冲脉起于气街，并少阴之经夹脐上行，阳明脉亦夹脐旁下行，故皆合于宗筋。）阴阳总宗筋之会，会于气街，而阳明为之长，皆属于带脉，而络于督脉（宗筋聚于前阴，前阴者，足之三阴及阳明、少阳、冲、任、督、跷九脉之所会也。九脉之中，惟阳明为脏腑之海，冲脉为经脉之海，此一阴一阳总之，故曰阴阳总宗筋之会。会于气街者，气街为阳明之正脉，故阳明独为之长。带脉起于季胁，围周一身。督脉起于会阴，分三歧为任、冲而上行腹背，故诸经皆联属于带脉，支络于督脉也）。故阳明虚则宗筋纵，带脉不引，故足痿不用也。

　　《逆调论》曰：不得卧而息有音者，是阳明之逆也，足三阳者下行，今逆而上行，故息有音也（足之三阳，其气皆下行；足之三阴，其气皆上行。此天气下降，地气上升之义，故阳明以上行为逆，逆则冲肺，故息有音也）。阳明者胃脉也，胃者六腑之海，其气亦下行，阳明逆不得从其道，故不得卧也。……胃不和则卧不安，此之谓也（凡人之寤寐由于卫气，卫气者昼日行于阳，则动而为寤，夜行于阴，则静而为寐。胃气逆上，则卫气不得入于阴，故不得卧）。

　　《灵枢·邪客》篇曰：厥气客于五脏六腑，则卫气独卫其外，行于阳，不得入于阴。行于阳则阳气盛，阳气盛则阳跷陷；不得入于阴，阴虚，故目不瞑。……调其虚实，以通其道而去其邪，饮以半夏汤一剂，阴阳已通，其卧立至（不卧之病，有心血不足者，法当养阴；有邪气逆上者，法当祛邪。半夏汤者，去邪之法也）。

　　以流水千里以外者八升，扬之万遍，取其清五升煮之，炊以苇薪（千里流水，取其流长源远，有疏通下达之义也。扬之万遍，令水珠盈溢，为甘澜水，可以调和阴阳。炊以苇薪者，取其火烈也），火沸，置秫米一升，治半夏五合，徐炊，令竭为一升半（火沸，言未投药而水先沸也。秫米，糯小米也，北人呼为小黄米，味甘性平，能养胃和中，用以为君。治半夏，犹言制过半夏也，味辛性温，能下气化痰，用以为臣）。去其滓，饮汁一小杯，日三稍益，以知为度（知者，病愈也）。故其病新发者，复杯则卧，汗出则已矣。久者，三饮而已也。

　　《方盛衰论》曰：肺气虚则使人梦见白物，见人斩血籍籍，得其时则梦见兵战（金色本白，故梦白物，斩者，金之用也。虚者多畏怯，故见斩血籍籍也。得其时者，得金旺之时也）。肾气虚则使人梦见舟船溺人，得其时则梦伏水中，若有畏恐（肾属水，故梦应之，得水旺之时，梦水益大也，恐，肾之志也）。肝气虚则梦见菌香生草，得其时则梦伏树下不敢起（肝之应在木，虽当木旺之时，亦梦伏树下也）。心气虚则梦救火阳物，得其时则梦燔灼（心合火，阳物即火之属也。得火旺之令，梦火益大也）。

　　脾气虚则梦饮食不足。得其时则梦筑垣盖屋（仓廪空虚，故思饮食，得土旺之令，则梦高土也）。

　　《灵枢·淫邪发梦》篇曰：阴气盛则梦涉大水而恐惧，阳气盛则梦大火而燔 ，阴阳俱盛则梦相杀（俱盛则争）。上盛则梦飞，下盛则梦堕（本乎天者亲上，本乎地者亲下），甚饥则梦取，甚饱则梦予。肝气盛则梦怒，肺气盛则梦恐惧、哭泣、飞扬（肺主气，故梦飞扬），心气盛则梦善笑恐畏，脾气盛则梦歌乐、身体重不举，肾气盛则梦腰脊两解不属。

　　厥气客于心，则梦见丘山烟火。客于肺，则梦飞扬，见金铁之奇物。客于肝，则梦山林树木。客于脾，则梦见丘陵大泽，坏屋风雨。客于肾，则梦临渊，没居水中。客于膀胱，则梦游行。客于胃，则梦饮食。客于大肠，则梦田野（大肠曲折纳污，类田野也）。客于小肠，则梦聚邑冲衢（小肠为受盛之官，类冲衢也）。客于胆，则梦斗讼自刳（胆性刚猛。自刳者，自剖其腹也）。客于阴器，则梦接内。客于项，则梦斩首。客于胫，则梦行走而不能前，及居深地 苑中。客于股肱，则梦礼节拜起。客于胞 ，则梦溲便（胞，即脬也， ，大肠也。在前则梦溲，在后则梦便）。

　　《脉要精微论》曰：短虫多则梦聚众，长虫多则梦相击毁伤。

　　《灵枢·痈疽》篇曰：夫血脉营卫，周流不休，上应星宿，下应经数。寒邪客于经络之中则血泣，血泣则不通，不通则卫气归之，不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不荣，经脉败漏，熏于五脏，脏伤故死矣（始受寒邪，血脉凝泣，久而不去，寒化为热，痈疽乃成。伤于脏者，死不治）。

　　痈发于嗌中，名曰猛疽，猛疽不治，化为脓，脓不泻，塞咽半日死。其化为脓者，泻则合豕膏，冷食，三日而已（猛疽，言其凶恶猛厉也。若脓已泻溃，当服豕膏，即猪脂之炼净者也，万氏方：治肺热暴喑，用猪脂一斤，去筋，入白蜜一斤，再炼少顷，滤净，冷定，不时挑服一匙，即愈）。发于颈，名曰夭疽，其痈大以赤黑，不急治，则热气下入渊腋，前伤任脉，内熏肝肺，十余日而死矣（夭疽者，在天柱也，俗名对口。赤者，心之色，黑者，热极反兼胜己之化也。急须治之可活，若治之稍迟或治之失宜，则毒流肺肝而死矣）。阳气大发，消脑留项，名曰脑烁。其色不乐，项痛而如刺以针，烦心者死不可治（阳大发者，毒太甚也。色不乐者，神伤而色变，即所谓色夭也。毒深，故痛如针刺。邪犯心君，故烦心而死）。发于肩及 ，名曰疵痈，其状赤黑，急治之，此令人汗出至足，不害五脏，痈发四五日逞 之（肩膊下软白肉曰 。此肺脉之病，肺主玄府，故遍身得汗也。毒从汗减，且非要害之所，故不害五脏也。逞者，急也。 者，艾炷也，言宜急灸也）。发于腋下赤坚者，名曰米疽，治之以砭石，欲细而长，疏砭之，涂以豕膏，六日已，勿裹之（砭石欲细者，恐伤肉也，欲长者，用在深也，故宜疏不宜密。勿裹之者，欲其气疏泄也。豕膏者，即猪油煎当归，以蜡收者也）。其痈坚而不溃者，为马刀挟缨，急治之（挟当作侠，缨当作瘿。马刀者，瘰 也。侠瘿者，侠颈之瘤属也）。发于胸，名曰井疽，其状如大豆，三四日起，不早治，下入腹，不治，七日死矣（井者，喻其深而恶也，发于胸者，近犯心主，治之宜早，下入腹，则五脏俱败，死期速矣）。

　　发于膺。名曰甘疽，色青，其状如 实 薮，常苦寒热，急治之，去其寒热，十岁死，死后出脓（膺在胸旁高肉处，逼近在乳上也。穴名膺窗，足阳明胃之脉也。土味甘，故曰甘疽，色青者，肝木克土也。层房累累，状如 实瓜蒌，软而不溃，中有所蓄如瓜子也。十岁死者，绵延难愈也）。发于胁，名曰败疵。败疵者女子之病也，灸之，其病大痈脓，治之，其中乃有生肉，大如赤小豆。锉 、 草根各一升，以水一斗六升煮之，竭为取三升，则强饮浓衣，坐于釜上，令汗出至足已（胁者，肝之部也，妇人多郁怒，故患此疮。 ，芰也。 ，连翘也。二草之根俱能解毒，强饮者乘其热而强饮之，复浓衣坐于热汤之釜，熏蒸取汗，汗出至足乃透，已者，愈也）。发于股胫，名曰股胫疽。其状不甚变，而痈脓搏骨，不急治，三十日死矣（股胫，大股也。状不甚变，外形不显也。痈脓搏骨，即所谓贴骨痈也。毒盛而深，能下蚀三阴，阳明之大经，故不为急治。法当三十日死矣）。发于尻，名曰锐疽，其状赤坚大，急治之，不治，三十日死矣（尻，尾 骨也。穴名长强，为督脉之络，一名气之阴 ，故不治则死）。发于股阴。名曰赤施，不急治，六十日死。在两股之内，不治，十日而当死（股阴，大股内侧也，当足太阴箕门、血海及足厥阴五里、阴包之间，皆阴气所聚之处，故不治则死，若两股俱病，则伤阴之极，其死尤速，赤施者，想其当血海，故名）。发于膝，名曰疵痈，其状大痈，色不变，寒热，如坚石，勿石之，石之者死，须其柔，乃石之者生（石之者，砭也。色不变者，不红赤也。硬者禁用砭，软者方可用砭也）。诸痈之发于节而相应者，不可治也。发于阳者百日死，发于阴者三十日死（诸节者，神气所游行出入也。相应者，发于上而应于下，发于左而应于右，法在不治。发于三阳之分，毒浅在腑，其死缓，发于三阴之分者，毒深在脏，不出一月也）。发于胫，名曰兔啮。其状赤至骨，急治之，不治害人也（胫，足胫也，兔啮，如兔所啮伤也，为其在下，高低等于兔也）。发于内踝，名曰走缓，其状痈也，色不变，数石其输，而止其寒热，不死（数石者，屡屡砭之也。其输，即肿处也）。发于足上下，名曰四淫，其状大痈，急治之，百日死（阳受气于四末，而大痈淫于其间，阳毒之甚也，时气更易则真阴日败，逾三月而死矣）。发于足旁，名曰厉痈，其状不大，初如小指发，急治之去其黑者，不消辄益，不治，百日死（去其黑者而犹不消，反益大焉，则百日必死矣）。发于足指，名曰脱痈，其状赤黑，死不治；不赤黑，不死。不衰，急斩之，不则死矣（六经原 皆在于足，所以痈发于足者，多为凶候。至于足指又皆六井所出，色赤黑者，其毒尤甚。若不衰退，急斩去其指，庶可保生。若稍缓，毒发伤脏而死）。

