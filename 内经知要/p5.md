<!-- { "loadSidebar": true } -->
　　切脉之动静，诊阴阳也；视目之精明，诊神气也，察五色以观脏腑之虚实，审形体以别病势之盛衰。以此数者，与脉参伍推求，则阴阳表里、虚实寒热自无遁状，可以决死生之分矣。不齐之谓参，剖其异而分之也。相类之谓伍，比其同而合之也。脉唯一端，诊有数法，此医家之要道也）。

　　尺内两傍，则季胁也（关前曰寸，关后曰尺。季胁，小肋也，在胁之下，为肾所近，故有季胁之下，皆尺内主之）；尺外以候肾，尺里以候腹（尺外，尺脉前半部也；尺里，尺脉后半部也。前以候阳，后以候阴，人身以背为阳，肾附于背，故外以候肾。腹为阴，故里以候腹，而大小肠、膀胱、命门皆在其中矣。诸部言左右，此独不分者，以两尺皆主乎肾也）。中附上，左外以候肝，内以候膈（中附上者，言附尺之上而居乎中，即关部也。左外言左关之前半部。内者，言左关之后半部也。肝为阴中之阳，而亦附近于背，故外以候肝。内以候膈，举膈而中焦之膈膜、胆腑，皆在其中矣）；右外以候胃，内以候脾（右关前半候胃，右关后半候脾，脾胃皆处中州，而以表里言之，则胃为阳，脾为阴，故外以候胃，内以候脾）。上附上，右外以候肺，内以候胸中（上附上者，上而又上，则寸部也。五脏之位，肺处至高，故右寸前以候肺。右寸后以候胸中，言胸中而膈膜之上皆是矣）；左外以候心，内以候膻中（左寸之前以候心，左寸之后以候膻中。膻中者，即心胞络也。按：《灵兰秘典》有膻中而无胞络，以膻中为臣使之官，喜乐出焉。《灵枢》叙经脉，有胞络而无膻中，而曰动则喜笑不休，正与喜乐出焉之句相合。夫喜笑属火之司，则知膻中与心应，即胞络之别名也）。

　　《平人气象论》曰：人一呼脉再动，一吸脉亦再动，呼吸定息脉五动，闰以太息，命曰平人。平人者，不病也（动，至也。一呼再功，一吸再动，一呼一吸合为一息，是一息四至也。呼吸定息脉五动者，当其闰以太息之时也。历家三岁一闰，五岁再闰，人应天道，故三息闰一太息，五息再闰一太息。太息者，长息也。此言平人无病之脉。

　　当以四至为准。若五至便为太过，惟当闰以太息之时，故得五至，苟非太息，仍四至也）。

　　人一呼脉一动，一吸脉一动，曰少气（呼吸各一动，是一息二至也。二至为迟，迟主寒疾。夫气为阳，气虚则阳虚，故曰少气）。人─呼脉三动，一吸脉三动而躁，尺热曰病温，尺不热、脉滑曰病风，脉涩曰痹（呼吸各三动，是一息六至也。六至为数，躁者数之义也。尺热者，尺中六至也。病温犹言患热，非伤寒之温病也。

　　左尺为水，而数则水涸而热也；右尺为火，而数则火炎而热也，故咸曰病温。尺不数而诸脉滑者，阳邪盛也，故当病风。涩为血凝气滞，故当病痹也）。人─呼脉四动以上曰死，脉绝不至曰死，乍疏乍数曰死（一呼四动，则一息八至矣，况以上乎，故知必死。脉绝不至，则营卫已绝。乍疏乍数，则气血溃乱，不死安待）。

　　《灵枢·根结》篇曰：一日一夜五十营，以营五脏之精，不应数者，名曰狂生（营者，运也。人之经脉营运于身者，一日一夜凡五十周，以运五脏之精。凡周身上下、前后左右计二十七脉，共长十六丈二尺。

　　人之宗气积于胸中，主呼吸而行经络，一呼气行三寸，一吸气行三寸，呼吸定息，脉行六寸。以一息六寸推之，则一昼一夜凡一万三千五百息，通计五十周于身，脉八百一十丈，其有太过不及，则不应此数矣。狂生者，妄生也，其生未可保也）。所谓五十营者，五脏皆受气。持其脉口，数其至也（五十营者，五脏所受之气。持寸口而数其至数，则虚实可考也）。

　　五十动而不一代者，以为常也，以知五脏之期（当作气）。予之短期者，乍数乍疏也（以为常者，经常之脉也，可因以知五脏之气也。若乍数乍疏，则阴阳乖乱，死期近矣。短者，近也）。

　　《三部九候论》曰：独小者病，独大者病，独疾者病，独迟者病，独热者病，独寒者病，独陷下者病（此言七诊之法也。独者，谓于三部九候之中，以其独异于诸部者，而推其病之所在也）。

　　《方盛衰论》曰：形气有余，脉气不足，死；脉气有余，形气不足，生（此言脉重于形气也。形气有余，外貌无恙也。脉气不足，五内已伤也，故死。若形虽衰而脉未败，根本犹存，尚可活也。故《三部九候论》曰：形肉已脱，九候虽调，犹死，盖脱则大肉去尽，较之不足，殆有甚焉。脾主肌肉，肉脱者脾绝，决无生理）。

　　《脉要精微论》曰：持脉有道，虚静为保（虚者，心空而无杂想也。静者，身静而不喧动也。保而不失，此持脉之道也）。春日浮，如鱼之游在波（春阳虽动，而未全彰，故如鱼之游在波也）；夏日在肤，泛泛乎万物有余（夏气畅达，万物皆备而无亏欠也。泛泛，盛满之貌）；秋日下肤，蛰虫将去（秋金清肃，盛者渐敛，如蛰虫之将去而未去也）；冬日在骨，蛰虫周密，君子居室（冬令闭藏，沉伏在骨，如蛰畏寒，深居密处。君子法天时而居室，退藏于密也）。故曰：知内者按而纪之，知外者终而始之。此六者，持脉之大法（内言脏气，脏象有位，故可按而纪也。外言经气，经脉有序，故可终而始也。明此四时内外六法，则病之表里阴阳，皆可灼然明辨，故为持脉之大法）。

　　《玉机真藏论》曰，春脉者肝也，东方木也，万物之所以始生也，故其气来，软弱轻虚而滑，端直以长，故曰弦，反此者病（端直以长，状如弓弦，则有力矣。然软弱轻虚而滑，则弦不至于太劲，宛然春和之象也）。

　　其气来实而强，此谓太过，病在外；其气来不实而微，此谓不及，病在中（实而强大，则不能软弱轻虚矣，不实而微，不能端直以长矣，皆弦脉之反也。故上文曰反此者病。外病多有余，内病多不足，大抵然也）。

　　太过则令人善忘，忽忽眩冒而巅疾；其不及则令人胸痛引背，下则两胁 满（忘，当作怒。《本神》篇曰：肝气虚则恐，实则怒。《气交变大论》曰：岁木太过，忽忽善怒，眩冒巅疾。眩者，目花也。冒者，神昏也。

　　足厥阴之脉会于巅，贯膈布胁，故见症乃尔）。

　　夏脉者心也，南方火也，万物之所以盛长也，故其气来盛去衰，故曰钩，反此者病（钩义如木之垂枝，即洪脉也。其来则盛。其去则衰，阳盛之象）。

　　其气来盛去亦盛，此谓太过，病在外；其气来不盛去反盛，此谓不及，病在中（来盛去盛，钩之过也。来不盛去反盛，钩之不及也。去反盛者，非强盛也。凡脉自骨出肤谓之来，自肤入骨谓之去）。

　　太过则令人身热而肤痛，为浸淫；其不及则令人烦心，上见咳唾，下为气泄（太过则阳有余而病在外，故身热肤痛。浸淫者，湿热之甚也。不及则君火衰而病在内，故为心不足而烦，火乘金而咳。气泄者，阳气下陷也）。

　　秋脉者肺也，西方金也，万物之所以收成也，故其气来轻虚以浮，来急去散，故曰浮，反此者病（浮者，轻虚之别名也。来急去散，亦是状浮之象也，即毛也）。

　　其气来毛而中央坚，两旁虚，此谓太过，病在外；其气来毛而微，此谓不及，病在中（毛而有力为中央坚，毛而无力为微）。

　　太过则令人逆气而背痛，愠愠然；其不及则令人喘，呼吸少气而咳，上气见血，下闻病音（肺主气，故太过则气逆背痛。愠愠者，气郁貌。不及则气短而咳。气不归原，故上气。阴虚内损，故见血；下闻病音者，肠鸣泄气也）。

　　冬脉者肾也，北方水也，万物之所以合藏也，故其气来沉以搏，故曰营，反此者病（营者，退藏于密之义也，即沉石之义也）。

　　其气来如弹石者，此谓太过，病在外；其去如数者，此谓不及，病在中（弹石者，坚强之象也，如数者，非真数也，言去之速也）。

　　太过则令人解 ，脊脉痛而少气不欲言，其不及则令人心悬如病饥， 中清，脊中痛，少腹满，小便变（解者，懈怠而肢体不收也。 者，形迹困倦也。脊痛者，肾脉所过也。邪气太过，则正气少而不欲言矣。心肾不交，故心中如饥。 中者，季胁下空软处，肾之所居也。肾脉贯脊属肾络膀胱，故为脊痛、腹满、便变诸症）。

　　脾脉者，土也，孤脏以灌四旁者也（脾属土，土为万物之母。营运水谷，变化精微，以灌溉于南心北肾、东肝西肺，故曰四旁。孤脏者，位居中央，寄旺四时之末各十八日，四季共得七十二日。每季三月，各得九十日。

　　于九十中除去十八日，则每季只七十二日，而为五行分旺之数，总之五七三百五，二五一十，共得三百六十日以成一岁也）。

　　善者不可得见，恶者可见（善者，脾之平脉也。脾何以无平脉可见乎？土无定位，亦无定象，古人强名之曰不浮不沉，不大不小，不疾不徐。意思欣欣，悠悠扬扬，难以名状。此数语者，未尝有定象可指、定形可见也。

　　不可得见者，即难以名状也。恶者，即太过不及之病脉也）。

　　其来如水之流者，此谓太过，病在外；如乌之喙者，此谓不及，病在中（按《平人气象论》曰：坚锐如乌之喙，如水之流，故脾死。夫如乌之喙者，硬而不和，如水之流者，散而无纪，土德有惭，病在不治，即所谓恶者可见也）。

　　《平人气象论》曰：夫平心脉来，累累如连珠，如循琅 ，曰心平，夏以胃气为本（连珠、琅 ，喻其盛满温润，即微钩之义也，即胃气之脉也，故曰心平）。病心脉来，喘喘连属，其中微曲，曰心病（喘喘连属，急数之象也。其中微曲，钩多胃少之义也）。死心脉来，前曲后居，如操带钩，曰心死（前曲者，轻取之而坚大，后居者。

　　重取之而牢实，如持革带金钩，而冲和之意失矣，故曰心死）。

　　平肺脉来，厌厌聂聂，如落榆荚，曰肺平，秋以胃气为本（厌厌聂聂，涩之象也，如落榆荚，毛之象也。轻浮和缓，为有胃气。此肺之平脉也）。病肺脉来，不上不下，如循鸡羽，曰肺病（不上不下，亦涩也。如循鸡羽，亦毛也，但毛多胃少，故曰肺病）。死肺脉来，如物之浮，如风吹毛，曰肺死（如物之浮，则无根矣。如风吹毛，则散乱矣。但毛无胃，故曰肺死）。

