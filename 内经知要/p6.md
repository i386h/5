<!-- { "loadSidebar": true } -->
　　平肝脉来，软弱招招，如揭长竿末梢，曰肝平，春以胃气为本（招招，犹迢迢也。揭，高举也。高揭长竿，梢必和软，和缓弦长，弦而有胃气者也，为肝之平脉）。病肝脉来，盈实而滑，如循长竿，曰肝病（盈实而滑，弦之太过也。长竿无梢，则失其和缓之意，此弦多胃少，故曰肝病）。死肝脉来，急益劲，如新张弓弦，曰肝死（劲，强急也。新张弓弦，弦而太过，但弦无胃者也，故曰肝死）。

　　平脾脉来，和柔相离，如鸡践地，曰脾平，长夏以胃气为本（和柔者，悠悠扬扬也。相离者，不模糊也。

　　如鸡践地，缓而不迫。胃气之妙也，是为脾平）。病脾脉来，实而盈数，如鸡举足，曰脾病（实而盈数，强急不和也。如鸡举足之象，此即弱多胃少，为脾之病）。死脾脉来，锐坚如乌之喙，如鸟之距，如屋之漏，如水之流，曰脾死（如鸟之喙，硬也；如鸟之距，急也；如屋之漏，乱也；如水之流，散也。脾气已绝，见此必死）。

　　平肾脉来，喘喘累累如钩，按之而坚，曰肾平，冬以胃气为本（喘喘累累如钩，皆心脉之阳也，兼之沉石，则阴阳和平，肾脉之有胃气者）。病肾脉来，如引葛，按之益坚，曰肾病（引葛者，牵连蔓引也。按之益坚，石多胃少也）。死肾脉来，发如夺索，辟辟如弹石，曰肾死（索而曰夺，则互引而劲急矣。辟辟如弹石，但石无胃矣，肾死之诊也）。

　　《脉要精微论》曰：夫脉者，血之府也（营行脉中，故为血府。然行是血者，是气为之司也。《逆顺》篇曰：脉之盛衰者，所以候血气之虚实，则知此举一血而气在其中，即下文气治、气病，义益见矣）。长则气治，短则气病（气足则脉长，气虚则脉短），数则烦心，大则病进（心为丙丁之原，故数则烦心。邪盛则脉满，故大则病进），上盛则气高（上盛者，寸脉盛也。气高者，火亢气逆也），下盛则气胀（下盛者，关尺脉盛也。邪入于下，故为胀满），代则气衰，细则气少（代脉见而气将绝，细脉见而气不充。曰衰，则少之甚者也），涩则心痛（血凝气滞则脉涩，故主心痛），浑浑革至如涌泉，病进而色弊；绵绵其去如弦绝，死（浑浑者，汹涌之貌。

　　革脉之至，如皮革之坚急也，涌泉，状其盛满也。见此脉者，病渐增进而色夭不泽也。绵绵弦绝，则胃气绝无，真脏脉见，故死）。

　　《大奇论》曰：脉至浮合，浮合如数，一息十至以上，是经气予不足也，微见九十日死（此以下皆定死期也。浮合者，如浮波之合，后浪催前，泛泛无纪，如数者，似数而非数也。数太过为血热也。如数者血败也，浮合者气败也。一息十至以上，死期大迫。此云九十日者，误也，十字直衍。微见者，初见也。初见此脉，九日当死）。脉至如火薪然，是心精之予夺也，草干而死（脉如火然，是火旺过极之脉，心经之精气夺尽矣。夏令火旺，尚可强支，水令草干，阳尽而死矣）。脉至如散叶，是肝气予虚也，木叶落而死（散叶者，浮泛无根，肝气虚极也。木叶落则金旺而木绝，其死宜也）。脉至如省客，省客者，脉塞而鼓，是肾气予不足也，悬去枣华而死（省客，省问之客，时来时去者也。塞者，涩而代也。鼓者，坚且搏也。涩代为精败，坚搏为胃少，至于枣华吐，则土旺水衰立尽矣）。脉至如泥丸，是胃精予不足也，榆荚落而死（泥丸者，泥弹之状，动短之脉也。主胃中精气不足。榆荚至春深而落，木旺之时，土必败矣）。脉至如横格，是胆予不足也，禾熟而死（横格者，长大坚劲，木之真脏脉也，胆之衰败也。禾熟于秋，金王而木乃绝矣）。脉至如弦缕，是胞精予不足也。病善言，下霜而死，不言，可治（弦者，喻其劲急。缕者，喻其细小。胞者，心胞络也。舌为心苗，火动则善言。冬月飞霜，水来克火而死矣。不言则所伤犹浅，故可救也）。脉至如交漆，交漆者，左右傍至也，微见三十日死（交漆者，模糊而大，即泻漆之义也。左右傍至，大可知也。微者，初也，月令易而死期至矣）。

　　脉至如涌泉，浮鼓肌中，太阳气予不足也，少气，味韭英而死（涌泉者，如泉之涌，有升无降，而浮鼓于肌表之间，是足太阳膀胱气不足也。膀胱为三阳而主表也，今表实里虚，故为少气。韭英，韭花也。发于长夏，土克水，故死）。脉至如颓土之状，按之不得，是肌气予不足也。五色先见黑，白垒发死（上下虚则颓。脉来虚大，按之不可得，正下虚之象也。脾主肌肉，肌气即脾气也。黑为水色，土败而木反侮之。垒 同，即莲 也。 有五，而白者发于春，木旺之时，土其绝矣）。脉至如悬雍，悬雍者，浮揣切之益大，是十二俞之予不足也，水凝而死（悬雍者，喉间下垂肉乳也，俗名喉咙花。浮揣之而大，是有阳无阴，孤阳亢上之象。十二俞者，脏腑十二经所输也，水凝而死者，阴气盛而孤阳绝也）。脉至如偃刀，偃刀者，浮之小急，按之坚大急，五脏菀热，寒热独并于肾也。如此其人不得坐，立春而死（偃刀。卧刀也。浮之小急，如刀口也。按之坚大急，如刀背也。

　　重按之肾之应也，肾虚则阴消，而五脏咸热，虽五脏有郁菀之热而发为寒热，其原则独归并于肾也。肾因亏损，腰脊 疼，不能起坐。冬令水旺，未即败绝，遇春乃死也）。脉至如丸滑不直手，不直手者，按之不可得也，是大肠气予不足也。枣叶生而死（如丸者，流利之状，正滑脉也。不直手者，滑而不应手，按之则无也。大肠与肺金相为表里，枣叶生于初夏，火盛则金绝，故当死）。脉至如华者，令人善恐，不欲坐卧，行立常听，是小肠气予不足也，季秋而死（如华者，盛满而轻浮也。小肠与心相为表里，小肠虚则心亦虚，故善恐、不得坐卧也。行立常听，恐惧多而狐疑也。丙火墓于戌，故当季秋死）。

　　《三部九候论》曰：形盛脉细，少气不足以息者死（形盛者。脉亦盛，其常也。形盛脉细，脉不应形矣，甚而少气难以布息，死不旋踵）。形瘦脉大，胸中多气者死（形小脉小，其常也。形瘦脉大，既不相应，甚而胸中多逆上之气，阴败阳孤，不死安待），形气相得者生（身形与脉气相得，如形小脉小、形大脉大是也），参伍不调者病（三以相参，伍以相类。谓之不调者，或大或小，或迟或疾，或滑或涩，不合常度，皆病脉也），三部九候皆相失者死（三部者，上中下三部，分天地人，分胸膈腹也。九候者，每部有浮中沉三候，三部各三，合而为九候也。或应浮大而反沉细，应沉细而反浮大，谓之相失，而不合于揆度也）。

　　形肉已脱，九候虽调犹死（脾主肌肉，为脏之本。若肌肉脱则脾绝矣，九候虽调无益也）。七诊虽见，九候皆从者不死（七诊者，独大、独小、独疾、独迟、独热、独寒、独陷下也。从，顺也，合也。脉顺四时之令及合诸经之体者，虽见七诊之脉，不至于死）。

　　《阴阳别论》曰：凡持真脏之脉者，肝至悬绝，十八日死（悬绝者，真脏脉见，胃气已无，悬悬欲绝也，十八日者，为木金成数之余，金胜木而死也）。心至悬绝，九日死（九日者，为火水生成数之余，水胜也）。肺至悬绝，十二日死（十二日，为金火生成数之余，火胜金也）。肾至悬绝，七日死（七日者，为水土生数之余，土胜水也）。脾至悬绝，四日死（四日者，为木生数之余，木胜土也）。

　　《平人气象论》曰：妇人手少阴脉动甚者，妊子也（手少阴，心脉也。动甚者，流利滑动，血旺而然也，故当妊子）。

　　《阴阳别论》曰：阴搏阳别，谓之有子（阴搏阳别，言阴脉搏动，与阳脉迥别也。阴阳二字所包者广，以左右言，则左为阳、右为阴；以部位言，则寸为阳、尺为阴；以九候言，则浮为阳、沉为阴。旧说以尺脉洪实为阴，与阳脉迥别似矣，然则手少阴脉动甚亦在寸也，何取于阳别之旨乎，故因会通诸阴阳而后可决也）。

　　《征四失论》曰：诊病不问其始，忧患饮食之失节，起居之过度，或伤于毒，不先言此，卒持寸口，何病能中，妄言作名，为粗所穷（此言临脉者，必先察致病之因，而后参之以脉，则阴阳虚实不致淆讹。若不问其始，是不求其生也。如忧患饮食，内因也；起居过度，外因也；伤于毒者，不内外因也。不先察其因而卒持寸口，自谓脉神，无假于问，岂知真假逆从？脉病原有不合者，仓卒一诊，安能尽中病情？妄言作名，欺世卖俗，误治伤生，损德不小矣）。

　　愚按：脉者，血气之征兆也。病态万殊，尽欲以三指测其变化，非天下之至巧者，孰能与于斯？许叔微云：脉之理幽而难明，吾意所解，口莫能宣也，可以笔墨传、口耳授者，皆粗迹也。

　　虽然，粗者未谙，精者从何而出？析而言之，二十四字犹嫌其略；约而归之，浮沉迟数已握其纲，所以脉不辨阴阳，愈索而愈惑也。阴阳之义已见于前阴搏阳别之条。又。滑伯仁曰：察脉须辨上、下、来、去、至、止，不明此六字，则阴阳不别也。上者为阳，来者为阳，至者为阳，下者为阴，去者为阴，止者为阴。上者，自尺上于寸，阳生于阴也。下者，自寸下于尺，阴生于阳也。来者，自骨肉而出于皮肤，气之升也。去者，自皮肤而还于骨肉，气之降也。应曰至，息曰止。此义至浅而至要，行远自迩，登高自卑；请事斯语矣。

　　卷上

　　五、藏象

