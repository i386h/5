<!-- { "loadSidebar": true } -->
　　《灵兰秘典论》曰：心者，君主之官，神明出焉（心者一身之主，故为君主之官。其藏神，其位南，有离明之象，故曰神明出焉）。肺者，相傅之官，治节出焉（位高近君，犹之宰辅，故为相傅之官，肺主气，气调则脏腑诸官听其节制。无所不治，故曰治节出焉）。肝者，将军之官，谋虑出焉（肝为震卦，壮勇而急，故为将军之官。肝为东方龙神，龙善变化，故为谋虑所出）。胆者，中正之官，决断出焉（胆性刚直，为中正之官。刚直者善决断，肝虽勇急，非胆不断也）。膻中者，臣使之官，喜乐出焉（《胀论》云，膻中者，心主之宫城也。贴近君主，故称臣使。脏腑之官，莫非王臣，此独泛言臣。又言使者，使令之臣，如内侍也。按十二脏内有膻中而无胞络，十二经内有胞络而无膻中，乃知膻中即胞络也。况喜笑属火，此云喜乐出焉，其配心君之府，较若列眉矣）。脾胃者，仓廪之官，五味出焉（胃司纳受，脾司运化，皆为仓廪之官。五味入胃，脾实转输，故曰五味出焉）。大肠者，传道之官，变化出焉（大肠居小肠之下，主出糟粕，是名变化传导）。小肠者，受盛之官，化物出焉（小肠居胃之下，受盛胃之水谷而厘清浊，水液渗于前，糟粕归于后，故曰化物）。肾者，作强之官，伎巧出焉（肾处北方而主骨，宜为作强之官。水能化生万物，故曰伎巧出焉）。三焦者，决渎之官，水道出焉（上焦如雾，中焦如沤，下焦如渎。三焦气治，则水道疏通，故名决渎之官）。膀胱者，州都之官，津液藏焉，气化则能出矣（膀胱位居卑下，故名州都之官。经曰：水谷循下焦而渗入膀胱。盖膀胱有下口而无上口，津液之藏者，皆由气化渗入，然后出焉。旧说膀胱有上口而无下口者，非也）。凡此十二官者，不得相失也（失则不能相使，而疾病作矣）。故主明则下安，以此养生则寿，殁世不殆，以为天下则大昌（主明则十二官皆奉令承命，是以寿永。推此以治天下，则为明君而享至治）。主不明则十二官危，使道闭塞而不通，形乃大伤，以此养生则殃，以为天下者，其宗大危，戒之戒之（君主不明，则诸臣旷职或谋不轨，自上及下。相使之道皆不相通，即不奉命也。在人身则大伤而命危，在朝廷则大乱而国丧矣。心为阳中之阳，独尊重之者，以阳为一身之主，不可不奉之，以为性命之根蒂也）。

　　《六节藏象论》曰：心者，生之本，神之处也；其华在面，其充在血脉，为阳中之太阳，通于夏气（根本发荣之谓生。变化不测之谓神。心为太阳，生身之本也。心主藏神，变化之原也。心主血，属阳而升，是以华在面，充在血脉也。心居上为阳脏，又位于南离，故为阳中之太阳而通于夏也）。肺者，气之本，魄之处也；其华在毛，其充在皮，为阳中之太阴，通于秋气（肺统气，气之本也。肺藏魄，魄之舍也。肺轻而浮，故其华其充乃在皮毛也。以太阴之经居至高之分，故为阳中之太阴而通于秋气也）。肾者，主蛰，封藏之本，精之处也；其华在发，其充在骨，为阴中之少阴，通于冬气（位居亥子。职司闭藏，犹之蛰虫也。肾主水，受五脏六腑之精而藏之，精之处也。发色黑而为血之余，精足者血充，发受其华矣。肾之合，骨也，故充在骨。以少阴之经居至下之地，故为阴中之少阴，通于冬也）。肝者，罢极之本，魂之居也；其华在爪，其充在筋，以生血气，其味酸，其色苍，此为阳中之少阳，通于春气（筋劳曰罢，主筋之脏是为罢极之本。肝主藏魂，非魂之居乎。爪者筋之余，充其筋者，宜华在爪也。

　　肝为血海，自应生血，肝主春升，亦应生气。酸者木之味，苍者木之色，木旺于春，阳犹未壮，故为阳中之少阳，通于春气）。脾、胃、大肠、小肠、三焦、膀胱者，仓廪之本，营之居也，名曰器，能化糟粕，转味而入出者也；其华在唇四白，其充在肌，其味甘，其色黄，此至阴之类，通于土气（六经皆受水谷，故均有仓廪之名。

　　血为营，水谷之精气也，故为营之所居。器者，譬诸盛物之器也，胃受五谷，名之曰入。脾与大小肠、三焦、膀胱，皆主出也。唇四白者，唇之四围白肉际也。唇者脾之荣，肌者脾之合，甘者土之味，黄者土之色，脾为阴中之至阴，分旺四季，故通于土。六经皆为仓廪，皆统于脾，故曰至阴之类）。凡十─脏取决于胆也（五脏六腑，其为十一脏，何以皆取决于胆乎？胆为奇恒之府，通全体之阴阳，况胆为春升之令，万物之生长化收藏，皆于此托初禀命也）。

　　《灵枢·本输》篇曰：肺合大肠，大肠者，传道之府。心合小肠，小肠者，受盛之府。肝合胆，胆者，中清之府。

　　脾合胃，胃者，五谷之府。肾合膀胱，膀胱者，津液之府也。少阳属肾，肾上连肺，故将两藏（此言脏腑各有所合，为一表一里也。将，领也。独肾将两藏者，以手少阳三焦正脉指天，散于胸中，而肾脉亦上连于肺。三焦之下属膀胱，而膀胱为肾之合，故三焦者亦合于肾也。夫三焦为中渎之府，膀胱为津液之府，肾以水藏而领水府，故肾得兼将两藏。《本藏》论曰肾合三焦、膀胱是也）。三焦者，中渎之府也，水道出焉，属膀胱，是孤之府也（中渎者，身中之沟渎也。水之入于口而出于便者，必历三焦，故曰中渎之府，水道出焉。在本篇曰属膀胱，在《血气形志篇》曰少阳与心主为表里，盖在下者为阴，属膀胱而合肾水，在上者为阳，合胞络而通心火，三焦所以际上极下，象同六合，而无所不包也。十二脏中惟三焦独大，诸脏无与匹者，故称孤府。《难经》及叔和、启玄皆以三焦有名无形，已为误矣。陈无择创言三焦有形如脂膜，更属不经。《灵枢》曰：密理浓皮者，三焦浓。粗理薄皮者，三焦薄。又曰：勇士者，三焦理横。怯士者，其焦理纵。又曰：上焦出于胃上口，并咽以上贯膈而布胸中。中焦亦并胃中，出上焦之后，泌糟粕，蒸精液，化精微而为血。下焦者，别回肠，注于膀胱而渗入焉，水谷者，居于胃中，成糟粕，下大肠而成下焦。又曰：上焦如雾，中焦如沤，下焦如渎。既曰无形，何以有浓薄，何以有纵有横，何以如雾如沤如渎，何以有气血之别耶）。

　　《金匮真言论》曰：东方青色，入通于肝，开窍于目，藏精于肝，其病发惊骇，其味酸，其类草木，其畜鸡（《易》曰，巽为鸡，东方风木之畜也），其谷麦（麦成最早，故应东方春气），其应四时，上为岁星，是以春气在头也（春气上升），其音角，其数八（《易》曰：天三生木，地八成之），是以知病之在筋也，其臭臊（《礼·月令》云其臭膻，膻即臊也）。

　　南方赤色，入通于心，开窍于耳（《阴阳应象大论》曰心在窍为舌，肾在窍为耳；此云开窍于耳，则耳兼心肾也），藏精于心，故病在五脏（心为五脏之君，心病则五脏应之），其味苦，其类火，其畜羊（《五常政大论》曰其畜马，此云羊者，或因午未俱在南方耳），其谷黍（黍色赤，宜为心家之谷。《五常政大论》云其谷麦。二字相似疑误也），其应四时，上为荧惑星，是以知病之在脉也，其音征，其数七（地二生火，天七成之），其臭焦（焦为火气所化）。

　　中央黄色，入通于脾，开窍于口，藏精于脾，故病在舌本（脾之脉连舌本，散舌下），其味甘，其类土，其畜牛（牛属丑而色黄。《易》曰：坤为牛），其谷稷（稷，小米也，粳者为稷，糯者为黍，为五谷之长，色黄属土），其应四时，上为镇星，是以知病之在肉也，其音宫，其数五，其臭香。

　　西方白色，入通于肺，开窍于鼻，藏精于肺，故病在背（肺虽在胸中，实附于背也），其味辛，其类金，其畜马（肺为干象。《易》曰干为马），其谷稻（稻色白，故属金），其应四时，上为太白星，是以知病之在皮毛也，其音商，其数九（地四生金，天九成之）。其臭腥。

　　北方黑色，入通于肾，开窍于二阴，藏精于肾，故病在溪（《气穴论》云：肉之大会为谷，肉之小会为溪。溪者，水所流注也），其味咸，其类水，其畜彘（《易》曰，坎为水），其谷豆（黑者属水），其应四时，上为辰星，是以知病之在骨也，其音羽，其数六（天一生水，地六成之），其臭腐（腐为水气所化，《礼·月令》云，其臭朽。朽即腐也）。

　　《阴阳应象大论》曰：东方生风，风生木，木生酸，酸生肝，肝生筋，筋生心（木生火也），肝主目。其在天为玄（玄者，天之本色，此总言五脏，不专指肝也），在人为道（道者，生天生地生物者也。肝主生生之令，故比诸道），在地为化（化，生化也。自无而有，自有而无，总名曰化。肝主春生，故言化耳）。化生五味，道生智（生意不穷智所由出），玄生神（玄冥之中，不存一物，不外一物，莫可名状，强名曰神。按：在天为玄至此六句，以下四脏皆无，独此有之，以春贯四时，元统四德，盖兼五行六气而言，非独指东方也。观《天元纪大论》有此数语，亦总贯五行，义益明矣），神在天为风（飞扬散动，周流六虚，风之用也，六气之首也），在地为木，在体为筋，在脏为肝，在色为苍，在变动为握（握者，筋之用也），在窍为目，在味为酸，在志为怒。怒伤肝，悲胜怒，悲为肺志，金胜木也；风伤筋，燥胜风（燥为肺气，金胜木也）；酸伤筋，辛胜酸（辛为肺味，金胜木也）。

　　南方生热，热生火，火生苦，苦生心，心生血，血生脾（火生土也），心主舌（舌为心之官也）。其在天为热，在地为火，在体为脉，在脏为心，在色为赤，在音为征，在声为笑，在变动为忧（心有余则笑，不足则忧），在窍为舌，在味为苦，在志为喜。喜伤心，恐胜喜（恐为肾志，水胜火也）；热伤气（壮火食气），寒胜热（水胜火也）；苦伤气（苦为心味，气属金家，火克金也。苦为大寒，气为阳主，苦则气不和也），咸胜苦（咸为肾味，水克火也）。

　　中央生湿，湿生土，土生甘，甘生脾，脾生肉，肉生肺（土生金也）。脾主口，其在天为湿，在地为土，在体为肉，在脏为脾，在色为黄，在音为宫，在声为歌，在变动为哕，在窍为口，在味为甘，在志为思。思伤脾，怒胜思（木胜土也）；湿伤肉，风胜湿（木胜土也）；甘伤肉，酸胜甘（木味胜土）。

