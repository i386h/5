<!-- { "loadSidebar": true } -->
冯氏锦囊秘录 清 冯楚瞻

　　序

　　昔义兴太守许嗣宗精于医，或劝其着书贻后世，答曰：医者意也，吾意所解，莫能宣矣。盖深恐学古之上泥于书，拘于法，引经断疾，罔识变通。创为斯说，以教天下，意深远矣。今者业医之家，动以百计，岐伯圣经、雷公《炮制》、伊芳贽《汤液》、箕子《洪范》、越人问难、仲景《伤寒》、士安《甲乙》、启玄子传注、钱仲阳诊议、李时珍《本草纲目》，目不经见，妄以医名，遂至风寒燥火暑湿之六气，喜怒忧思悲恐惊之七情，表里虚实寒热邪正之八要，浮沉迟数滑涩大缓之八脉，浮芤滑实弦紧洪之七表，微沉缓涩迟伏虚弱之八里，长短虚促结代牢动细之九道，以及五行之生克，十二经络之传变，脏腑、阴阳、天和、岁令，茫然莫解。病者当前，所投非症，以速膏肓。呜呼！殆矣。不知“医者意也”一语，非读尽轩岐以下书不能出是言，非读尽轩岐以下书，不能行是言也。武原冯子楚瞻，少业医，行游浙东西间，所全活无算。浙东西士以医名者，咸俯首出其下。乙丑夏，至京师，经历愈多，施剂愈验，名节极甚公卿间。一日来谒予，出书一帙，曰《锦囊秘录集）。推探标本，缕析条分，使览者按类随索，了若观火。盖祖轩岐，宗仓越，法刘、张、朱、李及前后各家言，博综其义，断以己见，而成此集。信医学之津梁，百家之囊橐也。然则得义兴之言，可药天下之读古而不知变者；读武原冯子之书，可药天下之枵腹而空谈雷、仓之术者。

　　康熙岁次丙寅中秋书于燕台邸舍潞河张士甄

　　自序

　　大哉！医道之不可不知也；慎哉！医道之不可不知也。人不知医，则养生之道何以明？良相之心何以济生？知之而不深，其患尤甚。病有虚虚实实之变，法有正治、从治、标本、攻补先后之宜，识认不清，龙雷者治作实火，中空者治作内余，血虚作楚治作风邪外束，火冒头痛治作太阳受寒，肾虚作泻治作脾胃内伤，燥涩膈噎治作痰火郁滞，无根脱气上冲治作有余消导，肾虚奔豚游痛治作血块峻攻，以至脾虚困倦之疟疾，误为肝强而消伐；劳伤虚袭之微邪，误为伤寒而重疏；困倦内伤之微滞，误为伤食而重攻。且外微热而里和思食，少少进食何妨？因微热而严禁之，每多饿死之冤；表气虚而畏寒怕风，微微养卫最宜，疑外感而遽汗之，常有亡阳之叹；罔顾本而徒顾标，标未尽而本先拔，纵标尽而何功？不切脉而惟问候，候有误而脉无虚，候若异而何据？守千古以上之成方，奈千古以下之人病情不合；读万载传流之证论，嗟万载传流以下浓薄迥殊。本浓者，何妨忘本攻邪；本浅者，理宜顾主逐客。凡此种种，察治稍乖，安危顿异，岂不难哉！况男妇之治不同，少长之候有别。先哲云：宁治一男子，莫治一妇人；宁治十妇人，莫治一小儿。盖言其延医之更难也。何则？凡治病有望闻问切四法，若婴孩，一见生人，定声啼色变。若是则声不得其平，色不得其正，而望闻之法废矣。饥饱未知，痛痒莫晓，欲问其所苦，询其所由，莫得一二。且脉气未全未固，嬉戏之余，脉因而动；宁息之际，脉因而静，则问切之法又废矣。四法既废，察治实难，自非受术精微，阐明至理，视于无形者，安得临症别有一种玄机，深见五内而极得心应手之乐，口不能言之妙哉？！张自业医以来，日夕兢兢，常思人命最重，所任匪轻，况寄蜉蝣于六合，得天地好生之德以有生，敢不体天地好生之德以济人！奈资禀庸拙，不学心聋，徒怀济世之至诚，深愧测海之浅见。然要之见虽浅，而念则诚，计唯图尽吾心而已。爰是殚心课纂《杂症大小合参痘疹全集》、《内经纂要》、《药性合参》以及女科、外科、脉诀诸书，计共二十余篇，凡历三十载而始竣目今圣天子道德性成，万庶均歌尧舜，慈爱念切，群黎遍颂羲皇。奈张衰老生理残障，既不能少效蚁力，敢不复仰体天心，谨抒野人管龠之见，少左医诀，微尽鄙怀，以证四方，高明爱我，摘其疵而明教之，幸甚。

　　康熙岁次甲戌夏六月既望后学冯兆张谨识

　　自序

　　尝观上古之医立方，重剂克削，如麻黄、承气、陷胸、抵当等汤，咸获其效，所以立法垂训后人；中古之医，则有参苏饮、人参败毒散；至于东垣、立斋，则有补中益气、人参养荣等汤，以为虚人发散之用。盖因天地气化之浓薄迥殊，而人禀受之强弱大异，因时处方，是以如斯之不同耳。迄乎今也，气化转薄，禀受更衰。况多纵恣以耗其真，妄动以戕其性，思虑以伤其神，嗜欲以竭其精，自身既不能永享遐龄，而其为子嗣者，所禀更薄矣。气血即虚，变现百出，书即所谓难以名状也。再或七情稍动于中，疾病 起于内，非若古之天禀即浓，性成淳朴，先后之气充足，纵有六淫外犯，惟用重剂以竭之可愈者，况《内经》有云：邪之所凑，其正必虚。不治其虚，安问其余？又曰：精神内守，病安从来？可见百病之来，必由于虚，而有邪之凑，更由于虚，故许学士有读仲景书，守仲景法，未尝用仲景方，乃为得仲景心也。张所以有纂集上古、中古、近世群贤诸论，以明强弱补泻之宜；更集幼科方脉合参，以广先天后天，少壮浓薄之异；更集女科、外科各论，以辨阴阳内外之殊；更详声形色脉，以为望闻问切之用，计成二十卷，于前册矣。至于痘疹，既由先天受毒之轻重，禀赋之浓薄，更关后天气血之盛衰，调治之宜，否则，其上古、中古、近世之所禀不同，而古遗补泻诸方定论，亦难取为仿法矣。故张亦将先后群贤诸论，条分各门，汇列备悉，复揣古哲未尽之旨，并张寤寐心得之微，赘之于末，以证后贤。但张七龄，先严见背，痛乏趋庭之训；长因贫窭，苦无膳读之资，虽由诸生以入国学，实以岐黄之道牛马四方。甲子部试入都，因而寄迹燕地者二十载矣。黑发已成皓首，倦飞之鸟知还，愧无一事之成，特展半生之秘，深惭不学无文，敢望大方教政，神而明之，使长幼共沐乎春风长养之中，皆出后贤，诚求利济之德，实为寿世无疆，张私为之预庆预祷也。

　　康熙岁次壬午立春日书于燕台邸舍后学冯兆张谨识

　　杂症大小合参凡例（小引）

　　张幼年失估，慈帏严课，苦读儒业。继以疾病时多，且力绵艰于治生，爰有习医之举，从师访道，悬刺十有春秋，博及群书，始知大道无秘，尽在先圣贤数卷书中耳，乃奋然将古哲图经诸书，按门类纂《内经》、大小杂证、药性痘疹、女科、外科、脉诀计共二十余篇，既而临证，以书验证，以证合方，针线相对，毫发不爽，窃喜先圣贤之遗书方论不谬也。逮至阅历愈久，更有得乎心而应乎手者，似难以言语间形容，乃益信无方可用之语更不谬，复于寤寐中以求其真元之至理，究竟只在我身生来之所得，之愈信无书可读之语尤不谬也。若是，则诸方诸论可以不载不垂矣。虽然，古哲之论也、方也，犹居之有门户也、庭径也，苟不由此，何能登堂入室以达安身憩息之所耶？故余牢落风尘，半生牛马，虽爱憎由人，而真诚自矢，不揣固陋，誓成此集。知我者其惟是乎？罪我者其惟是乎？

　　甲戌六月既望后学冯兆张载白

　　杂症大小合参凡例

　　一、医学肇自轩岐，《素问》垂训千古，天地阴阳之造化，人身疾病之安危，阐发殆尽，虽历代名医高论叠出，总无能出其范围矣。但卷数繁多，难以统读，谨将至要，纂列首篇，使学人开卷便得圣贤至理，不难一贯以通及诸书也。

　　一、天有生长收藏之候，人有少壮老弱之常，然其间修短不同，盛衰迥别者，由乎阴阳失调，水火为害，或根于先天，或因于后天也，故次详水火立命之基，阴阳强弱之用，先天后天之分，使开卷即得《内经》之至理，复明保命之真元，俾贤愚共可却病以长生，老少并堪养生于勿药，此张之鄙愿也。

　　一、次论阴阳失调而为病也。天有六淫之太过，人有百病之变常，自初诞诸胎症，及头、目、耳、鼻、口唇、胸胁、肩背、腰腹腿足诸疾，乃及风、寒、暑、湿、燥、火，惊疳、吐泻、伤寒、疟疾、风痨、鼓膈各门诸症，后附外科、女科及四言脉诀，自天及人，自少及老，自上及下，自内及外，自男及女，启形及脉，悉挨次序，不敢紊乱。

　　一、天人阴阳一理，故诸疾病，每与运气相符。至于婴儿，离先天不远，神气未固，感触尤易，故出痘者，必多于子午卯酉年，而病症多应于天符岁值所属，是以内集五运六气于中，幸毋迂视。

　　一、考古哲幼科证论，仅讲先天，即所论吐泻惊疳诸症，理浅言略，及至年大而涉后天，虚实盛衰之变，并未讲及。其方脉症论，仅讲后天得失，而先天禀赋浓薄，并不究其由来，竟将一人分为两截，况孩子每多因后天致病，大人亦有因先天受 ，可两不推详，以究其原耶。故是书每症以幼科证治讲完，随将方脉证治继后，先后之情并明，浅深之理悉见。

　　一、治小儿疾病，较之男子妇人，其难尤甚。但小儿易怒伤肝，恣食伤脾；大人穷欲伤肾，多思伤心，郁思伤脾，恼怒伤肝，悲哀伤肺。故书治小儿之法，犹浣衣之去垢者居多，以其所犯，多属标症也。治大人之法，犹植树之培根者居多，以其所犯，多属本症也。然小儿亦有因先天怯弱致疾；大人亦有因倍食伤胃抱 。小儿而犯不足，大人而犯有余，于此并可互参。况气血有偏而成病，病则怪变百端。大人而犯小儿之病，小儿而犯大人之病，病即雷同，治何可执？故张先以小儿多犯标症者，列之于前；次以大人之多犯本症者合之于后。且得天地生长之义，顺而不逆，类治法泻补之方，循而有常，按门独论，已得虚实之妙，合参共究，尤深变化之机。

