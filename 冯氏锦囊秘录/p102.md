<!-- { "loadSidebar": true } -->
　　《经》曰：阳明厥逆，喘咳身热，善惊衄吐血；又曰：大怒则形气绝，而血苑于上：又曰：脾移热于肝，则为惊衄，胞移热于膀胱，则癃而尿血；又曰：结阴者，便血一升，再结二升，三结三升。夫血者，生化于脾，总统于心，藏受于肝，宣布于肺，施泄于肾，灌溉一身，目得之而能视、耳得之而能听，手得之而能摄，掌得之而能握，足得之而能步，脏得之而能液，腑得之而能气，出入升降，濡润宣通，靡不由此也。饮食日滋，故能阳生阴长，取汁变化而赤为血，注之于脉，充则实，少则涩，生旺，则诸经恃此长养，衰竭，则百脉由此空虚，血盛则形盛，血弱则形衰，神静则阴生，形役则阳亢，故血者，难成而易亏，失调则变生于反掌，火载则上行，挟湿则下行，为病种种。妄行于上则吐衄，衰涸于中则虚劳，枯槁于外则消瘦，忘反于下则便红，移热膀胱则溺血，渗透肠间为肠风，阴虚阳搏则为崩中，湿蒸热瘀则为滞下，热极腐化则为脏血，火极似水，血多紫黑，热胜于阴则为疮疡，湿滞于血则为瘾疹，凝涩于皮肤则为冷痹，蓄之在上则为妄，蓄之在下则为狂，跌扑损伤则瘀血内聚，血行清道出于鼻，血行浊道出于口，咳血衄血出于肺，呕血出于肝，吐血出于胃，痰涎血出于脾，咯血出于心，唾血出于肾。耳血曰 （音二），鼻血曰衄，肤血曰血汗，口鼻俱出曰脑衄，九窍俱出曰大衄，便血清者属营虚有热，浊者属热与湿，色鲜者属火，黑者火极，血与泄物并下者，属有积，或络脉伤也。尿血因房劳过度，阴虚火动，营血妄行，血色黑黯，面色枯白，尺脉沉迟者，此下元虚冷，所谓阳虚阴必走也。有呕吐紫凝血者，《原病式》云：此非冷凝，由热甚销烁，以为稠浊，热甚则水化制之，故赤兼黑而紫也。有汗血者，由大喜伤心，喜则气散，血随气行也。下血，先见血后见便为近血，自大肠来，先有便后见血为远血、自肺胃来，肠胃本无血，由气虚肠薄，故血渗入而下出也。东垣曰：除伤寒家衄血外，凡杂病见血，多责其热，血上行为逆，其治难，下行为顺，其治易，故血上行，或唾、或呕、或吐，忽变而下行为恶痢者，吉兆也。丹溪曰：口鼻出血，皆是阳盛阴衰，有升无降，血随气上，越出小窍，法当补阴抑阳，气降则血自归经矣。有阳气虚本虚，复为寒凉伤之，以致肃杀之气，色脉并见沉而不浮，尺小于寸，右弱于左，色夭而血黯者，用生脉散加肉桂一钱，熟附子一钱，甘草五分；继以理中八味，相须间服，喘嗽痰血，皆为平复，故《三因方》云：理中汤，能止伤胃吐血，以其方最理中脘，分别阴阳，安定气血，凡患人果身受寒气，口食冷物，邪入血分，血得冷而凝，不归经络而妄行者，其血必黑黯。其色必白而夭，其脉必微迟，其身必清凉，不用姜桂，而用凉血之剂殆矣。

　　凡用药者，要认血来本原，不可妄治，以致变乱。夫治血，当明血出何经？不可概曰吐血衄血，多是火载血上，错经妄行越出上窍，过用寒凉。夫火者，无形之气也，非水可比，安能称载？盖血随气行，气利则血循经，气逆则血乱，气有余即是火也。实由气逆而血妄行，兼于火化，因此为甚。《经》曰：怒则气逆，甚则呕血，暴瘅内逆，肝肺相搏，血溢鼻口是也。又东垣曰：血妄行上出于鼻口者，皆气逆也。况血得寒则凝，得热则行，见黑则止，迹此观之，治血若不行兼之调气，而纯以寒凉是施，则血不归经，且为寒所凝滞，虽暂止而复来也。且脾统诸血，寒凉伤脾，脾虚尤不能约束诸血，其变症可胜言哉！然调气更莫如导火，火归而气自顺矣。

　　吐血者，荣气溢入浊道，留聚膈间，满则吐血，名曰内衄。然先哲皆以为热，其因于寒者，理亦有之，何则寒邪属阴？荣血亦属阴？风伤卫，寒伤荣，各从其类，人果身受邪，口食寒物，邪入血分，郁遏内热，无从发泄，血乃沸腾在上则从口而出，在下则从便而出。若此者，实病机之所有，焉得为尽无也。但其血色之黑，与吐血因热极而反兼水化者相似，兹则宜于脉证间求之，脉微迟而身清凉者，寒也。洪数而身烦热者，热也。寒则温之，热则清之，治法大不同矣。若吐血发渴者，名为血渴，宜四物汤，或十全大补汤。

　　凡内伤暴吐血不止，或劳力过度，其血妄行出如涌泉，口鼻皆流，须臾不救，急用人参一两，或二两，为细末，入飞罗面二钱，新汲水调如稀糊，不拘时啜服；或用独参汤亦可。古方纯用补气，不入血药，何也？盖阳统乎阴，血随乎气，有形之血，不能速生，无形之气，所当急固，令无形生出有形也。若有真阴失守，虚阳泛上，亦大吐血，又须八味地黄汤，固其真阴，以引火归源，正不宜用人参，及火既引之而归矣。人参又所不禁，阴阳不可不辨，而先后之分，神而明之，存乎其人，况人参虽谓补阳，乃阳中之阴药。若与白术、黄 同用，峻补后天元气之阳，与附子、鹿茸同用，大补先天元气之阳，与当归、地黄同用，则补阳中之阴，率领群阴之药，上至阳中之阴分，所佐一异，功用便殊矣。

　　凡失血之后，必大发热，名曰血虚发热。古方立当归补血汤，用黄 一两，当归二钱，名曰补血，而以黄 为君，阳旺能生阴血也。如丹溪于产后发热，用参、 、归、芎，黑姜以佐之，或问曰，干姜辛热，何以用之？盖姜味辛，能引血药入气分而生新血，况炒黑则止而不走。若不明此理，见其大热，六脉洪大，而误用发散之剂，或以其象白虎汤症，而误用白虎，立见危殆，慎之哉！曹氏云：吐血须煎干姜、甘草作汤与服，或四物理中汤亦可，如此无不愈者。若服生地黄、藕汁、竹茹去生便远。《仁斋直指》云：血遇热则宣流，故止血多用凉药。

　　然有气虚挟寒，阴阳不相为守，荣气虚散，血亦错行，所谓阳虚阴必走耳。外必有虚冷之状，法当温中，中温则血自归经络，可用理中汤加南木香，或干姜甘草汤。其效甚着，又有饮食伤胃，或胃虚不能传化，其气逆上，亦能吐衄，木香理中汤，甘草、干姜汤最宜，出血诸证，每以胃药收功，切不可投以苦寒之剂，故曰：实火之血，顺气为先，虚火之血，养正为先，气壮自能摄血也。

　　《褚氏遗书》云：喉有窍，咳血杀人，肠有窍，便血杀人。便血犹可治，咳血不易医，喉不容物，毫发必咳，血既渗入，愈渗愈咳，愈咳愈渗，饮溲溺者，百不一死，（言之太过），服寒凉者，百不一生（的确之论），血虽阴类，运之者，其阳和乎，玩阳和二字，褚氏深达阴阳之妙者矣。时珍曰：小便性温不寒，饮之入胃，随脾之气，上归于肺，下通水道，而入膀胱，乃其旧路，故能治肺病，引火下行。其味咸而走血，故治血病。盒饭乘热即饮，则真气尚存，其行自速，冷则惟有咸寒之性而已。若炼成秋石，则真元之气渐失，不及童便远矣。

　　海藏云：胸中聚集之残火，腹里积久太阴，上下膈绝，脉络部分，阴阳不通，用苦热以定于中，使辛热以行于外，升以甘温。降以辛润，化严肃为春温，变凛烈为和气，汗而愈也。然余毒土苴犹有存者，周身阳和，尚未泰然，胸中微躁而思凉饮，因食冷物，服凉剂，阳气复消，余阴再作，脉退而小，弦细而迟，激而为衄血、吐血者有之，心肺受邪也，下而为便血、溺血者有之，肾肝受邪也，三焦出血，色紫不鲜，此重沓寒湿，化毒凝泣，水谷道路浸溃而成。若见血症，不详本末，便用凉折变乃生矣。

