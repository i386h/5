<!-- { "loadSidebar": true } -->
　　黄柏、知母既所禁用，治之将何如？若与前所论理中温中无异法，何必分真阴真阳乎？殊不知温中者，理中焦也，非下焦也，此系下焦两肾中先天之真气，与心肺脾胃后天有形之体，毫不相干，且干姜、甘草、当归等药，俱入不到肾经，惟仲景八味肾气丸斯为对症，肾中一水一火，地黄壮水之主，桂附益火之原，水火既济之道，盖阴虚火动者，乃肾中寒冷，龙宫无可安之穴宅，不得已而游行于上，故血亦随火而妄行，令用桂附二味纯阳之火，加于六味纯阴水中，使肾中温暖，如冬月一阳来复于水上之中，龙雷之火，自然归就于原宅，不用寒凉，而火自降，不必止血而血自安矣。若阴中水干而火炎者，去桂附而纯用六味，以补水配火，血亦自安，亦不必去火，总之保火为主，此仲景二千余年之玄秘，岂后人可能笔削一字哉！凡肾经吐血者，俱是下寒上热，阴盛于下，逼阳于上之假症，世人不识，而为其所误者多矣。宜以假寒治之，所谓假对假也。但此症有二，有一等少阴伤寒之症，寒气自下肾经而感，小腹痛，或不痛，或呕，或不呕，面赤口渴，不能饮水，胸中烦躁，此作少阴经外感伤寒看，须用仲景白通汤之法治之，一服即愈。又有一等真阴失守，命门火衰，火不归原，水盛而逼其浮游之火于上，上焦咳嗽气喘，恶热面红，呕吐痰涎出血，此系假阳之症，须用八味地黄引火归原。然兹二方，俱是大热之药，但上焦烦热正盛，复以热药投之，入口即吐矣。须以水探冷，假寒骗之，下嗌之后，冷性既除，热性始发，太阳一照，龙雷之火自息，因而呕哕皆除，倘有方无法，何以通拒格之寒也。若误为实热而服寒凉，顷刻立化，慎之哉！血之来也，虽火以迫之，然此火宜导以归源，则血亦归经，切忌原药，则反激浮火逆上，且伤胃气，脾愈不能统血矣。更宜养肝，使肝气平而血有所归，切忌伐肝，盖《经》曰：五赃者，藏精气而不泻者也。肝为将军之官，而主藏血，吐血者，肝失其职也。若再伐之，则无力摄血收藏，而血愈不止矣。更宜行血不宜止血，盖吐血者，气逆上壅，而血不行经络也。行血则血循经，不止自止。若勉强止之，则瘀血凝滞，胸胁胀满，发热恶食，反成痼疾。况血生化于脾，而脾又统血，倘不以调理脾胃为主，而概用四物纯阴伤胃，徒增其病矣。故《医贯》曰：服寒凉者，百不一生，服溲溺者，百不一死。然而久则能伤胃气，甚言寒凉之不可用也。失血一证，危急骇人，医疗鲜效，或暴来而顷刻即毙，或暂止而终亦必亡，敢问有一定之方，可获万全之利否，请备言之，凡血症先分阴阳，有阴虚有阳虚，阳虚补阳，阴虚补阴，此直治之法，无所共知。又有真阴真阳，阳根于阴，阴根于阳。真阳虚者，从阴引阳，真阴虚者，从阳引阴，复有假阴假阳，似是而非，多以误人。此真假二字，旷世之所不讲，举世之所未闻，在杂病不可不知，在血症为尤甚也。既分阴阳，又须分三因，风寒暑湿燥火，外因也。过食生冷，好啖炙爆，醉饱无度，外之内也。喜怒优思恐，劳心好色，内因也。跌扑闪肭，伤重瘀蓄者，不内外因也。既分三因，而必以吾身之阴阳为主，或阴虚而挟内外因也，或阳虚而挟内外因也。盖阴阳虚者，在我之正气虚也。三因者。在外之邪气有余也。然《经》曰：邪之所凑，其气必虚，不治其虚，安问其余？或曰：吐衄血者，从下炎上之火，暑热燥火，固宜有之，何得有风寒之症？殊不知六淫之气，俱能伤人，暑热者，十之一二，火燥者半，风寒者半，而火燥之后，卒又归于虚寒矣。《经》曰：岁火太过，炎暑流行。肺金受刑，民病血溢血泄，是火气能使人失血也。又云，太阳司天，寒淫所胜，血变于中，民病呕血，血泄鼽衄善悲，是寒气能使人失血也。又云，太阴在泉，湿淫所胜，民病血见，是湿气能使人失血也。又云：少阴司天之政，水火寒热，持于气交，热病生于上，冷病生于下，寒热凌犯，而争于中，民病血溢血泄，是寒热凌犯，能使人失血也。又云：太阴司天之政，初之气风湿相薄，民病血溢，是风湿相搏，能使人失血也。又云：岁金太过，燥气流行，民病反侧，咳逆甚而血溢，是燥气能使人失血也。六气俱能使人血溢，何独火乎？况火有阴火阳火之不同，日月之火与灯烛之火不同，炉中之火与龙雷之火不同。又有五志过极之火，惊而动血者，火起于心，怒而动血者，火起于肝，忧而动血者，火起于肺，思而动血者，火起于脾，劳而动血者，火起于肾，能明乎火之一字，而于血之理思过半矣。

　　河间先生，特以五运六气暑火立论，故专用寒凉以治火，而后人宗之，不知河间之论，但与仲景《伤寒论》对讲，各发其所未尽之旨耳。非通论种种不同之火也。自东垣先生出，而论脾胃之火，必须温养，始禁用寒凉。自丹溪先生出，而立阴虚火动之论，亦发前人所未发，可惜大补阴丸、补阴丸，二丸中俱以黄柏知母为君，而寒凉之论，又盛行矣。养葵先生持撰阴阳五行之论，以申明火不可以水灭，药不可以寒攻，其利溥哉！六淫中虽俱能病血，其中独寒气致病者居多，何也？盖寒伤荣，风伤卫，自然之理，又太阳寒水，少阴肾水，俱易以感寒，一有所感，皮毛先入，肺主皮毛，水冷金寒，肺经先受，血亦水也，故经中之水与血，一得寒气皆凝滞而不行，咳嗽带痰而出，问其人必恶寒，切其脉必紧，视其血中间必有，或紫，或黑数点，此皆寒淫之验也。医者，不为详审，便以为阴虚火动，而概用滋阴降火，病日深而死日迫矣。赵氏尝用麻黄桂枝汤一服，得微汗而愈，盖汗与血一物也。夺血者无汗，夺汗者无血，赘方于后，以为因寒致血者之治法。

　　杂症大小合参卷十一　方脉吐血咳血咯血唾血合参

　　麻黄桂枝汤

　　治吐血，外感寒邪，内伤蕴热。东垣治一贫士病脾胃虚，与补药愈后，继居旷室，卧热炕，咳血，吐血，东垣谓此久虚弱，冬居旷室，衣服单薄，是重虚其阳，表有大寒壅遏里热，火邪不得舒伸，故血出于口。当补表之阳，泻里之虚热，因思仲景治阳寒脉浮紧，当与麻黄汤发汗而不与之，遂成衄血，却与麻黄汤立愈，与此甚同，因作此汤，一服而愈。

　　人参（益上焦元气不足，而固其中也） 麦冬（保护肺气） 桂枝（辛甘发散寒气）

　　当归（和养气血） 麻黄（去根，发散外寒） 炙甘草（和药性补脾） 黄 （助表达卫）

　　五味子（保敛肺气） 白芍药（和肝以抑麻黄、桂枝之性） 水三盏，先煮麻黄一味，令沸去沫，入余药，同煎至一盏，去渣，热服，只一服而愈，不再作。

　　此足太阳手足太阴药也。《纲目》曰：观此一方，足以为万世模范矣。盖取仲景麻黄汤与补剂各半服之，但凡虚人当服仲景方者，当以此为则也。

　　独有伤暑吐衄者，可用河间法，暂抑阳光。究竟暑能伤心，心气既虚，暑气故乘而入之，心主血，故吐衄。心既虚而不能主血，亦不宜过用寒凉以泻心，须以清暑益气汤中，加丹皮、生地，兼暑伤气，其人必无气以动，以参麦助气，使气能摄血斯无弊也。

　　凡治血症，前后调理，须按三经用药，以心主血，脾统血，肝藏血，而归脾汤一方，三经之主剂也。远志、枣仁补肝以生心火；茯神、龙眼，补心以生脾土；参 术草，补脾以固肺气；木香者，香先入脾。总欲使血归于脾，故以归脾汤名。有郁怒伤脾，思虑伤脾者，尤宜。火旺者，加山栀、丹皮；火衰者，加丹皮、肉桂。又有八味丸以培先天之根。治无余法矣。

　　仲景伤寒症中有云：误发少阴汗，动其经血者，下竭上厥，为难治。盖下竭者，阴血竭于下也。上厥者，阴气逆于上也。夫血与气，两相维附，气不得血则散而无统，血不得气则凝而不流，故阴火动而阴气不得不上奔，阴气上奔，而阴血不得不从之上溢，阴血上溢则下竭矣。血既上溢，其随血之气散于胸中，不能复返本位，则上厥矣。阴气上逆，不过至颈而止，何能越高颠清阳之位？是以喉间窒塞，心忡耳鸣，胸膈不舒也。然岂但窒塞不舒已哉！阴气久居于上，势必龙雷之火应之于下，血不尽竭不止也。

　　气不尽厥亦不止也。所以仲景为难治者此耳。然于法外而求至当之治法，则以健脾中阳气为第一义，盖龙雷之火，必阴云四合，然后遂其腾升之势，若天日清朗则退藏不动矣。故用凉药清火者，皆以水制火之常法，施之于阴火，未有不助其疟者也。健脾之阳亦有三善焉，一者，脾中之阳气旺，如天清日朗而龙雷潜伏也。一者，脾中之阳气旺，而饮食运化精微，复能生其下竭之血也。况地气必先蒸上为湿，然后上升为云。若土无蒸而不湿，则地气于中隔绝矣。天气不常清乎，且万物以土为根，元气以土为宅，可不理欤！仲景云：阴旺能生阴血，盖言人之真阳盛旺，自能化生阴血耳。今人不悟其理，但见阴血不足，便用人参、黄 补之，初用一二服之间，火得温补，略见一效，以为中病，久泥于方，不无反助火邪，盖令咳嗽气促，肌肉消烁，往往以致危亡，良可悯哉！但血本不病，因气虚而血无所倚，故血亦消亡者，只补其气，则血自复，即所谓阳旺能生阴血，无阳则阴无以生也。

　　立斋先生遇星士张东谷谈命，时出中庭，吐血一二口，云久有此症，遇劳即发。

　　先生曰，此劳伤肺气，其血必散，视之果在，与补中益气汤加麦冬、五味、山药、熟地、茯神、远志服之而愈。翼早请见云：服四物黄连山栀之类，血益多而倦益甚，得公一七吐血顿止，精神如故，何也？先生曰：脾统血，肺主气，此劳伤脾肺，致血妄行，故用前药健脾肺之气，而嘘血归原耳。

　　肺为华盖，至清之脏，有火则咳，有痰则嗽。肺主气，气逆为咳，肾主水，水泛为痰，肾脉上入肺，循喉咙，其支者从肺络心，属胸中，故病则俱病也。涎唾中有少血散漫者，此肾从相火炎上之血也。若血如红缕，从痰中咳出者，引肺络受热伤之血也。

　　若咳出白血浅红色，似肉似肺者，必死。凡唾中带血，咯出有血，或血丝，属肾经。鼻衄出血，咳嗽有血，属肺经。呕吐成盆成碗者，属胃经。自两胁逆上吐出者，属肝经。

　　溺血属小肠膀胱经。下血属大肠经。牙宣出血属胃肾虚火，舌血谓之舌衄，汗孔。出血谓之肌衄，心与肝也。又惊而动血者属心，怒而动血者属肝，忧而动血者属肺，思而动血者属脾，劳而动血者属肾。

