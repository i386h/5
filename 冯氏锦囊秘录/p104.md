<!-- { "loadSidebar": true } -->
　　童子之症，须看先天父母之气，而母气尤为重。凡惊风痘疹，肾虚发热，俱以母气为主，如母有火者，其子必有火；母脾虚者，子必多脾病；母火衰者，子必从幼。有肾虚症，如齿迟、语迟、行迟，囟门大开，肾疳等症，皆先天不足，从幼调补，亦有可复之天。

　　肺不特衄血，亦能咳血唾血，胃不特呕血，肝亦呕血，盖肺主气，肝藏血，肝血不藏，乱气自两胁中逆而出之。然总之是肾水随相火炎上之血也。肾主水，水化液为痰，为唾、为血，肾脉上入肺，循喉咙，挟舌本，其支者，从肺络心，注胸中，故病则俱病也。但衄血出于经，衄行清道，吐血出于胃，吐行浊道，喉与咽二管不同也。盖经者，循经之血，走而不守，随气而行，火气急迫，故随经直犯清道，上脑而出于鼻为衄。其不出于鼻者，则为咳咯，从肺窍而出于咽也。胃者，守营之血，守而不走，存于胃中者也。若胃气虚，不能摄血，或为火逼，故令人呕吐，从喉而出于口也。吐血之热在腑，衄血之热在经，杂病衄血为里热，伤寒衄血为表热，今人一见吐衄，便以犀角地黄为必用之药，以犀为水兽，可以分水，可以通天，鼻衄之血，从任督而至颠顶入鼻中，惟犀角能下入肾水，引地黄滋阴之品由肾脉而上，故变对症。凡阴虚火动，吐血与咳咯者，可以借用成功。若阳虚劳力及脾胃虚者，俱不宜也。

　　凡有实热者，舌苔必燥而焦，甚则黑，脉来必重按有力也。（然有釜下无火，津液不行，干舌燥症而焦黑者，不可不知。）假热者，舌虽有白苔而必滑，口虽渴而不能饮水，饮而不欲咽，面虽赤而色必娇嫩，身作躁而欲坐卧于泥水中，脉来重按空虚，此为辨也。

　　有饮酒过多，伤胃而吐血，从吐后出者，以葛花解醒汤，加丹皮倍黄连佐之，上下分消，酒病愈，血亦愈矣。有过啖炙爆辛热等物，上焦壅热，胸腹满痛，血出紫黑成块者，可用桃仁承气汤从大便导之，此釜底抽薪之法，此皆内之外因，不从本源而得，故可寒凉克削，所谓应犯而犯，似乎无犯之。有曰血从下出者顺，上出者逆，一应血溢血泄诸蓄妄行之证，苟非脾虚泄泻，嬴瘦不禁者，皆当以大黄醋，入和生地汁及桃仁泥、丹皮、丹参、阿胶、黑荆芥、玄明粉、赤芍、当归之属，折其锐气，从大便导之，使血下行，以转逆为顺，然后区别治之。或问失血复下虚，何以当？殊不知血既妄行迷失故道，不去蓄利瘀，转逆为顺，则以妄为常，何以御之？且如妇人之于血也，经水足而为胞胎，则蓄者自蓄，生者自生，及至产育而为恶露，则去者自去，生者自生，何蓄之有？不知此而从事于苓、连、枝、柏，辅四物而行之，未有不伤气血而败脾胃者。血既下行之后，多用薏苡仁及百合、麦门冬、鲜地骨皮，嗽渴加枇杷叶、五味子、桑白皮，有痰加贝母，皆气薄味淡，西方兑金之本药。如可用独补者，以地黄麦冬金水二脏之药相佐用之，虽然书曰失血家须用下剂破血，盖宜施之于蓄妄之初也。又曰：亡血家不可下，盖切戒之于亡失之后也。

　　阴虚之症，大抵上热下寒者多，始而以寒凉进之，上焦非不爽快，稍久则食减。又以为食滞不化，加神曲、山楂，再久而热愈盛，痰嗽愈多烦燥愈甚，又以药力欠到，寒凉倍迸，而渴泄腹胀之症作矣。乃以枳壳、腹皮宽中快气之品，不毙何待？是故咳嗽吐血，未必成瘵也。服四物知柏不己，则瘵成矣。胸满膨胀，未必成胀也。服楂曲不已，则胀成矣。面浮跗肿，未必成水也，服渗利之药不已，则水成矣。气滞膈塞，未必成噎也，服宽快之药不已，则噎成矣。戒之哉！夫涩可去脱，然气脱专以气药，血脱兼以血药，亦兼气药者，盖气乃血之帅也。若阳脱者，见鬼，阴脱者，目盲，此神脱也。当补阳助阴，又非涩剂所能收也。

　　丹溪云：吐血成碗吐出者，甚有出而盈盆者，多是阳盛阴虚，故血不得下行，因火势炎上而涌出，脉必大而芤，大者，发热，芤者，血滞与失血也。多属阳明以其多血多气也。

　　吐血有三种，有内衄、有肺疽、有伤胃。内衄者，出血如鼻衄，不从鼻孔出，是近在心肺间，津液出，还流入胃中，或如豆羹汁，或如切 ，（音勘，凝血也）。血凝停胃中，因即满闷，便吐，或出数斗至一石者是也。得之于劳倦饮食过常也。肺疽者，因酒后热毒满闷，吐之时血从吐后出，或一合半合，半升一升是也。伤胃者，因饮食大饱之后，胃中冷，不能消化，便烦闷，强呕吐，使所食之物与气共上冲蹙，因伤裂胃，令吐血色鲜正赤，小腹绞痛。若自汗出，其脉紧而数者，为难治也。前人言，诸失血症，身热则死，寒则生，亦大概言之，岂无热生而寒死乎？则必兼脉症而后可也。

　　治血必求血属之药，四物是也。川芎血中气药，通肝经，性味辛散，能行血滞于气也。地黄血中血药，通肾经，其性味寒，能补真阴之虚也。当归血中之主药，通肝经，性辛温，分用有三治，全用能活血，各归其经也。芍药为阴分之药，通脾经，味酸寒，能凉血，治血虚腹痛也。然特论治血病而求血药之属者也。若气虚血弱，又当从仲景血虚，以人参补之，阳旺则生阴血也。若四物汤者，独能主血分受伤，为气不虚也。其辅佐之属。若桃仁、红花、苏木、血竭、丹皮者，血滞所宜；蒲黄、阿胶、地榆、百草霜、棕桐灰者，血崩所宜；乳香、没药、五灵脂、凌霄花者，血痛所宜；苁蓉、锁阳、牛膝、枸杞子、益母草、败龟板者，血虚所宜；乳酪、血液之物，血燥所宜；干姜者，血寒所宜；生地、苦参，血热所宜。特取其证治之大概，以明血药之属，岂可以四君、四物，便足以尽气血之用。

　　嗽出痰内有血者，名咳血，其因有二，热壅于肺者易治，不过疏之而已，久嗽损于肺者，难治，此已成劳也。痰中带血丝者，此阴虚火动，劳伤肺脏也。盖血虽生于心，统于脾，藏于肝，然实宣布于肺，静则归经，热则妄行，火伤肺络，血随咳出，或带痰中为咳血，吐出多者，为吐血。若喉中常有血腥，一咯血即出，或鲜、或紫、或细屑者，谓之咯血。若鲜红随唾而出者，谓之唾血，二者皆出于肾，亦有瘀血内积，肺气壅逼。若能下降者，更有口中津唾，皆是紫黑血水，如猪血之色晦而不鲜，形瘦体热盗汗者，为有怫郁所致也。然唾血责在下焦，盖阳火煎迫而为之也。肾主唾，足少阴少血多气，故其症为难治。然咯血亦以为病最重，而且难治者，亦以其肺手太阴之经，气多血少。又肺者，金象，为清肃下降之脏，金为火所制迫而上行，乃为咯血，逆之甚矣。

　　《经》曰：上气见血，下闻病音，谓喘而咯血，且咳嗽也。是以吐血衄血下血虽去多。

　　然从肝胃大肠而来、三经气血俱多，故身凉脉微无害，咳血咯血，是从心肺肾而来，三经皆气多血少，气多则火易生，血少则火易识，故渐见脉洪而数，身热咳嗽，失血虽少，多致不起。

　　一方治服药而血不止，是肺上有窍也。用白芨末、猪肺，煮熟蘸食，日三四次，窍为芨末填满，血自止也。欲知何脏之血，吐在水碗之内，浮者肺血，沉者肝血，半浮半沉者心血，各随所见，以羊肺肝心熟蘸芨末食之。然须静养绝欲，方可施治。凡咳血、咯血，最是恶症，其初甚微，渐至不救，以其从心肺来之病也。

　　有负重为物所压，或持重远行，忽心口痛，口鼻出血，俗名伤力吐血，乃肺胃内膜伤损挣破也。若用凉药愈遏愈出，卒至胃损咳嗽而死，急以人参细末，飞罗面，童便调服最佳，或白芨末，童便调下亦可，但不可服凉药耳。

　　诸症失血皆见芤脉，随其上下以验所出，大凡失血脉贵沉细，设见浮大，后必难治，以一切血证，身凉脉小者，易治。五气复也，身热脉大者难治，以邪气胜也。

　　腹胀便血，脉大时绝是逆也。如此者，不及一时而死。

　　杂症大小合参卷十一

　　方脉鼻衄齿衄舌衄肌衄合参

　　鼻气能通于脑，血上溢于脑，故从鼻而出，名为鼻衄。若因风寒暑湿，流传经络，涌泄清道而致者，皆外所因，积怒伤肝，积忧伤肺，烦思伤脾，失志伤肾，暴喜伤心，皆能动血，随气上溢而致者，皆内所因，饮酒过多炙爆辛热，或坠车损扑而致者，皆不内外因也。《原病式》曰：衄者。阳热怫郁于足阳明经。丹溪曰：衄血出于肺，言肺者，以窍言也。言阳明者，以血海言也。又有洗面而衄，日以为常，犹风行水动，面热而阳明之火上升，血亦随之也。若产后口鼻有黑气及鼻衄者，名胃绝，此症多不可治。遇有此者，急取绯线一条，并产妇顶心发两条，紧系中指节即止。衄不止而头汗者，死。

　　凡血从齿缝中，或齿根出者，谓之齿衄。有风壅，有肾虚，风壅者，消风散外，以祛风擦牙散。肾虚者，以肾主骨，齿者骨之余，虚火上炎，服凉药而愈甚者，此属肾经下虚上盛，宜盐汤下安肾丸，仍用青盐炒香附黑色为末，擦之。然少阴气多血少，故其血必点滴而出，齿亦隐隐而痛，多欲者犯之，亦有胃热而牙断出血者，阳明气血俱多，火旺则血如潮涌，善饮者多犯此，宜清其热，清胃散主之。

　　有毛窍中出血者，名曰肌衄。因阳气怫郁于内，不能敷扬于外，致阴血上乘阳分，留淫腠理，日久阳气开发，则阴血不能归经，故血从毛窍出也。宜开郁清气凉血之剂，如相火内动，而乘阴分以致热血沸腾者，宜滋阴降火之剂，前人主乎肺热，以肺主皮毛也。用男胎发烧灰扑之，有因大喜伤心，喜则气散，血随气而溢于表者，宜凉心以敛之。

　　胸前有一孔，常出血水，名曰心漏，用嫩鹿茸去毛，酥炙，附子，炮，去皮、脐，盐花共末，枣肉为丸，每服三十丸，空心酒下，兼治肾虚腰痛如神。

　　舌衄者，舌上无故出血如线不止，或如管孔者是也。宜香薷汁一升，日三服，外以槐花炒末，干掺之。

　　耳中出血，少阴火动也。龙骨烧灰，吹入即止。

　　血分三部，药有轻重。犀角地黄汤，治上血，如吐衄之类；桃仁承气汤，治中血，如血蓄中焦下痢脓血之类；抵当汤丸，治下血，如蓄血如狂之类，此治有余血症之大概也。

　　杂症大小合参卷十一　方脉鼻衄齿衄舌衄肌衄合参

　　大蓟散

　　治辛热伤肺，呕吐血，或一碗半升，名曰肺疽。

　　大蓟根 犀角屑 升麻 桑白皮 杏仁（去皮尖） 蒲黄 桔梗（各二钱） 甘草（炙，五分） 分作二服，水煎。

　　杂症大小合参卷十一　方脉鼻衄齿衄舌衄肌衄合参

　　独参汤

　　治吐血暴甚，昏晕不止。

