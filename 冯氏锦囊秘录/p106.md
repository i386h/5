<!-- { "loadSidebar": true } -->
　　葛先生曰：万病莫若痨症，最为难治。耽嗜酒色，耗散真元，呕血吐痰，发热倦怠，面白颊红，口燥咽干，遗精白浊，盗汗自汗，重则半年而毙，轻则一载而死。滑伯仁曰：患痨病者，当治于微病之初，莫治于已病之后。若正气既衰，邪气独盛，服药无效，针灸无功。节斋曰：男子二十前后，色饮过度，损伤精血，必生阴虚火动之病，睡中盗汗，午后发热，哈哈咳嗽，倦怠无力，饮食少进，甚则痰涎带血、咯唾出血，咳血、吐血、衄血，身热脉沉数，肌肉消瘦，此多痨瘵，最重难治。轻者用药数十服，重者期以岁年。然须病患坚心定志，绝房室，息妄想，戒恼怒，节饮食，以自培其根，否则，虽服良药无用也。此病治之于早则易，若到肌肉消烁，沉困着床，尺脉沉取细数则难为力矣。又忌大服人参，若曾服过多者，亦难治。诚恐阴虚火盛者，气得补愈盛，而反耗其阴血矣。今制一方，于后凡见潮热盗汗、咳嗽倦息，趁早服之。

　　川芎 熟地 天冬（去心、皮） 知母（蜜水拌炒，各一钱） 白芍（炒） 当归白术（各一钱三分） 生地黄（酒浸） 甘草（炙，各五分） 黄柏（蜜水拌炒） 陈皮（各七分） 干姜（三分，炒紫色） 上锉，用姜水煎，空心温服，随症加减。

　　以上方论，专主滋阴降火，以寒治热。

　　凡右尺洪大有力，或性禀偏阳者，借此暂抑阳光。然终非济生之本了。

　　凡五脏六腑，气血不足为虚，虚甚而脏腑经络有亏为损，故《内经》之论虚痨，惟是气血两端，毋论劳心劳力，皆能损伤精血，而其房劳更甚者，盖形与神俱劳，而精与气均损，皆足以渐染成痨也。至巢氏始分五脏之痨，七情之伤，甚而分气、血、肌、精、筋、骨之六极，又分脑、髓、五房、胞络、骨、血、筋、脉、肝、心、脾、肺、肾、膀胱、胆、胃、三焦、大小肠、肉肤、皮、气之二十一蒸，《本事方》更分传尸鬼疰，至于九十九种，其凿空附合，使学人，惑于多歧，用方错杂，宜遵《内经》为式，第于脾肾分主气血，及以真阴真阳究心，则了然矣。

　　身中有三：曰元精、曰元气、曰元神。三者，乃身中之真精真气真脉也。精乃脏腑之真，非荣血之比，故曰天癸。气为脏腑之大经，为动静之主，故曰神机。脉为天真委和之大气，《经》谓其名有三，曰命之本，气之神，形之道，其机运升降，皆随气而动，因血而荣，精气资始，相生不失以养一身，为人之司命，形质之体用也。若精不足则气失资化，气不足则血失所荣，血不足则气无所附，天真散乱，而病生焉。气虚则恶寒，血虚则发热，寒热交困，气血愈伤，百病踵至矣。

　　《灵枢》曰：两神相搏（阴阳夫妇），合而成形，当先身生，是谓精。上焦开发，宜五谷味，熏肤充身泽毛，若雾露之溉（溉灌）是谓气。腠理发泄，汗出溱溱，是谓津。谷入气满，淖泽注于骨，骨属屈伸，泄泽补益脑髓皮肤润泽，是谓液。中焦受气，取汁变化而赤，是谓血。壅遏营气（约束也下），令无所避，是谓脉。精脱者耳聋，（肾衰），气脱者目不明，（清阳不升），津脱者，腠理开，汗大泄（如油如珠者，谓之绝汗）。液脱者，骨属屈伸不利，（筋失所养），色夭，脑髓消，胫酸，耳数鸣。血脱者，色白，夭然下泽其脉空虚（脉为血府）。

　　《灵枢》曰：人之血气精神者，所以奉生而周于性命者也。经脉者，所以行血气，而营阳阴，濡筋骨，利关节者也。卫气者，所以温分肉，充皮肤，肥腠理，司开阖者也。志意者，所以御精神，收魂魄，适寒温，和喜怒者也，是故血和则经脉流行，营覆阴阳，筋骨劲强，关节清利矣。卫气和则分肉解利，皮肤调柔，腠里致密矣。志意和则精神专直，魂魄不散，悔怒不起，五脏不受邪矣。寒温和则六腑化谷，风痹不作，经脉通利，肢节得安矣，此人之常平也。五脏者，所以藏精神血气魂魄者也。六腑者，所以化水谷而行津液者也。

　　心肺属阳在上，损则色败，肾肝属阴居下，损则形萎。虚证不属于气，即属于血，五脏六腑莫能外焉，究之独重乎脾肾，肾系先天元阳，脾生后天气血，水为万物之元，土为万物之母，二脏安和，一身皆治，百疾不生，盖脾具坤柔之土德，实有健运之干功，土为金母，金乃水源，脾安则土不凌水，水安其位，故脾安则肾安也。肾兼水火，肾安则水不挟肝上泛而凌土湿，火能益土，蒸腐而化精微，故肾安则脾愈安也。孙真人云：补脾不如补肾；许学士云：补肾不若补脾。两先生深知二脏为生人之本，又知二脏有相赞之功，故其说似背，其旨实同也。救肾者，必本于阴血，血主需之，血属阴主下降，虚则上升，当敛而抑，六味丸是也。治脾者必本乎阳气，气主煦之，气为阳主上升，虚则下陷，当升而举，补中益气汤是也。是补肾理脾，法当兼行矣。然方欲以甘寒补肾，其人减食。又恐不利于脾，方欲以辛温快脾，其人阴阳，又恐愈耗其水，两者并冲，而较重脾土，以脾上交于心，下交于肾故也。若肾大虚而势危困者，则于峻补真水之中，再补真火，则不独肾家之水火和平，而补土之功，亦寓于中矣。

　　丹溪治阴虚之证，用四物加黄柏、知母，今用之而不效何哉？盖人禀偏阳偏阴之质原不同，古今浓薄之异复迥别，即丹溪云：实火可泻，虚火可补，痨症之火虚乎实乎？焉可泻也？此不过暂抑阳光则可。若久赖以滋阴长养，即偏阳之人，亦不能变天地阴寒肃杀之气，而为阳和长养也。且阴既虚矣，火必上炎，而归芎气辛味温，非滋虚降火之药，川芎上窜尤非阴虚阳浮者所宜。生地甘寒，非胃弱痰多者所当。知柏苦寒，虽似滋阴其实燥而损血，非龙火所宜，且伤胃也。血药常润，且脾伤也。阴惨之药，何能化育乎？且虚痨之疾百脉空虚，非粘腻之物，不能实也。精血枯涸，非滋润浓味濡之，不能润也。惟当调心补肾，温养滋补，气血斯长，本元自复，以久取效，始终尤以脾胃为主。如吐血病，每以脾胃收功，咳嗽症，兼脾肾药为主，去病之功已在于斯，其发生气血，长养精神，为心肾化源之机者，尤在于是也，故食少不能生化精血，纵加峻补，不能成功，且见痨症之死，多死于泄泻，泄泻之因，多由于寒凉，诚可痛戒矣。

　　但有辄以桂附温热为事者，此惟火衰者宜之，倘燥热之人，内无精血者，不堪当此猛剂，能无助火为害者，故独用热药者，犹釜中无水而进火也。过用寒药者，犹釜下无火而添水也。非徒无益而反害之。

　　夫脾为至阴化源之本也。但当甘温，生发胃中元气，而热自除。若以滋阴降火为事，则既伤胃中生发之气，况虚人气有降无升，秋冬肃杀之气多，而春夏生长之气少，病既肃杀，而药复肃杀之，能不速其毙乎。况虚人中气脾胃衰弱，自不能渗湿，运化饮食，致变精微，乃遂其阴火蒸烁，犹水煮为盐，酿成湿热而成痰，不思壮其资生之本，而偏用清热消痰之剂，则脾愈虚，愈虚愈湿，愈湿而痰愈多，益令胃伤而减食，脾伤而泄泻，所谓治热未已，而中寒复起矣。

　　夫阳者气，阴者血，元阳亏败，则阳虚生外寒，寒邪损阳，肺为气主，肺损而下终于肾，真阴亏败则阴虚生内热，热邪损阴，肾为精本，肾损而上及于肺，故有真阴真阳之论，精为阴，人之水也。气为阳，人之火也。水中不可无火，无火则阴胜而寒病生，火中不可无水，无水则阳盛而热病起，水亏者，大补真阴，火虚者，大补元阳。然真阳之衰败，由于真阴之亏损，故配水配火之功，潜心默会，治痨之法尽矣。

　　五劳者，五脏之劳，皆因动作勉强，用力过度曰劳。又曰：受气贪欲则为劳；《经》云：劳之成也，男子因精不足，妇女因血不流。夫男女以精血为本，精亏血闭，而劳已成。然男女皆有精，不必以男精女血为辨，总不外乎五脏之有伤。治者，须当审明伤于何脏？或阴，或阳，对脏对症而调补之。如饥与食，渴与饮，方能有济。如忧愁思虑，或曲运神机，则伤心，心伤则脉极，持重远行。或尽力谋虑则伤肝，肝伤则筋极。饮食劳倦，或意外过虑则伤脾，脾伤则肉极。形寒饮冷，或预事而忧则伤肺，肺伤则气极。

　　醉以入房，或矜持志节则伤肾，肾伤则骨极，精极者，即脏腑精气衰竭，齿发枯落，形体皆极也。故有五劳之名，如志劳、心劳、思劳、忧劳、瘦劳是也。六极之谓，如气极、血极、筋极、骨极、肌极、精极是也。七伤之别，如阴寒阴痿，里急精枯，精少精清，阴下湿，小便数，临事不举是也。然劳病本不自生，或抑郁成劳，多气成劳，伤风不醒成劳，男女失配，积想成劳，传染成劳，产怯成劳，所因虽多，未有不因虚弱劳伤心肾精血耗损而得，精竭血燥，则劳生焉。盖心主血，肾主精，心本热虚则寒，肾本寒虚则热，肾水既少，岂能反为寒病？《经》云：足少阴虚，则口苦舌干，足下热而痛，故治水虚火实而热者，惟宜重浊补阴为主，有专事温热补阳为治者，以为人之阴中，有水有火，水虚者固多，火衰者，亦不少，未有精已竭而元阳不衰者，故议补阴以阳为主。况肾本寒，补助实资于温，可以发扬肾气，则阴阳交蒸而精生，虽然贵宜审其阳虚阴虚，而济之以配水配火，救其偏而使之平，则无弊矣。大寒则愈虚其中，大热则愈竭其内，补阴之外更有补养脾胃一法，盖土为万物之母，水为万物之源，治虚补其生我，治劳补其助我，土健则金生，金生则水旺，水旺则虚火有制矣。但补肾者，主乎阴精，救脾者，主乎阳气，甘寒补肾，不利于脾，辛温快脾愈伤其水，故贵宜补肾之中不脱扶脾，补脾之中不忘滋肾。且虚劳咳嗽，肺金之病也。然脾喜温燥，肺喜清润，保肺则碍脾，补脾则碍肺。若是则惟有补阴剂中，佐以补火一法，以补土之母则火降下，而肺金自宁。元阳藏纳而脾宫健运，盖脾有生肺之能，肺无扶脾之力，故补脾尤要于保肺，滋水必兼乎保火，脾元固而化源生，真阳固而阴道长矣。但药能治病补虚，不能移情易性，大宜绝房欲，节饮食，戒恼怒，远忧虑，以却痨病于未牢。若至声哑咽痛，肉脱世泻，痰多声嘶汗出，一侧眠，肛门生疮，脉弦数而细，或浮洪而大，如是等候，虽有卢扁，难为力矣。张三锡曰：劳伤五脏皆能成瘵，独肺劳莫治。盖肺中药饵难及，滋阴清肺，在肺难见其功，于脾易增其病耳。

