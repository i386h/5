<!-- { "loadSidebar": true } -->
　　人身之阴，难成而易亏，所谓受于天，与谷气并而充身者也。然益阴之药，必无旦夕之效。夫精气久己衰微，欲使水中之火，温养胃气而滋化源，惟有缓以图之，不宜于助阳，亦不宜于抑阳。盖助阳必至亡阴，抑阳必用纯阴，纯阴之剂，与胃气不相宜，更得秋冬肃杀之气矣。助阳之药能扶胃气于片刻，饮食亦因而加倍，有似神强气旺，未有不骤喜者，久之阳愈盛而阴愈烁，故助阳抑阳，岂可施于阴虚之人乎？先贤治劳，不敢过用参 ，正恐阳旺而阴消耳。

　　《精血篇》曰：男子精未满而御女以通其精，则五脏有不满之处，异日必有难状之病，诚至言也。有形之阳，与无形之阳，何也？无形之阳即命门之相火也。昼则动而施用于心，夜则静而归藏于肾，生气之原，无形之虚，故曰无形也。有形之阳，即君主之心火也，心火乃我后天日用之火，而生于命门，故心胞络系于命门，而相火附焉，经言七节之旁，中有小心，正谓此也。然心火。若不生于命门，则《内经》不言益火之源，以消阴翳。夫源字之义，有母字之理存焉，是以君火，乃有形之实，可以水灭湿折，相火乃无形之虚，不可以水灭湿折，惟当从其性而伏之。由此观之，则无形之阳与有形之阳，判然明白矣。

　　《经》曰：二阳之病发心脾，有不得隐曲，女子不月。其传为风消，为息贲者，死不治。谓二阳之病发于心脾，心脾之所以病者，在于不得隐曲，盖心主血，脾统血，妇人百病皆自心生。若忧思抑郁，扼腕不可告人，以致心气结而心火燔，由是心血亏耗，而出纳之用已竭，且母能令子虚，脾不健运而食少矣，食少则胃气益虚，肺失所养，气乃滞而不行，水精不能四布，无以滋长肾阴。肾主二便，肾虚则大肠无所禀，而传道失常。《经》云：饮食入胃，游溢精气，上输于脾，脾气散精，上归于肺，大肠主津小肠主液，肾少母阴，则心火转炽，而小肠之腑伤，脾不散精，则肺金少养，而大肠之腑涸，所谓二阳之病发心脾也。盖水谷之气入胃，清者为荣，浊者为卫，人身荣血充溢，以奉生身者，全赖谷气之盛，化其精微，荣于脏腑，令胃既少纳受，大肠少传送，则胃与大肠之津液俱干，将何荣血而充经脉乎？此脉闭而经血涸，月事不以时下也。夫万物遇风而萎瘪，风消者，肌肉尽削，如风消之也。息贲者，肺阴枯竭，胸中膻中之气，呼吸壅塞，息贲而喘急也。病传至此，已属大危。若犹未也。庶可施治于未然，后贤有云：童男室女，积想在心，多致劳损。在男子则神色先散，女子则月水先闭，此之谓欤。

　　阴阳交而天地泰，精气合而人身安，人身一小天地也。人中以上，眼与耳鼻窍俱偶，即易之坤，人中以下，口暨二便窍俱奇，即易之干。阴在上，阳在下，所以保泰也。阴主受而阳主施，所施过于所受，则病生焉，故贵节欲以保其天真，精气二字从米，是精气皆生于米也。故曰：得谷者昌，失谷者亡。人之所恃以生者，精气也，卫气也，荣气也。精气也，从肾之所生；卫气者从肺之所生；荣气者，从肝心之所生。三者之气，虽各有所自，然合而一之则均以脾胃为本，《经》曰：脾者，孤脏以灌四旁；又曰：五脏皆禀气于胃，故古人有补肾不如补脾之论也。

　　八味丸者，张仲景所制之方也。君子观象于坎，而知肾中具水火之道焉。夫一阳居于二阴为坎，此人生与天地相似也。今人入房盛而阳事易举者，阴虚火动也。阳事先萎者，命门火衰也。真水竭则隆冬不寒，真火息则盛夏不热，是方也。熟地、山萸、丹皮、泽泻、山药、茯苓，皆濡润之品，所以壮水之主，肉桂、附子，辛润之物，能干水中补火，所以益火之原，水火得其养，则肾气复其天矣。益火之原，以消阴翳，即此方也。益脾胃面培万物之母，其利搏矣。《精要》云：久服必肥健而多子，见壮补精血之验也。仲景曰：气虚有火，用肾气丸补而逐之；又曰：八味丸者，水泛为痰之圣药。丹溪云：久病阴火上升，津液生痰不生血，宜补血药以制相火其痰自除。易老云：八味九治脉耗而虚，西北二方之剂也。金弱水胜火少火亏，或脉鼓按之有力，服之亦效。

　　（张）按：人身所生疾病，未有不因阴阳失调，水火偏胜，况痨怯本由脏腑气血内起之病治之者，尤宜于阴阳水火，条分缕析，调之适之，以平为已，则病不攻而自退。八味丸一方，诚如用兵之八阵，立法周匝不能出其范围也，盖无阳则阴无以生，所以有桂附，无阴则阳无以生，所以有熟地、山茱，先天之真阴真阳，既已并补，更入茯苓、山药，以助脾胃，使化源有自，而后天之生发无穷，牡丹皮以去阴分之伏热，泽泻以泻龙雷之邪火宿水，更同茯苓淡渗，搬运诸药下趋。盖一泻一补，则补势得力、倘有君无使则独力难行，其中变化神而明之，难以言尽。如左尺洪数，而阴甚不足者，熟地可加；右尺微细而阳甚中不足者，桂附可加；左关无力，肝气不足者，山茱可加；右关无力，脾胃不足者，茯苓、山药可加；胃火骨蒸倍甚者，丹皮可加；阳余阴亏之甚者，桂附可减；胃弱中气虚寒之甚者，丹皮可去；燥涸有阳无阴者，泽泻可去；孤阳浮越，肾气不能敛纳者，更加五味子，以助山茱之酸收；阳虚精血亏甚者，更加鹿茸、河车，精血有情之品，以助峻补草木之功；肾虚不能纳气，气留上焦，上实下虚者，更入牛膝以助下行；脾肾虚寒，不能蒸腐闭藏而为晨泻者，更入补骨脂菟丝子，以兼补脾肾之阳，为先天后天之药，是皆佐使之所宜：可以共剂而赞助成功者也。至白术、当归、人参、黄 、仙茅、首乌之类，俱有大力，但性禀不同，所类非一，何能逐队争功？且补气补血，与补真阴真阳，尚有异也。倘混施加入，各持己力，紊乱经络，彼此牵制，非徒无益也。至如枸杞、覆盆、莲肉之类，力量太缓，多加一味，多缓一分，难图速效矣。

　　八味丸有以淡盐汤送之者，取盐能润下而软坚，有虚火者，引而下之也。米汤送之者，取脾果恬淡之真味，生精最速，因补肾以及脾也。白汤送之者，不疾不徐，不热不燥也。温酒送之者，取行药力更快，冬天可以御外寒也。有煎补中益气汤送之者，必因元气下陷之症，既欲固其根本，复虑走下太速，下实上虚，更提中气以升之，使三焦元气常在也。煎理中汤以送下者，必脾肾沉寒，先理中宫，可能达下也。煎生脉散以送之者，取金能生水，使子母相生，肺之气注于肾而为卫也。如此煎汤送丸，皆因病急不能久延，标本须得并顾，故借药煎之锐气，以开前导之先功，运送水火之神丹，镇纳丹田，以保元阳之永固，煎剂之功少过，丸饵之性复萌，从根本以及三焦，阳和常在，意深远矣。况人生百病虽多，而最重莫大于风痨臌膈四症，是药久服，真火固注丹田，虚风何由骤起，中风之症，可无虑矣。甘温能除大热，滋补精血易生，骨蒸伏热，无地可容，痨症之成，自难牢固，真火既充于下，元气自长于中，健运如常，中满何有？臌症之患更无虑也。釜下有火锅饭自熟，游溢精气，水精四布，燥涩膈噎，何患成之？大症既可消弭，小病断难沉困，诚卫生之至室，立命之神丹。（张）特创此服法，以补古人之未尽。

　　钱氏减桂附，名曰六味地黄丸，以治小儿，谓小儿纯阳故也。凡肾虚不能制火者，此方主之，肾中非独水也，命门之火并焉。肾不虚则水足以制火，虚则无所制而热症生矣。名曰阴虚火动，河间所谓肾虚则热是也。今人足心热，阴股热，腰脊痛，率是引症，乃咳血之渐也。熟地、山茱味浓者也。《经》曰：味浓为阴中之阴，故能补少阴滋肾水。泽泻味咸，咸先入肾，地黄、山药、泽泻皆润物也。肾恶燥，须此润之，此方所补之水，无形之水，物之润者亦无形，故用之，丹皮者，牡丹之根皮也。丹乃南方之火，以牡而非牝属阳，味苦辛，故入肾而敛阴火，益少阴平虚热。茯苓味甘而淡，甘从土化，土能防水淡能渗泄，故用之以制水脏之邪。熟地温而丹皮凉，山药涩而茯苓渗，山茱收而泽泻泻，补胃而兼补脾，有补而复有所泻，相和相济，以成平补之功，乃平淡之神奇，所以谓古今不易之良方，益脾胃而万物之母，壮水之主，以镇阳光，即此药也。六味加五味子名曰都气丸，述类象形之意也。

　　滋阴降火者，乃谓滋其阴则火自降，当串讲不必降火也。盖二尺各有降阳水火，互相生化，当于二脏中各分阴阳虚实，求其所属而平之。若本人脉虚弱而细数者，是左肾之真阴不足也。用六味丸，右尺脉迟软，或沉细而数欲绝者，是命门之相火不足也。用八味丸，至于两尺微弱，是阴阳俱虚，用十补丸，此皆滋其先天之肾源，实万世无穷之利自世之补阴者，率用黄柏、知母，反戕脾胃多致不起，不能无遗害于世。

　　病热作渴，饮冷便秘，此属实热。恶寒发热，引衣蜷卧，此属逆冷。大便清利，此属真寒。人皆知之，至于烦扰狂越，不欲近衣，欲坐卧泥水中，此属假热之症，甚者烦极发躁，渴饮不绝，舌如芒刺，两 燥裂，面如涂朱，身如焚火，足心如烙，吐痰如涌喘急咳嗽，大便秘结，小便淋沥，六脉洪大无伦，却似承气白虎汤症。然承气白虎，入口即毙，此肾阴虚极，阳无所附，浮散于外，非实火也，当急以加减八味丸料一斤，纳肉桂一两，水顿煎，五六碗，冰冷与饮，诸症自退，翊日必畏寒脉脱，真候自现矣。

　　当峻补其阳，急以附子八味丸料煎服自愈，此症与脉俱变其常，不可以常法治之者也。

　　若有产后及大失血后，阴血暴伤，必大发热，亦名阴虚发热，引阴字正谓气血之阴。

