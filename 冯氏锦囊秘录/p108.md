<!-- { "loadSidebar": true } -->
　　若以凉药正治立毙。正所谓象白虎汤症，误服白虎汤必死。然虽阴气大虚，亦不用四物，盖有形之血不能速生，几希之气所当急固，须用独参汤类，使无形生出有形来，此阳生阴长之妙用也。然气虚血虚均是内伤何以辨之？盖阴虚者，面必赤，无形之火戴于上也。若是阳症，火入于内，面必不赤，其口渴甚，肾水干枯，引水自救也。口虽渴而舌必滑，脉虽数而尺必无力，甚者，尺虽洪数而按之必不鼓，此为辨耳。虽然，若其人曾服过凉药，脉必反有力而鼓指矣，是逼阳于外，假有力也。戴复庵云：服凉药而脉反加数者，火郁也。直升宜补切忌寒凉。犯之必死，毫厘之差，枉人性命，慎哉！有肾虚火不归经，大热烦渴，目赤唇裂，舌上生刺，喉如烟火，足心如烙，脉洪大无伦，按之微弱者，宜十全大补汤，吞八味丸，或问燥热如此复投桂附，不以火济火乎？曰：心胞相火，附于命门，男以藏精，女以系胞，因嗜欲竭之火无所附，故厥而上炎，且火从肾出，是水中之火也。火可以水折，水中之火不可以水折，桂附之火同气而味辛，开腠里，致津液，通气道，踞其窟宅，而招之同气相求，火必下降矣。是则桂附者，固治火之正药欤。

　　坎，干水也，气也。即小而井，大而海也。兑，坤水也，形也。即微而露，大而雨也。一阳陷于二阴为坎，坎为水气，潜行地中，为万物受命根本，故曰润万物者，莫润乎水，一阴上彻于二阳为兑，兑以有形之水，普施于万物之上，为资生之利泽，故曰：说万物者，莫说乎泽，明此一水可以悟治火之道矣。心火者，有形之火也。相火者，无形之火也。无形之火，内燥热而津液枯，以五行有形之兑水制之者，权也。吾身自有上池真水气也。无形者也。以无形之水沃无形之火常而可久者也。是为真水真火升降既宜，而我既济矣。医家不悟先天太极之真体，不穷无形火水之妙用，而不能用六味八味之神剂者，其于医理，尚欠大半，此赵氏之论，深得水火之原，而得水火不易之治法矣。

　　（张）按：百病之来，莫不因火，而火之发，莫不阴虚，而虚之本，莫不由肾，盖水为万物之原，火为万物之父，其原其父并根于肾也。凡肾元充足者，则万象俱安，而疾病无矣。故有心病而兼肾者，脾病而兼肾者，肝病而兼肾者，肺病而兼肾者，四脏有病，不脱乎肾，且人之赖以有生者，全仗阴阳水火为用，而肾乃阴阳水火之总根。设阴阳失调水火偏胜，百病生焉。而治法之救阴者，无非壮水，补阳者，无非益火。然肾为水脏，更为火脏，故救阴补阳者，不求水之主，火之原，舍水火之脏而弃六味八味，则不得其门从何而入？犹植树者，而欲舍其根，焉可望其生发耶！惟脾胃骤虚且寒，则温补自从中治，而有补中理中之设，久则亦责之于肾，更有八味加补骨脂、五味子之设也。其余不论内外，眼目口齿，胎产男妇百病，且属阴虚阳虚及假阴假阳之症，莫不尊此为圣药。

　　真阴不足，则孤阳无根据，游火易于浮越，故宜甘温甜静之剂以养之，酸咸敛纳之味以藏之。人但知气有余便是火，不知火之余即是气，或为喘满，或为烦闷，有余者病气也。病气之有余，正气之不足也。凡饮食之气滞，可以利之、行之、顺之、理之。若浮越之阳气，惟宜导之、纳之、敛之、塞之，以补为消，此气乃生身之本，非同饮食之滞也。若用顺气之药，适足以开走泄元气之端，辛燥之药，反足以致耗竭律液之患，即芎归陈皮之类，辛香而润，亦可引动无根之气，升越失守之火，上乘而为患也，故并宜戒之。且元气既伤胃气必弱，香美之食人口未甘，何况异味药饵？虽开胃扶脾之品，宁无伤脾倒胃之虞！故尤宜切忌。异香恶味之药，到口便伤胃气，何能人腹奏功？此（张）之鄙见也。

　　四物以补血，四君子以补气，四君子温药也。补气而兼能生血，四物滞剂也。未能补血，先伤胃气，且味辛温，不能以补真阴。（张）长沙用人参生新血，阳生阴长也，以血难骤补，恐缓不及事，故血脱而补气。夫参色黄白，而味甘温，形色气味，俱能补气生血，近世以其难得，而以 术代之，孰知力小难成大功，且性味更相悬绝，盖黄固表，专升卫气，白术燥湿，能闭浊气，非若人参之冲和而纯粹。可以补接真神，而为，虚灵之用也，诸虚以人参为君，犹人以谷气为主，但视虚实为增损耳。长沙治伤寒之圣，外感且然，而况于内伤者乎？气虚则生脉散，不言 术，血虚则三才丸，不言四物，洞然于中矣。

　　丹溪治阴虚发热，于血药四物汤，亦分阴阳，血药之动者为阳，芎归是也。血药之静者为阴，地芍是也。血之阴不足者，虽芎归辛温，亦不用。血之阳不足者，虽姜桂辛热，亦用之，此深得补阴之旨者矣。然天地之道，阳常有余，阴常不足，而人身亦然。

　　故血者，难成而易亏，况草木无情，安能生血？不过以地芍能养五脏之阴，芎归能调营中之气，阴阳调和，而血自生耳。若夫失血太多，气息几微之际，慎勿与之！盖四物阴类，非所以生物者也，当重用参、 ，故曰脱血者，先益其气，盖有形之血，不能速生，而无形之气所当急固。若与四物则芎归辛窜，耗气动血，反致气血俱亡而死矣。故诸虚损及胃虚气弱之人，皆不宜多服。

　　夫精生于血，而阴从阳长，故补气补血均不可少。然气有生血之功，血无益气之理，故曰：独阴不长；又曰：血脱补气；又曰：甘温能除大热。皆以春夏之令可以发育，秋冬之气不能生长，且虚痨受补者可治，不受补者不治，葛可久神于治痨，其方多用人参，丹溪专主滋阴。然用人参者，十有六七。自好古肺热伤肺之说一起，从而和之者有人，以致后学持疑莫决，殊不知金气大伤，非参不能保之，且土旺而金生，勿拘拘于保肺，木旺而火熄，毋汲汲于清心，要知火与元气，势不两立，一胜则一负，非此空中生出有形之药，何能以嘘既败之阳和，而挽回垂绝哉！若不知虚火宜补，而误投苦寒，受症百出，莫可救矣。

　　吴鹤皋曰：凡人之身，有真火焉，寄于右肾，行于三焦，出入于甲胆，听命于天君，所以温百骸，养脏腑，充九窍者，皆此火也，为万物之父，若此火一息，犹万物无父，故其肉衰而瘠，血衰而枯，骨衰而齿落，筋衰而肢倦，气衰而言微矣。

　　神方不啻百种，而大法不出有三，曰阳虚、曰阴虚、曰中气虚。阳虚者，先天禀受之真阳也。即火衰不能蒸腐水谷，以致饮食难化，腿膝无力，小便频，白不禁，脉沉缓无力者是也。须益火之原，八味地黄丸。阴虚者，天一真阴亏损也。咳嗽夜热，盗汗沾衣，脉多弦数者是也，须壮水之主，六味地黄丸。中气虚者，脾胃受伤，手心热，怠惰懒食，气口脉大无力，即东垣内伤不足之症是也，须补中益气汤。如此则析理明而用治当矣。

　　痨而久嗽，肺虚可知，即有热症，皆虚火也。海藏以保肺为君，故用紫菀、阿胶，以清火为臣，故用知母、贝母，以参苓为佐者，扶土以生金，以甘桔为使者，载药以入肺，五味子滋肾经不足之水，敛肺家耗散之金，久嗽者所必收也。用滋阴凉血者常也。

　　但生地、阿胶、麦冬、丹皮之类，皆性寒而润，胃虚食少者用之，则复伤脾胃后天之元气。痨瘵而惟丹溪有气病补血，虽不中病，亦无害也之语，而不知其病已伏于中，渐至胸膈痞闷，饮食减少，变症百出，此皆阴滞之性，损其冲和之气也。至若虚极之症，细心调摄，药惟纯粹，止可保其和平，久则可望气血渐长。若调摄稍失药性少有低昂，病情寻窦变生，便有莫可能御之势，盖因中气甚弱，无力可以抵当，犹小船不能重载；微寒则寒病生，微热则热病起，微润则泻，微燥则涸，少偏气分，肺病为殃，少偏血分，脾病乃起兢兢调摄，难见其功，少有偏枯，即生人患，何况气病补血而无害者乎？骨蒸发热，脉细数而咳嗽，午后甚者，秦艽鳖甲散最效，按：秦艽柴胡风药也。热极生风，骨蒸非此不能引邪从毫窍而出，鳖属阴而用甲者，骨以及骨之义，乌梅味酸，引诸骨入骨，而收其热。青蒿味苦能泄热，而杀虫。当归味辛能活血，而宣滞。地骨皮，地为阴骨为里皮为表，自阴自表，以治在外，无汗之骨蒸也。知母上清肺金而泻火，下润肾燥而滋阴，故治有汗之骨蒸也。立方周匝工稳极矣。骨蒸初起血液未至干涸者，宜之。

　　痨瘵主乎阴虚，凡自子至已属阳，自午至亥属阴，阴虚则热在午后子前。寤属阳，寐属阴，阴虚则盗汗，从寐时出升属阳，降属阴，阴虚则气不降，痰涎上逆，吐出不绝，脉浮属阳，沉属阴，阴虚则浮之洪大沉之空虚，宜用滋阴降火之剂，又须远嗜欲，薄滋味静心调养以助之。

　　（张）常治极虚之症，对面人事不清，而户外之事，反能知之，及见亡人鬼怪者，此皆阳亡不足之象，而即自己游魂所致，但与补虚挽救，而兼敛纳，则神魂安而见闻灭矣。

　　紫河车，真阴不足之人，可煮而食之，甚有奇功，但男用女胎，女用男胎为妙，否则，若得雄壮妇人者亦可。凡病似呆非呆，似痴非痴，精神不正，以此食之，功效不可尽述。

　　有临危索肉索饭，饱食而逝者，此脾虚津华竭绝，肉食力小，不能以挽之也。盖脾虚则救助于谷食，津涸则求救于脂膏，惟浓浓参汤，可以挽之。若肉食者，止填有迹之空虚，焉能补无形之竭绝哉！虚劳不服参 ，为不受补者，死。劳嗽声哑者死，一边不能睡者，死。大肉去者，死。吐血浅红色，似肉似肺谓之咳白血，心死。从上下者，久泻者，死。骨痿不能起于床者，死，谓从肺病而之肾也。从下上者，皮聚而毛落者，死，谓从肾病而之肺也。久而嗽血，咽痛无声，为自下传上，不嗽不痛，久而溺浊，脱精泄泻，为自上传下，皆死证也。久病脉沉细数者，死。骨肉相失，声散呕血，阳事不禁，日凉夜热者，死。脉结者，三年内，死。脉代者，三月内死。左手脉细，右手浮大，劲急，为正虚邪盛，必死。脉细数骨蒸，干咳声哑，寒热似疟者，必死。

　　《脉经》曰：呼出心与肺，吸入肾与肝，盖言心肺浮而在上，浮者主出，故呼出心与肺焉，肝肾沉而在下，沉者主入，故吸入肾与肝焉。脾位居中，其脉在浮沉之中，故浮沉候阳，沉取候阴，凡六部重手沉取损小，轻手浮取实大，谓之阳盛阴虚。轻手浮取损小，重手沉取实大，谓之阴盛阳虚。以尺寸论之，则阳主寸，阴主尺，寸浮者损小，尺沉者实大，谓之阴盛阳虚。寸浮者实大，尺沉者损小，谓之阳盛阴虚。

