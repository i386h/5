<!-- { "loadSidebar": true } -->
　　寸口脉浮而迟，浮则为虚，迟则为劳。脉大为劳，极虚亦为劳。凡诊虚弱细弦，皆为不足，阴阳俱虚之脉，惟平旦见之日中则洪数矣。浮而大浮而弦者，皆为火盛阴虚之脉，暮多见之，至数多而数者，为至脉，即阴虚劳症也。至脉缓而无力，属气虚，数而无力属血虚。

　　久病形肉俱脱，脉来虽似和缓，亦多不治，盖迁延日久，客病无矣。元阳亏极火气微矣。虽无六淫攻袭之苦。然气血断难恢愎，几希一线牵带未完，故脉疾徐得次，虽是和缓。然实无神也。况肌肉者，脾之所主，土为万物之母，形肉脱者，土崩而脾绝矣。《经》曰：形肉已脱，九候虽调犹死也。虚痨热毒积久，则生恶虫，食人脏腑，其证蒸热，咳嗽胸闷背痛，两目不明，四肢无力，腰膝酸疼，卧不能寐，面色 白，两颊时红，常怀忿怒，梦与鬼交，同气连枝，多遭传染，甚而灭门，法当补虚以复其元，杀虫以绝其根，能杀其虫，虽病者不生，亦可绝其传疰，凡视此病者，不宜饥饿近之，虚者，须服补药，宜佩安息麝香之类，则虫邪不敢侵袭也。

　　杂症大小合参卷十一　方脉痨瘵合参

　　四君子汤

　　治一切阳虚气弱，脾衰肺损，面色枯白，饮食少思，四肢无力，体瘦面黄，皮聚毛落，脉来细软。

　　人参 白术（土炒） 茯苓（各二钱） 甘草（一钱，炙） 姜枣水煎服。

　　脾者，万物之母也。肺者，气之母也。脾胃一虚，肺气先绝，脾不健运，故饮食减少，则营卫无所滋养，脾主肌肉，故体瘦面黄，肺主皮毛，故皮聚毛落，脾肺皆虚，故脉来细软也。是方以人参补五脏之元气，白术补五脏之母气，茯苓致五脏之清气，甘草调五脏之乖气，四药皆甘温，甘得中之味，温得中之气，犹之不偏不倚之君子也。展布德泽，以行春之令，《经》曰：气主煦之。

　　杂症大小合参卷十一　方脉痨瘵合参

　　四物汤

　　治一切血虚，日哺发热。

　　当归（酒炒） 生地黄（各三钱） 白芍药（二钱） 川芎（一钱五分） 水煎服。

　　《经》曰：血主濡之。四物皆濡润之品，故为血分主药。地黄甘寒，入心、肾，以沃血之源；当归辛温，入心、脾，而主壮血摄血之本；芍药酸寒，入肝家，而敛疏泄之血海；川芎阴中之阳，可上可下，通足三阴而行血中之气。然吴氏曰：失血太多者，禁勿与之四物皆阴，阴者天地闭塞之令，非所以生万物者也。

　　杂症大小合参卷十一　方脉痨瘵合参

　　八珍汤

　　治气血俱虚，恶寒发热，烦操作渴，大便不实，饮食不进，小腹胀痛，弦晕昏愦等证。

　　人参 白术 茯苓 甘草 当归 川芎 地黄 白芍 姜枣水煎服。

　　气为卫属阳，营为血属阴，此人身中之两仪也。纯用四物，则独阴不长，纯用四君子，则孤阳不生，二方合用，则气血有调和之益，而阴阳无偏胜之虞矣。《经》曰：气血正平长有天命。

　　杂症大小合参卷十一　方脉痨瘵合参

　　十全大补汤

　　治劳伤困倦，虚症峰起，发热作渴，喉痛舌裂，心神昏乱，眩晕眼花，寐而不寐，食而不化。

　　人参 白术（土炒） 黄 （蜜炙） 熟地（酒炒，各二钱） 茯苓（一钱） 当归（一钱五分） 白芍 川芎 甘草（炙，各八分） 肉桂（去皮，五分） 水煎服。

　　丹溪曰：实火可泻，芩连之属：虚火可补，参 之属。凡人根本受伤，虚火游行，泄越于外。若误攻其热，变成危证，多致难救。此方以四物补血，四君子补气，又加黄助阳固表，肉桂导火归原。薛立斋曰：饮食劳倦，五脏亏损，一切热证，皆是无根虚火，但服此汤，固其根本，诸证悉退。《金匮》曰：虚者十补，勿一泻之，此方是也。

　　杂症大小合参卷十一　方脉痨瘵合参

　　六味地黄丸

　　治肾经不足，发热作渴，小便淋秘，气壅痰嗽，头目眩晕，眼花耳聋，咽燥舌痛，牙齿不固，腰膝痿软，自汗盗汗，诸血失音，水泛为痰，血虚烦燥，下部疮疡，足跟作痛等证。

　　熟地黄（八两，酒煮杵膏） 山茱萸（酒润去核，炒） 干山药（炒黄，各四两） 牡丹皮（酒洗，微炒） 白茯苓（人乳制焙） 泽泻（淡盐酒拌炒，各三两） 为末，蜜丸，如桐子大，空心淡盐汤下四钱。

　　按：肾恶燥，脾恶湿，补阴药中多是湿药，只肾虚而脾胃壮实者宜。若脾肾两虚则不可也。惟此六味丸八味丸及八物肾气丸，专补肾虚，兼理脾胃，不湿不燥，于脾肾两虚者，甚得其宜矣。肾者，水脏也。水衰则龙雷之火无畏而亢上，故壮水之主，以制阳光，地黄味浓为阴中之阴，补肾填精，以为君。山茱味酸归肝，乙癸同治之义，且肾主闭藏而酸敛之性与之宜也。山药味甘归脾，安水之位，故用为臣。丹皮亦入肝，其用主宣通，所以佐茱萸之涩也。茯苓亦入脾，其用主通利，所以佐山药之滞也，且色白属金，能培肺部，又有虚则补母之义。至于泽泻，有三功焉：一利小便以清相火；二曰行地黄之滞，引诸药速达肾经；三曰有补有泻，无喜功增气之虞，故用为使。此方为益肾之圣药，而味者薄，其功缓，盖用药者，有四失也。一则地黄非怀庆则力浅；一则地黄非九蒸则不熟；一则疑地黄之滞而减之，则君主弱；一则恶泽泻之渗而减之，则使者微，蹈是四失，焉望其药之有功乎？六味加黄柏、知母各二两，名知柏八味丸。治阴虚火动，骨痿髓枯，主水，所谓壮水之主，以制阳光也。尺脉旺者宜之。

　　本方加五味三两，名都气丸。治劳嗽。本方加五味二两，麦冬三两，名八仙长寿丸。再加紫河车一具，并治虚损劳热。本方加杜仲、牛膝各二两，治肾虚腰膝酸痛。本方去泽泻加益智仁三两，治小便频数。

　　杂症大小合参卷十一　方脉痨瘵合参

　　七味地黄丸

　　治肾水不足，虚火上炎，发热作渴，口舌生疮，牙龈溃烂，咽喉作痛，或形体憔粹，寝汗发热。即六味丸加肉桂一两，临用去皮，忌火勿出气。

　　肾水不足，虚阳僭上，必用此方，以引火归原。夫五志之火，可以湿伏，可以直折，龙雷之火，惟当从其性而伏之，肉桂性热，与火同性杂在下焦，壮水药中能引无根虚火，降而归经，且肉桂之质，在中半以下，其性专走肾经，本乎地者亲下之义。况相火寄于甲乙之间，肝胆水旺则巽风动而烈火焰明，古人谓北方不可泻，泻肝即所以泻肾。《本草》曰：木得桂而枯，取其义也。《经》曰：热因热用，此之谓也。或者畏其热而遗之，岂达造化降之微乎？黄柏、知母治相火，仅可施于壮实。若虚火而误用之，则肾因泻而愈虚，愈虚而火愈炽矣。

　　杂症大小合参卷十一　方脉痨瘵合参

　　八味地黄丸

　　治命门火衰，不能生土，以致脾胃虚寒，饮食少思，大便不实，脐腹疼痛，夜多漩溺，或阴盛格阳，内真寒而外假热等证。

　　（张）按：脾胃虚寒之至者，丹泽甚非所宜，减此二味，加牛膝、杜仲、鹿茸、五味子更佳，即七味丸加熟附子一两，切片，微火焙。

　　肾有两枚，皆属于水，虽有左右之分，初无水火之别，考之《内经》，昭然可览。

　　《仙经》曰：两个一般无二样，中间一点是真精；又曰：两肾中间一点明。夫真精者，明也。即命门相火也。命门乃穴名，而其穴在两肾中间，盖一阳生于二阴之间，所以成乎坎，而象天之北也。《经》曰：少火生气，人无此火生化之源几乎息矣。非附子雄健不足以嘘既槁之阳春。王太仆曰：益火之源，以消阴翳，此方是也。按：六味地黄丸专补左尺肾水，八味丸既补左尺肾水，兼补右肾相火。少年水亏火旺，宜服六味丸；老年水火俱亏，宜服八味丸。况老年肾脏真水既虚，邪水乘之而为湿热，以作腰痛足痿，痰唾消渴，小便不禁，淋闭等证，非桂附之温散而能治之乎？昧者畏其热，殊不知所补之火乃真阳之元也。真阳之元一得，阴翳之火潜消矣。

　　杂症大小合参卷十一　方脉痨瘵合参

　　金匮肾气丸

　　治脾肾大虚，腰重脚重，小便不利，肚腹肿胀，四肢浮肿，喘急痰盛已成虫证，其效如神。

　　熟地黄（四两） 白茯苓（三两） 山茱萸（去核） 干山药（炒） 川牛膝（酒炒） 车前子（微焙） 牡丹皮（酒洗，炒） 泽泻（炒） 肉桂（去皮，各一两） 附子（制熟，五钱） 为末，蜜丸，桐子大，空心白汤下。

　　土为万物之母，水为万物之源，身中所最重者也。若脾虚则土不能制水，肾虚则水不能安位，故逆行而泛滥于皮肤，妄加攻逐祸不旋踵，八味丸脾肾要药，佐以车前泄太阴之水，佐以牛膝开少阴之窍，则小便行而胀自己，且有益于真元也。

　　杂症大小合参卷十一　方脉痨瘵合参

　　八物肾气丸

　　平补肾气，坚齿驻颜。

　　熟地（八两） 山茱萸 山药（各四两） 泽泻 牡丹皮 白茯苓（各三两） 五味子 肉桂（去皮，各一两） 为末，蜜丸，每服六七十丸，空心白汤下。

　　杂症大小合参卷十一　方脉痨瘵合参

　　六君子汤

　　治气虚脾弱，食少痰多。

　　人参 白术（土炒） 茯苓 半夏（制熟） 陈皮（各二钱） 甘草（一钱，炙） 姜枣水煎服。

　　半夏燥湿治痰之本，陈皮利气泄痰之标，标本既得，攻补互行，补而不滞，攻而不峻，故曰六君子。《经》曰：壮者气行则愈，怯者着而为病，六君子者，壮其气矣。

　　气壮则升降自如，清以奉上，浊以归下，尚有何物可停为滞耶？加香附、藿香、砂仁，名香砂六君子汤，其用稍峻矣。

　　甘露神膏

　　神治一切干痨虚损。

　　方见燥门。

　　杂症大小合参卷十一　方脉痨瘵合参

　　锦囊新定痨嗽膏滋药方

　　心肺脉俱洪大有力者，宜之。

　　熟地（十两） 生地（五两） 丹参（三两） 丹皮（三两） 薏苡仁（六两） 地骨皮（二两）

　　紫菀（二两） 款冬蕊（二两） 牛膝（三两） 麦冬（四两） 姜炭（六钱） 白蜜（六两） 另炼，入药，以上用清水煎，取头汁，二汁，去渣，慢火炼成膏滋，入后药，并炼蜜，收入瓷器中藏贮。白茯苓三两，研净末，川贝母，去心二两四钱，研净末，二味并炼蜜，收入前膏，每食远，白汤化服五钱，日三服。

　　杂症大小合参卷十一　方脉痨瘵合参

　　滋肾百补丸

　　当归（四两，酒浸） 知母（二两，酒浸） 沉香（五钱） 黄柏（酒炒褐色） 山药 菊花杜仲（炒） 楮实（各二两） 青盐（一两，炒） 菟丝子（四两，酒炒） 熟地（八两）

