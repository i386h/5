<!-- { "loadSidebar": true } -->
　　《参同契》云：真人潜深渊，浮游守规中，此其所也。《老子》曰：多言数穷，不如守中正，在干之下，坤之上，震之西，兑之东，坎离交媾之乡，一身之正中，不根据形而立，惟体道而生，似有似无，若亡若存，在允执厥中而已。纯阳曰：穷取生身，受气初。半叔曰：劝君穷取生身处，元气之所由生，真息之所由起。自王蟾又谓：修丹之士，真息不住，则神化无基矣。此窍先天而生，后天相接，先后二气，总为混饨。天得之以清，地得之以宁，人得之以灵。谭真人曰：开灏气之门，所以收其根，知元神之囊，所以鞘其光。若蚌内守，若石内藏，所以为珠玉之房，皆直指也。然此一窍，亦无边旁，更无内外，若以形体色相求之，则又错谬，故曰：不可执于无为，不可形于有作，不可泥于存想，不可着于持守。《丹经》或谓之圆高中起，状如蓬壶，或谓之状如鸡子，或谓之其白如棉，其运如环，此固明示玄关之要，显露造化之机，学人苟不探其玄，便守之以为蓬壶，存之以为鸡子，想之以为连环，执着为有，存无入妄，岂不大可笑耶？要知玄关一窍，玄牝之门，乃神仙聊指造化之机耳，如以乾坤法天地，坎离比日月是也。玄牝之旨，备于斯矣。杳林曰：一空玄关窍，三关要路头，忽然轻运动，神水自周流。在脐下之上，约以三指仿佛，其内谓之玄关，不可以有心守，不可以无心求。

　　有心守之，终莫之有，无心求之，愈见其无。若何可也？盖用志不分，乃可凝神，澄心绝虑，调息令匀，寂然常照，勿使昏散，候气安和，凝神入定，于此定中，观照内景，才若意到，其兆即萌，便觉一息，从规中起，不闭不数，任其自然，静坐而嘘，如春留鱼，动极而返，如百虫蛰，氤氲开合，其妙无穷。如此少时，便须忘气，合神一归混饨，心不动念，无去无来，不出不入，湛然常住，是谓真人之息，神气交感，是其候也。前所谓元气之所由生，真息之所由起，此意到处，便见造化，此息起处，便见玄关，非高非下，非左非右，不前不后，不偏不倚，将取在此，交媾在此，烹炼在此，沐浴在此，温养在此，结胎在此，脱体在此，黄帝三月内视，即此道也。

　　大抵玄牝为阴阳之源，神气之宅，神气为性命之药，胎息之根，胎息为呼吸之主，深根周蒂之道。胎者，为藏神之府，息者，化胎之源，胎因息生，息因胎住，胎不得息，胎不成，息不得胎神无主。原夫人之未生，漠然太虚，当父母媾精，其兆始见，混沌三月，玄牝立焉，玄牝即立，系如瓜蒂，婴儿在胎，暗注母气，母呼亦呼，母吸亦吸，凡百动荡，内外相感，何识何知？但有一息焉。及期而育，天翻地覆，人惊胞破，如行大巅，失足之状，头悬足撑而出之，大叫一声，其息即忘，故随性随情，不可拘也。况乳以沃其心，乃以玩其目，爱以牵其情，欲以化其性，浑然天真散之于物，胎之一息，无复再守也。一仙教人修炼，必欲返其本，而复其初，重生五脏，再立形体，无质生质，结成圣胎，静心守一，外想不入，内想不出，终日混饨，如在母腹，神定以会乎气，气和以合乎神，神即气而凝，气炼神而住，于寂然大休歇之场，恍惚无何有之乡，灰心冥冥，注意一窍，如鸡抱卵，似鱼在渊，呼至于根，吸至于蒂，绵绵若存，再守胎中之一息也。守无所守，其息自住，得此息住，泯然若无，离心于心，无所存注，杳冥之内，但觉虚空之中，灵为造化之主宰，时节若至，妙理自彰，药贵生矣，火斯出焉。故采药之时，谓之坎离合，火出之际，谓之乾坤交，其坎离之合也，则万象内攒于丹鼎，在乎立基百日之间见之。其乾坤之父也，则一点下降于黄庭，在乎立基百日之后见之，当此之时，身心混融与虚空等，不知神之为气，气之为神，亦不知天地何如，亦不知我为恁物，如太虚之未分，三才之未露，浑沦凝结之未凿，动静阴阳之未形，忽然一点灵光，朗如虚空，生日之状似此奇妙，非之想非，作为自然而然，亦不知其所以然而然，还返之理，于斯尽矣。若舍玄牝自然之胎息，而外求药物惑矣。

　　神者，一身之主也。究竟反因乎精气，何也？盖神本无体，以气为体，精无定形，以气而形，体物有三，根本则一，主虽惟神，养其精气，神必附物，精能凝神，三百互用，不可相离。

　　古曰：圣人传药不传火，从来火候少人知。夫所谓不传者，非秘而不传也。盖采时为之药，药之中有火焉。炼时为之火，火之中有药焉。能知药而取火，则定里见丹成，自有不待传而知者矣。故曰：药物阳内阴，火候阴内阳，会得阴阳理，火药一处详，此其义也。火，本南方离卦，离属心，心者，神也，神即火也，气即药也。神不乱，气归神，以火炼药而成丹者，即以神驭气而成道也。然火候尸诀之要，尤当于真息中求之，盖息从心起，心静息调，息息归根，金丹之母，必以神驭气，以气定息，橐龠之开合，阴阳之升降，呼吸出入，任其自然。专气致柔，含光默默，行住坐卧，绵绵若存，如妇人之怀孕。如小龙之养珠，渐采渐炼，渐凝渐结，工夫纯粹，打成一片，动静之间，更宜消息，念不可起，念起则火炎，意不可散，意散则火冷，但使操舍得中，神气相抱，一意冲和，包裹混沌，斯谓之人，种种相续，丹鼎常温，无一息之间断，无毫发之差，如是炼之一刻，有一刻之周天也。如是炼之百日，谓之立基；如是炼之十月，谓之胎仙，以至元海阳生，水中火起，天地循环，造化反复，皆不离乎一息也。所谓淋浴温养，进退抽添，其中皆密合天机，潜符造化，初不容我力焉。平叔云：慢守药炉看火候，但安神息任天然，噫圣人传药不传火之旨，尽于斯矣。

　　张庄简公云：夏至节嗜欲，冬至禁嗜欲，四时皆损人，但二至为阴阳消长之际，尤损人耳。

　　人从欲中生死，谁能无欲？但始则浓浓，渐则淡泊，渐则念头初起，过而不留，又渐则虽有念，如嚼蜡无味，又渐则并无念，斯为真工夫耳。古箴云：不怕念起，只怕觉迟。

　　四月属已，五月属午，火太旺则金衰：六月属未，土太旺则水衰，古人于夏独宿淡味，保养金水二脏，正嫌火土旺耳。《内经》曰：冬不藏精者，春必病瘟。十月属亥，十一月属子，火气潜伏，当养其真而为来春发生之本，此时，若恣欲戕贼、至春阳气轻浮，必有瘟疫。此五个月为一年之虚，若上弦前，下弦后，月廓月空，为一月之虚，风雾大雷虹电，暴寒暴热，日月薄蚀，愁怒惊悲，醉饱劳倦，谋虑勤勤，为一日之虚。若病患初退，疮痍正作，尤不止一日之虚，值此四者，可不养天和，远房室哉！昔有行道人，陌上见三叟，年各百余岁，相与锄禾莠，往拜问三叟，何以得此寿？上叟前致词，室内姬粗丑；二叟前致词，量腹接所受；下叟前致词，暮卧不覆首。要哉！三叟言所以寿长久。洞阳真人曰：饮食有节，脾土不泄，调息寡言，肺金自全，动静以敬，心火自定，宠辱不惊，肝木以宁，恬澹无欲，肾水自足。

　　伊芳川先生曰：吾受气甚薄，三十而浸盛，四十五而后完，今生七十二年矣。较其筋骨，于盛年无损也。若待老而保生，犹贫而后蓄，虽勤亦无及矣。

　　《杂志》曰：流水之声，可以养耳；青禾绿草，可以养目；观书绎理，可以养心；弹琴学字，可以养指；逍遥杖履，可以养足；静坐调息，可以养筋骸。

　　《要记》曰：一日之忌，暮无饱食；一月之忌，暮无大醉。大饱伤肺，大饥伤气，久视伤血，久卧伤气；久立伤骨，久行伤筋，久尘伤肉。暴喜伤阳，暴怒伤肝，穷思伤脾，极忧伤心，过悲伤肺，多恐伤肾，善惊伤胆，多食伤胃。醉饱入房伤精，竭力劳作伤中，夜寝语言大伤元气。早起不在鸡鸣前，晏起不在日出后。冬则朝勿饥，夏则夜勿饱，此皆却病之要诀，而长生者之一助也。

　　《长生秘典》曰，内劳神明，外劳形质，俱足夭折，惟房劳较甚，为其形与神交，用精与气均伤也。至于大饥大饱劳役病后，大寒大暑、节令气交、雷电风雨、四离四绝、朔望日期及女人经行未净、产后未满百日，均忌入房，犯之轻则致病，重则夭枉，故交合多，则沥枯杀人；产乳众，则血枯杀人。

　　然寡欲固佳，清心尤要，或童男室女，积念郁滞，则心脾受伤，气血日亏，变成痨瘵。

　　劳心过度，心火上炎，不能下交于肾，则丹田阳气渐衰，且心血耗损，由是肝无以藏，脾无以统，五内枯涸，久亦成劳。尊生者，可不慎欤！

　　杂症大小合参卷十二

　　论咳嗽（儿科）

　　咳谓无痰而有声，肺气伤而音不清；嗽谓无声而有痰，脾湿动而痰气侵；咳嗽谓有痰有声，因伤肿气继动脾湿也。然痰之标在于脾，痰之本在于肾，故有宜燥剂以消之者，有宜润剂以化之者。在小儿由风寒乳食者居多，宜从燥以消之，辛以豁之，半夏、陈皮、前胡之类是也。《经》虽曰：五脏六腑皆能令人咳，然必脏腑各受其邪，而与之终不能离乎肺也。因痰而嗽者，痰为重主治在脾，因痰而动咳者，咳为重，主治在肺。

　　以时而论之，咳于春，春气上升也。咳于夏，火气炎上也。咳于秋，湿热伤肺也。咳于冬，风寒外感也。以一昼夜而计之，清晨咳者属痰火；上昼嗽者属胃火；午后嗽者属阴虚；黄昏嗽者，火气浮于肺经；五更嗽者，食积滞于三焦；肺实而嗽者，必顿嗽抱首，面赤反食；肺虚而嗽者，必气逆虚鸣，颜白飧泻；肺热而嗽者，必痰腥而稠，身热喘满。鼻干面红、手捏眉目鼻面。肺寒而嗽者，必嗽多痰薄，面白而喘，毛粟肠鸣，恶风多绨。然嗽之为病，虽主乎肺，实从于心，心气过盛，则火烁金，治当抑心滋肺。

