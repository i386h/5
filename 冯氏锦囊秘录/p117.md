<!-- { "loadSidebar": true } -->
　　肺为气出入之道，故五脏之邪上蒸于肺而为嗽也。然风寒暑湿有不为嗽者，盖因所感者重，不留于皮毛，径伤脏腑，而成伤寒温热诸病。七情亦有不为嗽者，盖病尚浅，只在本脏，未传入肺，所以伤寒以有嗽为轻，而七情饥饱之嗽，必久而后发为重也。夫津液既凝为痰，则不复生血，以周润三焦，故口燥咽干，大便秘结，面如枯骨，毛发焦槁，妇人则因此月水不通。若能化去败痰，自然服饵有效。然不得过行燥削，使痰湿既消，津液亦槁，去湿留热，又非其治矣。务使化痰复为津液，犹化盗贼复为良民可也。丹溪曰：咳嗽有风寒、有火、有痰、有劳、有肺胀。风寒者，鼻塞声重，恶寒而白，脉弦微是也，宜发散行痰。又有声哑及喘嗽，遇冬则发，此寒包热也。解表则热自除，感冷则咳，膈上有痰也，宜解表豁痰。火者有声，痰少而赤是也。劳者，盗汗出兼痰多吐，继作寒热是也，宜补阴清金。痰者，嗽动便有痰出，痰出嗽止是也，主豁痰。肺胀者，肺为火伤，遂成郁遏，动则喘满，气急声重，或左或右不得眠，此痰挟瘀血，碍气而病，宜养血以流动乎气，降火舒肝以清痰。若嗽而胁下痛者，宜疏肝气，以青皮挟痰药，二陈汤加南星、香附、青黛、青皮、白芥子、姜汁。若血凝气作嗽者，桃仁（去皮、尖），大黄（酒炒），姜汁丸服。然治咳多用生姜，以其辛散也。初嗽多用发散者，因肺气壅遏，得解散而宽也。若痰因火动，逆上作嗽者，先治火，次治痰，借其火下而痰亦下也。如久嗽脉涩，或虽洪大，按之不鼓，属肺虚，宜五味、款冬、紫菀、兜铃之类，敛而补之。如日数虽久，而脉滑数有力，尚属有余实火，还宜清肺，寻火寻痰而治之。凡饮水一二口而暂止者，并饮酒后而嗽减者，冷嗽也。咳与嗽，本两字义，《内经》作一证连言之，咳者，气动也，阳也。嗽者，兼血也，阴也。故曰咳者，有声无痰，本伤乎气；嗽者，有痰无声，本伤乎血；声痰俱发，气血俱伤，其本虽殊，其标则一。

　　《经》曰：秋伤于湿，冬必咳嗽，是知脾无留湿，虽伤肺气，不为痰也。假今湿在肝经，谓之风痰；湿在心经，谓之热痰；湿在脾经，谓之湿痰；湿在肺经，谓之气痰；湿在肾经，谓之寒痰，宜随证治之。咳而无痰者，以辛甘润其肺，咳而嗽者，治痰为先，故以南星、半夏胜其痰，而嗽自愈，枳壳、陈皮利其气，而痰自下。若气从脐下逆奔而上者，乃肾虚不能收气归元，切勿徒事于肺，当以破故纸、安肾丸主之。

　　夫咳嗽生痰上气，多因阴血不足，虚火虚气上浮而为患也。欲消其痰，转耗其血，欲行其气，更泄其元，况从来痰药入腹，其痰不过暂开复闭，有损无功，理宜以微阳之药开其痰，继以纯阴之药补其根，迨至痰之开者复闭，而所用生血之药，早已从天而降，日续一日，久久而血生，血生而气返血室，如浪子归家，复能振作立业，所借以驱胶结之痰，即此气也。此际略加化痰之药，则痰去气存，自然痊可。然饮食最宜致慎，不但肥甘生痰，浓味伤阴，即平旦至日中行阳二十五度，饮食易消，故不成痰，日中至合夜，行阴二十五度，饮食不消，故易成痰，是以释教过午戒食，亦护身之一则也。

　　丹溪云：干咳嗽极难治，此系火郁之甚，乃痰郁火甚在肺上，以苦桔梗开之，下用补阴降火药，不已即成劳，宜重补阴，盖肺为华盖，五脏六腑，火自内起，熏蒸焚灼，水涸金伤。若至久咳声哑，是肺管破也，不治。在初起者，是寒包热，辛以散之。

　　《衍义》云：有妇人患热久嗽，身如炙，肌瘦将成肺劳，以枇杷叶、木通、款冬花、紫菀、杏仁、桑皮各等分，大黄减半，如常制蜜丸，樱桃大，食后夜卧，含化一丸，未终剂而愈。又有久嗽不已，饥则胸中大痛，须视上唇有白点如粞者，此虫啮其肺也。用百部膏一味，加乌梅、槟榔与服，下其虫则愈。肺虫其形如蚕，令人咳嗽声嘶也。

　　古方治火郁干咳嗽者，甚少，治风寒湿咳嗽者，甚多，盖不分内外所因，新久之异也。夫形寒饮冷，则咳嗽有痰，固当以温寒散湿为主，如人参、半夏之类。若夫气动火炎久咳嗽无痰，又当以清热润燥为先，如天冬、麦冬、知母、贝母、石膏、栝蒌之类。

　　世人徒知肺主皮毛，外感风寒为寒，不知传里郁久变为热也。况五脏之尊，心虽为主，而肺居其上，肺为华盖，下覆四藏，合天之德，通达风气，性爱温而恶寒恶热，心火若炎，上蒸其肺，金被火伤则叶萎，倚着于肝，肝发痒则嗽。更有心肝虚弱，不能传阳于下焦，遂至正阳俱暗，变成嗽矣。肺嗽因萎，倚着于肝，而成病者，犹木扣金鸣也。

　　先养肺金，抑心肝虚热而和其肾则愈。凡此者，皆他脏受邪，火自内起，熏蒸焚灼而作咳嗽者，亦良多矣。

　　咳虽肺病，五脏六腑皆能致之，然总其纲领，不过内伤、外感而已。风寒暑湿伤其外，则先中于皮毛，皮毛为肺之合，肺邪不解，他经亦病，此自肺而后传于诸脏也。劳欲情志伤其内，则脏气受伤，先由阴分而病及上焦，此皆诸脏而后传于肺也。凡自表而入者，病在阳，宜辛湿以散邪，则肺清而 愈，自内而生者，病在阴，宜甘以壮水，润以养金则肺宁而 愈。治表者，药不宜静，静则留连不解，变生他病，故忌寒凉收敛，经所谓肺欲辛是也。治内者，药不宜动，动则虚火不宁，燥痒愈甚，故忌辛香燥热，《经》所谓辛走气，气病无多食辛是也。然治表者，虽宜动以散邪。若形病俱虚者，又当补中气而佐以和解，倘专于发散，恐肺气益弱，腠理益疏，邪乘虚入，病反增剧也。治内者，虽宜静以养阴。若命门火衰，不能归元，则参 桂附，在所必用，否则气不化水，终无补于阴也。至夫因于火者，宜清；因于湿者，宜利；因痰者，消之；因气者，理之，随其所见之证而调治。在老人虚人皆以湿养脾肺为主，稍稍治标可也。若欲速愈而亟攻其邪，因而危困者，多矣。

　　肺受火伤则气逆而为 ，脾有停湿，则生痰而作嗽，虽分六腑五脏之殊，而其要皆主于肺，盖肺为清虚之府，一物不容，毫毛必咳，又为娇脏，畏热畏寒，火刑金故嗽，水冷金寒亦嗽，故咳嗽者，必责之肺，以肺为气之主而出声也。然治之之法，不在于肺，而在于脾，不专在脾而反归重于肾，盖脾者，肺之母，肾者，金之子，虚则补其母，虚则补其子，故《经》曰：咳嗽烦冤者，肾气之逆也。

　　如外感风寒而咳嗽者，今人率以麻黄、枳壳、紫苏之类，发散表邪，谓从表而入者，自表而出。如果形气病气俱实者，一汗而愈。若形气病气稍虚者，宜以补脾为主，而佐以解表之药，盖脾主中气，肺主皮毛，惟其虚也，故腠理不密，风邪易以入之。若脾肺不虚，邪何从而入耶？，古人所以制参苏饮中必有参，桂枝汤中有芍药、甘草，解表中兼实脾也。脾实则肺金有养，皮毛有卫，则已入之邪易以出，而后来之邪无自而入矣。若专以解表则肺气益虚，腠理益疏，外邪乘间而来者，何时而已耶，须人参、黄、甘草以补脾，兼桂枝以驱邪，此不治肺而治脾，虚则补其母之义也。有火烁肺金而咳嗽者，宜清金降火，今之医书中论清金降火者，以黄芩、天冬、麦冬、桑皮清肺金，黄连降心火，石膏降胃火，四物知柏降阴火，贝母、栝蒌，竹沥、枇杷叶润肺而化痰。以上治法，岂不平正通达耶，殊不知清金降火之理，似是而实非，补北方正所以泻南方也。滋其阴自所以降火也。独不观启玄子壮水之主，以制阳光乎？前已详言黄柏、知母之不宜用，与大寒凉诸药之害矣，然王节斋云：凡酒色过度，损伤肺肾真阴者，不可服参 ，服之过多则死。盖恐阳旺而阴消矣。自此说行而世之治阴虚咳嗽者，视参 如砒毒，以黄柏、知母为灵丹，使患此症而服此药者，百无一生，良可悲也。盖病本起于房劳太过，亏损真阴，阴虚而火上，火上而刑金，故 ， 则金不能不伤矣，宜先以壮水，如六味地黄之类，补其真阴，使水升而火降，随即以参 救肺之品，以补肾之母，使金水相生而病易愈矣。世之用寒凉者，肤浅庸工，固不必齿，间有知用参 者，不知先壮水以镇火，而遽投参 以补阳，反使阳火愈旺，而金益受伤，此所谓不识先后者也。有脾胃先虚，土虚不能制水，水泛为痰，子来克母而嗽者矣。又有初虽起于心火刑金，因误服寒凉，以致脾土受伤，肺益虚而嗽者，乃火位之下，水气承之，子来救母，肾水复火之仇，寒水挟本势去侵于肺胃，水冷金寒，故嗽。前病未除，新病愈甚，粗工不达此义，尚谓痰火难除，寒凉倍进，岂不殆哉！斯时也，须用六君子汤加泡姜以补脾肺，八味丸以补土母，而引水归源。

　　有嗽而声哑者，盖金实不鸣，痰火郁于中也。金破亦不呜，肺气伤于内也。实则清之，破则补之，皆治肺之道也。又须知少阴之络入肺中，循喉系于舌本，肺为之标，本虚则标弱，故声乱咽嘶舌萎，声不能前，以救本为主。亦有喉燥失音者，古方用猪脂二斤，熬油去渣，入白蜜一斤，再炼成膏，一匙一匙，挑服润之。有大声喊叫，喉破失音者，不可作火治，而用凉药，须大补，八珍加甘桔，倍参 作伤损治。然足少阴脉挟舌本，而足太阴脉络舌旁，手少阴脉系舌本。若三脉虚则痰涎乘虚，闭塞其脉道，而舌不能转运言语也。三经血少，不能营舌，亦令人暗，故久病失血后，及误汗下后，心家气血衰，不能鼓舌者，并用独参汤八物加减有痰加竹沥，《衍义》云：有暴嗽服诸药不效，或教之进佐料鹿茸丸，大菟丝子丸方愈，故有本有标，却不可以其暴嗽而疑，骤补之，非所以易愈者，亦觉之早故也。

