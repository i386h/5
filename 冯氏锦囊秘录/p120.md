<!-- { "loadSidebar": true } -->
　　哮喘者，因膈有胶固之痰，外有非时之感，则寒束于表，阳气并于膈中，不得泄越，壅热气逆，故声粗为哮，外感之有余也。气促为喘，肺虚而不足也。然哮症遇冷则发有二，有属内外皆寒者，治宜温肺以劫寒痰。若属寒包热者，治宜趁八九月未寒之时，先用大承气汤下其痰热，至冬寒无热可包，哮自不发。

　　上气喘息，脉滑手足温者，生。脉涩四肢寒者，死。喘而上逆，脉数有热，不得卧难治。身汗如油，汗出发润，喘不休者，死。直视谵语而喘者，死。凡作于大病之后者，多危。上喘咳而下泄泻者，死。

　　杂症大小合参卷十二　方脉哮症合参

　　麦门冬汤

　　治火逆上气，咽喉不利。

　　麦冬（七两） 半夏（一两） 人参（四两） 甘草（二两） 粳米（三合） 大枣（十二枚）

　　上六味，以水一斗二升，煮取六升，温服一升，日三夜一。

　　杂症大小合参卷十二　方脉哮症合参

　　活人五味子汤

　　治喘促脉伏而数者。

　　五味子（二钱） 人参 麦冬 杏仁 桔红（各二钱五分） 姜（三片） 红枣（三枚） 水煎服。

　　又方

　　治寒包热而喘，必用发散。

　　桔红 半夏 枳壳（炒） 桔梗 黄芩（炒） 紫苏 麻黄 杏仁 甘草 如天寒加桂枝，水煎服。

　　杂症大小合参卷十二　方脉哮症合参

　　东垣人参平肺散

　　治心火刑脾，传为肺痿，咳嗽喘呕，痰涎壅盛，胸膈痞闷，咽嗌不利。

　　桑皮（一钱） 知母（七分） 炙甘草 地骨皮 人参（各五分） 茯苓 天冬（各四分） 青皮陈皮（各三分） 五味子（三十粒） 如热甚，加黄芩、紫苏叶、半夏各五分。

　　杂症大小合参卷十二　方脉哮症合参

　　痰哮方

　　青栝蒌（一个） 白矾（五钱） 为末，将栝蒌打碎，入明矾在内，置新瓦上，阴干，冷调少许，嗽后咽下即愈。

　　杂症大小合参卷十二　方脉哮症合参

　　血没散

　　治产后败血冲心，胸满上喘，命在须臾。

　　真血竭 没药（各等分） 为末，每服二钱，用童便好酒煎一大沸，温调下。方产时进一服，上床良久再服，其恶露自循经下行，更不上冲，免生百病。

　　杂症大小合参卷十二　方脉哮症合参

　　参苏饮

　　产后血入于肺，面赤发喘，欲死者。

　　人参一两，为末，苏木二两，水二碗，将苏木煎至一碗，去渣，调人参末，随时加减服，神效。

　　杂症大小合参卷十二　方脉哮症合参

　　定肺汤

　　治上气喘嗽。

　　紫菀 五味子 橘红 甘草 紫苏子 否仁 桑白皮 半夏 枳壳 生姜（五片） 紫苏（五叶） 水煎。

　　杂症大小合参卷十二　方脉哮症合参

　　定喘汤

　　治肺虚感寒，气逆膈热，而作哮喘。

　　白果（二十一枚，去壳，切碎，炒黄色）

　　麻黄 半夏（姜制） 款冬花（各三钱） 桑白皮（蜜炙） 苏子（各二钱） 杏仁（去皮、尖） 黄芩（一钱五分） 甘草（一钱） 水三钟，煎二钟，分二服，不用姜，不拘时徐徐服。

　　括曰：诸病原来有药方，惟愁哮喘最难当，麻黄桑合加苏子，白果冬花效更良，甘草黄芩同半夏、水煎热服不须姜，病患得此真仙药，服后方知定喘汤。

　　此手太阴药也。表寒宜散，麻黄、杏仁、桑皮、甘草，辛甘发散，泻肺而解表；里虚宜敛，款冬温润，白果收涩，定喘而清金，苏子降肺气，黄芩清肺热，半夏燥湿痰，相助为理，以成散寒疏壅之功也。

　　杂症大小合参卷十二

　　方脉肺痿肺痈合参

　　夫人一身之气，全关于肺，肺清则气行，肺浊则气壅，肺热则津不得，而肌肉甲错，多生肺痈。痈者，壅也。肺气郁热，久壅而成也。盖咳久伤肺，元气渐虚，其人有寒热往来，自汗 ，口中有浊唾涎沫，或咳嗽唾中有红线脓血，或多唾涎沫而无脓，寸口脉数而虚涩，或虚洪者，名曰肺痿，热在上焦故也。如口中辟辟燥咳，即胸中隐隐痛，咽燥喘渴，四肢微肿，先吐血而后吐脓，胸中甲错，（甲错，肌不滑泽也）。或偏热烙手，喜一侧于右睡，而不能左卧，左疼则喘急不安，其痰似脓血腥臭，以水验之则沉而不浮，其脉数而有力者，名曰肺痈，因劳伤血气，腠理开而受邪，寒搏于血，蕴结成痈，结热不散，败血为脓，咳伤肺叶而成，按其右胁必痛皆是也。若已破入风者，不治。吐脓如米粥者，难治。然痿为正气虚，痈为邪气实，其肺痿治法在乎养血养神养气清金，而治肺痈在于补养气血，而兼排脓也。然肺痿亦有寒者，必头眩吐涎沫而不咳不渴而遗尿，此为肺中冷而心中有湿液也。古人用炙甘草、干姜治之，以补虚劳也。古一妇人，二十余岁，胸膺间一窍，口中所咳脓血，与窍相应而出，以人参、黄、当归补气血之剂，加退热排脓等药而愈。肺痿咳吐咽燥，欲饮水者，自愈。张口矩气者，危。

　　杂症大小合参卷十二　方脉肺痿肺痈合参

　　皂荚丸

　　治肺痈 逆上气，时时唾浊，但坐不眠。

　　皂荚（刮去皮、弦，炙） 为末，蜜丸，以枣膏和汤，服三丸。

　　喻嘉言曰：火热之毒结聚于肺，表之、里之、温之，清之，曾不少应坚而不可攻者，令服此丸，庶几无坚不入，竟成洗荡之功，不可以药之微贱而少之也。本方加蛤粉等分，为末，名皂蛤丸，治妇人风邪客于乳房而成奶痈，每服二钱，酒下。此药能导其汁，散其风邪，汗出而病自愈矣。

　　杂症大小合参卷十二　方脉肺痿肺痈合参

　　人参养肺汤

　　治痿症咳嗽有痰，午后热并声飒。

　　人参 阿胶珠 甘草（各一钱） 柴胡（四钱） 桑白皮（二钱） 茯苓 五味子 贝母 杏仁（炒） 桔梗（炒） 枳实（各一钱五分） 每服八钱，姜枣水煎，食后温服。

　　杂症大小合参卷十二　方脉肺痿肺痈合参

　　肺痈方

　　用芥菜卤，煎一沸，入坛中封口，藏于地内，隔三年取起，患者饮一杯，神效。

　　杂症大小合参卷十二　方脉肺痿肺痈合参

　　紫菀散

　　治咳嗽，唾中有脓血虚劳症，肺痿肺痈。

　　人参 桔梗 茯苓（各一钱） 阿胶（炒） 甘草 紫菀（各五分） 知母贝母（各一钱五分） 五味子（十五粒） 水煎服。

　　杂症大小合参卷十二　方脉肺痿肺痈合参

　　甘桔汤

　　治咽痛肺痈吐脓。

　　桔梗（炒，一两） 甘草（五钱） 水煎空心服，吐尽脓为效。

　　一方

　　治肺痈久不敛口者，用合欢树皮，即槿树皮，一名夜合，同白敛二味煎服，最佳。

　　杂症大小合参卷十二

　　痰饮大小总论合参

　　人禀二气以生，有清有浊，阳之清者，为元气，阳之浊者，即为火，阴之清者，为津液，阴之浊者，即为痰，故痰者，乃血气津液不清，熏蒸结聚而成。一有此生，便有此气血津浓，有此气血津液，便有此痰火，乃清浊邪正之气，变化必然之理，但不可使清浊混淆，邪害正气耳。《经》曰：太阴在泉，湿淫所胜，民病饮积：又曰：岁土太过，雨湿流行，甚则饮发。《内经》论痰皆因湿土为害。《内经》有饮字而无痰字，至仲景始立五饮之名，而痰饮居其一。然脾为生痰之源。夫饮入于胃，游溢精气，上输于脾，脾气散精上归于肺，通调水道，下输膀胱，水精四布，五经并行，何痰之有？惟脾虚不能致精于肺，下输水道，则清者难升，浊者难降，留中滞鬲淤而成痰。故治痰先补脾，脾复健运之常而痰自化矣。虽然人但知痰之标在于脾，而不知痰之本更在肾。

　　盖痰者，水也。有肾虚不能制水，水泛为痰，是无火之痰，痰清而稀；阴虚火动，火结为痰，是有火之痰，痰稠而浊。稠者为痰，稀者为饮，水湿其本也，得火则结为痰，随气升降，在肺则咳，在胃则呕，在头则眩，在心则悸，在背则冷，在胁则胀，其变不可胜穷。析而言之，痰有五，饮亦有五，而治法因之以变，在脾经者名曰湿痰，脉缓面黄、肢体沉重，嗜卧不收，腹胀食滞，其痰滑而易出。在肺经者名曰燥痰，脉涩面白，气上喘促，洒淅寒热，悲愁不乐，其痰涩而难出。在肝经者，名曰风痰，脉弦面青，四肢满闷，便溺秘涩，时有燥怒，其痰青而多泡。在心经者，名曰热痰，脉洪面赤，烦热心痛，口干唇燥，时多喜笑，其痰坚而成块。在肾经者，名曰寒痰，脉沉面黑，小便急痛，足寒而逆，心多恐怖，其痰有黑点而多稀。若其人索盛今瘦，水走肠间辘辘有声，心下冷极，名曰痰饮，饮后水流在胁下，咳唾引痛，名曰悬饮，饮水流于四肢，当汗不汗，身体疼重，名曰溢饮。 逆倚息，短气不得卧，其形如肿，名曰支饮，膈满呕吐，喘 寒热，腰背痛，目泪出。其人振振恶寒，身 惕者，名曰伏饮更有一种，非痰非饮，时吐白沫，不甚稠枯，此气虚不能约束津液，故涎沫自出，不可用利药，宜六君子汤加益智仁以摄之。嗟乎！五痰五饮，证各不同，稍或不详，妄投药剂，非徒无益，而反害之。至如脾肺二家之痰，尤不可混，脾为湿土，喜温燥而恶寒润，故二术星夏为要药，肺为燥金，喜凉润而恶温燥，故二母、二冬、地黄、桔梗为要药，二者易治，鲜不危困，每见世俗恶半夏之燥，一见有痰，便以贝母代之。若是脾痰则胃气易伤，饮食愈减矣。即使肺痰，亦毋过于凉润，以伤中州，稍用脾药，以生肺金，方为善治，盖即肺中之浊痰，亦以脾中之湿为母，故治痰不理脾胃，非其治也。然天下无逆流之水，由乎风也。人身无倒上之痰，由乎气也。故善痰治者，不治痰而治气，气顺则一身之津液亦随气而顺，更不治痰而补脾，脾得健运，而痰自化矣。

