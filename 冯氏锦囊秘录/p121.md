<!-- { "loadSidebar": true } -->
　　痰在人身，非血非气，生于脾土，谓之津液，周流运用，血气由之，如道路然，而不可无者，但湿盛过多，加以外感，固滞于中，或煽以相火上攻心臆，斯为患耳。凡有怪症、莫不由兹，故丹溪有十病九痰之论，但治其痰之所因，使津液各归其经，而非痰矣。故曰痰者，津液之病名也。苟气血清顺，则津液流通，何痰之有？惟气血浊则津液不清，熏蒸成聚，而变为痰，痰之本水也。原于肾，痰之动湿也。主于脾，古人用二陈汤为治痰通用者，所以实脾燥湿，治其标也。然以之而治湿痰、寒痰、痰饮、痰涎则是矣。若夫痰因火上，肺气不清，咳嗽时作，及老痰，郁痰结成粘块，凝滞喉间，吐咯难出，此等之痰，皆因火邪炎上，熏于上焦，肺气被郁，故其津液之随气而升者，为火熏蒸，凝浊郁结而成，岁月积久根深蒂固，故名老名郁，而其原则火邪也，病在上焦心肺之分，咽喉之间，非中焦脾胃湿痰，冷痰、痰饮、痰涎之比也，故汤药难治，亦非半夏、茯苓、苍术、枳壳、南星等药所能治也。惟在开其郁，降其火，清润肺金而消化之，缓以图治，庶可取效，故曰热痰者，痰困火盛也。痰即有形之火，火即无形之痰，痰随火而升降，火引痰而横行，变生诸症，不可纪极，火借气于五脏，痰借液于五味，气有余则为火，液有余则为痰，气能发火，火能役痰，故治痰者，必降其火，治火者，必顺其气也。

　　痰之为物，随气升降无处不到，或在脏腑，或在经络，所以为病之多也。若夫寒痰、湿痰、热痰则易治。至于风痰、燥痰、老痰则难治也。胶结多年，如树之有萝，屋之有尘，石之有苔，托附相安，驱导涌涤，徒伤他脏，此则闭拒不纳耳。分而治焉，寒则温之，湿则燥之，热则清之，风则散之，燥则润之，老则软之，总而治焉，用人参、甘草以补脾；半夏、白术以燥湿；陈皮、青皮以降气；茯苓、泽泻以渗水，是举其纲也。如寒痰加以附子、姜桂；湿痰加以苍术、浓朴；食积痰加以曲 、山楂；热痰加以芩、连、栀子；风痰加以南星、皂角；燥痰加以栝蒌、杏仁；郁痰加以枳壳、香附；老痰加以海石、芒硝，是张其目也。虽然，痰症又有挟虚者，不可不加以补药而运之，则愈虚，而津液愈凝，即药力而无正气以助之。则独力难行矣。故挟气虚者，加以四君，血虚加以四物，脾虚治以六君，肾虚治以八味、六味，分其表里上下，审其寒热虚实，未有不中病情者。若徒以燥湿消痰为事，血液潜耗，胃脘干枯，药助病邪，展转深涸，以无伤性命之轻症，受成隔噎不可救之沉 矣。

　　津液受病化为痰饮，或吐咯上出，或凝滞胸膈，或留聚肠胃，或流注经络四肢，遍身上下，无处不到，其为病也，为喘咳，恶心呕吐，痞膈壅塞，关格异病，泄泻眩晕，嘈杂怔忡，惊悸颠狂，寒热痈肿，或胸间辘辘有声，或背心一点洋冷，或四肢麻痹不仁，百病中多有兼痰者，然更有新久轻重之殊，新而轻者，形色清白稀薄，气味亦淡，久而重者，黄浊稠粘，咳之难出渐成恶味，酸辣腥臊咸苦，甚至带血而出。然痰生于脾胃，故治宜实脾燥湿，但随气而升，故尤宜顺气，气升属火，故顺气在于降火，热痰清之，湿痰焕之，风痰散之，郁痰开之，硬痰软之，食积痰消之，在上者吐之，在中者下之，中气虚者，更宜固中气以运之。若徒加攻削则胃气愈虚，而痰愈多。况人之病痰火者，十之八九。老人不宜速降其火，虚人不宜尽去其痰，攻之太甚则病转剧而致危殆。

　　丹溪曰：凡人身上中下有块者多是痰。然痰在皮里膜外，则遍体游行，肿而色白，滞而不痛，宜导达疏利。痰因火走则体多小块，色红痛甚，流走无定，宜解毒清火为主。痰胶固稠浊，及脉浮者，俱用吐法。眼胞及眼下如烟煤者痰也。气虚不能摄涎，其痰不甚稠粘者，不可用利药，宜六君子汤，加益智仁以摄之。中焦有痰则饮食虽少，胃气亦赖所养，卒不便虚，故病有痰者，必淹延久而不思食，胃亦不虚，若攻之尽则虚矣。内伤中气虚者，必用参术，佐以姜汁以传送阵下，痰在膈上，必用吐法，泻亦不能去。风痰多见奇症，温痰多见倦怠软弱，热痰挟风外症为多，痰在肠胃间可下而愈，在经络中非吐不可，吐中便有发散之义，黄芩治热痰，假其下火也。竹沥滑痰，菲姜汁不能行经络，五倍子能治老痰。凡用吐药，宜升提其气便吐也。如防风、山栀、川芎、桔梗、牙茶、生姜、齑汁之类，或用瓜蒂散，苍术治痰成窠囊，一边行者极妙，痰挟瘀血则遂成窠囊。眩运嘈杂乃火动其痰，用二陈汤加山栀子、苓连之类。噫气吞酸，此食郁有热，火气上动，以黄芩为君，南星、半夏为臣，橘红为使，热多加青黛。痰在胁下，非白芥子不能达。痰在皮里膜外，非姜汁、竹沥不能通。白芥子亦能散皮里膜外之痰气，惟善用者，能收奇功也。痰在四肢，非竹沥不开，痰结核在咽喉中，不能出入，用化痰药，加咸润软坚之味，如栝蒌、杏仁、海石、桔梗、连翘，少佐朴硝姜汁蜜和丸噙服之。海粉即海石，热痰能降，湿痰能燥，结痰能软，顽痰能消，可入丸散，不可入煎药。小胃丹治膈上痰热，能损胃气。凡治痰用利药过多，致脾气虚，则痰易生而多。天花粉大能降膈上热痰，痰在膈间，使人颠狂，或健忘，或风痰，皆用竹沥，亦能养血，与荆、沥用，功治稍重，能食者，用此二味效速稳当。韭汁治血滞不行，中焦有饮，自然汁饮二三盏，必胸中烦燥不宁而后愈。

　　节斋论痰，而首揭痰之本于肾，可为发前人所未发，惜乎启其端而未竟其说，其所制之方，皆治标之药，而其中寒凉之品甚多，多致损胃，惟仲景先生云：虚气有痰，用肾气丸补而逐之。吴茭出又云：八味丸治痰之本也。此二公者，真开后学之蒙 ，济无穷之夭在，盖痰者，病名也。原非人身之所有，非水泛为痰，则水沸为痰，但当分有火无火之异耳。肾虚不能制水，则水不归源，逆流泛滥而为痰，是无火者也。故用八味丸以补肾火。（张）常用加牛膝、五味子更效。阴虚火动则水沸腾动于肾者，犹尤火之于海，龙兴而水附，动于肝者，犹雷火之出于地，疾风豪雨，水随波涌而为痰，是有火者也。故用六味丸以补水配火，（张）常用加牛膝、麦冬、五味子更妙，此不治痰之标，而治痰之本也。故善于治肾虚者，先以六味八味壮水之主，益火之原，复以四君子，或六君子，补脾以制水。于脾虚者，既投以补中，理中实脾，复以六味八味，制水以益母，使子母互相济养，而治痰之道尽矣。

　　庞安常有言，有阴水不足，阴火上升，肺受火侮不得清肃下行，由是津液凝浊而生痰，不生血者，此当以润剂，如门冬、地黄之属滋其阴、使上逆之火得返其宅而息焉，则痰自清矣。投以二陈立见危殆，有肾虚不能纳气归原，原出而不纳则积，积而不散则痰生焉，八味丸主之。然蒙筌谓地黄泥膈生痰，为痰门禁药，以姜汁炒之。嗟乎！若以姜汁炒之，则变为辛燥，地黄无用矣。盖地黄正取其濡润，能入肾经。若杂于脾胃药中，则土恶湿，安得不泥膈生痰？八味六味丸中诸品，皆少阴经的药，群队相引，直入下焦，名曰水泛为痰之圣药，空腹服之，压以美膳，不留胃中，此仲景制方立法之妙。

　　（张）按：脏腑津液受病为痰，随气升降，理之常也。若在皮里膜外，及四肢关节曲折之地，而脏腑之痰何能流注其所，此即本处津液，遇冷遇热，即凝结成痰而为病，断非别部之津液受病成痰，舍其本位而移于他部者，况气本无形，故能无微不达，而液随气运，亦可籍气周流。若至津液受病成痰，则变为有形而凝滞，焉能随气流通于至微至密之所耶？

　　六味地黄汤、八味地黄汤

　　并见痨瘵门。

　　杂症大小合参卷十二　痰饮大小总论合参

　　六君子汤

　　治气虚脾弱，食少痰多。

　　人参 白术（土炒） 茯苓（各一钱） 半夏 橘红（各一钱五分） 甘草（炙，五分）

　　姜水煎服。

　　杂症大小合参卷十二　痰饮大小总论合参

　　控涎丹（一名妙应丸）

　　治有余痰饮。

　　甘遂（去心） 紫大戟（去皮） 白芥子（各等分） 为末，糊丸，桐子大，临卧淡姜汤下七丸至十丸。加朱砂二钱，全蝎三钱，治惊痰极效。

　　杂症大小合参卷十二　痰饮大小总论合参

　　治酒痰方

　　青黛 括蒌 为末 姜蜜丸，噙化救肺。

　　一方

　　治痰嗽。

　　贝母 南星（各一两） 滑石 黄芩（酒洗，一两五钱） 白芥子（五钱） 风化硝（二钱五分，取其轻浮速降） 为末，汤泡蒸饼，丸桐子大，每服五十丸，白汤下。

　　杂症大小合参卷十二　痰饮大小总论合参

　　小胃丹

　　芫花（好醋浸一宿，瓦器炒令黑） 大戟（长流水煮一时，再水洗，晒干） 甘遂（长流水浸半日，再水洗，晒干，各五钱） 黄柏（一两，焙） 大黄（湿纸裹煨，勿焦，切，焙干，再酒洗，炒熟，焙干，一两五钱）

　　为末，糊丸麻子大，每服二三十丸，临卧津液吞之，或白汤一口送下，取其膈上之湿痰热积，以意消息之，欲利则空心服。

　　二陈汤

　　见伤风门。

　　杂症大小合参卷十二　痰饮大小总论合参

　　茯苓丸

　　治中浣停痰，臂痛难举，手足不得转者。

　　半夏（四两） 茯苓（二两） 枳壳（一两） 风化硝（五钱） 为末，神曲、姜汁糊丸，桐子大，每服三十丸，姜汤下。

　　杂症大小合参卷十二　痰饮大小总论合参

　　隐君礞石滚痰丸

　　治实热老痰，非此不化，功效若神。

　　大黄（酒略蒸） 黄芩（各八两） 青礞石（消 ，一两） 沉香（五钱） 为细末，水丸，川椒大，量人强弱多少用之白汤下。

　　痰不自动，因气而动，气不自升，因火而升，积之既久，根据附肠胃，回簿曲折之处，以为栖泊之窠臼，谓之老痰变现之症，莫可名状，非寻常药物可能疗也。故用大黄为君，以开下行之路；黄芩为臣，以抑上僭之火；礞石剽悍之性，游行肠胃，踵其回薄曲折之处，荡而涤之，故以为佐；奔驰于上午下焦，开飞门、魄门之窍者，沉香之力也，故以为使。然必服之得法则效如附应，用水一口，送过咽即便仰卧，令药在咽隔间徐徐而下，半日不可饮水，不可起身，行坐言语，直待药气除逐上焦痰滞，然后动作大抵服罢，喉间稠粘壅塞不利者，乃痰气泛上药力相攻，故也。少顷药力既胜自然宁贴。

　　若欲速为利下者，再饮白汤催之。

　　杂症大小合参卷十二　痰饮大小总论合参

