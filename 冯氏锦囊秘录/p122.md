<!-- { "loadSidebar": true } -->
　　《内经》半夏汤

　　治痰盛夜不得寐。

　　秫米（一升，即小米之糯者） 半夏（五合）

　　用千里水八升，扬之万遍，取清五升，入前药煮一升半，每服一杯，日进三服，以知为度。病新发者，覆杯即卧，汗出则已，久者，三服而已。

　　歧伯曰：卫气行于阳，阳气满不得入于阴，阴气虚故目不得瞑，阳者，动也，辟也。阴者，静也，合也。故行于阳则动而醒，行于阴则静而卧，阳光亢上，则气有余而膈有痰。《经》曰：合夜至鸡鸣，天之阴，阴中之阴也。气行于阴而阴不足，则阳愈狂而阴愈格，静反为动，合反为辟，神气散而不守，故目不得瞑。秫米甘平益阴气而利大肠；半夏辛温通痰窍而泄小便，二便俱通，气可立降，阳不乘阴卧可立至，经曰：阳强不能密，阴气乃绝，阴平阳秘，精神乃至，此之谓也。

　　一方

　　解郁清火消痰。

　　天冬（去心） 黄芩（酒炒） 海粉（另研） 栝蒌（另研） 橘红（各一两） 桔梗，香附子（捶碎盐水浸，炒） 连翘（各五钱） 青黛（另研，二钱） 芒硝（另研，三钱）

　　为末，炼蜜入姜汁少许，和丸，龙眼大。或噙化一丸；或嚼烂清汤细咽之；或为细丸，淡盐汤送下五六十丸。

　　本门诸方内有未备者，悉于咳嗽、喘哮、颠狂，凡属痰病诸门参看。

　　杂症大小合参卷十二

　　论怪病多属痰

　　人身之病，匹百有四，载之《素问》，《灵枢》者已详八九，外不过风寒暑湿燥火六气之淫，内不过喜怒忧思惊恐悲七情之伤，变见于脏腑经络皮毛之间而为病，安有所谓怪也？即有云怪病者，如人庙登家，飞尸鬼击客忤，亦由人之本气不足，邪乘虚袭，见为谵妄邪祟，若有神灵所凭，故《灵枢》有青黄赤白黑尸鬼之症，何一非五脏素虚而为之形也？庸工不晓病机，一遇不识二症，辄云怪病多属痰，况痰非人身之所素有，及津液既病而成痰，则亦随所在经络而见症，岂可借此一语，借以为口实耶！

　　杂症大小合参卷十二

　　儿科盗汗自汗

　　汗者，心之液，而血之异名，古云小儿盗汗不须治者，以其神气未全，血脉流溢，易于渗泄，言其未甚者耳。若汗久不己，则气血亏损，何以为长养之用耶！盖阳主气，气为卫，阴主血，血为荣，人之一身，负阴抱阳，平则宁，偏则病，故阴虚，阳必走而发热，汗出如水，热而涌，阳虚阴必乘，故发厥汗出，如水冷而流，其自汗者，谓不因发散，不因劳动，或昏或睡，自然而出，宜速为治，久则亡阳，亡阳则气怯气怯则脉虚，脉虚则神散，神散则不能主持，而为惊为搐。然又不可强止，止则闭遏阳气，而作热烦燥矣，盗汗者，睡熟则出，醒则复收，意同盗贼之义也。有因血气未固，肤腠未密，过加温暖，熏蒸生热，热搏于心也，为邪胜，而律液不能内藏者，有伤冷伤热冷热交争，阴阳不顺，津液泄越者，有心虚惊恐，神气不能收摄精华者，有餐冷物过度，致伤脾土，土虚不能制其水液者，大法养心育脾，滋阴降火为要。盖本元充实者，睡则神气敛纳于内，本元不足者，睡则神气浮越于外，汗亦因之流溢，醒则惕然气聚，汗亦因之收藏，总由阴不平，阳不秘耳。有头汗者，是邪传诸阳，津液上奏也，手足汗者，胃主四肢，阳明湿热也。更有脾虚自汗，亦多出额上，汗黏人手，尤宜速救胃气，否则亦令阳亡。又有因汗后病后，重亡津液，阳气偏盛，水不用火，是以脏腑积热，熏灼肌体，消燥骨髓，变成骨蒸日晚发热，肌削颊赤，肌干黄瘦，夜有盗汗，五心烦热，四肢倦困，饮食减少，成为疳劳者，然人赖卫气固其表，所以肌肉温，皮肤充腠理肥，若卫气一虚则肌肉不温，皮肤不充，腠理不肥，津液无拘，为之妄泄，气不卫则六脉不充血不荣，则神不备，治之者，若不调补气血，而用闭遏强止之方，则里病未除，更增留热肌表之患矣。然有汗之而无汗者，是津液内竭，或寒中荣深，而腠里闭也。汗之而大汗不止者，因元阳本虚，受邪亦轻，治者误汗之过也。

　　杂症大小合参卷十二　儿科盗汗自汗

　　团参汤

　　治小儿虚汗、盗汗。然心血液盛，亦发为汗，故宜收敛心气。

　　人参 当归（炒，各二钱） 共锉散，用雄猪心一个，切三片，每服二钱，猜心一片，井水同煎，食远服。一方加黄 ，二钱蜜炙。

　　杂症大小合参卷十二　儿科盗汗自汗

　　牡蛎散

　　治小儿自汗。

　　牡蛎（ ） 黄 （蜜炙） 生地黄 入浮麦、麻黄根同煎，食前服。

　　杂症大小合参卷十二　儿科盗汗自汗

　　止汗散

　　人参 白术 茯苓 黄 （蜜炙） 当归 甘草（炙，各一钱） 用生姜一片，入麦麸同煎，食前服。

　　杂症大小合参卷十二　儿科盗汗自汗

　　扑汗方

　　牡蛎 麻黄根（各一两） 赤石脂 糯米粉 龙骨各五钱） 为轻细末，绵包药，扑于身上。

　　杂症大小合参卷十二

　　方脉自汗盗汗合参

　　自汗属气虚，阳虚血虚湿痰，宜人参黄 ，少佐桂枝，阳虚制附子亦可少用，火气上蒸胃中之湿，亦能作汗，凉膈散主之。自汗盗汗，并忌生姜，以其开腠理也。盗汗属血虚阴虚，小儿不须治，当归大黄汤甚效，但药性寒而人虚者，兼用黄 、甘草补气之味，麻黄根治盗汗甚捷，盖其性能行周身之表，引诸药至卫分而固腠理也。盗汗发热，因阴虚者四物加黄柏，兼气虚加参 白术。盗汗者表里汗出，非任自汗而自出也，多因心虚所致，宜敛心气益肾水，使阴阳调和，水之升降，其汗自止。《经》曰：阳气有余，为身热无汗，阴气有余，为多汗身寒。饮食饱甚，汗出于胃；惊而夺精，汗出于心；持重远行，汗出于肾；惊惶恐惧，汗出于肝；摇体劳苦，汗出于脾。然肥人多自汗，以其多气虚也。瘦人多盗汗，以其多阴虚有火也。但脏腑尽有津液，一经劳倦所伤，皆足以致汗出，然血之与汗，异名同类，故夺血者无汗，夺汗者无血。

　　五脏六腑表里之阳，皆心主之，以行其变化，随时升降，所在之处而生津；亦随其火扰，所在之处泄而为汗，是汗尽由心出也。醒而出汗曰自汗，属阳虚。睡而出汗曰盗汗，属阴虚。汗者心之阳，寝者肾之阴，一则阳虚不能固表，一则阴虚不能闭脏也。

　　有胃腑旁达于外为手足汗者，有胃热熏蒸头颅自汗而属实者，故外感初症多自汗。海藏曰：与寒脉散三黄丸，三日病已，盖肾主五液，化为五湿，肾水上行，乘心之虚，心火上炎而入肺，欺其不胜皮毛以是而开，为汗出也。先以凉膈散泻胸中相火，次以三黄丸泻心火以助阴，则肾水退舍而还本脏，玄府固闭而汗自己矣。此可以证初起实热为汗之一见，然非概可以有余之法治不足也。

　　《经》曰：心之液为汗。东垣曰：坤土主湿，在人为脾胃，夫人之汗，犹天地之阴气，为雾为雨也。《内经》独主于心，东垣又指脾胃而言，盖心属火主热，脾胃为土主湿，湿热相搏，为汗明矣。如天气下降，地湿上升，乃成霖雨。又如甑中烧酒，非汤火熏淘，则不能成涓滴也。然人身清阳之气上行达表，实腠理而固皮毛，谓之卫气，卫气象天，天包地外，一气统摄，犹卫气包护一身。《经》云，阳密乃固，阳密者即腠理密也。此气主于肺，而本于胃，故胃充则卫实。自汗、盗汗之症，为病虽一，其源不同。自汗者乃阳虚气虚有湿，盖阳气虚则不能卫护肌表，故醒时津律然而汗出。盗汗者，乃阴虚血虚有火也，阴血虚，则不能荣养于中，故睡里凑凑然而汗出也，肾多主之，以其闭藏之令失守也。然自汗阳虚，古今之定论，但真阴衰弱，亦令自汗，盖阴虚则火动乘于阴位，阴精被火煎熬而出，犹干竹而以火燃之，亦有油也，不可概用参术黄与桂枝敛之，但补其阴，则火自潜伏而汗自止矣。当兼以脉候辨之。

　　方书多言血与汗异名而同类，丹溪因之，遂有在内为血，在外为汗之论，似乎血即是汗，汗即是血矣。奚知血与汗之由来，有不可以同类并言者，《经》云：心主血，血生于心；又云：肾主五液，人心为汗；又云：汗者，心之液，此言汗为心之液，而非曰心之血。血生于心，统于脾，藏于肝，其源则自水谷之精气，受于中焦，变化取汁，和调于五脏，洒陈于六腑，以奉生身者也。若夫汗则为人身之津液，因腠理疏豁，皮毛不能外护，暑湿热之邪干之，则津液而为汗，是汗乃身之阳气所化，故《经》曰：阳加于阴谓之汗，此可以气言，而不可以血类也。且夏天毫窍不密，汤水入胃，汗即流溢，津液外耗，小便短少，冬天腠里闭密，汗不外溢，小便频多，此更可见汗属津液，而非可血类也更明矣。况人之一身有涕、泪、涎睡、便溺，皆属一水之化，而发于九窍之中。故鼻之所出曰涕，目之所出曰泪、口之所出曰唾、曰涎，二阴之所出曰便溺，而皮肤之所泄则曰汗，汗若可以血类之，则涕泪涎唾便溺，亦可以血言之矣。但心为君主，汗为心液，汗多之害，与亡血之害不甚远耳，非若便溺之无大关害也。

　　夫自汗属阳虚有湿，盗汗属阴虚有火，古哲之定论，然《经》曰：阳者卫外而为固也，但火与元气势不两立，故火盛则阳衰，阳衰则卫虚，其所虚之卫行阴，当瞑目之时，正气无力，以固其表，故腠理开，津液泄而为汗，迨寤则目张，其行阴之气复还于表而汗止矣。谓之盗汗，《经》名寝汗也。自汗盗汗，虽分阴虚阳虚，然悉属于卫，且卫气者，实由谷气之所由化，肺脏之所分布，即天真之阳，必得是而后充大，无是则衰微，变症百出，岂止汗乎。

　　汗由血化，血自气生，在内为血，在外为汗，然汗者心之液也，而肾又主五液，故汗证未有不由心肾虚而得者。心阳虚不能卫外而为固，则外伤而自汗，不分寤寐，不因劳动，而自能出也，肾阴衰，不能内营而退藏，则内伤而盗汗，睡则汗出，醒则倏收。

