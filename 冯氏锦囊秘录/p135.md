<!-- { "loadSidebar": true } -->
　　水肿者，脾病也。出于肺，而本于肾。三经之寒气为病，而实原于三焦之气不化，闭而不行，留溢为肿，脾制水者也。土受邪，则水反侮之，肺生水者也。金气病，则水不能输，然其本更在于肾，肾虽水脏，实元阳生气所由出也。若肾中之阳虚，则命门火衰，何能温养脾胃，是以阴寒上乘，至阴益困，不能为之健运矣。要知气即火也，阳也。精即水也，阴也，阳旺则化精而为气，阳衰则不能化，而水即为邪，火衰则不能化水，水盛则火不能化阴，不从阳而精气皆可化为水也。故水肿之水，实无水也。本于气之所化，真气旺，则水即为气，真气衰，则气即化水，因脾肺肾真元之气先亏而致之，盖肾居下焦属水，统摄阴液，为水之本，脾居中焦属土，合肌肉为水之堤防，主化谷生津，以灌溉诸经，肺居上焦属金，为水之化源，行荣卫而主治节，以通调水道，人或劳倦房室，以伤其脏，则在肾不能统摄宣通而停蓄矣。在脾不能堤防灌溉而泛滥矣。在肺不能生化通调而壅闭矣。三焦之气闭塞，决读之官郁遏，水道不通，津液亦闭，血脉不流，尽化为水，水因气闭，气因水壅，肿病日甚，观此则知得之于脾肺肾三经，更本于气也、火也，明矣。故《经》曰：三阴结谓之水，三阴结者，谓脾肺之脉俱寒结也，脾肺寒结，则气化为水矣。所以金匮肾气，内用桂附，以运动其枢机，则水自下，非若五苓之专于行水为事也。

　　凡治肿胀，其阴阳虚实，不可不辨，大抵阳证必热，热者多实，阴证必寒，寒者多虚，先胀于内，而后肿于外者，为实，先肿于外，而后胀于里者，为虚。小便黄赤，大便秘结，为实，小便清白，大便溏泄，为虚，滑数有力为实，弦浮微细为虚，色红气粗为实，色悴声短为虚。凡诸实症，或六淫外客，或饮食内伤，阳邪急速，其至必暴，每成于数日之间。若是虚证，或情志多劳，或酒色过度，日积月累，其来有渐，每成于经月之后，然治实颇易，理虚恒难，虚人气胀者，脾虚不能运气也。虚人水肿者，土虚不能制水也。水虽制于脾，实则统于肾，肾本水脏，而元阳寓焉。命门火衰，既不能自制阴寒，又不能温养脾土，则阴不从阳，而精化为水，故肾之真阳盛，则水皆内附，而与肾气同其收藏矣。水肿之症，多属火衰也。丹溪以为湿热，养肺金以制水，使脾无贼邪之患，滋肾水以制火，使肺得清化之权，夫制火固可保金，独不虑其害土乎？惟属热者宜之，若阳虚者，岂不益其病哉！又有妇人内有积聚，似水胀而非水胀。《经》曰：石瘕生于胞中，寒气客于子门，子门闭塞，气不得通，恶血当泻不泻，血以留止，日以益大，状如怀子，月事不以时下者，可导而下，若寒气客于肠外，与卫气相搏，气不得荣，因有所系，癖而内着，息肉乃生，大如鸡卵，稍以益大，如怀子状，按之则坚，推之则移，月事以时下，此肠覃也。

　　凡水道不利，而成肿满，盖不以清肺为急，盖膀胱之精液，必待肺气之降下而输化，曷不观之禽畜，有肺者有尿，无肺者无尿，此其义也。

　　凡鼓胀朝宽暮急者，血虚。暮宽朝急者气虚，终日急者，气血皆虚。如因有故，蓄血而腹胀者，宜下死血。如因食积腹胀者，宜木香、槟榔、浓朴、香附之类消之。如因外寒郁内热而腹胀者，宜桂枝、麻黄温散之。总实者下之、消之，次补之。虚者补之、升之，以补为要。若脉沉忽大出者，死。腹胀寒热如疟者，死。腹胀便血，脉大时绝者，死。遍身通红不治。腹胀身热者，死。泻后腹胀，而有青筋者，死。大便滑泄，水肿不消者，死。脉实大者可治，虚微者，难治。

　　杂症大小合参卷十四　方脉肿胀合参

　　金匮肾气丸

　　治脾肺肾俱虚，遍身肿胀，小便不利，痰气喘急，非此药不救。

　　白茯苓（三两，乳拌） 附子（制熟，五钱） 川牛膝（一两，酒拌炒） 肉桂（一两，去皮） 泽泻（一两，酒拌炒） 车前子（一两，微焙） 山茱萸（去核，一两，酒拌炒）

　　山药（一两，炒黄） 牡丹皮（一两，酒拌炒） 熟地黄（四两，酒煮、杵膏），蜜丸，桐子大，每服四五钱，空心白汤下。

　　杂症大小合参卷十四　方脉肿胀合参

　　疏凿饮子

　　治通身水肿，喘呼气急，烦躁多渴，大小便不通，服热药不得者。

　　泽泻 商陆 赤小豆（炒） 羌活（去芦） 大腹皮 椒目 木通 秦艽（去芦）

　　茯苓皮 槟榔（各一钱） 姜水煎服。

　　杂症大小合参卷十四　方脉肿胀合参

　　敷药方

　　治腹满如石，或阴囊肿大，先用甘草嚼，后用此。

　　大戟 芜花 甘遂 海藻各等分为细末，用酽醋调面，和药摊于绵纸上，覆贴肿处，仍以软绵裹住。

　　杂症大小合参卷十四　方脉肿胀合参

　　舟车神佑丸

　　去一切水湿痰饮如神。

　　甘遂 芫花 大戟（各一两，俱醋炒） 大黄（二两） 黑牵牛（头末，四两） 青皮 陈皮木香 槟榔（各五钱） 轻粉（一钱） 为细末，水丸，椒目大，空心服五丸，日三服。

　　痞闷者，多服反烦满，宜初服五丸，每服加五丸，快利为度。戴人每令病者先服百余粒，继以浚川等药投之，五更当下，种种病出，轻者一二度，重者五六度，方愈。药虽峻急，为效极神。弱者当根据河间渐次进，实者根据戴治之。

　　杂症大小合参卷十四　方脉肿胀合参

　　大圣浚川散

　　大黄（煨） 牵牛（取头末） 郁李仁（各一两） 木香（二钱） 芒硝（三钱） 甘遂（五分）

　　诸湿为土，火热能生湿土，故夏热则湿，秋凉则燥，尝考戴人治法，假令肝木乘脾土，土不胜木，求救于子，已土能生庚金，味辛者为金，大加生姜使伐肝木然不开脾土无由行也。先以舟车丸通其闭塞之路，泻其所不胜，后以姜汁调浚川散大下之，是泻其所胜也。戴人每言导水丸，必用禹功散继之，丹车丸，必以浚川散继之。

　　杂症大小合参卷十四　方脉肿胀合参

　　禹功散

　　治寒湿水疝，阴囊肿胀，大小便不利，囊如水晶，阴汗不绝，谓之水疝。盖得之醉后而使内湿热乘肾虚而流入也。大小便不通，湿郁为热而胀秘也。

　　黑牵牛（四两） 茴香（一两，炒） 为末，每一钱，姜汁调下。或加木香一两。此足少阴、太阳药也。牵牛辛烈能达右肾命门，走精隧行水泄湿，兼通大肠风秘气秘，茴香辛热温散，能暖丹田，祛小肠冷气，同入下焦以泄阴邪也。

　　杂症大小合参卷十四　方脉肿胀合参

　　神芎导水丸

　　治一切因热积聚。

　　黄芩（一两） 黄连 川芎 薄荷（各五钱） 大黄（二两） 滑石 黑丑（头末，各四两）

　　为末，水丸。有血积者，加桂五钱。

　　绿头鸭或白鸭。治如常法细切，和米并五味煮粥，空腹食之，能消水肿。

　　鲤鱼重一斤者，煮汁和冬瓜葱白作羹食之，善消水肿。

　　杂症大小合参卷十四　方脉肿胀合参

　　鸡矢醴法

　　用羯鸡矢八合，炒微焦，以无灰好酒二碗，煎至碗半，滤取汁，五更热饮，则腹鸣，辰已时，行二三次黑水，次日足有绉纹，又饮一次，渐绉至膝上而愈。

　　一方

　　土狗（一名蝼蛄），焙干，为末。用上半节，即消上身之水。下半节，即消下体之水，左可消左，右可消右。方士以此为神奇。

　　杂症大小合参卷十四　方脉肿胀合参

　　抵当丸

　　下蓄血。

　　水蛭（七个，锻石炒赤） 虻虫（八个，粳米炒） 桃仁（七个） 大黄（一两） 为末，作四丸，水一钟煎一丸，取七分，温服。当下血，未下再服。

　　杂症大小合参卷十四　方脉肿胀合参

　　麻黄甘草汤

　　治水肿，从腰以下俱肿，以此汤发汗。

　　麻黄（去根、节，四两） 甘草（二两）每服三钱，水一钟，煮麻黄，再沸后，入甘草煎七分，温服。慎冒风，老人虚人，不可轻用。

　　杂症大小合参卷十四　方脉肿胀合参

　　禹余粮丸

　　许学士、朱丹溪皆赞此方为水胀之圣药。

　　蛇含石（大者三两，铁铫盛，烧红钳出，入醋中候冷研细） 禹余粮石（三两） 真针砂（五两，淘净炒干，用醋二钟，同余粮铫内煮干，更入铫内烧红，倾净砖地上，候冷研极细） 羌活 木香 茯苓 川芎 牛膝（酒浸） 桂心 白豆蔻 大茴香（炒） 蓬术（炮） 附子（炮） 干姜（炮） 青皮京三棱（炮） 白蒺藜 当归（酒浸，各五钱） 为末，入三味拌匀，蒸饼，丸如桐子大，食前白汤下三十丸，至五十丸。虚人老人俱可服，即于小便内旋去，不动脏腑，每日三服，更以温补之药助之，真神方也。最忌盐，一毫不可入口，否则发疾愈甚。

　　杂症大小合参卷十四　方脉肿胀合参

　　五苓散

　　方见伤寒门。加木香茵陈，治水肿，从腰以下俱肿，以此利小便。仲景曰：腰以下肿，宜利水，腰以上肿，宜发汗也。

　　杂症大小合参卷十四　方脉肿胀合参

　　五皮散

　　治脾肺不能营运，气满皮肤，水停不利，以致面目虚浮，四肢肿满，心腹膨胀，上气促急。

　　桑白皮 生姜皮 大腹皮 茯苓皮 陈皮（各一钱五分） 水煎日三服，切忌生冷、油腻、坚硬等物。

　　杂症大小合参卷十四　方脉肿胀合参

　　葶苈木香散

　　治暑湿伤脾，水肿腹胀，小便赤，大便滑。

　　葶苈（二钱半，炒香） 木香（五分） 茯苓 猪苓（去皮，各二钱半） 肉桂（二钱） 滑石（三两） 泽泻 木通 甘草（各半两） 白术（一两） 为末，每服二钱，白汤下，不拘时。

　　一方

　　治水肿膨胀。

　　苦葶苈 甘遂（面裹煨熟，水浸冷用） 商陆根 大戟（各二钱半） 大黄 芫花（各一钱） 轻粉（少许） 黑牵牛（头末，一两） 为末，入轻粉，再研每服二钱，蜜水调服，下黑黄臭水为验。忌生冷盐酱之物。

　　杂症大小合参卷十四　方脉肿胀合参

　　金丹

　　苍术（四钱半，米泔水浸） 草乌（一钱，去皮） 羌活（一两） 巴豆（一钱半，去皮、心、膜油另研） 杏仁（二十一个，去皮、尖，面炒，另研） 为末，面糊丸，桐子大，每服十一丸，临卧姜汤下。忌盐、酱、房事、发病之物百日，此药极验。

　　一方

