<!-- { "loadSidebar": true } -->
　　夫反胃本于血液干槁，故莫如养血，养血又莫如滋水，水旺而津液自生，肠胃之传道，得其职矣。又云：呕吐属于胃脘虚寒，故莫若辛温，辛温则莫如补火，补火而命门气暖，胃海之水谷可腐熟矣。故八味六味，诚治反胃之要药，惟赵献可能独窥其秘。

　　噎病，本于精血枯稿，忧思郁结，津滋血液，不能下润，而噎，故一见饮食便心中噎塞，机先病也。本无形之真气受病，故其治当以培真气为主。又曰：本于肾虚，任用为病，气弱血枯，思虑劳役。而成，气弱则运化不开，血枯则道路闭塞，人之任脉，上循咽嗌，自胃三脘直下，肾虚则任脉不润丹田，元阳之气，而无温暖蒸腐之功，由是中焦失传运润下之化，而成噎矣。故其治专以滋阴为主。

　　得药不反，虽思饮食，切勿便与粥饮，及诸饮食。惟每日人参五钱，陈皮二钱，老黄米一两，作汤细啜，以泄胃气，觉稍安，渐渐加人参，旬日半月间，方可小试陈米饮糜粥，盖仓廪未固，不宜便贮米谷，常见即食粥饭者，遂致不救。虚而胃液干，噎食不下，譬如人吃干物，则梗噎难下，必以茶汤润之乃可，其理易见，用生姜汁，白蜜牛酥各五两，人参末、百合各二两，重汤煮膏，时进半匙，津下则脾胃渐开，最忌肥甘粘腻，恐复伤胃也。或少用白鲞牛鸭清汤，以助胃气，又有积血停内，而致者，当消息逐之，大便涩者难治。痰多者不必治痰，补以化之。口吐白沫者，不治，胸腹嘈痛，如刀割者死。年高者不治。粪如羊屎者不治。

　　关格者，《内经》以脉论，而非言病也。自仲景创其论，而诸家俱以关格为病名矣。

　　如《经》曰：人迎四盛以上为格阳，寸口四盛以上为关阴，人迎与寸口俱盛四倍以上，为关格，关格之脉羸，不能极于天地之精气则死，而景岳亦以为人迎独盛者病在三阳之腑，寸口独盛者，病在三阴之脏，关格者，阴阳偏盛之极，为孤阳之逆候实真阴之败竭也。论脉论病，议虽不同，而阴阳偏绝，为关为格之害则一顾名求义，便可以得病之情矣。

　　关则不得小便，甚热之气，热在下焦，闭塞不便也，格则吐逆，甚寒之气，寒在胸中，遏绝不行也。关格者，谓膈中觉有所碍，欲升不升，欲降不降，欲食不食，寒热上下不通，此为气之横格也。必用吐提其气之横格，而不必在出痰也。有痰宜吐者，二陈汤吐之，吐中便有降。有中气虚不运者，补气药中升降之。

　　关格者，忽然而来乃暴病也。大小便秘，渴饮水谷，少顷则吐，又饮又吐，唇燥眼珠微红，面赤或不赤，甚者或心痛，或不痛，自病起粒米不思，滴水不得下胃，饮一杯吐出杯半，数日后，脉亦沉伏，此寒从少阴肾经而入，阴盛于下，逼阳于上，谓之格阳之症，名曰关格。关格者，不得尽其命而死矣，须以仲景白通汤，用《内经》寒因热用之法，《经》曰：若调寒热之逆，冷热必行，则热药冷服，下咽之后，冷性既除，热性始发，由是病气随愈，呕吵皆除，情且不违，而致大益，此和人尿猪胆汁咸苦寒之物，于白通汤中，要其气相从，可去拒格之寒也。服药后脉渐出者，生，脉乍出者，死。陶节庵杀车槌中有反本回阳汤，极妙，愈后须八味丸常服。又有一种肝火之症，亦呕而不入，但所呕者酸水，或苦水，或青蓝水，惟大小便不秘，亦能作心痛，此是火郁木郁之症，木郁则达之，火郁则发之，须用茱连浓煎，细细呷之，再服逍遥散而愈，愈后须以六味调理。

　　杂症大小合参卷十四　方脉噎膈翻胃关格合参

　　四逆汤

　　四逆者，四肢厥逆也。治里寒外热，面赤烦躁，干呕脉微欲绝。

　　附子（一枚，生用） 干姜（一两） 甘草（炙，二两。）

　　杂症大小合参卷十四　方脉噎膈翻胃关格合参

　　回阳返本汤

　　治阴盛格阳，即四逆汤，加生脉散、陈皮。

　　杂症大小合参卷十四　方脉噎膈翻胃关格合参

　　白通汤

　　复阳通脉。即四逆汤，除甘草，加葱四茎，再加人尿、猪胆汁，名白通加人尿、猪胆汁汤。

　　杂症大小合参卷十四　方脉噎膈翻胃关格合参

　　古方逍遥散

　　治血虚肝燥，骨蒸劳热，咳嗽潮热，往来寒热，口干便涩，月经不调。

　　柴胡（一钱） 薄荷 当归（一钱） 白芍（一钱） 陈皮 甘草（五分） 茯苓（一钱） 白术（炒，一钱） 姜枣水煎服。加丹皮、栀子名八味逍遥散。治怒气伤肝，血少目暗。

　　一方

　　治翻胃，用韭菜汁二两，牛乳一盏，生姜汁半两，和匀温服。

　　杂症大小合参卷十四　方脉噎膈翻胃关格合参

　　人参利膈丸

　　神治胸中壅塞，痰咳喘满，推陈致新，膈气之圣药。

　　木香 槟榔（七钱五分） 人参 当归 藿香 大黄（酒浸） 甘草 浓朴（姜制）

　　枳实（各一两） 为末，水丸，如桐子大，每服五十丸，温水送下。

　　杂症大小合参卷十四　方脉噎膈翻胃关格合参

　　锦羹秘授西洋药酒方

　　神治膈食翻胃，一切痢疾、水泻等症，立效。

　　红豆蔻（去壳） 肉豆蔻（面裹煨，用粗纸包压去油） 白豆蔻（去壳） 高良姜（切片，焙） 甜肉桂（去尽粗皮） 公丁香 各研净细末，戥准五分。先用上白糖霜四两，水一饭碗，入铜锅内煎化，再入鸡子清二个，煎十余沸，入干烧酒一斤，离火置稳便处，将药末入锅内打匀，以火点着烧酒，片刻随即盖锅火减，用纱罗滤去渣，入瓷瓶内，用冷水冰去火气，随量多少饮之。

　　一方

　　治噎食，用碓嘴上细糠，蜜丸，如弹子大，每服一丸，噙化津液咽下。

　　又方

　　用杵头糠，布包，时时拭齿，另煎汤，时时呷之，即效。

　　杂症大小合参卷十四　方脉噎膈翻胃关格合参

　　代赭旋复汤

　　治伤寒发汗。若吐若下解后，但胃气弱而不和，虚气上逆，故心下痞硬，噫气不除。噫气，即俗所谓嗳气也。周扬俊曰：予每借用此方，以治反胃、噎食、气逆不降者，神效。

　　旋复花（即金沸草，三两） 代赭石（一两） 人参（二两） 甘草（三两） 半夏（半升） 生姜（五两） 大枣（十二枚） 此足阳明药也。成氏曰：硬则气坚，旋复之咸，以 痞，硬怯则气浮，代赭之重，以镇虚逆。代赭色赤体重，又能养阴血止反胃等症，辛者，散也。

　　生姜之辛，以散虚痞。甘者，缓也。人参、甘草、大枣之甘，以补胃弱。

　　杂症大小合参卷十四　方脉噎膈翻胃关格合参

　　大半夏汤

　　治肥人痰盛，胃反呕吐。

　　半夏（汤洗，五钱） 人参（三钱） 白蜜（三钱） 水二钟，和蜜扬之，二百四十遍，煎至八分服。

　　杂症大小合参卷十四　方脉噎膈翻胃关格合参

　　滋血润肠汤

　　治血枯及死血在膈，大便燥结。

　　当归（酒洗，三钱） 芍药（煨） 生地黄（各一钱五分） 红花（酒洗） 桃仁（去尖、皮，炒） 大黄（酒煨） 枳壳（炒，各一钱） 水钟半，煎七分，入韭汁半酒钟服。一方，柿饼烧灰存性，酒下一钱，数服即效。一方，甘蔗汁二碗，姜汁一碗，每服一碗，日三服，即不吐。一方，雄猪肚烘干，为末，每三钱，酒下。一方千叶白槿花，阴干，为末，老米汤，调送一钱，日服三四次，颇有效。

　　一方

　　用芦根五两，水二杯，煎一杯温服，时时呷之，尤效。

　　杂症大小合参卷十四

　　方脉吞酸嗳气合参

　　吞酸者，木气郁而不伸，痰饮因而阻塞，湿热郁积于肝而出，伏于肺胃之间，患者必戒忿怒， 食菜蔬，以自养为妙，盖莫不由中官清气郁滞，败痰停饮宿食，酝造而成也。所用之药，宜二陈加炒吴茱萸，顺其性而折之，此反佐之法，尤须以炒黄连为君，苍术茯苓之类，皆不可缺。有因湿热在胃，饮食入胃，湿热郁遏，其食不得传化。

　　而为酸，如谷肉在器，则作酸也。故脾伤是其本，痰火是其标。亦有郁气伤脾者，实则古方逍遥散，虚则归脾汤，加减服之。

　　凡中脘有饮，则嘈有宿垢则酸，然吐酸《素问》为热，东垣又言为寒，何也？盖吐酸与吞酸不同，吐酸是吐出酸水，吞酸乃平时津液随上升之气，郁积而成，郁积之久，湿中生热，故从木化，遂作酸味，非热而何？其有积之既久，不能自涌而出，伏于肺胃之间，咯不得上，咽不得下，肌表得寒，则内热愈郁，而酸味刺心，肌表温暖，腠理开发，或得香热汤丸，津液得行，亦得暂解，非寒而何？言热者，言其本，言寒者，言其未也，凡病属热，有用寒药，独酸症，当兼热药以从治。喻嘉言曰：甘温除热泻火之法，施于作酸者，其酸转增，用必无功，故驱其酸，而返其甘，惟有用刚药一法，刚药者，气味俱雄之药，能变胃而不受胃变者也。

　　嗳气者，即噫气也。胃中有郁火，膈上有稠痰，皆脾不运，浊气阻塞也。又云：噫气吞酸，此系食郁有热火，气冲上，宜黄芩为君，南星、半夏、陈皮为佐。

　　一方

　　吴茱萸（一两，去枝、梗，煎少时，浸半日，晒干） 苍术（米泔浸） 黄连（一两，陈壁土炒，去土） 黄芩（一两，如上土炒） 陈皮（各一两） 或加桔粳一两，茯苓一两，为末，神曲糊丸，绿豆大，每服二三十丸，时时津液下。

　　杂症大小合参卷十四　方脉吞酸嗳气合参

　　黄连清化丸

　　黄连（一两） 吴茱萸（浸炒，一钱） 桃仁（三十四个，研） 陈皮（五钱） 半夏（一两五钱）

　　为末，神曲糊丸，绿豆大，每服百丸，姜汤下。

　　杂症大小合参卷十四　方脉吞酸嗳气合参

　　加味平胃散

　　治吞酸，或宿食不化。

　　苍术（一钱） 陈皮（八分） 甘草（二分） 神曲（炒） 麦芽（炒） 浓朴（各七分） 上咀，每服五钱，生姜三片，水煎服。

　　一方

　　治嗳气。

　　南星（五钱） 半夏（五钱，制） 软石膏（六钱） 香附（一两） 上作丸，或作汤服之。一方有炒栀子五钱。

　　杂症大小合参卷十四

　　方脉呃逆合参

　　方书或作 逆，或作哕气。

