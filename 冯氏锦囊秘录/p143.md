<!-- { "loadSidebar": true } -->
　　夫阳痿一症，《经》文谆谆言之，而后贤诸书，并无专门证论，以其事多隐曲，难以明言，犹恐后人复肆强阳，嗜欲无度，耗竭精气与其强而纵欲，不若痿而绝欲也，所以置而不论。爰是阳痿一病，并无专门查考，往往少年犯此，无从调治，难于施化，致斩万世之传，恐也非仁人之所乐闻也。况《易》曰：天地氤氲，万物化醇，男女媾精，万物化生。《灵枢》曰：两神相搏合而成形，则媾精一道，实关阴阳之大端。书又曰：老年多欲者寿，以其阳强而固也。则少年阳痿，而夭之义，已寓于中矣。若不广集经文，光明昭着，何以垂救于无疆！保全于先后哉！况能施而节，谓之节欲，至于卦数既终，体天道而绝之，谓之绝欲，是皆得养生之道。诚有益于精气，犹富家节用，自然财源广蓄也。至于痿者，阳气败绝，阴气消亡，阴阳内竭之候，欲用而难施，有施而难化，一则能动而心以节之摄之，一则心欲动，而物不为用也。此根本既伤，发生难长，虽经年绝欲，难见其功，少有感触，便觉其害，犹贫家猛力节俭，财源无自充足也。然四肢为身之卒伍卑贱，尚有痿痹，尚谓根本有伤，枝叶先萎，多方调补为事，此则更为宗筋之要领，阴阳之交会，冲、任、督三脉所流通，水火两肾之外候，生人活命之根本，诸经筋脉结聚之总都。若不内填精血，固注元阳，求其至理而充之，误取外治辛热强阳之法，益竭其内，尤非保生良法矣。故犯精滑者，当于梦遗门查看。难于得子者，当子女科嗣育门兼看。犯阳痿者，当于本门查看。三门互参，则固精种子，壮阳之道得矣。然阳者生人生物之本，天地造化之机也。得而保之，可以生发而无疆，得而纵之，是绝长养于化育，更非（张）之广集经文专门方论之心矣。幸尊生者鉴诸。

　　阳痿之由，有因早年斫丧过度，以致壮年精血不生，盖男子虽二人精通，古人必三十而娶。女子虽二七癸至，古人必二十而嫁。皆欲阴阳完固，乃得坚壮强寿。今未冠之男，未笄之女，阴气早泄，未完而伤，未实而动，如花果萌芽伤损，而欲成实坚固者鲜矣。有因禀气不足，盖先天二阴中一点阳气，谓之祖气，此气禀之若旺，则后天虽有不节，其发主之势无穷。若禀受真阳不足，则阴精无自而生，虽投补益，总属后天，服之则旺，已之则衰，终非若祖气根深蒂固，生生不竭也。有因病后劳后不节，盖病后劳后，生气初萌，而未旺，遽为损耗，以致精血重虚，生气复灭，由是萎顿不长矣。有因运用劳心，忧愁思虑，动作劳力太过，盖运用则火不内藏，劳心则神皆外越，忧愁则阳气郁结，思虑则精华潜耗，劳力则中表气虚，尚有何力以充其用哉？更有因于子后行房，盖子后阳气初生，骤以竭之，生气消矣。有因嗜饮凉水太过，盖胃喜凉饮而恶热，肠喜热饮而恶寒，脏性之喜恶也。坎宫一点之阳，宜温以养之，不知节戒，恣进寒凉胃膈爽快于一时，而真阳受伤于无既矣。

　　有因纵酒嗜味太过，过酒则耗散精血，过味则清气不升，皆足以致痿也。更有因于久旷脉道闭绝，盖流水不污，户扁不朽，物之常也。惟阳气充足者，周行无间，无微不达，虽旷久而应日一举，阳虚不足者，运之则动，己之则静，久之则流行之脉络生疏，而虚阳不能单行于歧路，犹道路之愈亲愈近，日远日疏也。惟智者详之，当以养心补肾为根本，而以填精补血为佐助，补阳以为阴之主，补阴以济阳之用，则心肾交而阴阳和，静可养身延年，动则阳壮而生子矣。

　　夫阳道为宗筋之所会，肝肾之所钟，元阳之所聚。其有不足者，有肾虚精滑，有精冷精清，或临事而不坚，坚即流而不射，坚者肝火强于外也。不射者，真阳弱于中也。

　　有盗汗梦遗，有便浊淋涩，有腰惫不能转摇，有好色以致阴虚，有劳热者，有虚寒者，是皆精气不足，而治之者，总不外乎肝肾二家，滋补精血元阳，盖乙癸同源也。

　　王节斋曰：男子阴痿不起，古方多云命门火衰，精气虚冷，固有之矣。然亦有郁火甚而致痿者。《经》云，壮火蚀气，譬如人在夏暑，而倦怠痿弱，遇冬寒而坚强也。又曰：少年人阳痿，有因于失志者，但宜舒郁不宜补阳。《经》曰：肾为作强之官，技巧出焉。藏精与志者也。夫志从土从心，志主决定，心主思维，思维则或迁或改，决定则一定不移，此作强之验也。苟志意不遂，则阳气不舒，惟气者，即真火也。譬诸极盛之火，置之密器之中，闭闷其气，使不得发越，则火立死而寒矣，此非真火衰也，乃闷郁之故也。宣其抑郁通其志意，则阳气立舒，而其痿自起矣。

　　史国信曰：若欲兴阳，先滋筋力，然筋力之强，由于精血之所养，今人不滋补精血，而徒以热药为事者，犹釜中无水而进火也。惟人参能补无形之气，生出有形，实为补气壮阳之妙用，胜于热药多多矣。

　　凡思想无穷，不获如愿，以致元神萎弱者，当从其所愿，而神自复。若真火之气衰弱，不能充发后天元阳，而竭其化生之源者，多加参 、黑附，虽然偏阴偏阳之禀不同，所以补阴补阳之论各异，当于脉候辨之，而无误矣。

　　《精要》云：八味丸，久服多服，能令肥健多子。若阴虚甚，则多加熟地；阳虚甚，则多加桂附；胃虚甚多加山药；胃虚寒，去丹皮；先天不足，加河车、鹿茸；气虚甚参汤送服；脾虚甚米饮送服；虚火甚淡盐汤送服；冬天温酒送服；夏天生脉散送服；气虚下陷补中汤送服；心脾不足归脾汤送服。如是久服不间，则五脏平和，脏腑精血日长，输归于肾，不壮阳而阳自壮矣。今人厌常喜新，舍近求远，皆未得生精之至理，而参透药性之精微者也。

　　大抵媾精成胎之法，男子必前数日，调补精力强健，悉戒七情，扰乱真气，临事预使女人情动，已则心静神恬，若无其事，惟为收摄固注丹田，俟女人候至，然后任其百脉齐到，自然得子，何疑？若心气先时妄动，精气定难坚固，是为妄泄，何能种玉？所谓阴先至而成男，阳先至而成女，《经》曰：阳与之正，阴为之主，阳施正气，万物方生，阴为主持，群形乃立，更于女科嗣育门求之，其化生之精微得矣。

　　凡手指足指之歧处，犹道路之歧者，而人之来往必稀，手足之歧者，气血之营运难及，气血不及之处，便是痿弱无阳之所，所以手足指头，易冷易厥，其前阴之处，更为歧之甚者也。非至清真阳之气，不能达而温之，非至精真阴之血，不能荣而养之，故名人既立补养之方，内调其阴阳，复设温润之药，外导其脉络，如手足寒极，以热水淋洗，宣行阳气而自和缓也。然必内有阳气而外导可以宣行，设阴阳内竭，而强导之，徒增燥热为害，或溃肌裂肤，或疳蚀腐烂，重则性命有伤，轻则败坏形体，皆因前贤方论既无，以致后入误药误用，今将可采之方，具之于后，倘功不掩过者，悉行去之，使后人有所趋向，勿致轻身试药也。

　　杂症大小合参卷十四　方脉阳痿

　　补骨脂丸

　　治下元虚败，脚手沉重，夜多盗汗，纵欲所致。

　　补骨脂（四两，炒香） 菟丝子（四两，酒蒸） 胡桃肉（去皮，一两） 沉香（一钱五分，研细） 蜜丸，桐子大，每服三十丸，空心盐汤温酒任下。中气大虚者，参汤送之。

　　夏至日服起，冬至日止，日进一服。唐宣宗时张寿太尉知广州得方于南番，诗云：三年时节向边隅，人信方知药力殊，夺得春光来在手，青娥休笑白髭须。

　　杂症大小合参卷十四　方脉阳痿

　　还少丹

　　治脾肾虚寒，血气羸乏，不思饮食，发热盗汗，遗精白浊，肌体瘦弱，牙齿浮肿等症。肾为先天之根本，脾为后天之根本，二本有伤，则见上项诸症。故未老而先衰，二本既固，则老可还少矣。

　　熟地黄（二两） 山药 牛膝（酒浸） 枸杞子（酒浸，两半） 山茱 茯苓（乳拌）

　　杜仲（姜汁炒断丝） 远志（去心） 五味子（炒） 枳实（酒蒸） 肉苁蓉（酒浸，一两） 小茴香（炒） 巴戟天（酒浸） 石菖蒲（五钱） 加枣肉蜜丸，盐汤或酒下。一方茯苓换茯神加川续断，名打老儿丸。因妇人年过百岁，打其老儿子，不肯服此丸故名。

　　此手足少阴太阴药也。两肾中间有命火，乃先天之真阳，人之日用云为皆此火也。此火衰微，则无以熏蒸脾胃，饮食减少，而精气日衰矣。苁蓉，巴戟能入肾经血分，茴香能入肾经气分，同补命门之不足，火旺则土强而脾能健运矣。熟地、枸杞补水之药，水足则有以济火，而不亢不害矣。杜仲、牛膝补腰膝以助肾，茯苓、山药渗湿热以助脾，山茱、五味生肺液而固精，远志菖蒲通心气以交肾，大枣补气益血润肺强脾，枳实助阳补虚，充肌壮骨，此水火平调，脾肾交补之剂也。

　　杂症大小合参卷十四　方脉阳痿

　　大造固真膏

　　填补精血，壮固元阳。

　　补骨脂（六两，盐、酒浸一宿、炒香） 胡桃仁（酒蒸，去皮，三两，另研） 山药（四两，炒黄） 山茱萸（去核、酒蒸，三两，焙） 菟丝子（酒洗，晒干，炒燥，另磨细末，四两，不出气） 小茴香（一两五钱，焙） 肉苁蓉（酒洗，去鳞甲，二两，焙）

　　巴戟天（酒洗，去心，二两，焙） 鹿茸（去毛骨，二两，酥炙） 五味子（一两五钱，蜜酒拌蒸，晒干，焙） 人参（二两，锉片，隔纸焙） 熟地（十二两，酒煮，去渣熬膏，四两） 枸杞子（六两，水煮，去渣，熬膏，三两） 于白术（米泔水浸一宿，锉片，晒干，六两，人乳拌蒸，炒黄，水煮去渣，熬成膏，三两） 紫河车（一具，酒洗净，酒煨，去筋膜，熬成膏） 上前药各制度，共为细末，用后四膏和剂。如干加炼老蜜少许，杵千下为丸，如桐子大，每早晚食前各服三钱，白汤温酒任下。

　　杂症大小合参卷十四　方脉阳痿

　　千金方

　　治阴痿不起。

　　雄鸡肝三具，菟丝子一升，为末，雀卵和丸，如小豆大，每服五六十丸，酒下日二服。

　　杂症大小合参卷十四　方脉阳痿

　　种子药酒方

　　淫羊霍（半斤） 淮生地（四两） 当归（二两） 枸杞子（二两） 胡桃肉（四两） 五加皮（二两锉片浸酒） 重汤蒸透，男女俱服之为良。如遇入房，调服人参细末一钱。

　　杂症大小合参卷十四　方脉阳痿

　　壮阳种子神方

　　何首乌赤白（各一斤，米泔水浸三日，竹刀去皮，打碎） 川牛膝（八两，同何首乌、黑豆五升，入砂锅，加水煮三炷香，如此三次，原汁收干在内，晒燥为末，其豆拣出，随常另服） 甘枸杞（酒浸，晒干）

