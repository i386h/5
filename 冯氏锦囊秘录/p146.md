<!-- { "loadSidebar": true } -->
　　《经》曰：溺黄赤，安卧，目黄者，黄胆，已食如饥者，胃疸，《经》言溺赤，及已食如饥者、热之故也。安静嗜卧，湿之征也。黄为中央戊已之色，多属于太阴脾土，脾不能胜湿，复挟火热，郁而生黄，譬之 面相似，湿热相搏其黄乃成，然湿与热，又自有别，湿家之黄，色暗不明，热家之黄，色光而润也。汗出沾衣，色如柏汁，此名黄汗。仲景谓汗出浴水，水从孔中，湿与热而成。食伤谓之谷疸，多因郁闷之人，而谷气抑郁，不得四达，脾受肝木之贼，谷入不能长气于胃阳，而反动风于脾阴，胃聚其湿热，而蒸为腐败之浊气，下伤膀胱，故食则头眩，小水不通，一身尽黄。诸失血后，多面黄，盖面色红润者，血荣之也。血去则面见黄色，譬诸树叶，春夏华而绿，秋冬萎而黄也，宜养荣汤，十全大补汤。疟后多黄者，脾阴虚而土色自见也，理脾为先，亦有通身俱黄，但不及耳目为异。酒伤名曰酒疸，酒为湿热之最，久积不行，上触而为呕恶为懊 ，小水不利，不能食也。女劳疸微汗出而额色黑，手足心热，日晡发热，而反恶寒，膀胱急而小便自利，或谓交接入水所致，相火从水中上炎，合于心之君火，烟焰之色，透于额矣，手足心热，内伤皆然，日暮阳明用事，阳明主阖，收敛一身之湿热、疾趋而下，膀胱因而告急，其少腹满，小便则自利，大便则黑而溏者，膀胱畜血之验也。腹如水状，实非水也。正指蓄血而言也。如多渴而腹胀者，难治，此宜清热利水药中，加以消瘀行血，如琥珀、丹皮、红曲、红花、桃仁、延胡、蒲黄、五灵脂、韭汁之类。

　　有等肾虚，不能行水，以致水湿上浮，郁久则热，湿热上蒸，亦乃目睛面色俱黄，此宜以金匮肾气，加麦冬作汤饮之，其两尺必迟缓无力，腿脚酸软可验，故小便色白自利，及有虚寒脉候，非大温补不可，盖阳气宣扬，阴黄自退，若误用凉药分利，水枯面黑而死。

　　夫黄胆者，暴病也，仲景以十八日愈，若食劳疳黄，俗名黄胖乃久病也。甚有久不愈者，古人以针砂醋矾之类，伐肝，以术米枣肉之类助脾，实人及田家作苦之人宜之，若禀质柔脆，以补为攻可也。惟秦艽一味，诸黄常用极妙，以能逐阳明经湿热，从外而散其功效既臻，而性复和平，不险峻也。不可妄投凉药，愈伤脾胃。小便不利，无汗为实。小便自利自汗为虚。小便色白，不变为无热。小便色变黄赤为湿热。年壮气实，脉大易愈。脉小溺利，不渴者生，脉洪泄利，而渴者死。寸口近掌处无脉，口鼻冷有黑色起者死，疸病渴者难治，不渴者易治。疸毒入腹，喘满者死。老人气虚脉微难瘥，黄胆日久，变为黑疸，死不治，气实者，急以土瓜根捣汁六合，顿服，黄水从小便出即愈。

　　杂症大小合参卷十四　黄胆大小总论合参

　　茵陈五苓散

　　治酒积黄胆，小便不利，清热去湿。

　　茵陈 猪苓 茯苓 泽泻 白术（土炒，各一钱） 桂（三分） 水煎服。去茵陈即五茯散原方。

　　土虚则受湿，湿生热，湿热乘脾，中央之黄色乃见，酒亦湿热，故并治之。茵陈专理湿热，发黄者所必用也。佐以猪苓、泽泻则水液分于膀胱，佐以白术、茯苓则土旺可以胜湿，桂之为用，能令诸药直达热所，为向导之兵也。

　　杂症大小合参卷十四　黄胆大小总论合参

　　小温中丸

　　治黄胖。宜藜藿者，以内无浓味，但燥湿而已。

　　针砂（一斤，醋炒为末） 苦参 山楂 吴茱萸 白术 苍术 川芎 神曲 香附为末，醋糊丸，桐子大，米饮下五十丸，宜忌口。轻者不过五六两即愈。

　　又方

　　皂矾不拘多少，砂锅内烧赤醋点之，蒸烂枣肉为丸，每服三十丸，食后姜汤送下，最佳。

　　杂症大小合参卷十四　黄胆大小总论合参

　　三黄散

　　治三焦湿热发黄。如目黄是上焦湿热，胃疸是中焦湿热，溺黄是下焦湿热。

　　大黄（炒，一两） 黄连 黄芩（各五钱） 为末，用二钱，水煎服。

　　杂症大小合参卷十四　黄胆大小总论合参

　　茯苓渗湿汤

　　治黄胆寒热呕吐。

　　茯苓 泽泻 茵陈 猪苓 黄芩 山栀 黄连 防己 白术 苍术 陈皮 青皮枳壳 水煎服。

　　《千金翼》治黄黑疸。

　　当归（三钱） 桂心（六钱） 干枣（十七枚，去核） 麦冬（一合） 大黄（一钱） 茵陈黄芩 干姜 茯苓 芍药 黄连 石膏 人参 甘草（各二钱） 一方有黄 。水煎作四服。

　　杂症大小合参卷十四　黄胆大小总论合参

　　赤茯苓散

　　治黑疸。

　　赤小豆（三十粒） 茯苓 女萎（各六铢） 雄黄（一铢） 瓜丁（四铢） 甘草（一铢）

　　水三升，煮豆，茯苓取八合，余四味为散，和服，令吐黄水。

　　杂症大小合参卷十四　黄胆大小总论合参

　　小温中丸

　　治疸。又能去积食。

　　苍术中 川芎中 香附上 神曲下 针砂（醋炒红）下。

　　杂症大小合参卷十四　黄胆大小总论合参

　　黄散

　　治黄汗。

　　黄 （蜜炙） 赤芍药 茵陈（各二两） 石膏（四两） 麦冬（去心） 豆豉（各一两）

　　每服四钱，姜水煎温服。

　　杂症大小合参卷十四　黄胆大小总论合参

　　葛根汤

　　治酒疸。

　　枳实（麸炒） 栀子仁 豆豉（各一两） 甘草（炒，五钱） 葛根（二两） 每服四钱，水煎，食远温服。

　　杂症大小合参卷十五

　　脉位法天论

　　夫色以候天，脉以候地，故脉形者，可以候天地阴阳也。圣人以左寸为心，左关为肝，左尺为肾，右寸为肺，右关为脾，右尺为命门者，法乎天也。盖天之北为坎，南为离，东为巽，西为兑，包乎外者为干，居乎中者为坤，人生与天地相似，左手天之东也，巽位在焉。巽为木，故肝水居乎左关。左关之前为心者，法南之离也。左关之后为肾者，法北之坎也。右手天之西也。兑位在焉。兑为金，金者肺，《易》曰：干为天，为金，是肺为金，而有干象，故居右手，而位乎高。右关为脾者，脾为坤土，奠位乎中，以之而承乎肺下，此天高地下之义，乾坤象也。右手为命门，命门者，火也，以水位而位火，此一阳生于二阴之义，正所以成坎也。

　　夫胃纳谷气，脾乃化之，其精微之气，先出于中焦，升则行于上焦，由肺而行五脏六腑，所以灌溉五脏也。其降则中焦行于下焦而营气生，其升则下焦至于上焦而卫气生，别出两行营卫之道，其大气（即宗气）之搏而不行者，积于上焦，（即胸中，又名膻中），命曰气海，（主气海），主出于胸，循咽喉而出入之。鼻中出气为呼，则气从是出，入气为吸，则气从是入，一呼脉行三寸，一吸脉行三寸，呼吸定息脉行六寸，积至一昼一夜，计有一万三千五百息，则脉之一十六丈二尺者，亦积行八百十丈矣。但谷化之精气，呼则出之，天地之精气，吸则入之，其大数谷化之精气，出之者三分，则天地之精气，入之者三分，惟其出多入少，故入半日不再用谷，则谷化之精气衰，至一日则气少也。

　　杂症大小合参卷十五

　　脉论

　　夫脉禀二五之精以为体，藉水谷之所输而为用，所以符阖辟之机，动息而有准，显逆顺之理，断吉凶而有灵。其源也，由乎脐下肾间之动气，如橐龠鼓之于下。其流也，得乎胃饮食之精气，协呼吸应之于上，是以呼出心与肺，脉动二至，吸入肾与肝，脉亦二至，一呼一吸为一息，脉动四至。夫脾胃属土，万类资生，饮食入胃，谷气沸腾，上冲膈间，清者化荣血，浊者为卫气，肺先受之，循经出于两寸口，涌跃顺循，而济诸经，土性和顺，故脉本缓，则参于四藏之中，故无专名，以为中和之主宰，则四脏四时，有不致独见之偏也。故人以胃气为本，然脉之动形，即系气血营运涌跃之状。《经》曰：血无气则滞而不行，气无血则散而无根据，气如橐龠，血如波澜，风行水动，气行血流，故脉皆此气此血而神之者也。血气生于脾胃饮食之多少，胃气根乎元气之盛衰，饮食之延纳，赖乎肺与大肠之传送，即十二经皆有动脉者，莫不宗此胃气也。谷气冲上，肺先承受，形如华盖，空而舍气，盖十二经脉皆叙于斯，为百脉之宗。所以饮食入胃，其气血即乘胃气，通贯于十二经之脉，如潮涌注百浦，其清者为荣血也。心主之，则先出于左手寸口人迎，而下三部也。其浊者为卫气也，肺主之，即充于右手寸口、气口而下三部也。《经》曰：脉会于太渊。太渊者，肺之穴名，在两手寸口之位也。然十二经皆有脉动，如大肠脉，动于结傍之人迎，胃脉动于冲阳，脾脉动于箕门，心脉动于神门，小肠脉动于听宫，膀胱脉动于委中，肾脉在于太溪，心包脉在于天池、劳宫，三焦脉在于禾 ，胆脉在于听会，肝脉在于太冲，此十二经皆有动脉也。独取寸口，以决五脏六腑，生死吉凶者，以其众脉皆会于手太阴之经，而为脉之大会也。然脏气不能自致手太阴，必因胃气以致于手太阴。又曰：寸关虽无，尺犹不绝，往来息均，踝中不歇，如此之流，何忧殒灭，以此观之，则肺为气之主，脉为气之体，胃为脉之用，肾为气之根也。

　　《灵枢》曰：经脉十二，而手太阴，足少阴，阳明独动不休，何也？肺脉动之不休者，以营气随宗气而行诸经，其诸经之脉朝于肺也。胃脉动之不休者，以卫气出于胃，而行之不已也。肾脉动之不休者，以冲脉与肾脉并行，而行之不已也。此其所以异于诸经也欤！左心、小肠、肝胆、肾、膀胱，左手关前一分为人迎，肝胆之位，以候六淫所伤，（六淫者，风寒暑湿燥火也。）及起居失宜，感冒时行不正之气。凡脉紧盛者，伤于寒，皆为外感有余之证。

　　右肺、大肠、脾胃、命门、三焦，右手关前一分为气口，脾胃之位，以候七情所伤，（七情者，喜怒忧思悲惊恐。）及房劳动作勤苦，与饮食无节。凡脉紧盛者，伤于食，皆为内伤不足之证。

　　杂症大小合参卷十五

　　七诊之法

　　一静其心，存其神也。二忘外意，无思虑也。三均呼吸，定其气也。四（轻指于皮肤之间，探其腑脉）浮也。五（微重指于肌肉间，取其胃气）中也。六（沉指于骨之上，以取其脏脉）沉也。七察病患脉息来数也。

　　浮法天象，于皮肤间，候太过。

　　中法人象，于肌肉间，候胃气。

　　沉法地象，于筋骨间，候不及。

　　浮太过，为大、为长、为实、为紧、为弦、为浮、为芤、为滑。

