<!-- { "loadSidebar": true } -->
　　上鱼者，脉上于鱼际也。世人常有此脉，脉同病异，不可以一例论也。有两手上鱼者，有一手上鱼者，若平人神色充实，而有此脉者，此天禀之浓，元神充满，上溢于鱼也，其人必寿。若人素无此脉，一若上鱼者，此病脉也。《难经》曰：关之前者，阳之动也。脉当九分而浮，减者，法曰不及，过者，法曰太过，遂上鱼为溢，为外关内格，此阴乘阳之脉也。

　　阳实者，人知其脉之洪大矣。至其极也，而脉反匿伏焉。此干之上九，亢龙有悔也。阴虚者，人知其脉之微细矣。至其极也，而脉反躁疾焉。此坤之上六，龙战于野也。是皆阴阳亢制之理，惟明者知之。

　　脉有乘侮，假令肺病而见心脉，虽云克我者为贼邪，然本脏实有以致之。《经》曰：邪之所凑，其气必虚，犹国无君子故奸人得乘之。又如肺病而见肝脉，我克者为微邪，然本脏之衰可占也。故《经》曰：气不足则已所胜者，轻而侮之，惟君子道消，故小人道长也。余脏可推。

　　男子以阳为主，两寸之脉，常旺于尺，若两寸反弱，尺反盛者，肾不足也。女子以阴为主，两尺之脉常旺于寸。若尺反弱，而寸反盛者，上焦有余也。不足固病，有余亦病，所为过犹不及也。

　　老弱之人，脉宜缓弱，若脉过旺者，病也。少壮之人，脉宜充实，若脉过弱者，病也。然犹有说焉。老者脉旺而不躁，此天禀之浓引年之叟也，名曰寿脉。若脉躁疾，有表无里，此孤阳也。其死迅矣。壮者脉细而和缓，三部同等，此天禀之静清逸之土也，名曰阴脉，若脉来细而劲直，前后不等，可与之决死期矣。

　　病之阴脉，有沉有紧有数，而仲景统以微细言之，盖沉必重按始得，紧数亦在沉细中见，不似阳症浮大而紧数也。

　　薛氏曰：人知数为热，不知沉细中见数为寒甚，真阴寒症，脉尝有七八至者，但按之无力而数耳，宜深察之。

　　脉法倡自岐黄，不过测病情，决生死而已，安得有所谓太素也？自杨上善主《太素脉法》，征休征咎，比于神灵，皆风鉴者之流托名《太素》，以神其说耳。然亦有可采之句，如曰：脉形圆净，至数分明，谓之清。脉形散涩，至数模糊之谓浊。质清，脉清，富贵而多喜，质浊脉浊，贫贱而多忧，质清脉浊，外富贵而内贫贱，失意处多，得意处少也。质浊脉清，外贫贱而内富贵，得意处多，失意处少也，富贵而寿，脉清而长，贫贱而夭，脉浊而促，清而长者，富贵而夭，浊而促者，贫贱而寿，此皆可采之句，实为穷通休咎之征，然亦不能外乎风鉴也。

　　杂症大小合参卷十五

　　锦囊删润脉诀

　　人身之脉（总论气血脉息），本乎荣卫，荣者，阴血，卫者阳气，荣行脉中，卫行脉外，脉不自行，随气而至，气动脉应，阴阳之义，气如橐龠，血如波阑，血脉气息，上下循环。十二经中，皆有动脉，手太阴经，可得而息（十二经动脉肺为大会）

　　此经属肺经曰：脉会太渊。太渊穴名，（即寸口也），上系吭嗌，脉之大会，息之出入。初持脉时，（诊脉法）令仰其掌，掌后高骨，是谓关上，关前为阳，关后为阴，阳寸阴尺，先后推寻，寸关与尺，两手各有揣得高骨，上下左右，左手为阳，右手为阴，浮取为阳，沉取为阴，数躁为阳，迟慢为阴，有力为阳，无力为阴，长大为阳，短小为阴，男子之脉（男女脉病同异），左大为顺，女之子脉，右大为顺，男尺恒虚，女尺恒盛。凡诊病脉，平旦为准，虚静凝神，调息细审，一呼一吸，合为一息，四至五至，平和之则，三至为迟（迟数冷热），迟则为冷。六至为数，数即热症。转迟转冷，转数转热，在人消息，在人差别，迟数既得，即辨浮沉，浮表沉里（浮沉表里），深浅酌斟。

　　浮数表热，沉数里热，浮迟表虚，沉迟冷结。察其六部（六部主候脏腑），的在何处？一部两经，一脏一腑，左寸属心，合于小肠，关为肝胆，尺肾膀胱，右寸主肺，大肠同条，关则脾胃，尺命三焦，不特脏腑（身分三部），身亦如是。上下中央，三部分之，寸候胸上，关候膈下，尺候于脐，直至跟踝，左脉候左，（左右）右脉候右，病随所在，不病者否。浮沉迟数，有内外因（浮沉迟数以应天人内外，风寒暑湿燥火），外因于天，内缘于人，天则阴阳，风雨晦明，人喜怒忧，思恐悲惊，外因之浮，则为表症，沉里迟寒，数则热盛，内因浮脉，虚风所为，沉气迟冷，数躁何疑？表里寒热，风气冷躁。辨内外因，脉症参考，（五脏脉候轻重）浮沉之脉，亦有当然。浮为心肺，沉属肾肝；脾者中州，浮沉之间；肺重三菽，皮毛相得；六菽为心，得之血脉；脾九菽重，得于肌肉；肝与筋平，重十二菽；惟有肾脉，独沉之极，按之至骨。举指来疾，脉理浩繁，总括于四，六难七难，专衍其义。析而言之，七表八里，又有九道（七表八里九道，脉病形状），六名乃备。浮而无力是为芤脉（合则为四），有力为洪，形象可识。

