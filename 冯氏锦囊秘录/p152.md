<!-- { "loadSidebar": true } -->
　　用陈麦曲（四两，火 存性）

　　为末，每服一两，冲黄酒下，出臭汗为验，忌面食二十一日。

　　女科精要卷十六

　　崩漏门诸论

　　《经》曰：悲哀太过则心系急，肺布叶举，而上焦不通，热气在中，故血走而崩也。又曰：阴虚阳搏谓之崩。然有得之悲哀者，七情伤心之崩也；有得之劳力者，内伤劳倦之崩也。崩者，经血卒然大至，或清或浊，或纯下瘀血，如山之崩，势不可遏之谓也。有崩甚腹痛，人多疑恶血未尽，又见血色瘀黑，愈信恶血，不敢止截。殊不知血因经络之气而流行，故能色鲜而不滞，若一出经络既失阳和，复无气运，犹天寒风静，水即为冰，停在腹中，便为瘀血。以瘀为恶，又焉知瘀之不为虚冷乎。瘀而腹痛，血行则痛止，崩而腹痛，血住则痛止。芎归汤加姜、附止其血而痛自止去。以色黑为瘀血，而尽去之，则经络中之乘虚而走者，何时而生耶。必气脱人亡而后已。甚有涎郁胸中，清气不升，故经脉壅遏而降下，非开涎则不足以行气，非气升则血不能以归隧道。治宜二陈之类，先服后吐之，既开胸膈之痰涎，复散郁滞之浊气，则气升浊降，血归隧道而不崩矣。

　　冲任为经脉之海，凡血气调适，则外循经络，内荣脏腑，经下根据时。若劳伤过极，冲任气虚不能约制经血，乃为崩中暴下。治当大补气血，升举脾胃之气，微加镇坠心火，补阴泻阳而崩自止。若过凉剂投服，则加遏阳气于气海，经血愈难宁静。古人多用烧干姜灰，或烧桂心灰，方书用治寒崩，非治寒也，取其散结从治法耳。然更当分阴阳而治。夫气血，人身之阴阳也，阳主升，阴主降，阳根阴，阴根阳，一升一降循经而行，无崩漏也。若阳有余则升者胜，血出上窍；阳不定则降者胜，血出下窍，故血随阳气而升降。阳气者，风也，风能上升，然必须东方之温风，始能升生长养也。

　　妇人血崩，来如潮涌，明是热势妄行，然岂可用寒治。寒则血凝泣，而热郁于中宫益深矣，治宜清补兼为升提，血自循经，经自摄血，故宜不可骤止也，宜地黄、阿胶、芍药、麦冬、桑耳灰、木耳灰之类。久则亦多虚寒，而宜温补脾肾者，当以脉侯之。然血症多兼用黑药者，以血者火之色也，黑者水之象也，血挟火势，令水化制之，故黑能胜红也。

　　《经》云：阴虚阳搏谓之崩。盖尺脉既虚，阴血已损，寸脉搏击，虚火愈炽，火迫妄行而为之。崩皆从胞络中出也，血久下行，已为熟经，则本宫血乏，十二经之血皆从此渗漏矣。然胞络下系于肾，上通于心，故此症实关心肾二经，宜有阴虚阳搏之脉也。东垣用十二经引经之药，使血归十二经，然后用黑药止之。若不先服引血归经，则止血藏于何所，势必益增泛滥无拘矣。尤宜清心绝欲，则心得拱默之德，肾得闭藏之司，肝无妄泄之害矣。

　　崩者，倏忽暴下也；漏者，淋沥不断也。总由劳役过度而伤中，喜怒不节而伤肝，脾虚不能统血，肝伤不能藏血，而为崩中漏下。或悲思忧恐太甚，阳气内动，真阴愈虚，不能镇守胞络，相火迫血而崩，故宜养血安神为主，若因脾胃气虚下陷，肾与相火相合，湿热下迫而致者，宜调理养血为主；或大小新产，遽触房事；或经水未绝，欲炽而伤血海，皆致崩漏，并宜调气养血，于肝心脾肾则脏求之。

　　女子漏下恶血，或暴崩不止，多下水浆之物，皆由饮食不节，或劳倦伤脾，或心气不足。夫脾为至阴，滋荣周身者也；心主血脉，实肾贯脾者也。二者受病，病皆在脉。脉者，血之府也；心者，脉之神也；心不主令，包络代之。心系者，胞络命门之脉也，主月事生孕。因脾胃虚而心包乘之，故漏下血水不止，当除湿去热，用升阳除湿汤，即提阳气之下陷，复假风药以胜其湿热之势也。若病愈，经血恶物已尽，必须以黄 、人参、甘草、当归之类补之；若经血恶物下之不绝，因虚不能收摄者，当益脾胃，补气血，兼升兼止；因于热者，兼以清心凉血之药。

　　人之七情过极，则动五志之火，五志之火一甚，则经血暴下如风动水摇，火燃水沸也。治崩次第，初用止血以塞其流，中用清热凉血以澄其源，末用补血以还其旧。若止塞其流而不澄其源，则滔天之势不能遏；若止澄其源而不复其旧，则孤立之阳无以立。故急则治标，缓则治本，本末勿遗，前后罔紊，方可以言治。

　　立斋曰：有妇人患崩，过服寒药，脾胃久虚，中病未已，寒病复起，烦渴引饮，粒米不进，昏愦时作，脉洪大而按之微弱。此无根之火，内虚寒而外假热也，十全大补加附子而崩减，日服八味丸而愈。又有久患崩者，服四物凉血剂，或作或止。有主降火为治，则更加腹痛、手足俱冷。此脾胃虚寒所致，先用附子理中汤，次用济生归脾、补中益气二汤而崩愈。崩且水泻，是前后二阴之气下脱也，参苓 术佐升柴，大升大补为佳。如病患自觉寒冷如水，时欲喜暖所，下污水色如屋漏，或多白带，脉虽洪紧而无力，或沉伏者，此属浊气郁滞冲任所致，宜以升散开结平肝为要，必兼辛散，平以辛凉，其纯热纯寒之药俱不可用。炒黄柏、苍术、香附、抚芎、半夏、青陈皮、白芷、柴胡、肉桂、炮姜之类最宜。

　　凡受热而色赤者，谓之阳崩；受冷而色白者，谓之阴崩。五脏皆虚，五色随崩俱下。一脏虚，随脏见色者：下色白如涕，肺脏之虚冷也；色青如蓝，肝脏之虚冷也；色黄如烂瓜，脾脏之虚冷也；色赤如绛，心脏之虚冷也；色黑如肝血，肾脏之虚冷也。五脏俱虚，五色相杂，谓之五崩。

　　立斋曰：血崩兼心痛者，心主血，去血过多，心无所养以致作痛也，宜十全汤倍参术多服；如瘀血不行者，失笑散；阴血耗散者，乌贼丸敛之。然崩为急症，漏为缓症；崩必大怒伤肝，冲动血海，或火盛之极，血热沸腾也；漏则房劳过度，伤损冲任二脉，气虚不能约制经血，或其人平素多火，血不能安，故不时漏泄；崩宜理气降火升提，漏宜滋阴补气养血；或兼制火也。

　　崩漏不止之症，先因心火亢甚，于是血脉泛溢，以致肝实而不能纳血，出纳之用遂废。《经》曰：子能令母实。是以肝肾之相火，上挟心火之势，从而相扇，至令月水错经妄行，无时泛溢。若不早治，变为血枯发热痨怯矣。

　　《经》云：阳络伤，血外溢；阴络伤，血内溢。又云脾统血、肝藏血。故崩漏为患，因脾胃虚损，不能统血营运。

　　或因肝经有火，血得热而下流。或因肝经有风，血乘风而妄动，或因怒动肝火，血热沸腾。或因脾经郁热，血不归经。

　　或因悲哀太过，胞络伤而渗漏。治疗之法，脾胃虚弱者，四君子加芎归。脾胃虚陷者，补中汤加白芍。肝经血热者，四物汤加柴胡、山栀。肝经风热者，加味逍遥散。若怒动肝火，亦用前药。脾经郁火者，归脾汤加山栀、柴胡、丹皮。悲伤胞络者，四君子加升、柴、山栀。初起多从热，久则又当从寒。然阳强阴弱者，崩愈久而阴愈虚愈热，乃阴虚之假热，不可用寒凉正治也。朱丹溪、东垣云：凡下血证，须四君子收功。又曰：气虚血虚，皆以四物加参 。因劳力者，参加升麻。若大去血后，毋以脉诊，急用独参汤救之。其发热、潮热、咳嗽、脉数，乃元气虚弱，真阳不能内藏，真阴不能内守，假热之脉也，尤宜人参。此等症候，无不由脾胃先损，故脉洪大，察其中有胃气，受补则可救。设遇寒凉，复伤脾胃生气，反不能摄血归源，是速其危也。盖诸血症皆以胃药收功，盖脾能统血，而脾胃又为生化之源也。至于先贵后贱，名曰脱势；始富后贫，命曰脱营。由心气不足，其火内燔血脉之中，经候不调，形体容颜似不病者，此心病不影于胗，至于饮食不节，则病矣。凡此宜劝解，以慰其心，再以大补气血，调益脾胃，微加镇坠心火，补阴泻阳，而经自调矣。

　　《脉诀》曰：崩漏下血，脉迟小虚滑者，生疾急；大实紧数者，死；尺寸虚者，漏血；脉浮者，死，不治。

　　胶艾汤

　　治劳伤血气，冲任虚损，月水过多，淋漓不断，及妊娠调摄失宜，治气不安，或因损动漏血伤胎。

　　阿胶（炒） 芎 甘草（炙，各二两） 艾叶（炒，一两） 当归（二两） 熟地黄 白芍药（各四两）

　　每服五钱，水一钟，酒半钟煎服。

　　柏子仁汤

　　治妇人忧思过度，劳伤心经，不能藏血，遂致崩中下血不止。

　　鹿茸（火去毛，酒蒸烙） 香附子（炒去毛） 柏子仁（炒。各二两） 芎 茯神（去木） 当归 小草（各一两） 甘草（炙，五钱） 川续断（一两） 阿胶（二两，炒成珠）

　　每服四钱，酒一钟，姜五片煎七分，空心温服。

　　一方

　　治月水不止，用阿胶炒枯为末，好酒空心调服四钱，或白汤亦可。

　　乌鸡丸

　　治妇人羸弱，血虚有热，经水不调，崩漏带下，骨蒸等疾不能成胎。

　　白毛乌骨公鸡（一双，重二斤半许，闭死，去毛，肠净） 艾（四两） 青蒿（四两 碎），纳一半在鸡腹，用酒坛一个纳鸡并余艾蒿在内，用童便和水灌，令没鸡二寸许，煮绝干，取出去骨，余俱捣烂如薄饼状，焙干，研为细末。

　　南香附（去毛净一斤，分作四分，米泔水浸一分，童便浸一分，醋浸一分，酒浸一分，春秋一夏一冬四日取出，晒干） 熟地黄（四两焙干） 当归（酒浸洗炒） 白芍药（酒炒） 鳖甲（醋浸炙黄色） 人参（焙） 生地黄（怀庆者勿犯铁器） 白术（炒） 黄 （蜜炙） 川牛膝（酒炒） 牡丹皮（酒炒） 柴胡（蜜酒炒） 知母（酒炒） 贝母（姜汁拌炒。各二两） 地骨皮 干姜（炒黄） 玄胡索 黄连（酒浸炒。各一两） 秦艽（一两五钱，蜜酒持炒） 川芎 白茯苓（各二两五钱）

　　上同香附子共为细末，和鸡末，温酒或米饮下，忌煎炒辛辣之物及苋菜。

　　芩心丸

　　治妇人四十九岁以后，天癸当住，每月却衍或过多不止。

　　黄芩（新枝条者二两，以米醋浸七日，炙干，又浸又炙如此七次）

　　为末，醋糊丸，桐子大，每服七十丸，空心温酒下，日三服。

　　十灰丸

　　治崩中下血不止。

　　黄绢灰 马尾灰 藕节灰 艾叶灰 赤松皮灰 蒲黄灰 莲蓬灰 油发灰 棕榈灰 绵灰（各等分）

　　为末，醋煮糯米糊丸桐子大，每服百丸，米饮下。

　　备金散

　　治妇人血崩不止。

　　香附子（四两炒） 当归（一两二钱） 五灵脂（一两）

