<!-- { "loadSidebar": true } -->
　　半产者，此气血不续而不能长养胎元也。然气血不足之中，尚有性禀偏阴偏阳，或寒或热之异，自当凭脉调治。如阴虚内热者，而用艾、附、白术、砂仁温暖之剂，则阴道愈消，如草木之无雨露，自然枯萎也。如阳虚内寒者，而用芩、芍凉血之剂，则脾胃虚寒，气血益弱，犹果品春夏易生，秋冬少结也。故辨症合宜，虽大寒大热，俱可益人，《经》所谓：应犯而犯，似乎无犯也。

　　女科精要卷十七　胎前杂症门

　　胎孕不长

　　或问：娠妇有按月行经而胎自长者，有三五个月间，其血大下，而胎不堕者，或及期而分娩，或逾月而始生，其理何与？按月行经而胎长者，名曰盛胎。其妇血气充盛，养胎之外，血有余故也。有数月之胎，而敌国大下，谓之漏胎。因事触胎，动其任脉，故血下而不伤子宫也。然孕中失血，胎虽不堕，气血亦亏，多至逾月不产。曾见有十二三月，或十七八月，或二十余月而生者，皆是血气不足，胚胎难长故耳。凡十月之后未产者，当服大补气血之药，以培养之，庶无分娩之患。《总录》曰：人受气于有生，十二经脉迭相滋养，凡胎处胞中或有萎燥者，由孕妇所禀怯弱，不足自周，阴阳血气偏胜，非冷即热，胞胎失于滋养，所以萎燥不长也。惟宜资母血气，则胎有自而长矣。

　　女科精要卷十七　胎前杂症门

　　胎孕变常记

　　李时珍曰：女子二七天癸至，七七天癸绝，此其常也。有女年十二、十三而生子，如褚记室所载，平江苏达卿之女，年十二受孕。有妇人年至五十六十而生子，如辽史所载，亟昔妻年六十，生二男二女，此又异常之尤者也。

　　女科精要卷十七　胎前杂症门

　　鬼胎

　　人之脏脏调和，则血气充实，风邪鬼魅，不能干之。若荣虚卫损，精神衰弱，妖魅鬼精，得以感之，状如怀孕，故曰鬼胎也。然虞天民曰：昼之所思，为夜之所见。凡男女之性淫而虚者，肝肾相火，无时不起，故劳怯人，多梦与鬼交。

　　所谓鬼胎者，伪胎也，非实有鬼神，交接成胎也。即《经》所谓：思想无穷，所欲不遂。为白淫白浊，流于子宫之内，遂结为鬼胎。本妇自己之血液，淫精结聚成块，胸腹胀满，俨若胎孕耳。非伪胎而何？滑伯仁医验有杨氏女，薄暮游庙，庙庑见一黄衣神人，觉心动，是夕梦与交，腹渐大如孕，伯仁诊之曰：此鬼胎也。女乃道其故，遂与破血坠胎之药，下如蝌蚪鱼目者，约二升许遂安。此非遇神交乎？曰：有是事，实无是理，岂有土木为形，能与人交而有精成胎耶？天下必无是理也。推其故，此非神之惑于女，实乃女之感于神，有以致之耳。

　　立斋曰：鬼胎因七情相干，脾肺亏损，血气虚弱，失行常道，冲任有乖致之，乃元气不足，病气有余也。若见经候不调，即行调补，庶免此症，以补元气为主，佐以行散之药。一妇经闭，八月肚腹渐大，面色或青或黄，用胎证药不应，诊视之，面青脉涩，寒热往来，肝经血病也。面黄腹大，少食倦怠，脾经血病也。此郁怒伤脾肝之证，非胎也，用加味归脾逍遥二药而愈。

　　女科精要卷十七　胎前杂症门

　　肠覃似孕

　　《经》云：肠覃者，寒气客于肠外，与卫气相搏，气不得荣，因有所系，瘕而内着，恶气乃起，息肉乃生。其始生大如鸡卵，稍以益大，如怀子之状，按之则坚，推之不移，月事以时下，此其候也。此气病而血未病，故月事不断，木香通气散，大辛热之剂主之（此结气大肠为气病）。

　　女科精要卷十七　胎前杂症门

　　蓄血似孕

　　《折肱录》曰：子媳申氏多郁怒，勿患不月，腹渐大，以为妊也。十余月勿产，诸证渐见，疑之，医者亦疑为蓄血欲下，以体弱不胜，可暗消，久用行血调血药，竟至不起。后阅盛启东治东宫妃一案，大悔掉，永乐东宫妃张氏，经不通者，已十越月，医以为胎也。胀愈甚，上命启东诊视，一一如见，其方皆破血之剂，下血数斗而疾平。

　　子媳病正与此合，当十月外既确知非妊，宜大胆下之，可得生矣。惜医者，无此胆识，不亦伤乎！（此蓄血子门为血病）。

　　女科精要卷十七　胎前杂症门

　　产前总论

　　产前诸症，皆因胎气所致。夫胎动、胎漏皆下血，但胎动有腹痛，胎漏无腹痛，故胎动宜行气，胎漏宜清热也。恶阻者，恶心而阻隔饮食也，肥者多因痰，瘦者多因热，宜二陈汤加减。子烦者，烦躁闷乱心神也。子痫者，痰涎潮搐，目吊口噤也。子肿者，面目虚浮，肢体肿满也。子气者，两足浮肿也。子淋者，小便艰少也。转胞者，小便不通也。子悬者，胎气不顺，凑心胀痛也。盖脾主运化水谷，妇人有胎则运化水谷不利而生湿，湿则生痰，痰生热，热生风也。子肿、子气者，湿也。恶阻者，痰也。子烦、子淋者，热也。子痫者，风也。子悬者，气也。转胞者，虚也。湿则渗之，痰则消之，热则清之，风则平之，气则散之，虚则补之，总以去邪保胎为要。保胎之法，三月以前宜养脾胃，四月以后宜壮腰肾、补血顺气，佐以清热，此大法也。然尤宜以人阴阳盛衰、气血偏胜而调之。

　　《简便方》治频惯堕胎，或三、四月即堕者，于两月前，以杜仲八两、糯米煎汤浸透，炒去丝，续断二两酒浸焙干为末，山药五、六两为末，糊丸如梧子大，每服五十丸，空心米饮下。

　　怀妊受物，乃肝一脏之虚，其肝气止能生胎，无别用也，若血少不能荣其肝，则肝虚，故爱酸物。

　　产前安胎，白术、黄芩为妙药也。条芩安胎之圣药，俗人不知，以为寒而不敢用，反为温热之药可养胎，殊不知产前宜清热，令血循经而不妄行，故能养胎。惟脉沉迟，脾胃虚弱者，非其所宜。

　　生产如抱船过坝一般，凡难产者，多由于气血虚也，有因九、十月之时不谨守者有之；有气血凝滞不转运者。故于九个月内便须顺气调中，服达生散十数帖，临产自易也。

　　凡妊妇脉细匀者，是胎元已足，如果熟香飘之象也。易产。大浮缓者，是养胎而中气大虚，火气散也，难产。

　　故产前脉宜洪大，产后脉宜沉小。凡男女之别，以左右取，左疾为男，右疾为女。沉实在左，浮大在右，右女左男，可以预剖。离经六至，沉细而滑，阵痛达腰，胎立时脱。半产漏下，革脉主之，弱即血耗，立见倾危。

　　一妇妊娠，久吐不已，诸药不受，张立后方，服之而愈。两寸俱洪大而数，右尤甚焉。金体本燥，今燥益甚矣。左关洪弦，是肝主藏血，今无血受藏也。右关弦细而数，是久生谷气，肝家虚火来侮，因而弦数。其细者，胃气亏极之象也。左尺细极若无，右尺洪大而疾，此皆津滋燥涸，少阴虚火上浮，厥阴郁火上达，少阳伏火上乘，燥涸之土为三火所烁，焉能湿润化育乎。经曰诸呕吐酸皆属于热，此之谓也。具方于后，为救急治标之法。呕愈之后，仍当以六味加麦冬、阿胶为丸，久服调理，以治其本。

　　条实芩（一钱二分） 麦门冬（去心三钱） 怀生地（三钱） 广桔红（盐汤泡七分） 白茯苓（一钱二分） 生白芍药、肥白知母（各一钱二分） 甘草（二分） 白葛根（一钱，能提胃中真气，而清疏胃热故用之） 竹茹（二钱，用鲜淡竹刮去青，取向里黄皮）

　　加灯心，水煎，温服即愈。

　　保胎神效丸方

　　《锦囊秘传》白茯苓（二两、色白坚重者用之） 真于术（一两，米泔浸一宿，去皮净切并晒干，同黄土炒用） 条芩（酒拌炒，须拣实心细子） 香附子（童便浸二日，炒熟） 元胡索（陈米醋拌炒） 红花（隔纸烘炒） 益母草（净叶。各一两） 真没药（三钱，新瓦上隔火焙去油）

　　上各制度为末，蜜丸桐子大，每日空心白汤吞服七丸。

　　前药不可因其丸小加至七丸之外。凡孕妇胎不安者，一日可服四五次，安则照常。如遇腹痛腰酸，或作胀坠，宜即服之。如受胎三五月常坠者，须先一月制服，能保足月。甚至见红将坠者，急服此丸，亦能保留。谨戒恼怒、劳力，忌食煎炒、椒辣、发气、闭气、糟味、冷水冷物，切戒心劳。每药一料，可保数胎，但服此丸，无不收效。

　　茯苓丸

　　治妊娠恶阻停饮，忧闻食气。

　　赤茯苓 人参 肉桂 干姜（泡） 半夏（洗七次焙） 陈皮 白术 葛根 甘草（炙） 枳实（去白麸炒黄，各一两）

　　为末，蜜丸如梧子大，每服五十丸，空心米饮下。

　　一法用黄芩为末，浓煎白术汤，调一钱服，一月余自安。

　　杜仲丸

　　治妊娠两、三月，胎动不安，防其欲堕，预宜服之。

　　杜仲（去皮， 姜汁炒去丝） 川续断（酒浸各二两）

　　为末，枣肉煮烂为丸，梧子大，每服三十丸，米饮下。

　　胶艾汤

　　治妊娠或因倒仆，胎动不安，腰腹疼痛。

　　熟地黄（洗） 艾叶（炒） 白芍药 川芎 阿胶（蛤粉炒成珠） 黄 当归（酒浸） 甘草（炙各等分）

　　用姜枣，水煎服。如虚者加人参。

　　益母丸

　　专治难产横逆，并安胎顺气。

　　益母草（五月五日采叶茎，阴干，忌铁器）

　　为末，蜜丸如弹子大，每服一丸。临产之时，以童便温酒化下。若气不顺，用木香人参汤。

　　桑寄生散

　　治胎漏经行淋漓；无病调理胎元。

　　当归（酒浸） 桑寄生 续断（酒浸） 川芎 白术 熟地 人参 香附（炒） 阿胶（蛤粉拌炒） 茯神（各一钱） 甘草（炙五分）

　　水煎服。

　　三因鲤鱼汤

　　治妊娠腹大，胎间有水气。

　　白术（五两） 茯苓（四两） 当归 芍药（各二两）

　　上细 以鲤鱼一个，修事如食法煮取汁，去鱼用药四钱入鱼汁一钟半；生姜七片、陈皮少许，煎至七分，空心服下。

　　一方

　　无故卒下血，用阿胶（二两，蛤粉炒成珠） 生地黄（八两，捣取汁） 以清酒三升，将二味搅匀温热，分三服饮之。

　　竹茹汤

　　治妊娠呕吐，头疼，眩晕。

　　桔红（去白） 人参 麦门冬（去心） 白术（各一两） 浓朴（姜制） 茯苓（各五钱） 甘草（二钱五分）

　　每服五钱，水二钟、姜五片，入竹茹如弹子大一块，煎至八分服。

　　竹叶汤

　　治妊娠心惊胆怯，终日烦闷，证曰子烦。

　　白茯苓（四两） 防风 麦门冬（去心） 黄芩（各三两）

　　每服四钱，水一钟、竹叶五片，不拘何时，皆可服之。

　　全生白术散

　　治妊娠面目肢体浮肿如水气，名曰子气。

