<!-- { "loadSidebar": true } -->
　　产后月水不通者，不必药也。妇人冲任之脉，为经络之海，皆起胞内，手太阳手太阴二经，上为乳汁，下为月水。若产后去血过多，乳汁常有不通，若乳子半岁、一岁之内，月经不行，此尤常候。若半岁左右便行，是必少壮血盛之人也。若产后一二年月经不通，无他疾苦，亦不必服通经之药，盖此或劳伤荣卫，冲任脉虚，气血衰少耳。但服健脾胃及滋补气血之药，自然通行。若强通之，是犹揠苗者也。

　　女科精要卷十八　产后杂症门

　　产妇乳汁不行乳汁自出

　　产妇冲任血旺，脾胃气壮，饮食调匀，则乳足而浓，以生化之源旺也。若脾胃气弱，饮食少进，冲任素亏，则乳少而薄，所乳之子，亦怯弱而多病，其乳以浓白光彩，入盏中上而莹然如玉为上，黄色清薄为下，不可哺儿。乳母宜择肥瘦适中，无病经调，善食者佳。太肥则多痰，太瘦则多火，儿饮其乳，亦复如是。如一儿昏睡，竟日不醒，举家惊惶，求医投药罔效，一高医诊之曰：此儿中酒，得毋乳母曾痛饮乎？询之果然，停药而醒，可见其利害相关明矣。然时珍曰：人乳无定性，随饮食性气而变，故饮食调摄，乳母不可不慎也。若乳汁不行有二，有气血盛而壅闭不行，有气血虚而燥涩不行，虚者补之，如十全八珍之类是也。盛者疏之，如麦冬、栝蒌仁、天花粉、人参、葵子、猪胰、木通、漏芦、猪蹄之类，煮食是也。其有乳汁自出者。若胃气虚而不能敛摄津液者，宜补胃气以敛之。若气血大虚，气不卫外，血不荣里，而为妄泄者，宜调补荣卫以止之。若未产而乳自出，谓之乳泣，生子多不育。若产妇劳役，乳汁涌下，此阳气虚而厥也，独参汤主之。

　　女科精要卷十八　产后杂症门

　　产后乳痈

　　立斋曰：妇人气血方盛，乳房作胀，或无儿饮，痛胀寒热，用麦芽二三两炒熟，水煎服，中正消取。其消散精华，以绝乳之源也。麦芽耗散之力可见，故《本草》谓其能消肾也，若郁怒肝火炽盛，为肿为痛者，自当疏肝散郁，兼以养血和血，则肝阳不强，而肿自退。若郁结弥甚，血滞不舒，更由乳汁壅积，溃而成脓，则为乳痈矣。气血大伤，尤宜重为滋补，少佐疏肝解毒，若专事情解，则溃者难脓，而脓者难长矣。

　　女科精要卷十八　产后杂症门

　　产后阴脱

　　产后阴脱者，多由妇人生产用力太过，致阴下脱及阴下挺，逼迫肿痛，举重房劳，皆能发作，清水续续，小便淋沥，宜内服升补，外以硫磺、乌贼骨、五味子为末掺之。

　　女科精要卷十八　产后杂症门

　　产后玉门不闭

　　产门不闭，由元气素弱，胎前失于调养，以致血气不能收摄故也，十全大补汤。有初产阴户肿胀，或 痛不闭，肝经虚热也，加味逍遥散。若肿不闭者，补中汤，加五味子。虽甚肿热，切忌寒凉，产后诸证，总以气血大虚为主，况阴挺下脱，玉门不闭，皆由气虚血脱乎！丹溪立斋医按，见症种种，而治疗无非参 归地，加以升提收涩耳。甚有子富肿大，二日方入，损落一片，如猪肝，面色痿黄，潮热自汗，懒食困倦，用十全大补汤，三十剂而愈。

　　女科精要卷十八　产后杂症门

　　产后诸症总论

　　产后诸症，其源有三，曰血虚火动，曰败血妄行，曰饮食过伤。何以明之？气属阳也，血属阴也，《经》曰：阳虚生外寒，阴虚生内热，盖产后去血过多，血虚火动，而为烦躁发热之类，一也。血犹水也，水之就下，性也。然搏而跃之，可使过颡，激而行之。可使在山，非水之性也，势使之然也。产后虚火上升，败血一行，而为头晕腹痛之类，二也。《经》云：少火生气，壮火蚀气。东垣云：火为元气之贼，势不两立，一胜则一负。产后元气大伤，脾胃虚弱，且土位无母，难以蒸腐五谷。若饮食过伤，则为痞满吐泻之类，三也。治之之法，血虚大动则补之。败血妄行则散之，饮食过伤，则助脾胃以消之。丹溪曰：凡产后气血亏极之际，调治一切诸症，皆以大补气血为主，虽有杂症，以未治之。

　　产后调理煎方

　　治气血虚弱，腰背疼痛，虚热往来，咽干喉痛，将成蓐劳。

　　熟地（五钱，炒干） 麦冬（炒燥） 白术（乳拌炒，各二钱） 白芍（一钱二分，酒炒） 茯苓（一钱五分） 杜仲（二钱，酒拌炒黄） 续断（一钱五分） 明牛膝（二钱） 黑姜（六分） 如恶露不行，水煎温服。

　　生化汤

　　产后生新去瘀，神效。

　　当归（三钱） 川芎（一钱） 桃仁（十三粒） 黑姜（一钱） 炙甘草（八分） 水煎服。

　　夺命丹

　　治产后血入衣中，胀满冲心，久而不下。

　　附子（炮，去皮。脐） 牡丹皮 干漆（炒令烟尽，各一两） 为末，用酸醋一升，入大黄末一两，熬膏和药丸，桐子大，温酒下五十丸。

　　一方

　　治产后生肠不收。用枳壳二两，煎汤温浸，良久即入。

　　一方

　　治妇人子宫不收。

　　荆芥（中） 霍香叶（中） 臭椿皮（上） 煎汤熏洗，子宫即入。

　　一方

　　胎衣不下，子死腹中。用朴硝二钱，热童便调饮，立下。

　　四味汤

　　疗才分娩，一切诸疾。

　　当归 玄胡索 血竭 没药（各五分） 一方加红花。为末，用热童便半钟调服。

　　当归血竭丸

　　治产后恶物不下，结聚成块，心胸痞闷，胁下坚痛。

　　当归（炒） 血竭 蓬术 芍药（各一钱）

　　一方有五灵脂。为末，醋糊丸，桐子大，每服五六十丸，温酒空心食前服。

　　瑞莲散

　　治产后恶血崩漏，状如泉水。

　　瑞莲（一百枚，烧灰存性） 棕榈（烧灰存性） 当归（各一两） 官桂（五钱） 槟榔（一枚）鲤鱼鳞（炒） 川芎（各七钱五分） 为末，每服三钱，煨生姜酒调，如未血，更进一服，如血崩，此药涩治，连进三服即止。

　　千金散

　　（即十全大补汤料）

　　治产后虚劳不能食。

　　白术 茯苓 黄 （各一两） 人参 川芎 熟地黄 芍药 当归（各一两） 肉桂（一两五钱） 甘草（炒，五钱） 咀，每服一两，姜枣水煎，空心温服。

　　人参汤

　　治产后诸虚不足，发热盗汗。

　　归身 人参（各等分） 为末，用猪腰子一个，去膜，切作片子，以水三升，糯米半合，葱白二茎，煮末熟，取清汁一钟，入药二钱，煎至八分服。

　　茯苓散

　　治产后蓐劳，因生产日浅，运动用力，四肢寒痛，寒热加疟。

　　茯苓（一两） 当归 川芎 桂心 白芍 黄 人参 熟地黄（各五钱） 水二钟，入猪肾一双，去脂膜，细研，姜三片，枣二枚，同煎一钟，去肾、姜、枣，入没药五分，煮取七分，去渣食，作二次温服。

　　参苏饮

　　治妇人产后血入于肺，面赤发喘几死者。

　　人参（一两，为末） 苏木（二两，捶碎） 水二碗，煎苏木一碗，去渣，调入参末。随时加减服。

　　麻仁丸

　　治产后去血津枯，大便闭涩。

　　麻子仁（另研。上） 枳壳（麸炒、上） 人参（中） 为末，蜜丸，桐子大，每服五十丸，温酒送下。

　　一方

　　治产后用力太过，阴门突出。用四物汤煎熟。入龙骨末少许，空心连进二服，用麻油和汤熏洗即收。

　　猪蹄汤

　　治奶妇气力少衰，脉温不行，乳汁不通。

　　猪蹄（一只） 通草（五两） 上将猪蹄洗净，用水一斗，煮作羹，食之。

　　有一乳妇少，家中偶煮红豆，因吃豆及汤，当夜乳出如涌泉，后屡用皆效。

　　涌泉散

　　因气乳汁少。

　　瞿麦穗 麦门冬 王不留行 穿山甲（炮黄） 紫龙骨（等分） 为末，每服一钱，热酒调下。先食猪蹄羹，后服药，以木梳梳乳上三十余下，日三服。谚曰：穿山甲，王不留，妇人吃了乳常流。

　　返魂丹

　　治生产诸证；并死胎恶而胎衣不下，横生逆产。产前清热养血，产后推陈致新，并效。

　　野大麻（一名益母草，四五月开紫花时采花。叶子，阴干，半斤） 赤芍药（六钱） 当归（七钱） 木香（五钱） 为末，蜜丸弹子大，或童便酒，或薄荷汤，或米饮，或桂枝汤，或枣汤，或秦艽汤，随侯酌汤，化下一丸。

　　当归羊肉汤

　　治产后发热自汗，肢体疼痛，名曰蓐劳。

　　黄 （一两） 人参 当归（七钱） 生姜（五钱） 肥羊肉（一斤） 煮汁去肉，入前药煎服。

　　如恶露不尽，加桂，辛热，自能行血也。

　　趁痛散

　　治产后血滞，筋脉拘挛，腰背强直，遍身疼痛。

　　黄 当归（酒浸） 官桂（不见火） 白术 独活 生姜（五钱） 川牛膝（酒浸，五钱） 甘草（炙，三钱） 薤白（三钱五分）

　　咀，每服四钱，水煎服。加桑寄生半两，尤佳。川牛膝，须择粗肥长润明黄色者佳。

　　北方以黑色者为川牛膝，黄色者为怀牛膝误也。《纲目》注云：黑者为雌牛膝，坚脆无力，故南方从勿入药也。

　　外科大小合参卷十九

　　论丹毒（儿科）

　　赤紫丹瘤，皆心火内郁而发。赤如丹砂，故名曰丹，因热毒客于皮肤，搏于气血，而风乘之，阴滞于阳，即发丹毒。热极生风，片刻之间，游走遍体，虚热则痒，实热则痛。自腹而达于四肢者，易治；自四肢而归于腹者，难疗。书虽有五色之分，十月之异，总不出血热，而属于心。心火内炽，客风外乘，风胜则庶物皆摇，故令游走殊速。名之丹者，以应心火而色赤也。色红者生，白者气虚挟痰，紫者毒盛，色青如苔者，死。赤者名赤游丹，热毒感之深也。其状赤肿，片片如胭脂涂染，或发于手足，或发于头面胸背，令儿躁闷腹胀，其热如火，痛不可忍，游走遍体，流行甚速，须急治之。若一入腹入肾，即不可救。白者名曰游风，感风湿之轻症也。其候流块作痒，壮热憎寒，鼻塞脑闷，咳嗽吐逆，其治之法，赤者清凉解毒，甚则砭去恶血，以药涂之。白者不过疏散渗湿而已。火灼疮者，先天之热毒也。火走空窍，故必于口鼻眼目阴囊粪门之处，红点如痈，渐成红泡，逾日而穿，赤色无皮，如汤火 炙之状，痛苦殊甚，睡卧不安，一二日间，周身能腐。若至囟门肿起，阴毒肿亮者不治。及一切丹毒入脏，脐突出浆，面颊紫浮，噎气不乳，手足拳禁，大小便绝，胸背血点，舌生黑疮，心胸紫肿者，皆为不治。然小儿脏腑娇嫩，凡一切丹毒，必先内服解毒，方可外敷，盖毒易入难出，肌肉受伤，其害轻，脏腑受伤，其害速耳。

