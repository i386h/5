<!-- { "loadSidebar": true } -->
　　外科大小合参卷十九　论丹毒（儿科）

　　荆防饮

　　治赤丹游走。

　　荆芥 防风 丹皮 天花粉 橘红 连翘 甘草 粘子（炒杵） 玄参 赤芍羌活 金银花（等分） 水煎服。

　　外科大小合参卷十九　论丹毒（儿科）

　　绿袍散

　　绿豆（五钱） 大黄（二钱） 共为细末，生薄荷捣汁，入蜜涂。

　　又方

　　浮萍草汁敷，或芭蕉根汁敷，或鼠粘根汁敷。

　　外科大小合参卷十九

　　痈疽诸毒大小总论合参

　　《经》曰：邪之所凑，其正必虚，着而不去，其病为实。又曰：营气不从，逆于肉里，乃生痈肿。（荣逆则血郁，血郁则热聚为肿，故为痈肿。）热之所过，则亦痈脓。（热胜则阳气内郁，故浮肿暴作，荣气亦逆于肉里。聚为痈肿之肿矣。）又曰：寒伤形，热伤气，气伤痛，形伤肿。（热之伤气。则热结于肉分而故痛；寒之伤形，则寒薄于皮肤所以坚凝而肿斯作也。）

　　先痛而后肿者，气先受伤，而形亦受伤也。先肿而后痛者，形先受伤，而气亦受伤也。故有形有痛者阳伤，无形有痛者阴伤。更有汗方发泄，寒水浴之，以致热郁皮里，湿邪凝结，甚为痤疖，轻为痱疮。亦有阳气不固，邪气入于陷脉，陷脉者，谓寒邪陷缺其脉，积寒于中，经血积凝，久瘀内攻，积于肉里，发为鼠 。《经》又曰：膏梁之变，足生大疔。又曰：五脏不和，九窍不通，六腑不和，留结为痈。凡疮肿高而软者，发于血脉；下而坚者，发于筋脉；肉色不变者，发于骨髓。故宜分气血虚实，热毒深浅为要，切不可一见其肿，便谓热毒实热，辄投下剂，意谓毒从泻出，殊不知阳者，红肿 起，阴者青白而陷，疽者附筋骨而生，皆赖血气为主，《经》所谓：气主煦之，血主濡之。倘元气受伤。而不能煦濡，则下陷不脓，能禁其不内攻乎。

　　人之疮肿，因内热外虚，为风湿之所乘，盖肺主皮毛，脾主肌肉，气虚则肤腠开而风湿所乘，且脾气湿而内热，即生疮也。肿者，由寒热偏胜之毒瓦斯，客于经络，使血涩而不通，壅结成肿。风邪内作者，无头无根。气血相搏者，有头有根。壅结盛而热胜血，则为脓矣。其毒小者，气血自然能溃能收，不必忧治。大而重者，气血恐难任之，必假药力佐助气血，以营运逐毒之本。

　　痈疽之疾，多生膏梁炙 嗜欲之人，虚邪热毒，煎熬气血而成。痈者，壅也，壅滞于阳络也。大而高起属乎阳，其脉浮数，故多由于六腑。疽者，沮也，阻伏于阴经也。

　　平而内发，属乎阴，其脉沉数，故多由于五脏。疖者，如错疖之结着也。疮者，毒之总名也。《经》曰：诸痛痒疮，皆属心火。夫诸疮之中，惟背疽疔疮最为急症，次莫如脑疽、肠痈、喉痈，亦具急者也。至若瘰 、悬痈、痔漏诸疮，皆可缓而治之。又有疥疮疮风疳之类，虽俱属疮类，而轻重缓急，大有不同，治之之法，总宜察其虚实冷热，或重或轻，对症用药，无失先后次序，虽些小疮疖，初起便宜速治，慎勿姑待，养成大患。治法当分初、中、末异，初宜散热解毒，通经为主，以图消去；中宜排托为主，以图散去余毒；末宜补宜托宜温，以图易于收功，此大法也。然有五善七恶者何？动息自宁，饮食知味，一善也。便利调匀，二善也。脓溃肿消，色鲜不臭，三善也。神彩光明，语声清亮。四善也。体气和平，五善也。如烦躁时嗽，腹痛渴甚，泻利无度，小便如淋，一恶也。脓血大泄， 痛尤甚，臭恶难近，二恶也。喘粗短气，恍惚嗜卧，三恶也。表溃先黑，久陷面青，唇黯便污，四恶也。肩项不便，四肢沉重，五恶也。不能下食。服药而呕，食不知味，六恶也。声嘶色脱，唇鼻青黑，面目四肢浮肿，七恶也。

　　七恶之外，更有气噫痞塞，咳逆身冷，自汗无时，目瞪耳聋，恍惚惊悸，语言错乱，并皆恶症，然五善见三则瘥，七恶见四必死。

　　痈疽皆由膏梁之家，湿热气逆所结，且多犯肥白之人，气居于表，中气必虚者，初起急宜凉血，活血散结解毒，大剂连进，内外夹攻，务使消散，即势大毒盛，一时不能散尽，亦必十消七八，以免后来，口舌生疮，内攻之患，纵使溃脓，保无大害。若失于救治，则热毒内陷，其膜必坏，多致困危。然书云：五发痈疽者，谓发背、发脑、发鬓、发眉、发颐是也。但人之一身，血气稍有壅聚，莫不随所而至，岂特此五者而已！发背者，乃五脏风热，六腑邪毒，贯于筋骨之间，发于筋络之内，外虽如钱，里可着拳，慎勿忽略！若初起红肿高起者则易，阴塌平陷者则难。至如发脑、发眉、发鬓、发须、发颐，地位不同，总因伏阳结滞，邪毒上壅，随其经络而发。气血旺者，受毒则轻，气血衰者，每因致危，然云毒者，即气血不相偏胜，壅滞之谓也。治者必须凭脉，以救阴阳气血之偏，则毒滞自故。而危者可安。若误认毒为有迹之物，寒凉攻削，则阴滞之毒，势必愈致其危，即阳盛之毒，亦必难溃难长，盖由气血不和而致病，岂可更令气血不调而增病乎！痈疽之生，始于喜怒哀乐之不时，饮食居处之不节，或金石草药之发动。寒暑燥湿之不调，阴阳不平而蕴结，荣卫凝涩而腐溃，轻者起于六腑，浮达而为痈，重者发于五脏。沉涩而为疽，浅者为疖，实者为痈，深则为疽矣。发于外者为背疽、脑疽、须眉等疽，发于内者为肝痈、肺痈、肠痈等痈。

　　外症易识，内症难明，太阳经虚，从背而出，少阳经虚，从鬓而出，阳明经虚，从髭而出，督脉经虚，从脑而出。

　　凡发于喉舌者，心之毒；发于皮毛者，肺之毒，发于肌肉者，脾之毒；发于骨髓者，肾之毒；发于下者，阴中之毒：发于上者，阳中之毒；发于外者，六腑之毒；发于内者，五脏之毒。内曰坏，外曰溃，上曰从，下曰逆。发于上者，得之速；发于下者，得之缓。感于六腑则易治，感于五脏则难瘳。近骨者多冷，近肤者多热，近骨者久不愈，则化成血虫，近肤者久不愈、则传气成漏，成虫则多痒少痛，或先痒后痛，成漏则多痛少痒，或不痛不痒，内虚外实者，多痛少痒，血不止则多死，溃脓则多生，故难长难溃难收者，皆为气血大虚，必兼温补以托，方可无虞。丹溪曰：痈疽溃后补气血，理脾胃，实为切要，否则数月半年之后，虚症仍见，转成他病也。

　　丹溪曰：痈疽皆因阴阳相滞而生，盖气，阳也；血，阴也。血行脉中，气行脉外，相并周流，寒与湿搏之，则凝滞行迟为不及，热与火搏之，则沸腾行远为太过，气得邪而郁，津液稠粘为痰为饮，积久渗入脉中，血为之乱，此阴滞于阳也。血得邪而郁，隧道阻滞，或溢或结，积久渗出脉外，气为之乱，此阳滞于阴也。百病皆由于此，不止痈疽而已，故痈肿初起，便 痛肿大者可治，不痛热不肿大而陷者不治也。

　　背疽之发，其源有五，一天行，二瘦弱气滞，三怒气，四肾气虚，五饮冷酒食炙，服丹药所致，先以本元为主，以托毒为标。若热以清凉解毒，反伤胃气。若轻用汗下，表里益困，气血俱伤，热毒内攻，为害不小。至于老年体衰，及病后产后，并宜温补，忌服内托，绿豆散之类。

　　一痈疽初作，便宜灼艾，及用药外涂四围，中留口出毒，疮小通敷之，既溃以膏贴之，以手探肿上热者有脓，不热者无脓也。一痈疽已溃，日用猪蹄汤淋洗，将愈之际，三日一次。一痈疽将敛，宜用膏贴。如毒未尽，不可遽用生肌等剂。一痈疽将安，宜补气血，肌肉易生，若进清凉，便难长满。一背疽愈后，忽发渴而不救者，十有八九，或先渴而患疽者，尤为难治，故宜多服八味丸。非特杜绝渴疾，抑亦大滋气血 生长肌肉。一痈疽呕逆有二，一因初发，失于内托，伏热在心，一因脾气不正，伏热在脾在心者，则心烦身热， 肿作痛，脾气不正者，则不烦热，但闻秽气便呕，故治痈疽多用香药者，盖气血闻香则行，闻臭则逆。疮疡多因荣气不从，逆于肉理，郁结为脓，得香则气血流行。凡疮本腥秽，又闻臭触，则愈甚。若毒入胃，则呕哕，古人用之，可谓有理，即如敛食，亦须调令香美，以益脾土，养其真元，可保无虞矣。一凡肌肉伤而疮口不敛者，用六君子汤以补脾胃为主。若气虚恶寒而疮口不敛者，用补中益气汤以补脾肺。若血虚发热而疮口不敛者，用四物参 以滋肝脾。若脓多而疮口不敛者，用八珍汤或十全大补汤以养血气。《经》曰：脾主肌肉。如前药未应，但用四君归 ，以补脾胃。若更不应，乃下元阳虚，急用八味丸以壮火生土。若脉数发渴者，难治，此真气虚而邪气实也。

