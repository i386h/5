<!-- { "loadSidebar": true } -->
　　一少年劳心，色欲过度，乃患小便淋漓，甚胀而疼，且二便牵痛其肝，两寸沉微，左关甚弱，右关数滑而尺弦涩，乃知心肺之气不足，而下陷于肾肝，肝肾之气又不足，所以一则不能疏泄，一则不能闭藏，中气既虚，则清阳不能上升，而中宫郁滞，蒸为湿热，渗入膀胱，因乃似淋非淋，二便牵痛。如大瘕泄也。余令早晨服八味合二妙，作汤，使寒热互为向导，去其湿热以澄其源，日中食速，用补中益气汤，但心气已虚，焉敢更泻其气，乃去陈皮，肝气已弱，焉敢再疏其肝，乃去柴胡，其渣临晚煎服探吐，浊气下壅，必得淡渗，乃加茯苓，但恐去柴胡而升麻独提无力，乃加酒炒嫩防风以助之，防风酒炒者，去其辛散之性，益其升腾之力也。渣服探吐者，盖湿与郁与热，得一升发而自散，况上窍通而下窍自利也。果服之甚效，其方于后，以广识见。

　　杂症大小合参卷二十　全真一气汤方按

　　早服二妙地黄汤方

　　熟地（八钱） 山茱（二钱） 丹皮（二钱） 茯苓（二钱） 山药（二钱） 泽泻（一钱五分）

　　制黄柏（盐酒炒褐色，八分） 制附子（二钱） 加灯心十根，建莲子二十粒，去心，水煎八分，空心温服。

　　杂症大小合参卷二十　全真一气汤方按

　　午服加减补中益气汤

　　人参（三钱，保元固中） 黄 （二钱，助表达卫） 枣仁（炒研，三钱，既补神明之脏，复益疏泄之官） 鸡腿白术（炒黄，三钱，助脾胜湿） 当归身（酒炒，一钱五分，和养气血） 白茯苓（二钱，淡渗浊气） 炙甘草（八分，即和药性而补脾，且令诸药暂缓中宫而去病也蜜酒炒） 升麻（四分，升清则浊自降） 酒炒嫩防风（六分，助升麻以提下陷之气） 加姜枣，水煎，日中食一服，渣煎晚服，探吐之。

　　一壮年作宦失意，退归林下，抑郁成疾，即《经》所谓：尝贵后贱，名曰脱营，尝富后贫，名曰失精，以致气血日消，神不外扬，六脉弦细而涩。凡饮食入胃，尽化为痰，必咳吐痰涎尽出，而始能卧，不尽不已，是以津液内耗于里，焉能润泽于表！所以肌肉渐削，恶寒懒食，余思卫气者，充皮毛，温肉分、司开阖肥腠里，以卫护于肌表者也。然营气常随卫气而行，所以润皮肤荣脉络者也。今中气既弱而且郁，则气结聚不宣，何能充皮毛温肉分、而开发腠里也。气失卫护于表则恶寒，血无气运于表则肌槁，中气既虚，脾失健运，饮食既蒸，郁而为痰，则不能复成津液而为血，是以不但肌表之腠里干枯闭塞，而肠胃之腠里焉能温而充之，开而发之，是以亦致密而不通，焉能津液流行于脉络肌表之外乎？且津液既凝滞而为痰，则痰愈多，而津液愈竭矣。余以人参保元固中以为君，黄 助表达卫以为臣，当归和养气血，白术助脾胜湿，麦门冬保护肺中之气，五味子收敛耗散之精，炙甘革和药性而补脾，并以为佐，桂枝辛甘之性，能调荣卫而温肌达表，麻黄轻扬力猛，率领群药，遍彻皮毛，驱逐阴凝之伏痰，化作阳和之津液，并以为使，但恐桂麻辛烈，有耗营阴，入白芍和肝，以抑其二药之性，此即东垣先生治外感寒邪，内伤蕴热而吐血者之麻黄桂枝汤，余更加入白术者，取其性刚而益速，必能固中而断，不为物所挠也。引子则增生姜胶枣者，取味辛甘，能助脾而致津液，更助神明而得清扬振作也。投服二三剂后，脉气渐充有神，痰涎嗽吐俱愈，余继以十补丸空心吞服补肾，日中以归脾养荣加减，调养心脾气血而安。

　　医家切须自养精神，并专心道业，勿涉一毫外务为主，盖医者意也。审脉辨症处方，全赖以意为主，倘自己精神不足，则辨症处方未免厌烦苟率，而艰深心用意矣。且专心道业，则学问精进，触类傍通，俱可格物济人，倘奔兢外务，则神驰意乱，欲图默会精微，专心利物，安可得乎。

　　夫人身以脾胃为主，即百病莫不以有胃气则生，无胃气则死，奈何？凡遇疾病，不问外感内伤，禁其饮食，药饵妄投，将脾胃水谷之海，竟作药囊之具，徒乱清纯之气，反生胜复之端，草木攻补，寒热之戾气搏击于中，谷肉长养，和平之常味竭绝于内，胃气日衰，脏腑俱困，名治病而实做病也。盖脏各有神，凡酷嗜一物，皆其脏神所欲，斯藏之精气不足，则求助斯味以自救。如妊妇肝肾不足，则嗜酸盐，老人精血不足，则嗜肉食，故凡病患所嗜之物，只可节之不可绝之，若久药厌烦者，则可缓之病，不妨暂停药饵，调进所喜之味，胃气一旺，便可长养精神。若病势不能勿药者，则宜冲和之药味，易于入口，勿伤胃气。若不知此，绝其脏神所欲之饮食，强其胃气所伤之药饵，胃气既伤，化源绝减，而欲病退神强者难矣。况多非是病而服是药者乎！

　　痘疹全集卷二十一（痘门概论）

　　痘原

　　干父坤母，化生万物，独阳勿克以自生，独阴勿克以自成，而生物之本系焉。是以男女交媾，亦必二五妙合，而生人之本系焉。（夫二五者，谓阴阳二气及五行也。）此人生之所自来，而痘之原，亦根于此矣。人皆知其种于淫火之毒，而不知由乎交媾之微，胶稠如脂者，真元之精也，稀清如水者，淫火之液也。痘原之美恶，乃于此分。故人禀清明之气，修养之纯，则真元之精浓，而水火相济，淫火之液自少，痘之所发必稀疏而顺美。人禀淆浊之气，情欲之杂，则真元之精混，而水火相激，淫火之液自倍，痘之所发必密。比而逆恶，岂俟孕于母腹，而为五辛六疏之物，腥膻煎爆之味，酿成胎毒，传于男女。结为恶逆之痘乎！李还丹曰：人有七情，而欲之所动，火之使然。盖欲无火不动，太过即是淫液也。可见痘之为症，本于阳毒，恶烈而莫御，其母胎之毒，不过发为疮疥丹瘤而已。更有谓儿含胎血致毒者，尤为不经之论耳。

　　痘疹全集卷二十一（痘门概论）

　　痘释

　　万物轻清则高，健运则圆，天之象也，气之功也。虽然如以水法丸者，非转运不停，不能以圆其形；非湿润敛束，不能以遂其圆。故气虚者，果难高耸而致圆晕；血虚者，亦多燥涩而难流通。然名之曰痘者豆也，因形之类而名之也。又曰：痘者，头也，痘毒之标峻，欲其先达头额，以诸阳总会于斯也。又曰：痘者，投也，投诸时令而感也。相传谓自西域归染，而痘从此始。又以人身必出一次，故名百岁疮。又类天行疫疠，故名天花，复以形象而又名之豌豆，更有名之曰斑者，义虽各不同而理则一致也。

　　然人之生，莫不患痘，有年纪耄耋而不出者，可见其痘可以出，可以不出，嗟嗟！独不观诸物乎，鹤不发顶，则不能以宏其声，蚕不三眠，则不能以成其绪，蟹不脱壳，则不能以大其腔，虎不转爪，则不能以奋其威，人之出痘亦犹是也。间有枭毒原少，痘暴稀鲜，乍出数颗不自知觉，或偶患疮疥，杂出其中，故不晓其为痘耳。若据其可以有可以无之说，是不求夫人身之原也。

　　痘疹全集卷二十一（痘门概论）

　　杂症勿治

　　痘之为症，五脏百骸，无不振动，气血无不虚弱，故有杂症相仍，最宜戒其峻治。

　　盖杂症痊日无定，痘疮靥日有期。若治杂症一寸，则痘落后一丈，杂症未痊，而痘已先毙矣。故治痘可远限，而急治其标，缓治其本，痘之毒不解，则一病不去，痘之毒一解，则百病自痊。正在乎本上用力，固何在乎一标哉！但有紧要杂症，则痘症亦为所害，医者知其本末轻重，以为治之缓急，斯得之矣。痘症重而杂症轻，则杂症之药，加于痘症药内，是缓则治其本也。杂症重者，先逐杂症而后调其痘症，是急则治其标也。

　　然用药固宜其当，调理尤善为良，若酷暑而不加以凉，严冬而不施以暖，则溃烂者溃烂，冰伏者又冰伏矣。故凡用剂及诸调理，并以顺四时，得天和令其和暖如春，使气血调畅而毒自释矣。至于久雨阴湿，天之气 （塞，人之气亦） 塞者，久晴旱 ，天之气散逸，人之气亦散逸者，久雨亢阳，久旱亢阴，而气血自病者，并须因时制宜也。

　　痘疹全集卷二十一（痘门概论）

　　忌食毒物

　　凡气血弱者，则自无所承载其毒，而痘难形，此气血之本咎也。奈何不悟其理，强以虫鱼腥膻，牛风人牙等毒投之！发动中气，嗟乎！以毒攻毒，理难并胜，兼痘又因时气感触，故固藉此而出矣。殊不知，毒药损人元气，元气既乏，则毒瓦斯愈炽，气无逐毒之能，血失运毒之力，一任毒药攻击，逼出腠理之间，一倍化成数倍，一疮变作十疮，不成颗粒，如疥如疹，少倾中气归复，气血不外旺，药气如少歇，则酷烈之毒，其势转烈，反为内攻矣。况初起而欲表暴，则鸡冠血、鸡头、鸡脑、羊头、羊脑可用也。

　　灌脓而欲补托，则嫩羊汁肉油炒公鸡可食也。常食物中，自有最宜至味，即有切于病情，复有补于血气，何必仗诸恶劣之物哉！

　　痘疹全集卷二十一（痘门概论）

　　论痘不可妄汗妄下及宜微汗微下症

　　夫汗下二举，乃不得已之所投，如少误焉，贻害不浅。如痘症本稀，原无闭塞，表热不快之症，而妄用重药以发之，则在后必成斑烂音哑，皮薄痒塌，或为虚脱者有矣。

　　如气血本和，原无便闭、热毒、紫黑之症，而妄用重药以下之，则在后必成陷伏不起，胃弱灰白，或变虚羸腹胀者有矣。此皆妄汗妄下之过也，可不慎欤！然痘亦有当微汗微下者，言微者恐其过也，如表热方炽，红点未见之先，影色不出，烦燥腮红，起不活动者，则用轻扬之剂，微开腠理，使痘易出。况火郁则升之，以减其盛势也，其剂如升麻葛根汤、参苏饮之类。若既见红点，则忌干葛，恐疏散太过，遂致成虚，根窠易塌，表实者用亦无妨。更有当下之症，而不下之。则在后必成紫黑而壅毒热结，血枯者又为失下之患矣。是以痘未出时，脉数洪大。小便赤涩，大便闭结，气粗腹胀，唇燥烦渴者，此是热毒壅盛，而不得泄，宜微下之，使内元阻滞，荣卫升降，则痘出自顺矣。然痘疮首尾无忌症，慎勿轻为汗下，恐元气一耗，则浆无自而成，后必为患矣。

　　痘疹全集卷二十一（痘门概论）

　　虚实

