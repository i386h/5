<!-- { "loadSidebar": true } -->
　　凡脏腑之情，遇香则营卫通行，遇臭则营卫凝塞，痘疮全赖营卫和畅以成功，凝则热毒无由以疏泄矣。然污秽恶臭，自宜远避，而兰麝诸香，皆能走泄元气，岂其直哉！所不禁者，如枣子烧烟之法，一可避其不正之气，更可助其营卫之情，且能开胃进食，如被房室经水生产之秽所犯者，俱以大枣烧烟解之。若防发痒者，则以桦皮和大枣烧烟解之。若被酒厌者，则以葛根、茵陈蒿烧烟解之。被五辛厌者，则以生姜烧烟解之。被死尸之气及疠气所犯者，则以大黄、苍术烧烟解之。为狐臭犬羊厌者，则烧枫球解之。若遇风雨时者，则烧苍术、枫球避之。若血少而浆难之痘，则忌烧苍术，盖恐愈燥而浆欲难耳。若遇诸恶气则通以乳香，烧烟熏之，以胡荽酒喷之，然若有煮醋熏痘者，以醋能活血，殊不知酸能收敛，大非所宜也。总痘疮一出，则脏腑空虚，饮食宜节，勿饥勿饱，衣服宜调，勿冷勿热，一有不得，灾祸立见，故诸禁忌悉宜遵戒。

　　痘初起宜食笋尖、羊头、鸡脑、鸡冠血，饭内煮肉、桑虫酒酿；至酿脓时，宜食鹅尾肉、雄鸡头，煮烂莲肉枣子，年深腌肉、圆眼酒炒、鸡蛋白糯米粥、肉眼团圆、嫩羊汁肉、顶大桑虫；及至收靥，惟宜清凉，忌食毒物。

　　痘始终忌食落苏、葱、韭、薤、蒜、栗子、螃蟹、鲜鱼、蜜浸椒辣、时果、元蛤、箩猪肉，一切心肾血髓，肝肠酒糟对象，荔枝、橘子、小米、麦面、火酒、生冷、发热发气性寒等物。

　　一痘时睡中切不可惊动，否则易成痘前惊、痘后惊。在灌浆时则易于停浆。

　　一痘如值严冬，房中多置炭火，有回天之能，盛暑多列水，水得清心之喜，务须四时和暖如春，令气血和畅为妙。

　　一忌对梳头。

　　一忌生人往来。

　　一忌六淫不正之气。

　　一忌对瘙痒。

　　一忌鸡、犬、牛、羊。

　　一忌僧道师巫入房。

　　一忌对扫地。

　　一直远避油车，盖闻香即变。

　　一忌惊触。

　　一忌房中淫液气。

　　一忌饮食歌乐。

　　一忌对荒言。

　　一忌詈骂呼怒。

　　一忌怀孕妇人。

　　一忌对哭泣。

　　一忌过冷过热。

　　一忌过饥过饱。

　　一忌煎炒油盐鱼腥气。

　　一忌饮冷餐水。

　　一忌麝香燥秽气。

　　一忌妇人经候气。

　　一忌沟粪恶浊气。

　　一忌牛、羊、蜡烛气。

　　一忌腋下狐臭气。

　　一忌硫磺、蚊烟气。

　　一忌五辛气。

　　一忌熏抹疮药气。

　　一忌诸疮腥臭气。

　　一忌吃烟煤烬气。

　　一忌远行劳汗气。

　　一忌吹灭灯烛气。

　　一忌误烧头发气。

　　一忌柴烟鱼骨诸毛气。

　　一忌葱蒜韭薤气。

　　一忌死人尸厌气。

　　一忌诸腥燥气。

　　一忌醉酒荤腥气。

　　如悉遵前戒，重视谨慎，则重症可以变轻。如不遵禁忌，轻视忽略，则轻症可以变重，慎之，慎之！

　　痘疹全集卷二十一（痘门概论）

　　治痘触变歌括

　　痘触变焦紫，倏时喘急至，急觅丝瓜皮，取末蜜调置，甘草地黄汤，一服痘更起，若加烦谵时，犀角磨汤水，此是四五朝，治触当如此。期若至七八，空壳触必死，浆半犯触症，按验莫糊指。（丝瓜皮需要看未生筋时取来燥干、临用只取皮蒂为末）。

　　痘触变灰白，枭痒忍不得，附子绵黄 ，愈多功愈益，盘红根晕敛，用此可效力。如无根缕绕，死症可言必。

　　痘正汹汹才翕浆，适为月水正临场，不知洁静相防护，致使花栏倏变常，月月红花花一种，不分枝叶取煎汤，嫩杪煎汤投酒服，根枝浓沸浴花郎，不消时刻还归正，任汝经红触满床。

　　麝香一触痒难熬，点点花心带黑焦，急把升麻苍耳草，浓煎慢浴转明娇，内应托里扶元气，生地防风蝉蜕遭，归芍参 赤痘共，红花及与橘甘交。

　　死尸触变目翻斜，痘必沉潜吐沫加，速把芫葵并枣艾，为筒烧辟正灵家。外取芫荽和姜醴，辰砂再入略须加，共将煮就时时呷，自得康宁扫去邪。

　　客忤相侵似若惊，啼号不歇面浑青，丝瓜细结含花香，露摘蒸来焙粉成，见症蜜调随与服，量儿大小进多轻，此时莫说丝瓜贱，一寸丝瓜一寸金。

　　五六朝来浆正行，忽为猫犬兽惊停，古人特设乌龙散，远志菖蒲各等分，再加蝉蜕酒煮透，去却菖蒲远志门，蝉蜕独留研细末，沙糖调服酒含噙。

　　痘疹全集卷二十一（痘门概论）

　　样痘辨

　　样痘者如一家兄弟，妹妹数人，或兄患痘疮，沿及于弟，而身出数颗，此非己之正痘，即所谓样痘也。若痘有先标者，此乃自已经位传出，又非可与沿得者，同视世作样痘也，谬矣。凡兄样于弟，叔样于侄，姊样于妹，男样于女，则其起样者正而不戾，反是则逆样痘者，可不辨耶。

　　痘疹全集卷二十一（痘门概论）

　　论痘疹斑疹脓先后顺逆

　　凡疮疹只出一般者善，纵有并形，尤宜详焉，如先发脓泡，后发疹者，是脾肺相生也，顺也。先疹后斑者，是心脾相生也，顺也。先发水泡，后发疹者，是肝克脾也，逆也。先发脓泡，后发斑子者是心克肺也，逆也。先发脓泡，后发水泡，少者是金木两得，而难杀也，顺也。多者金来克木，或木乘金衰矣，逆也。先水泡，后发斑子，多者是火乘木衰也，逆也。少者子衰母旺也，顺也。并春脓泡，夏黑陷，秋斑子，冬疹子，是皆逆也。然疮疹既出，而有逆顺者三，有时之顺逆者，春夏阳气发生，疮疹为顺。秋冬阳气伏藏，疮疹为逆。有虚实之顺逆者，如大便闭而能食者，是为实、为顺也。如二便利，而不能食者，是为虚、为逆也。有出入之顺逆者，疮疹出者，为顺，倒靥陷伏者为逆，此其略也。然凡先见疹子而夹出如水痘者，定是正痘，因疹子耗去荣血，故白似水痘，但与发散疹子继养荣血，则疹散而痘自成，不可认为水痘，盖疹子从不夹水痘者耳。

　　痘疹全集卷二十一（痘门概论）

　　痘前十八犯

　　第一犯猿猴跳锁。凡儿未患痘时，先感冒风邪，身如火烙，头痛自汗，咳嗽不已，或伤寒之后，而痘随出者，则元气嚣漓，须急疏风解热，补血滋阴，调元固表。诀曰：一犯伤寒势欲危，医须斟酌痘无亏，如将汤药柴胡用，婴儿含花死可悲。

　　第二犯观音拂痤。凡儿饮食不克樽节，暑湿不能护养，是以脾胃损伤频多，泄泻饮食懒飧，肢体羸瘦，其愈未几而痘随出者，则脾虚津耗，元气衰微，治宜温养脾元，补益中气则痘可起胀成脓结实矣。诀曰：遍后俄然痘症临，脾虚元耗势沉沉，急宜培土将元益，冷药毫厘不可侵。

　　第三犯马驰剑道。凡儿饮食寒暑不能樽节，是以疟疾缠身，寒热消灼，肌肉渐瘦，其愈未几，而痘随出者，凡常山、草果断不可用，惟宜参苓白术以扶正气。诀曰：婴儿疟后痘相迎，元气嚣离不可闻，草果柴胡宜悉去，滋阴补卫效通神。

　　第四犯一苇航海。凡儿元体薄劣，身发大热，干渴恶嗽，疹出未几，其痘随出者，此与循常先疹后痘者不同。凡先痘后疹者谓之逆，先疹后痘者谓之顺，然此身弱发热，恶嗽干渴，继又出疹，百痘随后则势颇危，须急补阴清肺，养胃扶脾，若黄 补肺之剂，切宜禁绝。诀曰：小儿疹出太阴虚，痘症随形毒客脾，宜急清金与培土，黄 若用嗽来催。

　　第五犯三仙入洞。凡儿平时患成疳积，肚大青筋，四肢羸瘦，变为丁奚，倏然而痘随出者，宜治痘为主。诀曰：丁奚疳积痘交关，且把花来发透全，切禁消磨并冷药，槟榔浓朴及川连。

　　第六犯倒挂银瓶。凡儿风热腠理时发，大热自头达身，丹瘤遍起，其愈未几，若尚未愈而痘随形者，宜犀角、生地、丹皮之类，以清肝心二经。诀曰：丹瘤未愈痘形身，又属肝心是二经，最怕枭红根座绕，解炎祛毒痘方明。

　　第七犯桥霜印迹。凡儿火烙脸赤，眼睛直竖，手足掣搐，惊厥屡次，口燥谵语，其愈不数日，而痘随形者，此与循常先惊后痘者不同，盖因痘而起者从心经，故不过时微惊惕即甚，亦不过临痘时也。此则其惊已甚，治宜且与治痘为主，夫镇心凉脏之剂，皆不可投。诀曰：惊厥新痊痘症随，朱砂金石莫相追，若还即见惊无歇，只管升花更与培。

　　第八犯藕池渗水。凡儿身热自汗口中咯血，或鼻衄溺血，其愈不数日而痘见形者，此心官失守，致血妄行，治宜清心抑火，切不可妄用寒凉。诀曰：诸血皆由热犯心，清心抑火自归营，切休轻用寒凉剂，花萎花栏悔实深。

　　第九犯石鼓阴鸣。凡儿未痘之前，身发火热，饮食懒飧，肚腹胀膨，眼泡浮肿，睡卧不安，未数日而痘见者，治宜补脾理气。诀曰：腹中膨胀不思飧，气阻脾虚痘必难，宜速补脾调气血，更加升表自然安。

　　第十犯赤泽栽莲。凡儿身发恶热，自汗不止，眼睛昏花，阿欠啼叫，其症才愈，而痘随形者，治宜敛汗而用黄 熬人乳以频饮之，更投以调荣益卫之剂。诀曰：汗流恶热已亡元，痘犯心肝十不全，急补心肝并敛汗，痘如鼎灌自然痊。

　　第十一犯崖头走马。凡儿其 损伤不数日而痘即见者，治宜调血活血兼与扶脾可也。诀曰：跌扑惊伤未愈时，个中透出好花枝，安经活血调脾脉，自得群花朵朵奇。

　　第十二犯逐鹿亡羊。凡儿往来潮热，腹生痞块，日积月累，身体羸瘦，面黄力弱，而痘随出者不宜治痞。诀曰：病痞花开宜补元，扶脾益胃莫迟延，尤须治痘培根本，何怕花儿命不全。

　　第十三犯推车陷雪。凡儿禀父母胎毒，身患杨梅广疮，不时寒热，其症未愈，而痘随形者，将何所治？诀曰：恶疮未愈出天花，当用升麻药不差，莫假连翘诸败毒，误将熏点浪涂搽。

　　第十四犯霜逐梧桐。凡儿身如火烙，不时呕吐，不能饮食，投诸时气而痘随见者，将何所治？诀曰：呕吐惊惶胃不和，忽看花痘又相磨，应须安胃兼升表，自得成功患可无。

　　第十五犯倦龙行雨。凡儿饮食不节，致伤脾胃，四肢不收，发热恶寒，而痘随见者，将何所治？诀曰：儿伤饮食正逢灾，痘又阳明胃里来，宜略内消兼补胃，更加升表自花开。

　　第十六犯秋蝉泣露。凡儿发痘之前，因感湿热之气乃患赤白痢疾，其痘未愈，而痘随见者，将何所治？诀曰：痢痘自宜除湿热，更加培土和气血，还须表痘复滋花，根本调微灾自灭。

　　第十七犯冻鳞出谷。凡儿因误持刃致伤手足，是以寒热往来而痘随形者，将何所治？诀曰：金疮未痊痘来呈，活血还兼开滞凝，更要升花期表暴，扶持鼎峻自安宁。

