<!-- { "loadSidebar": true } -->
　　门户束要，肝之气也。故诸厥固泄皆属于下也。厥力气逆。固，谓禁固。诸有气逆上行、及固不禁，出入无度，燥湿不恒，皆由下焦之主守也。）诸痿喘呕，皆属于上。（上，谓上焦心肺气也。炎热薄灼，心之气也。承热分化，肺之气也。热郁于上，故病上焦。此皆五脏之疾病机，由于内动者也。）

　　诸禁鼓栗，如丧神守，皆属于火。（热之内作。）诸痉项强，皆属于湿。（太阳伤湿。）诸逆冲上，皆属于火。（炎上之性用也。）诸胀腹大，皆属于热。（热郁于内，肺胀所生。）诸燥狂越，皆属于火。（热盛于胃及四末也。）诸暴强直，皆属于风。（阳内郁而阴行于外。）诸病有声，鼓之如鼓，皆属于热。（谓有声也。）诸病 肿，痛酸惊骇，皆属于火。（诸气多也。）诸转反戾，水液混浊，皆属于热。（反戾，筋转也。水液，小便也。）诸病水液，澄澈清冷，皆属于寒。（上下所出，及吐出尿出也。）诸呕吐酸，暴注下迫，皆属于热。（酸，酸水及沫也。此皆十二经络之邪，病机由于外入者也。）

　　故《大要》曰：谨守病机，各司其属，有者求之，无者求之，盛者责之，虚者责之。必先五胜，疏其血气，令其条达，而至和平，此之谓也。（深乎圣人之言，有无求之，虚盛责之，如大寒而甚，热之不热，是无火也；热去复来，昼见夜伏，夜发昼止，时节而动，是无火也，当助其火。又如大热而甚，寒之不寒，是无水也；热动复止，攸忽往来，时动时止，是无水也，当助其水。内格呕逆，食不得入，是有火也。病呕而吐，食入反出，是无火也。夫寒之不寒，责其无水；热之不热，责其无火。热之不久，责心之虚；寒之不久，责肾之少，有者泻之，无者补之，虚者补之，盛者泻之，令上下无碍，气血通调，则寒热自和，阴阳调达矣。此言病机，计有十九而言善治之法也。）

　　愿言其制。君一臣二，制之小也；君一臣三佐五制之中也；君一臣三佐九，制之大也。寒者热之，热者寒之，微者逆之，甚者从之，（夫病之微小者，犹人火也，遇草而炳，得木而燔，可以湿伏，可以水灭，故逆其性气以折之、攻之。病之大甚者，龙火也，遇草而焰，遇水而燔，不知其性，以水湿折之，适足以光焰诣天，物穷方止矣。识其性者，反常之理，以火逐之，则燔灼自消，焰火扑灭。夫逆之者，谓以寒攻热，以热攻寒；从之者，谓攻以寒热从其性，用是以下方曰：逆者正治，从者反治，从多从少，观其事也。）坚者削之，客者除之，劳者温之，结者散之，留者攻之，燥者濡之，急者缓之，散者收之，损者益之，逸者行之，惊者平之，上之下之，摩之浴之，薄之劫之，开之发之，适事为故。（量病症候，适事用之。）帝曰：何谓逆从？伯曰：逆者正治，从者反治，从少从多，观其事也。（言逆者，正治也。从者，反治也。逆病气而正治，则以寒攻热，以热攻寒，虽从顺病气，乃反治法也。）帝曰：反治何谓？伯曰：热因寒用，寒因热用，塞因塞用，通因通用，必伏其所主，而先其所因，其始则同，其终则异，可使破积，可使溃坚，可使气和，可使必已。（热因热用，热物冷服，下咽之后，冷体即消，热性便发。寒固热用，冷物热服也。中满下虚，乃疏启其中，峻补于下，少服则资壅，多服则宣通，由是而中满自除，下虚斯实，此则塞因塞用也。又大热内结，注泄不止，热宜寒疗，结复须除，以寒下之，结散利止，此则通因通用也。投寒以热，凉而行之，投热以寒，温而行之，始同终异，斯之谓也。）逆之从之，逆而从之，从而逆之，疏气令调，则其道也。（逆，谓逆病气以正治。从，谓从病气而反疗。逆其气以正治，使其从顺，从其病以反取，令彼调和，故曰逆从也。下疏其气，令道路开通，则气感寒热而为变。）

　　病之中外何如？从内之外者，调其内；从外之内者，治其外；（各绝其源。）从内之外，而盛于外者，先调其内，而后治其外；从外之内，而盛于内者，先治其外，而复调其内；（皆谓先除其根。）

　　中外不相及，则治主病。（中外不相及，自各一病也。此言治表里之病患三法：有标本，有先后，有分主也。）治寒以热，治热以寒，而方土不能废绳墨而更其道也。有病热者，寒之而热，有病寒者，热之而寒，二者皆在，新病复起，奈何治？（谓治之而病不退，反因药寒热而随生寒热，病之新者。）伯曰：诸寒之而热者取之于阴；热之而寒者，取之于阳，所谓求其属也。（言益火之源，以消阴翳，壮水之主，以制阳光，故曰求其属也。夫粗工偏浅，以热攻寒，以寒疗热，治热未已，而冷疾已生，攻寒日深，而热病更起，热起而中寒尚在，寒生外热不除，欲攻寒则俱热不前，欲疗热则思寒又止，进退交战，危极已臻。岂知脏腑之源，有寒热温凉之主哉！夫取心者，不必齐以热；取肾者不必齐以寒，但益心之阳，寒亦通行，强肾之阴，热之犹可，或治热以热，治寒以寒，万举万全。）帝曰：服寒而反热，服热而反寒，其故何也？伯曰：治其王气，是以反也。（物体有寒热，气性有阴阳，触王之气，则强其用也。夫肝气温和，心气暑热，肺气清凉，肾气寒冽，脾气兼并之，故春以清治肝而反温，夏以冷治心而反热，秋以温治肺而反清，冬以热治肾而反寒，盖由补王气太甚，补王太甚，则脏之寒热气多也。）

　　夫五味入胃，各归其所喜，故酸先入肝，苦先入心，甘先入脾，辛先入肺，咸先入肾，久而增气，物化之常也。气增而久，夭之由也。（夫入肝为温，入心为热，入肺为清，入肾为寒，入脾为至阴而四气兼之，皆为增其味而益其气，故各从本脏之气用尔。故久服黄连、苦参而反热者，此其类也，余味皆然。但人意疏忽，而不能精候耳。故曰久而增气，物化之常也。气增不已，脏气偏盛，脏有偏绝，则有暴夭者，故曰气增而久，夭之由也。是以服饵百药，不具五味，不借四气，而久服之，虽且获益，而久必致暴夭。此之谓也。绝粒服饵，则不暴亡，斯何由哉！无五谷味资助故也。复令食谷，其亦夭焉。）调气之方，必别阴阳，定其中外，各守其乡，内者内治，外者外治，微者调之，其次平之，盛者夺之，汗者下之，寒热温凉，衰之以属，随其攸利，（病有中外，治有表里。在内者，以内治法和之，在外者，以外治法和之；其次大者，以平气法平之；盛甚不已，则夺其气令其衰也。假如小寒之气，温以和之，大寒之气，热以取之，甚寒之气，则下夺之，夺之不已，则逆折之，折之不尽，则求其属以衰之，小热之气，凉之和之；大热之气，寒以取之；甚热之气，则汗发之；发之不尽，则逆制之，制之不尽，则求其属以衰之，故曰：汗之下之，寒热温凉，衰之以属，随其攸利。攸，所也。）谨道如法，万举万全，气血正平，长有天命。（守道以行，举无不中，故能驱役草石，召遣神灵，血气保平和之候，天真无耗竭之由。）

　　杂症大小合参卷首下　内经纂要

　　疏五过论篇

　　《疏五过论》曰：凡未病者，必问尝贵后贱，虽不中邪，病从内生，名曰脱营。（神屈故也，贵之尊荣，贱之屈辱，心怀眷慕。志结忧恐，虽不中邪，病从内生，血脉虚减。故曰脱营。）

　　尝富后贫，名曰失精，五气留连，病有所并。（富而纵欲，贫夺丰财，则内结忧煎，外悲故物。

　　则心从想慕，神随往计，营卫之道，闷以迟留，气血不行而积并为病。）身体日减，气虚无情，（气血相迫，形肉消烁，故身体日减，气归精，精食气。今气虚不化，精无所滋故也。）病深无气，洒洒然时惊，（病气深，谷气尽，阳气内薄，故恶寒而惊。洒洒，寒貌。）病深者，以其外耗于卫，内夺于荣。（血为忧煎，气随悲减，故外耗于卫，内夺于营。病深者何？以此耗夺故尔。）良工所失，不知病情，此亦治一过也。（失，谓失问，其所始也。）凡欲诊病者，必问饮食居处，（饮食居处，五方不同，故间之也。）暴乐暴苦，始乐后苦，皆伤精气，精气竭绝，形体毁沮。（喜则气缓，悲则气消，悲哀动中者，竭绝而失生，故精气竭绝，形体残毁，心神沮伤矣。）愚医治之，不知补泻，不知病情，精华日脱，邪气乃并，此治之二过也。（不知喜怒哀乐之殊情，概为补泻而同贯，则五脏精华之气日脱，邪气薄蚀而乃并于正真之气矣。）善为脉者，必以此类奇恒从容知之，为工而不知道，此诊之不足贵，此治之三过也。（奇恒，谓气候奇异于恒常之候也。从容，谓分别脏气虚实，脉见上下几相似也。《示从容论》曰：脾虚浮似肺，肾小浮似脾，肝急沉散似肾，此皆工之所时乱，从容分别而得之矣。）诊有三常，必问贯贱，封君败伤，及欲候王。（贵则形乐志乐，贱则形苦志苦，苦乐殊贯，故先问也。封君败伤，降君之位，封公卿也。及欲候王，谓情慕尊贵，而妄为不已也。）

　　故贵脱势，虽不中邪，表神内伤，身必败亡。（尤惶煎迫，怫结所为。始富后贵，虽不伤邪，皮焦筋屈，痿臂为挛。（以五脏气留连，病有所并而为是也。）医不能严，不能动神，外为柔弱，乱至失常，病不能移，则医事不行，此治之四过也。（严，谓戒，所以禁非也，所以令从命也。外为柔弱，言委而顺从也。然戒不足以禁非，动不足以从令，委随任物，乱失天常，病且不移，何医之有？）凡诊者，必知终 ，有知余绪，切脉问名，当合男女。（始终，谓气色也。知外者，终而始之。明知五色气象，终而复始也。余绪，谓病发端之余绪也。切，谓以指按脉也。问名，谓问病症之名也。

　　男子阳气多而左脉大，为顺；女子阴气多而右脉大为顺，故宜先合之也。）离绝莞结，忧恐喜怒，五脏空虚，血气离守，工不能知，何术之语。（离，谓离间亲爱。绝，谓绝念所怀。莞，谓莞积思虑。结，谓结固余怒。间亲爱者魂游。绝所怀者意伤。积所虑者神劳。结余怨者志苦。忧愁者闭塞而不行，恐惧者荡惮而失守，盛怒者迷惑而不治，喜乐者惮散而不藏，由是八者，故五脏空虚，血气离守，工不思晓，又何言哉！）此治之五过也。

　　杂症大小合参卷首下　内经纂要

　　征四失论篇

