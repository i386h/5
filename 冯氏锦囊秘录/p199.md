<!-- { "loadSidebar": true } -->
　　病有标本，治有先后。故有从标者，有从本者，有先标后本者，有先本后标者，有标本兼治者，并宜详其缓急，而施以孰先孰后。假如痘疮之症，若自人身而言，则气血为本，疮疹为标，如自疮疹而言，则疮疹为本，别症为标，如疮子个密，是固在标之病，然视其气若不匀，血若不周，则当以匀气活血，兼行解毒矣。及利久不止，渐成坏症者，当以救里发表，兼而行之。此二者，所谓标本兼治者也。若气血充实，但疮壅遏而发不出者，则单行托里，解毒为主。疮势太甚，咽喉殊极肿痛者，则单用清利咽喉为主，大小便秘烦燥，喘呼者，则单以利下为主，此四者，所谓急则治其标也。如疮已起发，但气少虚者，即补其气，血少虚者，即补其血，所谓缓则治其本也。如疮势太甚，烦渴不止，则以解毒为主，而兼治其渴，所谓先本后标也，如痘陷泄泻者，则先救其里，后攻其表，所谓先标后本也，标本之理，于斯扩充焉。而自不紊矣。

　　痘疹全集卷二十二（总论痘要）

　　始终

　　治痘之法贵乎谨之于始，而虑其所终，则无日后之悔，故曰：上工治未病，中工治将病，下工治已病。治未病者，十全八九，治将病者，十全四五，治已病者，功莫能施。是以发热之初，大热烦渴，而便秘结，腹痛腰痛，鼻干唇燥，惊悸谵妄者，此毒瓦斯郁遏于内，即当防其伏而不出矣。若吐利不止，即当防其中气虚弱，而不能助疮成就，或致倒陷矣。故热则解之，便秘则利之，惊则平之，吐利则止之，且如出一点血，此春之气，发生之令也。至于起发，此夏之气，长养之令也，水化为浆。此秋之气。成贯之令也。脓干结就，此冬之气，闭藏之也，若初出而便有水，将发而便戴浆，脓水成而便收靥者，此未至而至，谓之太过，须防必有陷伏倒靥，而非正候，宜急发表，托里解毒为主。若应出不出，应起不起，应灌不灌，应收不收者，此至而不至，谓之不及，此必血衰气微，须即防其不出不起，无浆斑烂之症，宜急表暴起发，补托回浆，而兼与匀气活血助脓解毒为主，又如初出而色艳者，则必皮嫩，嫩则易破，须即防其痒塌，若相聚成块者，不可谓之疏，须即防有内伏，若浆水清淡者，虽见成痂，须即防其后发痈肿，若头面预肿者，须即防其易消而倒陷，若咽喉痛者，须即解之，防其失音，而呛喉，若频更衣者，须即防其倒靥，若中多水泡者，须即防其自利，若目涩泪出者，须即防其肤翳，夫杜微防渐，洽未消之良法也。

　　痘疹全集卷二十二（总论痘要）

　　气血

　　夫人身由气血而生，火毒亦由气血而中而发而解，故痘者，假气血以成形者也，然气卫于脉外，血荣于脉内，而元气者，又为荣卫之主，故元气盛，则气血营运，五内百骸，周流不息，诸疾无自而作，虽痘毒感发，而气有领逐之能，血有负载之力，气拘血附，并行祛毒，痘疮必应期而开落，以其毛皮充，肉分温，而毒营运自快也。苟使元气一亏，则气血交会不足，气在内而外不固，血即载毒以出，而为外剥。气在外而内不续，血即载毒以入，而为内攻，诸症变作危亡，立至矣。譬如，元气者主帅也，气血者卒徒也，痘毒者敌人也，主将得人，则卒徒用命。而敌为之自破，不然鲜有不肆害于吾之土地者，观于气血之盛衰，而痘有圆陷荣枯，信可验矣。故智者必补益真元，调理荣卫，而治痘也，然气血盛，固能逐毒，而火毒盛亦能损其气血，故急则治其标，（是清火解毒矣。）缓则治其本，（是补气血矣。）尤不可不知也。且气有生血之功，血无益气之理，必先益气为主，而补血为助，气盈则能引血以逐其毒，如水必得风而后舟楫之行自顺，苟或过于益血，则必载毒泛滥，久为大逆矣。此扶阳抑阴之大道也。

　　人之有生，赖乎气血。然血为荣者，融也，如水之融，周流灌溉，而无所阻滞，气为卫者，围也，如城之围，范护充固于身，而无所屈挠，即痘之一症，始末俱赖乎荣卫，淫毒之攻侮，非血气不能以表暴也。形色之呈见，非血气不能充灌也。虽曰痘伏于肾，发于脾，然所以建功成实者，则血气也。气阳也。故轻清而自浮，血阴也，故重浊而自沉，是以气阳从于表，血阴从于里，气以成痘之形，气充则顶起圆润，血以华痘之色，血盛则根窠红活，然气为之主，血为之附，必气血相和于内，则虚其发扬于外，是为气血交会者也，若气虽盛，而血失所宜，不相归附，则又有变态存焉，气过盛则发为泡，气虚则为顶陷，为痒塌，为自汗，为皮薄而软，为寒战，为吐泻，为灰白，血过盛则为斑丹，血失职则为滞，为紫黑，为倒靥，或紫赤浮于肌表，而不藏入于 内，血虚则为淡白，为根窠无晕，以手摸过而红色不见者是皆交会不足也，若根焦紫黑者血热也，顶陷而紫黑者，血热而气滞也。此皆不可以气虚而误用补剂，但宜活血凉荣，解毒为主，血活则气行也。

　　夫气体大而常亲乎上。血体地而常亲于下。然气有生血之功，血无益气之理，故气不可以亏，亏则阳会不及，而痘之圆晕之形不成，血不可以盈，盈则阴乘阳位，而痘之倒陷之祸立至，是以痘有气血虚实之殊，然血之有盈，乃气之不足也。大抵寒为虚，虚者正气虚也，内症必多，热为实，实者邪气实也，外症必重，气虚寒则宜温补，气实热则宜清凉，血虚则宜补血，血热则宜解毒，必致气血和平，无过不及可也。然何谓气血虚实之殊？且如气过则泡，血过则斑，气不及则顶陷不起，血不及则浆毒不附，更如痘色淡白，顶不坚实，不碍手，不起胀，或痒塌吐利，寒战切牙，手足冷，是皆属气虚，大宜保元，倍加酒炒黄 ，肉桂川芎，丁香人乳，好酒同服，若根窠不红，或红而散乱，以手抹过，色即转白，痘上如寒毛竖起，枯涩不活，及疮干脓水少者，皆血虚也，亦宜保元内加川芎当归，酒洗红花，及下山楂，以消参 之滞，再下木香数分，而血自活，是经所云：形不足者温之以气，精不足者补之以味也。然用黄 当在痘尽出之后，投热药须看毒尽解之时，用地黄防滞血，烦将姜制，用芍药恐酸寒，尤宜酒炒耳。

　　痘疹全集卷二十二（总论痘要）

　　头面

　　痘疮以正面为主，盖五脏之精华，皆上着于头面也。故身上疮痒而抓破者，不为大害，惟正面不可犯动一处，苟于眉目鼻面之间，抓破一处者，此肺热也，急用甘桔牛蒡之类，以解之。其痒即止者，乃佳兆也。如痒不已，则浸淫渐开，其气泄而其痒愈甚，必至满面抓破而死。更有起发养浆之时，额上疮如火烧，汤浇之状，溃烂破坏，无复完肤，或两颊之傍，亦如是样，不待抓搔而自破烂者，必渐渐溃破壳焦，水去似靥非靥，其沙崩之势，莫之能御，必至阳气脱而死，更有痘疮作浆之初，未易收靥，面上诸疮未尽成脓，而忽鼻准头疮，先干如橘子色者，或眉心疮自干黑者，或两耳上疮自收者，或唇上疮自焦黑者，或两颊疮干蹈如饼者，此皆名为倒靥，乃死之候。不可认为正收也。

　　夫人之身，诸阳脉上行头面，诸阴脉自头胸而还，故头面属阳，而痘疹亦属阳，以类相从，是以起发以至收靥，皆自头面而始。盖升生浮长，阳之性也。凡痘疮起发，头面以渐肿大，则得升生浮长之性，不须忧恐，只要痘子磊落红活，光壮肥泽，则自成脓之后，毒化结痂，而肿亦渐消矣。如疮粘连通片，模糊成饼者，只要红活润泽，咽喉疏利，胸膈宽快，饮食无节，而亦无变也。若色灰白或青黄，干燥者皆死。其有头面肿而不闭目者，毒浅而轻，若闭目者，毒深而重。疮熟而肿消目开者，为吉，未成脓而即肿消，目开者，此为陷也，不治。更有未见点而头面预肿看，则毒散漫于皮毛，必不能透肌而出矣。亦有将起发而头面预肿者，则气浮越而肉腠，必不能起顶而脓矣。此染时行疫 之气，名大头瘟，其毒最酷，一见其机，急用清解透托，以图万一也。

　　痘疹全集卷二十二（总论痘要）

　　汗下

　　夫痘疮必待三日，不出或出不快，即微发之，如发后不出，仅宜日服二剂，此后而再不出，方大发之，若见点虽少，倘脉和平，是疮本稀，亦不可乱为发表，发表犹此，况汗下乎？故痘症虽似伤寒，然治惟有温平之法，而无汗下之理。且伤寒表症未解，尚不可下，况痘疮必欲起胀，翕浆而后已哉，何世谓初觉即宜利之，宜泄其毒，误矣。故在初发热足冷，头痛脉数，与伤寒疑似之间，仅宜解肌微表，若有内伤等症，仅宜微与化食宽膈，若痘而误服麻黄之剂，以汗下之，则阳气尽出于肌表，遂必斑烂而脏虚，虚则腹疼自利，或作寒战，甚或里无阳气，乃作阴痫，而死者多矣。抑痘而误用大黄之剂，以下之，则毒乘虚陷伏，或为腹胀。或为喘急，而死者有矣。虽然亦有不得不汗下以劫病者，如未出时，重感风寒，约束皮肤，而腠理闭密，疮出不快者，此必当汗之，令其阴阳和，荣卫通，而疮自易出，毒得解散，苟不汗之，则毒无从外出，存伏于中，未免有闭门留寇之祸也。更如大热不退，转增烦渴，谵妄昏沉，便尿阻塞者，此毒蓄于肠胃之间，而与谷气并结也，宜急下之，使其陈秽涤去，脏俯流通也，苟不下之，则藏污蓄毒煎熬于中，宁无养虎遗患之虞乎？《书》曰：首尾不可下者，或谓首云上焦，尾云下焦，盖治上宜消，治下宜导，而无下之理。或云，痘未显于表，其脉症有表而无理，若一下之则邪气不得伸越，故禁首不可下也。痘已显于外而无一切里症，内无根蒂，大忧不甚实，苟一下之，则毒邪逆陷，并即靥而精滋耗亡，是以大便干结者，如亦下之，则愈竭荣血。故禁尾不可下也。论虽不同，理则一致，至如顺痘初出，又无表里感伤者，则当任其自然，惟加安养，自见全功，若有风寒闭塞，惟宜解肌自出矣。

　　奈何才见痘点，亦罔顾其所蕴轻重，肌热未透，毛窍未松，惟恐不出，用药峻发，毒无出路，遇发则一倍变为十倍，十疮合为一疮，各曰斑烂。五内七窍，至于皆有，重者不救，轻者或为喉痛声哑，目疾鼻塞之患也。

　　痘疹全集卷二十二（总论痘要）

　　论变黑腰痛

