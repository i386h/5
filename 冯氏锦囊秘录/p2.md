<!-- { "loadSidebar": true } -->
　　一、考古哲幼科证论，理甚浅而言多略，则何以明病源？故业幼科者，凡治伤食、伤风，易能凑效。如遇年大，而一干七情六郁，及先天阴阳不足，变化难明之症，暨女人年当二七，有经行、经闭、太过、不及之愆，略涉疑难，便尔束手。况今非太古，气禀即已浇漓，性成复难淳朴，男子不及二八，女子不及二七，便多情欲致疾者乎，焉可以纯阳例论，执一为治！且至痘疹时行，每多男子、女人、孕妇患痘，此尤宜熟诸方脉，始能调治。盖元神固泄有殊，而脏腑阴阳气血则一，况理由深而得浅易，由浅而究深难。故凡诚心活幼者，必先既行细究幼科诸书，还须以男子方论参看，则遇疑难症候，一目了然，故张汇纂是杂症，以幼科各症本论、本方，列之于前，随以方书同症异论、异方者，继之于后，以便参看，以广识见。况用药如用兵，纪律稍乖，吉凶立判。古今方药，各有所长，谨将众腋，用集一裘。《经》所谓：小而大，言一而知百病之害；浅而博，可以言一而知百也。

　　一、张才疏学浅，词句不工，然亦求达而已矣。不敢过尚虚文，以害实理。

　　一、凡有方论，皆出之于古哲。但内有相传既久，不无鲁鱼之讹。今张考订，缺者全之，略者充之，舛者革之，隐者明之，必取发明，不敢因袭。

　　一、立论必取王道中平，故饮食万类，独重五谷，以其得天地之正气也。因人治病而立论，亦必取中正和平，切于病症，切于治法为要。凡内有纯以五行相生相克，穷义吐词，词虽近理，实系虚浮，于病症、于治法，茫然不合者，又焉可宗之？谨将附之于本论之末，勿敢纂列于前，以讹识见，亦勿敢尽行删去，以寡我闻。

　　一、是书自胎中至初生，以及长成，俱曲论殆尽，庶使百凡疑难，皆可考订，临症不致束手。

　　一、治症须分明经络，故张细为疏详脏腑、阴阳、生克、形色善恶，庶治者易得其原，犹锁之得钥，不致妄揣，以悖生生之道。是以医家之识经络，犹舟子之识道途，否则，何以行之。

　　一、大人百病虽殊，要不出乎六气所因；小儿杂症虽繁，惊疳吐泻尤重。故张于六气诸论，及惊疳吐泻数门，集论大方既毕，便以本门虚实寒热之病候，分为数条，赘以补泻温平之药味，列为数类，使后人一览可知，随病采药，不泥于成方之拘执矣。

　　盖古人之立方，为仿法也。罗氏谓之以今病而仿古方，犹拆旧料而改新房。今张既列古方于前，以为成法，复具活法于后，以为变通，则所向皆宜，何必更为之拆旧料哉！但昔人勤俭淡薄，故衣食得克，慎行守已，故心安神静，是以中气不伤。偶有疾病，多从外来，故用调治，宜散、宜宣。今人懒惰奢华，故衣食难克，越理妄作，故心劳神耗，是以中气有伤。凡有疾病，多从内起，故用调治，宜滋、宜补。此古今时候有殊，而用药因异之大意也。

　　痘疹全集凡例

　　一痘疹方论最难，其中杂症更属天渊，如吐泻之见于初起，见于灌脓，利害迥别，故（张）逐一分开，不敢混列。

　　一痘疹集法，其第一卷系痘门概论，乃论其痘源，释及虚实、顺逆、荣卫部位主要及异痘诸名。

　　第二十二卷、第二十三卷，系总论痘要，乃讲论痘中诸要及痘中首尾诸杂症，不可类列于何一门者，俱编于内，凡发热见点起胀，灌脓浆、收靥结痂，俱可于两卷中参看。

　　第二十四卷系看法主验，乃历指形色痘势，饮食声音，及周身气色之吉凶。

　　第二十五卷系发热门，初则备陈古哲本门诸论，次则备列本门所夹杂症，次则备列本门三朝顺逆险碎锦，末附本门证治吉凶歌括。

　　第二十六卷系见点门，其集法如发热门同例。

　　第二十七卷系起胀门，其集法如发热门同例。

　　第二十八卷系灌浆门，其集法如发热门同例。

　　第二十九卷系收靥门，其集法如发热门同例。

　　第三十卷系落痂门，其集法如发热门同例。凡以上各门所夹杂症，不能备载者，悉具总论痘要门参看。

　　第三十一卷系余毒门，首列本门诸论，次及证治歌括。

　　第三十二卷系妇人科痘疡诸论，及证治歌括。

　　第三十三卷系麻疹门，其集法始则备列本门诸论，次则备列本门夹症传症，次则备列本门顺逆险碎锦，及本门证治歌括，末附水痘与斑。

　　第三十四卷系痘疹门，汇集古哲诸方。

　　第三十五卷系痘疹补遗，乃补述诸书有余不尽之义及证治，气虚血热，危症方按数条，既随候用药活法。

　　张苦集是书，勿间寒暑，已三十载矣。计成《内经纂要》、《杂症大小合参女科精要》、《痘疹全集》、《外科精要》、《痘疹全集》、《外科脉诀药性合参》并附医方考，按药味炮制，经验诸方，胎产嗣育，修养静功，按门别类，无不毕具。自天及人，自小及大，自男及女，自内及外，自形及脉，自药及医，诸书精髓，采取殆尽，实从来未有之作，诚为医学之全书，摄生之备览。（张）以济生念切，愿公于世，尊生君子，可充案头之宝玩，医林后贤，堪为笥箧之奇珍。窃思人生光阴有限，转眼尽属蜃楼，倘与世浮沉，毫无实事可以表见，腐物同尽，能不疚心！奈书大力绵，艰于举事，向年误听梓人创成活版，疚精瘁神，二载始竣，但字少用多，不耐久耳。无如索者日众，今板废书完，势必数十年之心血，一旦付与流水，壬午岁，复入都门，誓成此集，日竭鞍马之劳，拮据刻资，夜备悬刺之苦，查对舛错，罔顾性命，方得书成，惟愿后贤，诚求精进，则岐黄之道益彰，群贤之见备得，神而明之，使后人共沐春风长养之中，诚为寿世无疆矣。

　　杂症痘疹药性主治合参凡例

　　一杂症痘疹药性，先贤具备载各册，议论间有不同，主治每多缺略。窃思痘疹中亦有杂症相兼者，虽在痘时，以治痘为本，杂症为标，然如痘疮贯脓之时，而夹生吐泻恶症，及夫恶症初愈，而复传染痘疮，此皆不可不共为照管而兼治者。假如一药，治痘疹实为要品，而于所夹杂症又宜禁用，苟仅专心于此，忘之于彼，不亦助邪为虐，杂症剧而痘疹亦危矣！故谨将杂症药性条下，附注痘疹药性于后，集成一册，庶可两得无碍，在痘疹、在杂症自获两全，且便于查览。

　　一凡药既有大力，可以救人性命于倾刻，复无毒劣气味，贻人灾患于后来，譬如才德兼备之君子，既所仰仗以济颠危，复可叨庇以藉生养。愈亲之而愈见其益者，则题目顶上，加以四圈。如气味虽偏，然力量超群，有扶危救困之功，亦可救人性命于倾刻，如乱世之能臣，借以戡乱扶危，救急于一时者，及性禀平和，功专调补气血，长养精神，如治世之良臣，借以安邦定国于久远者，题目顶上并加三圈。如气味浅溥，能辽疾患数病，然无大力，立救沉 ，但可借以佐使治疗，实非久服益人之药，如卒伍卑贱之良义，而驱使又断不可少者，则题目顶上，加以二圈。如治病虽有小功，损人元气，亦有小过，功过相等可暂而不可久，如卒伍卑贱之庸者，然虽有小奸，不足以致大患，若上令明，而下奉自顺也，则题目顶上，加以一圈。如气味庸劣，却病则不足，损人则有余，犹性成暴恶之徒，善则不能，恶则日甚，损多益少，功不掩过者，及非常用之药、并世稀见之产，方书相传虽有其名，而治按方药并无取用者，则不圈不点，遵古类书而已。倘过涉荒唐者，业已删去，不敢混尘。

　　药名题目之下，即细注药性禀受气味寒热温凉，以为补泻轻重之用，末附禁忌炮制，庶诸药禀性易明，投用的确无误，制度即得其宜，药力之功效愈见。

　　一正文倘尚有未尽之旨，及今古有不一之说，复具按论，必取发明，使药性之优劣，洞然于中，取用之合宜，自能得心应手而不紊矣。

　　一痘疹药性具附于杂症药性条后，凡前条只一种药名者，则所附仅书主治痘疹合参数字。若前条下兼有附名药者，则所附方为特书某药合参，便于检阅。

　　一凡药曰对治是症者，则旁用尖圈，稍次则旁用圆圈，以便知其所用。若功不掩过，及与病有大功大过者，则将为功为过之处，并如双圆圈，以便知其所重。其不尖圆双圈者，遵古类书而已，至于有过属虚浮者，业以删去，不敢复赘。

　　凡物之生也必禀乎天，成也必资乎地。天布令主发生，寒热温凉四时之气行焉，阳也；地凝质主成物，酸苦辛咸甘淡，五行之味滋焉，阴也。故微寒微温者，春之气也，温热者，夏之气也，大热者，长夏之气也，凉者。秋之气也，大寒者，冬之气也。凡言微寒者，禀春之气以生，春气升而生。言大热者感长夏之气以生，长夏之气化。言平者，感秋之气以生，即凉也，秋气降而收。言大寒者，感冬之气以生，冬气沉而藏。此物之气得乎天者也。天一生水，地六成之；地二生火，天七成之：天三生木，地八成之；地四生金，天九成之；天五生土，地十成之。水曰润下，润下作咸。火曰炎上，炎上作苦。木曰曲直，曲直作酸。金曰从革，从革作辛。土爰稼穑，稼穑作甘。本乎天者亲上，本乎地者亲下，气味多少，各从其类也。凡言酸者得木之气；言辛者得金之气；言咸者得水之气；言苦者得火之气；言甘者得土之气。惟土寄旺于四季，生成之数皆五，故其气平，其味甘而淡，其性和而无毒，土德冲和，感而类之，莫或不然，固万物之所出，亦万物之所入，此物之味，资乎地者也。至于药之言毒者，谓乖戾不和，禀气之偏者也，若气禀纯正，则何毒之有？故气之毒者必热，味之毒者必辛，枝苗主气而升以治上，根须主味而降以治下，此药禀性不易之常也。其变通合宜之妙，存乎其人。

　　杂症大小合参卷首上　内经纂要

　　上古天真论篇

　　《上古天真》篇曰：上古之人，其知道者，法于阴阴，和于术数，（知道，谓知修养之道也。夫阴阳者，天地之常道。术数者，保生之大论。故修养者，必谨先之。）食饮有节，起居有常，不妄作劳，（食饮者，充虚之滋味；起居者，动止之纲纪。饮食自倍，肠胃乃伤。

