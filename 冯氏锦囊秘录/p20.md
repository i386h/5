<!-- { "loadSidebar": true } -->
　　《征四失论》曰：诊不知阴阳逆从之理，此治之一失也。受师不卒，妄作杂术，谬言为道，更名自功，妄用砭石，后遗身咎，此治之二失也。不思贫富贵贱之居，坐之薄浓，形之温寒，不适饮食之宜，不别人之勇怯，不知比类，足以自乱，不足以自明，此治之三失也。诊病不问其始，忧患饮食之失午，起居之过度，或伤于毒，不先言此，卒持寸口，何病能中，妄言作名，为粗所穷，此治之四失也。（第一失者，不知阴阳逆顺之理也。阳阴逆顺之理非止一端，左手人迎为阳，春夏洪大为顺，沉细为逆，外感阳病见阳脉，为顺，阴脉为逆，右手气口为阴秋冬沉细为顺，洪大为逆，男子左手脉大为顺，女子右手脉大为逆，阳病见阴脉为顺，阳脉为逆；阴病见阳脉为顺，阴脉为逆。又色见上下左右各在其要，上为逆，下为从，女子右为逆左为从，男子左为逆右为从。第二失者，不受师术之正，妄效杂术之邪，以非为是，苟用砭石也。第三失者，不适病患之情，不明比类之义也。第四失者，不究始时致病之由，妄持寸口之脉，不中病情，伪指病名也。）

　　杂症大小合参卷首下　内经纂要

　　阴阳类论篇

　　《阴阳类论篇》曰：三阳为经，二阳为维，一阳为游部，此知五脏终 。三阳为表，二阳为里，一阴至绝作朔晦，却具合以正其理。（此言六经为人身之表里，以太阳，太阴为贵也。三阳者，足太阳膀胱经也。从目内 ，上头分为四道，下项并正别脉，上下六道，以行于背，为人身之大经。二阳者，足阳明胃经也。从鼻起下咽，分为四道，并正别脉六道，上下行腹，为人身之维系。一阳者，足少阳胆经也。起目外 络头，分为四道，下缺盆，并正别六道，上下为人身之游行诸部者也。曰经，曰维，曰游部，此可以知五脏终结，赖此三经而为之表也。故三阳为身之表，则二阴为之里，二阴者，足少阴肾经也。二阴为之表。则三阴为之里，三阴者，足太阳脾经也。一阳为身之表，则一阴为之里，一阴者，足厥阴肝经也。太阴为正阴，而次少为少阴，又次为厥阴。太阳为正阳。而次少为少阳，又次为阳明，以其气有多少异用，故各有三者之分耳。然少太之义易知，而阳明厥阴之义难释。足之十二经合于十二月，故寅者正月之生阳也，主左足之少阳。六月建未，则为右之足少阳，皆两足第四指脉气所行也。二月建卯，主左足之太阳，五月建午，则为右足之太阳，皆足小指外侧以上，脉气所行也。三月建辰，主左足之阳明，四月建辰己，则为右足之阳明，皆两足次指以上，脉气所行也。然正二五六月为少阳太阳，而三四为辰巳月，居于其中，则彼两阳合明于其前，故曰阳明也。七月建申，主阴之半生，生右足之少阴，而十二月建丑，则为左足之少阴，皆两足心以上脉气所行也。八月建酉，主右足之太阴，而十一月建子，则为左足之太阴皆两足大指内侧以上脉气所行也。九月建戌，主右足之厥阴，而十月建亥，则为左足之厥阴皆两足大指外侧以上，脉气所行也。然七八十一十二月，为少阴太阴，而九十为戌亥月，则为两足之阴已尽也。而应之者，戌亥则一阴几于绝矣。岂知一阴至绝，而有复作之理，朔晦相生之妙，却具于其中，盖阴尽为晦，阴生为朔，气尽为晦，气生为朔，既见其晦，而又见其朔，厥阴之绝，而复作合，当以彼晦朔之妙，而正此厥阴之理也。正者，证也。）三阳为父，二阳为卫，一阳为纪。三阴为母，二阴为雌，一阴为独使。（三阴者，即太阳也。太阳为表之经，覆庇群生，尊犹父也。二阳者，即阳明也。阳明为表之维，捍卫诸部，所以为卫也。一阳者，即少阳也。少阳为表之游部，布络诸经，所以为纪也。三阴者，即太阴也。太阴为里之经，长养诸经，尊犹母也。二阴者，即少阴也。少阴为里之维，生由此始，所以为雌也。一阴者，即厥阴也。厥阴为里之游部，将军谋虑，所以为独使也。

　　杂症大小合参卷首下　内经纂要

　　方盛衰论篇

　　《方盛衰论篇》曰：形弱气虚，死。（中外俱不足也。）形气有余，脉气不足，死。（脏衰，故脉不足也。）脉气有余，形气不足，生。（脏盛，故脉气有余。）是以诊有大方，坐起有常，（坐起有常，则息力调适，故诊之方法，必先用之。）出入有行，以转神明。（言所以贵坐起有常者何？以出入行运，皆神明随转也。）

　　必清必静，上观下观，司八正邪，别五中部，按脉动静。（上观，谓气色；下观，谓形气也。八正，谓八节之正候。五中，谓五脏之部分。然后按寸尺之动静，而定死生矣。）

　　杂症大小合参卷一

　　水火立命论

　　夫人何以生？生于火也。人生于寅，寅者火也。火，阳之体也。造化以阳为生之根，人生以火为命之门。儒者曰：天开于水，子为元。医者曰：人生于水，肾为元。孰知子为阳初也，肾为火脏也。阴生于阳，故水与火为对名，而火不与水为对体。其与水为对者，后天之火，离火也；其不与水为对者，先天之火，干火也。夫干，阳之纯也；夫阳，火之主也；夫水，火之原也。后天之火有形，而先天者无形。有形之火，水之所克；无形之火，水之所生。然取水者，迎月之光，而不迎其魄。何也？魄，阴也，而光借于日则阳也，水不生于水而生于火明矣。是故土蒸而润，肤燠而泽，酿醅而溢，釜炊而汗，丹砂、硫黄之所韫而汤也。水之生于火也益信。火生于水，亦还藏于水。其藏于水也，其象在坎，一阳陷于二阴之中，而命门立焉。盖火也，而肾水寄之矣。其生乎生也，其象在干，纯阳立于离卦之先，左旋而坎水出焉，右旋而兑水纳焉。盖水也，而阴阳之火则分而寄之矣。此所谓后天中之先天也。阳生阴寄，运于三焦，水升火降，所谓既济，故养生莫先于养火。此先天之火者，非第火也，人之所以立命也，故生人之本全在乎斯。奈近世之养生者，并不究其由来，惟知气血，则曰气阳血阴；惟知脏腑，则曰脏阴腑阳。即知水火者，不过离心、坎肾而已。孰知气血更有气血之根，阴阳更有真阴真阳之所，水火更有真水真火之原也。凡暴病而卒死，绝处而得生者，皆在乎根本真处得之，非泛泛在乎气血间也。奈何仅以气血为阴阳，阴阳为气血，而以水火为心肾，故用四物汤以补血调阴，四君汤以补气调阳，坎离丸以调心肾水火，而其真阴真阳、真水真火，其为气血之根者，反不郑重及之。其用药调理，无非敷衍气血而已，即调水火者，无非辛温苦寒，犹植树者徒在枝叶修饰为事，而不及乎根本，岂有大补哉！故吾学人，能明水火为气血之根，水火为真阴真阳之所。芎、归辛窜，仅可调荣，难补真阴真水；苓、术、甘草，仅可调卫，难补真阳真火；即炮姜、炙草，仅可温中，难到肾经。其为水火真阴真阳之宝者，惟仲景八味而已。故不重真阴真阳而欲求生者，凡四君、四物以补真阳真阴者，并不达水火立命之本，真阴真阳至理者也。昔人云：人受先人之体，有八尺之躯，而不知医事，所谓游魂耳！虽有忠孝之心，慈惠之性，君父危困，赤子涂地，无以济之。此先贤精思极论，尽其理也。

　　杂症大小合参卷一

　　调护水火论

　　经曰：精气夺则虚。又曰：邪之所凑，其气必虚。虚者，空也，无也。譬诸国内空虚，民众离散，则盗贼蜂起，镇抚为难，若非委任贤智，安靖休养以生息之，未可保其无事也。病之虚者，亦犹是已，医非明哲，孰能镇之，以收合散亡，克复故物之功哉！经曰：不能治其虚，安问其余？盖言虚为口病之本，宜其首举以冠诸证也。然充足空虚者，气血也，化生气血者，水火也，水火者，主身之本，神明之用也。《灵枢》曰：水之精为志，火之精为神。然水火宜平不宜偏，宜交不宜分。火性炎上，故宜使之下：水性就下，故宜使之上，水上火下，名之曰交。交则为既济，不交则为末济，交者生之象，不交者死之征也。如消渴证不交，火偏盛也，水气证不交，水偏盛也。故火者，阳也，气也，与水为对待者也。水为阴精，火为阳气，二物匹配，名曰阴阳和平，亦名少火。生气如是，则诸病不作，可得长生矣。倘不善摄养，以致阴亏水涸，则火偏胜，所谓阴不足，则阳必奏之，是为阴盛阴虚，亦曰壮火蚀气，是知火即气也，气即火也，故《仙经》谓药即火，火即药，一而二，二而一者也。东垣亦曰：火与元气不两立。亦指此也。譬诸水性，水流本寒，过极则凝而不流为层冰矣，解则复常，非二物也。盖平则水火既济，火即为真阳之气，及其偏也，则即阳气而为火矣，始与元气不两立，而成乖否之象焉。故戴人曰：莫治风，莫治燥，治得火时风燥了。言苟能解此，则已达阴阳水火之原，曲畅旁返，何施不可，正指火之变态多端，其为病也非一，明此则余皆可辨。

