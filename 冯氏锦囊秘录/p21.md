<!-- { "loadSidebar": true } -->
　　但重养阴者，谓人之一身，水一而已，火则二焉，阳常有余，阴常不足，自少至老，所生疾病，靡不由于真阴不足。况节欲者少，嗜欲者多，以致阴水愈亏，阳火愈旺。奈阴道难长，峻补则无旦夕之效，故补阴之品，自少至老，不可一日间断。其补阳之药，劝戒谆谆，虽然性禀不同，阳盛人补阴固宜，阴盛人补阳尤要，况阴从阳长，单滋阴分，徒伤胃气，反绝后天化生之源，要知纯阴之药，则得肃杀闭藏之气，何有阳和化育之功哉！况天地以阳为生之根，人生以火为命之门，天开于子，而阳生焉，是子为阳之本，而为先天，人生于寅，而火兆焉，是寅为火之母，而为后天火者，生之本也，阳者，火之用也。故曰：天非此人，不能化生万物：人非此火，不能有生。天之阳气，能交于下：地之阴气，能交于上；人之真火，能藏于下，则真水能布于上，阳施阴化之象，克昭气血平和之长日旺。盖阴阳之精，互藏其宅，阴中有阳，阳中有阴。故心火也，而含赤液；肾水也，而藏白气。赤液为阴，白气为阳，循环往复，昼夜不息，此常度也。苟不知摄养，纵恣情欲，亏损真阴，阳无所附，因而发越上升，此火空则发之义，是周身之气并于阳也，并于阳，则阳愈盛，而阴愈亏，由是上焦发热，咳嗽生痰，迫血吐衄，头痛烦躁，胸前骨痛，口干舌苦，五心烦热，潮热骨蒸，小便短赤，此其候也。久则孤阳不能独旺，无根之火，岂能长明？《经》所谓“壮火食气”，气亦弱矣，而阳亦虚焉。由是饮食不化，泻泄无度，丹田不暖，筋骨无力，梦遗精滑，眩晕自汗，卒倒僵仆，此其候也。然少阴脏中，重在真阳，阳不回则邪不去，厥阴脏中，职司藏血，不养血则脉不起，故治之者，阳甚虚者补阳以生阴，使阴从阳长也；阴甚虚者，补阴以配阳，使阳从阴化也，阴阳调和，百病消解。若以偏重，或阴、或阳执见，则不惟设药以救偏，而反增偏害之至矣。

　　杂症大小合参卷一

　　尊生救本篇

　　《经》曰：精神内守，病安从来？又曰：邪之所凑，其正必虚。不治其虚，安问其余？可见，虚为百病之由，治虚为去病之要焉。故风寒外感，表气必虚；饮食内伤，中气必弱：易感寒者，真阳必亏；易伤热者，真阴必耗。正气旺者，虽有强邪，亦不能感，感亦必轻，故多无病，病亦易愈。正气弱者，虽即微邪，亦得易袭，袭则必重，故最多病，病亦难痊。治之者，明此标本轻重之道，以投顾主逐客之方，则重者轻，而轻者愈。要知精神内长于中，邪气自解于外，精神耗散于内，即我身之津液气血无所主军，皆可内起为火，为痰而成邪，岂必待外因所致哉！倘不知此，徒知或从表以发散，或从里以克削，现下已有之虚，不为补救，未来无影之邪，妄肆祛除，有是病者，病受何妨？无是病者，正气益困，以致精神疲惫，性命昏沉。若不急为猛省，峻加挽救之功，何以续一息于垂绝！奈俗以虚极，不可大补，些小调益，何异深沉海底，轻扶一臂之力，以望援溺之功哉！况有复加峻削寒凉者，更似入井而反下石耳。且诸病不论虚实，未有不发热者，然此热非从外来，即我所仗生生之少火，有所激而成壮火，为壮热也，犹人天禀和平之性，有所触而为恼怒。不平之气，如物之不得其平而鸣，鸣之者，即是物也，调之者，和其物则宁，非必去是物也。壮火者，少火受伤，发泄之时也。恼怒者，和性受伤，乖变之际也。不为调之、益之，反为攻之、逐之，虚虚之祸，势不旋踵，故壮火即由少火之变，少火非火，乃丹田生生真元之阳气，一呼一吸，赖以有生，即人之受胎，先禀此命。《经》曰：一息不运则机缄穷。故此火也、气也，皆为无形，有神有情，而为生身之至宝，是真阳之宗也，元气之本也，化生之源也，长生之基也。命门坎宫，是其宅也，蒸腐水谷，化生精华，得其平则安其位，万象泰然，生生无穷。失其平，则离其位而为壮火，反为元气之贼，浮游乎三焦，蒸烁乎脏腑，炮炽乎肌肉而为病矣。不治此火，则何以去病？然欲去此火，更河以得生？只有因所因以调之，安之、从之、抚之，以平为已。则火不去，而安全无恙，病既退而元气无伤，则火原为我用之至宝矣。若恶其热而欲直灭其火，非灭火也，是犹灭气也。鱼一刻无水即死，人一刻无气即亡，气可灭乎！况以有形无情之药，妄攻有情无形之气，欲不受伤，其可得乎！但火空则发，若不大为填塞其空，焉可御其乘空炎上之势？若欲火退而后补，孰知火之为害甚速，而与元气势不两立，所谓壮火蚀气，火炽气日消亡。且火之为用，每挟风木之象，力穷乃止，止则火息，阳亡脱症具备，方议补之，已无受补之具矣。况有进浓云骤雨之药，益令龙雷妄炽，以速焚灼之害哉！倘禀受壮盛，或从寒凉折之而愈者，但病愈之后，必真气渐衰，精神不长，纵先天真元不足者，若从本调治，则病去之后，发生之势日隆，后天之长反旺，故曰：识中标，只取本治于人，无一损，正重此也。古人治病，重于求本，故令人寿命弥长。今人勿察其源，近从肤见，以寒治热，以热治寒，阴阳真假之象，从治正治之宜，顾本穷源之要，置之勿问，以致近害天柱日多，远害先后并薄矣。凡业司命者，可不潜心默会其旨乎？！

　　杂症大小合参卷一

　　诸病求源论

　　人之有生，初生两肾，渐及脏腑，五脏内备，各得其职，五象外布，而成五官，为筋、为骨、为肌肉皮毛、为耳目口鼻躯设形骸，然究其源，皆此一点精气，神递变而凝成之也。犹之混沌未分，纯一水也，水之凝成处，为土、为石、为金，皆此一气化源，故水为万物之源，土为万物之母。然无阳则阴无以生，故生人之本，火在水之先也；无阴则阳无以化，故生人之本，水济火之次也。《经》所谓：阳生阴长，而火更为万物之父者此耳。是以维持一身，长养百骸者，脏腑之精气主之。充足脏腑，固注元气者，两肾主之。其为两肾之用，生生不尽，上奉无穷者，惟此真阴真阳二气而已，二气充足，其人多寿：二气衰弱，其人多夭；二气和平，其人无病；二气偏胜，其人多病；二气绝灭，其人则死，可见真阴真阳者，所以为先天之本，后天之命。两肾之根，疾病安危，皆在乎此。学人仅知本气，而不知乘乎内虚；仅知治邪，而不知调其本气：仅知外袭，而不知究其脏腑；仅知脏腑，而不知根乎两肾；即知两肾，而不知由乎二气，是尚未知求本者也。何况仅以躯壳为事，头疼救头，脚疼救脚，而不知头脚之根，在脏腑者，何以掌司命之任，而体好生之道欤？真由缘木求鱼者也。故先哲曰：见痰休治痰，见血休治血，无汗不发汗，有热莫攻热，喘生毋耗气，遗精勿涩泄。明得个中趣，方是医中杰，真求本之谓也。

　　杂症大小合参卷一

　　脏腑心肾贵贱论

　　夫贵脏而贱腑，书未详明，医多忽略，视为寻常而不推究，以致轻重标本，不知其所矣。以脏腑统而言之，则脏如一家中之上人也。各藏其神魂意魄志，为神明之脏，以运用于上，传注于下，此所谓劳其心者也。腑如一家之中奴婢，瑰然无知者也，承接上令，各司乃职，溲便糟粕，传运其间，此所谓劳其力者也。劳力者，但劳其形骸，而不耗其神气。重浊象地，浊阴养之，如藜藿之民，习以为常，虽劳庸何伤也，故多无病，病而易治。心者所耗，皆其精华，而非糟粕，轻清象天，多动少静，七情之为害惟多，阴精之上奉实少，况如膏粱子弟，体质娇嫩，劳易伤，伤难复也，故易多病，病而难治。以五脏指而言之。惟心肾两家更劳，犹一家中之主人、主母，坎离互为其配，水火互为其根，益神明之用，无方无体，诚难言也。然枢机万物，神思百出者，非心之用乎，更曰思之为害甚于欲，以劳心过极，并及于肾，肾藏志也，所以有“无子责乎心，发白责乎肾”之语，以其阴精上耗也。离阴既耗乎上，坎水岂能独充乎下！况节欲者少，嗜欲者多，上下更有分消者乎，故其病更多、更深，而尤难治也。医者可不图微防渐，加意于心、肾二家，则自无病，既病矣。则以治膏粱者治脏，治藜藿者治腑，而于心肾更为之珍重，则病无不命。故脏者，藏也、阴也。且藏而不宜，是齐泻阴气真脏也。见则为败。败必死也。又曰：五脏者，藏精气而不泻也；六腑者，传化物而不藏也。故脏无泻法，至于肾者，尤为主蛰，封藏之本，精之处也。有虚无实，更无泻之之理矣。

　　杂症大小合参卷一

　　论富贵贫贱之病不同

　　凡医家治病之诚，当无存富贵贫贱之分，然欲求病之情，应有富贵贫贱之别，何也？富贵之人，多劳心而中虚，筋柔骨脆；贫贱之人，多劳力而中实，骨劲筋强。富贵者，青粱自奉，脏腑恒娇；贫贱言，藜藿苟充。脏腑恒固；富贵者，曲房广厦，玄府疏而六淫易客；贫贱者，茅茨陋巷，腠理密而外邪难干；富贵者，纵情极欲，虑远思多，销铄无非心肾之脂膏；贫贱者，少怒寡欲，愿浅易足，所伤无非日生之气血。故富贵之病多从本，贫贱之病每从标，实有异耳。

　　杂症大小合参卷一

　　补药得宜论

