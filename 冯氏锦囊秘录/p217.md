<!-- { "loadSidebar": true } -->
　　夫痘初出时，腹中常宜宽舒者，为里无邪也。若腹胀者，是毒瓦斯聚于肠胃，不能发出，或少发出，而反伏入也。甚者，气喘发厥，疮无血色，或变紫黑，多致不救，治法则当升发解利，使毒瓦斯上下中表分消。大便秘而脾热生胀者，泻之小便，赤而胃热，生胀者利之。若腹胀泻渴，气促体倦，手足并冷，发哕自利而腹胀者，此脾胃虚寒也，宜温补之。身热脉数，大便不通，烦燥作喘，大渴面赤，谵语不安而腹胀者，此热毒壅遏也，当急下而兼表暴之。若因热毒，正发为冷所遏，是以阴阳不和，冷热相搏，毒不发泄，以致腹中虚鸣，二便自利，其脉则微手足俱冷，饮食不进者，则加暖剂以攻托之。

　　若因乳食停滞而腹胀者，则于升发解利药中，加消食之剂兼所伤之物，审其寒而施治之。若出太盛而面黄，大便色黑，烦燥喘渴腹胀者，此有瘀血在里也，宜于清热凉血剂中，加桃仁红色之类，以消之。至若目闭神昏，口气臭甚者，则血气以离毒已内溃，不可治矣。

　　痘疹全集卷二十六（见点门）　见点门夹症杂症

　　失血

　　夫痘之来也，随火而至，是以常多迫血妄行，血亦随火而动。若阳络伤，则从上焦而出，为衄为呕。若阴络伤，则从下焦而出，为溲为便。若阴阳俱伤，则上下俱失，或从疮间而出者有焉。然失血后，而多睡不醒者，何也？盖心为血之主，血失则心之神昏，而失其虚灵之性矣，诸失血惟鼻出者，可治，其余皆绝症也。

　　痘疹全集卷二十六（见点门）

　　见点三朝顺逆险

　　（碎锦）

　　痘疹全集卷二十六（见点门）　见点三朝顺逆险

　　顺症勿治

　　一痘潮热三四日而后出者，是血气充足，毒少难于感动，如灼火难燎，其痘必稀而易愈。有始热半日一日即出者，由血气怯弱，毒多易于感动，如烈火易焚，其痘必密而难痊。初出三五相连而细者，必密。单见形而肥者，必稀。一热一二日而见点，眼眶不肿，二便如常，胫不软唇不浮，两颊不模糊肌肉不浮肿者，吉。一痘出稀疏，表里便凉，则毒必轻，兼大小磊落分明，不相粘连者，则托里解毒之剂，宜略饮之，以助其起发。灌脓收靥，如出太密，粘连模糊，则难出而其毒犹盛，则托里解毒之剂，宜多饮之。以防其陷伏痒塌黑靥之变。若遍身虽是模糊，独面上喉颈胸背之处，稀朗分珠者，可治也。一凡痘疹一色者，善。若二色三色相合而作者，凶。一先吐而痘见即止者，吉。有大吐而变凶者，胃败不能逐毒也。一目光精彩，神映了然，口唇红活，而无燥白色者，吉。一痘作二三次出，至三日后手足心方始出齐，头面背稀少，摸之坚硬，根窠红晕，大小不一，肥满光泽，痘肉红白分明，势如笋出土形，朝暮易眼者吉。一凡先于骨处见点而稀者，必吉。若于软肉无骨处，先见点而密者，必凶。但忌头额者，以毒盛而妄参阳位也。一凉而复热，热而复凉，连棉数日，然后从口角颧骨之处三两成对报点至三四五日出齐者，顺之兆也。一看天道太阳方广，二看颈项，三看胸背，四看谷道之所，五看地阁，六看肚脐，七看两手脉处，如数地俱稀少者，吉。

　　痘疹全集卷二十六（见点门）　见点三朝顺逆险

　　险症当治

　　一痘初出，头焦带黑，或色红紫，惨黯不明，谵语狂乱，大热不退，烦渴饮水者，此毒在血分，为血热毒盛之症也，宜急凉血解毒表托为主。大便秘结者，宜微利下，清解升托，如不急治，则黑陷不救。一痘初出，色白皮薄而光，但根窠微带一线红色者，此毒滞气分，为气虚不足之症也，治宜急以补气调荣为主。如不急治则后痒塌而死，初出痘疮，惟此血热气虚二证而已，此时急宜治之，必待白转红活，黑转淡红，根窠明润，疮皮坚实，能食二便如常，则起胀灌脓收靥，一路无余恙矣。一周身匀称，惟咽喉独密者，名曰缠喉，宜急清肺利咽为主，防至八九日间，水呛不食。一自见点之后，身热终不退者，是毒瓦斯太盛也。始终宜用清解。一出二三日，身热不退，是以血耗而根窠无红晕者，宜用当归活血散，内加酒炒苓连。一初出而胸前稠密者，急与消毒清火。一放标渐多，兼见红斑而痘干紫不起，顶不碍手，身热气粗者，宜急清胃化斑表托。一初出灰白，顶陷不起，或起不碍手，根窠不红活，身凉而静者，此虚寒症也。如身凉而痘灰白不进饮食，或呕吐腹胀，寒气上逆，或泄清水而手足厥冷者，此纯阴之症也，治宜大为温补。一手指头上先见者为肝甲痘，可治。一谷道中先见者为阑门痘，可治。一沿眼边先见三四点者，为攒眼痘，可治。一小便两边先见者，为囊眼痘，可治。

　　一头上两角先见者，为日月角痘，可治。有头上先见为数粒，中有一粒极大深烂者，名尿毒痘，急宜挑破以汕胭脂和珍珠细末封之，必待脓成毒化方可脱去，否则，复聚成穴，血气为其所夺，诸痘难长矣。一凡起势虽密。如根脚自分太阳稀少，周身无成块之形，而色不干红者，虽多可治。一根盘已具，如顶未起，肌未松者，急与透托。有一等白痘似粉，有盘有顶而软肥者，宜大补气血。一痘白肉红者，固系气虚，不能拘血，亦因火热游行于表，故宜凉血以清肌表之热，切忌归芎升散之剂。一痘内黑外白者，是毒在里宜解毒汤以清里。如内白外黑者，是毒在表，宜升麻汤以散表。一痘出完而热甚气滞，其皮肉肿亮者，是毒瓦斯在内也，宜急内托，迟则其毒内攻而死。一因夏月暑气熏炙，以致烦燥发渴而出不快者，宜用人参白虎汤加减服之。一因各月寒气所侵，以致肌肤粟起，鼻塞声重，咳嗽而出不快者，宜参苏饮加减服之。一因邪气所触而出不快者，宜用十宣散加减服之，外用乳香芫荽焚烧，以辟其气。一因劳力在前，元气虚弱而出不快者，宜补中益气汤主之。一因吐泻，胃虚不食而出不快者，宜理中汤主之。一便结口渴而出不快者，是内有实热也。若便利口渴而出不快者，是内有虚热也。若便利口不渴而出不快者，此内有虚寒也，宜细辨之。一见标一二日，喉痛眼红唇肿者，此肝肺胃火旺也。如痘色气血交会者，宜急清解治之可愈。若色惨暗干红，则气血离散，七八日内必至鼻孔出血，不可救也。一有色，若灰桃颗粒肥大。若按之硬手者，则红活可期，尚可救也。

　　痘疹全集卷二十六（见点门）　见点三朝顺逆险

　　逆症不治

　　一发热一日，忽然壅出，形如蚕种，灰白稠密，身热腹胀，泻渴不止，头温足冷，及色紫黑干枯者，死。一初热即见点于太阳、太阴，额角、发际、印堂、司空、天庭、方广之处，其色红紫，目红唇裂，痰鸣声哑者，是气滞血凝，妄参阳位也，不治。

　　一唇上见痘者，不治。一牙床见痘者，不治，一初起全不起顶，形如汤泡火烧之状者，是气血两败，必九日后痒塌而死。一痘已出而热一遍又出一遍者，不治。一连肉红紫一片，脸如桔皮，不分肉地者，死。一自腰下见痘，腰上不见者，不治。一痘色白而皮薄，光润易破，根窠全无红色，三五日即长如菜豆大者，此痘决不灌脓，久后则成一包清水，擦破必死不可因其好看，妄与下药。一初出顶陷，中有黑点。如针孔者，不治。一周身匀称，独口唇细密看，名曰锁口，须防九十朝，不食发热而死。一有独于三仓多者，多曰缦胸，须防九十朝，失声腹痛，切牙而危，一有独多肩背者，名曰攀肩，夫脚下涌泉穴肩上肩井穴，乃暗水潜行之道。凡津液润布于皮肤之内者，皆此井泉之水而以肾为原也。毒盛于此，水道绝矣。且五脏皆附于背，背上太密，脏气伤矣。故须防发热作哑燥渴而死。一起势不多，根脚肥润，色青与白，热盛神昏者，名曰反脚，三朝五日必死绝。一初出先于天庭方广太阳之处，见标一粒，突起光亮好看，少顷又即陷没者，此名贼标，犹贼之欲陷其城，先以奸细探之也，决死之症。一初热腰痛，及报点而犹大痛不止，标如蚕种，面赤气粗，烦燥昏乱者，主五六日，必口中大臭，身出紫黑斑点，或口唇青黑，舌上发疔而死。一胃热发黄，状如桔色而下利者，死。一囊上两边先见痘者，后必黑陷。一点火照看，天庭、百会、巨关、人迎等穴之处，如有红点斑而在皮肤内者，出必重也。一发热未透而即报点见标，已而复没不见，既而又出又没者，谓之弄标。盖痘痛热透，则肌肤通畅自然易出，今热不透，则地皮未热，故隐而又出，出而复没，气血衰弱之甚，无力发泄，故也。必为难治。一痘疹俱极稠密而疹又不先解者，此名狩痘不治。一痘未出而身有紫红色斑，或有数点黑斑，鼻血昏沉，身热烦闷者，死在三五日之间。一手足面部俱出而身热烦燥不退，耳输耳背独无者，凶症也。

　　惟周身稀少，红活滋润，标粒分明耳，上下出者，无害。一痘至三四日，脚酸不能立者，凶。一痘出时，谵语狂言。如见鬼怪，好饮冷水，其斑先从腰眼而起者，不治。一发青斑黑斑如痣，及肌肉有成块青黑者，实时而死。一肌肉里，如被杖者，不治。一初出身有斑点，嘴唇崩裂，或肿，口出臭气者，此胃烂发斑也，不治。一舌卷囊缩者，死。一凡先发无名肿毒而后出痘者，十有九死。一初出吐泻不止，蛔虫从口鼻大便中出，而不进饮食者，死。一遍身紫泡，刺破出黑血者，死。一痘稠密陷伏烦燥，狂叫，口中腥臭冲人者，此邪火煎熬，肺烂胃败也。必变失声干呕喘促七日而死，《经》曰：肺绝者，七日死。一痘出陷顶而脐窝内有疮者，百无一生，此肾经痘，主寒战切牙而死。一痘出谵语不止，昏睡不食手足厥冷者，死。一起势因循，面多青色而不热者，危。

　　痘疹全集卷二十六（见点门）　见点三朝顺逆险

　　见点证治歌括

　　热透三朝痘见形，此为常候不须评，过期不及多乘气，论治先分虚实因。

　　数日蒸蒸出不齐，竟行疏发莫生疑，按方加药观疮势，表里平和痘本稀。

　　痘出常须令气匀，更宜和暖气如春，气匀出快无壅滞，偏热偏寒气不行。

　　头面呼为元首尊，咽喉紧隘似关津，莫教苍子多稠密，锁项蒙头总不应。

　　胸前头面总宜疏，手足虽多不用忧。若是周身都密甚，却愁气血不能周。

　　初出形来艳色娇，定知皮嫩不坚牢，溶溶损破添愁绪，个个成浆喜气饶。

　　痘疮初出解咽喉，喉痹咽疮毒火饶，只恐后来封管签，挫喉声哑治徒劳。

　　若恐斑疮入眼中，古方获目有神功，眼多 泪睛多赤，急泻心肝免毒攻。

　　痘疹全集卷二十七（起胀门）

　　起胀诸论

