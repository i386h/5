<!-- { "loadSidebar": true } -->
　　王冰曰：脏位有高下，腑气有远近，病症有表里，药用有轻重。单方为奇，复方为偶，心肺为近，肝肾为远，脾胃居中，肠、膀胱、胆亦有远近，识见高远，权以合宜，方奇而分两偶，方偶而分两奇。近而偶，制多数服之；远而奇，制少数服之，则肺服九，心服七，脾服五，肝服三，肾服一为常制也。方与其重也宁轻，与其毒也宁良，与其大也宁小，是以奇之不去偶方主之，偶方不去，则反助以同病之气而取之，夫微小之热折之以寒，微小之冷，消之以热，其大寒热，则必能与异气相格。声不同不相应，气不同不相合，是以反其佐以同其气，复令寒热参合，使其始同终异也。逆者正治，从者反治，反佐即从治也，盖热在下而上有寒邪拒格，则寒药中入热药为佐，下膈之后热气既散，寒性随发，寒在下而上有浮火拒格，则热药中入寒药为佐，下膈之后寒气既消，热性随发，此所谓寒因热用，热因寒用之妙也。

　　杂症痘疹药性主治合参卷三十六　总论诸要

　　十剂

　　剂者，从齐从刀，用以齐其不齐，而成其所以齐也。独用之谓药，合用之谓剂，才有长短大小良毒之难齐，用有相益相济、相畏相恶、相忌相制之不同，剂有宣通补泻、轻重、滑涩、燥湿对治之名异。良相剂量群才，以成治世之功；良医剂量群药，以成治病之功，其义一也。合剂者必本乎是，苟昧其旨而违其道，即失对治之义，求疾之瘳，其可得乎！宣，可去壅，姜橘之属是也。故郁壅不散，宜宣剂以散之。有积痰上壅，有积瘀上壅，有积食上壅，有积饮上壅。（宣涌吐之剂也，经曰：高者因而越之，又曰：木郁则达之。以病在上而涌吐之也，若瓜蒂散、姜盐汤、人参芦、藜芦之类。）

　　通，可去滞，通草、防己之属是也。故留滞不行，宜通剂以行之。如痹留也、饮留也、痛亦留也。（通，疏通之剂也，如小便滞而不通。宜通草、琥珀、海金沙之属：月经滞而不通，红花、桃仁、五灵脂之属。）

　　补，可去弱，人参、羊肉之属是也。故羸弱不足，宜补剂以扶之。有气弱、有血弱、有气血俱弱。（补，滋补之剂也。不足为虚，《经》曰：虚则补之。如气虚四君；血虚四物；气血俱虚八珍十全之剂。又曰：精不足者补之以味、盖药味酸苦甘辛咸各补其脏，故此为云。）

　　泻，可去闭，葶苈、大黄之属是也。故闭结有余，宜泻剂以下之。有闭在表，有闭在里，有闭在中。（泻，泄泻之剂也。有余为实，《经》曰：实则泻之，实则散之。如大小承气汤、大柴胡汤之类。）

　　滑，可去着，冬葵子、榆白皮之属是也。故涩则气着，宜滑剂以利之。有经涩，有小便涩，有大便涩。（滑，滑利之剂也。滑以养窍，如大便结燥，小便淋涩，用火麻仁。郁李仁，冬葵子、滑石之类。）

　　涩，可去脱，牡蛎龙骨之属是也。故滑则气脱，宜涩剂以收之。前脱者遗尿，后脱者遗矢，阳脱者自汗，阴脱者失精失血。（涩，收敛之剂也。如大便频泻，宜肉豆蔻诃子之属：小水勤通，宜桑螵蛸、益智之属；冷汗不禁，宜黄 、麻黄根之属；精遗不固，宜龙骨，牡蛎之属：血崩不止，宜地榆、阿胶之属。

　　燥，可去湿，桑白皮，赤小豆之类是也。故湿则为重，宜燥剂以除之，有湿在上，有湿在中，有湿在下，有湿在经络，有湿在皮肉，有湿在筋骨。（燥，除湿之剂也，如夹食致泻，停饮成痰，宜白术、苍术、茯苓半夏之属。肢体浮肿，胸腹胀满，宜桑白皮、大腹皮、赤小豆之属。又沉寒痼冷，吐利腥秽，宜高良姜，附子川椒之属。）

　　湿，可去枯，白石英、紫石英之属是也。故枯则为燥，宜湿剂以润之。有减气而枯，有减血而枯。（湿润燥之剂也。与滑虽类，略有不同，《经》曰：辛以润之，盖辛能散气能化液也。至于盐硝味虽属咸，亦属其阴之水、诚润燥之要药，夫人有枯涸皱揭之病，匪独金化为然。亦有火以乘之，非湿剂莫能愈也。）

　　重可去怯，磁石铁粉之属是也。故怯则气浮，宜重剂以镇之。神志失守，惊悸不宁。重，镇固之剂也，如小儿急惊，心神昏冒，宜金银箔、朱砂丸之属。

　　轻，可去实，麻黄葛根之属是也。故实而气蕴，宜轻剂以扬之。腠理闭闷，噎寒中蕴。（轻，散扬之剂也。如寒邪客于皮肤，头痛身热无汗，宜麻黄汤、升麻葛根汤之属。）

　　杂症痘疹药性主治合参卷三十六　总论诸要

　　十剂补遗

　　十剂之后，陶隐居续入寒热二剂，岂知寒有时而不可以治热，热有时而不可以治寒，何者？阴虚内热，当用甘寒滋肾家之阴，是益水以制火也。设用芩连栀子苦寒之剂以攻热，则徒败胃气，苦寒损胃而伤血，血愈不足而热愈炽，胃气伤则后天之元气愈无所养，而病转增剧也。阳虚中外俱寒，当以人参黄 以益表里之阳气，而少佐桂附以回阳，则其寒自解，是益火以祛寒也。设专用辛热，如吴茱萸、干姜、麻黄、葫芦芭、胡椒之属以散寒。则辛能走散，真气愈虚，其寒愈甚，王安道所谓辛热愈投，而沉寒愈滋也。二者非徒无益，而反害之。

　　杂症痘疹药性主治合参卷三十六　总论诸要

　　三治五法四因六淫八要

　　三治者，初、中、未也。初治之道，法当猛峻，缘病得之新暴，邪入未深，当以急利之药急去之。中治之道，法当宽猛相济，为病非新非久，当以缓急得中，时令消息对症加减，养正祛邪相兼治之。末治之道，法当宽缓，谓药性平善安养血气，为病久人虚，邪气潜伏，故以善药养正，而邪自去也。五治者，和取从折属也。一治曰和，假令小热之病，当以凉药和之。和之不已，次用取。二治曰取，为热势稍大，当以寒药取之。取之不已，次用从。三治曰从，为势即甚，当以温药从之，所谓承乃制也。温之不已又再折。四治曰折，为病势极甚，当以逆治之。制之不已，当下夺之，夺之不已，又用属。五治曰属，缘病陷在骨髓，无法可出，故求其属以衰之。四因者，有始因气动，而内有所成病者，如积聚 瘕之类。有始因气动而外有所成病者，如痈疽疮疡之类。有不因气动而内有所成病者，如留饮宿食，喜怒想慕之类。有不因气动外有所成病者，如瘴气跌扑虫伤之类。六淫者，阴阳风雨晦明也。阴淫寒疾，则怯寒，此寒水太过，别深浅以温之。阳淫热疾，则恶热，此相火太过，须审虚实以凉之。风淫末疾，末谓四肢也。必身强直，此风木太过，须和冷热以平治之，在阳则热，热则痿缓不收，在阴则寒，寒则筋挛骨痛，雨淫腹疾，则湿气濡泄，此湿土太过，以平渗燥之，兼看冷热之候。晦淫惑疾，晦邪所干，精神惑乱，此燥金太过，当滋养之。明淫心疾，心气鼓动，狂邪谵妄，此君火太过，当镇以敛之。八要者，虚实冷热邪正内外也。一曰虚，脉细皮寒，气少泄泻。饮食不进，此为正虚。二曰实，脉盛皮热，腹胀前后不通闷瞀，此为五实。三曰冷，阳气衰微，脏腑积冷。四曰热，阴气衰弱，脏腑积热。五曰邪，非脏腑正病也。六曰正，非外邪所干也。七曰内，情欲所伤，不在外也。八曰外，外物所伤不在内也。学人明此诸要，而治不紊矣。

　　杂症痘疹药性主治合参卷三十六　总论诸要

　　五用

　　汤，煎成清液也。补虚要熟，利不嫌生，去暴病用之，取其易升易散，易行经络，故曰汤者荡也。治至高之分加酒煎，去湿加生姜，补元气加大枣，发散风寒加葱白，去膈病加蜜煎，止痛加醋。凡补汤，须煎渣滓两汁可服。其发表攻里二者，惟煎头汁取效，不必煎渣，盖有生熟缓急之不同耳。

　　膏，熬成稠膏也。药分两须多，水煎熬宜久，渣滓复煎数次，绞聚浓汁，共合熬成。去久病用之，服其如饴，力大滋补胶固，故曰膏者胶也。复有敷痈疮肿之膏，熬法固一，惟可服之膏，则或酒或水随熬；敷痈之膏，必或油或醋煎液耳。

　　散，研成细末也。宜旋制合，不勘久留，恐走泄气味，服之无效耳。去急病用之，但不循经络，只去胃中及脏腑之积，故曰：散者，散也。其服法，则气味浓者白汤调服，气味薄者煎熟和渣服。

　　丸，作成圆粒也。治下焦疾者，如梧桐子大；治中焦疾者，如绿豆大；治上焦疾者，如米粒大。因病不能速去，取其舒缓逐渐成功，故曰：丸者，缓也。然有用水丸者，或作稀糊丸者，取其易化，而理以治上焦也。用稠面糊或饭丸者，取略迟化，能达中焦也。或酒或醋丸者，取其收散之意也。犯半夏南星，欲去湿痰者，以生姜汁丸，制其毒也。神曲糊丸者，取其消食，山药糊丸者取其止涩，炼蜜丸者取其迟化而气循经络，蜡丸取其难化，能固护药之气味，势力全备，直过鬲而作效也。

　　渍，酒渍煮药酒也。药须细锉，绢袋盛之，人可能留，封如用法。煮熟地埋日久，气烈味脓，早晚类吞，经络速达，或攻或补并着奇功。渣漉出晒干，微捣末别渍，力虽稍缓，服亦化之，为散亦佳，切勿轻弃。补虚损症，宜少饮，旋取功效；攻风诸症，宜多饮，速见奇能。勿令至醉及吐，则大损人也。

　　杂症痘疹药性主治合参卷三十六　总论诸要

　　煎丸紧要条例

　　凡汤内用芒硝、饴糊、阿胶者，须候汤熟，绞净清汁，方纳于内，再上火煎二三沸，烊尽乃服。

　　凡汤内加酒、醋、童便，竹沥，姜汁者，亦用煎好绞汁冲服。

　　凡汤中用沉香、木香、乳香、没药一切香窜药味，须研细末，待汤熟先绞汁，小盖调服讫，然后尽饮。

　　凡通大便丸药，或有巴豆硝黄者，必用蜡化为衣，取其过膈不化，能达下焦，脾胃免伤。尚人体壮实，毋以此抱。

　　杂症痘疹药性主治合参卷三十六　总论诸要

　　服饵先后

　　凡病在胸膈以上者，先食后服药；病在心腹以下者，先服药而后食；病在血脉四肢者，宜空腹而在旦；病在骨髓者，宜饱满而在夜；调理脾气者，宜食远而徐徐服之，药后勿就进食。调补肾元者，宜食前而顿服多服之，药后便可进食，若血食美味者更佳，盖助精血发生尤捷耳。故在上者，不厌频而少；在下者不厌频而多。少服则滋荣于上；多服则峻补于下。

　　杂症痘疹药性主治合参卷三十六　总论诸要

　　谨慎煎制

　　凡煎汤液丸散，必托诚慎亲信之人，而隐微不可不慎也。煎药器皿洗涤洁净，清新甜水，慢火煎熬，按分滤净，投服自效。每有煎药托之婢仆，或用烈火速干，而药汁未出；或有沸溢，真汁而添人茶汤。制丸作散，灰土杂乱；炮炙失宜，水酒妄渍。则方药虽当，而功效难求矣。

　　杂症痘疹药性主治合参卷三十七　草部上

　　人参

