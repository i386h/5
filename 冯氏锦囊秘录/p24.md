<!-- { "loadSidebar": true } -->
　　夫人之有生者，皆精气神具备而成之也。少年遇事敏捷，老大应物模糊，亦精气神之强弱殊之。其间盛衰修短，疾病安危，总不外此三者，故鱼一刻无水即死，人一刻无气即亡，试思人之能行能立能坐，及能运用持重，高声大语，皆赖一气为之。假气一弱，则行立坐卧、持重言语者无力矣。设遇外邪，乘虚而袭，正气愈伤，身益野狼狈，不能起床矣。气足而神生，气弱而神困矣。气化而精生，气虚而精散矣。《经》曰：精者，身之本也。故藏于精者，春不病温，要知外邪之触，必乘正气之虚。治之者，乘其表邪初客，急为疏解，使无深入以伤于里，继以调和之剂，则表邪散而中气和，自可相安无恙。若外感少，内伤多，只须温补，不必发散，正气得力，自能推出寒邪。盖元气极虚之人，虽即微邪，易能感受，惟助正气一旺而健行，则微邪不攻而自退。若罔顾正气之虚，而徒以逐邪为事，则元气转伤，犹迫良民而为寇，即微邪，反乘虚伏匿而为病矣况有毫无外感，因劳而发热者，谓之劳发，只须补中，尤忌疏解。即有头痛、恶风、口渴等症，殊不知头痛者，非虚火上浮，即血虚作痛也。恶风者，阳虚不能卫表也。口渴者，脏腑津液不足，或肾虚引水自救也。以脉消息，病无遁情，不论浮沉大小，但重按无力，便非实症，奈何泥于上古多歧、传经支离等语，凡有发热头痛，即用古方太阳经药，重加发散，津液耗亡，欲不口喝发热其可得乎！复谓阳明经症见矣。忍饿以虚其里，疏散以虚其表，化源之机既绝，阴道之消烁日深，欲不胁痛、耳聋，其可得乎！复谓少阳经症见矣。芩柴和解之剂一投，引邪深入之害实大，以致脾虚气弱，欲不腹满嗌干，其可得乎！复谓太阴经症见矣。重为峻攻其里，脾阴愈耗，欲不口干大渴、便秘、烦躁，其可得乎！复谓少阴经症见矣。寒凉峻利之药一投，肝肾之阴愈槁，欲不烦满舌卷囊缩，其可得乎！尚谓厥阴经症见矣。不知种种症侯，皆由调治失宜，以令邪气日深，正气日消所致，直至手足厥冷，脉细欲绝，乃认虚寒，方议温补，已无及矣。故古人伤寒类方，初则麻黄、葛根、柴胡等汤，继则调胃、大小承气，未列回阳救急汤、温经益元等汤，重用参、 、姜、桂、术、附，以追失散之元阳。殊不知寒凉久进，热药难温，克削久投，补药难挽，奈何后人不详此旨，徒遵上古证治真伤寒之旧例，引治今人禀赋虚弱者之类同，凡遇本元虚损，发热、口干、烦躁，正气不足之症，以作外邪深入有余之治，纵得苟延残喘，而不至精神消耗殆尽者未之有也。盖古人传经等论，不过明为寒邪，自阳及阴，由表入里，然邪之所凑，岂有定位！况阴阳相关，表里输应，表病不解，里亦随病，阳病不除，阴亦随伤，此表里阴阳本气为病之必然，岂必待有邪传处所致乎！故始或因外邪感袭者，亦有之，然继则累及阴阳本气自病矣，故名伤寒，夏云病热。伤寒者，已往之病原，病热者，现下之实害，寒既为热，则所伤之寒早已消弭。《经》曰：藏于精者，春不病温。原由阴精不足，而致病热、病温。今既病而阴精愈消愈竭，此时虽寒邪消散，奈真阴正气受伤，更热更损，莫可发生，以制阳光，故久热不已耳，岂寒邪既出表入里而为热，复能变寒，由里出表再传而为二候、三候乎，此必无之理也。若能以外邪为始病之因，以阴阳本气自病，为继病之实，善为调之适之，则何有久病不解之候也。如始终以寒邪为实迹，传变为定期，反复攻逐，是犹缚妻子以为贼，指路人以为父，何其冤哉！抑皆未究致热之所由来，而不达经，所谓“阳强不能密，阴气乃绝，阴平阳秘，精神乃治”之至理也。况天人一理，相生所以相继相克，所以相成，故天之火，深藏于水土之中，凡井水气蒸，上中温暖，则地表清肃，犹人之丹田，元阳封固，则火不浮游于上，中宫脾元充足，则火不散越于表。盖火之藏纳，不外乎水土之中，故发热者，即我身内之火，因正气虚而不能按纳，邪乘虚而激出之，乃阴阳本气反常之变，实非外来之火也。凡遇客邪一退，脾元虚者，调中以敛阳；阴中水虚者，补水以配火；阴中火虚者，补火以藏源，则故物仍归病斯愈矣。如不知此，竟以火为外邪，重汗以亡其阳，阳无归源之力矣；重下以耗其阴，阴无配阳之能矣；复加寒凉峻削，脾元益伤，肌表之浮阳，何能敛纳，将此身内必妄之火驱灭。必欲其尽，将此有限之精神磨灭，必欲其完，以有形之猛剂，攻无迹之阴阳。况火者，生身之始，而精气神，亦因之以生者也。试思人与物不热，则无气矣。故气生于火，而火为气之祖也。人但恶火之为热而清之，独不思火去而气亦绝矣。虽欲不死，其可得乎！此（张）心痛时表，幸慈寿者进思之，务求要领，毋事支离，必详虚实，勿拘故套。既知百病之来，莫不乘虚而入。则以正虚为本，而外邪为标，保精气神，以治客病则客病退，而正气无伤。若伤精气神，以治客病，则病不退，而正气徒耗，舍本从末，适足以伤生矣。惟初病正气尚旺，客病牢固者，急为驱逐，勿致蔓延，若一概瞻顾因循，犹似闭门留寇，岂其治乎？

　　杂症大小合参卷一

　　乙癸同源论

　　古称乙癸同源，肾肝同治，其说维何？盖火分君相。君火者，居于上而主静；相火者，居乎下而主动。君火唯一心主是也，相火有二，乃肾与肝，肾应北方壬癸，于卦为坎，于象为龙，龙潜海底，龙起而火随之；肝应东方甲乙，于卦为震，于象为雷，雷藏泽中，雷起而火随之。泽也，海也，莫非水也，莫非下也，故曰乙癸同源。东方之木，无虚不可补，补肾即所以补肝；北方之水，无实不可泻，泻肝即所以泻肾。至于春升，龙不现则雷无声，及其秋降，雷未收则龙不藏，但使龙归海底，必无迅发之雷，但使雷藏泽中，必无飞腾之龙，故曰肾肝同治。东方者，天地之春也，勾萌甲折，气满乾坤，在人为怒，怒则气上，而居七情之升，在天为风，风则气鼓，而为百病之长，怒而补之，将逆而有壅绝之忧，风而补之，将满而有胀闷之患矣。北方者，天地之冬也，草黄米落，六字萧条，在人为恐，恐则气下，而居七情之降，在天为寒，寒则气惨，而为万象之衰，恐而泻之，将怯而有颠仆之虞，寒而泻之，将空而有涸竭之害矣。然木既无虚，又言补肝者，肝气不可犯，肝血自当养也。血不足者濡之，水之属也，肝木之源，木赖以荣，水既无实，又言泻肾者，肾阴不可亏，而肾气不可亢也，气有余者，伐之木之属也，伐木之干，水赖以安。夫一补一泄，气血攸分，即泄即补，水木向府，总之，相火易上，身中所苦，泄木所以降气，补水所以制火，气即火，火即气，同物而异名也。故知气有余，便是火者，愈知乙癸同源之义矣。然时医多执“肝常有余”之说，举手便云平肝，殊不思《经》曰“东方木也，万物所以始生也。”《圣济经》云：四时之所化，始于木；十二经之所养，始于春。女子受娠一月，是厥阴肝经养之，肝者，乃春阳发动之始，万物生化之源，故戒怒养阳，使先天之气相生于无穷，是摄生之切要也。盖春属肝木，乃吾身升生之气，此气若有不充，则四脏何所禀，水如春无所生，则夏长秋收冬藏者，将何物乎？五行之中，惟木有发荣畅茂之象，水火金土皆无是也。使天地而无木，则世界黯淡，其无色矣。培之养之，犹恐不暇，而尚欲剪之、伐之乎！故养血和肝，使火不上炎，则心气和平，而百骸皆理。况肾主闭藏，肝主疏泻，是一开一合也。俗云：肝有泻无补，不知六味地黄丸、七宝美髯丹等剂，皆补肝之药也。人特习而不察耳。

　　杂症大小合参卷一

　　运气论

　　五运有太过有不及。太过者，甲丙戊庚壬五阳干也。不及者，乙丁己辛癸五阴干也。王冰曰：苍天布气，尚不越乎五行，人在气中，岂不应乎天道？故随气运阴阳之盛衰，理之自然也。《经》曰：不知年之所加，气之盛衰，虚实之所起，不可以为工。虽然运气之理，亦不可泥，又有内外两因，随时感触，虽当太过之运，亦有不足之时，不及之运，亦多有余之患。倘专泥运气，能无实实虚虚，损不足而益有余乎？况岁气之在天地，亦有气常之时，故冬有非常之温，夏有非时之寒，春有非时之燥，秋有非时之暖，犯之者病。又如春气西行，秋气东行，夏气北行。冬气南行。卑下之地，春气常行，高阜之境，冬气常在。天不足西北而多风，地不满东南而多湿。百里之内，晴雨不同。千里之外，寒暄各别。方主不齐，而病亦因之。虽然，西北固浓，安能人人皆实？东南固薄，安能人人皆虚？且如久旱则亢阳，久雨则亢阴，阳盛人耐秋冬而不耐春夏，喜阴寒而恶阳暄，阴盛人耐春夏而不耐秋冬，喜晴明而恶阴雨，此乃天气变常。人禀各异。

　　又为法外之遗也。善言运气者，随机观变，方得古人未发之旨。缪仲醇曰：五运六气者，虚位也。岁有是气至则算，无是气至则不算，既无其气，焉得有其药乎？无益于治疗，有误乎来学。将以施之治病，譬如指算法之稀奇，谓事物之实有，岂不误哉！其云：必先岁气者，谓此年多肖雨，民病多湿，药类用二木，苦寒以燥之，佐以风药，风能胜湿，此即必先岁气之谓也。其云：毋伐天和者，即春夏养阴，秋冬养阳，春夏禁用麻黄、桂枝，秋冬禁用石膏、知母、芩、连、芍药，此即毋伐天和之谓。然尚有舍时从症之时也。谓不明五运六气，检偏方书何济者，正指后人不明五运六气之所以，而误于方册所载，根据而用之，动辙成过，则虽检偏方书，亦何益哉！故张仲景、华元化、越人、叔和，并未尝载有是说，即六经治法之中，亦并无一字及之，且见性理所载，元儒草芦吴氏，天之气运之中，亦备载之，益信其为天运气数之法，而非独医家治疗之书也。况传流既久，天地人物气化转薄，亦难可以同年而语矣。故宜知之者，以明天气岁气立法之常也；不可执之者，以处天气岁气法外之变也。天有寒暄早晚不同，人有盛衰时刻迥别，岂可以千支司岁，一定之数，以定无穷时刻盛衰之受哉！

　　杂症大小合参卷一

　　治法提纲

