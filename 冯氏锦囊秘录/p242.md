<!-- { "loadSidebar": true } -->
　　主治（痘疹合参） 泻肺火保肺气，疗热毒上侵气分，吐衄咳逆喘促，兼能润燥而止消渴，镇心润五脏。然痘以脾胃为主；伤脾寒胃，切勿轻投。若皮虚胃弱之人，尤宜痛绝。

　　按：天冬清金降火，益水之源，故能下通肾气，而滋补肾，主五液燥则凝而为痰，得润剂则肺不苦燥，而痰自化，故湿火之痰，半夏主之；燥火之痰，天冬主之。若肺胃虚寒，单服久服，必病肠滑而成痼疾。

　　杂症痘疹药性主治合参卷三十七　草部上

　　羌活

　　与独活生禀虽同，但性温辛苦气浓，于味浮而升，阳也。手足太阳行经风药，并入足厥阴、少阴经气分。

　　羌活，气平微温，乃手足太阳表里引经之药，以理游风，兼入足少阴，厥阴气分，非比柔儒之主，诚拨乱反正，大有作为者也。泻肝气搜肝风，小无不入，大无不通，能散肌表八邪之风，善利周身百节之痛，排巨阳肉腐之疽，除新旧风湿之症。如若加入川芎，立止本经头痛。性上行而治风，其性雄，凡太阳头痛风湿相搏，骨节疼痛之要药。

　　按：羌活治肢节痛，因于风者宜之，若血气虚而痛者，误用之反致增剧。

　　杂症痘疹药性主治合参卷三十七　草部上

　　独活

　　禀天地正阳之气以生，故味苦甘平。洁古益之，以辛微温无毒，气味俱薄浮而升，阳也。得风不摇，无风自动，故名独摇草，足少阴引经气分之药。

　　独活，入足少阴表里引经，专治头风与少阴伏风，而不治太阳经也，故两足湿痹，不能动履，非此莫痊。风毒齿痛，头眩目晕，有此堪治。虽仗治风，又资燥湿，然羌疗水湿游风，独疗水湿伏风；羌之气清，行气而发散荣卫之邪，独之气浊，行血而温养荣卫之气；羌有发表之功，独有助表之力，凡内湿痿痹，透关利节之要剂也。性下行而治水，其气细，凡少阴伏风，头痛湿痹之要药。

　　主治（痘疹合参） 凡痘初发热，身热头痛，表发痘疮，二活皆不可缺。经跌扑者，尤所重焉。若在夏天及汗多表虚者忌之。

　　杂症痘疹药性主治合参卷三十七　草部上

　　柴胡

　　禀仲春之气以生，兼得地之辛味春气生而升，故味苦平微寒无毒，为少阳经表药。

　　宜去芦锉片用。若入补中脾胃药，蜜酒拌炒干尤妙。

　　柴胡，泻肝火，去心下痰结热烦，散诸经血凝气聚，解肌表热，寒热往来，伤寒温疟，痰实结胸，耳聋口苦，头眩目赤；在脏主血，在经主气，胎前产后，经脉不调，热入血室，止偏头痛，胸胁刺痛，胆痹疼痛。湿痹拘挛，气药血药，并可加入；疮疽中用之者，亦取其能散诸经血结气聚也。若病在太阳服之，犹引贼入门。若阳气下陷而有热者，用之引清气，以顺阳道，而平少阳厥阴之邪热。若劳在肺肾者用之，益增伤阴耗气之患。有色黄白而软大者，名银柴胡，乃治痨热骨蒸之要药也。

　　主治（痘疹合参） 解肌表热。凡初发热，而热毒太甚者，亦可用以托痘，痘后寒症不宜用。专主肝、胆二经。是经为清净之腑，在半表半里，无出入之路，风邪所蓄。

　　不可汗吐下者，用此和解之。若欲升阳平肝，则又仗以所使成功也。

　　按：柴胡乃少阳经半表半里之药，疟症有热时如火，形瘦骨立者，此名痨疟。热从髓出，加以刚剂，气血愈亏矣，非柴胡莫能愈也。若病在太阳，用之太早，犹引贼入内。病在阴经者，用之其重伤其表，世俗不明，表里混投，可以藏拙，然杀人不可胜数矣。至于气虚者用之，不过些小以助参、 之力，非柴胡能退热也。若遇痨症便用，不死安待？惟痨症在肝经者，别有银柴胡一种，色白而软，专理肝痨五疳羸热，亦非小柴胡也。

　　杂症痘疹药性主治合参卷三十七　草部上

　　升麻

　　禀天地清阳之气以生，故味甘平微寒无毒。气味俱薄，浮而升阳也，为足阳明，太阴引经的药，亦入手阳明大肠。清热散表宜生用，入升托补药蜜酒拌炒用，入升提收敛药，宜醋炒用。

　　升麻，气平微寒，乃手足阳明，太阴引经之药。凡太阳证忌服，否则，犹引贼破家，主治杀百毒，百精殃鬼，辟诸瘴诸疫瘟邪；去伤风于皮肤，散发热于肌肉；止头痛、喉痛、齿痛并中恶腹痛；理口疮、疥疮、斑疮及豌豆烂疮；治风肿风痫，疗肺痈肺痿。升发火郁，开提清气，下利后重，崩带脱肛，能升阳气于至阴之下，故补中汤用升麻，引足阳明清气，右旋上行，用柴胡引，足少阳清气，左旋上行，助参 苓术以补脾胃中之元气。

　　主治（痘疹合参） 疗肌肉间热，主脾胃，解百毒，能升提阳气，故用以升发痘毒出表，乃疮家之圣药。发热时用以解发，但用大过，恐有倒陷之患，故不宜过用。痘后元气下陷亦用之。

　　按：升麻禀极清之气于九天，故元气不足者，用此于阴中升阳，如泻痢崩淋脱肛遗浊等症，仗其升提，盖虚人之气，升少降多。《经》曰：阴经所奉其人寿，阳经所降其人夭。东垣摘入补中汤中，独窥其微矣。但气逆呕吐，上盛下虚者，切勿轻投。

　　杂症痘疹药性主治合参卷三十七　草部上

　　天麻

　　得土之辛味兼感天之阳气以生，故其味辛气平无毒，暖浮而升阳也。入足厥阴经。

　　厥阴为风木之脏，故治一切风症。拣囫囵肥大者，酒浸一日，夜湿粗纸裹煨，锉片用。

　　天麻，治小儿风痫惊悸，大人风热头眩，驱湿痹拘挛，主瘫痪语塞，疏痰气通血脉，开窍除风湿，利腰膝强筋，搜风润燥，益气强阴，为肝经治风之神剂，有自内达外之功。但虽曰肝虚不足者，以此补之，然系气分之药，必血药佐之。则肝胆性气内作之风，自可潜息矣。若血虚无风者，不可妄投，益虽不甚燥，毕竟是风药，能助火耳。

　　主治（痘疹合参） 疗风热头眩，治淋痹惊痫，通血脉，开关窍，凡初发热有前症者可用。

　　杂症痘疹药性主治合参卷三十七　草部上

　　金银花

　　一名忍冬花，又名鹭鸶藤。感土之中气，禀天之春气。故味甘微温无毒。

　　金银花，补虚疗风，散热解毒。痈疽未成，能拨毒而散；已成能托毒而穿。解菌毒，消疔肿，一切风症湿气皆除，血痢水痢皆治，实外科要宝。或捣汁和酒顿饮，或研烂和酒浓敷，又云：能治五种飞尸，兼驱鬼击作痛。久服轻身，长年益寿，解毒和血。

　　花力为优，煎丸皆用，祛风坚骨，藤力更大，蒸酒尤宜。

　　主治（痘疹合参） 解诸热毒，痘红紫毒盛者可用。消痘痈肿痛，故痘后余毒尤宜。刮肠噤口痢疾亦效。

　　杂症痘疹药性主治合参卷三十七　草部上

　　贝母

　　在地则得土金之气，在天则禀清肃之令，故味辛苦微寒，无毒。入手大阴、少阴。辛以散结，苦以泄邪，寒以折热，故治热结痰结诸症。选大而白者去心用，胃寒者粘米拌炒，米熟为度，或姜汁炒。

　　贝母，苦泻心火，辛散肺郁，消膈上稠痰，久咳嗽者立效，散心中逆气，多愁郁者殊功，时疾黄胆疝瘕喉痹，清气化痰，除热解毒，吐血咯血，肺痿肺痈，散郁通乳，清心润肺，恶疮诸毒并疗，乳痈瘿 必用，止消渴烦热，敷人面疮效，为散结除热解毒化痰之要药。产难胞衣不出，并取研末酒服。但胃寒脾虚，寒痰停饮，痰厥头痛，恶心泄泻者并忌之。

　　主治（痘疹合参） 消痰止渴，兼解热毒，利心肺，除风热，散心胸郁结热，痘后痈毒尤妙，兼能外敷恶疮。

　　按：贝母功专入肺，以治燥痰。久服非脾家所喜，俗以半夏燥而有毒，代以贝母，不知贝母治肺金燥痰。盖肺为燥金，故宜润。半夏治脾土湿痰，脾为湿土，故宜燥。

　　一润一燥，势实天渊。彼此误投，为害不浅，何可代也！大者名土贝母，味大苦则性寒，其解毒化痰，散郁除热之功居多。小粒者为川贝母，味则微苦，则寒凉之性亦减，其清热解毒之功则不及，而润肺化痰之力尤优耳。

　　杂症痘疹药性主治合参卷三十七　草部上

　　川芎

　　禀天之温气，地之辛味，故味辛气温无毒，气味俱阳升也。

　　川芎，入手少阳经、手足厥阴经。止本经头痛，血虚头痛之不可遗；散肝经诸风，头面游风之不可缺。中风入脑头痛，一切正偏俱效。上行头目，下行血海，通肝经血中之气药也。治一切血，破 结宿血，而养新血，及鼻洪吐血溺血，妇人血闭无娠。治一切气，驱心腹结气，诸般积气，并胁痛。气疝，气中恶卒痛气块，排脓消瘀长肉，兼理外科，温中燥湿除寒，专除外感。得牡蛎疗头风眩晕吐逆，得细辛治金疮作痛呻吟，同地黄酒煎，禁崩漏不止，同陈艾汤调末，试胎孕有无。然气味辛散，最忌久服单服，否则走散真气，令人暴亡。抚芎主开郁宽胸，直达三焦，为通阴阳气血之使，气升而郁自散矣，故越鞠丸用之。

　　主治（痘疹合参） 能助清气而利头目，排脓消瘀，筋挛寒脾，解诸郁直达三焦，为通阴阳气血之使。引参 而补元阳；同当归治气虚、血虚、血滞。搜肝风，润肝燥，温中散寒，开郁行气，燥湿皆不可缺，但性温能走而发散，故七日前暂为升提导引。如头面疮不起发，或作痒者尤宜。七日后少用，盖欲收敛，而恶发泄耳。且性味走窜上行，故功多于头面。若一切血症禁之，恐引火上腾，以耗阴分。

　　杂症痘疹药性主治合参卷三十七　草部上

　　桔梗

　　味辛、苦、甘、平，微温，无毒。入手太阴少阴，兼入足阳明胃经。味浓气轻，阴中之阳、升也。

　　桔梗，入手足肺胆二经。主中恶虫毒，风热喘促，开胸隔，利肺经。除壅之气于上焦，清头目解诸风，散寒冷之邪于肌表，驱胁下刺疼，通鼻中窒塞，咽喉肿痛，施治如神；逐肺热疗咳嗽，而下痰涎；治肺痈排腐脓，而养新血；仍消恚怒，尤却怔忡，解利小儿惊痫，开提男子气血。又与国老并行，同为舟楫之剂，载诸药不致下堕；引将军可使上行，譬如铁石入江，非舟楫不载也。

　　主治（痘疹合参） 治痘热毒，咽喉肿痛，宽胸膈滞气，理咳嗽鼻塞痰涎，匀气托理，腹满肠鸣，肺气郁于大肠而腹痛，痰火郁于肺中而干嗽，开提气血，载药上行，利咽发痘，托里排脓。

　　按：桔梗既能引诸药以上行，又能下气者，为其入肺，肺金得令，则浊气下行耳。古人开提气血，及痰火痢疾诸郁症中用之，亦同此义。若病不属肺者，用之无益。凡病气逆上升者，勿得混加。

　　杂症痘疹药性主治合参卷三十七　草部上

　　白芍药

　　禀天地之阴，得甲木之气，味苦、酸、平，微寒，无毒。气薄味浓，阴也，降也。

