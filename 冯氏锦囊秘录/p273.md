<!-- { "loadSidebar": true } -->
　　赤白 肉，日夜痛者，取好梨一颗，捣绞汁，以黄连切片一钱，浸汁内取生汁，卧点之。反胃转食，药物不下，用大悉尼一个，以丁香十五粒，刺入梨内湿纸包，四五重煨热，去丁香食之。

　　梨，外宣风气，内涤狂烦，生之可清六腑之热，熟之可滋五脏之阴，解酒病，除渴止咳嗽，消痰去客热心经，除烦热肺脏，润干燥咽喉，却结热胸膈，但性流利气寒，多食动脾，令人中寒下利。产妇虚人，并宜切忌。

　　主治（痘疹合参） 除客热心烦肺热，消渴流利下行。

　　杂症痘疹药性主治合参卷四十四　果部

　　大枣

　　纯得土之冲气，兼感天之微阳以生，味甘，气温，无毒。入足太阴、阳明经。《经》曰：里不足者以甘补之，形不足者温之以气。甘能补中，温能益气，甘温能补脾胃，而生津液，则十二经脉自通，九窍利，四肢和也。正气足则神自安。故主心腹邪气，心下悬急，脾得补则气力强，肠胃清故主身中不足及肠 ，甘能解毒，故主和百药，脾胃足，气血充，后天生气借此而盈溢，故日久服轻身也。

　　大枣，善和百药，补助诸经，味浓甘温。专走脾经血分，为补中益气之所必需也。滋脾土，润心肺，调营卫，缓阴血，悦颜色，通九窍，调和脾胃、具生津止泻之功，润养肺经，操助脉强神之用，凡补五脏药，用肉捣丸，中满症忌服。

　　主治（痘疹合参） 安中养脾胃，助十二经脉，通九窍，平胃气，补少气，生津液，畅营卫，和药性，灌浆时宜之，但小儿多食成疳，盖过食甘乃伤脾也，久食伤齿，牙乃肾余，土克水也。

　　同生姜并用者，专行脾胃之津液而和营卫，兼以发脾胃升腾之气以散邪也。红枣功用相仿但力差不及耳。

　　杂症痘疹药性主治合参卷四十四　果部

　　栗

　　栗煮食，滞气恋膈，生食发气生虫，晒干食之，下气补益，专走肾经，堪治肾病。

　　健腰足助力，浓肠胃耐饥，生嚼涂筋骨碎疼痛，消肿祛瘀血神效。中风水气切忌沾口，小儿多食令齿不生。栗榍系内三颗者，劈开取中一粒，敷瘰 肿散血，理筋骨风止痛，毛壳烧灰，敷疗肿毒火丹，赤壳煮汁饮，止反胃消渴，树曰皮煮浓，三沙虱溪毒。

　　主治（痘疹合参） 痘中煮熟少食则补益乃可，多食则窒滞不宜，且宜于灌浆时食之。

　　杂症痘疹药性主治合参卷四十四　果部

　　荔枝肉

　　感天之阳气，得地之甘味，《本经》虽云气平，其实气温也。鲜时味极甘美，多津液，故能止渴，甘温益血助荣，故能益人颜色，多食令人发热或衄血齿痛者，以其生于炎方熟于夏月、故善助火发热耳。核味甘温，专入肝肾，火烧存性，研末酒服，散滞气，辟寒邪，止心痛小肠气痛，癫疝妇人血气刺痕，皆温能通行之力也。

　　荔枝肉，悦容颜，祛烦止渴，益智能，健气通神，能散无形滞气，瘿瘤赤肿，多啖能消，但过度亦生虚热。花并根煎，咽喉痹痛神方。核 存性酒调，治卒心痛疝痛。壳烧解秽，种痘宜求。

　　主治（痘疹合参） 荔枝肉，治痘虚作泻，陷伏不起，用此养脾发毒，但多食发热发痒戒之。壳煎汤，北人用以发痘。

　　杂症痘疹药性主治合参卷四十四　果部

　　龙眼

　　禀稼穑之化，故味甘、气平、无毒。入足太阴、手少阴经。少阴为君主之官，藏神而主血。甘能益血补心，则君主强神明通，五脏安矣。且甘能补脾，脾得补则中气充足，化源不竭，五脏更安，百邪俱辟，心乐神怡，耳目聪明，轻身耐老也。

　　龙眼取肉入药者，甘先入脾也。古方归脾汤中，功与人参并奏，《本经》一名益智，裨益脾之所藏，补心虚而长智，悦胃气以培脾，除健忘与怔忡，能安神而熟寐，不热不寒，和平可贵，养肌肉，美容颜，多服强志聪明，久服轻身不老，若肠滑中满者忌之。

　　核治狐臭，以六枚同胡椒二七粒，同研，遇汗出即擦之。

　　主治（痘疹合参） 灌浆时，可人大补托剂中。但泄利肠滑者宜少用之。

　　按：方外服龙眼法，五更将不见水干龙眼，以舌在齿上取肉去核，即是舌搅华池之法，细细嚼至渣细成膏，连口中津， 然咽下，如咽甚硬物毕，又如前法，食第二枚，具服九枚。约有一时许，服毕方起，辰巳二时，又服九枚，未申二时，又服九枚，临卧又服九枚，一日四次、却有半日之工、服龙眼则气心净，且漱津纳咽，是取坎填离之法，劳症者勤行一月，无不愈者，方土秘之。

　　杂症痘疹药性主治合参卷四十四　果部

　　莲肉

　　一名藕实。得天地清芳之气，禀土中冲和之味，故味甘、气平、无毒。入足太阴、阳明、手少阴经。土为万物之母，后天之元气藉此以生化者也。母气即和则血气主，神得所养疾病无由来矣。正禀稼穑之化。乃脾家之果，故主补中养神益气力，盖十二经脉血气，五脏不足，伤中去热安心止渴，止痢治腰痛泄精，多食令人喜，除百疾，功专补脾益心，久服清心耐老，延年不饥也。食不去心，令人作吐，凡使须去心，蒸焙用。下痢饮食不食，俗名噤口痢，此症大危，用鲜莲肉一两，黄连五钱，人参五钱水煎浓，细细与呷，服完思食便瘥。同菟丝子、五味子、山茱萸、山药、车前子、肉豆蔻、砂仁、橘红、芡实、人参、补骨脂、巴戟天，治脾肾俱虚，五更溏泻。食疗服食不饥，石莲肉蒸熟去心，为末蜜丸，梧子大日服三十丸，此仙方也。白浊遗精，石莲肉、龙骨、益智仁，等分为末，每服二钱，空心饭饮汤下。心虚赤浊，莲子六一汤，用石莲肉六两，炙甘草一两，为末每服一钱，灯心汤下。石莲子乃九月经霜后采，坚黑如石者破房得之，堕水入泥者良，今肆中一种石莲子，状如榧子，其味大苦，产广中，出树上，木实也，不宜入药。藕禀土气以生，故其味甘生寒，熟温入心脾胃三经。主者甘寒，能凉血止血，除热清胃。故主消散瘀血吐血，口鼻出血，产后血闷， 金疮伤折及止热渴，霍乱烦闷，解酒等功，熟者甘温能健脾开胃，益血补心，故甚补五脏，实下焦消食止泻生肌，及久服令人心欢止怒也。本生于污泥之中，体至洁白，味甚甘脆，孔窍玲珑，丝纶内隐，疗血止渴，补益心脾，真水果中之佳品。又能解蟹毒，其产后忌生冷物，惟藕不同，生冷为能破血故也。莲蕊须一名佛座须，味甘涩气温，入足少阴经。亦通手少阴经，故能清心入肾固精气，乌须发，止吐血，疗滑泄，同黄柏、砂仁、沙苑蒺藜、鱼胶、五味子、覆盆子、生甘草、牡蛎作丸，治梦遗精滑最良。

　　莲肉专入心脾肾三经，补中养神清心，禁精泄，清火通血脉，聪耳目，健脾胃，止泻痢，禁崩带，心肾相交，精固神悦。青心名莲薏，味苦寒。能清心去热，亦治血渴，产后褐，又治劳心吐血，用心七个，糯米二十一粒，为末酒服，又治小便遗精，用心一撮为末，入辰砂一分，每服一钱，白汤下。石莲子服更清心，荷鼻即蒂，安胎甚良，瘀血逐，好血留，兼驱血痢。莲房即蓬，烧灰止血，甚捷。生用煎酒，推胎孕下胎衣。荷叶助脾进食，止血固精，安胎止泻，破血止渴，雷头风剂亦加，《妇人良方》并载。引生少阳经清气，仰盂象震之体，食药感此气化，胃气何由不升。花瓣镇心轻身驻颜，忌与蒜地黄同用。莲须益肾涩遗精，清心止吐血。藕味甘寒，主血多验，散瘀血不凝，上吐衄妄溢，破产后血积烦闷，解酒毒烦渴止怒，令人心欢，清心却热。和蜜尝，肥腹脏，不生诸虫，煮熟啖，实下焦，大开胃脘，消食而变化精微，治淋及病后干渴。节同地黄捣汁，亦治口鼻来红，入酒童便取效更易。

　　主治（痘疹合参） 莲肉，清心止烦。健脾开胃，止泄，凡灌浆以及收靥时日，俱可常用。乃心脾肾三家之要品。

　　按：莲花出污泥而不染，生生不息，节节含藏，中口白肉。内隐清心，根须花果叶节皮心，皆为良药，禀芬芳之气，合稼穑之味，为脾之果，脾为中黄，所以交媾水火。

　　会合木金者也。土旺则四脏皆安，而莲之功大矣。

　　杂症痘疹药性主治合参卷四十四　果部

　　沙糖

　　白沙糖一名石蜜。乃榨甘蔗汁晒之，凝如石，而体甚轻，味甘气寒，其用在脾，故主心腹热胀，除热生津止渴，及咳嗽生痰也。多食亦能害脾，以味太甘耳。黑砂糖乃蔗汁之清，而煎炼至紫黑色，味亦甘寒功同白蜜，但冷利过之，且有润燥和血消瘀化滞之功，故产妇用此冲汤和酒，服之者取其消瘀也。小儿丸散用此调服者，取其化滞也。多食损齿生虫，发疳胀满。令人心痛，食同葵笋鲫鱼变生疳癣。甘蔗禀地中之冲气，故味甘气寒无毒，入手足太阴、足阳明经，甘为稼穑之化，其味先入脾，故能助脾气和中，甘寒除热润燥，故主下气利大肠，心胃烦热消痰止渴，噎膈反胃，大便燥结，并解酒毒，皆取其清热生津润燥之功也，俗以为热独不观，诗云：饱食不须愁内热，大官还有蔗浆寒。

　　沙糖，系甘蔗汁熬成，功用与白者相仿，和血乃红者独长，杀疳虫润肺，除寒热凉心，与笋食成血 ，同葵食生沉僻，小儿多食，损齿消肌。甘蔗甘寒泻火，入药捣汁，助脾气，和中解酒毒，止渴，下逆气。治噎膈，利大小肠，益气，祛天行时热定狂，勿共酒食，令人发痰。胃寒呕吐，中满滑泄者忌之。腊月窖诸粪坑，夏取汁服，尤治时行热狂。

　　主治（痘疹合参〕 痘初热，俗以甘蔗啖之者，以性祛天行时热耳。但宜捣汁饮之，不可太多，并不可恣嚼，以伤损口舌。

　　杂症痘疹药性主治合参卷四十四　果部

　　山楂

　　一名棠 子。禀木气而生，味酸，气平。入足阳明、太阴经，为健脾胃、消渍滞、行结气之需。又能散宿血，化肉积。儿枕痛之用。然脾虚不能运化者，多服久服。

　　愈伤脾胃生生之气，益增其滞也。宜同参术兼施，则脾元不损，积滞自消。然山楂即非戡乱之能，臣复非培元之良相，止堪暂为佐助，化食宿血之需，岂可用为君主，长服摄生之药，何近世小儿药中动辄必投何也！山楂，益幼稚，消食积聚，扶产妇，除儿枕痛，消滞血，理疮疡，行结气，健脾胃，祛膨胀。消宿滞。用之者以味酸属甲。甘则属己，甲己化土，所以入补脾药，助其运化也。消血块肉积者，以酸能入肝，去其肝藏之血滞也。肉积者，亦血液之化类耳。

　　核主催生疝气。

