<!-- { "loadSidebar": true } -->
　　即妇人裤裆也。割取对阴处，烧末，服之。因居下体，得阴气胜，以类相从，其气相感，以导邪热。故主阴阳易病，若童女裤，更佳。阴阳易者，人急时有病，后交合，阴阳便即相着甚于本病，其候小便赤涩，寒热殊甚，头痛腰痛，耳鸣眼花，服此便得通利，阴头微肿则愈。若女患阳易，须男子裤，若男患阴易。须妇人裤，取阴阳即易之病，即以阴阳之物，治之。月经布，月经谓之天癸者，乃天一所生之水也，上应太阴下应海潮，月有盈亏，潮有朝汐，故月事一月一行，与之相符也，其味咸，咸为水化，热毒得水则解，故能解极毒之箭毒也。女劳复者，热病新瘥之后，交感而得其症，发热烦躁，少腹阴囊牵引而痛，或卵缩入腹，腹痛欲死，盖前病余热未除，阴精复损。故有是症，月水乃阴有阳之物，能补阴除热，故主之也。金疮血出不止，及虎野狼伤疮，并男子阴疮，因不忌月事行房，阴物溃烂。用室女血，纳瓦上烧存性为末，麻油调敷，皆血分受伤为病，以类相从补其不足也。童女首经名红铅，能回垂绝之阳，如女子自受胎时算，至十四岁足共积五千四百之期，即于是日是时，经至者此为正鼎，其经为上药，用法招摄若于经将至时真气先到，采入身中，名得大药，可以接命，即《首楞经》所载，精仙是也。绝非入炉交感。亦非情想得通，亦非口服渣质，故亦成仙道耳。

　　萧子真云：一等旁门性好淫，强阳复去采他阴，口含天癸称为药，似恁洳沮枉用心。此言金丹大道，惟虚极静笃，采先天祖气而已。且不着子，四大安可求，于渣质哉，服红铅而热极者，惟童便乳汁可以解之。

　　裤裆汁，得童男女者力强，善治阴阳易证，烧灰存性，研末汤吞，女患须男，男患觅女，月经布烧灰，解药箭毒如神，中伤几死，服即回生，并治女劳复亦效。红铅，坎宫一点，无端堕落尘寰，水里真金，有法收来接命。

　　杂症痘疹药性主治合参卷四十八　人部

　　故尸枕

　　故尸枕，取于古冢，水煮服、能除在三病，治尸疰沉滞身间，顿服则魂气飞越，疗石蛔坚癖腹内，必须以鬼物遣除。仍治邪入肝经，以致眼痛，见魍魉，无他药可却，惟仗此钩除。

　　
