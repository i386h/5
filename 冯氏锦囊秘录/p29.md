<!-- { "loadSidebar": true } -->
　　心者，君主之官，神明出焉。心居肺管之下，膈膜之上，附着脊之第五椎。是经常少血多气，其合脉也，其荣色也，开窍于舌。《难经》曰：心重十二两，中有七孔三毛，盛精汗三合，主藏神。心象尖圆，形如莲蕊，其中有窍，多寡不同，以导引天真之气，下无透窍，上通乎舌，其有四系，以通四脏，心外有赤黄裹脂，是为心包络，心下有膈膜与脊胁周旋，相着遮蔽，浊气使不得上熏心肺也。午时气血注于心。

　　心图　

　　心者，惺也。言心气旺则惺惺而运其神明也。卮言曰心，深也，言深居高拱，相火代之行事也。

　　小肠者，受盛之官，化物出焉。后附于脊，前附于脐上，左回叠积十六曲，大二寸半，径八分，分之少半长二丈二尺，受谷二斗四升，水六升三合之大半。小肠上口，在脐上二寸，近脊，水谷由此而入，复下一寸，外附于脐，为分水穴，当小肠下口，至是而泌别清浊，水液渗入膀胱，滓秽而入大肠。是经多血少气。《难经》曰：重二斤十四两。未时气血注小肠。

　　小肠图　

　　小肠上口即胃之下口

　　小肠下口即大肠上口名曰阑门

　　膀胱者，州都之官，津液藏焉，气化则能出矣。膀胱当十九椎，居肾之下，大肠之前，有下口，无上口，当脐上一寸，水分穴处，为小肠下口，乃膀胱上际，水液由此别回，肠随气泌渗而入，其出其入，皆由气化。入气不化，则水归大肠，而为泄泻；出气不化，则闭塞下窍，而为癃肿。后世诸书，有言其有上口无下口，有言上下俱有口者，皆非。是经多血少气。《难经》曰：膀胱重九两二钱，纵广九寸，盛溺九升九合，口广二寸半。申时气血注膀胱。

　　膀胱图　

　　下连前阴，尿之所出。

　　膀胱者，言其横于前阴之旁，以通水也。胱者，言其质之薄而明也。合而言之，以其出虚而实旁通水道，通身虚松，可以蓄水，渐渍而渗入胞中，胞满而尿出也。

　　肾者，作强之官，技巧出焉。肾附于脊之十四椎下，是经常少血多气，其合骨也，其荣发也，开窍于二阴。《难经》曰：肾有两枚，重一斤二两，藏精与志。华元化曰：肾者，精神之舍，性命之根。肾有两枚，形如豇豆相并，而曲附于脊之两膀，相去各一寸五分，外有黄脂包裹，各有带二条，上条系于心，下条趋脊下大骨，在脊骨之端，如半手许，中有两穴，是肾经带多处，上行春髓，至脑中，连于髓海。酉时气血注于肾。

　　肾图　肾者，任也，主骨而任周身之事，故强弱系之。《甲乙经》曰：肾者，引也，能引气通于骨髓。危言曰：肾者，神也。妙万物而言也。

　　命处于中，两肾左右开合，正如门中张阑，故曰命门，一阳处二阴之间，所以成坎也。静而合，涵养乎一阴之真水，动而开，鼓舞乎龙雷之相火，静为阳本，阴为阳基也。

　　胆者，中正之官，决断出焉。《难经》曰：胆在肝之短叶间，重三两三铢，长二寸，盛精汁三合，水色金精，无出入窍，不同六腑传化，而为清净之腑，受水之气，与坎同位，悲则泪出者，水得火而煎，阴必从阳也。是经多血少气。华元化曰：胆者，中清之腑，号曰将军，主藏而不泻。子时气血注于胆。

　　胆图　《六节脏象论》曰：凡十一脏皆取决于胆也。

　　胆者，担也，犹人之正直无私，有力量，善能担当者也。危言曰：胆者，担也。

　　清净之府，无所受输，淡淡然者也。

　　肝者，将军之官，谋虑出焉。肝居膈下，并胃着脊之九椎。是经多血少气，其合筋也，其荣爪也，主脏魂，开窍于目，其系上络心肺，下亦无窍也。《难经》曰：肝重四斤四两，左三叶，右四叶，凡七叶。滑氏曰：肝之为脏，其治在左，其藏在左胁左肾之前，并胃着脊之第九椎也。丑时气血注于肝。

　　肝图　肝者，干也。其性多动而少静，好干犯他脏者也。

　　三焦者，决渎之官，水道出焉。是经少血多气。

　　《中脏经》曰：三焦者，人之三元之气也。主升降出入，总领五脏六腑，营卫经络，内外左右上下之气。三焦通则内外左右上下皆通，其于周身灌体和内调外，营左养右，导上宜下，号曰中请之府，莫大于此也。形色最赤，总护诸阳，非无状而空有名者也。亥时气血注三焦。

　　三焦图　

　　杂症大小合参卷二

　　内景图说

　　症者、证也。病有于内，而证验于外。治者，必内景经络，传次胜克，是阴是阳，或虚或实，认病的确，然后议药。药者、所以胜病者也。故既贵乎识病，尤贵乎识药，药之阴阳，性之善恶，功之缓急，气之升降，味之浓薄，有毒无毒，有情无情，既得病情之至理，复知药性之玄微，则焉用而不中病情也。奈迩来习医者众，惟读本草，更记成方，以方合病，偶中为奇，而夭枉不可胜数，遂成议药不识病之世界，岂天道好杀恶生使然耶！至于脏腑内景，各有区别。咽喉二窍，同出一脘，异途施化，喉在前主出，咽在后主吞。喉系坚空，连接肺本，为气息之路，呼吸出入，下通心肝之窍，以激诸脉之行，气之要道，以行肌表脏腑者也。咽系柔空，下接胃，本为饮食之路，水谷同下，并归胃中，乃粮运之关津，以司六腑之出纳者也。二道并行，各不相犯。盖饮食必历气口而下，气口有一会厌，当饮食方咽，会厌即垂，厥口乃闭，故水谷下咽，了不犯喉。若言语呼吸，则会厌开张，故当言语，则水谷乘气送入喉脘，遂呛而咳矣。喉下为肺，两叶白莹，谓之华盖，以覆诸脏，虚如蜂窝，下无透窍，故吸之则满，呼之则虚，一吸一呼，本之有源无有穷也。乃清浊之交运，人身之橐龠。肺之下为心，心有系络，上系于肺，肺受清气，下乃灌注，其象尖长而圆，其色赤，其中窍数，多寡不同，上通于舌，下无透窍。心之下有心包络，即膻中也。象如仰盂，心即居于其中，九重端拱，寂然不动，凡脾、胃、肝、胆、两肾、膀胱，各有一系，系于包络之内，以通于心，此间有宗气积于胸中，出于喉龙，以贯心脉而行呼吸，即如雾者是也。如外邪干犯，则犯包络，心不能犯，犯即死矣。此下有膈膜，与脊胁周回相着，遮蔽浊气，使不得上熏心肺。膈膜之下有肝，肝有独叶者，有二三叶者，其系亦上络于心包，为血之海，上通于目，下亦无窍。肝短叶中有胆附焉，胆有汁，藏而不泻，此喉之一窍也。施气运化，熏蒸流行，以成脉络者如此。咽至胃长一尺六寸，通谓之咽门。咽下是膈膜，膈膜之下有胃，盛受饮食，而腐熟之，其左有脾，与胃同膜，而附其上，色如马肝赤紫，形如刀铁，闻声则动，动则磨胃，食乃消化。胃之左有少肠，后附脊膂，左环回周叠积，其注于回肠者，外附脐上，其盘十六曲，右有大肠，即回肠，当脐左回周叠积而下，亦盘十六曲，广肠附脊，以受回肠，左环叠积下辟，乃出滓秽之路。广肠左侧为膀胱，乃津液之腑，五味入胃，其津液上升，精者化为血脉以成骨髓，津液之余，流入下部，得三焦之气施化，小肠渗出，膀胱渗入，而溲便注泄矣。凡胃中腐熟水谷，其精气自胃口之上口曰贲门，传于肺，肺播于诸脉，其滓秽自胃之下口曰幽门，传于小肠，至于小肠下口曰阑门，泌别其汁，精者渗出小肠，而渗入膀胱，滓秽之物，转入大肠，膀胱赤白莹净，上无所入之窍，只有下口，其出其入，全假三焦之气化施行，气不能化，则闭格不通而为病。如入气不化，则水归大肠而泄泻；出气不化，则闭塞下窍而为癃肿矣。此咽之一窍，资生气血，转化糟粕，而出入者如此。三焦者，上焦如雾，中焦如沤，下焦如渎，有名无形，主持诸气，以象三才，故呼吸升降，水谷腐熟，皆待此通达，与命门相为表里。上焦出于胃口，并咽以上，贯膈而布胸中，走腋，循太阴之分而行，传胃中谷味之精气于肺，肺播于诸脉，即膻中、气海所留宗气是也。中焦在中脘，不上不下，主腐熟水谷，泌糟粕，蒸津液，化其精微，上注于肺脉，乃化为血液，以奉生身，莫贵于此，即肾中动气，非有非无，如浪花泡影是也。下焦如渎，其气起于胃下脘，别回肠，注于膀胱，主出而不纳，即州都之官，气化则能出者，下焦化之也。肾有二精所舍也，生于脊膂十四椎下，两旁相去各一寸五分，形如豇豆，相并而曲附于脊外，有黄脂包裹，里白外黑，各有带二条，上条系于心包，下条过屏肾穴，后趋脊骨。两肾俱属水，但一边属阴，一边属阳，越人谓左为肾，右为命门，非也，命门即在两肾各一寸五分之间，当一身之中。《易》所谓：一阳陷于二阴之中。《内经》曰：七节之旁有小心是也。名曰命门，是为真君主，乃一身之太极，无形可见，两肾之中，是其安宅也。其右旁有一小窍，即三焦之窍穴也。三焦者，是其臣使之官，禀命而行，周流于五脏六腑之间而不息，名曰相火。相火者，言如天君无为而治，宰相代天行化。此先天无形之火，与后天有形之心火不同。

