<!-- { "loadSidebar": true } -->
　　夫天包地外，地处天中，天地一太极也。以人论之，一阳处于二阴，阴中有阳，男子阴内阳外，女子阳内阴外，人之一太极也。以物论之，谷属金而糠性热，麦属阳麸性凉，物物具有一太极也。然二者，阴也，后天之形。一者，阳也，先天之气。神由气化，气本乎天，故生发吾身者，真阳之气也。形以精成，精生于气，成立吾身者，即真阴之精也。《经》曰：女子二七天癸至；男子二八天癸至。又曰：人年四十，而阴气已半。所谓阴者，即吾之精造吾之形也。人生全盛之数，惟此前后二十余年越此，则形体渐衰，故丹溪引：日月之盈亏，谓阳常有余，阴常不足，立补阴丸为神丹，不知天癸未至，本由乎气，而阴气自半，亦由乎气，是形虽属阴，而气则从阳也，故人身通体之温者，阳气也，及其既死，则形存气去，此阳脱在前，阴留在后，生也由乎阳，死也亦虫乎阳，阳来则生，阳去则殆，阳全阴固，阳脱阴败，故《经》云：阳气者，若天与日，失其所，则折寿而不彰。可见人生仗此一点真阳，而为通行不息，孰谓阳常有余，而以苦寒之味伐之乎？《壮子养生篇》曰：指穷于为薪火传也，不知其尽也。盖言火之传于薪，犹神之传于形，薪有尽而必穷，火无形而不灭，自古及今，只是此火传而命续，田夫养得其极也。世岂知其尽而更生哉！指尽前薪之理，故火传而不灭。心得纳养之中，故命续而不绝。明夫养生，乃生之所以生也。

　　少年人惟恐有火，高年人惟恐无火。无火则运化难而易衰，有火则精神健而难老。

　　是以火者，人性命之根，况釜底加薪，则釜中津气上腾，而得水上火下，既济之象，但阳气以潜为贵，潜则弗亢，潜则可久，如盏中加油、则灯愈明，炉中覆灭，则火不熄也。

　　天癸之义，每多以精血为解，是不详《内经》之旨也。玩《内经》云：女子二七天癸至，月事以时下；男子二八天癸至，精气溢泄。则天癸在先，而后精血继之，天癸非精血之谓，明矣。天癸者，天一所生之真水也。在人身是谓元阴，即曰元气。人之未生，此气根于父母，谓之先天元气。人之既生，此气蕴于我身，谓之后天元气。但气之初生，真阴甚微；及其既盛，精血乃旺。然必真阴足而后精血化，是真阴在精血之先，精血在真阴之后。夫先天之真阴，为后天精血之根也。若以天癸即精血论，则女子七七、男子八八而天癸绝，其周身之精血，何以仍营运于营卫之中，而未尝见其相竭也？则知天癸非精血，明矣。

　　杂症大小合参卷二

　　五行论

　　《经》曰：平，如何而名？木曰敷和，火曰升明、土曰备化，金曰审下，水曰静顺。其不及奈何？木曰委和，火曰伏明，土曰卑监，金曰从革，水曰涸流。太过何谓？木曰发生，火曰赫曦，土曰敦阜，金曰坚成、水曰流衍。不恒其德，（恃已而凌犯他位。）

　　则所胜来复。（所胜者，必来复仇。）政恒其理，则所胜同化。（若不肆威刑，政理和恒则胜已，与已所胜者，皆同治化。由是言之，医道与治道亦有相通者矣。）

　　以木火土金水配心肝脾肺肾，相生相克，素知之矣。诸书有云：五行唯一，独火有二。此言似是而非。论五行俱各有二，奚独一火哉？若论其至，五行各有五，五五二十五，五行各具一太极，此所以成变化而行鬼神也。今以五行之阴阳生死言之，木有甲木属阳，乙木属阴。人身之胆，是甲木，属足少阳；肝是乙木，属足厥阴。甲木生于亥，而死于午；乙木生于午，而死于亥。火有丙火属阳，丁火属阴，火身之相火属手少阳，心火属手少阴，丙火生于寅，而死于酉，丁火生于酉，而死于寅。水有壬水属阳，有癸水属阴，人身之肾水属足少阴，膀胱属足太阳，壬水生于申，而死于卯，癸水生于卯而死于申。土有戊土属阳，已土属阴，人身之胃土属足阳明，脾土属足太阴，戊土生于寅而死于酉，已土生于酉而死于寅。金有庚金，有辛金，庚金属阳，辛金属阴，人身之肺金属手太阴，大肠金属于阳明，庚金生于已而死于子，辛金生于子而死于已。欲察病情者，专以时日之生旺休囚，而验其阴阳之属，如胆火旺，则寅卯旺而午未衰，肝火旺则午未甚而亥子衰，五行各以其类推之。

　　独土金随母寄生，故欲补土金者，从寄生处而补其母，是以东垣有隔二之治，是从母也。有隔三之治，又从母之外家也。土金惟寄生，故其死为真死，惟水火从真生，故其死不死，绝处逢生也。归库者，绝其生气而收藏也。返魂者，续其死气而变化也。水火随处有生机，钻木可取，击石可取，圆珠可取。方诸取水，掘地取水。若金死不救，土死不救，木死不救，是以五行中，独重水火，而其生克之妙用，又从先天之根也。

　　世人皆曰水克火，赵氏独曰水养火。世人皆曰金生水，赵氏独曰水生金。世人皆曰土克水，而赵氏独于水中补土。世人皆曰木克土，而赵氏独曰升木以培土。若此之论，颠倒拂常，谁则信之？讵知君相二火，以肾为宫。水克火者，后天有形之水火也。水养火者，先天无形之水火也。海中之金，未出沙土，不经锻炼、不畏火，不克木，此黄钟根本。人之声音，出自肺金，清浊轻重，丹田所系，不求其原，徒事于肺，抑末也。今之言补肺者，人参、黄 ；清肺者，黄芩、麦冬；敛肺者五味、诃子；泻肺者、葶苈、根壳。病之轻者，岂无一效？若本源亏损，毫不相干。盖肺金之气，夜卧则归脏于肾水之中，丹家谓之母藏子宫，子隐母胎。此一脏名曰娇脏，畏热畏寒，肾中有火，则金畏火刑，而不敢归，肾中无火，则水冷金寒，而不敢归，或为喘胀，或为咳哕，或为不寐，或为不食，如丧家之狗。斯时也，欲补土母以益子，喘胀愈甚；清之泻之，肺气日消，死期迫矣。惟收敛者，仅似有理，然不得其门，从何而入？《仁斋直指》云：肺出气也，肾纳气也。肺为气之主，肾为气之本。凡咳嗽暴重，动引百骸，自觉气从脐下逆奔而上者，此肾虚不能纳气归元也。毋徒事于肺，或壮水之主，或益火之原，火向水中生矣。若夫土者，从火寄生，即当随火而补。然而补火有至妙之理，阳明胃土，随少阴心火而生，故补胃土者补心火，而归脾汤一方，又从火之外家益补之，俾木生火，火生土也。太阴脾土随少阳相火而生，故补脾土者补相火，而八味丸一方，合水火既济而蒸腐之，此至理也。人所不知，盖混沌之初，一气而已，何尝有土？自天一生水，而水之凝成处始为土，此后天卦仁，艮土居坎，水之次也。其坚者为石，而最圣者为金，可见水土金，先天之一原也。又有补子之义，盖肺为土之子，先补其子，食子不食母之乳，其母不衰，亦见金生土之人。又有化生之妙，不可不知，甲木戊土所畏，畏其所胜，不得已以已妹嫁之，配为夫妇，此申已化土。凡化物以龙为主。其间遇龙则化，不遇龙则不化，张仲景立建中汤。以建脾土。木曰曲直，曲直作酸，芍药味酸，属甲木，土曰稼穑，稼穑作甘，甘草味甘，属已土，酸甘相合，甲已化土。又如肉桂，盖桂属龙火，使助其化也。仲景立方之妙类如此。又以见木生土之义，盖上无定位，旺于四季，四季俱有生理，故及之至于木也者，以其克土。举世欲伐之，赵氏以为木藉土生，岂有反克之理？惟木郁于下。故其根下克。盖木气者，乃主生之气，始于东方，盍不观之为政者，首重农事，先祀芒神。芒神者木气也，春升之气也，阳气也，元气也，胃气也，同出而异名也。载培树木者，雨以润之，风以散之，日以暄之，使得遂其发生长养之天耳。及其发达既久，生意已竭，又当敛其主主之气，而归于水土之中，以为来春发生之本，此天地春生冬藏之义也，焉有伐之之理？东垣《脾胃论》中，用升柴以疏木气，谆谆言之详也。申明五行之妙用，专重水火耳。

　　杂症大小合参卷二

　　论五行各有五

　　以火言之，有阳火，有阴火。有水火之火，有土中之火，有金中之火，有木中之火。阳火者，天上日月之火，生于寅，而死于酉：阴火者，灯烛之火，生于酉而死于寅，此对待之火也。水中火者，霹雳火也，即龙雷之火，无形而有声，得雨而益炽，见于季春，而伏于季秋，以五月一阴生，水底冷而天上热，龙为阳物，故随阳而上升，至冬一阳来复，故龙亦随阳下伏，雷亦收声，人身肾中相火，亦犹是也。平日不能节欲，以致命门火衰，肾中阴盛，龙火无藏身之位，故游上而不归，是以上焦烦热、咳嗽等症。善治者，以温肾之药，从其性而引之归原，使之秋冬阳伏之令，而龙归大海，此至理也。奈何今之治阴虚火衰者，以黄柏、知母为君，而逾寒其肾，益速其毙，良可悲哉！若有阴虚火旺者，此肾水干枯，而火偏盛，宜补水以配火，亦不宜苦寒之品以灭火，故云壮水之主，以镇阳光，正谓此也。如灯烛火，亦阴火也，须以膏油养之，不得杂一滴寒水，得水即灭矣。独有天上火入于人身，如河间所论六气暑热之病，及伤暑中暑之疾，可以凉木沃之，可以苦寒解之。其余炉中火者，乃灰土中无温之火，得木则烟，见湿则灭，须以炭培，实以温烬，如人身脾土中之火，宜以甘温养其火，而火自退。《经》曰：劳者温之，损者温之，甘能除大热，温能除大热者此也。

　　空中之火附于木中，以当有坎水滋养，故火不外见，惟干柴生火，燎原不可止遏，力穷方止。人身肝火内炽，郁闷烦躁，须以辛凉之品发达之。《经》曰：木郁则达之，火郁则发之。使之得遂其炎上之性。若以寒药下之，则愈郁矣；热药投之，则愈炽矣。

　　金中火者，凡山中有金银之矿，或五金埋瘗之处，夜必有火光，此金郁土中而不得越，故有光辉发见于外。人身皮毛空窍中，自觉针刺蚊咬，及巅顶如火炎者，此肺金气虚也，补北方之水，即所以泻南方之火。

