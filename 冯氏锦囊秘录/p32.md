<!-- { "loadSidebar": true } -->
　　以水言之，有阳水，有阴水，有火中之水，有土中之水，有金中之水，有木中之水。阳水者，坎水也，气也。《阴阳消息论》曰：坎，以一阳陷于二阴，水气潜行地中，为万物受命根本。盖润液也，气之液也，月令于仲秋云，煞气浸盛，阳气日衰，水始涸是水之涸，地之死也。于仲冬云：水泉动是月一阳生。是水之动，地之生也，谓之火中之水可也，谓之土中之水亦可也。阴水者，兑，泽也，形也。一阴上彻于二阳之上，以有形之水普施万物，下降为资生之利泽，在上即可谓雨露之水，在下即为木溪之水。人之饮食入胃，命门之火，蒸腐水谷，水谷之气，上熏于肺，肺通百脉，水精四布，五经并行，上达皮毛，为汗为涕，为津为唾，下濡膀胱，为便为液。至于血，亦水也，以其随相火而行，故其色独红，周而复始，滚滚不竭，在上即可为天河水，在下即为长流水，始于西北天门，终于东南地户，正所谓“黄河之水天上来，奔流到海不复回”。故黄河水，皆同色也。

　　金中之水，矿中之水银是也。在人身为骨中之髓，至精至贵，人之宝也。木中水者，巽木入于坎水，而上出其水，即木之胀膏，人身足下有涌泉穴，肩上有肩井穴，此暗水潜行之道。凡津液润布于皮肤之内者，皆井泉水也。夫水有如许之不同，总之归于大海。天地之水。以海为宗；人身之水，以肾为源。而其所以昼夜不息者，以其有一元之干气为太极耳。此水中之五行也，明此水火之五行，此土木金可例推矣。《经》曰：纪于水火，余气可知。

　　杂症大小合参卷二

　　七情论

　　夫七情本属无形，然出于有形，五脏神明之用，而寓于盈虚气血之间，无日不有也。节制有常，何病之有？作用太过，胜克相乘，便为内伤。元气之邪，本出五脏之虚滞，则不去而为实，祸起萧墙，盗泄精滋，贼害情性，非若外邪先由皮毛以渐而入，只伤躯谷气血者，比如过喜则伤心，而神浮肺散。《经》曰：暴喜伤阳。《灵枢》曰：喜乐无极，则伤魄。如过怒则伤肝，而魂飞精散。《经》曰：暴怒伤阴。如过忧则伤意。

　　而气滞神衰。《经》曰：虽不中邪，病从内生，名曰脱营。《灵枢》曰：忧愁不解则伤意。如多思则伤脾，而意郁倦怠，昼思过度则伤阳，夜思过度则伤阴。《经》曰：思则心有所存，神有所归，正气留而不行，故气结。《灵枢》曰：怵惕思虑则伤神。如过悲则气促神乱，火热亢极，反兼水化，五液俱出。《灵枢》曰：悲哀动中则伤魂。如恐同伤肾，精却气下。《灵枢》曰：恐惧不解则伤精。如惊则气乱。《经》曰：惊则心无所倚，神无所归，虑无所定，故气乱矣。然徒知受惊伤于心，而不知五脏俱能伤之。盖五脏皆藏神，神也者，虚灵变化之谓，非瑰然无知者也。且人之气血，昼夜循环不息，气血所至之处，迟惊所触，则真气耗散，而患不足之病。若气血错乱，而致逆滞，则患有余之症。有余者，病机也。不足者，正气也。如房劳时受惊，则所伤在肾；饮食时受惊，则所伤在胃之类。但惊气先入心者，以心主神也，夹别症而伤及他脏者，以无形之惊气易散，而有迹之疾病难消也。明此则七情内起之病，与六淫外来之邪不同矣。百病立名虽繁，然不越阴阳、五行、生克、六淫、七情、五火与饮食劳倦相挟传变而已。

　　《经》所谓：“知其要者，一言而终；不知其要，流散无穷”者，此耳。

　　杂症大小合参卷二

　　盈虚

　　夫盈虚消息之理，可不默悟其机而保之，则长养化育之道得矣。盖人禀阴阳之气化，从无形而有形，皆生于虚也。故孕育之道，犹月满则亏，月亏乃盈，岂非生于虚哉！及至氤氲之气方凝，赖母气以煦之，血以濡之，渐得长养成形。离胞之后，更赖乳之，血气滋培，肠胃渐充，继以饮食调养，先天无形之气，蓄之于内，后天有形之味，养之于外，魂魄神志意之五志既全，喜怒忧思悲恐惊之七情便有，迨至养之既极，则男子内蓄少阴八数之气，女子内蓄少阳七数之气，盛满于中，阴阳气和，精气盈益，始得生子。总莫非从无形阴阳之虚，而变化有形之实，及长养太极，则有形之实，仍归无形之虚，能悟其理，凝神保精，则天真长固，得尽天年。《经》所谓：从欲快志于虚无之守，故寿命无穷。倘耗真竭精，则不能尽天度之数，而形神早坏矣。（张）陈至理，幸珍生者保之。

　　杂症大小合参卷二

　　烦躁

　　合而言之，烦躁皆热也。析而言之，烦者阳也；躁者阴也。火客于肺则烦，火入于肾则躁。大抵心火旺则水亏金烁，惟火独炽，故肺肾合而为烦躁。烦为热之轻，躁为热之重，独烦不躁者多属热，独躁不烦者为虚寒。躁者坐卧躁急，或身体不欲近衣，或欲坐卧泥水井中，乃无根之虚寒逼使然、为外之假热，实阳气欲亡之候也。热药令服，其躁自定，误投凉剂，立见倾危。仲景曰：少阴病，吐利，手足厥冷，烦躁欲死者，吴茉萸汤主之。盖吐利厥冷，而至于烦躁欲死，肾中之阴气上逆，将成危候，故用吴茱萸以下其逆气，而用人参姜枣以浓土，则阴气不复上干，此之温经兼用温中矣。仲景又曰：少阴病，四逆恶寒而身蜷，脉至不烦而躁者，死。盖四逆恶寒身蜷，更加脉不至，阳已去矣。阳去故不烦，然尚可施种种回阳之法。若其人复加躁扰，则阴亦垂绝，即欲回阳，而基址已坏，不能回也。

　　杂症大小合参卷二

　　喜怒

　　喜笑皆属心火，盖火得风而焰，笑之象也。古人治一男笑不休，口角流涎，用黄连解毒汤，加半夏、竹叶、竹沥、姜汁而愈。一妇笑不休，用温盐汤，探吐出热痰五升而愈。怒者，乃阴气盛而闭遏其阳，则不得伸越而发也。丹溪治善怒方，香附（细末）六两，白汤每服五钱，此疏肝快气之义也。然有心肾之阴不足，而遇事易烦发怒者，又宜滋肝阴心血，而非香燥疏肝快郁之药所宜也。

　　杂症大小合参卷二

　　论司天

　　司天主上半年六个月，在泉主下半年六个月。

　　子午（少阴君火司天，阳明燥金在泉。）

　　卯酉（阳明燥金司天，少阴君火在泉。）

　　辰戌（太阳寒水司天，太阴湿土在泉。）

　　丑未（太阴湿土司天，太阳寒水在泉。）

　　寅申（少阳相火司天，厥阴风水在泉。）

　　已亥（厥阴风木司天，少阳相火在泉。）

　　歌诀曰：子午少阴君火天，阳明燥金应在泉，丑未太阴湿土上，太阳寒水两连绵，寅申少阳相火旺，厥阴风木地中联，卯酉却与子午倒，辰戌巳亥亦皆然。

　　凡应天为天符，如木运之岁上见厥阴，火运之岁上见少阴、少阳，土运之岁上见太阴，金运之岁上见阳明，水运之岁上见太阳。盖此五者，司天与运气相会，天气下降，如合符运，故名天符。更凡永岁为岁，直如木运之岁，岁当亥卯；火运之岁，岁当寅午；土运之岁，岁当辰戊丑未；金运之岁，岁当巳酉；水运之岁，岁当申子。此五者，岁之所直，故曰承岁，为岁直。更凡火运之岁，上见少阴，年辰临午；土运之岁，上见太阴，年辰临丑未；金运之岁，上见阳明，年辰临酉。此三者，乃天气运气，与年辰俱会，故云三合为治。然岁直又为岁位，三合亦为天符，《六微旨大论》曰：天符岁会，曰太一天符，谓天运与岁俱会也。凡天符中之已丑已未戊午乙酉，岁会中之戊午已丑巳未乙酉，皆天符岁会相同，并名曰太一天符也。太一者，至尊无二之称也。三者分之贵贱，则天符之岁，犹之执法之臣，法不可假，故邪中执法，其病速而危。如戊子日，戊为火运，子为火气，亦是天符，此日得病者因半岁会之岁，犹之行令之臣，当有主之者在，故邪中行令，其病徐而持。如甲辰，甲为土运，辰为土支，乃岁会也，年月日时，同太一天符之岁，犹之君主之贵人也，故邪中贵人者。其病暴而死。如戊午日，戊为火运，午为火支，又为火气，即太一天符，此日病者死。

　　杂症大小合参卷二

　　详五运

　　甲已应土运 诀曰：甲已之年丙作首，夫丙属火，火生土故也，土爱暖而恶寒，宜温剂以助之。

　　乙庚应金运 诀曰：乙庚之岁戊为头，夫戊属土，土生金故也，金爱清而恶燥，宜平剂以情之。

　　丙辛应水运 诀曰：丙辛之年从庚起，夫庚属金，金生水故也，水爱暖而寒凝，宜热剂以温之。

　　丁壬应木运 诀曰：丁壬壬上顺行流，壬上顺流之则为癸，癸属水，水生木故也，木性寒而怕燥，宜和剂以平之。

　　戊癸应火运 诀曰：戊癸之年何方发，甲寅之上好追求，甲属木，木生火故也，然火性本热而恶热，宜凉剂以解之。

　　以上五运，皆宜天干化法论也。凡五运，以甲已土运为尊，六气以少阴君火为尊，故以甲已土运为南政，乃南面而行，令其余四运为北政，以臣事之，则面北而受令者也。故《天元纪大论》曰：甲已之岁，土运统之；乙庚之岁，金运统之；丙辛之岁，本运统之；丁壬之岁，水运统之；戊癸之岁，火运统之。（太始天地初分之时，阴阳析位之际，天分五气，地列五行，五行定位，布政于四方，五气分流，散支于十干，当是黄气横于甲已，白气横于乙庚，黑气横于丙辛，青气横于丁壬，赤气横于戌癸，故甲已应土运，乙庚应金运，丙辛应水运，丁壬应木运，戌癸应火运。太古圣人望气以书《天册》，贤者谨奉以纪天元。）帝曰：其于三阴三阳合之奈何？区曰：子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；已亥之岁，上见厥阴。少阴所谓标也，厥阴所谓终也。（标谓上首也。

　　终谓当三甲六甲之终。凡午未申酉戌亥之岁为正化，正司化令之实；子丑寅卯辰已之岁为对化，对司化令之虚，此其大法也。厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也，是谓六元，三阴三阳为标，寒暑燥湿风火为本。故云：所谓水也，天真元气分为六化，以统坤元生成之用，故天有风气以为厥阴之主；天有热气以为少阴之主；天有湿气以为太阴之主；天有相火以为少阳之主；天有燥气以为阳明之主；天有寒气以为太阳之主。则有此天之六元，以为之本，征其应用，止是真元之一气，故曰：六元也，须知天地之运五，而火热居三。可见天地间热多于寒，火倍于水，而人之病化又可推也。惟运分为五，则地纪五岁一周之数，从兹始也。

