<!-- { "loadSidebar": true } -->
　　温养荣阴；风伤卫也。辛调卫气，惟调荣卫和平而宣行，客邪不攻而自退，使正气自行逐贼，则邪退而正气安然，如浮云一过，天日昭明也。若投与气血无情之猛剂，则客邪虽散，正气亦伤，乘虚之邪，接踵可至。要知正气不至空虚，邪必不能凑而为实。至于云纯阳者，以无阴而谓，乃稚阳耳。其阳几何？阴气未全而复败，其阳将何所而望其生长耶？况天地之气化日薄，男女之情性日嚣，幼稚之禀受日弱。有禀父之阳气不足者，多犯气虚中满：有禀母之阴血不足者，多犯阴虚发热；患痘则多犯肾虚内溃之症，此皆先天不足所致，近来比比皆然。若徒效上古克削寒凉，如肥儿丸芦荟丸之类，则千中千死。即使火之有余，实因水之不足，壮水以制阳光，先贤之至论。服寒凉者，百不一生，古哲之格言。以不生之药，投欲生之儿，心何忍哉！至于脾胃自能消谷，偶有停滞者，缘消谷之脾胃病也。只助其能调其病而自已，故有助脾消化，推扬谷气者。有禀命门火衰，则补火生土者，有一消一补者，有纯以补为消者，盖恐宽一分，更耗一分元气也。人之有生唯一气耳，易亏难复，可轻耗哉！况天地之气既薄，父母之气既衰，幼稚之禀既亏，可不根究先天之阴虚阳虚，而徒方脉诸书，水源探本为治，靡不附应合宜，既能挽回此代赤子元气于后天，便是培值后代赤子元气于先天，诚为寿世无疆矣。

　　若徒宗上古幼科浅略方论，则犹灌溉树木者，罔顾根本而惟润饰枝叶，则欲望其生长，未之有也。况更加戕贼者乎！张所以有大小合参之集，幸高明鉴诸。

　　杂症大小合参卷三

　　论初诞

　　夫天地肇分，阴阳始成，禀五行而具体，合四时以成形。一身象备一天，九脏类诸九有，父之精白而轻情，母之血黑而重浊，故阳胎气则轻清九分，阴时气则重浊十分，盖阴气不胜其阳则成男，阳气不胜其阴则成女。妊娠十月各有所主，一月如珠露；二月绽似桃花；三月男女始分。男子先生左肋、左眼、左肾，女则反之。四月形体全；五月筋骨成；六月毛发生；七月游其魂，能动左手：八月游其魄，能动右手，而脏腑具；九月三转动，谷气入胃；十月满足神备而生。然究其实，则止二百七十日，实为定论。于中虚计一月，以应十月数也。故《经》曰：九九为上，八八次之，七七又次之。凡人之生，禀受二仪之气，会合三才之道。若三才各得其九，则三九二十七，即二百七十日而生，血气充足，精神纯实，相貌皆全，智性具通。八八者，三八二十四，即二百四十日而生。七七者，三才各得其七，三七二十一，即二百一十日而生。逾十月而生者，谓之太过。七八月而产者，谓之不及。太过者，血气阴之有余；不及者，血气养之不足。大抵人得中道，乃即纯粹，阴阳得所，刚柔兼济，气血俱和，百脉相顺，心智明通，精神全备，脏腑充实，形体壮健。观其颅囟，斯可知矣。未周之儿，颅囟坚合，睛黑神情，口方背浓，骨粗臀满，肚软脐深，茎小卵大，齿细发润，声洪睡稳，气壮声清，形紧色紫，此乃受气得中者也。如二三周囟尚解开，手足挛缩，齿发未生，膝如鹤节，或五岁不行，手细脊瘦，色白形萎，气怯声浊，此皆受气不足者也。受气有六，筋骨肉血精气是也。筋实则多力；骨实则早行立；血实则形瘦多发；肉实则少病；精实则灵利，多语笑而不怕寒暑；气实则少发而体肥。然有外肥里虚，面 白色，腹中气响，呕吐乳食，或便青粪，头大囟开，此乃胎气最弱，调理失宜，多变慢惊。

　　杂症大小合参卷三

　　先后天阴阳论

　　人之元气，一太极也。太极动而生阳，静而生阴。阳动则为火，阴静则为水。水者，精也。精者，元气之体所以立也，火者，神也。神者，元气之用所以行也。阳动阴静，初生精神，次生魂魄意，以配五行。五行立而五性具，五性具而七情生。夫水者，阴也。火者，阳也。一为肾，一属命门，命门谓之神门，男子藏精，女子系胞，元气之根本，精神之所舍也。故肾命门为元气之原，而居至阴之下，左尺肾水之真阴。

　　则生左关肝木，肝木则生左寸之心火。右尺命门火之元阳，则生右关脾土，脾土则生右寸之肺金，自下而生上，此先天之元气也。至于火生土，主生水，复自上而下，此后天之元气也。先天之元气，由无形以肇生五行，后天之元气，从有形之五行，以环运先天，阴阳无形之气，阴阳合德，而生魂魄神志意之神，爰有喜怒忧思悲恐惊之情，此其性真之七情也。若过极则反损先天阴阳之气。

　　后天阴阳有形之气，何以别之？受生之初，即禀母脾胃之谷气，以养其形，是脾胃之谷气，实始于先天无形之阴阳，而更化生乎后天有形之气血也。苟从饮食劳役所伤，则损后天阴阳之气，而肾命门之真阴元阳不足，固不能为十二经之气血以立天元，脾胃之谷神不充，更不能为肾命门之真阴元阳以续命脉，而先后天浓薄之所由也。以先天元阴受伤，神多昏昧，至夜便多不安，及将睡时惊恐不寐，寐则怕人而不宁，心慌惊跳，神魂荡漾，此为神思间无形之火动也。治宜大补真阴，兼以安神，则火自降，而神自清。然先天无形元阴之气不足，切不可用参术黄 ，惟地黄丸补真阴真阳之属，可以填之，盖甘温但补五脏之阳气，而甘寒则补五脏之真阴，然甲补阴药而不愈者，乃功之未到，而虚之未回，药非百数，功非岁月，则不能挽回也。然此惟不服药便觉火动不安者，是其验也。

　　先天无形元气之阴者，即我肾水之母气，禀受元精之祖气也。其真阴之本体，则深藏于左肾之中，其真阴之妙用，则默运于精神之内，故曰无形也。苟有所伤其真阴，则令精神恍惚，夜卧不安，目则KT KT ，羞明怕日，或恶人与火，喜静畏动，所喜所见皆阴也。此由父母多欲，素伤肾气，或因交感之际，偶从七情损其真阴，及至后天，已之色欲七情，复不樽节，生后并伤，欲不虚荣疾病，焉可得乎？治疗之法，当温存内养，保其残败之阴，补益阴阳，助其生长之力然阳火易救，阴水难求，故先天元阴之真水不足，自非岁月计功，不能干旋，盖一星之火，能应万顷之山，一杯水，难救车薪之火也。

　　杂症大小合参卷三

　　小儿受病总论

　　夫小儿草头之露，水上之泡，用药不可不慎也。然小儿之病多因脾胃娇嫩，乳食伤积，痰火结滞而成。其症不一，举其尤者而言之。乳食伤胃，则为呕吐；伤脾则为泄泻；吐泻既久，则成慢惊，或为肝病；乳食停积，则生湿痰；痰则生火，痰火交作，则为急惊，或成喉痹；痰火结滞，则成痫吊，或为喘嗽。胎热胎寒者，禀受有病也；脐风撮口者，胎元有毒也；鹅口口疮者，胃中湿热也；重舌木舌者，脾经实火也；胎惊夜啼者，邪热乘心也；变蒸发热者，胎毒将散也。丹毒者，火行于外也；蕴热者，火积于中也；中恶者，外邪乘也；睡惊者，内火动也；痢者，腹中食积也；症者，膈上痰结也；外感发热者，鼻塞声重也；内伤发热者，口苦舌干也；心痛者，虫所啮也；疝痛者，寒所郁也。积有常所，有形之血也。聚无定位，无形之气也。胃者主纳受也。脾者主运化也。脾胃壮实，则四体安康，脾胃虚弱，则百病蜂起。为幼科者，可不以调理脾胃为切要哉！

　　杂症大小合参卷三

　　脐风（胎症）

　　脐风者，由断脐之后，水洗失宜，以致水湿之气，流入心包络间，或当风解脱，为风邪所袭，以致贯脏伤肠，脐突肿烂。身体重着，四肢柔直，多啼不乳，唇青口撮，而出白沫，先撮口而渐成惊。即名脐风。若脐边紫黑，撮口不开，是为内搐不治，甚至啼叫不止，脐边青黑弩出，胸翻项软，乳不通喉，四肢皆厥，寒噎诞生，口干内搐，爪甲皆黑，握拳噤口，尤为死候也。更有热在胸膛，伸引弩气，亦令脐肿。若脐中不干，常出青黄水者，此必初生有伤六腑耳，宜药掺之，但此时仅如血块，不可用脑麝之膏贴之，并忌大寒大热之剂、盖肌肉未坚，脏腑柔脆，难以抵当耳！脐风等症，须看上 ，如有白泡点子，须用银针轻轻试破，若有血出者，可愈。然最危候，十难一二，能过一腊方愈，尤宜察色观容，不可鲁莽。假如额赤，知为心热，鼻红知为肺热，左腮青知为肝有余，右腮白知为脾不足，颊白知为肾虚。有脐突可畏者，是因在胎母多惊悸，或因过食热毒之物，致生之日，儿因胸膛有热，是以频频伸引，呃呃作声，弩胀其气，抑入于中，故脐突耳。然脐为根本，风湿防护须严，一有所失，则脐肿不干，久而作搐，入于经络，即成气项，并撮口脐风，皆为恶候，故宜预用软绵包指，频拭口中牙根之上，有筋两条，便将竹刀轻轻剖断，以猪乳点之。又宜察看脐上，一有赤脉直上，即于赤脉尽头之处，以灸三壮，此皆预防良法也。

　　一凡小儿落胎之时，视其脐软者，无脐风也。如脐硬直者，定有脐风，速宜预治。

　　杂症大小合参卷三

　　撮口（胎症）

　　撮口者，因胎受风热，初生又感风邪，入脐流毒心脾而致也。然胎风、脐风等症，皆令气促舌强，握口如囊而不乳，病原相类，候亦相同，发则面目黄赤，撮口不乳，气促喘急，啼声不出，舌强唇青，聚口撮面，饮乳有妨，治宜疏利，故书曰：小儿初生，血脉未敛，肌肉犹血，血凝且坚，方成肌骨。血若治败，则不成肌肉，致令面目皆黄，闭目口撮，是皆血脉不敛也。总由在母胎中，挟于风热，既生之后，气皿未调，当风洗浴，风入心脾，皆能撮口。因肠胃闭塞，郁结于中，是以腹中胀满，肚上青筋，撮口不乳，势甚危急。若不速与利下，则难救疗。如过一腊而不愈，口吐白沫，四肢觉冷者，不治。况小儿初生，其气尚盛，且有病则病当之。若一见前候，须急下之，愈后微加补益，否则根本一伤，终身多病。

　　杂症大小合参卷三

　　噤风风噤口噤（胎症）

　　噤风、风噤、口噤者，均因胎受热毒，流入心脾，既生又为风邪侵袭而作。其症眼闭口噤，啼声渐小而不乳，舌上聚肉如粟米，口吐白沫，色赤鼻黄，如百日内见名绝风噤。然噤风、风噤、口噤三症，与脐风、撮口症候相类，治法亦不大异，总为恶候。

