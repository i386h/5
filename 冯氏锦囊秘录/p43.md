<!-- { "loadSidebar": true } -->
　　小儿禀受肾气不足，而有五迟五软，解颅鹤膝诸候，当以六味丸加鹿茸补之。若精气未满而御女，致有头眩吐痰，发热盗汗诸候，当用六味八味二丸，及补中汤加减用之，然节斋谓，小儿无补肾法，盖以男子二八而精始满，既满之后，妄用亏损，则可补之，如先天禀受不足，理无可补，禀之。若足，何待于补，孰知诸脏有虚有实，而肾脏有虚无实，凡小儿之阴气未成，即肾虚之日也。或父母多欲，而所禀复亏，更肾虚之候也。阴气不足，而不知补之，则阴绝而孤阳亦灭矣。何谓可无补耶？此义惟立斋先生深知其奥，况小儿因天禀不足，致疾者，恒多，则先天之不足，难以或阴或阳为定论，张以六味八味二丸，以救小儿禀受阴虚阳虚者，全活甚众，岂止阴气不足而已哉！凡小儿面青 白，其出痘必主内溃不出，此即禀受肾中元阳不足也。久服八味丸方可挽回。若进肥儿丸，反速其毙矣。

　　杂症大小合参卷三

　　天柱骨倒（儿科）

　　小儿有体肥容壮，不为瘦悴，孰知形体过肥，中气愈弱，是盛于外而歉于内也。忽然项软倾倒者，此名下窜，皆因肝肾气虚，客邪侵入风府，转于筋骨，肝主筋，肾主骨，肝肾既虚，筋骨俱弱，项垂无力，名天柱倒。然有三因，有因吐泻日久，元阳亏损者，此宜调补胃气；有因肝经伏热者，治宜轻剂凉肝；有因伤寒失表，壅而热甚，筋热则舒弛而不收者，总系真阳大败之恶症，极难调理随候加治，外用生筋等散贴项可也。

　　大抵五硬五软，多由先天，而天柱骨倒，根乎先天，变生于后天也。颈骨而称天柱者，谓其头以象天，名曰元首，承天之重，故云天柱也。天柱者，骨所立，而筋所束，肝肾之所属，诸阳之所达，诚紧要重大之部位，一至骨倒，天象已危，岂小故耶！然因吐泻日久，元阳大败者，乃症之虚者，危者，极难调治。如因伤寒失表，风邪入肝筋纵者，或肝胆伏热，筋络舒弛者，尚可疏风清热，仍滋肝肾为主，肝肾之本不拔，筋骨得力，而或有起势也。

　　杂症大小合参卷三　天柱骨倒（儿科）

　　生筋散

　　治筋软无力，天柱骨倒。

　　木鳖子（六个） 蓖麻子（六十个，并去壳）

　　研细，先抱头起，摩顶上。令热津调涂之。

　　一方

　　贴项软。

　　附子（去皮脐，二钱） 天南星（去脐，三钱） 为末，用姜汁调，摊贴患处。

　　杂症大小合参卷三　天柱骨倒（儿科）

　　五加皮散

　　治项软行迟。

　　五加皮为末，酒调涂，敷颈骨上，再用酒调服。

　　杂症大小合参卷三　天柱骨倒（儿科）

　　虎骨丸

　　治脚软。见行迟门。

　　杂症大小合参卷三

　　详虚实寒热大小总论合参

　　凡身寒脉细，二便如常，一切疾病，患后及汗出不食者是虚。若身热脉大，二便不利，能食闷瞀，烦躁甚褐者是实。面红如桃花色者，里盛外实也。大便黄稠，小便清澈者，阴阳分而脏内实也。夏不畏热，冬不畏寒，手足温暖者，禀气壮实，而表里安和也。面 白色者，气血衰少也。便粪青色者，胃与大肠虚冷也。吐乳食者，胸胃有寒冷也。乳食不消化者，脾虚也。遇冬而恶寒，逢夏而中热者，禀气怯弱，阴阳俱虚也。诸候出者为虚，入者为实，言者为虚，不言者为实，缓者为虚，急者为实，濡者为虚、坚者为实，痒者为虚，痛者为实。外痛内快者，外实内虚，外快内痛者，外虚内实，心腹皮肤内外诸痛，按之而止者为虚，按之而痛者是实。凡皮虚则热，脉虚则惊，内虚则重，筋虚则急，骨虚则痛，体虚则情，肠虚则世，三阳实，三阴虚，则汗不出，三阴实，三阳虚，则汗不止。大凡延医。先须察其新久虚实，虚则补母，实则泻子，如肺虚而痰实者，固当利下，先宜实脾，后与泻肺是也。凡肺病而复见肝症，咬牙呵欠者，易治，盖肝虚不能胜肺故也。若目直大叫，项急顿闷者，是肺病久虚，肝家强直反胜也，难痊。

　　杂症大小合参卷三

　　验生死症诀大小总论合参

　　《灵枢》曰：腹胀身热脉大，是一逆也。腹鸣而满，四肢清泄，其脉大，是二逆也。

　　衄而不止，脉大，是三逆也。咳则溲血脱形，其脉小劲，是四逆也。咳脱形，身热脉小以疾，是谓五逆也。如是者，不过十五日而死矣。其腹大胀，四末清，脱形泄甚，是一逆也。腹胀便血，其脉大时绝，是二逆也。咳溲血形肉脱脉搏，是三逆也。呕血，胸满引背，脉小而疾，是四逆也。咳呕腹胀，且飧泄，其脉绝，是五逆也。如是者，不过一时而死矣。

　　凡面目俱黄而泽者，面黄目赤者，目睛光明彩润者，诸热神清安静者，虚症受补能食者，病势难危太冲有脉，补气不脱，囟门不陷，颜色爪甲，皆不昏黯者，皆为可治。

　　若目睛无光，瞳人不转，爪甲唇背俱黑，啼哭无泪，不哭下泪，吃乳不收，舌退场门外，汗出如珠者，唇不盖齿，口无津液，四肢垂冷，下泻黑血者，口作鸦声，喉中声嘶，口鼻干黑，手足口鼻皆冷者；面黑咬人，鼻黑身热，气喘不回，瞳人中陷，鼻孔如煤，眼眶青色，脚直肚大而现青筋者：耳叶廓黑，唇青黑色或如枯骨，赤贯瞳人，囟突及陷，鱼口舒舌，不能啼哭，啼哭无声，胸陷及突，吐出蛔虫者；身主青黑等斑，遍体不暖，长嘘出气者：伤寒连剂无汗，诸病天柱骨倒者；小儿百日内外发搐，愈而复作，面黑神昏者；目白面黑，或面目俱赤卒叫者，面青唇黑，或面黑目直视者：手掌无纹，口唇满反，人中无痕，寻衣摸缝，汗出不流，而舌卷者；阴结阳结，目无光若恍惚者；遗泄不觉，牙齿黑色，妄语错乱者；卒肿面苍色黑者；手足爪甲肌肉俱黑者；热吐目赤，泻如屋漏水者；按脉无根，阴囊俱肿者，面目俱白，神色枯槁者；面无精光，不能饮食，身有尸臭气者；面黄目黑，面赤目黑，口不能闭，呻吟不止者；病久而身有印疮点子起者；发直如麻，舌肿发惊，肉无面色者；发搐目斜，唇口俱动，脚面上直，手如抱头之状，身不知痛痒者；撮口如囊，泻粪赤黑，头汗肢冷，舌唇或紫肿者；头皮冷而按爪不起者；非时弄色，面色如装者；汤下药食入喉，腹中随有响声者，汗出发润，其身如洗者；青色从眉入目，青色连目入耳，青色入口鼻者；黑色多绕口鼻，青色从眉绕耳，鼻上青色腹痛，耳目口鼻起黑色或白色者；汗不出，出不止，热病得汗而热不去，久不食，忽食之而倍常者；及诸病大肉脱去，虎口三关，纹色通度者；发际一路青筋或紫青筋如乱纹者；目胞上下青紫乱纹，或紫黑色者；自尾一条青黑筋直入鬓者；面色如死鸡肝，或如蓝色而无血润者；口鼻耳舌如土，目睛下陷不光者；鼻孔紫黑，其舌短缩，而唇焦黄或黑者；目白忽如火赤，后脑赤肿如鸡卵者；唇口目鼻，常常青黑者；鼻头向上，生青黑筋如罗纹无数者；并为不治。其克日之诀，以耳属肾，鼻属肺，唇属脾，舌属心，目属肝，肝部见此，忌庚辛日时；肺部见此，忌丙丁日时；心部见此，忌壬癸日时；脾部见此，忌甲乙日时；肾部见此，忌戊已日时。此推五行中绝以验者，然候甚繁，各载本门。

　　杂症大小合参卷四

　　幼科发热证论

　　小儿气禀纯阳血气壅实，故脏腑稍乖，阴阳气变，即壅盛于内，熏蒸于外，乃发热矣。盖阴不能以配阳，血不能以配气，故凡疾作，属火俱多，肝热则颊赤目直，手寻衣领，拘挛善惊，两眼赤痛。心热则烦叫唇鲜，上窜切牙，虚痛志乱，口内生疮，小便赤肿，肺热则喘急不息，大便秘结，手捏眉口，鼻塞毛焦。脾热则口流涎沫，目黄肚大，HT 齿好嗔。心脾合热，则重舌木舌。胃热则口气作臭。肾热则停耳多脓，流臭不已，下窜畏明，五脏蕴蓄风热毒瓦斯，则面赤如绯，五心烦热，四肢温壮，目涩多渴。若上冲咽喉，则与血气相搏，结聚壅盛，而成喉闭腮肿。若壅热不散，留滞胸膈，热则生风生悸矣。然发热者，轻重不同，有所谓翕翕发热者。若合羽所覆，明其热在外而属表，乃风寒客于皮肤，阳气怫郁所致，宜汗而散之。所谓蒸蒸发热者，似熏蒸之蒸，明其热在内，而属里，乃阳气下陷而入阴中也，当下以清之。是经汗下而热不除者，此是表里俱虚，气不归元，阳浮于外也。不可再用凉药，及再汗下，当和胃气，使阳气收敛于内，其热自止。若表症未罢，而邪复得聚，是谓两感，则举按脉实，面黄颊赤，唇燥口干，口鼻气热，小便赤涩，大便坚硬，是表里俱热也。故发热恶寒者，是发于阳也。无热恶寒者，是发于阴也。有表而热者，谓之表热。非表而热者，谓之里热。然诸热属心，火之象也。小热之气，凉以和之：大热之气，寒以折之；甚热之气则汗发之，发之不去，则逆制之，制之不尽，求其属以衰之。苦者，以治五脏，五腑属阴而居于内；辛者，以治六腑，六腑属阳，而在于外。内者下之，外者发之，次宜养血益阴，其热自愈。然古有八十种之分，不可具载。总之，诸病无不热者，其热总是本身之火发现，必求其所因以调之，切勿徒事寒冷，益令伤此身中阳气也。有发早晚两度者，诸之惊热，世呼为潮热，此是荣卫壅实，五脏生热，熏发于外，故曰日晡朝热者，阳明实热也。实者，邪气实，当利大便。然久则为虚，非补土以藏阳，即滋阴而退火。有成于伤寒之后，余热不解者，有因痞气有块，阴伤不均者，有因 瘕，并食冷成滞，脾胃不和者；有因脏腑虚怯，阴阳不和，或胃暑湿脾疳者：有因疮疹未出，及余毒不解者。

