<!-- { "loadSidebar": true } -->
　　然因积食等症而热者，则必肚热如火而脚冷，宜急下之。若形瘦多渴，骨蒸盗汗，头疮发穗，飧泥食炭，五心长热，吃食不长肌肉者，谓之疳热。若因心脯有热，当风解脱，是以风邪伤于皮毛，入于脏腑，而目涩头昏，胸膈烦闷，恶风壮热有汗者，谓之风热。若面赤头痛，唇焦咽疼，舌肿目赤，颊下结硬，口内生疮，痰实不利，涕唾稠粘，睡卧不安，谵语狂妄，谓之膈热。若在胎母服热药，及糟酒爆炙，热毒入胞，儿生之后，身体黄赤，眼闭呻吟，面赤身热，口热如汤，或生疮疥，谓之胎热。夜热则夕发旦止；客热则来去不定，寒热则发和疟状；血热则辰己发热，惊热则癫叫恍惚，食热则肚背先热；积热则颊赤口疮而频渴烦热，则焦躁不安而善啼，虚热则困倦无力，癖热则涎嗽饮水。热而实者，必面赤气粗，口热烦渴，唇肿便难，掀揭衣被，烦啼躁叫。热而虚者，必面色青白，身则微热，口中气冷，两便皆利，手足心皆冷，恍惚神慢，嘘气软弱，虚汗自出。然虚热不可峻攻，盖热去则寒易起。又不可太补，盖余热得补，则热复作，必求其属以衰之，所谓不求其属投之不入。更有因邪热在心，心本属火，又为其热所乘，故乃炎上而焦，哭啼时有汗，面红便赤，口气亦热，仰身烦啼，畏见灯火，如见麻痘之状者。然凡欲出麻痘而热者，必中指鼻尖及耳皆冷，乳食不贪，目涩眼赤，常如睡状，或时寒热，困乱心烦，耳后红丝缠绕是也。其候最似伤寒，但伤寒是从表入里，疮疹是从里出表耳，更有惊风热者，必咬乳流涎，仰视惊啼而入候症见，更有疫毒热者，因感冒四时不正之气，头痛壮热，与伤寒相似，但一时所行之症人人相类是也。夜热有三，有因血热，有因宿食，有因疳劳者。更有温壮热者，是由脏腑不调，或内有伏热，或内挟宿寒，搏于胃气，故令不和。

　　血气壅塞，蕴积体热，名曰温壮。若大便黄而臭者，伏热也。若大便白而酸臭者，挟宿寒也。又曰：修灶缺唇，食姜余指。有因小儿在胎，其母好食姜竦，姜性至热，攻入血脉，传入经络，轻则令儿遍体生丹发疥，或头额生核，重则令儿发大痈疖，溃烂肌肉，十死一生，此谓之荣热。有小儿在胎母伤和气，或饥饱劳役，或忧愁思虑，是以动之真气，乘袭虚邪，干乱神魂，流入胎脏，儿乃受之。既生之后，儿常昏困，腹急气粗，重则喘急，睡思不稳，狂啼烦哭，肌肉不滋，亦生疮疾，热发早晚，此谓之卫热。爰有病久则皿气虚，气虚则发厥，血虚则发热，气血俱虚，是以手足厥而身发热者，然凡病热而左脸先赤，是肝受热也。右脸先赤，是肺受热也。额上先赤，是心受热也。颐间先赤，是肾受热也。鼻上先赤，是脾受热也。有发热而吐酸口秽，头仰不卧，上热下冷额汗胸胀，气逆多啼，掌心倍热，人迎脉实，头痛脉数者，此伤食也。若发热身重体疼而黄者，是湿也。若增寒发热，恶风自汗，脉浮胸痞者，是痰也。若寸口脉微，则阳不足，故阴气上入阳中，而恶寒。若尺部脉弱，则阴不足，故阳气下入阴中而发热，若失治焉，则阴阳不归其分，以致寒热交争而不已。盖阳盛则热，虚则寒，阴盛则寒，虚则热，总之阴阳相胜也。然寒为阴，热为阳，表为阳，里为阴。若邪客于表，则与阳争而为寒，邪入于里，则与阴争而为热，邪在半表半里，则外与阳争为寒，内与阴争为热也。若昼静夜热，是阳气下陷入阴，昼热夜静，是阳气旺于阳分，昼夜俱热者，是重阳无阴也。宜亟泻其阳，而峻补其阴，故昼病则在气，夜病则在血也。若身热而脉弦数，战栗而不恶寒者，是瘅疟也。若发热恶寒，而脉浮数者，是温病也。若四肢发热，口苦咽干，烦躁闷乱者，是火乘土位，湿热相合，故烦躁闷乱也。身体沉重，走注疼痛，乃湿热相搏，风热郁而不得伸也。若发热恶寒，大渴不止，烦躁肌热，不欲近衣，厥脉洪大，按之无力，或兼鼻干目痛者，是阴血虚发燥热也，治当补血。若不能食，身热自汗者，是气虚也，治宜补气。若滑泄频频，唇干咽燥者，是虚阳上浮也。尺寸脉俱满者，为重实，尺寸脉俱弱者，为重虚，脉洪大，或缓而滑，或数而鼓，此热甚拒阴，虽形症似寒，实非寒也。热而脉数按之不鼓，此寒盛格阳，虽形症似热，实非热也。

　　如大热而以手久按，重按之不甚热者，此皮毛之热，而热在表也。若重按久按之而愈热，轻安之而不甚热者，此筋骨之热，而热在里也。若不轻不重，按之而热者，此肌肉之热，而热在半表半里也。更凡壮热而恶风寒者，乃元气不足，是表之虚热也。若壮热而不恶风寒者，乃外邪所客，是表之实热也。若壮热而好饮汤者，是津液短少里之虚热也。若壮热而好饮水者，是内火消烁里之实热也。更凡掌中热者，腹中热：掌中寒者，腹中寒；时所独热者，腰以上热；手所独热者，腰以下热；肘前独热者，胸前热；肘后独热者，肩背热；臂中独热者，腰腹热；肘后以下三四寸热者，肠中有虫。又胃居脐上，胃热则脐以上热；肠居脐下，肠热则脐以下热；肝胆居胁，肝胆热则胁亦热；脯居胸背，脯热则胸背亦热；肾居腰，肾热则腰亦热，可类推也。然凡重阳必阴，重阴必阳，阳主热，阴主寒，寒甚则热，热甚则寒，故曰：寒生热，热生寒。此阴阳之变，是以治寒者，须防热，治热者，尤须防寒也。凡诸热症，皆忌饮酒，否则抱薪救火，终于无功。若脉阴阳俱虚而热不止，及下痢发热，或热不为汗衰，或汗后复热，而脉躁及狂言不能食者，皆为凶候也。

　　杂症大小合参卷四　幼科发热证论

　　升麻葛根汤

　　治大人小儿时气瘟疫，头痛发热，肢体烦疼，及疮疹未发，凝似之间，并宜服之。

　　升麻 白芍 甘草（各一钱） 葛根（二钱）

　　水煎服。

　　杂症大小合参卷四　幼科发热证论

　　人参前胡汤

　　治小儿感冒发热。

　　前胡（一钱四分） 柴胡 半夏（汤泡，七次） 黄芩 人参 桔梗 甘草（各七分）

　　姜枣水煎，温服。

　　杂症大小合参卷四　幼科发热证论

　　七宝散

　　治感寒头昏体热，小儿乳母同服。

　　紫麻叶 香附子（炒） 橘皮 甘草 桔梗 白芷 川芎 姜枣水煎服。一方加麻黄

　　杂症大小合参卷四　幼科发热证论

　　清凉饮子

　　治小儿血气壅盛，脏腑生热，颊赤多涕，五心烦热，咽喉闭痛，乳哺不时，寒温无度，潮热往来，睡卧不安，手足振掉，欲生风候。

　　人参 川芎 防风 当归尾 赤芍药 大黄（裹煨） 甘草 入灯心七茎，麦门冬去心七粒，同煎，不拘时服。

　　杂症大小合参卷四　幼科发热证论

　　茯苓汤

　　治婴孩温壮伏热来去。

　　柴胡 麦门冬（去心） 人参 赤茯苓 甘草 黄芩 加小麦二十粒，竹叶三片，水煎服。

　　杂症大小合参卷四　幼科发热证论

　　滋肾丸

　　黄柏（制，三钱） 知母（二钱） 桂（五分） 为末，热水丸，百沸汤下。

　　杂症大小合参卷四　幼科发热证论

　　水鉴方

　　小儿百日内，忽作寒热，与寒药反作呕吐，与热药其病益加，乃于石室得秘术，歌云：桃花阴末一钱余，甘草冲汤力更殊，蓝花只须二二字，灌之入口立消除。

　　发热证候不一，故诸方不可备载，各具本门。

　　杂症大小合参卷四

　　方脉发热证论合参（附恶寒）

