<!-- { "loadSidebar": true } -->
　　夫泻症不同，溏泄滑利，洞五泻是也。溏者，似泻非泻，精粕不聚，其色似脓。泄者，无时而作，泻出不知利者，直射溅溜，气从中脘滑者，水谷直过肠胃不化。洞者，顿然下之，如桶散溃不留，当以脉候参详，而虚实迥别矣。寒泻者，其色必白；热泻者，色必黄赤，或粪沫射出而远，火性迅速，元阳直走，毋轻视也。然有久寒之后，因虚而生火者，有因热极而伤寒者，有因实而致虚者，有因虚不运化而似实者，有因伤后频伤，色白似寒者，有因伤久燥涩色黄，津液耗亡作渴而似热者，有因木来克土色青似惊者。更泄症所属有五，有胃泄、脾泄、大肠泄、小肠泄、大瘕泄者。胃泄者，饮食不化，其色必黄；脾泄者，腹胀满而泄注，食即吐逆；大肠泄者，今已窘迫，大便色白，肠鸣切痛；小肠泄者，泄短而便脓血，少腹必痛；大瘕泄者，数至圊而不能便，茎中亦痛。更有食积泻者，积聚停饮，痞膈中满，胁肋疼痛，昼凉夜热，厥口吐酸。脉实者，先利而后补，虚者，先补而后利，如春月伤风咳嗽而泄泻者，是表里俱虚，木旺而土亏也。冬月受寒而泄泻者，不治，即成慢脾也。中湿而泄泻者，必肠鸣肚痛，手足俱寒，宜宣利其水可也。然泄泻、疟痢，同乎一原，皆由暑月脾伤所致。饮食为痰，充于胸膈则为疟。饮食为积胶于肠胃则为痢，饮食始伤即泻为轻，停滞既久乃发疟痢为重。

　　又见水泻而腹不痛，肌肉虚浮，身体重着者，是湿如完谷不化者为气虚。如腹痛肠鸣，卒痛一阵，水泻一阵者，是火如昏闷疾多，时泻时止，或多或少者为痰。如痛甚而泻，泻后而腹痛减者为食积。如面垢烦躁渴饮水浆，背寒自汗，头热呕吐者为伤暑。然泻本属湿，或饮食伤脾，治法不外乎渗湿消导分利补脾数法而已。然尤宜分寒热新久，如泻久而元气下陷者，宜升提之；肠胃虚滑不禁者，宜收涩之。利水不可施于久病之后；收涩不可投于初起之时。面赤褐泻者，暖剂宜禁。泻久作渴者，凉剂忌投。盖暴泻非阴，久泻非阳。渴者，当致不渴方愈，谓其邪热去，脾气复，津液生也。不渴者，当致微渴才痊，谓其积滞去，阴阳和也。如泻进止时发者，可发散脾间湿气，后与扶脾可也。若交寅时而泻者，谓之晨泻，宜为温补肾阳。盖肾开窍于二阴，而失闭藏之职也。

　　故有脾虚、肝虚、肾虚，谓之三虚。有因湿、因火、因痰、因虚、因暑、因积、因风、因冷谓之八症。若吐乳泻黄，是伤热乳也。吐乳泻青者，是伤冷乳也。粪如臭鸡子而肚膨，手纹紫色而身热者，是疳泻也。粪青夜啼，或时惊悸者，是惊泻也。初泻微黄，良久则色青者，为脏冷也。便青而夹白脓，稠粘如涎者，是赤肠寒。久则令见腹痛鸣啼，面白形青，渐成阴痫。总脾者，一身之祖，百脉之源，病则十二经皆病矣。

　　杂症大小合参卷五

　　论吐泻（儿科）

　　凡脾虚则泻，胃虚则吐，脾胃俱虚，吐泻并作。先吐而后泻者，是中焦之气不和，不能消纳，必面赤唇红，烦渴溲短，厥脉洪数，乃受热之征也。先泻而后吐者，或饮食乍加，夜睡肚冷，或寒湿伤脾，脾伤胃弱而成，必面白神倦，不热不渴，厥脉沉濡，是虚寒之可征矣。又有夏月，外伤于暑，内伤于食，阴阳不能升降，乃乖膈而陡发者。又有阳气不振，而吐泻不止者，亦有乳母冒暑，儿饮热乳而然者。凡黄赤红色为热，白色为寒，青黑为痛。然吐则伤气，泻则伤血，气虚则发厥，血虚则发热，气血俱虚，则身热而手足厥，继此必成慢风，可不慎欤！惟疳泻不成风候，久则亦患无辜，终为虚乏。如泻注而脉浮大数者，死。或泻而腹胀脉弦者，死。唇赤生疮，眼多赤脉者，死。久痢作呕，有声无物，唇鲜渴逆者，死。洞泻不止者，死。如屋漏水而不止，食入则呕，昏沉眼窜，手足口鼻皆冷者，死。

　　舌黑有芒刺，此阴竭而孤阳上浮也。大渴不止者，此肾败也。俱死。

　　杂症大小合参卷五

　　霍乱大小总论合参（附恶心）

　　霍乱者，多得之于夏月，外感湿热风暑，内伤饮食生冷，阴阳痞膈，清浊相干，上下奔迫，气乱肠胃之间，阳不降，阴不升，邪正相逆，中脘节闭，击搏于中，卒然吐泻，而挥霍变乱，心腹大痛，呕吐泻利，憎寒壮热，头痛眩晕。邪在上焦，先心痛则先吐；邪在下焦，先腹痛则先泻；邢在中焦，心腹并痛，则吐泻齐作。阳明润养宗筋，吐泻骤亡津液，失其所养，甚则转筋入腹而毙。在小儿脾胃虚弱，乳食易停，兼外冒寒暑，则邪正相攻，脾虚则泻，胃虚则吐，脾胃俱虚，吐泻并作，亡阳变风者有焉。治法则宜定吐安胃为先，次以随症止泻为要。然湿霍乱死者少，干霍乱死者多。干霍乱者，忽然胀满，心腹绞痛，上不得吐，下不得泻，躁乱昏愦，关格阴阳，遍体转筋，手足厥冷，痰壅腹胀，顷刻之间，升降不通，便致闷绝，误迸饮食，立致杀人，此乃寒湿太甚，脾被绊而不能动，气被郁而不能行，脾土郁极，不能发越，以致火热内扰，所以卒痛，手足厥冷，恶心呕哕，俗名搅肠沙者，言其痛之甚也。不可过于攻，过攻则脾愈虚；不可过于热，过热则火愈炽；不可过于寒，过寒则失捍格，须反佐以治，然后郁可开，火可散也。北方刺青筋以出气血，南方括手足以行气血，俱能散病。然出气血，又不若行气血之为愈，况霍乱乃气病，而非血病，刺青筋固能散气，然血亦因之以伤，人之一身，气常有余，血常不足，今不足者，又从而伤之，是不足之中又不足矣。少壮之人，幸或得免，衰老之人，多致于死，何则？夫气为血之先导，血为气之根据附，今阴血既虚，则阳失其所根据，必然躁越，不死何待？况阳虚必恶寒，阴虚必发热，热则阴血愈消。《经》曰：阴虚则病，阴竭则死。惟宜以热童便入浇盐少许，三饮而三吐之，宣提其气，盐涌于上，溺泄于下，则中通矣。或有单用淡盐汤探吐之，总不出宣通发越之义，盖既有其人，必有其出，今有其入，而不得其出者，痞塞也，多死。得吐后，方可用药调理，《脉诀》曰：滑数为呕，代者霍乱；微滑者生，涩数凶断。又曰：滑而不匀，必是吐泻霍乱之侯。脉代勿讶，故凡吐泻，脉见结促代，或隐伏或洪大，皆不可断以为死。果脉来微细欲绝，少气不语，舌倦囊缩者，方为不治。

　　夫气者，上下四旁之枢机，若中脘之气健旺有余，则驱下脘之气于大小肠，从前后二阴而出。惟其不足，则无力运之下行，反受下脘之浊气，以致胃中清浊混乱，为痛为胀之所由也。《经》曰：太阴所至为中满，霍乱吐下，清气在阴，浊气在阳，营气顺脉，卫气逆行，清浊相干，乱于肠胃，则为霍乱，呕吐泻之后，甚则转筋，此兼风也。

　　手足厥冷，气少唇青，此兼寒也。身热烦渴，气粗口燥，此暑病也。四肢重着，骨节烦疼，此兼湿也。脚转筋者，以脘肺养宗所属，胃与大肠，今暴吐下，津液顿亡，内外伤感，冷热不调，阴阳相搏而攻闭，诸脉枯削，宗筋失养，必致挛缩，甚则舌卷囊缩者，难治也。凡遍身转筋，肢冷膈痛欲绝，脉洪者，易治。脉微弱渐迟者，死。及阳气已脱，或遗尿不知，或气少不语，或膏汗如珠或人躁欲入水，或四肢不收者，皆死。

　　如吐利不止，元气耗散，病势危笃，或口渴喜冷，或恶寒逆冷，或发热烦躁，欲去衣被，此阴盛格阳也。不可以其喜冷欲去衣被为热症，当以理中汤。甚者，附子理中汤；不效，则四逆汤，并宜冷服。

　　恶心者，无声无物，心中欲吐不吐，欲呕不呕。虽曰恶心实非心经之病，皆在胃口之上，有痰、有热、有虚，皆宜用生姜，随症佐药，盖以生姜能开胃豁痰也。

　　杂症大小合参卷五

　　伤食大小总论合参（附伤饮）

　　停食者，必胸膈痞塞，恶食噫气，如败卵臭，身热颅汗，掌中倍热，烦啼不能仰卧，见食憎恶，且亦头痛发热，状如伤寒，但身不痛为异，其脉右手气口紧盛，治法伤食初起，必兼辛散，不可骤用苦寒，盖食得寒则愈凝，得热乃能腐熟，惟宜导痰消食健脾。若至已成糟粕，日久生热，须假凉药一二味以降之，故朦石丸内用黄芩也。亦有郁怒忧抑，伤脾不思饮食者，尤宜行气调中，如冷物停滞者，炮姜、豆蔻辛温之药，以消导之。宿食已消，而中焦未和者，六君子以养之。食多而滞者，消其滞，食少而不能化者，助其脾。至有身不壮热，脉不洪大而实，但胸中胀极者，此无根失守之气，逆奔于上，乃能极胀，大虚症也。盖胸为受气之所，非可藏纳有形之物，当用塞因塞用之法，以大补为消。

　　东垣曰：宿食不化，则独右关脉沉滑。又曰：浮而滑者，宿食也。又曰：脉弦者，伤食。书又曰：人迎紧盛伤于寒，气口紧盛伤于食，夫人迎乃左寸也，为足阳明之别脉，而何以伤于寒者，反人迎紧盛乎？气口乃右寸也，为手太阴之动脉，而何以伤于食者，反气口紧盛乎？盖人身之气血，营运不息，流注于各经，而见动脉。若寒伤于肺，皮毛外束，邪火燔灼于肺金，以故太阴不能朝百脉而持权衡，阳明一经，独有浊也，故气血之所注，祗就胃中之无邪者，而输将之。《灵枢》以人迎候阳主外，则知人迎为阳明之腑脉，专主乎表，故人迎紧盛，而知寒伤乎肺也。若食伤于胃，则精微无由上输于肺，而金无所养，致失其权，溉脏腑流行三焦之职，由是血止盛乎一经，而不能宣通上达也。《灵枢》以气喉阴主中，则知气口为太阴之脏脉，而主乎里，故气口紧盛，而知食伤乎胃也。后世以左右手关前一分为人迎气口，而以辨内外伤，纷无定说。又曰：何谓人迎喉旁取之？互参诸书，庶不淆于左表右里之说，而合于《内经》矣。李时珍曰：两手六脉，皆肺之经脉也。盖脉行始于肺，终于肝，而复会于肺，肺力气之门户，寸口曰气口者，因肺主气，气之盛衰，见于此也。凡五脏六腑，两手寸关尺者，皆手太阴肺金之一脉也，但分其部位以候他脏之气耳，故曰肺朝百脉，而寸口为之大会也。然岐伯曰：气口亦太阴，何也？盖五味入口，藏于胃，以养五脏，五脏六腑之气味，皆出于胃，变见于气口，所以，气口虽为手太阴，而实足太阴之所归，故曰气口亦太阴也。饮食内伤，亦头疼发热，胸满呕吐，噫气如败卵臭，心口按之必痛，见食恶食，俗呼夹食伤寒，两寸脉必弦紧，右关弦大有矣。或浮滑而疾，然饮与食又当分别，饮者，水也，伤无形之气；食者，物也，伤有形之血。

