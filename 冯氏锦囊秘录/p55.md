<!-- { "loadSidebar": true } -->
　　内外之伤既已分明，所伤轻重，尤须酌量，然后投之以药，无不确当，故曰用药无据，反为气贼。《经》曰：约方犹约囊也。囊满勿约，则输泄方成，勿约则神与气勿俱，故古人桂枝汤承气汤下俱云，若一服汗出即止，得更衣即止，不必尽剂，其慎如此。盖得圣人约囊之旨也。《经》曰：上工平气，中工乱脉，下工绝气。盖因不知表里轻重，无据而乱投之也。

　　脾主四肢，四肢热，即五心烦热也。火性上行，若郁而不达，则消烁真阴，而肌肤筋骨如火之热也。若饮食填塞至阴则清，阳不得上行，故不能传化也。《经》曰：火郁发之。盖火之为性，扬之则光，遏之则减。

　　今为饮食抑遏，则生道几乎息矣。使清阳出上窍，则浊阴自归下窍，而饮食传化，无抑遏之患矣。东垣圣于脾胃，治之必主升阳，俗医知降而不知升，是扑其少火也，安望其卫生耶？男子以气为主，故宜右手脉盛；女子以血为主，故宜左手脉盛。然人之身气为卫，血为荣，无分男女，皆以胃气为主。《经》曰，胃为水谷气血之海，化营卫而润宗筋。

　　又云：阴阳总宗筋之会，而阴明为之长。盖胃气者，中气也。《易颐》之象曰：君子慎言语，节饮食。慎言语则中气不散而上越，节饮食则中气不滞而下行。

　　《阴阳应象论》云：水谷之寒热，感则客人六腑。是饮食之伤，伤于寒热也。《痹论》云：饮食自倍，肠胃乃伤。是饮食之伤，伤于饥饱也。古人治法，分上中下三等，而治之在上者，因而越之，瓜蒂散之类；中者消化，神曲、麦芽、山楂、三棱、广术之类；在下者，引而竭之，硝石、巴豆、牵牛、甘遂之类。若饮食尚在胃脘，未曾蒸腐而成下粕，妄行取下，中气被伤，传导失职，燥热愈甚，宜有结胸之变也。古人又分寒热而治之，伤热物者，以寒药治之，伤寒物者，以热药治之，加伤冷物二分，热物一分，则用热药二停，寒药一停，若备急丸是也。当随证加减。然饮食之病，伤寒物者居多，盖热则行而寒易凝也。

　　当今方家以平胃散为脾胃之准绳，敦知平胃者，胃中有中高阜，则使平之，一平即止，不可过剂，过剂则平地反成坎。夫今人以为常服者，误也。不若积术丸为胜，夫枳术丸乃洁古老人所制，用枳实一两，白术二两，补药多于消药，先补而后消，以荷叶裹饭烧熟为丸，盖取荷叶色青得震卦之体有仰盂之象，中空而清气上升，烧饭为丸，以取谷气，洁古枳术一方，启东垣末年之悟，补中益气自此始也。但洁古专为有伤食者设，今人以此丸为补脾药，朝服暮饵。更有益之橘半香砂者，则又甚矣。吾恐枳实一味，有推墙倒壁之功，而人之肠胃中，既已有伤，墙壁不固，能经几番推倒乎？至若山楂、神曲、麦芽三味，举世所常用者，然山楂能化肉积，凡年久母猪肉煮不熟者，入山楂一撮，皮肉尽烂。又产妇儿枕痛者，用山楂二十粒，砂糖水煎一碗服之，儿枕立化，可见其破气破血，不可轻用。曲 者，以米与水在瓷缸中，必藉曲以酿成酒，必藉 以酿成糖，脾胃在人身非瓷缸比，原有化食之能，今食不化者，因其所能者病也。只补助其能，而食自化，何必用此消克之药哉！脾气一受伤于食，再受伤于药，而复能还原健运者，鲜矣。

　　大凡元气完固之人，多食不伤，过时不饥。若人先因本气不足，致令饮食有伤，前药一用饮食虽消，但脾既已受伤，而复经此一番消化，愈虚其虚后日食不化，犹谓前药已效，汤丸并进，展转相害，羸瘦日增，良可悲哉！窃痛此弊，因申言之，凡太平丸、保和丸、肥儿丸之类，其名虽美，然名之美者，其药必恶，故以美名加之，以欺人耳目，非大方家可用也。故医有贫贱之医，有富贵之医，膏梁之子弟，与藜藿之民不同，太平之民，与疮痍之民不同。乡村闾巷，顽夫壮士，暴有所伤，一服可愈。若膏梁子弟，禀受虚弱，奉养柔脆，以此施之，贻害不小。若脾胃惟东垣为圣，选而用之，以调中盖气，补中益气二方，出人增减，真知其寒物伤也。本方中加热药如姜桂之类，热物伤也。加黄连之类，真知有肉食伤也。加山楂数粒，酒食伤也。加葛花一味，随症调理，此东垣之法，方家之绳墨也。

　　如有食填太阴，名曰食厥，即木郁也。上部有脉，下部无脉，不吐则死，急以阴阳盐汤探吐其物即愈，盖厥阴少阳属木，于令为春，乃人身生发之气也。食者，阴物也。

　　脾胃者，坤土也。饮食填塞太阴，不能健化，则生气不能上升而木郁矣。吐去上焦有形之物，则木得条达，而遂其升生之性以愈矣。如有食积肠腹绞痛，手不可按者，不得不下。审知其为寒积，必用巴豆感应丸；审知其为热积，必用大黄承气汤下之，不当，死生立判，慎之哉！然为积为食所伤者，乃有形之物也，宜消之，重则吐下。若为饮为酒所伤者，是无形之物致病，而无形之元气受伤，饮宜发汗或利小便，酒宜发汗，或补元气，不可妄行利下，使既伤无形之元气，复损有形之阴血，益增其病矣。况《经》曰：大积大聚，其可犯也。衰其大半而止，过者死，况其饮乎？造化生物，天地水火而已。生之者天，成之者地也。故干知大始，坤作成物，至于交合变化之用，则水火二气也。天运水火于地之中，则物生矣。然水火不可偏盛，大旱物不生，火偏盛也。大涝物亦不生，水偏盛也。煦之以阳光，濡之以雨露，水火和平而物始生，自然之理。人之脏腑以脾胃为主，然脾胃能化物，实由于水火二气，非脾胃所能也。火盛则脾胃燥，水盛则脾胃湿，皆不能化物，乃生诸病。如消渴者，火偏盛而水不能制也。水肿者，水偏盛而火不能化也。制其偏而使之平，则治之之法也。制其偏而使之平，一句甚好，所谓制者，非去水去火之谓。人身水火，原自均平，偏者，病也。

　　火偏多者，补水配火，不必去火。水偏多者，补火配水，不必去水譬之天平，此重则彼轻，一边重者，只补足轻之一边，决不凿去马子，盖马子一定之数，今人欲泻水降火者，凿马子者也。

　　伤食必因于脾弱，治者必以助脾顺气，俟其腐熟而去之。滞去之后，尤当补养脾胃，庶不再伤。若妄用攻下，耗伤津液，积滞转固，或即攻去。脾胃愈虚，停滞接踵，中气一伤，变生百病矣。故《经》曰：平人皆禀气于胃。《灵枢》曰：胃满则肠虚，肠满则胃虚，更虚更满，故气得上下，五脏安定，血脉和，则精神乃居。故神者，水谷之精气也。可不重欤！伤饮者，乃无形元气受伤也。惟宜参苏饮，倍人参，加木香微汗之，或五苓散，加葛根微利小便，使上下分消，与治湿同法。醒后独参汤最宜。有强酒胀满欲呕者，以盐花擦牙，温水漱下如汤沃雪，实时通快，是盐能下走而通水也。

　　杂症大小合参卷五

　　脾胃方论大小合参（附下气）

　　《灵枢》曰：人有髓海，有血海，有气海，有水谷之海。凡此四者，以应四海也。

　　胃者，水谷之海；冲脉者，为血之海，又十二经之海；膻中者，为气之海，脑为髓之海；又曰冲脉者，五脏六腑之海也。五脏六腑皆禀焉。又曰：人受气于谷，谷入于胃，以传于肺，五脏六腑，皆以受气，（胃升精于肺，肺散精于脏腑。）其清者为营，浊者为卫，（《素问》曰：营者，水谷之精气，卫者，水谷之悍气。）营在脉中，（阴性精专，随宗气以行于经隧之中。）卫在脉外，（阳性 悍滑利，不入于脉而行，行于皮肤分肉之间，其浮气之不循经者为卫气，其精气之行于经者，为营气。）周营不休，五十而复大会，阴阳相贯，如环无端。昼行于阳，夜行于阴，太阴主内。太阳主外，各二十五度，分为昼夜。夜半后而阴衰，平旦阴尽而阳受气矣。日西而阳衰，日入阳尽，而阴受气矣。夜半而大会，（阴阳交会），万民皆卧，命曰合阴。平旦阴尽而阳受气，如是无已，与天地同纪，其始入于阴，常从足少阴注于肾，（气行于阴则寐，故少阴病但欲寐也）。肾注于心，心注于肺，肺注于肝，肝注于脾，脾复注于肾，为周营，出于中焦（中脘穴为中焦，胃中谷气传化精微为血。）卫出于下焦，（脐下一寸阴交穴为下焦，其阳气上升为卫气。）营卫者，精气也，（水谷之精气。）血者，神气也。盖精能生神，神无所丽，必根据精血，故血之与气，异名同类焉。

　　《灵枢》曰：脾小则脏安，难伤于邪也。脾大则苦凑 ，（ 音眇，胁下软肉处也。）而痛，不能疾行。脾高，则 引季肋而痛。脾下，则下加于大肠，则脏苦受邪。脾坚。则脏安难伤。

　　脾脆，则善病，消瘅易伤。脾端正则和好难伤，脾偏倾则善满善胀也。（何以知其然也？黄色小理者，脾小粗理者，脾大揭唇者，脾高唇下纵者，脾下唇坚者，脾坚唇大而不坚者，脾脆唇上下好者，脾端正，唇偏倾者，脾偏倾也。）

　　人以胃气为本者，以其滋养万物。食入于胃，受土之气也。以脾为本者，以其磨化万物，布五味，以养五脏，荣养百骸，润泽四肢。故胃气调和，则乳哺消化，脾胃虚冷，则宿食不行，大法温胃补脾为主。若惊惕热甚而不食者，是心脾为子母，当用泻心之剂。若因心虚而脾气亦衰，故恍惚不食者，当以补心之剂，兼与扶脾，所谓火能生土，母能令子实也。若面白无光，瘦弱腹痛，口中气冷，不思食而吐水者，是胃气虚冷，法当暖胃扶脾。故胃虚则有呕吐不食之症，胃实则多痞满内热之虞。且旦则阳气方长，谷气易消，故能食。暮则阴气方迸，谷不能化，故宜少食。若临晚而倍能食者，是阴虚而邪火杀谷也。然调脾胃者，其人昌；伤脾胃者，其人亡。脾具坤静之德，而有干健之运，化生精气，清气上升，糟粕下降，浊者为卫，清者为荣，阴阳得此，谓之橐龠，使一弱焉，则健运之令不行，化生之功失职，厥病之由，靡不始此。婴儿不知饥饱，保育之功，在于父母。奈情深姑惜，不知宿食未消，新食又进，药之恐儿苦口，节之恐儿饿肚，以致脾胃愈伤，百病踵作矣。

　　积滞必用消导。消者，散其积也。导者，行其气也。脾虚不运，则气不流行，气不流行则停滞而为积，或作泻痢，或成 痞，以致饮食减少，五脏无所资禀，血气日以虚衰，因致危困者多矣。

