<!-- { "loadSidebar": true } -->
　　故必消而导之，轻则用和解之常剂，重必假峻下之汤丸。盖浊阴不降，则清阳不升，客垢不除，则真元不复，如勘定祸乱，然后可以致太平。若积因于脾虚不能健运药力者，或消补并行，或补多消少，或先补后消，洁古所谓养正而积自除，故前人破滞削坚之药，必假参术赞助成功。《经》曰：无致邪，无失正，绝人长命，此之谓也。东垣曰：胃乃脾之刚，脾乃胃之柔，饮食不节，则胃先病，脾无所禀而后病，劳倦则脾先病，不能为胃行气而胃后病。然脾胃为十二经之海，脾胃既虚，十二经之邪不一而出，故百病皆从脾胃生也。处方者，可不以此为重乎。

　　夫天包地外，地处天中，以生为长，以收为藏，玄穹不有其功，而功归后土，故土膏一动，百昌莫不蕃茂，土气一收，万物莫不归根，是以膏沐之沃土，可以发育，灰沙之燥土，全无生气也。故万物悉从土出，名为万物之母，其在人身则脾胃主之，气血精神，津液筋胃，脏腑百骸，莫不禀气于胃也。故胃者，卫之源，脾者，荣之本，《针经》曰：荣出中焦，卫出上焦。然脾者，坤土也。主乎静而属阴。胃者，干土也。主乎动而属阳。然脾具坤柔之德，而有干运之功，脾喜燥而恶湿，胃本湿而恶燥。《灵枢》曰：胃欲寒饮恶热，肠欲热饮恶寒。《内经》曰：脾胃者，仓禀之官。胃为水谷之海，五脏六腑之大源，水谷皆入于胃，脾与胃以膜相连，为胃行其津液，是以食气入胃，散精于肝，淫气于筋，淫精于脉，输精于脾。饮入于胃，游溢精气，上输于脾，脾气散精，上归于肺。脾胃为人后天元气之本，而饮食为人化源生发之机，故曰纳谷为室，安谷者昌。若胃虚不能容受，故不嗜食。脾虚不能运化，故有积滞。所以然者，皆由气虚也。是以东垣创立《脾胃论》，而定补中益气汤，以开万世补后天元气之祖，所以真气，名元气者，正生身之精也。惟胃气足以滋之，故胃之一腑若病，则十二经之元气皆为不足，津液皆为不行，四肢百骸，皆失营运，九窍不通，而百病生矣。故治百病者，未有不以健脾胃为最重也。谓之健者，因脾虚不能运动，故助其脾之力，以使健运也。然进健脾扶胃，而终不能饮食者，不知更有补母之法焉。盖补土者，莫先于补火，如人不思饮食，此属阳明胃土受病，须补少阴君火，归脾汤正补心火以生胃土也。如人能食而不化，此属太阴脾土受病，须补少阴相火，八味丸正补相火，以生脾土也。岂知补火之神功，更兼滋水之妙用，盖脾胃能化万物，实由于水火二气之中，五行相克为用，相克即所以相成，水不得土籍，何处以发生？土不得水，燥槁何能生物？故土以成水柔润之德，水以成土化育之功，水土相资，故脾为太阴湿土，全赖以水为用，故曰：补脾不若补肾者，既补肾中之火，尤补肾中之水，补火者生土也，补水者滋土也。太阴湿土，全仗以湿为用，苟不知此，而徒以辛香燥热，以为助脾开胃，适足致为燥裂，无用之土矣。犹天之不雨，地土不能湿润，则水土不和，而生化之令不行。且造化生物，惟有阳和一气，即如鸭卵，以火暖而雏，蚕子以人怀而出，阳春一转，草木甲拆，触类旁通，化育之理昭然矣。

　　肥人体倦，脾胃不和，食不饱闷，此胃有湿痰，郁滞中焦，以致清阳不升，浊阴不降，痞塞填病，二便阴塞，宜用四君，则陈半升柴，则脾胃自强，情升浊降，郁化滞行，津液四布。湿流燥润，二便如常，精神饮食俱健矣。

　　胃中元气盛，则多食而不伤，过时而不饥。脾胃俱旺，则能食而肥。脾胃俱虚，则不能食而瘦。饮食不节，则胃病。胃病则气短，精神少而生大热，宜甘温以除之。形体劳后则脾病，脾辰则怠情嗜卧，四肢不收，宜调补以健之。平人饮食入胃，先行阳道，而阳气升浮，散满皮肤，充塞头顶，则九窍返利也。病患饮食入胃，先行阴道而阴气降沉，遽觉至脐下，辄欲小便，当脐有动气，按之若痛，故九窍不利也。《经》曰：阴精上奉其人寿。谓脾胃既和，谷气上升，春夏令行，故其人寿。阳精所降，其人夭。谓脾胃不和，谷气下流，收藏令行，故其人夭。又曰：人以水谷为本，故安谷则昌，绝谷则亡。水去则荣散，谷消则卫亡。荣散卫亡，将何以立？故血不可不养，卫不可不温，然人之元气充足，皆由脾胃之气，无所伤损也。

　　下气属心虚，《经》云：夏脉者，心也。心脉不及，下为气泄者是也。河间云：肠胃郁结，谷气内发，而不能宣通于肠胃之外，故善噫嚏而下气也。如颠痫痨瘵，若气下泄不止者，必死。此真气竭绝，肠胃腠理闭塞，谷气不能宣通于肠胃之外，故从肠胃中泄出此气者，乃肠胃生养之气也。

　　有胃病之后，而胃脉和平，其心肾肝肺之脉，反不能安其常者，此因中央气弱，不能四迄，如母病而四子失乳，故现饥馁之象耳。更有食后迷闷倦怠，转欲小便者，即是元气下陷也，宜补中益气汤，倍加蜜酒炒升麻。然安佚之人多犯之，盖气无神运，则下降也。

　　杂症大小合参卷五

　　方脉呕吐哕合参

　　呕吐以半夏、橘皮、生姜为主，河间谓呕乃火气上者，此特一端耳。胃中有热，膈上有痰者，二陈汤加炒山栀、黄连、生姜。有久病呕者，胃虚不纳谷也，用人参、白术、煨姜之类。有痰膈中焦，食不得下者：有气逆者；有寒气郁于胃口者；有气滞心肺之分，乃新食不得下而反出者；有胃中有火，与痰而呕者；注船大吐，渴饮水者，童便饮之最妙。呕吐症忌用利药者，此言其常也。然大小肠膀胱热结而不通，上作呕吐隔食，若不用利药开通发泄，则呕吐何由而止。总上焦实热者，宜清利之；中有停滞者，宜消导之；更有虚极头晕作吐者，宜补之；有下焦虚寒，而水谷不受者，尤宜温补不可少误。

　　古人以呕属阳明，多气多血，故有声有物，气血俱病也。吐属太阳，多血少气，故有物无声，血病也。哕属少阳，多气少血，故有声无物，气病也。独东垣以呕、吐、哕俱属脾胃虚弱，或寒气所客，或饮食所伤，致上逆而不得下也。洁古老人又从三焦以分气、积、寒之三因。邪在上脘之阳，则气停水积，饮之清浊混乱、为痰、为饮、为涎、为唾，变而成呕。邪在上脘之阴，则血滞而谷不消，食之清浊不分，为噎、为寒、为痞、为满、为痛、为胀，变而成吐。邪在中脘之气交，尽有二脘之病，当从三焦分气、积、寒之三因。上焦在胃口上通天气，主纳而不出，中焦在中脘，上通天气，下通地气，主熟腐水谷，下焦在脐下，下通地气，主出而不纳，故上焦吐者，皆从于气，气者，天之阳也。其脉浮而而洪，其证食已即吐，渴欲饮水，治当降气和中。中焦吐者，皆从于积，有阴有阳，气食相假，其脉浮而弦，其证或先痛后吐，或先吐后痛，法当去积和气。下焦吐者，皆从于寒，地道也。其脉大而迟，其证朝食暮吐，暮食朝吐，小便清利，大便不通，法当通其闭塞，温其寒气。后世更为分别，食刹则吐谓之呕。（刹者，顷刻地，食才入口即便吐出。）食入则吐，谓之暴吐，（食才下咽即便吐出。）食久则吐，谓之反胃。（食久则既入于胃矣，胃中不能别清浊，化精微，则复反而出。）食再则吐，谓之翻胃。初食一次不吐也，第二次食下则吐，直从胃之下口翻腾上出。旦食暮吐，暮食朝吐。（积一日之食至六时之久，然后吐出，此下焦病也。）以上诸症，吐愈速则愈在上，吐愈久则愈在下。古方通以半夏生姜为正剂，独东垣云生姜止呕，但治表实气壅。若胃虚谷气不行，惟当补胃，推扬谷气而已。故服小半夏汤不愈者，服大半夏汤立愈。挟寒者，喜热恶寒，肢冷脉小；挟热者，喜冷恶热，燥渴脉洪；气滞者，胀满不通；痰饮者、遇冷即发；食积者，消导乃安。吐而诸药不效、必假镇重以坠之。（如灵砂丹、养正丹之类。）吐而中气久虚，必借谷食以和之。（宜白术炒焦黑色，陈皮、茯苓、半夏、甘草、陈仓米、苡仁、谷柏，时时呷陈米饮。）

　　上焦伤风，闭其腠理，经气失道，邪气内着，先吐后泻，身热腹闷，名曰漏气。

　　下焦实热，二便不通，气逆不续，呕逆不禁，名走哺。干呕气逆，恶心胃伤呕苦，邪在胆经，吐酸者，责之肝脏。呕清水者，多气虚。吐蛔虫者，皆胃冷。必须详别其因，方可对证用药。

　　吐伤津液必竭，不可误认火热之病，投以凉药，为害不小。盖谷气久虚，胸中虚热，发而呕哕，但得五谷之阴以和之，则呕哕自止。若投辛温，愈增燥热。若投异味，胃弱难受也。如果面赤恶热，烦躁引饮，脉洪滑，或弦数，乃属火病。呕家多服生姜，乃呕吐之圣药也。气逆者，必散之，故以生姜为主。胃虚谷气不行，当以参术补胃，推扬谷气而已。喜热恶寒，四肢凄清，六脉迟小而弱，此伤于寒也，宜二陈汤加丁香十粒，甚则附子理中汤，并须冷服，盖冷遇冷，则相须而入，自不吐出。热呕则食少即出，喜冷恶热，烦躁引饮，脉数而洪，宜二陈汤加姜炒黄连、炒黑栀子、炙枇杷叶、竹茹干葛、生姜、入芦根汁服。其闻谷气而呕，药下亦呕，夫脉洪者，并用芦根汁以治其热。面赤口干，头痛恶心，烦躁不宁，属于酒毒者，宜凉以折之，宜二陈加姜炒黄连、栀子、苏叶、葛根热服乃效。吐蛔为胃中冷甚，则蛔厥，以致呕吐，诸药不止，别无他证，乃蛔在胸膈间作扰，见药则动，动则不纳药，药出而蛔不出也，当以治蛔为主，或加川椒以伏之，或加乌梅以安之。吐酸水或绿水，脉弦急出寸口，属肝火逆上，以二陈汤加吴茱萸、炒黄连、柴胡之类。无声无物，心中欲吐不吐，欲呕不吐，虽曰恶心。实非心经之病，皆在胃口上，痰饮为患。宜二陈或六君子汤，必多用生姜，盖能开胃下气豁痰也。甚者、理中汤。治酸必用茱萸（去梗汤浸半日）为君，佐二陈，或平胃散。

　　气郁者，加香附：热结者加炒黄连、炒栀子，尤须断浓味，必蔬食自养，则病易安，此病宜从治，不宜寒凉也。在东垣则全用温药，在丹溪虽用黄连，亦兼茱萸、苍术之类，盖得热则行，火旺而脾健运矣。呕家忌服栝蒌、否仁、莱菔子、山栀、苏子，一切有油之药，皆能犯胃作吐，惟于丸药中，带香热行散不妨，脉弱而呕，小便复利，身有微热，见厥者，死。呕吐大痛，色如青菜叶者，死。

