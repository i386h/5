<!-- { "loadSidebar": true } -->
　　《经》曰：北方黑色，入通于肾，开窍于二阴。肾虚则津液竭而大便燥，然肾恶燥，急食辛以润之，以苦泄之，或六味料加苁蓉、人乳、白蜜，服之最宜。故大便秘结，专责之少阴一经，证状虽殊，总之津液枯干，盖肾主五液，津液足则大便如常。若饥饱劳役，损伤胃气，矢于输化，及过食辛热浓味，则火邪于血中，耗散真阴，血液少而燥结矣。分而言之，更有胃实、胃虚、热秘、冷秘、风秘、气秘、血秘之分。胃实而秘者，脉浮而数，善饮食，小便赤。胃虚而秘者，脉沉而迟，不能饮食，小便清利，体重便鞭。若面赤身热，六脉数实，时欲得冷，或口舌生疮，大肠热结，此热秘也。若面目或黑，六脉沉迟，小便清白，喜热恶冷，此由冷气横于肠胃，凝阴固结，津液不通，实非燥粪，此冷秘也。若由亡血血虚，津液不足，此血秘也。若气不升降，谷气不行，其人多噫，此气秘也。风搏肺脏，传于大肠，或素有风病者，此风秘也。东垣曰：实秘、热秘即阳结也，宜散之。虚秘、冷秘即阴结也，宜温之。《准绳》曰：胃实而秘者，能饮食，小便赤，秘物也。胃虚而秘者，不能食，小便清利，秘气也。然脏得血而能液，若肾阴既虚，不以津液骤生，欲求速效，未有不致危困，然登厕用力劳苦，势亦难堪，只有大滋津液，以为不治之治也。下脘即幽门，胃之下口也。人身上下有七门，皆下冲上也。幽门上冲吸门，吸门即会厌气喉，上掩饮食者也。冲其吸人之气，不得下归肝肾，为阴火相拒，故隔噎不通，浊阴不得，降而大便干燥不行，胃之湿与阴火俱在其中，则腹胀作矣。治在幽门，使幽门通利，泄其阴火，润其燥血，生其新血，则幽门通，吸门亦不受邪，膈噎得开，胀满俱去，浊阴得归下地道也。脉浮在气，杏仁、陈皮主之，脉沉在血，桃仁、陈皮主之，俱用陈皮者，以手太阴与手阳明为表里，肺气不降，大肠难传送也。然须兼用滑润，如生首乌、麻仁、归梢、苁蓉之类。如欲坐井中者，两尺脉按之必虚，或沉细而迟，旦煎理中汤极冷而服，不应不可用猛剂，宜蜜煎导之。冷秘，蜜煎中加草乌头末；热者，猪胆汁导之亦可。如因久病。虽多日不便，然因饮食久少，糟粕何从而得，日数虽多不甚后急，只须补理气血，中气一旺，自能健运，调摄饮食，新谷既充，自能推送旧谷，切不可通利，以致变生虚脱危症。阳结脉沉而数或促，阴结脉伏而迟或结。老人虚人脉雀啄者，不治。

　　杂症大小合参卷五

　　肠交

　　肠交者，其病大小便易位而出，或因大怒，或因醉饱，遂至脏气乖乱，不循常道，法当宣吐，以开提其气。若脉虚者，尤宜升清降浊，补气淡渗为主，便阑门清利，得司泌别之职，则愈忌服破气燥热之剂。

　　杂症大小合参卷五　肠交

　　脾约丸

　　治肠胃燥热，大便秘结。

　　麻仁（二两，另研） 杏仁（五两五钱，去皮、尖，炒） 枳实（麸炒） 浓朴（姜汁炒） 芍药（各八两） 大黄（一斤） 为末，蜜丸，如桐子大，白汤送下。

　　约者，约结之约，又约束也。《经》曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行。今胃强脾弱，约束津液不得四布，但输膀胱，小便数而大便鞭，故曰脾约。麻仁甘平而润，否仁甘温而润，《经》曰：脾欲缓，急食甘以缓之。《本草》曰：润可去枯。是以麻仁为君，杏仁为臣，枳实苦寒，浓朴苦温，凡破结者，必以苦，故以为佐，芍药酸寒，大黄苦寒，酸苦涌泄为阴，故以为使。丹溪曰：既云脾结，血枯火燔，金受邪而津竭必窃脾之母气以自救，金衰则土受木邢，脾失转输，肺失传化，理宜滋阴降火，金行清化，脾土健旺，律液既润，何秘之有？此方惟热甚而禀实者可用，热虽甚而虚者，愈致其燥涸之苦矣。

　　杂症大小合参卷五　肠交

　　润肠丸

　　治风结血秘，胃中伏火。

　　羌活 归尾 大黄（煨，各五钱） 麻仁 桃仁（去皮、尖，各一两） 仁另研如泥，外为末，蜜丸，桐子大，每早白汤下五十丸，或加煨皂角仁亦妙。盖其性得湿则滑，滑则燥结自除。

　　杂症大小合参卷五　肠交

　　益血润肠丸

　　熟地（六两） 杏仁（去皮、尖，炒） 麻仁（各三两，以上三味俱杵膏） 苏子荆子（各一两） 枳壳（麸炒） 橘红（各二两五钱） 当归（三两）

　　阿胶（炒） 肉苁蓉（各一两五钱）

　　为末，以前三味膏同杵千余下，仍加炼蜜丸。如桐子大，每服六十丸，空心白汤

　　杂症大小合参卷五　肠交

　　半硫丸

　　治年高冷秘、虚秘，及 癖冷气。

　　半夏（汤泡，七次） 硫黄（明净者，研极细，用柳木槌子杀过） 止以生姜自然汁同熬，入干蒸饼搅匀，入臼内杵数百下，如桐子大，每服十五丸至二十丸，无灰酒或姜汤任下，妇人醋汤下。

　　杂症大小合参卷五　肠交

　　通幽汤

　　治幽门不通，上冲吸门，噎塞不开，气不得下，大便艰难。名曰：下脘不通，治在幽门。

　　当归身 升麻 桃仁（研，各一钱） 红花 甘草（炙，各三分） 生地黄 熟地黄（各五分） 麻仁（三钱） 或加槟榔末五分，本方加大黄，名当归润肠汤，治同。

　　此手足阳明药也。当归、二地，滋阴以养血；桃仁、麻仁、红花，润燥而行血；槟榔下坠而破气滞。加升麻者，天地之道能升而后能降，清阳不升则浊阴下降，《经》所谓地气上为云，天气下为雨也。

　　杂症大小合参卷五　肠交

　　韭汁牛乳饮

　　治胃脘有死血，干燥枯槁，食下作痛，翻胃便秘。

　　韭菜汁 牛乳（等分） 时时呷之。有痰阻者，加姜汁。本方去牛乳加陈酒治血膈。

　　韭汁专消瘀血，此足阳明药也。韭汁辛温益胃消瘀，牛乳甘温润燥养血，瘀去则胃无阻，血润则大肠通，而食得下矣。

　　杂症大小合参卷五　肠交

　　麻仁苏子粥

　　治产后大便不通。（许叔微曰：妇人产后有三种疾，郁胃则多汗，多汗则大便秘，故难于用药。）及老人风秘，俱宜此粥。

　　大麻仁 紫苏子（等分） 共研，再用水研取汁煮粥。

　　此手阳明药也。麻仁阳明正药，滑肠润燥，利便除风；苏子兼走太阴，润肺通肠，和血下气，行而不峻缓而能通。故老人产妇气血不足者，所宜用也。

　　治大小便不通。

　　用连根葱一二茎，带土生姜一块，淡豆豉二十一粒，盐二匙同研烂，捏作饼子烘热掩脐中，以帛札定，良久气透自通，否则再换一饼。

　　蜜导法

　　方见伤寒门。

　　猪胆汁导法

　　方见伤寒门。

　　杂症大小合参卷六

　　头痛头风大小总论合参

　　《经》曰：风气循风府而上，则为脑风。新沐中风，则为首风。又曰：头痛耳鸣，九窍不利，肠胃之所生。总之，头为诸阳之首，以象天，六腑清阳之气，五脏精华之血，皆会于头，为至清至高之处，故为天象，谓之元首，言其至尊，不可犯也。凡手之三阳，从手走头。足之三阳，从头走足，以为常度，则无头痛之患。若外因风寒雾露之触，内因痰火湿热之熏，痛由起矣。至于真头痛者，其脑尽痛，而手足寒，且青至节，旦发夕死，夕发旦死，盖四肢为诸阳之本，痛尽脑而寒至节，则元阳亏败，气血虚极，阴邪真中髓海于泥丸宫中，非药所能愈，盖其根先绝也。书又曰：脑为髓海，受邪则死，灸百会穴，猛迸大剂参附，亦有生者焉。

　　头痛头风，非二证也，在新久去留之分耳。浅而近者，名头痛，其痛卒然而至，易于解散速安也；深而远者，名头风，其痛作止不常愈后遇触复发也。手足三阳之脉，皆上循于头，为诸阳之会，六阴脉至颈而还，惟厥阴上入吭嗓，连目系出额，故当于七经辨之，属痰者，居多，然有风寒湿热火痰，及气虚血虚，食郁疮毒之别，皆能伤于脉道而为病也。伤于太阳则在后，阳明在额，挟鼻与齿，少阳两角，厥阳属巅顶，而多吐涎，须寻风寻火，在气在血，晰其虚实表里，而便得病情矣。

　　《经》之论头痛，风也、寒也、虚也。皆六气相侵，与真气相搏，经气逆上，干于清道，不得营运，壅遏而痛也。天气六淫之邪，人气五贼之变，皆能相害，或蔽覆其清明，或瘀塞其经络，与气相搏，郁而成热，脉满而痛。若邪气稽留，脉满而气血乱，则痛乃甚，此实痛也。寒湿所侵，真气虚弱，虽不相搏成热，然邪客于脉外，则血泣脉寒，卷缩紧急，外引小络而痛，得温则止，此虚痛也。因风痛者，抽掣恶风；因热痛者，烦心恶热；因湿痛者，头重而天阴转甚；因痰痛者，昏重而欲吐不休；因寒痛者，绌急而恶寒战栗；气虚痛者，恶劳动其脉大；血虚痛者，善惊惕，其脉芤。头痛自有多因，古方必兼风药者，以高巅之上，惟风可到。味之薄者，阴中之阳，自地升上者也。在风寒湿者，固为正用，即虚与热者，亦假引经，且散其抑遏也。若疏散太过而痛，及服辛散而反甚者，不防用酸收以降之。若年衰气弱，清气不能上升，而浊阴犯之，以作痛者，宜升阳补气而自愈。若血虚之头痛，必处眉尖后，近发际而上攻头目，宜用芎归养血而自愈。然新而暴者，但名头痛，深而久者，名为头风。头风必害眼者。

　　《经》所谓东风生于春，病在肝。目者，肝之窍，肝风动，则邪害空窍，且由精髓脑之不足，而外邪易于以深入也。

　　厥头痛者，手三阳之脉，受风寒而伏留不去，上干于头，其气不循经隧而逆行，故名曰厥。

　　久头痛病，略感风寒便发，而至塞目重绵浓帕包裹者，此属郁热。本热而标寒，世人不识，率用辛温解散之药，临时得效，误认为寒，殊不知因其本有郁热，毛窍常疏，故风寒易入，外寒束其内热，闭逆而为痛，辛热之药，虽能开通闭逆，散其标之寒邪、然以热济热，病本益深，恶寒愈甚矣。惟当泻火凉血为主，佐以辛温散表之剂，以从治法治之，则病可愈，而根可除也。

　　头痛多主于痰。痛甚者，火多，盖火性炎上，其痛发劈，有可吐者，有可下者，东垣曰：湿热在头而痛者，当以苦吐之，如瓜蒂散、浓茶之类是也。痰厥头痛，非半夏不能除，有属于风者，有属于寒者，有属于半寒为偏头痛者，有属于湿者，有属于火郁者，有属于外感有余，有属于内伤不足，伤食伤酒，种种症候，皆以头痛，总由清阳不升，浊阴上犯也。

