<!-- { "loadSidebar": true } -->
　　倒睫拳毛者，其毛入眼中央是也。由伏热内攻，阴气外行，而目急皮缩之故，当去其内热火邪，使眼皮缓，则眼毛立出矣。故眼楞紧急缩小者，即倒睫拳毛之渐也。盖阳主散，阳虚则眼楞紧急，而为倒睫拳毛。阴主敛，阴虚则瞳子散大，而为目昏眼花。故东垣治眼楞紧，用参 补气为君，佐以辛味疏散，而忌芍药五味之酸收。治瞳子散大。用地黄补血为君。佐以五味子酸味收敛，而忌茺蔚子、青箱子之辛散，一开一阖，大有径庭矣。

　　华元化云：目形类丸，瞳神居中，而煎如日月之丽，东南而晦西北也。有神膏神水神光，真气真血五精，此滋目之源液也。神膏者，目内包涵膏液，此膏由胆中渗润精汁，积而成者，能涵养瞳神，衰则有损神水者，由三焦而发源，先天真一之气所化，目上润泽之水是也。水衰，则有火胜燥暴之患，水竭，则有目轮大小之疾，耗涩，则有昏眇之危，亏则多盈者少，是以世无全精之目，神光者，原于命门，通于胆，发于心，是火之用也。火衰则有昏瞑之患。瞑者，目闭不开，是肝气不足也。火炎则有焚烁之殃，虽有两心而无正轮。心，君主也，通于大 ，故大 赤者，实火也。包络为小心，小心相火也，代君行令，通于小 ，故小 赤者，虚火也。若君主拱默，则相火自然清宁矣。真血者，即肝中升运滋目注络之血也。此血非肌肉间易行之血，从天一所生之水，故肝肾同源也。真气者，即目之经络中往来生用之气，乃先天真一发生之元阳也。

　　真精者，乃先天元气所化，精汁起于肾，施于胆，而后及瞳神也。凡此数者，一有损，目则病矣。大概目圆而长，外有坚壳数重，中有清脆肉包，黑稠神膏一函，外则曰稠神水，神水以滋神膏，水外则皆血，血以滋神水，膏中一点黑莹，是肾胆所聚之精华，惟此一点烛熙，鉴视空阔无穷者，是曰水轮，内应于肾，北方壬癸亥子水也。五轮之中，惟瞳神乃照，或曰：瞳神。水耶、气耶、血耶、膏耶？曰：非气、非血、非水、非膏，乃先天之气所生，后天之气所成，阴阳之妙蕴水火之精华。血养水，水养膏，膏护瞳神，气为运用，神即维持，喻以日月，理实同之，男子右目不如左目精华，女子左目不如右目光彩，此皆各得其阴阳气分之正也。人之邪正寿夭贵贱，皆可验目而得之，岂非入身之至宝乎。

　　《经》曰：目流KT KT 无所见者，阴内夺。又曰：脱阴者，则精丧而目盲，此房劳目昏也。右肾阴虚，益阴地黄丸，如六味地黄丸。右肾阳虚，补肾丸，或八味地黄丸。若能远视，不能近视者，阳气有余，阴气不足也。海藏云：目能远视，责其有火，不能近视，责其无水。《秘要》云：阴精不足，阳光有余，病于水者，故光发见散乱而能收敛近视，治之在心肾，心肾平则水火调，而阴阳和。夫水之所化为血，在身为津液，在目为膏汁。若贪淫恣欲，饿饱失节，形脉劳甚，过于悲泣，皆能断耗阴精，阴精亏则阳水盛，火性炎而发见，阴精不能制伏挽回，故越于外而远照，不能近之而反视也。治之当如何？壮水之主，以镇阳光。若能近视不能远视，阳气不足，阴气有余也。海藏云：目能近视，责其有水，不能远视，责其无火。《秘要》云，此证非谓禀成近窥之病，乃平昔无病。素能远视，而忽然不能者也。盖阳不足，阴有余，病于火者，故光华不能发越于外，而偎敛近视耳，治之在胆肾，胆肾足则水火通明，神气宣畅，而精光远达矣。夫火之所用为气，在身为威仪，在目为神光，若从恣色欲，丧其元阳，元阳既备，则云霾阴翳，肾中之阴水，仅足以回光自照，焉能健运精汁，以滋于胆，而使水中之火，速布于空中耶。《灵枢》曰：精脱者，耳聋，气脱者，目不明，治之当何如？益火之源以消阴翳。又有阳虚不能抗阴者，因饮食失节，劳役过度，脾胃虚弱，下陷于肾肝，浊阴不能下降，清阳不能上升，天明则日月不明，邪害空窍，令人耳目不明。夫五脏六腑之精，皆禀受于脾土，而上贯于目，此精字乃饮食所化之精，非天一之元精也。

　　脾者，诸阴之首也。目者，血气之宗也。故脾虚则五脏之精气皆失所司，不能归明于目矣。况胃气下陷于肾肝，名曰重强，相火挟心火而妄行，百脉沸腾，血脉逆上，而目病矣。若两目暗昏，四肢不怠者，用益气聪明汤。若两目紧小，羞明畏日者，或视物无力，肢体倦怠，或手足麻木，乃脾肺气虚，不能上行也，用神效黄 汤。若病后，或日晡，或灯下，不能视者，阳虚下陷也，决明夜光丸，或升麻镇阴汤。如不知此，而徒以滋阴清凉为事，则苦寒伤胃，中气愈虚，饮食少而运化迟，气血不生，精华俱耗，诸阴之首有亏，而欲眼目光明者，鲜矣。

　　张子和云：目不因火则不病，白轮病赤，火乘肺也。囟轮赤肿，火乘脾也。黑水神光被翳，火乘肝与脾也。赤脉贯目，火自甚也。能治火者，一句可了。但子和一味寒凉治火，不若独补水以配火，亦一句可了。况目病而有火者，则为浮翳外障，虽肿痛难忍，无害于目也。若病目而无火者，便为冰翳，内障虽无，所苦必致于丧明矣，治目者，岂可专以去火为事耶！譬诸灯烛而无火，则不能济其光明之用矣。

　　五轮虽分五脏，实肝肾致病居多，非肝荣不足，暴赤肿疼，即肾水有亏，昏花内障，气虚则目无精光，血虚则黑睛散大，除初病风热，应用疏散外，其余俱宜肝肾二家，滋荣补水为主，久患而阳光不足者，补水之中更兼补阳，阳光一壮，精明乃能昭着。若过用寒凉之药，浮翳为冰翳，外障成内障矣。

　　杂症大小合参卷六

　　外障内障

　　外障者，有火者也。翳膜浮红肿痛，非若冰翳陷翳之沉于内也。《经》云：目痛赤脉从上下者，太阳病从下上者，阳明病，从外走内者，少阳病，以其主表，必连眉棱骨痛，或脑项痛，或半边头肿，治法宜温之散之，卯简要夏枯草散，选奇汤之类。盖夏枯草禀纯阳之气，可胜浊阴，能散诸郁，补肝血，缓肝火，故治厥阴目痛夜甚者如神耳。

　　至于内障者，无火者也。在睛里昏暗，与无患之人相似，惟瞳人里有隐隐青白者是也。

　　然无隐隐青白者，亦有之，此真阳已竭于中，而精光方绝于外，惟峻补元阳，或可复明一二。若或迟滞，虽大补无及也。

　　尽黑睛连目系，属足厥阴，足太阳手三阴三经，此三经血气有亏，则邪乘虚入，经脉郁结从目系而入黑睛，内起翳障，遮蔽瞳神，所谓脑脂不清，流下作翳也。治宜按脉随经，以疏浊阴，不使上攻，调补真阴，以使内养。如脉缓气弱者，主以参 术草。若妄用消障克削，是速其丧明也。至于眼科，多用羚羊角，以其入厥阴经最捷，且清肺也。惟翳在黑珠，而有热者最宜，倘非厥阴经而用之，则犹开门揖盗，阳虚之症，益冰其翳矣。

　　夫玄府者，乃大气升降出入之门户也。眼鼻口舌，皆有神识为用，夫清明者，其神全也。血气者，人之神，神衰则清明减，而火独炎上，火与元气不两立，火既炽则玄府闭塞，攻耳则 ，攻目则朦，口鼻舌可类推矣。一人眼目久患，滋阴清凉，久服不效，诊之两手微弱，乃以八珍加麦冬五味子，一月而全愈。要知饮食不运，肠胃枯涩，发落皮皱，噎膈淋闭，目昏耳聋，悉由气液，血脉有亏，不能升降出入，于是浊火炎上，而乱其神明，百病皆然，岂止耳目。若徒用四物，脾胃转伤化源之机一绝，血气生发无由。如树木根本壮实，而后华叶蕃茂。血者，木之津液也。神光者，木之华叶也。脾胃者，木之根本也。可不重欤。

　　丹溪曰：诸经脉络，皆走于面，而行空窍，其清气散于目而为精，走于耳而为听。

　　若心事烦冗，饮食失节，脾胃气亏，心火太甚，百脉沸腾，邪害空窍，而失明矣。况脾为诸阴之首，目为血脉之宗，脾虚则五脏之精华皆为失所，不理脾胃，养神血，乃治标而不治本也。《薛氏医案》载张给事目赤不明，服祛风散热药，反畏明重听，脉大而虚，此因劳心过度，饮食失节，以补中益气，加伏神、枣仁、山药、山茱、五味顿愈。又劳役复甚，用十全大补，加前药而痊。一少年酒色过度，两目肿痛，两尺洪大，以六味丸料加麦冬五味，数剂顿明。此皆治本而罔顾标，所以为效最捷。若兼以眼药，则徒事虚文，既无专功，便无实效矣。

　　卒然目无精光者，此汤气大虚也。丹溪曾治一人，目忽不见，他无所苦，急煎人参膏与之服，二日方见。一人予以磁石药，服之即死。

　　《医余录》云：有患赤眼腹痛脾虚，不能饮食，肝脉盛，脾脉弱、用凉药治肝，则脾愈虚，用暖药治脾则肝愈盛，但于温平药中倍加肉桂，杀肝而益脾，一治两得矣。

　　一人生平好饮热酒，忽目盲脉涩，此因热酒所伤，胃中污浊之血，凝滞于内，阻隔清阳之气，不能归明于目也。丹溪以苏木作汤，调人参末与之，服二日，鼻及手掌皆紫黑，此病退而滞血已行，乃与四物加苏木、桃仁、红花、陈皮，煎调人参末，服数日而愈。此丹溪以血蓄于中，则冲和胃气伤矣。故消瘀药中，佐以人参，则胃气得以行，蓄血因之下，滞既去而无气无伤，眼目自着光明之用矣。

　　凡目忽不明者，皆为阳虚气脱，宜用补气之药，追回者也。然有卧湿冒湿而得之者，又宜于温补剂中，加以白术、茯苓燥湿之味。若视歧者，精散也。肾胆之汁不足，心肝之火独炎，则阳光失其倚，而神水不能敛重，则瞳神散大也。

　　患目昏者，不拘时候，静坐闭息，以两目轮左转七遍，右转七遍，紧闭少时，忽大睁开，久行勿闭，则郁火浊阴运出，清阳精气独光。

　　治翳当辨其起自何经？及翳形何色？各加引经药。如东垣治一妇，绿色自下而上，知其阳明来也。但绿非五脏正色，殆肺肾相合而为病也。乃就书家以墨调腻粉合成色，谛视之与翳同，则肺肾为病无疑矣。乃以泻肺肾之邪为君，以阳明药为使，服之甚效。

　　他日复病者三，其所从来之经，与翳色各异、因思必经脉不调，以致目病不已，询之果然，遂用养血滋阴药作丸服之，而永不发，观此则辨色分经，讵可忽哉！治眼有以三棱针，刺出血而愈者，即《内经》“血宜决之”之义。然必初起血盛而热者宜之，在太阳阳明二经方可，盖二经气血俱多故耳。他经出血，其病转剧，故曰：刺太阳阳明则目愈明；刺少阳阳明则目愈昏。

