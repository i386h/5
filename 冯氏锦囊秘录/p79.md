<!-- { "loadSidebar": true } -->
　　偏枯者，本乎精神内耗不足，而气血不能周及也。然不足之中，略有虚实之别，《经》所谓土太过则敦阜，令人四肢不遂，症之实者也，其治当泻不当补。又有脾胃虚弱，水谷之精气不周，气血偏虚，为邪所中，症之虚者也，其治当补不当泻。虚者正气虚，实者邪气实，泻者泻其邪，补者补其正。又名之左瘫右痪者，盖气顺血涩则为瘫疯。瘫疯者，筋脉拘急拳挛也。血顺气虚，则为痪疯，痪疯者，抬动不能也。瘫者，坦也。筋脉弛纵，坦然不举。痪者，涣也。血气散漫，涣然不收。求本以论，总皆气血不足，亦不必以左右分，而以湿痰死血为定论。至于拘挛，则急多而缓少、乃寒多而热少，《经》所谓寒则筋挛是也。其治莫如养血温经，使阳气以和柔之，阴津以灌溉之，如补中汤加附子，六味丸加肉桂，附子行参 之力，而阳和自转，肉桂通行血脉，而筋节自荣。其螈 者，或伸或缩，而动不止，火之象也，本于肝家风热火燥，搏于筋络，则手足为之抽搐，《经》曰：火郁之发，民病螈 是也。虽然亦有寒伤荣，血凝而拘急者；有热伤荣，血燥筋枯而拘急者；有寒伤卫，气虚不能摄而弛纵者；有热伤卫，筋软不收而弛纵者，当兼脉候辨之。大概不外乎血虚不能荣筋，而燥气乘之，故其治亦不外乎滋补肝肾，灌溉筋脉，俾水旺火息，风木自平也。然治之即愈则可，若延久治之，则经脉闭塞，药力难以流通，便成痼疾矣。

　　舌喑者，中风而舌不转运，舌强不能言是也。经曰：喉咙者，气之所以上下。会厌者，声音之户。舌者，声音之机。唇者，声音之扇。横骨者，神气所使，主发舌者也。然心之本脉，系于舌根；脾之络脉，系于舌傍；肝脉循阴器，络于舌本；少阴之脉，走喉咙，系舌本。是四经之脉，皆上于舌。邪中其经，则痰涎闭其脉道，舌不能转运而为之喑矣。有喉喑者，劳嗽而失音，即喉咙声哑是也。故喉喑者，喉中之声嘶，而舌本自能言。舌喑者，舌本不能言，而喉中之声音如故。中风而舌喑者，舌与喉俱病，而音声不能发于会厌也。然有外感、内伤之因。外感者，风寒火热之邪也。经云：风寒客于会厌，则厌不能发，故无音。又曰：诸热暴喑，皆属于火。内伤者，心、肺、肾三经致病，亦多由痰火壅塞上窍，气血两虚，不能上荣，则舌机不转也。有肾虚而气不归源，内夺而胞络内绝，不能上接清阳之气者；有元气不足，肺无所资者；有血衰而心失所养者。盖心为声音之主，肺为声音之户，肾为声音之根。经曰：三焦之气，通于喉咙，气弱则不能上通矣。治者能于根本用力，则丹田清阳之气，自能宣扬振作，故古人每以独参汤、地黄饮子取效也。然中风不语之症有六：有失音不语者，有舌强不语者，有神昏不语者，有口噤不语者，有舌纵语涩不语者，有麻舌语謇不语者，可不详欤！口噤者，足阳明之病，颊车穴主之。盖阳明经络，挟口环唇，循颊车，而诸阳筋脉，皆上于头，三阳之筋，并络颔颊，夹于口。风寒乘虚而客其经，则筋挛急，牙关紧而口噤。又有风热太甚，痰涎滞膈，风喜伤肝，复能燥物，是以筋燥劲迫而口噤。此皆实邪之为病，而中风门之闭症也。若在脱症，则诸阳之气脱去，形骸管束无主，故口开舌纵不收矣。

　　肾者藏精主下焦地气之生育，故冲任二脉系焉。二脉同肾之大络，起于胞中，其冲脉因称胞络，为十二经脉之海，遂名海焉。冲脉之上行者，渗诸阳，灌诸经，下行者渗三阴，灌诸络而温肌肉，别络结于跗，因肾虚而胞络内络不通于上，则肾脉循喉咙挟舌本，故不能言，二络不通于下，则痱厥也。

　　中风一症，多由肝阴不足，肾水有亏，虚火上乘，无故卒倒，筋骨无养，偏枯不遂，故滋肾养肝，治本之至要。奈有肝无补法一语，举世尽以伐肝平肝为事，殊不知言不可补者，言肝气也，非肝血也。盖厥阴为风木之脏，喜条达而恶抑郁，故《经》云：木郁达之。夫肝藏血，人卧则血归于肝，是肝之所赖以养者血也，肝血虚则肝火旺，肝火旺，则肝气逆，肝气逆则气实为有余，有余者病气也。殊不知肝气有余，固不可补，补则气滞而不舒，非云血之不可补也。肝血不足则为筋挛，角弓抽搐，为目眩爪枯头痛，为胁肋少腹疼痛疝痛诸症，凡此皆肝血不荣也。故即肝气之有余，实由于肝血之不足，可不补乎！然补肝血又莫如滋肾水，水者木之母也。母旺则子强，是以当滋化源，盖肝血之不足，亦由于肾水之失养也。若谓肝无补法，而以伐肝为事，愈疏而愈虚，病有不可胜言矣。

　　中风一症。宜从洁古、东垣之论，以中腑、中脏、中血脉为辨证之的。洁古云：中腑多着四肢，中脏多滞九窍。东垣云：中腑则肢节废，中脏则性命危，中血脉则口眼斜。凡脉直行者为经，傍支者为络，经有十二，络有十五，盖更有阳跷过六脏，主持诸表，阴跷通贯五脏，主持诸里，脾络则脏腑阴阳表里上下诸经通贯，名曰大络，故共十五也。但方书所载混言外有六经之形症，以大小续命汤为主。夫人身脏腑有十二经，手有三阳三阴，足有三阳三阴，其中风之有六经形症也。手之六经乎，足之六经乎，六经之症，惟伤寒有之，或谓中风六经形症，即是伤寒六经形症，至有引伤寒六经之症，以解中风六经之症，其言大谬。夫伤寒六经，只伤足而不伤手，故一日巨阳，二日阳明，三日少阳，至传入足三阴经，四日足太阴，五日足少阴，六日足厥阴，以渐传变，由表入里，故仲景有麻黄桂枝大小承气之法。若中风为暴病卒倒，难分经络，惟有脏腑血脉之别。或中于足之六经，或中于手之六经，非若伤寒有次第传经者也。故论中风则十二经皆有见症，而不止于足六经也。

　　遗尿，系元阳真气亏极，必须大用参术 附，益志五味，以保元阳脱势，时时服之补接，诚话命之第一关也。盖人之所赖以生者，此阳气也。此气一亏，时时可脱，故服补药亦宜时时接之，不可不慎，不可不知。

　　东垣之论专以气虚为主，纵有风邪，亦是乘虚而袭，《经》曰：邪之所凑，其气必虚，当此之时，岂寻常药饵能通达上下哉！急以人参、乌附大剂煎服即苏，此诚有通经达络之能，斩关夺旗之力。然每服必用人参两许，补助真气，驾驱其邪，否则不惟无益，适足以取败。观先哲 附参附等汤，其义可见。若遗尿手撒，口开鼻鼾，虽为不治，然服前药，多有生者。喻嘉言曰：脏为阴，可胜纯阳之药，腑为阳，必加阴药一二味，制其僭热，经络之浅，又当加和荣卫，并宣导之药。刘氏之论，则以风为末，而以火为本，然火之有余，缘木之不足也。刘氏原以补肾为本，观其地黄饮子可见矣。但治中风之症，凡势在危迫之际，当纯以补阳为要，阳者生之本也。阳生而阴自长，盖补阴力缓，恐不及矣。况阳气大虚，虽有假火，若略兼阴药，则阴翳之火骤消，亡阳之势益露，挽回何及！迨至危势渐平，又当兼以填补真阴，其阴虚有二，有阴中之水虚，有阴中之火虚，火虚者专以河间地黄饮子，水虚者当以六味地黄丸，故至当之治法，总以固阳为保生之首重，继以滋补精血为去病之根基，风自火出，火自阴亏，阴血一得，风火自息，不知此而以风燥致毙者多矣。

　　筋脉束骨，何处无之，脉皆起于手足指端，故十二经皆以手足名之，脉为血之隧道，荣则和柔，亏则不遂，热则弛纵，寒则拘挛，故《准绳》曰：凡风痹偏估，未有不因真气不周而病者，治之不用黄 为君，人参归芍为臣，防风桂枝勾藤为佐，而徒以乌附羌独，涸荣而耗卫者，未之能愈也。凡精神短少，运用太过，一时接续不来，便有无故卒倒之患。若天真未竭，尺脉有根者，须臾自醒。倘天真已竭，尺脉无根者，则无阳溃散，目开鼾声，遗尿汗涌，脱势具备，难望其有生矣。故平时能于根本用力，善保水火，则气血自然和平，断无是病，既病而未至根本大伤，水火偏绝则调理得当，水火犹可和平，气血何难渐复，倘不知此，正当气血亏极发露之时，元阳走散，依稀之际，见其搐窜治风，见其涎壅治痰，驱逐克削标病从减，正气益伤，重则暴亡，轻则痼疾，故能于水火立命之处看明，气血生长之源参透，则外假之象虽变现百出，亦有主见于胸中，不为所感矣。况玩《灵枢经》曰：虚邪偏客于身半，其入深者，内居荣卫，荣卫疾，则真气去，邪气独留，发为偏枯，其邪气浅者，脉偏痛。又曰：痱之为病也，身无痛者，四肢不收，志乱不甚，其言微知可治，甚则不能言，不可治也。可见必由真气去而邪气独留，及志不乱，言微知为可治，志乱不能言为不可治，则知全以正虚为本，外邪为标者，十之一二，何必拘以中风局中风方，纷纷立论乎！况人受水火之真以成，而后脏腑具备，渐有筋骨形骸，故脏腑之根，系于真水真火，阴阳氤氲，酿成气血，流行脏腑，灌溉百骸，故水火为本，气血为标也。凡真阴真阳亏极，则邪气乘虚，直中于脏，五内受伤，害人性命，若气血不足，未至根本亏极，则邪不能直达于里，或中腑或中血脉，则形骸受伤，乃有偏枯痿痹。要知真阳亏极。我身之阴寒，可以聚而乘之，非谓必有外寒也。真阴亏极，我身之风火，可以动而乘之，非谓必外有风火也。所谓内起之风，由于内起之火耳！识中标，只取本，乃治法万全之要领，何况当此大虚，顷刻存亡之症，以风火痰气之假象，而失其生人精气神之根本，岂能奏功万一乎？祛风适足以走泄元神，清火无非以消灭阳气，消痰则不足之真阴愈加销烁，理气则丹田之浮泛，益令无根虚阳，变至亡阳，闭症变成脱症。（凡中风牙关紧闭，两手握固为闭症，可治。若口开手撒，眼合遗尿，鼾声为脱症，难治。）此皆治标者之罪也。 （张）治中风多症，寤寐参究机关，从无一失，有案另陈，敢此特表。

　　世以卒然仆倒，昏不知人为中风，以卒死者为中脏，痰涎壅盛者为痰厥，不知总由真气太弱，痰火泛上者十居八九。若虚极而阳暴脱，则尿出而死矣。此时乃无形之神气欲绝，急用参术附子大剂补接，亦有活者。若以风火痰而作有形之疾病为治，妄用他药，便无生理，戒之戒之。

