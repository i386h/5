<!-- { "loadSidebar": true } -->
　　或问人有半肢风者，必须拘以左半身属血，右半身属气乎，曰未必然，人身劈中分阴阳水火，男子左属水，右属火，女子左属火，右属水，男子半肢风者多患左，女子半肢风者多患右，即此观之，可见以阴虚为主。又有身半以上俱无恙如平人，身半以下软弱麻痹，小便或涩或自遗，属气乎，属血乎？此亦足三阴之虚症也。《经》曰：荣虚则不仁，卫虚则不用不仁，皮肤不知痛痒也。不用，手足不为人用也。仅以气血分阴阳，未尝以左右分气血也。要知气血周流无间，岂可以行于右者皆谓之气，行于左者皆谓之血乎？夫天地之道，春气始于左而终于右，秋气始于右而终于左，夏气始于上而终于下，冬气始于下而终于上。人身亦然，左右上下，靡不周及，故诸阳之经，皆起于手足，而循行于身，风寒客于肌肤，随其虚处而停滞，如手足气血难倒之处，邪易袭矣。气血不足，营运难周，所以有偏枯之名也。《内经》但言左右者，阴阳之道路，未尝以人身之气血分左右也。人之气血，周流一身，气如橐钥，血如波澜，气为血行，血为气配，阴阳相维，循环无端，何尝有左右之分！自丹溪论半身不遂，谓在左属血虚，在右为气虚，由是以左右分属气属血者，从兹始矣。夫以脾肺在右，而右半身不遂者，主乎脾肺之为病。肾肝在左，而左半身不遂者，主乎肾肝之为病则可。若必主乎右气左血以立论，岂血仅行于左而不行于右耶？气仅行于右而不行于左耶，是气血在人身己分离而不相属矣。气行血行，气滞血滞，血气相维，何有左右之分也。若果属血虚，亦当兼以补气，盖气有生血之功，果属气虚，亦当兼以养血，盖血有和气之力。若以血气分治、则愈致阴阳乖格，岂能调和气血，而治偏枯耶？《经》曰：肝主筋；又曰：诸筋者皆属于节。是以人之曲伸动履皆筋使然。夫筋体坚硬，藉血气滋养，乃得柔和，故少壮之与老年，筋力可见矣。气虚血弱之人，大病后，伤寒汗下后，筋失所养，则发 ，霍乱吐泻，津液暴伤则转筋，其理更可见矣。

　　但肥白人多兼湿痰流滞，黑瘦人多因血液衰涸，故凡有手足渐觉不遂，或臂膊及髀股肢节，大拇次指麻痹不仁，或口眼歪斜，语言謇涩，或胸膈迷闷，吐痰相续，或手足少力，肌肉微掣，或六脉弦滑，而虚软无力，虽未至于倒仆，其中风晕厥之候可指日而待，须预防之，当节饮食，戒七情远房事，此至要者也。其应服药饵，察其两尺虚衰者，以六味八味地黄，切补肝肾，如寸关虚弱者，以六君子、十全大补之类，急补脾肺，才有卫益。若以搜风顺气，及清气化痰等药，适所以招风取中也，若失调理而既中矣。如正气不足之证，只保正气，不必驱邪，此时真阴失守，孤阳飞越，或非桂附，何以追复失散之元阳？其痰涎上涌者，水不归源也。面赤烦渴者，火不归源也。惟桂附能引火归元，一引水火既归，则水能生水，木不生风，而风自息矣。如邪气有余者，痹症之类，虽以扶正气为主，不可不少用祛邪之法，如易老天麻丸之类。至于挛者，有因热而筋膜干缩者，有因寒而筋脉拘急者，有因血虚而勿荣于筋者，有因邪盛而留滞关节者，可不细辨欤！阴虚有二。阴中水虚，病在精血，阴中火虚，病在神气，盖阳衰则气脱，而神气为之昏乱，阴亏则形坏，而肢体为之废弛，真火为阳之本，真水为阴之根，水火不固，阴阳亡矣。精神内夺，外邪中焉，必根本绝而枝叶枯槁也。

　　中风小便不利，若非脏腑津液燥槁，即由汗多津液外亡，因所因而治之。小便自利，若不知此，徒加渗利，愈令津液重亡，元阳走泄，为害不浅。若小便疾出不能忍者，乃真气虚极，不能固禁收摄也。脱极则为遗，总四肢百骸，何物不仗气血濡润？何处不仗神气收摄？故真元衰败于中，精神耗散于外，则百骸皆失其主矣。欲动则不遂，正不足也。欲静同自动，风假象也。僵卧如尸者，神气欲脱而未尽也。回阳固本者，保命卫生之学也。养正而邪日除，探本穷源之论也。先攻后补者，从俗好恶之情，未得病情至理也。

　　中风稍瘥，有多食倍常者，因风木盛则克脾，脾受克求助于食，当泻肝理风以安脾，脾安则食自如常也。虽然亦因脏腑之脂膏耗竭，有阳无阴，所以孤阳用事，如中消者，然虽多食，未必长其精华，然借食尚堪抵其消耗，惟为补养精血，俾脂膏足而自复如常，何必泻肝理风为事哉！

　　杂症大小合参卷八

　　论口眼斜

　　人口眼 斜，皆血脉受病，有筋病脉病之分，多属胃土也。《经》曰：足阳明与手太阳筋急，则目为僻 急不能正视，是胃上之筋病 斜也。又曰：足阳明之脉，挟口环唇，是胃上之脉病 斜也。以口目常动，故风生焉。耳鼻常静，故风息焉。然筋者，血所养，脉者血之府，《经》云：脉勿荣则筋急。兼之邪乘虚袭，中于寒则筋急引颊，口目歪；中于风热则筋脉纵缓，或燥槁牵引，皆令 僻。然气血无病，则虽热未必缓，虽寒未必急，其寒其热，多由气血之虚所致，故不必以偏于左者，为左寒右热，偏于右者为右寒左热。凡拘急之所，即气血所亏之处，总之，寒者病也，热者气也。气所不及之处，即为寒矣、病矣，岂有一经而寒热之邪并中，一病而寒热之气两殊者耶？明乎此，则凡百病之客乎一人也。虽有症候错杂，究其原则在一也。

　　《灵枢》言：足阳明之筋，颊筋有寒则急引，有热则筋弛纵，故左寒右热，则左急而左缓，右寒左热，则右急而左缓，阳气不得宣行故也。《经》曰：邪之所凑，其气必虚，偏枯 僻，或左或右，血脉不周，而气不匀也。治宜补正气，行滞气，疏风气，使气匀则风顺矣。

　　杂症大小合参卷八

　　论厥类中风

　　王节斋云：人有饮食醉饱之后，或感风寒，或着气恼，食填太阴，胃气不行，须臾厥逆，昏迷不省，名曰食厥。若误作中风中气，治之立毙，惟以阴阳淡盐汤探吐之，食出即愈。《经》曰：上部有脉，下部无脉，法当吐不吐则死。

　　有形体肥胖，平素善饮，忽舌本强硬，语言不清，口眼 斜，痰气上涌，肢体不遂，此肥人多中气，以盛于外而歉于内，兼之酒饮湿热，症乃成矣。须用六君子，加煨葛根神曲，多用人参以挽之，故元戎曰：酒湿之病，亦能作痹症，口眼 斜，半身不遂，舌强不正，浑似中风，当泻湿毒，不可作风病治之而汗也。

　　卢砥镜曰：《经》云，神伤于思虑则肉脱，意伤于忧愁则肢废，魂伤于悲哀则筋挛，魄伤于喜乐则皮槁，志伤于盛怒则腰脊难以俯仰也。昔有孀妇，十指拳挛，掌重莫举，肌肤疮驳，风药杂进不应，乃以舒郁调气血而愈。

　　一久病滞下忽昏仆，目上视脉无伦度，注汗大泄，丹溪曰：此阴虚阳暴绝也。得之病后而酒且内，急治人参膏而灸其气海，顷之手动。又顷之唇动、参膏成三饮而苏，服尽数斤而愈。凡人大病后，及妇人产后，多有此症。夫丹田气海，与肾脉相通，人有生之初，先生命门，胞系在脐，故气海、丹田，实为生气之源，十二经之根本，故灸而效。

　　杂症大小合参卷八　论厥类中风

　　华佗救阳脱方

　　用附子一个，重一两，切作八片，白术、干姜各五钱，木香二钱，同煎，先用葱白一握，炒熟熨脐下，次候药冷，灌服，须臾又进一服。

　　有妇人先胸胁胀痛，后四肢不收，自汗如雨，小便自遗，大便不实，口紧目 ，饮食懒进十余日，或以为中脏甚忧。立斋视之，曰：非也。若风既中脏，真气既脱，恶症既见，焉能延至十日，乃候其色面目俱赤而或青，诊其脉左三部洪数，惟肝尤甚，乃知胸乳胀痛，肝经血虚，肝气否塞也。四肢不收，血虚不能养筋也。自汗不止，血热津液妄泄也。小便自遗，肝经热甚，阴挺失职也。大便不实，肝木炽盛，克脾土也。连用犀角散四剂，诸症顿愈。又用加味逍遥散调理而安，后因郁怒，前症复作，兼发热呕吐，饮食少思，月经不止，此木盛克土而脾不能摄血也。用加味归脾为主，佐以逍遥而愈，后每过怒或睡中手足搐搦，复用前药即愈。

　　唐柳太后病风不能言，脉沉欲脱，群医束手相视，许胤宗曰：此铒汤药无及矣。即以黄 防风煮汤数十斛置床下，气腾腾如雾熏蒸之，是夕语，更药之而起。

　　有人平居无疾，忽如死人，身不动摇，默默不知人事，目闭不开，口噤不言，或微知人恶闻人声但如眩冒，移时方寤，此由出汗过多，血少气并于血，阳独上而不下，气壅塞而不行，故身如死，气过血还，阴阳复通，故移时方寤，名曰郁冒。冒亦名血厥，妇人多有之。厥有阴阳，阳厥补阴，壮水之主，阴厥补阳，益火之源。

　　阳气衰之者。阴必凑之，令人五指至膝上皆寒，名曰寒厥，宜六物附子汤。阴气衰于下，则阳凑之，令人足下热，热甚则循三阴而上逆，谓之热厥，宜六味地黄丸。肝藏血而主怒，怒则火起于肝，载血上行，故令血菀于上。血气乱于胸中，相薄而厥逆，谓之薄厥，宜蒲黄汤，诸动属阳，故烦劳则扰乎阳，而阳气张大，劳火亢矣。火炎则水干精绝，是以迁延至夏，内外皆热，水益亏而火益亢，孤阳厥逆，如煎如熬，故曰煎厥，宜人参固本丸。五尸之气，暴淫于人，乱人阴阳气血，形气相离，不相顺接，故令暴厥如死，名曰尸厥，宜苏合香丸。寒痰迷闷，四肢逆冷，名曰痰厥。宜姜附汤。胃寒即吐蛔虫，名曰蛔厥，宜乌梅丸加理中汤。气为人身之阳，一有拂郁则阳气不能四达，故令手足厥冷，与中风相似，但中风身温，中气身冷，名曰气厥，宜八味顺气散。

　　人生负阴而抱阳，食味而被色，寒暑相荡，喜怒交侵，况斫削多端，气血精神耗竭。

　　乌得而无暴脱暴死之症？故中风之症，因贼风虚邪之触而发者，不过十之一二，多属内为气血两虚。气虚则阴血不长，阴衰则热极生风，虚风内战。神气外驰，因而乃发，发则诸气上逆而化火，诸热亢极而化风，诸液结聚而为痰，诸水潮涌而为涎，斯时也，有升无降，有出无人，一如疾风暴，雷龙腾水涌之势，一时暴绝，出其不意，所以绝无外感头疼身热畏风畏寒诸症，实因气虚为本，风痰为标，而外触者，不过标中之兼症也。

