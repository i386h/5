<!-- { "loadSidebar": true } -->
　　（相失之候，诊凡有七者、此也。然脉见七诊，谓参伍不调，随其独异，以言其病尔，此言九候之中，有七诊之法也。）脱肉身不去者，死。（谷气外衰，则肉脱尽，天真内竭，故身不能行，其真谷并衰，死之至矣。去，犹行去矣。）九候之脉，皆沉细弦绝者，为阴主冬，故以夜半死。盛躁喘数者，为阳主夏，故以日中死。（位无常居，物极则反矣。乾坤之义，阴极则龙战于野，阳极则亢龙有悔、是以阴阳极脉，死于夜半，日中也。）寒热病者，以平旦死。（亦物极则变也。平晓木旺，木气为风，故木旺之时寒热病死。）热中及热病者，以日中死。（阳之极也。）病风者，以日夕死。（卯酉冲也。）

　　病水者，以夜半死。（水旺故也。其脉乍疏、乍数、乍迟、乍疾者，曰乘四季死。（辰戌丑未，土寄旺之，脾气内绝，故曰乘四时而死也。此详言诸病死期也。）

　　杂症大小合参卷首上　内经纂要

　　经脉别论篇

　　《经脉别论》曰：人之居处，动静勇怯，脉亦为之变乎？凡人之惊、恐、恚劳、动静，皆为变也。（变，谓变易常候。）是以夜行则喘出于肾，（肾主于交，气合幽冥，故行则喘息内从肾出也。）淫气病肺。（夜行肾劳，因而喘息，气淫不次，则肺病也。）有所堕恐，喘出于肝，恐生于肝，堕损筋血因而奔喘，故出于肝也。）淫气害脾。（肝木妄淫，害脾土也。）有所惊恐喘出于肺，（惊则心无所根据，神无所归，气乱胸中，故喘出于肺也。）淫气伤心。（惊则神越，故淫反伤心也。）

　　度水跌扑，喘出于肾与骨，（湿气通肾，骨、肾主之，故度水跌仆，喘出于肾与骨矣。跌，谓足跌。仆，谓身倒也。）

　　当是之时，勇者气行则已，怯者则着而为病。（气有强弱，神有壮懦，故殊状也。）故曰：诊病之道，观人勇怯，骨肉皮肤，能知有情，以为诊法也。通达性怀，得其情状，乃为深识，诊契物宜也。）

　　饮食饱甚，汗出于胃。（饱甚胃满，故汗出于胃。）惊而夺精，汗出于心，（惊夺心精，神气浮越，阳内迫之，故汗出于心。）持重远行，汗出于肾。（骨劳气越，肾复过疲，故持重远行，汗出于肾。）疾走恐惧，汗出于肝，（暴役于筋，肝气罢极，故疾走恐惧，汗出于肝。）摇体劳苦，汗出于脾。（摇体劳苦谓动作施力，非疾走远行也。动作用力则谷精四布，脾化水谷，故汗出于脾。）

　　食气入胃，散精于肝，淫气于筋。（肝养筋，故胃散谷精之气入于肝，则浸淫滋养于筋络矣。）食气入胃，浊气归心，淫精于脉。（浊气，谷气也。心居胃上，故谷气归心，淫溢精微入于脉也。何者？心主脉故。）脉气流经，经气归于肺，肺朝百脉，输精于皮毛。（脉气流运乃为大经，经气归宗，上朝于肺，肺为华盖，位复居高，治节由之，故受百脉朝会，乃布化精气，输于皮毛也。）毛脉合经，行气于府，（府，谓气之所居处也，是谓气海，在两乳间，名曰膻中也。）府精神明，留于四脏，气归于权衡。（膻中之布气者，分为三隧：其下者，走于气街，上者，走于息道，宗气留于海，积于胸中，命曰气海也。

　　如是分化，乃四脏安定，三焦平均，中外上下各得其所。）权衡以平，气口成寸，以决死生。（三世脉法，皆以三寸为寸关尺之分，故中外高下，气绪均平，则气口之脉而成寸也。气口者，脉之大要会也。

　　百脉尽朝，故以其分决死生也。饮入于胃，游溢精气，上输于脾。（水饮流下，至于中焦，水化精微，上为云雾，云雾散度，乃注于脾，上焦如雾，中焦如沤。）脾气散精，上归于肺，调通水道，下输膀胱，（水土合化，上滋肺金，金气通肾，故调水道，转注下焦，膀胱禀化乃为溲矣。下焦如渎，此之谓也。）水精四布，五经并行，合于四时五脏阴阳，揆度以为常也。（水精布，经气行，筋骨成，血气顺，配合四时寒暑，证符五脏阴阳，揆度盈虚，用为常道。）

　　杂症大小合参卷首上　内经纂要

　　脏气法时论篇

　　《脏气法时论》曰：夫邪气之客于身也。以胜相加，（邪者，不正之目。风寒暑湿饥饱劳逸是也。）

　　至其所生而愈，（谓至己所生也。）至其所不胜而甚，（谓至克己之气也。）至于所生而持，（谓至生己之气也。）自得其位而起。（居所生处，谓自得其位也。）肝病者，两胁下痛引少腹，令人善怒，（肝厥阴脉，自足而上，环阴器，抵少腹，又上贯肝膈布胁助，故两胁下痛，引少腹，其气实，则善怒。）

　　虚则目 无所见，耳无所闻，善恐如人将捕之。（肝厥阴脉，自胁助、肘，循喉咙，入颃颡，连目系。胆少阳脉，其支者，从耳后入耳中，出走耳前，至目锐 后，故病如是也。恐，谓恐惧，魂不安也。）心病者，胸中痛，胁支满，胁下痛，背肩甲间痛，两臂内痛，（心少阴脉，支别者，循胸出胁。又手心主厥阴之脉，起于胸中：其支别者，亦循胸中，出胁下腋三寸，上抵腋下，下循 内，行太阴少阴之间，入肘中，下循臂，行两筋之间。又心少阴之脉，直行者，复从心系却上肺，上出腋下，下循 内后廉。行太阴心主之后，下肘内，循臂内后廉，抵掌后锐骨之端，又小肠太阳之脉，自臂 上绕肩甲，交肩上，故病如是。）虚则胸腹大，胁下与腰相引而痛。（手心主厥阴之脉，从胸中，出属心胞，下膈，历络三焦；其支别者，循胸出胁，心少阴之脉，自心系下膈络小肠。故病如是。）脾病者，身重善肌肉痿，足不收行，善 脚下痛，（ ，小儿病。脾象土而主肉，故身重肉痿也。脾太阴之脉起于足大指之端，循指内侧上内踝前廉，上 内。肾少阴之脉，起于足小指之下，斜趋足心，上 内，出 内廉，故病则足不收行，善 ，脚下痛也。）虚则腹胀满，肠鸣，飧泄，食不化。（脾太阴脉，从股内前廉入腹，属脾络胃，故病如是。《灵枢经》曰：中气不足则腹内为之善满，肠为之善鸣。肺病者，喘咳逆气，肩背痛，汗出尻阴，股膝髀 足皆痛，肺藏气而主喘息，在变动为咳，故病则喘咳逆气也。背为胸中之府，肩接近之，故肩背痛也。肺养皮毛，邪盛则心液外泄，故汗出也。肾为少阴之脉，从足下上循 ，内出 内廉，上股内后廉，贯脊，属肾络膀胱。

　　今肺病则肾脉受邪，故尻阴股膝髀 足皆痛。）虚则少气不能报息，耳聋咽干。（气虚少，故不足以报息也。肺太阴之络，会于耳中，故聋也。肾少阴之脉，从肾上贯肝膈，入肺中，循喉咙夹舌本，今肺虚，则肾气不足以上润于咽，故咽干也。）肾病者，腹大胫肿，喘咳身重，寝汗出憎风，肾少阴脉，起于足，而上循 ，复从横骨中，侠脐循腹里，上行而入肺，故腹大胫肿而喘咳也。肾病则骨不能用，故身重也。肾邪入肺，心气内微，心液为汗，故寝汗出也。胫既肿矣。汗复津泄，阴凝玄府，阳灼下焦，内热外寒，故憎风也。）虚则胸中痛，大腹小腹痛，清厥意不乐。（肾少阴脉，从肺出络心注胸中。肾气既虚，心无所制，心气灼肺，故痛聚胸中也。足太阳脉，从项下行而至足，肾虚则太阳之气不能盛行于足，故足冷而气逆也。清，谓清冷。厥、谓厥逆。以清冷气逆，故大腹小腹痛，志不足，则神燥扰，故不乐也。）

　　杂症大小合参卷首上　内经纂要

　　宣明五气论篇

　　《宣明五气篇》曰：五气所病，心为噫，（象火炎上，烟随焰出，心不受秽，故噫出之。）

　　肺为咳，（象金坚劲，扣之有声，邪击于肺，故为咳也。）肝为语，（象木枝条，而形支别，语宣委曲，故出于肝。）脾为吞，（象土包容物，物归于内，翕如皆受，故为吞也。）肾为欠、为嚏，（象水下流，上生云雾，气郁于胃，故欠生焉。太阳之气和利，而满于心，出于鼻则生嚏。）胃为气逆，为秽为恐，（胃为水谷之海，肾与为关，关门不利，则气逆而上行也。以包容水谷，性善受寒，寒谷相迫，故为哕也。寒盛则哕起，热盛则恐生，何者？胃热则肾气微弱，故为恐也。）大肠小肠为泄，下焦溢为水，（大肠为传道之府，小肠为受盛之腑，受盛之气既虚，传道之同不禁，故为泄利也。

　　下焦为分注之所，气窒不泻，则溢而为水。）膀胱不利为癃，不约为遗尿，（膀胱为津液之府，水注由之。然足三焦脉实，约下焦而不通，刚不得小便，足三焦脉虚，不约下焦，则遗尿也。）胆为怒，（中正决断，无私无偏，其性刚决故为怒也。）中谓五病。五精所并，精气并于心则喜，（精气，谓火之精气也。肺虚而心精并之，则为喜。《灵枢》曰：喜乐无极则伤魄。魄为肺神，明心火并于肺金也。）并于肺则悲，（肝虚而肺气并之，则为悲。《灵枢》曰：悲哀动中则伤魂。魂为肝神，明肺金并于肝木也。）并于肝则忧，（脾虚而肝气并之，则为忧。《灵枢》曰：愁忧不解则伤意。意为脾神，明肝木并于脾土也。）并于脾则畏，（肾虚而脾气并之，则为畏。《灵枢》曰：恐惧不解则伤精。精为肾神，明脾土并于肾水也。）并于肾则恐，（心虚而肾气并之，则为恐。《灵枢》曰：怵惕思虑则伤神。

　　神为心土神，明肾水并于心火也。怵惕，惊惧也。此皆正气不足而胜气并之。）是谓五并，虚而相并者也。五脏所恶：心恶热，（热则脉滑浊。）肺恶寒，（寒则气留滞。）肝恶风，（风则筋燥急。）脾恶湿，（湿则肉痿肿。）肾恶燥，（燥则精竭涸。）是谓五恶。五味所禁：辛走气，气病无多食辛；咸走血，血病无多食咸；（咸先入肾，此云走血者，肾合三焦，血脉虽属肝心，实为三焦之道，故咸入而走血也。）苦走骨，骨病无多食苦；（苦走心，此云走骨者，水火相济，骨气通于心也。）甘走肉，肉病无多食甘；酸走筋，筋病无多食辛酸。是谓五禁。五病所发：阴病发于骨；阳病发于血；阴病发于肉；（骨肉阴静，故阳气从之。血脉阳动，故阴气乘。）阳病发于冬；阴病发于夏。（夏阳气盛，故阴病发于夏。冬阴气盛，故阳病发于冬。各随其少也。）是谓五发。五邪所乱：邪入于阳则狂；邪入于阴则痹；（邪居于阳脉之中，则四肢热盛，故为狂。邪入于阴脉之内，则六经凝涩不通，故为痹。）

