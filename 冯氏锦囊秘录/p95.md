<!-- { "loadSidebar": true } -->
　　凡循衣摸床，直视谵语，脉弦者，生脉涩者，死。小便利者，可治，以其肺气犹降，膀胱犹能化气而肾水未枯也。不利者，不可治，谓津液枯竭也，此乃肝热乘肺，元气虚衰，不能主持，阴阳二气俱绝，名撮空症也。极虚之候，不论伤寒何病，俱以大剂参，或八珍、或独参汤峻补之，多有活者。若大便秘结，撮空谵语燥渴者，此为实热，宜承气汤下之。

　　杂症大小合参卷十

　　伤寒身重肉苛

　　病有身重不能转侧者，有身疼不能转侧者，何也？身重不能转侧者，下后血虚，津液不荣于外也。身疼不能转侧者，风湿相搏于经也。二者颇类，虚实不同，治则各异。若症恶而觉身重倍常者，死。以阴阳气离，形骸独留，无气升举，故身倍重也。其肉苛者，虽着衣絮，犹尚苛也。由发汗过多，损伤荣卫，肉失所养，故顽痹不仁，痛痒不知也。用羌活冲和汤类加桂枝、当归、木香主之。

　　杂症大小合参卷十

　　伤寒摇头

　　头者，诸阳之会，阳脉有乖，则头为之摇动。《经》曰：诸风掉眩，皆属肝木。多因气血虚弱，而风火上乘，鼓动以致之，然有心绝而摇头者，有风盛而摇头者，盖阴根于阳，阳根于阴，阴阳互根，气血周流无间。若心绝则神去而阴竭，阳独无根，不能自主，所以头摇。《经》云：阳毒留形，体如烟熏，直视摇头是也。至于太阳发 ，则风盛于上，风主乎动，是以头摇。《经》所谓：独摇头，卒口噤，而背反张者是也。

　　言摇头中有痛也。言者为虚，不言为实，均是摇头，析而分之，曰虚邪、曰实邪、曰真邪，当随症施治，外灸百会、风府等穴，其摇即定。

　　杂症大小合参卷十

　　伤寒鼻塞

　　鼻为肺窍，肺为脏首，寒欲客肺，肺则与邪相搏，是以肺液为涕，气壅而塞，此为寒也。久则郁而为热，火烁金燥，津液不濡，荣卫凝滞，清气不升，是以肺窍为之不通，此之热也。寒者温之，热者清之。

　　杂症大小合参卷十

　　伤寒自汗

　　寒多中荣，风多中卫，荣得寒则痛，卫得风则热，寒伤于荣，则无汗而为伤寒，风伤于卫，则有汗而为伤风，荣卫惧虚，则必自汗。盖荣行脉中，卫行脉外，荣虚则不能守脉中，气虚则不能卫脉外，以致汗出。汗者，血也。寒则凝滞，故痛。热则妄行，故汗，汗出而渴者，主发疮痍。汗出而不渴者，主热将散也。如身热汗极，昏睡不言，筋挛背强，其脉沉微，此是欲变风候也。如头有汗而身无汗，心胸懊 ，是中有停滞，而津液不得下行也。若身热微微，昏沉多睡，身有汗而独头无，且寸口脉微者，是亡阳之候。如阴症诸候俱备，但身首俱有微汗者，未可谓之纯阴，盖阴脉皆至颈而还，今达阳部，故知非也。

　　杂症大小合参卷十

　　伤寒劳复食复

　　劳复者，因伤寒初愈，血气未平，早作劳动，致损真气，触其余毒而病，谓之劳复。食复者，因胃中稍和，即为倍食，胃气未充，不能消化，或邪热内伏，未经尽去。

　　因与谷气相搏而病，此谓食复。劳者调之。食者消之。更有伤寒口欲言，舌不能转，眼睛不慧，反能食者，为除中。邪火杀谷之象也。

　　杂症大小合参卷十

　　伤寒瘥后女劳复

　　瘥后因交合而复者、名女劳复。其候体重少气，头重不举，目中生花，腰背痛，小腹里急绞痛，或引阴中拘挛，或憎寒发热，时时阴火上冲，头面烘热，心胸烦闷者是也，宜烧 散之类。小腹急痛，脉沉足冷，用当归四逆汤加熟附茱萸之类。若见卵缩入腹，脉见离经者，死。然有男子病新瘥，未与妇人交接，感动其情，思其欲事，心切而得病者，其治亦与女劳复同。

　　杂症大小合参卷十

　　伤寒瘥后阴阳易

　　阴阳易者，因瘥后交合，而无病之人反得病者是也。其候大便不通，心神昏乱，惊惕不安，体重少气，少腹里急，及引阴中拘挛，热上冲胸，头重不欲举，眼中生花，膝胫拘急是也。然肾经亏败，真阳虚损，故有寒无热，脉虚足冷，宜人参四逆汤，调下烧散，阴头微肿则愈。若妇人病未平，复有犯房事，小腹急疼，腰膝俱痛，四肢不仁，无热者，当归白术散。凡阴阳易，极难调理，须分寒热施治，舌出数寸者死。

　　杂症大小合参卷十

　　伤寒瘥后发肿

　　伤寒愈后浮肿，若因水气者，宜利之。若胃虚食少者，宜五苓散加苍术、陈皮、木香、砂仁之类。胃不虚者，以商陆一味，煮粥食之，亦妙。伤寒大病瘥后足肿者，不妨。但节饮食，戒酒色，胃气强，肿自消也。

　　杂症大小合参卷十

　　伤寒瘥后遗毒

　　伤寒汗下不彻，余邪结在耳后一寸二三分，或两耳下俱硬肿者，名曰遗毒，宜速消散，缓必成脓，以连翘败毒散治之。如项肿痛，加威灵仙；大便实加大黄、穿山甲。如发肿有脓不消，或已破未破者，但用内托消毒散，加角刺、升麻、金银花、甘草之类。

　　然古人方书之论如此，但实多由于久热伤阴，盖少阳少阴，阴亏已极，因乃虚火上冲，所以腮颊耳后肿痛也。《经》曰：荣气不从，逆于肉里，乃生痈肿。况耳后方圆一寸皆属于肾，有何毒之谓欤？治宜以滋阴化痰，散郁和肝而肿自愈。如熟地、麦冬、土贝母、生白芍、甘桔、连翘之类，略佐青皮、柴胡少许足已。若尺脉甚弱者，竟用上病疗下之法，投以引火归源之药，则肿不治而自散。若误认以毒为事而攻之，不惟肿结，愈固而愈甚，必致变生别病而危矣。此张之鄙见也。

　　杂症大小合参卷十

　　伤寒瘥后碗头疮

　　碗头疮者，亦有汗下后余毒不尽，故瘥后而发碗头疮也。只以黄连、甘草、归尾、红花、防风、苦参、荆芥、连翘、羌活、白芷之类煎服，外用芒硝、赤小豆、青黛为末，以鸡子清和猪胆汁调敷疮上最效，勿动其靥，待其自脱。若瘥后小便涩有血者，亦是余毒热也，名曰内外疮，亦皆有靥。若不出脓者死。宜用黄连解毒汤加生地、归尾、连翘、木通、滑石、牛膝、 蓄、琥珀、甘草稍之类。

　　杂症大小合参卷十

　　伤寒身痒

　　凡阳明反无汗，皮中如虫行者，胃主肌肉，阳明久虚也，宜术附汤、黄 建中汤主之。如风热盛，身痒发热无汗，口燥舌干，大小便秘涩者，宜防风通圣散加羌活主之。

　　如风证身痒者，宜小续命去附子，加白附子主之。如血虚身痒者，宜四物汤加浮萍、蒺藜、防风主之。

　　杂症大小合参卷十

　　论大头伤寒治法

　　发于鼻额红肿，以至两目盛肿而不开，额上面部皆赤而肿者，属阳明也，或壮热气喘，口干舌燥，咽喉肿痛不利，脉来数大者，用普济消毒饮主之。如内实热盛者，用通圣消毒饮。若发于耳之上下前后，并头角红肿，此属少阳也。或肌热，日脯热，寒热往来，口苦咽干，目疼胁下满，宜小柴胡加花粉、羌活、荆芥、连翘、芩连主之。若发于头上，并脑后项下及目后赤肿者，此属太阳也、宜荆芥败毒散主之。若三阳俱受邪，并于头面耳目鼻者，以普济消毒散，外用清凉救苦散敷之，治法当先缓后急，则邪伏也。先缓者，宜退热消毒，虚人兼扶元气，胃虚食少者，宜助胃气，候其大便内结热甚，方以大黄下之，拔其毒根，此先缓后急之法也。盖此毒先肿于鼻额，次肿于目，又次肿于耳，从耳至头，上络后脑，结块则止，若不散必成脓也。俗云大头天行，亲戚不相访问，染者多不救。泰和间多有病此者，医以承气加蓝根下之，稍缓，翼日如故，下之又缓，终莫能愈，渐到危笃。东垣视之曰：夫身半以上，天之气也。身半以下，地之气也。此邪热客于心肺之间，上攻头而为肿盛，以承气泻胃中之实热，是为诛伐无过，遂处普济消毒饮子全活甚众。

　　杂症大小合参卷十

　　伤寒误药伤人

　　阳盛阴虚，则邪乘虚入里，下之则愈，汗之则竭其津液而死。阳盛阳虚，则邪客于腠里而未能入，汗之则愈，下之则引贼破家而死。若应用小柴胡汤和解，误用承气汤致身热黄者，死。中暑热病，误用燥剂者，死。肾虚受寒，内逼浮阳之火泛上，面赤烦躁，身有微热，渴欲饮水，不能下咽，大便或闭、或利，小水淡黄，或呕逆，或气短，或郑声，或咽痛，状似阳证，误投寒凉者，立死。阴证身热，面赤足冷，烦躁揭去衣被，脉来数大无力，若不急用加减五积散冷服，而误用凉药者，死。伤寒汗多，复利小便者，死。阳明病潮热汗多，小便因少，若利之，加喘渴者，死。湿病，若发其汗，使人耳聋不知痛处者，死，病患烦燥，自觉甚热，他人以手按其肌肤，殊无大热、此为无根失守之火，用凉药者，死。

　　杂症大小合参卷十

　　辨伤寒太阳经再传

　　伤寒六经传变，自表入里，三阳为表，三阴为里，自浅而深，六经传尽，必无出而再传之理。成氏以六日厥阴传经已尽，七日当愈不愈，再自太阳传出，复至厥阴，十三日不愈，谓之过经坏病。此等注释，谬误殊甚。马玄台辩之，谓太阳至厥阴，犹人入户升堂，以入于室，太阳为三阳，最在外，阳明为二阳，在太阳之内，少阳为一阳，在阳明之内，此三阳之在表也。太阴为三阴，在少阴之内、少阴为二阴，在太阴之内，厥阴为一阴，在少阴之内，此三阴之在里也。故一日始于太阳，二日传阳明，三日传少阳，四日传太阴，五日传少阴，六日传厥阴。经文之论，次第相传，亦言其大概耳。所云七日不愈再传经者，七日行经未尽，仍在太阳一经也。如仲景所谓，太阳病头痛七日自愈，以其行经尽也。若欲再作经者，针足阳明，使经不传则愈。可见太阳一经，有传之七日以上者、则阳明、少阳，亦可羁留，过经不解，故针阳明中土，使不再传，此谓行其经未尽，未尝曰传其经尽也。若云六经传尽，复自厥阴外出，而再传太阳，则有二阴三阴一阳二阳以格之，有容自外入内，又自内而越于外之理。风寒之邪，郁久成热，入人脏俯，岂两阴交尽于里？复能变寒，而从皮毛之外，再入太阳以为害者哉！成氏之谬，不辨可知也。

　　杂症大小合参卷十

　　论伤寒汗药宜早下药宜迟

