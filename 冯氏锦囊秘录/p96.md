<!-- { "loadSidebar": true } -->
　　伤寒之病，莫先于分经表里，治表里之法，莫先于分汗下缓急，汗下迟早一差，变症百出，是以前人论治伤寒，有曰汗药宜早，下药宜迟，此二语紧要法也。曰宜早者，谓风寒之邪自表而入，即当速为发表，邪从表解，免其传里而病，即仲景所谓，觉病须臾，即宜早治，不避晨夜是也。曰宜迟者，谓风寒之邪，传入于里，攻下必须在正阳阳明之腑。俟邪热壅盛于里，下之则去其邪热而愈，所谓应犯而犯似乎无犯。若邪热未盛于里而早下之，则正气受伤，傍流阴寒之气乘虚痞聚，即仲景所谓下早恐成痞气与结胸是也。此云迟早，论治法之先后，非论时刻之早晚也。奈有以发汗当在午前阳分，攻下当在午后阴分，以早迟一字，竟以日候之早晚论之，支离穿凿，莫此为甚。且有既不明伤寒治法，又不识杂证类伤寒，往往妄投汗下之药，以致虚人元气，变证丛生，未有不因之而毙者矣。

　　杂症大小合参卷十

　　论伤寒可下不可下

　　《经》曰：中满者，泻之于内；又曰：土郁夺之。谓下之令其疏泄也。然欲攻病邪之标，必先审正气之本。如伤寒寸脉弱而无力者，切忌发吐，尺脉弱而无力者，切忌汗下，俱宜小柴胡汤和之。若小便数而赤，大便结而脉沉实者，日数虽少，邪已传里，病宜下之，失下则聚热不散，无黄、发狂等症生焉。如脉浮大，小便清长，日数虽多，病未传里，未成热结，不可下也，下之则虚其阴，阴气弱于中，阳邪攻于内，所谓引贼破家也。并宿滞未熟，表邪未尽，亡血溃疡，动气恶心，六脉无力，睡卧安宁，虚结年高，病久产后，均忌大下。内伤元气不足，有食停滞，当补泻兼施，补中益气，加熟大黄润而行之。更有太阳、少阳并病，是半表半里之症，宜和之者也。若误下之，则太阳表邪入里，而为结胸，少阳里邪攻于肠、胃而为脏结，或开肠洞泄，便溺不禁而死，故身热恶寒，邪在表也，可汗不可下。发热恶热，热在里也，可下不可汗。邪在半表半里，汗下俱禁之人，皆曰汗多亡阳，不知下多亦亡阳，以亡阴中之阳，故曰亡阴耳。若不呕不渴，睡卧安宁，身无大热，惟心下觉痛，时欲进食，下痢频频，舌有白苔者，是寒在胸中，热聚丹田，此谓脏结，因邪结于中，气不得通于下，故心下觉痛也。至若白苔不退，是上焦寒盛，寒盛则其结愈固，伤寒以阳盛为顺，阴盛者，逆候也。如至五六日间，胸无结滞，但日中烦躁不眠，至夜微能安静者，是过下过汗而阴阳亡也。盖昼主阳，在昼则阳气欲复，因虚不胜邪，故烦躁不宁也。夜稍安静者，阳虚不能与之争，邪热遇阴，故少解也。如阴阳未脱者，至夜而阴复之，至日而阳复之，则数日阴阳渐复，邪气自当潜退矣。如逐日更甚者，此正气散乱于内，邪气纵横于中也，不治。然伤寒汗下之后，不可便用参 大补，宜用小柴胡汤加减和之。若即加大补，则邪气得补，而热复盛，所以谓伤寒无补法此也。惟挟虚类伤寒，脉见无力者，并劳力伤寒者，不在禁补之例，更宜须分阴阳二症，阴症者，身静重语无声，气难布息，口鼻气冷身凉，水浆不入，二便不禁，面上恶寒是也。阳症者，身动轻语有声，口鼻气热身烙是也。更当以脉之有力无力辨之。

　　杂症大小合参卷十

　　伤寒可吐不可吐

　　《经》曰：在上者，因而越之。凡尺脉有力强健者，可吐。食滞中脘，胀闷恶心，头痛身热，寸脉滑盛者，可吐。痰满胸膈，不得升降，因而小便不通者，可吐。肝气郁结，中脘痛闷者，可吐。若尺脉微弱，两寸不滑，胸膈不闷者，不可吐。脾胃素虚，面色痿黄，右寸大而无力者，不可吐。中气虚而痞胀，不能不化者，不可误吐。吐后心火既降。阴道必强，大禁房室悲忧，致增他病，咎归于吐。

　　杂症大小合参卷十

　　辨伤寒可汗不可汗

　　凡脉浮大者，日数虽多，在表宜汗。若六七日后，邪热少退，胸膈亦和，是表里己平也。而如咽喉干燥，汗出无多，此乃津液枯竭，不可发汗，汗则亡阳。更淋家不可发汗，夫淋是太阳热传膀胱也，汗之则津液愈竭，客热愈增，以致膀胱虚燥，小便便血。衄家不可发汗，夫衄则上焦已亡血矣。汗之复竭上焦津液，血不荣则筋不舒，阴既虚则目不瞑而成痉 。少阴病脉沉细数，病为在里，不可发汗。少阴病，但厥无汗，而强发之，必动其血，或从口鼻，或从目出，是名下厥上竭，难治。脉动数微弱者，不可发汗。脉沉迟在里者，不可发汗。腹中左右有动气者，不可发汗，及产后溃疡，年高病久，气虚血虚，均不可无汗。故夫汗者，治在表也。然汗法有三，一曰温散。天遇寒胜之时，人逢阴胜之脏，夫阳气不充，则表不能解，虽身有大热，必用辛温。一曰凉解，炎热炽盛，表里枯涸，阴气不营，亦不能汗，宜用辛凉。一曰平解。病在阴阳之间，既不可温，又不可凉，但宜平用，期于解表而已。凡已得汗而脉尚躁盛者，此阴脉之极也，死。脉尚躁而不得汗者，此阳脉之极也，死。若得汗而脉静者，生。

　　凡病患神采外扬者，病发常多汗而躁急，盖神既外扬，津无管束而妄泄。《经》所谓：阳虚虚阴必凑之，必须内守，方可逆挽。老子所谓：知其雄，守其雌，知其白，守其黑，真对症之药也。若夫用药，必取草木之性，下达而味沉重者，恒使勿缺。如灌园而频频沃之，以杜其枯竭也。所以伤寒过经热不止，或发汗不彻用紫苏煎汤，纳入大壶，置被中接汗，内服辛凉之药，使汗易出，而勿耗伤阴分也。

　　杂症大小合参卷十

　　辨伤寒未解将解

　　凡至七日，邪传阴分已足，如身微热，面有黄色，手足微温，精神清爽，此是阳气欲复，阴气欲解，虽有卒然大热汗出，此邪气还表，即解之候也。如热而不已，昏沉烦躁，此又是邪气胜正，阴极成热，乃必死之候。如七八日间，口噤不言，烦扰身热，或战，此是阴阳争胜，如三部脉皆至，而目 黄者，此正气胜邪，其症即愈。即在一二日间，病传太阳，阳明，候当头疼发热，睡卧不宁，其脉浮大。如反睡卧安宁，口不烦渴，精神清爽、脉来沉迟而实，呼吸息数无乖，此外虽感冒，阴旺不受邪触，故不见于脉，当三阳传足而愈，又不可作阳病见阴脉者论也。然阳病必至七日而愈，阴病必至六日而愈者，以阳病法火，火数七，阴病法水，水数六耳。

　　杂症大小合参卷十

　　伤寒望色

　　鼻色青，主腹中痛。若冷者，死。鼻色微黑者，有水气。鼻色黄，主小便难。鼻色白者，属气虚。鼻色赤者，属肺热。鼻色鲜明者，有留饮。鼻孔干燥者，必衄血。鼻色燥如烟煤者，阳毒热极。鼻孔冷滑色黑者，阴毒冷极。鼻流浊涕者，属风热。鼻流清涕者，是肺寒。鼻孔癖胀者，肺热有风。唇口焦红者，吉。唇口焦黑者，凶。唇口俱肿赤者，是热极。唇口俱青黑者，是寒极。唇口舌断绞者，难治。唇口燥裂者，是脾热。唇青舌卷者，死。唇吻色青者，死。环口黧黑者，死。口张气直出者，死。齿燥无津液者，是阳明热极。前板齿燥兼脉虚者，是中暑。齿如热者，难治。耳黑枯燥者，是肾惫。目赤唇焦舌黑者，属阳毒。目里黄色暗者，属湿毒。目黄兼小便利，大便黑，小腹满痛者，属蓄血。目瞑者，将欲衄血。目白睛黄不渴，脉沉细者，属阴黄。两 黄者，病欲愈。开目见人者，属阳。闭目不欲见人者，属阴。睛昏不识人，目反上视，睛小瞪，目直视，目邪视，目睛正圆，戴眼反折，眼HT 陷下，此八者，皆死证。目睛微定，临时稍转动者，属痰。目中不了了，睛不和，不明白者。此因邪热结实在内，不了了者，谓见一半目，不见一半目是也。眼眶黑者，亦主内有痰。舌肿者，雄治。舌出者，死。面观颊赤。在午后，此虚火上升，不可作伤寒治。面赤脉数无力，此伏阴病，假热也。面赤脉沉细，此少阴病，外热内寒，阴盛格阳，宜温。误用寒凉者，死。面赤脉弦数，此少阳病，宜小柴胡汤和解。面部通赤，此阳明表症未解，宜解肌，不可攻里。面唇青，是阴寒极。面青兼舌卷囊缩，亦是阴寒。面青兼小腹绞痛，是夹阴伤寒。面目身黄，兼小水短涩，是湿热。面目身黄，小腹胀满硬痛，小便利，是蓄血伤寒。面白，为无神，或汗多是脱血所致，面白人不宜大汗。若汗下吐后，神昏谵语者，坏病也。直视喘满下利者，死。脉沉肢冷者，死。若黑气在鱼尾，相牵入太阳者，死。黑气自人中入口者，死。黑气入耳目鼻舌者，死。面黑人在伤寒内涉虚，不宜参术大补，盖气多实故也。

　　杂症大小合参卷十

　　伤寒问因

　　口苦是胆热。口甜是肝热。口淡是胃热。舌干口燥是胃家热极。心下满，若因下早者，为痞气。若手按拍之有声，又软者，是停水。若手按则散者，此虚气。若手按硬痛者，是宿食。凡喜明而向外睡者，属阳，而元气实。喜暗而向壁睡者，属阴而元气虚。凡病初起，觉不舒快少情绪者，是夹气伤寒。凡病起觉倦卧，骨腿酸疼胁痛者，是劳力伤寒。凡耳聋因邪气入深者，难治。然有兼虚证者，或因少阳证者，不可不知。

　　杂症大小合参卷十

　　伤寒论脉撮要

　　左右手脉俱急紧盛，是夹食伤寒。右手脉来空虚，左手脉来紧盛，是劳力伤寒。左手脉来紧盛，右手洪滑，或寸脉沉伏，身热恶寒，隐隐头痛，喘咳烦闷，胸胁体痛，是夹痰伤寒。左手脉来紧涩，右手脉沉数，心胸肋下，小腹有痛处，是血郁内伤外感。

　　杂病以弦为阳，伤寒以弦为阴，杂病以缓为弱，伤寒以缓为和。两手无脉曰双伏，一手无脉曰单伏，必有正汗也。寸口阳脉中或见沉细者，但无力者，为阳中伏阴。尺部阴脉中，或见沉数者，为阴中伏阳。寸口数大有力为重阳，尺部沉细无力为重阴，寸脉浮而有力，主寒邪，表实宜汗。浮而无力，主风邪，表虚宜实。尺脉沉而有力，主阳邪在里，为实宜下。无力主阴邪在里，为虚宜温。寸脉弱而无力，切忌发吐。尺脉弱而无力，切忌汗下。初按来疾去迟，名曰内虚外实。去疾来迟，名曰内实外虚。尺寸俱同，名曰缓，缓者，和而生也。汗下后脉静者生，乃正气复也。躁乱身热者，死，乃邪气胜也。温之后脉来歇至者，正气脱而不复生也。纯弦之脉名曰负，负者，死。按之解索，名曰阴阳离，离者，死。阴病见阳脉者，生。阳病见阴脉者，死。

