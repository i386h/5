<!-- { "loadSidebar": true } -->
　　徐灵胎《伤寒类方》白头翁汤注云：凡下重者，皆属于热。按：《金匮要略》云：小肠有寒者，其人下重便血。是则下重不专属于热矣，特热证较多，当察脉证治之，不可执一。阳明主阖，故其病为胃家实。太阴主开，故其病为自利。胃家实者，是胃液燥竭也，故必渴，药用栀、豉、白虎、人参、竹叶、石膏、承气等，以存津为主。自利者，是脾脏寒湿也，故不渴，药用理中、四逆等温中为主。

　　《伤寒论》桃花汤证，或以为寒，或以为热，或以为寒热不调，或以为先热后寒，持论不一，独沈棣怀《医学三书论》至为详确，备录之。阳病下利，便脓血，协热也。阴病下利，便脓血，下焦不约而里热也。与桃花汤固下散寒，成氏此注深合仲景之旨。盖少阴传经阴病，病于少阴之经，实结于胃，少阴直中之寒证，病在本脏，下焦虚寒失闭藏之职，故用温补以散里寒而固肠胃。《准绳》反以成氏释里寒为非，岂不思热而用固肠收涩之剂，则热何由去耶？吴缓谓此症三阳传来，纯是热病，赤石脂性寒，假干姜以从治之。彼盖见血为热，不知有形之血，必赖无形之气以固之，下焦虚寒不能固血，非温补不能助阳以摄阴，何必阳病热而始便脓血哉？赤石脂性温，丹溪、东垣皆云，然吴缓何据而谓其寒？喻昌颇知仲景救阳之意，而于此条亦以为热证，乃云滑脱即不可用寒药，何以仲景于自下利者，多用黄芩、黄连耶？白头翁又何为耶？其注支离矛盾，学人当细详之。（以HT 按：下利热多寒少，其辨少阴寒利之法，汪苓友《伤寒辨证广注》言之最悉，附录于此少阴里寒，便脓血，色必黯而不鲜，乃肾受寒湿之邪，水谷之津液为其凝泣，酝酿于肠胃之中，而为脓血，非若火性急速而色鲜明，盖冰气静而腹喜就温，欲得手按之而腹痛乃止。）

　　卷三

　　阴证阳证

　　病证阴阳疑似，最难辨别。即如厥有阴阳二证，李士材谓阴厥脉沉弱，指甲青而冷，阳厥脉沉滑，指甲红而温，以此为辨。蒲城王竹坪先生（梦祖）《伤寒撮要》采之，以为此说最精，留心体验之，百不一失。然观《续名医类案·疫门》载，施幼升六月患时疫，口燥舌干，苔刺如锋，咽喉肿痛，心腹胀满，按之痛甚，渴思冰水，小便赤涩，得涓滴则痛甚，此当急下之证也，惟通身肌表如冰，指甲青黑，六脉如丝，寻之则有，按之则无，医者引陶氏《全生集》以为阳证，但手足厥逆，若冷过肘膝，便是阴证，况通身微冷乎？又陶氏谓阴阳二证，全在脉之有力无力中分，今已脉微欲绝，按之如无，比无力更甚，遂进附子汤，烦躁之极，不超时竟殒。观此知阴证似阳，又未可以脉沉弱、指甲青冷为凭。余按：成无己曰：丹厥若始得之，手足便厥而不温者，是阴经受邪，阳气不足，可用四逆汤。若手足自热而至温，从四逆而至逆者，传经之邪也，四逆散主之。此说辨别，至为精审，又凡六气之感，异于伤寒之传经者，惟舌较为可凭，阴证亦有黑苔、焦黄苔，然其苔必浮胖，或滑润而不枯，此等处非细心体察，鲜不致误。（上海王协中敬义《疫疠溯源》载：吴门汪姓患疫症，适当盛暑，体厥四肢冷极，脉虚，医用参附并四逆等药，遂至危殆，及延余诊，见其咬碎唇舌，周身赤斑成片，形倦而口中谵妄不成语句，脉参伍极乱，已无下手处矣。以此合魏案观之，知阳证阴脉，误投温热，必至杀人，可不惧哉？）

　　上所述通身肌表如冷，指甲青黑，六脉如丝，进附子汤而殒，此阳证似阴，误作阴证治而死也。亦有阴证似阳，误作阳证治而死者，黄退庵《证治指要》云：一妇小产后，身作大热，舌黄脉大，口干，大便多日不解，医者不辨其假，而用白虎汤一服，便通热缓，病家大悦。

　　余诊之，谓此乃格阳于上，其方不可再服，必当温补。问：既系虚证，何昨日服药大便通热势解耶？余曰：此大便之结，如寒月水泽，腹坚其通者，几微元阳为寒凉所逼而出。其热势减者，亦因寒凉灌濯，暂为退舍。脉象浮大，软如丝絮，急服八珍汤，尚恐无及。其家不信，医来复诊，见有应效，仍用前方加麦冬、五味子，服后两目直视，循衣摸床，一昼夜而终。悔无及矣。余按：肌寒在内而格阳于外，寒在下而格阳于上，此为无根之火，症见烦躁欲裸形，或欲坐卧泥水中，舌苔淡黄，口燥齿浮，面赤如微酣，（是为戴阳），或两颧浅红，游移不定，（异实热证之尽面通红者，叶天士谓戴阳之红，红而娇嫩带白），言语无力，纳少胸闷，渴欲饮水，或咽喉痛而索水至前，复不能饮，肌表虽大热，而重按则不热，或反觉冷，或身热反欲得衣，且两足必冷，小便清白，下利清谷，（亦有大便燥结者。）脉沉细，或浮数，按之欲散，亦有浮大满指，而按之则必无力，是宜温热之剂。如八味丸等药须凉服，从其类以求之也。

　　卷三

　　暑

　　陆丽京《医林新论》谓人之游于暑月而清明在躬者，恃有无气以胜之。世俗夏月辄服香薷饮，不知香薷性味辛温，走散真气，浓朴气力辛猛，摧陷元阳，招暑引邪，无过于此。更有服六一散者，不知甘草性虽和平，而向有中满喘胀，及胸多积滞者，亦不宜概用，滑石利窍，表虚者服之则卫气不固，遗滑者投之则精关不守，此又不可不审也。孙真人以为虚弱之人，暑月当服生脉散。又云：夏月常服五味子，以补五脏之气。余则以为寻常汤饮，须用乌梅砂糖汤，寻常水饮，须用梅浆水，此既补元，又能消暑，况兼爽口，贫者可以通行。又见有夏月施茶茗者，其性寒凉消克，暑月之人，元气已自摧残，而劳伤因惫，正藉资扶，乃更饮茶茗，重虚其虚，冷冻饮料则腹痛泄泻，热饮则散表出汗，胃气一虚，不觉暑气透入，忽而长途昏倒，痧闷丛来，变生俄顷，皆此地之为，而人未之知也。此后有施汤饮者，热汤宜调入砂糖少许，冷水宜调入梅浆少许，如有梅浆，亦可入砂糖少许，收敛真气，大助元神。既饮之后，两目神明顿爽，两足精力涌出，饥即暂饱，渴亦生津，此可验也。不则宁用白滚汤或白水。丹溪云：淡食能多补。况太羹元酒，以无味为至味，故当知其利益耳。吾愿世之为善人长者之行者，其亟改而传广之。余谓香薷饮决不可服，六一散若于暑路远涉之后，胸痞恶食，饮之以解暑气，往往获验，特非常服之品，砂糖、梅浆，诚远胜于茶茗，然既受暑气之后，服之病必增剧，以此施舍，安得遍执途人而问之？窃谓养生家之服食，当效其法，若欲施之行路，转不如白滚汤之有利无弊。按：章杏云《饮食辨》云：暑月力作及注夏之人，常饮糯米汤（秫米亦妙。）代茶，能保肺气，固卫阳。此却人人可用，胜于砂糖、梅浆也。

　　方书有云：暑月中热卒死，姜汤、童便乘热皆可灌之，切勿饮以冷水，及令卧冷地，即至不救。今按暑症忌姜，尝有中暑而患干霍乱者，饮姜汤一盏即毙。治中热卒死，古方蒜泥井水法最良，吾里孔雅六学博（宪采），言尝于酷暑中见一老妪倒地，口眼尽闭，鼻无气息，急令人以蒜头二颗研烂，取路上热土，（日晒处净土是也，污泥不可用），新汲井水一碗调匀，以箸启其齿灌之，五匕匙后，始受而作呕，灌尽大吐有声息，手足亦渐舒动，至黄昏后方苏，自云烈日中行十余里，心烦口燥，啖麦饼晕闷而绝，不自知也。投以此方，暑食俱得吐去，而人及苏。后屡治中暑者均效。

　　卷三

　　暑风

　　表弟周克庵学正士变，熟精医理。道光丙午夏，暑风甚剧，时疫大作，俱兼喉痛，亡者接踵，医皆束手，克庵家病者甚众，亲自疗治获痊，悯世医之寡识，为作论曰：暑风由口鼻而入，时冷秽气，亦由口鼻而入，先伤上焦手太阴肺经，其始见症也，或喉痛而腐，或不腐，洒洒恶寒，蒸蒸发热，有汗不解，遍体现红晕，舌白腻。首用辛凉平剂，连翘、薄荷、荆芥穗、银花、淡豆豉、牛蒡子、苦桔梗、杏仁、元参、紫马勃、栝蒌皮、白茅根、竹叶，可随症选用，以表泄表风，兼宣秽浊。其继也，但热不寒，喉痛仍在，痰涎稠腻，目红多眵，舌绛无苔，红痢杂以白疹，烦渴瞀闷，燥扰不安，寐则自语，醒则神清，状类犀角地黄及白虎汤证，不知肺卫与心营甚近，此系肺热侵逼包络，未尝竟入营分，以神不昏昧辨之，此时遽与犀角，是开门揖盗也，或识蒙窍阻，犀角并牛黄清心丸、至宝丹，亦不在禁例，至白虎证脉洪大自汗不止，口渴无度，遵古法脉之诚无误，倘用不合法，恐肺经之邪热无出路，致下迫大肠而为痢也，宜用川郁金、黑山栀、栝蒌皮、芦根、竹叶、桑叶、池菊之类，以廓清热邪，开泄秽气，如毒重者，甘草、人中黄、大青叶、板蓝根，亦可随意加入，再兼症或有身痛肢软，即暑风流走肢体，参用防己、秦艽、桑枝一二味可也。总之，此证留恋手太阴肺经居多，故用药宜轻清宣解，不必用苦寒沉降之品，诛伐中下二焦无过之地。

　　卷三

　　霍乱转筋（俗称吊脚痧）

　　山阴田雪帆明经晋元，着《时行霍乱指迷辨正》，世俗所称吊脚痧一证，以为此真寒直中厥阴肝经，即霍乱转筋是也。初起先腹痛，或不痛，泻利清水，顷刻数十次，少者十余次，未几即手筋抽掣，呕逆，口渴恣饮，手足厥逆，脉微欲绝，甚则声嘶舌短，目眶陷，目上视，手足青紫色，或遍身青筋硬凸如索，汗出脉绝，急者旦发夕死，夕发旦死，缓者二三日或五六日死，世医认为暑湿，妄投凉泻，或认为痧气，妄投香散，（十香丸、卧龙丹之类。）鲜有不毙。宜用当归四逆加吴茱萸、生姜汤，（当归二钱，炒白芍钱半，桂枝钱半，炙草一钱，通草一钱，吴萸钱半，细辛八分，生姜三片，黑枣三枚，水煎冷服。）轻者二三剂（一日中倾频进二三剂。）即愈，重者多服数剂，立可回生，百治百效，真神方也。如呕者，本方加姜制半夏三钱，淡干姜一钱；口渴恣饮舌黄，加姜炒川连五分为反佐，经所谓热因寒用也。腹中绞痛，各转筋入腹，加酒炒木瓜三钱；手冷过肘膝，色现青紫，加制附子三钱，若声嘶目上视，舌卷囊缩，脉已绝，为不治，服药亦无及，速用艾灸法。（脐下三寸关元穴，用附子捣烂 作饼如钱大，安穴上以龙眼大艾柱加其上，灸十四壮，重者三十壮，呕泻止厥回即愈。如无附子，用生姜切片如钱，贴灸亦可，无姜贴肉灸亦妙。病入腹内知温，呕泻即渐止。

