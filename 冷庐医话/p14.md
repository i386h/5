<!-- { "loadSidebar": true } -->
　　绞肠痧即干霍乱，《温病条辨》谓由寒湿，其驱浊阴以救中焦之真阳，方用附子、干姜等热药。《伤寒论汇言》谓此症得之夏秋间，设或见腹痛脉沉，误作阴寒治疗，一进热物汤茶酒药等，即刻闷乱而死。二说截然相反，余谓此症寒热皆有之，医者切宜审慎用药。其治之之法，有不论寒热皆可用者，外治则取委中穴，（腿湾处。）多用热水急拍，红筋高起，刺之出血即愈，内治则用马粪，（年久弥佳。）瓦上焙干末，滚水冲服（一方加黄土入淡黄酒煎服。）二三钱，不知，再作服。二法皆载《温病条辨》，实良方也。（马粪并治霍乱吐泻，余曾疗治多人。）

　　卷三

　　疟

　　周慎斋曰：治疟之法，升其阳使不并于阴，则寒已，降其阴使不并于阳，则热已。升其阳者，是散阳中之寒邪，柴、葛、羌之属，为散寒之品也。降其阴者，是泻营中之热邪，芩、知、膏之属，为泻热之品也。盖并之则病，分之乃愈也。此盖本之王肯堂之治案，王之外祖母年八十余，夏患疟，诸舅以年高不堪再发，议欲截之，王曰：欲一剂而已亦甚易，何必截乎？乃用柴胡、升麻、羌、防、葛根之辛甘气清，以升阳气，使离于阴而寒自已，以石膏、知母、黄芩之苦甘寒，引阴气下降，使离于阳而热自已，以猪苓之淡渗，分利阴阳，不得交并，以穿山甲引之，以甘草和之，果一剂而止。俞惺斋云：读《灵兰要览》，载此方治疟屡效，又附随症加减法，最为精当，是金坛得意之作。又谓李士材治程武修蓝本于此，惟以白豆蔻换穿山甲，亦其善用药处，余按：近俗治疟多宗倪涵初，似逊此方，然以之治疟，亦不能尽效，知病有万变，未可执一。比见王孟英《古今医案按选》论此最为精当，云：此案但言夏月患疟，而不详脉症，所用升散之药五种，苦寒之药三种，虽为金坛得意之作，余颇不以为然。后人不审题旨，辄抄墨卷，贻误良多。邹润安云：据金坛云，是使阴阳相离，非使邪与阴阳相离也。使邪与阴阳相离犹可，言人身阴阳，可使之相离乎？斯言先得我心，余治门人张笏山之弟，疟来痞闷欲死，以枳桔汤加柴、芩、橘、半，一饮而瘳，是调其阴阳，而使阴阳相离也。

　　《左传》齐侯疥遂 ，《颜氏家训》改疥作 ，谓《说文》 二日一发之疟， 有热疟。齐侯之病，本是间日一发，渐加重，故为诸侯忧。今北方犹呼 疟， 音皆，俗儒云病疥，令人恶寒变成疟，此臆说也，疥癣小疾，岂有患疥转作疟乎？余谓人之疾病无常，初患疥癣，亦所时有，若以疥为 ，则 为热疟， 为二日一发之疟，亦何尝无热乎？治疟有谓必当用柴胡者，以疟不离乎少阳，非柴胡不能截也。有谓不当概用柴胡者，以风寒正疟则宜之，若感受风温、湿温、暑热之气而成疟者，不可执以为治也。窃谓疟邪未入少阳，或无寒但热，或无热但寒，或寒热无定候者，原不得用柴胡，若既见少阳症，必当用柴胡，以升清肝胆之热，虽因于温热暑湿，亦何碍乎？

　　卷三

　　三阴疟

　　治三阴疟，震泽沈诒亭庆修传一方，用山楂、槟榔、枳壳、甜茶各三钱，于疟发之日前二时，水煎，服一剂立愈，云试多人皆验。余谓此方药峻，藜藿之体及疟初起者宜之。吴晓钲言其六世祖山年公手稿录存治久患三阴疟方，云传自外舅朱竹 先生者，用生何首乌八钱，生黄、佩兰各四钱，水煎，临发前服三次立愈。此方尤宜于膏粱之体。二方皆试验，而方书

　　卷三

　　痢

　　孔以立《痢疾论》谓五色痢法当温补脾肾，余治一五色痢，用温而愈。然《冯氏锦囊》中有“五色痢实证一条，想或有此证，余特未之见也”云云。余曾治一小孩患五色痢，口渴发热，用万密斋《保命歌括》凤尾草方，一服即愈。此方主治赤白痢，而五色痢亦可治，可知其功效之神。（大抵五色痢有温寒之别，宜温者难治，宜寒者易治。）录方于此：凤尾草连根一大握，（竹林中与井边者极佳，如无，即产别地俱可用，一名鸡脚草。）老仓米一勺，老姜带皮三片，葱白连须三根，用水三大碗，煎至一碗去渣，入烧酒小半盏，真蜜三茶匙，调极匀，乘热服一小盏，移时再服，以一日服尽为度，忌酸味及生冷煎炒米面点心难化等物。余按：《本草》凤尾草性至冷，治热毒下痢，治痢者确审非虚寒证，乃可用之。

　　痢以口渴腹痛为实热。丹溪曰：口不渴，身不热，喜热手熨荡，是名挟寒。李士材曰：口渴更当以喜热喜冷分虚实，腹痛更当以痛之缓急、按之可否、腹之胀与不胀、脉之有力无力分虚实。盖恐人概以口渴腹痛为实热也，然则不口渴腹痛者，果皆属虚寒乎？又昔人谓先痢后泻者，肾传脾，为微邪，易治；先泻后痢者，脾传肾，为贼邪，难医。余尝持此说以临症，遇有先泻后痢，口不渴，腹不痛者，几难辨其为实热、为虚寒，后见秦皇士《症因脉治》有云：湿热痢之症初起，先水泻，后两三日便下脓血，湿气胜，腹不痛，热气胜，腹大痛，肛门重滞，里急后重。又云：下痢红积而腹不痛，湿伤血分也，宜服河间黄连汤。（黄连、当归、甘草。）始悟腹不痛者。亦有实热，而口不渴可类推矣。自后凡遇夏秋痢疾，口不渴，腹不痛，而里急后重，（痢无不里急后重），小便少，脉数者，一以河间法治之皆效。

　　白槿花治赤痢甚效，余于杭郡学署植数株，秋间花开繁茂，凡患赤痢者，以花五六朵，置瓦上炙研，调白糖汤，服之皆愈。荷花池头陈某秋间下痢月余，诸药不效，已就危笃，亦以此方获愈。采花晒干，藏之次年，治痢亦效。

　　治噤口痢方：用人参（倍用），黄连（姜汁制）、石莲肉（炒，二味等分），水煎缓服。此方胃气虚者宜之，若热毒盛者，尚宜酌用。华治老少下痢，食入即吐，用白蜡方寸匕，鸡子黄一个，石密、苦酒（即醋也）、发灰、黄连末各半鸡子壳，先煎蜜、蜡、苦酒、鸡子黄四味令匀，乃纳连、发，熬至可丸乃止，二日服尽，神效无比。李濒湖谓此方用之，屡经效验，乃诸家方书罕见采录，知良方之见遗者多矣。陈氏藏器治小儿痢，用鸡子和蜡煎，盖本此方之意，然不若此方用药灵妙也。咸丰八年八月，罗镜泉患赤痢月余，诸医用温补药日就沉重，延余治之，询知体倦头眩，不思饮食，腹不甚痛，诊其脉右关沉数有力，余脉皆虚，余谓尚有积滞在内，因用补太早，郁而不泄，然迁延逾月，体倦头眩，神已惫矣，未可峻攻也。乃用生地炭二钱，白芍二钱，归身炭七分，地榆炭钱半，荆芥穗五分，炒槐米一钱，丹皮炭一钱，酒炒黄芩一钱，制浓朴六分，麸炒枳壳一钱，山楂钱半，神曲二钱，蛀黑枣二枚。服三剂，痢止能食，改方调理而痊。按：此症初起，腹不痛，口不渴，是以皆主温补，特未曾读秦皇士之书故耳。

　　卷三

　　泻

　　七味白术散，治小儿久泻脾虚者最灵。震泽泥水匠贺凤山孙二岁，泄泻两月，身热少食，面色痿黄，夜睡时惊，幼科用青蒿、扁豆、二芩、浓朴、枳壳、陈皮等药，日就危笃，求余治之，令服七味白术散，（党参二钱，焦白术、茯苓二钱，炙甘草四分，木香四分，煨葛根四分，藿香七分，煨姜三分），四剂，泻止身凉。改方去葛根，加炒扁豆二钱，炒苡仁三钱，砂仁三分，桔梗四分，四剂全愈。

　　卷三

　　疝

　　四苓散治疝有极验者。周克庵于丁巳岁病痰火痊后，忽睾丸起块如鸡卵，坚硬重坠不能行，始服治疝药，如川楝子、荔枝核等，反作痛，自揣是岁寓吴江时，常于酒后至茶肆，饮茶过多，殆水气流入膀胱所致，与肝经无涉，改服四苓散，泄泻数次而疝全愈。

　　卷三

　　咳嗽

　　《客尘医话》云：咳嗽大半由于火来克金，谓之贼邪，最难速愈。因风寒外袭，而内生实火，急宜泻之，若失于提解，久之传变生疾，误服阴药，反成劳瘵。此数语甚的。又云：如果系虚火，惟壮水一法。但养阴之药，又皆阻气滞痰，是在治之者灵也。如生脉六君汤、金水六君煎之类，最为妥当。余按：金水六君煎，景岳以治肺肾虚寒，水泛为痰，而《景岳全书发挥》訾其立方杂乱，（二陈、地、归），且为水泛为痰而用二陈，于理不通，当用地黄汤，至壮水之法，六君汤亦非所宜。薛生白有案云：此由金水不相承挹，故咳久不愈，切勿理肺，肺为娇脏，愈理愈虚，亦不可泛然滋阴，方用整玉竹、川石斛、甜杏仁、生扁豆、北沙参、云茯神，迥胜于生脉六君汤、金水六君煎。

　　余仿此以治久嗽阴伤，无不获效。

　　咳嗽有寒热之别，不可误治。感寒者，鼻塞流涕，或微恶寒，宜服生姜、葱白。（日二次，不宜常服。）挟热者，夜嗽较甚，喉痒，口或微渴，宜服淡盐汤，（可常服代茶。）初起服此者，不致久延，余家用之恒验。

　　卷三

　　噎

　　《名医类案》载：绛州僧病噎不能食，语弟子死后可开胸喉，视有何物，弟子开视，得一物，似鱼而有两头，置钵中，时寺中刈蓝作靛，取置钵中，虫遂化为水。自是人以靛治噎疾多效。陈无择《三因极一病证方论》，以为此乃生瘕，非五噎比，后人因以蓝治噎，误矣，盖噎亦有因瘕而成者，蓝能疗之，未可以概治噎症也。按：《续名医类案》载：武昌僧患胃脘痛，其徒亦患之，师死，遗命必剖视吾心，果于心间得细骨一条，长七八寸，形如簪，插瓶中供师前，偶有贵客至杀鹅，取骨挑鹅喉，凡染鹅血处即化，徒饮鹅血数日，胃疾竟除。

　　此与绛州僧事相类，考《本草》鹅血治噎膈反胃，张石顽《医通》备述其法。僧之胃痛而生骨，殆亦噎类耶？然则鹅之功用，实胜于蓝矣。

