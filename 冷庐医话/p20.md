<!-- { "loadSidebar": true } -->
　　治小儿疳病集圣丸，（人参、蟾蜍、川连各三钱，归身、川芎、陈皮、五灵脂、蓬莪术、夜明砂、使君子、肉芦荟、砂仁、木香各二钱，公猪胆一个，和药末为丸，如龙眼大，每服一丸。）不寒不热，亦补亦消，最为稳善。《名医类案》所载单方三，亦佳。一用山楂一两，白酒曲一两，取多年瓦夜壶中人中白最多者，装入二物，炭火 存性，研细末，每服六分，滚水送下。其一用鸡蛋七枚，轻去壳，勿损衣膜，以胡黄连一两，川黄连一两，童便浸，春秋五日，夏三日，冬七日，浸透煮熟服之。其一用大蛤蟆十数个，打死置小口缸内，取粪蛆不拘多少，粪清浸养，盛夏三日，春末秋后四五日，以食尽蛤蟆为度，用粗麻布袋扎住缸口，倒置活水中，令吐出污秽净，置蛆于烧红新瓦上焙干食之，每服一二钱。（或用炒熟大麦面和少蜜作饼或丸令儿食。）此皆以人身气化之物，入消导药治之，可称灵妙。

　　小儿无辜疳，脑后项边有核如弹丸，按之转动，软而不疼，壮热羸瘦，头露骨高，有谓妖鸟（一名夜行游女。）夜飞，其翼有毒，拂落于人家晒晾未收之襁褓衣上，儿着之则病。有斥其说为妄。谓无辜，鸟名，啼时两颔扇动如瘰 之项，小儿肝热目暗，颈核累累，其状相类，因以为名，宜用消遥散加减治之。有谓因乏乳所致，又有谓饥饱劳役，风惊暑积，八邪所致，宜用布袋丸治之。余谓妖鸟之说，无论其是否，但见项边有核，即当挑刺以药治之，若至大而溃脓，法不能疗，至其用药，则仍不外治疳病之法耳。

　　卷五

　　外科

　　治脓窠疥疮，用大枫子五十粒，蓖麻子五十粒，蛇床子三钱，（以上三味研细另包。）麻黄钱半，斑蝥（去翅足）三个，雄猪油一两，先将麻黄、斑蝥二味，同入猪油内煎枯，去渣尽净，再将前三味放下，缓缓熬煎，待渣黑，然后取起，用绢袋包裹，向患处频频擦之。此方吴子嘉所传，云曾经试过，甚效。

　　子嘉又传治发背痈疽一切无名大毒，以及疮疖等症神方，名迅风扫箨散，云得自常熟，屡试不爽。用穿山甲七片，蜈蚣去头足七条，蝉蜕五钱洗，僵蚕炒去丝二钱，乳香去油二钱半，没药去油二钱半，全蝎（头足要全，酒浸，去腹内肠）七个，斑蝥（去翅足，糯米炒）七个，明雄黄五钱，麝香一钱，冰片八分，五倍子一两五钱，共为细末，曝干，勿令见火，掺于毒上，再以寻常膏药盖之，其效如神，若遇大毒，须加升丹少许，和药末同掺，其升丹必要自制，市中者不验。

　　升丹方：水银一两，白矾一两二钱，牙硝一两二钱（皮硝不可用。）先将矾、硝二味研细，再入水银，用小广锅一只盛药，再以粗碗一只覆于锅上，用细白皮纸搓作纸索，蘸水微湿，筑于碗口，另用细矾末掺纸上，再用生石膏粉满盖碗底，以铁秤锤压碗上毕，以大钉四枚钉入泥地，用硬炭烧三炷官香，（四围须用砖护住，火方有力），第一炷火文，第二炷火武，（一二炷香间须防走漏），第三炷火大武，当以扇拂之，冷定开视，而丹成矣。（丹在碗上，药渣弃去不可用。）

　　方书所言内痈，大概详于肺胃大小肠，其它脏腑均略焉。吾乡有患肝痈者，医以为肺痈，服药后日就危笃，延张梦庐学博视之，识为肝痈误治，卒不能救药而殒。按：《内经》云：期门隐隐痛者肝疽，其上肉微起者肝痈。又云：肝痈，两 满，卧则惊，不得小便。是其症亦尚易辨，特俗医不学，遂致杀人耳。陈远公云：肝痈在左而不在右，左胁之皮必见红紫色，而舌必见青色，治必平肝为主，佐以泻火去毒，宜化肝消毒汤，白芍、当归各三两，金银花五两，黑山栀五钱，生甘草三钱，水煎服，盖其治法与肺痈迥殊也。

　　王洪绪《外科全生集》论《冯氏锦囊》治阴疽，以温补兼托，以为初起平塌，安可用托？托则成功，宜以溃为贵，即流注瘰 恶核，倘有溃者，仍不敢托，托则溃者虽敛，增者又何如耶？因立阳和汤以施治，（熟地一两，鹿角胶三钱，白芥子二钱，肉桂一钱，甘草一钱，麻黄五分，姜炭五分），遇平塌不痛大疽，倍加熟地。严兼三谓生平遵此法以治阴症，屡获奇验，尝于六月中治一男子，遍身热毒，而腹上独生一疽，平塌不痛，诊其脉沉微无力，乃用阳和汤，加附子、黄 服之，疽消而愈。盖热毒发于表，而阴疽根于内，故必治其本焉。因思古方治一切痈疽，用仙方活命饮，未成者即消，已成者即溃，云是疮痈之圣药，然以治阴疽，则有银花、赤芍、花粉、贝母等凉药，不若阳和汤专用温补，能消患于未萌也。

　　海宁许辛木部曹HT 精医理，尤长于外科，所制膏丹，必购求良药，亲自研炼，拯治危症甚多。尝言瘰 一症，服药最难见效，外治亦鲜良方。《王氏全生集》消核膏，曾试用之，蕴热重者，转至红肿，盖药品多毒烈也。因以控涎丹为主，加入麻黄煎成膏药，普施甚效。故友汤绪云又加入数味，嗣后求者踵至，不独瘰 ，凡痰核乳岩贴之，初起即消，久者纵不能消，亦不再大，妙在并无斑蝥、蜈蚣、全蝎等毒药，虽好肉贴之无损。石门某医之女，颈生瘰十余年，自为医治不效，且有溃者，闻部曹有自制消核膏，挽人求索，令未溃者贴此膏，已溃者贴阳和解凝膏，（见《全生集》），以九一丹，每次索膏必数十张，如是数月，未溃者消，已溃者敛，遂不复发，今嫁人有子女矣。此方治愈者众，其药用制甘遂二两，红芽大戟三两，白芥子八钱，麻黄四钱，生南星一两六钱，直天虫一两六钱，朴硝一两六钱，藤黄一两六钱，姜半夏一两六钱。九一丹：用降药九分，生石膏一分。

　　外科之症，有与内科相似者，最宜详审。凡诸痈毒初起，恶寒发热，不可误认伤寒，又骨槽风不可误认牙痛，鹤膝风不可误认痛痹，痔血不可误认肠红，肺痈不可误认外感咳嗽，肠痈不可误认诸腹痛，此类尚多，不可悉数。

　　《质直谈耳》载旧青浦镇疡医陈天士，名驰四方，就医者日不下数十人，其药最秘者手治之，岁久毒瓦斯熏炙，晚年中拇间生恶疽，知不可疗，闻南去百五十里地名潭中，有一叟精于针砭，恒自晦不欲以术自鸣，即易姓名，疾赴其所乞治之，叟曰：此药毒也。君殆知医，向之中恶深矣，不发则已，发必难治非者力所及也。盍往质问陈天士乎？天士大恐，速归，疽遂溃，神昏而殁。余谓陈虽能医，技犹未精也。

　　《秋镫丛话》云：北贾贸易江南，喜食猪首，兼数人之量，有精于岐黄者见之，向其仆曰：每餐如是，已十有余年矣。医者云：病将作，凡药不能治也。俟其归，尾之北上，将以为奇货。久之无恙，复细询其仆曰：主人食后必满饮松萝茶数瓯。医爽然曰：此毒惟松萝可解。

　　怅然而返。使陈能如此贾之豫为防，何致成不治之症乎？《外科正宗》一书，近世盛行，医者信而遵之，往往用铍针及三品一条枪等法，误人不少。

　　是书徐灵胎有评本，余曾从陈载庵借录一过，后许辛木又加注释，嘱余为之校正，将以救世医之弊，已付刊矣。适逢寇乱中辍，余所录之本，亦毁于兵燹。辛酉秋日，避难于东林山后，从汤欣庵借录副本，因摘录于此，俾习外科者观之，庶不为是书所误。《正宗》云：初起未成者，用铍针当顶点入知痛处，出其恶血，通其疮窍，随插蟾酥条直至疮底。见（“脑疽论”后。）评云：此必死之法，误尽苍生。其不死者，亦必卧床几月，服大补之药而后得安。

　　《正宗》云：铍针当顶插入知痛处方止，随用蟾蜍条插至孔底。（见“神妙拨根方”下。）又云：三日后加添插药，其根高肿作疼。评云：凡疮未成者，一见血则毒走肌伤，轻者变重，重则必死。况又插入药条，以致痛极腐烂，断无消理，此等恶法，害人不浅。然此原云阴症当用此法，乃近人不知，不论阴症阳症，轻病重病，皆用此法，杀人无算，间有愈者，皆痛苦哀号，死里逃生，乃皆奉为金科玉律，举世皆然，无人救正，岂不伤心？又评云：用此法者，我目中已见杀数十人矣，即真阴症亦不宜用，况阴症千不得一，非平塌者即为阴症也。

　　评三品一条枪后云：此治恶毒顽疮，间有可用，近日庸医不论何疮，俱用此法，杀人无算，深为可恨。制方之人，原只用以治不知痛痒即死肌顽肉，谁知后世恶人，竟为必用之品，不可不归咎于作俑人也。余因思周岷帆学士患瘤，为费某用三品一条枪致死，见（“医鉴门”），由于未见徐评故耳。医者专主一家之言，不知虚怀好学，博采精研，而欲免于误人也，岂可得哉？

　　卷五

　　疔

　　《本草纲目》苍耳草虫治疔方，余以治多人无不获效。其法于夏秋之交，取苍耳草茎憔悴有穴孔处拍开取虫，（虫如蚕而小，长不过四五分，其行甚速），以纸包裹，置火炉上烘极干，藏瓶中，勿出气，用时研细末，掺在疔疮膏药（药店有之。）中心，贴向疔疮头上，（先用银针向疔疮头上微挑开。）当有水流出，阅六时许，疔根自拔。按：《三因极一病证方论》有治一切疔肿神方，苍耳草（根茎苗子但取一色便可用。）烧为灰，醋泔淀和如泥涂上，干即换之，不过十度，即能拔出根，（此法本《千金方》。）又按：刘云密《本草述》云：一切疔肿危困者，用苍耳根叶捣和小儿尿绞汁冷服一升，日三服，拔根甚验。此二方余未经亲试，如用之获效，无事取虫伤物命矣。特识之。

　　痈疽宜灸，而疔独忌灸。痈疽药每用酒煎，而疔独忌酒。皆以其助火也。又治疔膏药忌用桐油纸，惟当用布，刺疔针忌用铜针，惟宜用根。

　　卷五

　　针灸

　　夏日宜灸，汪石山驳正之甚是，一近事尤堪为戒。钱塘陈氏子患哮，得一方云：夏日于日中灸背，当可见愈。如法行之，至深秋得伏暑症甚重，医治不效而卒。古者针灸之法与药并重，后世群尚方剂，投药无功，始从事于针灸，又往往不能获效，或转增重，则以精此技者甚少，且未审病之宜针灸与否也。叶天士谓针灸有泻无补，但治风寒中穴之实症，（见《来苏集》批本。）此言信然。尝见有痫症挟虚，因针而转剧；痿症挟热，因灸而益重。是不可以不慎也。

　　孟子求三年之艾，赵氏注云：艾可以为灸人病，干久益善，故以为喻，按：《说文·火部》云：灸，灼也。从火久声，俗读“炙”，误也。

　　卷五

　　药品

　　新绛，《金匮》旋复汤用之，治肝着，亦治妇人半产漏下。《本草纲目》独遗之，黄坤载《长沙药解》言之较详，云：新绛味平，入足厥阴肝经，行经脉而通瘀涩，敛血海而止崩漏。

