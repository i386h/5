<!-- { "loadSidebar": true } -->
　　【注】胁痛口苦，耳聋耳肿，乃胆经之为病也，筋痿阴湿，热痒阴肿，白浊溲血，乃肝经之为病也。故用龙胆草泻肝胆之火，以柴胡为肝使，以甘草缓肝急，佐以芩、栀、通、泽、车前辈大利前阴，使诸湿热有所从出也。然皆泻肝之品，若使病尽去，恐肝亦伤矣，故又加当归、生地补血以养肝。盖肝为藏血之脏，补血即所以补肝也。而妙在泻肝之剂，反作补肝之药，寓有战胜抚绥之义矣。

　　左金丸 治肝脏火实，左胁作痛。

　　黄连（炒，六两） 吴茱萸（汤泡，一两）

　　上为末，作丸。

　　【集注】胡天锡曰：此泻肝火之正剂。肝之治有数种：水衰而木无以生，地黄丸，乙癸同源是也；土衰而木无以植，参苓甘草剂，缓肝培土是也；本经血虚有火，用逍遥散清火；血虚无水，用四物汤养阴。至于补火之法，亦下同乎肾；而泻火之治，则上类乎心。

　　左金丸独用黄连为君，从实则泻子之法，以直折其上炎之势；吴茱萸从类相求，引热下行，并以辛燥开其肝郁，惩其捍格，故以为佐。然必本气实而土不虚者，庶可相宜。左金者，木从左而制从金也。

　　泻青丸 治肝火风热，不能安卧，多惊多怒，目赤肿痛，及小儿急惊抽搐。

　　龙胆草 山栀 大黄（酒蒸） 川芎 当归 羌活 防风等分，蜜丸，竹叶汤下。

　　【注】龙胆草直入肝经，以泻其火，佐栀子、大黄，使其所泻之火，从大、小二便而出，是治火之标也。肝主风，风能生火，治肝不治风，非其治也。故用羌活、防风散肝之风，即所以散肝之火，是治火之本也。肝之情欲散，故用川芎之辛以散之。肝之质喜滋，故用当归之濡以润之。是于泻肝之中，寓有养肝之意。泻肝者，泻肝之病也；养肝者，悦肝之神也。盖肝木主春，乃阳升发动之始，万物生化之源，不可伤也。

　　当归龙荟丸 治肝经实火，头运目眩，耳聋耳鸣，惊悸搐溺，躁扰狂越，大便秘结，小便涩滞，或胸胁作痛，阴囊肿胀，凡属肝经实火，皆宜服之。

　　当归（一两） 黄连（一两） 黄芩（一两） 龙胆草（一两） 栀子仁（一两） 大黄（五钱） 芦荟（五钱） 青黛（五钱） 木香（二钱五分） 黄柏（一两） 麝香（另研，五钱）

　　上为末，炒神曲，糊丸。每服二十丸，姜汤下。

　　【集注】汪昂曰：肝木为生火之本，肝火盛则诸经之火相因而起，为病不止一端矣。故以当归、芦荟、龙胆草、青黛直入本经气血两途，先平其甚者，而诸经之火，无不渐平矣，佐以黄芩泻肺火，黄连泻心火，黄柏泻肾火，大黄泻肠胃火，栀子泻三焦火，备举大苦大寒而直折之，使上、中、下三焦之火，悉从大、小二便利出。少加木香、麝香者，取其调气开窍灵通周至也。然非实火不可轻投。

　　越婢加半夏汤 治咳而上气；此为肺胀，其人喘，目如脱状，脉浮大者。

　　麻黄（六两） 石膏（半斤） 生姜（三两） 甘草（二两） 半夏（半升） 大枣（十五枚）

　　上六味，以水六升，先煮麻黄，去沫，内药，取三升，分温三服。

　　小青龙加石青汤 治肺胀，咳而上气，烦躁而喘，脉浮者，心下有水气。

　　麻黄（三两） 桂枝（三两） 细辛（三两） 芍药（三两） 半夏（半升） 石膏（三两） 干姜（三两） 五味子（半升） 甘草（三两）

　　上九味，以水一斗，煮麻黄，去沫，内诸药，取三升。强人服一升，羸者减之，日三服。小儿服四合。

　　【集注】喻昌曰：前一方，麻黄汤中以桂、杏易石膏，以脉大有热而加姜、枣，则发散之力微而且缓也。后一方，小青龙汤中加入石膏，以证兼烦躁，虽宜汗散寒饮，犹防助热伤津也。越婢方中有石膏、半夏二物，协力建功。石膏清热，藉辛热亦能豁痰，半夏豁痰，借辛凉亦能清热。前麦冬汤方中下气止逆，全藉半夏入生津药中。此二方又藉半夏入清温剂中，仲景加减成方，无非化裁后学矣。

　　清燥救肺汤 治诸气 郁，诸痿喘呕。

　　桑叶（经霜者，三钱） 石膏（炒，二钱五分） 甘草（一钱） 胡麻仁（炒、研，一钱）

　　真阿胶（八分） 人参（七分） 麦冬（一钱二分） 杏仁（去皮尖、炒黄，七分） 枇杷叶（去毛，蜜炙，一片）

　　上九味，以水一碗，煎六分，频频二三次，滚热服。

　　痰多加贝母、栝蒌。血枯加生地。热甚加犀角、羚羊角，或加牛黄。

　　【集注】喻昌曰：按诸气 郁之属于肺者，属于肺之燥也，而古今治气郁之方，用辛香行气，绝无一方治肺之燥者。诸痿喘呕之属于上者，亦属于肺之燥也。而古今治法，以痿、呕属阳明，以喘属肺，是则呕与痿属之中、下，而惟喘属上矣，所以亦无一方及于肺之燥也。即喘之属于肺者，非表即下，非行气即泄气，间有一二用润剂者，又不得其肯綮。今拟此方名清燥救肺，大约以胃为主，胃土为肺金之母也。其天冬。知母能清金滋水，以苦寒而不用，至如苦寒降火之药，尤在所忌。盖肺金自至于燥，所存阴气不过一线耳。倘更以苦寒下其气，伤其胃，其人尚有生理乎？诚仿此增减以救肺燥变生诸证，庶克有济。

　　柯琴曰：古方用香燥之品以治气郁，不获奏效者，以火就燥也。惟缪仲醇知之，故用甘凉滋润之品，以清金保肺立法。喻昌宗其旨，集诸润剂，而制清燥救肺汤，用意深，取药当，无遗蕴矣。

　　【按】经云：损其肺者益其气。肺主诸气故也。然火与元气不两立，故用人参、甘草甘温而补气，气壮火自消，是用少火生气之法也。若夫火燥 郁于肺，非佐甘寒多液之品，不足以滋肺燥，而肺气反为壮火所食，益助其燥矣。故佐以石膏、麦冬、桑叶、阿胶、胡麻仁辈，使清肃令行，而壮火亦从气化也。经曰：肺苦气上逆，急食苦以降之。故又佐以杏仁、枇杷叶之苦以降气。气降火亦降，而制节有权；气行则不郁，诸痿喘呕自除矣。要知诸 郁，则肺气必大虚，若泥于肺热伤肺之说而不用人参，郁必不开而火愈炽，皮聚毛落，喘咳不休而死矣。此名之救肺，凉而能补之谓也。若谓实火可泻，而久服芩、连，苦从火化，亡可立待耳。

　　麦门冬汤 火逆上气，咽喉不利，止逆下气者主之。

　　麦门冬（七升） 半夏（一升） 人参（三两） 甘草（二两） 粳米（三合） 大枣（十二枚）

　　上六味，以水一斗二升，煮取六升，温服一升；日三服，夜一服。

　　【集注】喻昌曰：此方治胃中津液干枯，虚火上炎，治本之良法也。夫用降火之药而火反升，用寒凉之药而热转炽者，徒知与火热相争，弗知补正气以生津液，不惟无益而反害之矣。凡肺病有胃气则生，无胃气则死。胃气者，肺之母气也。《本草》有知母之名，谓肺藉其清凉，知清凉为肺之母也。又有贝母之名，谓肺藉其豁痰，豁痰为肺之母也。然屡施于火逆上气，咽喉不利之证，而屡不应者，名不称矣。孰知仲景妙法，于麦冬、人参、甘草、大枣、粳米大补中气以生津液队中，又增入半夏辛温之味，以开胃行津而润肺，岂特用其利咽下气哉！顾其利咽下气，非半夏之功，实善用半夏之功也。

　　人参清肺汤 治肺胃虚寒，咳嗽喘急，坐卧不安。并治久年劳嗽，吐血腥臭。

　　人参 阿胶 骨皮 知 母 乌梅 粟壳 炙草 杏 仁 桑皮（各等分）

　　加枣子，煎服。

　　人参定喘汤人参 麻黄 阿胶 五味 粟壳 甘草 半夏曲（各一钱） 桑皮（二钱）

　　生姜三片，水煎服。

　　人参泻肺汤 治肺经积热上喘，胸隔胀满痰多，大便涩。

　　人参 黄芩 栀子 枳壳 薄荷 甘草 连翘 杏仁 桑皮 大 黄 桔梗水煎服。

　　【集注】王又原曰：经云：邪之所凑，其气必虚。又肺为娇脏，其不堪破耗也明矣。自肺热伤肺之说行，曰保肺补肺，众共哗之。曰清肺泻肺，药与和之。岂知古人清肺、泻肺等汤，而必皆以人参立名，夫亦可晓然于肺气之不可耗，而人参之在所必用也。肺体清而法天，下济而司降令，一切混浊不得上干者，皆胸中之气健营运而不息也。若肺气少弛，则降下失令，混浊之气遂逆上行，此为咳嗽为喘急，肺叶胀举，胸膈紧痛，移热大肠，大便艰涩，种种显有余之象，实种种为不足之征。故不问内伤外感，为热为寒，要以人参保定肺气为主。或佐骨皮、知母、阿胶滋之，乌梅、五味、罂粟壳敛之，半夏曲、生姜降之，杏仁，桑皮、枳壳、桔梗利之，栀子、黄芩、连翘凉之，麻黄、薄荷发之，大黄下之，总恃人参之大力，握枢而运，已入之邪易出，而将来之邪无从入也。肺邪得诸药以俱出，而肺气不随诸药以俱出也。然则人参亦何尝伤肺，乃畏而不敢用耶？又谓风寒咳嗽，忌用五味子；嗽用粟壳，止嗽如神，切肺如刀。然此无本之言，不知始自何出，皆因不读《本草》，不知药之性味功能，以讹传讹也。近世之医，亦不能辨，惟识者察之。

　　泻白散 治肺气郁热，咳嗽而喘，面肿身热。

　　桑白皮 地骨皮 甘草水煎服。

　　【集注】季楚重曰：经云：肺苦气上逆。上逆则上焦郁热，气郁生涎，火郁生热，因而制节不行，壅甚为喘满肿嗽。白者肺之色，泻白泻肺气之有余也。君以桑白皮，质液而味辛，液以润燥，辛以泻肺。臣以地骨皮，质轻而性寒，轻以去实，寒以胜热。甘草生用泻火，佐桑皮、地骨皮泻诸肺实，使金清气肃而喘嗽可平，较之黄芩、知母苦寒伤胃者远矣。夫火热伤气，救肺之治有三：实热伤肺，用白虎汤以治其标；虚火刑金，用生脉散以治其本；若夫正气不伤，郁火又甚，则泻白散之清肺调中，标本兼治，又补二方之不及也。

　　阿胶散 治肺虚有火，嗽无津液，咳而硬气者。

　　真阿胶（一两） 牛蒡子（炒，二钱半） 马兜铃（炒，五钱） 杏仁（七钱） 炙甘草（五钱） 糯米）一合）

　　每服两许，水煎服。

　　【集注】程应旄曰：痰带红线，嗽有血点，日渐成痿，缘肺处脏之最高，叶间布有细窍，气从此出入，呼吸成液，灌溉周身，所谓水出高源也，一受火炎，吸时徒引火升，呼时并无液出，久则肺窍俱闭，喉间或痒或疮，六叶遂日焦枯矣。今用阿胶为君者，消窍瘀也。

　　用杏仁，大力子，宣窍道也。马兜铃者，清窍热也。糯米以补脾，母气到则肺自轻清无碍矣。

　　二陈汤 治肥盛之人，湿痰为患，喘嗽胀满。

　　半夏（制，三钱） 茯苓（三钱） 陈皮（去白，二钱） 甘草（一钱）

