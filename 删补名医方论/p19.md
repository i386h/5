<!-- { "loadSidebar": true } -->
　　【注】伤寒身黄发热者，若有无汗之表，以麻黄连轺赤小豆汤汗之；若有成实之里，以茵陈蒿汤下之。今外无可汗表证，内无可下里证，惟有黄热，宜以栀子柏皮汤清之可也。

　　此方之甘草当是茵陈，传写之误也。

　　茵陈蒿汤 阳明病发热，但头汗出，身无汗，小便不利，渴饮水浆，此为瘀热在里，身必发黄，腹微满者，本方主之。

　　茵陈蒿（六两） 栀子（擘，十四枚） 大黄（二两）

　　上三味，以水二斗，先煮茵陈，减六升，内二味，煮取三升，去滓，分温三服。小便当利，如皂角汁状，色正赤，一宿腹减，黄从小便去也。

　　【集注】柯琴曰：太阳、阳明俱有发黄证，但头汗出而身无汗，则热不外越。小便不利，则热不下泄，故瘀热在里。然里有不同，肌肉是太阳之里，当汗而发之，故用麻黄连翘赤小豆汤为凉散法。心胸是太阳阳明之里，当寒以胜之，用栀子柏皮汤，乃清火法。肠胃是阳明之里，当泻之于内，故立本方，是逐秽法。茵陈禀北方之气，经冬不调，傲霜凌雪，偏受大寒之气，故能除热邪留结，率栀子以通水源，大黄以调胃实，令一身内外瘀热，悉从小便而出，腹满自减，肠胃无伤，乃合引而竭之之法，此阳明利水之圣剂也。又曰：仲景治阳明渴饮有四法：本太阳转属者，五苓散微发汗以散水气：大烦燥渴小便自利者，白虎加参清火而生津；脉浮发热小便不利者，猪苓汤滋阴而利水；小便不利腹满者，茵陈蒿汤以泄满，令黄从小便出，病情治法，胸有成竹矣。每思仲景利小便必用气化之品，通大便必用承气之品。故小便不利者，必加茯苓，甚者兼用猪苓，因二苓为气化之品，而小便由于气化也。兹小便不利，不用二苓者何？本论云：阳明病，汗出多而渴者，不可与猪苓汤，以汗多胃中燥，猪苓汤复利小便故也。斯知阳明病汗出多而渴者，不可用，则汗不出而渴者，津液先虚，更不可用明矣。此以推陈致新之茵陈，佐以屈曲下行之栀子，不用枳、朴以承气，与芒硝之峻利，则大黄但可以润胃燥，而大便之不遽行可知。故必一宿而腹始减，黄从小便去而不由大肠去，仲景立法神奇，匪夷所思耳。

　　卷八

　　删补名医方论（八）

　　小柴胡汤 治伤寒五六日，寒热往来，胸胁苦满，嘿嘿不欲饮食，心烦喜呕，口苦耳聋，脉弦数者，此是少阳经半表半里之证，宜此汤以和解之。

　　柴胡（半斤 黄芩（三两） 人参（三两） 半夏（半升） 甘草（炙，三两） 生姜（切，三两）

　　大枣（擘，十二枚）

　　上七味，以水一斗二升，煮取六升，去滓再煎，取三升，温服一升，日三服。

　　若胸中烦而不呕，去半夏、人参，加栝蒌实。若渴者，去半夏加人参、栝蒌根。若腹中痛，去黄芩加芍药。若胁下痞硬，去大枣加牡蛎。若心下悸、小便不利者，去黄芩加茯苓。若不渴外有微热者，去人参加桂枝，温覆取微似汗愈。若咳者，去人参、大枣、生姜，加五味子、干姜。

　　【集注】程应旄曰：方以小柴胡名者，取配乎少阳之义也。至于制方之旨及加减法，则所云上焦得通，津液得下，胃气因和尽之矣。何则？少阳脉循胁肋，在腹阳背阴两岐间，在表之邪欲入里，为里气所拒，故寒往而热来。表里相拒而留于岐分，故胸胁苦满。神识以拒而昏困，故嘿嘿。木受邪则妨土，故不欲食。胆为阳木而居清道，为邪所郁，火无从泄，逼炎心分，故心烦。清气郁而浊，则成痰滞，故喜呕。呕则木火两舒，故喜之也。此则少阳定有之证，其余或之云者，以少阳在人身为游部，凡表里经络之罅，皆能随其虚而见之，不定之邪也。据证俱是太阳经中所有者，特以五六日上见，故属之少阳，半表半里兼而有之，方是小柴胡证。方中以柴胡疏木，使半表之邪得从外宣，黄芩清火，使半里之邪得从内彻。半夏豁痰饮，降里气之逆。人参补久虚，助生发之气。甘草佐柴、芩调和内外。姜、枣佐参、夏通达营卫，相须相济，使邪无内向而外解也。至若烦而不呕者，火成燥实而逼胸，故去人参、半夏加栝蒌实也。渴者，燥已耗液而逼肺，故去半夏加栝蒌根也。腹中痛，木气散入土中，胃阳受困，故去黄芩以安土，加白芍以戢木也。胁下痞硬者，邪既留则木气实，故去大枣之甘而泥，加牡蛎之咸而软也。心下悸、小便不利者，水邪侵乎心矣，故去黄芩之苦而伐，加茯苓之淡而渗也。不渴身有微热者，半表之寒尚滞于肌，故去人参加桂枝以解之也。咳者，半表之寒凑入于肺，故去参、枣加五味子，易生姜为干姜以温之，虽肺寒不减黄芩，恐干姜助热也。总之，邪在少阳，是表寒里热，两郁不得升之，故小柴胡之治，所谓升降浮沉则顺之也。

　　大柴胡汤 治热结在内，心下急呕不止，郁郁微烦，柴胡证仍在者，与大柴胡汤下之。

　　柴胡（半斤） 黄芩（三两） 半夏（半升） 芍药（三两） 枳实（四枚） 大黄（二两）

　　生姜（五两） 大枣（擘，十二枚）

　　上八味，以水一斗二升，煮取六升，去滓再煎，温服一升，日三服。

　　【注】柴胡证在，又复有里，故立少阳两解法也。以小柴胡汤加枳实、芍药者，仍解其外以和其内也。去参、草者，以里不虚。少加大黄，以泻结热。倍生姜者，因呕不止也。

　　斯方也，柴胡得生姜之倍，解半表之功捷，枳、芍得大黄之少，攻半里之效徐，虽云下之，亦下中之和剂也。

　　柴胡桂枝汤 伤寒六七日，发热微恶寒，肢节烦疼微呕，心下支结，此太阳少阳并病也，柴胡桂枝汤主之。

　　柴胡（四两） 桂枝（一两半） 人参（一两半） 甘草（一两） 半夏（洗，二合半） 黄芩（一两半）

　　芍药（一两半） 大枣（擘，六枚） 生姜（切，一两半）

　　上九味，以水七升，煮取三升，去滓，分温服。

　　【集注】柯琴曰：仲景书中最重柴、桂二方。以桂枝解太阳肌表，又可以调诸经之肌表；小柴胡解少阳半表，亦可以和三阳之半表。故于六经病外，独有桂枝证、柴胡证之称，见二方之任重不拘于经也。如阳浮阴弱条是仲景自为桂枝证之注释；血弱气虚条亦仲景自为柴胡证之注释。桂枝有坏病，柴胡亦有坏病，桂枝有疑似证，柴胡亦有疑似证。

　　病如桂枝证而实非，若脚挛急与胸中痞硬者是已。病如柴胡证而实非，本渴而饮水呕食谷呕，与但欲呕胸中痛微溏者是已。此条为伤寒六七日，正寒热当退之时，反见发热恶寒诸表证，更见心下支结诸里证，表里不解，法当表里双解之。然恶寒微，发热亦微，可知肢节烦疼，则一身骨节不疼；可知微呕，心下亦微结，故谓之支结。表证虽不去而已轻，里证虽已见而未甚。故取桂枝之半，以散太阳未尽之邪；取柴胡之半，以解少阳微结之证。口不渴、身有微热者，法当去人参；以六七日来，邪虽未解，而正已虚，故仍用之。

　　外证虽在，而病机已见于里，故方以柴胡冠桂枝之上，为双解两阳之轻剂也。

　　黄芩汤 治太阳、少阳合病，自下利者。若呕者，加半夏、生姜。

　　黄芩 甘草 芍药（各三两） 大枣（擘，十二枚）

　　上四味，以水一斗，煮取三升；去滓，温服一升，日再服，夜一服。

　　呕者，加半夏半升，生姜三两。

　　【集注】程应旄曰：此之合病者，头痛，胸满口苦，咽干，目眩，或往来寒热，或脉大而弦，半表之邪、不待太阳传递而即合。少阳里气失守，所以下利，阳热渐盛，所以上呕。故用黄芩汤清热益阴，半里清而半表自解矣。

　　柯琴曰：太阳、少阳合病，是热邪已入少阳之里。胆火下攻于脾，故自下利，上逆于胃，故兼呕也。与黄芩汤，酸苦相济，调中以存阴也。热不在半表，故不用柴胡，今热已入半里，故黄芩主之。虽非胃实，亦非胃虚，故不须人参以补中。兼呕者，故仍加半夏、生姜，以降逆也。

　　黄连汤 治伤寒胸中有热，胃中有邪气，腹中痛欲呕吐者。

　　黄连（三两） 干姜（三两） 甘草（三两） 人参（二两） 桂枝（三两） 半夏（半升） 大枣（十二枚）

　　上七味，以水一斗，煮取六升；去滓，温服一升，日三服，夜二服。

　　【集注】程应旄曰：热在胸中，有烦躁郁闷之证可知。胃中反有邪气，以寒邪被格在下故也。此证寒热俱有，较之大青龙之寒热，已向近里一层，故其证不见之表里际，而只见之上下际。腹中痛者，阴邪在胃而寒乃独治于下也。欲呕吐者，阳邪在胸、而热乃独治于上也。此为上下相格治法，亦寒热并施，而辛寒易以苦寒，辛热加以苦热，更以人参、半夏以补宣中气，升降阴阳。自此条而互及泻心诸汤，皆其法也。

　　成无己曰：湿家下后，舌上如苔者，以丹田有热，胸中有寒，是邪气入里而为下热上寒也。此伤寒传里而为下寒上热也。

　　喻昌曰：阴阳悖逆，皆当和解法。

　　黄连阿胶汤 治少阴病，得之二三日以上，心中烦不得卧。

　　黄连（四两） 黄芩（一两） 芍药（二两） 鸡子黄（二枚） 阿胶（三两）

　　上五味，以水五升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服。

　　【集注】柯琴曰：此少阴病之泻心汤也。凡泻心必藉连、芩，而导引有阴阳之别。病在三阳，胃中不和，而心下痞硬者，虚则加参。甘补之，实则加大黄下之。病在少阴，而心中烦不得卧者，既不得用参、甘以助阳，亦不得用大黄以伤胃矣。用芩、连以直折心火，用阿胶以补肾阴，鸡子黄佐芩、连于泻心中补心血，芍药佐阿胶于补阴中敛阴气，斯则心肾交合，水升火降。是以扶阴泻阳之方，变而为滋阴和阳之剂也。是则少阴之火，各归其部，心中之烦不得卧可除矣。经曰：阴平阳秘，精神乃治。斯方之谓欤！理中汤丸 治中气不运，腹中不实，口失滋味，病久不食，脏腑不调，与伤寒直中太阴，自利不渴，寒多而呕等证。

　　人参（三两） 白术（三两） 甘草（三两） 干姜（三两）

　　上四味，捣筛为末，蜜丸如鸡子黄大，以沸汤数合和一丸，研碎，温服之。日三四枚，夜二枚；腹中未热，益至三四丸。然不及汤，汤法以四物根据两数切，用水八升，煮取三升，去滓，温服一升，日三服。

　　若脐上筑者，肾气动也，去术加桂四两。多吐者，去术加生姜三两。下多者，还用术。

