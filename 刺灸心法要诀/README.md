<!-- { "loadSidebar": true } -->


　　刺灸心法要诀清 吴谦

　　卷一

　　九针原始歌

　　九针因何而有名，原于大地大数生，始于一而终于九，天地人时音律星，风野九九八十一，针应其数起黄钟，皮肉筋脉声阴阳，齿气九窍关节通。

　　【注】《灵枢九针篇》帝曰：九针焉生，何因有名。岐伯曰：天地之大数也，始于一终于九。一法天，二法地，三法人，四法时，五法音，六法律，七法星，八法风，九法野。

　　九针者，圣人起天地之数，始于一而终于九，九而九之，九九八十一，以起黄钟之数，针之数应之，而人之身形亦应之。皮应天，肉应地，血脉应人，筋应时，声应音，阴阳应律，齿面目应星，气应风，九窍三百六十五络应九野，此天人相通之道也。故一针皮，二针肉，三针脉，四针筋，五针骨，六针调阴阳，七针益精，八针除风，九针通九窍，除三百六十五节气，各有所主也。

　　卷一 九针原始歌

　　九针式图并九针主治法歌

　　一曰：针式图

　　针式图【注】经之一曰：针者，取法于巾针，去末寸半，卒锐之长一寸六分。 者，锐也；卒者，尾也。谓此针长一寸六分，上去末寸半，下只留一分之锋，欲浅刺不令深入也。

　　针主治法歌针即今箭头针，主刺皮肤邪肉侵，毋令深入泻阳气，邪正相安荣卫均。

　　【注】 针即今箭头针也，主刺邪热病在头身皮肤之证。毋令深入，深则有伤阳气。故必分许浅浅刺之，使邪去而正不伤，荣卫得和，则病除矣。

　　二曰：员针式图

　　员针式图【注】经之二曰：员针者，取法于絮针，筒其身而卵其锋，长一寸六分。筒身卵锋者，谓身直如竹筒，未锋员如卵锐也。

　　员针主治法歌员针取法于絮针，主治邪气侵肉分，筒身卵锋不伤正，利导分肉邪自平。

　　【注】员针即絮针也，主治邪气在分肉之间。盖筒身卵锋，利导分肉，能使邪气行而不伤于肌肉之正气也。

　　三曰：针式图

　　针式图【注】经之三曰：针者，取法于黍粟之锐，长三寸半。黍粟之锐者，员而微尖，利于用补者也。

　　针主治法歌针之锐如黍粟，恐其深入伤肌肉，按脉勿陷以致气，刺之邪气使独出。

　　【注】 针之锋，如黍粟之锐，主治邪在脉中。不欲深入，只按脉以候气至，刺脉中之邪气，使独出也。若深按陷至肌肉，邪气虽出，而肌肉之正气必伤矣。

　　四曰：锋针式图

　　锋针式图【注】经之四曰：锋针者，取法于絮针，刃三隅，长一寸六分，其上去八分，下留八分。刃三隅者，盖直壮而锐，可以泻热出血也。

　　锋针主治法歌锋针即今三棱名，主刺瘤邪时气壅，发于经络痼不解，泻热出血荣卫通。

　　【注】锋针即今三棱针，主刺时气温热瘤邪也。凡发于经络中壅痼不解之病，用三棱针之锋利，以泻热出血，使经络开通，荣卫调和，而壅痼之疾愈矣。

　　五曰：铍针式图

　　铍针式图【注】经之五曰：铍针者，取法于剑锋，广二分半，长四寸。其必广二分半长四寸末如剑锋者，取其能开通也。

　　铍针主治法歌铍针之锋末如剑，主刺寒热两相搏，合而为痈脓已成，大脓一泻实时和。

　　【注】铍针之锋末如剑者，主刺寒热相搏，或邪气郁于荣卫，凝滞不通，发为痈疽。其脓已成，用此开之，以取大脓。大脓泻则阴阳和，而痈热愈矣。

　　六曰：员利针式图

　　员利针式图【注】经之六曰：员利针者，取法于 针，微大其末，反小其身，长一寸六分。其取法于者，以毛之强者曰 ，用其细健可稍深也。

　　员利针主治法歌员利针形尖如 ，主治虚邪客于经，暴痹走注历节病，刺之经络实时通。

　　【注】员利针，尖其形如 ，员而且锐。主治虚邪客于经络，而为暴痹与走注历节疼痛等病。以此刺之，则经络流通，而虚邪自去矣。

　　七曰：毫针式图

　　毫针式图【注】经之七曰：毫针者，尖如蚊虻喙。取法于毫毛，长二寸六分。其必尖如蚊虻喙者，取其微细徐缓也。

　　毫针主治法歌毫针主治虚痹缠，养正除邪在徐缓，寒热痛痹浮浅疾，静入徐出邪正安。

　　【注】毫针者，因取法于毫毛，故名之也。主刺邪客经络，而为痛痹邪气轻浅者也。凡正气不足之人，用此针刺之，静以徐往，渐散其邪，微以久留，缓养正气，则寒邪痛痹浮浅之在络者，皆可平也。

　　八曰：长针式图

　　长针式图【注】经之八曰：长针者，取法于綦针，长七寸，为其可以取深邪远痹也。

　　长针主治法歌长针主治虚邪伤，内舍骨解节腠殃，欲取深邪除远痹，刺法得宜始可康。

　　【注】长针即今环跳针也。主虚邪深入，内舍于骨，解腰脊节腠之间。凡欲取深远疼痛之邪，必得身长末锋之针，如法以刺之，方能使深邪出，远痹解，而得安康也。

　　九曰：大针式图

　　大针式图【注】经之九日：大针者，取法于锋针，其锋微员，长四寸，尖形如梃，粗而且巨，可以泻通机关也。

　　大针主治法歌大针主刺周身病，淫邪溢于肌体中，为风为水关节痹，关节一利大气通。

　　【注】大针者，即古人之燔针也。凡周身淫邪，或风或水，溢于肌体，留而不能过于关节，壅滞为病者，以此刺之，使关节利，大气通，则淫邪壅于经络，风虚肿毒伤于肌体者，皆可去也。

　　【按】此九针，皆本于《灵枢经》中大小、长短之法，无有异也。但细玩经中九针之用，凡所取者，皆言有余之实邪，则针之不宜于治虚也，从可知矣。

　　卷一 九针原始歌

　　行针次第手法歌

　　行针手法口诀多，撮要编为十二歌，取穴持温进指摄，退搓捻留摇拔合。

　　【注】十二字分次第手法歌诀，始自三衢杨继洲。后之诸家，口诀虽多，皆不免于繁杂。今撮其要，仍编为十二歌诀，庶简明切当，便于后学。

　　一、取穴歌取穴先将爪切深，须教毋外慕其心，令彼荣卫无伤碍，医者方堪入妙针。

　　【注】凡下针，用左手大指爪甲，重切所针之穴，令气血开，教病者心专于内，不要外驰，然后下针，使针不伤荣卫，方堪入妙也。

　　二、持针歌持针之士要心雄，手如握虎莫放松，欲识机关三部奥，须将此理再推穷。

　　【注】凡下针之士，须心小力雄，以右手持针于穴上，势若握虎，不敢放松，着力旋插，直至应止之处，吸气三口，然后提针，徐徐而用。凡机关三才奥理，欲识于心而行于针者，须将此再三推穷可也。

　　三、温针歌温针之理最为良，口内温和审穴方，毋令冷热相争搏，荣卫宣通始安祥。

　　【注】凡下针，必先将所用之针，入于口中，使之温热，审定穴所，方可与刺。勿令冷热相争，庶血气调和，而得安祥也。

　　四、进针歌进针理法取关机，失经失穴最不宜，阳经取陷阴经脉，三思已定针之愈。

　　【注】凡下针，要病患神气定，息数匀，医者亦如之。关机最密，切勿太忙，须细审经络穴所在何部分，不可轻施其针，失于经络穴所也。如在阳部，必取筋骨间陷下之处，则不伤于筋骨；如在阴分 之内动脉相应间，则以爪重切经络，少待片时，方可进针，而不伤于荣卫。又必三思已定，然后下针，病可愈矣。

　　五、指循歌部分经络要指循，只为针头不紧沉，推则行之引则止，调和血气使来临。

　　【注】凡下针，若气不至，用指于所属部分经络之路，上下、左右推而行之，引而止之，往来循之，使气血上下均匀，针下自然气至沉紧，得气即泻之意也。

　　六、摄法歌摄法原因气滞经，大指爪甲切莫轻，以指摄针待气至，邪气流行针自轻。

　　【注】凡摄针者，因针下邪气滞涩不行也。随经络上下，用大指爪甲重切之，使正气流行，则邪气不能滞涩，而针下自觉活动矣。

　　七、退针歌退针手法理要知，三才诀内总玄机，一部六数三吸气，须臾疾病自然愈。

　　【注】凡退针，全在手法，三才之内，皆有要诀玄机，不可不知。如欲退针，必须缓缓而出，自地部退至人部，再渐退至天部，俱用少阴之六数泻之，每一部六数，须要少停，三部共行三六一十八数，令病患吸气三口，随吸随提，徐徐退至天部，其疾病自然除矣。

　　八、搓针歌搓针泻气最为奇，气至针缠莫就移，浑如搓线攸攸转，急则缠针肉不离。

　　【注】搓针者，凡进、退、搓、捻，皆催其气至以泻邪气也。如觉针下气紧，切勿就移，须用泻法，但微微动转，如搓线之状，若抟之太紧，必至肉缠针头，邪气滞涩，而不能除矣。

　　九、捻针歌捻针指法不相同，一般在手两般功，内外转移行上下，助正伏邪疾自轻。

　　【注】凡捻针时，虽一般在手，而指法不同，故功有两般也。如欲治上，则大指向外捻，外捻者令其气向上也；如欲治下，则大指向内捻，内捻者令其气至下也。内捻为之补，外捻为之泻。如经络向下者，转针头逆之则为迎也；经络向上者，移针头顺之则为随也。指法得宜，则正气自复，而邪气自退矣。

　　十、留针歌留针取气候沉浮，出入徐徐必逗留，能令荣卫纵横散，巧妙玄机在指头。

　　【注】留针者，凡出针至于天部，入针至于地部，须在皮肤肌肉间徐徐容留，令荣卫宣散方可出针入针。若出针太急，则血随针出，反伤荣卫，其巧妙玄机，全在指头也。

　　十一、摇针歌摇针三部皆六摇，根据次推排在指梢，孔穴大开无窒碍，邪气退除病自消。

　　【注】摇针者，如出针三部欲泻之际，每一部摇二三摇，多者不过六摇而已。以指捻针，如扶人头摇之之状，使孔穴开大，无有窒碍，庶邪气退除而病愈矣。

　　十二、拔针歌拔针之时切勿忙，闭门存神要精详，不沉不紧求针尾，此诀须当韫锦囊。

　　【注】凡针毕拔针，最要精详，不可轻率忙乱也。如欲出针，须待针下气缓，不沉不紧，觉轻动滑快，方以右指捻住针尾，以左手大指按其针穴，及穴外之皮，令针穴门户不开，神气内存，然后拔针，庶不致于出血。此针家要诀，须当韫于锦囊也。

　　卷一 九针原始歌

　　行针分寸法歌

　　行针分寸中指传，屈指中节两纹尖，男左女右童稚一，长短肥瘦审经权。

