<!-- { "loadSidebar": true } -->
　　从风池下行肩上，会其支者，合缺盆上大骨前一寸半，以三指按取，当中指下陷中，肩井穴也。从肩井下行腋下三寸宛宛中，举臂取之，渊液穴也。从渊液下行，复前一寸三肋端，横直蔽骨旁七寸五分半，直两乳，侧卧屈上足取之，辄筋穴也。从辄筋行乳下二肋端缝下五分，日月穴也。从日月行监骨腰中季肋本，侠脊脐上五分，旁开九寸半，侧卧屈上足伸下足举臂取之，京门穴也。从京门下行季胁下一寸八分陷中，脐上二分，旁开八寸半，带脉穴也。从带脉下三寸，五枢穴也。从五枢下行，过肝经之章门穴下五寸三分，维道穴也。从维道下行三寸，监骨上陷中，居 穴也。从居 下行髀枢中，侧卧伸下足屈上足取之，环跳穴也。

　　从环跳下行膝上外廉两筋中，以手着腿中指尽处，风市穴也。从风市下髀骨外，膝上外廉五寸，分肉间陷中，中渎穴也。从中渎下行膝上二寸，犊鼻外陷中，阳关穴也。从阳关下行膝下一寸，外廉陷中，尖骨前筋骨间，蹲坐取之，阳陵泉穴也。从阳陵泉下行，足外踝上七寸，内斜三阳分肉间，阳交穴也。从阳交行外踝上七寸外斜，外丘穴也。从外丘下行外踝上五寸；光明穴也。从光明下行一寸，辅骨前绝骨端，内斜三分，阳辅穴也。

　　从阳辅下行三寸，外踝骨尖内动脉中，寻按取之，悬钟穴也。从悬钟行外踝下，斜前陷中，丘墟穴也。从丘墟下行三寸，在足小指四指本节后，足跗间陷中，临泣穴也。从临泣下行五分，足小指四指本节后间陷中，地五会穴也。从地五会下行一寸，足小指四指本节前，岐骨间陷中，侠溪穴也。从侠溪下行足小指四指外侧端，去爪甲角如韭叶，窍阴穴也。

　　胆经穴图

　　卷五

　　肝脏经文

　　经云：肝者，将军之官，谋虑出焉。又云：肝居膈下，上着脊之九椎下。是经常多血少气。其合筋也，其荣爪也。主藏魂，开窍于目。其系上络心肺，下亦无窍。

　　《难经》曰：肝重二斤四两，左三叶右四叶，凡七叶。肝之为脏，其治在左，其脏在右胁右肾之前，并胃着脊之第九椎。

　　足厥阴肝脏图

　　卷五 肝脏经文

　　肝经循行经文

　　肝足厥阴之脉，起于大指聚毛之上，上循足跗上廉，去内踝一寸，上踝八寸，交出太阴之后，上 内廉，循股阴入毛中，过阴器，抵小腹，侠胃，属肝，络胆，上贯膈，布胁，循喉咙之后，上入颃颡，连目系，上出额与督脉会于颠。其支者，从目系下颊里，环唇内；其支者，复从肝别贯膈，上注肺。

　　肝经循行图

　　卷五 肝脏经文

　　肝经循行歌

　　厥阴足脉肝所终，大指之端毛际丛，足跗上廉太冲分，踝前一寸入中封，上踝交出太阴后，循 内廉阴股冲，环绕阴器抵小腹，侠胃属肝络胆逢，上贯膈里布胁肋，侠喉颃颡目系同，脉上颠会督脉出。支者还生目系中，下络颊里环唇内，支者便从膈肺通。

　　【注】足厥阴肝经之脉，起于足大指聚毛之际大敦行间穴，从行间上循足跗上廉太冲穴，从太冲穴去内踝一寸，至于中封穴也。从中封穴循内联踝五寸，入于蠡沟穴也。从蠡沟上踝七寸中都穴，上内踝八寸，交出于足太阴阴经之后，上踝内廉，膝关曲泉穴也。从曲泉循股阴阴包五里穴，入于毛中之阴廉穴，过阴器入抵小腹，上行于章门穴，从章门循行期门穴，从期门内行，侠胃，属肝，络胆，上贯膈，布胁肋，散布于脏腑，循喉咙之后，上入颃颡，连目系，上额，与督脉会于颠也。其有一支者，不上会于颠，但从目下颊里环唇内。又一支复从肝别贯膈，上注于肺，以交于手太阴肺经也。

　　卷五 肝脏经文

　　肝经穴歌

　　足厥阴经一十四，大敦行间太冲是，中封蠡沟伴中都，膝关曲泉阴包次，五里阴廉上急脉，章门才过期门至。

　　卷五 肝脏经文

　　肝经分寸歌

　　大敦足大端外侧，行间两指缝中间，太冲本节后二寸，中封内踝前一寸，蠡沟踝上五寸是，中都上行二寸中，膝关犊鼻下二寸，曲泉曲膝尽横纹。阴包膝上行四寸，气冲三寸下五里，阴廉气冲下二寸，急脉毛际旁二五，厥阴大络系睾丸，章门脐上二旁六，期门从章斜行乳，直乳二肋端缝已。

　　【注】大敦穴，在足大指端，去爪甲后如韭叶许，外侧聚毛中，是其穴也。从大敦上行足大指次指歧骨缝间，动脉应手陷中，行间穴也。从行间上行二寸许，足跗间动脉应手陷中，太冲穴也。从太冲上行足内踝前一寸，筋里宛宛中，中封穴也。从中封上内联踝上五寸，蠡沟穴也。从蠡沟上行二寸，当 骨中，中都穴也。从中都上行，犊鼻下二寸旁陷者中，膝关穴也。从膝关上行膝内辅骨下，大筋上小筋下陷中，屈膝横纹头取之，曲泉穴也。

　　从曲泉上行膝上四寸，股内廉两筋间，蜷足取之，看膝内侧有槽中，阴包穴也。从阴包上行，在足阳明胃经之气冲穴下三寸，阴股中动脉应手，五里穴也。从五里上行羊矢下，斜里三分，直上气冲下二寸，动脉陷中，阴廉穴也。

　　从阴廉上行阴上，中行两旁相去二寸半，按之隐指而坚，甚按则痛引上下，此厥阴之大络，为睾之系，急脉穴也。从急脉上行足太阴脾经之大横穴外，季肋直脐软骨端，脐上二寸，两旁开六寸，侧卧取肘尖尽处，章门穴也。从章门上行，足阳明胃经之不容穴旁一寸五分，上直乳第二肋端，期门穴也。

　　肝经穴图

　　卷六

　　奇经八脉总歌

　　正经经外是奇经，八脉分司各有名。任脉任前督于后，冲起会阴肾同行，阳跷跟外膀胱别，阴起跟前随少阴，阳维维络诸阳脉，阴维维络在诸阴，带脉围腰如束带，不由常度号奇经。

　　【注】脉有奇常。十二经者，常脉也；奇经则不拘于常，故谓之奇也。盖人之气血，常行于十二经脉。经脉满溢，流入他经，别道而行，故名奇经。奇经有八，曰：任、督、冲、带、阳跷、阴跷、阳维、阴维是也。任脉任于前，督脉督于后。冲脉为诸脉之海，带脉犹身之束带。阳跷为足太阳之别，阴跷为足少阴之别。阳维则维络诸阳，阴维则维络诸阴。阴阳相维，诸经乃调。故此八脉，譬犹图设沟渠，以备水潦，斯无滥溢之患。人有奇经亦若是也。

　　卷六 奇经八脉总歌

　　任脉循行经文

　　《素问 骨空论》曰：任脉者，起于中极之下。以上毛际，循腹里，上关元，至咽喉，上颐、循面、入目。

　　任脉循行图《灵枢 五音五味篇》曰：冲脉任脉皆起于胞中，上循背里为经络之海。其浮而外者，循腹上行，会于咽喉，别而络口唇。

　　卷六 奇经八脉总歌

　　任脉循行歌

　　任脉起于中极下，会阴腹里上关元，循内上行会冲脉，浮外循腹至喉咽，别络口唇承浆已，过足阳明上颐间，循面入目至睛明，交督阴脉海名传。

　　【注】任脉者，起于中极之下。中极者，穴名也。在少腹聚毛处之上毛际也。中极之下，谓曲骨之下会阴穴也。以上毛际，循腹里上关元者，谓从会阴循内上行，会于冲脉，为经络之海也。其浮而外者，循腹上行，至于咽喉，别络口唇，至承浆而终。上颐循面入目至睛明者，谓不直交督脉，由足阳明承泣穴上颐循面，入目内 之足太阳睛明穴，始交于督脉，总为阴脉之海也。

　　卷六 奇经八脉总歌

　　任脉穴歌

　　任脉中行二十四，会阴潜伏两阴间，曲骨之前中极在，关元石门气海边，阴交神阙水分处，下脘建里中脘前，上脘巨阙连鸠尾，中庭膻中玉堂联，紫宫华盖循璇玑，天突廉泉承浆端。

　　卷六 奇经八脉总歌

　　任脉分寸歌

　　任脉会阴两阴间，曲骨毛际陷中安，中极脐下四寸取，关元脐下三寸连，脐下二寸名石门，脐下寸半气海全。脐下一寸阴交穴，脐之中央即神阙，脐上一寸为水水，脐上二寸下脘列，脐上三寸名建里，脐上四寸中脘许，脐上五寸上脘在，巨阙脐上六寸五，鸠尾蔽骨下五分，中庭膻下寸六取，膻中却在两乳间，膻上寸六玉堂主，膻上紫宫三寸二，膻上华盖四八举（四寸八分），膻上璇玑五寸八，玑上一寸天突起，天突喉下约四寸，廉泉颔下骨尖已，承浆颐前唇棱下，任脉中央行腹里。

　　【注】会阴穴，在前阴后阴之中间，任、督、冲三脉所起，督由会阴而行背，任由会阴而行腹，冲由会阴而行足也。从会阴上行，横骨上毛际陷中，动脉应手，脐下五寸，曲骨穴也。从曲骨上行，在脐下四寸，中极穴也。从中极上行，在脐下三寸，即关元穴也。

　　从关元上行，在脐下二寸，石门穴也。从石门上行，在脐下一寸五分宛宛中，气海穴也。

　　从气海上行，在脐下一寸，阴交穴也。从阴交上行，当脐之中，神阙穴也。从神阙上行，脐上一寸，水分穴也。从水分上行，脐上二寸，下脘穴也。从下脘上行，脐上三寸，建里穴也。从建里上行，在脐上四寸，中脘穴也。从中脘上行，在脐上五寸，上脘穴也。从上脘上行，在两歧骨下二寸，巨阙穴也。

　　从巨阙上行一寸，鸠尾穴也。从鸠尾上行一寸陷中，中庭穴也。从中庭上行一寸六分，膻中穴也。从膻中上行一寸六分陷中，玉堂穴也。从玉堂上行一寸六分陷中，紫宫穴也。从紫宫上行一寸六分陷中，华盖穴也。从华盖上行一寸陷中，璇玑穴也。从璇玑上行一寸，天突穴也。从天突上行，在颔下结喉上中央舌本下，仰而取之，廉泉穴也。从廉泉上行，在颐前下唇棱下陷中，承浆穴也。

　　任脉穴图

　　卷六 奇经八脉总歌

　　督脉循行经文

　　《素问 骨空论》曰：督脉者，起于少腹以下骨中央。女子入系廷孔，其孔，尿孔之端也，其络循阴器，合篡间，绕篡后。别绕臀，至少阴与巨阳中络者，合少阴上股内后廉，贯脊，属肾。与太阳起于目内 ，上额，交颠上，入络脑，还出别下项，循肩 ，内侠脊，抵腰中，入循膂，络肾。其男子循茎，下至篡，与女子等。其少腹直上者，贯脐中央，上贯心，入喉，上颐、环唇，上系两目之下中央。

　　督脉循行图

　　卷六 奇经八脉总歌

　　督脉循行歌

　　督脉少腹骨中央，女子入系尿孔疆，男子之络循阴器，绕篡之后别臀方，至少阴者循腹里，会任直上关元行，属肾会冲街腹气，入喉上颐环唇当，上系两目中央下，始合内 络太阳，上额交颠入络脑，还出下项肩场，侠脊抵腰入循膂，络肾茎篡等同乡，此是申明督脉路，总为阳脉之督纲。

