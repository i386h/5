<!-- { "loadSidebar": true } -->
　　通里腕侧后，去腕一寸中。欲言声不出，懊 及怔忡，实则四肢重，头腮面颊红，声平仍数欠，喉痹气难通，虚则不能食，暴喑面无容，毫针微微刺，方信有神功。

　　【注】通里穴，其穴在腕侧后一寸陷中。主治声哑，心烦极甚，怔忡不宁，四肢重痛，头腮面颊红肿，倦言，数欠，喉咽疼痛，气息不通，虚损不思食，暴喑面无润泽。针三分，灸三壮。

　　通里穴图

　　卷八

　　列缺穴歌

　　列缺腕侧上，次指手交叉，善疗偏头患，遍身风痹麻，痰涎频上壅，口噤不开牙，若能明补泻，应手即能瘥。

　　【注】列缺穴，其穴在腕后侧上一寸五分，两手交叉，当食指末筋骨罅中。主治偏风头痛，遍身风痹麻木，痰壅气堵，口噤不开等证。针二分，留三呼，灸三壮。

　　列缺穴图

　　卷八

　　四季针灸坐向歌

　　四季针灸坐向理，宜从四季顺自然，东南西北四维向，以迎生气本乎天。

　　【注】针灸坐向，避忌之理，《医学入门》：“春坐东向西，夏坐南向北，秋坐西向东，冬坐北向南。”皆背四季生气之向，不可为法。宜从春向东，夏向南，秋向西，冬向北，四土旺月向四维，以迎生气，本乎天理，顺其自然为是也。

　　卷八

　　灸法点穴用火歌

　　点穴坐卧立直正，炷用蕲艾火珠良，灸病古忌八木火，令时通行一炷香。

　　【注】凡灸法，坐点穴则坐灸，卧点穴则卧灸，立点穴则立灸。须四体平直，毋令倾侧，若倾侧穴即不正。其炷所用之艾，必用蕲艾，艾令干燥，入臼捣去净尘屑，作炷坚实，置穴上，用葱涎粘固。上古用火珠映日取火点之，忌松、柏、枳、橘、榆、枣、桑、竹八木之火；今时惟用香火灼艾，亦通行简便之法也。

　　卷八

　　灸法早晚次序歌

　　灸法温暖宜于午，上下阳阴先后分，脉数新愈不宜灸，欲灸三里过三旬。

　　【注】凡灸百病，原为温暖经络，宜在午时阳盛之时，火气易行，必发上下先后：上下经皆灸者，先灸上，后灸下；阴阳经皆灸者，先灸阳，后灸阴。若脉数有热，新愈气虚，俱不宜灸，恐伤气血。但人有病，欲灸足三里者，须年三十以上，方许灸之，恐年少火盛伤目。故凡灸头，必灸足三里者，以足三里能下火气也。

　　卷八

　　灸法大小多少歌

　　头骨手足皮薄瘦，巨阙鸠尾小少宜，背腹脐下皮肉浓，大多方能起痼疾。

　　【注】凡灸诸病，必火足气到，始能求愈。然头与四肢，皮肉浅薄，若并灸之，恐肌骨气血难堪，必分日灸之，或隔日灸之。其炷宜小，壮数宜少。有病必当灸巨阙、鸠尾二穴者，必不可过三壮，艾炷如小麦，恐火气伤心也。背腹下皮肉深浓，艾炷宜大，壮数宜多，使火气到，始能去痼冷之疾也。

　　卷八

　　灸法调养歌

　　灸后风寒须谨避，七情过极慎起居，生冷醇酒诸浓味，惟茹蔬淡适其宜。

　　【注】凡灸后，须谨避风寒，慎其起居，养其气血，其喜、怒、忧、思、悲、恐、惊不可过极，和其情志，及禁食一切生冷醇酒浓味等物，即食蔬淡，亦当适宜，不可过度，以调养脾胃也。

　　卷八

　　灸疮调治歌

　　灸疮不发气血竭，七日发脓病必除，发后膏贴防外袭，薄连葱荽净疮污。

　　【注】凡灸诸病，灸疮应发不发，是其气血大亏，不必复灸，即灸亦多不能愈。过七天之后，艾疤发时，脓水稠多，其病易愈，以其气血充畅，经络流通也。发后贴膏药者，防其六淫外袭也。如灸疮黑痛，脓汁污秽，乃艾火毒盛，必用薄荷、黄连、葱皮、芫荽煎汤，洗之自愈也。

　　卷八

　　灸疮膏药歌

　　芩连白芷金星草，乳香淡竹当归好，薄荷川芎与葱白，香油煎药粉成膏。

　　【注】以上药味各等分，用香油煎药去滓，再下铅粉熬成膏，专贴灸疮。

　　卷八

　　行针避忌歌

　　行针避忌雨大风，饥饱醉怒渴劳惊，男内女外犹坚守，更看人神不可逢。行针避忌虽如此，还推病之缓急行，缓病欲针择吉日，急病行针莫稍停。

　　【注】按行针避忌，于未刺之先，如风雨晦冥，人之气血，即凝滞而不调。大饥者气虚，新饱者气盛，大醉者气乱，大怒者气逆，大渴者液少，大劳者气乏，大惊者气散，凡此者脉乱气散，行针须当避忌，俟其必清必静，聚精会神，方保无误也。既刺之后，尤当戒慎。男子忌内，女子忌外，忌外者坚拒勿出，忌内者谨守勿内，则邪气必去，正气必复，是谓得气，理固然矣。犹有达变之法存焉，缓病须择神吉，急病岂可待时哉。

　　卷八

　　四季人神所在禁忌针灸歌

　　四季人神所在处，禁忌针灸莫妄施，春在左胁秋在右，冬在于腰夏在脐。

　　【注】四季人神所在之处，谓人之神气初动之处，同乎天之流行也，禁针灸者恐伤生气也。人神常在心，春在左胁者肝主升也，秋在右胁者肺主降也，冬在腰者神主藏也，夏在脐者脾主化也。

　　卷八

　　逐日人神所在禁忌针灸歌

　　一日足大二外踝，三日股内四在腰，五口六手七内踝，八腕九尻十背腰，十一鼻柱二发际，三牙四胃五遍身，六胸七气八股内，九足二十内踝寻，二十一手小二外踝，三日肝足四手明，五足六胸七在膝，八阴九胫晦趺停。

　　【注】足大，足之大趾也。气，气冲也。手小，手之小指也。手明，手阳明也。足，足阳明也。阴，男女前阴中也。晦，月尽也。趺，足十趾岐骨也。

　　卷八

　　十二时人神所在禁忌针灸歌

　　子踝丑头寅耳边，卯面辰项巳乳肩，午胁未腹申心主，酉膝戌腰亥股端。

　　【注】子踝，左、右内踝、外踝也。寅耳边，左右两耳也。辰项，颈项也。巳乳肩，两乳两肩也。午胁，左右胁也。未腹，大腹少腹也。申心主，胸膈也。酉膝，左右两膝也。

　　戌腰，腰背也。亥股，两股内外也。

　　卷八

　　禁针穴歌

　　禁针穴道要先明，脑户囟会及神庭，络却玉枕角孙穴，颅息承泣随承灵，神道灵台膻中忌，水分神阙并会阴，横骨气冲手五里，箕门承筋及青灵，乳中上。三阳络，二十三穴不可针。孕妇不宜针合谷，三阴交内亦通论，石门针灸应须忌，女子终身无妊娠。外有云门并鸠尾，缺盆客主人莫深，肩井深时人闷倒，三里急补人还平，刺中五脏胆皆死，冲阳血出投幽冥，海泉颧 乳头上，脊间中髓伛偻形，手鱼腹陷阴股内，膝膑筋会及肾经，腋股之下各三寸，目眶关节皆通评。

　　卷八

　　禁灸穴歌

　　禁灸之穴四十七，承光哑门风府逆，睛明攒竹下迎香，天柱素 上临泣，脑户耳门脉通，禾 颧 丝竹空，头维下关人迎等，肩贞大牖心俞同，乳中脊中白环俞，鸠尾渊液和周荣，腹哀少商并鱼际，经渠天府及中冲，阳池阳关地五会，漏谷阴陵条口逢，殷门申脉承扶忌，伏兔髀关连委中，阴市下行寻犊鼻，诸穴休将艾火攻。

　　卷八

　　制针法歌

　　制针须用马衔铁，惟有金针更可嘉， 炼涂酥插腊肉，煮针之药有多法。

　　【注】制针用马嚼环铁者，以马属午，午为火，火克金，取克制之义也。若以真金制针，用之更佳。其 炼之法：将铁丝于火中 红，截为二寸或三寸或五寸长短不拘，次以蟾酥涂针上，入火中微 ，取起，复照前涂酥， 三次，乘热插入腊肉皮之里，肉之外，将后药用水三碗煎沸，次入针肉在内，煮至水干，倾于水中，待冷将针取出，于黄土中插百余下，以去火毒，其针要光圆，不可用尖锋，次以铜丝缠其柄。

　　卷八

　　煮针药方

　　麝香（五分） 胆矾（一钱） 石斛（一钱） 穿山甲（三钱） 朱砂（三钱） 没药（三钱）川芎（三钱） 细辛（三钱） 甘草节（五钱） 沉香（五钱） 磁石（一两）以上诸药气味，能引入针内。

　　
