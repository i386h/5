<!-- { "loadSidebar": true } -->


　　医医医

　　序

　　国朝钦定《四库全书》，经史子集三十六万卷，其未入《四库》以及后出、昭昭在人耳目者，不知凡几。虽未遍观尽识，而流览涉猎，要多不可磨灭。然自四子九经如日月经天，江河行地外，大都各成一家言而已。方今四海交通，朝命翻译欧西、东洋各国书籍，以为土壤细流之助有志之士。又从而广译之，毋虑数千万种，其善者亦不过一家言已耳。一本万殊，万殊一本之道，未尝有贯穿群籍合为一书者，而况医籍向以小道目之，杂家属之耶。《医医医》一书则大异是，孟今于风八先生桢髫年在桂林闻名相思，即有神交之契，亲炙后不时过从，适与共治经学、医学暨举子业，尝语人曰：有汉儒之实学而无琐碎之病，有宋儒之实行而无迂拘之遗迹，吾不如于风八，乃各以亲老家贫，日藉笔耕供菽水，频年奔走，时相睽合桢于佐人政治之余，辄喜着述，撰有《四书质疑》、《孝经质疑》、《三国志质疑》、《算学入门》、《勾股精义》、《靖冥馆诗古文词集》若干卷，每一书成，必函质之，先生虽皆许弗置而终疑其未惬于心，至今思之犹滋悬焉。先生自永感后绝意进取，专一于医，于是名节益广，当道大吏，四路争迎，有屡以道府敦迫出而济世者，先生皆夷然不以为意，而乃以性情率野学问粗疏不宜处于公卿之间而与公卿之事，力却而善辞之。于以知先生，达无加穷，亦无损，二十年前尝请其着一医说寿世，先生以为斯未能信，迟之又久。顷始邮到近着《医医医》一书，嘱为校序，伏读久之，始而异其名之奇，继乃悉其论之正，终且叹服其苦心孤诣，超越古今，致广大而尽精微，极高明而道中庸，有不可以寻常名医论说拟议，所谓一本万殊，万殊一本，贯穿群籍而为一书者非欤。其中所论医理尽抉歧景之奥，且多发前贤所未发。

　　如论治道兵机，大声疾呼，头头是道，而复丝丝入扣，以示医学源流，《伤寒论翼》更觉郑重分明，功殊不在禹下，大有裨于政界，军界。桢虽不敏，请事斯语。至以孔孟为内伤国手，欲人人皆能自治，以循至于圣贤之涂，犹为宪政无尚之理，空前绝后之论，洵属闻所未闻，迥非今世中医西医所能梦见。诚能朝廷、世界、医者各服篇中，鼎峙三方，岂仅改群医之良治，万端之病起，八代之衰已哉。盖将立万世之宪而息列强之争矣。唯愿读是编者潜心静气，反复寻绎，勿轻放过一句，勿忽忽略一字，如食蜂蜜，当味其有百花之香，如饮醇醪，须知其非一时之酿，乃为不负东观未见之书，且以知桢之言非阿好也医籍云乎哉。

　　宣统纪元岁次己酉十二月，卸署江北提督、记名提督、苏松镇总兵统领、江南全省练兵、第九镇统制、番禺举人徐绍桢固卿拜序于江南陆军营次

　　自叙

　　噫噫噫，医医医，医何易言哉！医之为道，广矣大矣，精矣微矣，危乎危矣！举凡古今中外，学问事业，无有难于此者矣。名为卫生去疾之道，实不止于卫生去疾已也。盖合格致诚正、修齐治平之道，而一以贯之，且更有难焉者也。非探天地阴阳之秘，尽人物之性，明气化之理，博考古今，随时观变，汇通中外，因地制宜，而又临事而惟澄心定灵，必不能语于此。虽然夫妇之愚可以与知焉，及其至也，圣人亦有所不能焉，故夫一知半解、摇铃悬壶之徒充斥天壤，时或生人，黄农歧景之圣，卓绝古今，而又未尝不死人。究之生之者偶然，而杀之者无算，死之者适然而生之者恒众，是非成败明镜谁悬？此医道所以不明不行也。今天竞言医矣，且广开医院矣，又新开医学研究会矣，更多开办军医学堂矣。十室之邑必有忠信，百步之地必生芳草。不敢谓千虑者必无一得也，当道大吏谬以余为老马，屡嘱余为提倡一医学堂，举甚美，意亦甚挚，余唯唯唯否否，迁延岁月，卒不能应。大吏热心兴学，一切新政次第举行，唯此医学一界，尚觉棼如，切诘再四，无以谢之，不能不有以晓之日。噫噫噫，医医医，医非不至要也，如所谓一切新政，皆医之事也，医道不明而欲使庶政更新，窃不谓然。盖医道，通于治道，不可殚述，即如强种强兵，犹为密切关系。且中外交通以来，吾国无事不落人后，其犹有可望胜于他人者，医学、文学而已。文学之妙已造其极，毋庸赘言，医学虽当晦盲否塞之秋，而胚胎于黄农，萌牙于歧景，固已久矣！如有伟人起而振之，引而伸之，变而通之，郑而重之，大可冀放奇光异彩于环球上，使吾道衣冠文物亦有以输入于他邦，而为开通西医之导线。近之蔑视中医者固其宜，而其谬许西医、偏重西医者殊耳食而目论也，则开办医学堂之举不更急务乎！然尚有难言也。方今吾国医界，皆为读书不成、他业不就者之逋逃薮，道其所道，既非黄歧之道，更非吾所谓一贯之道。其自待菲薄，绝无精妙高明者，原不足怪，而其腐败不堪，庸恶陋劣之病，又实对待于医者，苟且轻贱之心有以中之，虽亦由于医者之自取戾，然医者之病已自深入，已遍天下，将极终古，莫之能愈。尚欲其善为医，又更为医国，犹之拯饥者而求粒于荒垦，断断乎其未有也。今拟开办医学堂，亦思有以医医之病也。然不知医者之病之所在，而徒为之严章程，订功课，令之勤讲求，精诊切，是犹治其标而未治其本也。

　　虽学堂开遍天下，办至百年，无当也。医之病何在，医医之方何在？非得朝廷之一人与世界之多数人为之探其病源，一一洗其旧染腐败之气，庸恶陋劣之习，苟且轻贱之俗而改良焉，必不能起其沉 ，而望医学之进步，诚能得斯二者而出吾方以医医，并令医者时进吾方以自医，则医界自将耳目一新，别开生面，精神奋发，志向异趣，学业日精，即不开办学堂亦必人才辈出，医道昌明也。医之病源，既深且赜，医医之方，似难实易，然非片言可明，请于篇内，分析论之。余为医学界明医道、求人才、储良方，即所以为他日开办医学堂之HT 矢，不禁痛心疾首，发愤而着此编，名之曰《医医医》，一以寓一字三叹之意，一则先求有以医医之医也。噫噫噫，医医医，医岂易言哉！

　　宣统纪元岁己酉秋八月孟今氏撰

　　卷一

　　朝廷对于医者之医方

　　名利者，绝技之师，天地生死，人人之具，古今中外，帝王驱遣群伦，培养人才，而转移风俗之妙用也。圣贤豪杰，或不为利动，而不能不为名动，唯恐不好名之说，不只为三代以下言也。孔子曰：忠信重禄，所以劝士，西汉经学之盛，班孟坚谓是利禄使然。至于唐以诗赋盛，宋以理学经义盛，有明以迄国朝，皆以八股取士。八股至今，至无用当也。而当未废之前，毋论智愚贤否，莫不竭尽毕生精力以入其中而卒之，以此称神品，称能品，号大家名家者不可胜数，以之致大位，拥大富，膺懋赏殊荣者不知几何。当时未闻有八股学堂也，不过人自为学而已，虽有书院之名，每省不过数区，省外则无几矣。虽有院长之号，每月不过数课，课外不他问矣。而何以八股之盛于斯也？所谓风会之所趋，而当王者贵也。又实为富与贵之所驱，名与利之所使也，是可藉为医医之方也。

　　八股之外又有卷折，其 八股，尤为无谓，而当时卷折人才之盛，亦几与八股相埒，盖非工此，虽八股入彀，仍不得与于状元宰相之荣，于是天下士夫咸相率而成此种人才。各相虑而唯恐不及此种人才。呜呼，时亦未闻有卷折学堂也，而卷折人才之盛又如彼，要亦风会之所趋而当王者贵也。又何莫非富与贵之所驱，名与利之所使哉？是更可为医医之方也。朝廷医官置太医院，位仅三品，有差俸只百金以外，而又囿于一部，不能流通转用，以至老死，真所谓不甚爱惜之官也。官犹如此，则所谓医士医生者，更无怪世人小道目之，贱工待之矣。稍有聪明才力者，且不屑为，而谓贤智为之乎？虽有豪杰崛起代兴，自成名流，而一代不过数人，当其盛名鼎鼎，曾不数闻一字之褒，及其既也，要亦不过列入方技传中，如扁鹊、仓公、华佗、思邈而已。最可怪者，圣如仲景，史汉并无一传，尤令人索解不得。当时八股卷折为富贵之阶梯，群既趋于彼矣。今日新学新政为终南之快捷方式，群又趋于此矣。而谓辞尊居卑，辞富居贫，别有人才，其人才亦可想见，是皆所以致医之病也。

　　医道较有用于八股卷折万万一，实按之则尽人知之矣，八股卷折早已可废，医道则虽终天地不可废，乃以早可废者而曾见其隆盛如彼，以万不可废者而转任其腐败若此。不知医者自存何心？对待于医者又何心也？医道殊有济于新政新学亦万万，非切言之，则人莫或知也。新政新学似欲以医旧政旧学之病，非善医之则虽终天地而仍无济，乃新政新学今则并举，而莫敢废矣。医道之有济于新政新学人，今乃犹是，废莫能举焉，不知医者自有何说？对待于医者又何说？朝廷之置医官也，岂不以医之为用卫生治疾已耳。政治无与，焉不知医之为道，必合格致诚正修齐治平之事而一之，通天地人而贯之，然后可谓之医。所谓良医良相，所谓国手，更所谓补天手者，非虚拟之词，实当然之事，而固有之道也。惜古今中外，医者思想多不到此，学问向不由此，资格都不及此，遂致对待于医者，相习而忘之，相忽而轻之，一至于此。

　　医不止于卫生治疾已也，即只以为卫生治疾计，虽在常人，亦万不宜苟且轻忽而托之于庸恶陋劣之手以尝试。况朝廷之莅天下也，将以治万方之疾苦，使无一夫不被其泽，循至天地位而万物育，所谓一人有庆，兆民赖之。圣躬偶然违和，即属治于太医，京师口号国子监之文章銮舆，卫之刀枪，太医之药方诚有概乎言之也，一有不效，则各直省督抚将军应诏以进群医，太医群医，吾皆闻之熟矣，知之稔矣，封疆大吏又皆非真知医者，乌得有真是非？亦唯荷朝廷洪福，或借手以奏功，不可谓非一得之能，一时之幸，然而临大敌则恐非真将军矣。王子安与程伊芳川曰：为人子者，不可不知医。愚则曰：为人臣者，亦不可不知医。实则凡为人者，皆不可不知医。所谓知者，又非一知半解之知，必灼见真知之知，乃为知也。

　　设使朝廷变通医官，或与封疆台阁并重并用，或与台阁封疆流通转用，或特设高爵浓禄以寓医官，专为顾问，天下利病先诏天下学人，凡识字读书之始，必兼习医，使医道治道合而为一。盖医道无一不通于治道，治道亦无一不通于医道，未有不谙治道而能医病者，亦未有不精医道而能治国者。治民如治病，良相无异于良医；用药如用兵，名医即可为名将。

