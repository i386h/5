<!-- { "loadSidebar": true } -->
　　兴利除害，补偏救弊，理本一源；锄暴安良，驱邪养正，道原一贯。古今中外，歧而为二，其称治者，尚非郅治，所号名医，仍非通医，诚能贯而通之，则人人皆能自治，皆能治人，皆能治疾，皆能治国，皆能治兵。所谓良相良医，名医名将，所在皆是仁寿之宇，无敌之国，大同之世，且将见之如此，而犹虑医界之人才不辈出，如八股卷折之盛，吾不信也。转移风气，端在朝廷，然总不越乎名与利二者之妙用，故曰：名利者，绝技之师。诚如是也，不特医学堂无事开办，即各学堂亦不必设立。只悬名利以为鹄，而高爵浓禄以为招，则人莫不自为学，且将合医界、学界、政界、兵界而一以贯之，截留无限经费，以待学成者之懋赏，此一本万殊，万殊一本，抱一而为天下式之理，非故为高论也。医道无一不通于治道，虽古今中外大儒名医未尝几见及此，故世多墨墨诚诚，纵观而博考之，静按而细绎之，何一端不相通，何一理不相贯，而乃任其苟且轻贱，庸恶陋劣，各相隔阂几千万年，无惑乎医道之不明不行也，今之偏重西医，与言西人之重医，皆属耳食目论，若徒论其解剖、实验、制药，良不无一得之长，然解剖亦为吾国先代俞跗、华佗辈所遗，其中得失参半，昧者未尝索考外篇，已为缕晰言之，若论气化，则仍如今之中医茫然如堕五里雾中，若复望其通治化则更堕百里雾中矣。又安能语于医道。伏愿圣人在上，起百代之衰，振千秋之业，通一贯之道，开万世之利，渐以吾国医道之衣冠文物输入列邦，而为开通外人之导线，岂不懿欤！尤有进者，朝廷治化，莫要于赏罚，亦莫先于赏罚。如承明诏，变通医官，振兴医学，既悬懋赏，以为鼓励之方。即订。严刑以为滥竽之戒，庸医杀人，向不论抵此，虽世人苟且轻贱之习有以自召，以致是非成败，难于稽核，久使庸医漏网，乃复充斥人间。今必。明谕重申，先令世界之人毋得仍蹈苟且轻贱于医之习，以自取祸，且当格外隆重以致敬礼，再于地方为立乡医、县医、府医、省医各等医官名目，而令真能通医可为国师者，按临各省，认真考试，或令试于京师，如中式者即录之而分布各区，一切经费悉由各区社会及地方官合筹分给各医，总以优裕足赡医之身家，使得借以资医穷乏。其不录者，仍自归为医士，加功探讨，以待后日续选，不许即妄与人延医。更令各区之医遇证立案，将脉相、证相、治否方法逐一详列，存之病家，并榜诸通衢，按月分年，报官核验，以定是非功过，而为赏罚黜陟，然后上之大府，奏之朝廷。若果成效多着，而又能通治道者，即行破格录用，不次超迁举主，并予上赏。若仍恶劣如前，以及大不韪者，则即治以应得之罪，或更予以不测之诛，并将举主连坐，虽功过只论是非，难论成败，然有真是非者，自必多成鲜败，虽天之降才各殊，通才谈何容易。然能悉照愚方以医医，即不能人人合医道治道为一贯，亦必良医辈出，多谙治道，一洗前习之陋，是可决也。故上赏者为医医之先声，而严罚者又医医之后盾也。此者朝廷医医之良方也。

　　卷二

　　世界对于医者之医方

　　人生何生乎？莫不生于钱。人生何死乎？莫不死于病。甚矣，生命金钱疾病，三者固互相维系，而变相为用者也。生命重乎？金钱重乎？疾病重乎？非有生命不能有金钱，非无疾病不能保生命，则生命重矣。天之于人，既不能各长其生命，悉与以金钱尽免其疾病，则医又重矣。医所以去病卫生也，无论良否，能舍金钱以生乎，抑或天别与医以金钱乎？奈何世之人壹是皆以要钱为本，壹是皆以一己要钱为本，壹是皆以不愿他人要钱为本，其至一钱如命，或竟要钱不要命，或且得命又思财，此世界之普通病，即所以致医之病也。在穷乏无告者，犹或可说，而不谓富贵利达者，转居多数也。可谓不恕之甚矣。非强恕而行世，安得有良医哉！庸医杀人，不可胜道，然亦实由重视金钱者之自误，虽即谓之自杀也。可又况有一知半解者，舍脉论病，舍病论药，从旁助刀耶。

　　世之人曰：医者意也。意为之者也。又曰：医者，易也。至便至易之事也。此不特门外汉之言，实病医而误尽苍生之言，不知医之为言，易也，精微广大有如易道，诚合古今中外事业学问，无有难于此者。孔子曰：人而无恒，不可以作巫医。恒，常久也。易，卦也。所谓天地之道，恒久而不已也。日月得天而能久照，四时变化而能久成，圣人于其道而天下化成，观其所恒而天地万物之情可见矣。恒之时义如此，医之道亦当如此。医既为子之所训，故疾遂为子之所慎，未达不敢尝之旨，其难其慎为何如乎？自朱子误注，虽小道必有可观，章谓小道如农圃医卜之属，于是世人更以小道目贱工待之，至重者，不过数金之酬，或只数十百钱呼之即至，且有并此区区而不畀者，一有不效，诟毁随之，不恕之事莫此为甚。尤可怪者，平时既以小道贱工视之，而临病时又以神仙望之，岂小道贱工中有神仙游戏耶？自问当亦哑然自笑（医本于易，章虚谷先生《医门棒喝》论之精详，此段发端与章不同，故持论各异，非有出入也。）

　　小道贱工之名，数十百钱之利，其微末亦至极矣。而谓贤者为之乎，乃欲以求良医而保生命，不唯不恕，亦且自轻良医，如何可得？盖良医虽不好利，未尝不自惜名，在病者之意，不过谓病有大小轻重浅深之不同，小者、轻者、浅者何必定求良医，不知不遇良医则小者、轻者、浅者必致于大、致于重、致于深，或更致于危险而不可为，此病之常势也。善卫生者，必谨小慎微而不忽略于轻浅，以故圣人治未病，不治已病，所谓治制于未乱，保邦于未危也。奈何世人只以金钱为重，殆至危险而不可为，则虽有善者，亦无如之何矣。况当是时尚，多不能舍金钱以求保生命于一线，卒之又不能带入冥中，徒令后人笑其拙。呜呼，亦可怜矣。

　　此种可怜情形，古今天下当如恒河沙数，《史记》扁鹊传谓扁鹊受桑君之术，饮上池之水，视见垣一方人，以此视病，洞见五脏 结，尝于赵、于虢多着神效，天下尽以为能生死人。及于齐，齐桓侯客之，入朝见曰：君有疾，在腠理，不治将深。桓候曰：寡人无疾。扁鹊出，桓候谓左右曰：医之好利也，欲以不疾者为功。后五日，扁鹊复见曰：君有疾，在血脉，不治恐深。桓侯曰：寡人无疾。扁鹊出，桓侯不悦，又五日，扁鹊复见曰：君有疾，在肠胃，不治必深。桓候不应，扁鹊出，桓候不悦。五日，扁鹊复见，望见桓候而退走，桓候使人问其故，扁鹊曰：疾之在腠理也，汤熨之所及也；在血脉，针石之所及也；其在肠胃，酒醪之所及也。今在骨髓，虽司命无奈之何，臣是以无请也。后五日，桓候体病，使人召扁鹊，扁鹊已逃去，桓候遂死。使圣人预知微，能使良医得早从事，则疾可已，身可活也。人之所病病疾多，而医之所病病道少。故病有六不治：骄恣不论理，一不治也；轻身重财，二不治也；衣食不能适，三不治也；阴阳并，脏气不定，四不治也；形羸不能服药，五不治也；信巫不信医，六不治也。有此一者则重难治也。夫扁鹊，良医也，桓候，富有之国君也，即使扁鹊好利，桓候非不能应，况扁鹊并无是心，其所以谆谆于桓候者，不过欲神其术以为广大，名节则或有之，而不意桓候重财轻身，转以好利疑之，卒致疾发而不可为，殊可哀也。又仲景见侍中王仲宣时年二十余，谓曰：君有病，四十当眉落，眉落半年而死，令服五石汤可免。仲宣嫌其言忤，受汤不服。居三日，见仲宣，谓曰：服汤否？仲宣曰：已服。仲景曰：色候固非服汤之诊，君何轻命也。仲宣犹不言，后二十年，果眉落，落后一百八十七日而死。此二事者，所谓圣人治未病也。愚尝于中风、虚劳两证辄先谆谆于人，如扁鹊之于桓候，仲景之于仲宣，唯人不曰危词耸听，即曰意别有在，卒之皆竟如桓候、仲宣。噫！今天下如扁鹊、仲景者无几，而如桓候、仲宣者无限，世人其不惜为桓候、仲宣乎？抑不愿为桓候、仲宣乎？或亦望有扁鹊、仲景者乎？自计不可不早。

　　如必欲生命金钱并保，唯有人人读书，必兼习医，且必如吾之所谓医而后可，不然则不得不听命于医。医欲良乎？否乎？此不待问而知也。谚云：又要马儿跑得好，又要马儿不食草，世界那得有是事，世人却多有是心，此神骏龙驹所以不世出也。

　　吾不敢谓世之人皆重财也，自世道衰而势利甚，捐纳之途，夤缘之风，弊混之事，日乎天下而不可遏。虽盈千累万之金钱，亦必亟亟焉谋之而乐为用，甚至倾家荡产，以及丧耻辱身，曾不稍自顾惜。唯一旦对于医者，则必反其所为，纵较向所乐用者，不过千万之一二，仍如出纳之吝而不肯少宽假，此最不可解者也。岂不曰以利为利，谋生之事大，而卫生之事小耶。亦何轻重失宜至是耶。

　　又尝见夫挥金如土，掷金若沙于嫖赌者矣。当其初入迷途，尚未至于倾家荡产，父兄或预为严责，师友或婉为戒劝，皆不能阻其挥霍浪掷之心。及一旦对于医者，则又大反其所为，虽区区者亦必靳以与人而卒之家产仍然倾荡于嫖赌中，或且召染恶疾，或且流为盗匪，并至丧失其身而不悔，此尤不可解者也。然此特无益有损之大者耳，而凡小焉者毋论矣。世之人盖禁绝无益之用而转为有益之用哉。

　　圣人之用财也，自奉俭约，待人丰浓，而于理欲之界，尤严防其出入。世人之用财，则反是矣。于欲路上，虽恣用千万不嫌其多，于理路中，虽偶用一二即谓为过。此圣道所以日衰，世道医道因此日坏也。然亦间有理欲并用者，则仍是求福免祸之心，非真能绳向理路，上为作用也。如各省官医局及各赠医院，皆官界社会，所以分济贫乏也，局中院中主持医者，不知果为良否，然一医日诊数十人者有之，且过百诊者亦有之，此虽圣神不能如是，是直以为儿戏矣。其中纵或有一得，而究之所失者多，然则官医局与各赠医院之设，非仁者与非也，所谓好仁不好学也。

