<!-- { "loadSidebar": true } -->


　　医原 清 石寿堂

　　吴序

　　万物之生，负阴而抱阳，冲气以为和。故上古之人，其知道者，法于阴阳，和于术数。

　　阴阳者，术数之本；术数者，阴阳之着。而非知道不能，医可易言乎哉？医之道，譬若宫墙。辨虚实，审寒热，其门径也。门径苟差，何由升堂入室乎？世人涉猎方书，讲求形证，自以为能，是犹寝馈于门户之间，不复知有堂室矣！而或者高语《内》、《难》，虚言脉要，则又如天际之翔，出于丰屋之上，奥 之间，毕生莫睹。二者虽异，其弊则均。盖人之生也，有原，则其所以病，亦有原。明乎其原，而后针石之投，汤液醪醴之设，非臆度而悬揣，初识之于京邸，恂恂若无能者，嗣闻其善医，视其方亦似与人无殊特者，而应手辄效。叩之以其故，则曰世人习用之方，大率类此，而轻重之准，刚柔之质，先后之宜，非识者难言之矣！客冬以团练之役，访之于涟城，就询时务，虽一乡一邑之设施，而洞见 结，因地制宜，亦如随证立方焉！洵医国之妙手，而非无本之谈也。因求其所着《医原》读之，本末贯串，文本昭晰，可以一见了如，而欲穷就义蕴，辄有望洋之嗟！信乎？能达其原，而岐伯之奥旨，仲景之秘思，中法西法之妙用，一以贯之矣。夫欲上太行必恃车马；欲导积石必恃舟航。世之掇拾类书，强记药性，衣食于医者，或无取乎是书；若立志活人，而欲进于古之知道者，则是书实医家之车马舟航矣。故亟怂恿付梓，而书数言于篇首，以告世之学医者。

　　时咸丰十有一年辛酉夏月清河愚弟吴昆田谨序

　　张序

　　道之大原出于天，凡道之所分寄，亦必探原于天，医其一端也。盖天之道，不外阴阳五行，禀阴阳五行之精气。而人生焉，感阴阳五行之戾气，而人病焉。然非见道之儒者，又孰从而不探微抉奥，体用兼HT 。而又以其余力，考岐黄阐《内》《难》，阴阳有辨，五行有分，耳目口鼻之司，肌肤筋骸之会，动静燥湿之宜，凡和缓之所未发，仓扁之所难言，莫不因人见天，葆其天之所本有，治其天之所本无，以人治人，实以天还天而已。吾与石子交最久，叩其学甚深。他日尝恼医家之不通儒术，率皆昧于其原而仅逐其末也。着《医原》二十篇，因病之原，探医之原，并探其原中之原。披阅之下，益信石子之学为有原也。乃或者曰：医小道也，儒者亦为之耶？夫就医论，医其小之也，固宜，若医而探原于天，则因医见道为圭臬，在作者特出其绪余焉耳？一旦居宰衡之任，司燮理之权，必能究致治清浊之原，而寿人寿世，良相良医，不难以一人收其全功，而天下亦共知儒术之大。阴阳五行之蕴，天人一原之理，无乎不在也。斯篇其石子之嚆矢也！夫是为序。

　　咸丰十一年岁次辛酉孟夏月同里愚弟张星亘子绵顿首拜撰

　　自序

　　余家事医学，历七世于兹矣。忆自入塾受书时，略明句读，先君子即授以医家言，命与四子书并读。尝谓业医而不读书，有终身由之而不知其道者，且为人子而不知医亦非孝也。爰为寿棠立程课，朝而儒，夕而医，历数十寒暑如一日，虽习举子业，未尝或忘，家慈又体质素弱，医药不离，每侍疾时，与医家参以诊剂，辄颇得效，自是尤三致意焉。年来公车栗六，迄无暇时，复以南北烽烟，逼近乡里，邑候延余倡办团练，每于夜巡稍暇，人静更阑，重述先子之绪言，因汇前贤之全说，凡四阅月，得《医原》二十篇。非敢以言寿世也，但求无负先人之意，且敬承世业云尔！呜呼！父书幼读，愧守箕裘，庭训未忘，感深风木，此则有益增余恸者矣！

　　咸丰十一年岁次辛酉仲春月上浣安东石寿棠芾南书于留耕书屋

　　张序

　　昔外父章次柯先生尝云：万事万物，各有其原。儒之道原于孔孟，医之道原于歧黄，歧黄之《灵》、《素》，乃医书之大原也。汉之张仲景深参《灵》《素》之秘，人称南阳医圣，所传《伤寒》《金匮》，后世奉为圭臬。晋唐以下，代有传人，着书之多，汗牛充楝，其上者各得仲景之一体，其下者惑世诬民，离经畔道，犹吾儒之有伪学也。俗士不察，利其浅近，为衣食奔走之计，贻生人夭札之忧，医学之衰，悉由于此。汝其慎之，（驰）佩之不敢忘。近得石孝廉《医原》一书，其立论在先识人身内景，脏腑形质，营气卫气，五行生克，百病提纲，及手足各经阴阳表里之义。次及内伤外感，儿病女科，标本虚实，无不洞悉原委，深中病机。又次则述及药性，有论无方，脱尽窠臼，视世之拘拘然守成方者，相去爰啻霄壤，（驰）不敢谓比诸古人之书奚若，若近世之嘉言三书，灵胎六种，可谓如骖之靳矣。嗣又得吾郡徐明经所着《医学举要》一书，论六经则条分缕析，论时邪杂症则语简旨赅，治法悉合乎机宜，论方不流于偏僻，其医案数则，精思所到，仿佛古人，虽不逮石氏之精博，而其平时之精阐《素》、《灵》，推原仲景，已可略见一斑。总之石氏之书其原也，徐氏之书其委也，两书汇集，由原竟委之谓也，当世高明之士，尚其鉴诸。

　　光绪十有七年季夏后学华亭张声驰谨序

　　卷上

　　人身一小天地论

　　人禀阴阳五行之气，以生于天地间，无处不与天地合。人之有病，犹天地阴阳之不得其宜。故欲知人，必先知天地。《易》曰：立天之道，曰阴与阳；立地之道，曰柔与刚。盖刚柔之质，即阴阳之气所凝结。故程子曰：凡有气，莫非天；凡有形，莫非地。又曰：地气不上腾，则天气不下降，天气降而至于地，地中生物，皆天气也。朱子曰：地居天中央不动，不是在下。（天之包地，如鸟卵之含黄。天大地小，表里皆水。地名地球。天圆，而地亦圆曰地方者，谓地之德方，静而承天者也）。使天有一息之停，则地须陷下。此天包乎地之义也。以人言之，膈膜以上，肺与心与心包络，象天；膈膜以下，肝、胆、脾、胃、小肠、大肠、肾、三焦、膀胱，象地。经云：天枢（脐穴）以上，天气主之；天枢以下，地气主之。是以天枢居腹之中间者言之也。余以膈膜上下分天地者，以气之轻清者为天，气之重浊者为地言之也。然膈膜以下，主之者地气，而统之以营运者，实皆天气。匪直此也，凡皮肤、肌肉、经络、筋骨、脏腑之有形质而凝静者，皆象地，皆属阴；而皮肤、肌肉、经络、筋骨、脏腑之有空窍以营运者，皆象天，皆属阳。精（两神相抟，合而成形，常先身生，是谓精）津（腠理发泄，汗出溱溱，是谓津）涕（泪也）唾（口液也）气（上焦开发，宣五谷味，熏肤，泽毛，若雾露之溉，是谓气）血（中焦受气取汁，变化而赤，是谓血）

　　液（谷入气满，淖泽注于骨，骨属屈伸，泄泽，补益脑髓，皮肤润泽，是谓液）。犹天地之有月与水也；阳气，犹天地之有日与火考天有九重：最上一重为宗动天，左旋；其内八重天（恒星天、土星天、木星天、火星天、太阳天、金星天、水星天、太阴天），右旋；逐日为宗动天，裹之左旋。是宗动天者，乃一气营运群动之宗也。（中学谓天道左旋，日月亦是左旋。此主七政天随宗动天以行也。

　　西于至高，一呼一吸，与天气相通，体极轻虚，用主肃降，肺固人之天也。不独肺之本脏为天，凡脏腑间经络及内外空窍之能通气者，皆莫非天。虽各脏腑之经络空窍，有各脏腑之本气以营运，如七政本天之营运一般，而要皆随肺气以营运，皆为肺气所贯通，肺固人之宗动天也，故曰肺主天气。肺气故名宗气，又名大气。地居天中，人在气中，天包乎地，气包乎质，天地与人，同一理也。夫在天则有日，在人则有心，心系于肺，犹日系于天；天为阳，日为阳之精，肺气为阳，心为阴中之太阳。天行健，一日一夜，周三百六十五度四分度之一，又进过一度，日行稍迟，一日一夜，周三百六十五度四分度之一，因天进一度，则日为退一度。人身肺之宗气，统心之营气，一日一夜，五十度周于身，每日自寅始，至丑终，终而复始，七日行足，方与天合度。故《易》曰：七日来复，以见天心。盖营气之行，必随宗气以行，所以十二经脉，首从肺起，每日寅时，百脉上朝于肺（人生于寅），肺主天气，其明证也夫人周身经络，皆根于心，而上通于肺，以回于下，如树之有根有干有枝，百体内外，一气流通，营运血脉，以相出入，经故曰心生血，又曰诸脉皆属于心。按经络功用不同，隐见亦异。经曰：经脉者，常不可见也；脉之见者，皆络脉也。盖经脉主发血，由脏腑而外行，近筋骨，故肌肉浓处，按之便不觉跳动；络脉主回血，由外而还行脏腑，近肌肉，故易见，蓝色无脉者皆是。经脉由里而外，其气旺，旺则行速，速则有血有脉，其血赤；络脉由外而里，其气缓，缓则行迟，迟则有血无脉，其血紫。西学所谓生血管者，经是也；回血管者，络是也。房者，心窍是也。经脉从心左下窍而生，行心左上窍而上，与左肺叶内经脉相通，由肺回曲而下，循手经，下达足经，以入孙络（络之细者）；迨由孙络以至络脉，渐行渐缓，其色遂变为紫，于是紫血由络脉而行，上至心右上窍两络脉中，还行心右下窍络脉，上入右肺叶内络脉，紫血复变为赤（阴从阳化），回心左上窍，还行心左下窍。经脉（右旋而复行于左）往来营运，如环不绝。经生血，故左旋；络回血，故右旋。左旋者，阳统阴；右旋者，阴从阳（与河图洛书无异）。其实是一气旋转，并非两气。观此与天之左旋速、右旋迟者，适相合矣；与天之左右旋而统归一气者，更无不合矣。经络如此，脏腑可知。脏腑中皆有经络贯串，以通于内外。凡可通者，皆属天气。六腑如器，更无不然。不独贲门、幽门、阑门、三焦之门之通天气也，更不独喉通天气，咽通地气，以上承天气也。此身以内之天也。

　　再以身外之天言之。经云：头圆象天。头为诸阳之会，头主天，气固也；天气遏郁，头重头痛固也。即足之至下，亦天气所贯通。所以人病肺痿，足即痿 不能行；外感阻遏肺气，足即酸痛，甚则足冷，皆其证也，所谓天包乎地也。经曰：天气通于鼻。又曰：鼻为肺窍。一经外感，咳嗽喘满，鼻窍即塞而不利，是鼻窍与肺最切近者也。他如心寄窍于耳，胆脉上络于耳，肾开窍于耳，肝开窍于目，脾开窍于口，肾又开窍于二阴，乳窍下通于肝胃，脐窍后通于命门。（脐窍与两肾中间之命门，针锋相对。）虽各窍自有其本气，而要皆宗气所贯通也。

