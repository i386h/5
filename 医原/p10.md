<!-- { "loadSidebar": true } -->
　　若是者，胃气顾不重哉？然推胃气之原，又生于谷气。经曰：食气入胃，浊气（即谷气）归心，淫精于脉，脉气流经（十二经），经气归于肺，肺朝百脉，输精于皮毛，毛脉（即肺脉）合精，行气于腑（六腑），府精神明（六腑精气神明），留于四脏。气归于权衡，权衡以平（肺主治节，分布气化，以得其平），气口成寸，以决死生。又曰：得谷者昌，绝谷者亡。审是，谷气不又为胃气之本乎？曰：胃气脉何如？曰：胃气脉和柔轻缓，匀净分明，三部九候，皆要如此，中候尤重，非仅诊于右关一部已也。经曰：春胃微弦曰平。胃而微弦者，轻虚而滑，端直以长，如循嫩竹竿梢之象。弦多胃少曰肝病。弦多胃少者，滑硬弹指，如循长竿者然。其气来实而长，此谓太过，病在外；其气来不实而微，此谓不及，病在中。太过则令人善怒，忽忽眩冒巅疾；不及则令人胸痛引背，两胁 满。但弦无胃曰死。但弦无胃者，中外急劲，如按弓弦，如循刀刃，此真肝脉见也，色青白不泽，毛折乃死。夏胃微钩曰平。胃而微钩者，圆满滑利，来盛去衰，如连珠，如循琅 （美玉）。钩多胃少曰心病。钩多胃少者，喘喘连属，其中微曲，有急促相仍之象。其气来盛去亦盛，此谓太过，病在外；其气来不盛，去反盛，此谓不及，病在中。太过则令人身热肤痛为浸淫（蒸热）。不及则令人烦心，上见咳唾，下见气泄。

　　但钩无胃曰死。但钩无胃者，前曲后居。前曲者，轻取则坚，强而不柔。后居者，重取则牢，实而不动（坚而且滞），如操革带之钩，全失冲和之气，此真心脉见也，色赤黑不泽，毛折乃死。长夏胃微软弱曰平。胃而微软弱者，和柔轻缓，匀净分明，如鸡践地，从容不迫。弱多胃少曰脾病。弱多胃少者，轻疾不缓，如鸡举足者然。太过则令人四肢不举（湿胜）；不及则令人九窍不通，（经曰：脾脏者土也，孤脏以灌四傍者也。今不能灌溉，故不通），名曰重强中止，如屋之漏，点滴不匀，又或如水之流，去而不返，此真脾脉见也，色黄青不泽，毛折乃死。秋胃微毛曰平。胃而微毛者，厌厌聂聂，如众苗齐秀者然，轻浮和缓，如落榆荚者然。毛多胃少曰肺病，毛多胃少者，不上不下，往来涩滞，或如循鸡羽，轻浮而虚。其气来毛而中央坚，两旁虚，此谓太过，病在外；其气来毛而微，此谓不及，病在中。太过则令人气逆而背痛；不及则令人喘，呼吸少气，而咳，上气见血，下（指气下）闻病因（呻吟）。但毛无不泽，毛折乃死。冬胃微石曰平。胃而微石者，喘喘累累，沉而圆实流利，乃阴中藏阳之象。石多胃少曰肾病。石多胃少者，坚搏牵连如引葛然，其气来如弹石，此谓太过，病在外；其去如数者（如数者，动止急促，有似紧数，愈虚则愈数，乃真阴亏损之象，原非阳强实热之数），此谓不及，病在中。太过则令人解 （寒不寒、热不热、弱不弱、壮不壮），脊脉痛而少气，不欲言；不及则令人心悬如病饥， 中清（侠脊两傍空软处名 。清，冷也），脊中痛，少腹满，小便变。但石无胃曰死。但石无胃者，散乱而劲，如夺索，如弹石，此真肾脉见也，色黑黄不泽，毛折乃死。凡此皆面兼二色者，五行相克之道也；皆曰不泽者，阴液销亡，色由无光而无体也；皆曰毛折乃死者，肺之化源绝也，草木之枯萎也，先本实而后枝叶，其即毛折不泽之义也。夫观《内经》诊法，四时百病，一以胃气为本，即以五脏本脉之微甚，诊病之太过不及，以微甚之相去悬绝，知胃气已亡，决之曰死。理何其精，法何其约乎！且夫诊法有以约为贵者，亦有以博为贵者，盖以一脉能兼数病，一病能兼数脉，真伪固当辨认，常变尤贵圆通。试取景岳十六脉而详辨之。浮在皮毛，主阳，主表，主风，固也，然有真正外感初起，阳（阳气）为阴（阴邪）蔽，脉反不浮者，亦有紧数而略兼浮者，审其发热、无汗、头身疼痛，为表邪而开达之，阳气得通，脉始转浮。更有里邪解后，表邪外达，沉小数实之脉，转为浮缓，浮缓为外解之征，日内可冀得汗，此先里后表病也；其有里邪解后，而脉反浮躁者。此邪火伤阴，病胜脏也，名阴阳交（阳邪交于阴分），不治。又有内伤阳气虚者，脉必浮而无力；阴血虚者，脉必浮而空豁，浮而弦数。是浮不可概言表。即谓浮而无力为虚，浮而有力为实，似可不误，然有浮大弦硬之极，甚至四倍以上者，又非有力之谓，乃真阴涸极，孤阳无根，胃气已无，真脏脉见，不可不知。又有兼脉，如浮紧风寒，浮数风热，浮虚伤暑（暑月汗多，伤阴、伤气，所以脉虚），浮缓伤湿，浮大伤热，浮滑宿食，浮芤失血之类，更宜参看。

　　沉行筋骨，主阴，主里，主气郁，主寒，主水；其病为停饮，为 瘕，为胀满，为厥逆，为洞泄。沉细为少气，为寒饮，为胃中冷，为腰足痛，为 癖；沉迟为痼冷，为精寒；沉滑为宿食，为伏痰；沉伏为霍乱，为胸腹痛；沉数为内热；沉弦为痰饮；沉紧为胸腹痛。然沉虽主里，亦有外感初起，寒燥之气搏束皮毛，阳为阴蔽，脉不能达，反见沉紧而数者，见有寒热、头痛等证，即是表邪。是沉不可概言里。更有沉而细者，或为阳气不舒，或为阳虚气陷，又不得以沉专主气滞。凡此皆于有力、无力辨之，庶可不误。

　　迟脉三至，为阴，为寒，为虚。气寒则不行，血寒则凝滞。寸迟则气虚不化精，尺迟则精虚不化气。若迟兼滑大，多主湿痰顽痹；迟兼细小，必是真阳亏损，或阴寒留蓄于中，则为泄痛，或阳气不卫乎表，而生外寒，以迟为寒、为虚固也。然有湿温、暑温、温热初起，脉见沉迟，此非虚寒也，乃湿热郁蒸之邪，口鼻吸入，从里而发，所以脉象模糊，至数不清，有类沉迟也；遏而无力，亦勿作虚视，乃温热熏蒸散漫，所以脉不鼓指也。热病初退，余邪未清，正气未复，脉多迟滑。是迟不可概言寒。凡此于气色、舌苔、神情、见证验之，乃可无误。

　　数脉六至，有虚有实，不尽主热。热邪主蒸散，脉多缓滑。经曰：缓者多热，缓而滑者为热中。又曰：数则烦心。及《难经》有数脉为热之说，举世宗之，要不可以不辨。一伤寒在表，脉必紧数，此寒燥之气搏束使然，非热也。一疟作时，脉必浮数，疟止脉则和缓，岂作则有热，止则无热乎？此营卫交争使然，非热也。一痢疾脉多数而弦、数而涩。仲景曰：弦为阴脉。沉弦为饮。其数而弦者，湿郁气血也；其数而涩者，（涩字与遏字不同，涩是干涩，有如刀刮竹之象），燥伤血液也，非热也。一痈疡初起，脉多数，此邪壅气血也，非热也。一痉病脉多数，表痉为风寒外搏，里痉为血燥生风，非热也。一 瘕里疽，脉多数而涩，此血燥而结，脉所以数涩不利也，非热也。一胎脉多数而滑，此冲任血旺也，非热也。更有阳虚者，数而缓大；阴虚者，数而弦涩。愈虚愈数，愈数愈危，真脏脉见，数而散乱，数而坚劲，岂可误以为热乎？总之，邪正相争者，多数脉；阴虚成劳者，尤多数脉。数而有力为实，数而无力为虚，是热非热可无瘥矣。

　　洪脉状如洪水，来盛去衰，是为阳脉。洪而有力，为阳实耗阴，或为头痛、面热、烦渴、咽痛，或为痈疡、斑疹，或为动血，或为二便不通等证；若洪而无力，乃阴虚阳亢。是洪不可概言实。

　　微脉纤细无神，浮弱之极，是为阴脉，主气虚、阳虚，或畏寒、少气，或胀满、食不化，或呕吐、泄泻，或腰腹痛，或眩晕、厥逆。然亦有痛极气闭，营卫壅滞，似微而实遏者。

　　是微不可概言虚。

　　滑脉往来流利，如珠走盘，阳也。滑而和缓，为营卫充实，禀赋充浓。妇人滑而圆满，经断无他病，为胎孕。大抵沉分圆滑者多男，浮分圆滑者多女。若病患缓滑而大，为内热蒸散，滑数有力，为痰、为食，多见胀闷、呕吐等证。凡病虚损者，泻痢久者，脉多弦滑，此脾、肾受伤故也，不得概以火论。

　　涩脉往来艰涩，如刀刮竹，阴也（此阴字，非阴寒也，血主阴，涩乃血少之象）。外感涩而紧数，为寒燥搏束，主身热无汗，或皮肤刺痛，或咳嗽不爽，胸臆牵疼；内伤涩而弦数，为血燥阴伤，男子伤精，妇人不孕。多由七情不遂，营气耗伤，血无以充，气无以畅，在上有上焦之不舒，在下有下焦之不运，在外有筋脉之拘挛、麻痹、枯痿，在里有风、劳、蛊、膈、瘰 、内疽、乳岩、 瘕等证。总之，皆血虚化燥，由燥而结，由结而坚，致成干涩内着之候。

　　弦脉弹指，如张弓弦，按之有余，阳中阴也。（仲景谓弦为阴脉。阴非寒也，乃病伏于里之说。观下诸病便知）。弦而滑大，病在阳、在外；弦而细涩，病在阴、在内。外病为痰饮蓄水，阳中伏阴，或眩晕、呕酸，或胸胁疼胀，或为疟、痢、痹、疝（疟脉多弦，弦为饮邪，饮即湿也，饮伏胸胁少阳部位，阻遏清阳，故脉多弦。世认弦为少阳风邪，又不尽然）；内伤为水亏木炽，木强土弱，为虚劳、寒热、类中、偏枯、噎膈、蛊胀等证。凡人脏腑得胃气所及，则五脏皆和；见肝木相侵，则五脏俱病。盖以木之滋生在水，培养在土。若木气过强，则水土皆败，而且水又为肝阳所耗，土转被木贼而伤。肾为精血之本，胃为水谷之源，根本受伤，生气败矣，所以木不宜强也。故凡病脉见和缓者顺，见弦强者逆，见弦甚者死，为其脏阴已尽故也。观《内经》真脏脉见，即与之期日可知。

　　芤脉浮大中空，按如葱管，为孤阳脱阴之候，主阴虚发热，失血脱血，头晕目眩，惊悸怔忡，喘急，盗汗，气无所归，血无所附。芤虽阳脉，而阳实无根，大虚之兆。

　　紧脉急疾有力，坚实搏指，阴多阳少，乃阴邪击搏之候，主寒燥，主痛。紧数在表，为伤寒发热、无汗、头痛、项强等证，或为痹、为疟；沉紧在里，为心胁疼痛、胸腹胀满，为中寒逆冷、泻痢、阴疝、 癖等证，在妇人为气逆经滞，在小儿为寒燥搏束生痉之候。

　　缓脉四至，从容和缓，浮沉得中，胃气冲和，是为平脉，必兼他脉，乃可断病。缓而滑大，多主实热；缓而迟细，多主虚寒。然实热必缓大有力，或为烦热、胀满、二便不利，或为痈疡，或伤寒、温病愈后，余热未清，亦多有此脉；虚寒必迟缓无力，为阳虚畏寒、气怯眩晕、痹弱痿厥、飧泄疼痛、精寒肾冷、小便频数等证，在女子为经迟血少、气不统血等证。凡病但得缓脉易愈，以其未失冲和之气故也。

