<!-- { "loadSidebar": true } -->
　　结脉脉来忽止，止而复起。旧诀以数来一止为促，促脉为热，为阳极；缓来一止为结，结脉为寒，为阴极。浮结为邪在表，沉结为积聚在里。促、结二脉，又通谓为气血痰食、积聚瘕、七情郁结等证。又动而中止，不能即还，良久复动，动而复止，止有常数为代。主五脏无气，为呼吸存亡之候；又为女胎三月，冲任恶阻，往往脉代，不主于病。观旧诀所云，是以结、促为实，以代为虚也。以余验之，又不尽然。暴病见结、促、代脉，多主中有留滞、郁结等证；久病见促、结、代脉、多主忧思气结、血结使然。但缓而结者多阳虚，数而结者多阴虚，代脉为气血衰残，力不接续，更属虚极。缓者犹可，数者更甚，代者尤剧。此可以结之微甚，察血气之消长，故总谓之结脉。又有无病而一生见结脉者，此禀赋之异也，不可不知。

　　伏脉若有若无，附骨乃见，或火闭而伏，或寒闭而伏，乃一时阴阳潜伏，阻塞气机之象。主霍乱痛极、疝瘕闭结、食滞水饮、怒忿厥逆等证。有心腹痛极而伏者，有气逆于经，脉道不行而伏者，有偶因气脱，不相接续而伏者。然必暴病、暴逆乃有之，开其闭而脉自复矣。若积困绵延，脉本微细，渐至隐伏者，乃炉火将绝之兆，安得尚有所伏哉？虚脉无力无神，经所谓按之不鼓是也。浮而无力为血虚，阴气不内营也；沉而无力为气虚，阳气不外鼓也；洪数无力为阴虚，阴不潜阳也；迟细无力为阳虚，气不化精也。阴虚则金水亏伤，龙雷易炽，而五液神魂之病生焉。或喘咳、劳热，或惊悸、盗汗，或失血、梦遗。阳虚则火土气衰，真元日损，而君相化源之病生焉。或头目昏眩、呕吐亡阳，或胸膈胀满、泄则腹疼，或溺有余沥、寒精自滑。救阴者，壮水之主，以制阳光；救阳者，益火之原，以消阴翳。渐长则生，渐消则死。

　　实脉举、按皆强，鼓动有力，为三焦壅塞之候。表邪实者，浮大有力；里邪实者，沉小有力；火邪实者，洪滑有力；寒邪实者，沉紧有力。然实脉有真有伪，真者实而聚，伪者实而散，辟辟如弹石，散乱如解索，乃肝肾真脏脉也，非实也，须兼形证察之，庶几不误。

　　凡此皆脉之有真有伪，不可不辨者也。

　　试再言常变。浮而无力为阳虚，常也。然阳虚者必反见阴脉，阳愈虚，脉愈沉细，此真阳不能鼓舞也。如沉极而反浮，是微阳欲脱之兆；若得补药渐浮，而仅得之中候，乃为吉象。倘忽然而浮，浮而短涩无根，是肺之真脏脉见；浮而散大无根，是心之真脏脉见，阳将脱矣，汗出如珠不流乃死。沉而无力为阴虚，常也。然阴虚者必反见阳脉，阴愈虚，脉愈浮数，此真阴不能潜阳也。如浮极而转沉，是真阴将绝之兆。若得补药渐沉，而仅得之中候，乃为吉象。倘忽然而沉，沉而欲绝，知阴将脱矣，色黑黄不泽乃死。暴病脉当有力，而反模糊不清者，此邪遏于内也，非虚也；其有沉弱细微，至数分明者，此正不胜邪也。久病脉当柔软，而反弦涩细数者，此真阴欲涸也。浮沉辨表里，常也。然沉脉亦有表证，浮脉亦有里证。凡察外感，当以紧数与否为辨。盖表寒主收引，脉皆紧数而浮；温热从里发，脉多紧数而沉。更有脉息素小之人，见似紧非紧，较平日稍为滑急者，即是外邪。又有邪轻者，或初起未甚者，亦多如此，是又不可不兼证察之。若其脉紧急太甚，和缓全无，脉虽浮大，自非表邪。凡辨内伤，见甚浮、甚沉、甚迟、甚数、甚大、甚小、甚微、甚实，皆是劳伤之候。但渐缓则有生意，若弦甚者病必甚，数甚者病必危，弦细再加紧数，则百无一生，以无胃气故也。又有始也，为浮、为大、为滑、为动、为数（五阳脉）；继也，反沉、反弱、反涩、反弦、反迟（五阴脉）。此由表入里，由腑入脏之机，其病也进。始也，为沉、为弱、为涩、为弦、为迟；继也，微浮、微大、微滑、微动、微数。（微字宜玩，五阴脉虽喜转阳，若忽然暴见，又是脱象）。此由里出表，由脏出腑之机，其病也退。又有脉体本大，而更加洪数，此邪气日甚也，其病也进；脉体本小，而渐至缓大，此胃气将至也，其病也退。又有五阳脉终为阳，而始为有力之强阳，继为无神无气之微阳，知阳将绝矣；五阴脉虽喜变阳，若忽然暴见，知阳不附阴，孤阳飞越，反照之不长，余烬之将灭也。又有不以部位拘者，如诸弦皆属肝脉，诸洪皆属心脉，诸软皆属脾脉，诸浮皆属肺脉，诸沉皆属肾脉是也。又如头痛一证，脉应在寸，常也；若少阳、阳明之痛，则不候之寸而候之关，太阳里邪蓄水之痛，又不候之寸而候之尺。遗、淋等证，脉应在尺，常也；若气不摄精，心为热灼，又不候之尺而候之寸。又如六脉中有一脉独乖者，即当于独乖之一脉求之，景岳所谓操独见也。又有素大、素小、素阴（六阴）、素阳（六阳）之脉，此禀之先天，非病也，病则脉又不同矣。

　　总之，脉以胃气为本。经曰：脉弱以滑，是有胃气。又曰：邪气来也，紧而疾；谷气来也，徐而和。夫谷气，胃气也。胃气为气血之本原，故无论何脉，但得兼而软滑和柔之象，便是有胃气，虽病无危。若今日尚和缓，明日更弦急，知邪气之愈进；今日甚弦急，明日稍和缓，知胃气之渐至。顷刻之间，初急后缓者，胃气之来也；初缓后急者，胃气之去也。察邪正进退生死，一以胃气为主，则得所指归矣。然又有一切痰脉，不能以常情论者。王中曰：痰滞气机，往往脉见虾游、雀啄、代止之形，顷刻之间，时有时无，时大时小，或尺寸一有一无，或关上不见，或两三路乱动。有素息多痰，不时而然者，有忽然而然者，有僵仆卒中而然者，皆非死脉也。凡此皆其变焉者也。知常知变，乃可与言诊。

　　且夫辨真伪，察常变，固贵求诸博；而审病因，观进退，决死生，又贵返诸约。盖以天地不外阴阳，阴阳不外燥湿。春山先生分刚柔、圆遏、神气六字看法，最妙。病有燥湿，脉有刚柔；病有进退，脉有圆遏；病有死生，脉有有无神气。学人以刚柔、圆遏、神气六字为纲，以诸脉为目，则由博返约，纲举而目张矣。刚脉者，即古所谓弦、紧、动、涩、牢、革诸脉是也，按之有尖滞弹指之象，主阴虚之燥病。凡物少雨露滋培，势必干涩，人少血液灌溉，亦必干涩，有同然也，故以刚脉属阴虚化燥之病。柔脉者，即古所谓濡、缓、滥、滑、微、细诸脉是也，按之如丝线，湿泥柔软之象，主阳虚之湿病。凡物少风日暄动，势必软滥，人少火土蒸运，亦必软滥，无二理也，故以柔脉属阳虚化湿之病。夫阴阳以气言，刚柔以质言，脉为血脉，有气有质者也。故欲知阴阳之气，须辨刚柔之质，不独内伤为然也，外感亦然。但外感以刚、柔二字审病因，以圆、遏二字观进退。刚而遏者，为燥邪；柔而遏者为湿邪。再以浮、中、沉三候，以察邪之浅深，自有心得。此皆气血为邪所阻，不能循其常席，一“遏”字足以赅之。暑湿之气（温病即暑、湿、热三气夹杂之邪），从口鼻吸受，病发于内，脉必似数似缓，或不浮不沉而数，或濡缓模糊，至数不清，皆遏象也。至于风，无定体者也，兼寒燥者紧数而浮，兼暑湿者濡缓而浮（风为阳邪，故脉兼浮）。火，无中立者也，六气皆从火化。化火在经、在气分，脉必洪缓；化火入胃腑，与渣滓相搏，脉必沉实而小，甚则沉微而伏。实而小，微而伏，亦遏象也。迨里邪既下，脉转浮缓而不沉遏，日内必得汗解。若汗后脉仍沉数者，邪未尽也；汗后脉转浮躁者，邪胜正也；汗后必身凉脉静，乃为邪尽。夫静者，沉细之谓。然脉虽沉细，而至数分明，与前之涩滞模糊者不同，数日内食进虚回，则脉转圆浮矣。圆脉与遏脉反。遏者，病邪遏伏也；圆则气血通调，精神贯注，何病之有？昔人以胃、根、神三字为诊家妙诀。高鼓峰以脉圆为病愈。此圆之一字，又得胃、根、神三字之神髓矣。夫胃、根、神三字，犹不甚确。盖有胃即是有神，和柔轻缓，匀净分明，如鸡践地，从容不迫，所谓胃气者如此，所谓脉贵有神者亦如此。至根字之说，古人以沉候为根，又以尺部为根中之根。歌曰：枝叶虽枯槁，根本将自生。诊危证之脉，必求根以为断。然以沉候、尺部为根，仍未得根中之气。尝见五脏绝脉，惟肺绝，脉如风吹毛，空而无根，其他脏绝，脉沉候尺部皆按之鼓指，分外坚搏，如弹石，如循刀刃，如雀啄，如操带钩，皆无神而有根者也。然有根而亦死者，何也？盖犹木根深入地中而死者，不得气故也。夫木根虽下垂，而根上旁须四面旋绕，得四方之土气，气盛方能旁见侧出，枝叶四布。人之脉，隐于肌肉之内，不但下至尺，深至筋骨，亦必按之中间，与肌肉相连一片，如是则气血交纽，营卫未离，谓之有气，有气便是有根。尝见阴亏之辈，以及年高之人，其脉若独然一条扛起，似与肌肉不相联系，阴与阳分，是谓无气，万物非气不能融贯通连，故言根不若言气，言胃不若言神。心主神，肺主气，神、气二者，非脉之大原者哉？

　　卷中

　　内伤大要论

　　《内经》论内伤，首言七情。曰：怒伤肝，悲胜怒（金胜木）；喜伤心，恐胜喜（水胜火）

