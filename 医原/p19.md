<!-- { "loadSidebar": true } -->
　　又有内寒燥一证，考《医垒元戎》尝用温热药治之，如桂、附、硫黄、良姜、巴豆之属，然彼系治北方之人，感受大寒，寒结于内，卒然腹痛，不曾化热，乃用热药为丸，以通寒结。此偶用之方，非常法也。刘河间曰：燥本属秋阴，异于寒湿，而同于风热，热甚则液耗风生，肝主风木、主筋，肺不清肃下降，则津液聚于胸膈而为痰饮，不归正化以润其筋。其为病，有经脉劲强而口噤者，燥甚干涩收敛故也；有经脉拘急，或时恶寒，或善伸数欠，脉浮数而弦者，燥气怫郁，里气不舒故也；有脾胃干涸成消渴者，燥劫胃津故也；有风痫发作，螈 、昏冒、僵仆者，燥甚化风涎，溢胸膈，因燥生湿故也（外燥昏闭，亦多由此）。至于中风筋缓不收，与诸 郁病痿，似与劲切紧涩相反，而其为燥则同，特其燥之甚焉耳！观秋深燥甚，草木有枯缩而不伸者，亦有萎落而不收者，其理可悟矣。夫手得血而能持，足得血而能行，燥则血液衰少，而气不流畅，缓纵不收，必然之理。孙一奎曰：燥旺于秋，然必秋分以后，清气行而万物乃燥，燥属金，金属西方之气，在人为肺。乃运气以卯酉为阳明燥金司天，而不言肺者何也？盖以肺脉起于中焦，津液出于中焦故也。彼医经统旨谓燥是阳明所化，亦是故耳！沈生明曰：《内经》病机一十九条，独遗燥气，盖为燥兼风热而化，言风热而燥在其中矣。燥兼风化者，经曰：风能胜湿，湿去则燥生，在人则风能烁液，液去则燥生，燥伤肺金，金不胜水，而病及肝木，故中风筋脉动弦、风痫口噤、收敛急切诸病生；燥兼热化者，《易》曰：燥万物者，莫 乎火。始也火烁金而燥乃成，既也金不生水而燥益甚，故消谷善饥、胃槁噎膈、二便闭塞、枯涸燥裂诸病又生。由热生风，由风生燥，燥又生热，循环胜复，至于髓液俱枯，燥非浅患明矣！推致燥之由，有因于天者，有因于人者。阳明燥金司天，或久旱无雨，燥化大行，伤及肺金，此因于天者也；七情不节，气结、神伤、精损，及病时汗、吐、下太过，或久劳风日之中，频近炉火之旁，或食味辛热太过，或虚劳误投温燥，与夫服食家久服金石之品，皆能燥伤津液，此因于人者也。然究其本源，皆缘血液不足所致。盖阴血虚则不能营运乎百体，津液耗则不能滋养乎三焦（指上、中、下三焦言）。由是邪热怫郁，燥变多端，或燥于外而皮肤皴裂，或燥于内而精血枯涸，燥于上则咽鼻干疼，燥于下则便溺闭结，兼热则手足痿，化风则痫痉作，实而燥热必发颠狂，虚而燥热必致劳咳，燥伤肺金不能敷布水精，则又停痰停饮，燥中夹湿而为噎膈。因燥致病，何可胜言！治燥之法，当观釜沸之理。血譬诸汤，气譬诸火。若火猛汤沸，而为实邪，则当沃薪灭焰，使不涸竭，张太守所谓急下阳明以存津液者此也；若沸久将干，则又当益水胜火，使不上僭，王太仆所谓壮水之主，以制阳光者此也。又按经云：心移寒于肺，为肺消，饮一溲二，死不治，谓之死阴。死阴者，谓心肺真阴枯涸，真阳亦衰，寒从中起，气不化液，肺之阴气已死也。景岳曾以八味丸、归脾汤治一 绅而愈。又如大便闭结，食少，脉微，谓之阴结，以半硫丸治之而愈。是皆血枯气涩，阴伤及阳，不能运化蒸变，如地气不上腾，则天气不下降，闭塞而成冬者然。此因虚而寒，因寒而燥，则又当改清润为温润矣。知经知权，知常知变，乃不愧为司命焉！喻嘉言曰：病机一十九条，独遗燥气。夫六气配四时，风于时为春，暑于时为夏，燥于时为秋，寒于时为冬。湿生于土，土寄旺四时，而季夏十八日为尤旺。窃谓《内经》原文，当是春伤于风，夏伤于暑，长夏伤于湿，秋伤于燥，冬伤于寒。特传写者，误于暑字下、湿字上，脱略数字耳！盖秋伤于燥，理之决然而无可疑者也。经又谓咳不止而出白血者死。白血谓色浅红，似肉似肺，乃肺脏消削之验。然则病机云：诸气 郁，皆属于肺。诸痿喘呕，皆属于上。二条指燥病言明甚。至左 胁痛，不能转侧，嗌干面尘，身无膏泽，足外反热，腰痛惊骇，筋挛，丈夫 疝，妇人少腹痛，目眯 疮，则又燥病之本于肝而散见不一者也，而要皆秋伤于燥之征也。奈何解者不知病机篇之偶有脱误，竟指燥病为湿病，显与经旨背而驰哉！经曰：心移热于肺，传为膈消。肺燥之由来者远矣！苟其人肾水得上交于心，则心火自得下交于肾，水火既济，何伤肺之有？即或肾水不足，而胃中津液犹足以协济上供，肺亦不至过燥也。若中下之泽既竭，而高源之水，犹得措于不倾，此必无之事矣。经又云：二阳结，谓之消。是手阳明大肠、足阳明胃，热结而精血不荣，致成消渴，舌肉赤裂，大渴引饮，与膈消义同，治膈消用白虎加人参汤，清燥救肺。观此可知诸气 郁、诸痿喘呕之属肺燥者，用之亦无不合矣。阴阳别论曰：二阳之病发心脾，有不得隐曲，女子不月，其传为风消，传为息贲者，死不治。二阳，阳明胃也。发于心脾者，谓二阳之病发于心、脾者也。心藏神，脾藏意，心之所发而有所主者谓之意，脾虽藏意，实本于心。思则脾气结而心气亦结，心气结而心血亦结，燥从中起，伤及阳明，阳明主肌肉。风消者，肌肉如风消削也。息贲者，息有音而上贲不下，乃因肺气虚不能下归于肾，肾气虚不能上纳乎肺也。

　　脏腑阴液，销亡殆尽，故直断之曰死不治。

　　柯韵伯论痉湿异同曰：病机一十九条，独缺燥病，若诸痉项强，皆属于湿，愚窃疑之，即本论亦自有痉湿之分，且曰太阳病（寒伤太阳经），发汗太过，因致痉，则痉之属燥无疑矣。彼诸痉属湿之说，其传写之误乎？抑湿化为燥乎？夫痉乃血虚筋急之状。按六气皆足以致痉。风寒之痉，乃清气搏激所致。暑湿之痉，或风寒搏激暑湿所致，或暑湿壅遏所致，或暑湿化燥所致，或发汗太过所致。其搏激壅遏者，非辛润、温润以解之不可；其化燥者，及发汗太过者，非清润、甘润、温润以濡之不可。又按六经痉病，各有部位：身以后者属太阳，头项强急，腰脊反折，髀不可屈， 筋如结，皆其证也；身以前者属阳明，头面动摇，口噤齿，缺盆纽痛，腿脚挛急，皆其证也；身之侧者属少阳，口眼歪邪，手足牵引，两胁拘急，半身不遂，皆其证也；腹内拘急，或因吐泻而四肢拘急，属太阴；恶寒蜷卧，尻以代踵，脊以代头，俯不能仰，属少阴；睾丸上升，宗筋下注，少腹里急，阴中拘挛，膝筋拘急，属厥阴。然六经部位虽不同，而要皆归于燥。但当辨燥之所因（因寒、因风、因风寒束搏、暑湿壅遏）所化（风寒化燥、暑湿化燥），以治其原，加引经药，以为之使，不必泥定经络，逐末而忘其本也。其因风寒搏激致痉者，其证发热、恶寒、无汗、气上冲胸、小便不利，其脉坚紧，其状强直而口噤，此得之天气，即经所谓诸暴强直，皆属于风是也，勇猛无汗，故曰刚痉；其因暑湿壅遏致痉者，其证发热、有汗、而不恶寒，其脉沉迟、模糊不清、往来不利，其状项强KT KT ，此得之地气，即经所谓诸痉项强，皆属于湿是也，软弱有汗，故名柔痉。仲景治因于风者君葛根，甘凉以治风之动，而又清润治燥也（风阳化热乃可用，若风寒搏束，又非所宜）；治因于湿热者君栝蒌根，苦降以决湿之壅，而又凉润治燥也。一药而两用之，不惟不相碍，且可相济，学人所当隅反也。且夫善医者，必用视观察之法，而辨于其微，辨于其早，以治未病。如项强而痛，即痉之一端，观此便知是太阳经脉血虚，而预防之。如《伤寒论》云：脉浮、自汗、心烦、恶寒、而脚挛急，知痉之将作，与以桂枝汤则厥，与以芍药甘草汤则其脚自伸。甘草甘以缓急，芍药微润微苦，治燥而不腻邪。仲圣用药，非若后人之顾此失彼也。乃习俗见此，不独不能预防，而且误作风治，辛散发汗，助阳耗阴，将见项背强直、口噤齿 、腿脚挛急、卧不着席，诸证生矣。此无他，不审虚实故也。夫治痉之法，当分虚实，而究其所因。其因血虚发痉、妄治发痉者，亟用清和濡润，以柔化刚之法。其虚甚者，金寒水冷，气结津枯，清润又非所宜，必得温润、甘润，如苁蓉、枸杞、熟地、阿胶、玉竹、鹿胶、菟丝子之类，方为中HT 。以清润犹禀清秋凉寒之气，甘润、温润，乃得春和煦育之机。虚燥治法，大率类此。嗟乎！虚实殊途，生死反掌，学者所当辨于其微，辨于其早也已！

　　卷下

　　论张仲景《伤寒论》

　　汉·张太守仲景着《伤寒》一书，立一百一十三方，三百九十七法，随病之变迁用之，千变万化，灵妙无穷，万病皆当仿之为法，不可仅作伤寒书读也。乃后之注是书者，五十余家，移前易后，互相訾议，迄无定论。愚按：是书，当分两大段看法，其前一段为表寒而作，寒段为里寒而作，里寒或由外直中于内，或虚则寒自内生，总不外脾肾阳虚，阳虚则不独不能御寒，而且脾阳虚则不能散精，肾阳虚则不能行水，不能散精行水，故化湿者多，化火者少。其法虽分六经，亦不外三焦。言六经者，明邪所从入之门、经行之径，病之所由起、所由传也；不外三焦者，以有形之痰涎水饮渣滓，为邪所搏结，病之所由成也。观其论中，曰胸中，曰心中，曰心下，曰胸胁下，曰胃中，曰腹中，曰少腹，虽未明言三焦，较言三焦者更细也。人身一小天地，膈膜以上，天气主之，肺与心也。膈膜以下，地气主之，脾、胃、二肠、膀胱、三焦、肾也。界乎天地之间者为膈膜，膈膜乃肝、胆部位，如地之有树木者然。

