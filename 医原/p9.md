<!-- { "loadSidebar": true } -->
　　然则燥湿、表里、虚实，不皆可闻而知之乎？而犹不止此。声出于肺而根于肾，其有无还声如鸦声者，乃肺肾将绝，金水不交，声音不能发自丹田，亦不能还至丹田，故声直而无回音耳！然亦有痰闭肺窍使然者，又当以辛润、清润开痰利窍，不可竟作不治论。至喘促一证，尤当辨认。肺为气之统，肾为气之根，肺主出气，肾主纳气，阴阳相交，呼吸乃和，若出纳升降失常，斯喘作焉。实喘责在肺，虚喘责在肾。实喘者，胸满声粗，气长而有余；虚喘者，呼长吸短，息促而不足。实喘者，出气不爽；虚喘者，入气有音。实喘，有水邪射肺，有痰饮遏肺，有客邪（六气之邪，皆能致喘）干肺，上焦气壅，治宜疏利；虚喘为肾不纳气，孤阳无根，治宜固摄。虚实分途，阴阳异治，然则闻声之道，顾不重哉！经故曰闻而知之之谓圣。

　　卷中

　　问证求病论

　　病，藏于中者也。证，形于外者也。工于问者，非徒问其证，殆欲即其证见，以求其病因耳！法当先问其人之平昔有无宿疾？有无恚怒忧思？饮食喜淡喜浓、喜燥喜润？嗜茶嗜酒？大便为燥为溏？妇人问其有无胎产？月事先期后期？有无胀痛？再问其病初起何因？前见何证？后变何证？恶寒恶热孰重孰轻？有汗无汗？汗多汗少？汗起何处？汗止何处？口淡口苦？渴与不渴？思饮不思饮？饮多饮少？喜热喜凉？（喜热饮不皆属寒，尝有郁遏不通者，亦喜热饮，以热则流通故也）。思食不思食？能食不能食？食多食少？化速化迟？胸心胁腹有无胀痛？二便通涩？大便为燥为溏？小便为清为浊？色黄色淡？（二便最为紧要，乃病之外见者也）。种种详诘，就其见证，审其病因，方得轩岐治病求本之旨。岂徒见痰治痰，见血治血而已哉！

　　卷中

　　切脉源流论

　　经曰：营行脉中。又曰：脉者，血之府也。又曰：十二经皆有动脉。（按：十二经动脉，上部动脉在头，中部动脉在手，下部动脉在足，是为三部。一部三候，是为九候。上部天，两额之动脉，足少阳之颔厌也；上部地，两颊之动脉，足阳明之地仓、大迎也；上部人，耳前之动脉，手少阳之和 也。中部天，手太阴之太渊、经渠也；中部地，手阳明之合谷也；中部人，手少阴之神门也。下部天，足厥阴之五里也；下部地，足少阴之太溪也；下部人，足太阴之箕门也。下部之天以候肝，地以候肾，人以候脾胃之气；中部天以候肺，地以候胸中之气，人以候心；上部天以候头角之气，地以候口齿之气，人以候耳目之气。下部天，女子则取太冲；下部人，胃气则候于阳明之冲阳，仲景谓之趺阳。《难经》三部者，寸、关、尺也。九候者，浮、中、沉也。又是一法。）《内经》诊法三部九候，就十二经之动脉诊之，以决死生，以处百病，以调虚实，而除邪疾，部位分明，毫厘不爽。迨扁鹊兴，着《八十一难经》，将十二经脉均诊于两手，以图简便，其法亦自《内经》得来。经曰：尺内两傍，则季胁也（季胁包藏脏腑）。尺外以候肾，尺内以候腹中；（内外者，一部中之内外也。浮为外，沉为内，非两条脉也，辨见《金鉴》。柯韵伯云：凡脏腑近背者，皆候于外，近腹中者，皆候于内。《金鉴》谓五脏皆当候于内，六腑皆当候于外。《内经》内外字，是传写之误）。中附上（关部），左外以候肝，内以候膈，（按：心、肺居膈上，肝、脾、肾居膈下。五脏俱注于膈，肝、脾、肾、胆之脉，俱贯膈而上；心、心包络、肾、三焦、肠、胃之脉，俱从膈而下。是膈为十一经必由之道）。右外以候胃，内以候脾。上附上，（寸部）。右外以候肺内以候胸中，左外以候心，内以候膻中。前以候前，后以候后。（关前以候前，关后以候后）。

　　上竟上者，胸、喉中事也；下竟下者，少腹、腰、股、膝、胫、足中事也。

　　或曰：十二经脉，手六经脉走手，足六经脉走足不走手，今皆诊于手者何也？曰：崇其原也。十二经脉根心而生，而上通于肺，以回于下。心主血，肺主气。气为血帅，故肺主藏气而朝百脉。十二经之气，皆受之于肺。平旦寅初，肺气流布，起于寸口（寸口又曰脉口、曰气口，乃寸、关、尺三部之总名，非但指寸之一部已也），营运十二经中，周而复始，一日一夜，五十度毕。（按：人经脉，上下左右前后，二十有八，周身十六丈二尺。人一呼脉行三寸，一吸脉行三寸，一呼一吸，合为一息，一息脉行六寸，二百七十息，气行十六丈二尺，一周于身。人一日一夜，凡一万三千五百息，气行五十度周于身，漏水下百刻，凡行八百一十丈，即十六丈二尺而积之也）。次日平旦寅初，复会于寸口。寸口者，脉之大会，故十二经之盛衰，悉见于此。经曰：经脉者，常不可见也（经脉近筋骨走，故肉浓处按之不觉跳动，肉消处按之方见）。其虚实也，以气口知之，此气口所以独为五脏主也。人生不过气血两端，万病亦不过病气血两端。心为主血之脏，肺为藏气以运血之脏，心肺二经之脉，皆走气口，探其源不可知其流乎！曰：脉有尺寸何说？曰：人身上下两焦，中有膈膜一层，以分阴阳之界。《难经》分寸为尺，分尺为寸，（关上分去一寸，余者为尺。关下分去一尺，余者为寸）。阴得尺中一寸，阳得寸内九分。盖象乎此。（关以下至尺泽，皆谓之尺，而诊脉则止候关下一寸。关以下至鱼际，皆谓之寸，而诊脉则止候关上九分。曰九分者，其下一分为关耳！关仅一分，象膈膜故也）

　　曰：关以前者，阳之动也（诊心肺）脉尝见九分而浮，过者法曰太过，减者法曰不及，若上者，阴气不能营，谓之格；阴气太盛，阳气不能营，谓之关；（按：《三难》及《三十七难》关得尽其命而死矣。（此数句出《难经》。）

　　或又曰：既以尺寸分阴阳，又云脉有轻重者，何谓也？曰：此亦诊阴阳之法也。曰：初持脉如三菽之重，与皮毛相得者，肺部也；如六菽之重，与血脉相得者，心部也；如九菽之重，与肌肉相得者，脾部也；如十二菽之重，与筋平者，肝部也；按之至骨，举指来实者，肾部也。夫人呼出心与肺，吸入肾与肝，呼吸之间，脾受谷味，故浮者阳也，沉者阴也，脾在中州，故其脉在中。《灵枢·九针篇》曰：肺主皮，心主脉，脾主肌，肝主筋，肾主骨。

　　扁鹊从此悟出，分轻重五等，诊候五脏本象之脉，以别太过不及之为病，实足辅翼经文，而为诊候之大法。

　　曰：诊法如此，《内经》又以寸、关、尺分发脏腑者，何谓也？曰：人正南面而立，心属南离，故候于寸；人之有心，犹天之有日，日出于东，故心候于左寸。肺主天气，故亦候于寸；肺属西方金，故候于右寸。肝、胆属震巽木，故候于左关；脾、胃属中央土，故候于右关。肾与膀胱属坎水，故候于两尺；三焦生右肾傍，故候于右尺。二肠为至浊至下之腑，当候之于尺：小肠与心相表里，候于左尺；大肠与肺相表里，候于右尺（按：扁鹊《十难》据脏腑表里之说，将大、小肠候于两寸。西晋王叔和遵之。元、明诸家，力辨其非，谓二肠为至浊至下之腑，断不能候于至上之寸部。近代黄坤载又谓二肠腑虽至浊，经行头上则至清。徐灵胎亦以为然。喻嘉言、罗东逸仍从元明诸公驳正之说。御纂《金鉴》配二肠于尺部。

　　按：《内经》尺内以候腹中一句，当谨遵《金鉴》。又按：叔和谓左尺候肾水与膀胱，右尺候命门相火，盖误以三焦为命门也。考命门之说，《内经》不载。《内经》所谓之命门，指眼目而言，后人以肾为人身之根蒂，故谓两肾中央为命门，其实命门即两肾之称，诊肾即是诊命门。叔和右尺诊命门之说，其误可知。膀胱与肾相表里，肾候之两尺，膀胱亦当候之两尺，惟三焦在右肾傍，当候之右尺）。再以三焦言之。肺为华盖，居于至高，故候于寸；右肺大于左（左肺二叶，右肺三叶），故经谓肺藏于右，肺气由右而降，故候于右寸。心象日，故候于寸。心居肺下而位乎中，肺稍偏于右，是心稍居肺左矣。心血从心左下窍而生，故曰候于左寸。肝、胆、脾、胃同居膈膜之下，故候于关。肝生于左，故候于左关；脾虽居胃之左，而与胃相连，胃之下口由右而降，故候于右关。肾居腰脊，故候于两尺。大小肠、膀胱、三焦同位于下焦，故亦候于尺。《内经》三部分发脏腑，盖象乎此。虽然，古人亦据常理言之耳！人身气血，一气贯通，区区一寸之地，不必拘分，亦不能尽验。

　　他如男女左右及奇脉斜行之说，更难尽凭。东垣左手人迎主外感（人迎，穴名，在结喉两旁，与肺脉同诊），右手气口主内积之说（六脉均谓气口），尤属不经。学人不可不知，亦不可尽拘，但能得其提纲，则权衡在握矣。

　　曰：诊法何如？曰：诊法之精，无过《内经》。经以浮、沉、缓、急、大、小、滑、涩八脉，辨表、里、寒、热、虚、实、顺、逆。曰诸浮者，病在阳；诸沉者，病在阴；诸急者，多寒；缓者，多热；（寒主收引，故脉紧急；热主蒸散，故脉缓数）。大者，多气少血；小者甚（如微浮、甚浮、微沉、甚沉之类）。悬绝（如太过至三倍、四倍，不及止一至、二至、绝无之类）之三等，以察病之进退、顺逆、死生，何其精且约乎！及仲景以阴阳着脉为十，以浮、数、动、滑、大为阳；沉、涩、弱、弦、微为阴。诊阴阳之法，又莫过于此。迨叔和兴，繁脉象为二十四，且撰出七表、八里、九道之名（九道更不可解），愈多愈乱，皆由于未审夫脉之有大原也。夫脉之大原，缘于胃气。经曰：五脏皆禀气于胃，脏气不能自至于手太阴，必因胃气，乃至于手太阴。若邪气胜，精气衰，胃气不能与之俱至于手太阴，故真脏之气独见。独见者病胜脏也，病胜脏曰死。又曰：四时百病，胃气为本，人无胃气曰逆，逆者死。

