<!-- { "loadSidebar": true } -->
　　钦定四库全书　　　　　子部五
　　医垒元戎　　　　　　　医家类
　　提要
　　【臣】等谨案医垒元戎十二卷元王好古撰好古字进之赵州人官本州教授据好古所作此事难知序葢其学出于李杲然此书海蔵黄耆汤条下称杲为东垣李明之先生而易老大羌活汤条下称先师洁古老人则好古实受业张完素殆如赵匡陆淳同受春秋于啖助而淳又从匡讲问欤自防称是书已成于辛卯【金哀宗正大八年】至丁酉春【元灭金之第四年】为人阴取之元藁已絶更无余本予职州庠杜门养拙虀盐之暇无可用心想像始终十得七八试书首尾仅得复完前有自序亦作于丁酉嵗盖初成于金末而重缉于元初也其书以十二经为纲皆首以伤寒附以杂证大防祖长沙绪论而防以东垣易水之法亦颇采用和剂局方与丹溪门径小异然如半硫丸条下注云此丸古时用今时气薄不用则斟酌变通亦末始不详且慎矣其曰医垒元戎者自序谓良医之用药若临阵之用兵也此本为嘉靖癸卯辽东巡抚右都御史余姚顾遂所刻万厯癸巳两淮盐运同知鄞县屠本畯又重刻之体例颇为参差葢书帕之本往往移易其旧式今无原本可校亦姑仍屠本録之焉乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　医垒元戎原序
　　革车千乘带甲十万筹策沈机神鬼猜泣奇正万全厯古如是况良医之用药独不若临阵之用兵乎柰何世人以平昔卤莽之浮学应仓卒无穷之疾变其不骇颠仆者寡矣况患固多藏于细微而发于人之所忽由轻蹈危疗之求当茍无妙算深谋成法以统之则倒戈败绩之不暇尚何胜之可图哉则前日门类品目之定尽计不及之也予自河南与诸友将弟兵日从事于患难之场随病察胗逐脉定方开之効之薄之发之以尽其宜吐之神之汗之下之以极其当攻守不常出没无定大网小纪经纬悉陈本数末度条理具设前乎此古人之所隠秘深藏或不尽意者不啻胸中自有十万精鋭如太阿之在匣中其辉未尝耀于外一旦撒而挥之有以恐人之耳目特入阵之奇锋七擒之利刃其敌可却其胜可决而其安可图如此而后已故曰医垒元戎云丁酉九月二十有九日王好古书
　　钦定四库全书
　　医垒元戎巻一
　　元　王好古　撰
　　伤寒之源
　　帝曰人伤于寒而为热何也歧伯曰夫寒盛则生热也寒气外凝内郁之理腠理坚致府闭致则气不宣通湿气内结中外相薄寒盛热生故人伤于寒转而为热汗之而愈则外凝内郁之理可知斯乃新病数日者也今风寒客于人使人毫毛毕直皮肤闭而为热当是之时可汗而发也　海藏云伤寒冬伤于寒也邪气内藏至春夏而发为热病元受邪气伏藏遇春夏风寒所伤外邪唤出内邪也有有汗者有无汗者所以有伤风伤寒之异也亦有先伤寒而后伤风者亦有先伤风而后伤寒者亦有先伤寒而重感寒者亦有先伤风而重感风者此四者汗有多寡亦有止作亦有常汗而不止者有全无汗者先证重后伤轻则显重者先证轻后伤重则亦显重者当以脉谨察之不可忽也利害天壤死生系焉有伤于阳者风雨寒暑是也有伤于阴者饮食居处阴阳喜怒是也其变又有不可深数者元感风寒与新伤各合而变有有形无形内外之异所以治之当从其变而药不一也轻重寒暑在其中矣歧伯曰平旦人气生日中而阳气降日西而阳气已虚气门乃闭是故暮而收拒无扰筋骨无见雾露反此三时形乃困薄扁鹊脉一呼一吸皆四至而濇者邪中雾露之气也仲景曰清邪中于上焦又曰霜降已后春分已前中雾露者皆为伤寒也又曰清邪中于上焦浊邪中于下焦与饮冷同伤也【此一条议论在阴证论神术汤后雾露条下】且伤风者恶风伤者恶湿伤寒者发热恶寒伤暑者心热畏日此皆伤于阳者也饮食不节者或饥或饱或冷或硬居处不时或塞或通或劳或逸阴阳太过者隠相易之形状或一或二喜怒不常者须心腹之逆满或隔或痞此皆伤于阴者也旧有冬伏之寒邪在经春夏之复伤而作伤于阳者则邪气外并伤于阴者则邪气内并新伤引出旧伤也或四季之中有一日两伤有一时并伤则内外相合其变至多矣或阳证或阴证或阴毒或襍证俱在其中先外伤后内伤外就内而合病若头痛身疼轻而内伤重者当先治内之重者后治外之轻者先内伤后外伤内就外而合病若心腹痞闷轻而外伤重者当先治外之重者后治内之轻者然亦有内外俱轻亦有内外俱重当各从其所可先者而先治从其所并治者而并治次弟不失万举万全矣治内兼外者不可寒下若下则陷经邪于内治外兼内者不可热发若发则益中热于外二者皆逆岂不危乎药之寒热可轻用哉
　　内伤论
　　内伤先伤胃或曰上热下冷伤食病也手足四支微冷或四顺两脇热甚此少阳也中州先伤少阳反病者何也答曰内伤者先伤胃足阳明也经云脾胃相通五谷消是脾与胃阳戊阴己共为腐热今既胃伤连及脾也两脇虽为少阳之地章门二穴所处即脾之膜也脇安得不热况从内而至外者先少阳内伤中州而少阳亦病也假令内伤有巴豆及诸湿热之属又有备急丸寒热各半之例又有枳实大黄牵牛之属亦有神麯麦蘖缩砂仁及三棱广茂之例其药不一又有明丸煮黄丸种种不一内伤之疾岂一药所能毕哉今人无论证之寒热人之虚实便之要结只一药而主之寒热安得不差所以人病者虚劳残疾无所不有也然内伤脾胃与少阳俱病此阳病也若内伤阴病当以理中而复脉虚而细少阴病也脉虚而厥阴病也脉弱而虚太阴本病也【三阴之药具见阴证论洁古老详説可下之药于前今又详説可用之药于后并见阴证论】有无病能食而伤者有有病不能食而伤者不可不知也内伤心腹痛大小便不通服食药心腹微快大小便通余邪传入干标头痛发热后治其标标药合随三阳经用轻治之即愈此由内而外先治其内后调其外此其法也以其饮食过多伤之太过故邪热之气传入于标内既以定外又安得为之全愈若冬伏寒之气在经内伤唤出冬伏之邪先内伤次标病亦如前法先治内后治外此内重而外轻故如是也若外重而内轻先治其外后治其内可也以上止是内伤太过非积寒伤冷也若积寒伤冷脉已从阴虽有标病不须治标独治内也内三阴之经所用皆温剂内既得温标病不发而自愈何以然发表之药不远热也三阴温虽非发表之药亦不远热也内既以温标病从内而变亦从此而解矣若错汗之三焦之气絶而成太阴也此温中之剂虽独治内亦兼治外也不可不知　阴证治本不治标标本俱得治标不治本标本俱失　已有冬伏寒邪若内伤唤出旧邪使见太阳证也若无冬伏寒邪者止是内伤发出不和邪气多显少阳证也两脇热甚头额痛手足冷如厥逆状热甚然后手足温或热虽手指末亦有微冷者【王朝奉集仲景活人例】
　　不可汗不可吐不可下
　　大法春宜吐春夏宜发汗秋宜下凡用发汗及吐下汤皆中病便止不必尽剂也少阴病脉微不可发汗亡阳故也宜附子汤　阳已虚尽自弱濇者复不可下之宜小柴胡汤　动气在左在右在上在下并不可发汗宜柴胡桂枝汤　少阴病脉细沈数病在里不可发汗宜当归四逆汤　少阳不可发汗宜小柴胡汤　咽中闭塞咽喉亁燥亡血衂家淋家疮家不可发汗已上六证并小柴胡汤　下利清殻不可发汗宜理中汤四逆之类若四逆厥及虚家皆不可吐厥宜当归四逆汤虚宜附子汤　有热人可黄耆人参建中汤　少阴病隔上寒亁呕不可吐宜小半夏加橘皮汤温中丸　咽中有动气不可下咽中闭塞不可下宜乌扇汤　诸外实者不可下诸四逆厥者不可下虚家亦然厥宜当归四逆汤虚宜附子汤　有热入黄耆人参建中汤本虚攻其热必哕小柴胡汤　脉浮而紧法当身痛宜以汗解假令尺中迟者不可发汗荣气不足血少故也宜小柴胡汤　脉濡而紧濡则卫气微紧则荣中寒阳微卫中风发热而恶寒荣紧卫气冷微呕心内烦此不可汗宜小柴胡汤　脉濡而弱不可发汗宜小柴胡汤　脉浮而大浮为气实大为血虚小便当赤而难胞中当虚今反小便利而大汗出法应卫家微可与小建中汤今反更实津液四射荣竭血尽亁烦而不得眠此不可下宜与小柴胡汤　脉浮大应发汗宜柴胡桂枝汤而反下之为大逆脉浮而者不可下宜桂枝麻黄各半汤数不可下宜柴胡桂枝汤　下之必烦利不止宜葛根黄芩黄连汤　脉濡弱浮数不可下宜小柴胡汤　脉濡弱微濇微则阳气不足中风汗出而反躁烦濇则无血厥而且寒不可下宜桂枝甘草龙骨牡蛎汤　结胸脉浮大不可下下之即死宜小陷胸汤　夫阳病多者热下之则鞕宜小柴胡汤　太阳发汗不彻转属阳明微汗出不恶寒若太阳证不罢下之为逆宜桂枝麻黄汤太阳病饥外证未解不可下下之为逆宜桂枝麻黄汤病致于阳而反下之热入因作结胸病发于阴而反
　　下之因作痞　病脉浮而而复下之反入里则作痞　太阳与阳明合病喘而胸满不可下宜麻黄杏子甘草石膏汤　太阳与少阳合病心下鞕颈项强而者不可下宜小柴胡汤　四逆厥及虚家皆不可下厥宜当归四逆汤虚家宜附子汤　病欲吐者不可下宜小半夏加橘皮汤　太阴腹痛吐食白利腹痛下之必胸下结鞕　厥阴病渴气上冲心心中热既不欲食食则吐蚘下之利不止　少阴病饮食入口则吐心中温温欲吐复不能吐始得之平星寒脉迟者此胸中寒实不可下也宜温中汤生姜汁半夏汤　无阳证强大便鞕者下之必清谷腹满宜用蜜煎导等法伤寒五六日不结胸腹濡脉虚复厥者不可下此亡血也宜当归四逆汤下之即死宜四逆加人参汤　藏结无阳证不往来寒热其人反静舌上胎滑者不可攻也【攻谓下也】宜用小柴胡汤　针关元穴伤寒呕多虽有阳明证不可攻之宜小柴胡汤　阳明病身面色赤攻之必发热宜调胃承气汤　色黄者小便不利也宜五苓散　阳明病心下鞕满者不可攻之宜生姜泻心汤　半夏泻心汤攻之利不止者死宜四逆汤　不可汗吐一条三法利害非轻前人多列经后大扺医之失只在先药药之错则变生若汗下不差则永无亡阳生黄畜血结胸痞气及下利洞泄协热利痉急虚劳等证生矣以其如此故录大禁忌于前使医者当疾之初不犯也
　　又三忌
　　时忌　春夏不宜桂枝秋冬不宜麻黄
　　药忌　已汗者不得再发已利者不得再泄病忌　虚人不宜用凉实人不宜用热其所犯之
　　剂当从缓而轻
　　海藏云前人説不可汗下吐三法多在经后读者往往遗之此用药之大禁必不可犯今列之篇首使人易见尔
　　六阳证　先足经从汤液　后手经从杂例
　　仲景桂枝汤
　　治太阳证伤风自汗脉浮而缓
　　桂枝　　芍药　　生姜【各一钱半】甘草
　　红枣【去核夏加黄芩知母石膏升麻】
　　右为麤末水一盏煎至八分温服自汗小便不数者宜用无汗小便数手足分不恶寒或膏粱好饮者不宜用
　　小建中汤
　　治阳脉濇阴脉
　　桂【三字】　　芍药【一钱半】甘草【半钱】　生姜【三片】
　　红枣【擘去核后放此】
　　右为麤末毎服五钱生姜三片枣一枚水一盏半煎至八分去滓下胶饴两匙再煎温化服日三夜二尺脉尚迟再加黄耆末一钱　后人用治杂病改桂枝为桂取其厚薄不言枝
