<!-- { "loadSidebar": true } -->
　　卷四　眩晕

　　诊法

　　左手脉数，热多，脉涩，有死血，浮弦为肝风；右手滑实为痰积，脉大是久病，虚大是气虚。

　　正元丹（《秘旨》）

　　治命门火衰，不能生土，吐利厥冷有时，阴火上冲，则头面赤热，眩晕恶心，浊气逆满，则胸胁刺痛，脐腹胀急。

　　人参（三两，用川乌一两煮汁收入，去川乌） 白术（二两，用陈皮五钱煎汁收入，去陈皮）

　　茯苓（二两，用肉桂六钱酒煎汁收入，晒干勿见火，去桂） 甘草（一两五钱，用乌药一两煎汁收入，去乌药） 黄 （一两五钱，用川芎一两酒煎收入，去川芎） 薯蓣（一两，用干姜三钱煎汁收入，去干姜）

　　上六味，除茯苓，文武火缓缓焙干，勿炒伤药性，杵为散。每服三钱，水一盏，姜三片，红枣一枚，擘，煎数沸。入盐一捻，和渣调服，服后饮热酒一杯，以助药力。此方出自虞天益《制药秘旨》，本《千金方》一十三味，却取乌头、姜、桂等辛燥之性，逐味分制四君、 、薯之中。较七珍散但少粟米，而多红枣，虽其力稍逊原方一筹，然雄烈之味既去，则真滓无形，生化有形，允为温补少火之驯剂，而无食气之虞。真《千金》之功臣也。

　　一味鹿茸酒注云：缘鹿茸生于头，头晕而主鹿茸，盖以类相从也。

　　鹿茸（半两）酒煎去滓，入麝香少许服。

　　一味大黄散丹溪云：眩晕不可当者，此方主之。

　　大黄酒制三次，为末，茶调下，每服一钱至二三钱。

　　加味左归饮治肾虚头痛如神，并治眩晕目痛。

　　熟地（七钱） 山茱萸 怀山药 茯苓 枸杞（各三钱） 肉苁蓉（酒洗，切片，四钱 细辛） 炙草（各一钱） 川芎（二钱）

　　水三杯，煎八分，温服。

　　卷四

　　头痛

　　景岳云：头痛一证，暂痛者必因邪气，久痛者必因元气。但暂病者，有外感头痛，有火邪头痛。久病者，有阴虚头痛，有阳虚头痛。然亦有暂病而虚者，久病而实者，又当因脉因证而详察之，不可执也。或寒热，脉紧，清涕，咳嗽，脊背疼痛者，此寒邪在表而然，治宜疏散，九味羌活汤及茶调散、清空膏主之。或内热脉洪，头脑振振，痛而兼胀者，此火邪在里而然，治宜清降，玉女煎及一味大黄散主之。或因水亏而火动，蒸热脉弦，痛兼烦躁者，此阴虚血虚而然，治宜补阴，以六味汤、左归饮，加肉苁蓉、细辛、川芎主之。或因遇阴则痛，遇寒亦痛，倦怠脉微者，此阳虚气虚而然，治宜扶阳，以补中益气汤加蔓荆子、川芎、八味汤、右归丸主之。或外感头痛，当察三阳厥阴。盖三阳之脉俱上头，厥阴之脉亦会巅，太阳在后，阳明在前，少阳在侧，此又当有所主，亦外感所当辨也。但内伤头痛，则不得以三阳为拘耳。至真头痛者，头痛甚，脑尽痛，手足寒至节，死不治，或灸百壮，吞黑锡丹，可救十中之一。

　　卷四　头痛

　　脉息

　　宜浮滑，忌短涩。

　　九味羌活汤（方见《时方》）

　　治太阳轻症。

　　葛根汤（方见《伤寒》）

　　治阳明。

　　小柴胡汤（方见《伤寒》）

　　治少阳。

　　麻黄附子细辛汤（方见《伤寒》）

　　治少阴。

　　当归四逆汤（方见《伤寒》）

　　治厥阴。

　　川芎茶调散（《局方》）

　　治久风化火，头痛及偏正头风。

　　川芎 白芷 羌活 防风 荆芥 薄荷 甘草（炙，各一两） 香附（童便浸，炒，二两）为末，食后清茶调服二两，日三服，妇人产后，黑豆淋酒服，轻者三服，重者五七服效。一本无香附，有细辛五钱。

　　清空膏治头风湿热上盛，遇风即发。

　　羌活 黄芩（各一钱，酒炒） 甘草（炙，七分） 防风（一钱） 黄连（五分，酒炒） 柴胡（四分） 川芎（三分）

　　水煎，入清茶一匙服。

　　玉液汤（《济生》）

　　治眉棱骨痛。

　　半夏（六钱，汤泡七次，切片，作一服） 生姜（十片）

　　水煎，去渣。纳沉香末少许服。

　　玉女煎（《景岳》）

　　治水亏火盛，六脉浮洪大，头痛，牙疼，失血等症。

　　生石膏（三五钱） 熟地（三五钱或一两） 麦冬（二钱） 知母 牛膝（各一钱五分）水煎服玉真丸（《本事》）

　　治肾气不足，气逆上行，头痛不可忍，调之肾厥。其脉举之则弦，按之石坚。

　　硫黄（二两） 石膏（ ） 半夏（汤洗） 硝石（各一钱五分）

　　为末，生姜汁糊丸，如梧子大，阴干。每服二十丸。或姜汤或米饮下，更灸关元穴百壮。

　　补中益气汤（方见《时方》）

　　当归补血汤（方见《时方》）

　　治血虚头痛。

　　按：加鹿茸三钱，沙参五钱，黄酒半杯煎，更效。

　　又方，只用当归二两，黄酒四杯，煎一杯半，分两服效。

　　加味左归饮（方见《时方》）

　　治肾虚头痛如神，此余乡前辈胡先生新定方也。

　　清震汤（《保命》）

　　治雷头风，头面疙瘩，憎寒拘急发热，状如伤寒。疙瘩宜刺出血。

　　升麻（二钱） 苍术（四钱） 荷叶（一个）

　　水煎，食后服。

　　头风摩散（方见《金匮》）

　　治大寒犯脑头痛。

　　止痛太阳丹（《奇效》）

　　天南星 川芎（等分）

　　为末，同莲须、葱白作饼，贴太阳痛处。

　　秘方贴头痛风热病大黄朴硝（等分）

　　为末，用井底泥捏饼，贴两太阳穴。

　　气攻头痛方（《奇效》）

　　蓖麻子、乳香各等分，捣成饼，贴太阳穴。如痛止，急于顶上解开头发出气，即去药。

　　透顶散（《本事》）

　　治偏正头风，远年近日皆效。并治鼻塞，不闻香臭。

　　细辛（三茎） 瓜蒂（七枚） 丁香（七粒） 粳米（七粒，一作赤小豆） 龙脑（半分） 麝香（一分）

　　研末。置小口罐中，紧塞罐口，令患人口含清水，随左右，搐一豆大于鼻中，良久涎出，即安。不愈，三日后再搐。

　　按：此本《金匮》纳药鼻中取黄涎之法。酒客多湿头重者宜之。

　　又法治偏正头风，以生莱菔捣汁，令患者仰卧，以汁灌鼻中。左痛灌右，右痛灌左，左右俱痛，俱灌之。

　　又头风有偏正之殊，其病皆在少阳阳明之络，以毫针刺痛处数穴，立效。

　　张石顽云：外用法不若蒸法最效，方用川芎半两，晚蚕砂二两，僵蚕如患年岁之数。以水五碗，煎至三碗，就砂锅中以浓纸糊满，中间开钱大一孔，取药气熏蒸痛处，每日一次。虽年久者，三五次永不再发。

　　平时置新鲜木瓜于枕边，取香气透达，引散肝风，亦良法也。

　　卷四　头痛

　　简易方

　　头风脑中空痛，用川芎、当归各三钱，共研末，黄牛脑一个和匀。分三次，热酒送下。

　　尽醉卧，醒即愈。

　　头风诸药不效，用大附子一只切片，同绿豆一升。（今用二盏。）煮熟，去附子，但服绿豆及汁，即愈。

　　生姜贴法（《种福堂》）

　　治太阳风寒头痛，及半边头痛。

　　生姜三片，将桑皮纸包好，水湿，入灰中煨热，乘热将印堂、两太阳各贴一片，以带缠之，立愈。

　　桂麝太阳膏（《种福堂》）

　　治风寒半边头痛。

　　肉桂心（一分） 麝香（二厘） 人言（一厘） 细辛 辛夷（各五厘） 胡椒（十粒）

　　共为末，用枣肉捣丸，如豌豆大一粒，放膏中心，贴准太阳穴内，一日见效。如壮年火盛者，愈后服黄芩、大黄泻火，则痛自愈。

　　白芷细辛吹鼻散（《种福堂》）

　　治半边头痛。

　　白芷 细辛 石膏 乳香（去油） 没药（去油）

　　上各味等，为研细末。吹入鼻中，左痛吹右，右痛吹左。

　　卷五

　　膈症反胃

　　膈者，阻隔不通，不能纳谷之谓也。又谓之隔言，病在胸膈之间也。上焦出胃上口主纳，中焦并胃中主腐化，下焦别回肠主济泌。此症三焦失职，百无一生。丹溪指为胃脘干枯，以四物汤入牛羊乳、竹沥、韭汁之类主之；薛氏指为怫郁伤肝，肝木克土，以左金丸、逍遥散、六君子汤、归脾汤、六味丸、八味丸之类，随症间服；易思兰本此法以治气膈，晨吞八味丸百粒，暮服畅卫汤，开导其上，滋补其下，多效；赵氏以此病多得之五旬以上，肾水既干，阳火偏盛，煎熬津液，三阳热结，则前后闭涩，下既不通，必反于上，直犯清道，上冲吸门，须以六味丸料大剂煎饮，久服可挽十中之一二。然以余观之，膈症既成，终无治法。

　　问曰：既无治法，岂真坐视其亡耶？修圆曰：即欲服药，亦不过尽人事而已。吾乡老医某，只守程氏启膈饮一汤，始服颇效，久亦增病。然而痰火郁气阻逆于上者，亦借为引导也。《已任篇》专取阳明，以左归饮加生地、当归，亦所以开贲门、（此门开则能纳食）幽门、（此门开则小便利。）阑门、（此门开则大便润。）之法也。此数方之意，皆仿于仲景大半夏汤用甘澜蜜水之法，而不知仲景取半夏以升降阴阳，借人参以重生津液，复得蜜之滋润，灌溉流通，而阻隔之患乃免。程氏以半夏耗液为禁，岂知仲景麦门冬汤及此方之微旨哉！张石顽云：古人指噎膈为津液干枯，故水液可行，干物梗塞，为枯在上焦。余窃疑之，若果津液枯槁，何以食才下咽，涎随上涌乎？故知膈咽之间，交通之气不得降者，皆冲脉上行逆气所作也。惟气逆，故水液不得居润下之常，随气逆涌耳。若以津枯而用润下之剂，岂不反益其邪乎？宜六君子汤加减，挟寒，脉迟细者，加肉桂、附子；挟热脉数滑者，加枳实、黄连；若噎而声不出者，加五味子、竹茹；喉中有一块，食物不下者，痰气也，加海石、诃子；膈间作痛，多是瘀血，加归尾、桃仁、韭汁、童便，甚者加大黄微利之。《千金》五噎丸、五膈丸，亦可择用。

　　按：张石顽主于冲脉上逆，诚千古灼见。亦从仲景大半夏汤悟出。然必谓润下之剂反益其邪，是因其涎沫之多，而狃于见症之陋习也。冲脉不治，取之阳明。故仲景以半夏降冲脉之逆，即以白蜜润阳明之燥，加人参以生既亡之津液。石顽此论，得其半而遗其半也。盖人之胃中，叠积如膏脂者，谓之胃阴。今因冲气上逆，日呕出粘涎，即日亡其胃阴，尚得谓滋润之剂宜屏绝乎！余所以不敢阿好也。

