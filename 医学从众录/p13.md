<!-- { "loadSidebar": true } -->
　　《人镜经》曰：《内经》云：三阳结谓之膈。盖足太阳膀胱经水道不行，手太阳小肠经津液枯涸，足阳明胃经燥粪结聚，所以饮食拒而不入，纵入太仓，还出喉咙，人之肠胃一日一便，乃常度也。今膈食之人，五七日不便，陈物不去，新物不纳，俗医强分为五膈十噎，支派既多，并丧其实，标本不明，是以火里煨姜，汤中煮桂。胡椒未已，荜拔继之；丁香未已，豆蔻继之。虽曰和胃，胃本不虚；虽曰温脾，脾本不寒。此病之所以日盛也。法当用三一承气汤节次微下之，后用芝麻饮啜之，陈腐去而肠胃洁， 瘕尽而荣卫昌，饮食自进矣。

　　按：此法虽偏，而百无一生之症，急用之尚有余望，否则逡巡观望，何济于事。

　　反胃症，朝食暮吐，暮食朝吐。初患者尚可治。王太仆云：食不得入，是有火也；食入反出，是无火也。遵赵氏法，以六味丸治膈症，是壮水之主，以制阳光；以八味丸治反胃，是益火之源，以消阴翳。而自愚论之，食入反出，脾失其消谷之能，胃失其容受之能，宜理中汤温脾，加麦芽以畅达一阳之气。与参术消补同行，土木不害，而脾得尽其所能。或吴茱萸汤温胃，借吴萸以镇纳厥阴之逆气，合参枣甘温相济，震坤合德，而胃得尽其所能。而犹恐中土大寒，温补太缓，以干姜、吴萸、附子、荜拔，蜜丸，俾火化之速；复恐燥热上僭，伤上焦 之气，以沙参、白术、茯苓、麦芽、五谷虫、甘草、白蔻仁为末，浓裹于外，又以朱砂六一散为衣，使温和之药，在外先行于土，而辛热之药，由中焦以直达命门，熟腐水谷。续以八味丸收其全功。若病热之甚，第以八味丸缓服，未免迂阔矣。（张石顽云：有阳虚不能统运呕逆便秘，用人参大黄附子攻之即通；瘀血在膈，阻滞气道而成者，用抵当丸作芥子大，吞二钱。但饮热汤及食椒姜，辄呃者，有瘀血也。）

　　卷五　膈症反胃

　　诊脉

　　浮缓而滑，沉缓而长（皆可治）；弦涩短小。（为难治）

　　大半夏汤（方见《金匮》）

　　启膈饮（方见《实在易》）

　　三一承气汤（方见《时方》）

　　按：久病与羸败之人，前方未免太峻。余用麻仁丸及高鼓峰新方代之。高鼓峰悟王损庵治膈用大黄之妙，融会一方，颇为稳当。方用熟地五钱，当归、白芍、桃仁、麻仁各三钱，微微润之。其形体如常，即以前方内加大黄一二钱，以助血药。

　　加减左归饮（经云：肾乃胃之关，关门不利，升降息矣。关门即气交之中天之枢也，故肾旺则胃阴充，胃阴充则能食。）

　　《己任篇》曰：膈症一阳明尽之。予治荆溪潘尔修之膈，用左归饮去茯苓，加生地、当归两大剂而便润食进；又十剂而两便如常，饮食复旧。盖以左归饮中有甘草，则直走阳明，以和其中。且当归、生地合用，则能清胃火以生其阴。胃阴上济则贲门宽展，故饮食能进；胃阴下达则幽门、阑门皆滋润，故二便如常。去茯苓者，恐其分流入坎，不若专顾阳明之效速也。

　　和中畅卫汤紫苏梗（五分） 香附（醋炒） 神曲（炒） 沙参（各一钱） 桔梗 连翘（去子尖，各六分） 木香（四分）

　　苍术 抚芎 贝母（各八分） 砂仁（三分） 生姜（三片）

　　水煎服。

　　易思兰自注云：香附、苏梗，开窍行气；苍术健中；贝母开郁痰；连翘散六经之火；抚芎发肝木之困；神曲行脾之郁；木香逐气流行；桔梗升提肺气；沙参助正气而不助火，此方提上焦之火邪，乃“火郁发之”之义也。然徒用此方，而不兼补下之药，虽能解散于一时，其火无水制，必然复生，而痞满噎膈之疾，恐尤甚于前也。

　　愚按：《内经》云，膈塞闭绝，上下不通，则暴忧之病也。可见此病多起于郁结不舒，胃气不能敷布所致，张鸡峰所谓神思间病是也。方中虽是解郁套药，而分两多寡、气味配合，似有独得之妙。又与八味丸间服，所以多效。喻嘉言资液救焚汤，与八味丸间服，亦是此意。但救焚汤大凉大降，流于奇险，不如此汤之平易近人也。

　　五噎丸（《千金》）

　　治胸中久寒，呕逆妨食，结气不消。

　　干姜 蜀椒 吴茱萸 桂心 北细辛（各一两） 人参 白术（各二两） 橘皮 茯苓（各一两五钱） 附子（一枚，炮）

　　上为细末，炼蜜丸桐子大。酒服十五丸，日三服，渐加至三十丸。

　　五膈丸（《千金》）

　　治饮食不得下，手足冷，上气喘息。

　　麦门冬（三两） 甘草（二两） 蜀椒（炒，去汗） 远志肉 桂心 细辛 干姜（炮，各一两） 附子（一枚，炮） 人参（二两）

　　上为末，炼白蜜丸弹子大。先食噙一丸，细细咽之。喉中胸尚热，药丸稍尽。再噙一丸，日三、夜二服，七日愈。

　　张石顽曰：二丸同用参附椒辛姜桂之类。一以肝气上逆，胃气不下而呕噎，故用萸、橘以疏肝降逆，苓、术以健脾通津；一以肾气不蒸，肺胃枯槁而不纳，故用冬草以滋肺和胃，远志以补火生土。又呕噎而药食可进者，频与小丸调之；膈塞而饮食不纳者，时用大丸噙之。其立法之详若此，可不辨而忽诸。

　　吴茱萸汤（方见《伤寒》）

　　理中汤丸（方见《伤寒》）

　　连理丸（理中丸加黄连）

　　八味丸（方见《时方》）

　　又考隔食反胃，及呕吐粒米不入之症，多系七情不遂，激动其气，气乱载血上逆，菀积于中，胃气阻隔，用生鹅血乘热饮之。取其生气未离，以血攻血，直透关钥，引宿积之瘀，一涌而出，而胸胁豁然。此法详于《苏东坡琐录》，前辈金淳还公，即韩慕庐东坦，俱已验效，推之生鸭血、生黄牛血，亦可用。

　　西洋药酒方（《锦囊秘授》）

　　治隔食翻胃，一切痢疾水泻等症，立验。

　　红豆蔻（去壳） 肉豆蔻（面裹煨用，粗纸包压，去油） 白豆蔻（去壳） 高良姜（切片，炒） 甜肉桂（去皮）

　　公丁香（各研净细末，戥准五分）

　　先用上白冰糖四两，水一饭碗，入铜锅内煎化，再入鸡子清二个，煎十余沸，入好烧酒一斤，离火置稳便处，将药末入铜锅内打匀，以火点着烧酒片刻，随即盖锅火灭，用纱罗滤去渣，入瓷瓶内，用冷水去火气，随量少饮之。

　　缪仲淳秘传膈噎膏人参浓汁 人乳 牛乳 梨汁 蔗汁 芦根汁龙眼浓汁上七味各等分，加姜汁少许，隔汤熬成膏子。下炼蜜，徐徐频服之，其效如仙丹。

　　贝母糖酒方好陈酒（一斤） 冰糖（十两） 贝母（去心） 砂仁 木香 陈皮（各二钱）

　　上咀片，入瓷瓶内。箬叶扎紧，上放米一撮。煮以米熟为度，每日清晨服一大杯。

　　糖姜饼用糖坊内上好糖糟一斤、生姜四两，先将糖糟打烂，和姜再捣做小饼。晒干，放瓷瓶内，置灶烟柜上。每日清晨，将饼一枚泡滚水内，少停饮汤。

　　八汁汤治噎食。

　　生藕汁 生姜汁 悉尼汁 萝卜汁 甘蔗汁 白果汁 蜂蜜 竹沥上各一盏和匀，饭上蒸熟，任意食。

　　牛羊人乳汁治翻胃膈气，此证必起于肠枯血燥，大便三四日一次。粪如马栗，若如羊屎者不治，口常吐白沫者不治。

　　牛乳、羊乳、人乳，不拘分重，总宜常服，为生血润肠之妙药。

　　卷五

　　疟症

　　疟疾不离少阳。少阳为半表半里，邪居表里之界。入与阴争则寒，出与阳争则热。争则病作，息则痛止。止后其邪仍据于少阳之经。浅则一日一作，深则二日一作，更深则三日一作。虽有别经，总以少阳为主。故仲景以弦字该本症之脉，盖于治法只一小柴胡汤。热多烦渴，加知母、花粉；寒多身疼，加干姜、桂枝。治之得法。一二服可愈。

　　朱丹溪云：无汗要有汗，散邪为主，带补正；有汗要无汗，补正为主，带散邪。大抵于小柴胡汤中无汗，麻黄可加二钱，即三解汤意也。有汗，桂枝、酒芍可各加二钱，即柴胡桂枝汤意也；如三五作不休，即于前方加常山三钱，一服即愈。俗谓常山截疟，用之太早，则截住邪气而成他病。不知常山祛痰涌吐，从阴达阳之药，正所以鼓邪气外出，何截之有？余每合穿山甲、金银花三味，取其通达经络，又以人参、当归、白术、何首乌之类，择用一二两为君。于疟未出时，服之多愈。至于方书分定名色，多歧仅惑。而所应别者，如单寒无热为牡疟，宜理中汤、理阴煎加柴胡主之；单热无寒为痹疟，或先热后寒为热疟，宜白虎汤加桂枝主之；劳役饥饱过度为劳疟，宜补中益气汤加柴胡主之；受山岚瘴气为瘴疟，宜藿香正气散、平胃散加柴胡主之；久疟心腹有块者，名疟母，以鳖甲饮主之。只此数症，略宜分别，究亦不离少阳一经也。

　　若疟痢交作，只以小柴胡汤疏少阳之气，则陷者自举。加花粉三钱，滋阳明之液，则滞者自通。或即以此汤送香连丸一钱五分，挟虚者，以补中益气汤倍柴胡煎，送香连丸二钱。

　　此薛立斋先生之心法也。

　　小柴胡汤（方见《伤寒》）

　　男元犀按：凡服治疟药，宜疟未至前三时服，或煎两服。一服于疟期五鼓时服，留一服于疟未至前二时服，最妙。凡治疟药，古法必露一宿，以疟为暑邪，暑气得露而消也。又近医以初疟，忌用人参、白术、茯苓，此说本之嵩崖尊生。余虽不满，亦当从众。今即照嵩崖，去人参加青皮一钱五分。寒多加干姜、桂枝各二钱；热多加知母、花粉各二钱，或加黄连、石膏。本方去人参，加常山、草果、知母、槟榔、川贝母各二钱，名清中驱疟饮。大意以无痰不成疟，此方为治症之总方也，然亦多效。

　　鳖甲饮鳖甲（三钱，醋炙） 白术（炒） 黄 川芎 酒白芍 槟榔 草果（煨） 浓朴 陈皮 甘草（各一钱） 生姜（三片） 枣肉（三枚） 乌梅（一枚）

　　水煎服。

　　又有久疟流连不愈，及三阴疟三日一作者，当分五脏之虚，而施温补。宜以景岳何人饮、休疟饮常服。疟作之期，或加少阳药一二味，及常山、穿山甲、附子、金银花之类，以通经络。或用人参一两、生姜一两，浓煎服之。此不截之截法也。家贫者，以冬白术一二两代之；血虚者，以当归一两代之。

　　疟虽有五脏之分，而久疟证治法，只以补脾为主。盖以土为万物之母，五脏六腑皆受荫焉。况疟为少阳之邪，戊己之土，久受甲木之克，扶弱抑强之法，权实操于医者，宜于六君子汤、四君子汤、补中益气汤诸方，加之意焉。

　　何人饮何首乌（一两，不见铁或生用） 人参（二三钱或一两） 陈皮（一二钱，虚者不用） 煨生姜（二三钱）

　　水煎服。

