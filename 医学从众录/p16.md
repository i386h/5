<!-- { "loadSidebar": true } -->
　　胀者，心腹胀满。实者胀起于骤然，便实，脉滑而实，宜散之，消导之，攻下之；虚者胀成于积渐，小便利，大便滑，脉涩小虚微，病在中焦，以参、术补之；病在下焦，以桂、附、吴萸温之，或兼行滞之品，而标本并治，亦有与肿症相兼者，当参看肿症辨症法。

　　胀而属热，脉实而滑者，廓清饮主之。

　　廓清饮枳壳（二钱） 姜朴（一钱五分） 大腹皮（一钱） 茯苓（二钱） 白芥子（五七分或一二钱）

　　莱菔子（生捣一钱，如中不甚胀，能食者，不必用） 泽泻（一二钱） 陈皮（一钱）

　　水煎服。

　　胀而属寒者，胃苓汤主之。兼小便不利者，四苓散以蒜为丸主之。（二方见肿症）

　　胀而属七情所致者，宜四七汤主之，逍遥散亦主之。

　　四七汤半夏（三钱） 茯苓（三钱） 浓朴（二钱） 苏叶（一钱） 生姜（三片）

　　水煎服。

　　此方妙在紫苏叶一味。辛以散结，香以醒脾，而顺气消胀行水，乃其余事。

　　逍遥散（方见《时方》）

　　此症宜加半夏二钱，以降逆气；加生麦芽二钱，以达肝气。盖麦先春而萌芽，得春生之气最早也。

　　胀而属虚者，脉微弱细小，喜摩按，二便利，气衰言微，宜六君子汤、理中汤合八味丸服之。

　　单腹胀，死症也。或青年壮健，起于骤然，若心下坚大如盘者，以《金匮》桂枝去芍药加麻黄附子细辛汤，直捣其痰水气血之巢穴。嗣以枳术散消补并施，可救十中之一。然此犹实症也。若虚症难治，攻之则速其危，补之愈增其胀。

　　余家传有消鼓丹，加白术一两，试用四五剂，不增胀，方可议治。但消鼓丹方中阳起石无真，硫黄非从倭来，亦不能效，故方亦不列。又名鼓胀，以外实中空，其状如鼓也。又名蛊胀，《易》曰，蛊，坏极而有事也。人病蛊者，脾土败坏，身不即死，复有事也，事犹病也。

　　桂枝去芍药加麻黄附子细辛汤（方见《金匮》）

　　枳术散（方见《金匮》）

　　白术（四两） 枳实（二两）

　　研末，每服三钱，谷芽汤送下。

　　卷六　胀症（宜参看肿症）

　　脉象

　　喜浮大，忌虚小。余参看肿症脉。

　　萝卜牙皂散治五臌神方。

　　萝卜子（四两，用巴豆十六粒同炒） 牙皂（一两五钱，煨，去弦） 沉香（五钱） 枳壳（四两，火酒煮，切片，炒） 大黄（一两，酒，焙） 琥珀（一两）

　　上共为末，每服一钱。随病轻重加减，鸡鸣时温酒送下。姜汤下亦可，后服《金匮》肾气丸，调理收功。

　　蕉扇千金滑石散治水臌。

　　陈巴蕉扇（去筋，烧灰存性，五分） 千金子（去油，壳，一分五厘） 滑石（二分）

　　共为细末。以腐皮包，滚水送下，一服痊愈。

　　黄牛粪散治臌胀。

　　用四五月时黄牛粪阴干，微炒黄香，为末，每服一两。煎半时，滤清服之，不过三服即愈。

　　葫芦糯米酒散治中满臌胀。

　　陈葫芦（一个，要三四年者佳） 糯米（一斗）

　　作酒待熟，用葫芦瓢于炭上炙热，入酒浸之，如此五六次。将瓢烧灰存性，为细末，每服三钱酒下。

　　猪肚大蒜汤治臌胀。

　　雄猪肚子（一个） 大蒜（四两） 槟榔（研末） 砂仁（研末，各三钱） 木香（二钱）

　　砂锅内用河水煮熟，空心服猪肚，立效。

　　橘叶青盐汤治肝气胀。

　　乌梅（三个） 鲜橘叶（三钱） 青盐（三分） 川椒（二钱）

　　水煎，空心服。

　　蛤蟆砂仁散治气臌。

　　将大蛤蟆一只破开，用大砂仁填满腹中，黄泥封固，炭上 红，冷定去泥研末。陈皮汤调服，放屁即愈。

　　萝卜砂仁散治气臌气胀。

　　萝卜子二两捣研，以水滤汁。用砂仁一两，浸一夜，炒干。又浸又晒，凡七次，为末。

　　每米汤送下一钱。

　　田螺解胀敷脐方（俱见《种福堂》）

　　治一切臌胀，肚饱发虚。

　　大田螺（一个） 雄黄（一钱） 甘遂末（一钱） 麝香（一分）

　　先将药末用田螺捣如泥，以麝置脐，放药脐上，以物覆之，束好。待小便大通，去之。重者用此相兼，小便大通，病即解矣。

　　卷六

　　消渴

　　伤寒太阳症消渴，小便不利，宜五苓散；厥阴症消渴，宜大承气汤之类。与杂病之消渴，名同而病异。宜分别之。

　　《经》云：心移热于肺，传为鬲消。昔医名为上消，以白虎汤加人参治之。又云：大肠移热于胃，善食而瘦，昔医谓为中消，以调胃承气汤下之；下消者，烦躁引饮，耳叶焦干，小便如膏，或饮一升尿一升，饮一斗尿一斗，以肾气丸主之。

　　赵氏曰：治消之法，无分上中下，先治肾为急。惟六味、八味及加减八味丸，随症而服。降其心火，滋其肾水，则渴自止矣。白虎、承气，皆非所治也。或曰，人有服地黄汤而渴仍不止者，何也？曰：此方士不能废其绳墨，而更其道也。盖心肺位近，宜制小其服；肝肾位远，宜制大其服。如上消中消，可以前丸缓而治之；若下消已极，大渴大燥，须加减大八味丸料一斤、纳肉桂一两，水煎六七碗，恣意冰冷冻饮料之，睡熟而渴如失矣。处方之制，存乎人之变通耳。

　　或问下消无水，用六味丸以滋少阴肾水矣，又加附子、肉桂者何？盖因命门火衰，不能蒸腐水谷，水谷之气，不能熏蒸上润乎肺，如釜底无薪，锅盖干燥，故渴。至于肺亦无所禀，不能四布水精，并行五经，其所饮之水，未经火化，直入膀胱，正谓饮一升尿一升，饮一斗尿一斗，观其尿味甘而不咸可知矣。故用桂、附之辛热，壮其少阴之火。灶底加薪，枯笼蒸溽，槁苗得雨，生意维新，惟明者知之，昧者鲜不以为迂也。

　　张隐庵（讳志聪，本朝人，着《本草崇原》并《侣山堂类辨》）曰：有脾不能为胃行其津液，肺不能通调水道，而为消渴者，人但知以清凉药治消，而不知脾喜燥而肺恶寒。诚观泄泻者必渴，此因水津不能上输而惟下泄，故而以燥脾之药治之，水液上升，即不渴矣。

　　故以凉润治渴，人皆知之；以燥热治渴，人所不知也。

　　卷六　消渴

　　附案

　　辛亥岁，到义溪，有一妇人，产后一年，口渴不止。服药不效，予用四君子汤，加麦冬、乌梅、生干姜。蜜丸弹子大。令其噙化，三日知，十日痊愈。方中妙在白术之苦燥，干姜之辛热，所以鼓胃气而升其水液也。

　　玉泉散治消渴白甘葛 天花粉 麦冬 生地 五味子 甘草各等分，水煎服。

　　还津丸止渴生津。

　　酸梅 乌梅（各二十五枚，枚俱去核） 薄荷末（一两） 冰片（一分五厘） 硼砂（一钱五分）

　　共研极细末，为丸，每含一丸。

　　消渴润燥方白蜜 人乳酥（各一斤）

　　上溶化一处，每日不拘时服。

　　缫丝汤治消渴。

　　用缫丝汤饮之。

　　麻仁丸（方见《伤寒》）

　　肾气丸（方见《金匮》）

　　六味丸（方见《时方》）

　　炙甘草汤（方见《伤寒》） 三方俱见虚劳

　　卷六

　　腰痛

　　《经》曰：太阳所至为腰痛。太阳、膀胱也，主外感而言。如五积散及桂枝汤加白术附子之类，皆可治之。又曰：腰者肾之府，转摇不动，肾将惫矣。主内伤而言，水虚用六味丸，火衰用八味丸，如牛膝、杜仲、鹿茸、羊肾、人参、当归、枸杞之类，无不可以随宜加入。此恒法也，业医者无不共晓。用而不效，则束手无策，而不知肝脾胃及督脉带脉，皆有此病，须当细心分别。《经》云：肝，足厥阴也，是动则病腰痛，不可以俯仰，宜当归四逆汤治之。（方中细辛能遂肝性，木通能通络脉，以久痛必入络。）又曰：从腰以下者，足太阴阳明皆主之。病在腰者，取 中。

　　余遇此症，每以白术为君者，取之太阴；有时用苡仁为君，取之阳明，人第曰二药利湿，湿去而重着遂已。孰知白术营运土气于肌肉，外通皮肤，内通经络，风寒湿三气为痹，一药可以兼治；苡仁为阳明正药，明阳主润宗筋，宗筋主束骨而利机关，故二药分用合用，或加一二味引经，辄收奇效。又有瘀血作痛，以一味鹿角为末，酒调服甚效。或因挫跌，外伤肿痛，或败血凝滞而不去，痛止而又作者，以桃仁承气汤，加附子、穿山甲，甚效。至于督脉为病，尺寸中央俱浮（三部俱浮），直上直下（弦长之象），主腰强痛；带脉为病，关部左右弹，主腰溶溶如坐水中，须用针灸之法。《李濒湖奇经考》极有发明，宜熟读之。

　　当归四逆汤 桂枝汤（俱见《伤寒》）

　　六味丸 八味丸（俱见《时方》）

　　新定白术汤治腰痛而重，诸药不效者。

　　白术（生用，五钱至一两） 杜仲（生用，五钱或一两） 附子（二三钱）

　　水煎，空心服。脉沉而微，口中和，加肉桂一钱；脉沉而数，口中热，去附子，加黄柏一钱。

　　新定薏仁汤治腰痛筋挛，难以屈伸者。

　　薏仁（一两） 附子（一二钱） 木瓜（一钱五分） 牛膝（二三钱）

　　水煎，空心服。如脉洪重按有力，口中热，去附子，加白术五钱。

　　鹿角散以鹿角切片，酒拌焙黄勿焦。研末，空心老黄酒送下三四钱。以此药入督脉，兼能拓散瘀血也。

　　卷六　腰痛

　　备方

　　青娥丸治肾虚感寒湿之气。

　　胡桃（三十个，去壳膜） 故纸（六两，酒炒） 杜仲（十六两，姜汁炒） 蒜（四两，炊为膏）

　　共研末，丸桐子奇效方胡桃肉 补骨脂 杜仲（各一钱）

　　水三盅，煎一盅服。（按：骨脂宜减半）

　　甘姜苓术汤（《金匮》）

　　按：此汤去茯苓，以四味各等分，名肾着汤，治同。

　　摩腰膏（《种福堂》）

　　治老人虚人腰痛，妇人带下清水不臭者、虚寒者宜之。

　　附子 川乌 南星（各二钱五分） 川椒 雄黄 樟脑 丁香（各一钱五分） 干姜（二钱） 麝香（二分）

　　上为末，炼蜜丸如弹子大。用生姜自然汁化开，如糜，蘸于掌上烘热，摩腰中痛处，即以暖帛扎之，少顷，其热如火，每日饮后用一丸。

　　卷六

　　自汗盗汗

　　自汗者，汗自出，属阳虚，宜玉屏风散加牡蛎、浮小麦之类，以实表补阳；盗汗者，睡而汗出，醒而汗收，属阴虚，宜当归六黄汤，以补阴清火。

