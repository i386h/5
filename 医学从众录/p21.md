<!-- { "loadSidebar": true } -->
　　十神汤十神外感寒气病，功在温经利气殊。升葛芎麻甘草芍，姜葱香附芷陈苏。

　　此方即升麻、葛根、川芎、麻黄、甘草、芍药、香附、白芷、陈皮、苏叶、生姜、葱白也。能外发寒邪，内舒郁气，故曰寒气病，较之他剂，有温经利气之功殊也。

　　人参败毒散 荆防败毒散 仓禀散人参败毒虚感冒，发散时毒疹痢良。参苓枳桔芎草共，柴前薄荷与独羌。时毒减参加翘蒡，血风时疹入荆防。表热噤痢加仓米，温热芩连实硝黄。

　　人参败毒散治气虚感冒时气之病，即枳壳、桔梗、川芎、茯苓、人参、甘草、柴胡、前胡、薄荷、独活、羌活也。时毒，谓受四时不正之气，或肿两腮两颐，或咽喉肿痛，根据本方减人参，加牛蒡、连翘治之。时疹，谓初病即有之疹。血风，谓遍身瘙痒之疹。俱根据本方减人参，加荆芥、防风治之，名荆防败毒散。表热无汗，噤口痢疾，根据本方加仓米治之，名仓禀散。温病热病热甚，俱加黄连、黄芩；胃实便硬，俱加芒硝、大黄也。

　　五积散内伤生冷外感寒，五积平胃半苓攒。麻桂枳桔归芎芍，姜芷加附逐阴寒。腹痛呕逆吴萸入，有汗除麻桂枝添。虚加参术除枳桔，妇人经痛艾醋煎。

　　五积散即苍术、陈皮、浓朴、甘草、半夏、茯苓、麻黄、官桂、枳壳、桔梗、当归、川芎、白芍、干姜、白芷也。表重用桂，阴寒肢冷加附子，腹痛呕逆加吴萸，有汗除去麻黄，加桂枝。气虚加人参、白术，除去枳、桔，妇人经痛加艾叶，醋煎服之。

　　升麻葛根汤升葛芍草表阳明，下利斑疹两收功。麻黄太阳无汗入，柴苓同病少阳经。

　　升麻、葛根、白芍、甘草，即升麻葛根汤也。阳明表邪不解，或数下利，及斑疹不透者，均宜主之。若兼太阳无汗之表症，入麻黄。若兼少阳口苦耳聋，寒热往来，半表半里之症，加柴胡、黄芩也。

　　二圣救苦丹初起时疫温热病，救苦汗出下俱全。热实百发而百中，大黄皂角水为丸。

　　此丹即大黄四两、皂角二两，为末，水为丸也。每服三钱，无根水下。弱者、老者、幼者，量减服之。此药施治于初起时疫传染，伤寒温病热病，热盛形气俱实者，百发百中。服后或汗、或吐、或下，三法俱全，其病立解。

　　温胆汤伤寒病后津液干，虚烦燥渴不成眠。乃是竹叶石膏证，胆经余热此方先。口苦呕涎烦惊悸，半苓橘草枳竹煎。气虚加参渴去半，再加麦粉熟芩连。

　　伤寒病后，燥渴虚烦，乃竹叶石膏汤证，非温胆汤证，详在《伤寒要诀》。若少阳胆经余热，则口苦呕烦惊悸，是温胆证也。即半夏、茯苓、橘皮、甘草、枳实、竹茹也。形气俱虚，或因汗吐下后，及气虚者，均加人参。渴去半夏，加麦冬、花粉以生津也。有热加黄芩、黄连以清热也。

　　卷八

　　伤寒附法补

　　钱院使主河间两解之法，利于实热之病，余又续景岳内托之法，利于虚寒之病。正法之外，得此两法，治伤寒无余蕴矣。

　　发表无汗病为逆，须审阴阳施补益。阳虚再造散如神，小建中汤生津液。东垣变用益气汤，只缘饥饱与劳役。又有无汗属阴虚，理阴归柴二方择。若宜凉解归葛煎，阳明温暑及时疫。阴阳两虚汗最难，大温中饮当考核。仲景驱外是恒经，各家内托亦上策。

　　李东垣云：伤寒无内伤者，用仲景法；挟内伤者，十居八九，（劳役饥饱过度谓之内伤）只用补中益气汤加减。又云：尺脉迟者，不可发汗，当与小建中汤和之。和之而邪解，设不解，服至尺脉有力，乃与麻黄汤汗之。喻嘉言云：宜小建中汤生其津液，津液充，便自汗而愈。陶节庵云：伤寒服发表药而不作汗，名无阳症。宜再造散助阳以作汗。张景岳云：阳根于阴，化于液，从补血而散。此云腾致雨之妙，则犹仲景所未及。观其自制数方，平散如归柴饮，温散如大温中饮及理阴煎，凉散如归葛饮，皆取邪从营解之义也。仲景重在驱邪，此则重在补正。驱邪是逐之于外，补正是托之于内。

　　法虽不同，而散寒之意则一也。

　　再造散阳虚再造散称奇，附子辛参草桂 。羌活芎防姜枣入，或加芍药水煎之。（人参一钱、黄二钱、桂枝一钱、甘草五分、附子炮一钱、细辛七分、羌活八分、防风七分、川芎一钱，煨姜二片、大枣二枚，加芍药一撮，夏加黄芩，石膏用之。）

　　小建中汤阳气素虚乏津液，伤寒温补必须急。桂枝倍芍加胶饴，小小建中大有益。（白芍三钱、桂枝、生姜各一钱五分、炙草一钱，水煎入饴糖三钱拌服。）

　　补中益气汤补中益气术归 ，炙草人参与橘皮。姜枣柴升煎水服，六经加味始相宜。（炙 二钱、人参、白术、当归、炙草各一钱、陈橘皮五分、柴胡、升麻各三分、姜枣水煎服。）

　　太阳加羌活、 本、桂枝，阳明加葛根、倍升麻，少阳加黄芩、半夏、川芎，倍柴胡。

　　太阴加枳实、浓朴；少阴加甘草、橘皮；厥阴加川芎；变症发渴，加干葛、元参，倍升麻。

　　理阴煎熟地当归炙草姜，理阴煎剂最为良。方中加减须消息，肉桂加之用亦强。（熟地四钱、当归一钱五分、炙草一钱、干姜一钱五分，水二盅，煎八分服。）

　　归柴饮归柴二味及甘草，伤寒平散用之好。大便多溏归易术，还有加减方中讨。（当归一两、柴胡五钱、炙草八分，水煎服。）

　　大温中汤伤寒温散大温中，参术柴胡肉桂同。草地麻黄姜归用，水煎去沫服为功。（熟地五钱、白术三钱、当归一钱、人参一钱、炙草八分、柴胡一钱、麻黄一钱、肉桂一钱、干姜一钱、白术二钱水二盅，煎七分，去浮沫，温服或略盖微汗。）

　　归葛饮当归干葛两般宜，凉散方中此最奇。煎后好将凉水浸，徐徐服下汗来时。（当归五钱、干葛二钱，水二盅，煎一盅以冷水浸凉，徐徐服之。）

　　跋

　　修园先生，陈老太姻翁、吴航名宿也。以名孝廉出宰有政声，归里数十年，所有著作各种医书，灵石太姻翁徽庵姻翁已节次付梓行世。兹又新刊《从众录》共八卷，分门别类，各有条理，其中分症辨脉，摘选诸家精要，附拟各按，俱极精切。足见家学之渊源远矣！读其书者顿开心目，诚为度世之金针，活人之良法也。检忝附世交，又联姻娅，不愧谫陋，谨跋数语，以志心企云尔。

　　道光午年七月既望姻世再愚侄郑学检谨跋
