<!-- { "loadSidebar": true } -->
　　肺虚者，本脏自虚，治节不行，而痰聚之。或从脾以治之，为扶土生金之法。或从肾以治之，为补子救母之法。盖肺，天也，脾，地也，地气上升，则天气下降。肺，天也，肾，水也，天体不连地而连水。《内经》云：其本在肾，其末在肺，以明水天一气也。脾土太过，气滞郁热而生痰，宜王节斋化痰丸主之。脾土不及，气虚不运，食少化迟而生痰者，宜六君子汤、理中汤加半夏、茯苓、枳实主之。肾具水火，赵养葵曰：非水泛为痰，则水沸为痰，但当分有火无火之异耳。肾虚不能制水，则水不归源，上泛滥为痰，是无火也，故用八味丸以补肾火。阴虚火动，则水沸腾，动于肾者，犹龙火之出于海，龙兴而水附；动于肝者，犹雷火之出于地，疾风豪雨，水随波涌而为痰，是有火也，故用六味丸补水以配火，此不治痰之标，而治痰之本也。然则有火之痰，与无火之痰，何以辨之，曰：无火者，纯是清水，有火者，中有重浊白沫为别耳。

　　长孙男心典按：痰起于肾，而动于脾，聚于肺，分之则有上中下之殊，合之则一以贯之也。痰者，水也，治肾是使水归其壑，治脾是筑以防堤，治肺是导水必自高源也。

　　化痰丸（方见《三字经》）

　　王节斋曰：古人用二陈汤为治痰通用，所以实脾燥湿，治其标也，然以之治湿痰、寒痰、痰饮、痰涎，则固是矣。若夫痰因火上，肺气不清，咳嗽时作，及老痰郁痰，结成粘块，凝滞喉间，吐咯难出。此等之痰，皆因火邪炎上，熏于上焦，肺气被郁，故其津液之随气而升者，为火熏蒸，凝浊郁结而成，岁月积久，根深蒂固，故名老名郁。此方开其郁，降其火，清润肺金，而消凝结之痰，缓以治之。

　　六味丸 八味丸 六君子汤 补中益气汤（各见《时方》）

　　理中丸（方见《伤寒》）

　　清肺饮贝母（去心） 桔梗 橘红 茯苓 甘草 桑白皮 杏仁水煎服。

　　仲景云：其人素盛今瘦，水走肠间，沥沥有声，谓之痰饮，饮后水流在胁下，咳唾引痛，谓之悬饮。饮水流行，归于四肢，当汗出而不汗出，身体疼重，谓之溢饮。咳逆倚息，气短不得卧，其形如肿，谓之支饮。（后人不明四饮之义，加留饮为五饮，不知留饮即痰饮也。）

　　次男元犀按：仲景《金匮要略》，分辨详尽，方治神奇，学人宜细心体认。今为初学立法，难以语上，不得不俯以从时，而寻其简要，只四字可以蔽其义，曰：微甚虚实。微甚者，以病势而言；虚实者，以病患之身体而言也。

　　饮之微者，小青龙驱之于外，真武汤镇之于内，再以倍术丸以燥之，五苓散以利之，桂苓术甘汤以化之，可以收功矣。饮之甚者，邪伏于背俞高处，内与中气相通，外与表气相接，故邪动即大队俱起，势如伏兵，此当表里并治，宜小青龙汤，又木防己去石膏加芒硝茯苓汤治之。又当上下分治，喘不能息，气闭上也。宜葶苈大枣泻肺汤主之。腹满肠间有水，气闭于下也，宜防己椒目葶苈大黄丸主之。如饮甚内痛，必用十枣汤之峻，方可捣其巢穴，此治饮之大略也。又当察其人之虚实，以为用药轻重缓急之准。

　　叶天士曰：饮为阴邪，非离照当空，氛雾焉能退避。若以地黄、五味阴药，附和其阴，则阴霾冲逆肆空，饮邪滔天莫制，宜附子、人参、茯苓、大枣配生姜汁，除阴维阳为妙。

　　次孙男心兰按：叶天士此论，为饮症之虚者而言。

　　又仲师云：微饮气短，苓桂术甘汤主之，肾气丸亦主之。此二句可为治虚饮之法。

　　仲景治痰饮咳嗽诸方，列喘症门，宜细心研究。

　　倍术丸白术（炒二两） 桂心 干姜（炒，各一两）

　　蜜丸桐子大，每服二十丸，米饮下，加至三十五丸，食前服。

　　小青龙汤 五苓散（方各见《伤寒》）

　　木防己汤（方见《金匮》）

　　开三焦水结，通上中下之气属虚者。

　　木防己去石膏加茯苓芒硝汤水邪实结，愈而复发。

　　防己椒目葶苈大黄丸腹满口舌干燥，肠间有水气。

　　程氏曰：防己、椒目导饮于前，清者从小便而出，大黄、葶苈推饮于后，浊者从大便而下，此前后分消，则腹满减而水饮行，脾气转而津液生矣。

　　肾气丸苓桂术甘汤治胸胁支满目眩，并治饮邪阻滞心肺之阳，令呼气短。

　　甘遂半夏汤治饮邪流连不去，心下坚满。

　　程氏曰：留者行之，用甘遂以决水饮，结者散之，用半夏散痰饮，甘遂之性直达，恐其过于行水，缓以甘草、白蜜之甘，坚以芍药之苦，虽甘草、甘遂相反，而实以相使，此苦坚甘缓，约之之法也。《灵枢经》曰：约方犹约囊，斯之谓欤？尤氏曰：甘草与甘遂相反，而同用之者，盖欲其一战而留饮尽去，因相激而相成也，白芍、白蜜不特安中。亦缓毒药耳。

　　十枣汤治悬饮内痛，亦治支饮。

　　大青龙汤治溢饮之病属经，表属热者，宜此凉发之。

　　泽泻汤支饮虽不中正，而迫近于心，饮邪上乘清阳之位，其人苦冒眩。冒者，昏冒而神不清，如有物冒蔽之也，眩者，目旋转而乍见眩黑也，宜此汤主之。

　　浓朴大黄汤治支饮胸满。（支饮原不中正，饮盛则偏者，不偏故直驱之从大便出。）

　　葶苈大枣泻肺汤治支饮不得息。

　　小半夏汤（各方见《金匮》）

　　治心下支饮，呕而不渴。

　　茯苓饮（《外台》）

　　治积饮既去，而虚气塞满其中，不能进食，此证最多，此方最妙。

　　茯苓 人参 白术（各一钱五分） 枳实（一钱） 橘皮（一钱二分五厘） 生姜（二钱）

　　水二杯，煎七分服，一日三服。

　　《三因》白散（方见《三字经》）

　　梨藕汁膏治痰嗽诸虚，奇验如神。

　　梨汁 藕粉 萝卜汁 生姜 人乳 白糖 砂糖 童便（各四两）

　　将八味放瓷瓶内，用炭火熬煎至一斤为止，每日空心百滚汤调下四五钱，服完即愈，能常服则精神强健，永无虚损。

　　款冬冰糖汤小儿吼嗽，并大人咳嗽方。

　　款冬花（三钱） 晶糖（五钱）

　　将二味放茶壶内，泡汤当茶吃，自然渐愈。

　　海浮石滑石散治小儿天哮，一切风湿燥热，咳嗽痰喘，并治大人等症。

　　海浮石 飞滑石 杏仁（各四钱） 薄荷（二钱）

　　上为极细末，每服二钱，用百部煎汤调下。

　　人参冬梨方治痰火骨蒸，吐血，不足之证，重十服八服即愈。

　　人参 天冬 麦冬（各一钱五分） 茯苓（五分） 杏仁（二枚，去皮尖） 红枣（二枚，去核） 莲子（六枚，去皮心） 人乳（二匙） 白蜜（三匙） 大甜梨（一个，削刀挖去心）

　　将前药制碎，纳梨内，仍以梨盖盖之，用绵纸封固，饭上蒸熟，日间吃其药，临卧吃此梨。

　　青黛蛤粉丸治咳嗽吐痰，面鼻发红者，一服即愈，其效如神。

　　青黛（水飞极细，晒干，再研，用三四钱） 蛤粉（三钱）

　　二味炼蜜为丸，如指头大，临卧口噙三丸。

　　枇杷蜜汤治痰火。

　　用枇杷五十叶，去毛，水五十杯，煎至五六杯，再重汤炖至三四杯，每药三茶匙，冬蜜一茶匙调下。

　　姜糖汤（各方见《种福堂》）

　　治老人上气喘嗽，不得卧。

　　生姜汁（五两） 黑砂糖（四两）

　　用水煎二十沸，时服半匙，渐渐咽之。

　　五味子汤治伤燥，咳唾中有血，牵引胸胁痛，皮肤干枯。

　　五味子（五分，研） 桔梗 甘草 紫菀茸 竹茹 桑根皮 续断（各一钱） 生地（二钱） 赤小豆（一撮）

　　上九味，水煎空心服，《秘旨》加白蜜一匙。

　　长孙男心典按：赤豆易生扁豆五钱，囫囵不研，最能退热补肺，但有寒热往来忌之。去续断、赤豆、地黄，加葳蕤、门冬、干姜、细辛，亦妙。

　　麦门冬汤（各见《千金》）

　　治大病后，火热乘肺，咳唾有血，胸膈胀满上气，羸瘦，五心烦热，渴而便秘。

　　麦冬（二钱，去心） 桔梗 桑根皮 半夏 生地 紫菀茸 竹茹（各一钱） 麻黄（七分，去根节） 甘草（五分，炙） 五味子（十粒，研） 生姜（一片）

　　上十一味，水煎，空心服。

　　卷二

　　喘促

　　喘症最重而难医。吾观庸医凡遇喘症，必投苏子降气汤一二剂；不愈，即用贞元饮治之；不愈，即加沉香、黑铅、磁石、牛膝之类。曰：吾遵景岳法施治，无如其病深弗效也。斯说也，倡之于某老医，今已传为成矩，诚可痛恨。余即以景岳之说正之。景岳曰：喘有虚实。

　　实者胸胀气粗，声高息涌，膨膨然若不能容，惟呼出为快也。论中未尝不以风寒燥火怒气痰饮分别而治之。又曰：虚喘者，慌张气怯，声低息短，皇皇然若气欲断，提之若不能升，吞之若不能降，劳动则甚，但得引长一息为快也。论中未尝不以老弱久病，脾肺肾脏大虚，及血后汗后、妇人产后等症，胪列而分治之。其中不无语病者，盖未研究《伤寒论》、《金匮》之旨，而徒涉猎医书，无怪其有肤浅处、有似是而非处也。余俯从时好，即景岳虚实两语，而参以古法，罗列经方及妥当时方，以为临症择用。

　　卷二　喘促

　　实喘方

　　越婢加半夏汤咳而上气，此为肺胀，其人喘，目如脱，脉浮大者。

　　小青龙汤肺胀咳而上气，心下有水气，脉浮者。

　　桂苓五味甘草汤小青龙汤虽治寒饮咳嗽上气之良方，而下虚之人，不堪发散，动其冲气，急用桂苓伐肾邪，五味敛肺气，以辑其火，甘草调中气，以制其水。

　　桂苓五味甘草加姜辛汤（方各见《金匮》）

　　既藉桂苓之方，下其冲气，而反更咳胸满者，是寒邪贮胸，虽用桂而邪不服，嫌其偏于走表而去之。加干姜、细辛，取其大辛大热，以驱寒泄满也。

　　《金匮》法，前症兼冒而呕者，加半夏以驱饮，名桂苓五味甘草去桂加干姜细辛半夏汤；前症兼形肿者，是肺气滞而为肿，加杏仁利之，名苓甘五味加姜辛半夏杏仁汤；前症又兼面热如醉，此为胃热上冲其面，加大黄三钱以利之。（脉气不利，滞于外而形肿，滞于内而胃热，既以杏仁利其胸中之气，复以大黄利其胃中之热。）名苓甘五味加姜辛半夏大黄汤。

　　徐忠可曰：仲景数方，俱不去姜、辛，即面热亦不去姜、辛，何也？盖以姜、辛最能泄满止咳，凡饮邪未去，须以此二味刻刻预防也。

　　桂枝加浓朴杏仁汤（方见《伤寒》）

　　喘家主之，太阳病下之，微喘，以此解表。

　　射干麻黄汤咳而上气，喉中作水鸡声者。

