<!-- { "loadSidebar": true } -->
　　皂荚丸咳逆上气，时时唾浊，但坐不得眠。（稠痰粘肺，非此方不能清涤稠痰矣）

　　葶苈大枣泻肺汤肺因支饮满而气闷，气闭则呼吸不能自如，此方苦降以泄实邪。

　　十枣汤支饮家咳烦，胸中痛者。

　　喻嘉言曰：五饮之中，独膈上支饮，最为咳嗽根底。外邪入而合之固嗽，即无外邪而支饮渍入肺中，自令人咳嗽不已。况支饮久蓄膈上，其下焦之气逆冲而上者，尤易上下合邪也。夫以支饮之故，而令外邪可内，下邪可上，不去支饮，其咳嗽终无宁宇矣。

　　麦冬汤（方各见《金匮》）

　　火逆上气，咽喉不利，止逆下气，此方主之。

　　泻白散治肺火喘嗽。

　　四磨饮治七情气逆而为咳，并治一切实喘。

　　苏子降气汤(方各见《时方》)治痰嗽胀满喘促，上盛下虚。

　　紫苏汤（《圣济》）

　　治卒气短。

　　紫苏（四钱） 陈皮（一钱） 红枣（二枚）

　　水酒煎服。

　　卷二　喘促

　　虚喘方

　　加味六君子汤治肺脾虚寒，痰嗽气喘。

　　人参 白术（炒） 茯苓 半夏（各二钱） 陈皮 甘草（炙） 干姜（各一钱） 细辛（八分） 五味（七分）

　　水煎服。

　　参附汤治元气虚脱，手足逆冷，汗出不止，气短欲绝。

　　愚按：此上中下俱脱之症。若中焦脾气脱者，以白术一两代人参，名术附汤；上焦肺气脱者，以炙黄 一两代人参，名 附汤，但黄 轻浮，必加麦冬三钱，五味一钱以纳之；下焦肾气脱者，以熟地黄一两代人参。但熟地性滞，非痰所宜，且功缓，非急症所倚，须加茯苓四钱导之，方为稳当。观仲景茯苓甘草汤、茯苓桂枝白术甘草汤、真武汤三方，皆以茯苓为君，皆治汗出不止。盖以汗之大泄，必引肾水上泛，非茯苓不能镇之。此以平淡之药，用为救逆之品，仲景之法，所以神妙也。

　　黑锡丹治脾胃虚冷，上实下虚，奔豚，五种水气，中风痰潮危症。

　　喻嘉言曰：凡遇阴火逆冲，真阳暴脱，气喘痰鸣之急证，舍此再无他法之可施。予每用小囊佩带随身，恐遇急症不及取药，且欲吾身元气温养其药，借手效灵，厥功历历可纪。

　　徐灵胎曰：镇纳元气，为治喘必备之药，当蓄在平时，非一时所能骤合也。

　　六味丸（方各见《时方》）

　　治肾阴虚不能纳气者，加麦冬五钱、五味一钱。

　　肾气丸（方见《金匮》）

　　治肾阳虚不能纳气。

　　全真一气汤（《冯氏锦囊》）

　　治上焦虚热，下焦虚冷，此方清肃在上，填实在下之法。

　　熟地（一两） 人参（一二三钱或一两另炖调复） 麦冬 牛膝（各二钱） 冬白术（炒，三钱） 五味（七分） 附子（一钱，须重用）

　　水煎服。

　　枸杞汤（方见《时方》）

　　治气短。

　　贞元饮（见《三字经》）

　　余推景岳制方之意，以气为阳，血为阴。大汗亡血，产后及热病之后，血虚则气无附丽。孤阳无主，时见喘促，故以此饮济之缓之。其要旨在“济之缓之”四字，今人顺口读过，便致许多误事。盖阴血枯竭，最喜熟地之濡润以济之，犹恐济之不及济，故加当归以助其济之之力；呼吸气促，最宜甘草之大甘以缓之，犹恐缓之不能缓，故用至二三钱，以成其缓之之功。

　　熟地（三五钱至一两） 当归 炙草（各二三钱）

　　水煎服。

　　长孙男心典按：气为夫，血为妻。无妻夫必荡，自然之势也。此方补血为主，使气有归附，渐渐而平，缓剂也。今人于真阳暴脱、气喘痰涌危症，不知议用附子汤、真武汤及黑锡丹等药，而以贞元饮投之，则阴霾冲天，痰涎如涌，顷刻死矣。

　　此方入经，不能入肾，不可不知。

　　真武汤治水气咳呕，小便不利，四肢肿，腹痛。

　　次男元犀按：以上治喘等方，多主水饮。因仲景云“短气皆属饮”一语，悟出无数方法，药到病瘳，指不胜屈。方知取法贵上也。

　　真武为北方水神。以之名汤者，借以镇水也。附子辛热，壮肾之元阳，则水有所主；白术之温燥建中土，则水有所制；附子得生姜之辛散，于补水中寓散水之意；白术合茯苓之淡渗，于制水中寓利水之道；尤妙在芍药之苦降，以收真阳之上越。盖芍药为春花之殿，交夏而枯，借其性味，亟令阳气归根于阴也。

　　附子汤（方各见《伤寒》）

　　此方即真武汤，去生姜加人参，其补阳镇阴。分歧只一味与分两略殊。学人读古人书，必于此处究心，方能受益。

　　《金匮》云：气短有微饮，当从小便去之，苓桂甘术汤主之，肾气丸亦主之。

　　喻嘉言曰：饮邪阻碍呼吸，故气短。但呼吸几微之介，不可辨。若呼之气短，是心肺之阳有碍，宜苓桂术甘汤以通其阳，阳气通，则膀胱之气窍利矣；若吸之气短，是肝肾之阴有碍，宜肾气丸以通其阴，阴通则少阴之关开矣。

　　按：气短分及呼吸，其旨微矣。

　　卷二　喘促

　　脉息

　　宜浮滑，忌短涩。

　　景岳曰：微弱细涩者，阴中之阳虚也；浮大弦芤，按之全虚者，阳中之阴虚也。微弱者顺而易医，浮空者险而难治。

　　卷二

　　哮症

　　《圣济总录》曰：呷嗽者，咳而胸中多痰，结于喉间，与气相系，随其呼吸，呀呷有声，故名呷嗽。宜调顺肺经，仍加消痰破饮之剂。

　　次男元犀按：痰饮咳嗽喘证，俱宜参看。

　　射干丸(方见前用)治久呷嗽，喉中作声，发即偃卧不得。

　　杏仁丸（《圣济》）

　　治呷嗽有声。

　　杏仁（去皮尖，炒） 甘草（炙，各一两） 大黄（蒸） 牙硝（熬，各五钱）

　　共为末，炼蜜丸如桐子大，空心姜汤送下二十丸。

　　紫菀杏仁煎（《圣济》）

　　治肺脏气积，呷嗽不止，因肺虚损，致劳疾相侵，或胃冷膈上热者。

　　紫菀 酥（各二两） 贝母 姜汁（各三两） 大枣（去皮核，半斤） 五味 人参 茯苓 甘草 桔梗 地骨皮（洗，各一两） 白蜜（一斤） 生地汁（六两）

　　共末，与蜜生地汁同煎，器盛三五次，成饴煎，仰卧含化一匙，日二服。

　　卷二

　　惊悸

　　有所触而动曰惊，无所触而动曰悸，凡怔忡 惕，皆其类也。高鼓峰曰：此心血少也。起于肾水不足，不能上升，以致心火不能下降。大剂归脾汤去木香，加麦冬、五味、枸杞，吞都气丸，（杨乘六云：治怔忡大法。无逾此旨。）如怔忡而实，挟包络一种有余之火，兼痰者，则加生地、川贝母、黄连之类以清之。

　　胡念斋曰：虽缘心血不足，然亦有胃络不能上通者，有脾脉不能入心者，有宗气虚而虚里穴动者，有水气凌心者，有奔豚上乘者，治法不甚相远。惟水气与奔豚，当另法治之。

　　孙男心典按：水气凌心，轻则用小半夏加茯苓汤以泄之，重则用茯苓甘草汤安之，再重则用真武汤镇之。奔豚用桂枝汤加桂主之，或以茯苓桂枝甘草大枣汤主之。

　　卷二　惊悸

　　脉息

　　不论浮沉迟数虚实大小，最忌促结代数。

　　卷二　惊悸

　　方药

　　桂枝加桂汤 茯苓桂枝甘草大枣汤王晋三曰：肾气奔豚，治宜泄之制之。茯苓、桂枝通阳渗泄，保心气以御水凌。甘草、大枣补土以制水泛，甘澜水缓中而不留，入肾而不着，不助水邪，则奔豚脐悸之势缓。是汤即茯苓甘草汤。恶生姜性升而去之。其义深切矣。

　　小半夏加茯苓汤（方见《金匮》）

　　真武汤（方见《伤寒》）

　　都气丸即六味丸加五味子一两。（见《实在易》。）

　　归脾加栀子丹皮汤（方见《时方》。）

　　即归脾汤加山栀、丹皮（各一钱）。

　　卷二

　　血症

　　朱丹溪云：血随火而升降。凡治血症，以治火为先，然实火、虚火，灯烛之火，龙雷之火，不可不辨。

　　何谓实火？外受风寒，郁而不解，酝酿成热，以致大吐大衄，脉浮而洪，或带紧，宜用苏子降气汤，加荆芥、茜草根、降真香、玉竹之类以解散之。如风寒郁而不解，以成内热，或阳脏之人，素有内火，及酒客蕴热、大吐大衄、脉洪而实、或沉而有力，宜犀角地黄汤、黄连解毒汤以凉泻之。四生丸虽是止血通套药，然止血之中，兼有去瘀生新之妙，所以可用。今人于此症，不敢用大苦大寒之品，而只以止血套药，如黑栀子、白芨末、百草霜、三才汤加藕节之类。似若小心，其实姑息容奸，酿成大祸。（止血而不去瘀，则瘀血停滞，而为发热咳嗽皮肉甲错，成干血劳症。仲景所以有 虫、水蛭、虻虫、大黄之治法。）盖此症火势燎原，车薪之火，非一杯之水所可救。芩、连、栀、柏及大黄之类，补偏救弊，正在此时。俟火势一平，即以平补温补之药维之，所谓有胆由于有识也。凡此之类，俱宜釜下抽薪，而釜中之水，无沸腾之患矣。

　　四生丸苏子降气汤何谓虚火？劳役饥饱过度。东垣谓之内伤，以补中益气汤主之。思虑伤脾，倦怠少食，肌肉瘦削，怔忡不寐，薛立斋以归脾汤主之。东垣云：火与元气不两立。元气进一分，则火退一分，所谓参、 、甘草为泻火之良药是也。此症吐血咳血，必积渐而来，以至盈盆盈斗，脉必洪大，而重按指下全空，必以前汤及当归补血汤，峻补其虚，虚回而血始止。况血脱益气，古训昭然。脱血盈盆盈斗，若用柔润之药，凝滞经络，鲜克有济。必以气分大补之品，始可引其归经，此余屡试屡验之法也。又有脉细小而手足寒冷，腹痛便滑，此虚寒之症，《仁斋直指》所谓阳虚阴必走是也，以理中汤加木香、当归主之。若泥于诸血属火之说，而用凉血止血套药，止而复来，必致不起，可不慎哉。

　　补中益气汤归脾汤次男元犀按：白芍易木香，是高鼓峰法，以建中汤得来，妙不可言。或加五味五分，麦冬二钱，血不止，加栀子、茜草各一钱。

　　当归补血汤以上三方，宜因症加减。如血不止，外以白芨三钱、藕节三钱。研末，以药汁送下三钱即止。盖凡药必由胃而传化诸经，而此散能直入肺窍而止血也。或另用童便送下四钱亦妙。

