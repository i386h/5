<!-- { "loadSidebar": true } -->
　　何谓灯烛之火？人身阴阳，曰水曰火，水火之宅，俱在两肾之中。如先天不足，肾水素虚，又兼色欲过度，以竭其精，水衰则火亢，必为咳嗽、吐血、咳血等症。其脉浮虚而数、或涩而芤。外症干咳骨蒸，口舌生疮，小便赤短。如灯烛之火，油尽而自焚。治之之法，忌用辛热，固不待言。即苦寒之品，亦须切戒。盖以肾居至阴之地，若用寒凉，则孤阴不生。而过苦之味，久而化火，俱非阴虚症所宜也。须用甘润至静之品，补阴配阳。赵养葵云：灯烛之火，杂一滴水则灭。（指苦寒之物。）惟以六味丸养之以膏油。余每于水虚火亢之重症，用大补阴丸，多收奇效。

　　大补阴丸（方各见《时方》）

　　此方滋阴降火，能治六味丸所不能治之症。勿以知柏之苦寒而疑之也，余向亦不能无疑，后读《名医方论》，极有发挥，遂信用之。

　　何谓龙雷之火？肾中相火不安其位，以致烦热不宁，舌燥口渴，为吐血、咳血、衄血等症。其脉两寸洪大，过于两关。两关洪大，过于两尺，浮按洪大，重按濡弱如无。宜用景岳镇阴煎、冯氏全真一气汤、七味丸、八味丸主之。盖龙雷之火，得雨而愈炽，惟桂附辛热之药，可以引之归原，所谓同气相求是也。

　　镇阴煎（《景岳》）

　　治阴虚于下，格阳于上，则真阳失守，血随而溢，以致大吐大衄，六脉细脱，手足厥冷，危在顷刻。

　　熟地（一二两） 牛膝 泽泻（各二钱） 附子 肉桂 炙草（各一钱）

　　水煎，温服。如热甚喉痹，以水浸冷服。此方使孤阳有归，则血自安。

　　八味丸（方见《时方》）

　　去附子名七味丸。

　　全真一气汤（冯氏）

　　滋阴降火之神方。

　　熟地（一两） 冬白术（人乳拌，蒸晒，二三钱） 麦冬（三钱） 附子（一钱） 牛膝（二钱） 五味（八分） 人参（二、三钱或七八钱，用开水别炖调入）

　　水煎服。

　　咳血、唾血、吐血，方书分别肺胃等症，何庸陋之甚也。凡吐血、衄血、下血，一切血症，俱不必琐分。惟认其大纲，则操纵自如。

　　下血之方甚多。火盛者，以苦参子九粒，或十四粒，去壳取仁、勿破，以龙眼肉包好，开水送下甚效。又于血症诸方中，择其应用者，再加槐花、地榆各三钱、黄芩一钱为使。

　　下血症属火固多，而虚寒亦复不少。宜以景岳寿脾煎，或圣术煎加黑姜服之。又常服黑地黄丸甚妙。

　　仲景以先便后血为远血，用黄土汤。先血后便为近血，用赤小豆当归散，神验。

　　黄土汤治下血，并治吐血衄血如神。

　　赤小豆散（方各见《金匮》）

　　治下血，先血后便为近血。

　　又妇人血崩方，不外惜红煎加减。如未效，即宜大温大补，黄 、白术可用二、三两，附子可用至三五钱，方效。（惜红煎见妇人门。）

　　又男妇尿血，（不痛为尿血，痛为血淋。）以六味汤加血余灰一两，煎好，入生藕汁服。亦有气虚者，当归补血汤为主。挟热者，加竹叶、栀子主之。挟寒者，加附子主之。

　　卷二　血症

　　脉息

　　失血脉芤，或兼涩象。转紧转危，渐缓渐愈。虚微细小，元气不支。数大浮洪，真阴不足。双弦紧疾，死期可决。

　　卷二　血症

　　喻嘉言龙雷之火论

　　龙雷之火，潜伏阴中，方其未动，不知为火也。及其一发，暴不可御，以故载血而上溢。盖龙雷之性，必阴云四合，然后遂其升腾之势。若天清日朗，则退藏不动矣。故凡凉血清火之药，皆以水制火之常法，施之于阴火，未有不转助其虐者也。吾为大开其局，则以健脾中之阳气为一义。健脾之阳，一举有三善也：一者，脾中之阳气旺，如天清日朗，而龙雷潜伏也。一者，脾中之阳气旺，而胸中窒塞之阴气，则如太空不留纤翳也。一者，脾中之阳气旺，而饮食运化精微，复生其已竭之血也。况乎地气必先蒸土为湿，然后上升为云。若土燥而不湿，地气于中隔绝矣，天气不常清乎。古方治龙雷之火，每用桂附引火归元之法。然施之于暴血之症，可暂不可常。盖已亏之血，不能制其悍，而未生之血，恐不可滋之扰耳。

　　究而论之，龙雷之火，全以收藏为主，以秋冬则龙雷潜伏也。用收藏药不效，略用燥烈为响导，以示同气相求之义则可。既已收藏，岂敢漫用燥烈乎？夫大病须用大药，大药者，天地春夏，而吾心寂然秋冬是也。昔人逃禅二字甚妙，夫禅而名之曰逃，其心境为何如哉。学人若此症，必以崇土为先，土浓则浊阴不升，而血患自息，万物以土为根，元气以土为宅，不可不亟讲矣。

　　荸荠酒饮治大便下血。

　　荸荠捣汁半盅，将好酒半盅冲入，空心温服。

　　旱莲丸治大便下血虚弱者。

　　旱莲草阴干为末，以槐花煎汤，调炒米粉糊丸如桐子大，每日服五钱，以人参五分煎汤下，二服即愈。

　　牛膝酒煎治男子茎中痛，及妇人血结少腹痛。

　　牛膝一大握；酒煮饮之。

　　旱莲车前汁（各方见《种福堂》）

　　治小便下血。

　　旱莲草 车前子（各等分）

　　将二味捣自然汁，每日空心服一杯。

　　桂扁猪脏饮（《种福堂》）

　　治大便下血，日夜数次，历年久病，服之立愈。

　　雄猪脏一条，洗净，桂圆肉二两，鲜白扁豆花四两。

　　将二味捣烂，用白糯米拌和，装入猪脏内，两头扎住，砂锅内炖烂。忌见铁器。然后将人中白炙脆，研末蘸吃，用酱油蘸吃亦可。不论吃粥吃饭，空心皆可吃，吃四五条即愈。

　　甘草青盐丸治大便下血。

　　甘草（一斤） 青盐（四两）

　　将甘草研细末，用滚水冲入青盐，将青盐水炼甘草末为丸，如桐子大，早晚服之，无不见效。

　　甘草干姜汤理中汤（方各见《伤寒》。）

　　加木香、当归各等分。

　　泻白散（方见《时方》）

　　卷三

　　遗精

　　梦而遗者，相火之强也，宜用龙胆泻肝汤，送下五倍子丸二钱。《经》云：厥气客于阴器，则梦接内。盖肝主疏泄，相火鼓之，则肾虽有闭藏之权，亦拱手授之矣。不梦而遗者，心肾之虚也，以六味丸为主，煎补中益气汤送下，以升提之。或用心过度，心不能主令，而相火用事者，亦前丸为主，而兼用归脾汤。有命门火衰，元精脱陷，玉关不闭者，急用八味丸以壮阳气，使之涵乎阴精而不泄。此赵氏之法，本其师薛氏，实中庸之道也。至于景岳秘元煎、固阴煎，苓术菟丝煎，皆见症治症之方，闽中多有此陋习。

　　张景岳云：精之藏制虽在肾，而精之主宰则在心。凡少年多欲之人，或心有妄想，外有妄遇，以致君火摇于上，相火炽于下，则水不藏而精随以泄。

　　卷三　遗精

　　诊法

　　《诀》云：遗精白浊，当验之尺，结芤动紧，二症之的。

　　《正传》云：两尺洪数，必便浊遗精。

　　龙胆泻肝汤（方见《时方》）

　　治胁痛，口苦耳聋，筋痿阴湿，热痒阴肿，白浊溲血。今借治梦泄，以肝实而火盛也。

　　大苦大寒，不宜常服，加味逍遥散可以代之。

　　五倍子丸治遗精甚效。

　　五倍子（青盐煮，晒，焙） 茯苓（各二两）

　　蜜丸桐子大。每服二钱，日二服，空心盐汤送下，或以药汁送下。

　　又按：有梦而泄者，于补肾摄精方加莲子心一钱，生枣仁二钱，所以治其妄梦也，多效。又多梦者，神之乱也。龙为天地之神，故龙骨最能补神而治妄梦。合之牡蛎之咸寒，便能引火归原。《金匮》桂枝龙骨牡蛎汤最为神妙，莲须为标药中之神品。

　　桂枝龙骨牡蛎汤（方见《金匮》。）

　　治男子失精，女子梦交。（梦交，梦与男交合也。

　　按：虚羸浮热汗出者，除桂加白薇一钱、附子五分，名曰二加龙骨汤。（方见《时方》）。

　　秘元煎（景岳）

　　主治心脾。

　　远志（八分） 山药 芡实 枣仁（炒，各二钱） 白术（炒） 茯苓（各一钱五分）

　　炙草（一钱） 人参（一二钱） 五味（十四粒） 金樱子（去核，二钱）

　　水煎服。有火觉热者，加苦参一、二钱。气大虚者，加黄 二三钱。

　　固阴煎主治肝肾。

　　人参（随宜） 熟地（三五钱） 山茱萸（一钱五分） 远志（七分） 山药（炒，二钱） 菟丝子（炒香，三钱） 五味（十四粒） 炙草（一二钱）

　　水煎服。或加金樱子三钱。

　　苓术菟丝子煎主治脾肾。

　　茯苓 白术（米泔洗，炒） 莲子肉（各四两） 五味（酒蒸） 山药（炒另研，各二两） 杜仲（酒炒，三两） 炙草（五钱） 菟丝子（制，十两）

　　共研细末。用陈酒糊丸，桐子大。空心滚汤下百余丸。气虚不摄精，加人参四两。

　　张石顽曰：梦遗为肝热胆寒，以肝热则火淫于外，魂不内守，故多淫梦失精。或时心悸，肥人多此。宜清肝，不必补肾，温胆汤加人参、茯苓、枣仁、莲肉。又曰：梦遗多是阴虚火气用事，苟非确系阳虚，桂、附、鹿茸等助阳之药，慎勿轻用。非确系气虚，参、术、远志辈益气之药，不可漫施。试观梦遗必在黎明阳气发动之时，其为阴虚阳扰可知矣。

　　沈芊绿云：心藏神，肝藏魂，肾藏精。梦中所主之心，即心之神也。梦中所见之形，即肝之魂也。梦中所泄之精，即肾之精也。要之心为君，肝肾为相，未有君火动而相火不随之者。当先治其心火，而后及其余。宜黄连清心饮、茯苓汤加减。

　　黄连清心饮黄连 生地 甘草 当归 人参 茯神 枣仁 远志 莲子（各等分）

　　水煎服。

　　茯神汤茯神 远志 菖蒲 茯苓 黄连 生地 当归 甘草 莲子 枣仁 人参（随时加减）

　　水煎服。

　　文蛤津脐膏治遗精。

　　文蛤（研细末），以小儿津调贴脐内，立止。

　　思仙丹（各见《种福堂》）

　　治阴虚火动梦遗神方。

　　莲须 石莲肉（去肉青翳并外皮） 芡实（各十两，去壳）

　　上为末，再以金樱子三斤去毛，子，水淘净，入大锅内水煎，滤过再煎，加饴糖和匀前药。丸如桐子，每服七、八十丸。

　　封髓丹治遗精。

　　砂仁（一两） 黄柏（三两） 甘草（炙，七钱）

　　上末，炼蜜丸。

　　四君子汤（方见《时方》。）

　　原方加龙骨、牡蛎、莲须。

　　温胆汤 即二陈汤加竹茹三钱，枳实八分。

　　卷三

　　赤白浊

