<!-- { "loadSidebar": true } -->
　　少阴证，当脉沉，无头疼，无发热，今反发热者，寒邪在表，郁闭为热耳。然终无大热，或下利手足冷为异耳。用麻黄以发表间之热，熟附以温少阴之经，加细辛为汗剂之重者，去细辛加甘草为汗剂之轻者。若使寒邪入里，则外必无热，是四逆证也。噫！太阳、少阴脉沉发热同，而受病与药别也，微哉！他如少阴心烦不得眠，或咽疮声不出，或咳而呕渴，或口燥咽干，腹胀不大便，数证皆热也，岂可概以温药治之耶？脉伏而必有邪汗当攻，尚非真气之脱亡；一手无脉，谓之单伏；两手无脉；谓之双伏。杂病得之则危。伤寒表证脉伏，因寒邪郁闭其脉，冬月麻黄汤，三时羌活冲和汤以汗之，不可误为阳得阴脉。如里证脉伏，因热邪陷结而不流通，宜和解，俟病稍减而脉至，乃敢审证轻重下之。

　　脉无而将欲正汗勿攻，譬如久旱之甘雨。

　　伤寒病六七日来，别无刑克证，忽昏昧不省，脉静或无，此欲作正汗，如久旱将雨之吉兆。喘促无脉者，加味生脉散；中暑脉无者，白虎加参汤；阴躁无脉者，回阳返本汤；下利脉不至者，白通加猪胆汁汤。或因汗下太过无脉者，亦必有正汗，急用四逆汤温之；脉结者，炙甘草汤；热厥烦渴无脉者，解毒汤合小柴胡调之；寒厥郁闭，其脉两手俱无，亦是好汗相逼，汗出自愈，麻黄附子细辛汤，或麻黄附子甘草汤加人参、五味子，以回阳助汗。诸证服药，仍前无汗脉不至者皆死；汗出脉续出则愈。

　　或先温而后一汗兮身轻，厥阴下利，腹满身疼，先温里以四逆汤，后发表以桂枝汤。

　　或先解而后一攻兮便愈。

　　太阳证如狂者，表邪未解，热结膀胱，精采与人不相当，谵语烦躁，先以桂枝汤解其外，后以桃仁承气攻其里。小便不利者，五苓散渗之。

　　有表证而反不可汗者焉，必其表之将入于里；表证悉具，本可汗也。而发渴脉浮，表将入里，未可汗也。误汗者，玄武汤救之。

　　有里证而反不可攻者焉，必其里之未全于腑。

　　里证悉具，本可下也。若恶寒脉不实，里犹带表，未可下也。误下者，理中汤、丸救之。

　　利半表而温半里，半表里极难识，有言身前后者，有言身上下者，有言太阳阳明之间者。小柴胡解少阳之半表里也，身后为太阳，身前为阳明，少阳居中，或从前，或从后，寒热莫定，此以身之前后而言也。五苓散分利膀胱之半表里也，膀胱寒水近阳明燥金，水多则寒，燥多则热，故亦往来寒热也，此以太阳阳明之间而言也。理中汤治吐泻不定，上下之半表里也，以身之上中下而言。

　　汗三阴而下三阳。

　　此皆变法也。三阴不当发汗，常也。然太阴脉浮桂枝汤；厥阴脉浮弦为欲愈，桂麻各半汤以助其势耳；少阴反发热脉沉，麻黄附子细辛汤汗之；微热无厥逆诸里证者，麻黄附子甘草汤微汗之，是三阴未入于脏者，皆可汗之。太阳忌下，常也。有曾汗吐下而小便数大便闭者，太阳阳明，宜大承气；少阳阳明，小承气；正阳阳明，调胃承气，是三阳已入于脏者，皆可下之。胃与大、小肠为三阳，脏乃藏物之脏也。

　　颠倒六经，非真见不敢；脉络贯通故也。《百症》云：均一头痛身热也，内实不大便者宜下，外实小便清者宜汗。尽皆不拘常法如此，非真见能如是乎！反复汗下，有神手何妨。

　　以表里邪未净也。

　　上一段论传阳变阴之极，变病变法，推究融会以尽其妙。

　　外集·卷三　（病机）外感

　　伤寒

　　战汗已占病可解，战者，邪正相争也。有战而汗解者，太阳也，脉必浮紧而芤，浮为在表，芤为正气虚，故与邪战而后解也。也有不战而汗解者，阳明也，脉必浮数不芤，浮为表，不芤为正气不虚，故不战而汗解也。有不战不汗而解者，少阳也，虽有寒热表邪，寸关尺大小、浮沉、迟数同等而无偏胜，不日阴阳和平而自解矣。又柴胡证，误以药下，而柴胡证仍在，不为逆，更与小柴胡服之，必蒸蒸汗出而解。日中得病者，夜半解；夜半得病者，日中解。凡身寒鼓颔战栗，急与姜米汤，热饮以助其阳。

　　老人虚弱发战而汗不行，随即昏闷者不治。又渴甚饮过者，黑奴证也，亦汗出而解。

　　发痒谁识疾将移；发痒乃阳气初回之象，非风、非血燥也。

　　瘥后昏沉非怪魅，瘥后半月十日，昏沉少神，错语妄言，或无寒热，或寒热似疟，或朝夕潮烦，皆由汗出未彻，毒流心包络间，知母麻黄汤主之。无表邪者，陶氏导赤各半汤极妙。大病后喜唾痰者，理中汤。胃热虚烦而呕者，竹叶石膏汤加姜汁。从腰以下有水肿者，牡蛎泽泻汤。手足挛搐者，牛蒡根汤。遗精者，桂枝龙骨牡蛎汤加鹿茸一钱，或十味温胆汤。瘥后不食，参苓白术散、枳术丸。瘥后狂言，益元散加辰砂。瘥后失神及干呕，柴胡百合汤。瘥后血迷，当归活血汤。瘥后腰痛，独活寄生汤。瘥后声沉，补中益气汤。瘥后体瘦肌热，或咳嗽者，用柴胡二钱，甘草五分，水煎服。瘥后阴虚盗汗，补阴丸。瘥后疟疾等证，俱照常治法，轻者损谷节欲，慎动自愈。

　　遗毒不散发疮痍。

　　凡伤寒三日后，脉数而热不罢者，此为热气有余，必发疮痈。或汗出不彻，项后耳旁连颊腮有结核硬肿者，谓之发颐。或下之不尽，热气流于大肠或肛门，并小腹肿痛，谓之脏毒。或瘥后项下颈边生风堆数枚，不红不痛如瘰 之状，或瘥后发疹者，俱宜清热凉血，消毒去风，外科法治之。

　　劳复、食复、饮酒复者热甚，复者，其病如初也。伤寒新瘥，津夜未复，血气尚虚；或梳洗太早，言动思为太过，则成劳复。盖劳则生热，热气乘虚还入经络，未免再复。治宜清热解劳，小柴胡汤、麦门冬汤和之。热气浮者，栀豉枳实汤、鼠屎豉汤。表证多者，柴胡桂枝汤汗之；里证多者，大柴胡汤下之。伤寒新瘥，胃气尚弱，若恣饮食，不能克化，浊秽脏腑，根据前发热，若用调和脾胃药，胃热转增。大凡伤寒无和胃之理，治须清热消食。轻者胸中微满谓之遗热，损谷自愈；重者胸高喘满腹胀，必须吐下，栀豉枳黄汤主之。烦热甚者，竹叶石膏汤。胸痞者，生姜泻心汤。饮酒复者，其热尤甚。盖酒性至热，必烦躁干呕，舌苔，妄语不寐者，解毒汤，或草龙胆一味，水煎服，汗出自解。凡复证，先病七日出汗而解，今复举亦必七日而解；先病十四日出汗而解，今复举亦必十四日而解；虽三四次复举，亦必三四次战汗而解。但劳复证久不愈，恐成痨瘵。

　　阴易、阳易，阴阳交者命危。

　　男子新瘥，妇人与之交而反得病，曰阳易；妇人新瘥，男子与之交而反得病，曰阴易。

　　言阴阳感动，其毒着人如换易也。其病状身热，热冲胸，头重不能举，眼内生花，乃所易之毒上冲也。四肢拘急，小腹腰胯皆痛，阴肿，手足挛卷，阴气已极，卵缩入腹，痛引阴中，吐舌数寸，而脉离经者，即死。纵不死，百节解散，经脉缓弱，气血骨髓空竭，恍惚，呼吸气力转少，不能着床，起居仰人，牵引岁月。仲景有烧散、赤衣散、 鼠粪汤，可救其失。囊缩腹引阴痛欲绝者，单青竹皮水煎服之。阴火上冲，面赤如烘热，心胸烦闷者，八物汤、竹皮逍遥散。四肢拘急不伸者，当归白术汤，或单干姜四两水煎温服。汗出手足自伸，挟痰恶寒呕逆者，橘皮竹茹汤。有不因易而自病复者，名曰女劳复证，治亦相同，但多憎寒发热，用 鼠屎、竹皮、烧 之类。虚弱者，兼用人参逍遥散。小腹急痛厥冷者，当归四逆汤加吴萸、附子。论云：余劳尚可，女劳即死。阴阳交者，凡发汗后，脉躁疾不为汗衰，狂言不能食，谓之阴阳交。言交合阴阳之气为邪所伤，不可分别，此死证也。

　　一病百合，经络将何以识？病后未甚平复，失于调理，余证在阳，医反下之以攻阴；余证在阴，医反汗之以攻阳。以此百脉一宗，各不得解，无复经络传次，似寒又无寒，似热又无热，欲食不能食，欲卧不能卧，欲行不能行，有时又或强健，但能睡卧不能行，口作苦味，药入即吐，有如邪祟，治以百合为主，以其能和百脉也。分汗吐下后加减，及陶氏柴胡百合汤。渴者，栝蒌牡蛎汤。又百合洗法，洗后淡食将养，勿用盐豉。头痛者，六十日愈；不痛者，四十日愈；头眩者，二十日愈。

　　遍身不仁，针火顽然无知。

　　不仁者，顽麻不知痛痒。汗下气血俱虚。不能周流一身，或为寒袭，经络凝滞。经曰：少阴脉不至，肾气微，精血少，寒气上奔，血结心下，阳气退下，热归阴股，与阴相动，令身不仁，是为尸厥。甘草干姜汤，桂枝汤加芍药、干姜，补中益气汤，骆龙升麻汤，桂麻各半汤选用。此不仁，与前郁冒不仁同。

　　四般坏证犯何逆，伤寒病邪未退，或重感寒，变为温疟；或重感风，变为风温；或再感湿热，变为温毒；或重感疫气，变为温疫。又太阳病三日，已汗吐下及温针不解者，此为坏病。言正气已虚而邪气留滞，及过经不解，瘥后虚羸少气，皆名坏证。疾候变易不常，必视其犯何逆以治之。表证多者，知母麻黄汤；半表者，小柴胡汤、温胆汤；余热不解者，参胡芍药汤；大渴者，黑奴丸；虚烦者，竹叶石膏汤；诸药不效者，鳖甲散。

　　五脏死候巧莫施。

　　水浆不入，汗如油，形体不仁，喘不休，命绝也。汗出发润，肺先绝也；形如烟熏，直视摇头，心绝也；唇吻反青，肝绝也；环口黧黑，柔汗发黄，脾绝也；溲便遗失，狂言直视，肾绝也。阳气前绝，阴气后竭，其人死，身色必青；阴气前绝，阳气后竭，其人死，身色必赤。

　　循衣摸床，泉清知热在胃；伤寒，循衣摸床，两手撮空，直视，常向壁卧，头不安枕，脉涩，循衣缝者死，脉弦者生。诸败证皆然。

　　此证发热谵语，大承气汤下之。如发黄溺利者，津液未竭，犹可救疗；若溺涩者难治。

　　摇头直视，风痉非绝于心。

　　阳脉不和，则头为之摇。有心绝者，摇头直视，形如烟熏即死。有痉病，风盛则摇者，小续命汤加减。有里痛而摇者，言者为虚，不言者为实。如圣饼子、芎术汤、芎辛汤、二陈汤选用。脏腑精华，皆注于目。直视者，反目倒窜，眼睛上腾，死证也。惟无表里证，目中不了了，睛不和者，乃内热神昏，非直视也。又衄血发汗则直视，血虚发汗亦直视，脉弦者可救；若脉涩，狂言谵语，喘满直视必死。

　　口张目陷不复，肢冷脐硬难禁。

