<!-- { "loadSidebar": true } -->
　　合病呕而不利，葛根加以半夏；葛根加半夏汤：葛根三钱，麻黄二钱，桂枝一钱，半夏、芍药各一钱，甘草八分，姜三片，枣二枚，水煎服。治太阳阳明合病，里气逆上，但呕而不下利者，与葛根汤以散其邪，加半夏以下逆气。

　　合病利而不呕，黄芩加以半姜。

　　黄芩半夏生姜汤：黄芩三钱，芍药、生姜各二钱，半夏一钱，甘草五分，姜五片，枣二枚，水煎温服。治太阳少阳合病，自利而呕，或肠垢协热自利，非汗下所宜，故用此和解，以下胃之逆气。

　　太阳并病阳明兮，麻葛硝黄看罢未；太阳证未罢，无汗者，葛根汤，有汗者，去麻黄；太阳证已罢，阳明证见者，调胃承气汤。

　　太阳并病少阳者，麻桂柴胡要酌量。

　　无汗者，小柴胡合麻黄汤；有汗者，柴胡桂枝汤；三时与轻者，小柴胡汤为主，仍以羌活、防风代麻桂可也。

　　春夏秋冬疫疠，升麻人黄如意；升麻葛根汤，方意以四气不和，郁毒为疫，故用升麻、葛根、甘草以解百毒，芍药以和中，用消疫毒更妙于败毒散。人中黄丸：大黄、黄连、黄芩、人参、桔梗、苍术、防风、滑石、香附、人中黄各等分为末，神曲糊丸梧子大，每七十丸。气虚，四君子汤下；血虚，四物汤下；痰多，二陈汤下；热者，加童便。如无人中黄，用粪缸岸代之，或朱砂、雄黄为衣亦好。如意丹：川乌八钱，槟榔、人参、柴胡、吴茱萸、川椒、白姜、白茯苓、黄连、紫菀、浓朴、肉桂、当归、桔梗、皂角、石菖蒲各五钱，巴豆二钱半，择吉日于不闻鸡犬处，静室诚心修合，各取净末，炼蜜为丸梧子大，朱砂为衣，每三丸，或五丸、七丸。专治温疫及一切鬼祟，伏尸，传痨，癫狂失心，山岚瘴气，枣汤或白汤下。风疫及宿患大风，身体顽麻，不知痛痒，眼泪不下，睡卧不安，面如虫行，日久须眉痒脱，唇烂齿焦；偏头痛、紫癜、疮癣、左瘫右痪、鹤膝风疼一切风疾，荆芥煎汤下。寒疫及小肠气痛，小茴煎汤，或吴萸煎汤下。

　　暑疫及五淋，灯芯煎汤下。热甚，大黄煎汤下。燥疫，生地或麻子仁煎汤下，或冷水下。湿疫及水肿，车前子或木通煎汤下。十种水气，甘遂、大戟煎汤下。瘿蛊，甘遂煎汤下。膀胱疝气肿疼，萝卜煎汤下。五般痔，白矾汤下。五痫，乳香汤下。肾脏积，咬齿唾涎，腰疼，盐汤下。五疟，桃枝煎汤下。失心中邪，柳枝桃枝汤下。

　　阴阳二毒，伤风咳嗽，薄荷煎汤下。五疳八痢，肠风脏毒，陈米煎汤下。诸般咳嗽，姜汤下。小儿十二惊风，薄荷煎汤下。丹瘤、痈疽、瘰 、疮痍、涎喘、消渴、大小肠闭，或泄或利，酒毒便红、喉痹、重腮，误吞铜铁、金石、药毒，不服水土，温汤下。痢疾红甚，黄连煎汤下。妇人血海久冷，带下赤白，难为生育，及诸般血气，艾汤下。此方通治山乡素不服药之人，存乎善用耳。

　　风寒暑湿邪愆，藿香正气预防。

　　不换金正气散：浓朴、陈皮、藿香、半夏、苍术各一钱，甘草五分，姜三片，枣二枚，水煎温服。治四时感冒伤寒，时气温疫，山岚瘴气，但觉四肢拘急，心腹满闷，饮食不化，或有吐利恶寒等证，却未发热者，宜此先正胃气以预防之。兼治霍乱吐泻，下痢赤白，不服水土等证。如感冒，更加头疼发热胸满者，藿香正气散。如前证更加身痛者，人参败毒散、九味羌活汤。藿香正气散：藿香、紫苏、白芷、大腹皮、茯苓各六分，浓朴、白术、陈皮、桔梗、半夏曲各四分，甘草二分，姜枣煎服。治内伤脾胃，外感寒邪，寒热拘急，头痛呕逆，胸中满闷，与夫伤食、伤冷、伤湿、中暑、霍乱、山岚瘴气、不服水土、寒热如疟，并宜增损用之，非正伤寒之药。若病在太阳，头疼发热，骨节痛者，此方绝无相干，误服反虚正气，逆其经络。凡气虚及夹阴伤寒，俱不可用。

　　春温通圣双解，防风通圣散：防风、川芎、当归、赤芍、大黄、麻黄、薄荷、连翘、芒硝各二分半，石膏、黄芩、桔梗各五分，滑石一钱半，甘草一钱；荆芥、白术、山栀各一分半，姜三片，水煎温服。治春夏温热，状如伤寒，表里俱见者。兼治内科一切风寒燥热，及饮酒中风，或便闭，或飧泄，或风热上壅不言等证。杂科耳、目、口、鼻、唇、舌、咽、喉风热、风痰等证。外科痈、疽、疮、疖、发斑、打扑跌伤等证。小儿惊疳积热，诸风潮搐，痘出不快等证。妇人诸疾，合四物汤一料。凡属风热之疾，无所不治。如自利去硝黄，自汗去麻黄，名通圣散。

　　双解散，即防风通圣散合益元散等分，姜葱豆豉煎服。欲吐则探吐，欲下则下，欲汗则汗，故名双解散。治风寒暑湿，饥饱劳役，内外诸邪所伤，以致气血怫郁，变成积热，发为汗病，往来寒热，痫痉惊悸等证，小儿疮疹尤妙。如自利去硝黄，自汗去麻黄。

　　夏热益元单方。

　　益元散，又名六一散。取天一生水，地六成之义也。滑石六两，甘草一两，为末，每三钱入蜜少许，沸汤调服，热者冷水调服，孕妇惯半产者忌服。如伤寒身热不解加苍术末三钱，葱豉汤调，连进数服，汗出为度。

　　又汗吐下后，余热以此解之甚妙。虚烦不卧加辰砂少许。身热、霍乱呕吐、转筋者，先挖地坑，倾新水一桶在内，搅匀澄清，谓之地浆水，另用井水一碗，入油一匙，浮于水面，将此药撒在油花上，其药自沉碗底，去清水，用前地浆水调服，名油坠散。一切风热上壅，咽喉不利，加青黛、薄荷少许，蜜丸噙化。一切寒证泻痢，呕吐反胃，加干姜五钱，名温六丸；中寒甚者，再加硫黄少许，用生姜汁浸炊饼丸，又能伐肝邪，一切暑证作渴，新汲水下；感田禾烧气作渴，用带泥稻秆煎汤下。一切湿热肠癖泄泻，其滑石用牡丹皮煮过，加红曲五钱，名清六丸，用陈米饭丸，每五七十丸，白汤下。如产后腹痛自利，用补脾补血药下，或加五灵脂一两，能行血止痢，泻甚加肉豆蔻少许。一切痰热，吐逆反胃，惊痫癫狂，热毒疟痢，腹痛，加黄丹少许，姜汁蒸饼为丸服。如温暑轻者，通用九味羌活汤加减，入里加大黄。

　　栀子升麻（汤）合秋令之晚发，生地（甘寒）三钱，山栀（苦寒）、升麻（甘苦寒）、柴胡（苦寒）各一钱，石膏（甘寒）二钱，姜三片，水煎温服。治晚发伤寒。太阳证具，不可大汗，宜此清肌解热。兼治温热及虚烦不止。自汗加桂枝，无汗加苏叶、干葛，虚烦加知母、麦门冬，渴加天花粉，咳嗽加杏仁。此方润燥，深合愚意，以秋为晚发。经曰：燥淫于内，治以苦温，佐以甘辛。正此方之谓也。他如张子和六神通解散，用苍术、石膏、滑石、黄芩、麻黄、甘草，姜葱煎服，虽以三月为晚发，亦不甚宜。或疑冬伤于寒，春必病温，晚发乃温病之迟者。夏伤于暑，秋必病疟，岂可以秋病为晚发耶？殊不知疟有一日一发，或热多寒少者其邪浅，夏伤于暑而然也；有三日一发，或寒多热少者其邪深，结成疟母，非隔冬寒邪郁伏，后再感暑而后发动，若本夏所感之邪，安能遂成痞块耶？所以秋病多于四时者此也，推之痢、疸亦然。

　　白芍生地敛冬月之愆阳。

　　加减调中汤：白芍一钱半，茯苓、白术各八分，麦门冬四分，生地五分，陈皮三分，桔梗、乌梅、甘草各二分，水煎温服。治冬温及春月暴暖，烦躁眠食不安，或掀脱欲作伤风状者。如体盛加黄芩，有痰加贝母。

　　中暑中 白虎或加参术；白虎加参汤：石膏五钱，知母、人参各二钱，甘草五分，粳米一大撮，水煎温服。虚烦不止，加麦门冬尤妙。治动中 伤气，身热，脉洪或迟，烦渴口燥，小便已洒然毛耸，口开前板齿燥黑。兼治发斑，故又名化斑汤。白虎加苍汤：石膏四钱，知母三钱，苍术二钱，甘草五分，粳米一大撮，水煎温服。自汗不止，加桂枝尤妙。治静中暑伤湿，恶寒脉沉，汗出身热，妄言，名湿温。兼治疫疠及秋感热。

　　暴寒暴温，调中（汤）或去大黄。

　　葛根、黄芩、芍药、 本、白术、桔梗、茯苓、甘草各五分，水煎温服。治夏秋暴寒疫疠折于盛热，热结于四肢，则壮热头疼及肚腹不和等证。如暴温肌热烦渴，加麦门冬。如暴寒伤胃，表里邪盛，或便闭，或协热下利血水，脉数，及年久脏毒下血不止者，俱加大黄七钱下之，移时再服，得利壮热自止。

　　风温汗渴，葳蕤兼以栝蒌；葳蕤汤：葳蕤二钱半，石膏三钱，葛根二钱，羌活、白薇、杏仁、青木香、川芎、甘草各一钱，麻黄一钱二分，水煎温服。治风温喘急，头痛身热多睡，语言謇涩，自汗，四肢不收，甚者如痫，内烦躁扰。冬温、春温亦宜。如汗后身犹热，加黄芩、知母、赤芍；汗多去麻黄，加桂枝、防风；气弱加人参；有痰、目睛不了者，加南星；渴甚加天花粉；肝火热加龙胆草。栝蒌根汤：石膏三钱，栝蒌根、葛根各二钱，人参、防风各一钱，甘草五分，水煎温服。治风温渴甚，身热汗出。

　　湿温汗多，茯苓和以桂术。

　　茯苓白术汤：茯苓、干姜各一钱，白术一钱半，桂枝七分，甘草五分，水煎温服。方意以湿温寒热，头目疼痛，胸满妄言，多汗，两胫逆冷者，皆因暑浴冷，坐石眠地，为湿气所伤，复感暑搏而为病。是以药品尽皆治湿，而非治暑也。所以名家亦有未详此意而不敢用，故以白虎汤加苍术、官桂，其意更明。然二方亦皆难用，轻者但以二香等汤去暑，除湿等汤去湿。

　　风湿肿痛，胜湿表以麻杏四般；羌活胜湿汤：羌活、独活各一钱， 本、防风、甘草各五分，蔓荆子、川芎各二分，水煎温服。治脊痛项强，腰似折，项似拔，此足太阳经气不通行；肩背痛不可回顾，此手太阳经气郁不行。如身重腰沉沉然者，乃经中有湿热也，加附子、黄柏、苍术。麻杏薏甘汤：麻黄、薏苡仁各二钱，杏仁、甘草各一钱，水煎服取微汗。治肢体酸疼，不能转侧，额上微汗，不欲去衣或身微肿，大便难，小便利，热至日晡加剧，脉浮虚而涩。甚者加川乌为引，有汗加白术，轻者只用九味羌活汤，诸湿有表者俱宜。杏仁汤：桂枝二钱，天门冬、麻黄、芍药、杏仁各一钱，姜五片，水煎温服。治风湿身痛，恶风微肿。

　　寒湿肿痛，渗湿（汤）表以交加五积。

　　五积交加散，即五积散合人参败毒散。治寒湿身体重痛，腰脚酸疼。如寒胜者，只用生料五积散，甚者加附子；夏月去干姜、肉桂加黄连；如天时暄热，或春分后虽无汗，亦去麻黄换紫苏叶；如肚腹胀满不快或便闭，去参加山楂、神曲、枳实；如潮热或肌热加柴胡、干葛。

