<!-- { "loadSidebar": true } -->
　　烦躁厥逆自利，或无汗而不眠兮，黄连鸡子（汤）搅匀；黄连一钱半，黄芩、阿胶、芍药各一钱，水二盏，煎至一盏，去渣乘热入阿胶令溶化，少温入鸡子半枚，搅匀温服。《脉经》曰：风伤阳，寒伤阴，少阴受病，得之二三日以上，寒极变热，为阳入阴也。脉沉，无大热，心中烦躁不卧，厥逆自利不得汗。方意以阳有余以苦除之，芩、连之苦以除热；阴不足以甘补之，鸡子、阿胶之甘以补血；酸收也、泻也，芍药之酸收阴气而泻邪热。所谓宜泻必以苦，宜补必以甘，此方兼之。

　　烦躁厥逆欲吐，或溲难而脚蜷兮，干姜甘芍简易。

　　甘草干姜汤：甘草四钱，干姜二钱，水煎服。芍药甘草汤：白芍、甘草各三钱，水煎温服。方意以伤寒脉浮自汗，小便数而微恶寒者，阳气不足也；心烦足蜷者，阴气不足也。阴阳俱虚，若误用桂枝发表，则便厥咽干，烦躁吐逆。是以先宜甘草干姜，辛甘发散以复阳气；而厥愈足温心烦者，更作芍药、甘草，酸甘相合以补阴血，其脚胫自伸。

　　诸汗不止者，防术牡蛎汤，外用米粉扑干；防术牡蛎汤：防风、白术、牡蛎各等分为末，每一钱，米饮或酒下，日三服。汗止服小建中汤。治烦躁恶风，不得卧，汗出不止及火邪汗多烦躁者尤妙。扑汗法：白术、 本、川芎、白芷各二钱半为末，入米粉一两半，和匀以绢袋盛贮，周身扑之。治汗出多不得止。

　　取汗不得者，陶氏再造散，外用麸糠铺地。

　　陶氏再造散：人参、黄 、桂枝、甘草、附子、细辛、羌活、防风、川芎、煨生姜，夏月加黄芩、石膏、枣二枚煎，再加炒芍药一撮，煎三沸，温服。治亡阳证。阳虚不能作汗，误用重汤，火劫取汗者，死。蒸汗法：先须烧地令热，以水洒之，取蚕砂、柏叶、桃叶、糠麸，皆铺烧地上，令侧掌许，然后铺席，令病患当卧其上，以被覆之，移时汗出周身至足心，用 本末扑之，上床而睡。此法取汗虽易，《百问》载范云用之，后二年卒死。

　　夜睡盗汗，小柴去半滋阴乎：伤寒盗汗责表热，杂病责阴虚。古法柴胡加桂汤主之，王氏以小柴去半夏，加当归、生地、芍药、麦门冬、知母、黄柏、酸枣仁亦好。

　　冬病阳明，黄芩等芍蜜导耳。

　　盗汗本居少阳半表里病。冬月阳明证，潮热发作有时，脉但浮者，为有风宜有汗，而天寒无汗，夜睡必有盗汗，黄芩汤主之：黄芩三钱，芍药二钱，甘草五分，枣二枚，煎服。有呕者，去枣加生姜、半夏以下逆气。

　　此方本治太阳少阳合病自利，兼治一切失血。经曰：虚而不实者，以苦坚之，以酸收之。是用芩、芍之苦酸，以坚敛肠胃之气；弱而不足者，以甘补之，甘草、大枣之甘，以补固肠胃之弱。蜜导法：用白蜜半盏，于铜杓内微火熬令滴水不散，入皂角末二钱，搅匀捻成小枣大，长寸，两头锐，蘸香油推入谷道中，大便即急而去。

　　如不通，再易一条，外以布掩肛门，须忍住蜜，待粪至，方放开布。治阳明自汗溺利，不可攻。

　　小柴加栝（汤），汗后呕而渴烦；即小柴胡汤去半夏，倍人参，加栝蒌根。

　　大柴去黄，汗后呕而自利。

　　大柴胡汤去大黄。

　　下后热，葶苈苦酒（汤）清肌；生艾一合，无生艾，以干艾水浸捣汁，葶苈五钱，苦酒五合，煎至三合，分三次服。治大下后伤阴血，脉涩，发热不休。兼治发狂烦躁，面赤咽痛。

　　下后寒，芍药附子补髓。

　　芍药附子甘草汤：三味各三钱，水煎温服。方意以伤寒汗下后则解，今反恶寒者，下过伤荣也；或撮空耳聋者，汗过亡阳也。是以用芍药之酸，敛津液而益荣；附子辛热，固阳气而补胃；甘草调和辛酸，以安正气。

　　风热咳嗽，金沸草散能除；旋复花四分，荆芥八分，麻黄、前胡各六分，甘草、赤芍、半夏各二分，姜三片，枣一枚，水煎。用细绢滤过，免毛射肺，咳嗽不已。治肺受风寒，颈项强急，肢体烦疼，寒热往来，头目昏痛，咳嗽声重，涕唾稠粘，胸膈痞闷喘满，及时行寒疫，壮热恶风。又治一切风热，及风痰壅盛，痰涎不利等证。如诸风及大腑风秘，左胁刺痛加枳壳；风热脏腑烦躁，气壅腹痛，大便闭加硝、黄、薄荷；妊妇伤寒，头痛壮热心烦加参、术、黄芩、石膏；热嗽加葶苈、兜铃、薄荷、桑白皮、乌梅；喉中焦燥加朴硝。牙疼熟煎灌漱。

　　汗后身痛，桂枝加参（汤）作主。

　　桂枝、芍药各三钱，人参二钱，甘草一钱，姜三片，枣二枚，水煎温服。治汗后及霍乱后，身痛脉沉。

　　黑奴丸，渴比常而倍加；黄芩、釜底煤、芒硝、灶突墨、梁上尘、小麦奴、麻黄、大黄各等分为末，蜜丸弹子大。每一丸，新汲水化服，须臾发寒汗出而瘥，未汗再服，须见微利。如不大渴，不可轻用。治阳毒发斑，烦躁大渴倍常，脉洪大数实。

　　猪苓汤，渴后呕而不止。

　　怫郁汗下胃虚，桂枝参苓；桂枝参苓汤：桂枝、芍药各三钱，人参、茯苓各二钱，甘草一钱，姜、枣煎温服。治汗吐下后，胃虚而哕，怫郁面赤。

　　戴阳阴火躁闷，益元附草。

　　陶氏益元汤：甘草二钱，附子、炮干姜、人参各一钱，五味子二十粒，麦门冬、黄连、知母各七分，艾三分，葱三茎，姜一片，枣二枚，水煎，临熟入童便三匙，顿冷服。治无头疼，有身热，躁闷面赤，饮水不得入口，乃气弱无根虚火泛上，名曰戴阳证，是以用附子之咸补肾，姜、葱之辛润肾，甘草、参、麦甘以缓之，五味酸以收之，连、艾、知母苦以发之。经曰：火淫于内，治以咸冷，佐以苦辛，以甘缓之，以酸收之，以苦发之、降之是也。

　　麻黄升麻（汤），目盲鼻衄收功；麻黄、升麻、芍药、黄芩、石膏、茯苓、甘草各等分，姜煎热服微汗。治伤寒太阳不解，血随气壅，鼻衄，俗谓红汗。一方加桂枝、归尾、天门冬、知母、葳蕤、白术、干姜。治伤寒六七日，邪传厥阴，大下后，寸脉沉迟，尺脉不至，咽喉不利，唾吐脓血，手足厥逆，泄不止者难治。方意以大热之气，寒以取之；甚热之气，汗以发之。是用麻黄、升麻之甘以发浮热，当归、桂、姜之辛以散寒，知母、黄芩之苦以凉心去热，茯苓、白术之甘以缓脾生津；芍药之酸以收逆气，葳蕤、门冬、石膏、甘草之甘以润肺除热。

　　升阳散火，叉手冒心是宝。

　　陶氏升阳散火汤：人参、当归、柴胡、芍药、黄芩、甘草、白术、麦门冬、陈皮、茯神各等分，姜三片，枣一枚，入熟金同煎服。治撮空证。乃肝热乘肺，元气虚弱不能主持，以致谵语神昏，不省人事。溺利者可治，不利者死。如有痰加姜汁、半夏，便燥谵渴加大黄，泄漏加升麻、炒白术。

　　柴芍枳甘，何忧热厥似阴；四逆散：甘草、枳实、柴胡、芍药各一钱为末，每二钱，米饮下。方意以邪渐入深，则手足渐冷，是以用枳实之苦，佐甘草以泻里热；芍药之酸，以收阴气；柴胡之苦，以发表热。经曰：热淫于内，以酸收之，以苦发之是也。如咳者，肺寒气逆，下痢者，肺与大肠为表里，加五味子以收逆气，干姜以散肺寒；悸者，气虚而不能通行，心下筑筑然悸动，加桂枝以导阳气；小便不利，加茯苓以淡渗之；里虚腹痛，加附子以补虚；泄利后重，下焦气滞也，加韭白以滞气滞。凡肾病体有热者，皆可服之。

　　青布生姜，可洗舌苔裂槁。

　　擦舌法：凡苔白而滑者，用生姜蘸蜜擦之；苔黄赤燥涩者，用真青布裹指蘸冷水频频擦之。热轻者，其苔易脱；重者，擦而难脱，必大下，津液还而苔退。若下后，依然唇口燥极，身发大热，苔结不减或黑者，死。

　　口燥内亡津液，挟火滋阴养荣；滋阴养荣汤：当归二钱，人参、生地各一钱半，麦门冬、芍药、知母、黄柏各一钱，五味子十四粒，甘草四分，水煎温服。治汗下过多，内亡津液，或病后水亏火炎，口燥咽干。

　　气喘腹有濡满，属阴化痰生脉。

　　汗下后气虚痰壅者，二陈汤加姜汁、竹沥，凡喘多痰皆宜。气虚者，加味生脉散：五味子三钱，人参、麦门冬、杏仁、陈皮各二钱，姜五片，枣二枚，水煎温服。治手足厥逆，脉伏喘促者危，姑以此救之。气虚甚者，单人参汤：人参五钱，甚者一两，水一盏半，煎至半盏服之。喘定者生，不定者死。治元气素虚，伤寒汗下后，气短气喘，目反脉微，精神困怠。如血虚加当归，脉不至加麦门冬、五味子，手足厥逆加干姜，冷甚加附子，兼泻加白术。

　　汗后喘微者，桂杏麻石要叮咛；桂枝加朴杏汤：治太阳病汗下后微喘者，此表未解也，宜桂枝汤以散风邪，加浓朴一钱半，杏仁一钱以降气。

　　麻杏石甘汤：麻黄三钱，杏仁一钱半，甘草一钱，石膏五钱，水煎温服。治汗下后，汗出而喘，身无大热者。

　　方意以汗出而喘，有大热者，里热甚也；无大热者，表邪甚也，宜此汤以散其邪。或疑汗下后同剂者，盖汗下虽不同，而邪在表则一也。凡汗吐下后，治法相同，经所谓若汗若吐若下者是矣。

　　下后喘逆者，葛根芩连（汤）宜选择。

　　葛根三钱，黄芩、黄连各二钱，甘草一钱，姜三片，枣二枚，水煎温服。治太阳桂枝证，误下自利不止，脉促，喘而汗出。方意以误下则肠胃虚而为热所乘，遂协热自利不止，脉促者为阳盛，知表未解也。若脉微，邪在里也。凡病自汗出而喘者，乃邪气外甚所致；因喘而汗出者，乃里热气逆所致。故用葛根、甘草之甘以散表邪，芩、连之苦以除里热。

　　汗下虚哕，姜芩连参橘皮竹茹最灵；干姜芩连人参汤：干姜、黄芩、黄连、人参各三钱，水煎温服。治伤寒食入即吐，谓之寒格。及曾经汗下，关迟，胃虚冷呕吐。方意以参、姜之甘辛以补正气，芩、连之苦以通寒邪内格。橘皮竹茹汤：人参三钱，陈皮五钱，甘草一钱，竹茹一团，姜五片，水煎温服。治四时伤风寒冷湿，鼻塞喉鸣，上气不得下而咳嗽。

　　阴证呃逆，羌活丁茴橘皮干姜任责。

　　羌活附子汤：羌活一钱，炮附子半枚，茴香、丁香、干姜各一钱半，水煎入盐一撮，热服。治阴证内寒，厥而呕逆。橘皮干姜汤：陈皮二钱，通草、干姜各一钱，人参一钱半，水煎服。治伤寒初病，但恶寒不发热，口中和，脉微细而呃逆者，此寒邪客中焦而气不得伸也。或加半夏、生姜、丁香、柿蒂尤妙。

　　大橘小橘，呕吐烦冷分尝：大橘皮汤：陈皮、甘草各二钱，人参五钱，姜七片，水煎服。治呕哕胸满，虚烦不安。小橘皮汤：陈皮五钱，生姜一两，水煎温服。治呕哕、手足厥冷。

　　大半小半，呃噎痰饮不食。

