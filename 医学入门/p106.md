<!-- { "loadSidebar": true } -->
　　大半夏汤：半夏、茯苓、生姜各二钱半，临卧水煎服。治伤寒痰证及恶心舡晕。如痰热加甘草，胃不和加陈皮。小半夏汤：半夏五钱，生姜一两，水煎温服。治呃逆，谷气入口即吐，及发汗后水药不下。

　　水不入而捣姜汁，更煎半夏以宽胸；生姜汁半夏汤：半夏五钱，水一盏半，煎至半盏，入生姜汁半盏和匀，稍温缓缓服之。凡呕吐药忌顿服。

　　治胸中似喘不喘，似呕不呕，似哕不哕，愦愦无奈何者。

　　渴后呕而忌柴胡，须赤茯苓以快膈。

　　赤茯苓汤：赤茯苓五钱，陈皮、人参各二钱，白术、川芎、半夏各一钱，水煎，入姜汁一匙调服。治饮水过多，水停心下，痞满，头痛头汗，为水结胸；或先渴后呕；或厥阴消渴气上冲；或汗下后，身体振摇，筋惕肉 。

　　衄血生地芩连，或茅花汤而单煎；陶氏生地芩连汤：生地，黄芩、黄连、山栀、川芎、芍药、柴胡、桔梗、甘草、犀角，枣一枚，水煎，临熟入茅根，或藕节捣汁，磨京墨调服。治鼻衄成流，一切去血过多，谵语失神，撮空闭目，不知人事。生地芩连汤：生地、川芎、当归各七分，赤芍、山栀、黄芩、黄连各三分，防风二分，水煎，徐徐呷之。脉实者加大黄下之。治妇人血风证，因崩大脱血，或前后去血；及男子去血过多，因而涸燥，其热未除，循衣摸床，撮空闭目，不省人事，扬手掷足，错语失神，脉浮弦而虚，内有燥热之极，气粗鼻干，上下通燥，危证。凡气分燥闭者，用大承气汤；血分燥闭者，宜此汤以降血中之火。茅花汤：单茅花一大把，无花用根，洗净捣碎，水煎浓汁服之。或加藕节同煎尤妙，治衄血不止。

　　吐血黄连柏皮，或绿袍散以外塞。

　　黄连柏皮汤：黄连、黄柏、黄芩各二钱，水煎，临熟入阿胶一钱半，煮烊温服。治热毒吐血。绿袍散：黄柏、薄荷、芒硝、青黛各等分为末，入冰片少许，掩上牙床即止。治齿缝出血。

　　救火逆惊狂身痛，柴胡龙蛎铅丹；救逆汤：桂枝、蜀漆各三钱，甘草二钱，牡蛎四钱，龙骨二钱半，姜五片，枣三枚，水二盏，先煎蜀漆十余沸，入诸药煎至八分服。方意以汗出亡阳，则心虚神浮惊狂，与桂枝汤以解未尽之表邪；芍药益阴，非亡阳所宜，故去之；火邪错逆，加蜀漆之辛以散之；神气脱亡，加龙、蛎之涩以收神固阳。本草云：涩可去脱是也。

　　桂甘龙骨牡蛎汤：桂枝一钱半，甘草、牡蛎、龙骨各一钱，水煎服，治一切火逆及误下里虚，又加温针，致生烦躁惊狂遗精等证。是用桂、甘之辛甘，以散经中之火邪；龙、蛎之涩，以收浮越之正气。柴胡龙骨牡蛎汤；柴胡三钱，黄芩、人参、龙骨、牡蛎、茯苓、桂枝、铅丹、半夏各一钱半，姜五片，枣二枚，水二盏，煎至一盏，入大黄二钱，再煎二三沸，温服。方意以伤寒八九日，邪气将复传阳经，误下虚其里而热不解，以致胸满烦惊，谵语，小便不利，皆心胃热而津液不行故也。又一身重痛不可转侧者，阳气内行而不营于表也。宜小柴胡以除胸满，加龙、蛎、铅丹以敛神气，茯苓以行津液利便，大黄以除胃热，桂枝以行阳气，而解身重错杂之邪。

　　止谵语错乱呻吟，栀子芩连黄柏。

　　黄连解毒汤：黄连、黄芩、黄柏、山栀各二钱半，水煎温服。治伤寒汗后，或因饮酒复剧，苦闷干呕，口燥呻吟，错语烦躁，不得睡卧。兼治胃热吐血，一切热毒、脏毒等证。

　　咽痛猪肤甘桔，而半桂可起伏寒；猪肤汤：猪肤一两，水一盏，煎至五分，入白蜜一合，白粉半合，熬香熟和匀相得服之。治阳经传入少阴，客热下利，咽痛胸满。及脉阴阳俱紧，主无汗，而有汗曰亡阳，法当咽痛，此属少阴。方意以猪水畜，其气入肾，是以猪肤能解少阴客热，加白蜜以润燥除烦，白粉以益气断利。单甘草汤：甘草一两，水一盏半，煎至一盏，日进三服。治阳邪传少阴，客热咽痛。如寒热相搏咽痛，加桔梗五钱，名甘桔汤。方意以甘草甘平以除热，桔梗辛温以散寒，甘、桔相合以调寒热，而和少阴之气也。半桂汤：半夏、桂枝、甘草各二钱，姜五片，水一盏半，煎至七分，徐徐咽之。治少阴客寒下利，脉微弱而咽痛。是以用半夏、桂枝辛以散寒，甘草之甘以缓正气。

　　喉塞龙骨乌扇，而鸡壳能开音哑。

　　黄连龙骨汤：黄连三钱，龙骨一钱七分，黄芩、芍药各二钱，水煎温服。治少阴腹痛，脉沉细，有热而咽痛。乌扇汤：射干、猪脂各四两，同煎去渣，取半鸡子黄大，绵裹内喉中，徐徐咽下。凡咽中闭塞不可下者，宜用。鸡壳苦酒汤：半夏十四枚，用鸡子留白去黄，以苦酒同入鸡壳内，置刀环中，安火上煮三沸，去渣，少少含咽，作三次服。治热伤于络，则经络干燥，使咽中生疮，不能言语，声不出者。是以用半夏之辛以发声音，鸡子之甘以缓咽痛。苦酒之酸以敛咽疮。

　　升麻六物（汤），误汗咽痛及口牙；升麻、山栀各一钱半，大青、杏仁、黄芩、玄参各一钱，葱三茎，水煎。治阳厥应下反汗，必咽痛口疮牙肿。

　　芩连消毒（饮），时行咽肿并头额。

　　黄芩、黄连、柴胡、甘草、桔梗、川芎、荆芥、防风、羌活、枳壳、连翘、射干、白芷，姜三片，煎入牛蒡子一撮，再煎一沸，入竹沥、姜汁调服。治天行大头病，发热恶寒，头项咽喉肿痛，脉洪，取作痰火治。凡服宜先加大黄，利去一二次，后去大黄，加人参、当归调理。

　　结胸热而有渴，大小陷胸十枣汤；大陷胸汤：大黄三钱半，病重壮人五钱，用水一盏，煎至七分，入芒硝二钱，再煎一二沸，去渣，入甘遂末一分，和匀温服。若腹中不动，再进一服。治伤寒表未解，医反之下，膈内拒痛，手不可近，短气心烦懊 ，心下硬，大便闭，舌燥而渴，热实脉沉而紧。兼治身无大热，有水结在胸胁间者。方意以大黄苦以荡涤，芒硝咸以软坚，甘遂通水，可以直遂其气而透胸膈之结也。但此药太峻，不可轻用，如不得已，即用大陷胸丸。大陷胸丸：大黄三钱，杏仁、葶苈各一钱，芒硝二钱半，甘遂一分，人弱者半分，为末，蜜丸弹子大。每一丸，用水一盏，煎至六分温服。至一宿未动，再进一丸，以利为度。治热实结胸，项强如柔 状，用此下之则和。方意以硝、黄咸苦以下热，葶、杏苦甘以泻满，甘遂取其直达，白蜜取其润利，皆以下泻满实物也。小陷胸汤：黄连三钱，半夏一钱，栝蒌仁二钱，姜三片，水煎温服，利黄涎沫即安。一方加枳壳、桔梗、黄芩。治结胸病正在心，按之则痛，其脉浮滑。方意以半夏之辛以散结气，黄连之苦以泻满实，栝蒌之苦以宽中润下。十枣汤：芫花、甘遂、大戟各等分为末，用大枣十枚，水一盏，煎至半盏，去枣调末五分，怯弱者减半服，服后大便利下水，以粥补之。治太阳伤风，下利呕逆， 汗出，发作有时，头痛，心下痞硬满，引胁下疼，干呕短气，不恶寒，及里水身凉者宜服。方意以下利呕逆为里受邪，可下；汗出不恶寒，发作有时，为表已解，可攻；头痛胁疼，心痞，干呕短气，邪热内蓄而有伏饮，是里未和也。是以用芫花之辛以散饮，戟、甘之苦以泻水，大枣之甘益土而胜水。

　　结胸寒而不烦，枳实理中三物白。

　　枳实理中丸：人参、白术、茯苓各一两，甘草、干姜各七钱半，枳实六钱，黄芩二钱半，蜜丸弹子大。每一丸，沸汤化下。治太阴病误下，寒实结胸，及伤寒诸吐利后，胸痞欲绝，高起而痛，手不可近。如渴加天花粉，汗利不止加牡蛎。三物白散：贝母、桔梗各三钱。巴豆一钱，为末，每五分，弱者减半，白汤调服。病在膈上必吐，膈下必利，若不吐利，进热粥半盏助之：若吐利过，进冷粥半盏止之。治寒实结胸无热证。

　　三黄附子泻心，下痞硬虚凝；三黄泻心汤：大黄三钱，黄芩、黄连各一钱半，用麻沸汤一盏浸之，以物盖定，候一饭久，稍冷去渣，顿温服。沸汤渍药者，取其气薄而泄虚热也。治心下痞硬，内实热盛而不大便，关脉浮者可服，恶寒勿服。附子泻心汤：用附子半枚，水一盏，煎至半盏，去渣，次入三黄泻心汤内和匀，分二次温服。治心下痞硬，恶寒汗出。

　　半甘生姜泻心，下痞软气逆。

　　半夏泻心汤：半夏二钱五分，甘草三钱，黄芩、干姜、人参各二钱，黄连一钱，姜三片，枣二枚，水煎温服。治心下痞满，软而不痛。甘草泻心汤：即半夏泻心汤，再加甘草一钱，人参一钱半。治伤寒伤风，医反下之，下利日数十行，谷不化，腹中鸣，心下痞硬，干呕心烦，若再下之，痞气益甚，此虚气上逆也。生姜泻心汤：生姜、半夏各二钱，人参、干姜各一钱半，黄连、甘草各一钱，黄芩五分，枣二枚，水煎温服。治汗出解后，胃中不和，心下痞，噫气食臭，或胁下有水气，腹中雷鸣泄泻。以上泻心汤，皆三黄泻心汤为主，大黄、芩、连之苦寒以泻心下之痞。然痞为虚热，有恶寒汗出者，阳气外散也，加附子以固阳；胃为阳气之根，汗出亡津，胃虚气逆，痞而干噫食臭，不能消谷，或挟水雷鸣下利者，土弱不能胜水也，加生姜以益胃之阳气；下利不止，谷不化，干呕，痞益甚者，胃虚气上逆也，加甘草以补胃之阴气。

　　痞而滑利禹余粮。

　　赤石脂禹余粮汤：二味各二钱，水煎温服。治心下痞硬，服泻心汤利不止，及伤寒下利不止，服理中汤益甚者。此乃下焦不约，故水谷不分。是以用石脂之涩以收敛之，禹余之重以镇固之。本草云：涩可去脱，重可去怯是也。若服此不止，当利小便。兼治汗家重发汗，心神恍惚，小便已，阴中疼。

　　痞而干噫代赭石。

　　旋复代赭石汤：旋复花三钱，人参、半夏、甘草各二钱，代赭石一钱，姜五片，枣二枚，水煎温服。治汗吐下后，心下痞硬，胃弱虚气上逆，干噫或吐。方意以旋复之咸而软痞硬，代赭之重而镇虚逆，生姜、半夏之辛以散痞气，参、草、大枣之甘以补胃弱。

　　柴陷桂参，痞结疏表且和中；柴陷汤：即小柴胡汤合小陷胸汤。治结胸痞气初起有表，及水结、痰结、热结等证。桂枝人参汤：人参、白术、干姜各一钱，甘草、桂枝各二钱，水煎温服。治太阳证未罢数下之，遂成协热下利，而心下痞硬，表里不解者。方意以表邪未解，而里气又虚，故加桂枝于理中汤内也。

　　槟榔枳梗，痞结调气先开鬲。

