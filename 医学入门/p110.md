<!-- { "loadSidebar": true } -->
　　姜三片，葱二茎，水煎热服取汗。凡发汗药，一服中病即止，不必尽剂。如感寒深重，服汤不得汗，宜再服之。半日连进二三剂而汗不出者，死。方意以寒伤荣，则荣盛而卫虚，荣脉中寒邪盛，则血脉滞而头项背腰强痛，是用桂、杏之辛甘以散之；卫虚则恶寒无汗，气逆而喘，宜麻黄、甘草之甘以大发之，充其卫分之阳。或疑无汗用桂枝者，盖荣行脉中，并卫气而犯之。经曰：寒淫于内，治以甘热，佐以苦辛。又曰：辛甘发散为阳。凡寒淫者皆此例也。

　　陶氏麻黄汤 即前方加升麻、川芎、白芷、防风、羌活、 本、姜、葱、豆豉，煎热服。治法同上。如本经寒热头痛，无汗而喘，去升麻加葛根；本经寒热身痛，去杏仁加苍术、芍药；本经寒热身痒，面赤不得小汗者，去杏、芷、升麻加柴胡、芍药；本经寒热头痛，胸中饱闷，加枳壳、桔梗。凡陶氏方原无等分，以意酌量可也。

　　《活人大全》云：太阳证，脉浮无汗，当以急汗，麻黄汤主之。肝之表见证者，加防风、羌活；心之表见证者，加黄芩、石膏；脾之表见证者，加防己、白术；肺之表见证者，加桂枝、生姜；肾之表见证者，加熟附子、生姜。

　　追魂汤 治卒厥暴死及客忤鬼击飞尸，奄忽气绝，口噤。麻黄三钱，杏仁二十五粒，甘草二钱，水煎，HT口灌服。若更不下，分病患发，左右提搦肩引之，药下渐苏。一方有桂枝二钱。服后身和汗出则愈。若入脏，唇青身冷即死。

　　三拗汤 治感冒风邪寒冷，鼻塞声重，语音不出，咳嗽多痰，胸满短气喘急。麻黄、杏仁、甘草各一钱，姜三片，水煎温服，得汗为度。如胸紧加枳实，有痰加半夏，头痛加石膏、细茶。

　　五拗汤 即前方加荆芥、桔梗等分。如咽痛甚者，临服入芒硝少许。一方去荆芥、桔梗，用枳实、半夏。

　　麻黄附子细辛汤 麻黄、细辛各二钱，熟附半枚，寒甚者一枚，姜五片，枣二枚，水煎温服，取汗至足乃愈。如呕吐去细辛，倍生姜。方意以伤寒无热恶寒者，阴经病也。今少阴病始得之，当无热而反发热，但头不痛为异耳，乃邪在表也；脉虽沉以始得邪气未深，尤当温剂发汗以散之。是用附子、细辛之辛以温少阴之经，麻黄之甘以散少阴之寒。经曰：寒淫于内，治以甘热，佐以苦辛，以辛润之是也。凡房欲后伤寒者，多患此证。《活人大全》云：少阴证脉沉欲寐，始得之发热，肢厥无汗，为表病里和，当以此汤缓以汗之。随各脏见证加药，同麻黄汤。若少阴外显前证，内见二便闭涩，或泻赤水，谓之有表复有里，宜本方去麻黄，名附子细辛汤。随各脏见证，加药同麻黄汤，但更加大黄以微利之。

　　麻黄附子甘草汤 治少阴病得之二三日，发热脉沉细，邪犹在表，无吐利厥逆诸里证，宜此汤微汗以缓散之。即前方去细辛，加甘草二钱，煎服。凡方以麻黄为主者，皆自麻黄汤而变之也。

　　解肌微汗也。风伤卫，卫强则荣弱，故以补荣。不可大汗伤血，须半空心时，密室加衣静坐，宜热服药，得粘汗即止。

　　桂枝汤 治太阳伤风，卫实荣虚，自汗头痛，鼻鸣项强干呕，啬啬恶寒，洒洒恶风，翕翕发热，或热多寒少，面色光而不惨，烦躁身痛，手足不冷，脉浮缓，寸大尺弱者宜。如无汗溺数，手足冷，不恶寒者忌用。

　　夏月误服麻、桂，必发黄、发斑、狂闷而死。

　　桂枝（三钱） 白芍（三钱） 甘草（一钱）

　　姜三片，枣二枚，水煎热服微汗。方意以风伤卫，则卫盛而荣虚，卫脉外风邪盛，则发热自汗，气逆鼻鸣干呕，宜桂、姜之辛以散之；荣虚宜恶寒而又恶风者，因自汗腠理疏也，宜芍药之酸以敛之；卫盛荣虚则争为寒热，故用甘、枣之甘以和之。经曰：风淫所胜，平以辛凉，佐以苦甘，以辛散之，以酸收之，以甘缓之是也。

　　或问《伤寒论》云：阳虚阴盛，汗之则愈，下之则死。又云：桂枝下咽，阳盛则毙。桂枝包麻黄而言，然则桂枝亦发汗药乎？盖表阳虚而后风邪得以乘之，客于荣卫之中，荣卫亦属皮毛表分也，非发散何由得愈？且桂枝虽能止汗，亦能和血而令汗自出也。对肉桂而言，实为发汗；对麻黄而言，则为止汗。要之麻、桂皆表药也，一则大汗，一则解肌，但有汗不得用麻黄，无汗不得用桂枝，实仲景格言也。

　　陶氏桂枝汤 即前方加防风、川芎、羌活、 本，姜、枣煎，临熟入饴糖二匙，温服。治法同前。如汗多加白术，汗不止加黄 ，喘加柴胡、杏仁，胸中饱闷加枳、梗。《活人大全》云：太阳表证外见，复有里证便闭溺涩，腹痛或泻赤水，谓之有表复有里，桂枝汤主之。随各脏见证，加药同麻黄汤，但更加大黄以微利之。

　　附：六经伤风方太阳，桂枝汤；少阳，柴胡桂枝汤；太阴，桂枝加芍药汤。

　　杏子汤 治足阳明伤风，恶食，口苦咽干，腹满微喘，发热恶寒，自汗嗜卧，身重溺难，潮热而哕，脉浮弦数。桂枝、芍药：甘草、细辛、干姜、大黄各六分，杏仁、半夏、五味子各七分，茯苓八分，水煎温服。

　　九味桂附汤 治足少阴伤风，胸满心烦，咽痛自汗，腰连胫骨酸痛，呕吐涎沫，头痛，脉沉而弦。桂枝、芍药、甘草、干姜、生附、茯苓、桃仁各五分，水煎温服。如咽痛，加桔梗二分半。

　　八物散 治足厥阴伤风，恶风而倦，自汗，小腹急痛，寒热如疟，骨节烦疼，脉尺寸俱微而迟。桂枝、当归、川芎、柴胡、防风各三分，芍药一钱半，甘草、茯苓各五分，姜五片，枣二枚，水煎温服。方论见伤风条下。

　　葛根汤 治太阳阳明，无汗恶风，发热恶寒，头痛项背腰强，目痛鼻干，不眠，肢体拘急，骨节烦疼，胸胁满闷。不问一切伤寒、温病、时行寒疫等证，兼治刚、柔二 。

　　葛根（三钱） 麻黄（二钱） 芍药（一钱半） 桂枝（一钱） 甘草（八分）

　　姜三片，枣二枚，水煎温服取汗。本草云：轻可去实。故加麻、葛二味之轻于桂枝汤中，以去表实，甚有意味。麻黄治太阳，葛根治阳明，所谓治阳明而不可弃太阳是也。

　　葛根解肌汤 即葛根汤加黄芩二钱，治同上，兼治春疫发热而渴，不恶寒。

　　陶氏解肌汤 即葛根解肌汤去麻、桂，加柴胡、羌活、白芷、桔梗、石膏、升麻，姜煎服。治阳明病将传少阳等证。如无汗恶寒甚者，去芩加麻黄，夏秋换苏叶。

　　升麻葛根汤 治四时伤寒，时行疫疠表证，或已汗吐下，表证未解，热深毒甚，发为斑疹，春温尤妙。兼治小儿疮疹欲发未发，及解伤酒膈热，口疮咽痛。葛根一钱半，升麻、芍药、甘草各一钱，水煎温服，以病去身清凉为度。如表热加柴胡；内热加黄芩；有吐血、衄血，或斑紫赤，加生地、牡丹皮；热甚加山栀、黄连，或加连翘、天花粉尤妙；大便硬加枳壳、大黄以利之；头痛加川芎；身痛加羌活；胸膈痞闷加枳、梗；咳嗽加杏仁；有痰加半夏；发斑加玄参；如老人去芍药，加柴胡、茯苓、人参。

　　柴胡升麻汤 治时行瘟疫，壮热恶风，头痛体痛，鼻塞咽干，痰盛咳嗽，涕唾稠粘。葛根、芍药、柴胡、前胡、荆芥、石膏各一钱，桑白皮、黄芩各六分，升麻五分、姜二片，豆豉十粒，水煎温服。凡方以桂枝、芍药为主者，皆自桂枝汤而变之也。

　　九味羌活汤 不问伤风，伤寒，寒热，头项脊腰四肢强痛，并四时感冒、疫疠、晚发等证，杂病亦可通治。

　　此方不犯三阳经禁，解利神方。

　　羌活一钱半，治太阳肢节痛为君，大无不通，小无不入，如关节痛甚及无汗者倍之。防风一钱半，治少阳一身尽痛，随佐使而引之，如有汗者倍防风减羌活。苍术一钱二分，雄壮上行，大能除湿，使邪气不传太阴，如有汗者换白术。川芎一钱三分，治厥阴头痛在脑。白芷一钱二分，治阳明头痛在额。细辛三分，治少阴苦头痛或连齿。黄芩一钱二分，治太阴肺热在胸。

　　生地一钱二分，治少阴心热，有热者可用，无热者去之。甘草五分，能缓里和中。述各药主治，用户详之。

　　生姜三片，大枣二枚，葱白二茎，水煎热服取汗，如无汗用热粥以助之。此方发春夏秋三时表证，代桂枝、麻黄、青龙、各半四方。盖三时暄热，伤寒则不敢用冬月麻黄而发表，故代以羌活、苍术。伤风则不敢用冬月桂枝而实表，故代以防风、白术。芎、芷、辛发表以代杏仁，地黄救血以代芍药，加黄芩以顺天时也。加减法：太阳证加羌活、 本；阳明证加升麻、葛根、白芷；少阳证加柴胡、黄芩、半夏；太阴证加苍术、浓朴，枳实；少阴证加桔梗、知母、黄柏；厥阴证加川芎、柴胡；如夏月加石膏、知母；服此汤后不作汗加苏叶；恶风自汗加桂枝；夏月去桂加芍药；汗后不解加大黄；呕逆加姜汁；有痰去地黄加半夏；肌热加柴胡、葛根；喘而恶寒身热加杏仁、生地；虚烦加知母、麦门冬、竹茹；胸中饱闷加枳壳、桔梗；中风行经加附子；便闭加大黄；中风兼五痹等证，各随十二经，内外上下，寒热温凉，四时六气加减补泻用之，炼蜜为丸尤妙。

　　羌活冲和汤 治伤寒无汗，脉浮紧。羌活、苍术各一钱半，防风、黄芩、川芎、白芷、生地、甘草各一钱，细辛五分，水煎热服取汗。如渴加知母、石膏；湿土司天，倍苍术，久雨亦加。

　　防风冲和汤 治伤风有汗，脉浮缓。防风、白术、生地各一钱半，羌活、黄芩、白芷、甘草各一钱，川芎五分，水煎温服。汗未止加黄 、芍药；仍未止用柴胡桂枝汤。

　　川芎汤 治犯房室感寒，头痛，发热恶寒，无汗，脉浮紧。川芎、白术、羌活各等分，水煎热服。

　　吐凡胸中痰实热郁；或寒结胸中，郁而痛不能食，欲使人按之，而反有涎唾；或下利，寸口脉滑；或宿食在上；或客气胸中，脉结，心下烦满而不能食者，并宜吐之。一服中病即止，不可过也。凡吐时先以布系腰腹，于无风处空心或半空心时，得天气清朗为妙。如风痰急病及伤食者不拘，以吐为度，如不吐，含砂糖一块下药，涎出不损人，此皆自吐之法，不用手探，但药但汤皆可吐，虽杂病但宜升提其气便吐。通用防风、山栀、川芎、桔梗芦、人参芦、茶芽、生姜、韭汁之类，加入二陈汤中吐之妙。

　　瓜蒂散 治寒邪不在表，亦不在里，而在胸中半表之分。故证如桂枝，但头不疼，项不强，寸脉微浮或大，胸中痞硬，痰涎壅盛，气上冲咽不得息，或懊 烦躁不得眠。不经汗下，谓之实烦，宜用。如诸亡血及诸虚家，不可用。

　　瓜蒂 赤小豆（各五分）

