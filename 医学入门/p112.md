<!-- { "loadSidebar": true } -->
　　兼治里证内热，目不了了，睛不和，口渴烦躁黄斑，狂妄谵语，大便坚闭，小便赤涩，绕脐刺痛，脉洪数沉实，身热不恶寒反恶热。及老人素虚，或过经不解热未除，或下后仍发潮热，或腹中余垢欠净，胸中胀满而潮者最稳。若身体疼痛，是表未解，不可服之。柴胡三钱，黄芩、芍药、枳壳各一钱，半夏一钱半，大黄三钱（壮实者倍之，怯弱者减之），姜三片，枣二枚，水煎，临熟入大黄煎二三沸，温服取通快则止，未利再服。经曰：热淫于内，以苦发之。柴、芩之苦以发传经之热。里不足者，以甘缓之，参、草之甘以缓中和之气。邪半入里，则里气逆而呕，半夏之辛以散之；邪半在表，则荣卫争为寒热，姜、枣之辛甘以和之。此小柴胡治半表里证也。

　　经曰：酸苦涌泄为阴，是以大柴胡汤用枳、芍之酸，大黄之苦，以泄上满除中热；去参、草之甘者，恐补中也；仍用柴、芩、半夏、姜、枣者，邪未全入于里也。加减法：昏乱谵语加黄连、山栀；痞满加枳、梗、浓朴；舌苔黄赤，口燥渴饮水，加栝蒌仁；夏月热病，烦躁，脉洪大，加知母、麦门冬、石膏；发斑加生地、牡丹皮、玄参；发黄加茵陈、黄柏；鼻衄加犀角；大便不通加芒硝。

　　白虎汤 白虎西方之神，应秋而归于肺，故夏近秋令，中暑烦渴妙药。主治伤寒汗后，脉洪大而渴，中外俱热，未全入里，宜此和解。或吐下后，邪未除，热结在里，心胸烦，渴甚欲饮水，自汗，不恶寒反恶热，大便不闭。及三阳合病，头痛面垢，谵语遗尿，身重难以转侧。一切时气瘟疫，杂病胃热咳嗽、发斑，及小儿疮 瘾疹伏热等证。

　　知母（二钱） 石膏（五钱，热甚七钱） 甘草（六钱） 粳米（小半合）

　　水煎温服。方意以脉浮为在表，兼滑为在里。表有热，里有寒，宜知母、石膏之苦甘，以解内外之邪热；热则伤气，宜粳米、甘草之甘缓以益气。经曰：热淫所胜，佐以苦甘是也。或问：白虎性寒，热病里虚，误服多成结胸，夏月阴盛体薄忌之。《百问》云：太阳病汗后，脉洪大者宜。此云里寒者，伤寒邪未入腑言寒，已入腑言热，非寒冷之寒，与瓜蒂散客寒上焦例同。如虚烦甚加麦门冬；里热大渴烦躁，表热微恶寒脉浮，并加人参；尺寸俱长而疾，自汗大出，身表如冰，乃阳明传少阴，宜加桂枝；虚烦谵语，小便淋涩，起卧不安，加山栀。

　　陶氏白虎汤 即白虎汤加人参、麦门冬、五味子、山栀、姜、枣、竹叶，煎服。治法同上。如心烦加竹茹；大渴心烦背恶寒，去山栀加天花粉。凡黄芩汤、解毒汤、麦门冬汤，一切平和清解之剂，皆自此三方而变化之也。

　　抑论无汗烦躁而脉浮紧者，可服青龙；无汗喜渴而脉单浮者，勿投白虎；阳明自汗引饮，则五苓散未可轻进；太阳自汗溺数，则桂枝汤不可妄与，其故何哉？盖人身以气液为主，在外则为正汗，以养皮毛而不燥；在内则为津液，以和胃口而不渴；在下则为小便而不涩，是以三者恒宜相固而不相伤也。小便数则津下脱矣，岂宜桂枝重发其汗？阳明汗多津外泄矣，岂宜五苓复内渗其小便？白虎之名义甚可畏者，性甚寒凉。无汗脉浮，表未全解，犹宜柴胡解肌之药，岂可纯以里寒药治之耶？无汗而不烦躁者麻黄汤，有汗而烦躁者桂枝汤，惟无汗而烦躁者，而后可青龙汤。以加石膏性缓，对麻黄而言，故有是善名。也。噫！用之当者，朝大黄，暮附子，不为悖也；用之不当，小柴虽稍平和，亦贻害也。用药者，可不知古人立方之意乎！

　　外集·卷三　（病机）外感

　　汗吐下渗和解温补总方

　　温补温其中，补其虚，素体虚里寒，及汗吐下后，暴虚寒者用之，中病即止。

　　理中汤 治太阴腹痛，自利不渴，脉沉无力，手足或温或冷，及蛔厥、霍乱等证。

　　人参 白术 干姜（各二钱） 甘草（一钱半）

　　水煎温服。如作丸，以前三味俱用五钱，甘草三钱，为末，蜜丸弹子大，每一丸白汤化下。大便涩者用丸，利者用汤。方意以干姜之辛，温胃散寒；参、术、甘草之甘，缓脾气调中。经曰：脾欲缓，急食甘以缓之。又曰：寒淫于内，平以辛热是也。如寒甚腹痛拘急，四肢逆冷，加附子；脐下动气欲作奔豚，去术加肉桂；吐多去术，加生姜；下多还用术；悸者加茯苓；渴者加白术；腹痛里虚倍人参；寒者倍干姜；胃虚则气壅腹满，去术加附子；呕吐不止减甘草加姜汁；吐蛔去甘草加乌梅；呃逆加丁香、柿蒂；呃逆加木香；霍乱转筋加石膏；寒湿发黄加茵陈；肺弱泄不止，溺不利，倍参、术，合五苓散；内虚腹痛合小建中汤。

　　陶氏理中汤 即前方加肉桂、陈皮、茯苓，姜、枣煎，临服入炒陈壁土一匙，以助胃气，治法同上。如厥阴消渴，气上冲心，饥不欲食，食即吐蛔，腹痛便实，加大黄、蜜少许利之。腹濡满时减者去甘草，呕吐加半夏、姜汁；蜷卧沉重利不止，及利后身体痛加附子；自利腹痛加木香磨姜汁。

　　治中汤 治太阴伤寒，手足温，自利不渴，咽干腹满，痞闷时痛，脉沉细。及食积头痛，发热恶寒，身体不痛等证。即理中汤加青皮、陈皮等分，水煎服。

　　小建中汤 治伤寒阳脉涩，阴脉弦，法当腹中急痛，有汗；及少阴恶寒，手足蜷而温。凡伤寒初起及过经，当汗吐下，尺脉迟者，宜先服此。又治伤寒二三日，心悸而烦，及诸汗不止等证。

　　白芍（五钱） 肉桂（三钱） 甘草（二钱） 饴糖（半盏）

　　姜五片，枣四枚，水煎去渣，入饴糖烊化温服。如便溏或呕者去饴糖。经曰：建中者，建脾也。脾欲缓，急食甘以缓之，饴枣、甘草之甘以缓中；辛润散也，荣卫不足，润而散之。桂枝、生姜之辛以行荣卫；酸收泄也，正气虚弱，收而行之，芍药之酸以收正气。悸者，气虚也；烦者，血虚也。以气血内虚，与小建中汤先建其里。

　　玄武汤 见赋。三白汤、人参三白汤、辛黄三白汤，凡方中以三白为主者，皆自此方而变化之也。

　　四逆汤 治直中阴证，初病无头疼，无身热，无渴，怕寒振栗蜷卧，沉重欲寐，脉来沉迟无力或无；及太阴腹痛，自利不渴，手足厥冷，指甲唇青，呕吐涎沫；或少阴下利清谷，或咳，或悸，里寒外热，脉微欲绝，发躁身反不恶寒，面赤腹痛、或干呕咽痛，或呕吐呃逆，或利止脉不出者，此为阴甚于内，格阳于外，不相通也，急宜此汤散阴通阳。又伤寒表证误下，自利不止，或表证未除而下利不止，急宜此汤救里。凡三阴脉迟身痛并用，阴毒要药也。

　　干姜（五钱） 附子（生二钱半） 甘草（一两）

　　水煎温服。方意以甘草、姜、附相合，辛甘大热之剂，散阴复阳。经曰：寒淫于内，治以甘热。又曰：寒淫所胜，平以辛热是也。如利止脉不出，加人参；无脉加猪胆汁；面赤加连须葱白；腹痛加芍药；阴毒心硬肢冷，加麝香、皂荚少许。

　　陶氏四逆汤 即四逆汤加人参、白术、茯苓、陈皮、半夏、肉桂、五味子，姜煎，临熟入麝三厘调服，中病手足温和即止。治法同上。如呕吐涎沫，或小腹痛，加盐炒吴萸；呕吐不止加姜汁，泻不止加升麻、黄 ；咽痛加桔梗。

　　当归四逆汤 治厥阴病气弱，手足厥逆，小腹疼痛，或呕哕，或囊缩，血虚则脉细欲绝，亦阴毒要药也。

　　当归、芍药各二钱，肉桂一钱半，细辛、通草、甘草各一钱，姜五片，枣二枚。水煎温服。经曰：脉者，血之府也。诸血皆属于心。通脉者，必先补心益血。苦先入心，当归之苦以助心血；心苦缓，急食甘以缓之，通草、甘、枣之甘以缓阴血。如素有寒气加吴萸，倍生姜；寒甚加附子；脉不至加人参。

　　三味参萸汤 治厥阴病，干呕吐涎，头痛甚极；及少阴吐利，手足逆冷，烦躁欲死；阳明食谷欲呕，得汤反剧，属上焦寒等证尤妙。吴萸三钱，人参二钱，生姜四钱，枣二枚，水煎温服。经曰：寒淫于内，治以甘热，佐以苦辛。吴萸、生姜之辛以温胃，人参、大枣之甘以暖脾。如阴逆厥冷，唇青面黑，舌卷卵缩，加附子、细辛。

　　十全大补汤、十四味建中汤，一切峻补之剂，皆自理中、建中、四逆等汤而变化之也。

　　炙甘草汤 治伤寒脉代结，心动悸。

　　甘草（三钱） 人参（二钱二分） 生地 桂枝 麻仁 麦门冬（各二钱半） 阿胶（二钱）

　　姜三片，枣二枚，酒七分，水一盏三分，煎，至三分服。方意以脉代结者，血气虚弱不能相续也；心动悸者，真气虚也。是用参、草、大枣之甘以补不足；桂、姜之辛以益正气。本草云：补可去弱是也。麻仁、阿胶、生地、门冬之甘以润经益血，复脉通心。经曰：津耗散则为枯。五脏痿，当荣卫涸，温剂所以润之也。单甘草汤、滋阴降火汤、补阴丸、生脉散、补中益气汤，一切滋补之剂，皆自此方而变化之也。

　　外集·卷三

　　内伤（饥饱劳役饮食积聚）

　　（东垣李先生内伤纂要）

　　外集·卷三　内伤（饥饱劳役饮食积聚）

　　内外伤辨

　　人身以胃气为主，凡言阳气、元气、谷气、荣气，清气、卫气、春升之气，皆胃气之别名耳。脾胃一伤，中气不足，谷气不能上行以滋养心肺，乃下流而乘肝肾（痿厥气逆之渐也），肾受脾湿，闭塞其下，致肾间阴火上冲心肺。心肺者，天之气，是无形之气受病，故饮食劳役失节，为内伤不足之证。肝肾者，地之气，是有形之质受病，故风寒邪侵筋骨（风伤肝筋，寒伤肾骨），为外伤有余之证。

　　经曰：天之邪气感则害人五脏，水谷寒热感则害人六腑。又曰：犯贼风虚邪者阳受之，饮食不节起居不时者阴受之。阳受之则入六腑，阴受之则入五脏，两说似反而实不反也。盖内外之伤，脏腑皆尝受之，但随其所从所发之处而为病耳。经曰：东风入肝，西风入肺，南心北肾，西南则舍于脾。观此则天之邪气，固伤五脏矣。

