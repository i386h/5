<!-- { "loadSidebar": true } -->
　　然虚邪中人，从皮肤而入络脉而经而输，伏冲之脉以至于肠胃。又曰：东北风伤人，内舍于大肠，西北舍于小肠，东南舍于胃。则天之邪气，又岂不伤六腑乎？经曰：饮食自倍，肠胃乃伤。则水谷寒热，固伤六腑矣。又曰：形寒饮冷伤肺，饮食劳倦伤脾。亦未尝不伤五脏也。至于地湿，亦未必专害皮肉筋脉，而不能害脏腑。邪气水谷，亦未必专害脏腑，而不能害皮肉筋脉也。但以邪气无形，脏主藏精气，故以类相从而多伤脏。水谷有形，腑主传化物，故因其所由而多伤腑。湿气浸润，其性缓慢，故从下而上，从浅而深，而多伤于皮肉筋脉耳，孰谓湿气全无及于脏腑之理哉！观此则知伤寒、温暑、内伤、杂病，阴阳虚实之理一而已矣。仲景、东垣、丹溪、河间，又岂有优劣哉！有余者泻，不足者补，补泻一差，生死立判。其所以疑而似者，为百病皆起于恶寒、恶风、发热、头疼等证。杂病，亦有六经所见之证，外科亦然，所以世俗混而无别 其最易辨者，伤寒恶寒，猛火不除；内伤恶寒，元气下流，心肺无所禀受，皮肤间无阳以护，但见风寒便恶，非常常有之无间断也 稍就温暖即止。伤风恶风，不耐一切风寒：内伤恶风，偏恶些小贼风。避居密室，则不恶矣 外伤恶热，无有休歇，日晡转剧，直待汗下方退；内伤发热，亦似伤寒及中 之证，但烦躁时止时作，或自袒裸亦便清凉。凡体弱食少过劳，及常斋胃薄之人，因劳役得疾，皆与阳明中 相似，误服白虎必死。但中 日晡热甚，或作谵语；内伤日晡病减，为阳明气旺故耳 外伤筋骨疼痛，不自支持便着床枕；内伤倦怠，有似伤寒及中湿之证，但四肢不收，无力嗜卧而已。间有脾为热乘，则骨消筋缓，亦非得病即显是证。

　　内伤寒热，间作而不齐；或因口吸风寒之气，郁其阴火，使咽膈不通，其吸入之气欲入也，为膈上冲脉之火所拒，使阴气不得入，其胸中之气，为外风寒所遏而不得伸，令人口开眼瞪，极则声发于内，气不能上下，塞于咽中而气欲绝。又或因哕、因呕、因吐而燥热发，必有所因，方有此证。其表虚恶风寒之证复见矣，表虚之弱为阴火所乘，燥发须臾而过：其表虚无阳不任风寒复见矣，是表虚无阳常常有之，其燥热则间而有之，此二者不齐，燥作寒已，寒作燥已，非如外伤之寒热齐作，无有间断也。

　　外伤寒热，齐作而不间。内伤头痛，时止时作；外伤头痛。非发散直传入里方罢，然岂特初证似太阳可辨哉！内伤则元气不足，神思昏怠，语言倦懒，先重而后轻；外伤则邪气有余，神思猛壮，语言强健，先轻而后重。内伤则手心热而手背不热；外伤则手背热而手心不热。内伤邪在血脉中有余则不渴，间有渴者，心火克肺，乃伤之重者也 外伤邪气传里则大渴。内伤证显在口，虽食亦不知味，多唾涎沫，鼻息不调或有清涕；外伤证显在鼻，伤寒鼻塞，伤风流涕，虽不能食而亦知味。内伤气口脉大，外伤人迎浮紧。

　　外感风寒，则人迎脉缓或紧，而大于气口一倍或两三倍。内伤饮食，则气口脉大于人迎一倍，伤之重者，过在少阴则两倍，太阴则三倍，此内伤饮食之脉。若劳役过甚，心脉变见于气口，是心火刑肺，其肝木挟心火之势，亦来薄肺，故气口脉急大而数，时一代而涩也。涩者，肺之本脉；代者，元气不相接，脾胃不及之脉；洪大而数者，心脉刑肺也；急者，肝木挟心火而反克肺金也。若不甚劳役，唯右关脉数而独大于五脉，数中显缓，时一代也。如饮食不节，寒暑失所，则先右关胃脉损弱，甚则隐而不见，唯内显脾脉之大数微缓，时一代也。宿食不消，则独右关脉沉而滑。

　　若显内证多者，则是内伤重而外感轻，宜以补养为先。若显外证多者，则是外感重而内伤轻，宜以发散为急，此医之大关键也。奈何业者，不学妄行，凡病莫分内外，专以发散为先，实实虚虚，可胜叹哉！

　　外集·卷三　内伤（饥饱劳役饮食积聚）

　　内伤辨（新纂）

　　内伤劳倦饮食之证，固与风寒暑湿之病不同矣，然劳倦伤与饮食伤，又岂无可辨者哉！以劳倦言之，经云：阴虚生内热。又云：有所劳倦，形气衰少，谷气不盛，上焦不行，下脘不通，胃气热熏胸中，故内热，此内伤之原也。然人身阴阳，有以表里言者，有以上下之分言者，有以升降呼吸之气言者。此所谓阴虚之阴，盖劳过则气化为火，水谷之味因而少入，是故阳愈盛，阴愈衰也 盖指身中之阴气，与水谷之味耳。夫劳倦饮食损伤气分，既有阴气阳气之分，则思虑色欲损伤血分，又岂无有阴血阳血之异乎？以此见，血阴气阳者，分阴分阳之义也；气血各自有阴阳者，阴阳互为其根之理也。大法阳气虚者，宜桂、附、兼参、附峻补；阴气虚者，参、术、甘草缓而益之；阴分血虚者，生地、玄参，龟版、知母、黄柏补之；阳分血虚者，茯苓、参、归、远志之类补之。论至于此，东垣、丹溪之功大矣哉或以下焦阴分为言，或以肾水真阴为言，皆非也。夫有所劳倦者，过动属火也；形气衰少者，壮火食气也；谷气不盛者，劳伤元气则少食而气衰也；上焦不行者，清阳不升也；下脘不通者，浊阴不降也。夫胃受水谷，惟阳升阴降，而后变化出入以滋荣一身，今胃不善纳而气衰少，则清无升浊无降矣。故曰上焦不行，下脘不通。然非谓绝不行不通也，但比之平人则谓之不行不通耳。上不行下不通则郁矣，郁则少火皆成壮火，而胃居上焦下脘两者之间，故胃气热，热则上炎，故熏胸中而为内热也。内伤始病热中，末传寒中，阴盛生寒中，多因调治差误，或妄下之所致。遇寒则四肢厥冷，心胃绞痛，冷汗自出，乃胃之脾胃虚也，宜辛热温药理中下二焦 劳则气耗气短，喘且汗出，内外皆越，故气耗矣。气耗则火旺，火旺则乘其脾土，脾主四肢，烦热无力，懒于语言，动作喘乏，表热或表虚恶寒，心烦不眠。劳役初病，少食，小便赤黄，大便或闭或结或虚坐，只见些少白脓，时有下气，或泄白或黄如糜，苦心下痞塞，或加胃脘当心而痛如刀割之状，有时上支两胁痛，必脐下相火上行，使阳明经气逆胸中，甚则高喘，但病每互出不并作，与外感异耳。宜安心静养，心之意即真土，意虑不宁，则脾劳矣 以甘寒泻其热火，以酸味收其散气，以甘温补其中。经言，劳者温之，损者益之，是也。平人脉大为劳脉，极虚亦为劳。夫劳之为病，其脉浮大，手足烦热，春夏剧秋冬瘥。脉大者，热邪也；极虚者，气损也；春夏剧者，时助邪也；秋冬瘥者，时胜邪也。以建中补中治之，亦温之之意也。经曰：湿能除大热，是也。

