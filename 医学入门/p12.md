<!-- { "loadSidebar": true } -->
　　六甲年，土运太过，则雨湿流行，湿病乃生，肾水受邪，治当除湿以补肾；六己年，土运不及，则木气乘旺，反见风化，风病乃行，治当益脾以平木；六丙年，水运太过，则寒气大行，寒病乃生，心火受邪，治当逐寒以补心；六辛年，水运不及，则土气乘旺，反见湿化，湿病乃行，治当补肾以除湿；六戊年，火运太过，则热气大行，热病乃生，肺金受邪，治当降火以补肺：六癸年，火运不及，则水气乘旺，反见寒化，寒病乃行，治当补心以逐寒；六庚年，金运太过，则燥气流行，燥病乃生，肝木受邪，治当清燥以补肝；六乙年，金运不及，则火气乘旺，反见热化，热病乃行，治当清肺以降火；六壬年，木运太过，则风气大行，风病乃生，脾土受邪，治当平木以补脾；六丁年，木运不及，则金气乘旺，反见燥化，燥病乃行，治当补肝以清燥，此客运之治法也。太阳寒水，治宜辛热；阳明燥金，治宜苦温；少阳相火，治宜咸寒；太阴湿土，治宜苦热；少阴君火，治宜咸寒；厥阴风木，治宜辛凉，此六气之治法也。然运气之所以有变者，气相得则和，不相得则病。又有相得而病者，以下临上，不当位也。五行相生者为相得，相克者为不相得。上临下为顺，下临上为逆。

　　假令土临火，火临木，木临水，水临金，金临土，皆为以下临上，不当位也。父子之义，子为下，父为上，以子临父，不亦逆乎？司天克运则顺，运克司天则逆；气克运则顺，运克气则逆，运气相同曰天符。

　　戊子、戊午、戊寅、戊申年，运气皆火；丙辰、丙戌年，运气皆水；己丑、己未年，运气皆土；乙卯、乙酉年，运气皆金；丁巳、丁亥年，运气皆木。六十年中，有此十二年天符也。又戊。子日，戊为火运，子为少阴君火司天，运与司天同火，是为天符。此日得病速而危困也。更遇当年太岁亦是天符，或者岁会，其病尤困。

　　天气生运曰顺化，甲子、甲午、甲寅、甲申年，火下生土也；壬辰、壬戌年，水下生木也；乙丑、乙未年，土下生金也；辛卯、辛酉年，金下生水也；癸巳、癸亥年，木下生火也，六十年中，有此十二年顺化也。

　　天气克运曰天刑。

　　庚子、庚午、庚寅、庚申年，火下克金也；戊辰、戊戌年，水下克火也；辛丑、辛未年，土下克水也；丁卯、丁酉年，金下克木也；己巳、己亥年，木下克土也。六十年中，有此十二年天刑也。

　　运生天气曰小逆，壬子、壬午、壬寅、壬申年，木上生火也；庚辰、庚戌年，金上生水也；癸丑、癸未年，火上生土也；己卯、己酉年，土上生金也；辛巳、辛亥年，水上生木也。子临父位，于理未当。六十年中，有此十二年小逆也。

　　运克天气曰不和。

　　丙子、丙午、丙寅、丙申年，水上克火也；甲辰、甲戌年，土上克水也；辛丑、辛未年，水上克土也；癸卯、癸酉年，火上克金也；己巳、己亥年，金上克木也。六十年中，有此十二年不和也。

　　运临本气之位曰岁会。

　　子，水位也，丙子年，水运临之；午，火位也，戌午年，火运临之；卯，木位也，丁卯年，木运临之；酉，金位也，乙酉年，金运临之；辰、戌、丑、未，土位也，甲辰、甲戌、己丑、己未年，土运临之。六十年中，有此八年岁会也。又丙子日，丙为水运，子为水支，是运与支同水，乃名岁会。年、月、日、时同，如遇此日得病，不死，但执持而徐缓，更会年、月、时合天符岁会，其病尤甚。

　　天符岁会相合曰太乙天符。

　　戊午、乙酉、己未、己丑，六十年中有此四年太乙天符也。又戊午日，戊为火运，午是少阴君火司天，又是火支，乃名太乙天符。此日得病，主死。

　　运与四孟月相同曰支德符。

　　寅属木，春孟月也，壬寅年，木运临之；巳属火，夏孟月也，癸巳年，火运临之；申属金，秋孟月也，庚申年，金运临之；亥属水，冬孟月也，辛亥年，水运临之。六十年中，有此四年支德符也。

　　运与交司日相合曰干德符。

　　己合，乙与庚合，丙与辛合，丁与壬合，戊与癸合，一年遇此二干，天地德合，亦为平气之岁也。

　　太过之运加地气曰同天符。

　　庚子、庚午年，运同司地燥金；壬寅、壬申年，运同司地风木；甲辰、甲戌年，运同司地湿土。六十年中，有此大年同天符。

　　不及之运加地气曰周岁会。

　　辛丑、辛未年，运临司地寒水；癸卯、癸酉年，运临司地君火；癸巳、癸亥年，运临司地相火。六十年中，有此六年同岁会也。

　　大要：阳年先天时化，则己强而以气胜实（主胜客也），故不胜者受邪；阴年后天时化，则己弱而以气休衰（客胜主也），故胜己者来克。被克之后，必待时而复也。行复于所胜，则己不可前。故待得时，则子当旺，然后子为母复仇也。

　　又云：阳年太过，则传所不胜而乘所胜；阴年不及，则所胜妄行，而所生受病。假令肝木有余，则时已气盛，反薄肺金而乘其脾土；肝木不及，则土无所畏，遂自妄行，乃凌其肾水。此五行生克之理，盖胜至则复，复已而胜，故无常气而不息。若复而不胜，则是生意已伤，而有穷尽矣。

　　经曰：亢则害，承乃制，制生则化，外列盛衰，害则败乱，生化大病。

　　亢者，过极而不退也。当退不退，始则灾害及物，终则灾害及己。承，犹随也。以下奉上，有防之之义。

　　制，克胜之也。制生则化者，言有所制，则六气不至于亢而为平，平则万物生而变化无穷矣。生者自无而有，化者自有而无。外列盛衰者，六气分布主治，迭为盛衰，害而无所制，则败坏乖乱之政行，为灾为变，生化几乎息，而为万物之大病。大病，即灾变也。万物皆病，天地其能位乎？此亢害承制皆莫或使然，而自不能不然者也。以天时言之，春时冬令不退，则水亢极而害所承之木。然火为木之子，由是乘土而制水，则木得化生之令，而敷荣列秀于外。但草木虫育自有各年盛衰不同，苟无制而木被其害，则冬入于春，生化几乎息，而为天地间之大灾变也，岂非政令败乱之极乎？以人身言之，心火亢甚，口干、发燥、身热，则脾土失养，肺金受害。

　　由是水乘而起，以复金母之仇，而制平心火，汗出发润、口津身凉而平矣。苟肾水愈微而不能上制，心火愈盛而不能下退，则神去气孤，而灾害不可解矣。与七卷参看。

　　又曰：有余而往，不足随之；不足而往，有余从之。知迎知随，气可与期。

　　言六甲有余，己则不足；不足，己则有余。若余己复余，少己复少，则天地之道变矣。

　　又曰：出入废则神机灭，升降息则气立孤危。故非出入，则无以生长壮老已；非升降，则无以生长化收藏。

　　是以升降出入，无器不有，四者常守，反之则灾害至矣。

　　出入者，天地之呼吸也；升降者，天地之化气也。毛羽裸鳞介及飞走 行者，皆生气根于身中，以神为动静之主，故曰神机；金玉土石草木，皆生气根于外，假气以成立，故曰气立。根于中者，生源系天，其所动浮皆神气为机发之主，故其所为也，物莫之知，是以神舍去则机息；根于外者，生源系地，故基生长、化成、收藏，皆造化之气所成立，故其所出也，物亦莫知，是以气止息则造化之道绝矣。九窍横者，皆有出入去来之气；九窍竖者，皆有阴阳升降之气往复于中。壁窗户牖，皆承来气冲击于人。阳升则井寒，阴升则井暖。以物投井及叶坠空中，翻翻不疾，皆阴气所凝也。虚管溉满，捻上悬之，水固不出，为无升气而不能降也；空瓶小口，顿溉不入，为气不出而不能入也。由是观之，升无所不降，降无所不升，无出则不入，无入则不出。群品之生，升降出入，生气之常也。若有出无入，有入无出，有升无降，有降无升，则反生化之常道，而神去气孤，非灾害如何？虽然逆顺灾眚，尽皆天之气运所为也。地在人之下，大气举之也。天六动而不息，地五静而有守。

　　天以六气临地，地以五位承天。然天气不加君火，以六加五，则五岁而余一气，乃君火不立岁气，但以名奉天耳。故曰：君火以名，相火以位。言相火代君火而用事，故五岁而右迁。若地以五承六，则当六岁乃备尽天元之气，故六期而循环，周而复始。五岁一周，则五行之气遍；六期一备，则六气之位周。五六相合，故三十年一纪之，则六十年矣。

　　推之历日，根据节交气，常为每岁之主气，又曰地气。若司天、在泉、左右两间轮行而居主气之上者，曰天气、客气也。客气乃行岁中天命，主气只奉客气之天而已。客胜主则从，主胜客则逆，二者有胜而无复矣。

　　主胜则泻主补客，客胜则泻客补主。

　　经曰：先立其年，以明其气。每年先立运气，审其太过不及，然后以地之主气为本，天之客气加临于上为标，以求六化之变。如气之胜也，微者随之，甚者制之；气之复也，和者平之，暴者夺之。皆随胜气，安其屈伏，以平为期。抑考褚氏有曰：大挠作甲子，隶首作数，志岁月日时远近。故以当年为甲子岁，冬至为甲子月，朔为甲子日，夜半为甲子时，积一十百千万，亦有条而不紊，皆人所为也。人婴异气，疾难预拟。吾未见其是也。

　　吁！此一偏之见也。不知天时非凡夫可度，人身资大化有生。《明堂》诗曰：甲胆乙肝丙小肠，丁心戊胃巳脾乡，庚属大肠辛属肺，壬属膀胱癸肾藏，三焦亦向壬宫寄，胞络同归入癸方。

　　诗言人秉天地壬之气而生膀胱命门，秉癸之气而生肾，秉甲之气而生胆，秉乙之气而生肝，秉丙之气而生小肠，秉丁之气而生心，秉戊之气而生胃，秉己之气而生脾，秉庚之气而生大肠，秉辛之气而生肺，此天干也。

　　地支亦然。

　　又云：肺寅大卯胃辰经，脾巳心午小未中，申膀酉肾心胞戌，亥三子胆丑肝通。观此二诗，则天地人身，无时不相流通。

　　经曰：天气通于肺，地气通于咽，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之气也。

　　故一气不合，不能生化，天有六气，人以三阴阳而上奉之。

　　以六经言之，三阴三阳；以十二支分之，则有六阴六阳。阴从上降，生于午而极于亥，谓之六阴；阳从下起，生于子而极于巳，谓之六阳。

　　地有五行，人以五脏腑而下应之。脏为阴，而其数奇，以应五运，盖五行质具于地，而气则行于天也；腑为阳，而其数偶，以应六气，盖六淫虽降于天，而势必充于地也。子午为天地之中正，君火位焉，手少阴心（午）

