<!-- { "loadSidebar": true } -->
　　内因五劳、六极、七伤，积虚成损，积损成伤，经年不愈者，谓之久虚。五劳应五脏，六极即六欲应六腑。盖心劳曲运神机，则血脉虚而面无色，惊悸梦遗盗汗，极则心痛咽肿。

　　肝劳尽力谋虑，则筋骨拘挛，极则头目昏眩。脾劳意外过思，则胀满少食，极则吐泻肉削，四肢倦怠，关节肩背强痛。肺劳预事而忧，则气乏，心腹冷，胸背痛，极则毛焦津枯，咳嗽哄热。肾劳矜持志节，则腰骨痛，遗精白浊，极则面垢脊痛，此五劳应乎五极者也。若原因腑虚，以致脏虚，脏腑俱虚，视听已衰，行步不正，名曰精极，令人精浊茎弱核小，故又曰六极，极即伤也。七伤者，惟原劳极之由，久视伤血，久卧伤气，久坐伤肉，久立伤骨，久行伤肝，房劳思虑伤心肾则阴血虚，劳役饥饱伤胃腑则阳气虚，此伤证之至要也。阴虚，四物汤、二宜丸、肾气丸。火动外潮者，四物汤加知母、黄柏，或滋阴降火汤丸、加味逍遥散、补阴丸；火燥甚者，大补阴丸、单天门冬膏。阳虚，四君子汤、保元汤。火衰中寒身冷者，鹿茸大补汤、苁蓉散、加减内固丸、三仙丹、温肾丸、腽肭补天丸、斑龙丸。阴阳俱虚，八物汤、固真饮子或丸、人参养荣汤，或十全大补汤加苁蓉、附子、半夏、麦门冬，或八味丸。有火者，二至丸、异类有情丸。心虚，人参固本丸、梦授天王补心丹、朱子读书丸；肝虚，天麻丸、鹿茸四斤丸；脾虚，参苓白术散、橘皮煎丸、苍术膏、白术膏、参苓造化糕、太和膏；肺虚，单人参膏、单五味子膏；肾虚，小菟丝子丸、玄菟固本丸、三味安肾丸、太极丸。

　　调和心肾养脾胃，不论阴阳损伤，皆因水火不济，火降则血脉和畅，水升则精神充满。或心肾俱虚，或心脾俱虚，或心肝俱虚，或肺肾俱虚，或五脏俱虚，但以调和心肾为主，兼补脾胃，则饮食进，而精神气血自生。调和心肾，虚中有热者，古庵心肾丸；虚中有寒者，究源心肾丸；不受峻补者，归茸丸、瑞莲丸、冷补丸；兼补脾胃，二神交济丹、还少丹、天真丸、返本丸。

　　挟热与气细酌量；虚者，下虚也。热者，上热也。又言虚实者，正气虚邪气实也。心劳邪热，则口舌生疮，语涩肌瘦；肝劳邪热，则胁痛关格不通；脾劳邪热，则气急肌痹多汗；肺劳邪热，则气喘面肿，口燥咽干；肾劳邪热，则尿赤阴疮，耳鸣溺闭。三白汤主之。心热，加黄连、木通、麦门冬、生地；肝热，加黄芩、防风，当归、龙胆草、赤芍；脾热，加山栀、石斛、升麻；肺热，加知母、桑白皮、秦艽、葶苈；肾热，加玄参、赤茯、车前子、生地。更参积热门虚火治法。挟气者，交感丹。古庵云：心肾主血，心恶热而肾恶燥，则清热润燥之药，是补心肾而泻肺脾也。肺脾主气，肺恶寒而脾恶湿，则温寒燥湿之药，是补肺脾而泻心肾也。《局方》概用辛香燥剂，以能健脾进食。然阴血消而心肾损，以致虚极火炎，面红发喘，痰多，身热如火，趺肿溏泄，脉紧不食者，死。噫！凡虚皆阴血、阴气虚也，若真阳虚，亦不可治。

　　从来养性延年药，只是中和效更长。

　　经曰：形不足者，温之以气。温存以养，使气自充，非温药峻补之谓也。精不足者，补之以味。乃天地自然之味，非膏粱之谓也。今人，无病贪补而致病者有之；有病贪补而不根据证用药，反增痰火者有之，非惟不足却痰延年，亦非养心、养性之道。且少年欲火正炽，尤宜戒补；中年以后，必资药饵扶持者，亦须量体，宁从缓治，不可责效目前，反致奇疾。大概肾虚者，琼玉膏、还元秋石丸、延年益寿不老丹；耳目衰者，还元丹、四圣不老丹、松柏实丸；肾虚无火者，何首乌丸、却老乌须健阳丹；肾虚有火者，八仙添寿丹；羸瘦者，大造丸、紫河车丹；血疾者，女贞丹、柏叶煎、柏脂丸、秤金丹；风疾胃火者，松脂丸、松梅丸；风疾无火者，仙人饭；痰火溺涩者，茯苓煎；气弱者，单人参膏；血燥者，单天门冬膏、地黄膏；脾虚者，白术膏；脾肾俱虚者，加味苍术膏。此皆养性延年之药，亦必因病选用。

　　外集·卷四　杂病提纲

　　内伤

　　沉痼大补（气血）暖胃脾，人身真阳耗散，脾胃虚弱，加以食啖生冷，嗜欲过度，以致脏腑停寒不散，谓之沉寒；积冷不解，谓之痼冷，宜十全大补汤、鹿茸大补汤，加姜、桂、雄、附以滋气血，补暖下元。若原只因生冷伤脾者，四柱散、附子理中汤、补真丸，专补脾胃可也。又有阴虚内热，因伤冷药，及将息失宜，变成寒中，全以养脾为主，只宜理中丸、二神交济丹去白芍，或四物汤去芍药合理中汤。

　　男精女带吐泻奇；或暴下，或久泻，或吐泻俱发，宜古半附汤、附子理中汤、沉香荜澄茄丸。遗精，金锁正元丹、究源心肾丸、硫苓丸。崩带，见妇人门。

　　脑寒肢冷心腹痛，脑髓寒者，三五七散；四肢冷者，古姜附汤、古桂附汤；气虚冷汗出者，古参附汤、古 附汤；血虚冷者，古茸附汤；遍身冷、昏晕者，三建汤、顺元散；心腹绞痛甚者，椒附丸、复阳丹；挟外感者，正气补虚汤。

　　刚剂慢投恐肾衰；金液丹、黑锡丹、养气丹、返阴丹，尽皆金石慢剂。阴脏性缓，渐服回阳即止，猛进常服，恐水枯火燥，元阳脱矣。阳脏性急者，禁服。

　　取阴取阳无过治，王冰此语亦吾师。

　　古以三建汤，治心经之元阳虚者，责其无火也；大补阴丸，治肾经之真阴虚者，责其无水也。盖人之所借以生者，阴阳之气耳。不善调摄，偏热偏寒，病未至甚，治之不难，若夫积热，始而凉和，次而寒取，寒取不愈，则因热而从之，从之不愈，则技穷矣，由是苦寒频岁而弗停。沉寒始而温和，次而热取，热取不愈，则因寒而从之，从之不愈，则技穷矣，由是辛热比年而弗止。殊不知，以寒治热，而热不衰者，由于真水之不足也；以热治寒，而寒不衰者，由于真火之不足也。不知水火不足，泛以寒热药治，非惟脏腑习熟，药反见化于其病，而有者弗去，无者复至矣。故取之阴，所以益肾水之不足，而制心火之有余也；取之阳，所以益心火之不足，以胜肾水之有余也。火之原者，阳气之根；水之主者，阴气之根。非谓火为心，而原为肝，水为肾，而主为肺也。此太仆达至理之妙也。又积热用苦寒药，必姜汁酒制；沉寒用热药，如附子必用童便蜜制。盖寒因热用，热因寒用，恐相违逆故也。

　　上杂病提纲。杂病者，或兼外感风、寒、暑、湿、燥、火之气，或挟内伤宿食、气、血、痰、郁、虚、实之情。外感骤则为四中，内伤久则为沉痼，所以提之于前，以见其为百病大纲。其余证，皆由此变出。医能知此门户，又能知从头至足问证之法。第一辨其为内伤耶，为外感耶？外感，手背热，而口能知味；内伤，手心热，而口不知味。外感，伤风恶风，面光有汗；伤寒恶寒，面惨无汗；伤暑恶热，烦渴面垢；伤湿恶湿，重着面黄。内伤，劳役伤气，则恶劳而心口不痛；饮食伤脾，则恶食而心胃刺痛。若夫色欲伤肾，则愈好色而骨蒸，口多嗜味，阴虚火动故也，七情，思虑伤心与脾，则益善思而恍惚不寐；忧怒伤肺与肝，则愈动气而痞满眩呕，口仍失味，诸气怫郁故也。一切血证，日轻夜重；一切痰证，食少，肌色如故；一切火证，性急潮盛；一切水证，胁硬心下怔忡。至于辨证虚实，俱以似伤寒阳证者，为热且积也；似伤寒阴证者，为虚且寒也。又辨其内外有无，相兼多寡，或不内不外，而为本经自病，男子必审房劳，女人先问经孕，与所处顺逆，及曾服某药，然后证之以脉，万无一失。噫！机括熟而门类显者，惟不脉而药，可以广及，然亦难乎其人之妙悟也。病家一时紧急，寻医辨证，且将此提纲理会，亦不致差门户。以后分类、有言外因风、寒、暑、湿，内因七情、瘀血、痰火、食积，而不详言其证者，正以括之于此也。以意会之，医门斯可入矣。

　　外集·卷四　杂病分类

　　外感

　　头眩头眩欲倒辨瘦肥，或云眩晕，或云眩冒。眩，言其黑；晕，言其转；冒，言其昏，一也。虚者，内外之邪，乘虚入表而上攻；实者，内外之邪，郁痰上结而下虚。大概肥白人多湿痰滞于上，火起于下，痰因火而上冲，所谓无痰不作眩者是也，治宜以痰为主，兼补气降火；瘦人多肾水亏少，相火上炎而眩晕，所谓风胜则地动，火得风则焰旋是也，治宜滋阴降火，化痰抑肝。此以肥瘦为主，亦丹溪常法也，后仿此。

　　眼花昏暗屋旋飞；经曰：徇蒙招尤。徇蒙者，如以物蒙其首；招尤者，招摇不定。如立舟车之上，起则欲倒，眼昏耳聋，屋如旋转，甚则卒倒，不省人事，乃肝所主也。又曰：诸脉皆系于目。脏腑筋骨气之精，而与脉并为系，上属于脑，后出于项中，故邪中于项，因逢其身之虚，其入深，则随眼系入于脑，则脑转，脑转则引目系急而眩矣。

　　虚弱老年阳陷越，内伤劳役，气虚不能上升，或汗多亡阳，宜补中益气汤。色欲伤肾，气逆不能归元，四君子汤加天麻、防风，或十全大补汤、肾气丸加鹿茸。血虚，因产后、金疮及吐衄亡血，孤阳浮越，古芎归汤加炒干姜，瘀血滞胸加童便。老年每早起眩晕，须臾自定，有风痰虚火者，果系阳虚，顺元散，吞黑锡丹以镇坠之。《玉机》谓丹药金石助火，香窜散气，多致飞越之亢，岂能镇其不归之气耶？火痰晕甚气痛眉；火动其痰，眩甚者，二陈汤加芩、连、苍术、羌活。火盛壮实，属阳明者，单大黄酒炒为末，茶清下，或古荆黄汤加防风等分；属太阳少阳者，酒芩、白芷等分为末，茶清下。虚火，半夏白术天麻汤。七情，脏气不平，涎迷心窍，眩晕、眉棱骨痛、眼不可开者，七气汤、玉液汤、补虚饮。

　　风则项强寒拘痛，外因风，脉浮、有汗、项强，热者，川芎茶调散，或参苏饮加南星、黄芩；热甚者，川芎石膏散；虚者，山茱萸散，或四物汤加秦艽、羌活，通用单白芷丸。又大风头眩，手足麻痹，胃脘发痛，乃风寒湿三痹合至，必有停饮在上，宜量吐之。寒，脉紧无汗，四肢拘急，筋挛，头掣痛，五积散；喜热手按者，附子理中汤、三五七散。

　　暑烦渴兮湿重垂；暑，脉虚，烦渴，十味香茹散，或二陈汤加黄连、山栀、川芎。湿，脉细，头重吐逆，芎术汤、芎术除眩汤，或肾着汤加川芎。风湿，玉壶丸。

　　外邪和解清痰火，内虚本固标自移。

　　凡肝脉溢大必眩，宜预防之，外感解肌化痰，不可妄施汗下；内因量施补益。

