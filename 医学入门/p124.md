<!-- { "loadSidebar": true } -->
　　痰火风湿（气）闭可通，痰火，因膏粱胃热上升，两耳蝉鸣。热郁甚，则气闭渐聋，眼中流火，宜二陈汤加黄柏、木通、 蓄、瞿麦。因酒者，通圣散加南星、枳壳、大黄，或滚痰丸。风聋，因风邪入耳，必内作痒，或兼头痛。风热或因郁者，防风通圣散，先将大黄酒煨，又酒炒三遍，后人诸药俱用酒炒煎服。风壅连头目不清者，清神散。风虚者，排风汤、桂香饮、芎芷散。湿聋，因雨水浸渍，必内肿痛，凉膈散加羌活、防风，俱用酒炒，或五苓散加陈皮、枳壳、紫苏、生姜。湿痰，神芎丸。湿热挟气，木香槟榔丸。气聋，因脏气厥逆，上壅入耳，痞塞不能，必兼眩晕。实人因怒者，当归龙荟丸；虚人因思者，妙香散。忧滞者，流气饮子加菖蒲；上盛下虚者，秘传降气汤加菖蒲。

　　虚劳精气脱难救。

　　虚聋，因久泻，或大病后，风邪乘虚入耳，与气相搏，嘈嘈而鸣，或时眼见黑花。阴虚者，四物汤加知、柏、菖蒲、远志，或肾气丸加磁石、故纸、菟丝子、黄柏。阳虚者，八味丸、益肾散、磁石汤。劳聋，昏昏聩聩，瘦瘁乏力。因劳力脱气者，补中益气汤加菖蒲；有火者，加知、柏、茯苓；因房劳脱精者，人参养荣汤加知、柏，或补骨脂丸。如久聋，肾虚气虚，绝不闻者，难治。

　　耳鸣乃是聋之渐，惟气闭多不鸣便聋。风热鸣者，解毒汤加生地、知母，或通圣散；痰火鸣甚，当归龙荟丸；挟湿，神芎丸，或青木香丸；肾虚微鸡，滋肾丸。气虚，四君子汤下；血虚，四物汤下；阴虚，虎潜丸。

　　停脓疼皆风热凑；耳，原有油液，风热搏击结核，鸣欲聋者，外用生猪脂、地龙、锅煤等分，姜汁和丸枣核大，绵裹入耳，令润挑去；重者，内服柴胡聪耳汤。脓耳，风热上壅，流脓，外用枯矾五分，陈皮、胭脂俱烧灰各二分，麝五厘，为末，吹耳；重者，内服犀角饮子。耳疼如虫走者，风盛；干痛者，风热或属虚火；有血水者，风湿。外用蛇蜕烧存性为末吹入，或枯矾末亦可。疼甚，用吴萸、乌头尖、大黄捣烂， 足掌心。重者，内服东垣鼠粘子汤。

　　大要调气与开关（窍），肾，水窍，耳而能闻声者，水生于金也。肺主气，一身之气贯于耳，故能听声。

　　凡治诸聋，必先调气开郁，间用磁石羊肾丸开窍。盖聋皆痰火郁结，非磁石镇坠，乌、桂、椒、辛、菖蒲辛散流通，则老痰郁火何由而开？然亦劫剂也，愈后以通圣散和之可也。

　　外治暴聋亦可透。

　　暴聋，用甘遂为丸塞耳，内服单甘草汤；稍久，用松香五钱溶化，入巴豆二十粒，葱汁捣丸，绵裹塞耳，左聋塞右，右聋塞左，双聋次第塞之。冻耳，用榄核烧灰，油调搽；如烂，贝母末干糁。百虫入耳，用清油灌入，口吸气，久自出。如蜒蚰入耳，用信花、雄黄各一钱为末，先用一字点耳中，次用猫尿灌之，取猫尿以生姜擦牙自出。又方用琴弦一段，将弦头略软二分，蘸驴胶，入耳粘出。凡卧不宜浓被覆塞耳气，久则不通，故养生者，常摩耳廓，以防聋也。

　　鼻鼻塞须知问久新，鼻窍于肺，而能知香臭者，心也。人身水升火降，荣卫调和，则鼻司呼吸，往来不息而已。苟或寒伤皮毛，则鼻塞不利；火郁清道，则香臭不知。新者，偶感风寒，鼻寒声重，流涕喷嚏，宜以风寒治之，九味羌活汤、参苏饮、消风百解散。久则，略感风寒，鼻塞等证便发，乃肺伏火邪，郁甚则喜热恶寒，故略感冒，而内火便发，宜清金降火，兼通气之剂，凉膈散加荆芥、白芷，或川芎石膏散。又有不必外感，四时鼻塞干燥，不闻香臭，宜清金降火消痰之药，清气化痰丸、上清丸。古方，鼻塞甚者，御寒汤、澄茄丸；不知香臭者，通气汤；内有硬物者，单南星饮、贴囟荜茇饼，外用石菖蒲皂角等分为末，绵包塞鼻，仰卧片时；虚寒者，通草丸。

　　久成鼽衄渊流津；鼻乃清气出入之道，清气者，胃中生发之气也。鼻塞久则气壅不转，热郁于脑，清浊混乱，为鼽、为衄、为渊。鼽者，鼻流清涕，热微，二陈汤加芎、归、细辛、白芷、防风、羌活、桔梗等分，姜煎，入薄荷少许。久不止者，芷荑散去薄荷，加荆芥、黄芩、神曲、南星、半夏等分，食后煎服，外用细辛膏。渊者，鼻流浊涕，热盛，金沸草散倍黄芩，入凤凰壳一枚，烧存性调服。肺风，消风散加发灰。肺火流涕，咳吐脓血，桔梗汤、人参平肺散。胆移热于脑，流涕浊臭，防风通圣散加薄荷、黄连，或芷荑散，外用苍耳根、茎、苗子烧灰，醋调涂鼻内。有流臭黄水者，甚则脑亦作痛，俗名脑砂。有虫食脑中，用丝瓜藤近根五尺，烧存性为末，酒调服；虚者，川乌散，外用白牛尾毛、橙叶等分为末，吹鼻中；倘有血出，加山栀亦不妨。衄者，鼻流清血，鼻渊久则必衄，防风散主之，详后衄血。

　　伤酒鼻 伤热痛，鼻，准头红也，甚则紫黑。因饮酒血热入肺，复被风寒郁久，则血凝浊而色赤，或不饮者，乃肺风血热。俱宜四物二陈汤去半夏，加红花，黄芩，水煎入酒少许，调五灵脂末服，气虚加黄 。常宜服单山栀丸，或黄连阿胶丸，间用升麻和气饮，吞泻青丸以除病根。外用黄连末、天吊藤烧灰，桐油调敷，或硫粉散。鼻痛，因风邪入鼻，与正气相搏，鼻道不通故痛，藿香正气散、祛风通气散。有痰水冲肺者，鼻膈隐痛，二陈汤加黄芩、山栀、桔梗、麦门冬。

　　鼻疮鼻痔热同因；轻为鼻疮，重为鼻痔，皆肺热也。鼻中生疮者，枇杷叶煎汤候冷，调消风散，食后服，忌煎、炒、姜、蒜热物。外用辛荑为末，入脑、麝少许，绵裹塞鼻。鼻痔，肺气热极，日久凝浊，结成 肉如枣，滞塞鼻瓮。甚者，又名鼻，宜防风通圣散，加三棱、海藻末调服。外用辛荑为君，细辛、杏仁少许为末，和羊髓、猪脂熬膏候冷，入雄黄、白矾、轻粉、麝香少许为丸，绵裹塞鼻，数日即脱。甚者加 砂少许，或瓜矾散亦妙。又食积热痰生痔者，单苍耳丸，内服外敷，最消食积；或用白矾二钱，细辛一钱，白芷五分，为末塞鼻。

　　疏风降火真要法，风寒外感者，温以散之。风热有自内郁者，或外感久则郁而为热，或内因饮食、衣服过暖，肝热生风，亦鼻塞流涕，宜降火清金。

　　久宜养血补肾真。

　　凡鼻涕鼽、渊鼽，久甚不愈者，非心血亏，则肾水少，养血则血生，而火自降；补肾则水升，而金自清，虽鼻疮、痔久亦宜。又鼻寒久不愈者，必内伤肺胃，清气不能上升，非外感也，宜补中益气汤以和之，此皆治本之论。

　　口舌唇口病有热亦有虚，心主舌，脾主唇、口，然心脾二气恒相通也。

　　心劳味浓病根株；心贵安静，七情烦忧过度，则心火炎盛，加之饮食浓味积热，而口生疮或臭。劳心者，犀角琥珀膏。心劳味浓者，气出腥臭，唾涕稠粘，口干舌燥，泻白散，加桔梗、知母、麦门冬、黄芩、五味子。痰热，浅者薄荷煎，深者五福化毒丹。

　　热极偏胜口糜烂，热甚，一脏偏胜，则口味失常。心热，口苦生疮，凉膈散、黄连阿胶丸；肝热，口酸而苦，小柴胡汤加龙胆草、青皮、甘草；甚者，当归龙荟丸。谋虑不决，胆虚口苦，人参、远志、茯神、甘草为君，柴胡、龙胆草为使，甚者肾气丸；脾热，口甘或臭，泻黄散、四顺清凉饮、甘露饮、三黄丸；肺热口辛，甘桔汤、泻白散；肾热口咸，滋肾丸。然肝移于胆则口亦苦，木乘脾则口亦酸，胃热或淡或甘，肾化火则苦而甘。要之，热胜则苦，寒胜则咸，宿食则酸，烦躁则涩，虚则淡，疸则甘，劳郁伤肺则口臭。口糜，膀胱移热小肠，溺涩虚热，口疮糜烂者，柴胡、地骨皮等分，水煎服。甚者，加硝、黄；心胃壅热，水谷不化者，导赤散合四苓散；如热盛并大便不通，脐痛喘急，口疮溃烂者，泻白汤；血热者，鸡苏丸。

　　中虚炎上亦难哺；口疮久不愈，服凉药反甚者，乃虚炎上攻，中焦不足，理中汤，甚者加附子；下虚甚者，秘传降气汤，吞黑锡丹二十丸；阴虚者，四物汤，加知、柏，或补阴丸；年久不愈者，黑参丸。

　　外治仍分疮赤白，口中疮赤者，心热，用枯矾末糁之，或噙良久，水漱又噙。口中疮白者，肺热，用黄柏、荜茇等分为末，酣调搽，水漱。口疮赤白者，心肺俱热，用玄胡索一钱，黄柏、黄连各五分，青黛、陀僧各二钱为末，频糁之，或单文蛤末亦好；夏月，西瓜水徐徐饮之。

　　虚炎口疮者，甘草、干姜和匀，细嚼噙之。上热下寒者，黄连、干姜等分，噙且服之。口牙疳疮，用山栀去仁，填白矾，入柳叶，火中 为末，吹入口中。口吻生疮自烂者，槟榔烧灰，入轻粉少许，干糁。小儿口疮不食，以狐惑治之必死，用白矾煎汤浸脚，半日顿宽，更以黄柏、僵蚕为末敷之。口疮疼痛，用巴豆半枚，生研和米饭一豆大，杵和贴印堂对眉间，约半刻许，觉红就去，不可泡起，小儿减半用之。

　　秽气含香暂可除。

　　虚火郁热，蕴于胸中，乃作口臭，因与前同，外用川芎、白芷等分，蜜丸含化，或香附子亦可。

　　舌病内外因可详，心之本脉，系于舌根；脾之络，系于舌两旁；肝脉循阴器，络于舌本；肾于津液，出于舌端。分布五脏，心实主之，故曰：诸经皆会于口。

　　外因强短内肿长；外感风寒传经者，则舌苔自白而黄而黑者，死；卒中者，则舌强而短，舌卷不言者，死。大概风用小续命汤，寒用理中汤，热用甘桔汤加防风、枳壳、黄芩。风寒湿舌强者，用白矾、肉桂末等分安舌下，或四卷正舌药。内因七情气郁，肿满不得息者，金沸草散；久不愈者，黑参丸，外用古霜盐散；因怒者，单锈铁粉涂之。舌肿满口，气不得吐者，名木舌，用陈茶、陈白梅，入巴豆七枚，同捣成膏，薄荷水调刷口中，得下咽片时，即下一二行，以粥补住。如生疮连腮颊肿者，玄参升麻汤。舌肿满口不能声，饮食不通者，名重舌，用蒲黄频刷舌上自退。如不能咽药，即以黄连浓煎，时时呷之，以泻心火。舌肿如猪胞者，以针刺舌下两傍大脉，血出即消，切勿刺中脉，令血不止，误刺以火烧铜筋烙之，血再不止者，死。或酣调锅煤，敷舌上下，脱去再敷，须臾自消，不食者，亦死。舌肿，舌下有虫如蛄蝼、卧蚕，头小白有尾，可烧铁烙烙舌头上即消。舌长过寸者，单冰片末敷之。

　　肾虚（火色）淡黑（一二点，宜以生姜蜜水洗红后，用补肾兼痰火药）肺痰胀，肝衄（痰热，舌强壅肿，或短，甘露饮。肝热舌出血如泉，单槐花末糁之）心脾裂作疮。

　　心热生疮破裂，单黄连煎汤服；脾热舌苔干涩如雪，薄荷蜜、冰 丸；心脾热者，升麻葛根汤加薄荷、黄芩、桔梗。

