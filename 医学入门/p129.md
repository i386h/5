<!-- { "loadSidebar": true } -->
　　痢疼凭色证分热寒，身热口渴，溺涩，大便急痛色赤者，为热；身凉不渴，溺清，大便顺利色白者，为寒。但痢因于暑，热者多，寒者少。然阴阳变化，赤而淡者为寒，白而稠者亦热，必色证两参，而后寒热可辨。

　　总因湿火气血滞；血因火动，湿多成泻，火伤气分则气郁，自大肠滞下为白；火伤血分则血瘀，从小肠渗下为赤；气血俱伤，则赤白相兼。其因：有外感暑湿，内伤酒面，炙爆消烁，或七情气郁，而为火之实者；有外感寒湿，内伤生冷，硬物积滞，或房欲损伤精血，而为火之虚者，皆令肠胃粘溢，久积成毒。经曰：饮食不节，起居不时者，阴受之，则入五脏，闭寒，下为飧泄、肠癖。言湿火滞于肠中，故名滞下。又云痢者，利也，法当利下耳。

　　表证头疼或渴呕，初起发热恶寒，头疼身痛，带表证也。热者，九味羌活汤；寒者，不换金正气散。烦渴多暑，薷苓汤、六一散、梅蜜饮。虚者，钱氏白术散。呕吐有寒热者，属半表，柴苓汤。顽痰在膈者，芩连二陈汤加防风、桔梗芦探吐。胃火冲上者，清六丸。毒滞上攻者，平胃散加黄连、木香、槟榔。虚呕食少者，四君子汤加陈皮、浓朴、麦门冬、竹茹，或温六丸。日久阴虚者，八物汤合二陈汤加枳梗。呕吐全不食者，谓之噤口，胃火甚也，大虚大热，香连丸加莲肉各一半为末，米饮下。又人参四钱，姜炒黄连二钱，浓煎，终日细细呷之，如吐再服，但一呷下咽便开。有毒熏心肺者，败毒散加莲肉、陈米，或单莲肉留心为末，每二钱，陈皮煎汤下。外用大田螺二个，入麝少许，捣碎敷脐中，以太乙膏贴之，引热下行。

　　间有过服利药及脾胃虚者，参苓白术散去山药，加菖蒲。

　　里急腹痛后重坠。

　　火性急速传下，或化或不化，食物瘀秽欲出，而气反滞住，所以欲便不便，腹痛窘迫，拘急大肠，重而下坠，甚则肛门作痛，宜木香、槟榔通气，大黄降火，芩、连解毒，归、芍和血，枳壳、陈皮行滞。经云：和血则便脓自愈，行气则后重自除。间有虚火者，参、术、归、芎补之；寒凝者，干姜、肉桂温之。又素有积聚，偶因一脏之气发动，干犯肠胃成痢者，须察何脏相乘，以平治之。

　　热赤紫黑寒白清，偏热纯赤见暑证，轻者，黄芩汤；重者，导滞汤；日久，黄连阿胶汤。热积紫黑色者，瘀血也，腹痛后重异常，榉仁承气汤下之；或因误温以致血瘀者，犀角地黄汤，加黄连、大黄，或加味清六丸。日久，地榆散、单苦参丸、黄连阿胶丸。要知诸痢皆血瘀，惟黑为瘀甚耳。寒痢白如鸭溏，肠鸣痛坠不甚，不换金正气散，加乌梅、陈米，或熟料五积散。肢冷便清，古姜附汤、理中汤。日久，黄连补肠汤。冷热不调，赤白各半，古姜墨丸。或乍溏乍涩，似痢非痢，古萸连丸。

　　湿如豆汁风青是；湿痢，腹胀身重，下如豆汁，或赤黑混浊，危证也，当归和血散、升阳除湿防风汤，升阳益胃汤、除湿汤、猪苓汤、戊己丸；风痢，恶风鼻塞身痛，色青，或纯下清水，古苍防汤、神术散；青色带白者，风寒，五积散；带红，胃风汤。青绿杂色，属风火湿，及五色俱下者，乃脾胃食积，及四气相并而作，古萸连丸救之。以上外感痢疾，如一方长幼相似者，名曰疫痢，败毒散加陈皮，或姜茶煎以防之，更参运气调治。

　　七情蟹渤食积黄，气痢，去如蟹渤，拘急独甚，流气饮子、古萸连丸、六磨汤。热者，解毒汤加知母、枳壳，或木香槟榔丸；冷者，木香匀气散、煮黄丸；小便闭者，五苓散；久不止者，气痢丸。积痢，色黄或如鱼汤浆，腹胀痛恶食者，保和丸、急痛神保丸。一切酒食积聚，或黄或赤，通玄二八丹；伤酒甚，酒蒸黄连丸；伤水挟腹胀痛者，温六丸；体实者，导水丸。

　　虚劳滑脱多困惫；虚痢，困倦，谷食难化，腹微痛，或大痛，并无努责。血虚淡红，通玄二八丹；日久，四物汤加升麻、香附、侧柏叶；房劳伤精血成毒者，肾气丸；虚痨挟痢者，香连猪肚丸。凡痢经下后，痛坠不减，虚坐努责及久不愈者，皆阴血虚也，胃风汤去桂加熟地主之。

　　气虚色白，如鼻涕冻胶，四君子汤、理中汤，俱补中益气加木香、肉桂、浓朴、茯苓，散风邪，分水道，开胃脘。日久者，补中益气汤。虚甚，厥逆脉微者，四顺散、黑锡丹。滑痢不禁，甚则脱肛，血分，四物汤加参、术、地榆、樗白皮；气分，真人养脏汤、大断下丸、灵砂苍榆汤。

　　惟有休息最难禁，休息痢，经年月不瘥，有过服凉药，以致气血虚者，八物汤加陈皮、阿胶，芩、连少许，或十全大补汤；脾胃虚者，补中益气汤、参苓白术散；肾虚者，四神丸、赤石脂丸。有误服涩药，余毒不散者，古芩术汤、神效丸、六神丸；有积者，通玄二八丹。积消毒散，脾胃已和，气血将复，然后用百中散以止之。若更涩早，则缠绵胃败难救。

　　蛊疰如肝不可治。

　　蛊疰痢，黑如鸡肝，发渴，五内切痛，乃服五石汤、丸；逼损真阴，其血自百脉经络而来，茜根丸救之，亦有宜温热药者。凡痢下如竹筒，或如屋漏水、尘腐色，气短呃逆者，不治；或纯下血，小便不通，唇红，下后身热脉弦洪者，俱不治。

　　初宜通解或分消，通因通用，下也。然汗、吐亦谓之通，初病元气实者可行。若五七日，脾胃虚者，只宜和解及分利小便，消导食积，无积不成痢也。

　　久乃升涩补脾胃；稍久，以气血药中加升麻、柴胡、防风、苍术以提之；久甚，及用粟壳、肉豆蔻、龙骨、牡蛎、诃子以涩之敛之。食少者，专调脾胃，饮食进而气血自和，盖痢以胃气为本也。其间有里急甚而无表者，即宜通利；有虚而不敢痛者，或和解，或即升举；有气陷下痢如注者，即暂止涩；有滑脱痛甚者，痰火盛也，宜吐宜升，痰消火降，而大肠自敛，须凭脉证断之。

　　愈后余瘀却当防，三白汤、六神丸、枳术丸、太和羹选用。

　　恐成肿痛鹤膝类。

　　有手足肿者，有遍身历节痛者，俱余瘀留滞经络，不可纯用风药。鹤膝风，大防风汤、五积交加散；脚细者，苍龟丸（详外科）。

　　外集·卷四　杂病分类

　　外感

　　痞满痞满先分便易难，痞与否卦义同。精神气血，出入流行之纹理闭密，而为心下痞塞，按之不痛，非若胀满外有胀急之形。大要：大便易而利者，为虚；大便难而闭者，为实。

　　外感半表同伤寒；外感邪气，自肌表传至胸膈，为半表里证，宜和解。或已经下，胸满而痛者，为结胸；不痛者，为痞满，同伤寒治法。

　　杂病食壅兼养血，杂病食积，下之太过，或误下，则脾胃之阴顿亡，以致胸中至高之气，乘虚下陷心肺分野，其所蓄之邪，又且不散，宜理脾胃，兼以血药调之。若用气药导利，则气愈降而痞愈甚，久则变为中满鼓胀。盖痞皆自血中来，但伤寒从外之内，宜以苦泄；杂病从内之外，宜以辛散。人徒知气之不运，而概用枳梗、槟榔，而不知养阴调血，惜哉！古方，食壅胸中窒塞者，二陈汤探吐；伤饮食胸痞者，枳术丸；食后感寒，以致饮食不化者，二陈汤加山楂、麦芽、神曲；虚寒不散，或宽或急，常喜热物者，理中汤加枳实；稍久，郁成湿热者，平补枳术丸。

　　痰火气郁利膈间；痰火因浓味郁成。痰滞者，小陷胸汤，或枳梗二陈汤，导痰汤；火盛者，二陈汤，加芩、连、栝蒌，或黄芩利膈丸，用白术、陈皮煎汤下，或古萸连丸，以泻肝补脾，清湿热开痞结；久病者，黄连消痞丸；如痰火湿热太甚者，方敢用三黄泻心汤，加减量下之。虚者，只宜分消上下，与湿同治。七情气郁成痞，不思饮食，食之不散者，木香化滞汤，或顺气导痰汤。

　　中虚如刺瘀碍阻，有禀受中虚，痞滞不运，如饥如微刺者，六君子汤加香附、砂仁；有内伤劳役，浊气犯上，清气下陷，虚痞者，补中益气汤加黄连、枳实、芍药。便闭，加大黄；呕，加黄连、生姜、陈皮；冬月，加黄连、丁香。食已心下痞者，平补枳术丸。停饮中寒者，枳实理中丸。

　　瘀血结成窠囊下，而心下痞者，用桃仁、红花、香附、大黄等分为末，酒调服利之，或犀角地黄汤。血虚挟火，遇劳则发，心下不快者，四物二陈汤加桔梗、栝蒌降之。气血俱虚者，枳实消痞丸。

　　王道消补总可安。

　　王道消补，不轻吐下，故古方以芩、连、枳实苦泄，浓朴、生姜、半夏辛散，参、术甘苦温补，茯苓、泽泻淡渗，随病所在调之。通用二陈汤为主，肥人多湿痰，加苍术、砂仁、滑石，倍茯苓、半夏；瘦人多郁热中焦，加枳实、黄连、干葛、升麻；禀受素实，面苍骨露者，加枳壳、黄连、青皮、浓朴；素虚者，加白术、山楂、麦芽、陈皮；误下阴虚者，去茯苓、半夏，加参、术、升麻、柴胡、枳实以升胃气，更合四物汤以济阴血；饮食积痞，加枳壳、砂仁、姜汁炒黄连；食后感寒，加藿香、草豆蔻、吴萸、砂仁；气痞、痰痞，加木香、枳壳、南星；中虚，加参、术、香附、砂仁；瘀血，合四物汤，加桃仁、红花。

　　泄泻五泻须知溺赤清，五泻：濡泻即湿泻，肠垢即热泻，鸭溏即寒泻，虚泻，滑泻。大要，热者小便赤涩，烦渴腹中热，谷或不化，而色变青黄，或红赤黑，身能动作，声响亮，手足温；寒者小便清白，不渴腹中冷，完谷色亦不色，变亦白色，身懒动作，目睛不了了，饮食不下。《机要》云：暴泻非阳，久泻非阴。正如伤寒始寒而终热也。

　　湿泻身重注如倾；湿泻，如水倾下，肠鸣身重，腹不疼。外湿者，胃苓汤、除湿汤，或术附汤加茯苓；内湿者，白术芍药汤、白术茯苓汤、二白丸；风湿相搏者，曲芎丸；痛甚者，治痛泻方。

　　协风完谷寒急痛，风泻，恶风自汗，或带清血，即太阴飧泻，反其所食原物。由春伤风寒，夏感冷湿发动，故其泻暴，一方长幼相似，不可温涩，以致变为痢胀。要知四季脾受风湿，亦名飧泻。春，古苍防汤、苍芍汤；夏，二香散；秋，神术散；冬，不换正金气散，微汗之。稍久者，三白汤、曲芎丸；带血虚者，胃风汤。寒泻，恶寒身痛，腹胀切痛雷鸣，鸭溏清冷，完谷不化，甚则脾败肢冷，理中汤倍加茯苓、浓朴，治中汤加砂仁，或大已寒丸。又有一种脏冷泻，以热手按之则缓者，四柱散、古姜附汤。

　　身热烦渴暑分明。

　　暑泻，如水，烦渴尿赤，暴泻，实者，薷苓汤加黄连、车前子，或桂苓甘露饮；虚者，六和汤、清暑益气汤；有潮热者，柴苓汤、升麻葛根汤；日久，香连丸、黄连阿胶丸、来复丹。

