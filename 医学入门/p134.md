<!-- { "loadSidebar": true } -->
　　胁痛胁痛本是肝家病（痛引小腹，善怒），宜分左右审实虚；左右者，阴阳之道路也，左肝阳血阴，右肺阴气阳。实者，肝气实也，痛则手足烦躁不安卧，小柴胡汤加芎、归、白芍、苍术、青皮、龙胆草，或单黄连丸；虚者，肝血虚也，痛则悠悠不止，耳目聩，善恐，如人将捕，四物汤加柴胡梢，或五积散去麻黄，加青木香、青皮。虚甚成损，胁下常一点痛不止者，名干胁痛，甚危，八物汤加木香、青皮、桂心。有火，去桂加山栀，或吴萸水炒黄连。

　　左为怒火与死血，大怒气逆及谋虑不决，或外感风邪，皆令肝火动甚，胁痛难忍，古萸连丸、当归龙荟丸。轻者，小柴胡汤加黄连、牡蛎、枳壳。瘀血必归肝经，夜痛或午后发者是，小柴胡汤合四物汤，加桃仁、红花、乳、没。痛甚者，古枳芎散。便坚黑者，桃仁承气汤，或泻青丸。

　　皮痛吐血者，热伤肝也，小柴胡汤加芎、归、生地。外用韭菜熨胁及琥珀膏贴。

　　右食痰饮七情居；食积胁下如杠，梗起一条作痛，神保丸，枳实煎汤下。轻者，保和丸。痰饮流注肝经，喘咳引痛者，二陈汤加南星、苍术、川芎、柴胡、白芥子，或入青黛少许，姜汁二匙。痰甚者，控涎丹。如胸背胁痛，喘急妨闷者，栝蒌实丸。饮水停滞胁下，如捶痛者，浓煎葱白汤，调枳壳煮散。甚者，用伤寒水证治法。七情凝滞，如有物刺痛，气促呕吐者，分气紫苏饮、流气饮子、调中顺气丸。郁气挟食，连乳痛者，推气散、盐煎散。悲哀伤者，枳壳煮散、四味枳实散、一块气丸。素有郁者，越曲丸。

　　两胁常兼左右证，湿热盛则两胁痛，当归龙荟丸，诸胁痛皆效，痛不可舒伸者，用此丸二钱半，加姜黄、桃仁各五钱，蜜丸或煎服。外感胁痛寒热者，小柴胡加枳梗（详伤寒）。

　　久久成积还有余。

　　胁痛二三年不已者，乃痰瘀结成积块。肝积肥气，肺积息贲，发作有时，虽皆肝木有余，不可峻攻，宜枳术丸加官桂、陈皮、桔梗、甘草，蜜丸服，或复元通圣散，附胁臊方。

　　梦遗梦遗之病全属心，交感之精，虽常有一点，白膜裹藏于肾，而元精以为此精之本者，实在乎心。日有所思，夜梦而失之矣。治宜黄连清心饮，或十味温胆汤、妙香散、定志丸。

　　相火一动走精金，人身之精，贵于金宝，初因君火不宁，久则相火擅权，精元一于走而不固，甚则夜失连连，日亦滑溜不已，宜先坎离丸。有火盛，精中多有红丝，令溺于桶，澄视之便见，后生子一岁，身生红丝瘤，不救，宜补阴丸、肾气丸。

　　不信无梦而遗者，念头将动精先沉。

　　气宜降，精宜升，欲心一动，精随念去，凝滞久则茎中痒痛，常如欲小便然，或从小便而出，或不从便出而自流者，谓之遗精，比之梦遗尤甚，宜萆 厘清饮，或八物汤、真珠粉丸。

　　日久（有虚无寒）水亏火益燥（滋阴降火汤），脾胃湿热亦相侵；君火失权，而相火乘脾，湿与热合，脾土全是死阴少运，饮食易于侵犯，宜樗柏丸。脾虚弱者，三灰樗柏丸、猪肚丸。如原非心肾不交，果因饮酒浓味，乃湿热内郁，中气不清，所化之精亦皆浊气，归于肾中，而水不宁静，故遗而滑也，宜补阴药中加人参、升麻、北胡，以升胃中清气，更宜节饮食以固命根也。噫！精字从米、从青、生于谷之清气也，养生者味之。

　　固有年高（阳）虚脱者，四十以后，劳伤气血，不能固守者，养荣汤加减，吞单樗皮丸，或小菟丝子丸。

　　如早年欲过，阳脱者，究源心肾丸、青娥丸、黑锡丹、缩泉丸、金锁正元丹。气陷者，神芎汤。

　　却无精满溢而淋；有曰：年壮久不御女，精满而溢者，深为可笑。人之脏腑，惟气与血，神则主宰其中，而无形迹可见，精乃一时交感，三焦之火吸撮而成，岂先有蓄积于中耶？惟节色，气血渐盛，而精不清薄，理也。其不御女而漏者，或闻淫事，或见美色，或思想无穷，所愿不得，或曾入房太甚，宗筋弛纵，发为筋痿，而精自出者，谓之白淫。盖肾藏天一，以悭为事，至意内治，则精全而固，去思外淫，居室太甚，宜乎渗漏而不振也，单黄柏丸最妙。

　　服药滋阴戒酒色，清心先要断真淫。

　　亦有清心静坐，养精神者，但好色种子犹在，不免有时发露，或被盲人指示房中补益之说，以为可以止精不漏，然对景忘情实际，不复恋乎隈亵之事矣。故曰：学仙不断淫，蒸砂饭不成。养生者慎之！通用单五味子膏、金樱膏、水陆二仙丹、金锁思仙丹、芡实丸、秋石固真丸、固精丸、单韭子散、威喜丸、石莲散、金樱丸。

　　淋五淋气血石膏劳，淋，小便涩痛，欲去不去，不去又来，滴滴不断。气淋涩滞，余沥不尽，沉香散，或益元散加茴香、木香、槟榔。血淋涩痛，遇热则发，白薇、赤芍等分为末，酒调服二钱，或犀角地黄汤、单车前饮，四物汤加知、柏选用。色鲜者，心与小肠虚热也，导赤散，去甘草，加黄芩；色如豆汁者，肾与膀胱火也，五淋散。又有一种小便见血而不痛者，为溺血，非淋也，四物汤加山栀、滑石、牛膝，或单苦 菜饮、单发灰散、单琥珀散。石淋溺有砂石，茎强痛甚，单牛膝膏、单鳖甲为末，酒调服。膏淋血凝如膏，用黑豆一百二十粒，甘草一寸，水煎，临熟入滑石末一钱，空心调服，或海金砂散。劳淋痛引气冲，遇功则发，痛坠及尻，透膈散；劳伤，四物汤加知、柏、滑石、琥珀；虚甚者，鹿角霜丸。热淋暴淋痛甚，八正散，或五苓散合败毒散，加味石膏汤；急痛者，六一散二钱，加木香、槟榔、小茴各一钱，为末服。冷淋必先寒栗，而后溲便涩数，窍中肿痛，生附散、二木散。淋皆属热，间有冷者。外因当风取凉，冒暑湿热郁滞，胞内痿痹，神不应用；内因七情，心肾气郁，小肠膀胱不利，或忿怒、房劳、忍溺、酒肉湿热下流膀肾，干于肝经，廷孔郁结，初则热淋、血淋，久则火烁为砂石淋，如汤罐煎久生 。

　　渴不渴间差厘毫；热在上焦气分，渴而小便不利者，肺中伏热，水不能降，宜气薄淡渗之药，清金泻火，以滋水之上源，清肺饮子；热在下焦血分，不渴而小便不利者，肾与膀胱无阴而阳气不化，水枯火升，宜气味俱阴之药，除热泻闭，以滋水之下源，滋肾丸、肾气丸。前消渴，以渴为主，而分气血，故血分亦有渴者；此以淋为主，而分气血，故血分有不渴者。但渴而多汗亡津，又未可以轻渗也。

　　清热利便人人晓，治暑淋、热淋、血淋，山栀仁一味足矣。凡淋，发汗则死。

　　开行滋破东垣高。

　　治膏、砂石淋，郁金、琥珀开郁，青皮、木香行气，蒲黄、牛膝破血，黄柏、生地滋阴。东垣用药凡例，小腹痛用青皮疏肝，黄柏滋肾。盖小腹、小便，乃肝肾部位。

　　小肠涩胀脾经浊，小腹胀满甚者，泻肾汤、火府丹。凡小肠有气则胀，有血则涩，有热则痛。又土燥水浊，宜四君子汤加滑石、泽泻、麦门冬、淡竹叶。痛者，六君子汤加知、柏、石苇、琥珀。

　　肝家茎胁刺如刀；肝经气滞有热者，用甘草梢五钱，青皮、黄柏、泽泻各一钱，水煎服，或三味葶苈散。茎痛引胁者，参苓琥珀汤。肠痛引腰背者，磁石汤。虚者，清肝解郁汤、清肝益荣汤。

　　肾亏恶证精败竭，肾虚淋沥，茎中涩痛者，加减八味丸以补阴。小便频而黄者，四物汤加参、术、麦门冬、五味子以滋肺肾；小便短而黄者，补中益气汤加麦门冬、五味子、山药以补脾肾。热结膀胱者，五淋散以清热。脾肺气燥者，芩、栀二味以清肺。若膀胱阴虚，阳无生者，滋肾丸；膀胱阳虚，阴无以化者，肾气丸。精败竭者，童男精未盛而御女，老人阴已痿而思色，以降其精，则精不出而内败，茎中痛涩为淋者，八味丸料加车前子、牛膝煎服。若精已竭而复耗之，则大小便中牵疼，愈疼则愈欲大小便，愈便则愈疼，倍附子救之。凡此当滋化源，不可误用知、柏淡渗等剂，既泻真阳，复损真阴。

　　中虚总难利膀胱；中气既弱，不能运通水道，下输膀胱者，补中益气汤。凡汗多亡津，泻久胃干，诸疮失血，俱宜滋补，不可过利小便。

　　痰饮（阻滞）转脬何足异，吐提一法免呼号。

　　积痰在肺，以致膀胱不通，譬之水壶，上窍闭则下窍不出，宜二陈汤探吐，或灸百会穴，皆以开上窍也。盖膀胱虽主水道，而肺金为水之化源也。脬系转戾，脐下并急而痛，小便不通，名曰转脬。有因热逼或强忍不便，气逆脬转者，二石散加车前子、木通等分，水煎，外用炒盐熨脐，冷即易之。因气者，先用良姜、葱白、苏叶煎汤，熏洗小腹、外肾、、肛门，拭干伸脚仰卧，后用葵子、赤茯苓、赤芍、白芍等分，入盐一字，煎调苏合香丸服之。忍尿疾走及忍尿饱食者，二陈汤探吐。忍尿入房者，补中益气汤提之，阴虚两尺脉绝，服诸滑利药不效者，肾气丸；阳虚者，八味丸，或附子、泽泻等分，灯心煎服，此危证也，体薄性急人多有之。妊孕转脬，见妇人。

　　小便不通小便不通本实热，经曰：膀胱不利为癃。候其鼻头色黄者，小便必难，肾主水，潴于膀胱，泄于小肠，实相通也。然肾应于心，心火盛则小肠热结，热微则小便难而仅有，热甚则小便闭而绝无，宜清热生津为主，单朴硝散、五苓散。脐下胀者，加琥珀，或单琥珀为末，蜜丸，人参、茯苓煎汤下，或捣生车前子自然汁，入蜜一匙调服。有利大便行而后小便利者，八正散加木香。热盛茎中涩痛者，导赤散加山栀、大黄，或麻子仁丸，冷热熨法。

　　有虚有痰有气结；虚损久病自汗，五内枯燥，及诸疮失血过多者，人参养荣汤；有精竭不痛茎痒者，八味丸；有胃弱不能通调水道，下输膀胱及气虚者，四君子汤加黄 、升麻；有脾枯亡血及劳伤血虚者，四物汤；气血俱虚者，八物汤。痰涎阻滞，气道不通者，导痰汤加升麻。忿怒气结，闭遏不通者，二陈汤加木香、香附、木通。俱先服一盏，后煎渣探吐，以提其气，气升则水自降矣。实热，砂糖调牵牛末一二钱，探吐。

　　寻常赤涩宜清心，上热者，导赤散加黄连、灯心；下虚者，滋肾丸；上盛下虚者，清心莲子饮。

　　胞痹肠痹分利诀。

　　胞痹，即寒淋，小便痛引脐腹，上有清涕，肾着汤。热者，泻肾汤。肠痹，乃飧泄，小便闭涩，津液偏渗后便，宜分利而已。

