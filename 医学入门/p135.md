<!-- { "loadSidebar": true } -->
　　小便不禁小便不禁不自觉，赤者为热白者虚；实热，乃膀胱火动，四苓散合三黄汤，加五味子、山茱萸少许；虚热，四苓散合四物汤，加山栀、升麻。虚乃肾与膀胱气虚，十全大补汤加益智仁，或缩泉丸、大菟丝子丸、二苓丸。遇夜阴盛愈多，内虚自汗者，秘元丹；内虚湿热者，肾气丸，八味丸减泽泻、附子，加五味子、杜仲、故纸，倍山茱萸；内虚寒冷者，古桂附汤、大菟丝子丸加肉桂。

　　心脾劳者频频少，轻于不禁，劳心者，妙香散、桑螵蛸散；劳役伤脾者，补中益气汤。脾约证见伤寒。

　　不约多遗或沥余。

　　下虚内损，则膀胱不约，便溺自遗，或尿后余沥，皆火盛水不得宁，治宜补膀胱阴血，泻火邪为主，而佐以牡蛎、山茱萸、五味子之类，不可温药，古方补阴丸最妙。妇人产后伤胞，小儿胞冷，鸡 散主之。

　　脱肛脱肛全是气下陷，《难经》曰：病之虚实，入者为实，出者为虚。肛门脱出，非虚如何？劳倦房欲过度及产育用力，久痢久泻，小儿叫呼耗气，俱有此证，宜参、 、芎、归、升麻水煎服。血虚，加芍药、地黄；虚寒，加炒黑干姜；虚挟热者，缩砂散。

　　间有热者病乃暂；热则流通意也。气热者，用条芩六两，升麻一两，面糊丸服；血热者，四物汤加黄柏、升麻；风邪者，败毒散；暑热者，黄连阿胶丸、薄荷煎。

　　大补肺肾兼升提，肺与大肠为表里，肺热则肛门闭结，肺寒则肛门脱出，必须温肺脏，补肠胃，宜补中益气汤加诃子、樗皮少许，或升阳举经汤、 皮散、钓肠丸。挟湿热者，升阳除湿汤；有兼痢者，四物汤加槐花、黄连、升麻；有肾虚者，肾气丸、八味丸。

　　外治敷（药）洗（药）亦可搀。

　　外集·卷四　杂病分类

　　内伤类

　　伤食伤食恶食分上下，次审寒热行吐泻；胸满（有物）噎嗳心（口）腹疼，发热（胃有伏火，或似疟痢）皆因食不化。

　　停于上脘，气壅痰盛者，宜吐。如伤冷食，腹胀气逆，噫气吞酸，恶心，欲吐不吐，宜平胃散入盐少许探吐；如伤热物或酒面，发热，心口刺痛，停痰、停饮、伏火，宜二陈汤加黄连、枳实探吐；伤重填塞胸中，下部无脉，体实年壮者，方敢瓜蒂散吐之；寻常饮食过饱在膈，以手探吐为好。停宿中、下脘者，宜下以逐之。如伤冷物，腹胀满痛者，木香见丸、丁香脾积丸、感应丸；如伤热物，痞满者，二黄丸；日晡潮热盛者，小承气汤；寒热两伤者，大黄备急丸、除原散；体弱者，下药兼补，保和丸。凡伤食，乃中焦血病，如牵牛猛烈伤气及一切峻攻，反伤胃气。又现有吐者，二陈汤加砂仁、黄连、青皮、枳实；现有泻者，胃苓汤加山楂、麦芽，或三白汤，随时令寒暑选用。如身受寒气，口又伤冷，初得便宜辛温理中，稍久郁而为热，当兼辛凉散之。

　　吐下未净消导之，红丸子、枳术丸、保和丸、大安丸、平补枳术丸、单山楂丸。

　　吐下已虚补益借；四君子汤、六君子汤、补中益气汤。

　　酒客分消与调中，饮酒与水过者，宜上汗下渗，分消其湿，葛花解酲汤微汗即愈；渗剂，五苓散、调中二陈汤。如久困于酒，或伤灰酒成积，腹痛，大便窘迫者，酒蒸黄连丸、香连丸。如伤酒呕逆，眩晕，头痛如破者，补中益气去白术，加半夏、白芍、芩、柏、干葛、川芎；有块者，更加莪术、木香。如善饮，每早长嗳不吐者，小调中汤最妙，一月三五次服之，亦可为丸。如醉饱行房，以致蓄血，胃口时痛者，大调中汤，或八物汤加砂仁之类。有痛饮不醉，忽糟粕出前窍，尿溺出后窍者，四物汤加海金砂、木香、槟榔、木通、桃仁，数服可安。吃茶成癖者，星才丸。

　　忧思郁抑药嫌霸。

　　忧思伤脾，不思饮食者，清六丸加香附、炒黄连、白芍，姜汁蒸饼糊丸服；全不食者，温胆汤神效；忧思兼伤食者，木香化滞汤。瘦倦气仰不食者，二炒苍柏散，加香附、白芍、陈皮、半夏、黄连、扁柏等分，白术为君，姜汁面丸服；湿痰气滞不食者，三补丸加苍术，倍香附。

　　积聚五积六聚皆属脾，经曰：积聚、 瘕、痞满，皆太阴湿土之气。始因外感、内伤、气郁，医误补而留之以成积。积者，阴气，五脏所主，脉沉伏，或左或右，发有根，痛有常处。肝积左胁下，曰肥气，言风气有余，而血随气不行也，令人胁痛 疟；心积脐上，曰伏梁，言如梁之横架心下，令人烦心，乃火之郁也，忌热药与灸，又肠痈与此相似，但身股背肿，环脐而痛为痈；脾积胃脘稍右，曰痞气，言阳气为湿所蓄也，令人黄胆倦怠，饮食不为肌肤，仍忌热药；肺积右胁下，曰息贲，言喘息奔而上行也，令人咳嗽、肺痈；肾积发于小腹，或凑心下，曰奔豚，言若豚之奔冲，上下无时也，令人喘逆骨痿，最为难治。诸积勿轻吐下，徒损真气，积亦不去，奔豚尤不可吐。五积，古有五方，今增损五积丸更妙。聚者，阳气，六腑所成，脉沉结，或隐或见，发无根，痛无常处，散聚汤、七气汤、香棱丸、大阿魏丸、大安丸加参。

　　左右中间移不移；气不能作块成聚，块乃痰与食积、死血有形之物而成，积聚 瘕一也。有积聚成块，不能移动者，曰 ，言坚硬贞固也；或有或无，或上或下，或左或右者，曰瘕，言假血而成蠢动之形，且有活性。

　　左死血兮右气积，治左破血为主，海石丸或当归龙荟丸料五钱，加桃仁、姜黄各一两，蜜丸。治右调气，青皮汤、木香分气丸。有积者，消积正元散、红丸子、小阿魏丸，或当归龙荟丸、保和丸，俱加鹁鸠屎。

　　当中痰结一团而；中乃水谷出入之路，饮食、七情郁积成痰，石 丸、白芥丸。凡痞块在皮里膜外，俱宜二陈汤加补气、行气药。

　　有余消导分新久，积初为寒，宜辛温消导，大七气汤，乌白丸，大、小温中丸，退黄丸，阿魏撞气丸；久则为热，宜辛寒推荡，木香槟榔丸、通玄二八丹、消块丸。通用纂积丹、生漆膏。有虫者，妙应丸。外治三圣膏、三棱煎、神效阿魏散。

　　不足平补是上医。

　　阳虚有积易治，惟阴虚难以峻补。痞积又忌滞药，止宜早服滋补药中，加鳖甲、龟板、秋石丹；午服枳术丸、大安丸，或醋鳖丸善消融化为妙。若痞积滞冷贯脐，误为沉寒痼冷，投以姜附热药，初服甚与病情相宜，久则痞积益甚，真气伤而阴血烁矣。俱硫、附固不可服，如知、柏、门冬寒凉伤脾滞气，亦所不宜。古云：衰其大半而止。又云：养正积自除。皆为虚损有积而言也。平补之外，更能断浓味，节色欲，戒暴怒，正思虑，庶乎万全。

　　蛊瘴 皆因饮食起居而得，故附中蛊害人俗不妍，据方书蛊有数种，皆妖昧变惑之气，其怪使然。人有造作而得之者，多取虫蛇之类，以瓮盛之，使其自相啖食。其间一物独存者，则以酒肉祭之，取出放毒于酒肴中以害人。毒发令人面目青黄，力乏身痛，唾吐鲜血，小便淋沥，大便脓血，唇口干燥，胸胁妨满，腹痛如虫啮，又如虫行，病患所食之物，皆变化为虫，侵蚀脏腑，蚀尽则死。死则病气流注，复染傍人。人死，则精魂反为其家，代力致富，不知有此事否？万病解毒丹、东坡雄矾丸主之；或于足小趾尖处灸三壮，即有物出。酒饭得之，随酒饭出；肉菜得之，随肉菜出。凡中蛊毒，不论年月远近，但煮鸡卵一枚，去壳，以银钗插入卵中，并入口中含一饭顷，取出视之，钗卵俱黑，即为中毒。一法：令患人唾津于水，沉则是蛊，浮则非也。又法：口含大豆，豆胀烂而皮脱者是蛊，否则亦非也。如出外，须用预知子置衣领中，遇毒则有声。凡中蛊之人，用药已瘥，自后饮食永不得吃冷。若饮食带冷，则鬼气乘之，毒虫复生，竟不能救。

　　更有挑生及毒泉。

　　岭南多有挑生毒者，乃挑毒于鱼肉菜果酒醋之中，以害于人。其候：初觉胸腹作痛，次则渐渐搅刺，满十日，则物生能动，行上胸痛，沉下腹痛。在上膈者，用胆矾末五分，投入热茶内溶化，通口服之探吐；在下焦者，用郁金末二钱，米汤调服，泻下恶物，后以四君子汤去甘草调之。如胁下忽肿，顷刻生痈。大如碗许者，用升麻末二钱，冷热水调，连服，泻出如葱根，其肿即消。后以平胃散，兼进白粥调之。

　　江南溪涧中，有射工毒，或因雨潦逐水而入人家，含沙射人之影得之，寒热闷乱，头目俱痛，亦如中尸，卒不能语。又有水毒虫，一名溪温。得之病同射工，但有烂疮为射工，无疮为溪温。又有沙虱，细如疥虫，遇阴雨则行出草间，着人则入皮里，痛如针刺。是三者为病，朝轻暮重，手足冷至肘膝，二三日腹中生虫，食人下部，脐中生疮，不痛不痒。急视下部，有疮赤如截肉者，为阳毒，最急；如鲤鱼齿者，为阴毒，稍缓，要皆杀人不过二十日也。用蒜擂浓汁，煎温洗之。是水毒身体当发赤斑，否则非也。当以他病调治，消水毒饮子主之。

　　瘴气寒温分内外，东南两广，山峻水恶，地湿沤热。如春秋时月，外感霜毒，寒热胸满不食，此毒从口鼻入也，宜清上热，解内毒，降气行痰，不宜发汗，平胃散加芩、连、升麻、柴胡、桔梗、枳壳、木香、木通，姜煎服。如寒月外感风寒，气闭发热头痛，自汗如疟，南人气升，或胸满痰壅，饮食不进，与北方只伤表而里自和者不同，宜解表清热，行痰降气，二陈汤加柴胡、黄芩、苍术、羌活、川芎，水煎服，微汗即止。如内伤饮食得者，理脾却瘴汤、补中益气汤、不换金正气散、枳术丸；虚甚或挟房劳者，一粒金丹；热者，柴苓汤、承气汤、三黄汤合竹叶石膏汤，或三黄枳术丸。

　　不服水土（与）瘴同源。

　　平洋土坚水热，山谷土润水冷，俱以平胃散为主，随水土风气冷热加减。或变疟、痢、黄胆、疮疖，俱于各类求之，然以扶脾胃为本。凡纵酒色及食鱼肉、时新菜果、笋蕨生冷、糯饭烧酒及油炒酱爆、鸡鸭面食、过饥过饱、歇卧处有秽气、半夜失盖、早行沾露、空腹出外，皆能发瘴。仕宦商贾游外，俱宜节饮食，谨起居以防之。

　　外集·卷四　杂病分类

　　内伤类

　　气滞此即诸气，专抽气滞一边，详言之耳。

　　气滞不行辨久新，湿热痰积是其因；苍天之气，清净不息，变为云雾，为雷雨者，山泽湿热熏蒸也。人身元气与血循环无端，彼冲击横行于脏腑之间，而为疼痛、积聚、 癖；壅逆于胸臆之上，而为心腹刺痛等证，多因七情饮食，郁为湿热，成痰与积。初起宜辛温开郁，行气豁痰消积，久则宜辛寒降火以除根。

