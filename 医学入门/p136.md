<!-- { "loadSidebar": true } -->
　　滞膈痞满滞下秘，气滞上膈，为呕、咳、痞满，枳橘汤、枳梗汤、橘皮一物汤、枳实韭白汤、沉香降气汤、古乌附汤。湿热者，清膈苍莎丸；实热者，解毒汤加知母、枳壳；痰火者，栝蒌实丸；食积者，枳术丸加木香二钱；气滞下焦，为腰痛胀坠者，七气汤加橘核，或木香匀气散，吞青娥丸；便秘者，四磨汤、六磨汤、木香顺气丸、木香槟榔丸。

　　滞中刺痛或周身；气滞于中，则心腹胁肋刺痛，伏梁痞块者，神保丸、一块气丸、木香分气丸、阿魏撞气丸、古枳巴丸；湿热，古萸连丸、萸连栀石丸。气滞于外，则周身刺痛，流气饮子主之；或手足浮肿者，三和散合五苓散，或五皮散加桂，青木香丸。

　　散火破气虽古法，古法散火之法，必先破气，气降则火自降矣。但枳壳、青皮，破滞要药，多服损人真气，虚者慎之。

　　养血补虚同妇人。

　　男子虚劳失血及妇人产月后，因气者，四物汤加木香、槟榔；阴虚气滞者，去木、槟，加玄参、黄柏，或炒黑山栀一味，入姜汁煎服，开五脏结、益少阴血最妙。有妇人平时性急，适月事不行，气填胸膈，呕恶全不入食，食则吐痰；或有一块，窒胸喉而痛；或一块如卵，筑触心下疼痛；或腹中块物动作，攻刺腰背，时发烘热，四肢乏力，脚不能行，小便白浊，带下，日就瘦弱，全似虚劳，若谷食不入，却喜果子杂物者，乃有孕也。产前安胎，产后调气，俱以四物汤主之。通用二陈汤。上焦气滞，加桔梗、香附、砂仁；中焦，加浓朴、枳实、三棱、莪术；下焦，加青皮、木香、槟榔；因怒者，加山栀、香附；痞满，加黄连、枳实；痰盛，加栝蒌；胁痛，加青皮、柴胡、芍药、草龙胆；刺痛，加枳壳；气实，加乌药、香附；气虚，加参、术、木香；喜动心火，加黄连；怒动肝火，加柴胡；思动脾火，加芍药；悲动肺火，加黄芩；恐动肾火，加黄柏。成郁不解者，煎吞交感丹。

　　外集·卷四　杂病分类

　　内伤类

　　吐血此即诸血，特分言之耳。

　　吐血属胃分阴阳，阳盛身热阴盛凉；内伤外感，及饮食房劳坠闪，五脏有伤，血聚膈间，从胃脘出者则为呕吐；从鼻出者则为衄。阳盛身热多渴，阴盛身凉不渴。然血，阴也，身凉者易愈。

　　阳多积热并怒火，阳盛多因饮食辛热，伤于肺胃，呕吐出血，大蓟饮子主之。因酒者，古葛连丸、小调中汤。吐脓血者，名肺疽，桔梗汤。大怒气逆上冲暴甚者，四物汤加苏子、陈皮、沉香、童便，或茅根煎汤，磨沉香服之。若血聚满膈间则吐者，苏子降气汤加人参、阿胶。或暴吐紫黑成块者，瘀血也，虽多亦不妨，四物汤合解毒汤调之。觉胸中气塞者，桃仁承气汤下之。五志火动，热者，解郁汤；虚者，保命散。

　　阴为心力暴劳伤。

　　阴盛多因劳力伤气，吐血鲜红，心腹绞痛，自汗者，四君子汤加黄 、柴胡、山药、百合、前胡，姜、枣煎服，或用莲心、糯米等分为末，温酒下。劳伤气虚挟寒，阴阳不相为守，血亦错行，所谓阳虚阴必走者是也。外证必有虚冷之状，法当温中，使血自归经络。如胃虚不能化食，其气逆上吐衄者，理中汤加木香；胃寒不能约血者，甘草干姜汤，或七气汤加川芎。自汗者，小建中汤、古桂附汤；下虚极而气壅喘嗽，血不归元者，黑锡丹、金液丹。劳力伤肺，唾内有血，咽喉不利者，鸡苏散；如心肺脉破，血若涌泉，口鼻俱出者，不治。劳心过度，不能统血，反上令人烦闷、倦怠者，茯苓补心汤、归脾汤。古方治血，多以茯苓、茯神为佐者，心主血故也。思色强力入房，劳伤心肾，阴虚火动者，加减四物汤。凡血越上窍，皆是阳盛阴虚，有升无降，俱宜补阴抑阳，气降则血自归经矣。阴盛阳虚者，间有之耳。

　　先痰带血皆痰热，先痰嗽后见血，多痰火积热，化痰降火为急，不可纯用血药，恐泥痰也，山栀地黄汤。痰带血者，多胃中清血，热蒸而出，重者山栀，轻者蓝实。

　　先血后痰虚火倡；先见血，后痰嗽，多阴虚火动，四物汤加贝母、天花粉化痰，山栀、牡丹皮、麦门冬降火。盖吐血，火病也，虽挟痰者，亦只治火则止。

　　阳热凉血与行气，阴虚补涩自归藏。

　　凡血不可单行单止。盖血来未多，必有瘀于胸膈，必先消瘀，而后凉之止之。然血热则行，宜苦寒凉血为君，辛味行气开郁为臣，升提俾复其位为佐，酸涩止塞其源，甘温收补其后。凉血，犀角地黄汤、黄连解毒汤、陶氏生地芩连汤、回生丸。行气，枳梗汤、二陈汤、枳橘汤、古乌附汤。滋补，血虚，加减四物汤；昏晕，古芎归汤；气虚，单人参汤、扶脾生脉散、清肺生脉饮；虚甚者十全大补汤。止涩，古参柏糊狗胆丸、单京墨丸，或单用炒干姜为末，童便调服，善能止血降火。久者升提，三黄补血汤。断根，天门冬丸、大阿胶丸、女贞丹。还血归元，参苓白术散、四君子汤、肾气丸、琼玉膏。抑论血疾阴火，误用阳燥热药，则血枯瘦怯，劳瘵成矣；劳伤误用寒药，则胸满膈痛，血愈郁矣；坠堕闪挫，误行补涩，则瘀蓄于胃，心下胀满，食入即吐，名曰血逆。古法以二陈汤去茯苓、甘草，加赤芍等分救之，此血疾难调，最宜斟酌。

　　呕血呕血与吐无大异，成盆无声者为吐，成碗有声者为呕。

　　怒火暴甚不可当；怒气逆甚，血溢口鼻，当抑怒全阴，热者解郁汤，虚者保命散。

　　气虚发热咽喉痛，甘桔汤加参、 、归、地、荆芥、黄柏水煎，入童便、韭汁、姜汁、郁金少许，或单黄柏蜜炙为末，麦门冬煎汤下。

　　血虚热炽滋降良。

　　加减四物汤主之。

　　衄血衄血热溢肺与胃，肺窍于鼻，鼻通于脑，血上溢于脑，又行清道。所以从鼻而出。兼以阳明热郁上行，则口鼻俱出。大热衄血者，用萱草去根，捣汁一盏，生姜汁半盏，和匀服。

　　凉血行血（治同吐血）古人方；初宜黄芩汤，加郁金，或茅花、冬青子止之；久宜清肺生脉饮、茜梅丸、古天地胶；有郁者，古莎芎散；因鼻流涕久成衄者，防风散，或犀角地黄汤。凡初衄不可遽止，去多恐晕，急用百草霜末三钱，水调服，仍取一捻吹鼻中；或用人中白末汤调服，更加发灰一钱，麝一字，仍用少许搐鼻立止；或将患人头发分开，井水湿纸，顶上搭之亦好。如鼻干燥，以麻油滴入润之。如吐衄太甚不止，防其血晕，用茅根烧烟，将醋洒之，令鼻嗅气以遏其势；或蓦然以水喷面，使带惊则止。此法非特衄血，虽上吐下便、九窍出血者亦效。止后随症虚实调之。

　　诸般血药不能止，必然气郁血无藏。

　　凉血散火药不效者，古莎芎散。燥者，单天门冬膏。

　　嗽唾咯嗽痰带血本脾经，虚者，六君子汤加桑白皮、黄芩、枳壳、五味子；有火者，加减逍遥散。

　　有咳属肺恐难咽；火升痰盛身热者，龙脑鸡苏丸、鸡苏散、滋阴降火汤、古百花膏、黄连阿胶丸。

　　虚者，二陈芎归汤、八物汤，或二陈汤加嫩桂、桑白皮、杏仁、桔梗、知母、贝母、阿胶、生地、山栀，盖嫩桂枝能治上焦故也。愈后调理，玄霜膏。咳血咽疮者，不治。

　　血随唾出自肾来滋阴降火汤，瘀血聚肺火相煽。

　　唾中红丝，乃是肺痿，难治。

　　咯出血屑（疙瘩）为咯血，或带红丝细如线；有血在咽下，咯不出者，甚咯则有之者，此精血竭也，四物汤加竹沥、姜汁、童便、青黛，或圣饼子、地黄膏。蓄血在上，闭塞清道，喜忘者，犀角地黄汤。

　　此是肺肾真脏伤，滋阴降火非偏见。

　　溺血溺血纯血全不痛，血从精窍中来，乃心移热小肠，四物汤加山栀、芩、连；单发灰散，入麝半厘，淡苦酒汤下；单苦 菜饮、单琥珀散。

　　暴热实热利之宜；暴起热者，山栀一味水煎服。实热者，承气汤加当归下之，或小蓟饮子，后以四物汤加山栀调之。心经热者，导赤散；暑热者，益元散，升麻煎汤下，或五苓散。

　　虚损房劳兼日久，滋阴补肾更无疑。

　　久虚者，四物汤加山栀、牛膝，或单牛膝膏。房劳伤精，火动溺血者，胶艾四物汤、肾气丸、小菟丝子丸。虚甚病久者，鹿角胶丸、秋石固真丸、金樱膏。痛不可忍者，单豆豉一撮，煎汤温服，甚效。此疾日久中干，非清心静养不可救也。

　　便血便血须先分内外，自外感得者，曰肠风，随感随见，所以色鲜，多在粪前，自大肠气分来也；自内伤得者，曰脏毒，积久乃来，所以色黯，多在粪后，自小肠血分来也；又有不拘粪前后来者，气血俱病也。皆因七情六淫、饮食不节、起居不时，或坐卧湿地，或醉饱行房，或生冷停寒，或酒面积热，以致荣血失道，渗入大肠。经曰：结阴便血，一阴结一升，二阴结二升，三阴结三升。盖邪犯五脏，则三阴脉络不和而结聚，血因停留，溢则渗入大肠。阴，非阴寒之谓也。《针经》云：阳络伤则血外溢而吐衄，阴络伤则血内溢而便溺。

　　风清热红甚则乌；寒黯毒浊湿不痛，此属外感，风者色青，或纯下清血。实者，人参败毒散加槐花、荆芥；虚者，不换金正气散；久虚者，胃风汤、古樗参散、苦参丸、结阴丹。热者鲜红，用黄芩、秦艽、槐角、升麻、青黛等分，水煎服，酒蒸黄连丸、香连丸、苍地丸、龟柏丸；挟风者，脏头丸；暑月，黄连香薷散；热甚则黑者，解毒汤合四物汤，加大黄；有瘀血者，桃仁承气汤。

　　寒者色黯，平胃散合理中汤，加葛根、升麻、益智、神曲、当归、地榆、姜、枣煎服。毒者，病邪蕴久，色浊后重疼坠，四物汤加木香、槟榔，或四味香连丸。湿者直来不痛，白柏丸。湿兼热者，古连壳丸。

　　湿癖血箭最难除。

　　原因伤风犯胃飧泄，久而湿毒成癖，注于大肠，传于少阴，名曰肠癖，俗呼血箭。因其便血即出有力，如箭射之远也，又有如筛四散漏下者。初起湿热，或发当长夏者，当归和血散、凉血地黄汤加木香、槟榔；久而色紫黑者，湿毒甚也，升阳除湿和血汤、升阳补胃汤，或补中益气汤去柴、陈，加芩、连、川芎、槐角、枳壳。

　　内伤食积糟粕混，内伤饮食，腹必胀满，糟粕与血同来，平胃散加槐角、枳壳、当归、乌梅、甘草，或通玄二八丹。虚者，六君子汤加芎、归、神曲，或六神丸。

