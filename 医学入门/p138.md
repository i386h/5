<!-- { "loadSidebar": true } -->
　　久病胃气虚弱，全不纳食，闻食气则呕者，四味藿叶汤，或四君子汤去茯苓，加香附、参、 ；胸痞短气者，调中益气汤；胃虚寒痰作呕者，增半汤。虫吐，时常恶心，胃口作痛，口吐清水，得食暂止，饥则甚者，胃中有蛔也，二陈汤加苦楝根、使君子、白术、乌梅，或用锡灰、槟榔等分，米饮调服亦可。凡吐菜汁者，死。此是乍然呕吐，非翻胃比也。又船晕大吐，渴饮水者，多死，惟童便饮之最妙。

　　呃逆呃逆分不足有余，不足，因内伤脾胃及大病后胃弱，多面青，肢冷，便软；有余，因外感胃燥及大怒、太饱，多面红，肢热，便闭。有余可治，不足者危。

　　不足火炎阴气虚；火乃元气之贼。人之阴气根据胃气而养，胃土受伤，则木气侵之，阴火所乘，不得内守，木挟相火，直冲清道而上，乃虚之甚也。膏粱湿热者，十味小柴胡汤，吞单黄柏丸，或调益元散；胃火善食者，小半夏汤加山栀、黄芩吐之；火盛者，益元散加黄连、黄柏；自利，更加参、术、白芍、陈皮。久病滞下及妇人产后，从脐下逆上，夜分转甚者，皆属阴虚，四物汤加知、柏、陈皮、竹茹。

　　劳役伤脾故有此，贫苦大劳火动，浊升清陷者，补中益气汤，或合生脉散加黄柏、附子少许；挟房劳者，琼玉膏；肾气不归元者，九味安肾丸。

　　久病寒搏火为辜；极是危证。脉数为火刑金，必死。凡伤寒吐下及杂病久，每呃逆者，皆火欲上行，为胃中寒邪所遏，故搏而有声，俱宜丁香柿蒂散、羌活附子汤、理中汤倍参。久者，三香散，或木瓜根煎汤呷之。中虚昏聩脉结者，炙甘草汤救之。

　　有余饱食（填寒胸中）失升降，二陈汤加枳壳、砂仁。

　　痰郁何由得泰舒？痰闭于上，火动于下，无别证，忽然发呃从胸中起者，芩连二陈汤，或只陈皮、半夏，姜煎服，或人参芦煎汤吐之。停痰，或因怒郁瘀热者亦宜。盖参芦泻肺，肺衰气降，而火土复位矣。七情气郁者，木香匀气散，用萝卜煎汤下，苏子降气汤。

　　阳证失下多潮热，地道不通，因而呃逆。宜寒药下之，大柴胡汤。阳极脉微将脱者，宜凉膈散、解毒汤，养阴退阳，不可大小。

　　汗吐下后（胃）热未除；小柴胡加橘皮、竹茹，或橘皮竹茹汤、单泻心汤。

　　有余涌（吐）泄（平人食物太速，饮水入肺，喜笑太多，亦属有余。食呃、笑呃，以纸捻鼻嚏，或久闭气可止。水呃，小陷胸汤、小青龙汤去麻黄，清之利之而已不足补。）

　　补有温平凉莫拘。

　　凡汗、吐、下、服凉药过多者，当温补；脾胃阴火上冲者，当平补；挟热者，宜凉补。《局方》率用丁、附温暖助火，损不足而益有余，宜乎呃逆之必死也！膈噎三焦枯槁成膈噎，饮食不下，而大便不通，名膈噎。《疏》云：膈有拒格意，即隔食反胃也。《玉机》云：噎塞大便不通，通幽汤。故以膈噎为题。《局方》以噎近咽，膈近胃，而遗下焦，又妄分十膈五噎，皆非经旨。病因内伤，忧郁失志及饮食淫欲而动脾胃肝肾之火；或因杂病，误服辛香燥药，俱令血液衰耗，胃脘枯槁。其槁在上焦贲门者，食不能下，下则胃脘当心而痛，须臾吐出乃止。贲门，即胃脘上口，言水谷自此奔入于胃，而气则传之于肺也。其槁在中焦幽门者，食物可下，良久复出。幽门与中脘相近，言其位幽僻，胃中水谷自此而入小肠也。其槁在下焦阑门者，朝食暮吐，暮食朝吐。阑门脐下，拦约水谷，分入膀胱、大肠而为粪溺。是大小肠、膀胱，乃气血津液流通之道路也。

　　阳火上升有虚热；经曰：三阳结谓之膈。小肠热结则血脉燥，大肠热结则不能便，膀胱热结则津液涸。三阳热结，脉必洪数有力，前后闭塞。下既不通，必反而上行，所以噎食不下，纵下复出，乃阳火上行而不下降也。实火，黄连解毒汤加童便、姜汁，或益元散入姜汁，澄白脚为小丸，时时服之，温六丸尤妙。甚者，陶氏六一承气汤、人参利膈丸。虚火冲上，食不入者，枳梗二陈汤加浓朴、白术及木香少许，或古萸连丸；渴者，钱氏白术散；大便闭者，导滞通幽汤，或参仁丸、麻子仁丸。当噎未至于膈之时，便宜服此防之，膏肓之疾，岂可怠忽！间有身受寒气，口伤冷物，以脾胃火衰，膈上苦冷，肠鸣，脉必滑微，宜暂用丁香煮散、五膈汤、五噎汤、单附子散以劫之。若不求其本，偏认为寒，概用辛香燥药，必至烁阴不救。

　　为痰为积本七情，古云：膈噎神思间病，惟内观养之。盖七情火郁，熏蒸津液，为痰为积，积久则血愈衰。《针经》曰：怒气所至，食则气逆不下；劳气所至，为膈噎、喘促；思气所至，为中痞，三焦闭塞，咽嗌不利。痰饮脉滑或伏，二陈汤、古参夏汤、化痰丸、栝蒌实丸，或用黄连、吴萸、贝母、栝蒌仁、牛转草，水煎；食积脉滑而短，枳术丸加黄连、陈皮、半夏，或狗米平胃丸、虎脂平胃丸，或用保和丸二钱，加姜炒黄连三钱、山楂二钱为丸，麻仁大，胭脂为衣，每六十丸，人参煎汤，入竹沥下。七情郁结，脉沉而涩，饮食喜静，胸背痛者，四七汤、温胆汤；痞满烦闷，微嗽，二便不利者，分心气饮、四磨汤，或木香、槟榔二味等分为末，白汤下；伤神不睡者，十味温胆汤、朱砂安神丸；腹胀肠鸣者，木香匀气散；有积聚者，阿魏撞气丸；恶闻食气者，五膈宽中散。

　　气血两虚多口沫；沫大出者，死。气虚不能运化生痰者，脉必缓而无力，四君子汤；大便闭，加芦根、童便；气虚甚者，六君子汤加附子、大黄；酒毒，加甘庶汁；单人参汤、人参膏尤妙。

　　血虚不能滋润生火者，脉必数而无力，四物汤加童便、竹沥、姜汁；大便闭，加桃仁、红花；有瘀血，加牡丹皮、韭汁；防生虫，加驴尿；血虚甚，加干姜；血燥，加牛、羊乳汁，不可以人乳代之，盖人乳反有七情、饮食之毒火故也；气血俱虚者，八物汤主之。

　　金水二脏须扶持，血阴主静，内外两静，则脏腑之火不起，而金水二气有养，阴血自生，津液传化合宜，何膈噎之有？肾气丸主之。

　　益阴养胃是总诀。

　　不问虚实，俱以益阴养胃为主，庶免后患。通用二陈汤加童便、竹沥、姜汁、韭汁；有热，加土炒芩、连、栝蒌、桔梗；七情，加香附、川芎、木香、槟榔；不纳食，加麦芽、神曲；热结食反上奔，加大黄、桃仁；气虚，合四君子汤；血虚，合四物汤。杂方：烧针丸、杵糠丸、紫金锭、霞天膏、神仙夺命丹、古阿魏散，或灵砂，烧酒下。凡五十岁后，血枯粪如羊屎，及年少不淡薄饮食、断绝房室者，不治。

　　关格与呕吐、膈噎、淋证参看。

　　关不小便格吐逆，经云：人迎脉大于气口四倍，名曰格；气口脉大于人迎四倍，名曰关。

　　上寒下热中焦窒；关，乃阳不下，以寒在胸中，塞而不入；格，乃阴不上，以热在下焦，寒而不出。上下不通，三焦撩乱，中气不足，阴阳不能相荣，故既关且格。中虚者，补中益气汤加槟榔以升降之；中虚痰盛者，六君子汤去术，加柏子仁及麝少许；虚甚，吐利俱不得者，既济丸。

　　吐提其气非为痰，关格与噎秽稍异，胃中觉气有碍，欲升不升，欲降不降，欲食不食，宜二陈汤，加木通，吐其横格之气，不必在出痰也。

　　或治下焦不可执。

　　古云：关格死在旦夕，但治下焦可愈。经云：少阳所至，为呕涌溢，食不下。言火逆上而为呕吐，非膈上所生，独为关，非格也，大承气汤下之。若但吐而不得小便者，胃苓汤。有膏粱积热，损伤北方真水者，滋肾丸主之。忌用淡渗利水之药，详前淋证。凡关格见头汗者，死。

　　证虚柔实则刚，阳极则为刚 ，多类风证，宜清热化痰祛风；阴极则为柔 ，多类厥证，宜温补化痰降火。此丹溪胃实则为刚，虚则为柔，皆危证也。余详伤寒。

　　口噤不醒通身强。

　　病发则身强不醒，痫病发则身软时醒。 、痫相似，而实不同。

　　内外因皆挟痰火，或外因风邪，或内因七情，皆必挟痰火而后发 。痰壅发 不醒，或只手足搐搦，左右动摇，宜祛风导痰汤，加竹沥、姜汁。风痰盛者，败毒散加防风、天麻、黄芩、全蝎、生姜、薄荷，或通圣散加人参、柴胡，间服寿星丸，姜汁、竹沥下。火盛则遍身战掉，犹火炎而旋转也。火能燥物，而使气液不足，宜四物二陈汤，加芩、连、知、柏、竹沥、童便，补而散之。实火则胸满，口噤切牙，脚挛，卧不着床，大便闭者，大承气汤下之，仍忌风药。盖火为风燥之本，能治其火，则风自散，而燥自润矣。

　　郁闷诸虚甚则亡。

　　七情郁闷者，乌药顺气散、八味顺气散主之。诸虚绝无风邪，而筋脉挛急，角弓反张者，乃气血虚脱，无以主持养筋，此等尤不可纯用风药。经曰：诸 强直，皆属于湿。湿极反兼风化制之，实非风也，虚也。故又有言曰：虚为本，痰火外邪为标。气虚者，补中益气汤加竹沥，或六君子汤加黄 、附子、柴胡；血虚者，四物汤加防风、羌活，或大秦艽汤。

　　病比痫更重，甚则因而昏死者有之。

　　痫痫与癫狂相似，但痫病时发时止，邪流五脏；癫狂经久不愈，邪全归心。

　　痫有阴阳只是痰，内伤最多，外感极少。盖伤饮食，积为痰火，上迷心窍；惊恐忧怒，则火盛神不守舍，舍空痰寒。丹溪云：痫因痰寒心窍，发则头旋卒倒，手足搐搦，口眼相引，胸背强直，叫吼吐涎，食顷乃醒。病先身热脉浮在表者，阳痫，属六腑，易治；病先身冷脉沉在里者，阴痫，属五脏，难治。若神脱目瞪，如愚痴者，不治。

　　时师何必究五三。

　　痫久必归于五脏：肝痫面青，摇头喜惊，作鸡鸣状；心痫面赤口张，摇头马嘶；脾痫面黄下利，吐舌羊吼；肺痫面白吐沫，腹胀牛吼；肾痫面黑直视，如尸猪叫。此五痫，病状偶类之耳，其实痰、火与惊三者而已。小儿风、惊、食三痫，见五卷。

　　痰挟火与惊多少，肥人多痰，动则有声，沫出。风痰，星香散加全蝎三枚，姜煎服，或追风祛痰丸、五生丸。惊痰，紫石散、惊气丸、抱龙丸、三痫丸、引神归舍丹、寿星丸；因怒者，顺气导痰汤加菖蒲、辰砂；因忧思者，妙香散；食痰，醒脾散。瘦人火盛面赤者，防风当归饮、或小调中汤加南星，或滚痰丸、泻青丸、牛黄清心丸、龙脑、安神丸、千金龙胆汤。

　　痰火俱盛者，猪心丸温酒下，上吐下利，去顽痰、老痰为妙。通用断痫丹、活虎丹、蝙蝠散、控涎丸、紫金锭。

　　调中补北泻东南。

