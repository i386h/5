<!-- { "loadSidebar": true } -->
　　痫本痰热挟惊，宜寒药清心、降火、化痰为主，故古法用二陈汤加栝蒌、南星、黄连探吐，吐后必服朱砂安神丸，以降南方之火；当归龙荟丸，以平东方之木。但化痰必先顺气，顺气必先调中。顽痰胶固，非辛温热药为佐，何以开导？是以古方治惊痫，皆有温剂。

　　又如钱仲阳治小儿痫，经吐泻及服凉药过多，身冷闭目不食，后用益黄散补中，能食；次用肾气丸补北方肾水，能语。此须从权以救痫之坏证，亦可以为成法。

　　癫狂癫狂痰火闭心堂，都缘喜怒太无常；《素问》注云：多喜为癫，多怒为狂，喜属心，怒属肝，二经皆火有余之地。但喜则气散，毕竟谋为不遂，郁结不得志者多有之。大概痰迷心窍者，叶氏清心丸、金箔镇心丸、朱砂安神丸。心风癫者，牛黄清心丸、追风祛痰丸；虚者，加紫河车一具为糊。怒伤肝者，宁神导痰汤、泻青丸、当归龙荟丸；因惊者，抱胆丸、惊气丸。丹溪云：五志之火，郁而成痰，为癫为狂，宜以人事制之。如喜伤心者，以怒解之，以恐胜之；忧伤肺者，以喜胜之，以怒解之。

　　阳明热结膏粱味，阳明发狂，见伤寒杂证，胃与大肠，实热燥火郁结于中，大便闭者，凉膈散，加大黄下之。膏粱醉饱后发狂者，止用盐汤吐痰即愈，或小调中汤；服芳草石药，热气悍发狂者，三黄石膏汤加黄连、甘草、青黛、板蓝根，或紫金锭。

　　谩议重阴与重阳。

　　《难经》云：重阴者癫，重阳者狂。河间以癫、狂一也，皆属痰火，重阴之说非也。但世有发狂，一番妄言妄语，而不成久癫者；又有痴迷颠倒，纵久而不发狂者。故取河间合一于前，《难经》分析于后。癫者，异常也。平日能言，癫则沉默，平日不宁，癫则呻吟，甚则僵仆直视，心常不乐，此阴虚血少，心火不宁，大调中汤主之；不时倒晕者，滋阴宁神汤；言语失伦者，定志丸；悲哭呻吟者，烧蚕蜕、故纸，酒调二钱，蓖麻仁煎汤，常服可以断根。狂者，凶狂也。轻则自高自是，好歌好舞，甚则弃衣而走，逾墙上屋，又甚则披头大叫，不避水火，且好杀人，此心火独盛，阳气有余，神不守舍，痰火壅盛而然，小调中汤、三黄丸、控涎丹、单苦参丸。狂则专于下痰降火，癫则兼乎安神养血。经年心经有损者，不治。

　　妄言未见如神鬼，邪祟由来痰作殃。

　　视、听、言、动俱妄者，谓之邪祟。甚则能言平生未见闻事及五色神鬼，此乃气血虚极，神光不足，或挟痰火壅盛，神昏不定，非真有妖邪鬼祟。大概内服伤寒温疫条人中黄丸，照根据气、血、痰，汤药为使，或单人中黄亦好服，或单石菖蒲末，猪心血为丸服亦可。有妇人夜梦鬼来交者，定志丸料，如赤小豆水煎服。有妇人月水崩漏过多，血气迷心，或产后恶露上冲，而言语错乱，神志不守者，此血虚神耗也，宜宁神膏。但亦 不可纯服补心敛神药。血热者，小柴胡汤加生姜、生地煎服，百余帖即安。血迷心胞，逾墙上屋，歌唱无时者，逍遥散加远志、桃仁、红花、苏木，服后病退，用平胃散，少用浓朴，倍加苍术、升麻，常服以绝病根。又男子挟瘀血者，陶氏当归活血汤。有卒中尸恶，吐利如干霍乱状，或狂谵如醉人，有起心先知其肇，或已死口噤不开者，急用伤寒门追魂汤，灌之即醒。外法，辟邪丹灌鼻法。

　　惊悸、怔忡、健忘惊悸惕惕不自定，如人将捕曰怔忡。

　　思虚过度及因大惊、大恐，以致心虚停痰，或耳闻大声，目见异物，临危触事，便觉惊悸，甚则心跳欲厥，脉弦濡者，虚也。血虚，四物汤、茯神汤、妙香散、朱砂安神丸；气血俱虚，人参养荣汤、养心汤。时作时止者，痰也，二陈汤加白术、黄连、远志、竹沥、姜汁。怔忡因惊悸久而成，痰在下，火在上故也，温胆汤加黄连、山栀、当归、贝母；气郁者，四七汤加茯神、远志、竹沥、姜汁，或十味温胆汤、金箔镇心丸；停饮胸中漉漉有声，怏怏不安者，二陈汤加茯神、槟榔、麦门冬、沉香，或朱雀丸。

　　又有健忘非质钝，精神短少痰相攻。

　　怔忡久则健忘，三证虽有浅深，然皆心脾血少神亏，清气不足，痰火浊气上攻，引神归舍丹主之。亦有所禀阴魂不足善忘者，当大补气血及定志丸。如老年神衰者，加减固本丸。三证通用归脾汤、仁熟散、梦授天王补心丹、寿星丸、参枣丸。

　　咽喉（附失音、骨鲠）

　　种种咽喉总是火，咽喉，气之呼吸，食之出入，乃人身之门户也。一十八种，虽后世强名，亦不可不知，一、左单蛾风。二、右单蛾风，形圆如小箸头大，生于咽喉关上可治，生于关下不见者难治。三、双蛾风，两个生于喉间关下，难治。四、蝉舌风，舌下再生二舌。五、牙蜞风，牙龈肿毒成疮。六、木舌风，舌肿大如煮熟猪舌，不能转动。七、舌黄风，舌上肿痛黄色。

　　八、鱼口风，口如鱼吸水，不治。九、寒喉风，喉痹聚毒，涎唾稠实而发寒热，关上可治，关下难治。十、悬蜞蛊毒风，上眶肿，水食不下，形肿如鸡卵。十一、抢食风，因食鲤恶物发泡。十二、猎颊风，腮颊结肿，牙尽处肿破。十三、缠喉风，自颐缠绕赤色，寒热。十四、松子风，口内、满喉赤如猪肝，张口吐物，则气逆关闭，饮食不能。十五、崩砂甘口风，自舌下牙龈上肿赤，口内作 如汤热，牙龈渐烂，亦能脱齿。十六、连珠风，自舌下起，初起一个，又起一个，甚者三五、七九个连珠生起。十七、蜂子毒，或在脸腮泮烂，或在喉关、舌下作 ，色黄如蜂。十八、走注瘰 风，颈项结核五七个，皮肤赤肿作寒热。寻常咽疮痛者，多是虚火。噫！种类虽繁，同归于火，盖少阴君火，少阳相火，二脉并络于咽喉。君火势缓，则热结而为疼为肿；相火势速，则肿甚不仁而为痹。痹甚不通，而痰塞以死矣。故曰：一阴一阳结，谓之喉痹。一阴，肝与心包；一阳，少阳三焦。四经皆有相火，火者，痰之本；痰者，火之标，故言火则痰在其中矣。言咽喉则牙舌亦包在其中矣。

　　火有虚实从何如？实火便闭胸必紧，实火，因过食煎炒，蕴热积毒，烦渴，二便闭塞，风痰上壅，将发喉痹，必先三日胸膈不利，脉弦而数。治宜先祛风痰，而后解热毒，凉膈散加黄连、荆芥、石膏，或古荆防汤、防风通圣散，三黄丸含化。又风燥咽喉干枯，常如毛刺，吞咽有碍，败毒散加黄芩半夏，倍桔梗、薄荷，生姜煎服；痰盛，加石膏。凡服此药，子服午攻，午服子攻。如呕吐咯伤，因食热物及谷芒刺涩，风热并与血气相搏肿痛者，消风散加薄荷、玄参、全蝎，或射干汤、牛蒡子汤。木舌，重舌者，如圣金锭。舌根肿者，麝香朱砂丸。时行咽痛者，普济消毒饮。

　　虚火便利脉亦微。

　　虚火，因饮酒则动脾火，忿怒则动肝火，色欲则动肾火，火炎上攻，咽膈干燥，必二便如常，少阴脉微，治宜补虚降火。血虚者，四物汤，加桔梗、荆芥、知母、黄柏；气虚者，四君子汤加甘草、桔梗、玄参、升麻，甚则干姜、附子以为响导，徐徐服之。如痰盛者，二陈汤料，入青鱼胆一个，其胆先以糯米入内，阴干为末，姜汁调服。亦可探吐，或千缗汤。曾服凉药自利，或声音有坏者，秘传降气汤救之。暴感风寒，则咽喉紧缩妨碍者，紫梗半夏汤、猪肤汤；肾伤寒及阴证者，半桂汤，蜜附子，通用甘桔汤、利膈汤、冰梅丸、犀角琥珀膏，或单百草霜为末，蜜丸弹子大，每三丸新汲水化服。凡咽喉不可纯用凉药，草药取效目前，上热未除，中寒复起，毒瓦斯乘虚入腹，胸前高肿，上喘下泄，手足指甲青紫，七日以后全不入食，口如鱼口者，死。

　　缴吐引痰真捷法，缴法：用青鱼胆末缴三次，红肿即散。吐法：用冬月青鱼胆，以枯矾入内，临用加百草霜炒盐少许，醋调，以鸭毛蘸药引吐痰尽。如无鱼胆，用白矾半斤，巴豆肉十枚，同枯过，去巴，用引吐痰神效。吐后用金锁匙吹之。常服甘桔汤最妙。如牙关紧者，用后开关药，或二仙散。不省人事者，一字散。

　　急甚神针一发之；火郁发之，谓发汗也，咽疮忌汗。最不误人，惟砭针出血，即汗之之义也，血出多则愈。有针疮者，姜汁调熟水，时时呷之。畏针者，委曲针之。凡关上血泡最宜。关下不见者，令病患含水一口，用芦管削尖，入鼻孔刺出血妙。惟肾伤寒及帝中肿者忌针，用蛇床子于瓶中烧烟，令病患吸入喉中立愈。

　　毒结开关还可救，雄黄解毒丸、龙脑破毒散、玉钥匙，或用巴豆压油纸上，取油纸捻成条子，点灯吹灭，以烟熏入鼻中，一时口鼻涎流，牙关自开。一方：用巴豆肉，以绵裹定，随左右塞于鼻中，左右俱有，左右俱塞，立透。盖方中以巴豆治走马喉痹者，以热攻热，热则流通之意也。

　　喉失音者即难医。

　　喉痹失音者，秘传降气汤去陈皮，加黄芩；风寒失音者，甘桔汤加诃子、木通，入生地汁润之，或诃子散；血虚受热，咳嗽声嘶者，用青黛、蛤粉蜜调含化，或润肺丸、蜜脂煎；寻常声音不清者，加味固本丸；内伤虚损，咽疮失音者，无治法。骨鲠用朴硝为末，对入龙脑鸡苏丸内，为丸，弹子大，噙化，不过三五丸，自然消化。鱼骨鲠，食橄榄或以核为末，顺流水调服，外用獭爪爬之自下。余详七卷急救诸方。

　　外集·卷四　杂病分类

　　内伤类

　　发热（附恶寒）

　　发热原无表里证，明是内伤虚损病：外感发热，人迎紧盛，随表里见证，汗下即解。惟内伤虚热，经久不解，无表里二证，虽食积类伤寒初证，右脉气口紧盛，身节不痛为异。

　　劳役力倦欲昏神，内伤劳役发热，脉虚而弱，倦怠无力，不恶寒，乃胃中真阳下陷，内生虚热，宜补中益气汤。内伤色欲，阴虚发热，便硬能食者，滋阴降火汤、加味逍遥散、清骨散。内伤思虑，神昏恍惚，眼烧者，归脾汤、茯神汤。

　　生冷郁遏四肢甚。

　　内伤生冷，郁遏阳气及脾虚伏火，只手足心热，肌肤不甚热，自汗不食者，火郁汤。

　　昼热口淡是阳虚，凡饥饱劳役伤胃，阳虚口中无味，昼热夜轻者，俱宜补中益气汤，甚加附子。上盛下虚者，清心莲子饮。

　　夜热昼轻阴弱定；凡房劳思恐伤肾，阴虚口中有味，夜热昼轻者，俱宜四物汤加知、柏、黄芩；甚者，加童便、龟板峻补其阴。有郁抑者，下甲丸。

