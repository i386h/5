<!-- { "loadSidebar": true } -->
　　三四胞络三焦诀；又三九二十七日，即三月数，百日间变成男女形影，如清鼻涕中，有白绒相似，以成人形。鼻与雌雄二器先就分明，其诸全体隐然可悉，斯谓之胎。乃太极之干道成男，坤道成女，手厥阴脉相火所主。胎最易动，古芩术汤，或为丸频服最妙。如无恶阻等证，胎有可疑者，用验胎法：以川芎为末一钱，五更艾汤调服，服后腹中不觉动者，则为经病；如觉微动者，则为有孕。或因惊恐坠堕，胎气不和，转动不能，脐腹疼痛者，温酒调下二钱，加当归尤妙。如胎不安，及腰背痛不可忍者，古杜续丸。四月男女已分，始受水精以成血脉，形像具，六腑顺成，手少阳脉所主。多心腹膨胀，饮食难消，甚者用平胃散，换白术加香附、乌药、大腹皮。如因惊怒动胎下坠，小腹痛引腰胁，小便疼痛下血者，安胎当归汤。四五个月，忽心腹 痛者，用大枣十四枚炒黑，盐一钱烧赤，为末，取一撮，酒调服之立愈。

　　五脾六胃七肺金，五月始受火精以成阴阳之气，筋骨四肢已成，毛发始生，足太阴脉所主。六月始受金精以成筋，口目皆成，足阳明脉所主。五六月胎不安者，安胎饮、固胎饮选用。七月始受木精以成骨，皮毛已成，游其魂能动左手，手太阴脉所主。如胎气不安常处者，亦名阻病，宜旋复花散。

　　八手阳明成窍穴：八月始受土金以成皮肤，形骸渐长，九窍皆成，游其魄能动右手，手阳明脉所主。如胎不安者，单砂仁略炒为末，米饮下，止痛行气甚捷，但非八九个月内不可多服。如胎肥大者，束胎丸。

　　九肾十膀神气完，九月始受石精以成皮毛，百节毕备，三转其身，足少阴脉所主。十月受气足，五脏六腑齐，通纳天地气于丹田，使关节、人神皆备，足太阳脉所主。

　　惟手少阴、太阳经无所专主者，以君主之官无为而已。此两月素难产者，达生散；素肥盛及奉养安逸太过者，枳甘散；素怯弱者，益气救生散。

　　半产须防三七月；半产多在三五个月及七个月内。若前次三个月而堕，则下次必如期复然。凡半产后，须多服养气血、固胎元之药，以补其虚损。下次有胎，先于两个月半后，即服清热安胎药数帖，以防三月之堕。至四个半月后，再服八九帖，防过五月。又至六个半月后，再服五七帖，以防七月。及至九个月，可保无虞。

　　间有感伤并杂证，妊孕伤寒，详见三卷，寻常感风咳嗽，头痛发热，参苏饮去半夏热服，令肌体微润而已。风热甚者，双解散去硝、黄、麻黄、石膏。感寒胸满欲呕，苦腹满痛，大便清者，大正气散去半夏，加吴萸、阿胶。感暑眩冒、烦渴、尿赤、惊惕，呕吐、脐下苦急者，香薷散合古芩术汤，或十味香薷散。感湿腹胀，身重者，平胃散；泄者三白汤加砂仁、浓朴，苍术，内热加黄芩。内伤七情，气滞不行者，紫苏饮，内伤劳役以致小腹常坠，甚则子宫坠出者，气陷也，补中益气汤；如因房劳者，八物汤加酒炒黄 为君，防风、升麻为使。内伤饮食，胸胁满痛者，平胃散换白术，加山楂、麦芽、黄连。内伤姜、椒、热酒、腥膻，炙爆，以致胎热，令母两目失明、头痛、腮肿、项强者，消风散，或四物汤加芩、连、荆、防。内伤生冷冰血，或外又感寒，以致胎冷不转，脐腹绞痛，肠鸣泄泻者，宜从权以理中汤之剂治之，泄甚加木香、诃子、陈皮、白芍、粟米，中病即止。因感伤以致胎虚寒者，八物汤加吴萸、阿胶。《病原》谓风冷伤于子脏而堕者，此类间亦有之，非常法也。杂病与男子一同，但孕妇服药，禁忌不犯则不动胎。如子疟热多，清脾饮去半夏；寒多，人参养胃汤去半夏；久不愈者，胜金丹截之。胎痢热者，古芩术汤、黄芩汤；虚者胃风汤、香连丸。伤冷疟痢交作者，醒脾饮子。胎惊心中怔忡，睡卧不宁，热者朱砂安神丸；虚者定志丸。余可类推。

　　调治须知三禁法。

　　妇人天癸未行，属少阳；天癸已行，属厥阴；天癸已绝，属太阴。胎产之病，治厥阴经者，是祖化之源也，治无犯胃气及上二焦，为三禁，不可汗、下、利小便是也，汗则痞满，下则伤脾，利小便则亡津液。旧以四物汤为主，如伤寒各经加减法例。莫若外感时气，从四物汤合小柴胡汤；阴证四物汤合理中汤、古芩术汤，伤寒最妙。杂病四物汤、四君子汤、二陈汤加减。间有服毒药而不致胎动者，乃病邪重，胎元实也，岂可视为常法！且阴阳和而后有胎，凡胎家有病，亦不必太攻也。经曰：妇人重身，毒之有故无殒，然衰其大半而止。如阴阳调和者，不可妄服药饵。三五月前，一毫辛散、滑利禁用。七八月间，倘有秘结，乃敢滑利，又当慎其素惯堕胎，及难产而斟酌之。

　　胎动心腹腰作疼，甚则下血如经行；或因七情气不顺，或因外感风寒凝；受胎不坚，或因惊恐，或因喜怒不常，或因冲任二经原挟风寒而受胎，或因登厕风冷攻入阴户，以致胎动，而母心腹作痛，甚则腰痛下血，当安胎而母自定。胎动因七情气逆，心腹胀满疼痛者，紫苏饮；因外感发热、头痛、呕逆、胸胁胀满者，安胎饮加柴胡、大腹皮；气血虚者，安胎饮倍参、术；虚热者，固胎饮。腹痛服安胎药不止者，须辨寒热虚实，寒者，理中汤加砂仁、香附；热者，黄芩汤；血虚胎痛者，四物汤，或平胃散加苏盐煎汤，吞二宜丸；气虚痛者，四君子汤加芍药、当归；气实心腹胀痛者，用香附、枳壳等分为末，空心白汤下。心痛寒者，艾叶、小茴、川楝等分，空心水煎，或草豆蔻丸；热者，二陈汤去半夏，加山栀、黄芩。心腹痛，素有冷气，腹痛冲心，如刀刺者，四物汤去地黄，加茯苓、浓朴、人参、吴萸、桔梗、枳壳、甘草，水煎服。心腹大痛，气欲绝者，古芎归汤加茯苓、浓朴等分，水煎服。单方用鲤鱼如食治，入大枣十四枚，炒盐一钱，酒少许，煮汁饮之；不饮酒者，用鲤鱼和粳米、姜葱煮粥、十日一食，善能护胎长胎。腰痛最为紧急，酸痛者，必欲产也；因七情者，紫苏饮加杜仲、续断；因闪挫者，用破故纸二钱为末，胡桃肉一个，研匀，空心酒调服；素虚痛者，青娥丸；腰痛如折，不能转侧者，用鹿角五钱，火 酒淬，再 再淬，以碎为度，研末酒调服。胎动下血者，胶艾芎归汤，或加砂仁、秦艽、卷柏、桑螵蛸、桑寄生、杜仲。下血腹痛难忍，或下黄汁如漆，如豆汁者，用野苎根、金银花根各五钱，水、酒各半盏煎服，下血产门痛者，用单黄连末一钱，酒调服。

　　或因母病或压坠，有因母病以致胎动者，但治母病而胎自安矣。如母有宿疾而胎不旺者，长胎白术丸。有羸瘦挟痰，气血枯竭，胎终不可保者，用牛膝四分，木香、桂心、蟹爪各二分为末，空心温酒调服，下之免害其分娩，又用红酒曲五两，渍酒十盏，煎二沸去渣，分五服，隔宿四服，次早再服。其子如糜，令母肥盛无疾，或麦芽、神曲煎服，寻常古芎归汤最妙。孕妇或从高坠下，重物所压，致动胎元，心腹痛甚，下血者，用砂仁略炒勿焦，为末，热酒、盐汤、艾汤皆可调服。觉腹中热，其胎即安，胎家无所不治，功同芩、术。如去血过多者，古芎归汤加胶、艾。

　　健脾养血总安宁。

　　通用古芩术汤，加阿胶。风邪加生姜、豆豉；寒加葱白，或干生姜少许；热加天花粉；寒热加柴胡；项强加葱白；温热腹痛加白芍；腹胀加浓朴；下血加艾叶、地榆；腰痛加杜仲；惊悸加黄连；烦渴加麦门冬、乌梅；思虑过加茯神；痰呕加旋复花、半夏曲；劳役加黄 ；气喘去白术加香附；便燥加麻子仁；素惯难产加枳壳、苏叶；素惯堕胎加杜仲；素血虚加芎、归，此安胎之圣药也。凡卒有所下，急则一日三五服，缓则五日、十日一服。常服安胎易产，所生男女又无胎毒，盖妊孕脾土运化迟滞则生湿，湿则生热，故用黄芩清热以养血，白术健脾以燥湿。安胎丸、金匮当归散、加味养荣丸，皆此方而推之也。

　　胎漏下血腹不痛，心腹痛而下血者，为胎动；不痛者，为胎漏。

　　血多为热少为虚；热者，下血必多。内热作渴者，四物汤加白术、芩、连、益母草，或金匮当归散、加味养荣丸。血黑成片者，三补丸加香附、白芍。血虚来少者，古胶艾汤，或合四物汤、长胎白术丸。气虚者，四君子汤加黄芩、阿胶。因劳役感寒，以致气虚下血欲坠者，芎归补中汤；或下血如月信，以致胞干，子母俱损者，用熟地、炒干姜各二钱为末，米饮调服。

　　惟有犯房难救止，胎漏亦有肥盛妇人月水当来者，或因登厕，风攻阴户者，虽不服药，亦或无恙，但作胎漏，遽用涩药治之反堕。惟犯房下血者，乃真漏胎也，八物汤加胶，艾救之。

　　偶然尿血莫模糊。

　　尿血自尿门下血，胎漏自人门下血。妊娠尿血属胞热者多，四物汤加山栀、发灰，单苦 菜饮亦炒。因暑者，益元散加升麻煎汤下；稍虚者，胶艾四物汤；久者，用龙骨一钱，蒲黄五钱为末，酒调服。

　　恶心阻食名恶阻，或大吐，或时吐清水，恶闻食臭，由子宫经络络于胃口，故逢食气，引动精气冲上，必食吐尽而后精气乃安。亦有娱交合而子宫秽盛者，过百日则愈。

　　瘦人多热肥人痰；二陈汤加竹茹、生姜，热加芩、连；因怒者，单黄连丸，茯苓煎汤下。

　　亦有无阴并气弱，无阴则呕者，左脉必弱，头疼全不入食者，八物汤合二陈汤，加枳、梗。气弱者，四君子汤加陈皮、麦门冬，浓朴、竹茹；日久水浆不入口，吐清水者，并加丁香。恶闻食气，多卧少起者，旋复花散。

　　或因胎动别证兼。

　　三四个月病恶阻者，多因胎动不安，或兼腰腹疼痛者，保胎饮；兼疟痢，口中无味，及曾伤风冷者，醒脾饮子；兼伤食者，二陈汤加砂仁、香附，或单白术为丸，或单砂仁为末，米饮下。甚者，红丸子极效。

　　子烦躁闷乱心神，火盛克肺好生嗔；妊孕心烦躁闷，谓之子烦。多受胎四五个月间，相火用事；或应天令五六月间，君火大行，俱能乘肺，以致烦躁，胎动不安。大抵相火盛者，单知母为末，蜜丸芡实大，每三丸酒下，日月未足，欲产及虽产者亦效；君火盛者，单黄连丸；心神不安者，朱砂安神丸；烦甚恐伤胎者，罩胎散。切不可以虚烦药治。

　　或有停痰胸膈滞，亦令烦躁不宜人。

　　或有停痰积饮，滞于胸膈之间，亦令烦躁胎动不安者，用茯苓、防风、麦门冬、黄芩等分，竹叶减半，水煎，入竹沥调服。

