<!-- { "loadSidebar": true } -->
　　搐有虚实有逆顺，惊、风、痰、热四证，轻者，四肢搐搦而已；重者，牙关紧急、摇头窜视、张口出舌、角弓反张、身体掣颤、手足搐搦、四肢蜷挛，《局方》谓之八候。凡发际、印堂青筋，三关、虎口纹红、紫、青皆惊风之候。实热为急惊，属肝木风邪有余，阳证；虚热为慢惊，属脾土中气不足，阴证。慢惊本无热，所以热者，虚使然耳。故曰热分虚实。男搐左视，左眼上窜；女搐右视，右眼下窜。男握拳，大指出外；女握拳，大指入里。五指交如姜把者死。男引手挽，左直右曲；女引手挽，右直左曲。凡此皆顺，反之则逆。亦有先搐左而后双搐者，但搐顺则无声，搐逆则有声。其指纹情势，弯弓入里者顺，出外者逆，出入相半者难痊，故曰证别逆顺。

　　治分先后与易难；治搐先于截风，治风先于利惊，治惊先于豁痰，治痰先于解热，其若四证俱有，又当兼施并理。一或有遗，必生他证，故曰治有先后。急惊属腑易治，慢惊属脏难治。

　　虽然五脏多传变，无非痰火并其间。

　　惊邪入心则面红脸赤，夜啼，入肝则面目俱青，眼窜；入脾则面色淡黄，呕吐不食，虚汗多睡；入肺则面色淡白，喘息气乏；入肾则面黑啮乳，切牙。寅、卯、辰时搐者，肝木旺也，当以肾气丸补肾，泻青丸泻肝；巳、午、未时搐者，心火旺也，当以肾气丸补肝，导赤散、凉惊丸泻心；申、酉、戌时搐者，肺金旺也，当以益黄散补脾，导赤散抑心，泻青丸抑肝；亥、子、丑时搐者：水土俱旺之时，水虚不旺，惟土旺也，当以益黄散补脾，导赤散、凉惊丸抑心。要知五脏传变，皆痰为患。盖痰乃风苗，木静则伏于脾，火动则壅于肺。痰火交作则为急惊，或成喉痹；痰火结滞，则为痫钓，或为咳嗽；痰火来去，则为泻青。皆由脾湿而来，所以惊风忌纯用风药，不问急慢，当以养血药为使，左方保元汤加白芍，为慢惊美剂也。

　　急惊发搐牙关紧，潮热秘渴壅痰涎；急惊八候俱全，加以面赤唇红，浑身壮热，口中气亦热，作渴引饮，大便秘，小便赤，脉浮数洪紧。

　　原因内有实热，外挟风邪，风热并作，气乱痰壅，所以百脉凝滞，关窍不通，发时暴烈，发过如故。百日内见此证，二三发不止者，亦死。

　　先与和气通关窍，凡搐，痰因气郁，气顺则痰化而搐自止矣。先宜苏合香丸，薄荷煎汤，入姜汁化下，顺气化痰通窍，或星香散。开关用药吹鼻法，或用天南星一钱，片脑少许，为末，生姜汁调，蘸药于左右大牙龈上擦之，牙热即开。

　　次截风搐清心田。

　　截风丸：天麻、僵蚕、南星各二钱，蜈蚣一条，白附子、防风、朱砂、全蝎各一钱，麝香少许。为末，蜜丸梧子大。每一丸薄荷煎汤化下，治惊风痰搐。定搐散：蜈蚣一条，麻黄、南星、白附、僵蚕、羌活、代赭石、蝎梢、姜黄、朱砂各一钱，麝香五分，为末。每一字，荆芥，紫苏煎汤下，治急惊定搐。如搐不止。加乌蛇肉、牛黄清心丸。

　　搐定痰热尚不退，下之只用抱龙丸；胆星一两，天竺黄五钱，辰砂、雄黄各二钱半，麝香一钱，为末，蜜丸芡实大，甘草、薄荷煎汤化下一丸。痰壅嗽甚，姜汤下；心虚惕，人参、琥珀煎汤下。盖抱者，保也；龙者，肝也，肝应东方青龙，主藏魂，魂安则惊自定。理小儿诸惊、四时感冒、瘟疫、湿痰邪热以致烦躁不宁、痰嗽气急、疮疹欲出、发搐。常服祛风化痰，镇惊解热，和脾胃，益精神；又治蛊毒、中暑及室女白带，用盐少许细嚼一二丸，新汲水下。牛黄抱龙丸：胆星八钱，雄黄、人参、茯苓各一钱半，辰砂一钱二分，僵蚕三分，钩藤一两半，天竺黄二钱半，牛黄二分，麝香五分，为末，用甘草四两煎膏和丸，芡实大，金箔为衣，阴干藏之，勿泄气，每近微火边。每服一丸或半丸，薄荷煎汤磨服。治一切急慢惊风及风热、风痴等证。有热者，凉惊丸，忌巴豆及诸热药。僵仆不醒者，用初生条浴体法。

　　利后温胆与定魄，惊悸顽痰者，温胆汤加酸枣仁，或朱砂安神丸。惊风已退，神魂胆志未定者，定魄丸：人参、琥珀、茯苓、远志、朱砂、天麻、菖蒲、天门冬、酸枣仁、甘草各等分为末，蜜丸如皂子大，朱砂为衣。每一丸，灯芯，薄荷煎汤化下。

　　醒脾防变慢惊缠。

　　醒脾散：人参、白术、茯苓、甘草、白附子、僵蚕、天麻、木香各五分，全蝎二分半。姜枣煎温服，或为丸服。治小儿脾困昏沉、默默不食、吐泻不止、痰作惊风。

　　慢惊吐泻涎喘鸣，神缓眼开睡露睛；搐搦乍静又乍发，身热或冷面黄青。

　　眼半开半合，似睡不睡，十指或开或合，似搐不搐，又时口眼手足牵掣，其脉或浮或沉，身或凉或热，或吐或泻，或不吐泻，或食乳或不乳，名半阴半阳合病，即如伤寒半表半里也。

　　阴证自阳宜细认，阴证慢惊，自阳证急惊传来，才经吐泻，便是慢惊。男子以泻得之为重，女子以吐得之为重。

　　随证生胃截风形；因吐泻得者，理中汤加木香，或五苓散；脾困不食者，醒脾散。因脏寒洞泻得者，加味术附汤：附子、白术各一两，肉豆蔻一个，木香、甘草各五钱，每二钱，姜枣前服。治吐泻后脾虚，变成慢惊，身弓发直、吐乳贪睡、汗多，宜此温寒燥湿，行气健脾。因下积聚转得者，先与木香匀气散；因外感寒邪得者，先与桂枝解肌汤辈；因夏月脾胃伏热，大吐泻得者，当解暑热，不可专一回阳。其他久嗽、久痢、伤寒变阴、过服凉药之类，可以类推。

　　尚有阳证蝉蝎散，初传尚有八候阳证在者，但于生胃气药中，加以截风定搐，如全蝎、花蛇、僵蚕、白附子、天麻、南星辈，可冷可热，均平阴阳，不必专一回阳。方传慢惊者，蝉蝎散：全蝎七个，蝉蜕二十个，南星一个，甘草二钱半，每五分，姜枣煎服。不省人事者，保命丹；吐泻痰壅者，来复丹。

　　若是纯阴乌蝎星。

　　已传慢惊，外无八候，但吐泻不止者，乌蝎散：人参、白术、茯苓、甘草、川乌、全蝎、南星各一分，姜枣煎服，如再服，即去川乌。

　　厥冷回阳硫附进，硫附丸：生附子尖二个，蝎梢七个，熟硫黄一钱，为末，生姜汁为丸，绿豆大。每十丸米饮下。兼治慢脾风，肢冷。或蝎梢饼、金液丹、灵砂丹，或四君子汤加附子，助胃回阳。

　　身暖礞石与五灵：风痰壅盛者，古礞石丸：青礞石捣碎一两，同焰硝五钱，入砂锅内炭火 红，候冷为末，蒸饼丸绿豆大。每二丸，急惊，薄荷、荆芥煎汤下；慢惊、慢脾，木香煎汤下。但礞、硝虽能利痰，非胃家所好，故以木香佐之。

　　能裹痰随大便出而无粪来，不动脏腑，始知药妙。痰搐忌下者，灵脂丸：五灵脂、白附子、木香、僵蚕各一分，全蝎半分，朱砂一钱，南星五钱，为末，醋煮生半夏糊丸麻子大。每三丸姜汤下。安神散：全蝎四个，塘水浸一宿，用南星一个，开一窍，入蝎在内，以南星末盖口，面包火煨赤色，埋土中一宿去火毒，取出去南星，用全蝎为末。每一字，磨刀水调服。亦治搐搦。昏迷有痰者，白玉饼。凡方中麝香开窍，龙脑、轻粉下涎，朱砂凉心，皆为纯阳实热者设，虚者全要斟酌用之。

　　慢脾（风）微搐眼全闭，由慢惊后，吐泻损脾已极，故曰脾风。逐风则无风可逐，疗惊则无惊可疗，但脾间痰涎，虚热往来。眼合者，脾困神迷，痰涎凝滞难疗。亦有不由急、慢风传次而至者。

　　头低摇睡颡汗多。舌短或吐频频呕，口噤切牙身（冷）不和；以手摸人声又小，生胃回阳奈若何。

　　初传慢脾，阳气未甚脱者，白僵蚕丸：南星二钱，僵蚕、地龙、全蝎、五灵脂各一钱，为末，煮半夏曲为糊丸，如麻子大。每五丸姜汤下。风盛四肢厥冷者，黑附汤：附子三分，木香一分半，白附子一分，甘草半分，姜煎服，得手足温，苏省为度；次以四君子汤加附子，或异功散，以温中正气。脾困不食者，醒脾散；吐泻者，加味术附汤、硫附丸；重者，来复丹、金液丹。

　　马脾风因肺寒甚，痰嗽 证最危；寒邪停留肺俞，寒化为热，亦生痰喘、呃逆、上气肺胀、 ，俗云马脾风。若不速治，立危，宜抱龙丸，或马脾风散：辰砂二钱半，轻粉五分，甘遂一钱半，为末。每一字，用温浆少许，上滴香油一点，抄药在油花上沉下，却去浆水灌之，神效。

　　若只痰嗽将发搐，惺苏保命便能痊。

　　先宜惺惺散、参苏饮、人参羌活散：次服保命丹：全蝎十四个，防风、南星、蝉蜕、僵蚕。天麻、琥珀各二钱，白附子、辰砂各一钱，麝香五分，有热加牛黄、片脑，一方加羌活，为末，粳米饭捣丸，皂子大，金箔十片为衣。初生儿半丸，乳汁化下，十岁以上儿二丸，钩藤、灯芯煎汤，或薄荷、金银煎汤化下。治初生脐风撮口、夜啼、胎惊、内钓、肚腹坚硬、目窜上视、手足搐掣、角弓反张、痰涎壅盛，一切急惊及慢惊，尚有阳证，常服，安神化痰。如天钓，加犀角、天浆子，雄猪胆汁为丸，井水调化一丸，入鼻内令嚏；次以钩藤煎汤调服。凡外感夹惊，亦宜此法防之。

　　痫惊风三发则为痫（恶证），病关五脏似惊风；心痫，面赤目瞪、吐舌、心烦、惊悸。金箔镇心丸，或镇心丸：远志，雄黄、铁粉、琥珀各二钱，辰砂一钱，麝香五分，枣肉丸黄豆大、金银箔二十片为衣。每一丸，麦门冬煎汤化下。肝痫，面青上窜、手足拳、抽掣反折。散风丹：胆星二钱，羌活、独活、防风、天麻、人参、荆芥，川芎、细辛、柴胡各一钱，为末，蜜丸梧子大。每二丸，大者三四丸，紫苏煎汤化下。亦治刚 。脾痫，面黄直视、腹满自利。妙圣丹：代赭石、雄黄、蝎梢、辰砂、杏仁各二钱，轻粉、麝香各五分，巴豆二粒，为末枣肉丸，梧子大。每一丸，杏仁煎汤下。肺痫，面白、反视、惊掣、吐沫潮涎。天星丸：胆星、全蝎、蝉蜕各二钱半，防风、白附子、天麻、姜蚕各一钱半，麝香五分，为末枣肉丸，绿豆大。每三丸，荆芥、生姜煎汤下。肾痫，面黑晦、振目视人、口吐清沫，如尸不动。肾痫汤：独活、麻黄、川芎、大黄、甘草各六分，姜煎服。

　　体柔时醒与 别，风惊食痫治不同。

