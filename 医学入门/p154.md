<!-- { "loadSidebar": true } -->
　　内伤乳食不化，面黄腹胀，泻如抱坏鸡卵臭者，消乳食丹：丁香、木香、青皮、肉豆蔻、三棱、莪术各等分，为末，糊丸麻子大。每五丸，米饮下。小便不清者，胃苓汤加肉豆蔻为丸，米饮下。腹痛吐乳者，平胃散合苏合香丸，蜜调米饮下。挟痰者，二陈汤加山楂、麦芽、白术、乌梅，热加黄连，寒加干姜。危甚者，烧针丸：黄丹一两，或加枯矾等分，为末，枣肉丸芡实大。每服一丸，用针挑于灯焰上烧存性，乳汁或米泔冷水任化下。此药清镇，专主吐逆及泻，大人亦宜。

　　内虚失音为肾怯，吐泻五内俱虚，有失音者，乃肾怯也，肾气丸主之。凡大病后失音者同。

　　食少气陷损胃阳：吐泻久不止者，乃清气下陷，胃口阳虚。饮食少进，四肢无力，升阳益胃汤主之，或异功散；虚渴者，钱氏白术散。

　　但食即吐先除积，内伤乳食，面色青白，发热，四肢逆冷，腹胀，当先用消乳食丹取积消导，宽利胸膈。如呕甚者，只用白豆蔻、砂仁等分，甘草减半，为末，干糁芽儿口中。凡吃乳、吃物、饮水不下者宜，或烧针丸亦妙。冷气入胃，呕吐不已者，四君子加白豆蔻、砂仁、肉豆蔻、山药，为末或蜜丸，每一钱，木瓜，紫苏煎汤下。脾胃虚弱逆痰，含哭饮乳，食物停滞不散，腹满呕吐 乳者，四君子汤加南星、砂仁、丁香、藿香、冬瓜子，姜煎服；或启脾丸。呕而不止，痰涎在喉有声，将作惊者，二陈汤加丁香，藿香；或抱龙丸主之。因惊气逆而吐者，大温惊丸。吐而汤水不纳者，五苓散。吐涎痰热者，白玉饼下之；冷者温之。有吐沫，或白绿水者，胃冷也，理中丸，或半夏、陈粟米等分，姜煎服。吐稠涎及血者，肺热也；久则肺虚，阿胶散加减。吐沫水者，后必虫痛，安虫丸：干漆二分，雄黄、巴霜各一钱，为末，糊丸黍米大。每五七丸或二十丸，发时取东行石榴根煎汤；痛甚，苦楝根或芜荑煎汤下，量儿大小服之。经年吐乳，眼慢粪秽有筋膜者，乃父母交感时吃乳所致，宜益黄散、五疳保童丸。凡 乳因惊、因积、因气滞、因外感，与治吐同。

　　泻滑青者慢惊防。

　　滑者，或出不知，或直射溅流，或谷食不化，或下之如桶 溃，四君子汤加诃子、木香、陈皮、肉豆蔻，姜煎服，兼进固肠丸，或真人养脏汤，或没石子丸加乳香、肉豆蔻选用。泻青色者，乃夹惊，木克土也，益黄散、大温惊丸主之。有初起黄变青，或泻药物直过者，尤为寒泻，三五次即困，急用附子理中汤；或肢冷，口鼻气亦冷，欲作慢惊、慢脾者，观音散加全蝎、天麻、防风、羌活；甚者，用金液丹为末，煎生姜，米饮调灌，多服乃效。候胃气已生，手足渐暖，螈 犹在者，却用金液丹，合青州白丸子等分服之，兼用异功散、理中丸、钩藤散、转惊丸调理，虽至危者，往往死中得生。金液丹，真小儿吐之妙剂也。盖小儿吐泻，皆当温补，若已虚损，尤当速生胃气。惟寻常时行泻证，不可遽投热药，吐泻止，痢作无疑。若患疮泻青，乃毒去无害，不必服药。

　　五疳五疳由积虚而成，疳者，干也，瘦瘁少血也。五疳病关五脏。二十岁以下曰疳，二十岁以上曰痨。始有乳食太过；或乳母喜怒房劳后，即与儿乳；或饭粥肉食太早，肥甘不节而成。间有伤寒病后，久吐久泻久渴，痞积疹痘杂证，妄施吐下，内亡津液而成者。要皆脾胃虚弱，血气枯滞，生积生热生痰，乘脏气之虚，传入为疳。间有热者，亦虚热耳。故治热不可妄表过凉，治虚不可峻温骤补。

　　内热中满病初萌；经曰：数食肥，令人内热；数食甘，令人中满。言痛之始也。凡婴儿乳食停滞，稍觉饱满，内烦不安，虚者必须扶胃而兼消导；实者必先疏利而后和胃，不可因循以致积久成疳。又有热满未甚，便施芦荟、胡连、龙胆苦寒伤胃，反致疳者。

　　内疳痞结渐黄瘦，外鼻赤烂疮痍生。

　　疳证初患中满，久则结痞；初患内热，久则外潮。令人肌肤黄瘦，或耳鼻生疮，或遍身生疮，爱吃泥炭土末、咸酸杂果，食不消化，小便不清，大便反利。大概热疳多见外证，冷疳多见内证。疳证鼻头有疮不着痂，渐绕耳生疮，宜用白芨、轻粉各二分，乌贼鱼骨三分，为末，先以浆水洗拭，干糁。或鼻下赤烂自揉者，用兰香叶烧灰二分，铜青半分，轻粉少许，为末，干糁。疳证遍体生疮不歇，乃虫内耗精髓，外蚀皮肤，宜连肚丸：黄连七两，水湿透，纳雄猪肚内，用线紧缝，饭上蒸十分烂，取出，和少蒸饭捣丸，小豆大。每二三十丸，米饮下。仍以川芎、生地、茯苓、茯神与之，调血清心；或芦荟丸、肥儿丸、生犀散选用间服。外以大腹皮、苦参、白芨煎汤洗，后却用诃子（带皮、核）烧灰，入麝香、轻粉少许，为末敷之。自幼小以至弱冠皆同。

　　热疳身热大便秘，疳病初起，人未瘦怯，但脸赤口臭，唇焦烦渴，潮热如火，大便秘涩者为热疳，宜胡连丸：胡黄连、川黄连各五钱，辰砂一钱半，为末，入猪胆内系定，虚悬于铫内，用淡浆煮一炊饭久，取出入芦荟末二钱，麝香少许，粳米饭丸麻子大。每五七丸，茶清下。一方有青黛、蛤蟆灰各二钱。热疳黄瘦，雀目遇夜不见，或生疮者，五福化毒丹，陈粟米饮下。

　　冷疳身凉泻不停；疳病久则目肿，面黧，体瘦，烦渴，多汗，腹胀，滑泻无常，或青或白，或如垢腻者为冷疳，宜二圣丸：丁香、丁皮各一钱，木香、浓朴、使君子、陈皮、肉豆蔻各二钱，为末，神曲糊丸麻子大。每七丸，米饮下。

　　冷热相兼泄且秘，或时便血或潮蒸。

　　冷热二证交互，非新非久，不内外因者，宜消积和胃，滋血调气，淡薄饮食，久则自然坚牢，如圣丸主之：胡黄连、川黄连、芜荑、使君子各一两，麝香五分，为末，用蛤蟆五个捣碎，酒熬成膏，和丸麻子大。每五七丸或二十丸，人参煎汤下。常服钱氏白术散，以生津液。盖疳本湿热，久则寒湿，全在临时会意。

　　惊疳面赤盗汗渴，安神退热滋卫荣；惊疳即心疳。原因心虚血弱，神不守舍，更加乳食不调，心脏积热所致。外证脸赤唇红，口舌生疮，胸膈烦闷，小便赤涩，五心皆热，盗汗发渴，啮齿惊悸，宜茯神丸：茯神、芦荟、琥珀、黄连、赤茯苓各三钱，远志用黑豆水煮去骨，钩藤皮、蛤蟆灰各二钱，菖蒲一钱，麝香少许，为末，粟米糊丸麻子大。每十丸，薄荷煎汤下。轻者，朱砂安神丸、大温惊丸。

　　风疳凉血与顺气，摇头揉目便多青。

　　风疳即肝疳。多因胎风，更加乳食不调，肝脏受热，或乳母外感内伤，邪气未散，遽与乳儿所致。外证摇头揉目，白膜遮睛，或赤肿眵泪，烂弦痛痒，雀目昏暗，甚至经月眼合，名曰疳眼，汗流合面而卧，肉色青黄，发立筋青，脑热羸瘦，宜生熟地黄丸，加当归煎服；或黄连肥儿丸，山栀煎汤下。疳眼壮热，体瘦胁痛便清，一切肝证，风疳丸：青黛、黄连、天麻、五灵脂、夜明砂、川芎、芦荟各二钱，龙胆草、防风、蝉蜕各一钱半，全蝎二枚，干蟾头三钱，为末，猪胆汁浸糕丸，麻子大。每十丸，薄荷煎汤下。如胁硬，眼角见黑气者，难治。

　　食疳痞胀多溏泄，磨积退黄脾渐宁；食疳即脾疳。由乳食伤而复伤，脾气孤弱；或乳母恣食生冷肥腻；或酒饭后即与乳儿，久则变为乳癖，腹胁结块，名曰乳疳。外证黄瘦，腹胀气促，泻臭合睡，食减吃泥，宜益黄散、消乳食丸，或肥儿丸加莪术、青皮、陈皮。肚大青筋者，小胡连丸：胡黄连五分（去果积），阿魏一钱半（去肉积），神曲（去食积）、黄连（去热积）各二钱，麝香一粒，为末，猪胆汁和丸，黍米大。每三十丸，白术煎汤下。

　　气疳咳血或声哑，退热化痰肺自清。

　　气疳即肺疳。原因伤寒伤风，汗后劳复，更加乳食不调，以致肺气受伤。外证鼻下两傍疮痒不痛，或鼻流臭汁，内生 肉，或汁所流处，随即成疮，名曰疳 。不时咳嗽气逆，寒热唾红，泄泻多啼，揉鼻咬甲，与痨证大同，宜先服清肺汤：黄芩、当归、麦门冬、连翘，防风、赤茯苓、桔梗、生地、紫苏、甘草、前胡各五分，桑白皮一钱，水煎服。次服化 丸：芜荑、芦荟、青黛、川芎、白芷、胡黄连、川黄连、蛤蟆灰各等分，为末，猎胆汁浸糕丸，麻子大。每二十丸，食后临卧，杏仁煎汤下。其鼻常用熊胆泡汤，小笔蘸洗。俟前药各进数服，再用青黛、当归、赤小豆、瓜蒂、地榆、黄连、芦荟各等分，雄黄少许，为末，入鼻敛疮。疳哑不能发声者，用黄连肥儿丸十五粒，苏合香丸一粒，朱砂、五灵脂各少许，为末，菖蒲煎汤，乘热调服。

　　肾疳耳焦天柱倒，齿脱手足冷如冰。

　　肾疳又名急疳，言五疳惟肾为最急也。多因痘后余毒未净，更加乳食不调，甘味入脾而生虫，状似伤寒狐惑。上蚀齿龈，则口疮出血臭气，甚则齿龈溃烂，齿黑脱落，腮有穴者，名曰走马疳。言阳明热气上奔如马然，下蚀肠胃，则下痢肛烂，即后疳痢。外证脑热肌削，手足如冰，爪黑面黧，身多疮疥，寒热时作，甚者天柱骨倒。俱宜肾气丸，加使君子、川楝肉。走马疳并痘毒牙痛者，溺白散，或用白芷五钱，马牙硝一钱，铜青五分，麝香一字，为末，干敷口角，及擦齿上。妙。

　　又有诸般难治证，曰：疳干、疳渴、疳痨、疳泻、疳痢、疳肿，皆五疳之危证。曰：蛔疳、脑疳、脊疳、无辜疳、丁奚疳、哺露疳，皆五疳死证。所以然者，五脏俱病故也。

　　疳干五脏俱不平；心疳，舌干多啼；肝疳，干啼，眼不转睛；脾疳，搭口痴眼，口干作渴；肺疳，声焦皮燥，大便干结；肾疳，身热肢冷，小便干涩。古方通用连胆丸：黄连五钱猪胆汁浸，栝蒌根、乌梅、莲肉、杏仁各二钱，为末，牛胆汁浸糕丸，麻子大。每下五丸，乌梅、姜、蜜煎汤下。如五干俱见，身上粟生，色斑黑者、必死。

　　疳渴遇夜还稍止，疳渴，脏中宿有疳气，加之乳母恣食五辛炙爆酒面，以致小儿心肺壅热，日则烦渴引饮，乳食不进，夜则渴止，宜连胆丸。如饮水不止，舌黑者即死。

　　疳痨潮汗咳泻成；疳痨骨蒸，五心潮热，盗汗咳嗽，泄泻肚硬如石，面色如银，断不可治。古方八物汤去白术，加黄 、柴胡、陈皮、半夏、使君子、蛤蟆灰，鳖甲各等分，姜枣煎服。或连胆丸，香连猪肚丸，加蛤蟆灰救之。如气促者即死。

　　疳泻额上青纹见，疳泻，毛干唇白，额上青纹，肚腹胀鸣，泻下糟粕，忌用热药止之，宜香蔻丸：黄连三钱，木香、肉豆蔻、诃子、砂仁、茯苓各一钱，为末，饭丸黍米大。每五丸，米饮下。如滑泻脱肛、呃逆者，死速。

