<!-- { "loadSidebar": true } -->
　　又或泻湿与呕干，泄泻，解毒汤合四苓散。喘兼泄泻、溺涩者，柴苓汤；烦渴作泻者，白虎加苍术汤、猪苓汤。热盛干呕，解毒汤；伤食呕吐，四君子汤；夏月因暑作呕，四苓散加人参，忌用豆蔻、木香、姜、桂热药。

　　始终杂证皆热炽；麻证初起，已出已没及一切杂证，与痘毒大同，但始终药宜清凉。虽然麻爱清凉，痘爱温，不易常道；虚则补，实行泻，医家活法。故治麻，亦有血虚而用四物汤，气虚而用四君子汤，天寒伤冷，则温中理中之药，一时之权也。

　　没后余毒内攻钻，循衣妄语昏神智。

　　没后余热内攻，循衣摸床，谵语神昏丧智者死。如热轻余毒未除，必先见诸气色，须预防之，始终以升麻葛根汤为主，或消毒饮、解毒汤，随证选用。仍忌腥、葱、蒜。

　　外集·卷五　外科

　　痈疽总论

　　痈疽毒要气血胜，内外因皆湿热凝。

　　痈者，壅也，为阳，属六腑。毒腾于外，其发暴而所患浮浅，不伤筋骨。疽，沮也，为阴，属五脏。毒攻于内，其发缓而所患沉深，伤筋蚀骨。凡年壮，气血胜毒则顺；年老，毒胜气血则险。有内因饮食积毒者，经曰：膏粱之变，足生大疔。荣气不从，逆于肉理。荣气即胃气，胃和则荣卫顺，而滋养皮肤。膏粱金石，浓衣烘被，以致蕴热脏腑，湿热聚下，烧烁肾水，阴火炽盛，八脉沸腾，经隧凝滞，故水谷精微，不能上行阳道，反逆聚肉之腠理而成痈。有外感风寒湿蕴毒者，经曰：地之湿气，感则害人皮肉。又曰：诸痈肿筋挛骨痛者，此寒气之肿，八风之变也。盖风湿外侵，郁久为热，自膀胱左迁，移热小肠，小肠移热于胆。风性上冲，疮形高，色赤作痛，小则为疖，大则为痈而已，非若疽之自里也。有因心气郁结，饥饱劳役，房室过度，水竭火炎，痰凝气滞而成。所谓相火能为疮疡，诸痛痒疮疡，皆属心火是也。因火有君相，疮分微甚，或郁痛而不甚肿，或虚肿而不甚痛，虽然病该三因，总皆湿热。丹溪云：人身血行脉中，气行脉外，气血周流不息。惟寒湿搏之，则凝滞而行迟；火热搏之，则沸腾而行速。气为邪郁，津液为痰为饮，积久渗入脉中，血为之浊，此阴滞于阳而为痈；血为邪郁，隧道或溢或结，积久溢出脉外，气为之乱，此阳滞于阴而为疽。盖阳气无形，阴血有质，必湿热泣血，而后发为痈疽。故《局方》曰：痈疽皆热胜血也。又曰：二热相搏，热化为脓。盖热非湿，则不能腐坏肌肉为脓，譬如夏热诸物皆不坏烂，坏烂者，交秋湿热大行之际，此理甚明。

　　纯阳 赤溃敛易，纯阴色黯全不疼。半阴半阳肿痛慢，用药回阳乃可生。

　　痈疽有大而愈者，有微如豆而死者。阳发，初起皮薄作热，色赤 肿疼痛，溃后肉色红活，此为外发。更加身健能食，发热便秘，脉数有力，为纯阳，易治。阴发，初起皮浓不热。色黯微肿，硬如牛皮，不痛陷软，不作脓不溃，微开阔，破后肉色紫黑，此为内发。未溃脏腑已前坏烂，更加身倦少食，不热便利，脉软无力，为纯阴，不治。又有半阴半阳，似肿非肿，似痛非痛，似赤非赤，似溃非溃，脉数无力。如阳多阴少，用药托里变阳者生；阴多阳少，用药托亦不起，投阴必死。就中尤以有热无热，为死生妙诀。盖阳证有热，则气血行而生肌；阴证无热，则气血滞而不敛。遇有热者，切不可退热，但宜温药清渗。些小疖毒，无热亦不妨。

　　风则多痒气则痛，湿肿食则热寒增：痈疽虽止发于一经，或兼二经，多有挟风、挟湿、挟痰、挟气、挟血、挟阴虚等证。大较风、气、食三种，俱以不换金正气散加川芎、木香为主。兼风多痒，加祛风药；兼气多痛，加调气药；兼食多发寒热，加消积药；兼湿多肿，加渗湿药。又云，热疮 痛，虚疮淡白，风寒疮口带白。古方，外因四气，单用大黄（半生半熟）、甘草节等分为末，每空心，酒下一匙，以利为度。内因七情，单用远志为末，酒调二钱，澄清服，以渣敷患处。

　　不内外因，金石、炙爆、房劳，国老膏。一切热毒，槐花酒。

　　药毒坚硬有如石，金石药毒，则坚硬如石不痛，宜甘草、黑豆煎汤解之。

　　虚瘦重着怕潮蒸：虚劳瘦弱，荣卫痞涩，患处重着，如负石然，因其有骨蒸潮也，治宜滋补。故不可用赛命丹等香燥疏泄之药，亦不可过用降火滞脾之药，惟肾气丸、托里散甚得其宜。且古方谓，药毒劳蒸，痈疽极重。

　　近骨生虫近虚漏，近骨者多冷，久则化血为虫，多痒少痛；近虚者多热，久则传气成漏，多痛少痒。

　　细认穴道属何经。

　　脑发，属督脉、足太阳经；鬓发，手足少阳经；眉发，手足太阳、少阳经；颐发、髭发，足阳明经；腮发，手阳明经，背发，中属督脉，余皆足太阳经；腋发，手太阳经；乳痈，内阳明，外少阳经，乳头足厥阴经。肾痈，足太阳经；外肾痈；足厥阴经；腿发，外足三阳，内足三阴经；喉痈、脐痈，任脉、足阳明经；穿裆发，督、冲、任三脉；跨马痈、囊痈，足厥阴经。内疽：肺痈，手太阴经；肠痈，手太阳、阳明经；胃脘痈，足阳明经。惟少阳、少阴、太阴多气少血；厥阴、太阳多血少气，肉皆难平。惟手足阳明，气血俱多。分经用药，则不犯经禁，病禁，以致妄下、妄汗。且疮属肾经者最重，脾肺二经者次之，他经者又次之。脑乃诸阳所在，咽喉饮食所通，肾俞命根所系，皆至险之地，又不可多着艾灸。俗方专图人形疮样，而忽经络，谬哉！外因寒热宜表散，毒因外感发者，内无便溺阻隔，外有六经形证，肿痛虽甚，饮食如常，脉浮数，邪在表也，宜托里微汗以表散之。如发脑项背分，黄连消毒散；尻臀分，内托羌活汤；臂上，白芷升麻汤；乳胸，内托升麻汤；两胁，十味中和汤；腿外侧，内托酒煎汤；腿内近膝股，内托 柴汤。通用：败毒散、九味羌活汤。辛热手足太阴经分，自汗浮肿，流注四肢，附子六物汤。辛温发热，十六味流气饮、赛命丹。暑月，内托复煎散；寒月，内托十宣散，或不换金正气散。丹溪治形实脉浮数，冬月背生红肿，及胛骨下痛者，用桂麻各半汤加生附、酒柏、栝蒌仁、甘草节、羌活、青皮、人参、黄芩、半夏，姜煎服，六帖而愈。此正内托法也。

　　有谓疮家身痛不可汗，汗之则发 者，邪不在表而误汗也。

　　内热痛秘急疏行；内伤饮食积毒者，肿痛异常，外无六经形证，内有便溺阻隔，口渴烦躁，脉沉实，为邪在里，急与寒凉攻里，内疏黄连汤、泻心汤、活命饮、四顺清凉饮。轻者，清热消毒饮加紫草，或清心散渗之。内积热毒，外又感邪者，宜发表攻里，五香连翘汤、防风通圣散。毒盛者，解毒汤下神芎丸；湿盛者，除湿丹。

　　劳伤气郁无表里，邪在经中和卫荣：毒因内伤虚损，房劳郁怒而发者，形虽肿痛，外无六经之形证，内无便溺之阻隔，知邪在经也，不可妄施汗下，只宜补形气，调经脉，和荣卫，或专补脾胃可也。郁怒者，十六味流气饮；虚劳者，托里消毒散、内托复煎散、补中益气汤。古人治痈以寒药者正治法也；治疽以热药者，从治法也。盖药性热则开行，寒则疏泄，疽乃有形之物，非热药从治，岂能行之乎？此内托、内疏、正治、从治之义也。

　　溃后托里排脓毒，脓尽肌肉自然平。

　　溃后气血大虚，惟恐毒陷，托里之法，一日不可缺也。古方托里散、托里清中汤、托里温中汤、托里和中汤、托里建中汤、托里抑青汤、托里益黄汤、托里益气汤，选用。盖托里则气血壮而脾胃盛，脓秽自排，毒气自解，死肉自溃，新肉自生，疮口自敛。若不务补托，而误用寒凉，反助邪火，脓多臭秽，甚则脉洪、大渴，真气虚而死矣。丹溪云：但见肿痛，参之脉证虚弱，更与滋补，乃可万全。又不必泥气质素实，及参、满中滞痰也。但初溃时，间有热毒盛者，量加消毒清剂。如发背、搭肩，膜破穿心必死，尤宜托里，免致毒陷，托里即护心也。若毒瓦斯上攻，心神昏闷欲呕者，间服护心散以救之。如带表邪面赤等证，势未甚起者，内托复煎散，或内托十宣散，暂服。若无热毒表邪，但见秽气触犯，虚热少食不睡者，便进人参黄 汤；但见脓多心烦少睡者，便进圣愈汤；但见脾亏气弱，不能生肌收敛者，便进补中益气汤；但见肾虚不能消溃收敛，或晡热作渴者，便进八味丸，或肾气丸。紧急不及作丸，大料煎服，预防救危，始终妙剂。若不务本根，而专用敷围生肌之药，则敛口太速，毒反内攻，或傍边再发一痈者有之，或愈后而恶证顿起，大命随去者有之。惟务内治，而不贵外治者为高。

　　外治初起灸最妙，形伤则痛，气伤则肿。或先痛后肿伤乎血；先肿后痛伤乎气；肿痛并攻，气血俱伤，皆因脏腑不和，而非外治能调。古法，隔蒜灸法、豆豉饼，惟外伤成疮者不宜。自内发者，痛则灸至不痛，不痛则灸至痛时方住，早觉早灸为佳。一日二日，十灸十活；三日四日，十灸七活；五日六日，十灸四活；过七日，则不可灸矣。其余点割敷透，间有毒盛者，量用之则可。

　　热痛半软针相当；痈疽毒瓦斯已成，宜托里以速其脓。脓成者，当验其生熟浅深而针之。若肿高而软者，发于血脉；肿下而坚者，发于筋脉；肉色不变者，附于骨也。按之热者有脓，不热者无脓；按之便痛者脓浅，大按方痛者脓深；按之陷而不起者脓未成，按之而复起者脓已成；按之都软者无脓，不痛者血瘤，痛者气瘤；按之一边软者有脓。

　　若脓生而用针，气血既泄，脓反难成；若脓熟而不针，腐溃益深，疮口难敛。若疮深而针浅，内脓不出，外血反泄；疮浅而针深，内脓虽出，良肉受伤。元气虚者，必先补而后针其脓，诸证自退。

　　若疮毒炽盛，中有肉黯者；宜内壮脾胃，外涂单巴豆膏。令其黯处渐低，赤处渐高，六七日间，赤黯之处，自有裂纹如刀划状，黯肉渐溃，当用披针利剪，徐徐引去。若脓出肉腐，肿痛仍作，必内有筋间隔，宜再引之，急补脾胃，不痛者纯用补药，庶可收敛。若妄施针刀，伤肉出血，断之不止者立危。其披针用马衔铁为之。

