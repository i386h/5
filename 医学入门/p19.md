<!-- { "loadSidebar": true } -->
　　天突 颈结喉下一寸，空潭宛宛中，乃阴维、任脉之会也。低针取之。针一寸，灸三壮。主咳嗽上气，噎塞胸中，喉内状如水鸡声，肺痈唾脓血，气壅不通，喉中热疮不得下食，侠舌缝脉青，暴怖气哽，喉痹咽干，咳逆喘急及肩背痛，漏颈痛。

　　廉泉 颔下结喉上舌本间。针三分，灸三壮。主舌下肿难言，螈 ，涎多，咳嗽少气，喘息呕沫，口噤，舌根急缩，饮食难下。

　　承浆 下唇下宛宛陷中，开口取之。针二分，灸三壮或四十九壮，停四五日，灸多则恐伤阳明脉断，令风不瘥，此艾炷止许一分半大。主偏风口 ，面肿面风，口不开，口中生疮，目眩瞑，小便黄或不禁，消渴嗜饮，及暴哑不能言。

　　上经络根据《明堂》旧文而修以七字为句，注中治法，悉根据《铜人针灸经》，其针灸深浅多少遵《素问》，原未载者不敢强注。

　　内集·卷一　经络

　　十五络脉

　　络穴俱在两经中间，乃交经过络之处。十二经络周流迭运，荣于肢节。另有三络，阳跷络、阴跷络、脾之络是也。此与形色问证出《医经国小》。

　　手太阴络为列缺，手少阴络即通里，手厥阴络为内关，手太阳络支正是，手阳明络偏历当，手少阳络外关位，足太阳络号飞扬，足阳明络丰隆议，足少阳络为光明，足太阴络公孙寄，足少阴络名大钟，足厥阴络蠡沟配，阳督之络号长强，阴任络乃会阴地，脾大络号称大包，十五络穴君须记。

　　内集·卷一　经络

　　奇经八脉

　　督脉起自下极俞，并于脊里上风府，过脑额鼻入龈交，为阳脉海都纲要。（督之为言都也。阳脉都会，男子之主。）任脉起于中极底，上腹循喉承浆里，阴脉之海妊所谓。（生养之源，女子之主。冲脉即气冲，乃胃脉发源。）出胞循脊中，从腹会咽络口唇，女人成经为血室，脉并少阴之肾经，与任督本于阴会，（督任气冲）

　　三脉并起而异行。（皆始于气冲，一原而分三歧。督脉行背而应乎阳，任脉行腹而应乎阴，冲脉自足至头，若冲冲而直行于上，为十二经脉之海，总领诸经气血也。三脉固起于气冲，气冲又起胃脉源，知此则知胃气为本矣。）阳跷起足之跟里，循外踝上（申脉）入风池，（脉行于背为阳。）阴跷内踝（照海）循咽嗌，（脉行于腹为阴。跷者，捷也。言此脉之行，如足之捷也。）本足阴阳脉别支，诸阴交起阴维脉，发足少阴筑宾 ，诸阳会起阳维脉，太阳之 金门是。（维，持也。阳维，持诸阳；阴维，持诸阴。阴阳不相继，则怅然失志，不能自收拾主持其身。故阳维病属表多寒热，阴维病属里多心痛。阳维所发，别于金门，以阳交为 ，与手足太阳及跷脉会于肩俞，与手足少阳会于天 及会肩井，与足少阳会于阳白，上本神、临泣、正营、脑空，下至风池，与督脉会于风池、哑门。此阳维之脉起于诸阳之交也。阴维之 曰筑宾，与足太阴、厥阴会于府舍、期门，又与任脉会于廉泉、天突。此阴维起于诸阴之交会也。）带脉周回季肋间，（环回周身，总束诸脉，果束带然。起于季肋，即章门胁下，接腰骨之间。）会于维道足少阳，脏腑筋骨髓气血脉，交相维系顺其常。

　　此奇经八脉，相连相会，维系诸经，乃顺其常，八脉隆甚，入于八脉，泛溢横流，却不还流于诸经，故十二经亦不能拘制。因此受邪蓄热则为疮疡、热毒，当以砭刺也。经云：腑会中脘穴，脏会章门穴，筋会阳陵泉穴，髓会绝骨穴，血会膈俞穴，骨会大杼穴，脉会太渊穴，气会膻中穴，此八会之穴也。

　　内集·卷一　经络

　　奇经主病

　　奇经病非自生，盖因诸经溢出而流入之也。

　　阳维之病苦寒热，阴维之病苦心痛。阳跷之病，阳急而狂奔；阴跷之病，阴急而足直。冲病则气逆而里急，督病则脊强而折厥，任病则男疝而女带瘕，带病则腹胀满而腰溶溶，其冲任二经，是又妇人乳血月候之所从出。（男女之异，正在此处。）奇经之脉其如是乎！

　　内集·卷一　脏腑

　　脏腑总论

　　（先儒叹世人务穷天地万物之理，不知一身五脏六腑毛发筋骨之所在，况医者乎？）

　　脏者，藏乎也，藏诸神而精气流通也；腑者，府库也，出纳转输之谓也。脏腑，兄弟也，同气而异形耳。

　　《素问》曰：五脏者，藏精气而不泻，故满而不能实；六腑者，传化物而不藏，故实而不能满。所以然者，水谷入口，则胃实而肠虚。食下，则肠实而胃虚。故曰实而不能满，满而不能实也。《难经》曰：呼出心与肺，吸入肾与肝。呼吸之间，脾受谷味，言心肺在上为阳，肝肾在下为阴，脾居中州，而播敷四脏，以为一身之运斡也。又曰：五脏六腑皆相近，而心肺独与大肠小肠相远者何也？经言：心荣肺卫，通行阳气，故居在上。大小肠传阴气而下，故居在下，所以相去而远也。观《素》、《难》所论脏腑，分阴分阳，而脾胃其中之太极矣乎！至于气血多少，体用上下，亦不可以不知。诗曰：多气多血经须记，手经大肠足经胃；多气少血有六经，三焦胆肾心脾肺；多血少气心胞络，膀胱小肠肝所异。（病值气血少者补之，多者损之）《此事难知》曰：天六腑气表，其体在上，其用在下。（胆胃膀胱大肠小肠）地五脏血里，其体在下，其用在上。（耳目口鼻）言阴阳互相为用，则天气左旋而降下，地气右旋而上升，气血和，表里静，上下通，如天地之泰然，人身其小天地乎？（气属阳，象天左旋；血属阴，象地右旋。血从气行，其体静而不动，故气血如磨形，上转而西，下安不动。虽云不动，自有东行之意，以其上动下静，不得不尔也。）

　　以声色臭味常变言之：肝主色，（应春，物皆有色，五色皆肝变化，然不特脏病征于面也。经言小肠谓赤肠，大肠谓白肠，胆谓青肠，胃谓黄肠，膀胱谓黑肠，言腑病当与色相合也。又言赤脉、青脉、黄脉、白脉、黑脉者，言脉与色亦当相合也。观色为医家大务如此） 自入为青，入心为赤，入脾为黄，入肺为白，入肾为黑。假如中风，肝为心邪，则知色当赤也。心主臭，应夏，（火能焦物，五臭皆心所主） 自入为焦臭，入肝为臊臭，入脾为香臭，入肺为腥臭，入肾为腐臭。假如心经伤暑，则知其症当恶臭也。脾主味，（应季夏，味自土生，行五味以养五脏者，脾所主也） 自入为甘，入肝为酸，入心为苦，入肺为辛，入肾为咸。假如饮食劳倦，以致脾邪入心，则知当喜苦味也。肺主声，（应秋，金之有声也，五声皆肺所发） 自入为悲，（即哭也，金气肃杀凄惨） 入肝为呼，（金胜肝，故发为呼） 入心为言，（火克金，故述为言） 入脾为歌，（母见子则乐而歌） 入肾为呻，（子见母则娇而呻吟）假如伤寒肺邪入心，则知当谵言妄语也。肾主液，（应冬，水性濡润，五液皆出于肾，分灌五脏）自入为唾，（肾主骨，则肾之液从齿中而生） 入肝为泣，入心为汗，入脾为涎，入肺为涕。假如中湿，为肾邪入心，则知当汗出不可止也。

　　以主病要略言之：三阴之脉荣于脏，三阳之脉荣于腑，阴阳和而无关格之患。惟五脏不和，则气滞而为九窍不通；六腑不和，则荣聚而为痈疽。（九窍：耳目口鼻为阳七窍，大小便为阴二窍。盖肝气通于目，目和则知白黑。心气通于舌，舌和则知五味，脾气通于口，口和则知谷味。肺气通于鼻，鼻和则知香臭。肾气通于耳，耳和则知五音。五脏不和，则荣卫不通，邪气不得外泄，故九窍壅滞。九窍既滞，则六腑阳气亦不得通和于内。

　　内外不通，故留结为痈疽疮疖） 盖邪在六腑，则阳脉不和，而气留在内，则阳气太盛，而阴气不得相荣于下，故曰关。凡外感是动气病，而下窍不利者，皆关之类也。邪在五脏，则阴脉不和，而血留在内，则阴气太盛，而阳气不得相荣于上，故曰格。凡杂病由血所生，而上窍不利者，皆格之类也。（经言是动者，气也；所生者，血也。邪在气，气为是动：邪在血，血为所生。盖气先中于邪，则留止不行，而为邪所动，气既受邪，必传与血，则血壅不行，而不能润泽经络，病所由生，是知气先病而血后病也。但外感从气而入，杂病从血而出，此又东垣独得之见。丹溪尝分为十二经歌括，今悉篡于后条分，故不重录）阴阳俱甚，阴中无阳，阳中无阴，阴阳相离，使荣卫痞塞，气血不相营运，此则五脏六腑皆受邪也，故曰关格。关格者，不得尽其命而死。关格，其百病之关健矣乎！病有咳嗽泄痛 疟者，何也？人与天地相参，故五脏各以时感于寒则受病，微则为咳，甚则为泄为痛。春则肝先受之，夏则心先受之，余仿此。 者，间日一发；疟者，一日一发。脏腑之疟各不同，当随所状而刺之。（刺法见后。）病有积聚者，何也？积者，五脏所生，其始发有常处，其痛不离其部，或上或下，或左或右。聚者，六腑所成，其始发无根本，其痛无常处，上下往来不定。积者阴气，聚者阳气，故不同也。凡阳病欲得寒冷，又欲见人者，属腑；阴病欲得温热，又欲闭户独处，恶闻人声者，属脏。然脏病所以难治者，传其所胜也。假令心病传肺，肺传肝，肝传脾，脾传肾，肾传心，一脏不再传，故言七传者死。腑病所以易治者，传其所生也。假令心病传脾，脾传肺，肺传肾，肾传肝，肝传心，是子母相传，周而复始，如环无端，故言生也。经曰：邪气之客于身也，以胜相加，至其（己）所生而愈，至其（己）所不胜而甚，至于所生（己）

