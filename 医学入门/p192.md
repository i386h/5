<!-- { "loadSidebar": true } -->
　　鹿茸大补汤 鹿茸、黄 、当归、白茯、熟地各二分，白芍、白术、附子、人参、肉桂、半夏、石斛、五味子各三分，肉苁蓉、杜仲各四分，甘草一分，空心姜枣煎服。治男子一切虚损，妇人亡血等证。

　　古茸附汤 鹿茸、附子等分，姜煎服，治精血虚耗，潮汗惊悸。

　　古沉附汤 附子三钱，沉香一钱半，姜煎。治上盛下虚，气不升降，阴阳不和，胸膈痞满，饮食不进，肢节倦痛。

　　古参附汤 人参五钱，附子三钱，姜煎。治阳虚气弱，气短气喘，自汗盗汗，头眩等证。

　　古 附汤 等分，姜煎，治气虚自汗体倦。

　　古姜附汤 等分，水煎，治体中寒厥冷，强直失音，口禁吐沫，昏不知人，或阴盛发躁及脐腹冷痛，霍乱转筋，一切虚寒并治。

　　古桂附汤 等分，姜枣煎，治自汗漏不止。

　　腽肭补天丸 腽肭脐、人参、白茯（姜汁煮）、当归、川芎、枸杞、小茴各一两半，白术二两半，粉草（蜜炙）、木香、茯神各一两，白芍、黄 、熟地、杜仲、牛膝、故纸、川楝、远志各二两，胡桃肉三两，沉香五钱（男加知、柏、女加附子），为末，用制腽肭酒煮糊丸梧子大。每六十丸，空心盐酒下。治男妇亡阳失阴，诸虚百损，阴痿遗精，健忘白带，子宫虚冷，惟寡妇不宜。

　　斑龙丸 鹿角霜、鹿角胶、鹿茸、阳起石、附子、酸枣仁、柏子仁、肉苁蓉、黄 各一两，当归、熟地各八钱，辰砂五钱，为末，酒糊丸梧子大。每五十丸，空心温酒盐汤任下。治真阴虚损，理百病，养五脏，补精髓，壮筋骨，益心志，安魂魄，悦泽驻颜，延年益寿。

　　二至二神，异类有情，善补气血之齐损；二至丸 熟地、龟版、白术，黄柏各三两，生地、山茱萸、当归、知母各二两，菟丝子、肉苁蓉、黄 、牛膝、枸杞、故纸、五味子、白芍、虎胫骨、杜仲、山药、丹皮、白茯、人参各一两（黑瘦者人参减半），为未，蜜丸梧子大。每八十丸，盐汤温酒下。名二至者，取冬至一阳生、夏至一阴生之义也。常服补虚损，暖腰膝，壮筋骨，明眼目，滋阴降火神效。

　　二神交济丹 茯神、薏苡仁各三两，酸枣仁、枸杞、白术、神曲各二两，柏子仁、芡实、生地、麦门冬、当归、人参、陈皮、白芍、白茯、砂仁各一两，以上十六味，每神字领八味，合八节，共二十四两，合二十四气为一岁也，为末，用熟水四盏调炼蜜四两，煮山药四两，为丸，梧子大。每三五十丸，米饮下。血虚甚去芍加鹿茸，脾亏甚去地黄加五味子，治心脾肾三经虚者。

　　异类有情丸 鹿角霜、龟板各三两六钱，鹿茸、虎胫骨各二两四钱，为末，雄猪脊髓九条同炼蜜捣丸梧子大。每五七八十丸，空心盐汤下。盖鹿阳也，龟虎阴也，血气有情各从其类，非金石草木例也。如浓味善饮之人，可加猪胆汁一二合，以寓降火之义也。

　　五脏六腑，诸虚丸丹，能交水火之重逢。

　　古庵心肾丸 熟地、生地、山药、茯神各三两，石枣、枸杞、龟版、牛膝、黄连、牡丹皮、鹿茸各一两，当归、泽泻、黄柏各一两半，生甘草五钱，为末，蜜丸梧子大，辰砂为衣。每五十丸加至百丸，空心盐汤温酒任下。法曰心恶热，肾恶燥，此方补精益血，清热润燥，治心肾虚而有热，惊悸怔忡，遗精盗汗，目暗耳鸣，腰痛足痿、黑须发，久服令人有子。

　　究源心肾丸 牛膝、熟地、肉苁蓉、鹿茸、附子、人参、远志、茯神、黄 、山药、当归、龙骨、五味各一两，菟丝子三两。浸药酒煮糊丸梧子大。每五十丸，空心枣汤下，治同上。常服调阴阳，补心肾虚，温寒燥湿最效。

　　瑞莲丸子 苍术主脾一斤（生用四两，酒、醋、米泔各浸四两），莲肉主心一斤（去皮心，酒浸软，入猪肚内煮极烂，取出焙干），枸杞子主肝，五味子主脉，熟地主血，故纸主肾，各二两，为末，用前猪肚捣膏，同酒糊丸梧子大。每四五十丸，空心温酒下。定心暖肾，生血化痰。

　　心虚人参固本丸 生地生心血，用麦门冬引入所生之地，熟地补肾精，用天门冬引入所补之地，各等分；人参减半以通心气，为末，或磨烂澄粉晒干尤不滞脾，蜜丸梧子大。每五十丸，空心温酒盐汤任下，如有痰者，地黄用姜汁炒过。一方去参加黄柏、鹿角霜，名鹿柏固本丸。

　　梦授天王补心丹 熟地、白茯、人参、远志、菖蒲、玄参、柏子仁、桔梗，天门冬、丹参、酸枣仁、麦门冬、甘草、百部、五味子、茯神、当归、杜仲各等分为末，蜜丸弹子大，金箔为衣。每一丸，灯心枣汤化下，食远临卧服，或作小丸亦可。专治玩读著作，劳神过度，以致潮热盗汗咳嗽，失血遗精，怔忡健忘，咽干口燥，肌体羸瘦，调和心肾二经要药。一方无菖蒲、熟地、杜仲、百部、茯神、甘草。

　　朱子读书丸 茯神、远志各一两，人参、陈皮各七钱，菖蒲、当归各五钱，甘草二钱半，为末，面糊丸如急性子大，朱砂为衣，临卧灯心煎汤下。

　　茯神汤 茯神一钱半，白术、当归各一钱，酸枣仁八分，人参、黄 、黄柏各五分，甘草二分，灯心煎，先用朱砂末两分点舌上，后以此汤送下，治神不守舍。

　　肝虚天麻丸 天麻、牛膝、萆 、玄参各六两，杜仲七两，附子一两，羌活十四两，当归十两，生地一斤（一方加独活五两去肾风），为末，蜜丸梧子大。每五七十丸，病甚加百丸，空心温酒下。治风热，养血脉，行荣卫，壮筋骨。

　　鹿茸四斤丸 肉苁蓉、天麻、菟丝子、牛膝、熟地、杜仲、鹿茸、木瓜各半斤，为末，蜜丸梧子大。每五十丸，空心米汤或酒下。治肝肾虚损之极，以致筋骨痿弱，不能自持，起居无力，足膝疼酸，肌体瘦悴，血气不生。

　　牛膝丸 牛膝、萆 、杜仲、苁蓉、菟丝子，防风、葫芦巴、补骨脂、沙苑蒺藜各一两，肉桂五钱，为末，酒煮猪腰子，为丸梧子大。每五七十丸，空心酒下。治肝肾损，骨痿不能起于床，宜益精；筋缓不能自收持，宜缓中。

　　脾虚返本丸 黄犍牛肉五斤（去筋膜切片，河水洗数遍，仍浸一宿，再洗一二遍，用好酒入瓷器内，重泥封固，桑柴火煮一日夜，取出焙干为末半斤），山药、莲肉（俱用葱盐炒，去葱盐）、白茯苓、小茴香各四两，为末，枣肉捣膏，入好酒和丸梧子大，晒干。空心酒下五十丸。日三服，久则日一服，忌用面糊米饮之类为丸，补脾及诸虚损。

　　脾肾虚橘皮煎丸 陈皮十五两，甘草十两，当归、萆 、苁蓉、吴萸、浓朴、肉桂、阳起石、巴戟、石斛、附子、菟丝子、牛膝、鹿茸、杜仲、干姜各三两，为末，有酒五升于瓷器，入橘皮末煎熬如饧，却将诸末入内搅匀，仍入石臼内捣丸梧子大。每三十丸，空心温酒盐汤任下。治脾肾大虚，不进饮食，肌体羸瘦，四肢无力，兼治久疟久痢 瘕。

　　天真丸 肉苁蓉一两，山药十两，当归十二两，天门冬一斤，为末，用羊肉七斤洗去脂膜，扯开入药末裹定，以麻缚之，用酒四瓶煮令酒干，再添水二升又煮，候肉烂如泥，又入黄 末五两，人参末三两，白术末二两，糯饭焙干为末，同捣丸梧子大。每三百丸温酒下。如觉难丸，入蒸饼五七枚焙干为末，同捣为丸。治脾肾俱虚及一切下血过多，形容枯槁，四肢羸弱，饮食不进，肠胃溏泄，津液枯竭，久服生血补气，暖胃驻颜。

　　肾虚小菟丝子丸 菟丝子五两，山药二两七钱，莲肉二两，白茯苓一两，为末，山药留一半，打糊丸梧子大。每五十丸，空心盐汤下，脚无力，木瓜煎汤下。治肾虚损，目眩耳鸣，四肢倦怠，遗精尿血，心腹胀满，脚膝酸痿，股内湿痒，小便滑数，水道涩痛，时有遗沥等证。一方加五味子二两，名玄菟丹；更加枸杞子二两，合人参固本丸，名玄菟固本丸。

　　三味安肾丸 破故纸、小茴香、乳香各等分为末，蜜丸梧子大。每三十丸，空心盐汤下，或煎药下。治下虚肾气不得归元，变见杂证，诸药不效者，用此补肾，令其纳气。一方去乳香，加葫芦巴、川楝肉、续断、桃仁、杏仁、山药、茯苓各等分，名九味安肾丸，治肾虚腰痛，目眩耳聋，面黑羸瘦。

　　太极丸 黄柏二两六钱（木），知母一两四钱（水），故纸二两八钱（火），胡桃肉一两二钱（金），砂仁五钱（土），为末，蜜丸梧子大。每三十丸，空心盐汤下。

　　加减内固丸 石斛、葫芦巴各二两，巴戟、苁蓉、山茱萸、菟丝子各三两，故纸二两半，小茴一两，附子五钱，为末，蜜丸梧子大。每五十丸，空心温酒盐汤任下，治命门火衰，肾寒阴痿，元阳虚惫，阴溺于下，阳浮于上，水火不能既济。

　　补阳无燥，冷补能明耳目；冷补丸 天麦二门冬、生熟二地黄、牛膝、白芍、地骨皮、石斛、玄参、磁石、沉香、蒺藜等分，蜜丸，盐汤下七十丸。治误服金石峻药，肾水焦燥，口渴目暗耳聋，腿弱腰痛，小便赤，大便或秘。

　　补阴无滞，肾气兼羡归茸。

　　三一肾气丸 生地、熟地、山药、山茱萸各四两，牡丹皮、赤茯、白茯、泽泻、锁阳、龟版各三两，牛膝、枸杞、天门冬、麦门冬、人参各一两，知母、黄柏、肉桂、五味子各二两（虚甚加鹿茸、虎骨各一两），为末，蜜丸梧子大。每七十丸，空心盐汤下。盖因本丸胸满有痰者不宜，补阴丸脾虚有湿者不宜，惟肾气丸补血滋阴而兼理痰湿，又无降火之剂，兹以三方合一，有黄柏、知母以泻邪火，茯苓、泽泻以渗邪湿，诸药补心肾诸脏精血，深得其宜。

　　当归膏 当归十一两，生地、白术各八两，熟地、甘草、贝母各一两半，薏苡仁四两，芍药半斤，三味用米粉炒，茯苓六两，莲肉、人参、地骨皮各二两，山药、麦门冬各二两半，枸杞子十两，天门冬一两，五味子五钱，琥珀六分，用水五升，微火煎之，再加水五升，如此者四次，滤去渣，文武火煎，每斤加熟蜜四两（春五两，夏六两），共熬成膏，吐血加牡丹皮一两，骨蒸加青蒿汁、童便各一碗，痨痰加钟乳粉五钱，每服二茶匙，空心白汤调下。治五劳七伤，诸虚百损，脾胃虚弱，养血和中，滋荣筋骨，养阴抑阳，久服多获奇效。

　　归茸丸 鹿茸酒蒸，当归酒浸，各等分为细末，用乌梅水煮去核，和前末捣匀，和丸如梧桐子大。每服六七十丸，空心米饮送下。治精血枯竭，面色黧黑，耳聋目暗，口干多渴，腰痛脚弱，小便白浊，上燥下寒，不受峻补等证效。

