<!-- { "loadSidebar": true } -->
　　琼玉女贞松柏四圣，久服调真养性；琼玉膏 生地十六斤（捣烂取汁），冬蜜十斤（熬滤过），人参末一斤半，茯苓末三斤，四味和匀入瓷瓮内，用绵纸七重，浓布一重，紧封瓮口置铜锅内，用桑柴火煮三昼夜，再用黄蜡纸二三重包扎瓮口，纳井中浸一日夜，至次日再入旧汤内煮一日夜，出水气，每日空心温酒调服，或加天门冬，名琼液膏。大能填精补髓，化肠胃为筋骨，万神具足，五脏盈溢，发白转黑，返老还童，行如奔马，日进数服，终日不食亦不饥渴，瘫痪痨瘵尤妙，修合沐浴，忌鸡犬孝服妇人。

　　单人参膏 每用人参一斤切片，入砂锅内，水浮药一指，文武火煎干一半，倾在别处又将渣如前煎三次，嚼参无味乃止，却将前汁仍入锅内，文武火慢慢熬成一碗服之，治七情劳伤，精神短少，言语不接，肺虚咳嗽及诸失血后，或行倒仓法后，真能元气于无何有之乡，惟肺有火者不宜，或加天门冬佐之。

　　地黄膏 治血虚生疮，肌肤燥痒，自汗遗精便多，妇人乳少等证，或加当归等分。一方用生地捣汁，入鹿角胶十分之一，蜜酒生姜苏子自然汁量入煎膏。

　　天门冬膏 用炭火煎至半，入蜜熬，滴水不散为度。有人单服生三十二子，又有去积聚风痰，补肺疗咳嗽失血，润五脏，杀三虫伏尸，除瘟疫，轻身益气，令人不饥。

　　茯苓煎 白茯苓为末，用水和湿，入水漂去浮膜，用澄下者，以布纽去水晒干，再研漂再晒，凡三次，每末一斤，入白蜜二斤拌和，贮瓷瓶内，笋壳封口置锅内，桑柴火悬煮一日，连瓶坐埋五谷内，次早倒出，以旧在上者装在下，旧在下者装瓶上，再煮再入谷内，凡三日夜，次早取出埋净土中七日，每早晚用三四匙噙嚼，少时以白汤下。治痰火烦郁燥渴，一切下部诸疾殊效。

　　女贞丹 即冬青子去梗叶，酒浸一日夜，布袋擦去粗皮，晒干为末，待有旱莲草出，取数石捣汁熬浓，丸前末梧子大，少则以蜜加入，每百丸，空心临卧白汤或酒下，久服发白转黑，强阴不走，止诸血，倍膂力，健腰膝，初服令老者便无夜起。

　　松脂丸 松脂一斤，白茯半斤，为末，蜜丸服，可长生辟谷。

　　四圣不老丹 松脂一斤四两，白茯苓、甘菊花、柏子仁各八两，为末，蜜丸梧子大。每七十二丸，清晨盐汤酒下。

　　松梅丸 松脂一斤，地黄十两，乌梅六两，俱酒蒸烂，捣膏为丸梧子大。每五十丸，空心米饮盐汤任下，大能加饮食，肥身体，清小便，润大肠，补劳伤，除骨蒸，补元气津液，令精不倦。

　　松柏实丸 松脂十斤，松实、柏实各三斤，菊花五斤，为末，蜜丸梧子大。每三十丸，白汤下，可以不饥。

　　饵长松根法 长松根，皮色似荠 ，长三五寸，味微苦，类人参，清香可爱，生古松下，多杂甘草中得，煎汤服之亦可。毛发复生，颜貌如故，又角诸虫蛇毒。

　　柏脂丸 夏日刻向阳者二十株，可得半升，炼法同松脂，其色味功效尤胜，但不可多得耳。久服炼形延年，忌鱼肉。

　　单柏叶煎 取近上东向勿杂枝者，置甑中令满，盆覆蒸三石米饭久，愈久愈善，水淋数过，阴干煎服。

　　百病不生，颜色悦泽，齿落更生，耳目聪明。或九蒸九晒为末，蜜丸服之，治大风发眉脱落。

　　秤金男胞苍乌八仙，常飧返老还童。

　　秤金丹 熟地二两，枸杞、莲蕊、槐角（俱用酒浸，春秋三、夏一、冬六日晒干），薄荷各三两，没石子一两，人参、木香各五钱，为末，蜜丸芡实大。每一丸，空心噙化，日三服，久服须发黑。

　　大造丸 紫河车一具焙，黄柏盐酒浸炙各一两半，龟版童便浸三日醉炙，凡邪火止能动物，不能生物，故用二味为佐；杜仲酥炙一两半，牛膝酒浸一两二钱，肾经要药；生地二两半；用砂仁六钱，白茯二两，以稀绢包之，同入瓷罐内，酒煮干，再添煮七次，取出去砂仁、茯苓，盖地黄得砂仁、茯苓则入肾经；人参一两，天门冬、麦门冬各一两三钱，夏加五味子七钱，保肺下行生肾，盖金水二脏为生化之源，妇人去龟版加当归，男妇怯证去人参，遗精白浊、赤白带下加牡蛎。为末，用地黄捣膏，再添酒糊，共捣丸梧子大。每七八十丸，空心临卧盐汤下，寒月酒下。治虚弱，阳物仅具形迹，面色痿黄，并大病后不能作呼唤声及足久不任地；女人月水不调，兼素惯小产、难产及多生女少生男，夫妇服之可生男；补益之功极重，久服耳目聪明，须发皆黑，延年益寿，有合造化之功；故名大造。本方去诸药，用龟版、牛膝、杜仲、黄柏，加陈皮、干姜各五钱，名补天丸，天一生水义也。

　　又方 紫河车一具，黄柏、当归、白术、五味子、小茴、枸杞各一两，杜仲、牛膝、天门冬、麦门冬、生地各一两半，熟地、柏叶各二两，陈皮七钱半，干姜二钱（骨热加地骨皮、知母、牡丹皮，血虚倍归、地，气虚加参、 ，肾虚加覆盆子、小茴、山茱萸、巴戟，腰脚疼痛加苍术、萆 、锁阳、续断、妇人去黄柏，加川芎、香附、条芩），为末，将河车蒸烂，入蜜和药捣丸梧子大。每七十丸，空心盐汤下。本方去白术、小茴、柏叶、陈皮，加知母、龟版、苁蓉、虎胫骨、山药、茯神、黄 、人参、白芍，入猪脊髓三条为丸服，名大补元丸。

　　紫河车丹 男胞衣一具焙，人参一两半，白术一两，木香、茯苓各五钱，茯神、当归、熟地各一两，乳香、没药各四钱，朱砂二钱，麝香二分，为末，酒糊丸梧子大。每五十丸，空心人参煎汤下，日三服。治虚劳羸瘦，喘嗽痰气及飞尸鬼疰最稳。

　　单河车一味为丸 以之入血分药，滋阴退热；入气分药，壮阳生子；入痰药，治痰；入风药，治风；入癫狂药，治癫狂失心等证。虽病危将绝，一服更活一二日，大抵男精女血构成，非金石草木可比。紫者，北方之色；河者，北方流水之名；车者，胚胎九九数足，载而乘之之谓也。

　　还元丹 人乳粉、秋石丹、茯神、人参各四两，为末，用好酒化鹿角胶二两，作糊为丸梧子大。每三十丸，空心温酒或盐汤下，补精神气血，视听言动不衰。

　　还元秋石丸 秋石丹一斤，白茯苓一斤，天门冬、麦门冬、生地、熟地、人参、枸杞、人乳粉各四两，为末，蜜丸梧子大。每三十丸，白汤或酒下。治诸虚百损。

　　苍术膏 苍术二十斤，切细、入砂锅内煮，每一次只煮四两半斤，用水量锅大小，煮极浓去渣，又加苍术凑水煮之，不但煎成一锅，方才加水，虽初煎一锅之时，如水悭一寸，即加一寸，末后一锅尽其苍术矣，却不加水，用绢滤过，再熬成膏，或加蜜四斤，每空心服之。初服或作热，或泻痰，或作饱，或善饥，久服轻身健骨。治伤食少食湿肿，四肢无力，酒色过度，劳逸有伤，骨热痰火等证。苍术气极雄壮，通行脾肾二经，古云：若欲长生，须服山精，即此是也。一方加石楠叶三斤，枸杞子、楮实子各二斤。

　　加味苍术膏 苍术十斤，捣如泥，入大锅内，用水二桶，以文武火煮至十余碗，取出绢滤，入瓷罐内，以人参、生地、熟地、黄柏、远志、杜仲、川芎、胡桃肉、川椒、故纸、当归、姜汁各四两，青盐二两，朱砂一两，旱莲草汁二碗，白蜜二斤，各药为末，共入膏内封固，大锅水煮，官香二炷为度，取出埋土中七日，每空心酒汤任下。通达诸身关节，流注遍体毛窍，养精养气养神，久服精满气盈，暖丹田，减相火，男子精冷绝阳，妇人胞冷不孕，发白转黑，齿落更生。

　　白术膏 每白术一斤加陈皮四两，煎膏同人参。治一切脾胃不和，饮食无味泄泻等证。

　　何首乌丸 首乌一斤，米泔浸晒干，用壮妇生男乳汁拦晒一二次，候干用木臼捣末，枣肉为丸，如挟火者，用蜜丸梧子大。初服二十丸，每十日加十丸，至百丸止，空心盐汤温酒任下。主壮气血，益脾胃，坚筋骨，乌须发延寿，令人多子；其气雄壮，通十二经络，非阳虚甚者，不可单服。一方加牛膝半斤，用黑豆三升 浓汁蒸三次，共捣成泥，晒为末，枣肉为丸服，治骨软风，腰膝疼痛，行履不得，遍身瘙痒。

　　却老乌须健阳丹 赤白何首乌各一斤，牛膝半斤，用黑豆汁蒸三次，赤茯苓用牛乳五升，白茯苓用人乳汁五升，各以文武火煮干各一斤，菟丝子、故纸各半斤，为末，忌铁，蜜丸弹子大。每一丸，日二次，或加生地、熟地各一斤，研烂加入尤妙。

　　八仙添寿丹 何首乌六两，牛膝三两，如前制，山茱萸、柏子仁、知母、黄柏、龟版、当归各四两，为末，蜜丸梧子大。每三十丸，空心酒下，七日后添十丸，至七十丸止，忌烧酒，辛辣物。

　　延年益寿不老丹 生地、熟地、人参、天门冬、麦门冬各三两，地骨皮、白茯苓和五两，何首乌半斤，用砂锅先下黑羊肉一斤，黑豆二合，量着水于上，加竹 盛住首乌，以盆覆定蒸一二时取出晒，为末，蜜丸梧子大。每五十丸，空心酒下。去地骨皮，或加小茴，名七仙丹。

　　仙人饭 即黄精。先取瓮去底，釜上安顿，以黄精纳入令满，密盖蒸之，候气溜取出曝干。如此九蒸九曝，凡生时有一石，熟有三斗方好，蒸之不熟，则刺人喉咙，既熟曝干，不干则易坏，食之甘美，补中益气，耐老不饥。

　　沉寒痼冷，铅汞硫砂何峻燥；金液丹 用硫黄将铁杓熬溶，倾入井水或麻油内，后用桑柴灰淋濂 七八遍，换水，去红晕，为末，蒸饼丸梧子大。每二十丸，空心米饮下，伤寒阴证不拘丸数。治吐利日久，脾胃虚损，手足厥逆，精神昏睡露睛，口鼻气冷，欲成慢惊，或身冷脉微，自汗，小便不禁等证皆效。

　　黑锡丹 黑锡溶去渣，硫黄溶化，水浸各二两，去将锡再溶化，渐入硫黄，俟结成一片，倾地上去火毒，研至无声为度，此为丹头，入附子、故纸、肉蔻、小茴、川楝、阳起石、木香、沉香、胡芦巴各一两，肉桂五钱，为末和匀，酒糊丸梧子大，阴干，入布袋内擦令光热。每三五十丸，空心姜盐汤或枣汤下，妇人艾醋汤下，一切冷痰盐酒下，年高有客热者服之效。治脾肾俱虚，冷气刺痛，止汗坠痰，除湿破癖。或加苁蓉、牛膝、白术、丁香，名接气丹，治真元虚惫。

