<!-- { "loadSidebar": true } -->
　　补中胜毒饼 黄 一钱，人参三分，甘草五分，以上三味，补气调中为主；当归、生地、熟地、白芍各三分，以上四味，和血生血凉血，惟芍药兼能益气之虚；陈皮三分顺气；升麻五分，足阳明引药；柴胡五分，足少阳引药；连翘一钱，散血结气聚，疮药不可缺也；防风五分，散结去上部风邪。以上共为末，汤浸蒸饼调剂捏作饼子，晒干，捣如米粒大。每三钱，白汤下。治瘰 马刀挟瘿，在手足少阳阳明部分，受心脾之邪而作。

　　如足阳明部疮多，倍升麻，加漏芦一钱，干葛五分；手足太阳项脊背腰强者，加羌活一钱，独活五分；肿甚加鼠粘子三分；坚硬加昆布，硬甚加三棱、莪术各二分；寒月身凉，或有腹痛，加肉桂二分；暑月身热，或有烦闷，加酒黄连、黄柏各三分；肠胃有瘀血，加牡丹皮二分；少食，加麦芽、神曲各二分；便秘，加酒大黄，或麻仁、桃仁、秦艽；阴寒秘结，去诸苦药，加附子一钱，姜煎冷服；如疮属阳明部分，忌柴胡、鼠粘子；属少阳部分，为马刀挟瘿，忌独活、漏芦、升麻、干葛，加瞿麦三分。

　　银右散 朱砂、雄黄、蛇含石、磁石各一钱半，银右石、乳香、没药各一钱七分，明矾一钱，信石、白丁香各六分，麝香三分，牛黄一分，巴豆二钱半，为末，唾口涎调匀，用本身男左女右手涂疮上，外用新笔蘸药圈四周，药点中间，水粉膏贴之。上药一七二七，其核自落，后用生肌散。

　　猫蝠散 猫头骨一个，蝙蝠一个，二味俱撒黑豆上同烧，其骨化碎，为末干糁。治瘰 多年不愈神效。

　　通用猫头要减加，猫头丸 猫头骨一个酥炙，蝙蝠一个以朱砂三钱填入腹内，瓦上炙焦，南星、白矾各一两，为末，用黄蜡溶化，和丸绿豆大。每三十丸，临卧米饮下。如风热，实者，加防风、黄芩、山栀、蝉蜕、川芎、连翘、桔梗各五钱；虚者，加夏枯草二两。虚痨骨蒸，加玄参二两，胡黄连五钱；汗多，加牡蛎三钱；有咳，加麦门冬一两；血虚，加归、芍、生地；气虚，加参、术各一两，毒重加雄黄，痛甚加乳、没各二钱；坚硬加海藻四钱；成漏加穿山甲一两；便燥用蜜为丸，空心及夜卧含化三丸尤妙。治瘰 马刀，不问远年近日，已破未破，用此加减得宜皆效。

　　吞贴夏枯益虚者。

　　单夏枯草散、膏 夏枯草六两，水二盅，煎至七分，食远服，虚甚者煎成膏，多服益善，并涂患处，兼服十全大补汤加香附、贝母、远志。治瘰 马刀，已溃未溃，或日久成漏。生血散结，退寒热之圣药也，惟实者宜以行散之药佐之。

　　治瘰 溃烂久不愈者 用鼠骨、乱发如鸡子大，以三年腊月猪脂煎令骨、发俱消，半涂疮，半酒调服，须臾鼠子从疮口出。

　　痰核润便含化丹，或海带丸以内消融：含化丹 僵蚕、大黄、青黛、胆星各等分为末，蜜丸含化，治脑项耳后结核。

　　海带丸 海带、青皮、贝母、陈皮各等分，甚者加昆布，为末，蜜丸弹子大。每一丸，食后含化。治痰核瘿气经久不消。

　　瘿瘤开结舐掌散，或南星膏以外敷泻。

　　神效开结散 沉香二钱，木香三钱，陈皮四两，珍珠四十九粒，砂锅固济火 ，猪厌肉子（生猪项下喉咙系，一枚如枣大，微扁色红）取四十九个瓦上焙干，共为末。每二钱，卧时冷酒调，徐徐咽下，轻者三五服见效，重者一料全愈。忌酸、咸、油腻，滞气之物。治男妇项下瘿疾，不问远年近日皆效。

　　舐掌散 海藻一两散结，黄柏二两降火，为末。每用少许置掌中，时时舐之，津液送下，如消三分之二即止，后服。

　　单方 大蜘蛛擂酒顿服，或海藻浸酒久服，瘿气瘰 皆效。

　　南星膏 鲜南星一个，细研稠粘，滴好醋三五点和膏，或醋调干南星末亦好，先将针刺肿处令气透，却以前膏摊纸上，量形大小贴之，觉痒则频贴取效。治肌肤头面颈项生瘿瘤，大如拳，小如粟，或软或硬，或不疼不痛，痈疽亦治。热者加黄柏，虚者加川乌尖少许。

　　乳核一醉可消，芷贝中漏芦可加；一醉膏 栝蒌一个，去皮研烂，甘草五钱，没药二钱半，用红酒三碗，煎至一碗半，分两次温服，重者再进一服，以瘥为度，或加当归、白芷、乳香亦妙。治痈疽发背，乳痈初起，神效。如要宣毒，加皂刺一分。

　　古芷贝散 白芷、贝母各等分为末。每一钱，酒调频服。治有孕乳结核，名内吹奶，有儿外吹奶，宜此频服，不然脓出。若无乳行者，加漏芦煎酒调服，外用起酵生面，如蜂窠发过，上有青色无妨，焙干为末，井水调敷，如干以水时润之，甚者加白芷、贝母、乳香、没药少许。

　　乳痈单青频服，栝蒌外参 难舍。

　　单青皮汤 青皮四钱，水煎，日二服。治妇人久积忧郁，乳房内有核如鳖棋子。一方用陈皮去白，炒为末，入麝香少许，每二钱，酒调服。初发赤肿痛不可忍，一服即散，已溃及外吹奶亦效。

　　栝蒌散 栝蒌仁（消毒）、青皮（疏肝）各一钱，石膏二钱（清胃），甘草节（行瘀）、没药（止痛）、归尾（破血）、皂刺、金银花各五分，青橘叶取汁二匕（解毒），水酒各半煎，空心服。治乳痈未溃者即散，如已溃者，去石膏、没药、皂刺、金银花，用当归身，加人参、黄 、川芎、白芍煎服。

　　单方 用蒲公英与金银花等分，水煎浓汁，入酒少许，服之即散。治乳劳痈烂见心者，用猫儿腹下毛 存性，为末干糁，或入轻粉少许，清油调搽。

　　消肺痈脓以南星，补肺补脾真要诀；消脓饮 南星一钱，知母、贝母、生地、阿胶、川芎、桑白皮、白芨、白芷、甘草各五分，射干、桔梗、天门冬、薄荷、杏仁、半夏、紫苏、防风各七分半，生姜七片，乌梅一个，水煎服。治肺痈有脓，脓气上冲，呕吐咳嗽。

　　参 补肺汤 人参、黄 、白术、茯苓、陈皮、当归、山茱萸、山药、五味子、麦门冬、甘草各五分，熟地一钱半，牡丹皮一钱，姜煎服。治肺痈肾水不足，虚火上炎，咳吐脓血，发热作渴，小便不调。

　　参术补脾汤 人参、白术各二钱，黄 二钱半，茯苓、陈皮、当归各一钱，升麻三分，麦门七分，桔梗六分，五味子四分，甘草五分，姜煎服。治肺痈脾气虚弱，咳吐脓涎，中满不食。凡肺痈见脓血久不愈，必兼服此药以补脾生肺，否则不治。

　　止肺痿血用紫菀，白蔹白芨非苟且。

　　紫菀散 紫菀、知母、贝母各一钱半，人参、桔梗、茯苓各一钱，阿胶、甘草各五分，五味子十粒，姜煎服。治虚劳咳嗽见脓血，肺痿变痈。

　　单白蔹散 同槿树皮煎汤饮之，能收敛疮口。

　　单白芨散 为末，每二钱，临卧糯米饮调服，治久嗽成痿，咯血红痰。

　　内固清心散，痈发胸前；内固清心散 辰砂、茯苓、人参、白豆蔻、雄黄、绿豆、朴硝、甘草、脑麝、皂角各等分为末，每一钱，蜜汤调服。治恶疮热甚 痛，作渴烦躁，以此解毒神效。

　　清心散 远志、赤茯苓、赤芍、生地、麦门冬、知母、甘草各等分，姜、枣煎服。治痈有热证。如小便闭，加灯心、木通。

　　清心丸 黄连一两，茯神、赤茯苓各五钱，为末，蜜丸梧子大。每百丸，米饮送下。治诸痛痒疮疡皆属心火，此药主之。

　　神效栝蒌汤，疽生胁下。

　　栝蒌一个，当归、甘草各五钱，没药、乳香各一钱，水、酒各半煎服。治乳痈、肠痈一切痈疽，初起者消，已成者溃，及溃后余毒，老幼皆宜。其渣又可外敷。

　　大射干能升胃，三仁牡丹清芳；大射干汤 射干、山栀、赤茯苓、升麻各一钱，赤芍一钱半，白术五分，水煎入地黄汁一合，蜜少许，调服。治胃脘壅热成痈，腐烂成脓，身皮甲错，咳嗽脓血。如热毒盛，加磨犀角汁以助升麻；咽痛便秘，加马牙硝、马勃。

　　三仁汤 薏苡仁二钱半，冬瓜仁二钱，桃仁、牡丹皮各一钱半，水煎温服。治肠痈、肠中 痛，烦毒不安，或胀痛不食，溺涩。妇人产后虚热多有此病。纵非是痈证，疑似之间，便可服之。

　　牡丹散 牡丹皮、人参、天麻、白茯苓、黄 、薏苡仁、桃仁、白芷、当归、川芎各一钱，官桂、甘草各五分，木香三分，水煎服。治肠痈冷症，腹濡而痛，时时下脓或血。

　　大黄汤本利肠，败酱梅豆多寡。

　　大黄汤 大黄、朴硝各一钱，牡丹皮、栝蒌仁、桃仁各二钱，水煎服。治肠痈小腹坚肿，按之则痛，肉色如故，或微赤肿，小便如淋，汗出憎寒，其脉迟紧脓未成者，宜急服之。

　　败酱散 薏苡仁二钱半，败酱一钱半，附子五分，水煎空心温服，以小便利为度。治肠痈脉数，身无热，腹濡冷证。

　　梅豆汤 乌梅一个，黑豆百粒，薏苡仁二合，水煎，入阿胶、生蒲黄各一钱，再煎服。治肠痈冷热证，及肺痈咳唾脓血不止。

　　便毒两解，而败瘀立消；两解汤 辣桂、大黄、白芍、泽泻、牵牛，桃仁各一钱，干姜五分，甘草两分半，水煎温服。治便毒内蕴热气，外挟寒邪，精血交错，肿结疼痛。

　　悬痈国老，而元气可掉。

　　国老膏 粉草带节一两，用山涧水一碗，浸三时，令透，以慢火炙干，仍投前水浸透再炙，至水干为度，用酒三盏，煎至八分，空心服并渣，三日一服。治悬痈不拘肿溃，两服即愈。

　　痔初连魏连归，苏葛秦羌止痛神；连魏散 黄连、阿魏、山楂、神曲、桃仁、连翘、槐角、犀角各等分为末，以少许置掌中，时时舐之，津液咽下，如三分消二，即止，后服治食积痔。

　　连归丸 全当归、酒黄连各四两，防风、枳壳各二两，为末，用前浸黄连酒打，糊丸梧子大。每六七十丸，米饮下，忌羊、鱼、鸡、鹅、煎炒热物。治痔漏及脱肛便血。

　　加味连壳丸 黄连一两，枳壳、浓朴各五钱，当归四钱，木香、黄柏各三钱，荆芥二钱， 皮一个，为末，糊丸梧子大。每三十丸，温水下。治湿热内甚，饱食肠 ，发为诸痔，久而成 。

　　加味香苏散 陈皮、枳壳、川芎、槐花各五分，槟榔、木香、桃仁、苏茎、香附、甘草各二分半，姜、枣煎服，治气痔。

　　干葛汤 干葛、枳壳、半夏、茯苓、生地、杏仁各五分，黄芩、甘草各二分半，黑豆百粒，姜三片，白梅一个，水煎服。治遇饮酒发动，痔疮肿痛流血。

　　秦羌汤 秦艽、羌活各一钱二分，黄 一钱，防风七分，升麻、麻黄、柴胡、炙甘草各五分， 本三分，细辛、红花各少许，水煎服。忌风处大小便。治痔漏成块，下垂不任。

