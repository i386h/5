<!-- { "loadSidebar": true } -->
　　治法必遵乎三法；新病去邪，大剂猛治；稍久去邪养正，宽猛兼治；久病药必平和，宽治缓治。

　　正气在人，阳为表而阴为里，上古名言；邪气害人，表为阴而里为阳，仲景妙诀。实者脉盛、皮热、腹胀、前后不通是为五实，虚者脉虚、皮寒、气弱、泄利、少食。

　　是为五虚。实者得汗便利则活，虚者糜粥入胃，泄止则生。凡言实者，皆指邪气；凡言虚者，皆指正衰。

　　泄久五虚不治。

　　新病多寒，久病反热。

　　新病正气壮而属寒湿者多，久则五气衰而属湿热者多。即如外感风寒，内伤生冷，初病为寒，郁久则反热矣。惟初病过服凉药，久则为虚。

　　内伤五邪，全要调停；外感六淫，须善汗发。

　　五邪，正、微、虚、实、贼；六淫，风寒、暑、湿、燥、火。

　　风自火出，或外感风邪，久必归肝；或肾枯肝木妄动，血燥而为内风。故一切痹痛瘫痪等症，不可纯用风药。

　　寒乃虚孽。

　　诸阴为虚。《经》曰：邪之所凑，其气必虚。故伤寒多犯下虚之人，宜壮阳温散。

　　暑耗气液精神，甘酸敛补常投（敛汗补虚；）

　　湿伤皮肉筋骨，苦辛汗升暂咽。

　　外湿宜汗。忌麻黄、干葛，宜羌活、苍术之类。经云：土湿甚则热，治以苦温，佐以甘辛。内湿宜渗，用猪苓，不效者宜升。经云；气升则水降。赋云：春当散火升阳，夏须生脉益气。枳术丸、草蔻丸，宜可秋吞；异功散、浓朴温中汤，却堪冬饵。

　　燥分实虚，实燥大便秘而腹胀急，宜量体通利；虚燥大便秘而腹不作胀，多属血虚，宜润之而已。

　　火辨补泄。

　　外感实火，宜分表里泻之；内伤虚火，宜分阴阳补之。赋云：实火可泻，或泻表而泻里；虚火可补，或补阳而补阴。

　　祛邪犹追盗蔻，歼魁而恕胁从；养正若待小人，正已而无过察。

　　邪宜祛除，正宜安抚。痰不可吐尽，火不可降过，气不可耗极，血不可太补，湿不可利伤。过则剧，剧则变也。

　　且如伤食积在肠胃，荡涤（下）自愈（也）；停饮块居经络，消补兼行。口腹纵而湿热盛，燥脾土以复中气。

　　内伤中虚，久则中寒。

　　房劳过而相火动，滋肾水以固阴精。

　　法当滋阴降火。但滋降过则损阳，中气愈虚，血无所化，则火愈盛而水愈涸矣。

　　气有余而喘满痞塞，火轻可降；重者从其性而升之。

　　血不足而吐衄怯痨，金分宜清。

　　阴虚火动，火逼血而妄行，故宜清金。

　　气病调气，而血有根据附；血病调血，而气无滞凝。

　　赋云：阳气为阴血之导引，阴血为阳气之根据归。但调气之剂，如木香、官桂、莪术、香附之类，以之调血而两得；调血之剂，如当归、地黄之类，以之调气而乖张。若瘀血滞气，养其血而气自流行，又不可不知。

　　调气必辛凉以散其热，气属阳，无形者也。阳气郁则发热，调以辛凉之药以散之。

　　和血必辛热以化其形。

　　血属阴，有形者也。阴血积则作痛，宜以辛热之药以开之。

　　至于痰因（七情）火动，治火勿缓；痰因火而生者，当治火为先；亦有因痰而生火者，痰火两治。大概暴病多火，怪病多痰。

　　火因气郁，理气宜增。

　　赋云：痰因火动，治火为先；火因气郁，理气为本。

　　痰有清温润燥散之异类，热痰清之，寒痰温之，燥痰润之，湿痰燥之，风痰散之。坚者削之，客者除之，寒者温之，结者散之，留者行之，燥者润之，急者缓之，散者收之，损者益之，劳者逸之，惊者平之，上之下之，摩之浴之，薄之劫之，开之发之，皆大法也。

　　郁有达发夺泄折之殊名。

　　木郁达之，吐也。盖肺主收降，当居下体，今因食塞胸中，反居于上，抑遏厥阴风木，是不得上达，故令其吐，以升达肝木而降肺金。火郁发之，汗也。当看在何经，如腠理外郁，则取汗以散之；龙火内郁，非苦寒以降之，或用升浮之药，佐以甘温，顺其性而从治之，使势极则止，如升阳散火汤是也。土郁夺之，下也。

　　邪热入胃，及中满腹胀，湿热下痢，气实者则攻下以夺其势，而使之衰。金郁渗之，利小便也。肺为水源，气郁胸满而渗道闭矣，宜清金利气以疏通之。水郁折之，谓折制其冲逆，伐而挫之也。如肿胀水气淫溢，而渗道以塞，当实脾土以制水，则渗道达而愈。或病势既旺，非上法所能遽制，则用泻水之药以伐而挫之。或汗或下，或渗以平之，此治之大体。虽然邪气久客，正气必损，苟不平调正气，使各安其位，复其常于治郁之余，则犹未足以尽治法之妙。

　　郁久生痰生火，而病愈甚；或郁气久而痰火成病，或病久而气血滞郁，郁气微则调理，甚则究其源而发散。

　　病则耗气耗血，而虚由成。阳虚畏外寒，而湿热滞则浮肿；阴虚生内热，而风燥盛则痿羸。

　　气虚不能外蔽，故恶外寒；血虚不能配气，故生内热。阳虚生寒，寒生湿，湿生热，湿热滞气，则周身浮肿。阴虚生火，火生燥，燥生风，风燥伤筋，则痿痹羸瘦。凡疝气带下，亦风之属，全蝎为治疝要药。

　　阳虚（真）火衰，甘温易于补益；阴虚（真）水乏，苦寒难以滋荣。阴阳两虚，惟补其阳而阴自长；气血俱病，只调其气而血自宁。

　　血病则不仁，而不知痛痒；气病则不用，而四肢不运；气血俱病则不仁不用。

　　治热以寒，寒之气壅，而火食不入；攻寒以热，热之气壅，而昏躁即生。

　　治热病以寒药，因气壅药不及行，故火食不入；治寒以热药，因气壅而热不及行，故发昏躁也。善治者，须通其气脉，和顺阴阳。如服大黄不通，加以热熨其脐；服附子发躁，少加童便或冷冻饮料以和阴。

　　寒之不寒者，当益心府；热之不热者，宜滋肾经。

　　赋云：治诸寒者，当益心阳；治诸热者，当滋肾水。

　　有寿者，阳平阴秘；无病者，火降水升。抑又闻男子阳多乎阴，宜补阴以配阳；女子气滞于血，宜开血而行气。肥人气虚多痰，豁痰补气自古传；瘦人血虚有火，泻火滋阴为定议。少壮病浅兮，攻标何疑？老弱病深兮，固本乃是。

　　痰火湿热，百病关键。少壮新病，燥湿、清热、豁痰、泻火；老衰久病，攻补兼施。气虚以四君子汤补气，而兼燥湿、清热、泻火，豁痰；血虚则以四物汤补血，而兼泻火、豁痰、清热、燥湿。

　　老人气多血少，只宜调和；小儿纯阳无阴，不可过治。西北风高土燥，常苦渴秘痈疽；宜清热润燥，调养金水二脏。以滋化源，不可过用凉药。

　　东南地卑水湿，多患肿痛疟痢。

　　肿，活血则消；痛，利便则减。治疟利便在阴分者忌截，治痢下气虽溺少者忌渗。疟不食者伤食，痢能食者胃热。东南之人，木动火明，阳气易升；西北之人，水流土旺，阴气易降。凡人阴常不足，阳常有余，故病气升者多。

　　膏粱无厌（食毒多，生痈疽，）清热润燥是奇方；淡泊不堪（损中气，多肿胀，）散湿温寒为妙剂。

　　吁！病有微甚，治有逆从，微则逆治。

　　以寒药治热，以热药治寒，此逆其气以正治，使其从顺也。

　　甚者从攻。

　　以寒治热，佐以热药；以热治寒，佐以寒药。此从其病以反取，令其和调也。

　　寒因寒用兮，而热则因热；塞因塞用兮，而通则因通。

　　塞如肿胀补中，通如痢疾宜下。尝考手足少阴、太阳四经，标本寒热不定，标寒本热者，宜辛苦大寒，入酒热服，以泻其热，是亦寒因热用也；本寒标热者、宜辛热大温而冷冻饮料，以扶其真阳，是亦热因寒用也。手、足太阴，主收主藏，痞满窒塞，或苦寒以泻其满，或甘温以助其气，是亦寒因寒用、塞因塞用也。手、足少阳风木，禁汗者恐自汗，禁下者恐损阴，禁渗者恐损阳，宜辛温上通天气，顺其春升之令，是亦通因通用也。凡标本相反不顺者，故立反治之法。惟手足阳明、厥阴四经，不从标本，从乎中治。盖厥阴为生化之源，其支在卯；阳明惟肃杀之司，其支在酉，卯酉阴阳之分，《内经》谓其分则气异也。是以手阳明大肠，喜热恶清；足阳明胃，喜清恶热；足厥阴肝，喜润恶燥；手厥阴心胞络，乃胞络十二经之总，不系五行，乃坤元一正之土，虽主生长，喜静恶燥，禀乎少阳元气，乃能生育。故曰：三焦为元气之父，胞络乃阴血之母。是四经好恶不同，法不可泥，故从中治。中非中外、中下之中，乃随时以取中也。

　　收惊者之神，妙医师之击凳；昔有妇，宿楼上被惊，自后闻响昏倒。子和曰：惊则伤胆，非心疾也。乃命坐椅，前置一凳，令其下视，又令一人击凳，徐徐惊定。《经》曰：惊者平之。平常见之必无惊，惊者神上越也。从下击凳，使之下视。

　　所以收神也。

　　止伤者之痛，信军吏之炒葱。

　　昔有贵客，因伤指甲，索金疮药裹之，遂饮酒，痛不止。有军吏取新葱入灰火中煨，劈开其间有涕，取罨损处，凡十数易，用热葱并涕裹缠，遂毕席笑语。

　　尸厥形若死，而脉动如常者，百会一穴可灸；息积气久逆，而饮食如故者，导引一法收功。

　　不在胃，故不妨饮食，不宜针灸，宜导引法，见保养类。

　　溏泄无定，或发或止，久不痊愈。

　　只因真水欠旺；宜三白汤加故纸、五味子之类，补肾为主。

　　呕逆不纳，饮食不浆，全然不纳。

　　莫非邪火上冲。

　　宜芩连二陈汤之类，补脾降火。

　　噫！药不执方，中病为妙；法无定体，随时取中。

　　参酌脉证，自立主意。

　　黄连苦参，赋云多服反热；以苦入心为热，邪火降而真水盛矣。一说凉药虚中，外之潮热反盛。

　　干姜附子，谁知久饮遭凶？赋云：附子干姜，久饮反冷。盖真阴烁而真阳衰矣。非补旺而致偏胜之愆，必习熟而招见化之害。当本脏旺时，补益旺气太甚，则脏气偏而夭。凡用药不宜偏胜，而招见化之害。故曰：药不具五味，不备四气，虽获胜益，久必暴夭。

　　真中误而误中真，机关要识；真中有误者，泥古方，执常法，恋已效，自以为真，而不知其误也；误中有真者，曾有患额痈，久不愈，诸医无效，偶被店门打破，血流即愈。

　　虚则补而实则泻，统会有宗。

　　杂病虽绪多无据，惟凭经络虚实断之，则得其宗矣。

　　昔人谓读仲景书，须得仲景之本意；予亦谓遵丹溪法，须有丹溪之心胸。要之，伤寒熟者，则杂病愈加明决；杂证熟者，则伤寒益以浑融。

