<!-- { "loadSidebar": true } -->
　　活润死枯肥是实，瘦为虚弱古今传；谦体即知腰内苦，攒眉头痛与头眩；手不举兮肩背痛，步行艰苦脚间疼；叉手按胸胸内痛，按中脐腹痛相连；但起不眠痰夹热，贪眠虚冷使之然；面壁身蜷多是冷，仰身舒挺热相煎；身面目黄脾湿热，唇青面黑冷同前。

　　内集·卷一　观形察色问证

　　听声审音

　　五音以应五脏，金声响，土声浊，木声长，水声清，火声燥。如声清，肺气调畅。声如从室中言，中湿也。

　　言而微，终日乃复言，夺气也。先轻后重，高厉有力，为外感。先重后轻，沉困无力，为内伤。

　　第二听声清与浊，鉴他真语及狂言；声浊即知痰壅滞，声清寒内是其源；言语真诚非实热，狂言号叫热深坚；称神说鬼逾墙屋，胸膈停痰证号癫；更有病因循日久，音声遽失命归泉。

　　内集·卷一　观形察色问证

　　问证

　　试问头身痛不痛，寒热无歇外感明；掌热口不知食味，内伤饮食劳倦形；五心烦热兼有咳，人瘦阴虚火动情；除此三件见杂症：如疟如痢必有名；从头至足须详问，证候参差仔细听。

　　头痛否？ 痛无间歇为外感，痛有间歇为内伤。

　　目红肿否？ 或暴红肿，或素疼痛。

　　耳鸣耳聋否？ 或左或右。久聋者，不敢纯用补涩之剂，须兼开关行气之药。

　　鼻有涕否？ 或无涕而燥，或鼻塞，或素流涕不止，或鼻痔，或酒 。

　　口知味否？ 或不食亦能知味，为外感风寒；或食亦不知味，为内伤饮食。

　　口渴否？ 渴饮冷水者为热，渴饮热水者为虚，夏月大渴好饮者为暑。

　　舌有苔否？ 或白，或黄，或黑，或红而裂。

　　齿痛否？ 或上眶，或下眶，或有牙宣。

　　项强否？ 暴强则为风寒，久强则为痰火。

　　咽痛否？ 暴痛多痰热，素惯痛多下虚。

　　手掌心热否？ 手背热为外感，手心热为内伤，手背手心俱热为内伤兼外感。

　　手指梢冷否？ 冷则为感寒，不冷则为伤风，素清冷则为体虚。

　　手足瘫痪否？ 左手足臂膊不举或痛者，属血虚有火；右手足臂膊不举或痛者，属气虚有痰。

　　肩背痛否？ 暴痛为外感，久痛为虚损挟郁。

　　腰脊痛否？ 暴痛亦为外感，久痛为肾虚挟滞。

　　尻骨痛否？ 暴痛为太阳经邪，久痛为太阳经火。

　　胸膈满否？ 已下为结胸，未下为邪入少阳经分，非结胸也。素惯胸满者，多郁多痰火下虚。

　　胁痛否？ 或左或右，或两胁俱痛，或一点空痛。

　　腹胀否？ 或大腹作胀，或小腹作胀。

　　腹痛否？ 或大腹痛，或脐中痛，或小腹痛，或痛按之即止，或痛按之不止。

　　腹有痞块否？ 或脐上有痞块，或脐下有痞块，或脐左有痞块，或脐右有痞块，或脐中有块，不可妄用汗吐下及动气凝滞之药，宜兼消导行气之剂。

　　心痛否？ 暴痛属寒，久痛属火属虚。

　　心烦否？ 或只烦躁不宁，或欲吐不吐，谓之嘈杂。或多惊恐，谓之怔忡。

　　呕吐否？ 或湿呕，或干呕，或食罢即呕，或食久乃呕。

　　大便泄否？ 或溏泄，或水泄，或晨泄，或食后即泄，或黄昏时泄，一日共泄几行。

　　大便秘否？ 秘而作渴作胀者为热，秘而不渴不胀者为虚。

　　小便清利否？ 清利为邪在表，赤涩为邪在里，频数窘急为下虚挟火，久病及老人得之危。

　　小便淋闭否？ 渴者为热，不渴为虚。

　　阴强否？ 阴强为有火，阴痿为无火。

　　素有疝气否？ 有疝气，宜兼疏利肝气药，不可妄用升提及动气之剂。

　　素有便血否？有痔疮否？ 有便血痔疮，不敢过用燥药，烁阴伤脏。

　　有疮疥否？ 有疮疥忌发汗，宜兼清热养血祛风。

　　素有梦遗白浊否？ 有遗浊则为精虚，不敢轻易汗下。

　　有房室否？ 男子犯房则气血暴虚，虽有外邪，戒用猛剂。或先补而后攻，可也。

　　膝酸软否？ 暴酸软则为香港脚，或胃弱。久病则为肾虚。

　　脚肿痛否？ 肿而痛者多风湿，不肿胫枯细而痛者为血虚、为湿热下注。

　　脚掌心热否？ 热则下虚火动。脚跟痛者，亦肾虚有热。脚指及掌心冷者为寒。

　　有寒热否？寒热有间否？ 无间为外感，有间为内伤。午寒夜热，则为阴虚火动。

　　饮食喜冷否？ 喜冷则为中热，喜热则为中寒。

　　饮食运化否？ 能食不能化者，为脾寒胃热。

　　饮食多少否？ 能饮食者易治，全不食者难治。惟伤寒不食亦无害。

　　素饮酒及食煎炒否？ 酒客多痰热，煎炒多犯上焦，或流入大肠而为湿热之症。

　　有汗否？ 外感有汗则为伤风，无汗则为伤寒。杂症自汗则为阳虚。

　　有盗汗否？ 睡中出汗，外感则为半表里邪，内伤则为阴虚有火。

　　浑身骨节疼痛否？ 外感则为邪居表分，内伤则为气血不用，身重痛者为挟湿气。

　　夜重否？ 或昼轻夜重为血病，或夜轻昼重为气病。

　　年纪多少？ 壮年病多可耐，老人病杂则元气难当。妇人生产少者，气血犹盛；生产多，年又多，宜补不宜攻。

　　病经几时？ 或几日，或几旬，或经年。

　　所处顺否？ 所处顺，则情性和而气血易调；所处逆，则气血怫郁，须于所服药中，量加开郁行气之剂。

　　曾误服药否？ 误药则气血乱而经络杂，急病随为调解，缓病久病，停一二日后药之，可也。

　　妇人经调否？ 或参前为血热，或参后为血虚。或当经行时有外感，经尽则散，不可妄药，以致有犯血海。

　　经闭否？ 或有潮热，或有咳泄，或有失血，或有白带否？能饮食否？能食，则血易调而诸症自除，食减渐瘦者，危。

　　有 瘕否？ 有腹痛潮热，而一块结实者，为瘕。

　　有孕能动否？ 腹中有一块结实能动，而无腹痛潮热等症者，为有孕。腹虚大胀满，按之无一块结实者，为气病，其经水亦时渗下。

　　产后有寒热否？有腹痛否，有汗否？有咳喘否？寒热多为外感，腹痛多为瘀血，或食积停滞。有汗单潮为气血大虚。咳喘为瘀血入肺，难治。

　　凡初证题目未定，最宜详审，病者不可讳疾忌医，医者必须委曲请问，决无一诊而能悉知其病情也。初学宜另抄问法一纸，常出以问病。若题目已定，或外感，或内伤，或杂病，自当遵守古法，不可概施发散剂也。

　　内集·卷一　观形察色问证

　　附：王叔和观病生死候歌

　　欲愈之病目 黄，（胃气行也。）眼胞忽陷定知亡。（五脏绝也。）

　　耳目口鼻黑色起，入口十死七难当。（肾乘胃也。）

　　面黄目青酒乱频，邪风在胃衰其身。（木克土也。）

　　面黑目白命门败，困极八日死来侵。（先青后黑，即《素问》回则不转，神去则死意。）

　　面色忽然望之青，进之如黑卒难当。（肝肾绝也。）

　　面赤目白怕喘气，待过十日定存亡。（火克金也。）

　　黄黑白色起入目，更兼口鼻有灾殃。（水乘脾也。）

　　面青目黄午时起，余候须看两日强。（木克土也。）

　　目无精光齿龈黑，（心肝绝也。）面白目黑亦灾殃。（肺肾绝也。）

　　口如鱼口不能合，（脾绝。）气出不返命飞扬。（肝肾先绝。）

　　肩息直视及唇焦，面肿苍黑也难逃。妄言错乱及不语，尸臭无知寿不高。（心绝。）

　　人中尽满兼唇青，三日须知命必倾。（木克土。）

　　两颊颧赤心病久，口张直气命难停。（脾肺绝。）

　　足趺趾肿膝如斗，十日须知难保守。（脾绝。）

　　项筋舒展定知殂，（督脉绝。）掌内无纹也不久。（心胞绝。）

　　唇青体冷及遗尿，（膀胱绝。）背面饮食四日期。（肝绝。）

　　手足爪甲皆青黑，许过八日定难医。（肝肾绝。）

　　脊疼腰重反复难，此是骨绝五日看。体重溺赤时不止，肉绝六日便高判，手足甲青呼骂多，筋绝九日定难过。发直如麻半日死，（小肠绝。）寻衣语死十知么。（心绝。）

　　内集·卷一

　　诊脉

　　荣行脉中，卫行脉外。脉者，所以主宰荣卫，而不可须臾失也。从月从永，谓得此可永岁月也。古脉字，从血从HT ，所以使气血各根据分派，而行经络也。医家由脉以识经络虚实。由经络虚实以定药之君臣佐使及针灸穴法，是脉乃医之首务。世俗偏熟《脉诀》，而不知《脉经》，专习单看，而不知总看。其实上古诊法有三：其一各于十二经动脉分为三部，候各脏腑。其二以气口人迎，决内外病因。其三独取寸口，以内外分脏腑，以高下定身形，以生克定荣枯，以清浊论究通，故曰独取寸口，以决五脏六腑之生死吉凶也。兹以《素》、《难》为主，兼采仲景及《脉图》、《脉经》、《脉诀》、《正传》、《权舆》而补之。以便初学诵读。

　　内集·卷一　诊脉

　　寸关尺定位

　　掌后高骨号为关，傍骨关脉形宛然；次第推排寸关尺，配合天地人三元。

　　昔岐伯取气口，象黄钟作脉法，故气口之数九分，阳数九也；尺内一寸，阴数十也。手腕高骨为关，从关至鱼际得同身之一寸，故名寸部。从关至尺泽得同身之一尺，故名尺部。阳出阴入，以关为界，故名关部。

　　寸应天为上部，关应人为中部，尺应地为下部。一部之中又各有浮中沉三候，三三如九，故曰三部九候。凡诊脉初以中指揣按高骨关位，次下前后二指，人长则疏排其指，人短则密排其指。初轻按消息之，次不轻不重中按消息之，次重按消息之。鱼际者。寸上一分，掌骨后际，如鱼之颈际然。尺泽者，尺外余脉，如深泽然。

　　内集·卷一　诊脉

　　脏腑定位

　　左心小肠肝胆肾，右肺大肠脾胃命。心与小肠居左寸，肝胆同归左关定。肾脉元在左尺中，膀胱是腑常相应。肺与大肠居右寸，脾胃脉从右关认。心胞右尺配三焦，此为初学入门诀。

　　左心主血，肝胆肾膀胱皆精血之隧道，故次附之；右肺主气，脾胃命门三焦各以气为运化，故次附之。分之曰气、曰血，曰脉，总之惟脉营运气血而已。是以气血盛脉盛，气血衰脉衰，气血和脉平，气血乱脉病。由此知脉乃气血之体，气血乃脉之用也。心与小肠为表里，旺于夏，而位左寸，沉取候心，浮候小肠。肝与胆为表里，旺于春，而位左关，沉取候肝，浮候胆。肾与膀胱为表里，旺于冬，而位左尺，沉取候肾，浮候膀胱。

