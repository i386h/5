<!-- { "loadSidebar": true } -->
　　肺与大肠为表里，旺于秋，而位右寸，沉取候肺，浮候大肠。脾与胃为表里，旺于四季，而位右关，沉取候脾，浮候胃。命门与三焦为表里，寄旺于夏，而位右尺，沉取候命门，浮候三焦。然以循环之序言之；则左尺水生左关木，左关木生左寸火，左寸火接右尺火，右尺火生右关土，右关土生右寸金，右寸金生左尺水，生生之意不绝，有子母之亲也。若以对待之位言之：则左寸火克右寸金，左关木克右关土，左尺水克右尺火，左刚右柔，有夫妇之别也，然左手属阳，右手属阴，左寸君火以尊而在上，右尺相火以卑而在下，有君臣之道也。

　　三部之中有此自然之理，是以善诊者，诊父而知其子也。

　　内集·卷一　诊脉

　　七表八里九道脉名

　　浮芤滑实弦紧洪，名为七表属阳宫。微沉缓涩迟并伏，濡弱为阴八里同。细数动虚促结散，代革同归九道中。又有长短大三脉，经书所载亦当通。

　　《脉经》无表里九道之目，且七表以芤为阳，然为亡血失精半产。七表以弦为阳。仲景以弦为阴。九道以动为阴，仲景以动为阳。惟《脉经》则与仲景合也。经以上中下九候为九道，的非歌诀九道之谓也。戴同父有《脉诀刊误》，朱文公谓其辞俚而浅。但《脉诀》世俗诵习已惯，表里名义，初学不可不知。九道从丹溪者，《脉经》有数无短，《内经》有革无牢故也。

　　内集·卷一　诊脉

　　诸脉体状

　　浮按不足举有余，浮，不沉也，脉在肉上。

　　沉按有余举则无。

　　沉，不浮也。浮沉二脉，以举按轻重取之。浮为在表，沉为在里。

　　迟脉一息刚三至，数来六至一吸呼。

　　迟，不及也；数，太过也。迟数二脉以呼吸息数取之，迟为冷，数为热。

　　滑似累珠来往疾；滑，不涩也，累累如珠，往来流利疾速。

　　涩滞往来刮竹皮。

　　涩，不滑也。往来涩滞如刀刮竹皮然，不通快也。滑涩二脉以往来形状取之，滑为有余，涩为不足。

　　大浮满指沉无力，大，不小也。浮取满指似洪，沉取阔濡无力。

　　缓比迟脉快些儿。

　　缓，不紧也。仍四至，但往来更和缓耳，比三至迟脉更快些。大缓二脉以指下急慢分之，大则邪胜，缓则正复。

　　洪如洪水涌波起，洪大而涌上且实也。如洪水之波浪涌起，浮沉取之有力，其中微曲如环如钩，故夏脉曰钩。钩即洪也。

　　实按 力自殊。

　　实，不虚也，举按皆 有力。

　　弦若张弓弦劲直，弦，劲直如弓骇也，举按皆然。

　　紧似牵绳转索初。

　　紧，急而不缓也，如转索之状。

　　长脉过指出位外，长，不短也，过于本位。

　　芤两头有中空疏。

　　芤，如芤菜中空也。

　　微似蛛丝容易断，微，不显也，若有若无。

　　细线往来更可观。

　　细，微渺也。较之微脉差大，往来有常。

　　濡全无力不耐按，濡，无力也。轻手乍来，重手却去。

　　弱则欲绝有无间。

　　弱，不盛也。按之欲绝，似有似无，举之则无。

　　虚虽豁大不能固，举按虽阔豁而不坚固也。

　　革如按鼓最牢坚。

　　革，改易本来气血也，浮沉取之，皆实如按鼓皮然。

　　动如转豆无来往，举无寻有，如豆厥厥动摇不离其处，无往无来。

　　散漫乍时注指端。

　　散，不聚也。来去不明，漫无根柢，指端轻按则有，重按即失，有表无里也。或问：散乃败脉，何心肺平脉皆浮而散耶？盖心浮大中带濡，肺浮涩中带大，有似于散耳。若真散，岂为平脉？但不带散，则又为真夏秋脉矣。

　　伏潜骨里形方见，伏，不见也。按之推之，至于骨乃见。

　　绝则全无推亦闲。

　　绝，亦古脉名。

　　短于本位犹不及，短，不及也。见指中间。

　　促急来数喜渐宽。

　　促者，急也。脉数时一止复来，曰促。

　　结脉缓时来一止。

　　结，不续也。脉来迟缓时一止，曰结。

　　代脉中止不自还。

　　代，更代也。先有涩濡定止，方见代脉，止歇有定数，不比促结，止而不定。如十动一止，虽数十动，皆见于十动之后。如二十动一止，虽数十动，皆见于二十动之后，三十四十动皆然。

　　内集·卷一　诊脉

　　诸脉相类

　　浮似芤，芤则中断浮不断，浮似洪，力薄为浮浓者洪；浮似虚，轻手为浮无力虚。滑似动，滑珠朗朗动混混（混混然无头尾；）滑似数，滑利往来数至多。实似革，革按不移实大长。弦似紧，弦言其力紧言象（弦如张弓，紧如转索。）洪似大，大按无力洪有力。微似涩，涩短迟细微如毛。沉似伏，伏极其沉深复深。缓似迟，缓比之迟仍小快。迟似涩，迟息三至涩短难。弱似濡，濡力柔薄弱如无。结促代，结缓促数止无定，代歇有常命鲜回。散似大，散里全无大翕翕（散形缓漫里全无，大则其中还翕翕。）

　　内集·卷一　诊脉

　　诸脉主病

　　浮风芤血滑多痰，浮主风者，风气浮荡也。芤主血虚，血属阴，阴道常乏，故中有间断也。滑主血多，随气壅上为痰。

　　实热弦劳紧痛关。

　　实主气，实有热，血随气行，气血俱热候也。弦主劳伤，气血拘敛。紧主邪搏，气血沸乱，故痛。

　　洪热微寒脐下积，洪乃气血燔灼，表里热极。微乃气血虚寒，脐下冷积，作痛作泻。

　　沉因气痛缓肤顽。

　　沉为气郁疼痛。缓大非时得之，则气血不周，肌肤顽痹麻木。

　　涩则伤精阴败血，涩乃精血枯燥，男子得之房劳伤精。女子有胎得之，胎中少血作痛；无孕得之，瘀血滞也。

　　又闻迟冷伏格关。

　　迟为阳虚里寒，外见冷症，伏乃阴阳潜伏，关格闭塞。

　　濡多自汗偏宜老，濡主气血衰疲，阳虚自汗，老人气血已衰故宜。少壮得之，危。

　　弱脉精虚骨体酸。

　　弱由真精气虚极，骨髓空虚，故作酸痛。老人得之，亦无妨也。

　　长则气理短则病，长乃气血有条理而不乱，滞缓则百病易治。短因气滞，或胃气衰少，诸病见短难治。

　　细气少兮代气衰。

　　细本元气不足，精血亦乏。代乃元气衰极，他脏代至，死脉也。

　　促为热极结为积，促乃阳盛而阴不相济，热蓄于里也。结乃阴盛而阳不相入，内外邪滞为积。

　　虚惊动脱血频来。

　　虚乃气血俱虚，故多恍惚惊悸。动亦虚劳之脉，主脱漏崩中泄痢，血分之疾。

　　数则心烦大病进，数亦热极脉也，主心烦发狂。大乃邪盛，气血虚不能制，故病进也。

　　革去精血亦奇哉。

　　革乃变易，血气去留常度，男子不交精泄，女子崩中漏下，有孕半产，真虚寒怪症脉也。

　　内集·卷一　诊脉

　　诸脉相兼主病

　　滑伯仁曰：人之为病，虽曰不过寒热虚实四者，而脉多兼见也。热则流通，凡浮大数长，皆热也；寒则坚凝，凡沉小迟短，皆寒也。实则形刚，凡实滑弦紧，皆实也；虚则形柔，凡虚涩濡缓，皆虚也。他如《难经》所谓一阴一阳者，脉来沉而滑；一阴二阳者，脉来沉滑而长；一阴三阳者，脉来浮滑而长，时一沉也；一阳一阴者，脉来浮涩；一阳二阴者，脉来长而沉涩；一阳三阴者，脉来沉涩而短，时一浮者，尽皆兼见义也。

　　浮而有力则为风，风包四气而言：如浮缓浮弦则为伤风，浮紧则为伤寒，浮虚则为伤暑，浮濡则为伤湿。四气在表皆浮，更与人迎相应，则为外感在经无疑。

　　浮而无力斯为虚；经曰：诸浮者，肾不足也，瞥瞥有如羹上肥，定知此脉阳气微。乍病见浮脉，乃伤风邪，久病宜沉反见浮脉，里寒表热也。然必与气口相应，则为内伤，气血虚损。

　　浮数风热微欲解，浮数，伤风挟热也。带微者，邪不传而欲解。

　　浮迟身痒汗亦无；里虚不能作汗，其身必痒。

　　独浮喘胀表中热，表邪盛，故气逆喘胀。

　　浮紧滑疾百合辜；百合，伤寒病也。

　　浮大隐疹久为癞，浮为风虚，大为气强，风气相搏，必成瘾疹发痒，久久为癞。

　　浮滑痰饮痛如锥。

　　浮滑为风痰，为走刺疼痛。

　　沉而有力则为积，凡脉浮盛为病，在表在外；沉坚为病，在里在内。

　　无力应和气不平；沉为诸郁。

　　为水为泄为厥逆，停饮胁胀兼 瘕；沉数里寒内热盛。

　　与人迎相应，则邪伏阴经而为实热。

　　沉迟血冷里寒生；与气口相应，则血凝气滞而为沉寒。

　　沉重伤暑弱堕发，沉重为伤暑发热。沉弱者，发必堕落。

　　沉弦腹心冷痛并；沉紧而数冷又热，沉紧不数悬饮成；沉细少气臂不举，两寸则两臂不举。

　　沉重前绝瘀血凝。

　　沉重，如重物沉水，不复浮起，故冬脉曰石。直前绝者，有瘀滞也。

　　迟而无力虚且寒，与人迎相应，则湿寒凝滞；与气口相应，则虚冷沉积。

　　迟而有力痛为害；或心痛，或腹痛，或胁痛。

　　应尺血虚寸气虚，寸口得之为气虚，尺中得之为血虚，总是肾虚不安。亦有痰凝气滞，伏热蹇涩而然者，必寻之无力，乃为真迟。

　　迟沉寒内浮寒外；脉迟沉或芤，寒在里则腹痛。迟浮，寒在表则肢冷。

　　迟涩咽酸 瘕成，迟涩则湿热凝滞，或为咽酸，或为 瘕。

　　迟滑腹中觉胀大；迟而滑为腹胀。

　　惟有季夏及左尺，逢此便是肾经败。

　　季夏，六月也。此时得迟脉，则土旺水亏，须急滋肾水以救之。非六月而左尺见迟脉者，亦为土克水，须急滋补以救之。

　　数而有力则为热，与人迎相应，则风燥热烦。

　　无力疮疡痛痒亟；平人遇此，主即发疮疡痈疽，年幼者或发疹痘。

　　若还细数又无力，阴虚火动休轻视；与气口相应，则阴虚阳盛。甚者左右俱细数无力，或左尺寸数尤甚。

　　数浮火炎烦且满，数浮，表有热也。数为烦满。

　　数沉里热不须议；数沉，里有热也。

　　上见烦热与头疼，中为口嗅兼呕逆；左则目赤肝火炎，右下二便秘而赤；数而带滑痰火盛，或为呕吐或痛极。

　　滑脉为实为停痰，滑为气血实，与人迎相应，则风痰潮溢；与气口相应，则涎饮凝滞。

　　或为瘀血宿食兼；为满为咳为鬼疰，不匀气逆呕涎粘；滑而大小不匀，必吐，为病进。滑为逆气。

　　滑浮大小腹作痛，滑浮者，大小腹皆痛。

　　滑弱阴痛溺如挽；滑弱则阴中痛，小便亦然。

　　滑散瘫痪不仁症，痰多气血少也。

　　滑实胃热非廉纤。

