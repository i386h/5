<!-- { "loadSidebar": true } -->
　　结因阴盛主有积，结甚积甚微则微；与人迎相应，则阴散阳生；与气口相应，则积阻气节。阴盛则结，脾间积大，大肠秘痛，结甚则积甚，结微则积微。

　　阳结茫茫如车盖，脉蔼蔼如车盖大者，名阳结。为阳气郁结于外，不与阴气和杂也。

　　阴结累累与阳违。

　　脉累累如循长竿强直者，名阴结，为阴气郁结于内，不与阳气和杂也。

　　结浮寒邪滞经络，结沉痰饮瘀血基；亦有七情气郁者，脉道不通实由之。

　　里寒脉缓则为结，里热脉数则为促。缓促不同，结亦当如促脉，分痰饮气血积可也。

　　代脉必死脏气绝，平人见此大不祥；病患见之，反有可生者，平人大忌。

　　惟有风家并痛极，三月妊孕却无妨；痛风痰湿阻碍，有孕胎气阻碍，故无妨也。

　　又有暴伤气血者，古人立有炙甘汤。

　　又有暴伤损气血者，一时元气未和，非脏绝也，宜炙甘草汤救之。

　　内集·卷一　诊脉

　　脏腑六脉诊法

　　此即上古诊法其一也。脏腑同气，所以古人不立六腑脉诀。但既以浮取候腑，沉取候脏，数为腑病，迟为脏病；又以急大缓涩沉甚者为脏，微急微大微缓微涩微沉者为腑，其故何耶？盖急大缓涩沉甚者，浮沉皆然，微者浮取则然，而沉取则不然也。二说似异而实同，要之浮中有沉，沉中有浮，阴中有阳，阳中有阴。即如上竟上者，胸头中事；下竟下者，小腹腰股膝胫中事。其实寸脉亦有主下病者，尺脉亦有主上病者。此诊家活妙，许氏所谓以意会之，非言语可传得之。

　　心浮大散是本宫，心之本宫，平脉也。虚实贼微邪过宫脉也。余皆杂脉相兼而见。

　　微大邪归小肠中。

　　大即洪也，微有初暂而不久意，详总看十变脉注，各部仿此。脉有轻重，如：左寸，先以轻手得之是小肠，后重手如六菽之重得之是心。左关，先以轻手得之是胆，后以重十二菽取之是肝。左尺，先以轻手得之是膀胱，后重手如十五菽之重取之是肾。右寸，先以轻手得之是大肠，后以重手如三菽之重得之是肺。右关，先以轻手得之是胃，后重手如九菽之重得之是脾。右尺，先以轻手得之是三焦，后以重手如十五菽之重取之是命门。

　　浮数风热头疼痛；数兼弦紧而言，浮数主头疼，身热面赤，骨节烦疼，甚则心痛面赤，乃外感郁热表症。小肠为膀胱之标，故脉见此。

　　浮迟腹冷胃虚空；浮而带迟，主小腹寒痛，胃弱嗳酸。

　　浮虚偏头耳颊痛，手太阳经虚，苦偏头痛，耳颊痛。

　　浮弦疝痛滑多虫；诀云：急则肠中痛，不通是也。浮弦而滑，主疝痛，食虫甚多。如面生有白点者，必有血龟。

　　浮紧而滑为淋闭，浮紧而滑，为淋，或二便闭涩。

　　浮洪膈胁满难通；胸连胁满，痰热盛也，浮长风眩成癫痫，浮大而长，为风眩癫痫。

　　浮实面赤热生风；浮实，面赤如 ，热则生风。诀云：大实由来面赤风，燥痛面色与心同。

　　浮濡虚损足多汗，浮濡，五脏虚极，而汗出于足，盖五脏丝系发之于足故也。

　　浮芤积瘀吐痢红；血瘀胸中不散，以致气道不通，在内作声，气升则吐血，气降则便血下痢，甚则吐痢交作。

　　浮溢骨痛心烦躁，左寸脉满过关部，主骨节疼痛，心中烦躁，面赤，乃心热之候。

　　浮绝脐腹痹痞冲。

　　浮绝者，无小肠脉也，苦脐冷痹，小腹中有 瘕。

　　沉数狂言并舌强，数兼实滑而言。诀云：实大相兼并有滑，舌强心惊语话难。

　　沉迟血冷神不充：沉迟，或血虚，或上焦受寒，或心神衰少。

　　独沉不睡皆因郁， 瘀侵睛崩漏红；沉主气郁，夜多不睡，或上攻患目，必 肉瘀血侵睛，下流则崩漏去红，甚者咯血。

　　沉微虚痞惊中热，沉微荣弱，以致虚火上侵，胸膈痞闷，甚则胁亦胀痛。惊中热者，脉微主心气虚弱，易生惊惕。但心属火，惊则血散，火动惊中，有虚热也。

　　沉实口疮及喉咙；主口舌生疮，咽喉肿痛。

　　沉缓专主项背强，沉缓主项背筋急强痛。

　　沉滑痰热时相攻；滑与痰合本位，洪则为痰热，或呕逆，或怔忡，时作时止。若沉细而滑，全无本脉，则为水克火，不治。

　　沉涩胃亏音容减，涩则心经气虚血少，母不能以荫子，以致胃气下陷，心神亏少，面无颜色，言语声音亦懒，甚则气血凝滞而为虚痛。

　　沉紧真情必然凶；沉紧乃肾水逆上乘心，谓之贼邪，必发真心痛如刺，必死无疑。

　　沉弱阳虚多惊悸，《权舆》云：左寸弱兮阳气虚，心惊悸兮汗难除。

　　沉伏痰郁聚胸中；伏主忧郁，多痰，心肺二经，积聚胸中。

　　沉弦心悬或如满，弦乃肝邪乘心，主心悬如饥，或时拘急如饱满然，此虚邪也。

　　沉绝掌热呕上冲；沉绝者，无心脉也。苦心下毒痛，掌中热，时时善呕，口中伤烂。

　　浮沉俱虚苦洞泄，心与小肠俱虚者，苦洞泄，苦寒少气，四肢寒，肠 。

　　浮沉俱实便难通。

　　心与小肠俱实，苦便闭，心腹烦满。

　　肝弦而软无些病，弦乃肝之正脉，带软则弦而得中，故无些病。

　　微弦胆惊欲发黄。

　　脉初微弦者，主胆腑受惊，潮热欲发黄胆，爪甲眼目俱黄。

　　浮数风热筋抽搐，数包弦紧而言，主发潮热，筋脉抽搐。

　　浮迟洒淅泪成行：浮迟主肝经受寒，洒淅恶寒，或时发热，冷泪时流。

　　浮细振摇多盗汗，浮细胆气虚怯，肢体振摇，夜出盗汗。

　　浮弱微散视渺茫；浮弱微散乃肺脉乘肝，致肝经气虚，目暗生花，视物渺茫。

　　浮芤失血肢体瘫，芤主失血，血虚则不能运用，故四肢瘫痪。

　　浮甚筋痿 在肠；浮甚乃火旺血虚，筋弱无力，终为瘫痪。肠 本脾胃湿热，肝风乘虚下注，轻则便血，重则痔漏。故痔乃筋脉病也。

　　浮大滑实头目病，浮大滑实，乃心脉乘肝，血热生痰，以致头目不清，或肿或痛，咽喉干燥。

　　浮溢眩晕筋痛伤；浮弦溢上寸口，主目眩头重，筋脉酸痛。

　　浮涩肋满经不利，涩主肝血虚少，甚则吐逆不能停藏；轻则胁肋胀满，身痛。妇人血凝气滞，多月经不利。若浮涩而短，则为本经贼脉。

　　浮绝膝痛善惊惶。

　　无胆脉者，苦膝酸痛，口苦，善畏多惊。

　　沉迟疝气睡不着，沉迟血冷，夜卧不安，疝气时攻。

　　沉数郁怒苦生疮。

　　沉数善郁善怒，肝火妄动，多生疥疮痈疽。

　　沉弦紧实 癖病，沉弦紧实四脉，主肾水不能生木，以致肝虚，结成癖积，或近脐，或两肋间作痛。

　　沉实转筋痛胁房；实主胁肋切痛。肝实者，苦肉中痛，转筋。

　　沉微内障或作泄，沉微则肝气虚，主眼生内障，或时疏泄下痢。

　　沉弱筋枯腰脉僵；弱主血虚，筋脉枯痿短缩，腰脉亦痛，急如张弓，产后多有此疾。

　　沉缓醋心腹气结，肝缓则宿食熏蒸，心头酸刺，或气结在腹作痛。

　　沉伏触冷脚不强；沉伏乃寒气触血，以致脚痛，难以伸缩。

　　沉濡恍惚下体重，沉濡则魄衰，不能与魂相守，心中恍惚，下体腰脚沉重。

　　沉绝遗弱命不长。

　　无肝脉者，苦遗溺，逢庚辛金日必死。

　　俱实呕逆食不化，肝胆俱实者，苦呕逆，食不消化。

　　俱虚厥冷性无常。

　　肝胆俱虚，四肢厥冷，性情不乐，喜怒不常。

　　肾本沉石带滑形，沉实而滑者，肾之本脉也。

　　微沉病自膀胱生。

　　暂沉者，膀胱经病也。

　　浮数劳热小便赤，浮数膀胱火动，主劳热，小便赤。

　　浮迟带浊耳蝉鸣；浮迟乃伤精，患带浊，耳中蝉鸣，鸣久则聋。

　　浮滑实大淋涩症，脉浮带滑而又实大，乃心经邪热下侵，故小便淋涩作痛。

　　甚浮偏坠寒邪并；浮甚乃寒邪入小肠，主偏坠，小便臊。

　　浮紧风炎肾窍塞，浮紧主肾脏有风，上攻于耳，以致耳聋。

　　浮涩疝痛及遗精；肾涩则虚寒，主小肠疝气，胞囊肿大，或精于梦中遗漏。

　　浮虚牙痛背腰倦，虚甚足膝疮痍萦；肾脉浮虚乃风与气搏，主牙疼出血，背腰驼倦。甚则足膝生疮，经久不愈。

　　浮芤尿血女经漏，浮芤，肾虚也。男子尿血，女人经漏。

　　浮缓伤风泻几行：浮缓乃风入太阳膀胱见之，主伤风自利。

　　浮实小腹胀且痛，脉实主心热传于小肠，胀满作痛，小便淋沥。

　　浮滑停水脐如冰；滑乃阳脉，左尺见之，则阳胜阴矣。肾虚不能化水，以致停蓄，脐腹冰冷，甚则流利作声。

　　浮洪阴亏脚酸软，左尺浮洪，乃火乘水也。外感得之，则为热入膀胱，小便赤涩，两脚隐痛。内伤得之，则阴精亏甚，脚膝酸软。

　　浮绝伤精与闭经。

　　无膀胱脉者，苦逆冷，男子失精，尿有余沥。妇人月经不调，或闭。

　　沉数阴虚火动症，沉而数者，乃水竭阴虚火动，或瘀血。

　　沉迟脏冷精薄清；沉迟，肾虚冷也。脏寒自利，精气清薄。女人则为血结，子宫亦冷。

　　沉紧滑弦腰脚痛，脉沉带弦、带紧、带滑，乃肾受风湿，而主于腰脚也。

　　沉弦饮水下焦停；沉弦，胃寒不能制水，所以停蓄下焦，必为水病。

　　沉微气虚崩带病，沉微气虚，男子失精溺血，女子崩带，经脉不调。

　　沉甚阴痒卫不升；沉甚主阴痒，或腰脚痛，皆卫气不升，湿热盛也。

　　沉缓脚痹小腹冷，沉缓，土邪乘水，故脚痹，而下元冷。单缓则为克脉。

　　沉伏疝泻患 瘕。

　　脉伏乃阴积下部，故为疝痛，泄泻，或结 瘕。

　　沉濡便血女胎脱，濡则气血耗散，男子便血，女子胎脱。

　　沉涩逆冷腹有声；沉涩，肾虚不能温养肠胃，以致肢体逆冷，脐下雷鸣。

　　沉缓而涩怠倦极，不寒不热病难名；尺脉缓涩，谓之解 ，倦怠至极也。缓为热中，涩为无血，热而无血，寒不寒，热不热，病不可名，下虚极而挟外感。

　　沉散腰痛多小便，脉沉而散，必主腰痛尿多。

　　单沉而匀病不成；脉但沉无滑曰单，沉而带滑曰匀，两脉皆肾之顺候。

　　沉弱体酸阴欲绝，诀云：溺脉尺中阴欲绝，酸疼引变上皮肤。

　　沉无足热亡其精。

　　无肾脉者，苦足下热，里急，精气竭亡，劳倦所致。

　　俱实巅疾头目重，肾膀胱俱实者，若巅疾，头目重痛。

　　俱虚心痛泻如倾。

　　肾膀胱俱虚者，苦心痛，下重，洞泻不止。

　　肺脉浮涩短为平，浮短而涩者，肺之本脉也。

　　微浮带散大肠清；初浮带散，大肠之气清而无病也。
