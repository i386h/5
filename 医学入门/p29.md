<!-- { "loadSidebar": true } -->

　　浮数风热咳且秘，浮数主中风、咳嗽、身热、便秘。

　　浮迟寒冷泻难禁；肺迟肺寒，痰痞胸前，饮食难消作泻。

　　浮实滑大咽干燥，肠痛便难鼻乏馨；浮实滑大，心火乘肺，主咽门燥痛，肠如刀刺，毛焦唾稠，鼻乏馨香。

　　浮芤衄血胸暴病，浮芤积瘀在胸，或衄或呕。瘀滞胸中，则卒暴疼痛。

　　浮溢膈满或肠鸣；浮甚溢上鱼际，气不下行，胸膈满闷；或时气下，则大肠作鸣。

　　浮洪足热唾稠浊，浮洪火盛，足心热，痰唾稠浊且臭。

　　浮紧喘促冒时行；浮紧感冒时行，风痰咳嗽喘促。

　　浮弦咳嗽冷气结，风邪传于大肠，故脉弦咳嗽，冷气秘结。

　　浮滑痰多头目倾；浮滑痰多，头目昏眩。

　　浮急肠风痈血痔，浮弦数急，主肠风肠痈，便血痔疮。

　　浮绝少气有水停。

　　无大肠脉者，苦短气，心下有水。

　　沉数火盛痰气升，沉数，火乘金，痰壅喘急。

　　沉迟气痞冷涎萦；歌云：脉迟气痞寒痰盛，饮食难消气渐衰。

　　沉紧而滑仍咳嗽，肺部得此三脉，有寒、有风、有痰，故发咳嗽。

　　沉细兼滑是骨蒸；子乘母虚，病在骨内。诀云：沉细仍兼滑，因知是骨蒸，皮毛皆总涩，寒热两相并。

　　沉实热结微寒结，沉实而滑乃邪热结胸，沉微乃寒结胸。

　　沉甚 郁引背疼；沉甚，胸中 闷之气，与背牵引而痛。

　　沉弱惊汗濡寒热，沉弱阳虚，主惊悸多汗；沉濡虚损，主憎寒发热。

　　沉绝咳逆喉疮生。

　　无肺脉者，苦短气，咳逆喉塞。

　　俱实唇吻手臂卷。

　　肺大肠俱实者，主唇吻不收，手臂卷。

　　俱虚忧恐见光明。

　　肺大肠俱虚，情中不乐，或如恐怖，时望见光明。

　　脾脉本缓善不见，缓乃脾之本脉，隐隐和缓不可见者，为善。恶者，来如水之流，此为太过，病在外，令人四肢不举；或如鸟之喙，此为不及，病在内，令人九窍壅塞。

　　微缓胃气得其平；初微缓者，胃之平脉也。

　　浮数胃火或误下，浮数有力，乃胃中有火，吞酸吐逆，齿肿出血，中消善食，夜多盗汗。如浮数无力，乃医误下，损伤脾胃所致。

　　浮迟胃冷气膨膨；脾胃气虚冷作呕，肚腹膨胀。

　　浮涩下利谷不化。

　　浮为胃虚，涩为脾寒，脾胃虚寒，水谷不化，法当下利。

　　浮实消渴因劳成；脉浮而实，原因劳倦伤脾，以致心火乘土，善消水谷为糟粕，而不化为精血营养五脏。故口干发渴，涤荡肠胃，小便数而血肉耗散，故名消中也。

　　浮芤甲错身体瘦，浮为胃气衰，芤为荣气伤，故肌肉甲错而不光泽，且渐瘦也。

　　浮紧腹中痛且鸣；趺阳脉浮而紧，浮为风，紧为寒，浮为腹满，紧为绞痛，浮紧相搏，肠鸣而转。

　　浮微而紧为短气，微则为虚，紧则为寒，中虚且寒，气自短矣。

　　浮滑吐哕口不馨；诀云：弦以滑兮胃寒。又云：单滑脾家热，口臭气多粗。盖滑为哕，为吐，为口臭。兼弦或无力者，则为胃寒。兼浮大有力者，则为痰火。

　　浮溢中风涎退场门，浮大带弦，溢过寸口，主本经中风，流涎不止。

　　浮弦肢急疟痢行；浮弦，肝气太盛有妨脾土，四肢拘急倦怠，或患时行疟痢。弦甚则为克脉。

　　单浮胃虚生胀满，浮甚鼓胀蜘蛛形；浮甚风聚于胃，胃虚甚，则腹大，四肢瘦，如蜘蛛形然。

　　微浮客热洪翻胃，胃邪发为浮洪，胃火主反胃。但略浮而不兼别脉者，乃风邪客热侵犯本经，或来或去。但安脾土，则客热自去矣。

　　浮绝肤硬冷如水。

　　无胃脉者，气衰则身冷，血衰则肤硬。

　　沉数中消好嗜卧，歌云：脾数中消好嗜眠，胃翻口臭及牙宣。

　　沉迟中满积滞凝；沉迟中寒，因伤冷物成积，以致腹中胀满，少食，痰饮气促， 癖，鼓胀，急痛。

　　沉甚气促胸腹痛，气短促，胸至脐腹疼痛。

　　沉缓气结腹不宁；沉缓乃上盛下虚，气不升降，而气结在腹，短促不舒。

　　沉实虚火蒸脾土，实乃隐伏，阳火在内，炎蒸脾土，致脾气虚，胃气壅，所以不能食，须要温和脾胃。

　　沉微土郁致心疼；沉微，乃脾土郁结之气为患，上排于心为痛，或为噫气阻食。

　　沉伏积块或发痔，伏主积，气块与痔，皆阴积所结而成。

　　沉涩少食肌不生；涩乃心火虚少，致令脾无生气，不能宣化水谷，或作呕吐，或只食少，虽食亦不生肌，沉濡少气弱气喘，沉濡主少气，沉弱主气喘。

　　沉绝腹满四肢羸。

　　无脾脉者，苦下利，善呕，腹满身重，四肢不欲动。甚则肢瘦腹大，乃气蛊也，必有腹痛。

　　俱虚四逆泻不已，脾胃俱虚，少气不足以息，四肢逆冷，寒泻不已。

　　俱实身热胀喘惊。

　　脾胃俱实，身热腹胀，胁痛作喘多惊。

　　命门沉实最为佳，命门脉喜满指，沉实带滑不数。

　　微沉胞络无火邪；初沉者，胞络相火本脉也。浮数则为火动，沉迟则为火衰。

　　三焦呼吸审虚实，三焦无位，惟浮诊以呼吸审其虚实。呼出二至，则心肺上焦邪轻；吸入二至，则肝肾下焦邪轻；呼吸之间一至，则脾胃中焦邪轻。先辈有以浮取上焦合心肺脉，中取中焦合脾胃脉，沉取下焦合肝肾脉。不合则气乱，须再切之。但右尺有三脉，浮为三焦，略沉为胞络，沉为命门，不若以呼吸间取之。

　　女人三脉滑浮嘉；女人喜满指浮泛，伏涩者无子。

　　浮数遗精还是热，相火盛热，则精自流通。

　　浮迟冷泻气不奢；浮迟，阳气已衰，故见冷泻，盗汗等症。

　　独浮便结风侵肺，诀云：尺部见之风入肺，大肠干涩固难通。

　　浮大腹胀脸红华；腹胀脉浮大，宜调其血，火盛则脸红心躁。

　　浮弦停水或蒸怯，弦主脐下急痛，停水为积，素虚者得之，为骨蒸怯症。

　　浮滑火泻渴饮茶；浮滑，痰火作泻，口渴腹鸣。

　　浮紧小腹筑筑痛，浮紧，下部筑然掣痛。

　　浮芤便血定无差：浮芤，大肠便血。

　　浮细虚汗心振惧，浮细主畏寒，多汗心振。

　　浮绝阴冷子户遮。

　　右尺浮取脉绝者，无子户脉也。苦足冷阴寒，妇人绝产，带瘕无子。

　　沉数消渴小便赤，沉数，命门火盛，主作渴溺赤。

　　沉迟冷泻便清频；沉迟，命门火衰，故泻冷便清。

　　沉甚水肿缓腰痛，沉甚，水症，必先脚膝，沉缓专主腰痛。

　　沉微疝痛泻浊津；沉微主膀胱疼痛作泻，或津液下流为浊为带。

　　沉实转筋兼膝痛，沉实主转筋，膝下痛，或下利，或便难。

　　沉涩脐冷竭精人；沉涩，真精枯竭，大便秘滞，小腹与胫俱冷。

　　沉弱滑泻伏痛逼，弱脉主脏冷滑泻，伏脉主下寒痛逼。

　　沉绝足冷见鬼神。

　　无命门脉者，苦足逆冷，上抢胸痛，梦入水见鬼善魇。

　　三脉贵有虚中实，三脉俱实，则热极难解。三脉俱虚，则冷极难补。贵乎似虚而实，似弱而滑。

　　生死兼此断为真。

　　命门一云命脉，又两尺前一分名神门，诊命门脉上溢耳。凡病有此脉则生，无此脉则死。断生死固以胃气为主，兼此尤为真的。但命门男女有异：天道右旋，男子先生右肾，故命门在右，而肾在左；地道左旋，女子先生左肾，故命门在左，而肾在右。若男子病，右尺部命脉好，病虽危不死；若女子病，左尺部命脉好，病虽危亦不死。

　　内集·卷一　诊脉

　　气口人迎脉诀

　　此即上古诊法其二也。气口，右手关前一分，以候七情，及房劳、任务勤苦与饮食无节，皆为内伤不足之症。其所以名气口者，五脏之气，必因胃气而升于手太阴故也。人迎，左手关前一分，以候六淫及起居失宜，感冒时行不正之气，皆为外感有余之症。其所以名人迎者，外邪必因虚而入故也。若脏气平者，邪自难犯，故先气口而后人迎也。汉论人迎紧盛伤于寒，气口紧盛伤于食。然七情蕴郁，正由宿食助发。若专伤食而无七情，则不应气口。又论伤寒皆自太阳始，然经云，风喜伤肝，寒喜伤肾，暑喜伤心胞，湿喜伤脾，热喜伤心，燥喜伤肺，以类推之。风当自少阳，湿当自阳明，暑当自三焦，寒当自太阳，此丹溪独得经旨，发仲景未发也。

　　其外非六淫、内非七情而病者，谓之不内外因，本经自病也。非若气口人迎传变乘克，但三因皆以胃气为主。

　　经云：气口，太阴也，兼属脾。又云：人迎亦胃脉也。脉赞云：关前一分人命之生。故取李仲南三因歌括于前，而以丹溪图说之。

　　喜则伤心脉必虚，喜则气缓，脉散而虚。甚则神庭融溢，而心脉反沉。盖喜甚则火盛侮金；肾水复母仇而克心。暴喜暴怒，多有暴中之患，亦此意也。

　　思伤脾脉结中居；思则气凝，脉短而结。甚则意舍不宁，而脾脉反弦。

　　因忧伤肺脉必涩，忧则气滞而脉沉涩，甚则魄户不闭，而肺脉反洪。

　　怒气伤肝脉定濡；怒则气逆而脉濡，或激甚则魂门弛长，而肝脉反涩。

　　恐伤于肾脉沉是，恐则气下，怯而脉沉，甚则志室不遂，而肾脉反濡。濡属土也，或疑神庭、志室等穴，皆属太阳。殊不知五脏系背，诸穴于五脏则为有形之经络，于太阳则为无形经之络，特其过脉耳。

　　缘惊伤胆动相胥；惊则气乱而脉动，甚则入肝脉散，小儿泻青，大人面青。又，大惊入心者，尿血怔忡。

　　脉紧因悲伤胞络，悲则气急而脉紧缩，甚则心胸络与肺系气消而脉虚。

　　七情气口内因之。

　　凡七情伤之浅者，惟气口紧盛而已。伤之深者，必审何部相应，何脏传次，何脏相克。克脉胜而本脏脉脱者，死。噫！七情为患如此。和乐以养中和，实养德养身急务也。

　　紧则伤寒肾不移，寒伤肾，脉沉而紧，初自足太阳而入，其脉浮盛而紧。浮者，足太阳；紧者，伤寒；盛者，病进也。

　　虚因伤暑向心推；暑伤心，脉虚，初自手少阳而入，脉洪虚而数。洪者，手少阳；虚者，伤暑；数者，病增也。

　　涩缘伤燥须观肺，燥伤肺，脉涩，初自手阳明而入，脉浮而数。浮者，手阳明；数者，伤燥。

　　濡细伤湿更看脾；湿伤脾，脉细而濡，初自足阳明而入，脉细涩而长。涩者，足阳明；濡者，伤湿；长者，病袭也。

　　浮则伤风肝部应，风伤肝，脉浮而盛，初自足少阳而入，脉弦浮而散。弦者，足少阳；浮者，伤风；散者，病至也。

