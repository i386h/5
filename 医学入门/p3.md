<!-- { "loadSidebar": true } -->
　　徐之才 字士茂，后周雄之子。幼隽发，年十三召为太学生，通《礼》、《易》，善医术，兼有机辨，药石多效。官尚书，赠司徒公，录尚书事，谥曰衣冠文物。撰《药对》。治一人患足跟肿痛，诸医莫识，公曰：蛤精疾也，由乘舡入海，垂脚水中而得。为剖出二蛤子而愈。治一人酒色过度，眼见空中有五色物，稍近变成一美妇人，去地数尺，亭亭而立。公曰：此色欲多，大虚所致。乃处补药饮之，数剂而愈。

　　孙思邈 唐京兆华原人。幼称圣童。隋文帝召不拜。太宗即位，召见拜谏议大夫，固辞，隐太白山，学道养气，求度世之术，洞晓天文，精究医业，着《千金言》三十卷，《脉经》一卷，独于伤寒不及。朱子《小学笺注》谓思邈为唐名进士，因知医贬为技流，惜哉！孟诜、卢照邻师事之，与论心欲小，胆欲大，智欲圆，行欲方之语。

　　狄梁公 知针术。有富儿鼻端生赘，为脑下针，赘应手而落。

　　王绩 字无功，绛州人，王通之弟。唐太宗秘书正字，不乐在朝，还里莳药自供，或以济人。以《周易》置床头，他书罕读，游北山东皋着书，自号东皋子。

　　孟诜 唐汝州梁人。举进士，累迁凤阁舍人。睿宗即位，加银青光禄大夫，后致仕，以药饵为事。常曰：保身养性者，善言莫离口，良药莫离手。年九十三卒。着《补养方》、《必效方》各三卷，《食疗本草》。

　　陈藏器 唐开元中，京兆府三原县县尉。撰《神农本经》，总曰《本草拾遗》，共一十卷。

　　许胤宗 唐义兴人，仕陈为新蔡王外兵参军，后为散骑侍郎。王太后病风不能言，脉沉难对，医家告术穷，公以黄 、防风煮汤数十斗置床下，气如雾熏薄之，是夕语。关中多骨蒸病，递相传染，得者皆死，公疗必愈。

　　或劝其着书贻后世者，答曰：医者意也，思虑精则得之，脉之候幽而难明，吾意所解，口莫能宣也。古之工医，要在视脉，病乃可识，病与药值，唯用一物攻之，气纯而愈速；今人不善为脉，以情度病，多其物以幸有功，譬猎不知兔，广络原野，冀一人获之，术亦疏矣。一药偶得，他药相制，弗能专力，此难愈之验也。脉之妙处，不可言传，虚着方论，终无人能悟，此吾所以不着书也。卒年九十余。

　　许叔微 字知可，宋白沙人。尝获乡荐，省闱不利而归，舟次吴江平望，夜梦白衣人，曰：汝无阴德，所以不第，何不学医？吾助汝智能。归践其言，果得扁鹊之妙。人无高下，皆急赴之，后绍兴登科第五。着《本事方》，撰《伤寒辨疑》。

　　郑樵 莆田人。博学强记，搜奇访古，好着方书。绍兴中，以荐召对，授枢密院编修，尝居夹 山，学人称夹先生。

　　纪天锡 字齐卿，宋泰安人。弃进士业，精医，注《难经》五卷。太定十五年上其书。授医博士。

　　杨文修 字中理，浙人。性纯孝，因母病遂去举业，读轩岐氏书，药不效，割股和 粥以进，母疾即起。

　　母死，庐墓有群鸟随文修起止，府县旌表其宅。修曰：某之事亲，不足以起名哉！朱文公就见，与谈性理及天文、地理、医学之书，竟夕乃去。晚年着《医衍》二十卷，编《地理拨沙经图》，卒年九十九。

　　李惟熙 舒州人。博学通医，善论物理。云：菱、芡皆水物，菱寒而芡暖者，菱花开背日，芡花开向日故也。又曰：桃、杏双仁辄杀人者，其花本五出，六出必双仁。草木花皆五出，惟山栀、雪花六出，此殆阴阳之理。今桃、杏六出双仁杀人者，失其常也。

　　麻九畴 字知几，金莫州人。三岁识字，七岁能草书，作大字，有神童之目。章宗召见，问：汝入宫殿惧否？对曰：君臣，父子也，子宁惧父耶？上大奇子。弱冠往太学，有声场屋间。南渡后，读书北阳山中，始以古学自力，博通五经，于《易》、《春秋》为尤长。少时有恶疾，就道士学服气数年，疾遂平复。又从张子和学医，子和以为能得其不传之妙。大率九畴于学也专，故所得者深，饥寒劳苦，人所不能堪者，处之怡然，不以略其业也。

　　刘完素 字守真，金河间人。少聪明博学，忽遇异人，以酒饮之，大醉，及寤，洞达医术。撰《运气要旨论》、《精要宣明论》、《素问玄机原病式》。然好用凉剂，以降心火、益肾水为主，自号通元处士。

　　张元素 字洁古，金易州人。八岁试童子举，二十七岁试经义进士，犯庙讳下第。乃学医，洞彻其术，治病不用古方。其说曰：运气不齐，古今异轨，古方新病，不相能也，自为家法云。故其书不传，其学则李东垣深得之。

　　李庆嗣 洛人。少举进士不第，弃而读《素问》，洞晓其义，着《伤寒纂类》四卷，《改正活人书》二卷，《伤寒论》三卷，《针经》一卷。年八十，无疾而逝。

　　李杲 字明之，号东垣，元之镇人也。幼好学，博经史，尤乐医药，捐千金从张元素，尽传其业。家富自重，人不敢以医名之。大夫士或病，其资性高謇，少所降屈，非危急之疾不敢谒也。其学于伤寒、痈疽、眼目病为尤长，当时称为神医。《东垣十书》多其着述。治伤寒发热，误服白虎汤，面黑脉细，小便不禁，公曰：白虎汤大寒，非行经之药，止寒脏腑，不善用之，则伤寒本病隐曲于经络之间，或更以大热之药救之，则他证必起，但宜温药升阳行经。盖病隐于经络，阳不升则阴不行，经行而本症见矣，治之何难？又治十五岁人病伤寒，烦渴目赤，脉七八至，按之不鼓，用古姜附汤冷冻饮料而愈。

　　王好古 字进之，号海藏，元古赵人。任赵州教授，兼提举管内医学。性识明敏，博通经史，笃好医方，师事李东垣，尽得所学，遂为明医。着有《医垒元戎》、《医家大法》、《仲景详辨》、《活人节要歌括》、《汤液本草》、《此事难知》、《斑疹论》、《光明论》、《标本论》、《小儿吊书》、《伤寒辨惑论》、《守真论》、《十二经络药图》。

　　滑寿 字伯仁，世为许襄城大家，元初祖父官江南，自许徙仪真而公生焉。性警敏，习儒，日记千言，操笔为文，尤长于乐府。受王居中习医，而理识契悟过之。着《素问钞》。治妇人病小便涩，中满喘渴，脉三部皆弦而涩，医投以瞿麦、栀、苓诸滑利药而秘益甚。公曰：水出高源，膻中之气不化，则水液不行，病因于气，徒行水无益，法当治上焦，乃与朱雀汤，倍枳、梗，长流水煎，一服而溲，再服气平而愈。治一妇人，年六十余，亦病小便秘若淋状，小腹胀，口吻渴，脉沉且涩。公曰：此病在下焦血分，阴火盛而水不足，法当治血。血与水同，血有形而气无形，有形之疾，当以有形之法治之。乃与滋肾丸，服之而愈。治一妇人有孕，九月病滞下，日五七十起，后重下迫。公以消滞导气丸药下之，病愈而孕不动。《素问》曰：有故无殒是也。

　　殒者，损也。治一妇经水将来，三五日前脐下 痛如刀刺状，寒热交作下如黑豆汁，既而水行，因之无孕，两尺沉涩欲绝，余部皆弦急。公曰：此下焦寒湿，邪气搏于冲任。冲主血海，任主胞胎，为妇人血室。故经事将来，邪与血争作痛，寒热生浊，下如豆汁，宜治下焦。遂以辛散苦温理血之药，令先经期日日服之，凡三次而邪去，经调有孕。治一人因心高志大，所谋不遂，怔忡善忘，口淡舌燥，多汗，四肢疲软，发热，小便白浊。

　　诸医以内伤不足，拟进茸、附。公视其脉，虚大而数，曰：此思虑过度，少阴君火行患耳。夫君火以名，相火以位，相火代君火行事也。相火一扰，能为百病，况少阴乎！用补中益气汤、朱砂安神丸，空心则进坎离丸，月余而愈。治一孕妇，五月病咳痰气逆，恶寒，咽膈不利，不嗜食者浃旬，脉浮紧，形体瘦，公曰：此上受风寒也。投以辛温与之，致津液，开腠理，散风寒，而嗽自止矣。治一妇暑月身冷自汗，口干烦躁，欲卧泥水中，脉浮而数，沉之豁然虚散，公曰：脉至而从，按之不鼓，为阴盛格阳，得之饮食生冷，坐卧风露。乃与玄武汤，冷冻饮料，三服而愈。治一妇病寒疝，自脐下上至心皆胀满攻痛，而胁疼尤甚，呕吐烦满，不进饮食，两手脉沉结不调。公曰：此由寒在下焦，宜亟攻其下，无攻其上。为灸章门、气海、中脘，内服玄胡索、官桂、胡椒，佐以茴、木诸香，茯苓、青皮等而愈。

　　葛干孙 字可久，平江吴人，膂力绝伦，击刺战阵，百家众技，靡不精究。及长，折节读书，应进士亚选，遂不复应试。传药书坊论，有《医学启蒙》，又《经络十二论》、《十药神书》。勇力之士，争言其长于武；逢掖之士，争言其长于文；方论之士，争言其长于医。然皆未睹其学之所至也。君于血气既定，资质既变之时，方将举圣人之道而修之，凡所称誉，皆君所厌弃而羞道者，使当世知君而用之，功业岂少哉！治伤寒疾不得汗，发狂循河而走，公就控置水中，使禁不得出，良久出之，裹以浓被，得汗而解。

　　吕复 字符膺，号沧州，吕东莱之后。其先河东人，后徙婺、徙鄞。习《尚书》，《周易》，后以母病攻岐扁术，师事郑礼，受读一年，延医效无不神。治一病，睡则心悸神摄，如处孤垒，而四面受敌兵，达旦目眵眵无所见，耳聩聩无所闻，虽坚卧密室，睫未尝交也。诊其脉，左关阳浮而虚，察其色，少阳之支外溢于目 。

