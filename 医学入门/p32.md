<!-- { "loadSidebar": true } -->
　　阴阳脉皆五者，脉从五行生也。邪在表则见阳脉，邪在里则见阴脉。阴病见阳脉者生，邪自里之表，欲汗解也。如厥阴中风，脉微浮为欲愈，不浮为未愈是也。阳病见阴脉者死，邪自表达里，正气亏陷，如谵语脉沉是也。《活人书》谓杂病与伤寒脉不同，其实同也，况伤寒中亦有杂病，杂病中亦有伤寒。伤寒杂病脉之阴阳一而已矣。自《百证歌》举其概，丹溪发其微，然后知脉当从仲景与叔和《脉经》，不当泥高阳生之《脉诀》也。

　　浮脉察表之实虚，伤寒先辨人迎，及传而变，次别诸经。

　　尺寸俱浮太阳表；浮而紧涩是伤寒，浮而数者热不小；脉尺寸俱浮、有力有神者，可汗；脉迟者，不可汗。

　　浮而缓者是伤风，宜解肌，不可汗。

　　浮大有力热易晓；浮而长大（太阳）合阳明，浮而弦大少阳了。

　　中切阳明少阳经，尺寸俱长阳明病；浮长有力兼太阳，无汗，宜发汗。

　　长大有力为热甚；当解肌。

　　长数有力热可平，长滑实大宜通利：尺寸俱弦和少阳，凡弦脉只可和解。

　　浮弦兼表汗乃定；弦迟弦小弦微虚，内寒宜温。

　　弦大弦长滑热盛。

　　热甚宜解。

　　沉脉察里虚与实，尺寸沉细属太阴；沉微少阴微缓厥（阴），沉迟无力阴气深；脉沉微、沉细、沉迟、沉伏无力，为无神，为阴盛而阳微，急宜生脉回阳。

　　沉疾有力为热实，养阴退阳邪不侵。

　　脉沉疾、沉滑、沉实有力，为有神，为热实，为阳盛阴微，急宜养阴以退阳也。大抵沉诊之法，最为紧关之要，以决阴阳冷热用药，生死在于毫发之间，不可不仔细察之。凡脉中有力为有神可治，无力为无神难治。抑论伤寒脉非一端，阴阳俱紧涩，伤寒也；若前伤寒，郁热未净，重感于寒，则变为温疟。阳浮阴弱，伤风也；若前伤风，蕴热未已，重感风，则变为风温。阳濡阴急，当夏先伤湿而后伤暑，乃湿温脉也。阳浮阴濡，当春先伤温气而后感风，乃风温脉也。阳脉洪数，阴脉实大，温毒脉也。当春夏感热而又遇湿热，两热相合，故温毒发斑。阳脉濡弱，阴脉弦紧，湿温脉也。长夏先伤湿而后伤暑，阴阳俱盛，温疟脉也。先伤风寒，余热未净，重感于寒所致。若脉阴阳皆沉，而证似太阳者，乃冬时天暖，温气所犯。或同病异名，或同脉异经，病皆起于中宫湿土，与伤寒相似，不可不辨。

　　内集·卷一　诊脉

　　杂病脉法

　　以所集杂病为次，《脉诀举要》为主，兼采《正传》、《权舆》权度补之，附温暑内伤。

　　中风脉浮，滑兼痰气；其或沉滑，勿以风治；或浮或沉，而微而虚；扶危治痰，风未可疏；浮迟者吉，急疾者殂。

　　若风废瘫痪，脾缓者不治。《快捷方式》云：风疾脾缓空费力，痨疾心数命难存。

　　中寒紧涩，阴阳俱盛，法当无汗，有汗伤命。

　　阳紧，寒在上焦作吐；阴紧，寒在下焦自利；阴阳俱紧，上下皆受寒也，法当无汗，反自汗者，亡阳不治。

　　伤风之脉，阳浮阴弱，邪在六经，或弦而数。

　　阳浮，卫中风也；阴弱，荣气弱也。邪在六经者俱弦。

　　暑伤于气，所以脉虚，弦洪芤迟，体状无余。

　　脉虚而微弱，或浮大而散，或隐不见，微弱隐状，皆虚类也。

　　暑热病剧，阴阳盛极，浮之而滑，沉之散涩，汗后躁大，死期可刻。

　　得汗后，脉躁大者固死；入里七八日来，脉不躁数而涩小者，亦死。

　　温脉无名，随见诸经，未汗宜强，虚缓伤生。

　　温脉随各脏腑所见而治。未汗脉强急者生，虚缓者死；已汗表证不退，脉强急者死，或入里腹痛甚、下利者死。

　　温脉濡缓，或兼涩小，入里缓沉，浮缓在表，若缓而弦，风湿相搅。

　　浮缓在表，沉缓在里，或弦缓，或浮缓，风湿相搏也。

　　脉紧而涩，或浮而弦，或芤而虚，是为燥证。

　　涩主燥，风燥兼浮而弦，血燥兼芤而虚。

　　虚火数浮，实火沉大，随其所见，细数为害。

　　脉浮洪数无力为虚火，脉沉实大有力为实火。如洪数见左寸心火，右寸肺火，左关肝火，右关脾火，两尺为肾经命门火。

　　内伤劳役，豁大不禁；若损胃气，隐而难寻。内伤饮食，滑疾浮沉；内伤劳食，数大涩浸。右关缓紧，寒湿相寻；右关数缓，湿热兼临；数又微代，伤食感淫。

　　心脉变见于气口，肝木亦挟心火之势而来迫肺金，故大如急数，为无力不禁耳。内伤轻者，右关沉滑；内伤重者，气口浮滑。右寸气口脉急大而数，时一代而涩，涩者，肺之本脉，代者，元气不相接续，此饮食失节，劳役过甚，大虚之脉也。右关脾脉数中显缓，且倍于各脏，此劳役轻，而伤饮食湿热重也。数多燥热，缓多湿热。若脾脉大数，时微缓一代者，饮食不节，寒温失所也。

　　下手脉沉，便知是气，沉极则伏，涩弱难治，其或沉滑，气兼痰饮。

　　滑者多血少气，涩者少血多气。尺脉涩坚，血实气虚；尺脉细微，气血俱虚；脉细代者气衰；绝者，气欲绝；伏涩难治，几于欲绝也。

　　诸证失血，皆见芤脉，随其上下，以验所出。大凡失血，脉贵沉细，设见浮大，后必难治。

　　脉得诸涩濡弱为亡血。脉浮面白色薄者，里虚亡血。脉夹轻轻、尺中独浮、目睛晕黄者为衄血。或沉弦而虚、面白短气、目瞑、小腹满者，因劳衄血。太阳脉大而浮者，衄吐血。如悬钩搏手，或沉弦者，衄血。肺脉弦急者，咳而唾血。脉浮弱按之绝者，下血。烦咳者，必吐血，肠 下脓血。脉弦绝则死，滑大则生。血温身热者死。脉极虚芤迟为亡血失精。

　　偏弦为饮，或沉弦滑，或结涩伏，痰饮中节。

　　痰饮脉皆弦而兼微沉滑，惟肺饮有喘不弦。若双弦者，乃寒饮也。或大下后善虚，若浮弦大实者，膈有稠痰宜吐。久得结脉，或涩或伏者，痰饮胶固于中，阻滞节上脉道故也。

　　郁脉皆沉，血芤气涩，湿郁缓沉，热乃数极。痰郁滑弦，滑紧因食，郁甚则滞，或结代促。

　　六郁脉皆兼沉，甚则伏，又甚则结促代。惟有胃气可治，在上则见于寸，在中则见于关，在下则见于尺，左右亦然。

　　平脉弦大，劳损而虚；大而无力，阳衰易扶；数而无力，阴火难除；寸弱上损，浮大里枯；尺寸俱微，五劳之躯。血羸左濡，气怯右推，左右微小，气血无余。痨瘵脉数，或涩细如，潮汗咳血，肉脱者殂。

　　凡曰虚损，因虚而有伤损也。虚劳者，因虚而不禁劳，因劳而愈虚也。痨瘵者，劳之极也，即五劳六极也。

　　痨者，牢也，言其病已牢痼而不可解也。诸虚脉多寸关弦大而尺微涩，有火则尺亦大。大者，正气虚而邪盛；弦者，中寒也。若大而无力者，阳气虚也；大数无力者，阴血虚也；左右微小者，必成痼冷。痨症骨蒸潮热，盗汗，咳嗽见血，或泄不泄，惟肉脱甚，脉数细而涩者死。古云：微数不成病，不名劳。

　　风寒暑湿，气郁生涎，下虚上实，皆头晕眩。风浮寒紧，湿细暑虚，痰弦而滑，瘀芤而涩。数大火邪，虚大久极，先理气痰，次随症脉。头痛阳弦，浮风紧寒，热必洪数，湿细而坚。气虚头痛，虽弦带涩，痰厥则滑，肾厥坚实。

　　六经脉症同伤寒，见病机诀云：头痛短涩应须死，浮滑风痰皆易除。

　　眼本火病，心肝数洪，右寸关见，相火上冲。

　　左寸脉洪数，心火炎也；关弦而洪，肝火盛也；右寸关俱弦洪，肝木挟相火之势，而来侮所不胜之金，而制己所胜之土也。

　　耳病肾虚，迟濡其脉，浮大为风，洪动火贼。沉涩气凝，数实热塞，此久聋者，专于肾责。暴病浮洪，两尺相同，或两尺数，阴虚火冲。

　　若左寸洪数，心火炎也；两尺洪数，相火炎也，其人必梦遗，耳鸣，或聋。

　　右寸洪数，鼻衄鼻 ；左寸浮缓，鼻涕风邪。

　　鼻流清涕。

　　口舌生疮，脉洪疾速；若见脉虚，中气不足。

　　经曰：左寸洪数心热，右寸浮数肺热。左关弦数而虚，胆虚甚；洪而实肝热。右关沉实，脾胃有实热，兼洪数者口疮，或为木舌、重舌。脉虚者，为中气不足。

　　齿痛肾虚，尺濡而大，火炎尺洪，疏摇豁坏。右寸关数，或洪而弦，此属肠胃，风热多涎。

　　尺洪大而虚者，肾虚；齿痛动摇疏豁者，相火上炎也；右寸关洪数，或弦而洪者，肠胃中有风热也。

　　痛风沉弦，肝肾被湿。少阴弱浮，风血掣急。或涩而小，酒后风袭。

　　寸沉而弦，沉则主骨，弦则主筋，沉则为肾，弦则为肝，汗出入水，因水伤心，故历节痛而黄汗出。少阴脉浮而弱，弱则血不足，浮则为风，风血相搏，则疼痛如掣。或尺涩小，短气，自汗出，历节痛不可屈伸，此皆饮酒汗出当风所致也。

　　风寒湿气，合而为痹。浮涩而紧，三脉乃备。

　　脉浮而缓，属湿为麻痹；脉紧而浮，属寒为痛痹；脉涩而芤，属死血，为木不知痛痒；脉浮而濡，属气虚，关前得之麻在上体，关后得之麻在下体。

　　斑疹沉伏，或散或无；阳浮而数，火见于躯；阴实而大，热蒸在肤。

　　滑伯仁曰：脉者血之波澜。故发斑者血散于皮肤，故脉伏；火盛于表，故阳脉浮数；下焦实热，故阴脉实大。

　　咳嗽所因，浮风紧寒，数热细湿，房劳涩难。右关微濡，饮食伤脾；左关弦短，肝极劳疲。肺脉浮短，咳嗽与期，五脏之嗽，各视本部。浮紧虚寒，沉数实热；洪滑多痰，弦涩少血。形盛脉细，不足以息，沉小伏匿，皆是厄脉，惟有浮大，而嗽者生，外证内脉，参考称停。

　　外症肌瘦肉脱，发热作泄，内脉沉急者必死。

　　霍乱吐泻，滑而不匀，或微而涩，代伏惊人。热多洪滑，弦滑食论。

　　右关滑为霍乱吐泻，脉涩结代伏，虽因痰食阻滞，不可遽断以死。然亦但可乍时一见，渐滑大为吉。故诀云：霍乱之候脉微迟，气少不语大难医。脉弦甚者亦死。洪滑者，热；弦滑者，膈有宿食留饮，宜吐。

　　心痛微急，痛甚伏入，阳微阴弦，或短又数。紧实便难，滑实痰积。心痹引背，脉微而大，寸沉而迟，关紧数锐。

　　阳微虚在上焦，所以胸痹痛。心痛者，脉阴弦故也。胸痹之病，喘息咳唾。胸痹痛短气，寸口脉沉而迟，关上小紧而数。

　　腹痛关脉，紧小急速，或动而弦，甚则沉伏。弦食滑痰，尺紧脐腹。心腹痛脉，沉细是福，浮大弦长，命不可复。

　　脉细小紧急速，中腹刺痛。尺脉紧实，脐及小腹痛者，宜利。若尺脉伏者，小腹痛有瘕疝。

