<!-- { "loadSidebar": true } -->
　　内集·卷一　诊脉

　　形色脉相应总诀

　　形健脉病患不久，形病脉健亦将危。

　　假如健人诊得浮紧而涩，似伤寒太阳经病脉，其人虽未头痛发热恶寒，此则不久即病，病即死也，谓之行尸。又如十五动一止一年殂，其人虽未病，期应一年，病即死也。病患脉健者，假如形容羸瘦，精神枯槁，盗汗不食，滑泄不止者，劳损之症，而脉反见洪健者亦死。

　　色脉相生病自已，色脉相胜不须医。

　　经言见其色而不得其脉，反得相胜之脉者，即死。得相生之脉者，病即自已。盖四时之色，仍以从前来者为实邪，从后来者为虚邪。例看假令色红心病，热痰火癫狂斑疹等症，其脉当浮大而散。色青肝病，胁痛干呕便血等症，其脉当弦而急。色黄脾病，湿热、肿胀伤食、呕泄、关格等症，其脉当中缓而大；色白肺病，气喘、痰饮、痿悴、咳嗽等症，其脉当浮涩而短；色黑肾病，腰脚疝瘕、淋浊、漏精等症，其脉当沉濡而滑。

　　其间多动则为虚为火，静则为寒为实，皆当与脉而言之也。又五色应五脏，间有绿色，乃任督阴阳会也。

　　肥人沉结瘦长浮，矮促长疏尽莫违。

　　肥人肉浓，脉宜沉结；瘦人肉薄，脉宜浮长。人形矮则脉宜短促，人形长则脉宜疏长。相违相反而又不和者皆死。非但形体相应，虽皮肤滑涩宽紧，亦宜与脉相应在。经言：脉数，尺之皮肤亦数；脉急，尺之皮肤亦急；脉缓，尺之皮肤亦缓；脉涩，尺之皮肤亦涩；脉滑，尺之皮肤亦滑是也。

　　内集·卷一

　　针灸

　　古谓医者必通三世之书：其一《黄帝针灸》，其二《神农本草》，其三《岐伯脉诀》。脉诀察症，本草辨药，针灸祛疾，非是三者，不足言医。集本草于后者，均卷帙也。

　　内集·卷一　针灸

　　子午八法

　　针法多端，今以《素》、《难》为主。子者，阳也；午者，阴也。不曰阴阳，而曰子午者，正以见人身任督，与天地子午相为流通，故地理南针不离子午，乃阴阳自然之妙用孔。八法者，奇经八穴为要，乃十二经之大会也。言子午八法者，子午流注兼奇经八法也。

　　神针大要有四：曰穴法 周身三百六十穴，统于手足六十六穴。六十六穴，又统于八穴，故谓之奇经。

　　曰开阖 燕避戊己，蝠伏庚申，物性且然，况人身一小天地乎？故缓病必俟开阖，犹瘟疫必根据运气；急病不拘开阖，犹杂病舍天时而从人之病也。

　　曰迎随 迎者，逆也；随者，顺也。逆则为泻，顺则为补。迎随一差，气血错乱，目前或见小效，久后必生异症。谚云：目不针不瞎，脚不针不跏。

　　曰飞经走气 今人但知飞经走气为难，而不知迎随明，而飞走在其中矣。

　　穴法子午流注。

　　流，往也；注，住也。神气之游行也。

　　十二经脉，每经各得五穴，以应五行。

　　井荥俞经合也。经言所出为井，井，常汲不乏，常注不溢，言其经常如此也。应东方春，万物之所始。

　　所流为荥，所注为俞，所行为经，所入为合。

　　应北方冬，万物之所藏也。夫人身经脉，犹水行地中。井者，若水之源始出也；流之尚微者，谓之荥；水上流下注，而流之不息者，谓之俞；水流过者，谓之经；经过于此，乃入脏腑与众经会者，谓之合。《素问》云，六经为川，肠胃为海是也。

　　井主心下痞满，肝邪治之于井。

　　荥主身热，心邪治之于荥。

　　俞主体重（四肢）节痛，脾邪治之于俞。

　　经主喘咳寒热，肺邪治之于经。

　　合主逆气而泄。

　　肾邪治之于合。

　　手不过肘，足不过膝，阳干三十六穴，阴干三十穴，共成六十六穴。其阳干多六穴，乃原穴合谷、腕骨、丘墟、冲阳、京骨、阳池是也。

　　脏井荥有五，腑井荥有六。经言胆原丘墟，肝原太冲，小肠原腕骨，心原神门，胃原冲阳，脾原太白，大肠原合谷，肺原太渊，膀胱原京骨，肾原太溪，三焦原阳池，胞络原大陵。十二经皆以俞为原者，三焦阳气通行诸经，脐下肾间动气者，十二经之根本也，故曰原。五脏六腑皆有病者取其原，脏病针俞，腑病针合。

　　井穴肌肉浅薄，多不宜针，故经每言荥俞。

　　歌曰：手大指内太阴肺，少商为井荥鱼际，太渊之穴号俞原，行入经渠（经）尺泽（合）类。盐指阳明曰大肠，商阳（井）二间（荥）三间（俞）详，合谷（原）阳溪（经）根据穴取，曲池为合正相当。中指厥阴心包络，中冲（井）掌中劳宫（荥）索，大陵为俞本是原，间使（经）从容求曲泽。（合）无名指外是三焦，关冲（井）寻至液门（荥）头，俞原中渚阳池取，经合支沟天井求。手小指内少阴心，少冲少府井荥寻，神门俞穴为原穴，灵道（经）仍须少海（合）真。手小指外属小肠，少泽（井）流于前谷（荥）内，后溪腕骨是俞原，阳谷为经合小海。足大指内太阴脾，井荥隐白大者推，太白俞原商丘（经）穴，阴陵泉合要须知。足大指端厥阴肝，大敦为井（荥）行间，太冲为俞原都是，经在中封合曲泉。第二指端阳明胃，厉兑（井）内庭（荥）

　　须要会，陷谷（俞）冲阳（原）经解溪，三里（合）膝下三寸是。足掌心中少阴肾，涌泉（井）然谷（荥）天然定，太溪为俞又为原，复溜（经）阴谷（合）能医病。足第四指少阳经，窍阴为井侠溪荥，俞原临泣丘墟穴，阳辅（经）阳陵泉（合）认真。足小指外属膀胱，至阴通谷井荥当，束骨（俞）次寻京骨（原）穴，昆仑经合委中央。

　　经曰：左盛则右病，右盛则左病。右痛未已。而左脉先病。

　　左痛未已而右脉先病。

　　如此者，必巨刺之。此五穴临时变合，刺法之最大者也。

　　巨刺者，刺经脉也。

　　窦师曰：公孙冲脉胃心胸，内关阴维下总同；临泣胆经连带脉，阳维目脱外关逢。后溪督脉内背颈，申脉阳跷络亦通。列缺任脉行肺系，阴跷照海膈喉咙。

　　又云：阳跷阳维并督脉；三脉属阳。

　　主肩背腰腿在表之病；阴跷阴维任冲带，五脉属阴。

　　去心腹胁肋在里之 ，此奇经主病要也。

　　《兰江赋》云：先将八法为定例，流注之中分次节，欲解之病内关担，脐下公孙用拦法。头部须逢寻列缺，痰涎壅塞及咽干，噤口喉风针照海，三棱出血刻时安。伤寒在表并头疼，外关泻动自然安，眼目之症诸疾苦，更用临泣使针担。后溪专治督脉病，癫狂此法治还轻，申脉能除寒与热，头风偏正及心惊。耳鸣鼻塞胸中满，好用金针此穴寻。盖公孙配内关为子母，合于心胸胃冲脉；临泣配外关为妻夫，合于目锐 耳后、颊车肩颈缺盆胸；后溪配申脉为夫妻，合于小肠膀胱内、背颈耳肩膊属，列缺配照海为母子，合于肺及肺系喉咙胸膈，此八脉交会也。凡脾经左右四十二穴，统于公孙二穴，一切脾病皆治。余经仿此。心包络内关，胆临泣，三焦外关，小肠后溪，膀胱申脉，肺列缺，肾照海。

　　配卦后天，干坎艮震巽离坤兑，以五行生旺为次。就干宫起甲顺行，则甲胆窍阴配干，乙肝大敦（附干），丙小肠少泽配坎，丁心少冲配艮，戊胃厉兑配震，己脾隐白配巽，庚大肠商阳配离，辛肺少商配坤，壬膀胱至阴（附坤），癸肾涌泉配兑，三焦寄壬，包络寄癸，此论天干然也。地支干宫起子顺行，则子属干，午属巽，卯属艮，酉属坤，（即子午卯酉四正也） 寅属坎，申属离，巳属震，亥属兑。（即寅申巳亥四旁也） 辰戌丑未寄旺，故不入卦，但在卦则为老阴老阳、少阴少阳；（干三男震坎艮，坤三女巽离兑） 在十二经脉与奇经，则为大阴大阳、少阴少阳；（卦为虚，穴为实，犹地理用穴不用卦，卦向穴中作也） 经曰：邪客大络者，左注右，右注左，上下左右，其气无常，不入经俞，命曰缪刺。（缪刺者，刺络脉也。言络脉与经脉缪处，身有蜷挛疼痛，而脉无病，刺其阴阳交贯之道） 此八穴配合定位刺法之最奇者也，是故头病取足，而应之以手；足病取手，而应之以足；左病取右，而应之以左；右病取左，而应之以右。散针亦当如是也。（头为阳，足为阴，头病取足者，头走足也。足病不取头者，头不走头也。左右病必互针者，引邪复正故也） 散针者，治杂病而散用某穴，因病之所宜而针之，初不拘于流注也。若夫折伤跌扑、损逆走痛，因其病之所在而针之，虽穴亦罔顾其得与否也。（指痛针痛，徐氏谓之天应穴） 此穴法之大概也。

　　内集·卷一　针灸

　　附：杂病穴法

　　针家以起风废瘫痪为主，虽伤寒内伤，亦皆视为杂病。《灵枢》杂证论某病取某经，而不言穴者，正欲人随经取用。大概上部病，多取手阳明经，中部足太阴，下部足厥阴，前膺足阳明，后背足太阳。因各经之病，而取各经之穴者，最为要诀。百病一针为率，多则四针，满身针者可恶。

　　杂病随证选杂穴，仍兼原合与八法；经络原会别论详，十二原穴与八会穴，皆经络气血交会之处。别即阳别，乃阳交穴也。前论颇详。

