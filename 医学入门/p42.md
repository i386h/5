<!-- { "loadSidebar": true } -->
　　温脐兜肚方专主痞积，遗精白浊，妇人赤白带下，经脉不调，久不受孕者。惟有孕者忌之。白檀香、羚羊角（各一两），零陵香、马蹄香（即广沉香）、香白芷、马兜铃、木鳖子、甘松、升麻、血竭（各五钱），丁皮（七钱），麝香（九分），以上十二味为末，分作三分，每用一分。以蕲艾絮绵装白绫兜肚内。初服者，每三日后一解，至第五日又服，一月后常服之。

　　内集·卷一　针灸

　　针灸禁忌

　　针灸服药吉日 （紧急不拘）

　　丁卯、庚午、甲戌、丙子、丁丑、壬午、甲申、丙戌、丁亥、辛卯、壬辰、丙申、戊戌、己亥、庚子、辛丑、甲辰、乙巳、丙午、戊申、壬子、癸丑、乙卯，丙辰、己未、壬戌，及成开执日，忌辛未扁鹊死日。

　　又，春甲乙，夏丙丁，四季戊己，秋庚辛，冬壬癸。男喜破日忌除，女喜除日忌破，男女俱宜开日，俱忌满日，男忌戊，女忌己。又，游祸日不宜服药，正五九月巳日，二六十月卯日，三七十一月午日，四八十二月申日。

　　九宫尻神禁忌坤踝震 指牙上，巽属头兮乳口中，面背目干手膊兑，项腰艮膝肋离从，坎肘脚肚轮流数，惟有肩尻在中宫。

　　其法一岁从坤，二岁从震，周而复始。针灸犯之，重则丧命，轻发痈疽。

　　九部人神禁忌一脐二心三到肋，四咽五口六在首，七脊八腰九在足，轮流顺数忌针灸。

　　其法一岁起脐，二岁到心，周而复始数之。行年犯处，忌用针灸。

　　十二部人神禁忌一心二喉三到头，四肩五背六腰求，七腹八项九足十膝，十一阴（十二）股是一周。

　　其法亦一岁一位，周而复始数之。

　　四季人神禁忌春秋左右胁，冬夏在腰脐，四季人神处，针灸莫施行。

　　逐月血忌行针须要明血忌，正丑二寅三之未，四申五卯六酉宫，七辰八戌九居巳，十亥十一月午当，腊子更加逢日闭。

　　逐月血支血支针灸仍须忌，正丑二寅三卯位，四辰五巳六午中，七未八中九酉部，十月在戌十一亥，十二月于子上议。

　　十二支人神所在禁忌子目丑腰耳寅胸，卯脾鼻辰腰膝中，巳手午心未头手，申头背酉背仍同，戌在头面亥头项，十二支人神忌逢。

　　逐日人神所在禁忌一足鼻柱小指中，初一足大趾，十一鼻柱，二十一小指。

　　二踝发际外踝同，初二外踝，十二发际，二十二外踝。

　　三腿牙齿并肝足，初三股腿，十三牙齿，二十三在肝与足。

　　四腰胃脘手阳明，初四腰，十四胃脘，二十四手阳明经。

　　五口遍身足阳明，初五口，十五遍身，二十五足阳明胃经。

　　六手在胸又在胸，初六手，十六在胸，二十六又在胸。

　　七内踝气冲占膝，初七内踝，十七气冲，二十七在膝。

　　八脘股内占阴中，初八腕，十八股内，二十八在阴。

　　九尻在足并膝股，初九在尻，十九足，二十九膝股。

　　十腰内踝足趺中。初十腰背，二十内踝，三十足趺。

　　凡针灸必忌人神、尻神、血支、血忌之类。急病一日上忌一时，正午以后乃可灸，早则恐有昏晕。卒病不拘早晚，若值雷雨，亦必宁待。

　　内集·卷二

　　本草引

　　（纂《快捷方式》雷公）

　　医道之传，其来尚矣。历代圣君哲辅，靡不留心，自古仁人孝子，咸知注意。人生两间，身缘四大。风寒暑湿侵蒸，喜怒忧思郁结，苦乐荣悴悉损精神，饥饱逸劳俱伤气血，有生难免，具体皆然，禀受虚实不同，必有恒心乃济。（非唯医者贵有恒心，虽病者服药及起居饮食，亦必有恒，乃能康济一身） 草木良毒各异，未达其性勿尝。药无不效，用当极灵，试嚼乌梅，遽齿酸而津溢；才吹皂角，立鼻嚏以气通。啖辣芥则泪垂，啮花椒而气闭；阴胶知内疸所在，（阴胶，即甑中气垢。点少许于口中，即知脏腑所起。直达至住处，知痛足可医也）

　　硝末救脑痛欲亡。（硝石末吹鼻中，头痛立止） 囊皴漩多，夜煎萆 ；体寒腹大，全赖鸬 ；龟尿解噤，鼠骨生牙；磁石引针，琥珀拾芥；鸾胶续剑，獭胆分杯；血投藕而不凝，漆得蟹而自散；葱液可以熬桂作水，蟾膏乃能软玉如泥。略举数端证验，以明一切殊功。每用单行，则气纯而愈速，或时兼使，乃味杂而效迟。

　　唯相须佐使配合，则并力以收功；若相反畏恶交参，必争仇而播毒。疾之剧差，休戚所关；方之臧否，安危是系，必合精详有据，岂宜火裂无稽？对症求药，须裒众善之长；随宜用药，庶获万全之效。

　　内集·卷二

　　本草总括

　　《本草经》肇炎皇，医之祖也。伊芳尹用《本经》为《汤液》，仲景广《汤液》为方法，后之陶，唐、李、陈，本草虽多，不能及也。日久黑白未免无混，得经意者惟东恒、丹溪，会经要者惟古庵、节斋。是以总法象于前，分五品于后，其先辈歌括多有修改之者，非好劳也，不敢少违经旨耳。《指南》云：不读本草，焉知药性？专泥药性，决不识病；假饶识病，未必得法。能穷《素问》，病受何气，便知用药，当择何味。

　　天有阴阳彰六气，风寒暑湿燥火，三阴三阳上奉之。

　　温凉寒热四时行；春夏温热者，天之阳也；秋冬凉寒者，天之阴也。阳则升，阴则降。

　　地有阴阳化五味，金木水火土，生长化收藏下应之。

　　酸苦辛甘咸淡成。

　　辛甘淡者，地之阳也；酸苦咸者，地之阴也。阳则浮，阴则沉。酸生于东方，木应春气，温入肝；苦生于南方，火应夏气，热入心；甘生于中央，土应四季，气兼温凉寒热，味兼辛咸酸苦，其本气平，其本味甘，入脾胃；辛生于西方，金应秋气，燥入肺；咸生于北方，水应冬气，寒入肾；淡为五味之本，故本草不言淡。

　　然有生必有化，木味化甘，火味化辛，土味化咸，金味化酸，水味化苦，其应脏腑则相同也。经曰：天食人以五气，地食人以五味。五气入鼻，藏于心肺，五味入口，藏于肠胃。

　　辛散酸收淡渗泄，咸软苦泻甘缓平；药本五味，入五脏而为补泻。辛散，谓散其表里拂郁也；酸收谓收其耗散之气也；淡渗，谓渗其内湿利小便也；咸软，谓软其大便燥结之大热也；苦泻，谓泻其上升之火也；甘缓，谓缓其大热大寒也。

　　酸苦涌泄阴为味，辛甘发散气阳轻。

　　又，咸味涌泄为阴，淡味渗泄为阳。有一药两味者、或三味者，或一气者、或两气者，轻清重浊之分，气味浓薄之异。

　　轻清成象亲乎上，味薄，茶之类。清阳出上窍，本乎天者亲上也。

　　亲下重浊阴成形。

　　味浓，大黄之类。浊阴出下窍，本乎地者亲下也。阳化气，阴成形，万物皆然。

　　清之清者发腠理，阳中阳味浓之至：附子气浓，阳中阳也，故发热。

　　清之浊者实四肢，阳中之阴薄气使。

　　茯苓淡，为在天之阳也。阳当上行，何为利水而泄下？经云：气之薄者，乃阳中之阴，所以茯苓利水而下行，然而泄下，亦不离乎阳之体，故入手太阳。

　　浊之浊者走五脏，阴中之阴乃浓味；大黄味浓，阴中阴也，故泄下。

　　浊之清者归六腑，阴中之阳薄味尔。

　　麻黄苦，为在地之阴也。阴当下行，何为发汗而升上？经云：味之薄者，乃阴中之阳，所以麻黄发汗而上升。然而升上，亦不利乎阴之体，故入手太阴。

　　六淫外感如何治？风以辛凉热咸寒，火淫同热。

　　湿苦热兮寒甘热，苦温燥胜佐辛酸。

　　风制法肝春木，酸生之道也。失常则病，风淫于内，治以辛凉，佐以甘辛，以甘缓之，以辛散之。热制法心夏火，苦长之道也。失常则病，热淫于内，治以咸寒，佐以甘苦，以酸收之，以苦发之。湿制法脾土甘，中方化成之道也。失常则病，湿淫于内，治以苦热，佐以咸热，以苦燥之，以淡泄之。燥制法肺秋金，辛收之道也。失常则病，燥淫于内，治以苦温，佐以甘辛，以辛润之，以苦下之。寒制法肾冬水，咸藏之道也。失常则病，寒淫于内，治以甘热，佐以苦辛，以辛散之，以苦坚之。盖五味酸苦甘辛咸，为五脏之本也。四时五行化生，各顺其道，违则病生。古圣设法以制变，如风淫于内，乃肝木失常，火随而炽，治以辛凉，是为辛金克其木，凉水沃其火。余皆仿此。但《内经》既曰风淫于内，又曰风淫所胜。盖自在泉而言，则曰淫于内；自司天而言，则曰所胜。六淫皆然，其治则一也。或客胜主，则泻客补主；或主胜客，则泻主补客。随其缓急以治之。

　　内伤苦欲分虚实，肝苦急，急食甘以缓之，甘草；肝欲散，急食辛以散之，川芎；以辛补之，细辛；以酸泻之，白芍。心苦缓，急食酸以收之，五味子；心欲软，急食咸以软之，芒硝；以咸补之，泽泻；以甘泻之，参、 、甘草。

　　脾苦湿，急食苦以燥之，白术；脾欲缓，急食甘以缓之，甘草；以甘补之，人参；以苦泻之，黄连。肺苦气上逆，急食苦以泻之，黄芩；肺欲收，急食酸以收之，白芍；以酸补之，五味子；以辛泻之，桑白皮。肾苦燥，急食辛以润之，知母、黄柏；注云：开腠理，致津液，通气也。肾欲坚，急食苦以坚之，知母；以苦补之，黄柏，以咸泻之，泽泻。五脏虚实补泻，肝虚以陈皮、生姜之类补之。经曰：虚则补其母。水能生木，肾乃肝之母；肾，水也。若补其肾，熟地黄是也。如无他证，惟不足，肾气丸主之。实则白芍泻之，如无他证，泻青丸主之。实则泻其子，心乃肝之子，以甘草泻心汤。虚以炒盐补之，虚则补其母，木能生火，肝乃心之母。肝，木也；心，火也。以生姜补之，如无他证，朱砂安神丸是也。实则甘草泻之，如无他证，重则单黄连汤，轻则导赤散。脾虚以甘草、大枣之类补之，实则以枳实泻之，如无他证，虚则以益黄散，实则泻黄散。心乃脾之母，以炒盐补心。肺乃脾之子，以桑白皮泻肺。肺虚以五味子补之，实则桑白皮泻之，如无他证，实则用泻白散，虚则用阿胶散。虚则以甘草补脾土，补其母也；实则以泽泻泻肾水，泻其子也。

　　肾虚以熟地、黄柏补之，泻以泽泻之咸。肾有补无泻，肾气丸主之。肺乃肾之母，金生水故也，以五味子补肺而已。

　　升降浮沉法一般。

