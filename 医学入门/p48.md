<!-- { "loadSidebar": true } -->
　　治热门

　　即《汤液》寒沉藏也。古庵云：治热以寒，寒药属阴，故治热多阴药。又郁火宜发散，宜用风门药，火郁则发之，升阳散火也。夫热燥皆属阳，宜与治燥门通看。

　　黄芩黄芩苦味枯飘者，泻肺除风热在肌，坚者大肠除热用，膀胱得助化源宜。

　　芩，金也，黄色，应秋金也。气寒。无毒。可升可降，阴也，入手太阴经。中空而烂者名腐肠，泻肺受火邪气逆，消膈上痰热及胃中湿热黄胆。中破而飘者名宿芩，泻肺痰火，利气，除时行风湿热邪在表，寒热往来，诸疮乳痈，背发疔肿火疡，用之排脓。一切上部实热痰热积血，假此降散。细实直而坚者名条芩，泻大肠火，逐水消谷，止热泻下痢脓血、腹痛后重，养阴退阳。细实圆而坚者名子芩，去膀胱热，滋化源，利小肠，治五淋小腹绞痛，及女子血闭下血。又安胎者，由其能降上中二焦之火，使之下行也。故曰得浓朴、黄连止腹痛；得五味子，牡蒙、牡蛎令人有子；得黄 、白蔹、赤小豆疗鼠 ；得川芎调平心血，心平而热自退，血不妄行矣。酒炒上行，便炒下行，寻常生用。山茱萸、龙骨为使，恶葱实，畏丹砂、牡丹、藜芦。

　　栀子栀子苦寒泻肺火，更除胃热心烦 ，目赤鼻衄身发黄，止痢通淋消癞颗。

　　形似酒栀。味薄。无毒。阴中阳也，入手太阴经。易老云：轻浮而象肺，色赤而象火，故泻肺中之火。

　　又除胃热呕哕发黄，及亡血亡津、中干内热。仲景治伤寒心下懊 、癫狂不得眠，用此吐之。因邪盛拒而不纳，吐则邪得以出，其实栀子非吐药，惟治心中烦闷耳。兼治风痰头眩，目赤面赤，鼻衄鼻 ，止痢通淋，白癞赤癞诸疮疡，亦泻肺心火耳。本经谓解大小肠热，肺清而气自顺化。治发黄者，亦除胃湿热耳。近有治阴火用童便炒黑，谓其能益少阴经血；得故纸能滋阴降火，清上固下，性虽寒而带补。《衍义》曰：屈曲下行，降火开郁，能治块中之火。东垣云：治脐下血滞结而不得小便。又曰：凉心肾。是药乃上中下美剂，要之皆泻肺火，调肺气，滋肺源耳。紧小七棱者良。用仁去心胸热，用皮云肌表热，寻常生用。虚火童便炒七次至黑色。

　　沙参沙参性寒甘苦味，能除表热与胃痹，卒疝恶疮身浮痒，散血积兮补阴气。

　　生砂地，叶似枸杞，根如葵，筋大外赤黄内白，一名白参，出华州者良。无毒。主肌表间热，头痛寒热，胃痹心腹痛结热，卒得疝气下坠绞痛，一切恶疮疥癣，浮风身痒，散血分积，养肝之功居多，常欲眠而多惊烦者最宜，故曰厥阴本药也。兼泻肺热，能补五脏之阴，亦随各脏引至。易老常以此代人参，取其甘也。米泔浸晒。恶防己，反藜芦。

　　玄参玄参咸苦气微寒，清神气泻无根火，风寒身热疟昏狂，肾伤腹块颈核瘰。

　　黑参也。无毒。易老云：枢机之剂，常领诸气上下整肃而不浊，治空中氤氲之气，三焦无根之火，肾伤必用之，本经君药也。治暴中风寒，身热支满，狂邪忽忽不知人。温疟洒洒，胸中多气，烦渴火肿者，皆浊气为之也。补内伤肾气，明目强阴益精，乃敷尸颈上有核，腹中有块，骨蒸惊悸健忘，一切痈肿瘰 ，头风喉痹，热毒游风，皆痰火聚为之也。又治妇人产后余疾，血 血瘕，名曰圣药宜哉！水洗蒲叶隔蒸，或酒蒸亦好。

　　恶干姜、黄 、大枣、山茱萸，反藜芦，极忌铜铁。

　　丹参丹参苦寒治热狂，主 痼结水鸣肠，头目腰脚诸疮毒，胎经崩带益妇娘。

　　赤参也。无毒。治风邪留热狂闷及冷热劳热，主破 瘕，心腹痼疾。邪气入肠鸣如走水，头痛目赤，骨节痛腰脊强，四肢不遂，风脚软痛者，单用浸酒服之。可逐奔马，故又名奔马草。恶疮瘿瘤肿毒，排脓止痛生肌，安生胎，落死胎，止血崩带下，调经脉不匀，益气养血，通利关脉，去旧生新之剂也。茎方棱青色，叶相对似薄荷有毛，一苗数根，根赤大如指，长尺余，处处有之，十月采根，酒洗晒干。畏咸水，反藜芦。

　　紫参紫参味苦辛气寒，除大热伏肠胃间，治痢通经诸血疾，破积消痈利窍关。

　　叶似羊蹄，紫花青穗，皮紫黑，肉红白，肉浅皮深，实黑大如豆，所在有之，一名牡蒙。无毒。主肠胃大热，唾血衄血，肠中聚血。仲景以甘草佐之而治痢，《局方》用以通妇人经脉。《本经》云：主心腹积聚，寒热邪气，痈肿诸疮，皆以其通九窍，利大小便也。三月采根，火炙令紫色。畏辛夷。

　　前胡前胡无毒亦苦寒，主治时内联外热，下气消痰清头目，安胎治疳破 结。

　　苗比柴胡先生。主伤寒时气，内外俱热，半表里证，痰满胸胁中痞，心腹结气，头目昏痛，骨节烦疼，咳喘呕吐寒热。《日华》又谓能安胎及小儿疳气，破 结，开胃进食者，总皆消痰下气，推陈致新也。水洗刮去黑皮并芦，或用竹沥浸润晒干。半夏为使，恶皂荚，畏藜芦。

　　白前白前气味甘辛平，善保肺气嗽有情，胸胁烦闷气冲上，不眠喉作水鸡声。

　　色白，苗类前胡，根似白薇、细辛。保肺清肺，气嗽久嗽多用，以温药相佐尤佳。主胸胁烦闷，气逆上冲，呼吸欲绝不得眠，喉中常作水鸡声。《日华》用治奔豚上气烦闷。甘草水浸，去头须，焙干。

　　桔梗桔梗苦辛提气血，头目鼻咽皆肺热，胸胁腹肠多有痰，又定惊痫排疮疖。

　　桔，结也；梗，绠也，其文缔结如绠也。气微温。小毒。浮而升，阴中阳也，手太阴引经药。《衍义》谓其开提气血。凡气血药中宜用，载诸药不致下沉，为舟楫之剂。主肺热气促，嗽逆脓血寒热，肺痿肺痈，及头目不清，鼻塞鼻衄，口疮牙风，喉痹咽肿，胸胁痛如刀刺，腹满积块，肠鸣下痢，中冷食不消，霍乱转筋，皆气凝血滞痰壅也。兼定大人惊恐风痹，小儿客忤惊痫，一切疮疖痈疽在表实证，假此引药行上行表。抑论本草云补气血，又曰养血补内漏。许旌阳谓其能升水降火。愚亦谓其有桔槔之义，故仲景用治少阴咽痛咽干。然则《衍义》所谓能开散气血凝滞，而痰亦疏通，能升提行上行表，而升中有降，故丹溪曰：惟下虚及怒气上升者不宜。去头及两畔附枝，米泔浸一宿，焙干，节皮为使。畏白芨、龙眼、龙胆。与牡蛎、远志同用疗恚怒，与石膏、葱白同用能升气于至阴之下，与硝黄同用能引至胞中至高之分，利五脏肠胃。又有一种甜桔梗，即荠根，足以乱人参。见后卷。

　　百部百部微温味苦甘，主除肺热气上炎，暴嗽久嗽单煎蜜，杀虫伐瘵又治疳。

　　言其根多部队成百然。无毒。主肺热咳嗽上气，能润肺去肺中虫。一切暴嗽久嗽劳嗽，俱宜捣汁与蜜等分煎膏含咽。故东垣曰：治肺热而咳嗽立止是也。又治疳蛔传尸，骨蒸劳虫，杀寸白虫、蛲虫；亦去虱，煮汤洗牛犬虱即去。并治一切树木蛀虫，烬之亦杀蝇蠓。去心酒洗炒，或晒干。

　　桑白皮桑（白）皮甘涩寒无毒，泻肺客热嗽痰红，去肺邪水消浮满，益肺元气主伤中。

　　桑字从 从木，众手采取之形。叶可食蚕，根皮入药，入手太阴经。泻肺客热有余，喘嗽烦渴，痰中见红，去肺中邪水，浮肿腹满利水道，益肺元气不足。内伤羸瘦崩中脉绝，兼去寸白虫。作线可缝金疮，更以热鸡血涂之。采土内东行嫩根去骨，铜刀刮去薄皮，勿令皮上涎落，利水生用，咳嗽蜜蒸或炒。出土者杀人。续断、桂心、麻子为使，忌铁与铅。桑皮中白汁，主小儿口疮及鹅口舌上生疮，敷之神效。又涂刀伤燥痛，须臾血止，更剥白皮裹之，令汁入疮中良。蛇咬，蜈蚣、蜘蛛毒敷之效。桑叶，主除寒热风痛、霍乱腹痛，盐捣敷治蛇虫蜈蚣咬，遍身汗出，乘露采叶，焙为末，空心米饮下二钱。桑枝平，细锉炒香，水煎浓汁服之，疗偏体风痒干燥，香港脚风气拘挛，肺嗽口干，利小便，久服轻身，聪明耳目，令人光泽，暑月遇渴即饮。一学士常病两臂痛，诸药不效，服此寻愈，凡服一月见效。桑耳，味甘。有毒。黑者主女子漏下赤白，血痛 瘕，阴痛无子；黄熟陈白者，止久泄益气；金色者，治癖饮、积聚、腹痛、金疮。桑椹晒干捣末，蜜丸服。止消渴，治金石发热。

　　山豆根山豆根甘寒解毒，急黄热嗽用宜先，咽喉肿痛含津咽，五痔头疮和水研。

　　生于山，其实如豆。川产者佳。善解诸药毒、蛊毒、寸白虫，治五般急黄、发热咳嗽，空心水调二钱服。

　　喉痹口含一片咽津，五痔磨水研服，头上秃疮白屑以水研敷，或油调末涂。兼治齿痛，赤白痢腹胀喘闷，或蜜为丸，或水煎服。蜘蛛犬蛇咬，并水研敷。

　　青黛青黛甘咸性气寒，收五脏火尤泻肝，消食解毒消疮肿，能治儿疳病百般。

　　青色，古用以画眉，故曰黛，即靛花也。无毒。能收五脏郁火，尤泻肝火，消食积，解诸药毒。摩敷热疮恶肿、金疮下血、蛇犬等咬，小儿惊痫，发热毛焦，鼻干皮枯，面黄肢瘦，腹胀泻痢，百般疳证，效。

　　蓝实蓝实甘寒苦杀 ，解毒解结最适宜，叶主热狂并吐血，解毒杀虫更出奇。

　　蓝字从监，月令仲夏无刈蓝，以伤生长之气；实，子也。无毒。主小儿 病鬼疰，解经络中结气及败血。

　　叶汁，主天行热狂烦躁，吐血衄血，赤眼及小儿壮热、疳热、丹热，游风热肿疔肿头秃，一切热毒。解诸药毒，箭毒，金疮血闷，产后血晕。杀鳖瘕虫蛇伤，蜘蛛蜂螫毒，捣汁一碗，入雄黄、麝香少许，点咬处，或细服之。

　　又治噎病不下食有虫者，单服其汁，虫化为水。真青布烧灰，敷恶疮经年不瘥，灸疮出血，令不中风。

　　以上治上焦热药。

　　黄连黄连苦寒清心胃，目赤口疮胸痞滞，热呕热痢热毒疮，妇阴肿痛儿疳气。

　　黄，晃也，象日光色也；连珠而生，上草也。无毒。味浓气薄，阴中阳也，入手少阴经。火就燥也，然泻心实泻脾胃，子令母实。心火因脾湿热而盛，故目为中焦使。药酒浸炒，则上行头目口舌；姜汁炒，辛散冲热有功，消心下痞满，伏梁积。热郁中焦欲吐不吐，恶心嘈杂吞酸，惊悸健忘，或卒心痛，热呕热泻热痢。一切湿热形瘦气急，一切时行热毒暑毒，诸般恶毒秽毒，诸疮疡毒，俱以姜和其寒，而少变其性，不使热有 牾也。

　　生用治实火斑狂烦渴。吴萸水炒，调胃浓肠，治冷热不调，久痢久泻，肠 腹痛下血，益胆镇肝，止血行滞。

