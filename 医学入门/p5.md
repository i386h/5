<!-- { "loadSidebar": true } -->
　　淳于意 临淄人，西汉文帝时为太仓长。笃信扁鹊，精医道及导引法。司马迁备志之，封赠仓公。

　　郭玉 广汉洛人，和帝时为太医丞。帝奇之，试令嬖臣美手腕者，与女子杂处帷中，使玉各诊一手，问所疾苦。玉曰：左阴右阳，脉有男女，状若异人，臣疑其故。帝叹息称善。

　　医缓 春秋时秦人也，姓高名缓。晋景公疾，求缓治之。未至时，梦二竖子，相谓曰：我居肓之上，汝居膏之下。缓至曰：疾在膏肓，药不可为。

　　医和 春秋时秦人也，未详其姓。晋平公疾，医和视之，知其近女室，内热蛊疾，不可为也。

　　文挚 战国时宋之良医也。洞明医道，亦兼异术，观人之背，而能知人之心窍也。

　　华佗 字符化，汉末沛国樵人。举辟不就。通五经，养性术，精方脉，善导引。尝体中不快，起作五禽戏，微汗而愈。年百岁有壮容，人以为仙。其疗病合汤，不过数种，心解分剂，不复称量，煮熟便饮，语其节度，舍去辄愈。若当灸不过一两处，每处七八壮，病亦应除。若当针亦不过一两处，下针言当引某许，若至语人，病者言已到，即便拔针，病亦行瘥。若病结积在内，针药所不能，当须刳割者，便饮其麻沸散，须臾便如醉死，无所知，因破取。病若在肠中，便破肠洗浣，缝腹摩膏，四五日瘥，不痛，人亦不自寤，一月间即平复矣。《魏志》曰：甘陵夫人有孕六个月，腹痛不安，召公诊。曰：胎已死矣。使人手摸所在，在右则女，在左则男。其人曰：在左。于是为汤下之，果男形而愈。又治一郡守笃病，以为盛怒则瘥，乃多受其货，无何弃去，留书骂之，郡守 恚，吐黑血数升而愈。治一人腹中攻痛十有余年，鬓发皆堕。公诊曰：是脾之半腐，可刳腹治之。使病者服药稳卧，以刀破腹，不觉痛，既视脾果半腐，以刀割去恶肉，然后以膏敷之，更以药缝之，数日即愈。魏太祖闻而异之，召公常在左右。太祖一日苦头风，每发作心乱目眩，针其膈，其疾应针而愈。后召不至，竟为所害。汉魏以来，名医益众，张机、华佗辈，始因古学，附以新说，编药品三百六十五种，谓之《神农本经》、《华佗内照》。门人吴普撰《寒温五味本草》一卷，李当之修《神农本经》。

　　纪朋 观人颜色谈笑，知病浅深，不待诊脉。玄宗闻之，召于掖庭中看一宫人，每日昃则笑歌啼号，若狂疾而足不能履地。朋视之曰：此必因食饱而大促力顿仆于地而然。乃饮以云母汤，令熟寐，觉而失所苦。问之乃言：因太华公主载筵宫中，大陈歌吹，某乃主讴，惧其声不能清且长，吃 蹄羹，饱而当筵歌大曲，曲罢觉胸中甚热，戏于砌台上，高而坠下，久而方苏，病在足不能步也。

　　范九思 业医善针。昔人母患喉生蛾，只肯服药不许针，无可奈何。九思云：我有一药，但用新笔点之，暗藏铍针在笔头内刺之，蛾破血出即愈。医者贵乎有机也，学人知之。

　　于法开 善医。治产难，令食羊肉十余脔而针之，须臾儿从羊 裹下。

　　任度 不知何许人，老医也。有患者尝饥，吞食则下，至胸便即吐出。医作噎疾膈气，治之无验。任视之曰：非此疾，盖因食蛇肉不消而致斯病，但揣心腹上有蛇形也。病者曰：素有大风，尝求蛇肉食，风稍愈，复患此疾矣。遂用硝、黄合而治之，微下利则愈。医皆记其验而知蛇瘕也。

　　莫君锡 大业中为医丞。炀帝好色，服丹发躁，进剂治之。又置冰盘于前，俾朝夕观望，亦治烦躁之一术也。

　　张苗 不知何郡人。雅好医术，烧地铺叶出汗其法也。

　　唐慎微 字审元，蜀之华阳人。貌陋言讷，中极明敏，治病百不失一。着《备用本草》及《经史证类》。

　　王叔和 西晋高平人，为太医令。性度沉静，博通经史，精研医道，洞识修养，纂岐伯、华佗等书为《脉经》、《脉诀》，次仲景《伤寒方论》，遂使其本书不行于世，后人不免有遗议焉。

　　马嗣明 南齐河内野王人。善诊脉知一年前死生。针灸孔穴与明堂不同，艺术精妙，一时名医皆为所轻。治背痈肿，炼石涂之便瘥。其法以粗黄色石如鹅鸭卵者，猛火烧令赤，入醇醋中，自有石屑落醋里，频烧至石尽，取石屑晒干为末，醋调涂肿上，无不愈。

　　姚僧垣 字法卫，后周吴兴武康人。仕梁为太医政，历魏、周、隋进爵北绛郡公，年八十五乃卒，赠本官加荆湖三州刺史。先生医术高妙，诸蕃外域，咸请托之。着《集验方》十二卷，撰《行记》三卷。其长子察，《南史》有传。

　　姚最 字士会，僧垣次子。博通经史，官学士。天子敕习家业，十余年中，略尽其妙，效验尤多。

　　李修 字思祖，本阳平馆陶人。得沙门姚僧垣针灸术，撰《药方》百卷。官太医令，赠青州刺史。

　　巢元方 隋人，大业中为太医令。撰《病源》五十卷，不为无见。但言风寒二气而不及湿热之文，后人不免遗议。治风逆坐起不得，用半年羔羊，杀而取腔，以和药末，药未尽而病愈。

　　韦讯 号慈藏，唐人。医中之圣，人皆仰之，今医家多图其像以祀之。

　　元珠先生 王冰之师，洞明《素问》。

　　王冰 号启玄子，唐宝应中为太仆令。注《素问》，作《玄珠密语》，其大要皆论五运六气，《皇极经世》注亦载其语。

　　张鼎 补孟诜《食疗本草》。

　　张文仲 唐之洛州洛阳人。少与李虔、韦讯并以医知名，则天初为侍御医，特进苏良嗣，方朝疾作仆廷中，公诊曰：忧愤而成，若胁痛者，殆未可救。顷告胁痛，又曰：及心则殆。俄心痛而死。公论风与气尤精，风状百二十四，气状八十，治不以时，则死及之，惟头风与足气，药可常御。病风之人，春秋末月可使洞利，乃不困剧，自余须发，则治以时消息。乃着四时轻重术凡十八种，《随身备急方》三卷。

　　肖炳 唐之兰陵处士，撰《四声本草》。

　　杨损之 唐开元后人，润州医博士，兼节度随军，撰《删繁本草》。

　　陈士良 伪唐陪戎副尉，剑南医学助教。取诸家本草有关于饮食者类之，附以调养脏腑之术，名《食性本草》。

　　于志宁 字仲谧，京兆人。唐永徽间迁太傅，与李绩修定本草，并图合五十四篇，其书大行。

　　甘伯宗 撰历代明医姓氏，自伏羲至唐，凡一百二十人，出《辍亲录》。

　　孙兆 宋时官殿中丞，尚药奉御太医令用和之子，父子皆以医知名。治平中间有显官坐堂，忽耳鸣，公诊曰：心脉大盛，肾脉不能归耳。以药凉心，则肾脉复归，耳鸣立愈。

　　王纂 宋海陵人。少习经方，尤精针石。治一女子，每夜被獭精假作其夫迷惑，鬼穴一针，獭从被出。

　　庞时 字安常，宋蕲水人。世医，不足父所授《脉诀》，独取《素》、《难》，通其说，时出新意。注《难经辨》数万言；作《本草补遗》，补仲景论。尝言华佗术，非人所能及，乃史氏之妄乎！治难产，以手隔腹扪儿手所在，针其虎口，既痛即缩手，产下。治富家子走仆刑尸，大惊发狂，时取绞囚绳烧灰，酒调服而愈。

　　朱肱 号无求子，宋吴兴人。深于伤寒，着《活人书》。道君朝诣阙投进，授奉议郎医学博士。在南阳时，太守疾作，用小柴胡为散，连进三服，胸满。公曰：小柴胡汤煎清汁服之，能入经络，攻病取快，今乃为散，滞在膈上，宜乎作满。因煮二剂与之，顿安。

　　吴廷绍 为太医令。烈祖食饴，喉中噎，医莫能疗，公进楮实汤而愈。或叩之，答曰：噎因甘起，故以楮实汤治之。

　　许希 开封人，以医为业。宋景佑元年，仁宗不豫，公为针心胞络之间而愈，命为翰林医官。着《神应针经要诀》。

　　赵自化 宋德州平原人。高祖尝为景州刺史，后举家陷于契丹，父知富脱身南归，寓居洛阳，习经方名药之术，官翰林医学。撰《四时养颐录》及《名医显帙传》三卷。

　　陈文中 字文秀，宋宿州人。为安和郎，判太医局，兼翰林良医。明大、小方脉，于小儿痘疹尤精其妙。

　　淳佑中，与保安翰林医正郑惠卿同编《幼幼新书》，又着《小儿病源方论》一卷。

　　宋道方 字毅叔，宋南京人。以医名天下，不肯赴请，病者扶携以就求脉。政和中，有太守母病在膏肓，能以良药缓其旬日乃死。

　　僧智缘 随州人。善《太素脉》，诊父而能道其子之吉凶。王安石信之曰：昔医和诊晋侯而知其良臣将死，视父知子，何足怪哉！皇甫垣 蜀之夹江人。以善医目疾，高宗、孝宗皆称皇甫先生而不名。对高宗言：心无为则身安，人主无为则天下治。又言：长生之术，先禁诸欲，勿令放逸，丹经万卷，不如守一。

　　王克明 字彦昭，饶州乐平人，初生时，母乏乳，饵粥得脾疾。长益甚。医以为不治，乃读《素》、《难》，刻意处药乃愈。针灸尤精。有难疗者，必沉思得其要乃与药，病虽数证，只用一药以除本，亦有不药期某日自安者。任内翰医官。

　　张锐 字子刚，宋郑州人。官成州团练使，以医知名。政和中，治伤寒已死一昼夜而面赤者，即用药灌之，次早遗屎尿而苏，更进平胃散一帖遂安。治一产妇大泄喉闭，用附子理中丸裹以紫雪，一服两疾皆愈。

　　郝允 宋博陵人，授异人医术，世称神医。有一妇夜间口噤而死，公曰：血脉滞也，不用药，闻鸡鸣自愈。

　　一行 踔辄踣，公曰：脉厥也，当治筋。以药熨之，自快。一孕妇极壮健，公诊曰：母气已死，壮健者恃儿气耳。如期子生母死。

　　王贶 字子亨，本士人，乃宋道方之婿，尽传其术，后以医得幸，宣和中为朝请大夫。着《全生指迷论》。

　　有盐商失惊，吐舌不能入，经旬不食， 羸日甚，公为针舌之底，抽针之际，其人若委顿状，顷刻舌缩如故。

　　杨介 字吉老，泗州人。以医闻四方，着有《存真图》。徽庙日食水，尝苦脾疾。诸医用理中汤不效。公以水煎与服，立愈。治广州府判杨立之喉间生痈，脓血流注，寝食俱废。公以生姜一片，试尝甘香，服至半斤，痛处已宽，一斤始觉辛辣，脓血顿尽，饮食无滞，盖因其居南方，多食鹧鸪、竹鸡，此二禽好啖半夏，久而毒发，故以姜制。

　　孙琳 铭钤，本殿前司健儿。善医。宋宁宗为郡王，病淋，日夜凡三百起，遂以淡豆豉大蒜蒸饼三物研烂为丸，温水下三十丸，日进三服，三日而愈。或问其说，公曰：小儿何缘有淋？只是水道不通利，蒜、豉皆通利，无他巧也。

　　刘元宾 号通真子，宋人，着《脉诀》。

