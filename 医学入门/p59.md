<!-- { "loadSidebar": true } -->
　　枇杷叶枇杷叶苦平无毒，清肺止渴止咳促，扫肺风生胸面疮，卒呕下气效尤速。

　　叶如枇杷，故名。治肺热咳嗽气逆，消渴及久嗽身热肌瘦将成痨者。又治肺风疮，胸面上疮及卒呕哕不止，下气。四月采，每叶重一两者，以粗布拭去毛净，甘草汤洗一遍拭干，酥炙。其毛射人肺，令咳不可疗。实，甘寒无毒，治肺气，润五脏，下气止呕逆并渴疾。多食动痰热，和炙肉、热面食之，令人患热毒黄病。

　　兰草兰草芳平辛更甘，止渴生津去癖痰，利水散郁消诸痹，久服可与神明参。

　　叶似马栏，故名兰草。即今人栽植座右，花开时满室清香者，无毒。善止消渴，除胸中痰癖。丹溪云：散久积陈郁之气甚有力，利水道。经云：消诸痹，治之以兰是也。兼杀蛊毒，辟不祥。和油煎膏，泽头长发。久服，益气润肌，轻身不老，可通神明。盖禀金水清气而似有火，方药俗人并不识用，惟东垣常用之。五六月采，阴干。入药煎煮。

　　马兜铃马兜铃子寒而苦，肺热咳嗽痰无数，咳逆连连坐卧难，熏痔更医五种蛊，根即名为青木香，利膈止痛无不愈。

　　实如马项之铃，作四五瓣。无毒。阴中微阳。主肺热咳嗽，痰结喘促，气上逆连连，不可坐卧。又治血痔疮，以药于瓶中烧烟熏病处。五种蛊毒，水煎顿服吐之，立化蛊出，惟蛇蛊，加麝少许。入药劈开，取向里子去革膜，微炒。根名土青木香，治气下膈，止刺痛。八月采用。

　　款冬花款冬花温味辛甘，止劳嗽喘唾稠粘，肺痿烦渴心惊悸，洗肝明目咽如搀。

　　款，至也，至冻时开花，故又名颗冻。纯阳无毒。主咳逆上气，善喘息，呼吸连连不绝，涕唾稠粘，消痰止嗽。

　　治肺痿肺痈吐脓血，消渴烦热，寒热。润心肺，益五脏，补劳劣。古今治嗽之最要者也。有人病久嗽，用款冬花于无风处烧，以笔管吸其满口则咽，数日效。兼治心虚惊悸，发痫，洗肝明目，治咽喉肿痛如搀。花半开者良。去枝土，甘草水浸一宿，阴干。杏仁为使，恶皂荚、消石、玄参，畏贝母、辛夷、麻黄、黄 、黄芩、黄连、青葙子，得紫菀良。

　　紫菀紫菀苦温能调肺，消痰嗽血定喘悸，寒热胸结气能消，补虚治蹶并劳疰。

　　菀，软也。色紫而体软润者佳。又有白菀，性亦颇同。无毒。益肺，安五脏。消痰止渴，止久嗽及肺痈咳唾脓血，喘悸，咳逆上气，胸胁寒热结气。补虚劳不足，润肌添髓。兼治喉痹，痿蹶，尸疰劳气百邪，妇人卒不得小便，小儿惊痫。去芦，蜜水浸一宿，焙干。款冬花为使。恶天雄、瞿麦、雷丸、远志，畏茵陈。治久嗽不瘥，紫菀、款冬花各一两，百部五钱，为末，生姜、乌梅煎汤下三钱，甚效。

　　阿胶阿胶甘温保肺气，劳喘损嗽及久痢，补虚治痿立亦难，养肝安胎腰腹坠。

　　取乌驴皮，以东阿井水煎者佳。盖济水性清趋下，故治浊痰逆上。无毒。降也，阳也。人手太阴、足少阴、厥阴经。益肺气，定喘，虚损咳唾脓血非此不除。止赤白久痢，得黄连、黄蜡为佐最妙。补虚羸，阴气不足，心腹内崩劳极洒洒如疟状，腰腹痛，小腹痛甚，四肢酸疼，脚酸不能久立，一切瘫痪不遂。养肝血，凡血虚而胎动不安，腰腹重坠下血，血痢或卒尿血。丹溪云：久嗽久痢，虚劳失血者宜用。若邪胜初发者用之，强闭其邪而生他症。阿胶，真者难得，宁用黄明牛胶。但牛皮胶制不如法，自制者为妙。凡煎时必用鹿角一片，不尔则不成也。凡使先于猪脂内浸一宿，取出锉碎，以蚌粉炒成珠。山药为使，畏大黄，得火良。

　　诃梨勒诃梨勒温通肺津，泻逆消痰敛咳频，开胃涩肠消食胀，肾积胎漏崩带神。

　　梵语云诃梨勒，俗名诃子。味苦，微酸。无毒。沉而降，阴也。苦多酸少，能泻肺敛肺而不能补。故但通利津液，泻气上逆，胸膈结满，消痰除烦。治久咳、火伤肺郁、胀满、喘嗽，开胃调中，涩肠脏，止水道、久痢、气痢、久泻肛痛、霍乱，消食下气，除冷气心腹胀满。又治奔豚肾气，胎漏胎动，气喘胀闷，产后阴痛，和蜡烧熏及煎汤熏洗。一切崩中带下，肠风泻血并治，盖有收涩降火之功也。气实者最效，气虚及暴嗽初泻不可轻用。六棱黑色肉浓者良。水泡，面包煨熟，去核，或酒浸蒸去核，焙干。子未熟时风飘堕者，谓之随风子，曝干收之。治痰嗽咽喉不利，含三数枚，殊胜。

　　竹沥竹沥甘寒最滋阴，止渴止汗除烦心，口疮目痛救胎产，中风痰壅失声音。

　　取竹沥法，见六卷。丹溪云：无毒，性缓，能除阴虚大热大寒。治消渴、久渴、自汗、尿多，胸中烦热、狂闷惊悸及口疮目疮、头风头痛、中风失音、风痹。一切痰火、气血虚而少食者宜用。又云：痰在四肢，非此不开。妇人胎前子烦，头旋倒地，胎动不安，产后强直口噤，小儿惊痫，天钓夜语，兼治金疮口噤欲死，时行瘟疫迷闷。大抵寒而能补，不必疑其寒也。

　　菖蒲菖蒲气温味辛苦，除烦下气出音语，明目聪耳定头风，伸痹通心五脏补。

　　菖，昌盛之貌，叶丛生如蒲。无毒。除烦闷，治咳逆上气、中恶鬼气、心腹冷痛，出声音，明目。治耳聋、耳鸣、耳痛、头风。利四肢风寒湿痹不得屈伸。通九窍，开心孔，补五脏虚，久服延年高志。兼治痈肿疮疥，杀诸虫，止小便，丈夫水脏，妇人血海久冷，安胎。治产后下血不止。《局方》补心药中多用，然辛劳太甚，年壮心孔昏塞者用之得宜，若心劳神耗者禁用。生石涧，一寸九节不露根者佳。五月、腊月采，阴干去毛。秦艽为使，恶麻黄，忌饴糖、羊肉、铁器。

　　远志远志苦温益肾精，补中高志定心惊，利膈通窍除咳逆，苗感阴生止梦萦。

　　性能令人志识高远。苗名小草，其形细也。无毒。沉而降，阳也。主益精壮阳，补中虚，定心气惊悸、健忘、梦邪遗精，去心下膈气，除咳逆，利九窍，明耳目。小草，四月感阴而生，故益精补阴气，止虚损梦泄，治心孔昏塞。先用甘草、黑豆水煮去骨，后用姜汁炒。畏珍珠、藜芦、蛴螬，杀雄、附毒，得茯苓、葵子良。

　　酸枣仁酸枣仁平止烦渴，引血归脾安睡歇，补中止泄及脐疼，宁心益胆除脾蹶。

　　出酸枣县者真。味酸，无毒。除骨蒸烦热及心虚惊悸不眠。丹溪云：血不归脾而睡卧不宁者，宜用此大补心脾，则血归脾，而五脏安和，则睡卧自宁。又补中益气。治心腹寒热，邪结气聚，脐上下痛满，血转久泄，宁心志，敛虚汗，益胆气，又治四肢酸疼湿痹，筋骨风。久服助阴气，安五脏，令人肥健，轻身延年。

　　睡多，生用：不得睡，炒熟，再蒸半日，去皮尖，研碎用。恶防己。

　　以上解热生津药。

　　生地黄生地黄寒甘苦味，滋肾凉心清肺胃，调脾养肝润二肠，妇人崩漏胎产治。

　　水试浮者为天黄，半沉者为人黄，俱不用，沉重者为地黄，最胜。无毒。沉而降，阴也。入手太阳、少阴，足少阴本药也。滋肾水，真阴不足，劳瘦骨蒸，日晡寒热，唾血，耳鸣，凉心火血热，五心潮烦，惊悸。

　　清肺热咳嗽，鼻衄，泻脾胃湿热，吐血，牙痛欲脱。丹溪云：生地较之熟地更宣通不滞。劳倦伤脾者，以实脾药中用二三分，以固脾气，使脾家永不受邪，盖湿热去而脾胃自固。所以本草曰：除寒热积聚，去胃中宿食，养肝血，益胆气。主折伤绝筋伤中，逐血痹，明眼目，利大小二肠，治便血溺血。老人津枯便燥者必用之。女子崩中血不止，胎动胎漏，产后血上泊心闷绝。大抵补五脏，通血脉，益气力，虚而多热加而用之。多用恐倒脾胃，中虚寒者禁用。生采者大寒，日干者微寒，火干者微温。脉洪实热者，生采捣汁服之；脉虚血热者，用姜汁拌炒，免致泥膈痰。得门冬、清酒良，恶贝母，畏芜荑。若犯铜铁器，令消肾白发，男伤荣，女损卫。又合萝卜食，则能耗诸血。

　　熟地黄熟地黄甘苦温平，补血填髓滋肾精，疗伤寒后腰股痛，除新产罢腹脐疼。

　　无毒。沉而降，阴也。入手足少阴、厥阴经。东垣云：熟地黄补血，且疗虚损。又曰：活血气，填骨髓，滋肾水，补真阴，治伤寒后血衰、腰股酸疼，除新产后血虚脐痛难禁。丹溪云：下元血衰者须用之，尺脉微者，佐以桂、附则填精补髓；尺脉旺者，佐以知、柏则滋阴降火。独用则泥膈，故中满痰盛者慎用。余治与生地悉同。

　　盖本经只言干生二种，后世改用熟者，生寒熟滞，中寒有痞易泄者全禁。怀庆者佳。水洗，用生地捣汁九蒸九晒，或酒或姜汁俱好。畏忌同生地。

　　当归当归甘辛头止血，破血用尾和用身，随所引用上头角，中理胸腹下荣筋，兼治风疮及气逆，金疮胎产更称神。

　　气血昏乱服之各有所归，出当州者良。大温，无毒。可升可降，阳也。入手少阴、足太阴、厥阴经。以心主血，肝藏血，脾裹血也。头止血而上行，身养血而中守，尾破血而下流，全活血而不走，又头硬者亦破血。

　　大抵去旧生新之剂全用。引以川芎、细辛之类，则治血虚头痛、眼痛、齿痛，合诸血药。入薏苡、牛膝，则下行而治血不荣筋，腰痛足疾，合诸血药。入人参、川乌、乌药、薏苡，则能荣表以治一身筋寒湿毒。在参、则补气血虚劳而止汗长肌；在芍、术、地黄则养血滋阴而补肾。合芍药、木香，则能和肝而止痛治痢；合鳖甲、柴胡，则定寒热而除温疟；合陈皮、半夏，则能止呕；合远志、酸枣，则能养心定悸。在桂、附则热而温中散冷；在硝、黄则寒而通肠润燥；在莪、棱、牵牛则破恶血而消 痞。是皆随所引药为用，盖味辛甘而气疏畅无定故也。兼治客血内塞，中风痉汗不出，湿痹，中恶客气，金疮跌扑，诸恶疮疡及风癣在皮肤中。经云本血药而又治胸中咳逆上气。主妇人漏下绝子，脐腹急痛， 瘕，胎动下血，心腹疼痛，逆产，死胎，产后恶血上冲。

　　《别说》云：于补虚最速，于产后备急。又有言曰：补女子诸不足，说尽当归之用。患大虚冷，加而用之。肥润不枯燥者佳。治上酒浸，治外酒洗，血病酒蒸，痰用姜汁炒。畏菖蒲、海藻，恶牡蒙、 茹、热面。一云：川产者力刚可攻，秦产者力柔可补。

　　川芎川芎辛温行血气，止头疼破血海瘀，更散心郁治痈疽，风寒湿痹亦能去，叶名蘼芜治老风，又主咳逆及蛊疰。

　　芎，穹也，至高之位，性主头病，故名。无毒。浮而升，阳也。入手足厥阴，少阳本经药。主血虚中风，入脑冷痛，面上游风去来，目泪出，多涕唾，东垣所谓上行头角，助清阳之气而止痛是也。主妇人经闭无子。

