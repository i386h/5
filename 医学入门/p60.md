<!-- { "loadSidebar": true } -->
　　或崩中不止，或胎动不安，子死腹中，或胎衣不下，或产后血晕，破瘀血，养新血，一切衄吐溺血皆治。东垣所谓下行血海，养新生之血而调经是也。丹溪云：川芎味辛，但能升散而不能下守，血贵宁静而不贵躁动，四物汤用之，以行血药之滞耳，岂有辛散而能养下元之血哉？愚谓东垣、丹溪原不相背，盖行滞破瘀而后新生之血可养。丹溪又曰：痈疽诸疮肿痛药中多用之者，以其入心而能散火邪耳。又开郁行气，止胁痛、心腹坚痛，诸寒冷气，疝气，亦以川芎入心助行气血而邪自散也。古人所谓血中气药，信哉！一切风寒湿痹、气痹、血痹、腰脚软弱、半身不遂皆治。《日华》云：治一切血，一切气，一切风，一切劳损。但单服、多服、久服则走泄真气，多致暴亡。川产形块重实色白者良。水洗，略炒或蒸。生用痹皮风。自芷为使。得细辛疗金疮止痛，得牡蛎疗头风吐逆。蘼芜，辛温无毒。主身中老风、头中久风、风眩。又治咳逆，定惊气，辟邪恶，除蛊毒鬼疰。

　　四五月采苗，阴干。

　　白芍白芍酸寒补津液，治血虚痛破坚积，止泻痢因湿热消，生血损肝还受益。

　　芍，灼也，灼灼其花，根能治病，故名。有小毒。可升可降，阴中阳也。入手、足太阴经。通肺燥，滋肾阴，补津停湿，令小便自行，非通利之药也。血虚腹痛非此不除，以其酸能收敛肝之阴气，而补中焦脾胃故也。质重味浓能破坚积疝瘕。水泻下痢刺痛后重必用之者，以能收敛湿热邪毒，而脾之正气自舒。兼治诸淋、诸血、风毒骨痛，敛汗退热。治妇人产前诸疾，赤白带下，能入血海，乃收降之妙剂也。昔人皆谓泻肝补脾，东垣又谓损其肝者缓其中，缓中即调血也。谓芍药能调血者，何哉？盖当肝火阴邪犯脾，酸能收泄阴气而止痛健脾，非泻肝之正气也。若肝损血虚，则能调荣卫而生新血。惟产后气血大虚，东方生发真气亦微，初产又无邪火，误用伐伤生气，必变他症。大抵亦随所佐用而为寒热。佐以柴胡、牡丹、山栀，则泻火而除热燥；佐以生姜、肉桂、干姜则温经而散寒湿。恶寒腹痛则加桂，恶热腹痛则加芩。与参、术同用则补中气，与归、地同用则补阴血。惟血虚冷而中虚寒者禁用。冬月宜服者亦减半。出杭越茅山者佳。酒浸，炒或煨。雷丸为使。恶石斛，畏硝石、鳖甲、小蓟，反藜芦。

　　赤芍赤芍专能消瘀血，利水下气祛烦热，大除腹痛通月经，疗眼消痈肝火泄。

　　二芍药性亦大同，但色白在西方，则补而敛涩；色赤在南方，则泻而微散。东垣云：赤芍药破瘀血而疗腹痛，烦热亦解。仲景方中多用之者，以其能定寒热，利小便也。宣通脏腑，利膀胱、大小肠，故月经闭者用之。泻肝火，赤眼暴肿， 肉及诸疮，肠风，痔 。生用偏降，酒浸梢能升发。

　　枸杞子枸杞子寒滋肾精，补气养血眼自明，退热宽胸润肠胃，疮毒风痹脚腰疼。

　　枸，狗也。《尔雅》云：其根久如狗形，服之大有灵异。杞，即杞柳之杞。多刺，又名枸棘。味苦、甘，微寒。无毒。古谚云：去家千里，勿食枸杞。言其滋益清气，强盛阴道也。内伤大劳，嘘吸少气，肝风血虚，眼赤痛痒昏翳。除烦止虚劳寒热，下胸胁气，治五内邪气、热中消渴，利大小肠，散诸疮毒，去皮肤骨节间风、周痹、风湿腰脚疼痛。兼治客热头痛、齿痛、满口出血。煎膏久服．轻身不老，坚筋骨，耐寒暑。其叶甘，春初可作菜食。甘州者佳，去蒂晒干。

　　肉苁蓉肉苁蓉补右肾精，阴痿非此不能兴，止茎中痛强筋髓，妇人崩带与瘕 。

　　马精落地所生，初生似肉。味甘、酸、咸，微温。盖其性从容和缓。无毒。补右命门相火不足，男子绝阳不兴，泄精，尿血，遗溺，下痢，止茎中寒热痛，膀胱邪气，强筋髓，暖腰膝，止腰痛。又治妇人血崩带下、瘕、阴痛、绝阴不产。丹溪云：峻补精血，骤用反致动火便滑。酒浸一宿，刷去浮甲及心中白膜，如竹丝草样，不尔，令人上气不散。酒蒸，或酥涂炙，根名琐阳，味甘、咸，气温，无毒。闭精，补阴气。虚而大便燥结者，煮粥食之，不燥者勿用。入药炙。

　　牛膝 本滋精血，润燥药也。因何首乌连编风类。

　　鹿茸鹿茸甘温生精血，专治崩漏与遗泄，虚劳如疟脚腰疼，石淋痈肿骨中热。

　　鹿，六也，为律，律主鹿。六月初生肉角，其毛茸茸。味甘、咸，无毒。补虚羸，生精血，益气强志。

　　主女人崩中漏血、赤白带下。男子泄精，溺血，小便利，虚劳洒洒如疟，羸瘦，四肢酸疼，腰脊冷痛，脚膝无力，散石淋，痈肿，骨中热，疽痒。又能破留血在腹，坚筋骨，安胎下气，治寒热惊痫，杀鬼精。生齿不老，乃血家去旧生新剂也。不损破出血，形小如紫茄者佳。或长四五寸，分歧如马鞍形，茸端如玛瑙者亦好。用酥涂匀，火焰中急燎去毛尽，微炙用。有小虫，不可鼻嗅。麻勃为使。按月令，冬至一阳生，麋解角；夏至一阴生，鹿解角。故麋茸补阳，鹿茸补阴。鹿 峻，乃牝牡相感之精。其法用初生牡鹿三五只，苑囿驯养，每日以人参煎汤，同一切料草任其饮食，久之以硫黄细末和入，从少至多，燥则渐减，过而复始，大约三年之内，一旦毛脱筋露，气胜阳极，别以牝鹿隔苑诱之，欲交不得，或泄精于外，或令其一交，即设法取其精置瓷器内，香粘如饧，随人所宜补药，如补阴丸、固本丸之类，以此 加炼蜜三分之一，同和为丸，或和鹿角霜为丸。空心盐酒下，起虚羸瘵疾危症甚捷。

　　鹿角鹿角咸温仍秘精，止尿血与小腹疼，逐瘀强筋祛邪恶，疮肿磨敷可复平。

　　鹿者，仙兽。常自能乐性云泉，至六十年，必怀琼于角下，角有斑痕紫点，盖鹿载玉而角斑。无毒。东垣云：鹿角秘精髓，而腰脊之痛除，止尿血、留血在阴中，除小腹血急痛，治折伤恶血，强筋骨，补绝伤，除邪恶气，治妇人梦与鬼交及胞中余血不尽欲死。诸恶疮、痈肿、热毒，醋磨敷之。或醋煮锉碎为末，或磨水，或烧灰，或炙黄色。杜仲为使。

　　鹿角胶鹿角胶甘温而平，虚羸失血四肢疼，女崩无子安胎孕，淋露折伤用最灵，霜味咸能补肾气，壮阳专止梦遗精。

　　即白胶。无毒。主伤中虚羸、劳绝气衰、多汗、咳嗽、吐血、咯血、嗽血、尿血、下血、四肢酸疼，腰痛、女人崩中不止、血闭无子，服之令有子，安胎止痛，淋露，折跌伤损。久服益髓长肌悦颜色，令人肥健轻身延年。

　　凡肿已溃、未溃者，以白胶一片渍软贴之，头上开孔，有脓即出，无脓自消。鹿角霜，味咸，温，无毒。治五劳七伤羸瘦，补肾益气固精壮阳，强骨髓，止梦遗。煎胶霜法：取鲜角锯半寸长，置长流水中浸三日，削去黑皮，入砂锅内以清水浸过不露角，桑柴火煮。从子至戌时止，旋旋添水，勿令火歇，如是者，三日角软，取出晒干成霜。另用无灰酒入罐内，再煎成胶，阴干，或炒成珠，或酒化服，或入补药为丸服，功同麋角。得火良，畏大黄。

　　有入药及黄蜡同煎者，非古法也。

　　蒲黄蒲黄无毒味甘平，止血用熟行用生，心腹膀胱寒热去，涩肠止泻又止精。

　　产于香蒲之上而色黄，即花中涩屑也。隔纸炒黄，蒸半日，焙干。熟用补血、止血，治女子崩中带下不止，止痢血、衄血、尿血、肠风下血，坠胎血晕，产后诸血病。兼治脱肛，涩肠止泻，止遗精。生用破血消肿，去心腹膀胱热，利小水，通经脉，破瘀血，妇人月候不匀，血气心腹痛，血 儿枕急痛。又治打扑血闷，排脓疮疖，游风肿毒，敷重舌舌上生疮及阴下湿痒，产后妒乳、痈肿，又用蜜调，作饼食之，解心脏虚热，甚益小儿。

　　多食令自利虚人。

　　香蒲，即蒲黄苗。主五脏心下邪气，口中烂臭，坚齿明目，聪耳轻身。

　　柏实柏实甘辛平润心，滋肾兴阳腰痛深，利膀胱中冷脓水，安脏除风湿痹侵，叶苦涩温止诸血，益脾敛肺补真阴。

　　万木向阳，惟柏西向，故字从白，禀金之正气，木之最坚者也。无毒。主养心神，润心血，止汗定惊。

　　又滋肾水，兴阳道，疗虚损、历节、腰中重痛、腰肾中冷脓宿水。兼安五脏，益气血，除风湿痹，去头风，治百邪鬼魅，小儿惊痫。久服令人肌润聪明，不饥，延年。干州者佳。去壳取佳，微炒去油。牡蛎、肉桂为使。

　　畏菊花、羊蹄、诸石、面曲。侧柏叶，无毒。主吐血、衄血、血痢、崩中赤白、尿血及七情呕血、胸中疼痛、冷风历节疼痛、大风眉发脱落。久服去湿痹，耐寒暑，止饥，益气轻身。丹溪云：性善守多燥，大益脾土，涩肺补阴之要药也。又止小儿泄痢，杀五脏虫。为末和油涂头，生发。炙热 冻疮，鼠 ，肿核。凡采叶随月建方，以取得月令之气也。去梗，糯米泔浸七日，炒。坟墓上者不可用。柏白皮，主中热，油及火灼烂疮，长毛发。为末，猪脂煎涂。柏枝节煮以酿酒，治风痹，历节风，烧汁涂 疥癞疮。

　　槐实槐实苦酸咸气寒，湿热肠风痔痢宽，疏五内邪清头目，疝痛阴疮胎产难，皮主牙疳根喉痹，枝治风痿崩带安。

　　槐木，虚星之精，叶大则黑，昼合夜开，故从鬼。又名守宫实，即荚中子，大如豆，坚而色紫，俗名槐角。

　　无毒。主湿热肠风下痢、五痔，疏导五内邪气，风热烦闷。兼明目，除热泪，头脑风眩，心头吐涎如醉，漾漾如立舟车上者。又治疝痛及男妇阴疮湿痒，妇人乳瘕，子脏急痛，堕胎催生，吞七粒即效。本草云：补绝伤益气，亦治中带补之剂也。微炒用。槐白皮，味苦。主口齿风疳 血，浆水煎含之。阴疝、卵肿、气瘤及痔有虫，或下脓血，煎汤淋洗槐根皮，平。主喉痹寒热，中风强直，皮肤不仁。煎汤洗五痔并一切恶疮，妇人产门痒痛及汤火疮。煎膏，消痈肿，止痛长肉。槐枝，煮汁酿酒疗大风、痿痹甚效。崩中，带下赤白，烧灰，酒调服。九种心痛，水煎服。又煎汤洗疮及阴囊下湿痒。 炭揩齿，去虫，烧沥涂癣，和麻油磨浓点赤眼。与槐叶平，煎汤，治小儿惊痫壮热，疥癣疔肿，鼻气窒塞。

　　槐花槐花苦平清肺汤，肠风痔痢最为良，心痛眼赤俱炒用，杀腹虫治皮肤疮，胶化风涎治口噤，四肢顽痹与破伤。

