<!-- { "loadSidebar": true } -->
　　茅，冒也，毛也。冒然而生，为地之毛也。处处有之，春生苗，布地如针，夏开白花，六月采其根，洁白甘美，至秋则枯。主除瘀血，血闭寒热，止诸血吐衄及妇人崩中漏下、月经不匀。利小便，下五淋，除客热在肠胃，止渴坚筋，通血脉。劳伤中气虚羸者，亦可服之。花，性温，治吐血、衄血，及灸疮出血不止。茅针，一名茅笋。性凉，可啖，甚益小儿。通小肠，止鼻衄及暴下血、溺血，罨刀箭金疮，止血止痛。凡痈毒软疖未溃不作头脓，酒煮服之，一针一孔，二针二孔。烂茅，即茅屋上四角经霜久者。性平。止吐衄，酒煮服之。斑疮蚕咬，和酱汁研敷。茅屋滴溜水，解云母毒。

　　蓟根蓟根小大甘平论，破血还以养血元，大者能兼补下气，治带安胎消肿 ，小者专主九窍血，只宽胸隔退热烦。

　　出北地蓟门者胜。蓟，冀也。热则冀凉，冷则冀和，弱则冀强，乱则冀治。大蓟，大有所冀也；小蓟，小有所冀也。二蓟无毒。俱治吐呕衄血、暴下血、血崩及九窍出血，金疮流血不止，乃破瘀血，止新血之剂。故经云：养精保血。大蓟，治血之外兼能补养下气，治女子赤白沃带、胎动下血，疗痈恶疮。古有阴冷囊肿、疼痛欲死、不眠，煮汁服之立瘥。叶，治肠痈腹脏瘀血、血晕、扑损，生擂酒并小便任服。小蓟，力微，治血之外只能开胃，宽胸膈，退热烦及衄、鼻塞不能而已。大蓟，高三四尺，叶皱；小蓟，高一尺许，叶不皱为异，亦可为蔬。四月采苗，九月采根，洗净阴干，微焙，亦可生捣汁服。

　　卷柏卷柏无毒辛甘平，止血用炙破血生，血闭瘕淋阴内痛，咳逆风痿脱肛宁。

　　生石上，处处有之。卷屈如鸡足，青黄色，叶似柏。生用破血，炙用止血。主妇人经闭无子， 瘕，淋结，阴中寒热痛。兼治咳逆、头中风眩、痿厥、脱肛、尸疰、五脏邪气，强阴益精，和颜色。七月采，去近石沙土处，阴干用之。

　　茺蔚子茺蔚子味甘辛温，行血养血解心烦，逐水去风止损痛，女药称仙号返魂，茎可洗疮花治带，叶敷诸疮可无痕。

　　茺，充实也；蔚，盛貌。无毒。善行瘀血，养新血。治血逆心烦，益心力，逐水气浮肿，去风热疮毒。

　　治折伤内损有瘀，天阴则痛。兼能明目养精，除大热头痛。一名益母者，善救胎前因热病子死腹中，难产，产后血胀血晕，产前诸疾，求嗣调经，无所不效，故曰妇人仙药。单用煎膏，号曰返魂丹，详七卷。茎，煎汤，洗瘾疹瘙痒；若初生小儿浴之，不生疮疥。花，治妇人赤白带下，每末二钱，空心温汤下。叶，治小儿疳痢垂死、大人痔疮，煮粥或取汁饮之。疔肿、乳痛、丹毒、诸恶疮疖、蛇毒，已破未破，捣汁内服、外敷。

　　面上风刺。为末，用面汤调，烧灰涂之。亦制硫黄。子、苗，入洗面药，令光泽。小儿 耳，取汁滴之。治马咬，和醋炒为末封之。初春亦可取作菜食。治病，花、茎、子、叶同功。

　　刘寄奴刘寄奴温苦味真，消瘀血治产余屯，通经宽胀愈腹痛，汤火金疮效若神。

　　无毒。主破瘀血。治产后余疾下血，止痛极效，更通妇人经脉， 结，下气，消水胀，止水泄，心腹疼痛。又治汤火疮至妙，先用糯米饮刷患处，后用此为末糁之，不痛无痕。凡汤着处，先用盐末掺之，护肉不烂，然后敷药。所以名刘寄奴，宋高祖裕之小名也。俗用此止金疮出血如神，但多服令人利。生江南，苗、茎似艾蒿，有四棱，高二三尺；叶青似柳，四月开小黄花，七月结实，似黍而细，一茎上有数穗互生；根紫大，七月采。苗、花、子通用。雷公云：去茎、叶，只用实。以布拭去上薄壳皮，酒拌蒸，日干用。

　　马鞭草马鞭草凉味苦辛，活血行血利女人，通经破癖消膨胀，男子阴囊肿可伸。

　　苗类益母而茎圆，抽穗如马鞭梢，故名。无毒。活血行血，治妇人月经不通、气血腹胀、月候不匀，破恶血 瘕痞块、肋胀欲死，并煎膏酒下。男子阴肿核痛，捣烂涂之。兼治水肿、久疟，喉痹、臊肿连颊及食鱼脍生肉住膈，结成 瘕，并捣汁饮之。

　　白头翁白头翁苦温无毒，鼻洪痢赤当先服，更止疟狂消瘕疝，项下瘿瘤头上秃。

　　处处有之，叶似芍药而大，有风则静，无风则摇，近根处有白茸，状似人白头，故名。可升可降，阴中阳也。治鼻衄血、赤毒痢、蛊痢腹痛极效。又治温疟、狂徉寒热、阴疝偏坠、 瘕积聚、瘿瘤瘰 、头秃膻腥。

　　兼止金疮血出及痛、一切风气、百骨节痛，乃逐瘀解毒之剂也。七月采根，阴干，得酒良。茎、叶同功同。

　　鸡冠花鸡冠花子凉无毒，泻肝热治肠脏风，更主血脓红白痢，妇人带下及崩中，花形似鸡冠。子入药，微炒。

　　干漆干漆辛温毒而益，破久瘀血年深积，治痹止咳及心痛，利疝祛虫通经脉。

　　木汁如水滴下，可以漆物，阴干如蜂房，孔孔隔者佳。有毒。降也。阳中阴也。东垣云：破日久闭结之瘀血，削年深坚固之沉积。兼治五缓六急、风寒湿痹，止咳嗽及九种心痛、腹肋积滞气、小肠膀胱疝痛，去蛔虫，通经脉。丹溪云：属金而有水与火，性急能飞，补用之中节，积去后补性内行。故经曰：补中续筋填髓。《日华》云：治传尸，生者去长虫。凡使，干者须捣碎炒烟出，不尔，损人肠胃，湿者煎干。素畏漆者忌服。或毒发，饮铁浆及甘豆汤并蟹解之。半夏为使，畏鸡子，忌油腻。验漆以物蘸起，细而不断，断而急收，又涂干竹上阴之，速干者得真。二圣丸：干漆末一两，湿漆一两，熬食饭久，和丸如梧子大。每一丸，酒下无时。治妇人不曾生长气血，脏腑痛甚，男子疝痛牙紧，灌下即安。

　　棕榈子棕榈子苦平无毒，止血养血须炒熟，泻滑痢久可涩肠，皮又破 烧灰服。

　　棕，形如马鬃，闾阎多植此为用。子如鱼子，初生黄色者可淹为果，成熟黑色者入药。炒用，上止鼻洪吐血，下止崩带肠风便血，兼涩肠止泻及赤白痢。皮入药，烧灰存性，破 止血与子同。

　　卫矛卫矛气寒苦且涩，通经止崩下乳汁，破 结除心腹疼，杀虫祛风邪难入。

　　在处有之。茎长四五尺许，其干上三面如锋刃箭羽，故又名鬼箭羽，人家多蟠之以卫祟。无毒。主通月经，止血崩带下，能堕胎，下乳汁及产后血绞腹痛，破陈血 结、蛊疰中恶，腰腹心胸胀满，去白虫，消皮肤风毒，令阴中解，杀百邪鬼魅。八月采，阴干，只用箭头，拭去赤毛，酥炒用。

　　虎杖虎杖甘平破瘀血，通经能散暴 结，止痛排脓利小便，暑渴煎令冰冷彻。

　　在处有之。茎如竹笋状，上有赤班点如虎斑纹，初生便分枝丫，根皮黑色，破开即黄，亦有高丈余者。

　　无毒。主破留血、月候不通、产后恶血不下、心腹胀满、血晕暴结、 瘕、扑损、肠痔，疮疖、痈毒、恶疮、排脓止痛。治大热烦躁，止渴，利小便，压一切热毒。夏月和甘草同煎为膏，如琥珀色，令冷彻如水，服之极解暑毒。兼破风毒结气及风在骨节间，孕妇禁用。八月采，根和叶裹一宿，取出晒干，或浸酒服之，效尤速。

　　蜜蜡蜜蜡甘温炼去黄，止血益气续绝伤，下痢胎漏金疮妙，长肉生肌浓胃肠。

　　蜡，猎也。蜂猎百花酿蜜，渣为蜡。初极香软，经酒、醋煮炼便黄赤，再煎炼，水中烊十数过即白。无毒。

　　主下痢脓血后重，妊孕胎动，漏血不绝欲死，金疮出血，皆能止之。兼补中益气，续绝伤，小儿尤宜。久服耐老不饥。恶芫花、文蛤。治雀目方：黄蜡溶化，入蛤粉相和得所，每二钱以猪肝二两批开，糁药在内扎定，煮熟取出，乘热熏眼至温冷，并肝食之，以平为度。

　　蛴螬蛴螬咸温在桑枯，瘀闭胁坚不可无，汁点眼翳开喉痹，木刺痛疮碎捣敷。

　　蛴，齐也，无头尾之分；螬，曹也，曹曹踊动貌。无毒。主破恶瘀在胸腹不去、吐血，通月经血闭，下乳汁，破骨 折、血在胁下、坚满疼痛。汁点目中淫肤、青翳、白膜，点喉痹止痛消肿。竹木刺入肉，捣碎敷之立出。痈疽痔 ，赤白游风，丹疹，取汁涂之。生桑柳树中内外洁白者佳，生积粪中者，皮黄色暗，止可敷疮疽。

　　冬月或临时采，阴干，糯米同炒，米焦黑取出，去口畔并身上肉毛黑尘，作三四截研粉用。蜚蠊为使。治禾芒入目，以新布覆目上，持蛴螬从布上摩之，其芒自出。

　　代赭石代赭石寒甘且苦，养气血精又善止，镇肝健脾治惊疳，辟贼风邪及疰蛊。

　　出代郡；赭，红黑之间色也。无毒。入手少阴、足厥阴经。养气血，除五脏血脉中热，血痹，血瘀。止吐血、鼻衄、肠风、痔 、翻胃、泻痢、尿血、遗溺、脱精、女子赤沃漏下、带下、月经不止、产难、胞衣不出、堕胎、大人小儿惊气入腹、阴痿不起。经云：怯则气浮，重以镇之。怯者，惊也；肝气，浮也。小儿惊痫疳疾，服之健脾。兼治贼风瘾疹痒疼，鬼疰蛊毒。赤红青色如鸡冠有泽，上文头有如浮沤丁者，谓之丁头代赭，最胜。

　　火醋淬七次，研粉水飞用。干姜为使。畏附子、天雄。无真者，以牡蛎代之。

　　乱发乱发苦温极补阴，止血止咳通闭淋，利水治风医霍乱，产难惊热敛疮淫。

　　发，拔也，拔跃而出。无毒。丹溪云：发补阴之功甚捷。止鼻衄汗血、大小便下血、血痢、血闷、血晕。

　　止咳嗽，转脬，五淋，关格不通。利水，消黄胆、女劳疸。治中 ，破伤风及沐发后中风。定霍乱烦躁，催生及胎衣不下，小儿惊热痫症。煎膏，长肉消瘀。治痈肿骨疽，金疮杂疮。不拘新剪旧落，或自己发，或无病患发，或童男胎发并好。用皂角水洗净，入罐内烧存性。止血，或吹鼻，或酒下，或入补药丸。单发灰散：烧为末，温水或酒下二钱，治血淋甚效。又合鸡子黄煎之，消为水服，治小儿热痰，疗百病。如胎热生疮，蔓延遍身，啼号不乳者，用此涂上，随以苦参粉糁即愈。又和蜂房、蛇蜕烧灰，酒下一钱，治疮口不合，效。人发敷痈疽立愈。

　　乳汁乳汁甘寒润发肤，填补五脏点睛珠，老病口疮女经闭，惟有脏寒不可哺。

　　妇人血下为月经，上为乳汁。无毒。治瘦悴，悦皮肤，润毛发，补五脏，点眼止泪，消赤肿痛，老人虚热，口疮不食，妇人血枯经闭。昔张苍常服，身肥白，年享百岁有余。但性属阴，脏寒人食之则泻。服乳法：取甘香者入银器内，加梨汁一半，锅内顿滚，五更热服。消痰润肺，补虚生血，兼梨汁亦可，但服须吸入气脘乃佳。

