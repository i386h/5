<!-- { "loadSidebar": true } -->
　　皮紧缩皱，形色如砂，又名砂仁。无毒。入手足太阴、阳明、太阳、足少阴经。暖胃温脾，消化酒食，治心腹中虚冷痛，霍乱转筋，呕吐水泻，赤白痢，休息痢，气痢，涩大小肠，除肾积奔豚气，止肺气咳嗽，咳逆上气，又炒过治妊娠触伤，胎动腹痛。丹溪云：缩砂治病，行气故也。治痢药中用之，以热攻热，乃所以顺治也。和皮慢火炒令香熟，刮去皮，取仁捣碎用。与檀香、豆蔻为使则入肺，与人参、益智为使则入脾，与黄柏，茯苓为使则入肾，与赤石脂为使则入大小肠。

　　益智仁益智（仁）辛温疗胃寒，和中止呕唾涎残，固精止溺及余滴，养神补气三焦安。

　　服之益人智能，故名。无毒。疗脾胃中受寒邪，止呕哕涎唾，当于补中、和中药内兼用之。又治遗精虚漏，小便余滴。夜多小便者，取二十四枚碎之，入盐煎服，奇验。诸辛香剂，多耗神气，惟此能益气安神，安三焦，补不足，然亦不可多服。《液》云：主君相二火，手足太阴，足少阴，本脾经药也。与诸香同用则入肺，与补气药同用则入脾，与滋补药同用则入肾。盖脾、肺、肾三经，子母互相关也。去皮用。

　　荜茇荜茇热辛除胃冷，下气消痰破积猛，呕酸泻痢腹心疼，治肾寒疝腰脚眚。

　　无毒。除胃冷下气，消痰饮宿食， 癖，呕逆醋心，水泻，虚痢，霍乱，冷气心腹满痛。又治肾冷寒疝，核肿阴汗，腰膝酸痛，妇人内冷无子。又偏头痛，令患人口含温水，取末一字，随左右鼻吸之，绝妙。此药性急，甚于胡椒。今人以调食味，多服走真气，令人肠虚下重。去涎，用醋浸一宿，焙干，刮去皮粟子，令净，免伤肺令人上气。

　　香附香附辛甘充散寒，皮风胸热也能宽，消食霍乱腹心痛，开郁理血女人丹。

　　气香，附根而生，又名莎草根。气平，无毒。沉也，阴中阳也。味轻辛散，能充皮毛发，去寒气及皮肤病疹，胸中虚热，消食下气，治一切霍乱，心腹疼痛，肾气膀胱冷。古云：香附理血气，妇人之仙药。盖妇人性偏多郁，此药散郁逐瘀，令新血自生而百体和。炒黑能止血，治崩漏下血。凡气血药必用之，能引血药至气分而生血，亦阳生阴长之义。本草云：益气者，正谓其为血中气药，能和气而生血止血也。不然，逐瘀快气之剂，岂能补气益气哉？采得后用秆火烧去毛，入石臼内捣净。

　　气病略炒，血病酒煮，痰病姜汁煮，下虚盐水煮，血虚有火，童便煮过则凉，积冷醋浸，炒则热，他药亦可以此类推。忌铁，得乌药良。又与巴豆同炒，治泻泄不止。生用，治大便不通。

　　藿香藿香辛温散寒气，霍乱心疼并呕哕，消风水肿辟瘴邪，行气入肺专开胃。

　　藿，豆叶，叶似藿，或言主疗霍乱，故名。无毒。可升可降，阳也。入手足太阴经。能发汗散寒湿，温中止霍乱，心腹痛、吐逆最要药也。又消风水毒瓦斯浮肿，辟恶气瘴气，兼止疟进食，治口臭。本芳香开胃助脾之剂，但入发表散药则快气，入补脾药则益气，入顺气药则理肺滞。水洗去土梗，用叶。

　　丁香丁香辛热快脾胃，止呕逆乱泄肺秽，入肾壮阳暖膝腰，风肿牙疳及冷痹。

　　形似钉，纯阳。无毒。入手太阴、足阳明、少阴经。主温脾胃，快积滞，消 癖，杀酒毒，善止翻胃呕吐，干湿霍乱，心腹冷痛，泻肺寒咳逆上气、口气，补肾壮阳，治腰疼膝冷，风毒诸肿及齿疳 骨槽。《液》云：与五味子、莪术同用，亦治奔豚气，兼疗五痔、五色毒痢、鬼疰蛊毒，乌须杀虫，能发诸香。雄者颗小，煎膏中用之，去丁盖，免发背痈；雌者颗大，如枣核，谓之母丁香，味佳力大，故《局方》多用之，单方疗妇人阴冷痛，取雌者为末，缝纱袋中，纳阴内，中病即已。

　　木香木香苦辛健脾胃，气积霍乱并疟痢，专宽胸腹散肺痰，消痈治疝行肝气。

　　气香，形如木，即青木香也。出舶上，气温，无毒。可升可降，阴中阳也。健脾胃，消食积，治一切气痛，久年冷气 癖 块胀痛，九种心痛，妇人血气刺痛难忍，止翻胃呕逆，霍乱吐泻。得草果、苍术，治温疟、瘴疟。佐黄连，治赤白痢为最要。专泄肺经气滞痰结，胸腹间壅塞及冷气不能运转，佐以生姜、肉豆蔻，其效尤速。消痈肿毒及膀胱冷痛、疝气，俱以槟榔为使。丹溪谓：木香行肝气。苦入心，辛入肺，心肺气调而肝家郁火自伏，更无攻冲拂逆之患，非肝气之自行也。兼疗淋露羸劣少气，安胎，御雾露，辟疫邪，杀蛊毒。

　　行药之精，久服强志，不梦寤魇寐。抑论调气者，和气也；泄气者，散气、破气也。易老专言破气，东垣以为能补能泄，大抵随诸药佐为用。故曰：以黄连制之，则不过于疏畅；以知、柏制之，则不过于上升。形如枯骨，油重者良。行气，生磨刺服，不见火。止泻实大肠，用湿纸包，灰火中煨。其有芦头丁盖子色青者，是木香神也。又有一种西木香，止痢腹痛尤效。

　　沉香沉香辛温能暖中，吐泻转筋痛腹胸，消风水肿治冷痹，壮阳散滞一身通。

　　出海南及交广，细枝紧实未烂者为青桂香；坚黑中实不枯沉水者为沉香；形如鸡骨，中空，半浮半沉与水面平者为鸡骨香；形如马蹄者为马蹄香；最粗者为栈香；又有削之自卷，咀之柔韧者为黄蜡沉，尤难得，其实一种，有精粗之异耳。沉香无毒。沉而降，阳也。主暖胃调中，止转筋吐泻，心腹痛，气痢，风水肿毒，冷风麻痹，骨节不任，湿、风皮肤痒。补右肾命门，壮元阳、暖腰膝，散滞气，保和胃气。用为使，上而至天，下而至泉，无所不至。兼去恶气，破 癖，补五脏。入汤磨刺，入丸散另研极细。

　　檀香檀香辛温升胃气，霍乱腹心痛立去，又行肾邪攻腹心，兼消肿毒并恶疰。

　　树如檀，生南海，黄、白、紫三种，俱入药。无毒。阳中微阴。入手太阴，足少阴，通行阳明经，引胃气上升，又能引芳香之物上行至胸膈之上，咽嗌之中，同为理气之剂。主霍乱心腹痛，进食杀虫。治肾经邪气上攻，心腹疼痛及腰痛。消风热诸疮肿毒，为末，醋和涂之。敷金疮，止血止痛，兼辟中恶鬼气。抑论诸香动火耗气，非冷气不舒者，不可轻服。脑麝芳窜尤甚，切宜慎之。古人夏月囊香以辟汗气，犹谓能散真气而开毛孔，况服之不当者钓乎！胡椒胡椒辛热去胃寒，消食化痰利膈间，霍乱冷痢腹心痛，壮肾和脏忌多餐，荜澄茄尤温膀肾，本是同根性一般。

　　出胡地。其味焦辣也，无毒。除脏腑中风冷，去胃寒痰吐水，食已即吐，尤验。消食下气宽胸，止霍乱腹心冷痛，大肠寒滑寒痢亦用。调五脏，壮肾气，过餐伤肺走气。饮食中用之者，杀一切鱼肉鳖蕈毒。凡使，内无皱壳者力大，石槽中研末用。荜澄茄，胡语也。向阳者胡椒，向阴者澄茄，治与胡椒一般，尤能助脾胃，温肾与膀胱冷气，心腹卒痛及染须用之。去柄及皱皮，酒浸蒸半日，细杵。

　　蜀椒蜀椒辛热散风寒，齿目肤顽肠 安，咳呕疟疽并 结，壮阳缩便达下关，子名椒目专渗水，秦椒止痛逐风瘫。

　　出四川，谓之蜀椒，皮红肉浓里白，气味浓烈；出关陕，谓之秦椒，色黄黑，味短，不及蜀椒。有小毒。

　　浮也，阳中阳也。能发汗散风寒，除六腑沉寒，伤寒时疫亦用之；治齿痛目翳泪出，骨节皮肤死肌痹痛，腰脚不遂，肠 下痢水泻；止咳逆咳嗽，呕吐，温疟，黄胆，水肿；破 结宿食，心腹冷痛；壮阳疗阴汗，缩小便，涩遗精。东垣曰：川椒达下是也。兼治产后宿血诸疾，下乳汁，杀虫鱼毒，鬼疰蛊毒，乃温脾胃与肾，开腠理，通关益气，通血之剂也。调食蒸鸡豚，味佳。多服令气乏气喘，十月食椒，损心多忘。丹溪云：服椒者无不被其毒，以其久久火自膀胱起也。凡使，去目及闭口者，酒拌湿蒸两时久，取出入瓮阴干，勿令见风，或微炒出汗，乘热入竹筒中，以杵舂去附红黄壳。杏仁为使。畏款冬花、雄黄、附子、防风。椒目，味苦、辛，有小毒。

　　主十二水肿，胀满水蛊。利小便及膀胱急，治盗汗。此药止行渗道，不行谷道，所以能下水最速。入药微炒，不宜久服。椒叶，热，无毒。治奔豚伏梁气及内外肾钓痛，霍乱转筋，和艾及葱捣烂，醋汤拌罨。秦椒，味辛、苦，生温熟寒，有毒。治与川椒大同，主腹中寒痛，风邪痿痹，喉痹。通妇人月经，利五脏。服食当用蜀椒，畏恶制法同。

　　韭菜韭菜辛温性最急，温中又除胃客热，中风中恶腹心疼，消瘀破积止便血，根同捣汁利膈胸，子主精寒多梦泄。

　　韭，久也，一种而复生也。味辛带微酸，无毒。温中，除心腹痼冷作痛，又除胃中客热，中风失音，及中恶腹心急痛如刺，俱捣汁饮之。善消胸膈间瘀血凝滞， 癖冷痛，止尿血泻血及卒下痢。《衍义》云：春食则香；夏食则臭，令人乏气；冬食动痰，令人吐水；五月及酒后尤不可食。孔子谓不时不食者，正谓此辈。未出土者为韭黄，食之滞气。凡好食韭者，多神昏目暗，入药捣汁，冬月用根，捣时臭于葱薤。养生者忌之，又不可与蜜同食。子，主阳衰精冷，梦泄白浊，暖腰膝，壮阳道。入药微炒。单韭子散：治梦泄失精。炒为末，酒下二钱，效。花主动风，根主养发。

　　白芥菜白芥菜辛散冷气，子利胸膈止翻胃，痰生膜外面皮黄，肿毒诸痈胆调敷。

　　芥味辛辣，有刚介之性，青、紫、白三种。白芥甚辛美，气温，无毒。能发汗，散腹中冷气作痛。其子微炒，研碎入药。利胸膈痰，止翻胃吐食，痰嗽上气，中风不语，面目色黄，安五脏。止夜多小便。丹溪云：痰在皮里膜外，非此不能达。又治走注风毒疼痛，如游风肿毒诸痈，为末，猪胆汁调敷，日三易之。兼辟邪魅、射工、鬼疰，气发无常，扑损瘀血。紫芥，作 食之甚美，入药不及白者力大。青芥极辣，通鼻，温中，除肾寒邪气，心痛，腰痛，风痹，利九窍，三芥子，叶大同，多食俱动风气，有便血痔疾者忌之。

　　莱菔莱菔辛甘气亦平，温中消食去痰凝，汁润肺消并咳血，下气多餐反涩荣，子吐风痰宽喘胀，倒壁推墙不顺情。

