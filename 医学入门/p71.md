<!-- { "loadSidebar": true } -->
　　没药没药苦平疗疮痍，破血止痛最为奇，腹心筋骨疼皆用，产后金疮也相宜。

　　没，沦没也。木之膏液没入地中凝结成块，大小不一，亦波斯国松脂也。但其色黑，无毒。东垣云：没药在治疮散血之科。凡血滞则气壅，经络满急而作痛肿，此药推陈致新，故能破宿血，消肿止痛，为疮家奇药也。又治妇人内伤 结，脐腹 刺，堕胎，心腹俱痛，产后血晕、血气痛及历节诸风，骨节疼痛，一切金疮、杖疮、打扑折伤皆宜。兼治卒下血，目中翳晕肤赤。制同乳香。

　　麒麟竭麟麟竭味甘咸平，敛口生肌止血疼，更破血宿除血晕，女虚带下用之灵，紫矿内红外紫黑，能消阴滞益阳精。

　　出南蕃。麒麟树之津液结成，又名血竭，言其色红也。有小毒。一切恶疮疥癣久不合口者，此药本生肌止痛止血，但性急多用反能引脓。又主打伤折损疼痛及血气心腹 刺，破瘀血，去五脏邪气，除妇人产后血晕及素虚赤白带下，血积。凡使，味微咸、甘，作栀子气，嚼之不烂如蜡者佳；味咸甚，作腥气者非入药。另研，得密陀僧良。紫矿，生海南山谷，亦木中脂液结成，形若烂石，与血竭同条，功效全别。无毒。治湿痒疮疥，宜入膏用。又能消阴滞气，益阳精，染家所须。

　　龙脑龙脑辛温百药先，香透肾关及顶巅，下疳喉痹目肤翳，清心解热散风涎。

　　即婆律国杉木脂也。脑乃流出香液，药物惟此最贵，故称龙。气味清香为百药先，纯阳，无毒。善散而窜，通利九窍，下则入肾入骨，上透耳目顶巅。人欲死者吞之，气即散尽，盖芳之甚而散之速也。

　　古方治目赤、内外肤翳、耳聋、喉痹，下疳疮及发豌豆疮，一切风疮多用之。又风湿邪气，心腹积聚，及时疾心烦、狂燥惊热，大人、小儿风涎闭塞，妇人难产亦用之者，皆取其辛散故也。丹溪云：龙脑属火。世人误以为寒，而不知其性散甚似乎寒耳。《局方》辄用与麝同，为桂、附之助。人身阳易于动，阴易于亏，且诸香属阳，岂有香之甚者而反寒乎！形似白松脂，作杉木气，明净状若梅花瓣者佳。曾经火逼成片，或如雀屎者次。

　　然非常服之药。独行则势弱，佐使则有功，于茶最相宜。入药另研，合糯米炭贮之则不耗。又龙脑膏，乃根下清液，砍木作坎而承之。专主耳聋，然极难得。又樟脑，乃樟树屑液造成，治疥癣癞疮，作热敷之。

　　麝香麝香辛温蚀疮脓，能攻风毒杀诸虫，中恶邪气腹心痛，胎产痫惊关窍通形似鹿而小，走疾如箭，其香在阴前皮内，别有膜裹，春分取之，生者良。无毒。能蚀一切痈疮脓，吐风痰，制蛇蚕咬、砂虱溪瘴毒。杀疮虫及脏腑诸虫，辟恶气鬼物、瘟疟蛊疰。中恶心腹暴痛胀急。妇人有孕，闻其气亦堕胎，催生下死最速。小儿客忤、惊痫亦用之。其通关透窍，上达肌肤，内入骨髓，与龙脑相同，而香窜又过之。伤寒阴毒，内伤积聚，及妇人子宫冷、带疾，亦用以为使，俾关节通而冷气散，阳气自回也。开麝并宜子日，另研筛用。真者带过园中，瓜果不实。

　　水银水银辛寒毒入肉，量用涂疮杀虫 ，堕胎绝孕又消阴，疗儿涎惊热风搐。

　　形如水，流不止，色白如银。主恶疮、疹 、 疥、痂痒、白秃。《局方》多用涂疮，不知其性滑重，入肉蚀脑，令百节挛缩。昔有患挛 病，以金物炙熨，水银当出蚀金，候金色白者是也。妇人难产催生下死最速，服之则绝孕。敷男子阴，阴消无气。钱氏多用疗小儿惊热涎潮发搐。《衍义》云：水银入药，极须审谛，有毒故也。又镀金烧粉人多患风，使作，须饮酒并肥猪内，铁浆可御其毒。又名汞，出于丹砂。其法：作炉置于中，下承以水，上覆以器，外加火 养，则烟飞着上，水银溜于下，其色微红，先以紫背天葵并夜交藤自然汁煮一伏时，其毒自退。杀金、银、铜、锡毒。畏磁石。得铅则凝，得硫黄则结，得紫河车则伏，枣肉研之则散。

　　轻粉轻粉辛冷自水银，疮癣风痒外敷频，更涂瘰 酒 鼻，利儿疳涎暂入唇，又有银朱同一种，杀虫专治疠风人。

　　体轻色白如粉，又名腻粉。有毒，主杀疥疮，癣虫风痒，瘰 ，鼻上酒 ，俱外敷之。通转儿疳爱吃泥土，涎潮螈 。《图经》云：下膈涎最速，但多用有损。若惊风属心气不足者，下之则里虚，惊气入心必死。抑论经云利大肠，东垣又云抑肺而敛肛门，何也？盖轻粉经火本燥，原自水银性冷，用之于润药则利，用之于涩药则止。所以又能消水肿，止血痢，吐风涎。要之，虚病禁用，实者亦量用之。造轻粉法：食盐、明矾各等分，同放锅中煮令黄色，取起为末，名曰黄曲。以此曲一两，入水银二两，多则曲一斤，水银二斤，同入瓦罐内，上用铁灯盏盖定，外用黄泥如法固济，勿令泄气，候干，用炭火旋旋烧上，频频以水滴铁灯盏内，候罐通红，则内药尽升上罐口，候冷拆开即成轻粉。入药用汤煮五度，如麻脚慢火焙干。畏磁石、石黄。忌一切血者，以其本自丹砂也。银朱，亦水银升者。杀疮虫，治脑风，薰疠风疮，能收水去毒。又年久杨 顽疮不愈者，用水花朱一钱，枯矾、朱砂各一钱半，为末，用全蝎酒煎膏为丸，分作六丸，分三日服，以羊肉、鲜鱼等汤送下、九日全愈。但内服亦须升过，将朱捣碎，以雄黄等分发入固济罐中，文火二炷、武火一炷香久，银朱上升于灯盏，雄黄下坠于罐底，俟冷取朱研用。

　　砒霜砒霜大毒味酸苦，恶疮腐肉用少许，治疟除 效若神，膈内风痰可作吐。

　　砒，劈也，又毙也。毒能开劈形魂，令人毙也；霜，以形色言也。又名信石。主恶疮，瘰疠腐肉，和诸药敷之，自然蚀落。又治蛇尿着人手足即肿痛肉烂，指节脱落，取砒为末，以胶清调涂即瘥。主诸疟及 喘。风痰在膈，可作吐药，但过服，轻则吐红，重伤脏腑杀人。兼消肉积坠胎。误中其毒者，冷水研绿豆汁或醋解之。

　　出信州。色黄赤，明彻不杂，如乳尖长者佳。醋煮杀毒，或瓦合固济，火 半日，取出用甘草水浸半日，拭干，细研用。

　　 砂砂咸苦辛毒大，专去诸疮肉恶败，破血下痰伐久积，死胎逢之即烂坏。

　　乃卤碱之类，形如砂，出西戎，形如牙硝。光明者良。性大热，专去恶疮 肉，生肌止痛，破结血，下痰气，疗咳嗽，一切血块、气块、肉胀久积、死胎，皆能溃腐，合他药治目中翳。凡用，须细研水飞过，入瓷器中重汤煮令自干，以杀其毒；或用黄丹、锻石作匮，火 通赤。取出另研。若生用，腐烂肠胃，化人心为血。误中其毒者，研生绿豆汁解之。畏一切酸浆水，忌羊血。消五金八石，柔金银，可为焊药。《日华》云：北庭砂，色黄白，味辛、酸，无毒。功能消败去秽，益阳，敷金疮，用者择之。

　　以上疮毒正药，其细料药品，小儿方多用之。

　　自然铜自然铜味气辛平，误用金牙吐伤生，主疗折伤续筋骨，更除积聚止心惊，赤铜屑入乌须药，贼风烧赤酒中倾。

　　不从矿炼，故号自然。颗块如铜，坚重如石，有黄赤，有青黑，烧之青烟如硫黄，臭如马屁，食之涩，不畏火 者真。若误用为金牙，即吐杀人。金牙大如棋子而方，出蜀郡，惟吐蛊敢用之，自然铜，主疗折伤打扑，散瘀血，排脓止痛，续筋骨，又破积聚，治产后血邪，安心止惊悸，以酒摩服。丹溪云：按骨方在补气血脾胃，俗工惟在速效，生铜非经锻不可用；然新出，火毒、金毒相扇，挟香热药毒，虽有接骨之功，燥散之祸甚于刀剑，戒之！凡使，火 醋淬九次，细研，水飞用。铜禀东方乙阴之气，结而成魂，性利，服之伤肾。

　　《局方》乌须药用之。法以打铜器上起薄皮，研为末，用水飞淘五六次，澄去泥渣，只取净末；又有以铜丝火醋淬，为末更易。又主贼风反折，烧赤淬酒服之。狐臭，炒热以醋和搽之。兼治折伤，接骨焊齿明目，治风眼及女人血气攻心痛。锡铜镜鼻，古无纯铜镜，皆用锡杂之，乃有光明，微寒。主女子血闭 瘕，伏肠绝孕，产后余疾刺痛及伏尸邪气，小儿卒中客忤惊痫，又能催生，治暴心痛，并烧赤淬酒饮之。

　　铜青 铜绿铜青铜绿一般名，铜上精华彻体生，敛口金疮堪止血，洗淘目暗即光明。

　　铜上所产，其青不问生熟铜器皆有，乃铜之精华也。气平，微毒。主合金疮止血，明目，去肤赤 肉。兼治妇人血气心痛及瘫痪风痰，卒中不语。糯米糊丸，酒研服之。能吐青涎，泻恶物。《局方》今亦少用。北庭者佳。水洗净，细研。水飞去石澄清，慢火熬干。

　　生铁生铁微寒主脱肛，被打瘀血酒煎尝，秤锤催生衣不下，血瘕儿枕痛尤良，铁落能除胸膈热，针砂辛平退疸黄。

　　初炼出矿，用以铸 器物者谓之生铁。性坚，服之伤肺。主历年脱肛，被打瘀血在骨节及胁外不去，俱酒煮服之。熟铁，又谓之柔铁。味辛、平，有毒。主坚肌耐痛。铁精，乃锻炼极精者。主明目，化铜，疗惊悸，定心气，小儿风痫，阴 ，脱肛。钢铁，及生熟相杂用以作刀锋者。味甘，无毒。主金疮，烦满热中，胸膈气塞，饮食不化。秤锤，味辛，温，无毒。主妇人横生逆产，胎衣不下，产后血瘕，儿枕腹痛及喉痹寒热，并烧赤淬酒服之。无秤锤，用铁杵或斧。锁匙，治妇人血噤失音，煎汤服之。故锯，治误吞竹木入喉中，出入不得，烧赤淬酒服之。铁落，即砧上打落细皮屑也。

　　味辛、甘、平，无毒。主皮肤风热恶疮及胸膈中热，饮食不下。针砂，即作针家磨炉细末也。性平，无毒。主水肿、黄胆。又堪染皂，及和没食子染须至黑。入药用洁净者，以好醋浸一七，捞起晒干，再用好醋少许，慢火炒二三遍，紫色为度。凡铁锉细末，谓之铁粉。畏磁石、石炭。

　　铁华粉铁华粉咸平无毒，外敷痔 刺竹木，能养血气安心神，除风治痫破积宿，铁浆水浸青沫生，惊热癫狂可制伏。

　　以铁片磨光，用盐水抽之，置醋瓮中，阴处埋之，百日后铁上生衣，刮取研用。敷痔 及竹木刺入肉，主养气血，安神强志，止惊悸健忘，镇五脏，壮筋骨，除风邪癫痫，破 癖、宿食，止冷气心痛，随所冷热合和诸药。用枣肉为丸。铁浆，取诸铁于器中以水浸之，经久青色沫出，可以染皂。解诸毒入腹，镇心，主惊痫发热，急黄狂走，六畜癫狂，人为蛇、犬、虎、野狼、毒刺、恶虫等咬，服之毒不入内。铁积久生衣为锈，恶疮疥癣和油涂之。诸虫咬，和蒜摩涂之。

　　黑铅黑铅甘毒属至阴，解诸疮毒熨蛇侵，伤寒热气尤能散，止呕安神镇此心，铅霜消痰灰散 ，乌须熔汁胜千金。

