<!-- { "loadSidebar": true } -->
　　详《伤寒论》、《百问百证歌》、《活人书》、《活人大全》及今陶氏《六书》、王氏《家宝》与各名家，惟陆氏伤寒未睹其书。

　　尝闻病皆起于伤寒，治莫精于仲景。一百一十三方，如水有源；（不过汗吐下渗和解温补，总方以变化以也）

　　三百九十七法，如衣有领。（不过阴阳表里虚实而已）惜乎！全书亡而后益支离，记性拙而聊从简省，姑以六经而言之。

　　外集·卷三　（病机）外感

　　伤寒

　　太阳则头疼身热脊强，此太阳正病也。以后凡言太阳证，即头疼身热脊强也。凡言表证者，亦即太阳证也，各经仿此。阳从下起，三阳之长曰太阳。脉尺寸俱浮，浮紧伤寒，浮缓伤风。太阳受病，当一二日发。以其脉上连风府，故头项背腰脊强。头者，诸阳之会，气病则麻，血病则痛。身热者，寒客皮毛，郁闭其阳，而后发热，阳虽人身正气，郁则为邪、为热。热虽甚不死，盖伤寒始于寒而终成于热也。

　　惟不发热而但恶寒者，邪发于阴也。或热多寒少、或不大便而泉清频数、或热结膀胱溺涩、或汗多溺难、或汗后不解、或汗漏不止、或过经不解、或蓄血发黄、或喘、或呕，皆太阳所主。

　　阳明则目痛鼻干不眠。

　　阳为明，夹于二阳之中，阳气盛极，故曰阳明。脉尺寸俱长。长而微洪经病，长而沉数腑病。太阳脉静则不传，如脉数急欲吐者，此寒邪变热，传于阳明，当二三日发。以其经中客邪，故目痛鼻干。身热者，阳明主肌肉，邪甚则身前皆热。不眠者，烦盛津干，胃气不和也。太阳未罢者，发热恶寒。太阳已罢者，不恶寒而反恶热，烦渴作呕，津干便硬，或即狂言，谓之正阳明。少阳阳明，胁满不大便而呕。或瘀血发黄，或下血谵语，或胸烦懊 ，皆此经所主。然亦有里寒下利，或寒气结积而为痼瘕者，不可不知。

　　少阳耳聋胁痛，寒热呕而口为之苦；少，初也。阳气初嫩，亚于阳明，故曰少阳。脉尺寸俱弦，弦而滑数者，阳极发厥；弦而和者，病欲散。

　　少阳受病，当三四日发。以其脉循胁络于耳，故风热上壅不利，则耳聋胁痛、寒热往来、不食、呕而口苦干、目眩。若不呕吐而能食者，为三阴不受邪也。若身无大热燥闷者，阳去入阴无疑矣。似疟，妇人血结，皆此经所主。

　　太阴腹满自利，尺寸沉而津不到咽。

　　阴从天降，首曰太阴。在阳为表，在阴为里，邪在表则见阳脉，邪在里则见阴脉，故尺寸俱沉，沉实有力当下，沉细无力当温。太阴受病，当四五日发。以其脉布胃中，络于咽溢，故腹满或痛，而嗌喉下干燥。或大便不通，小便如常；或自利，手足温而渴者，为传经腑热。或自利不渴，手足冷者，为直中阴证。或因内伤饮食，冷气入脾，必腹痛胸膈不快。然太阴乃三阳之终，三阴之始，阳经表证未尽宜汗，半表里胸满多痰宜吐，传经里热宜下，直中阴经宜温。调脾胜邪，正在此关。

　　少阴舌干口燥，次于太阴，故曰少阴。脉尺寸俱沉，沉实有力当下，沉微无力当温。少阴受病，当五六日发。以其脉起于足心，贯肾络于肺系，故舌干口燥而渴。或自利清水，心痛腹胀；或大便闭硬，不欲浓衣者，皆热入里之深也。苦厥逆畏寒，欲吐不吐，腹痛自利，小便白色，或干呕，亡阳咽痛，脉微欲寐者，乃阴毒入脏之深也。或下利体痛，咳呕者，水气也。或饭食入口则吐，脉弦迟，厥逆，心下实者，不可下也，宜吐之。或脉沉发热者，汗之。盖有初得病直攻少阴，不先自太阳传次而入也。

　　厥阴烦满囊拳。

　　厥阴者，阴尽则变而厥逆生。盖传经至此已尽，无复可传，再传则逆于手经矣。脉尺寸俱沉，沉实有力当下，沉迟无力当温，浮缓者病自愈。厥阴受病，当六七日发。以其脉循阴器，络于肝，故唇青舌卷。或烦满者，胸中气满急也；或囊拳者，阴囊缩也；在女子则阴户急痛引小腹，此传经厥阴，风热毒深于内也。肝木移热克脾，脾受贼邪，五脏六腑皆困，荣卫不通，耳聋囊缩而厥，水浆不入，不知人则死，速下以救，五死一生。

　　或下利谵语者，内有燥屎也，仍宜下之；或呕而发热者和之；或发热恶寒如疟，囊不缩，脉微浮微缓，胃之脉，脾气既全，不受贼邪，荣卫将复，水升火降，寒热作而大汗解矣；或下利腹胀，身疼者，当先救表，而后温里；若下利清谷，大汗出而厥，四肢疼，小腹拘急；或干呕吐沫，或气冲心痛，发热消渴吐蛔，皆厥阴寒证也，宜温之。以上正文六言，乃万病之祖，非得之《内经》，不能六言包括无遗如此。凡言六经所见之证，即此三阳三阴经证也，杂病亦然。

　　经络难拘日数，经曰：一日足太阳膀胱之经，二日足阳明胃之经，三日足少阳胆之经，四日足太阴脾之经，五日足少阴肾之经，六日足厥阴肝之经。又云：伤寒不加异气，不传经者，七日足太阳病衰，手太阳受之，头痛少愈；八日足阳明病衰，手阳明受之，身热少歇；九日足少阳病衰，手少阳受之，耳聋微闻；十日足太阴病衰，手太阴受之，腹减如故，则思饮食；十一日足少阴病衰，手少阴受之，渴止，舌干已而嚏；十二日足厥阴病衰，手厥阴受之，囊纵少腹微下，大气乃止。病再传六经，有自安者。《活人》云：一二日，可发表而散：三四日，宜和解而痊；五六日不解，便实方可议下，此皆论其常耳。《解惑论》云：病患有虚实，邪气有迟速，岂可拘于日数？日虽多，尚有表证而脉浮数，犹当发汗；日虽少，已有里证而脉沉细，即当下之，但随证虚实与脉而汗、下之。陶节庵云：但见太阳证，即用麻、桂汗太阳；见少阴证，即用四逆温少阴；见阳明证，即用承气下阳明；见真寒证，直入阴经，即救真寒，此最活法。

　　有循次传者，天运主气者，初气厥阴风木、二气少阳相火、三气少阴君火、四气太阴湿土、五气阳明燥金、六气太阳寒水。人生顺受其气，病则逆其气而传变，自下而上，自外而内。究其所以然者，阳主动而位外，阴主静而位内，人身膀胱气血之会，自头背至足，无所不主，故风寒每先犯之；其次，胃气流行无息，自鼻腹至足，皆其所主，故太阳行督而交任，必及于阳明也；又其次，少阳清气，主行荣卫胁肋身侧，皆其所主，故胃邪必移于胆部。此三阳皆身之外而动者，故为表。至于太阴，人身五脏，脾为死阴，至静不动，其所消食者，全赖胃气升降，故自少阳胁肋下肚腹，宜乎先入太阴也；其次，肾主受米谷之精而至静，惟子时浊气一动而已，故自中腹移至脐腹，必及于肾也；又其次，肝惟主散血藏血，而极其凝静者，故入里之深至于小腹，而下行已极，乃复上行于手经。此天然之序，不可乱者如此。若夫太阳自传于本者，作渴溺涩，因误渗也；太阳并传阳明者，当用麻黄，而反用葛根以引之也；太阳越经传少阳者，当用麻黄，而反用柴胡以引之也；太阳传少阴者，当用桂、麻，而反下以陷之也；太阳传太阴者，当用桂枝，而反下以入之也。此医之误而乱其传之序也。又有太阳即传厥阴，头顶痛甚，二经脉络相接，同督脉而上行也。有太阳伤风以致阴血自燥，热蓄膀胱，逆传小肠与心，谓之冤热。有风寒自背入者，直中太阳、少阳；自面入者，直中阳明；有首尾只在太阳经而不传诸经者；有间传一二经者；有不传而罢者，有不罢再传者；有不自阳经，直中阴经者，此邪无定体，不可拘于日数也。《活人》云：六气之邪，乘虚之经得之。

　　标本须明后先。

　　标者，梢末；本者，根本。以主言之，各经络为标，各腑脏为本，如太阳经为标，膀胱为本。余仿此。以客邪言之，先受病为本，次受病为标。标为相传，治其急者，请详言之。太阳膀胱为本，故头疼脊强，小肠为标，与心为表里，故发热，冬月麻黄、桂枝，余月九味羌活汤。阳明大肠为标，与肺为表里，故微恶寒发热为经病，葛根解肌汤；渴而有汗不解者，白虎汤；胃为本，目痛鼻干，潮汗闭涩，满渴狂谵为腑病，调胃承气汤。

　　少阳三焦相火为本，游行一身，故微热；胆为标，耳聋、胁痛，寒热、呕而口苦，缘三焦无形，胆无出入之路，故从中治，标本俱小柴胡汤。太阴肺为标，咽干身目黄；脾为本，腹满痛，谓之腑热，咽干、腹满、手中温者，桂枝加大黄汤，或大柴胡汤；身目黄者，茵陈汤；胸满者，瓜蒂散；如自利不渴，或呕吐者，属脏病，理中汤、丸。少阴心为本，故舌干口燥，或绕脐硬痛，或心下硬痛，或下利纯清水，或谵语便闭，小承气汤；肾为标，面寒如刀刮，唇青不渴，吐利，胸腹绞痛，四肢厥逆，指甲黑，蜷卧，身如被杖，古姜附汤。厥阴心包络为标，故舌卷、厥逆、冷过肘膝、吐沫呕逆、不渴、小腹绞痛者，为寒，三味参萸汤、四顺汤；肝为本，主男子囊缩，女子阴挺乳缩，或手足乍冷乍温，大便实，消渴烦满者，属热，大承气汤；似疟不呕、二便自调者，必自愈；不愈脉迟，有汗者，小建中汤；脉涩无汗者，桂麻各半汤。其囊，乳缩证，寒证亦有之。此万法之祖也，学人于此而一悟焉，则病机到手矣！自非仲景《玉函》内秘，其孰能与于斯乎！此后汗、吐、下、温、和解诸方，不甚详载，止言宜汗、宜吐、宜下、宜和，悟之。

　　寒伤荣而风伤卫，太阳为之首尔；荣行脉中，在血脉，其病深；卫行脉外，在皮肤，其病浅。荣血阴也，阴主闭藏，故寒喜伤荣而无汗；卫气阳也，阳主开泄，故风喜伤卫而有汗。然岂独太阳为荣卫之会而有风寒之别乎？阳明善饥为伤风，不食为伤寒。少阳耳聋胸满而烦为伤风，口苦咽干目眩为伤寒。三阴伤风，但四肢烦疼耳。太阳为之先者，伤寒因肾水亏损，至春木无生意，故发为温病；至夏绝生化之原，发为热病。所以太阳。少阴二经，受病最多最先。

　　经可解可腑可下，阳明为之主焉。

　　表多里少为在经，宜清肌解表：里多表少为在腑，宜和肌通里。盖阳明标虽主肌，而其本则胃也。然岂独阳明为十二经之长而有经腑之异乎？仲景曰：三阳受病，未入于腑，可汗而已；三阴受病，已入于腑，可下而已。则三阴有在经者，仍宜微汗之。盖荣卫属太阳，主皮毛；胃腑属阳明，主皮肤之下，肌肉之上及肠胃也；胸胁属少阳，主血，荣百节，流行三部；脏属三阴，主筋骨并两足。故太阳为阳证之表，胃为阳证之里。若但以脏腑而分表里，则腑为表，脏为里。若合荣卫脏腑而分表里，则表者荣卫之所行，里者胃腑之所主，而脏则又深于里。但病入胃，则亦不更传，不可不知。

