<!-- { "loadSidebar": true } -->
　　阴虚挟火而脉数，（不可）灸之者消；阴阳二毒，及少阴证吐利，及口和背恶寒脉微涩，属阳虚者，宜灸。阴虚挟火脉微数者，不宜灸。盖外火能助内火，火炎则下体必重痹，骨焦肉消，或因此遗精潮咳见红，皆火气之所使也。《活人》云：凡灸后，烧针后，证与火邪发狂者同，小柴胡加龙骨牡蛎治之。

　　膈寒肢冷而脉微，（不可）吐之者夭。

　　膈上寒饮干呕，少阴病也；四肢冷，胃亏也；脉微，下虚也。误吐内烦，损伤元气，遂致不救者有之。若应吐而反温之，则毒瓦斯郁结于胃，而为发狂等证。

　　急下以救水，存液之机甚微；伤寒，热气入脏，流于少阴之经，咽路焦，口燥渴，肾水干也；热病，热不已，目睛不和，亦肾水干也，皆急下以救肾水。阳明发热汗多，或已汗不解，腹满痛，及狂谵不大便者，皆急下以存胃液。伤寒脉弦而迟，弦为寒，迟为脏；脉大而紧，大为阳，紧为寒，俱谓之阳中伏阴，急下以分阴阳。又下利三部脉平，心下硬者，内实也；下利脉迟而滑，或浮大按之反涩，恶食者，皆胃有宿食也。但宿食忌巴霜，只宜大黄荡涤。

　　急温以和阳，止呕之功非小。

　　脉沉厥冷，膈上寒饮干呕，或时头痛，皆寒气上攻也，急温之，三味参萸汤。内寒已极，厥逆吐利，不渴静蜷，阳和之气欲绝，六脉若有若无，急温之，四逆汤。凡言急者，病势已笃，将有变革，非若他病可以缓也。

　　他如太阳汗出不止，汗后恶风，汗后烦躁，心悸身痛，皆宜急用附子加于桂枝，芍药之类三阳脉迟腹痛，建中汤当先施也。但一服，中病即止，伤寒之药皆然。

　　过经（不解）汗下从轻，伤寒六日，传经一遍，七日当解，再传至于十三日以上不愈，谓之过经。汗下失宜，以致邪气留连不已，神昏谵语，胸满潮渴，随其表里证见而调之，或从轻再汗再下。如脉乱发躁，尺寸陷者危。如脉缓安睡，邪未净者，正未复耳，参胡芍药汤调之。有大便下利而脉和者，知医以丸药下与，停留余热。凡过经气虚，或加异气，宜与坏证参看。

　　尺迟暂补何忌。

　　凡尺寸迟弱，血少也。不问风寒初证杂证，俱忌汗吐下，宜先以小建中汤，或黄 建中汤救脉。如素实者，小柴胡汤亦好，俟脉不迟，方可施治。

　　发表攻里温里之方，扶阳助阴抑阴之义。

　　此阴阳，指表里言。病者为虚，不病者为实。表病里和，则邪出于外而为阳虚阴盛，故发表不远热，而用辛甘之剂，所以扶阳也。里病表和，则邪入于内而为阴虚阳盛，故攻里不远寒，而用酸苦之药，所以扶阴也。

　　若阴经自受寒邪，则为脏病投阴，阳气将脱，急宜辛热回阳抑阴。故曰：桂枝下咽，阳盛则毙；承气入胃，阴盛乃亡。实实虚虚，损不足而益有余，医杀之耳。此汗、下之杼机。

　　法以得中为贵，不及愈于太过；法，谓汗、吐、下、温、解五法，各有不同。汗有大汗发表，微汗解肌，以别轻重。下有急下、少与、微和、渗利，以厘清浊。温有兼补者。

　　吐有宣涌、探引，或只宽利而不敢吐者。和解则一而已。或曰伤寒无补法，热气得补复盛，更复下之，是重困也，惟虚烦里寒阴证，不在此例。得中者，五法洞中恳剧；太过者，粗工猛进；不及者，中工从缓从轻。凡伤寒汗下药，一服中病即止，不必尽剂，与杂病不同。伤寒不过汗吐下三证，若用之得当，有何传变，全在医者精明审处之耳。

　　证有似是而非，不识宁可不治。

　　伤寒题目未定之时，不知有无风湿、劳役、痰食等项相兼，似是而非，最宜详辨，故不知者，宁可不治。

　　班固有言曰：有病不治得中医。倘一药之误，悔将噬脐。噫！古以医药救夭札，今以医药治其生，治生可也，而误人于死，岂不与谋劫者同哉！慎之！慎之！上一段论表里阴阳汗吐下温解法。

　　外集·卷三　（病机）外感

　　伤寒

　　伤寒恶寒，无汗而手足微冷；霜降后，春分前，人有冲斥道途，履霜踢冰，冒犯寒气，即发为病，名曰伤寒。必先恶寒，头痛甚，鼻无涕，其声前轻后重，口中和。虽不食亦不恶食，手足不热。病深重者，必身痛发热，冬月，麻黄汤；轻浅者，陶氏麻黄汤；虚者，人参顺气散；三时，羌活冲和汤、小柴胡汤；通用，麻黄杏仁饮。此专辨无汗为伤寒，盖风、暑、湿皆有汗，惟寒泣血无汗。至于初证、传变、杂证，俱详后段。

　　伤风恶风，自汗而手足微烦。

　　伤风初证，惟头疼、口和、不恶食与伤寒同。缘寒乃阴邪，风乃阳邪，所以伤寒郁而后能发热，伤风即能发热；伤寒手足微厥，伤风手足背皆热；伤寒鼻无涕，伤风鼻流涕，其声如自瓮中出；伤寒面惨身痛，伤风面光身重；伤寒无汗恶寒不恶风，伤风有汗恶风不恶寒，甚者自汗出不止，洒洒恶风，复啬啬恶寒。冬月，桂枝汤；自汗小便数者，芍药甘草汤；自汗小便利脚蜷急者，桂枝汤加参、附；轻者，柴胡桂枝汤；自汗渴而小便难者，邪渐传里，五苓散；自汗不渴者，邪在表，茯苓桂甘汤；三时，防风冲和汤、柴胡桂枝汤，或败毒散去茯苓；鼻塞，通关散；通用，柴胡半夏汤。古立六经伤风方，见后桂枝汤下。但三阴药皆辛热，似非伤寒家法，仲景治伤寒、伤风表证，分有汗、无汗，里证同于和解、通利，更无分别，今详桂附八物。恐亦风邪直伤阴分，其人素虚，或房室后伤风则可，若概作表药，误人多矣。盖伤风发表，辛热不如辛温，辛温不如辛凉也。或疑六淫，仲景独详于风寒而略于暑湿，且不及燥火，何也？盖暑火同气，燥湿同源，风寒传变六经，暑湿性偏，着人五脏，壮者气行则已，怯者乃着为病故耳。前所谓啬啬，不足也；洒洒，洒淅也，皆恶风之貌。

　　治表里急，治里表急，阴同于阳为两感；两感者，半入于阳，半入于阴，阴阳两感，脏腑俱病。一日太阳与少阴俱病，头疼，为太阳邪盛于表；口干而渴，为少阴邪盛于里。二日阳明与太阴俱病，身热谵语，为阳明邪盛于表；不欲食腹满，为太阴邪盛于里。三日少阳与厥阴俱病，耳聋为少阳邪盛于表；囊缩而厥，为厥阴邪盛于里也。五脏六腑俱病，欲治表而里急，欲治里而表急，必死之证。但禀气实而感邪浅者，或挟异气、风温、风湿之类，犹可救疗，所以仲景有治有先后，发表攻里之说。法当审其表里缓急虚实何如？如表里俱急者，大羌活汤主之。如阳证阳经先受病，身体痛而不下利者，为表急，先以葛根、麻黄发表，后以调胃承气攻里。如阴证阴经先受病，身体痛而下利不止者，为里急，先用四逆救里，后以桂枝救表。阴阳未分者，陶氏冲和汤探之。古法，一日太阳少阴，五苓散主之，头痛加羌活、防风；口渴加黄柏、知母。二日阳明太阴，大柴胡汤。三日少阳厥阴，危甚，大承气汤加川芎、柴胡救之。《活人》不分阴阳，专用四逆、桂枝，先辈皆以为谬。大抵两感，脉从阳可治，从阴难治。

　　伤风见寒，伤寒见风，脉不合证而相反。

　　先伤寒而后伤风者，证伤寒也，而见伤风之脉；先伤风而后伤寒者，证伤风也，而见伤寒之脉。此乃荣卫俱实，故无汗而烦躁，大青龙汤。不烦躁者，桂麻各半汤。通用，大羌活汤，九味羌活汤加人参、大枣，或神术散、香苏散。

　　三阳合病，自利而汗下，审在经入腑；或一阳先病，一阳随病，或二阳同病，或三阳同病，不传者谓之合病。自利者，下利溏泄。三阳合病，寒邪甚而里气不和也。气行下则利，气逆上则呕。太阳合阳明自利，恶寒者，升麻葛根汤；恶热者，白虎汤。

　　太阳合少阳自利者，黄芩汤；呕者，并加半夏、生姜。阳明合少阳自利最重，小柴胡合升麻葛根汤。有宜下者，本太阳病，因汗下渗亡津液，胃腑燥实，转属阳明，谓之太阳阳明，脾约丸润之。本少阳病，因汗渗，热入胃腑，大便燥者，大柴胡微下之。本阳明经病，热盛传入胃腑，谓之正阳阳明，乃本经自病也，宜调胃承气汤从中治之。盖太阳少气，少阳少血，惟阳明居二阳之中，气血俱多，所以从中治阳明，而不敢犯太阳、少阳也，又三阳合病，面垢，腹胀满，身重难转侧，谵语遗溺，口燥不仁，大便难者，白虎加参汤主之，不可汗下，亦中治法也。有宜汗者，表证头疼、恶寒未除，为太阳尚未过经，尤宜发汗。如太阳阳明，喘而胸满者，麻黄汤。太阳少阳，麻黄汤合小柴胡汤。通用，九味羌活汤加石膏、知母、枳壳。盖在经则汗，过经宜下也。

　　三阳并病，可汗而攻通，必传胃归根。

　　并者，催并逼迫之意。始初二阳合病，后一阳气盛，一阳气衰，并归一经独重，初证亦不解罢。阳明并太阳者，太阳证未解，阳明证又至，麻黄汤合升麻葛根汤。如太阳证重，加太阳经药；阳明证重，加阳明经药，后仿此。少阳并太阳者，太阳证未解，少阳证又至，麻黄汤合小柴胡汤。头痛项强，眩冒如结胸状者亦宜。通用，九味羌活汤。少阳并阳明者，为木克土，难治，小柴胡汤合升麻葛根汤、柴胡升麻汤救之。是并病，在表者皆可汗。若太阳证罢，乃入胃腑者，谓之传经，非并也，宜量体攻下。旧云：三阴无合、并二病。然三阴亦有自相合并者，但非两感，必无阴经与阳经合并之理。

　　但闻疫疠能传染，疫，疾如有鬼疠相似，故曰疫疠，又曰时气。春应暖而反清，夏应热而反凉，秋应凉而反大热，冬应寒而反大温，非其时而有其气。凡感之者，即发头疼身痛寒热，一方长幼病皆相似。治与伤寒微异者，春清责肝，升麻葛根汤；夏热责心，二香散、调中汤；秋湿责肺，白虎加苍汤、茵陈五苓散；冬寒责肾，葳蕤汤、甘桔汤；土旺四季，随经取之。治与伤寒同者，表证，败毒散；半表里，小柴胡汤；里证，大柴胡汤；挟内伤者，宜补、宜散、宜降，人中黄丸是也。经曰：疫气不拘于诊，更当于运气求之。凡人疫家，用麻油服之，或纸捻蘸麻油并雄黄、朱砂末，探入耳鼻内，最能避秽毒之气，遍满乡村，善用如意丹亦妙。

　　岂知正气亦多愆。

