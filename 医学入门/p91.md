<!-- { "loadSidebar": true } -->
　　经曰：春气温和，夏气暑热，秋气清凉，冬气冷冽。以伤寒为毒者，以其最成杀厉之气也。其有伤于四气，留在何经而发何病？大概春伤于风，夏必飧泄；夏伤于暑，秋必疟痢；秋伤于湿，冬必咳嗽；冬伤于寒，春必 疟。 者，二日一发；疟者，一日一发。秋伤于湿不即发者，及冬风寒相搏，痰涎生而为咳嗽。冬伤于寒不即发者，及春温气相搏，变为温病。是四时正气，亦能愆和如此。皆因发动之时，逆推致病之源，非受伤之时，预拟今日之病，故有久而消散不成病者，岂可执一论哉！但稍觉气淫于内，心腹不快者，不换金正气散加减，以正胃气。

　　春变为温，夏变为热。

　　温病者，春分后有太阳病，发热、咳嗽、身痛、口渴、不恶寒、其脉弦数不紧，右手反盛于左手，盖怫热在内故也，或散在诸经，各取其经而治之。热病即与温病同，但发在夏至后，脉洪数，热渴更甚耳。虽因冬时受寒，伏于肌骨，然人身随天气化，春分则寒变为温，夏至则寒变为热。所以，伤寒恶寒而不渴，温热不恶寒而渴。不恶寒则病非外来，渴则自内达表，热郁腠理，不得外泄，乃复还里，终是里多表少。间有恶寒者，乃冒非时暴寒，或温暑将发，又受暴寒，非冬证之甚也。法当治里热为主，而解肌次之，亦有专治里而表自解者。误下犹可，误汗则变为呕、哕、狂、斑而死。盖温热在经而不在表，安可例用伤寒汗法！惟兼暴寒者，乃可表里双解，亦不敢用冬月辛温之药。春温表证，天温，升麻葛根汤；天寒，柴胡桂枝汤。太阳合少阳，败毒散合小柴胡；太阳合阳明，败毒散合升麻葛根；阳明合少阳，升麻葛根汤合小柴胡汤。半表里，小柴胡。里证，大柴胡。重者，一时表里俱发，防风通圣散。表里俱热，大便自利者，柴苓汤加山栀、木通。虚烦，竹叶石膏汤。变杂证，悉同伤寒。夏热表证，太阳，九味羌活汤；汗后烦渴，脉洪大，背恶寒者，白虎加参汤、益元散。里证，大柴胡。重者，一时表里盛发，双解散。热病脉细无力，足冷，已得汗而躁盛者，此阴脉之极也，必死。详温暑门。

　　晚发疑为秋病，质诸高明；先辈云：清明至夏至前，太阳病者，谓之晚发，比之温病稍轻。盖以感之轻者发之早，感之重者发之迟。

　　从立秋至霜降，有患太阳证者，亦名温病，治法同温热，但加燥剂于解肌药中，里证一同伤寒。但既以三月至夏至为晚发，春分前又为正伤寒，不知春温在于何月，更考三月至夏至前，名为春温，则晚发当属于秋矣。

　　立秋前后病者，因湿热而发；处暑后病者，因燥热而发，庶乎四时六气，备而不混，而治之各随其时耳。

　　大概表证，九味羌活汤、栀子升麻汤；里证，大柴胡汤加生地，或导滞通幽汤。变杂证者，随宜施治。

　　冬温总是时行，加乎调燮。

　　冬有非时之暖，名曰冬温。与春秋暴寒、暴温总谓之时行气，与伤寒相似，但脉不浮耳。治法大同春温。

　　表证，葳蕤汤、九味羌活汤，入里加大黄，重者双解散，轻者加减调中汤。

　　静而得之为中暑，动而得之为中 。

　　暑、 皆自汗烦渴，脉虚，面垢昏倦。静而热伤心脾为中暑，与夏热病相似，但热病脉洪紧，中暑脉细数而沉。动而热伤太阳为中 ，脉浮似夏伤风。但汗出恶风，身热而不渴者，伤风也。汗出恶寒身热而渴者，中也。加之身痛且重者，必夏月伤冷，或澡浴水行皮中所致。中 心腹疼痛，霍乱吐泻转筋，甚则发厥昏闷，香薷散；痰逆恶心恶寒者，橘皮竹茹汤；汗多渴而不恶寒者，竹叶石膏汤；暑湿相搏，身痛心痛烦渴恶心尿赤者，五苓散；湿盛胸满者，瓜蒂散吐之；若小便已，洒然毛耸，口开前版齿燥黑，肢厥，小劳身即热者，表里俱病也，白虎加参汤；有湿者，白虎加苍汤和之。切忌汗下针灸，汗则恶寒，下则内虚变淋，灸则助火发热。

　　中暑发热烦躁口渴者，小柴胡汤加香薷；泻利口渴者，香薷散合四苓散；元气素弱，脉虚身倦者，清暑益气汤；昏愦不苏者。葱饼熨脐。

　　暴寒寒疫，与伏藏已变之寒，自是情违；春分至秋分，暴寒曰寒疫，非冬月伤寒比也。三月四月，或有暴寒，阳气尚弱，为寒所折，病热犹轻。五月六月，阳气已盛，为寒所折，病热则重。七月八月，阳气已衰，为寒所折，病热亦微。伤之者，其病与温暑相似。而治则殊者，盖温暑伏寒自内而发，寒疫自外而入，宜调中汤为主，随时气候寒热轻重而以辛凉、辛温之药加减。盖折者，折抑阳气，郁而为热也。感之轻而阳气不为所折，未至发热者，当于感冒药中求之。

　　暴温温疫，与过经不除之温，皆难汗发。

　　春三四月间，暴热伤之者，亦名温病。伤寒汗下过经不解者，亦名温病。但当随各经见证治之，皆不宜汗下。暴温，栀子升麻汤、九味羌活汤。过经，和解散、参胡芍药汤。

　　风温喘渴多睡，四肢不收若瘫；太阳病，发汗则身凉。如发汗身犹灼热者，乃风温也。当春温气大行，又感风邪所致。惟风伤卫，四肢缓纵不收若瘫痪然；惟温伤气，气昏而鼻息不利，语言謇涩，身热自汗多眠。治在心火肝木二经，忌汗、下、针。误汗则身必灼热，甚则烦渴谵黄；下则遗溺；针则耳聋。惟清解肌表为佳，宜葳蕤汤、败毒散，或小柴胡加桂枝微汗之。渴甚者，栝蒌根汤。痰喘者，金沸草散加杏仁、细辛、五味子。误汗，防己黄 汤救之。谵语独语及直视遗尿者难治。

　　湿温胸满妄言，两胫逆冷如雪；夏月先伤湿，而后伤暑，名曰湿温。湿与热搏，两胫逆冷，甚则遍身亦冷，胸满头痛，壮热自汗。若再发汗，令人呕聋，身变青色，不语，名曰重 ，必死。治在心火脾土，茯苓白术汤，湿胜溺涩便利者，五苓散、除湿汤。脏滑者，术附汤。暑胜壮热二便涩者，香薷散、六和汤。便闭渴谵，白虎加苍汤。

　　风湿，头汗身重而大便难；先伤湿而后伤风，风先上受，湿先下受，风湿相搏，风在外而湿在内。大汗则其气暴而内邪不能出，故风去而湿存，湿流入里则病重。微汗则其气缓而内外之邪俱去，或湿证去而风证未去者，不久自解。寒热身痛，麻杏薏甘汤；体痛发热，小便不利，麻黄汤加苍术；肩背脊腰强痛者，羌活胜湿汤；肿痛微喘，杏仁汤；汗多，汉防己汤；虚者，身重难以转侧，桂枝汤加白术；身重昏迷，自汗失音，下利不禁者，白通汤加白术、甘草；身痛小便不利者，甘草附子汤；身重走痛者，小续命汤去麻黄、附子；热而重痛烦渴者，败毒散去柴胡、人参，加栝蒌根。小便自利及下利不止者，死。

　　寒湿，头汗身痛而大便泄。

　　伤寒无汗，寒湿相搏而有汗，不能周身，惟在头耳。身背强者，表不利也，证与风湿相似，渗湿汤主之；带表，五积交加散；里寒，理中汤加附子；寒多浮肿，术附汤妙。

　　中湿，二便乖而黄熏于肌肤。

　　湿，即水也。东南 下，风雨袭虚，山泽蒸气，人多中湿。湿在经，则日晡发热鼻塞；在关节，则一身尽痛；在脏腑，则清浊混而大便濡泄，小便反涩，腹或胀满；湿热搏则遍身黄如熏色，轻者面目微黄而已。误下则为喘哕，误汗则发痉而死，惟利小便为佳，五苓散、除湿汤主之。小便不利，大便反快者，甘草附子汤；二便利，不发黄者，术附汤；身痛鼻塞者，黄 建中汤；中气坚满癃闭者，枳术汤加葶苈。发黄见后。

　　湿痹，三气合而痛历乎关节。

　　痹者，痛也。太阳病脉沉而细，关节烦疼，皮肤麻木，自汗者，防己黄 汤；无汗者，五积交加散主之。

　　然湿气四时有之，兼风、兼热、兼寒者，随证加减。湿病，古云三种，实亦五种。

　　寒湿重感成 痉，发时可惊；太阳病纯伤风、纯伤寒，则不发痉。惟先伤风而后又感寒，或先伤风而后又感湿，过汗俱能发 。重发太阳汗，大发湿家汗，皆能发痉。外证寒热类伤寒，但脉沉迟弦细，摇头露眼，口噤手足搐搦，项强背反张如发痫，终日不醒为异。风性劲为刚痉，因重感寒或冷，故无汗，宜葛根汤加羌、独活、防风。湿性缓为柔痉，因先伤风，故有汗，宜桂枝汤加天花粉、葛根。其或痰塞气盛，则南星、半夏、白茯以消痰，枳实、陈皮、紫苏以顺气，痰消气顺，然后分刚、柔治之。通用，小续命汤，有热去附子，自汗去麻黄。刚痉二三日，仰面壮热，胸满如结胸状，便闭脚蜷，卧不着席者，大承气汤下之。轻者，败毒散、小柴胡汤。柔痉二三日不瘥，汗多厥冷，筋脉拘急者，附子防风汤。时发时止，危者，附术散。又有刚柔不分之痉，身热谵语似刚，微厥便滑似柔，宜小续命汤加生附子。有汗下后，乍静乍躁，偏左眼、左手足牵搐者，少阳痉也，小柴胡加防风。又血虚之人，及产后伤风过汗，破伤风证发 ，俱不可纯作风治，四物汤加防风，或八物汤去茯苓，加黄 、羌活、防风救之。凡 ，脉如雨溅散出指外者，立死。又戴眼反折，螈 汗出如珠，或反张离席一掌许，小儿离席二指许者，皆死。风热、痰火、虚 ，见杂病。

　　寒气重感变温疟，发久则截。

　　伤寒汗吐下后，余热未净，重感于寒而变疟，或过经旧热未解，新感六淫之气而变疟。皆曰温疟者，俱先热后寒故也。寒多热少或单寒者，太阳邪变也，柴胡桂姜汤。热多寒少或单热，骨节烦疼者，阳明邪变也，白虎汤加桂。寒热相等或先热者，少阳邪变也，小柴胡汤。渴者，去半夏加天花粉、知母。寒热大作，战栗汗出不散者，太阳阳明合病也，桂枝石膏汤。服此后疟愈甚者，三阳合病也，恐传入阴经，急用桂枝黄芩汤。如传入阴分，以卯至午发而呕吐，大便闭者，大柴胡汤下之；从午至酉发而腹满便闭者，大承气汤下之；从酉至寅发而欲狂喜忘便黑者，桃仁承气汤微利之；不敢下者，栀子升麻汤。伤寒与杂病疟，不同在此。间有挟痰与食积，呕吐不食者，二陈汤、对金饮子。尿涩烦渴，或因瘴气不伏水土者，五苓散，俱加黄芩、柴胡。此等疟与杂病无大异，日久势发稍缓则截之。痰饮在上膈，欲吐不吐者，瓜蒂、赤小豆，雄黄等分为末，水调五分服之，以吐为度，或祛邪丸亦好。久不愈者，胜金丹、老疟丸以消之。

　　雾露中于下焦，名曰浑；雾露中于上焦，名曰洁。

