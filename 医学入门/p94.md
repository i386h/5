<!-- { "loadSidebar": true } -->
　　夫病机言搏者，旧有痰痞相火之类，偶然新气加之，则搏动而发，此理易明。言争者，乃彼此相搏相斗，久而后可和解之，谓不过邪正气相引，结而未遽散，非实有所争竞也。血气盛者，虽风寒之邪乘间而入，终不能动其真气而与之斗。惟血气弱者，则邪入必斗，斗则便有胜负，须正气复而后邪可退也。若邪愈胜而正气负，非药饵大扶持之，必不可救。此争与搏之义也。至于头面上病，皆百邪上攻；胸膈间病，皆百邪上冲；肠胃间病，皆百邪下流而传入。不然则血气失升降之常，或阳当升而不升，阴当降而不降，精宜升而不升，气宜降而不降，血宜顺而不顺，火宜静而不静。识病机括，尽于此矣。

　　表里寒热，譬如冬至夏至之景。

　　陶氏以皮肤即骨髓之上，骨髓即皮肤之下，前人错误而分表里。但以冬至阳生，则地中热而外寒渐极，夏至阴生，则地中冷而外热渐极，推之则诚有表热里寒、表寒里热之理。且如病患身热似火而外欲得衣，微厥下利，脉沉而迟，分明里寒表热，所谓热在皮肤寒在骨髓也。《活人》先以阴旦汤退寒，次服小柴胡汤加桂清表。

　　所以少阴反热一证，里寒表热，手足厥而下利清谷者，四逆汤主之。如病患身冷似冰，而外不欲近衣，口燥舌干，脉沉而滑，分明表寒里热，所谓热在骨髓寒在皮肤也。《活人》先以阳旦汤合白虎汤除热，次服桂麻各半汤和表。所以少阴传经热证，恶寒而蜷，时时自烦，不欲浓衣者，大柴胡汤下之。此仲景余议，当的从之。

　　翕翕发热，于表则二；蒸蒸发热，于里则一。

　　表热若鸟合羽所覆，有有汗发散，无汗解肌二者之分。里热若火熏蒸，自内达表，惟下之一法而已。半表里热者，表邪将罢，里未作实，轻于纯在表、纯在里之热也，宜和解之。要之，不渴小便清者为表，渴而小便黄者为里，或渴或不渴，半表里也。然三阳经又有阴阳表里之分，盖太阳以皮肤为表，以膀胱为里。热在皮肤头疼项强为表，麻黄汤、桂枝汤、九味羌活汤；热在膀胱口渴尿赤为里，五苓散。阳明以肌肉之间为表，肌肉之下为近里，以胃腑之内为全入里。热在表则目痛不眠，葛根解肌汤；热近于里则口渴背寒，白虎加参汤；热入里则自汗狂谵，调胃承气汤。少阳以胸胁之间为半表半里，表多小柴胡汤，里多热盛者，黄芩汤。以上发热，太阳恶寒、阳明自汗、少阳多呕，皆三阳证也。太阴、厥阴不发热，惟少阴有反热二证。一脉沉发热，表郁重者，麻黄附子细辛汤；轻者，麻黄附子甘草汤。一脉不出，里寒外热者，白通汤和之。脉阴阳俱虚，热不止，及汗下后复发热，脉躁疾，下利不止者，死。

　　烦躁，以躁之顷渐而分阴阳；烦，乃心中懊 欲吐之貌；躁，则手掉足动起卧不安。心热则烦，肾热则躁。烦为轻，躁为重。先烦而渐躁者为阳证，分表里汗吐下治之；不烦而便发躁者为阴证，宜温中。或经吐下而不解烦躁者，亦宜温之。大概中关脉浮大，身热而渴者，多太阳阳明病，治以寒凉；尺寸脉沉微，厥而利者，多属少阴病，治以温热。《百问》云：惟躁有阴阳二证，太阳证烦躁宜汗，阳明证烦躁宜下，若阴证发躁，宜温之是也。故有曰：烦躁与虚烦少异，烦躁昼日不得眠，夜反安静，身无大热，阳虚也。虚烦不得眠而无间断，故为里热，宜栀豉汤吐之。丹溪又云：烦主气，躁主血。肺主皮毛，气热则烦；肾主津液，血热则躁。故用栀子以治肺，豆豉以润肾。但肺热非心火乘之乎？凡烦躁见吐利，厥逆无脉及结胸者，死。古方黄连鸡子汤、甘草干姜汤、芍药甘草汤，选用。

　　烦热，以膈之软满而辨虚实。

　　心烦作渴欲呕，身热睡卧不宁，与发热均属表热，但烦热无时休歇，非发热时发时止。凡烦热未经汗吐下，邪热传里而作，如未作膈实，心中欲吐不吐，郁闷之状者为虚，但当和解或微汗而已。经云，病患烦热，汗出则解是也。若心中骤满而烦者为实，则有吐下之异。赋云：微烦为阳之相胜，言当分表里而治之也。又云：烦极而反发厥者，乃阴所致，言热极则反与阴盛发躁一同，必以四逆、理中汤治之。宜与动悸条参看。

　　自汗不特伤风也，并少阴反证而有九；曰伤风，卫虚而汗自出，必兼恶风寒也。曰风温，风伤卫而温伤气也。曰湿温，湿热蒸而汗自出也。曰中暑，热伤气也。曰霍乱，吐利而阳气大泄于外也。曰柔 ，原因伤风也。曰胃不和，言脏无他病，但时发热而汗自出，乃风邪在胃，宜微汗以散之。曰亡阳，太阳发汗过多也。曰阳明自汗，不恶风寒反恶热，而热逼汗自出也。汗甚津液内枯，不可下者，蜜导法。惟三阴本无汗，而少阴有反有汗三证，亦曰亡阳：其一，自汗咽痛，甘桔汤；其二，自汗厥冷，四逆汤；其三，自汗呕吐，甘草干姜汤。凡汗不止者，先服防术牡蛎汤，次服小建中汤。如汗出如油不流者，死。

　　无汗不特伤寒也，并阳明反证而有七。

　　曰太阳伤寒、曰太阴病、曰少阴病、曰厥阴病、曰冬阳明，曰刚 、曰阴阳易，皆寒泣血，阴主收敛意也。但阳明病当有汗，今反无汗，其证有三：恶寒脉浮而喘者，表有邪也，宜麻黄汤、升麻葛根汤微汗之；若无汗，小便不利，心中懊 者，必欲发黄，宜茵陈汤；小便利，吐而咳，手足厥，若头痛鼻干者，小建中汤。

　　亡阳少血，躁极痰癖，不得汗须巧攻；太阳恶寒，当脉浮而紧，今反脉浮而迟者，迟为亡阳，不能作汗，其身必痒，桂麻各半汤。凡伤寒当汗，与麻黄汤二三剂，而汗不得者死。热病脉躁盛而不得汗者，亢阳之极也，不治。阳明身热宜有汗，今反无汗，身痒如虫行皮中者，久虚故也，黄 建中汤、术附汤。寒热厥证，忽两手或一手无脉，是为重阴，如欲雨沤热，必然大汗而解。其或投药无汗，而脉又不至者死。虽然血虚中干，不能作汗，痰饮证癖，又每隔汗而不能出。

　　血虚养血，痰癖开关行气以汗之，最为活法。有服药不得汗者，当用蒸汗法。通用，陶氏再造散加减。

　　寒入少阳，冬病阳明，睡中汗且盗出。

　　盗汗者，邪方入里，尚连于表。睡则气行于里而表不致，故汗出，醒则气周于表而汗复止。胆有热也，小柴胡汤。冬阳明脉浮紧者，必有潮热盔汗，黄芩汤、柴胡桂枝汤。脉浮大，欲眠目合则汗者，小柴胡汤。

　　阳上蒸而头额汗，表实内枯证最多；诸阳上循于头，里虚表实，腠理致密，则热气不得发越于周身，乃上蒸于头面，汗出既多，则五内自枯。

　　惟里虚忌下，惟内枯忌汗。属半表里者，小柴胡汤主之。汗下后，胸满心烦，呕渴表未解者，小柴胡汤去半夏加桂枝、栝蒌仁。虚烦者，栀豉汤微吐之。阳明热入血室，燥粪谵语者，俟其过经，权以小承气汤微利之。

　　黄证、水证、瘀血、风湿、寒湿头汗，见各条。凡头汗小便不利，内外关格者为阳脱，及误下温家头汗而喘，或小便不利，大便自利者亦为阳脱，二者皆不治。

　　气旁达而手足汗，便硬软利法已毕。

　　津液自胃腑旁达于外，则手足自汗。有热聚胃腑逼而出之者，必有谵语燥粪，阳明证也。大便已硬者，大柴胡汤、或大承气汤；大便不硬而软者，小柴胡汤。凡伤寒欲下而小便少，手足心并腋下不滋润者，不可攻也。

　　有寒聚胃腑，大便初硬后溏，或水谷不分，手足 然汗出者，不可下，少与理中汤，或猪苓汤。如寒甚不食，小便不利者，此欲作痼瘕也，宜理中兼散气之药治之。

　　下后热只阴弱，而邪陷于心者则痛；大下伤血，伤血阴弱，脉涩而发热。盖阴虚则脉涩，血虚寒极则发热。古方葶苈苦酒汤，酸苦涌泄之义也。凡下后不可遽补，身热心中结痛者，栀豉汤微汗之；或医以丸药下之，致留余热未净者，栀子干姜汤。胸满未消，腹痛未止，脉尚数实者，积垢未净也，小承气汤；体薄者，黄芩汤、小柴胡汤、益元散调之。仲景云：下后热不退，因汗下失宜，如八日以上大发热者，难治。经曰：阳微恶寒，阴微发热，寒多易愈，热多难愈。

　　汗后热多阳虚，而邪入于里者为实。

　　大汗伤气，阳微发热，悸眩身 ，脉弱，或兼恶寒，阴阳俱虚者，玄武汤主之。发汗后表证未退者，宜再汗之。若身凉半日许，而见半表里证者，宜和之。若汗后日晡如疟，脉沉实，便闭，里证已具者，大柴胡汤下之。

　　若但热而呕逆，心痞自利者，大柴胡汤去大黄调之。虚烦者，竹叶石膏汤。凡大汗后热不退，脉静者，生；脉盛躁疾者，此名阴阳交，必死。《解惑论》云：汗后寒热交作，当看脉尚浮数洪大，犹当微表其汗。医者见已经汗后，不敢再表，邪气无由发泄，误矣！发汗后止恶寒，虚也；发汗后止发热，实也。恶寒用温药，发热用凉药，无不愈者。

　　虚者汗下之后，恶寒愈增；汗后亡阳恶寒者，表虚也，芍药附子甘草汤；下后恶寒者，里虚也，四逆汤。其有表邪未尽，必兼发热者，柴胡加桂汤。又有里实，热伏于内，阳微于外，而恶寒便坚者，亦必兼热，尤宜下之。《百问》云：汗后恶寒，人必虚；下后发热，人必实是也。汗下后，厥阴证大汗出，烦躁体疼，拘急厥逆者，阴阳俱虚也，宜四逆汤以补阳，加人参、茯苓以益阴。汗下后，脉微恶寒者，小柴胡汤去芩加芍药；有头汗者，柴胡加桂汤。汗下后，尺寸俱微，阴阳表里俱虚者，小建中汤。噫！伤寒以真气为主，阳病宜下，真气弱者，下之多脱；阴病宜温，真气弱者，客热便生。非药无力，本主无力也，惟寡欲真气完者，易于用药。误下气脱，昏倦不食，不渴者，来复丹、灵砂丹暂服之。

　　热者吐下之后，消渴可必。

　　凡吐下后，邪热不客于上焦为虚烦，而乃客于中焦为消渴者，白虎加参汤。心下痞者，先解其表，后清其里。汗后渴者，少与水以和胃则愈。伤寒汗吐下后，邪气乘虚而内客，或壅窒而未尽，皆当量虚实而调治之。

