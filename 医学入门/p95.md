<!-- { "loadSidebar": true } -->
　　咳嗽有寒热水气之多端，咳嗽多属肺金，伤寒言太阳病者何也？肺为五脏华盖，内通膀胱，外主皮毛，而为气之主，气逆而不下则咳。风寒乘之，气冷则滞；热邪乘之，气燥则郁；水饮乘之，与气相搏。寒热水气，皆能生痰，又咳之所从始也。以风寒言之，太阳证身热呕喘者，麻黄杏仁饮；咳喘者，三拗汤。少阳证寒热胸满，或挟泻者，小柴胡去参、枣加五味子、干姜。少阴证厥逆，腹痛下利者，四逆汤加五味子、干姜。少阴咳而呕渴，心烦不得眠，下利者，猪苓汤。春冬伤风寒，夏秋伤湿冷，鼻塞喉鸣，气不得下而咳者，橘皮竹茹汤。以热咳言之，金沸草散、柴胡半夏汤、泻白散。或咳脓血者，小柴胡加黄芩、黑豆。咳嗽身热，脐腹满痛者，大柴胡汤下之。中满而呕者，大半夏汤。解利以后，胃寒不食者，理中汤、六君子汤，俱加五味子、细辛。痰气盛者，大橘皮汤。素有痰火者，当于芩连二陈汤中消息。又水咳有三证：青龙汤治太阳之表水有寒，十枣汤治太阳之里水有癖，玄武汤治阴证之里水有寒。凡咳而小便利者，忌汗。久而入脏成痨，膏之上、肓之下者，不治。

　　体痛有阴阳血风之纤悉。

　　风寒入肌，血脉凝滞，所以身痛。太阳身痛，拘急而已，脉浮紧，便清，宜分有汗、无汗治之。少阳身痛，必胁硬呕渴，小柴加瓜汤和之。汗后身痛不休，脉沉迟者，桂枝加参汤。又有痛无常处，按之不可得，短气脉涩者，宜再汗之。太阳病七八日，脉细恶寒，阴阳俱虚者，不可发汗吐下，宜小柴胡汤，误汗令人耳聋。素有热者，黄 建中汤；素无热者，芍药附甘汤。厥阴、少阴身痛，下利烦满，脉沉紧者，先温以四逆汤、玄武汤，后发以桂枝汤。血虚劳倦身痛者，补中益气汤、黄 建中汤。风邪在阳明，不荣于表，一身重痛者，葛根汤。阴毒身痛如杖、瘀血身痛发黄、中湿痛难转侧，风湿一身尽痛，见各条。疮家误汗身痛，必发 ，葛根汤或桂枝汤以救之。

　　渴有汗多自利，水入即吐名逆证；热在表则不渴，热入里则热耗津液而作渴，或汗吐下过多，耗夺津液而渴。然有渴必有烦者，肾主水，热深则水竭而渴，肝木挟心火以生烦，故厥阴六七日，饮水多而小便少者，谓之消渴。渴欲饮水为欲愈者，传经已尽也。脉浮而渴属太阳；有汗而渴属阳明；自利而渴属少阴：至于厥阴，则热之极矣。太阳病汗后，脉洪者，白虎汤；无汗而渴者，小柴加瓜汤。阳明病汗少溺涩者，五苓散；汗多而渴者，竹叶石膏汤。少阴病下利咳呕，心烦不眠者，猪苓汤；下利饮水有热者，白头翁汤；小便清白虚寒者，甘草干姜汤。厥阴消渴不食，食则吐蛔者，乌梅丸。汗吐下津枯者，白虎加参汤。阳毒消渴倍常者，陷胸丸、黑奴丸。中暑者，酒蒸黄连丸。凡饮水安睡者，实热也；饮水少顷即吐者，火邪假渴耳。凡渴不可恣饮，须少与之以润胃气，恐变水结。一种水逆证，渴欲饮水，水入即吐者，五苓散。又发汗动右气，肺伤亦饮水即吐者亦宜。若先呕后渴者为欲解，当少与之水；先渴后呕者为水停，赤茯苓汤。有风温、发黄、渴证，见各条。

　　漱因经热里寒，水入不咽多血疾。

　　经热则口燥烦而欲水漱，里寒则水入而不敢咽。阳明证漱水不咽，身热或微恶寒，热在经而不在里，必逼血上行为衄血，黄芩汤。瘀血证漱水不咽，外无寒热，喜忘如狂，犀角地黄汤。少阴证脉沉厥冷烦躁，或干呕无脉，好漱水不咽者，四逆汤、白通汤主之。蛔厥证烦躁吐蛔，好水浸舌而不欲咽者，理中汤加乌梅。

　　上一段论伤寒初证，未有不自头疼项强身痛，发热恶寒，有汗无汗，或咳嗽，或渴而始者，故提之于此，过七日不愈者，皆杂证也。

　　外集·卷三　（病机）外感

　　伤寒

　　怫郁因汗失宜，便坚为实哕为虚：面者，阳明所主。阴盛者，面赤而黯；阳盛者，面赤而光。表证汗出未彻，以致邪热怫抑郁结，故头面红赤，甚则蒸于肌肤，汗出未透身痒者，桂麻各半汤；恶寒热者，葛根汤；汗太过发黄者，茵陈汤；惊惕者，火邪汤；大便硬者，里已实也，大柴胡汤。下后哕者，胃虚也，桂枝参苓汤。

　　戴阳浮火所冲，阴证（下痢厥逆）热微阳热甚。

　　《百问》云：病患身微热，面赤，脉反沉而迟者，阴证也。身微热者，里寒也；面戴阳者，面虽赤而不红活，乃下虚也。医者不察脉，以虚阳上膈热躁，误为实热下之，又用凉药，则气消而成大病矣。仲景理中、四逆，陶氏益元汤主之。若阳证面赤，脉洪大，腹满潮热，大便不通者，大柴、承气主之。

　　目盲鼻鸣而呕衄者，热搏之重；《难经》曰：脱阴目盲。言精血脱而不上荣于目，故目盲不了了，或无所见也。伤寒发烦目盲，甚者必衄。盖肝血为热气所搏，妄行于上而为衄，得衄则热随血散而解，与麻黄汤，或麻黄升麻汤、九味羌活汤。盖伤寒衄为积热在表，用麻黄、羌活者，非治衄也，以解太阳经之邪耳。此与太阳病其人适失血及下利宜桂枝汤法同。但衄家最忌发汗，邪轻者，犀角地黄汤。又目近鼻为内 ，属太阳；近眉尾，属少阳；当面，属阳明。赤脉从上下者，太阳病；从下上者，阳明病；从外走内者，少阳病。热则目赤，风则目眩，寒则目疼。又狐惑目不能闭，阴证眼睛痛，阴阳易病眼中生花。鼻者，呼吸清气之路，上窍于肺，下通膀胱。风寒壅则鼻鸣而必干呕，太阳病，桂枝汤；太阳阳明合病，鼻干肌热者，葛根汤。

　　叉手冒心而聋耳者，阳脱之凶。

　　《难经》曰：脱阳者见鬼。无阳气而见幽阴之鬼。伤寒汗过亡阳，其人必叉手自冒心胸而聋耳者，何也？盖耳属肾，阳气盛则上通而聪，阳气虚则下脱而聋。仲景云：少阴受病，胸胁满而耳聋者是也。宜芍药附甘汤、黄建中汤救之。心悸欲得按者，桂枝甘草汤。撮空神昏者，陶氏升阳散火汤。若初证手少阳风病厥而聋者，耳中 HT HT ，小柴胡汤，最忌吐下以致惊狂。手太阳热厥聋耳者，耳中塞满，加之热壅，出血出脓，则成停耳。湿温厥阴耳聋见前。又有风邪入肾，耳中卒痛，外证寒热，不急治则发强如 ，俗名黄耳伤寒，不可作正伤寒治之，内服小续命汤、败毒散，外用虎耳草捣汁滴入耳中。上证头汗如珠不流者，阳脱即死。

　　四肢胃末，由热而温而冷逆，知是传经之厥；伤寒邪在三阳，则四肢热；半表半里及太阴，则邪渐入内，则四肢温；传至少阴、厥阴，则邪入深而陷伏于内，则四肢厥冷。然先由热而后厥者，传经热厥也。轻则四逆散、白虎汤、竹叶石膏汤；重则大柴、承气下之。若邪乍结胸中，心烦不食而厥者，瓜蒂散吐之。《百问》云：热厥与冷厥不同。热厥者，微厥却发热；若冷厥则不发热，四肢逆冷，脉沉细，大小便滑泄，恶寒，指甲青色。又有失下，血不通，四肢便厥，医者不识，疑是阴厥，复进四逆汤之类，祸如反掌。大抵热厥，脉沉伏而滑，头上有汗，手掌温，指梢亦温，便宜下。

　　此仲景之妙旨也。

　　一舌心苗，由白而黄而燥黑，失其本体之红。

　　舌为心苗，肾主津液，无病则舌红而润。偶见红星点者，将欲发黄。如丹田邪热，则心苗枯槁，生苔如白苔然。是以邪在表则无苔，邪初传里则苔白而滑。胃寒客热懊 者，栀豉汤吐之。阳明证，胁硬，不大便而呕，舌苔白者，亦不可攻，小柴胡和之。如恶寒欲呕痰者，小柴胡加干姜。白苔滑而下利者，为脏结不治。热渐入深，则苔白而涩；热深入胃，则苔黄或肥光，或尖白根黄者，表多里少也。俱白虎加参汤主之。手足腋下汗出，谵语便闭，苔紫带黑，或生芒刺，虫碎燥裂者，承气汤下之。但舌黑亦有数种，有四边红而中灰黑成路者，失下也；有黑圈者，过经未解也；有黑尖者，虚烦也；有舌见黄而中有黑至尖或黑乱点者，热毒深也；有弦红心黑，或白苔中见黑点者，表未解也；有根黑尖黄，脉滑者可下，脉浮者可汗；有尖黑而有乱纹，脉滑实者急下之，脉数无力者，必发渴而死。凡舌黑不论多少，俱系危证。惟冷而滑如淡黑然者，乃无根虚火，可以化痰降火药治之。阴证苔白，腹痛自利者，理中汤。中湿湿痹，舌上如苔，非真苔也，丹田有热，胃中有寒，五苓散。

　　无寒热而唇焦者，多因血瘀；不发寒热，胸满唇焦，漱水不入咽者，必衄血也。小腹满，小便利，大便黑者，血瘀于下也。

　　无色泽而唇青者，必是寒中。

　　阴证胸膈满，面色及唇皆无色泽，手足冷者，理中汤。若唇青有疮，则为狐惑。

　　口干口燥口涎岂无异？口干者，邪热聚胃，消耗津液故也。有汗后口干者，五苓散加知母、黄柏；有阳明口干热甚口噤，背微恶寒者，白虎加参汤；少阳证口干者，小柴胡汤；瘀血证口干，漱水不欲咽者，桃仁承气汤。口燥亦因脾胃有热，津液涸少。阳明口燥咽干，背恶寒烦渴者，白虎加参汤；少阳口苦咽干，小柴胡汤、双解散；少阴口燥舌干者，承气汤；口燥咽干，默默不欲言者，宜以狐惑治之。凡口干燥忌汗，汗之重亡津液。口涎有阳明热盛者则涎热，少阴寒证则涎冷。

　　气逆气喘气短大相同。

　　气逆者，气自腹中时时上冲也。太阳无汗、阳明胸满者，汗之。太阳下之早，表邪乘虚传里，里本虚者受邪不逆，里本实者不肯受邪，则气逆上冲，邪仍在表，当复汗之。厥阴客热气上冲心，此热在里而气上也，下之。胸满实者，吐之。汗下后气逆眩晕者，茯苓桂术甘草汤。有病后虚羸少气，欲吐气逆者；有动气发汗气逆者。气喘惟有太阳、阳明二证。太阳证无汗而喘，宜汗；阳明证汗多而喘，宜下。太阳阳明合病，胸满而喘，恶寒者，亦只宜汗而不宜下也。故曰微喘缘表之未解，喘满不恶寒者，当下而痊。又有汗后停水喘者，有汗下后喘者，有阴证喘息甚急者，返阴丹；脉伏者，加味生脉散；如脉伏汗出发润者，肺绝不治，气短者，呼吸不相接续，似喘而不摇肩，似呻吟而无痛也。经曰：微虚相搏则为短气。短气不足以息者，实；少气不足以息者，危。有结胸者，有停水怔忡者，有风湿相搏者，有素弱及下后脉微气虚甚者。大抵心腹胀满者，为实，为邪在里；心腹濡满者，为虚，为邪在表。气喘、气逆亦然。

　　湿呕、干呕，宜察肾肝病证。

