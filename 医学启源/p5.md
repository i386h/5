<!-- { "loadSidebar": true } -->
　　以上二证，腹痛加白芍药一钱；心下痞，枳实一钱；腹胀，浓朴半钱；胸中不利，枳壳半钱；腹中寒，陈皮三分；渴者，白茯苓一钱；腹中窄狭，苍术一钱；肢体沉重，制苍术一钱；因怒而伤者，甘草半钱；因忧而伤者，枳壳半钱；因喜而伤者，五味子半钱；因悲而伤者，人参半钱。大抵伤冷物以巴豆为君，伤热物以大黄为君，详认病证，添加为佐之〔药〕，或丸或散〔均〕可也。

　　卷之上　九、主治心法

　　（五）目疾

　　目疾暴发赤肿，羌活、防风、柴胡、香白芷、升麻、二制黄芩、黄连、甘草。白睛红，白豆蔻；少许，则当归为主。（去翳，谷精花、蝉蜕、瞿麦、秦皮洗。养目血，菊花。明目，蕤仁、蜀椒、龙脑。）凡眼暴发赤肿，以防风、黄芩为君以泻火；和血为佐，黄连、当归是也；兼以各经药引之。凡目昏暗，以熟地黄、当归根为君，以羌活、防风、甘菊花、甘草之类为佐。

　　卷之上　九、主治心法

　　（六）泻痢水泄

　　凡痢疾腹痛，以白芍药、甘草为君，当归、白术为佐，见血先后，分三焦热〔论〕。

　　凡泻痢小便白，不涩为寒，赤涩为热也。又法曰：完谷不化，而色不变，吐利腥秽，澄澈清冷，小便清白不涩，身凉不渴，脉细而微者，寒证也。谷虽不化，而色变非白，烦渴，小便赤黄而或涩者，热证也。凡谷消化，无问他证及色变，便为热也。寒泄而谷消化者，未之有也。泻痢，白术、甘草；水泻，米谷不化，防风；伤食微加大黄；腹胀，浓朴；渴者，白茯苓；腹痛，白芍药、甘草为主；冬月，白芍药一半，白术一半，夏月制黄芩。先见脓血，后见大便者，黄柏为君，地榆佐之；脓血相杂而下者，制大黄；先大便而后脓血者，黄芩二制，皆以当归根梢，详其上下而用之；腹不病，白芍药半之。身体困倦，目不欲开，口不欲言，黄 、人参；沉重者，制苍术。不思饮食者，木香、藿香叶。里急，大黄、芒硝、甘草下之。后重者，木香、藿香、槟榔和之。

　　卷之上　九、主治心法

　　（七）中风

　　手足不遂者，中府也，病在表也，当先发汗，羌活、防风、升麻、柴胡、甘草各二钱，作一服，取发汗，然后行经养血，当归、秦艽、甘草、独活各一两，行经〔者〕、随经用之。

　　耳聋目瞀及口偏，邪中藏也，病在里也，当先疏大便，然后行经。白芷、柴胡、防风、独活各一两，又川芎半两，薄荷半两。

　　上为末，炼蜜丸弹子大，每服一丸，细嚼，温酒下，茶清亦可。

　　卷之上　九、主治心法

　　（八）破伤风

　　脉浮在表，当汗之；脉沉在里，当下之。背后搐〔者〕，羌活、防风、独活、甘草。〔向〕前搐者，升麻、白芷、防风、独活、甘草。两傍搐者，柴胡、防风、甘草；右搐者，白芷加之。

　　卷之上　九、主治心法

　　（九）〔破伤中风法〕

　　经曰：凡疮热甚郁结，而荣卫不得宣通，故多发白痂，是时疮口闭塞，气不通泄，热甚则生风也。《治法》曰：破〔伤〕中风，风热燥甚，怫郁在表，而里气尚平者，善伸数欠，筋脉拘急，或时恶寒而搐，脉浮数而弦者，以辛热治风之药，开冲结滞，荣卫宣通而愈也。凡用辛热之药，或以寒凉之药佐之尤妙，免致药不中病，而风转甚。

　　若破〔伤〕中风，表不已，而渐入于里，则病势转甚；若里未太甚，而脉在肌肉者，宜以退风热、开结滞之寒药调之。或以微加治风辛热药，亦得以意消息，不可妄也。至宝丹亦凉药也。如〔热〕甚于里，以大承气汤下之。

　　卷之上　九、主治心法

　　（十）疮疡

　　（苦寒为君：黄芩、黄柏、黄连、知母、生地黄酒洗。甘〔温〕为佐：黄 、人参、甘草。大辛解结为臣：连翘、当归、 本。辛温活血去〔瘀〕：当归梢、苏木、红花、牡丹皮。）脉浮者为在表，宜行经：黄连、黄芩、连翘、当归、人参、木香、槟榔、黄柏、泽泻。在腰以上至头者，枳壳仍作引药，引至疮所。（出毒消肿：鼠粘子。排〔脓〕：肉桂。入心引血化经汗而不溃，〔伤〕皮：王瓜根、三棱、莪术、黄药子。痛甚：芩、连、柏、知母。）脉沉者在里，当疏利脏腑，利后，用前药中加大黄，取利为度，随虚实定分两。痛者，止以当归、黄 止之。

　　卷之上　九、主治心法

　　（十一）妇人

　　产妇临月未诞者，凡有病，先以黄芩、白术安胎，然后用治病药。发热及肌热者，黄连、黄芩、黄 、人参。腹痛者，白芍药、甘草。感冒者，根据前解利。

　　产后诸病，忌用白芍药、黄芩、柴胡。内恶物上冲，胸胁痛者，大黄、桃仁。血刺痛者，当归。内伤发热，黄连。渴者，白茯苓。一切诸病，各根据前法，惟渴去半夏，喘嗽去人参，腹胀忌甘草。

　　妇人带下，举世皆曰寒，误之甚矣。所谓带下者，任脉之病也。经曰：任脉者，起于中极之下，以上毛际，循腹里，上关元，至于咽喉，上颐循面入目。注言：任脉自胞上，过带脉，贯络而上，然其病所发，正在带脉之分，而淋沥以下，故曰带下也。

　　其赤白说者，〔与〕痢义同，而无〔独〕寒者。法曰：头目昏眩，口苦舌干，嗌咽不利，小便赤涩，大便涩滞，脉实而数者，皆热证也。

　　卷之上　九、主治心法

　　（十二）小儿

　　小儿但见上窜及摇头切牙，即是心热，黄连、甘草。目连闪，肝热，柴胡、防风、甘草。若左腮红，是肝风，与钱氏泻青丸。〔右〕腮红，肺热，与泻白散。额上红者，是心热，与黄连一味。鼻上红，是脾热，与钱氏泻黄散。颏上红者，肾热，知母、黄柏皆二制，甘草炙。

　　凡〔治〕小儿病，药味与大人同，只剂料等差少。如见腮、目胞赤，〔呵〕欠，嚏喷，惊悸，耳尖、手足梢冷，即是疮疹。三日后其证不减，亦不见疮苗，即以柴胡、升麻、甘草，〔加〕生姜煎，慎不可投以寒凉利脏腑之剂，使疮不能出，其祸不可〔测〕。

　　凡养小儿，酒肉油腻生硬冷物及生水等，不可食，自无〔疳〕癖二证、惊风搐者，与破伤风同。

　　卷之上　九、主治心法

　　（十三）潮热

　　潮热者，黄连、黄芩、生甘草。辰戌时发，加羌活；午间发，黄连；未间发，石膏；申时发，柴胡；酉时，升麻；夜间，当归根。若有寒者，加黄 、人参、白术。

　　卷之上　九、主治心法

　　（十四）〔咳嗽〕

　　咳嗽有声无痰者，生姜、杏仁、升麻、五味子、防风、桔梗、甘草。无声有痰者，半夏、白术、五味子、防风、枳壳、甘草，冬月须加麻黄、陈皮少许。有声有痰者，白术与半夏、五味子、防风。久不愈者，枳壳、阿胶。痰有五证，风、气、热、寒、温也，详见《活法机要》中。

　　卷之上　九、主治心法

　　（十五）〔五脏补泻法〕

　　肝 虚以陈皮、生姜之类补之，经曰：虚则补其母，水能生木，肾乃肝之母。肾，水也，若补其肾，熟地黄、黄柏是也。如无他证，钱氏地黄丸主之。实则白芍药泻之，如无他证，钱氏泻青丸主之。实则泻其子，心乃肝之子，以甘草泻心。

　　心 虚则炒盐补之，虚则补其母，木能生火，肝乃心之母。肝、木也；心、火也。

　　以生姜泻肝。如无他证，钱氏安神丸是也。实则甘草泻之，如无他证，以钱氏方中重则泻心汤，轻则导赤散。

　　脾 虚则甘草、大枣之类补之，实则以枳壳泻之。如无他证，虚则以钱氏益黄散，实则泻黄散。心乃脾之母，以炒盐补之；肺乃脾之子，以桑白皮泻肺。

　　肺 虚则五味子补之，实则桑白皮泻之。如无他证，实则用钱氏泻白散，虚则用阿胶散。虚则以甘草补土，补其母也；实则泻子，泽泻泻其肾水。

　　肾 虚则熟地黄、黄柏补之，泻以泽泻之咸。肾本无实，本不可泻，钱氏止有补肾地黄丸，无泻肾之药。肺乃肾之母，金生水，补之故也。补则以五味子。

　　以上五脏，《内经·藏气法时论》中备言之，欲究其详，精看本论。

　　卷之中　十、《内经》主治备要

　　（一）〔五运主病〕

　　诸风掉眩，皆属肝木。

　　诸痛痒疮疡，皆属心火。

　　诸湿肿满，皆属脾土。

　　诸气 郁、病痿，皆属肺金。

　　诸寒收引，皆属肾水。

　　卷之中　十、《内经》主治备要

　　（二）〔六气为病〕

　　诸暴强直，〔支〕痛软戾，里急筋缩，皆属于风。

　　诸病喘呕吐酸，暴注下迫，转筋，小便混浊，腹胀大而鼓之有声如鼓，痈疽〔疡〕疹，瘤气结核，吐下霍乱，瞀郁肿胀，鼻〔窒〕鼽衄，血溢血泄，淋〔 〕身热，恶寒〔战〕栗，惊惑悲笑，谵妄，衄蔑血污，皆属于热。

　　诸〔痉〕强直，积饮痞隔中满，霍乱吐下，体重〔 〕肿，肉如泥，按之不起，皆属于湿。

　　诸热瞀〔 〕，暴喑冒昧，躁扰狂越，骂詈惊骇，〔 〕肿疼酸，气逆冲上，禁栗如丧神守，嚏呕，疮疡喉痹，耳鸣或聋，呕涌溢，食不下，目昧不明，暴注〔 〕，暴病〔卒〕死，是〔皆〕属于火。

　　诸涩枯涸，干劲皴揭，皆属于燥。

　　诸病上下所出水液，澄澈清冷， 瘕 疝，痞坚，腹满急痛，下痢清白，食已不饥，吐〔利〕腥秽，屈伸不便，厥逆〔禁〕固，皆属于寒。

　　卷之中　十、《内经》主治备要

　　（三）〔五运病解〕

　　五运主病，木、火、土、金、水，顺则皆静，逆则变乱，四时失常，阴阳偏胜，病之源也。

　　诸风掉眩，皆属肝木。

　　注云：掉，摇也。眩，昏乱眩运也。风主动故也。所谓风气甚则头目眩者，由风木旺，则必是金衰不能制木，〔而〕木生火，木火者皆阳也，故风火多兼化也。风热相抟，则头目眩运而转也。火性本动，火得风〔则〕成焰而旋转也。风势甚，则曲直动摇，更加呕吐也。

　　诸痛痒疮疡，皆属心火。

　　注云：痛痒而为疮，火之用也。五常之道，过极则胜己〔者〕反来制之，故火热过极，而反兼于水化也．所谓盐能固物，而令不腐者，咸寒水化，制其火热，使无热之过极，乃水化制之，而久固也。热极即是木来生火也，甚则皮肉肌肤之间，不得宣通，故生疮疡而痛痒也。

　　诸湿肿满，皆属脾土。

　　注云：湿，地之体也。湿极甚则痞塞肿满，物湿亦然。故长夏暑湿之甚，〔则〕庶物隆盛也。

　　诸气 郁、病痿，皆属肺金。

