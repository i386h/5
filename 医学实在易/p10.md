<!-- { "loadSidebar": true } -->
　　泄泻之证，《内经》所谓：“湿胜则濡泄，”是也。宜以胃苓汤为主。如寒胜则下利清谷，加干姜、附子、吴茱萸。如热甚则下利肠垢，去桂枝，加黄连、黄芩、干葛。如食积加麦芽、山楂炒黑。如虚甚加人参。若五更后根据时作泻，名脾肾泻，宜四神丸去肉豆蔻，加人参、白术、罂粟壳、干姜、茯苓，以枣汤叠丸，临卧以姜汤送下四、五钱。久泻宜圣济附子丸。又《金匮翼》乳豆丸，治滑泄不止，诸药罔效。方用肉豆蔻(生为末)、通明乳香(以酒浸过)研成膏，丸如梧桐子大，每服五十丸，空心米饮送下。

　　（经义）《金匮真言》曰：“长夏善病，洞泄寒中。”《阴阳应象大论》曰：“清气在下，则生飧泄。”又曰：“湿胜则濡泄。”又曰：“春伤于风，夏生飧泄。”又曰：“水谷之寒湿，感则害人六腑。”《脏气发时论》曰：“脾病者，虚则腹满，肠鸣，飧泄，食不化。”《经脉篇》曰：“脾所生病，心下急痛，溏瘕泄。肝所生病，胸满呕逆，飧泄狐疝。”《厥论》曰：“少阴厥逆，虚满呕，变下泄清。”《阴阳别论》曰：“一阳发病，少气善咳，善泄邪气。”《脏腑病形篇》曰：“肺脉小甚为泄，肾脉小甚为洞泄。”《脉要精微论》曰：“胃脉实则胀，虚则泄。”又曰：“脉动一代者，病在阳之脉也，泄及便脓血。”《玉机真脏论》曰：“泄以脉大，脱血而脉实，皆难治。”《师传篇》曰：“脐以上皮热，肠中热，则出黄如糜。脐以下皮寒，胃中寒，则腹胀肠中寒，则肠鸣飧泄。胃中寒，肠中热，则胀而且泄。”

　　卷三　里证

　　泄泻诗

　　泄泻病因湿胜来，胃苓（汤）旧法出新裁，四神（丸）固肾时传外，苦领酸甘效首推（此一句，非读十年书，治千百症者，不解其妙。

　　秘结证。《金匮真言》曰：“北方黑色，入通于肾，开窍于二阴。”《气厥论》曰：“膀胱移热于小肠，隔肠不便。”《脏气法时论》曰：“肾苦燥，急食辛以润之，开腠理，致津液，通气也。”《杂病篇》曰：“厥气走喉而不能言，手足清，大便不利，取足少阴。”读此则知秘结之证，除阳明结热，轻者用脾约丸，重者择用三承气汤外，无不由之于肾。盖肾主二阴，而司开阖，彼大小便不禁者，责其开而不阖，而大小便不通者，又当责其阖而不开。

　　故肾热者，凉而滋之，肾寒者，温而滋之，肾虚者，补而滋之，肾干燥者，润而滋之。且滋肾而膀胱亦治，移热隔肠之病自已矣。秘结多由于肾，故列于里证。

　　卷三　里证

　　秘结诗

　　秘结三承（气汤）慎用之，麻仁（丸，又名脾约丸）泽润不支离，须知肾脏为阴主，补泻寒温总是滋。

　　隔食证。水饮可下，食物难入。高鼓峰专主阳明，用左归饮去茯苓，加生地、当归以养胃阴。此法从薛氏医按胸满不食以六味汤加此二味得来也。去茯苓者，恐其旁流入坎，不如专顾阳明之速效也。用此方俾胃阴上济，则贲门宽展而饮食进，胃阴下达，则幽门阑门滋润而二便通，十余剂可效。如若不愈，《人镜经》专主《内经》“三阳结谓之隔”一语，以三一承气汤节次下之，令陈卒去，则新物纳，此峻剂也。然此证多死，即勉治之，亦不过尽人事而已。又有朝食暮吐，名反胃，为中焦虚寒，下焦无火，宜吴茱萸汤，附子理中汤，加茯苓、半夏、川椒之类，或以真武汤、八味丸间服，然《金匮》有大半夏汤，主降冲脉之逆，为隔证反胃初起之神方。

　　（经义）《阴阳别论》曰：“一阳发病，其传为隔。”按：一阳，少阳也。手少阳三焦，足少阳胆，为初气从中见之相火治之，大小柴胡汤，诸泻心汤，按证用之如神。又曰：“三阳结，谓之隔。”按：三阳，太阳也，手太阳小肠，足太阳膀胱，从本为寒，从标为热。结者，寒热之气，皆能为结，此深一层论也。张景岳谓：“小肠属火，膀胱属水，火不化则阳气不行而传导失职，水不化则阴气不行而清浊不分，皆致结之由。”此浅一层论也。《伤寒论》中尽有神妙之方。《邪气脏腑病形篇》曰：“脾脉微急为膈中，食饮入而还出，后沃沫。

　　”按：脉微为脾虚而中气欲馁，沃沫为脾虚而津液不摄，理中丸为上策，如若未效，宜于脉之急处，寻出所以急之源头而治之。《大奇论》曰：“胃脉沉鼓涩胃外鼓大，心脉小坚急，皆隔偏枯。”按：此即前论高鼓峰之意也。《通评虚实论》曰：“隔则闭绝，上下不通，则暴忧之病也。”《本神篇》曰：“忧愁者，气闭塞而不行。”按：此二节，即张鸡峰所谓：“噎膈是神思间病”之意。《金匮》茯苓浓朴汤，丹溪越鞠丸可治，但当更求其本则得矣。

　　《血气形志篇》曰：“形苦志苦，病生于咽噎，治以苦药。”愚谓亦不外泻心汤之类。反胃证《内经》无专论，当以《金匮》为主。

　　卷三　里证

　　隔证诗

　　左归（饮）去茯古传心（加入）生地当归养胃阴，病重必须求峻剂，三（一承）气（汤）通结得良箴。

　　卷三　里证

　　反胃诗

　　食入反出胃家寒，信服吴萸（茱萸汤）治不难，更有下焦之火化，理中（汤加入）椒附令加餐。

　　胃反（《金匮》以吐逆名“胃反”。）首推半夏汤，厥名曰大迈寻常，阳明能纳冲能降，不在寒温论短长。

　　卷三　里证

　　隔证余论

　　隔证，余宗《经》文“三阳结”一句为主，以大便如羊矢为死证。今考《灵枢·邪气脏腑病形篇》曰：“肾脉微缓为洞，洞者食不化，下咽还出”此三句，堪为隔证对面诊法。骆龙吉遵《内经》专立病名曰“洞”。注云：“肾主二便。”今肾脉少缓，则肾气虚矣。肾气既虚，则大便不能禁固，所以食饮不化，一下咽噎，旋即吐出。“旋”与“还”同，名为洞，风是也。洞当作“ ”，风气洞彻五脏也。《史记·太仓公》曰：“ 风者，食饮下嗌而辄出不留，病得之溷。”又曰：“ 风之状，饮食下嗌辄后之，病得之饱食而疾走。”注谓：后，如厕也。马元台注为洞泄，少误，况下文又有小甚焉。《仁斋直指》以不换金正气散送下安肾丸，又用二神丸收功。

　　腰痛证。《内经·刺腰痛篇》曰：“足太阳脉浮，令人腰痛。”言外感也，以五积散主之。《脉要精微论》曰：“腰者，肾之府，转摇不动，肾将惫矣。”言内虚也，以六味地黄丸、桂附八味丸加牛膝、杜仲、淫羊藿、鹿茸、补骨脂主之。痛如刺者为死血，以鹿角为末，又以肉桂、牛膝、乳香、没药、元胡、桃仁、红花酒煎送下四钱。痛而重着，如带五千钱者为湿气，宜肾着汤，痛而游走，或作止不定者为痰积，宜二陈汤加南星及快气之品，使痰随气运。又白术能利腰剂？之死血，凡腰痛诸药罔效者，用白术两许，少佐他药，一服如神。

　　《太平圣惠方》治风冷，寒痹，腰痛，用川草乌三个，生捣为末，少加盐水，摊于纸上，贴痛处即愈。以腰为肾府，故列于里证。

　　卷三　里证

　　腰痛诗

　　腰痛外邪五积宜，内虚六味（汤，八味汤）化裁之，若还瘀血寻鹿角，肾着（病，即用肾着汤沉沉不转移。

　　不寐证。经文外，《金匮》主肝魂不守宅，用酸枣仁汤。余以阳不归阴，用干百合一两半，紫苏叶三钱，龙骨、牡蛎、茯神、枣仁之类，随宜加入。

　　（经义）《邪客篇》“伯高曰：厥气客于五脏六腑，则卫气独行其外，行于阳而不得入于阴。行于阳则阳气盛，阳气盛则阳跷陷（按：此“陷”字即陷阱之陷，阳气阻而不行也，）不得入于阴，阴虚故目不瞑。帝曰：善，治之奈何。伯高曰：补其不足，泻其有余，调其虚实，以通其道，而去其邪，饮以半夏汤一剂，阴阳已调，其卧立至。”《大惑论》：“帝曰：病不得卧者，何气使然。岐伯曰：卫气不得入于阴，常留于阳，留于阳则阳气满，阳气满则阳跷盛，不得入于阴，则阴气虚，故目不瞑矣。”

　　卷三　里证

　　不寐诗

　　不寐《内经》论最详，肝魂招纳（酸）枣仁汤，紫苏百合归阴分（《侣山堂类辨》云：“余植百合，其花朝开暮合，紫苏之叶，朝挺暮垂，俱能引阳气而归阴分”，）龙牡茯神佐使良。

　　不能食者，胃中元气虚也。然有虚冷虚热之异。虚冷者，面黄白，身常怕寒，所食不能克化，懒不欲食，大便溏秘无常，病在上、中二焦，宜用消食丸。若病在下焦，命门乏火化之职，宜用《本事》二神丸。虚热者，面黄中带赤，身常恶热，胸膈饱闷，不欲食，间或吐酸，小便短，大便不通，病在上、下二焦，轻者用资生丸，重者用凝神散。若病在下焦，高鼓峰谓：“肾乃胃之关，关门不利，升降息矣。”关门，即气交之中，天之枢也。关故肾旺则胃阴足，胃阴足则思食，当急以六味加归芍养之。若血燥大肠干枯，有黑粪叠积胃底，则当以熟地五钱，当归、麻仁各三钱，白芍、桃仁各二钱，微微润之。视其形体如常，气血尚足，可加大黄三钱助血药，大肠一顺利，胃自开矣。江苏顾西畴最得意之秘法，其徒徐炳南刻《金匮翼》，谓为尤在泾所着，余未敢信。然此法余用少年亦之多效，似不必爱古而薄今也。又此证有谷劳一证，其人怠惰好卧，肢体烦重，腹满善饥而不能食，食已则发，谷气不行使然也。《金匮翼》用沉香汤。《肘后》云：饥食便卧得“谷劳”病，令人四肢烦重，默默欲卧食毕辄甚，用大麦芽一升，川椒一两，并炒干姜三两，捣末，每服方寸匕，日三服。

　　卷三　里证

　　不能食诗

　　不食胃虚冷热分，二神思食效超群（二方治寒冷。）凝神散并资生（丸）妙（二方治虚热，以上皆病在上，中二焦之方也，）议到下焦勇冠军（二神丸治肾中之火虚，六味汤治肾中之水虚。

　　卷三　里证

　　谷劳诗

　　谷劳食已即贪眠，责在胃虚气不前，《肘后》椒姜大麦研，沉香汤取善盘旋。

　　食亦者，饮食不为肌肤，言虽食亦若饥也。《内经》云：大肠移热于胃，善食而瘦，谓之食亦。夫胃为水谷之海，所以化气味而为荣卫者也。若乃胃受热邪，消灼谷气，不能变化精血，故善食而瘦也。又胃移热于胆，亦名食亦，以胆为阳木，热气乘之，则烁土而消谷，宜甘露饮主之。

　　卷三　里证

　　食亦诗

　　食亦皆因胃热乘，虽能纳谷瘦难胜，慈云若骨垂甘露，荣卫氲氤气上腾。

