<!-- { "loadSidebar": true } -->
　　（经义）《经》云：上部有脉，下部无脉，其人当吐，不吐者死，谓食塞于上，而脉绝于下也。何者。阳火之根，本于地下，阴水之源，出于天上。食塞于上，是绝五脏之源，源绝则水不下流。两尺脉绝，吐去上焦之物，而脉自通。如不能吐，则非食病，乃是根蒂之先拔，故死。

　　卷四　实证

　　伤食诗

　　嗳腐吞酸腹不舒，食伤平胃（散）可消除，若还拒按宜（大）承气（汤），慎勿因循反（只用神曲）致虚（徒用山楂、麦芽之类，则所伤之物，未能自下，聚于胃中，如酿酒一般，则胃气日见其败伤。

　　伤酒病，呕逆心烦，胸胀不食，小便不利，方书用葛花解酲汤取微汗而愈。《千金》云：大醉恐致烂肠，作汤着大器中渍之，冷复易之，酒自消，夏月亦佳。或绞茅根汁饮之，或捣生葛汁，或粳米一升，饮之水五升，煮烂，滤去滓饮之。《张氏医通》用五苓散去桂加黄柏、黄连、葛根，从膀胱以化之，法颇超。

　　卷四　实证

　　伤酒诗

　　解酲（汤）治酒本从时，须识《千金》渍法奇，葛汁茅根粳米汁，五苓去桂各相宜。

　　久服地黄暴脱证，当未脱时，其人起居如故，惟精神不旺，或微有咳嗽；或腰膝无力；或偶然咳血，旋即自愈；或偶患肠红；或痔疮射出血线；或小便偶然变色；大便溏秘无常。

　　此证尽可以弗药。而过于保养者，每日延医满座。间有逢迎之辈，自言有不寒不热，王道平补之法，遂与投机。以六味地黄丸、八仙长寿丸、七味地黄丸、大补元煎、人参养荣汤诸方为主，加入鹿角胶、阿胶、鹿茸、海参胶、淡菜胶、紫河车之类，兼服归脾汤、逍遥散，亦加地黄，服之良久，不见其益，亦不见其害。然满腔中俱是浊阴弥沦，大犯《周易》“履霜坚冰至”之戒。或偶因嗔怒，或偶近房室，或偶然宴饮，偶然劳动，未避风日，遂猝然无知，痰涎壅盛，吐泻，大喘大汗等证，与中风无异。医者归咎于前数端之自取，而不知前数端为生人所不免之事，岂一疾遂若此之危。惟平日补水滋水，以致水邪滔天，一作不可救止。治之之法有三：一曰拨云见日，以大剂通脉四逆汤为加减；一曰急堤提防，以大剂术附汤加姜汁半盏；一曰导流归海，即前二方重加茯苓。信服不疑，可救十中之二、三。苏后再加人参，若实时用参，反不能回阳，识此勿误。此证因误补所致，故列于实证。

　　卷四　实证

　　久服地黄暴脱诗

　　补水（熟地、阿胶、淡菜肉、海参胶、龟板胶、女贞子、枸杞之类）酿成水巨灾（阴气弥布，不见天日，）命痰（水泛于上，漉漉有声为命痰）命汗（水越于外，大汗不止为命汗）势难回（阳主生而阴主死，人当将死之顷，全是阴阳用事，故现上二证，）茯苓泄去群阴气（泄水抑阴，即是扶阳，）姜附迎阳春又来。

　　室女经闭，发热食少，肌削多汗，用归脾汤加生鹿茸治之。治之不效，或反剧；宜从多汗一证而审其病源。盖经血内闭，止从皮毛间透出一路，以汗亦血也。宜用极苦之药，敛血内入，而下通于冲脉，先令汗止，自然热退经行。芦荟丸日进三服，一月后日进一服，甚效。此证因服补剂反剧，故列于实证（节录《寓意草》。

　　卷四　实证

　　室女经闭诗

　　经闭热羸食少时，须从多汗破其疑，血由汗泄冲源（血海）涸，苦敛方推芦荟奇。

　　男女祟病，食减肌削，精神恍惚，睡时口流白沫，或战栗，绝而复苏。喻嘉言却邪汤，用犀角、羚羊角、龙齿、虎威骨、牡蛎、鹿角霜、人参、黄 等药合末，另以羊肉半斤，煎取浓汁三盏，尽调其末，一次服立愈。盖以祟附于身，与人身之神气交持，亦逼处不安无隙可出。故用诸多灵物之遣形，引以羊肉之膻，俾邪气转附骨肉，移从大便而出。仿上古移精变气，“祝由”遗事，而充其义耳。此论主邪而言，故列于实证（节录《寓意草》。

　　卷四　实证

　　祟病诗

　　脉无定准（两手如出两人）面无常（面色如赤如黄，）夜睡流涎鬼祟伤，喻氏却邪汤入妙，凿开荒径指津梁。

　　砂证者，病起于骤然，或气逆面青，肢冷，目暗，俗称迷砂是也。或腹中绞痛，俗称绞肠砂是也。张隐庵曰：身上有斑点如砂，或用麻刮之，则累累如朱砂，故名曰砂。此乃风寒湿邪或山岚瘴气，袭于肌表之间。皮者，肺之合；肌者，脾之合。肺主气而脾主腹。邪内干于肺，则气逆而面青肢冷；干于脾，则腹中绞痛。故浅者刮之，深者刺之，使邪气外泄，而痛可止。若甚而失于救刺，则邪干脏而气机不转，即不能救矣。近时名曰斑砂，宜刺百会出血，名为开喑门。喑门即斑疹，故以治喑之法治之。若非热甚于斑，又不必刺百会也。

　　（孙男心典）按：刺法以针刺手腕中、足委中及十指出血。刮法用手掌着热汤，重打手腕、足委中，至红紫，大有斑如痘大（俗本“砂”作“痧”。

　　卷四　实证

　　砂证诗

　　风寒湿与瘴邪干，斑点如砂仔细看，浅则括摩深刺血，救危慎勿等痫观。

　　卷四　实证

　　虚证八条

　　正气夺则虚。所谓五虚者，虚在心则脉细，虚在肺则皮寒，虚在肝则气少，虚在肾则泄利前后，虚在脾则饮食不入。

　　皮聚毛落则肺亏损，肉脱则皮亏损，脉萎则心亏损，筋骨惫则肝肾亏损，治之奈何。损其肝者，缓其中；损其心者，和其营卫；损其脾者，调其饮食，适其寒温；损其肺者，益其气；损其肾者，益其精；防其邪念，节嗜欲，温之以气，养之以味，皆所以救亏损也（以《难经》为主，而参以各家要言，“温之以气”一句是总结上文之义，治虚劳症当以此为主。

　　伤寒用理中丸，所以补脾，调和阴阳之方也；附子汤所以补肾，扶坎中之阳也；炙甘草汤所以补经中之阴也。详“伤寒门”不赘。

　　卷四　实证

　　理中丸汤诗

　　阴阳平补理中汤，参（柔润多液，味苦甘）草（吐胜平气）滋阴姜术阳，统主五虚（五脏之虚）中（中，脾胃也）布达，循环血气效难量（五脏六腑循环以受中气之益。

　　卷四　实证

　　附子汤诗

　　坎卦先天始一阳，阳虚（一昼之阳虚）渐致五虚殃，长沙附子汤须记，造化生机贮锦囊。

　　卷四　实证

　　炙甘草汤诗

　　东方之气在于肝，肝木敷荣五气安，仲景遗来炙甘草，滋阴真谛已开端。

　　虚痨症，痨字从火，未有痨症而不发热者也。医以苦寒为戒，谓滋阴一法，最为妥当，而不知此证多是阴盛为病，滋阴是增其病也。人皆曰阴虚则火动，吾则曰阴盛则火动。何以言之，心肺在上，阳之位也；胸中之阳宣布，如日月一出，燔火无光，何有发热之病，惟下焦阴盛，无不上干阳位。足太阴脾之湿气，动而为水饮，即上干于手太阴肺，而为咳嗽不已。足少阴肾之寒气，动而为阴血，即上干手少阴心，而为吐血不休。虚痨以咳嗽、吐血二证为提纲，非阴盛所致而何。且心肺之位，如太空也，下焦之阴气上冲，阴霾散布，白昼亦如长夜，不独灯烛之火有光，即腐草萤虫俱能生光，岂非阴盛火动之一证乎。况人身中有龙雷之火，非诸经之火所可比。然必阴云四合，而龙雷方得遂其升腾之势，而烈日当空，龙雷潜伏矣。大法以小建中汤加黄 为主，热甚汗多，心悸者，二加龙骨汤；吐血不已者，理中汤、甘草干姜汤；气短小水少者，桂附八味丸、桂苓甘术汤；发热咳嗽者，小柴胡汤去人参、姜枣加干姜、五味；咳嗽恶寒者，小青龙汤加紫菀、茯苓、阿胶。宜溯其源而治之，总以温脾为上乘之法，非笔楮所可尽也。

　　虚痨以小建中汤为第一方，时医未解，而多诋之。兹得张心在之论甚妙。心在云：“肺损之病，多由五志生火，销灼金脏，咳嗽发热，渐至气喘侧眠，消瘦羸瘠，虚证交集，咽痛失音而不起矣。”“壮水之主，以制阳光。”王冰成法，于理则通，而多不效，其故何哉。

　　窃尝观于炉中之火而得之。炊饭者，始用武火，将熟则掩之以灰，饭徐透而不焦黑。则知以灰养火，得火之用，而无火之害，断断如也。五志之火内燃，温脾之土以养之，而焰自息，方用小建中汤，虚甚加黄 ，火得所养而不燃，金自清肃，又况饴糖为君，治嗽妙品，且能补土以生金。肺损虽难着手，不患其不可治也。然不独治肺，五痨、七伤皆可以通治。

　　（经义）《上古天真论》曰：“今时之人，以酒为浆、以妄为常，醉以入房，以欲竭其精，以耗散其真，不知持漏，不知御神，务快其心，逆于生乐，起居无节，故半百而衰也。”《阴阳应象大论》曰：“年四十而阴气自半也，起居衰矣。”《宣明五气篇》曰：“久视伤血、久卧伤气，久坐伤肉，久立伤骨，久行伤筋。”《评热病论》曰：“邪之所凑，其气必虚，阴虚者，阳必凑之。”《本神篇》曰：“五脏主脏精者也，不可伤，伤则失守而阴虚，阴虚则无气，无气则死矣。”《经脉别论》曰：“勇者气行则已，怯者则着而为病。”《口问篇》曰：“邪之所在，皆为不足。故上气不足，脑为之不满，耳为之苦鸣，头为之苦倾，目为之眩。中气不足，溲便为之变，肠为之苦鸣。下气不足，则乃为痿厥心 。”《逆调论》曰：“荣气虚则不仁，卫气虚则不用，荣卫俱虚则不仁且不用，肉如故也，人身与死不相有，曰死。”《海论》曰：“气海有余者，气满胸中， 息面赤；气海血不足，则气少不足以言。海有余，则常想其身大，怫然不知其所病；血海不足，亦常想其身小，狭然不知其所病。水谷之海有余，则腹满；水谷之海不足，则饥不受谷食。髓海有余，则轻劲多力，自过其度；髓海不足，则脑转耳鸣，胫酸眩冒，目无所见，懈怠安卧。”《卫气篇》曰：“下虚则厥，上虚则眩。”《脉解篇》曰：“内夺而厥，则为喑痱，此肾虚也。”《决气篇》曰：“精脱者耳聋，气脱者目不明。津脱者凑理开，汗大泄。液脱者，骨属屈伸不利，色夭，脑少髓消，胫酸耳数鸣。血脱者，色白夭然不泽，其脉空虚，此其候也。”

　　卷四　实证

　　虚痨诗

