<!-- { "loadSidebar": true } -->
　　问曰：头痛何以是太阳证？答曰：三阳经上至于头，皆有头痛，惟太阳经脉最长，其痛居多，故头痛为表证。又问曰：三阳头痛有别乎？答曰：太阳之脉，从巅入络脑，还出别下项，循肩膊，由夹脊抵腰中。故太阳头痛，头脑痛而连项脊也。阳明之脉，起于鼻，络于目交额中。凡阳明头痛，头额痛而连面目也。少阳之脉，起于目锐 ，下耳后。凡少阳头痛，耳前后痛而上连头角也。以此为别。又问曰：三阴本无头痛，今见直中证，亦有头痛何也？答曰：此直中而兼外感也。又问曰：伤寒传经至厥阴，亦有头痛，何也？答曰：厥阴证头痛脉浮，是里邪达表，欲得汗解也，宜微表之。又问曰：阳明腑病，口渴便闭，亦有头痛何也？答曰：阳明之经络于头目，因其腑热熏蒸，上攻于头目之间，以致头痛。夫经病可以传腑，腑病亦可以连经，此相因之至理。然必有其实有腑证，方可用白虎清之。若在恶寒发热初起之时，则为外感风寒，不得与阳明腑病同类混称也。

　　卷二　太阳经证

　　项脊强

　　问曰：项脊强，何以是太阳证？答曰：项脊者，太阳经所过之地，太阳病，则项脊强也又问曰：仲景云结胸症，项脊强，如柔痉状，何谓也？答曰：本太阳病，为医误下而成结胸，胸中胀痛，俯仰不舒，有似于项强，非真项强也。盖太阳项强，强在项后，经脉拘挛而疼痛，胸无病也。结胸项强，强在项前，胸中俯仰不舒，项无病也。且结胸证，误下而后成太阳病初起而即见，自不同耳。

　　卷二　太阳经证

　　身痛

　　问曰：身痛何以是太阳证？答曰：人身之中，气为卫，血为荣，风则伤卫，寒则伤荣。

　　风寒客之，则荣卫不通，故身痛。经云寒甚则痛，热甚则肉消咽破。凡《内经》举痛诸证皆以寒名，未有以热而曰痛者也。故见身痛，即宜用辛甘发散，令气血流通而痛愈耳。又问曰：身痛既为表证，诸书言里证亦有身痛，何也？答曰：里证身痛，属直中而不属传经也寒邪直侵脏腑，阳气衰微，气血凝滞，致有身痛，宜急温之。若传经里证，则属热，热主血行，则无身痛。总之外有头痛发热，而身痛如绳束者，太阳表证也；无头痛发热而身痛如受杖者，直中寒证也。一发散，一温中，若误投之，终难取效，可不辨乎！

　　卷二　太阳经证

　　四肢拘急

　　问曰：四肢拘急，何以是太阳证？答曰：寒主收引，热主舒伸，天道之常，秋冬则万物敛藏，春夏则万物发舒，此定理也。《内经》曰：寒则筋挛骨痛，热则筋弛肉缓。故拘急为太阳感寒证。又问曰：里证亦有拘急，何也？答曰：直中阴证，脏受寒侵，经脉因而敛束。

　　若传经入里，则为热，热则体舒，又焉得拘急乎？总之发热头痛而拘急者，太阳证也；无发热头痛而拘急者，直中证也。仲景治法，太阳表证及风湿相搏而见挛急者，皆处以桂枝加附子汤、甘草附子汤之类，矧三阴直中者乎！亦有汗、吐、下后，四肢拘急者，此津液内竭，血不能荣润筋骨，或补，或温，相机而行也。又问曰：拘急属寒，固无疑矣，常见内热极甚身如枯柴，四肢僵硬，不能屈伸者，何也？答曰：此热甚血枯，肝脏将绝之候，名曰搐搦非拘急也。仲景云四肢 习，唇吻反青，为肝绝，此之谓也。

　　卷二　太阳经证

　　发热

　　问曰：发热何以是表证？答曰：风寒郁于腠理，则闭塞而为热。翕翕然作，摸之烙手，此热即发于皮肤之外，而脏腑无热，名曰表病里和。试以《内经》诸论证之，曰风寒客于人使人毫毛毕直，皮肤闭而为热，可汗而已。又曰因于寒，体若燔炭，汗出而散。又曰人之伤于寒也，则不免于病热，大汗，热自解也。由是观之，热之属表明矣。故一见发热，即属表邪未解，虽一月、半月之久，还当发散。又问曰：发热固为表邪，倘谵语发狂，里证复急者，治从表乎？从里乎？答曰：经云解表不开，切勿攻里，攻之为大逆。若里证甚急须用清中兼表之法，加芩、连、知母之类以清里，而用荆、防、葛根之类以发表。大便闭结，里热极甚者，先用清散之法，然后用大柴胡汤下之，攻散并行，不相妨也。又问曰：温热病亦发热不用麻黄、桂枝，而用柴葛以解之，何也？对曰：温热病者，寒邪伏于肌肤之间，酝酿成热，一旦自里达表，其证但发热，不恶寒而口渴，故用柴葛解肌汤辛凉以散之，不用麻黄、桂枝之辛温以助热邪也。然既曰解肌，即为表证设，亦未尝以发热为里证也。又问曰：据子之言，凡发热皆在阳经而不在阴经，仲景云：少阴证反发热者，当用麻黄附子细辛汤，何以故？对曰：少阴发热者，表里皆寒，是直中而兼外感，非传经少阴也。故用麻黄、细辛、附子温中发散，令表里两解。夫直中少阴，本无发热，而曰反发热者，盖兼太阳表证也。总之传经入里而发热，清药中必兼发散；直中入里而发热，温药中必兼发散，可见发热属表证无可疑惑，故曰：三阴无头痛，无身热。

　　卷二　太阳经证

　　恶寒

　　或曰：恶寒何以是表证？答曰：人身外为阳、为表，寒邪属阴，由表虚为寒所乘，名曰阴盛阳虚也。阳虚不能温其肤卫，致表空虚，虽在密室，亦引衣盖覆，谓之恶寒。经云：阴盛阳虚，汗之则愈。故恶寒属表证。又问曰：诸书言里证亦恶寒，何也？答曰：里证恶寒直中也，非传经也。传经入里则为热邪，必然恶热，岂有恶寒之理。然太阳恶寒，与直中恶寒何以别之？病患头痛发热而恶寒者，表证也；无头痛发热而恶寒者，直中里证也。经云：发热恶寒发于阳，无热恶寒发于阴也。又问曰：阳明腑病，口燥渴而背微恶寒者，岂非传经里证乎？答曰：恶寒者，表未尽也，因其燥渴之甚，故用白虎加人参汤，此活法也。仲景云：发热无汗，表未解者，不可与白虎汤，渴欲饮水，无表证者，白虎加人参汤主之。此证微恶寒，则表邪将解，口燥渴，则里热已炽，故用此方。设口不燥渴，亦安得而用之乎？又问曰：误下而成结胸，胀痛甚急，倘恶寒者，何以治之？答曰：结胸为医误下而成，今恶寒者是表邪未尽结于胸中，必先解表，方服陷胸汤、丸，若误攻之，表邪又结于胸，则更危矣。故结胸证，有一毫恶寒，必先散之而后攻之。可见恶寒属太阳表证也。

　　卷二　太阳经证

　　喘

　　问曰：喘何以是太阳证？答曰：肺主皮毛，司气之升降，寒邪侵于皮毛，肺气不得升降故喘。试以麻黄汤论之，内有杏仁，为定喘设也。又云：喘家作桂枝汤，加浓朴、杏子佳明言喘属表邪也。又问曰：喘既为肺、为表，《指掌赋》云喘满而不恶寒者，当下而痊，何也？答曰：传经里证内热闭结，大便不通，热气上冲，致肺金清肃之令不得下行，因而喘急，此因胃热攻肺，故可下之，俾其热气流通而喘定矣。然或有恶寒等证，则不可遽攻，恐成逆候。又问曰：阴证喘促者，何以治之？答曰：阴证喘者，乃少阴中寒，真阳衰微，肾不纳气，以致四肢厥冷，脉沉细，气促而喘急，宜理中、四逆以温之，八味以佐之。若汗出发润，喘不休者，为难治也。

　　卷二　太阳经证

　　脉浮

　　或问曰：脉浮何以是太阳表证？答曰：按之不足，举之有余，故曰浮。《内经》曰寸口脉浮，主病在外。浮而紧者为伤寒；浮而缓者为伤风，皆主表邪也。设若邪气入里，则脉必沉，又焉得浮？故浮脉为太阳表证。又问曰：脉浮固属表证，倘里证见，而脉尚浮者，治当何如？答曰：里证脉浮，恐表邪未尽也，必先解表而后攻里。书云解表不开，切勿攻里。仲景云结胸证，脉浮者不可下。可见脉浮为在表矣。然有表证已罢，便闭谵语，腹痛口渴，而脉尚浮者，又当从权下之。仲景云脉浮而大有热，属脏者，攻之，不令发汗。此之谓也，此取证不取脉也。

　　卷二　太阳经证

　　脉伏

　　问曰：脉不出，何以是表证？答曰：脉者，血之府，热则血行，岂有脉伏之理，惟表受寒深，故脉伏。一手无脉曰单伏，两手无脉曰双伏。外显太阳证，而脉伏不出者，寒气闭塞也。然此实将汗之机，欲愈之候也。书云：天气燠蒸，必有大雨，雨过而天气清，犹汗出而精神爽也。又问曰：里证脉伏者，何也？答曰：里证脉伏，惟直中有之，亦寒气闭塞也，宜用四逆汤加猪胆汁、葱白以温之。若传经里证则属热，热则血行，何得脉伏？又问曰：亦有阳证脉伏者，何也？答曰：阳证脉伏者，乃郁热极深，反见假寒之象，脉涩滞之甚，似伏而非伏也，然必有唇焦、口燥，饮冷、便闭诸症，与阴寒脉伏者，相隔霄壤。又或有痛处，痛极则脉伏，痛止则脉出也。至于寻常脉伏，非表证，即直中矣。

　　卷二

　　阳明经证

　　阳明经病，目痛、鼻干、唇焦、漱水不欲咽，脉长，此阳明本经证，其经去太阳不远，亦有头痛发热，宜用葛根汤解肌，不可误认为腑病，而用清凉攻下之法。

　　卷二　阳明经证

　　葛根汤

　　葛根（二钱） 升麻 秦艽 荆芥 赤芍（各一钱） 苏叶 白芷（各八分） 甘草（五分） 生姜（二片）

　　上水煎服。

　　若无汗而口渴者，加知母；自汗而口渴者，加石膏、人参，凡阳明证，口渴之甚，即为入腑，故加入清凉之药；若自汗而口不渴者，乃阳明经中风，去苏叶，加桂枝；若春夏之交惟恐夹杂温暑之邪，不便用桂，加白术一钱五分。

　　卷二　阳明经证

　　目痛鼻干

　　问曰：目痛、鼻干，何以知邪在阳明经也？答曰：目鼻者，足阳明胃所布之经络也。经云：阳明之脉，起于鼻，交额中，旁纳太阳之脉，连目 ，下循鼻外，入上齿中，挟口环唇邪气传之，则目痛、鼻干。至于他经，各行其道，何目痛、鼻干之有？

　　卷二　阳明经证

　　唇焦漱水不欲咽

　　问曰：唇焦、漱水不欲咽，何以知邪在阳明经也？答曰：唇者，阳明经所过之地也。今唇焦思漱水以润之，是知邪在阳明经络中，然不欲咽者，则知本腑无热，表病而里和也。又问曰：表证既除，里证已见，或亦有漱水而不咽者，治法从表乎？从里乎？答曰：既无表证，里必有热，热则能消水，漱当咽下，若不咽者，是内有瘀血也。何以知之？外无表证，小腹硬满而痛，小便自利，大便黑色是也，当用桃仁承气汤攻之。总之腹满而痛，小便不利，是燥粪也；大便自如，小便不利，此溺涩也。今小便自利，腹中硬痛，其为瘀血明矣。

　　卷二　阳明经证

　　脉长

