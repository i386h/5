<!-- { "loadSidebar": true } -->
　　夫经者，径也，行于皮之内，肉之中者也。腑者，器也，所以盛水谷者也。伤寒诸书，以经为腑，以腑为经，混同立言，惑人滋甚，吾特设经腑论而详辨之。夫邪之在三阳也，有太阳之经，有阳明之经，有少阳之经，凡三阳在经之邪，未入腑者，可汗而已。邪之在阴也有太阴之经，有少阴之经，有厥阴之经。凡三阴之邪，已入腑者，可下而已。所谓入腑之腑，指阳明胃腑而言也。三阳、三阴之邪，一入胃腑，则无复传矣。胃者、土也。万物归土之义也。《伤寒论》云：有太阳阳明，有正阳阳明，有少阳阳明。此阳明即胃腑，非阳明之经也。假令邪在太阳，不传阳明经而径入胃腑者，名曰太阳阳明。邪在阳明经，不传少阳而自入本腑者，名曰正阳阳明。邪在少阳经，不传三阴而径入胃腑者，名曰少阳阳明。凡三阳之邪，已入胃腑，俱下之勿疑矣。

　　虽然，三阳入腑，人所共知，三阴入腑，鲜或能识。夫三阳之经，去腑尚远，三阴之经与腑为近，然既曰经，则犹在径路之间，而未尝归并于一处也。《伤寒论》云：太阴病，脉浮者，可发汗，宜桂枝汤。少阴中风，脉阳微阴浮者，为欲愈。厥阴中风，脉微浮为欲愈不浮为未愈。俱言邪在于经，故有还表向汗之时，若既入腑则无外出之路，惟有通其大便令邪从内出也。此大、小承气，调胃承气所由设也。然则以白虎汤治腑病，何谓也？夫以白虎治腑病者，乃三阳之邪，初入胃腑，表里皆热，邪未结聚，热势散漫，而无胃实不大便之证，故用白虎汤内清胃腑，外透肌肤，令表里两解。若邪已结聚，如太阴之大实痛，少阴之咽干口燥、下利青黄水、心下硬，厥阴之烦满囊缩，白虎不中与也，亦惟下之而已矣。此无他，经腑既明，则施治不致差舛。

　　然则太阳之邪，自入本腑，何谓也？太阳之腑，膀胱是也。膀胱主盛溺，太阳病盛，则遗邪于腑，而为口渴、溺赤之症。外显太阳病，而兼有此症者，名曰太阳传本。当用五苓散以桂枝解外邪，以猪苓、泽泻等药，通其小便而愈也。

　　或问：阳邪入阴，复有还表向汗之时，其信然乎？予曰：古人之言，岂欺我哉！夫经、径也，犹路径然。三阳之邪既有路以达三阴，三阴之邪，即有路以返三阳，此循环之至理，非若邪入腑中，更无外出之路也。尝见病患体质素浓，有传经尽而自愈者，皆由汗解也。《伤寒论》云：其不再传经，不加异气者，七日太阳病衰，头痛稍愈。八日阳明病衰，身热稍歇九日少阳病衰，耳聋微闻。十日太阴病衰，腹减思食。十一日少阴病衰，渴止，舌干已而嚏也。十二日厥阴病衰，囊纵，小腹微下，大气皆去，病患精神爽慧也。由是观之，岂非经尽而愈，还表向汗之明验乎？或曰：阴不得有汗，今太阴脉浮，用桂枝汤，然则三阴亦可汗解欤？桂枝汤，将为太阴正药欤？余曰：不然。读仲景书，举一隅当以三隅反，不可执一而论也。夫邪已入里而复发其表，是增其热矣，故曰阴不得有汗。邪虽入里，而复返乎表，是邪外出矣，故曰还阳而向汗。夫桂枝汤，太阳伤风药也，今太阴用桂枝者，实由太阳伤风，为医误下而传入太阴者也太阴脉当沉，今反浮，是证在太阴，脉在太阳，则太阳之邪，未尽入于阴，太阴之邪，大有还阳向汗之势，故用桂枝汤以彻散之，令其从太阳来者，仍自太阳出也。推而论之，若从太阳伤寒来，得伤寒脉，则桂枝可易麻黄，仲景麻黄石膏汤之意可推也。若从阳明来，得阳明脉，则桂枝可易葛根，仲景葛根黄连黄芩汤之意可推也。若从少阳来，得少阳脉，则桂枝可易柴胡，是以大柴胡汤为少阳传入太阴之的方也。然必腹中实痛，乃为脾邪干胃，甫用大黄下之。否则只于本方，加芍药以和之而已。《伤寒论》云：本太阳证，为医误下，传入太阴而腹痛者，桂枝汤加芍药，大实痛者，桂枝汤加大黄，亦此意也。太阴如此，少阴、厥阴何独不然。仲景少阴篇内，以四逆散治阳厥，方用柴胡、黄芩、甘草、枳实者，人皆不得其解，岂少阴亦用柴胡散之欤？诚以热邪传里，游行于少阴经络之间，尚未结聚成实，内陷于胃腑之中，则用黄芩、甘草以清传经之热邪，用枳实以导胃中之宿滞，使邪气不得乘机而内合，以作胃实不大便之证，更用柴胡疏通三阳之路，俾其从此来者，仍从此出，不必扰动中宫，而病势已解，此仲景用药之微权，而其用心亦良苦矣。愚不自揣，每遇阳邪入阴，尚未结实之证，仿古人三黄解毒之意，而加以石膏、柴胡、丹皮之属，往往获效。盖三黄以除三阴之热邪，用石膏以守阳明之中路，加柴胡者，亦望其返之故道，而还阳向汗也。大抵伤寒治法，急于解表而缓于攻里。非惟三阳之邪，务从表散，即三阴未结之邪，犹且徘徊观望，冀其还阳而之表。必俟邪气结实，乃用承气汤攻下之。且戒曰：欲行大承气，先与小承气，腹中转矢气者，方与大承气汤，若不转矢气，慎未可再攻。兢兢然不苟下也有如此。仲景又云：病发于阳，而反下之，热入因作结胸；病发于阴而下之，因作痞。热入者，言入胃也。三阴下早，虽不至成结胸，而已不免为痞气矣。噫嘻！经腑之间，乌可以不辨哉！

　　卷一

　　阴证有三说

　　世人论伤寒，辄曰阴证，而不知有三说也。有传经之阴证，阴中之热证也。有直中之阴证，阴中之寒证也。有房室之阴证，阴中之虚证也。既犯房室而得热证，则灼热极甚；犯房室而得寒证，则阴寒极甚。热之甚，清剂宜轻；寒之甚，温剂宜重。斯无弊耳，乃世人混称夹阴，而医者漫不加察，反从而和之。噫，陋矣！

　　卷一

　　论疫

　　时疫之症，来路两条，去路三条，治法五条，尽矣。何谓来路两条？疫有在天者，有在人者。如春应温而反寒，夏应热而反凉，秋应凉而反热，冬应寒而反温，非其时而有其气，自人受之，皆从经络而入，或为头痛、发热、咳嗽，或为颈肿、发颐、大头天行之类，斯在天之疫也。若夫一人之病，染及一室，一室之病，染及一乡，一乡之病，染及合邑，此乃病气、秽气相传染，其气息俱从口鼻而入，其见症，憎寒壮热，胸膈满闷，口吐黄涎，乃在人之疫以气相感，与天无涉。所谓来路两条者此也。

　　夫在天之疫，从经络而入，宜分寒、热，用辛温、辛凉之药以散邪，如香苏散、普济消毒饮之类，俾其从经络入者仍从经络出也。在人之疫，从口鼻而入，宜用芳香之药以解秽，如神术散、藿香正气散之类，俾其从口鼻入者仍从口鼻出也。至于经络、口鼻所受之邪，传入脏腑，渐至潮热谵语，腹满胀痛，是为毒瓦斯归内，非疏通肠胃无由以解其毒，法当下之。

　　其大便自行者，则清之。下后而余热不尽者，亦清之，须令脏腑之邪从大便出也。所谓去路三条者此也。

　　夫发散、解秽、清中、攻下，共四法耳，而谓治法有五，何也？大抵邪之所凑其气必虚体虚受邪，必须以补法驾驭其间，始能收效万全，如气虚补气，血虚补血，古人所用参苏饮、人参白虎汤、人参败毒散、黄龙汤、四顺清凉饮，方内有人参、当归，其意可想而知矣于前四法中加以补法，乃能左右咸宜，纵横如意，邪气退而元气安、所谓治法五条者此也。

　　熟此五法，而融会贯通，其于治疫也，何难之有？

　　卷一

　　六气相杂须辩论

　　世间之病，人皆曰伤寒最难，而非难也，难莫难于六气之相杂而互至耳。六气者，风、寒、暑、湿、燥、火是也。然冬月致病只三字，风、寒、火是也。春兼四字，风、寒、湿、火是也。夏兼五字，风、寒、暑、湿、火是也。秋只四字，风、寒、燥、火是也。其有非时之燥湿，则又天之变气也。大抵气愈杂则其治愈难，吾姑即夏间之五气而明辨之。五气既明，则其少者不烦言而已解。假如脉浮缓，自汗头痛，发热而恶风者，伤风也；脉浮紧，无汗头痛，发热而恶寒者，伤寒也。此随时感冒，虽在暑月，亦必有之。亦有纳凉饮冷，脏受寒侵，遂至呕吐痛泻，脉沉迟，手足厥冷，口鼻气冷，此乃夏月中寒之候，反因避暑太过而得之也。至于暑症，乃夏月之正病，然有伤暑、中暑、闭暑之殊。伤暑者，病之轻者也，其症汗出、身热而口渴也；中暑者，病之重者也，其症汗大泄，昏闷不醒，蒸热齿燥，或烦心喘喝、妄言也；闭暑者，内伏暑气，而外为风寒闭之也，其头痛身痛，发热恶寒者，风寒也口渴烦心者，暑也。其有霍乱吐泻而转筋者，则又因暑而停食、伏饮以致之也。然停食、伏饮，湿气也，或身重体痛，腹满胀闷，泄利无度，皆湿也。风寒暑湿，四气动而火随之，是为五气，所谓夏兼五字者以此。然而各字分见，其为治也易，五字互见，其为治也难。假如风暑相搏，名曰暑风，其症多发搐搦。暑湿相搏，名曰湿温，其症头痛自汗，谵语，身重腹满，足胫寒。风热相搏，名曰风温，其症自汗身重，多眠，鼻息鼾，语言难出。湿气兼风，名曰风湿，湿气兼寒，名曰寒湿，其症骨节烦疼，不能自转侧。复有风寒挟湿，发为刚、柔二痉，其症口噤，身反张。更有湿热相攻，发为五痿，其症四肢痿废，不能自收持。此皆五气相兼而互见者也。又况冬月伤寒，伏藏于筋骨之间，至夏感热气而发者，名曰热病。

　　天行不正之气，发作非时者，名曰疫气。更有病气相传染，沿门合境皆病者，斯为在人之疫为害尤多。夫此热病、疫病，传之脏腑，大便不通，则燥气随之，是五气之中，复兼六气矣。更有体虚、劳倦、注夏等病，纷纭交错于其间，若不明辨亲切，孟浪投剂，伤生非浅。

　　奈何医者一见发热，不问是暑、是湿，概行表散，散之不效，随用和解，解之不去，随用清凉，凉之不效，继以补益，其中有幸全者，则引为己功，而倾危乍至，则委之天数。岂知致病之初，认证投药，取效甚易，及其日久病深，败证悉具，虽有善者，亦莫如之何也已！予不自揣，特着此论，先指夏间五气而发明之，庶纷纭错杂之症，不至混淆，则触目洞然，施治如法，亦救世之一端耳。嗟乎！五气既明，多者已辨，则三气、四气之杂至者，不难辨矣。

　　况伤寒一症，表里可分，传中可别，上、中、下三焦可凭，而又何难乎？我故曰：伤寒非难而难于六气之相杂而互至也。

　　卷一

　　论中风

