<!-- { "loadSidebar": true } -->
　　中风之症，有中腑、中脏、中血脉之殊。中腑者，中在表也，即仲景所谓太阳中风，桂枝汤之类是也。外显六经之形证，即如伤寒三阳、三阴传变之证也。其见证既与伤寒同，则其治法亦与伤寒传变无异矣。中脏者，中在里也。如不语，中心；唇缓，中脾；鼻塞，中肺；目瞀，中肝；耳聋，中肾。此乃风邪直入于里，而有闭与脱之分焉。闭者，牙关紧急，两手握固，药宜疏通开窍，热闭、牛黄丸，冷闭、橘半姜汁汤。其热闭极甚，胸满便结者，或用三化汤以攻之。脱者，口张、心绝，眼合、肝绝，手撒、脾绝，声如鼾、肺绝，遗尿、肾绝。更有发直、摇头、上撺、面赤如妆、汗出如珠，皆为脱绝之证。此际须用理中汤，加参两余，以温补元气。若寒痰阻塞，或用三生饮加人参以灌之，庶救十中之二三。中血脉者中在半表半里也，如口眼 斜，半身不遂之属是也，药宜和解，用大秦艽汤加竹沥、姜汁、钩藤主之，而有气与血之分。气虚者，偏于右，佐以四君子汤。血虚者，偏于左，倍用四物汤。气血俱虚者，左右并病，佐以八珍汤。此治中风之大法也。

　　卷一

　　中风寒热辨

　　或谓：寒邪中脏，一于寒也；风邪中脏，而有寒、有热，何也？愚谓寒、阴邪也，阴主静，故其中人特为寒中而已矣。风、阳邪也，阳主动，善行而数变，故其中人，或为寒中，或为热中，初无定体也。然其所以无定体者，亦因乎人之脏腑为转移耳。何者？其人脏腑素有郁热，则风乘火势，火借风威，热气拂郁，不得宣通，而风为热风矣。其人脏腑本属虚寒则风水相遭，寒气冷冽，水冻冰凝，真阳衰败，而风为寒风矣。为热风，多见闭证，理宜疏导为先；为寒风，多见脱证，理宜温补为急。夫同一中脏，而寒、热之别相隔千里。其中所以为热、为寒之故，举世皆不求解，则三化汤之寒，三生饮之热，何以同出于书而屹然并立？是以医道，贵精思审处而自得之，有非语言所能尽也。

　　卷一

　　中风不语辨

　　或问：不语，有心脾肾三经之异；又风寒客于会厌，亦令不语，何以辨之？愚谓心者，君主之官，神明出焉。若心经不语，必昏冒全不知人，或兼直视、摇头等症，盖心不受邪，受邪则殆，此败症也。若胞络受邪，则时昏时醒，或时自喜笑。若脾经不语，则人事明白，或唇缓，口角流涎，语言謇涩。若肾经不语，则腰足痿痹，或耳聋遗尿，以此为辨。至若风寒客于会厌，不过喊风声哑之属，口能收，舌能转，枢机皆利，但不发音耳，可用辛散而安

　　卷一

　　中风类中辨证法

　　中风者，真中风也。类中风者，似中风而非中风也。然真中有兼类中者，类中有兼真中者，临证最难分别，不可无法以处之。大法中风之证，有中腑、中脏、中血脉之分，前论已详言矣。惟类中与真中，最宜分别，不可不审。真中风者，中于太阳，则与伤寒外感传经相符。若中血脉，必有偏枯 斜之证，中脏虽为在里，亦必兼有经络偏枯之证。若类中者，寒则厥冷、呕泻而暴痛也；暑则赤日中行而卒倒也；湿则痰涎壅盛而闭塞也；火则面赤、烦渴、唇燥而便闭也；食则因于过饱，而胸胀满闷也；气则因于盛怒而闭塞无音也；恶则因登冢入庙，冷屋栖迟，而卒然头面青黯也；虚则面色 白、鼻息轻微也。见证各殊，与真中之偏枯、 斜自是不同。其间或有相同者，乃真中、类中相兼也。症既相兼，必须一一辨明，察其多寡兼并之处，辨其标本缓急之情，审度得宜，用古人经验良方，随手而起矣。

　　卷一

　　杂症主治四字论

　　杂症主治四字者，气、血、痰、郁也。丹溪治法，气用四君子汤，血用四物汤，痰用二陈汤，郁用越鞠丸，参差互用，各尽其妙。薛立斋从而广之，气用补中，而参以八味，益气之源也。血或四物，而参以六味，壮水之主也。痰用二陈，而兼以六君，补脾土以胜湿，治痰之本也。郁用越鞠，而兼以逍遥，所谓以一方治木郁而诸郁皆解也。用药之妙，愈见精微以愚论之，气虚者，宜四君辈，而气实者，则香苏、平胃之类可用也。血虚者，宜四物辈；而血实者，则手拈、失笑之类可用也。寻常之痰，可用二陈辈，而顽痰胶固致生怪症者，自非滚痰丸之类不济也。些小之郁，可用越鞠、逍遥辈，而五郁相混，以致腹膨肿满，二便不通者，自非神佑、承气之类弗济也。大抵寻常治法，取其平善，病势坚强必须峻剂以攻之，若一味退缩，则病不除。而不察脉气，不识形情，浪施攻击，为害尤烈。务在平时将此气、血、痰、郁四字，反复讨论，曲尽其情，辨明虚实寒热，轻重缓急，一毫不爽，则临证灼然，而于治疗杂症之法，思过半矣。

　　卷一

　　入门辨证诀

　　凡看症之法，先辨内伤、外感，次辨表、里，得其大概，然后切脉、问症，与我心中符合，斯用药无有不当。口鼻之气，可以察内伤、外感。身体动静，可以观表里。口鼻者，气之门户也，外感、则为邪气有余，邪有余，则口鼻之气粗，疾出疾入。内伤、则为正气虚弱正气虚，则口鼻之气微，徐出徐入。此决内外之大法也。动静者，表里之分也。凡发热，静而默默者，此邪在表也。若动而躁，及谵语者，此邪在里也。而里证之中，复有阴阳之分凡病患卧，须看其向里、向外睡，仰睡、处长睡，伸脚、蜷脚睡。向里者阴也，向外者阳也，仰者多热，复者多寒，伸脚者为热，蜷脚者为寒。又观其能受衣被与否。其人衣被全覆，手脚不露，身必恶寒，既恶寒，非表证即直中矣。若揭去衣被，扬手露脚，身必恶热，既恶热，邪必入腑矣。此以身体动静并占其寒热也。然又有阳极似阴，其人衣被全覆昏昏而睡；复有阴极似阳，假渴烦躁，欲坐卧泥水中。此乃真热假寒、真寒假热之象，尤不可以不辨。

　　卷一　入门辨证诀

　　色

　　《内经》曰：脉以应月，色以应日。色者，视之易见者也。如伤风阙庭必光泽。伤寒，阙庭必暗晦。面青黑为寒，为直中阴证。紫赤为热，为传经里证。若已发汗后，面赤色盛，此表邪出不彻也，当重表之。又阴盛隔阳，合面赤色，是为戴阳之候，宜急温之，以通阳气大抵黑色见者多凶，为病最重，黄色见者多吉，病虽重可治。经云：面黄目青，面黄目赤面黄目白，面黄目黑者皆吉。盖黄属土，今恶症虽见，土犹未绝，故可救。若面青目赤，面赤目白，面青目黑，面黑目白，面赤目青，皆难治也，言无土色则胃气已绝。凡天庭、印堂、年寿等处，黑色枯槁者凶，黄色明润者吉。然人有五色，不能齐等。经云：五色者，气之华也，赤欲如白裹朱，不欲如赭。白欲如鹅羽，不欲如盐。青欲如苍璧之泽，不欲如蓝。黄欲如罗裹雄黄，不欲如黄土。黑欲如重漆色，不欲如地苍。五色之欲者，皆取其润泽，五色之不欲者，皆恶其枯槁也。经又云：五色精微象见矣，其寿不久也。言五色固不宜枯槁，若五色之精华尽发越于外，而中无所蓄，亦非宜也。大抵五色之中，须以明润为主，而明润之中，须有蕴蓄，若一概发华于外，亦凶兆也。察色之妙，不是过矣。

　　卷一　入门辨证诀

　　鼻

　　经曰：五色决于明堂。明堂者，鼻也。故鼻头色青者，腹中痛。微黑者，有痰饮。黄色者，为湿热。白色者，为气虚。赤色者，为肺热。明亮者，为无病也。若伤寒鼻孔干燥者，乃邪热在阳明肌肉之中，久之必将衄血也。病患欲嚏而不能者，寒也。鼻塞浊涕者，风热也鼻息鼾睡者，风温也。鼻孔干燥，黑如烟煤者，阳毒热深也。鼻孔出冷气，滑而黑者，阴毒冷极也。凡病中鼻黑如煤，乃大凶之兆。若见鼻孔煽张，为肺气将绝之证也。凡产妇鼻起黑气，或鼻衄者，为胃败肺绝之危候，古方用二味参苏饮加附子以救之，多有得生者。

　　卷一　入门辨证诀

　　唇口

　　唇者，肌肉之本，脾之华也。故视其唇之色泽，可以知病之深浅，干而焦者，为邪在肌肉。焦而红者吉，焦而黑者凶。唇口俱赤肿者，肌肉热甚也。唇口俱青黑者，冷极也。口苦者，胆热也。口甜者，脾热也。口燥咽干者，肾热也。口噤难言者，或为痉，为痰厥，为中寒，不相等也。又狐惑症，上唇有疮，为狐，虫食其脏；下唇有疮，为惑，虫食其肛也。

　　若病中见唇舌卷，唇吻反青，环口黧黑，口张气直，或如鱼口，或气出不返，或口唇颤摇不止。皆难治也。

　　卷一　入门辨证诀

　　耳

　　耳者，肾之窍。察耳之枯润，知肾之强弱。故耳叶红润者生，枯槁者难治。薄而白，薄而黑，薄而青，或焦如炭色者，皆为肾败。若耳聋及耳中痛，皆属少阳，此邪在半表半里，当和解之。若耳聋、舌卷、唇青，此属厥阴，为最重也。

　　卷一　入门辨证诀

　　目

　　目者，五脏精华之所注，能照物者，肾水之精也。热则昏暗，水足则明察秋毫。如常而了然者，邪未传里也。若赤、若黄，邪已入里矣。若昏暗不明，乃邪热在内，消灼肾水，肾水枯竭，故目不能朗照，急用大承气汤下之。盖寒则目清，未有寒甚而目不见者也。凡开目欲见人者，阳证也。闭目不欲见人者，阴症也。目瞑者，将衄血也。目睛黄者，将发黄也。

　　至于目反上视，横目斜视，瞪目直视，及眼胞忽然陷下者，为五脏已绝之证也。凡杂病，忽然双目不明者，此气脱也。经云：气脱者目不明。此气虚也，丹溪用人参膏主之。经又云：脱阴者目瞀。此血脱也。邪热则下之，血虚则补之，以救肾水也，然此证已为危险之候。

　　卷一　入门辨证诀

　　舌

　　舌者，心之窍。凡伤寒症，津液如常，此邪在表而未传里也。见白胎而滑，邪在少阳，半表半里之间也。见黄胎而干燥，邪已入里，胃腑热甚也，宜下之。见黑胎芒刺，破裂干枯邪热盛极，肾水枯涸，至重之候也，宜急下之。若舌黑津润，不破裂干燥，此直中寒证也宜急温之。夫寒证舌黑，本色也。而热症反赤为黄，反黄为黑者，何也？盖热极反兼水化若燔柴然，火变成炭，至危之候也。凡舌肿胀，或重舌、木舌、舌生芒刺，舌苔黄燥，皆热甚也。凡舌硬、舌强、舌短缩、舌卷、神气昏乱、语言不清者，皆危症也。又阴阳易病，吐舌数寸者，危恶已甚也。

　　卷一　入门辨证诀

　　身

