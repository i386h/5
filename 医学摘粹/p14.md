<!-- { "loadSidebar": true } -->
　　二、假寒者，火极似水也。凡伤寒热甚，失于汗下，以致阳邪亢极，郁伏于内，则邪自阳经传入阴分，故为身热发厥，神气昏沉，或时畏寒，状若阴证。凡真寒本畏寒，而假寒亦畏寒。此热深厥亦深，热极反兼寒化也。大抵此证，必声壮气粗，形强有力，或唇焦舌黑。口渴饮冷，小便赤涩，大便秘结。或因多饮药水，以致下利纯清水，而其中仍有燥粪，及失气极臭者。察其六脉，必皆沉滑有力，此阳证也。凡内实者，宜三承气汤，择而用之。潮热者，以大柴胡汤，解而下之。内不实者。以白虎汤之类清之。若杂证之假寒者，亦或为畏寒，或为战栗，此以热极于内，而寒侵于外，则寒热之气，两不相投，因而寒栗，此皆寒在皮肤，热在骨髓，所谓恶寒非寒、明是热证。但察其内证，则或为喜冷，或为便结，或小水之热涩，或口臭而躁烦。察其脉必滑实有力。凡见此证，即当以凉膈芩连之属，助其阴而清其火，使内热既除，则外寒自伏，所谓水流湿者，亦此义也。故凡身寒厥冷，其脉滑数，按之鼓击于指下者，此阳极似阴，即非寒也。

　　杂证要法

　　自叙

　　医之为道，精矣微矣。脏腑生成之象，经络起止之原，六气循环之理，五行生克之机，必须一一讲求明白，始可以论证出方。学问有体，而后有用，岂可区区专重夫末节哉，然脏腑、经络、六气、五行之说，《内经》、《难经》、《伤寒》、《金匮》诸书言之详矣。而后世名医，阐发《经》旨，亦不留余蕴，一经披览，即可识其指归。惟论证出方，自金元以来，诸医议论纷歧，各逞臆见，致令后之业医者，分门别户，莫得真传，有心人所为感慨系之也！余留心医学，三十余年。检阅方书，数十余部。除《伤寒》、《金匮》而外，求其与《内经》之旨相合者，颇少。惟我朝名医辈出，如喻嘉言、徐灵胎、高士宗、张隐庵、陈修园、黄元御诸公，皆远宗歧黄，近法仲景，其著作洵远迈前贤矣。六子所论脏腑经络，六气五行之理，均足发挥《内经》诸书。惟徐灵胎之《医学源流论》，尤爽快警辟。黄元御之《天人解》、《六气解》，尤显亮透澈，更有发前人所未发处。至论证出方，喻、徐二公，立论虽极力尊古，而所取时方，仍有驳杂不纯之处。高、张二公，有论无方。惟陈、黄两家，其论证出方，俱精简可取，其大旨悉本于圣经，真医学入门之正路也。余公余之暇，采二子之精纯者，合纂为一编。其有二子所未备者，仅采各名医之说以补之。倘业医者，执是编而熟读玩味，庶免歧路亡羊之叹也夫！光绪二十一年岁在乙未二月朔日云阁氏自叙

　　杂证要法　表证类

　　感寒

　　感寒者，触受风寒也。四时俱有感寒之证，脉浮或紧，头痛发热无汗，或恶寒，或咳嗽不禁，即伤寒之浅者。以桑防汤主之。此时俗通治之法也，重者仍以伤寒法治之。

　　桑防汤桑叶（三钱） 防风（三钱） 甘草（二钱） 白芍（三钱） 杏仁（三钱） 生姜（三钱片） 桔梗（二钱） 水煎大半杯，温服，覆衣取微汗。

　　杂证要法　表证类

　　伤风

　　伤风者，中虚而受外感也。其人肺经素有湿气，一旦风寒闭其皮毛，肺气壅遏，鼻流清涕，时出嚏喷，或三五日，或七日，咳出青黄涕，其状如脓，从口鼻出，肺尚无伤，若不出即肺伤而死矣。勿以病浅而忽之也。以紫苏姜苓汤主之。

　　紫苏姜苓汤苏叶（三钱） 生姜（三钱） 甘草（二钱） 茯苓（三钱） 橘皮（三钱） 砂仁（二钱） 半夏（三钱） 杏仁（三钱） 水煎大半杯，热服，覆衣取微汗。

　　杂证要法　表证类

　　温证

　　《经》曰：冬伤于寒，春必病温。又曰：冬不藏精，春必病温。

　　盖人于冬时，宜顺寒水之令，以藏阳气。倘阴精失藏，相火泄露，阳根不密，火旺水亏，津液被伤，及至春夏受感，而温热之病作矣。其证与伤寒不同，伤寒初病，外虽受邪，而内本无热。温病初起，即内外俱热，其头痛发热自汗，颇类伤寒，但伤寒必传阳明而始作渴，温病初起而即发热作渴，口燥心烦，且脉动数，不恶寒，反恶热，午后热益甚，与伤寒颇异。如邪在六经之表，并未入腑入脏者，法宜清解以防风解温汤，随证加减主之。但咳身不甚热者，以桑杏甘桔汤主之。如方入阳明之经，肺热津枯，法宜清热生津者，以人参白虎汤主之。如已入阳明之府，肠胃燥结，法宜泄热滋阴者，以大承气汤加味主之。

　　防风解温汤防风（三钱） 桔梗（三钱） 桑叶（三钱） 连翘（三钱） 杏仁（三钱） 芍药（三钱） 丹皮（三钱） 甘草（二钱） 流水三杯，煎八分，温服，覆衣饮热粥，取微汗。治太阳经头项痛，腰脊强，发热作渴者。如入阳明经，身热、目痛、鼻干、不卧、胸燥、口渴者，去防风、桑叶、桔梗、杏仁，加葛根，热加元参，再热加石膏，呕加半夏。如入少阳经，胸胁疼痛，耳聋，口苦咽干作渴者，去防风、桑叶、桔梗、杏仁，加柴胡、黄芩、半夏，热加元参。如入太阴经，腹满嗌干，发热作渴者，去连翘、桔梗、杏仁，加生地。如入少阴经，口燥舌干，发热作渴者，去连翘、桔梗、杏仁、芍药，加生地、天冬、元参。如入厥阴经，烦满囊缩，发热作渴者，去连翘、桔梗、杏仁，加生地、当归。

　　桑杏甘桔汤桑叶（三钱） 杏仁（三钱） 麦冬（三钱） 桔梗（二钱） 紫菀（三钱） 甘草（二钱） 半夏（三钱制） 茯苓（三钱） 水煎服。治温病初感，但咳嗽者。

　　人参白虎汤石膏（四钱） 知母（三钱） 人参（三钱） 甘草（二钱） 生姜（三钱） 粳米（半杯） 流水煎大半杯，热服，但取微汗。

　　治温病二日，方传阳明之经，腑热未作，法宜清热而发表者。

　　大承气加味汤大黄（五钱生） 芒硝（三钱） 枳实（二钱炒） 浓朴（二钱炒） 芍药（三钱） 生地（三钱） 流水煎大半杯，热服。治温病已入阳明之腑，肠胃燥结者。如肠胃未至燥结，第用滋阴法，不用承气。即燥结未甚，亦当俟之六日经尽之后，腑热内实，用泄热滋阴之法，一下而清矣。若燥结已甚，即三五日内，亦可急下。

　　杂证要法　表证类

　　暑证

　　暑气之中人也，每乘虚而入。人当盛暑之时，往往热郁于内，元气先伤。及偶被外邪束闭，而内热不宣，气愈耗而津愈伤，则热病作矣。其证发热恶寒，口渴心烦，面赤齿燥，小水赤，脉洪而虚，纯属表里俱热之证。如舌白口渴无汗，邪在气分，而表实者，以防翘桑杏汤主之。如舌赤口渴无汗，邪在血分而表实者，以防翘桑杏汤，去银花、杏仁、滑石、豆豉，加生地、丹皮、白芍主之。如大汗大渴，脉虚大而芤，热在气分而表虚者，以人参白虎汤主之。如舌赤口渴汗多，热在血分而表虚者，以加减生脉散主之。如入阳明，脉洪滑，面赤身热，头晕不恶寒，但恶热，舌苔黄滑，渴欲饮水，得水反呕，按之胸下痛，小便短，大便闭，水结在胸者，以小陷胸汤加枳实主之。如入阳明，脉滑数，不食不饥不便，浊痰凝聚，心下痞者，以半夏泻心汤，去人参、干姜、大枣、甘草、加枳实，杏仁主之。如入阳明，湿气已化，热结独存，口燥咽干，渴欲饮水，面目俱赤，舌燥黄、脉沉实者，以小承气汤，各等分下之。此专治暑热之法。如伏暑停食，以致吐泻者，仍属寒证，应以霍乱之法治之。如暑月伤寒，而内本无热者，仍以伤寒法治之。

　　防翘桑杏汤连翘（三钱） 银花（三钱） 桔梗（二钱） 桑叶（二钱） 竹叶（一钱） 甘草（二钱） 防风（三钱） 豆豉（一钱五分） 杏仁（三钱） 滑石（三钱）

　　以鲜芦根汤煎服，香气大出，即取服，勿过煮。病不解，再作服。呕而痰多者，加半夏、茯苓。小便短，加薏仁。

　　防翘桑杏汤去银花杏仁滑石豆豉加生地丹皮白芍方连翘（三钱） 桔梗（二钱） 桑叶（二钱）

　　竹叶（一钱） 甘草（二钱） 防风（三钱） 生地（二钱） 丹皮（一钱） 白芍（二钱） 服法如前。

　　人参白虎汤石膏（五钱研） 知母（三钱） 甘草（二钱） 粳米（半杯） 人参（三钱） 水煎大半杯，温服。

　　加减生脉散方沙参（三钱） 麦冬（三钱） 五味子（一钱） 丹皮（一钱） 生地（三钱） 水煎大半杯，温服。

　　小陷胸加枳实汤黄连（二钱） 栝蒌（三钱） 枳实（二钱） 半夏（五钱） 急流水煎大半杯，温服。

　　半夏泻心汤去人参干姜大枣甘草加枳实杏仁方半夏（五钱） 黄连（一钱） 黄芩（二钱） 枳实（二钱） 杏仁（三钱） 水煎大半杯，温服。虚者，复纳人参二钱，大枣三枚。

　　小承气汤大黄（三钱） 浓朴（三钱） 枳实（三钱） 水煎大半杯，温服。

　　杂证要法　表证类

　　湿证

　　湿病者，太阴湿旺，而感风寒也，湿气浸淫，弥漫于周身，一遇风寒感冒，闭其皮毛，通身经络之气，壅滞不行，则疼痛热烦之病作矣。湿凌上焦，则痛在头目。湿淫下部，则痛在膝踝。湿浸肝肾，则痛在腰腹。湿遍一身，上下表里，无处不疼，而关窍骨节尤甚。其水盛者，淫 而为湿寒。其火盛者，郁蒸而为湿热。法当内通其膀胱，外开其汗孔，俾表里双泄，其病自除矣。如湿寒日晡烦疼者，以茵陈五苓散主之。如风湿相搏，身体烦痛不能自转侧，不呕不渴，脉浮虚而涩者，以桂枝附子汤主之。若其人大便硬，小便自利者，去桂枝加白术汤主之。如风湿相搏，骨节烦疼掣痛，不得屈伸，近之则痛剧，汗出短气，小便不利，恶风不欲去衣，或身微肿者，以甘草附子汤主之。如病者一身尽疼，发热日晡所剧者，此名风湿，以麻黄杏仁薏苡甘草汤主之。如湿温头痛恶寒，身重疼痛，舌白或渴，午后身热，脉浮虚者，以三仁汤主之。如湿旺脾郁肺壅，而生上热，法宜清金利水以泄热者，以元滑苓甘散主之。如腹满尿涩，木郁而生下热，法宜利水以泄湿热者，以苓甘栀子茵陈汤主之。

　　茵陈五苓散白术 桂枝 茯苓 猪苓 泽泻等分为散，每用五钱，调茵陈蒿末一两，和匀，空腹米饮调服一汤匙，日三服。多饮热汤取汗。如发热恶寒，是表邪闭固，再加紫苏，以发其汗。

　　桂枝附子汤桂枝（四钱） 甘草（二钱炙） 生姜（三钱） 附子（三钱炮） 大枣（三枚） 水煎大半杯，温服。

　　去桂枝加白术汤甘草（一钱） 大枣（三枚） 生姜（三钱） 附子（三钱炮） 白术（四钱） 水煎大半杯，温服。

