<!-- { "loadSidebar": true } -->
　　杂证要法　里证类

　　气鼓

　　气生于肺，而根于肾，肾阳不升则气不化水，而抑郁于下，是为气鼓。气鼓者，脐以下肿是也。盖肾不升，由于土湿，土湿则木郁，木失发达之性，是以凝滞，而生胀满。木失疏泄之权，是以淋涩，而小便不利。且土湿脾必陷，脾陷则肝木沉郁，而生下热。土湿胃必逆，胃逆则胆火浮升，而生上热。病本则属湿寒，病标则属湿热，法宜泄湿行郁，补脾精而达木气，清利膀胱之郁热也。以桂枝姜砂汤主之。胃苓汤亦主之。如脾虚不运，而作鼓胀者，以六君子汤主之。如脾肺湿旺，化生郁浊，腐败胶粘，不得下行，宜用瓜蒂散去其郁陈，然后调之。如病重人虚，不可服此，以葶苈散主之。

　　桂枝姜砂汤茯苓（三钱） 泽泻（三钱） 桂枝（三钱） 芍药（三钱） 甘草（二钱炙） 砂仁（一钱炒研） 生姜（三钱） 杏仁（三钱） 水煎大半杯，入砂仁略煎，去渣，入西瓜浆一汤匙，温服。如膀胱湿热，小便红涩者，加栀子清之。

　　胃苓汤浓朴（二钱） 陈皮（三钱） 白术（二钱） 茯苓（三钱） 猪苓（三钱） 泽泻（三钱）

　　桂枝（三钱） 甘草（二钱） 加生姜（三片），水煎服。如上热加黄芩，下寒加干姜。

　　六君子汤（方见疟疾）

　　瓜蒂汤（方见痰饮）

　　葶苈散（方见中风）

　　杂证要法　里证类

　　水胀

　　水统于肾，而根于肺，肺阴不降，则水不化气，而泛滥于上，是为水胀。水胀者，脐以上肿是也。盖肺不降，由于胃逆，胃逆由于土湿，土湿乃由水寒，水寒而肾失封蛰之性，则相火不得秘藏，土湿乃令木郁，木郁而肝失疏泄之权，则水道不能清利，是以膀胱癃闭，水不归壑而逆行于胸腹，浸淫于经络，则肿胀之病作矣。其本之在脏者，宜泄之于膀胱。其标之在经者，宜泄之于汗孔。汗溺之行，总以燥土疏木为主。盖水病虽在肺肾，而土湿木郁乃其根本也。如初起宜发汗者，以苓桂麻黄汤主之。宜利水者，以苓桂阿胶汤主之。如水在太阳之经，宜发汗以驱水者，以小青龙汤主之。如水在少阴之经，宜化气以导水者，以真武汤主之，如风水脉浮、身重汗出恶风者，以防己黄 汤主之。如皮水四肢肿，水在皮中，聂聂动者，以防己茯苓汤主之。如治正水者。以桂枝去芍药加麻黄细辛附子汤主之。

　　如治石水者，以麻黄附子汤主之。

　　苓桂麻黄汤茯苓（三钱） 泽泻（三钱） 半夏（三钱） 杏仁（三钱） 甘草（二钱） 麻黄（二钱）

　　桂枝（三钱） 水煎大半杯，热服，覆衣取汗。中气虚加人参，寒加干姜，肺热加麦冬、贝母。用五苓散加茵陈亦妙。

　　苓桂阿胶汤茯苓（三钱） 泽泻（三钱） 甘草（二钱） 桂枝（三钱） 阿胶（三钱） 猪苓（三钱）

　　水煎大半杯，热服。小便不清加西瓜浆，热加栀子，中虚加人参，寒加干姜。乙木遏陷，疏泄不行，阳败土湿，不能制伏水邪，故病肿胀。泄湿燥土，疏木行水，是定法也。后世八味加减之方，地黄助脾之湿，附子益肝之热，肝脾未至极败，服之可效，肝脾病深，则不效，而反益其害，最误人也。

　　小青龙汤（方见咳嗽）

　　桂枝去芍药加麻黄细辛附子汤 麻黄附子汤（二方，均见金匮。）

　　真武汤（方见痰饮）

　　防己黄 汤防己（三钱） 甘草（一钱半炙） 白术（二钱） 黄 （二钱） 生姜（一钱）

　　大枣（一枚） 水煎大半杯，温服。服后如虫行皮中，从腰下如冰，后坐被上，又以一被绕腰下，温令微汗瘥。喘者加麻黄。胃中不和者，加芍药。气上冲者，加桂枝。

　　防己茯苓汤防己（三钱） 桂枝（三钱） 黄 （三钱） 茯苓（六钱） 甘草（一钱炙） 水煎大半杯，温服，日夜作三服。

　　桂枝苓泽汤此方统治鼓胀 桂枝（三钱） 茯苓（六钱） 泽泻（三钱） 杏仁（三钱） 半夏（三钱）

　　甘草（二钱） 防己（三钱） 桑叶（三钱） 生姜（三钱） 水煎大半杯，温服。

　　杂证要法　里证类

　　噎膈

　　噎膈者，阳衰土湿，上下之窍闭也。盖脾主升清，胃主降浊，清气升则下窍豁达而莫壅，浊气降则上窍清空而无碍，一自中气虚败，湿土堙塞，脾陷则清气不升，是以下窍涩结而不出，胃逆则浊气不降，是以上窍郁塞而不纳。且脾陷则肝木无疏泄之权，故便溺艰涩而水瘀不行。胃逆则胆火有浮升之势，故痰涎滞塞而食噎不下。出纳之无灵，缘脾胃之不运，而脾胃之不运，实中气之虚败致之也。以苓桂半夏汤主之。

　　苓桂半夏汤茯苓（三钱） 泽泻（三钱） 甘草（二钱） 桂枝（三钱） 半夏（三钱） 干姜（三钱） 生姜（三钱） 芍药（三钱） 水煎大半杯，温服。如上脘不开，宜重用半夏以降胃气。痰盛者，加茯苓、橘皮行其瘀浊，生姜取汁，多用益善。如痰饮极旺，用瓜蒂散吐之。如胸胁痛楚，当以甘草缓其迫急，芍药泄其木邪，柴胡、鳖甲散其结郁。若兼风木枯燥加阿胶、当归，滋木清风，其痛自瘥。如大便燥结，宜以干姜、砂仁温中破滞，益脾阳而开肠窍；以桂枝达木郁而行疏泄；干涩难下者，重用肉苁蓉以滑肠窍，白蜜亦佳；木枯血燥，不能疏泄，加阿胶、当归滋其风木。如小便红涩，宜苓泽桂枝，泄湿疏木，以通前窍。甚者用猪苓汤加桂枝。猪苓滑泽，泄湿燥土，桂枝、阿胶，疏木清风，水道自利。

　　杂证要法　里证类

　　反胃

　　反胃与噎膈同理，但噎膈上脘下脘全闭，故食不能入而反胃，上脘不闭，惟下脘闭耳，故朝食而暮吐，暮食而朝吐也。盖胃虽能纳谷，而脾虚不能消化，下行无路，则逆而上涌，此自然之理也。法宜温中燥湿，降逆开结为主，宜以姜苓半夏汤主之。如中焦虚寒，下焦无火者，以吴茱萸汤主之。

　　姜苓半夏汤人参（三钱） 半夏（三钱） 生姜（三钱） 茯苓（三钱） 白蜜（半杯） 河水扬之二百四十遍，煎大半杯，入白蜜，温服。若肝气不能疏泄，加桂枝、阿胶疏木清风，至利水滑肠之法，根据噎膈诸方，无有异也。

　　吴茱萸汤（方见头痛）

　　杂证要法　里证类

　　不能食（谷劳附）

　　不能食者，胃中元气虚也。然有虚冷虚热之异，虚冷者，胃阳败则湿胜其燥，虽食而不能消化，其证面黄白，身常恶寒，大便溏秘无常是也。虚热者，胃阴竭则燥胜其湿，不食而常觉饱闷，其证面黄赤，身常恶热，大便燥结不通是也。谷劳一证，其人怠惰嗜卧，肢体烦重，腹满善饥而不能食，食已则发，谷气不行使然也。如胃虚冷不能食者，以消食丸主之。如胃虚热不能食者，以资生丸主之。如谷劳不能食，以沉香汤，椒姜大麦汤主之。

　　消食丸麦 （一升） 神曲（一升） 干姜（四两炮） 乌梅（四两焙） 茯苓（五两）

　　用蜜为丸，每服十五丸，日再。加至四十丸。

　　资生丸白术（三两，米泔水浸用山黄土拌九蒸晒去土切片焙干） 橘皮（二两） 山楂（二两蒸）

　　神曲（二两炒） 茯苓（一两五钱，人乳拌饭上蒸晒干） 人参（三两，人乳浸透饭锅上蒸透） 白豆蔻（五钱微炒） 扁豆（一两炒） 莲肉（一两去心炒） 山药（一两半炒） 芡实（一两半炒） 薏仁（二两炒） 上为末，炼蜜丸，每服二钱，细嚼，淡盐汤下。

　　沉香汤沉香（一钱） 枳实（二钱） 人参（三钱） 茯苓（三钱） 半夏（三钱姜制） 杏仁（三钱）

　　甘草（二钱） 陈皮（三钱） 白术（三钱土炒） 生姜（三钱） 水煎大半杯，温服。

　　椒姜大麦汤大麦芽（一升炒） 川椒（一两炒） 干姜（三两） 共捣末，每服方寸匕，日三服。

　　杂证要法　里证类

　　呕吐哕呃逆

　　呕者，口中出水而无食也。吐者，口中吐食而无水也。呕吐者，水与食并出也。哕者，口中有哕味也。呃逆者，气冲有声，声短而频也。总属阳明胃病也。胃以下行为顺，倘木郁克土，而胃气上逆，则诸病作矣。然有虚实寒热之不同。宜分治之。如食谷欲呕，手足逆冷，烦躁欲死，属胃虚。有寒者，以吴茱萸汤主之。如胃反吐而渴，欲饮水，因湿盛瘀塞，胃土降路。而火不得下，蛰属胃实。有热者，以茯苓泽泻汤主之。如呕而脉弱，小便复利，身有微热，四肢见厥，属寒盛格阳者，以四逆汤主之。如食已即吐，属胃湿生热者，以大黄甘草汤主之。如吐呕而谷不得下，胃气上逆，浊阴不降，属胃实有寒者，以小半夏汤主之。如呕吐发热，腹中痞满，胸胁作痛，属肝郁有热者，以小柴胡汤主之。如呕而肠鸣，心下痞硬，有寒有热，半虚半实者，以半夏泻心汤主之。如哕逆者，以橘皮竹茹汤主之。如呃逆者，以代赭旋复花汤主之。如久病呃逆，恐脾肾之气将绝，宜纯以温补之药治之。以上诸证，或统以二陈汤加减治之。

　　吴茱萸汤（方见头痛）

　　茯苓泽泻汤茯苓（八钱） 泽泻（四钱） 甘草（二钱） 桂枝（二钱） 白术（三钱） 生姜（四钱）

　　水煎大半杯，温服。

　　四逆汤甘草（二钱） 干姜（三钱） 附子（二钱） 水煎大半杯，温服。

　　大黄甘草汤大黄（四钱） 甘草（二钱） 水煎大半杯，温服。

　　小半夏汤半夏（四钱） 生姜（四钱） 水煎大半杯，温服。如胃败已极，宜去半夏加人参。

　　小柴胡汤（方见瘟疫）

　　半夏泻心汤半夏（三钱） 黄芩（一钱半） 干姜（一钱半） 甘草（一钱半） 人参（一钱半）

　　黄连（五分） 大枣（二枚） 水煎大半杯，温服。

　　橘皮竹茹汤橘皮（三钱） 竹茹（二钱） 生姜（五钱） 人参（一钱） 甘草（二钱） 大枣（三枚）

　　水煎大半杯，温服。

　　代赭旋复花汤旋复花（一钱半） 代赭石（五分） 人参（一钱） 甘草（一钱） 半夏（一钱） 生姜（二钱） 大枣（二枚） 水煎大半杯，温服。

　　二陈汤（方见眩晕） 倍半夏，加生姜，水煎服。热加黄连、鲜竹茹、鲜芦根。寒加吴茱萸、人参、大枣。食积加神曲、山楂、麦芽。哕加旋复花、人参、代赭石。呃逆加丁香。柿蒂、杏仁、砂仁；如久病发呃，为脾肾之气将绝，不用此方，惟用人参一两，干姜附子各三钱，丁香、沉香、柿蒂各一钱服之。如吐虫，宜去甘草，加川椒、人参、吴茱萸、黄连、黄柏、干姜、乌梅肉各一钱。

　　杂证要法　里证类

　　吞酸

