<!-- { "loadSidebar": true } -->
　　精藏于肾，而交于心，则精温而不走。若精不交神，乃病遗泄。其原由于肝脾之不升，乙木升而化火，己土升而生木，木火生长，阳气发达，阴精和煦，故不陷流；一自脾湿不升，木失生长之性，是以下郁而为疏泄，法宜暖水培土，清风木而去其郁，则精自不泄矣。以玉池汤主之。

　　玉池汤桂枝（三钱） 茯苓（三钱） 甘草（二钱） 芍药（三钱） 龙骨（二钱） 牡蛎（三钱） 附子（三钱） 砂仁（一钱炒研去皮） 水煎大半杯，温服。如湿旺木郁，而生下热，倍茯苓、白芍、加泽泻、丹皮，不可谬用清凉，以败脾肾之阳。

　　秘元煎此方专固心脾。 人参（三钱） 白术（三钱） 茯苓（三钱） 甘草（二钱） 山药（三钱）

　　远志（二钱） 枣仁（三钱） 五味子（二钱） 芡实（三钱） 莲肉（三钱） 水煎大半杯，温服。

　　杂证要法　虚证类

　　神惊

　　神藏于心，而交于肾，则神清而不摇。若神不交精，乃生惊悸。其原由于胆胃之不降，甲木降而固水，戊土降而收金，金水秘藏，阴气收敛，阳神静谧，故不摇荡。一自胃湿不降，火失封蛰之性，是以上炎而生烦扰。法宜降土清木敛相火而固其根，则神自不摇矣。以金鼎汤主之。

　　金鼎汤桂枝（三钱） 茯苓（三钱） 半夏（三钱） 甘草（二钱） 芍药（三钱） 龙骨（三钱）

　　牡蛎（三钱） 水煎大半杯，温服。如上热者，倍芍药以清胆火。下寒者，加附子以温肾水。若病重年深，奔豚凝结，少腹坚硬澌寒，此阴邪已盛，缓用附子，当燥土去湿，调其脾胃，后以温燥之药，熬膏贴之。详载黄氏奔豚证中。

　　杂证要法　虚证类

　　气证

　　气有肝肺之分，肝气宜升，肺气宜降，肝气不升则滞结于脐腹，肺气不降则痞塞于心胸，则气病矣。

　　然肝不自升，必赖脾以升之，肺不自降，必赖胃以降之。如中土湿盛，脾不升则肝陷，气积于脐腹左协，宜补肝脾以升之。胃不降则肺逆，气积于胸膈右胁，宜泄肺胃以降之，此化积调气之法也。如积在脐腹左胁者，以达郁汤主之。如滞在胸膈右胁者，以下气汤主之。

　　达郁汤桂枝（三钱） 鳖甲（三钱醋炙焦研） 甘草（二钱） 茯苓（三钱） 干姜（三钱） 砂仁（一钱）

　　水煎大半杯，温服。

　　下气汤甘草（二钱） 半夏（三钱） 五味（一钱） 茯苓（三钱） 杏仁（三钱炮去皮尖） 贝母（二钱去心） 芍药（三钱） 橘皮（二钱） 水煎大半杯，温服。

　　杂证要法　虚证类

　　血证

　　肝主藏血，凡脏腑经络之血，皆肝家之所灌注也。但木性善达，如水寒土湿，生气不达则血瘀矣。如木郁风动，疏泄不敛，则血脱矣，血瘀则凝滞不行，必至枯槁。其肌肤血脱，则泛滥无归，必至流溢于上下。总由中气颓败，有以致之也。如血瘀不行者，以破瘀汤主之。如血脱于上而为衄血者，缘火泄金刑，气伤血沸，以仙露汤主之。如血脱于上，而大吐瘀血者，缘中下湿寒，凝瘀上涌，以灵雨汤主之。如血脱于上，而零星吐红鲜者，缘土湿胃逆，肺家不无上热，以白茅汤主之。如血脱于下，而为便血者，缘水土寒湿，木郁风动，以黄土汤主之。如血脱于下，而为溺血者，木郁尤甚，以宁波汤主之。如阴虚有火而吐血者，以六味地黄汤主之。如阳虚有寒而吐血者，以甘草干姜汤主之。如吐血穷极者，以当归补血汤主之。

　　破瘀汤甘草（二钱） 茯苓（三钱） 丹皮（三钱） 桂枝（三钱） 川芎（三钱） 桃仁（三钱泡去皮尖）

　　生姜（三钱） 当归（三钱） 水煎大半杯，温服。

　　仙露汤麦冬（三钱） 五味（一钱） 贝母（三钱） 柏叶（三钱） 甘草（二钱） 芍药（三钱） 杏仁（三钱） 水煎大半杯，温服。如胃逆须加半夏；如因中下湿寒，当加干姜、茯苓；如大衄之后，气泄阳亡，厥逆寒冷，宜加参 姜附以续微阳；清润之药，切不可用。

　　灵雨汤甘草（二钱） 茯苓（三钱） 半夏（三钱） 干姜（三钱炮） 柏叶（三钱） 丹皮（三钱） 贝母（三钱） 水煎大半杯，温服。如气虚加人参。下寒甚者蜀椒、附子，亦当大用。其零星咯吐，红鲜不凝，虽有上热，亦非实火，稍加麦冬，略清肺热，不可过用苦寒也。

　　又方治吐血有寒者茯苓（三钱） 甘草（二钱） 半夏（三钱） 干姜（二钱炮） 丹皮（三钱）

　　牡蛎（二钱） 桂枝（三钱） 白芍（三钱） 水煎服。

　　白茅汤杏仁（三钱） 甘草（二钱） 茯苓（三钱） 半夏（三钱） 贝母（二钱） 茅根（三钱） 芍药（三钱） 丹皮（二钱） 水煎大半杯，温服。如相火极旺，宜加黄芩而倍芍药。若上热不敌下寒之剧，当大温水土。清润诸法，切不可用也。

　　黄土汤甘草（二钱） 白术（二钱） 干姜（二钱） 阿胶（三钱） 地黄（三钱） 黄芩（二钱） 灶中黄土（三钱） 水煎大半杯，温服。

　　宁破汤甘草（二钱） 芍药（三钱） 阿胶（三钱） 茯苓（三钱） 泽泻（三钱） 栀子（二钱） 发灰（三钱猪脂煎研） 水煎大半杯，温服。若瘀血紫黑，累块坚阻，加丹皮、桂枝之类行之。用导赤散尤效。

　　六味地黄汤熟地（三钱） 山药（三钱） 山茱萸（三钱） 茯苓（三钱） 泽泻（三钱） 丹皮（三钱）

　　加柏叶（三钱），水煎大半杯，温服。

　　甘草干姜汤干姜（二钱炮黑） 甘草（四钱生） 水煎大半杯，温服。

　　当归补血汤（方见头痛）

　　杂证要法　虚证类

　　脱证

　　阳自右降，降于下而化浊阴。阴自左升，升于上而化清阳。阳根于阴。阴根于阳，是阴阳互相为根也。

　　而要其升降之权，总在于脾胃。一自脾气不升，则精血驰走而阴脱。《经》曰：脱阴者目盲是也。一自胃气不降，则神气飞腾，而阳脱。《经》曰：脱阳者见鬼是也。如阴脱者，以乌肝汤主之。如阳脱者，以兔髓汤主之。如虚病元阳将脱者，以参附汤主之。如少阴气厥不至者，以地黄饮子主之。

　　乌肝汤甘草（二钱） 人参（三钱） 茯苓（三钱） 桂枝（三钱） 干姜（三钱） 附子（三钱） 首乌（三钱蒸） 芍药（三钱） 水煎大半杯，温服。

　　兔髓汤甘草（二钱） 人参（三钱） 五味（一钱） 半夏（三钱） 龙骨（二钱 研） 牡蛎（三钱研） 元参（三钱） 附子（三钱） 水煎大半杯，温服。

　　参附汤人参（一两） 附子（五钱制） 水煎大半杯，温服。

　　地黄饮子肉桂 附子 肉苁蓉 茯苓 熟地 麦冬 五味子 远志 菖蒲 石斛 山萸肉巴戟肉（各一钱） 薄荷叶（四分） 水煎大半杯，温服。

　　杂证要法　虚证类

　　盗汗自汗

　　阴虚盗汗。盗汗者，时常发热，睡时出汗，醒时即收也。阳虚自汗。自汗者，时常畏寒，动静皆有汗也。然阴阳互根，又有不可泥者。盗汗亦有阳虚，自汗亦有阴虚者。如汗出喘甚，汗出脉脱，汗出身痛，汗出发润至巅，汗出如油，汗出如珠，此六者皆不治之证也。如汗出属阴虚者，以叶氏方主之。

　　如汗出属阳虚者，以参附汤主之。如阴阳俱虚者，以芍药甘草附子汤主之。如肾水上泛，汗出不止，名曰亡阳，以真武汤主之。

　　叶氏方人参（二钱） 熟地（三钱） 五味（二钱） 甘草（二钱炙） 湖莲（二钱） 茯神（三钱） 水煎大半杯，温服。

　　参附汤（方见脱证）

　　芍药甘草附子汤芍药（三钱） 甘草（二钱） 附子（三钱） 水煎大半杯，温服。

　　真武汤（方见痰饮）

　　杂证要法　虚证类

　　不寐

　　不寐之证不一，有劳病虚烦不得眠者，缘土湿胃逆，相火浮动，以扰乱神魂而不得安，以酸枣仁汤主之。又卫气昼行于阳，夜行于阴，以司昼夜之开阖。今有厥逆之气，客于五脏六腑，抗卫气于外，使之行于阳，不得入于阴，故目不得瞑，以半夏秫米汤主之。又有水气停滞于胸中，郁成湿痞，近而欺凌宫城，心神烦扰而不得眠者，以小半夏加茯苓汤主之。

　　酸枣仁汤酸枣仁（八钱生用不研） 甘草（一钱半） 知母（三钱） 茯苓（三钱） 芎 （一钱半）

　　水三杯，先煮酸枣仁至二杯，入诸药，再煎至八分服。

　　半夏秫米汤半夏（五钱） 秫米（一茶杯） 以长流水扬数百遍，煎大半杯，温服。

　　小半夏加茯苓汤（方见喘促）

　　杂证要法　虚证类

　　怔忡

　　怔忡者，心下跳动不安也。即惊悸之类，缘土湿木郁，相火浮动，逼扰宫城，以致心神震荡不安也。以金鼎汤主之。如因水气凌心，而成怔忡者，以小半夏加茯苓汤主之。重者以桂枝茯苓大枣甘草汤主之。再重者以真武汤主之。如因奔豚而成怔忡者，当于奔豚门求方治之。

　　金鼎汤（方见神惊）

　　小半夏加茯苓汤（方见喘促）

　　桂枝茯苓大枣甘草汤茯苓（八钱） 桂枝（四钱） 甘草（二钱） 大枣（二枚） 取水扬三百遍，名甘澜水，三杯，先煮茯苓至二杯，入诸药煎至七分，温服。

　　真武汤（方见痰饮）

　　杂证要法　虚证类

　　痿证

　　痿证者，两足痿弱而不痛也。内经分为五脏：肺痿者，皮毛痿也。心痿者，脉痿也。肝痿者，筋痿也。脾痿者，肉痿也。肾痿者，足痿也。而其要宜独取阳明，阳明为五脏六腑之海，主润宗筋，宗筋主束骨而利机关，若阳明虚不能藏受水谷之气而布化，则五脏无所禀，宗筋无所养，则痿 之证作矣。如足痿不能行者，以虎潜丸主之。如痿证专属肾虚者，以加减四斤丸主之。如气虚多痰者，以六君子汤加味主之。如血虚多火者，以六味丸加味主之。如气血俱虚者，以当归补血汤加味主之。

　　虎潜丸黄柏 知母 熟地（各三两） 龟板（四两） 白芍 当归 牛膝（各一两） 虎胫骨（酥炙）

　　琐阳 陈皮（各一两半） 干姜（五钱） 研末，酒煮羯羊肉一斤，切片，微火焙研末，和上诸药，炼蜜为丸梧子大，每服五十丸，姜汤、盐汤、酒随意送下。或以淫羊藿剪去刺一两，天冬五钱，紫菀三钱，苍术二钱，黄柏一钱，水煎服。

　　加减四斤丸肉苁蓉 牛膝 木瓜 鹿茸 熟地 五味子 菟丝子各等分为末，炼蜜丸，如桐子大，每服五十丸，温酒、米饮送下。

　　六君子汤（方见疟疾）

　　加黄柏、苍术、紫菀。

