<!-- { "loadSidebar": true } -->
　　茯苓橘皮杏仁汤茯苓（三钱） 半夏（三钱） 杏仁（三钱） 百合（三钱） 橘皮（三钱） 生姜（三钱）

　　水煎半杯，热服。

　　百合桔梗鸡子汤百合（三钱） 桔梗（三钱） 五味（一钱） 鸡子白（一钱） 水煎半杯，去滓，入鸡子白，热服。

　　杂证要法　七窍病类

　　须发

　　须发者，手足六阳之所荣也。六经血气盛，则美而长。血气衰，则恶而短。夫须发者，营血之所滋生，而实卫气所发育也。血根于上，而盛于下；气根于下，而盛于上；须发之上盛而下衰者，手足六阳之经气盛于上故也。盖须发之生，血以濡之，所以滋其根 。气以煦之，所以荣其枝叶。须落发焦者，血衰而实气败，当于营卫二者，双培其本支则得之矣。如须落发焦，枯燥不荣者，以桂枝柏叶汤主之。

　　桂枝柏叶汤首乌（三钱） 桂枝（三钱） 丹皮（三钱） 生地（三钱） 柏叶（三钱） 生姜（三钱） 人参（三钱） 阿胶（三钱） 水煎大半杯，温服。如黄涩早白者，加桑椹、黑豆。如阳衰土湿者，加干姜、茯苓。

　　如肺气不充者，重用黄 ，以肺主皮毛故也。

　　杂证要法　妇人科

　　经脉

　　经脉者，风木之所化生也。人与天地相参也，与日月相应也，男子应日，女子应月，月满则海水西盛，鱼脑充，蚌蛤实，经脉溢；月晦则海水东盛，鱼脑减，蚌蛤虚，经脉衰。月有圆缺，阴有长消，经脉调畅，盈缩按时，月满而来，月亏而止者，事之常也。调经养血之法，首以崇阳为主。盖经水之原，化于己土，脾阳左旋温升，而生营血，所谓中焦受气取汁变化而赤是谓血也。血藏于肝，而总统于冲任，阴中阳盛，生意沛然，一承雨露，煦濡长养，是以成孕而怀子也。如经脉闭结者，缘木气盘结，发生不遂，经血凝滞而不行，由是乙木沉郁而生下热，甲木浮升而生上热。人知其经热之盛，而不知脾阳之虚，若以凉药投之误矣。以桂枝当归桃仁汤主之。如经脉崩漏者，缘木气郁陷，升发不遂，经血陷流而不止。血之周行上下，赖中气有以运之。若中土不固，堤防溃败，是以泛滥而倾注矣。以艾叶姜苓汤主之。如经水先期而至者，缘木气之疏泄，即崩漏之机也。仍以艾叶姜苓汤主之。如经水后期而至者，缘木气之遏郁，即闭结之机也。以姜苓阿胶汤主之。如经水结瘀紫黑者，缘血温则行，寒则滞，滞久则湮郁而腐败，是以成块而不鲜矣。以苓桂丹参汤主之。如经前腹痛者，缘水土寒湿，乙木抑遏，血脉凝湮不畅，月满血盈，经水不利，木气郁勃冲突，克伤脾脏，是以腹痛也。中气不运，胃气上逆，是以有恶心呕吐等证，以苓桂丹参汤主之。如经后腹痛者，缘经后血虚，肝木失荣，枯燥生风，贼伤土气，是以腹痛也。以归地芍药汤主之。如热入血室者，缘经水适来之时，外感中风，发热恶寒，七八日后，六经既遍，表解脉迟，热退身凉，而胸胁痞满，状如结胸，语言谵妄，神识不清，此谓热入血室也。以柴胡地黄汤主之。如带下者，缘相火下衰，肾水澌寒，经血凝瘀，结于少腹，阻格阴精上济之路，肾水失藏，肝木疏泄，是以精液淫 下流而为带也。水下泄而火上炎，故多有夜热毛蒸、掌烦口燥之证。以温经汤主之。如骨蒸者，缘水寒土湿，肝木不升，温气下郁，陷于肾水，肾主骨，是以骨蒸而夜热也。以苓桂柴胡汤主之。

　　桂枝当归桃仁汤桂枝（三钱） 芍药（三钱） 当归（三钱） 桃仁（三钱） 甘草（二钱） 茯苓（三钱） 川芎（三钱） 红花（三钱） 水煎大半杯，温服。治经脉闭结，上热加黄芩，中寒加干姜，中气不足加人参，血块坚硬加鳖甲、 虫，脾郁加砂仁。

　　艾叶姜苓汤甘草（二钱） 茯苓（三钱） 艾叶（三钱） 芍药（三钱） 生姜（三钱） 丹皮（三钱）

　　首乌（三钱） 阿胶（三钱炒珠） 水煎大半杯，温服。治经脉崩漏不效，即用生姜一两，阿胶五钱，治之必效。

　　艾叶姜苓汤（方见上） 治经水先期姜苓阿胶汤丹皮（三钱） 甘草（二钱） 桂枝（三钱） 茯苓（三钱） 干姜（三钱） 川芎（三钱） 当归（三钱） 阿胶（三钱） 水煎大半杯，温服。治经水后期。

　　苓桂丹参汤桂枝（三钱） 甘草（二钱） 生姜（三钱） 茯苓（三钱） 丹皮（三钱） 丹参（三钱） 当归（三钱） 川芎（二钱） 水煎大半杯，温服。治经前腹痛。

　　归地芍药汤当归（三钱） 地黄（三钱） 芍药（三钱） 甘草（二钱） 桂枝（三钱） 茯苓（三钱）

　　首乌（三钱） 水煎大半杯，温服。治经后腹痛。

　　柴胡地黄汤柴胡（三钱） 黄芩（二钱） 甘草（二钱） 芍药（三钱） 丹皮（三钱） 地黄（三钱） 水煎大半杯，温服。治热入血室，表未解者，加苏叶、生姜。

　　温经汤人参（三钱） 甘草（二钱） 生姜（三钱） 桂枝（三钱） 茯苓（三钱） 丹皮（三钱） 当归（三钱） 阿胶（三钱） 半夏（三钱） 芎 （二钱） 吴茱萸（二钱） 芍药（三钱） 水煎一杯，温服。治妇人带下及少腹寒冷，久不受胎。或崩漏下血，或经来过多，或至期不来者。如阴精流泻加牡蛎，瘀血坚硬加桃仁、鳖甲。

　　苓桂柴胡汤茯苓（三钱） 甘草（二钱） 丹皮（三钱） 桂枝（三钱） 芍药（三钱） 柴胡（三钱） 半夏（三钱） 水煎大半杯，温服。治妇人骨蒸，如热蒸不减，加生地、黄芩。蒸退，即用干姜、附子、以温水土。

　　杂证要法　妇人科

　　胎妊

　　胎妊者，两精相搏，二气妙凝，清升浊降，阴阳肇基，血以濡之，化其神魂，气以煦之，化其精魄。气统于肺，血藏于肝，而气血之根，总原于土。土者，所以滋生气血，培养胎妊之本也。木火以生养之，金水以收成之，土气充用，四维寄旺，涵养而变化之。五气皆足，十月而生矣。养胎之要，首在培土。土运则清其火金，而上不病热；暖其水木，而下不病寒。木温而火清，则血流而不凝也。金凉而水暖，则气行而不滞也。气血环抱，而煦濡之形神巩固，永无半产之忧矣。如胎之初结，中气凝蹇，升降之机，乍而湮郁，冲和之气，渐而壅阻，其始胃气初郁，滋味厌常而喜新。及其两月胎成，则胃气阻逆，恶心呕吐，食不能下等证作矣。且胎气在中，升降不利，水偏于下润，火偏于上炎，是以胎妊之证，往往下寒而上热也。阴阳郁格为病，法宜行郁理气为主。以豆蔻苓砂汤主之。如堕胎之证，缘胎之结也。一月二月，木气生之。三月四月，火气生之。五月六月，土气化之。七月八月，金气收之。九月十月，水气成之。

　　五气皆足，胎完而生矣。若生长之气衰，则胎堕于初结。收成之力弱，则胎殒于将完。其实皆土气之虚也。土气困败，胎妊失养，是以善堕。胎妊欲堕，腰腹必痛，痛者，木陷而克土也。《难经》云：“命门者，诸精神之所舍，原气之所系，男子以藏精，女子以系胞。”命门阳败，肾水澌寒，侮土灭火，不生肝木，木气郁陷，而贼脾土，此胎孕堕伤之原也。以胶艾苓参汤主之。如胎漏之证，缘胎成经断，血室盈满，不复流溢，肝脾阳弱，莫能行血，养胎之余，易致堙瘀，瘀血蓄积，阻碍经络，胎妊渐长，隧道壅塞，此后之血不得上济。月满阴盈，是以下漏。按其胎之左右，必有 块。或其平日原有宿 ，亦能致此。若内无瘀血，则是肝脾下陷，经血亡脱，其胎必堕矣。如下血而腹痛者，则是胞气壅碍，土郁木陷，肝气贼脾也。如妊娠血下腹痛者，以艾叶地黄阿胶汤主之。如妊娠下血 块连胎者，以桂枝茯苓汤主之。如临产交骨不开者，以加味芎归汤主之。当归补血汤亦主之。

　　豆蔻苓砂汤白蔻（一钱生研） 杏仁（二钱） 甘草（一钱） 砂仁（一钱炒研） 芍药（二钱） 竹茹（三钱） 茯苓（三钱） 橘皮（二钱） 水煎大半杯，温服。治胎孕初结，恶心呕吐，昏晕燥渴之证，缘中气郁阻，胃土不降，以此开郁降浊，清胆火而行肝血。内热加清凉之味，内寒加温暖之品，酌其脏腑阴阳而调之。

　　胶艾苓参汤甘草（二钱） 人参（三钱） 茯苓（三钱） 当归（三钱） 艾叶（三钱） 阿胶（三钱） 芍药（三钱） 水煎大半杯，温服。治胎孕欲堕者，腹痛加砂仁。

　　艾叶地黄阿胶汤甘草（二钱） 地黄（三钱） 阿胶（三钱） 当归（三钱） 艾叶（三钱） 芍药（三钱）

　　茯苓（三钱） 丹皮（三钱） 水煎大半杯，温服。治妊娠血下腹痛者。

　　桂枝茯苓汤桂枝（三钱） 茯苓（三钱） 甘草（二钱） 丹皮（三钱） 芍药（三钱） 桃仁（三钱）

　　水煎大半杯，温服。治妊娠下血， 块连胎者。轻者作丸，缓以消之。

　　加味芎归汤当归（五钱） 龟板（童便炙酥） 川芎（各三钱） 血余炭（二钱） 水煎大半杯，温服。

　　治产妇交骨不开，属血虚者，约人行五里许即生。设是死胎亦下。

　　当归补血汤（方见头痛） 水煎服。治交骨不开，属气虚者。

　　杂证要法　妇人科

　　产后

　　产后血虚气惫，诸病丛生。盖妊娠之时，胎成一分，则母气盗泄一分，胎气渐成，母气渐泄，十月胎完，而母气耗损，十倍寻常，不过数胎，而人已衰矣。母气传子，子壮则母虚，自然之理也。但十月之内，形体虽分，而呼吸关通，子母同气，胎未离腹，不觉其虚。及乎产后，胎妊已去，气血未复，空洞虚豁，不得充灌，动即感伤，最易为病。胎时气滞血凝，积瘀未尽， 瘕续成者，事之常也。气血亏乏，脾虚肝燥，郁而克土，腹痛食减者，亦复不少。而痉冒便难，尤为易致，是为产后三病。血弱经虚，表疏汗泄，感袭风寒，是以病痉。痉者，筋脉挛缩，头摇口噤项强而背折也。气损阳亏，凝郁内陷，群阴闭束，是以病冒。冒者，清气幽埋，不得透发，昏愦而迷罔也。津枯肠燥，阴凝气结，关窍闭结，是以便难。便难者，糟粕艰阻，不得顺下，原于道路之梗塞，非关阳旺而火盛也。

　　总之，胎气生长，盗泄肝脾，土虚木贼，为诸病之本，土气不亏，不成大病也。如瘀血蓄积，木郁腹痛者，以桃仁鳖甲汤主之。如脾虚肝燥，木郁克土，腹痛食减，渴欲饮水者，以桂枝丹皮地黄汤主之。

