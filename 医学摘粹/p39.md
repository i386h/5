<!-- { "loadSidebar": true } -->
　　肝血温升，升而不已，温化为热，则生心火。肺气清降，降而不已，清化为寒，则生肾水。

　　水之寒者，六腑之悉凝也。阴极则阳生，故纯阴之中，又含阳气。火之热者，六腑之尽发也，阳极则阴生，故纯阳之中，又胎阴气，阴中有阳，则水温而精盈。阳中有阴，则气清而神旺。神发于心，方其在肝，神未旺也，而已现其阳魂。精藏于肾，方其在肺，精未盈也，而先结其阴魄。素问：随神往来者，谓之魂。并精出入者，谓之魄。盖阳气方升，未能化神，先化其魂。阳气全升，则魂变而为神。魂者神之初气，故随神往来。阴气方降，未能生精，先生其魄。阴气全降，则魄变而为精，魄者，精之始基，故并精而出入也。

　　附录　一、天人解

　　形体结聚

　　肝主筋，其荣爪。心主脉，其荣色。脾主肉，其荣唇。肺主皮，其荣毛。肾主骨，其荣发。

　　凡人之身，骨以立其体干，筋以束其关节，脉以通其荣卫，肉以培其部分，皮以固其肌肤。皮毛者，肺金之所生也。肺气盛，则皮毛致密而润泽。肌肉者，脾土之所生也。脾气盛，则肌肉丰满而充实。脉络者，心火之所生也。心气盛，则脉络疏通而条达。筋膜者，肝木之所生也。肝气盛，则筋膜滋荣而和畅。髓骨者，肾水之所生也。肾气盛，则髓骨坚凝而轻利。五气皆备，形成而体具矣。

　　附录　一、天人解

　　五官开窍

　　肝窍于目，心窍于舌，脾窍于口，肺窍于鼻，肾窍于耳，五脏之精气开窍于头上，是谓五官。

　　手之三阳，自手走头。足之三阳，自头走足。头为手足六阳之所聚会。五脏阴也，阴极生阳。阳性清虚而亲上，清虚之极，神明出焉。五神发露，上开七窍，声色臭味，于此攸辨。官窍者，神气之门户也。

　　清阳上升，则七窍空灵。浊阴上逆，则五官窒塞。清升浊降，一定之位。人之少壮，清升而浊降，故上虚而下实。人之衰老，清陷而浊逆，故下虚而上实。七窍之空灵者，以其上虚。五官之窒塞者，以其上实。其实者，以其虚也。其虚者，以其实也。

　　附录　一、天人解

　　五气分主

　　肝属木，其色青，其臭臊，其味酸，其声呼，其液泣。心属火，其臭焦，其味苦，其声笑，其液汗，其色赤。脾属土，其味甘，其声歌，其液涎，其色黄，其臭香。肺属金，其声哭，其液涕，其色白，其臭腥，其味辛。肾属水，其液唾，其色黑，其臭腐，其味咸，其声呻。盖肝主五色，五脏之色，皆肝气之所入也。入心为赤，入脾为黄，入肺为白，入肾为黑。心主五臭，五脏之臭，皆心气之所入也。入脾为香，入肺为腥，入肾为腐，入肝为臊。脾主五味，五脏之味，皆脾气之所入也。入肺为辛，入肾为咸，入肝为酸，入心为苦，肺主五声，五脏之声皆，肺气之所入也。入肾为呻，入肝为呼，入心为言，入脾为歌。肾主五液，五脏之液，皆肾气之所入也。入肝为泪，入心为汗，入脾为涎，入肺为涕。

　　附录　一、天人解

　　五味根原

　　木曰曲直，曲直作酸。火曰炎上，炎上作苦。金曰从革，从革作辛。水曰润下，润下作咸。土爰稼穑，稼穑作甘。火性炎上，炎上则作苦。水性润下，润下则作咸。木性升发，直则升而曲则不升，郁而不升，是以作酸。金性降敛，从则降而革则不降，滞而不降，是以作辛。使坎离交妒，龙虎回环，则火下炎而不苦，水上润而不咸，木直升而不酸，金从降而不辛。金木者，水火所由以升降也。木直则肾水随木而左升，金从则心火随金而右降。木曲而不直，故肾水下润。金革而不从。故心火上炎而交济。水火升降，金木之权，总由于土。土者，水火金木之中气，左旋则化木火，右转则化金水，实四象之父母也。不苦、不咸、不酸、不辛是以味甘。己土不升，则水木下陷而作酸咸。戊土不降，则火金上逆而作苦辛。

　　缘土主五味，四象之酸苦辛咸，皆土气之中郁也。四象之内，各含土气，土郁则传于四脏而作诸味，调和五脏之原职在中宫也。

　　附录　一、天人解

　　五情缘起

　　肝之气风，其志为怒。心之气热，其志为喜。肺之气燥，其志为悲。肾之气寒，其志为恐。脾之气湿，其志为思。盖阳升而化火则热，阴降而化水则寒，离火上热，泄而不藏，敛之以燥金，则火交于坎府，坎水下寒，藏而不泄，动之以风木，则水交于离宫，木生而火长，金收而水藏。当其半生，未能茂长，则郁勃而为怒。既长而神气畅达，是以喜也。

　　当其半收，将至闭藏，则牢落而为悲。既藏而志意幽沦。是以恐也。物情乐升而恶降，升为得位，降为失位，得位则喜，未得则怒，失位则恐，将失则悲，自然之性如此。其实总土气之回周而变化也。己土东升，则木火生长；戊土西降，则金水收藏；生长则为喜怒，收藏则为悲恐，若轮枢莫运，升降失职，喜怒不生，悲恐弗作，则土气凝滞而生忧思。心之志喜，故其声笑，笑者气之升达而酣适也。肾之志恐，故其声呻，呻者气之沉陷而幽郁也。肝之志怒，故其声呼，呼者气方升而未达也。肺之志悲，故其声哭，哭者气方沉而将陷也。脾之志忧，故其声歌，歌者中气结郁，故长歌以写怀也。

　　附录　一、天人解

　　精华滋生

　　阴生于上，胃以纯阳而含阴气，有阴则降，浊气下降，是以清虚而善容纳。阳生于下，脾以纯阴而含阳气，有阳则升，清阳上升，是以温暖而善消磨。水谷入胃，脾阳磨化，渣滓下传而为粪溺，精华上奉而变气血。气统于肺，血藏于肝，肝血温升则化阳神，肺气清降则产阴精。五脏皆有精，悉受之于肾。

　　五脏皆有神。悉受之于心。五脏皆有血，悉受之于肝。五脏皆有气，悉受之于肺。总由土气之所化生也。

　　土爰稼穑，稼穑作甘，谷味之甘者，秉土气也。五谷香甘以养脾胃，土气充盈，分输四子，己土左旋，谷气归于心肺；戊土右转，谷精归于肾肝；脾胃者仓廪之官，水谷之海，人有胃气则生，绝胃气则死，胃气即水谷所化，食为民天，所关非细也。

　　附录　一、天人解

　　糟粕传导

　　水谷入胃，消于脾阳。水之消化，较难于谷，缘脾土磨化，全赖于火，火为土母，火旺土燥，力能克水，脾阳蒸动，水谷精华化为雾气，游溢而上，归于肺家，肺金清肃，雾气降洒，化而为水，如釜水沸腾，气蒸为雾也。气化之水，有精有粗，精者入于脏腑而为津液，粗者入于膀胱而为溲溺，溲溺通利，胃无停水，糟粕后传，是以便干。《灵枢·营卫生会》：上焦如雾，中焦如沤，下焦如渎。气水变化于中焦，沤者气水方化而未盛也。及其已化，则气腾而上，盛于胸膈，故如雾露。水流而下，盛于膀胱，故如川渎。川读之决，由于三焦。《素问·灵兰秘典》：三焦者决渎之官，水道出焉。盖三焦之火秘，则上温脾胃而水道通，三焦之火泄，则下陷膀胱而水窍闭。《灵枢·本输》：三焦者足太阳、少阴之所将，太阳之别也，上踝五寸，别入贯 肠，出于委阳，并太阳之正，入络膀胱，约下焦，实则闭癃，虚则遗溺，以水性蛰藏，太阳寒水蛰藏，三焦之火，秘于肾脏，则内温而外清。水府清通，上窍常开，是以气化之水，渗于膀胱，而小便利。若太阳寒水不能蛰藏，三焦之火泄于膀胱，膀胱热癃，水窍不开。脾胃寒郁，但能消谷，不能消水，水不化气上腾，爰与谷滓并入二肠而为泄利。泄利之家，水入二肠，而不入膀胱，是以小便不利，所谓实则闭癃者，三焦之火泄于膀胱也。

　　附录　一、天人解

　　经络起止

　　胆、胃、大肠、小肠、三焦、膀胱是谓六腑。肝、心、脾、肺、肾、心包是谓六脏。六脏六腑，是生十二经。经有手足不同，阳明大肠，太阳小肠，少阳三焦，是谓手之三阳经。阳明胃，太阳膀胱，少阳胆，是谓足之三阳经。

　　太阴脾，少阴肾，厥阴肝，是谓足之三阴经。太阴肺，少阴心，厥阴心主，是谓手之三阴经。手之三阳，自手走头。手阳明自次指出合谷，循臂上廉，上颈，入下齿，左之右，右之左，上挟鼻孔。手太阳自小指，从手外侧，循臂下廉，上颈，至目内 。手少阳自名指，循手表，出臂外，上颈至目锐 。三经皆自臂外而走头，阳明在前，太阳在后，少阳在中。足之三阳，自头走足。足阳明行身之前，自鼻之交 ，循喉咙，入缺盆，下乳，挟脐，循胫外，入大指次指。足太阳行身之后，自目内 ，上额交巅，下项，挟脊，抵腰，贯臀，入 中，出外踝，至小指。足少阳行身之侧，自目锐 ，从耳后下颈，入缺盆，下胸，循胁，从膝外廉出外踝，入名指。三经皆自腿外而走，足阳明在前，太阳在后，少阳在中。足之三阴自足走胸，足太阴行身之前，自大指上内踝，入腹上膈。足少阴，行身之后，自小指循内踝，贯脊上膈，注胸中。足厥阴行身之侧，自大指上内踝，抵小腹，贯膈布胁肋。三经皆自腿里而走胸，太阴在前，少阴在后，厥阴在中。手之三阴。自胸走手。手太阴自胸出腋下，循 内前廉，入寸口，至大指。手少阴自胸出腋下，循 内后廉，抵掌后，至小指。手厥阴自胸出腋下，循 内，入掌中，至中指。三经皆自臂里而走，手太阴在前，少阴在后，厥阴在中。手三阳之走头，足三阳之走足，皆属其本腑，而络其所相表里之脏。足三阴之走胸，手三阴之走手，皆属其本脏，而络其所相表里之腑。手阳明与手太阴为表里，足阳明与足太阴为表里，手太阳与手少阴为表里，足太阴与足少阴为表里，手少阳与手厥阴为表里，足少阳与足厥阴为表里；六阳六阴，分行于左右手足，是谓二十四经也。

　　附录　一、天人解

　　奇经部次

　　奇经八脉，督、任、冲、带、阳跷、阴跷、阳维、阴维。督脉行于身后，起于下极之俞，并入脊里，上至风府，入属于脑，诸阳之纲也。任脉行于身前，起于中极之下，循腹里，上关元，入目络舌，诸阴之领也。冲脉起于气冲，并足少阴，挟脐上行，至胸中而散，诸经之海也。带脉起于季胁，回身一周，环腰如带，诸经之约也。阳跷起于跟中，循外踝，上行入于风池，主左右之阳也。阴跷起于跟中，循内踝上行，交贯冲脉，主左右之阴也。阳维起于诸阳会，维络于身，主一身之表也。阴维起于诸阴交，维络于身，主一身之里也。阳跷、阳维者，足太阳之别。阴跷、阴维者，足少阴之别，凡此八脉者，经脉之络也。经脉隆盛，入于络脉，络脉满溢，不拘于经，内溉脏腑，外濡腠理，别道自行，谓之奇经也。

　　附录　一、天人解

　　营气营运

