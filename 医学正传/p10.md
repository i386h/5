<!-- { "loadSidebar": true } -->
　　上细切，作一服，水一盏半，先下麻黄，煎一沸，掠去上沫，下余药，煎八分，去渣温服，复取汗。盖麻黄汤性热，惟冬及春初、兼病患素有寒者，乃用正方。夏至后服，必发斑黄狂闷。如夏月得太阳证，恶寒发热头痛，脉浮洪盛，无汗，以子和六神通解散代之。如太阳发热无汗恶寒、渐变为刚 者，本方中加赤芍药六分，葛根一钱，豆豉二钱，入葱白同煎。如伤寒中湿，身体痛，身目俱黄，本方中去桂枝，加连轺一钱，生梓白皮、赤小豆各二钱，入生姜、大枣同煎。伤寒即病少阴经，脉沉微，身体痛，得汗则已，本方中去桂枝、杏仁、甘草，加细辛一钱二分，附子一钱。伤寒大下后，脉沉迟，尺脉不至，咽喉不利，唾脓血，厥逆，泄利不止者，虽曰难治，本方中去杏仁，加升麻、当归各一钱，知母、黄芩、萎蕤各半钱，石膏、白术、芍药、天门冬、茯苓、干姜各七分，次第取微汗而愈。即病少阴经，无表里证，本方中去桂枝、杏仁，倍甘草，加附子一钱，二、三服后，得微汗而愈。如风湿相搏，脉浮，一身尽痛，本方中去桂枝，加薏苡仁一钱，得微汗而愈。

　　葛根汤

　　（并加减法。） 治太阳与阳明合病，无汗恶风，身体肌肉俱痛。

　　葛根（一钱五分） 桂枝 甘草 芍药（各七分半） 麻黄（一钱）

　　上细切，作一服，加生姜三片，大枣二枚，水一盏半煎，先下麻黄、葛根，一、二沸，掠去上沫，纳诸药，煎至一盏，去渣温服，取微汗即愈。如见阳明正病，头目痛，鼻干无汗，肌肉疼痛，本方中去麻黄、桂枝，加升麻一钱五分，倍芍药，取微汗而愈，名升麻葛根汤。如风温脉浮身重汗出，本方中加石膏、大青、龙胆草、萎蕤各五分。如疫疠，春感冒，发热而渴，不恶寒，本方中加黄芩六分。不问已汗未汗、头痛肌热者，本方中去麻黄。甘草、桂枝，加知母、川芎各六分，入生姜、葱白，同煎。如温毒发斑，心烦呕逆，本方中去桂枝、芍药，加橘红、杏仁、知母、黄芩各六分。

　　如太阳误下之，成协热利不止，本方中去麻黄、桂枝、芍药，加黄连、黄芩各三分，甘草只用二分。如太阳与阳明合病、不下利但呕者，本方中加制半夏五分。

　　小青龙汤

　　（并加减法。） 治太阳表证未解，心下有水气，干呕发热而咳。

　　麻黄 芍药（各二钱） 细辛 干姜（炮） 甘草（炙） 桂枝（各一钱五分） 五味子（七枚） 半夏（二钱）

　　上细切，作一服，用水三盏，先煮麻黄减半盏，掠去上沫，纳诸药煮取一盏，去渣温服，连进三服。如表证未解而渴甚者，本方中去半夏，加栝蒌根一钱。如呕而微利，热而咳，本方中加荛花龙眼大。如太阳汗后，饮水多，咳而喘，本方中去麻黄，加杏仁泥一钱重。如太阳咳嗽、表未解、心下有水气而小便不利者，本方中去麻黄，加茯苓一钱五分。

　　如水寒相搏，咳逆不止者，本方中去麻黄，加附子一钱。

　　大青龙汤

　　 治伤寒见风，或伤风见寒。太阳无汗，脉浮紧，烦躁，可服；脉弱，汗自出，不可服。

　　麻黄（五钱） 桂枝 甘草（炙，各一钱五分） 杏仁（七个，去皮尖，另研） 石膏（三钱）

　　上细切，作一服，加生姜三片，大枣二枚，水二盏，先下麻黄煎，掠去上沫，纳诸药，煎至一盏，去渣服。得汗则止后服，未汗再投一服或二服，得汗为度。如太阳无汗恶风烦躁，夏月于本方中加黄芩二钱。

　　小柴胡汤

　　（并加减法。） 伤寒四五日，往来寒热，胸满胁痛，心烦喜呕，风湿身热，邪在少阳经病。

　　柴胡（去芦，二钱五分） 黄芩 人参（各一钱） 甘草（五分） 半夏（八分）

　　上细切，作一服，加生姜三片，大枣二枚，水二盏，煎至一盏，去渣温服。如小便难，潮热腹满，本方中加茯苓一钱。如下后阴虚生热，脉微恶寒，本方中去黄芩，加芍药二钱。如呕而发热，胸胁满，小便不利，本方中去黄芩，加茯苓一钱五分。如饮水过多，成水结胸，本方中去大枣，加牡蛎一钱五分。如少阳往来寒热、咳嗽胸胁痛者，本方中去人参、大枣，加五味子、干姜各五分。如往来寒热而渴甚者，本方中去半夏，加人参五分，栝蒌仁一钱。如身热欲近衣、不渴者，本方中去人参，加桂枝五分。如病发热而渴、不恶寒而嗽者，本方中加五味子五分。如痞而胸胁满胀，本方中加干姜五分，牡蛎一钱。如风温汗后身热、心下妨闷有动气者，本方中加桂枝五分，芍药一钱。如往来寒热、胸胁满、小便不利、呕而不渴者，本方中去人参、半夏，加桂枝、干姜、牡蛎各六分，栝蒌根一钱。如伤寒八、九日下之，胸满小便不利，谵语惊狂，自汗亡阳，烦躁，起卧不安，一身尽痛，本方中加龙骨、桂枝、铅丹、茯苓、牡蛎各五分，大黄七分，煎服。

　　大柴胡汤

　　 治伤寒内实大便难，身热不恶寒反恶热者。

　　柴胡（四钱） 黄芩 芍药（各二钱五分） 半夏（二钱） 人参（一钱） 大黄（二钱） 枳实（一钱五分）

　　上细切，作一服，加生姜三片，大枣二枚，水二盏，煎八分，去渣温服，以利为度，未利再投一服。

　　调胃承气汤

　　 治太阳阳明，不恶寒反恶热，大便秘结，谵语而呕，日哺潮热者。

　　大黄（六钱五分） 甘草（三钱） 芒硝（一钱）

　　上细切，水二大盏，煎至一盏，去渣，纳芒硝，再煎一沸，温服。

　　小承气汤

　　 治六七日不大便、腹胀满闷、病在阳明、无表证、汗后不恶寒潮热、狂言而喘者。

　　大黄（七钱） 浓朴 枳实（各三钱五分）

　　上细切，作一服，水二碗，煎一碗，去渣温服，以利为度，未利再投一服。

　　大承气汤

　　 治胃实谵语，五六日不大便，腹满烦渴，并少阴舌干口燥，日晡发热，脉沉实者。

　　大黄（七钱五分） 浓朴 枳实（各一两） 芒硝（半合）

　　上细切，水二碗，先煎枳、朴二物，取一碗半，去渣，纳大黄，再煎至一碗，去渣，纳芒硝，更煎一二沸，温服，以利为度，未利再投一服。

　　桃仁承气汤

　　 外证已解，小腹急，大便黑，小便不利，为瘀血证，此药主之。

　　大黄（三钱） 桃仁（十个，去皮尖，研） 桂心（去皮） 芒硝（各一钱五分） 甘草（一钱）

　　上细切，水一盏半，煎至一盏，去渣，纳芒硝，再煎一、二沸，温服，血尽为度，未尽再服。

　　白虎汤

　　（并加减法。） 治阳明证，汗后脉洪大而渴，及虚烦中 等证。

　　知母（六钱） 甘草（二钱） 石膏（一两二钱） 粳米（五勺）

　　上细切，作一服，水二盏，煎待米熟，去渣温服。如口燥烦渴，或发赤斑，本方中加人参二钱，名化斑汤，又名人参白虎汤。如秋感热之疫疠，或阳明下后、大便不固、热不退者，或湿温证、热不退而大便溏者，本方中加苍术六钱，添水煎，名苍术白虎汤。

　　理中汤

　　（并加减法） 治即病太阴，自利不渴，寒多而呕，腹痛下利鸭溏，蛔厥、霍乱等证。

　　人参 甘草 干姜 白术（各二钱五分）

　　上细切，作一服，水二盏，煎八分，去渣温服。如肾气动者，去白术，加肉桂二钱。如吐多者，去白术，加生姜三钱。如下多者，倍白术、人参，添水煎。寒多者，加干姜一钱半。如腹满下利、脉沉迟而微者，加炮附子二钱。如伤冷中寒，脉弱气虚，变为阴疸，本方中加茵 蒿二钱。如霍乱转筋，本方中加石膏五钱。如痞而胃寒，或霍乱吐泻、胸满未成结胸者，或厥阴饥不能食、食即吐蛔，用理中丸，以本方药为细末，炼蜜为丸，如弹子大，每用白汤半盏化一丸。

　　四逆汤

　　 治即病太阴，自利不渴，及三阴证脉沉细而迟，身体痛者。

　　附子（一枚，去皮作八片生用） 甘草（六钱，炙） 干姜（五钱，炮）

　　上细切，分作二服，每服用水二盏，煎至一盏，去渣温服，取少汗乃愈。

　　真武汤

　　 治即病阴证，伤寒脉沉细，身体痛，或发少阴汗，致筋惕肉 等证。

　　茯苓 芍药 生姜 附子（炮去皮，各三钱） 白术（二钱）

　　上细切，作一服，水二盏，煎至一盏，去渣温服。如咳者，加五味子、干姜、细辛各一钱。如小便利者，去茯苓。

　　如下利者，去芍药，加干姜二钱。如呕者，去附子，倍生姜。

　　术附汤

　　 治风湿，小便自利，及湿温身痛等证。

　　白术（三钱） 甘草（二钱） 附子（炮） 生姜（各二钱五分）

　　上细切，作一服，水二盏，大枣二枚，煎至一盏，去渣温服。

　　小陷胸汤

　　 治小结胸阳证，伤寒下之太早，变为结胸，胸中作痛，痞满。

　　黄连（一钱三分） 半夏（二钱六分） 栝蒌（连穣，二钱五分）

　　上细切，作一服，用水二盏，先煮栝蒌，去渣，纳诸药，再熬至七分盏，去渣温服，未和再投一服。

　　大陷胸汤

　　 治大结胸，并热实结胸，胸中大痛高起，手不可扪摸者。

　　大黄（三钱） 芒硝（二钱五分） 甘遂（一分二厘半，另末）

　　上细切，作一服，水二盏，先煮大黄，去渣，纳芒硝，煮一、二沸，纳甘遂未服，以利为度。

　　抵当汤

　　 治血结胸，谵语，因瘀血结于胸中，狂言，小腹亦满，漱水不欲咽者。

　　虻虫（去翅足，炒） 水蛭（各十五枚，炒黄色） 桃仁（一十个，去皮尖，另研） 大黄（三钱）

　　上细切，水一盏半，煎至一盏，去渣温服，血下止后服。

　　小半夏加茯苓汤

　　 治水结胸。

　　半夏（四钱） 茯苓（三钱）

　　上细切，作一服，水一盏半，煎至一盏，去渣，入生姜自然汁半合，再煎一、二沸，温服。

　　栀子豆豉汤

　　 治吐下后，心胸懊 无奈，或大下后，身热不去，心中痛结。

　　肥栀子（四枚） 香豉（五钱）

　　上细切，作一服，水二盏，先煮栀子至一盏，纳豉同煮至七分，去渣温服，得吐止后服。

　　玄参升麻汤

　　 治发斑咽痛。

　　升麻 玄参 甘草（各五钱）

　　上细切，水三盏，煎至一盏半，去渣温服。

　　阳毒升麻汤

　　 治阳毒，赤斑出，狂言，吐脓血。

　　升麻（二钱） 犀角屑 射干 黄芩 人参 甘草（生用，各一钱）

　　上细切，作一服，水二盏，煎至一盏，去渣温服。

　　姜附汤

