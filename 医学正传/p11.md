<!-- { "loadSidebar": true } -->
　　（并加减法） 治下后复发汗，昼不得眠，无表证而脉微者。

　　干姜（五钱） 附子（一枚，生用）

　　上细切，作一服，水二盏，煎至一盏，去渣顿服。如下利厥逆、脉不至者，加甘草五钱，倍干姜，添水煎服。如面赤者，加葱九茎。呕者，加生姜。咽痛，加桔梗。利止脉不出，加人参三钱，名通脉四逆汤。吐利止，汗出而厥，四肢拘急，脉微欲绝，本方煎成正药，加猪胆汁半合搅匀，分二服，其脉即起。少阴证，腹痛或泄利下重，本方中加芍药二钱五分。

　　藿香正气散

　　（和剂） 治四时感冒，头痛憎寒壮热，或风湿气，霍乱吐泻。常服，除山岚瘴气。

　　大腹皮（先以手指拔净，用清酒洗净曝干，再用乌豆煮汁洗净用。盖此物恐有鸠鸟粪毒，不制即杀人） 紫苏（连茎叶用） 藿香 白芷 茯苓（各六分） 浓朴（姜汁制炒） 白术 陈皮（去白） 桔梗 半夏（各四分） 甘草（炙，二分）

　　上细切，作一服，加生姜三片，大枣二枚，水二盏，煎至一盏三分，温服。

　　不换金正气散

　　（和剂） 治四时感冒伤寒，瘟疫时行，及山岚瘴气，寒热往来，霍乱吐泻，下利赤白，及出远方，不伏水土，并皆治之。

　　浓朴（姜汁制炒） 陈皮（去白） 藿香 半夏（汤泡十次） 苍术（米泔浸，各一钱） 甘草（五分）

　　上细切，作一服，加生姜三片，大枣二枚，水一盏半，煎至一盏，温服。

　　加减凉膈散

　　（东垣） 退六经热，及伤寒余热不解，胸烦等证。

　　连翘（一钱） 栀子 薄荷叶 淡竹叶 黄芩 桔梗（各五分） 甘草（生，一钱五分）

　　上细切，作一服，水一盏半，煎至一盏，日三、五服，热退即止。易老曰：凉膈散减芒硝、大黄，加桔梗，同为舟楫之剂，浮而上之，治胸膈中与六经热。以其手足少阳之气俱下胸膈中，三焦之气同相火游行于身之表，膈与六经乃至高之分，此药浮载亦至高之剂，故能于无形之中，随高而走，去胸膈中及六经热也。

　　十神汤

　　（和剂方） 治时令不正，瘟疫妄行，或四时感冒风热，发热憎寒，头疼身痛无汗。此药不问阴阳两感，并宜服之。

　　川芎 甘草 麻黄 干姜 紫苏 升麻 白芷 赤芍药 陈皮 香附（各一钱）

　　上细切，作一服，加生姜三片，连须葱白三个。如中满气实者，加枳壳一钱。水二大盏，煎至一盏三分，去渣温服。

　　消风百解散

　　 治四时感冒，头疼发热，咳嗽鼻塞，声重喘急等证。

　　荆芥穗 白芷 陈皮 麻黄（去节） 苍术（各一钱） 甘草（五分）

　　上细切，作一服，加生姜三片，葱白三个，水一盏半，煎至一盏，热服。咳嗽甚者，加乌梅一个，同煎服。

　　黄连解毒汤

　　（活人） 治伤寒，大热不止，干呕烦渴，错语呻吟，不得安卧。

　　黄连（一钱） 黄芩 黄柏 栀子（各二钱）

　　上细切，作一服，水一盏半，煎至一盏，去渣服。

　　金沸草散

　　（活人） 治伤寒咳嗽，头疼发热，胸膈痰壅，喘满等证。

　　前胡（一钱五分） 半夏（七分半） 细辛（三分） 赤茯苓（一钱） 甘草（三分） 荆芥穗（二分） 旋复花（一钱五分，名金沸草）

　　一方无细辛、茯苓，有麻黄、芍药。

　　上细切，作一服，加生姜五片，大枣一枚，水一盏半，煎至一盏，温服。

　　五苓散

　　（仲景方） 治伤寒中 烦躁，小便不利而渴，或霍乱吐利不止。东垣曰：五苓散，乃太阳证之下药也。

　　夫太阳，高则汗而发之，下则引而竭之。渴者，邪入太阳本也，当下之，使邪从膀胱出也。其肾燥，膀胱热，小便不利，此药主之，小便利者不宜用。然太阳病，热而渴，小便虽利，亦宜此药下之。当服不服，则谷消水去形亡，必就阳明燥火，戊胃发黄，此太阳入本失下也，由不服此药故也。

　　泽泻（一两五钱） 白术（一两） 赤茯苓 猪苓（各一两） 肉桂（五钱）

　　上研为细末，每服三钱，白汤或清米饮调服。或细切，加姜、枣煎服。热甚者，去桂，加黄芩。如伤寒三、四日间往来寒热自利者，邪入太阴而少阳经病犹在也，本方合小柴胡，名柴苓汤，加姜、枣煎服，以分利其阴阳也。

　　东垣《此事难知》曰：经云：有汗不得服麻黄，无汗不得服桂枝，若误服则其变不可胜数。故立此法，不犯三阳禁忌，解利神方，此易老之法也，名曰九味羌活汤。

　　九味羌活汤

　　（东垣）

　　羌活（治太阳肢节痛，君主之药也，然非为无主也，乃为拨乱反正之主，故大无不通，小无不入，关节痛非此不能除也） 防风（治一身尽痛，乃军卒中卑下职也，一听军令而行所使引之而至） 苍术（别有雄壮上行之气，能除湿下安太阴，使邪气不纳传之于足太阴脾） 细辛（治足少阴肾苦头痛） 川芎（治厥阴头痛在脑） 白芷（治阳明头痛在额） 生地（治少阴心热在内） 黄芩（治太阴肺热在胸） 甘草（能缓里急，调和诸药）

　　以上九味，虽为一方，然亦不可执一，执中无权，犹执一也。当视其经络前后左右之不同，从其轻重大小多少之不一，增损用之，其效如神。细切，水煎服。若急汗，热服以羹粥投之。若缓汗，温服之而不用汤投之也。脉浮而不解者，宜先急而后缓。脉沉而不解者，宜先缓而后急。此药不独解利伤寒，治杂病亦有效。中风行经者，加附子。中风秘涩者，加大黄。中风并三气合而成痹等证，各随十二经上下内外、寒热温凉、四时六气，加减补泻用之。

　　东垣曰：经云：两感于寒者，死不治。一日太阳与少阴俱病，头痛发热恶寒，口干烦满而渴。太阳者腑也，自背而入，人所共知；少阴者脏也，自鼻息而入，人所不知也。鼻气通于天，故寒邪无形之气，从鼻而入。肾为水也，水流湿，故肾受之。经曰：伤于湿者，下先受之。同气相求耳。又云：天之邪气，感则害人五脏。以是知内外两感，脏腑俱病，欲表之则有里，欲下之则有表，表里既不能一治，故死矣。然所禀有虚实，所感有浅深，虚而感之深者必死，实而感之浅者犹或可治，治之而不愈者有矣，未有不治而复生者也。予尝用此，间有生者，十得二三，故立此方，以待好生君子用之，名曰解利两感神方大羌活汤。

　　解利两感神方大羌活汤

　　（易老方）

　　防风 羌活 独活 防己 黄芩 黄连 苍术 白术 甘草（炙） 细辛（各三分） 知母 川芎 地黄（各一钱）

　　上细切，作一服，水二盏，煎至一盏半，去渣热饮之。未解，再服三、四剂，病愈则止。若有余证，并根据仲景法如证治。

　　六神通解散

　　（张子和） 治夏月伤寒，得太阳、阳明二经病，汗不出，头项痛，腰脊强，目疼鼻干不得卧，代麻黄、葛根等汤发表药也。

　　苍术（三钱） 石膏 滑石 黄芩（各一钱五分） 麻黄（七分半） 甘草（五分）

　　上细切，作一服，水二盏，煎至七分服。春，加防风一钱。

　　刘河间守真治伤寒直格要诀：伤寒前三日在表，法当汗，可用双解散，连进数服必愈。

　　双解散

　　（以下皆河间方，即后二方。）

　　防风通圣散

　　（方见中风门。）

　　益元散

　　 又名六一散，又名天水散。（方见痢门。）

　　二药合而服之，当得汗而解。若不解者，病已传变。

　　伤寒后三日在里，法当下。若下之太早，则表邪乘虚入里，遂成结胸、虚痞、懊 、斑疹、发黄之证，轻者必危，危者必死，但当以平和之药，宣散其表，和解其里。病势或有汗，或无汗，发热未愈，当用小柴胡、凉膈、天水，合而服之。

　　病若半在表半在里，法亦当和解，小柴胡、凉膈主之。

　　若里微热者，则当微下，大柴胡合解毒汤主之。若热势未退，又以大柴胡合三一承气下之。

　　三一承气汤

　　大黄 芒硝 浓朴 枳实（各五分） 甘草（一钱）

　　上细切，作一服，水一大盏，姜三片，煎七分，热服。

　　其病胸膈满闷、或喘或呕、阳脉紧盛者，宜瓜蒂散吐之。

　　汗吐下三法之后、别无异证者，凉膈散调之。

　　病大热已去、微热未尽除者，以益元散服之，无令再病。此伤寒治法之大要也。

　　或伤风自汗、脉浮缓者，双解散去麻黄以解利之。

　　其病半表半里，白虎汤和解之。

　　其病在里、脉沉细者，无问风寒暑湿，或表里证俱不见，或内外诸邪所伤，有汗无汗，心腹痛满，谵语烦躁，蓄热内盛，俱是脉沉者，并用承气合解毒下之。

　　或中暑自汗，以白虎汤解之。白虎解后，以五苓合天水调之，多进数服无妨。

　　或腹胀满脉沉者，亦当以承气合解毒微下之。

　　或发汗之后，热不解、脉尚浮者，白虎加苍术再解之。

　　或里热内盛，阳厥极深，皆因失下而成此证，以致身冷脉微，昏懵将死，切不得以寒药下之，误下即死。有一辈庸医，妄言是阴厥，便欲投玄武、四逆温热之剂，下咽必死。殊不知此证乃阴耗阳竭，阴气极弱谓之耗，阳厥极深谓之竭。

　　蓄热怫郁将欲绝者。当此之际，寒剂热剂俱不可投，但进凉膈解毒，以养阴退阳，宜散蓄热，脉气渐生，得大汗而愈，亦有无汗气和而愈者。未愈却用解毒合承气下之，次以解毒、凉膈、天水三药合而为一，调和阴阳，洗涤脏腑，则其余别证自不生矣。有大下之后热不退，再三下之热愈盛，若下之不愈，脉微气虚，力弱不加，以法则无可生之理，若辍而不下，则邪热极盛，阴气极衰，脉息渐绝，必不可救。似此之证，是下之亦死，不下亦死，医者到此，杀人活人一弹指间，其不至手足失措者几希。（诀云：伤寒汗后，汗出不解，或反不汗，脉尚浮，白虎加苍术汤再解之。又按余论云：伤寒下后，自汗虚热不已，白虎加苍术、人参，一服如神，汗止身凉，此通仙妙法也。如此则汗下之后热不退，不问有汗无汗，并宜白虎加苍术解之，又加人参亦炒，仍服凉膈、解毒调之。）

　　经云：三下而热不退者即死。后人有四、五次下而生，及十数次下而生者，此偶然误中耳，活者得一二，死者已千百。后学切不可以此为法，但当根据前法用解毒合凉膈调之，使阳热除退，阴脉渐生，庶不夭人命也。

