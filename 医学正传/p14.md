<!-- { "loadSidebar": true } -->
　　葛根 橘红 杏仁 知母 黄芩 麻黄 甘草（各等分）

　　上细切，每服五钱，水一盏半，煎至一盏，温服。

　　阳毒升麻汤

　　（活人） 治伤寒一、二日间，身发斑烂，或吐下后变成阳毒，腰背疼痛，面赤狂言，下利，脉浮大咽痛。（方见伤寒门。）

　　玄参升麻汤

　　（活人） 治发斑咽痛烦躁谵语。（方见伤寒门。）

　　阳毒栀子汤

　　（活人） 治伤寒壮热百节烦痛，身发斑烂。

　　升麻 栀子仁 黄芩 芍药（各一钱） 石膏（二钱） 知母（一钱五分） 杏仁（七分半） 柴胡（一钱） 甘草（五分）

　　上细切，作一服，入姜三片，香豉一百粒，煎服。

　　犀角消毒饮

　　（和剂） 治发斑瘾疹等证。

　　牛蒡子（四分） 荆芥穗 防风（去芦，各三钱） 甘草（一分） 犀角（一钱五分，另镑为细末，不入汤煎）

　　上细切，作一服，水二盏，煎至一盏，调犀角末服。

　　解毒防风汤

　　（和剂） 治发斑及瘾疹痒痛。

　　防风（一钱五分） 地骨皮 黄 芍药 荆芥穗 枳壳 牛蒡子（炒，各七分半）

　　上细切，作一服，水二盏，煎至一盏，去渣温服。

　　升麻葛根汤

　　（仲景） 治伤寒阳明实热发斑。（方见伤寒门。）

　　阴毒升麻鳖甲汤

　　 治阴斑。

　　升麻（二钱） 当归 甘草（各一钱五分） 蜀椒（二十粒） 鳖甲（炙，一钱） 雄黄（四分，另研）

　　上细切，水二盏，煎至一盏，去渣，调雄黄末服。

　　加味羌活散

　　 治感四时不正之气，发为瘾疹。

　　羌活 前胡（各一钱） 人参 桔梗 甘草（炙） 枳壳（麸炒黄色） 川芎 天麻 茯苓（各五分） 蝉蜕 薄荷（各三分）

　　上细切，作一服，加生姜三片，水二盏，煎至一盏，温服。

　　调中汤

　　 治内伤外感所发阴斑。

　　苍术（一钱五分） 陈皮（一钱） 砂仁 藿香 芍药（煨） 甘草（炙） 桔梗（去芦） 半夏（汤泡七次） 白芷羌活 枳壳（各七分） 川芎（五分） 麻黄（去节） 桂枝（各三分）

　　上细切，作一服，加生姜三片，水二大盏，煎七分，温服。

　　化斑汤

　　（仲景） 治伤寒汗吐下后，发斑脉伏。即伤寒门白虎加人参汤也。守真《类萃》又加白术，水煎，时时服之。

　　黑膏

　　（活人） 治温毒发斑。（冬月大温，人受不正之气，至春发斑如锦文，脉浮散属阳，沉伏属阴，用此以消疫毒之气。）

　　生地黄（半斤） 香豉（一升）

　　上二味细切，以猪膏二斤合煎之，取浓汁如膏，用雄黄麝香如豆大内中，搅和匀，每服用弹子大，白汤化下。

　　大青四物汤

　　（活人） 治瘟疫发斑。

　　大青（四钱） 阿胶（炒成珠子） 甘草（炙，各二钱） 香豉（一合）

　　上细切，作一服，水煎服之。

　　（祖传方）

　　加味败毒散

　　 治瘟疫及瘾疹等证。

　　羌活 独活 前胡 柴胡 川归 川芎 枳壳 桔梗 茯苓 人参（各五分） 甘草 薄荷（各二分半）

　　加：白术 防风 荆芥 苍术 芍药 生地黄（各五分）

　　上细切，作一服，加生姜三片，大枣二枚，水煎服。此因虚而感冒风湿以致发斑者，服之良验。

　　卷之二

　　内伤

　　论

　　《内经》曰：阳者，天气也，主外；阴者，地气也，主内。故阳道实，阴道虚。犯贼风虚邪者，阳受之；食饮不节，起居不时者，阴受之。是故阳受之则入六腑，阴受之则入五脏。此内外阴阳腑脏虚实之不同也。举世医者，但见恶寒发热、头目沉重之证，更不察内外虚实，便作伤寒模糊处治，辄用仲景汗下解利之法治之多死，良可叹哉！我东垣先生，悯生灵之夭枉，着内外伤辨惑论、脾胃论等书，一皆以扶植胃气为本，诚万世不刊之妙典也。其谆谆告诫之意，屡以饮食失节、劳役过伤为言，而立补中益气等汤为主治。若能确守其法而行之，无有不验。惜乎今之医者，多承因习之弊，懵然不识机变，睥睨其书而不视。间有读者，不明脉候虚实，不偏于此则偏于彼，或遇内伤挟痰与食，清气怫郁于下、浊气填塞胸中之候，骤以补中益气等药一试，则气满痞塞，遂谓补药不宜于此证也，决意改用汗下解利之法，医死而不之悔。故王安道有内伤不足中有有余之议，此发东垣之所未发者耳。学人宜潜心究察其虚实似是之非，庶不夭人之天年也。

　　东垣辨内外虚实之法，学人宜熟玩于胸中，临证之际，庶无鲁鱼亥豕之讹焉。抑考辨惑论曰：夫外伤风寒有余之证，其发热恶寒，寒热并作。其热也，拂拂发热，发于皮毛之上，如羽毛之拂，明其热在表也。其口鼻气塞不通，心中烦闷不安。其恶风寒也，稍似裸体，便不能禁，虽重衣浓幕，逼近烈火，终不能御其寒，一时一日，增加愈甚，必待邪传入里乃已。语声重浊，前轻后重，高厉有力，腹中和，口知谷味，大小便如常，筋骨疼痛，不能动摇，手背热，手心不热，是皆外感有余之候也。其内伤饮食劳役不足之证，其发热恶寒，寒热间作。及热也，蒸蒸燥热，发于肌肉之间，扪之烙手，明其热在内也。其口鼻中气短，少气不足以息。其恶风寒也，居露地中，遇大漫风起却乃不恶，惟门窗隙中些少贼风则大恶之，亦必待其阴阳既和，汗出则已。语言困倦，前重后轻，气不相续，腹中不和，口不知谷味，大小便或闭或溏，或心下痞闷，或胸中如刀 之痛，手心热，手背不热，是皆内伤不足之候也。以此辨之，岂不如黑白之易见乎。愚故略述东垣之言，以为后学之矜式耳。临证又当参考其脉候，求其有余中之不足，或不足中之有余，或外感挟内伤，或内伤挟外感，视其轻重而权宜用药以施治之，庶几登东垣之堂而为当世之司命矣。

　　脉法

　　东垣曰：右寸气口脉，大于人迎一倍，过在少阴则二倍，太阴则三倍。（右手三部属三阴，少阴在关主脾，太阴在寸主肺，肌肤大热，故脾肺二脏之脉皆紧盛也。）

　　右寸气口脉急大而数，时一代而涩。（涩者肺之本脉，代者元气不相接续，此饮食失节，劳役过甚，大虚之脉也。）

　　右关脾脉大而数，（谓独大于五脉也。）数中显缓，时一代也。（此不甚劳役之脉也。）右关胃脉损弱，甚则隐而不见，但内显脾脉之大数微缓，时一代。（此饮食不节、寒温失所之脉也。）右关脉沉而滑。（此宿食不消之脉也。）

　　方法

　　丹溪曰：东垣内外伤辨甚详，世之病此者为多，但有挟痰者，有挟外邪者，有热郁于内而发者，皆当以补元气为主，看所挟而兼用药。气虚甚者，必少加附子，以行参 之气。挟痰者，补中益气加半夏，更以竹沥、姜汁传送。

　　（以上丹溪方法凡一条）

　　戴氏曰：凡内外兼证，或内伤重而外感轻者，为内伤挟外感证，治法宜先补益而后散邪，或以补中益气为主治，加散邪药，当以六经脉证参究，各加本经药治之。或外感重而内伤轻者，为外感挟内伤证，治法宜先散邪而后补益，或以辛凉等解散药为君，而以参、术、茯苓、芎、归等药为臣使，是其治也。

　　补中益气汤（东垣）

　　黄 （一钱） 甘草（炙，五分或七分） 人参（病甚者一钱） 白术 当归（各七分） 陈皮（五分） 升麻 柴胡（各三分）

　　上细切，作一服，水二盏，煎至一盏，去渣温服。

　　脾胃一虚，肺气先绝，故用黄 以益皮毛而闭腠理，不令自汗也。上喘气短，损其元气，用人参以补之。心火乘脾，用炙甘草之甘温，以泻火热而补胃中元气。若脾胃急痛、腹中急缩者，宜多用之。此三味，除湿热烦热之圣药也。白术苦甘温，除胃中热，利腰脐间血。升麻、柴胡苦平，味之薄者，升胃中之清气，又引黄 、甘草甘温之气味上升，能补卫气之散解而实其表，又缓带脉之缩急。用当归以和血脉，橘红以理胸中之气，又能助阳气上升以散滞气，助诸甘辛为用。或少加黄柏，以救肾水而泻阴中之伏火也。表热者，一、二服，气和微汗而愈。如咽干者，加干葛。如心刺痛，乃血涩不足，加当归。如精神短少者，加人参、五味子。如头痛，加蔓荆子。痛甚，加川芎。头痛脑痛，加 本、细辛。

　　有痰，加半夏、生姜。如咳嗽，夏加五味子、麦门冬；秋冬，加去节麻黄；春加佛耳草、款冬花。久咳，肺中伏火，去人参。如食不下，乃胸中有寒，或气涩滞，加青皮、木香、陈皮；寒月，更加益智、草豆蔻；夏月，更加芩、连；秋，更加槟榔、砂仁。如心下痞闷，加芍药、黄连。如腹胀，加枳实、木香、砂仁、浓朴；天寒，加生姜、肉桂。如腹痛，加白芍药、甘草；有寒，加桂心；夏，加黄芩、甘草、芍药；冬，加益智、草豆蔻、半夏。如胁痛或缩急，加柴胡、甘草。如脐下痛，加熟地黄；不已，乃是寒也，加肉桂。如大便闭涩，加当归、大黄。如脚软乏力或痛，加黄柏；不已，更加防己。如气浮心乱，以朱砂安神丸镇固之则愈。

　　上此方加减法，是饮食劳倦，喜怒不节，如病热中，则可用之。若未传寒中，则不可用也，盖甘酸适足以益其病耳，如黄 、人参、甘草、芍药、五味子之类是也。见脾胃论。

　　朱砂安神丸

　　黄连（一钱五分） 朱砂（一钱） 酒生地黄 酒当归身 炙甘草（以上各五分）

　　上为极细末，汤浸蒸饼为丸，如黍米大，每服十五丸，津唾咽下，食后服。（一方无地黄、归身，用生甘草。）

　　调中益气汤

　　其脉弦洪缓而沉，按之中之下得时一涩，其证四肢倦怠，肢节烦疼，难以屈伸，身体沉重，烦心不安，忽肥忽瘦，口失滋味，腹难舒伸，大小便清利而数，或上饮下便，或大便涩滞不行，一、二日一见，夏月飧泄，米谷不化，或便后见血，或见白脓，胸满短气，膈噎不通，或痰嗽稠粘，口中沃沫，食入反出，耳鸣耳聋，目中溜火，视物昏花， 肉红丝，热壅头目，不得安稳，嗜卧无力，不思饮食，此药主之。

　　黄 （一钱） 人参（有嗽去之） 甘草 苍术（各五分） 柴胡（此味为上气不足，胃气与脾气下溜，乃补上气，从阴养阳也） 升麻（各二分） 橘红（二分，如腹中气不得运转，更加一分） 木香（一分或二分）

