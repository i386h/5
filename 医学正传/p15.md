<!-- { "loadSidebar": true } -->
　　上细切，作一服，水二盏，煎至一盏，去渣空心温服。宁心绝思，药必神效，盖病在四肢血脉，空心在旦是也。如时显热躁，乃下元阴火蒸发也，加生地黄二分，黄柏三分。大便虚坐不得，或了而不了，腹中逼迫，血虚血涩也，加当归身三分。如身体沉重，虽小便数多，亦加茯苓二分，苍术一钱，泽泻五分，黄柏三分。如胃气不和，加半夏五分，生姜三片。有嗽，加生地黄二分，以制半夏之毒。如痰厥头痛，非半夏不能除，此足太阴脾经邪所作也。如兼燥热，加黄柏、生地黄各二分。如无以上证，只服前药。如春夏腹痛，加白芍药三分。如恶热而渴或腹痛者，更加白芍药五分，生黄芩二分。如恶寒腹中痛，加桂心三分，去黄芩，名桂枝芍药汤。如冬月腹痛，不可用芍药，盖其性之大寒也。只加干姜二分，或加半夏五、七分，以生姜制之。如秋冬之月，胃脉四道为冲脉所逆，并胁下少阳脉二道而反上行，病名厥逆。

　　《内经》曰：逆气上行，满脉去形。明七神昏绝，离去其形而死矣。其证气上冲咽不得息，而喘息有音不得卧。加吴茱萸五分或一钱，汤泡去苦用，观厥气多少而用。如夏月有此证，为大热也，盖此病随四时为寒热温凉也。宜以酒黄柏、酒黄连、酒知母各等分，为细末，熟汤为丸，如梧桐子大，每服二百丸，白汤空心送下，仍多饮热汤，服毕少时，便以美膳压之，使不得胃中停留，直至下元以泻冲脉之邪也。大抵治饮食劳倦之病，乃虚劳七损症也，当用温平、甘多辛少之药治之，是其本法也。

　　升阳顺气汤

　　 治因饮食不节，劳役所伤，腹胁满闷短气，遇春则口淡无味，遇夏虽热犹有恶寒，饥则常如饱，不喜食冷物。

　　黄 （一钱） 半夏（六分） 甘草（炙二分） 草豆蔻（四分） 神曲（三分，炒） 升麻 柴胡（各二分） 当归身 陈皮（各三分） 黄柏（一分半） 人参（三分）

　　上细切，作一服，水二盏，生姜三片，煎至一盏，去渣食前温服。夫脾胃不足之证，须用升麻、柴胡苦平，味之薄者，阴中之阳，引脾胃中清气，行于阳道及诸经，生发阴阳之气，以滋春气之和也。又引黄 、人参、甘草甘温之气味上行，充实腠理，使阳气得卫外而为固也。凡治脾胃之药，多以升阳补气名之者此也。

　　升阳补气汤

　　 治饮食不时，饥饱劳役，胃气不足，脾气下溜，气短无力，不能寒热，早饭后转增昏闷，频要眠睡，怠惰四肢不收，懒倦动作，五心烦热。

　　浓朴（姜制，三分） 升麻 羌活（各五分） 白芍药（煨五分） 独活（五分） 防己（五分） 甘草（炙，五分） 泽泻（五分） 柴胡（一钱二分） 生地黄（七分半）

　　上细切，作一服，生姜三片，大枣二枚，水二盏，煎至一盏，去渣食前大温服。如腹胀及腹中窄狭，加浓朴一倍。

　　如腹中似硬，加砂仁三分。

　　当归补血汤

　　 治肌热燥热，困渴引饮，目赤面红，昼夜不息，其脉洪大而虚，重按全无。《内经》曰：脉虚血虚。

　　又云：血虚发热。证像白虎，惟脉不长实为辨耳，误服白虎汤必死，此病得之于饥困劳役。

　　黄 （一两） 当归（酒洗，二钱）

　　上细切，作一服，水二盏，煎至一盏，食前温服。

　　木香化滞汤

　　治因忧，食湿面结于中脘，腹皮抵痛，心下痞满，不思饮食，食之不散，常常痞气，或胃脘当心而痛，并皆治之。

　　半夏（汤泡洗，一钱五分） 草豆蔻（湿面裹煨，杵碎） 甘草（炙，各七分半） 柴胡（去芦，六分） 木香 橘红（各四分半） 枳实（麸炒黄色） 当归（各三分） 酒红花（一分）

　　上细切，作一服，水二盏，生姜五片，煎至一盏，去渣热服。

　　升阳益胃汤

　　 治肺及脾胃虚，则怠惰嗜卧，四肢不收，时值秋燥令行，湿热少退，体重节痛，口燥舌干，饮食无味，大便不调，小便频数，不欲食，食不消，兼见肺病，洒淅恶寒，惨惨不乐，面色恶而不和，乃阳气不伸故也，当升阳益胃，此药主之。

　　黄 （一钱） 半夏 人参（去芦） 甘草（炙，各五分） 独活（三分） 防风（三分，因秋旺，故以辛温泻之）

　　白术（二分） 羌活（三分） 黄连（一分） 柴胡（去芦，二分） 泽泻（二分，不淋秘者，不可用） 橘红（二分半） 白芍药（三分，何故秋旺用人参白术芍药之类补肺？盖为脾胃虚则肺最受邪，故因时而补，易为力也） 茯苓（二分，小便利、口不渴者，勿用）

　　上细切，作一服，生姜五片，大枣二枚，水二盏，煎至一盏，去渣，早饭后温服。

　　服药后，如小便罢而病加增剧，是不宜利小便，当去茯苓、泽泻。如方喜食，一、二日不可饱食，恐胃再伤，以药力尚少，脾胃之气不得转运升发也。须滋味之食或美食助其药力，益升浮之气而滋其胃气，慎不可淡食，以损药力而助邪气之降沉也。可以少役形体，使胃与药得转运开发，慎毋大劳役使气复伤，若脾胃得安静尤佳。若胃气稍强，少食嘉果以助药力，经云五果为助是也。

　　双和散

　　 补血益气，治虚劳少力，不热不寒，温而有补。

　　白芍药（一钱） 黄 （蜜炙） 熟地黄 川芎 川归（各六分） 甘草（炙） 肉桂（各四分）

　　上细切，作一服，生姜三片，大枣二枚，水一盏半，煎至一盏，温服。大病后血虚气乏者，以此调治。

　　门冬清肺饮

　　 治脾胃虚弱，气促气喘，精神短少，或衄血吐血等证。

　　紫菀茸（一钱） 黄 （蜜炙） 白芍药（炒） 甘草（炙，各七分） 人参 麦门冬（去心） 当归身（各五分）

　　五味子（九粒）

　　上细切，作一服，水一盏半，煎至一盏，去渣，食后温服。

　　宽中进食丸

　　 滋形气，喜饮食。

　　麦 面（一两，炒黄） 半夏（汤泡七次去皮脐） 猪苓（去黑皮，各七钱） 草豆蔻（湿面裹煨） 神曲（炒，各五钱） 枳实（麸炒黄色） 橘红（各三钱） 白术（五钱） 白茯苓 泽泻（各三钱） 砂仁（二钱） 干生姜（炮，五钱） 甘草（炙） 人参 青皮（各二钱） 木香（一钱）

　　上为细末，汤浸蒸饼为丸，如梧桐子大，每服三十丸，温米饮送下，食后服。

　　白术和胃丸

　　 治病久厌厌不能食，而脏腑或闭或溏，此胃气虚弱也。常服则和中理气，去湿消痰，和脾胃，进饮食。

　　白术（一两五钱） 半夏（汤泡洗七次） 浓朴（姜制，各一两） 陈皮（去白，八钱） 人参（五钱） 甘草（炙，二钱） 枳实（麸炒黄色） 槟榔（各二钱五分） 木香（一钱五分） 干生姜（七分）

　　上为细末，汤浸蒸饼为丸，如梧桐子大，每服五十丸，温米饮送下。

　　枳术丸

　　 治痞满，消食强胃。

　　白术（二两） 枳实（麸炒黄色，一两）

　　上为细末，用沸汤泡青荷叶，干者亦可，顷间去叶，用汤浸晚粳米杵粉，以原汤煮糊为丸，如梧桐子大，每服五十丸，多至七、八十丸，白汤送下。本方加橘红一两，名橘皮枳术丸，治元气虚弱，饮食不消，心下痞闷。本方加炒神曲一两，炒麦 面一两，名曲 枳术丸，治饮食太过，致心腹满闷不快。本方加木香一两，名木香枳术丸，能破滞气，消饮食，开胃进食。本方加半夏一两，名半夏枳术丸，治因冷食内伤。本方加酒炒黄连、酒蒸大黄、炒神曲、净橘红各二两，黄芩四两，名三黄枳术丸，治伤肉食湿面、辛辣味浓之物，填塞闷乱不快。

　　草豆蔻丸

　　 治伤饮食卒心痛，甚效。或秋冬伤寒冷之物，胃脘当心而痛，上支两胁痛，膈噎不通，食饮不下。

　　草豆蔻（面裹煨） 枳实（麸炒黄色） 白术（各一两） 麦 （面炒黄色） 半夏（汤泡洗） 黄芩（去朽，酒炒） 神曲（炒黄色，各五钱） 干生姜（炮） 橘红 青皮（炒，各二钱） 炒盐（五分）

　　上为细末，汤浸蒸饼为丸，如绿豆大，每服五十丸，白汤送下。如冬月，不可用黄芩。岁火不及，又伤冷物，加以温剂，是其治也。然亦有热物伤者，从权以寒药治之，随时之宜，不可不知也。

　　枳实导滞丸

　　 治伤湿热之物，不得施化而作痞满，闷乱不安。

　　大黄（一两） 枳实（去穣，麸炒） 神曲（炒，各五钱） 茯苓（去皮） 黄芩（去朽） 黄连 白术（各三钱）

　　泽泻（二钱）

　　或加木香、槟榔各二钱，名木香导滞丸。

　　上为细末，汤浸蒸饼为丸，如梧桐子大，每服七八十丸，温水送下，食远，量强弱加减丸数，以利为度。

　　白术丸

　　 治伤豆粉、湿面、油腻之物。

　　白术（六两） 枳实（炒） 半夏（泡洗，七次） 神曲（炒，各五钱） 橘红（七钱） 黄芩（炒，五钱） 白矾（枯，三分）

　　上为细末，汤浸蒸饼为丸，如绿豆大，每服六、七十丸，白汤送下，量所伤加减丸数。原素食多用椒、姜，故用黄芩以泻之。

　　木香见 丸

　　 治伤生冷硬物，心腹满闷疼痛。

　　神曲（炒） 京三棱（煨，各一两） 草豆蔻（面裹煨） 香附子（各五钱） 升麻 柴胡（各三钱） 木香（一钱） 巴豆霜（五分） 石三棱（五钱，去皮煨）

　　上为细末，汤浸蒸饼为丸，如梧桐子大，每服三十丸，白汤送下，量所伤多少服之。

　　三棱消枳丸

　　 治伤生冷硬物，不能消化，心腹满闷。

　　京三棱（醋煮） 广术（醋煮） 神曲（炒，各七钱） 净青皮 巴豆（和皮米炒焦黑，去米及皮） 茴香 陈皮（去白，各五钱） 丁香 益智（去壳，各三钱）

　　上为细末，醋调面糊为丸，如梧桐子大，每服十丸，加至二十丸，生姜汤送下，食前，量虚实加减。如更衣，止后服。

　　备急大黄丸

　　 治心腹诸卒暴痛。

　　大黄 巴豆（去皮膜及油） 干姜（各等分）

　　上为细末，炼蜜和捣为丸，如小豆大，每服二丸，以利为度。

　　保和丸

　　（丹溪） 治一切饮食所伤，胸腹饱闷不安，或腹中有食积癖块，多服日渐消散，脾胃虚者勿服。

　　山楂肉（五两，去核） 神曲（炒，三两） 半夏（汤泡洗，三两） 茯苓 陈皮（去白，各一两） 连翘（一两）

　　莱菔子（炒一两） 麦 面（炒，一两）

　　上为细末，别用生神曲五两，入生姜汁一小盏，水调打糊为丸，如梧桐子大，每服三、五十丸，白汤或清米饮送下。
