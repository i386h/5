<!-- { "loadSidebar": true } -->
　　《内经》曰：诸湿肿满，皆属脾土。又曰：湿胜则濡泄。地之湿气，感则害人皮肉筋脉、原病式曰：诸痉强直，积饮痞膈中满，霍乱吐下，体重，跗肿肉如泥，按之不起，皆属于湿。夫湿之为病，所感不同，有从外感而得之者，有从内伤而得之者。若居处卑湿之地，与夫道途冲斥风雨，或动作辛苦人，汗沾衣裳，皆湿从外感者也。或恣饮酒浆 酪，多食柑橘瓜果之类，皆湿从内伤者也。大抵宜发汗及利小便，使上下分消其湿，是其治也。经又曰：因于湿，首如裹，湿热不攘，大筋 短，小筋弛长， 短为拘，弛长为痿。因于气，为肿，四维相代，阳气乃竭。丹溪释曰：湿者，土之浊气。首为诸阳之会，其位高，其气清，其体虚，故聪明系焉。浊气熏蒸，清道不通，故沉重不利，似乎有物蒙之。失而不治，湿郁为热，热留不去，热伤血，不能养筋，故为拘挛，湿伤筋，不能束骨，故为痿弱。王注曰：素尝气疾，湿热加之，气湿热争，故为肿也。邪气渐盛，正气渐微，阴气衰少，致邪代正，气不宣通，故四维发肿，诸阳受气于四肢也。但今人见膝间关节肿痛，全以为风，治者多误矣，学人宜详察之。

　　脉法

　　《脉经》曰：湿家为病，一身尽疼，发热而身色似熏黄也。

　　脉浮而缓，湿在表也。脉沉而缓，湿在里也。或弦而缓，或缓而浮，皆风湿相搏也。

　　方法

　　丹溪曰：六气之中，湿热为病，十居八九。

　　湿在上，宜微汗而解。经曰湿上甚而热，治以苦温，佐以甘辛，以汗为故而止也。不欲汗多，故不用麻黄、干葛等剂。湿在中下，宜利小便，此淡渗治湿也。一云：湿在下，宜升提之。湿有自外而入者，有自内得者，阴雨湿地，皆从外治，宜汗散，久则疏通渗泄之。

　　苍术治湿，上下部都可用。一云：上焦湿，用苍术，其功甚烈。

　　二陈汤加酒芩、羌活、苍术、木通，散风行湿最妙。

　　（以上丹溪方法凡四条）

　　防己黄 汤

　　（金匮） 治风湿，脉浮身重，汗出恶风，或周身疼痛。

　　防己（三钱） 甘草（一钱五分） 白术（二钱） 黄 （三钱五分）

　　上细切，作一服，加生姜三片，大枣二枚，水二大盏，煎至一盏，去渣温服。喘者，加麻黄。胃气不和，加芍药。

　　气上冲，加桂枝。下有寒，加细辛。湿胜身重，阳微中风，则汗出恶风，故用黄 、炙甘草以实表，防己、白术以胜湿。

　　甘草附子汤

　　（仲景） 治风湿相搏，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿而痛者。

　　甘草（炙，二钱） 白术（二钱） 附子（一钱五分） 桂枝（四钱）

　　上细切，作一服，水煎。《金匮》方：无桂枝，加生姜、大枣，名曰白术附子汤。

　　加味五苓散

　　（元戎） 治湿胜身痛，小便不利体重发渴者。

　　本方中，加羌活一倍是也。

　　除风湿羌活汤

　　（东垣） 治风湿相搏，一身尽痛。

　　羌活（七分） 防风 升麻 柴胡（各五分） 本 苍术（各一钱）

　　上细切，作一服，水二盏，煎至一盏，去渣温服。

　　羌活胜湿汤

　　（东垣） 治肩背痛，不可回顾。此手太阳气郁而不行，以风药散之。脊痛项强，腰似折，项似拔，此足太阳经不通行，此药主之。

　　羌活 独活（各一钱） 本 防风 甘草（炙） 川芎（各五分） 蔓荆子（三分）

　　上细切，作一服，水二盏，煎至一盏，去渣温服，食前。如身重腰痛沉沉然，经中有寒湿也，加酒洗汉防己五分，轻者附子五分，重者川乌五分。

　　茯苓渗湿汤

　　（东垣） 治湿郁成黄胆，寒热呕吐而渴，身体面目俱黄，小便不利，不思饮食，莫能安卧。

　　黄芩 黄连 栀子 防己 白术 苍术 陈皮 青皮 枳实（各四分） 赤茯苓 泽泻（各五分） 茵 （六分） 猪苓（去黑皮，一钱）

　　上细切，作一服，水二盏，煎至一盏，去渣温服。

　　茵 五苓散

　　（局方） 治湿热大胜，黄胆发热。五苓散内，加茵 一倍即是也。

　　（祖传方）

　　白术酒

　　 治中湿，遍身疼痛，不能转侧，及皮肉痛，难着席。

　　白术（一两）

　　上细切，作一服，无灰老酒一盏半，煎至一盏，去渣温服。

　　（丹溪活套）云：湿本为土气，火热则能生湿土，故夏热则万物湿润，秋凉则万物干燥。夫热而怫郁，则生湿也，因湿生痰，故用二陈汤加酒芩、羌活、防风，去风行湿，盖风药能胜湿也。大抵治湿宜利小便为上策，故曰治湿不利小便，非其治也。如一身尽痛或无汗，是湿流关节，邪气在表，宜五苓散加羌活、苍术以微汗之，不可大汗，恐汗去而虚湿仍在也。若自汗多者，宜白术甘草汤。若小便自利清白，大便泄泻，身痛自汗，此为寒湿，宜五苓散加生附、苍术、木瓜。如风湿身痛，微肿恶风，宜杏仁汤：官桂五钱，大门冬、芍药、麻黄各二钱五分，杏仁七个，水三盏，姜十片煎，分二服。又治湿，消肿胀，利小便，健脾胃，葶苈木香散：葶苈子、茯苓、猪苓、白术各一两，木香、泽泻、木通、甘草、桂枝各五钱，滑石三两，为末，汤调服。然以上诸方，乃略示其端倪耳，全在活法加减而用之，不可执一论也。夫治湿者，固当以二术为君，以补脾为主治。然亦有湿盛气满膨胀者，又当以利水行气为先，补脾药又未可遽用。或以二术为君，而利水药为臣使；或以木通、泽泻、葶苈、草前子等利水药为君，而以茯苓、白术、人参等补脾药为臣使。有本而标之者，亦有标而本之者。看缓急而施治，则万举万全之功，可立而待也。

　　卷之二

　　燥证

　　论

　　《内经》曰：诸涩枯涸干劲皴揭，皆属于燥。原病式曰：经云风、热、火同阳也，寒、燥、湿同阴也，又燥、湿少异也。然燥金虽属秋阴，而异乎寒湿，故反同其风热也。故火热胜，则金衰而风生，缘风能胜湿，热能耗液而反寒，阳实阴虚，则风热胜于水湿而为燥也。凡人风病多因热甚，而风燥者为其兼化，以热为其主也。盖肝主于筋，而风气自甚，又燥热加之，则筋大燥也。燥金主于收敛，其脉紧涩，故为病劲强紧急而口噤也。或病燥热太甚而脾胃干涸成消渴者，或风热燥甚怫郁在表而里气平者，或善伸数欠筋脉拘急，或时恶寒筋惕而搐，又或风热燥并而郁甚于里，故烦满而或秘结也。及风痫之发作者，由热甚而风燥为其兼化，涎溢胸膈，燥烁而螈 昏冒僵仆也。凡此诸证，皆由热甚而生风燥，病各有异者，由风热燥各微甚不等故也。所谓中风筋缓者，因其风热胜湿而为燥之甚也。然筋缓不收而痿痹，故诸 郁病痿皆属于肺金，乃燥之化也。如秋深燥甚，则草木萎落而不收，病之象也。是以掌得血而能握，足得血而能步。夫燥之为病者，血液衰少，不能荣养百骸，故若是也，学人不可不知。

　　脉法

　　脉紧而涩，或浮而弦，或芤而虚。

　　方法

　　丹溪曰：皮肤皴揭拆裂，血出大痛，或肌肤燥痒，皆火烁肺金，燥之甚也，宜以四物汤去川芎，加麦门冬、人参、天花粉、黄柏、五味子之类治之。

　　（以上丹溪方法凡一条）

　　（以下皆 仙方）

　　琼脂膏

　　 治血虚、皮肤枯燥及消渴等证。

　　鹿角胶（一斤） 生地黄（二十斤，洗净细捣，取真汁去渣） 白沙蜜（二斤，煎一、二沸，掠去上沫净而止） 真酥油（一斤） 生姜（二两，捣取真汁）

　　上先以文武火熬地黄汁数沸，以绢滤取净汁，又煎二十沸，下鹿角胶，次下酥油及蜜同煎，良久候稠如饧，以瓷器收贮，每服一、二匙，空心温酒调下。

　　琼玉膏

　　 治证同前，及肺热咳嗽甚者。（方见咳嗽门。）

　　天门冬膏

　　 治血虚肺燥，皮肤折裂，及肺痿咳脓血证。

　　天门冬（新掘者不拘多少）

　　上一味，净洗，去皮心，细捣，绞取汁，澄清，以布滤去渣滓，用银锅或沙锅，慢火熬成膏，每用一、二匙，空心温酒调服。

　　地仙煎

　　 治诸燥证。

　　山药（杵细，一斤） 杏仁（去皮尖，一升） 生牛乳汁（二斤）

　　上件将杏仁研细，入牛乳、山药拌匀，绞取汁，用新瓷瓶密封，重汤煮一日，每服一、二匙，空心温酒或汤调下。

　　和血益气汤

　　（东垣） 治口燥舌干便数，舌上赤脉。此药生津液，除干燥，生肌肉。（方见消渴门。）

　　当归润燥汤

　　（东垣） 治消渴，大便秘涩干燥结硬，兼喜温饮，阴头退缩，舌燥口干，眼涩难开等证。（方见消渴门。）

　　生津甘露汤

　　（一名清凉饮子。东垣） 治消中，能食而瘦，口舌干燥，自汗，大便结燥，小便频数。（方见消渴门。）

　　生津甘露饮子

　　（东垣） 治消渴，诸燥证。（方见消渴门。）

　　辛润缓肌汤

　　（东垣） 治诸燥肌渴，及皮肤燥涩等证。（方见消渴门。）

　　润燥汤

　　（东垣） 治大便燥结，肠胃枯涸等证。

　　润肠丸

　　（东垣） 治大便干燥，闭结不通。润燥和血。

　　活血润燥丸

　　（东垣） 治大便风秘、血秘，常常燥结。

　　润肠汤

　　（东垣） 治大便结燥不通。（以上四方，并见大便结燥门。）

　　通幽汤

　　 治大便结燥，治在幽门，以辛润之。

　　甘草（炙） 红花（各一分） 生地黄 熟地黄（各一钱） 升麻 桃仁泥 当归身（各一钱）

　　上锉，水煎，调槟榔末五分，稍热服之。

　　（医案）

　　予仲兄怀德处士，年四十五，平生体瘦弱血少，值庚子年岁金太过，至秋深燥金用事，久晴不雨，得燥证，皮肤折裂，手足枯燥，搔之屑起血出痛楚，十指甲浓，反而莫能搔痒。予制一方，名生血润肤饮，服数十帖，其病如脱，后治十数人皆验。

　　（祖传方）

　　生血润肤饮

　　川归身（酒洗） 生地黄 熟地黄（酒洗） 黄 （蜜炙，各一钱） 天门冬（一钱五分） 麦门冬（去心，一钱）

　　五味子（九粒） 片芩（去朽，酒洗，五分） 栝蒌仁（五分） 桃仁泥（五分） 酒红花（一分） 升麻（二分）

　　上细切，作一服，水二盏，煎至一盏，温服。如大便结燥，加麻仁、郁李仁各一钱。

　　卷之二

　　火热

　　论

