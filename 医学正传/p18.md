<!-- { "loadSidebar": true } -->
　　《内经》曰：诸热瞀 ，暴喑冒昧，躁扰狂越，骂詈惊骇， 肿疼酸，气逆冲上，禁栗如丧神守， 呕疮疡，喉痹耳鸣耳聋，呕涌溢食不下，目昧不明，暴注 ，暴病暴死，皆属于火。丹溪曰：太极动而生阳，静而生阴，阳动而变，阴静而合，而生水火木金土，各一其性，惟火有二，曰君火，人火也，曰相火，天火也。火内阴而外阳，主乎动者也，故凡动皆属火。以名而言，形质相生，配于五行，故谓之君。以位而言，生于虚无，守位禀命，因动而见，故谓之相。

　　天主生物，故恒于动，人有此生，亦恒于动，其所以恒于动者，皆相火之为也云云。又曰：五者之性为物所感，不能不动，谓之动者，即《内经》五火也。相火易起，五性厥阳之火相扇，则妄动矣。火起于妄，变化莫测，无时不有，煎熬真阴，阴虚则病，阴绝则死。愚按：心为君火，而又有相火寄于肝肾二脏，即《内经》一水不能胜二火也。五性之火，为物所感而动，即《内经》一水不能胜五火也。夫五行之理，天人所同，知乎此，则造化阴阳，洞明于胸臆之间，又能灼知其火邪之虚实，或补或泻，用药以平之，则愈疾之功，如射之中鹄矣，学人其可忽诸。

　　脉法

　　脉浮而洪数为虚火，脉沉而实大为实火。

　　洪数见于左寸为心火，见于右寸为肺火，见于左关为肝火，右关为脾火，两尺为肾经、命门之火。男子两尺洪大者必遗精，阴火盛也。

　　方法

　　丹溪曰：阴虚火动者，难治。

　　实火可泻，黄连解毒之类。

　　虚火可补，参、术、生甘草之类。（谓之实者，邪气实也。谓之虚者，正气虚也。）

　　郁火可发，当看在何经。

　　风寒外束者可发，轻者可降，重则从其性而升之。

　　凡火盛者，不可骤用寒凉，必须温散。

　　火急甚者必缓之，生甘草兼泻兼缓，参、术亦可。

　　人壮气实火盛颠狂者，可用正治，硝、黄、冰水之类。

　　人虚火盛狂者，以生姜汤与之，若投以冰水之类正治，立死。

　　有补阴则火自降，炒黄柏、生地黄之类。

　　凡气有余便是火。气从左边发者，肝火也。气从脐下起者，阴火也。

　　愚按：气有余者，非真气也，五志厥阳之火动而为邪气也。

　　饮酒人发热者，难治。不饮酒人因酒发热者，亦难治。

　　轻手按之热甚，重手按之不甚，此热在肌表，宜清之，地骨皮、麦门冬、竹茹之类。

　　重手按之，热甚而烙手，轻手按之，不觉热，此病在肌肉之内，宜发之，东垣升阳散火汤、火郁汤之类。

　　烦躁者，气随火升也。

　　木通下行，泻小肠火。人中白，泻肝火。（尿缸岸也，秋石亦是。）

　　黄芩、黄连以猪胆汁拌炒，能泻肝胆之火。

　　黄柏加细辛，泻膀胱之火。

　　青黛能泻五脏之郁火。玄参能泻无根之游火。

　　小便降火极速。山栀子能降火从小便中泄去，其性能屈曲下行，人所不知。

　　人有气如火从脚下起入腹者，此虚极也，盖火起于九泉之下也，此病十不救一。治法以四物汤加降火药服之，外以附子末，津调贴脚心涌泉穴，以引火下行。

　　愚按：此条言犹有未悉者。如果劳怯阴虚之人有此，固为作阴虚治；若壮实之人有此，则是湿郁成热之候也。愚尝冒雨徒行，衣湿得此证，以苍术、黄柏加牛膝、防己等药，作丸服之而愈，后累医数人皆验。若误作阴虚治，即成痿证，剧矣。

　　（以上丹溪方法二十一条）

　　左金丸

　　（一名回令丸） 治肝火。

　　黄连（六两） 吴茱萸（一两，汤泡浸半时许，焙干用）

　　上为细末，粥丸，煎白术、陈皮汤下。

　　大补丸

　　 治阴火。

　　黄柏（去粗皮，细切，用新瓦盛盐酒炒褐色）

　　上为细末，粥丸或水丸，煎四物汤送下。又云：气虚，四君子汤；血虚，四物汤送下。

　　抑青丸

　　 治肝火。

　　黄连（不拘多少）

　　上为细末，粥丸，白汤送下。

　　石膏丸

　　 泻胃火，并食积痰火。

　　石膏（ ）

　　上为细末，醋丸绿豆大，清米饮送下。

　　四物汤加白马胫骨，降阴火，代芩、连用。

　　阴虚发热，四物汤加炒黄柏、知母，乃降火补阴之妙剂。甚者，加龟板。兼气虚，加参、 、白术。

　　手心热，属热郁，当用火郁汤，或用栀子、香附、白芷、半夏、川芎，曲糊为丸服。

　　（以上丹溪方法凡三条）

　　火郁汤

　　（东垣） 治四肢热，及五心烦热。因热伏土中，或血虚得之，或胃虚多食冷物，抑遏阳气于脾土之中。

　　羌活 升麻 葛根 芍药 人参（各七分） 柴胡 甘草（生，各三分） 防风（二分半） 葱白（五茎）

　　上细切，作一服，水一盏半，煎至一盏，稍热服。

　　升阳散火汤

　　（东垣） 治男子妇人四肢发困热，筋骨间热，肌表热如火燎，扪之烙手。此病多因血虚而得之，或胃虚过食冷物，郁遏阳气于脾土之中，火郁则发之。

　　升麻 葛根 独活 羌活 白芍药 人参（各六分） 甘草（炙，一分） 柴胡（三分） 防风（三分半） 生甘草（二分）

　　上细切，作一服，加生姜三片，水一盏半，煎至一盏，热服，忌生冷等物。

　　泻阴火升阳汤

　　（东垣） 治肌热头热，面赤食少，喘咳痰盛，右关脉缓弱，或弦，或浮而数。

　　羌活 甘草（炙） 黄 苍术（各一分） 升麻（八分） 柴胡（一钱半，去芦） 人参 黄芩（各七分） 黄连（酒炒，五分） 石膏（五分，秋冬勿用）

　　上细切，作一服，水二盏，煎至一盏，温服。

　　滋肾丸

　　（东垣） 降肾火。

　　黄柏（二两，酒拌阴干） 知母（二两，去毛，酒浸阴干） 肉桂（一钱，去粗皮）

　　上二味气味俱阴，以同肾气，故能补肾而泻下焦火也。桂与火邪同体，故以寒因热用。凡诸病在下焦，皆不渴也。

　　上为细末，以熟水丸，百沸汤下。

　　凉膈散

　　（河间）

　　大黄（酒浸，纸裹煨） 朴硝 甘草（各五分） 连翘（一钱） 栀子 黄芩 薄荷（各二分半） 淡竹叶（五片）

　　上细切，作一服，水一盏，煎至八分，去渣，入蜜一匙，和匀服。

　　三补丸

　　（河间） 泻三焦火。

　　黄芩 黄连 黄柏（各等分）

　　上为细末，新汲水丸服。

　　紫雪

　　（局方） 治内外烦热不解，口中生疮，颠狂叫走，解诸热毒邪热，小儿惊痫等证。

　　黄芩（百两） 寒水石 磁石 石膏 滑石（研，各二斤）

　　以上用水一石，煮至四斗，去渣，入下项药：甘草（炙，八两） 青木香 生犀角屑 羚羊角屑 沉香（各五两） 丁香（一两） 升麻 玄参（各一斤）

　　以上再煮，至一斗五升，入下项药：硝石（芒硝亦可，二斤） 朴硝（择净者，十斤）

　　以上入前药汁中，微火煎，柳枝不住手搅，候有七斤，抛放水盆中，半日，待药凝定，入下项药，搅令匀。

　　朱砂（三两） 当门子（即麝香，一两二钱半）

　　上煎成霜雪紫色，每服一钱或二钱，凉水调下。大人小儿，临时以意斟酌加减多寡服之，并食后服。

　　妙香丸

　　（局方） 治时疫伤寒，解五毒潮热积热，及小儿惊痫等证。

　　巴豆（取净，三百五十粒） 牛黄 片脑 腻粉 麝香（各七钱五分） 辰砂（九两） 金箔（九十片）

　　上研极细，炼蜡六两，入蜜七钱五分，同炼令匀，每两作三十丸，每服一丸，小儿绿豆大二丸，白汤下。《拔萃方》无金箔，有水银， 砂，治久远成积。

　　按： 砂不可轻用，制炼不精则害人，慎之！

　　泻心汤

　　（局方） 治心经蕴热。

　　上以黄连一味为细末，水调服之。

　　麦门冬汤

　　（千金） 治诸病后，火热乘肺，咳唾有血，胸胁胀满，上气喘急，羸瘦，五心烦热，渴而烦闷。

　　麦门冬（去心） 桑白皮（蜜炒） 生地黄（各七分） 半夏（汤泡七次，去皮脐） 紫菀茸 桔梗 淡竹叶 麻黄（各五分） 五味子 甘草（各三分）

　　上细切，作一服，加生姜三片，水一盏半，煎至一盏，温服。

　　愚按：此方曰病后火热乘肺，麻黄其可用乎？曰渴而烦闷，半夏亦不用可也。宜去此二味，加贝母、天门冬，方为稳当也。

　　栀子仁汤

　　（河间） 治发热潮热，发狂烦躁，面赤咽痛。

　　栀子仁 赤芍药 大青 知母（各五分） 升麻 黄芩 石膏（各一钱） 杏仁（汤煮去皮尖，七分半） 柴胡（一钱二分） 生甘草（一钱） 豆豉（五十粒）

　　上细切，作一服，水二盏，煎八分，去渣温服。

　　当归龙荟丸

　　（河间） 治肾水阴虚，风热蕴积，时发惊悸，筋惕搐搦，神昏不宁，荣卫壅滞，头目昏眩，肌肉，胸膈咽嗌不利，肠胃燥涩，躁扰狂越，骂詈惊骇，火热等证。

　　当归 草龙胆 栀子仁 黄连 黄柏 黄芩（各一两） 大黄 青黛 芦荟（各五钱） 木香（一钱） 麝香（五分）

　　上为细末，炼蜜丸如小豆大，每服三十丸，姜汤送下。

　　三黄丸

　　（河间） 治三焦火盛，消渴，不生肌肉。

　　大黄 黄连 黄芩（各等分）

　　上为细末，炼蜜丸如小豆大，每服五丸，渐加至十丸，白汤送下。服至一月，行及奔马。

