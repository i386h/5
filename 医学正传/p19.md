<!-- { "loadSidebar": true } -->
　　（丹溪活套）云：凡去上焦湿热，须酒洗黄芩以泻肺火。如肺有实热，宜用；如虚热而用黄芩，则伤肺气。须先用天门冬保定肺气，然后用之。如去中焦湿热与痛，须用黄连以泻心火。若中焦有实热，宜用；若脾胃气虚不得转运，及中焦有郁热者，当用茯苓、白术、黄芩、葛根代之。如胸中烦热，须用栀子。实热者，切当；若虚烦，须用补药为主，人参、白术、黄芩、芍药、茯苓、麦门冬、大枣之类。如下焦有湿热肿痛、并膀胱有火邪者，须用酒洗防己、草龙胆、黄柏、知母之类，固是捷药。若肥白人气虚者，宜用白术、苍术、南星、滑石、茯苓之类。如黑瘦之人，下焦有湿热肿痛者，必用当归、红花、桃仁、牛膝、槟榔等药。柴胡泻肝火，须用片芩佐之。片芩又能泻肺火，须用桑白皮佐之。若鼠尾者，能泻大肠之火。黄连泻心火。若用猪胆汁拌炒，更以草龙胆佐之，大能泻胆中之火。白芍药泻脾火。若冬月用，必以酒浸炒，盖其性之酸寒也。知母、黄柏泻肾火，又泻膀胱之火。栀子泻三焦之火。在上、中二焦，连壳用。在下焦，须去壳，水洗去黄浆，炒焦色，研细用之。人中白非独泻肝火，又能泻三焦火及膀胱之火，从小便中出，盖膀胱乃此物之故道也。

　　（祖传方）

　　人中白散

　　 治阴虚火盛，及五心烦热等证。

　　人中白（二两） 黄柏（盐酒拌炒褐色） 生甘草 青黛（各五钱）

　　上为细末，每服二钱，童子小便调服。

　　（医案）

　　骆氏妇，年四十余，夜间发热，早晨退，五心烦热，无休止时，半年后求予治。六脉皆数，伏而且牢，浮取全不应。

　　予与东垣升阳散火汤，四帖而热减大半，胸中觉清快胜前。再与二帖，热悉退。后以四物汤加知母、黄柏，少佐以炒干姜，服二十余帖全安。

　　卷之二

　　郁证

　　论

　　《内经》曰：木郁达之，火郁发之，土郁夺之，金郁泄之，水郁折之。张子和曰：木郁达之，谓吐之令其条达也。

　　火郁发之，谓汗之令其疏散也。土郁夺之，谓下之令无壅碍也。金郁泄之，谓渗泄解表利小便也。水郁折之，谓抑之制其冲逆也。此治五郁之大要耳。我丹溪先生触类而长之，而又着为六郁之证，所谓气血冲和，百病不生，一有佛郁，诸病生焉，此发前人之所未发者也。夫所谓六郁者，气、湿、热、痰、血、食六者是也。或七情之抑遏，或寒热之交侵，故为九气怫郁之候。或雨湿之侵凌，或酒浆之积聚，故为留饮湿郁之疾。又如热郁而成痰，痰郁而成癖，血郁而成 ，食郁而成痞满，此必然之理也。又气郁而湿滞，湿滞而成热，热郁而成痰，痰滞而血不行，血滞而食不消化，此六者皆相因而为病者也。是以治法皆当以顺气为先，消积次之，故药中多用香附、抚芎之类，至理存焉，学人宜知此意。

　　脉法

　　脉多沉伏，气郁则必沉而涩，湿郁则脉必沉而缓，热郁脉必沉数，痰郁脉必弦滑，血郁脉必芤而结促，食郁脉必滑而紧盛，郁在上则见于寸，郁在中则见于关，郁在下则见于尺，左右亦然。

　　脉或结，或促，或代。

　　滑氏《诊家枢要》曰：气血食积痰饮，一有留滞于其间，脉必因之而止节矣，但当求其有神，何害之有。夫所谓有神者，即经所谓有中气也。

　　方法

　　丹溪曰：气血冲和，百病不生，一有怫郁，诸病生焉。其证有六：曰气郁，曰湿郁，曰热郁，曰痰郁，曰血郁，曰食郁。气郁（戴氏曰：胸胁痛，脉沉）：香附（此味而能横行胸臆间，必用童便浸，焙干用，否则燥）、苍术（米泔浸五、七次）、抚芎（即蘼芜芎 苗头小块，气脉上行，故能散郁也）。湿郁（戴氏曰：周身走痛，或关节痛，遇阴寒则发，脉沉）：苍术、白芷、川芎、茯苓。热郁（戴氏曰：目瞀，小便赤，脉沉散）：栀子、青黛、香附、苍术、抚芎。痰郁（戴氏曰：动则喘，寸口脉沉滑）：海石、香附、南星、栝蒌子。血郁（戴氏曰：四肢无力，大便红，脉沉）：桃仁、红花、青黛、川芎、香附。食郁（戴氏曰：咽酸腹闷，不能食，左寸脉平和，右寸脉紧盛）：香附、苍术、山楂、神曲、针砂（醋炒）或保和丸。

　　诸郁药，春加防风，夏加苦参，秋、冬加吴茱萸。

　　凡药在中焦，以苍术、抚芎开提其气以升之。假令食在气上，气升则食降。余仿此。

　　越鞠丸

　　（一名芎术丸。）

　　神曲（炒） 香附（童便浸一宿） 苍术 川芎 栀子（炒）

　　上为细末，水丸绿豆大，每服五、七十丸，温水下。

　　生韭饮

　　 治食郁久则胃脘有瘀血作痛，大能开提气血。

　　生韭叶（一握，捣取自然汁一盏）

　　上先以生桃仁连皮细嚼十数个，后以韭汁送下。

　　六郁汤

　　 解诸郁。

　　陈皮（去白，一钱） 半夏（汤泡七次） 苍术（米泔浸） 抚芎（各一钱） 赤茯苓 栀子（炒，各七分） 香附（二钱） 甘草（炙，五分） 砂仁（研细，五分）

　　上细切，作一服，加生姜三片，水二盏，煎至一盏，温服。如气郁，加乌药、木香、槟榔、紫苏、干姜，倍香附、砂仁。如湿郁，加白术，倍苍术。如热郁，加黄连，倍栀子。如痰郁，加南星、枳壳、小皂荚。如血郁，加桃仁、红花、牡丹皮。如食郁，加山楂、神曲、麦 面。

　　升发二陈汤

　　 治痰郁，火邪在下焦，大小便不利。此药能使大便润而小便长。

　　陈皮（去白，一钱） 半夏（一钱五分） 茯苓（一钱） 甘草（五分） 抚芎（一钱） 升麻 防风 柴胡（各五分）

　　上细切，作一服，加生姜三片，水一盏半，煎至一盏，温服。

　　（以上丹溪方法凡七条）

　　升阳散火汤

　　（东垣） 治热郁。

　　火郁汤

　　（东垣，二方并见火门。）

　　（医案）

　　一男子，年二十九岁，三月间，房事后骑马渡溪，遇深渊沉没，幸得马健无事，连湿衣行十五里抵家。次日憎寒壮热，肢节烦疼，似疟非疟之状。一医作虚证治，而用补气血药，服月余不效。又易一医，作劳瘵治，用四物汤加知母、黄柏、地骨皮，及丹溪大补阴丸倍加紫河车服至九月，反加满闷不食。乃顾倩有乳妇人在家，止吃人乳汁四、五杯，不吃米粒。召予诊视，六脉皆洪缓，重按若牢，右手为甚。予作湿郁处治，用平胃散，倍苍术，加半夏、茯苓、白术、川芎、香附、木通、砂仁、防风、羌活，加姜煎服。黄昏服一帖，一更时又进一帖，至半夜，遍身发红丹如瘾疹，片时遂没而大汗。索粥，与稀粥二碗。由是诸病皆减，能食。仍与前方，服三帖。后以茯苓渗湿汤倍加白术，服二十余帖平安。

　　卷之二

　　痰饮

　　论

　　《内经》曰：诸气愤郁，皆属肺金。盖肺气郁则成热，热盛则生痰。丹溪曰：自郁成积，自积成痰，痰挟瘀血，遂成窠囊，此为痞、为痛、为噎膈翻胃之次第也。王隐君曰：痰证古今未详，方书虽有悬饮、留饮、支饮、痰饮诸饮之异，而莫知其为病之源。或头风目昏。眩运耳鸣，或口眼蠕动，眉棱耳叶瘙痒，或四肢游风肿硬，似痛非痛，或为齿颊痒痛，牙床浮肿而痛痒不一，或嗳气吞酸，嘈杂呕哕，或咽嗌不利，咯之不出，咽之不下，色似煤 ，形如破絮桃胶蚬肉之类，或心下如停冰雪，心头冷痛时作，或梦寐奇怪鬼魅之状，或足腕酸软，腰背卒痛，或四肢骨节烦疼，并无常所，乃至手麻臂痛，状若挫闪，或脊中每有一掌如冰冻之寒痛者，或浑身习习如虫行者，或眼沿涩痒，口糜舌烂，甚为喉闭等证，又或绕项结核，似 非 ，或胸腹间如有二气交纽，噎塞烦闷，有如烟气上冲，头面烘热，或为失志颠狂，或为中风瘫痪，或为劳瘵荏苒之疾，或为风痹及香港脚之候，或心下怔忡，惊悸如畏人将捕，或喘嗽呕吐，或呕冷涎绿水黑汁，甚为肺痈肠毒便脓挛跛，其为内外疾病，非止百端，皆痰之所致也。盖津液既凝为痰为饮，而汹涌上焦，故口燥咽干；流而之下，则大小便闭塞，面如枯骨，毛发焦干。妇人则经闭不通，小儿则惊痫搐搦。治法宜先逐去败痰，然后看虚实调理，故制沉香滚痰丸，为通治三焦痰饮之要药也。愚窃以其论证固详，不问虚实而以一峻药攻之，恐未中乎肯綮也欤。

　　盖资禀有浓薄，病邪有浅深，一或失手，何以收救。故丹溪有曰：治痰用利药过多，致脾气虚，则痰反易生而多矣。又曰：中焦有食积与痰而生病者，胃气亦赖所养，卒不可便攻，攻尽则愈虚而病剧。夫滚痰丸，止可投之于形气壮实、痰积胶固为病者；若气体虚弱之人，决不可轻用也。慎之慎之！

　　脉法

　　《要略》云：脉双弦者，寒饮也。（或大下后善虚。）其脉偏弦者，饮也。肺饮不弦，但苦喘短气。

　　又云：脉浮而细滑者，伤饮。脉弦数有寒饮，春夏难治。脉沉而弦者，悬饮内痛。其人短气而渴，四肢历节走痛，脉沉者，有留饮。

　　陈无择云：饮脉皆弦微沉滑。

　　或云：左右手关前脉浮弦大而实者，膈上有稠痰也，宜吐之自愈。

　　病患百药不效，关上脉伏而大者，痰也。眼胞及眼下如炭烟熏黑者，亦痰也。

　　丹溪曰：久得涩脉，痰饮胶固，脉道阻涩也。卒难得开，必费调理。

　　方法

　　丹溪曰：有热痰，有湿痰，有酒痰，有食积痰，有风痰，有寒痰，有老痰。

　　热痰，用青黛、黄连及用青礞石丸最捷。

　　湿痰，身多软，而重用苍术、白术。又曰：湿痰，用黄芩、香附、半夏、贝母。热痰，加栝蒌、青黛。

　　酒痰，用栝蒌、青黛，蜜丸噙化。

　　食积痰，用神曲、麦牙、山楂，或化痰丸、消积药攻之。

　　风痰，用南星、白附子。

　　寒痰用半夏。（卢氏注曰：凝结清冷，其状若寒，非寒也。然亦有用温药者，盖寒因热用，使引导无捍格也。）

　　老痰，用海石、香附、半夏、栝蒌、五倍子。一云：五倍子佐他药，大治顽痰。

　　痰结核在咽喉，嗽而不能出，化痰药加咸能软坚之味，栝蒌仁、杏仁、海石、桔梗、连翘，少佐以朴硝、姜汁，蜜丸噙化。

　　痰在胁下，非白芥子不能达。痰在四肢，非竹沥不行。痰在肠胃间，可下而愈。痰之为物，随气升降，故无处不到。

　　脉浮当吐，痰在膈上必用吐，胶固稠浊必用吐，痰在经络中，非吐不可，吐中就有发散之义。

　　凡吐法，宜先升提其气，用防风、山栀、川芎、桔梗、芽茶、生姜之类，或就以此药探吐。吐时，须先以布勒腰腹，而于不通风处行之。
