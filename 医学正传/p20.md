<!-- { "loadSidebar": true } -->

　　吐法，用萝卜子半升擂，和以浆水一碗，去渣，入少油与蜜，温服。或用虾半斤，入酱、葱、姜等物料，水煮，先吃虾，后饮汁，少时以鹅翎探吐。其鹅翎须先以桐油浸，而以皂角水洗，晒干待用。如服瓜蒂、藜芦等药，不用探法，自吐。

　　凡虚弱人，中焦有痰，胃气亦赖所养，卒不可便攻，攻尽则愈虚。治痰用利药过多，致脾气虚，则痰反易生而多。

　　许学士用苍术治痰挟瘀血成窠囊，行痰极效。（即神术丸也。）

　　油炒半夏，大治湿痰，又治喘、心痛，粥丸，生姜汤下。

　　（以上丹溪方法凡十六条）

　　燥湿痰星夏丸

　　南星 半夏（各一两） 海蛤粉（三两）

　　上为细末，姜汁浸蒸饼为丸，青黛为衣，如梧桐子大，每服三、五十丸，姜汤送下。

　　中和丸

　　 治湿痰气热。

　　苍术 黄芩 半夏 香附（各等分）

　　上为细末，姜汁调神曲糊为丸，如梧桐子大，每服五、七十丸，白汤送下。

　　小胃丹

　　上可取胸膈之痰，下可利肠胃之痰。能损胃不食，胃气虚而少食者，不可用。

　　大黄（酒拌，湿纸裹，煨熟焙干，再以酒炒润，一两五钱） 黄柏（炒褐色，二两） 甘遂（面裹煨熟，去面。） 大戟（长流水煮一时许，洗净晒干用） 芫花（醋拌经宿，炒黑勿焦，各一两）

　　上为细末，粥丸麻子大，每服十丸，温汤送下。

　　坠痰丸

　　 能利痰，从谷道中出。

　　风化硝 枳实（麸炒黄色） 黑牵牛（取头末，五钱） 生白矾（三钱） 猪牙皂角（去皮弦酥炙黄，三钱）

　　一本有贝母三钱上为细末，莱菔汁丸如梧桐子大，每服五十丸，白汤下，鸡鸣时服，先见屎，次见痰（古方无硝、枳，而用水丸，分两亦不同。）

　　青礞石丸

　　 能化痰降痰。一云治食积，去湿痰。

　　青礞石（敲碎如骰子大，以焰硝同入锅， 黄色） 茯苓 半夏（汤泡七次去皮脐） 南星（慢火煨裂） 黄芩（各五钱） 风化硝（三钱，盆净者，冬月以绢袋盛，悬风前化之）

　　上为细末，神曲糊入姜汁为丸，如梧桐子大，每服三、五十丸，姜汤送下。此药重在风化硝。一方加苍术五钱，滑石一两。一方无南星，有白术。一方有枳实，倍青礞石。

　　枳实泻痰，能冲墙倒壁。黄芩治痰，假其下火也。天花粉，大能降上膈热痰。海粉，热痰能降，湿痰能燥，顽痰能消。

　　人中黄，饭丸，如绿豆大，每服十数丸，白汤送下，能降阴火，清痰，又治食积。

　　痰因火盛逆上，治火为先，白术、黄芩、石膏之类。

　　凡久病，阴火上升，津液生痰不生血，宜补血制相火，其痰自除，血药必用姜汁传送。

　　痰成块、吐咯不出、气郁滞者，难治。

　　脾虚者清中气，二陈汤加白术之类，兼用提药。

　　实脾土，燥脾湿，是治其本。

　　二陈汤

　　 一身之痰都管，治痰之要药也。欲下行加引下药，上行加引上药（引上，柴胡、升麻、防风之类。引下，黄柏、木通、防己之类）。又曰：二陈加升提之药，能使大便润而小便长。

　　陈皮（去白，一钱） 半夏（汤泡七次，二钱） 茯苓（一钱） 甘草（五分）

　　上细切，作一服，加生姜三片，水一盏，煎至七分，温服。

　　（以上丹溪方法又七条）

　　导痰汤

　　（局方） 治风湿痰等证。

　　半夏（二钱，汤泡七次） 南星（煨裂） 橘红（去白） 枳壳（麸炒黄色）甘草（炙） 茯苓（各一钱）

　　上细切，作一服，加生姜五片，水一盏半，煎至一盏，温服。如久嗽肺燥热者，去半夏，加五味子九枚，杏仁五分。

　　千缗汤

　　（局方） 治风痰壅盛。

　　半夏（汤泡七次，七个四破） 皂角（一寸，去皮炒黄） 甘草（炙，一寸）

　　上细切，作一服，入生姜三片，水一盏，煎至七分，温服。

　　利膈化痰丸

　　（丹溪）

　　南星（煨裂） 蛤粉 半夏（汤泡） 贝母（去心） 栝蒌仁（去壳） 香附（去皮，童便浸） 皂角（去皮弦） 杏仁（去皮尖，炒） 青黛（各等分）

　　上以前六味研为细末，却以皂角杵碎煎浓汁，擂杏仁如泥，再以姜汁和蒸饼为丸，如绿豆大，青黛为衣，每服五十丸，姜汤送下。

　　滚痰丸

　　（王隐君方） 治湿热、食积，成窠囊、老痰。

　　大黄（酒拌蒸） 黄芩（去朽，各半斤） 沉香（五钱） 礞石（硝 黄金色，一两）

　　上为细末，滴水为丸，如梧桐子大，每服三、五十丸，量人强弱，加减丸数。

　　神术丸

　　（丹溪） 治痰饮。

　　苍术（一斤，米泔浸） 生芝麻（五钱，用水二小盏研细取浆） 大枣（十五枚，煮肉研细）

　　上以苍术焙干为末，然后以芝麻浆及枣肉和匀，丸如梧桐子大，每服五、七十丸，温汤下。

　　黄芩利膈丸

　　（东垣） 除胸中热，利膈上痰。

　　生黄芩 炒黄芩（各一两） 半夏（汤泡七次） 泽泻（去毛） 黄连（各五分） 天南星（煨裂） 枳壳（麸炒）

　　陈皮（去白，各三钱） 白术（二钱） 白矾（五分）

　　上为细末，汤浸蒸饼入姜汁为丸，如梧桐子大，每服三、五十丸，食远温水下。忌酒及湿面。

　　蠲饮枳实丸

　　（丹溪） 逐饮消痰，导滞清膈。

　　枳实（麸炒） 半夏（泡） 陈皮（去白，各三两） 黑丑（半斤，取头末三两）

　　上为细末，面糊为丸，如梧桐子大，每服五十丸，姜汤送下。

　　十枣汤

　　（仲景） 治悬饮内痛。

　　芫花（醋炒黑色） 甘遂（面包水煮） 大戟（各等分）

　　上为细末，以水一升半，煮大枣十枚，至八合，去渣，调药末，强人一钱，弱人五分，平旦服之。不下，更加五分。

　　下后，以糜粥调养之。河间曰：芫花之辛以散饮，大戟之苦以泄水，其甘遂直达水气所结之处，乃泄水饮之圣药也。然亦有大毒，人虚者不可轻用。

　　三花神 丸

　　 治一切湿热沉积痰饮变生诸病，或风热燥郁，肢体麻痹，走注疼痛，风痰涎嗽，气血壅滞，不得宣通等证。人壮 气实者，可服。

　　甘遂（根据前制） 大戟 芫花（醋拌湿炒，各五钱） 黑丑（二两，取头末） 大黄（一两） 轻粉（一钱）

　　上为细末，滴水为丸，如小豆大，初服五丸，每服加五丸，温水下，日三服，加至快利，利后须服，至病根尽除为度。痞闷极甚者，若便多服，则顿攻不开，转加痛闷，则当初服二丸，每服加二丸，至快利即止。

　　控涎丹

　　（三因方） 治患胸背胁颈项及手足腰胯隐痛不忍，筋骨牵引钓痛，时时走易，乃是痰涎在胸膈间，随气升降，于经络中作楚而然。或手足冷痹，气脉不通，误认为瘫痪者。

　　甘遂（去心，根据前制） 大戟（去皮） 白芥子（主上气发汗，胸膈有冷痰）

　　上件各等分，为细末，糊丸如梧桐子大，每服五十丸，淡姜汤下，食后临卧服，量病患虚实加减丸数。一方名妙应丸，治惊痰，加朱砂为衣。痛甚者，加全蝎。酒痰，加雄黄、全蝎。惊气痰成块者，加穿山甲、鳖甲、玄胡索、蓬莪术。

　　臂痛，加木鳖子霜、桂心。热痰，加盆硝。寒痰，加丁香、胡椒、肉桂。

　　半夏丸

　　 治肺热痰嗽。

　　栝蒌仁（另研） 半夏（汤泡七次，去皮脐焙开，各一两）

　　上为细末和匀，姜汁打糊为丸服。

　　取竹沥法：大治热痰，及能养血清热。有痰厥不省人事几死者，得竹沥灌之遂苏，诚起死回生药也。

　　用水竹、早 竹（俗名雷竹。苏东坡曰：淡竹对苦竹为文耳，除苦竹之外，皆淡竹也。我丹溪先生存日，只用此二竹。盖取其为诸竹中之最淡者，以其笋味之甘淡也），截长二尺许，每段劈作四片，以薄砖二块排定，将竹片架于砖上，两头露一、二寸，下以烈火迫之，两头以盆盛沥，六分中加姜汁一分服之。痰热甚者，止可加半分耳。

　　取荆沥法：能治热痰，功胜竹沥，但不补耳。

　　用黄荆截作短片，炙取沥，同上法。

　　（丹溪活套）云：二陈汤，一身之痰，无所不治。但在上加引上药，在下加引下药。如偏头痛在右，本方加川芎、白芷、防风、荆芥、薄荷、升麻之类；在左，本方合四物汤，亦加防风、荆芥、薄荷、细辛、蔓荆子、柴胡、酒片芩之类。顶痛者，本方加川芎、 本、升麻、柴胡、蔓荆子、细辛、薄荷等药。如痰在腰胯膝下肿痛，本方加苍术、防己、木通、黄柏、萆 、川牛膝之类。如痰在胸腹中作痛或痞满，本方加白术、神曲、麦芽、砂仁之类。如痰在胁下作痛，或漉漉有声，本方加柴胡、青皮、川芎、芍药之类。如痰在经络中，或胸背手足臂膊作痛者，上加防风、羌活、葳灵仙，在下加防己、牛膝、木通之类，冬月加乌、附行经。如风痰壅盛，喘急咳咳不宁，本方加防风、羌活、南星、枳壳、皂角之类。如热痰为病，腹胀喘满，本方加黄芩、黄连、栀子、栝蒌仁、滑石、石膏、竹沥之类。如湿痰，身重倦怠，本方加苍术、白术、南星之类。如酒痰，本方加葛根、枳 、砂仁、神曲、麦芽之类。寒痰，本方加干姜、附子、益智、草豆蔻之类。气痰，本方加木香、槟榔、砂仁、枳壳、乌药、香附之类。燥痰，本方加栝蒌仁、杏仁、贝母、五味子之类。阴虚咯血痰嗽，本方加天门冬、麦门冬、知母、黄柏、贝母、款冬花、紫菀、马兜铃之类。如痰在中焦，作嗳气吞酸，胃脘当心而痛，或呕清水，恶心等证，本方多加白术、苍术、神曲、麦芽、川芎、砂仁、草豆蔻、枳实、猪苓、泽泻、黄连、吴茱萸、栀子仁、木香、槟榔之类，作丸服之。

　　（医案）

