<!-- { "loadSidebar": true } -->
　　（局方） 治肺感寒邪，咳嗽吐痰。

　　半夏（泡） 陈皮（去白） 五味子 干姜（泡） 桂心（各五分） 杏仁（去皮，炒研，五分） 北细辛 阿胶（炒成珠） 甘草（炙，各二分半）

　　上细切，作一服，加生姜三片，大枣二枚，水一盏半，煎至一盏，去渣温服。

　　愚按：此方乃冬月寒冷之时，触冒寒邪而未郁热者，极效。如久嗽郁热者，切不可用。

　　杏苏饮

　　（局方） 治上气喘嗽，面目浮肿。

　　紫苏叶（七分） 五味子 大腹皮（酒洗净） 乌梅肉 杏仁泥（各五分） 陈皮（去白） 桔梗 麻黄（去根节）

　　柔白皮（蜜炙） 阿胶珠（各二分半） 紫菀茸（三分半） 甘草（炙，一分）

　　上细切，加生姜五片，水一盏半，煎至一盏，温服。

　　（丹溪活套）云：二陈汤治咳嗽，去痰代病根之药也，除阴虚血虚火盛干咳嗽者勿用。如血虚有痰者，本方合四物汤，加五味子、麦门冬、栝蒌仁之类。如伤风邪咳嗽，本方加南星、枳壳、防风、荆芥、前胡、细辛、旋复花之类。如伤寒邪咳嗽，本方加麻黄、杏仁、桔梗、干姜、桂枝之类。如伤热邪咳嗽，本方加黄芩、薄荷、知母、石膏、桔梗之类。

　　如先伤风寒郁热，久嗽不已，欲成劳者，本方加知母、贝母、款冬花、紫菀、五味子、天麦二门冬、马兜铃、当归、生地黄之类。如伤风寒，喘嗽并作，本方加麻黄、杏仁、防风、荆芥、枳壳、桑白皮、桔梗、地骨皮、紫苏之类。如咳嗽声嘶，引两胁痛不可忍者，本方加芎、归、芍药、青皮、柴胡、草龙胆、黄芩、竹茹之类。如年久喘嗽，遇风寒则发作者，本方加紫菀、款冬花、桑白皮、杏仁、五味子、知母、石膏之类。不问风寒郁热，劳嗽久嗽，曾先服麻黄、杏仁、防风等药，病虽退减而病根未除者，本方加粟壳、乌梅、阿胶、五味子、栝蒌仁之类，可一服而愈。凡诸嗽，须分气虚、气实、新、久用药。如新咳嗽挟虚者，可用人参；风寒邪甚者，则不可用；如久嗽已郁热者，切不可用人参，反增喘满嗽剧。如肺虚久嗽，加五味子、款冬花、紫菀茸、马兜铃之类以补之。若肺实而有火邪者，宜桑白皮、片黄芩、天花粉、杏仁、枳壳、桔梗之类以泻之。

　　（祖传方）

　　润肺除嗽饮

　　 治远年咳嗽如神。

　　人参 杏仁 生甘草 薄荷（各三分） 五味子（九粒） 款冬花 紫菀茸 麻黄 陈皮（去白） 石膏（ ） 桔梗半夏 桑白皮（蜜炙） 枳壳（麸炒） 乌梅 粟壳（去穣，蜜炙，各等分）

　　上细切，加生姜三片，细茶一撮，水一盏半，煎至一盏服。

　　三圣丹

　　 治久嗽极效。

　　天南星（泡制，一两） 半夏（汤泡七次，二两） 甘草（生用，五钱）

　　先以星、夏二味研为细末，用生姜自然汁拌匀， 作曲，春秋七日，冬十日，夏五日取出，再同甘草共研为细末，别取淡竹沥一碗，将前药末用竹沥拌匀作饼子，焙干，又将竹沥沃湿，又焙干，如此沃焙十数次，待竹沥尽为度，研为极细末，用白沙蜜调如饧，每临卧，抄一匙于口内噙化下，再用竹沥漱口咽之。

　　卷之二

　　哮喘

　　论

　　《内经》曰：诸逆冲上，皆属于火。又曰：夫起居如故而息有音者，此肺之络脉逆也。河间曰：火气甚为夏热，衰为冬寒，故病寒则气衰而息微，病热则气盛而息粗。又寒水为阴，主乎迟缓，热火为阳，主乎急数，是以寒则息迟气微，热则息数气粗而为喘也。大抵哮以声响名，喘以气息言。夫喘促喉中如水鸡声者，谓之哮；气促而连属不能以息者，谓之喘。虽然未有不由痰火内郁、风寒外束而致之者欤。外有阴虚发喘，气从脐下起，直冲清道而上者。又有气虚发喘，而短气不能以接续者。是故知喘之为证，有实有虚，治法天渊悬隔者也。若夫损不足而益有余者，医杀之耳，学人不可不详辨焉。

　　脉法

　　喘急，脉滑而浮者生，涩而数者死。

　　脉宜浮迟，不宜急数。

　　脉数有热，喘咳吐血上气，不得卧者死。

　　上气面浮肿肩息，脉浮大不治，又加利尤甚。

　　上气躁而喘者为肺胀，欲作风水，发汗则愈。一云：咳而上气肺胀，其脉沉，心下有水气也。（《要略》《千金》、《外台》沉作浮。）

　　寸口伏，胸中有逆气。尺寸俱沉、关上无有者，苦心下喘。

　　方法

　　丹溪曰：喘急者，气为火所郁而稠痰在肺胃也。有痰者，有火炎者，有阴虚自小腹下火起而上逆者，有气虚而致气短而喘者。

　　哮专主于痰，宜用吐法。亦有虚而不可吐者，谨之。

　　治哮必使薄滋味，不可纯用寒凉药，必兼散表。

　　戴氏曰：痰者，凡喘便有痰声。火炎者，乍进乍退，得食则减，食已则喘。大概胃中有实火，膈上有稠痰，得食坠下其痰，喘则暂止，稍久食已入胃，反助其火，痰再升上，喘反大作。俗不知此，作胃虚，治以燥热之药，以火济火也。

　　昔叶都督患此证，诸医作胃虚治之不愈，后以导水丸利五、六次而安。气短喘急者，呼吸急促而无痰声。又有胃虚喘者，抬肩拮肚，喘而不休者是也。

　　痰者，降痰化气为主。火炎者，降心火，清肺金。

　　阴虚痰喘者，补阴降火，四物汤加枳壳、半夏。一云：阴虚气喘，四物汤加陈皮、甘草些少以降气补阴。白芍药须以酒浸，日干，忌火。

　　气虚发喘，以参、 补之而愈。

　　凡人喘未发时，以扶正气为主；已发，以攻邪为主。

　　喘急甚者，不可用苦寒药，火盛故也，宜温劫之。劫药用椒目五、七钱，研为极细末，生姜汤调服。喘止之后，因痰治痰，因火治火。

　　千缗汤

　　 治痰喘不得卧，人扶而坐数日，一服而安。（方见痰门。）

　　一方

　　 用导痰汤合千缗汤服。

　　一方

　　 用莱菔子二两蒸熟，皂角五钱烧存性，栝蒌仁、海粉、南星（用白矾一钱半，研细入水，浸一宿，曝干，各一两，为末，炼蜜为丸，噙化。一方无南星、栝蒌、海粉。）

　　一方

　　 治喘而嗽，用南星、栝蒌、半夏、香附、橘红、莱菔子、青黛、皂角为末，神曲糊丸，姜汤送下。（一方有杏仁。）

　　喘用阿胶，须分虚实。若久病发喘，必是肺虚，故用阿胶、人参、五味子之类补之。若新病肺实而发喘者，宜桑白皮、葶苈子、麻黄、杏仁之类泻之。（东垣曰：久嗽郁热在肺，不用人参；新病未成郁热者，用人参。未知孰是。）

　　气实人，因服黄 过多而喘者，宜服三拗汤以泻气。

　　三拗汤

　　 治肺感风寒，喘急不已。（方见咳嗽门。）

　　（以上丹溪方法凡十四条）

　　葶苈大枣泻肺汤

　　（河间） 治肺壅胀，胸膈满闷，上气喘急，身体面目浮肿等证。

　　葶苈子（不拘多少，炒黄为末，炼蜜丸如弹子大）

　　上以水三盏，大枣十枚，煎至二盏，去枣，入葶苈一丸，再煎至一盏，温服之。

　　葶苈散

　　（济生） 治过食煎 ，或饮酒过度，致肺壅喘不得卧，及肺痈，咽燥不渴，浊唾腥臭。

　　甜葶苈子（炒） 桔梗（去芦） 栝蒌子 升麻 薏苡仁 桑白皮（蜜炙） 葛根（各八分） 甘草（四分）

　　上细切，作一服，加生姜五片，水一盏半，煎至一盏，温服。

　　泻白散

　　 治大人小儿，风寒伤肺，喘急咳嗽。

　　桑白皮（一钱） 地骨皮（一钱） 生甘草（五分）

　　上细切，作一服，加姜，水煎服。

　　一方，加防风、荆芥各七分半。又方，加麻黄、杏仁各五分，其效尤捷。

　　（祖传方）

　　治远年喘急。

　　桑木内蠹虫粪（炒，一升） 莱菔子（炒，半升） 杏仁（不去皮尖，炒，半升） 甘草（生，二两）

　　共为极细末，汤浸蒸饼为丸，如梧桐子大，每服五、七十丸，淡姜汤送下。

　　又方

　　 治哮喘，用苎麻根和砂糖烂煮，时时嚼咽下，永绝病根，神效。

　　又方

　　 用猫儿头骨烧灰，酒调二、三钱，一服便止。

　　又方

　　 用郭公 刺根煎服，即止而不发。

　　（医案）

　　东阳一羽士，年五十余，素有喘病，九月间得发热恶寒证，喘甚，脉洪盛而似实。一医作伤寒治，而用小柴胡汤加枳壳、陈皮等药，六日后欲行大承气。一医曰：不可，当作伤食治，宜用枳实导滞丸。争不决，召予视之。二医皆曰：脉实气盛，当泻。予为诊后，晓之曰：此火盛之脉，非真实也。观其气短不足以息，当作虚治。乃用补中益气汤加麦门冬、五味子，入附子三分，煎服。二帖脉收敛，四帖而病轻减，六帖病痊安。

　　卷之二

　　疟证

　　论

　　《内经》曰：夏伤于暑，秋为 疟。又曰：先寒而后热者，名曰寒疟。先热而后寒者，名曰温疟。其但热而不寒者，名曰瘅疟。丹溪曰： 疟皆生于风， 疟者老疟也，以其隔二日一作，缠绵不去，古方多用峻剂，恐非禀受怯弱与居养所移者所宜。始悟常山、乌梅、砒丹劫剂，或误投之，轻病变重，重者必危。夫三日一作者，邪入于三阴经也。作于子午卯酉日者，少阴疟也。作于寅申巳亥日者，厥阴疟也。作于辰戌丑未日者，太阴疟也。疟得于暑，当以汗解。或因取凉太过，汗郁成痰，其初感也，弱者即病，胃气强者伏而未动，至于再感，复因内伤，其病乃作，宜其难瘥。夫感暑与风，皆外邪也，故非汗多不解。今之遘此疾者，已经再三劫试，胃气重伤，何由得愈。欲治此证，必先与参、术等补剂为君，加柴、葛等发散药，渐而取汗，得汗而虚，又行补养。下体属阴，最难得汗，补药力到，汗出至足，方是佳兆。

　　又有感病极深，邪气必自脏传出至腑，其发无时。若发于午之后、寅之前者，血受病也，为难愈。须渐趱早，亦佳兆也。

