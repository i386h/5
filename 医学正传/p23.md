<!-- { "loadSidebar": true } -->
　　治斯疾者，春夏为易，秋冬为难。大忌饱食，遇发日食饱，病愈加重。尤当以汗之难易，较轻重也。《内经》又曰：疟之且发也，阴阳之且移也，必从四末始，阳已伤，阴从之，故先其时坚束其处，令邪气不得入，阴气不得出，审候见之在孙络盛坚而血者皆取之（谓用三棱针刺孙络出血），此直往而未得并者也。故今人多以诸般草药，于臂膊内缚之，即此遗意耳。外有阴虚证，每日午后恶寒发热，至晚亦得微汗而解，脉必虚濡而数。且疟脉弦，而虚脉不大弦为辨耳。若误作疟治，而用常山、砒丹及柴胡、干葛等药，多至不救。医者宜以脉证参验其虚实而疗之，毋纵巨胆以杀人也。

　　脉法

　　《要略》曰：疟脉自弦，弦数多热，弦迟多寒，弦而小紧者下之瘥，弦迟者宜温，弦紧者可发汗针灸，浮大者可吐之，弦数者风发也，以饮食消息止之。

　　《脉经》云：疟脉自弦，微则为虚，代散则死。

　　方法

　　丹溪曰：有暑疟，有风疟，有湿疟，有痰疟，有食疟。三日一发者受病一年，间日一发者受病半年，一日一发者受病一月。连发二日住一日者，气血俱受病。俗名脾寒，乃因名而迷其实也。苟因饮食所伤而得之，未必是寒，况其他乎。

　　暑疟，宜人参白虎汤之类。

　　有痰者，二陈汤加常山、草果、柴胡、黄芩。

　　不能食者，必于饮食上得之，当以食治。

　　虚者，必用参、术一、二帖，托住其气，不使下陷，后用他药。若无汗，要有汗，散邪为主，带补。若有汗，要无汗，扶正气为主，带散邪。

　　数发之后，便宜截而除之。久发则中气虚弱，病邪已深而难治。世有砒丹等截药，有大毒，不可轻用。

　　大渴大热，用小柴胡去半夏，加知母、麦门冬、黄连、黄柏、栀子、天花粉。

　　疟渴，用生地黄、麦门冬、天花粉、牛膝、知母、炒黄柏、干葛、生甘草。

　　久疟，二陈汤加川芎、苍术、柴胡、葛根、白术，一补一发药也。

　　甚者发寒热，头痛如破，渴而饮水，多汁，可以参、 、芩、连、栀子、川芎、苍术、白术之类治之。

　　痰滞胸满，热多寒少，大便燥实，大柴胡利之愈。

　　久疟不得汗，以二陈汤倍加苍术、白术，少加槟榔。

　　小儿疟疾者，有痞块，生地黄、芍药各一钱半，陈皮、川芎、炒黄芩、半夏各一钱，甘草二分，加生姜煎，调醋炙鳖甲末。

　　疟母，用丸药消导之，醋炙鳖甲为君，三棱、蓬术、香附、海粉、青皮、桃仁、红花、神曲、麦芽随证加减，为丸，醋汤送下。

　　老疟系风暑入在阴分，宜用血药引出阳分而散，川芎、抚芎、当归、红花、苍白术、白芷、黄柏、甘草煎，露一宿服之。

　　疟，老疟也，三日一发，阴经受病也。夫疟得于暑，当以汗解。或处凉冷，令汗不得泄，郁而成痰，又复嗜欲纵饮，及轻试劫药，胃气大伤，其病难愈。必先与参、术、陈皮、芍药等剂，佐以本经引用之药，若得汗而体虚，又须重补。俟汗通身，下过委中，方是佳兆。仍节饮食，避风寒，远房劳，无不愈者。

　　（以上丹溪方法凡十六条）

　　截疟常山饮

　　（局方）

　　川常山 草果 槟榔 知母 炙甘草 乌梅 穿山甲（慢火煨脆）

　　上各等分，细切，每服五钱，水酒各半盏，煎至八分，露星月一宿，清晨冷服之，欲吐则顺之，忌热汤一日。然常山性暴悍，善驱逐痰饮，大伤真气，病患稍虚弱者，戒勿轻用。

　　截疟七宝饮

　　（局方）

　　常山（一钱） 浓朴 青皮 陈皮 炙甘草 槟榔 草果仁（各五分）

　　上细切，作一服，酒水各半盏，寒多加酒，热多加水，煎八分，露星月一宿，空心冷服，忌热茶汤一日，至午食温粥。

　　东垣曰：夏月天气上行，秋月天气下行，治者当顺天道。如先寒后热，太阳阳明病，白虎加桂也，此天气上行宜用之。若天气下行，则不宜泻肺，宜泻命门相火则可矣。亦有内伤冷物而作者，当先调中，后定疟形，治随应见，乃得康宁。亦有久而不瘥者，当求虚实，以脉为期，虚补实泻，可使却疾，此之谓也。

　　太阳证，令人腰痛头重，寒从背起，先寒后热， 然，热止汗出，难已，羌活加生地黄汤、小柴胡加桂汤。

　　阳明证，令人先寒洒淅，寒甚久乃热，热去汗出，喜日月光火气乃快然，桂枝二白虎一汤、黄芩芍药加桂汤。

　　少阳证，令人身体解 ，寒不甚，热不甚，恶见人，见人心惕惕然，热多汗出甚，小柴胡汤。

　　太阴证，令人不乐，好太息，不嗜食，多寒热汗出，病至则善呕，呕已乃衰，小建中汤、异功散。

　　少阴证，令人呕吐甚，多寒热，热多寒少，欲闭户牖而处，其病难已，小柴胡加半夏汤。

　　厥阴证，令人腰痛，小腹满，小便不利如癃伏，数便，意恐惧，气不足，腹中悒悒，四物玄胡苦楝附子汤。

　　白虎加桂枝汤

　　（活人） 治温疟。

　　知母（四钱） 甘草（一钱） 石膏（五钱） 桂枝（一钱） 粳米（一合）

　　上以水三盏煎米，至二盏去米，入诸药，再煎至一盏，温服。三服，汗出愈。

　　温脾散

　　（宝鉴） 治久疟不愈。

　　紫河车（俗名金线重楼） 绿豆（各一两） 甘草（五钱） 信砒（一钱五分，研细）

　　上为细末，入砒一处研匀，每服五分，新汲水少许调下。须于发日隔夜夜深服药，忌荤酒瓜果生冷鱼腥鸡肉等物三日，孕妇勿服。但至诚合此药，与人并不吐。此虽有砒一味，而有河车、绿豆、甘草三味及新汲水皆能解毒，不妨。

　　按：以上二方，劫病之捷胜于他方，但虚弱或久病羸瘦之人，终不可轻用。如服上药吐不止者，以生绿豆细研，新汲水调饮，多即止。

　　（丹溪活套）云：凡疟证，或连日或间日发作，恶寒发热，腰背头项俱痛，此属太阳经疟也，宜二陈汤加麻黄、羌活、 本、防风之类。如连日或间日发作，先寒后热，或寒少热多，或但热不寒，目痛鼻孔燥，此属阳明经疟也，宜用二陈汤加干葛、升麻、石膏、知母、白芷之类。如连日或间日发，或先寒后热，或寒热间作，胁痛口苦，或呕吐恶心，此少阳经疟也，宜二陈汤倍加柴胡，及黄芩、人参、青皮之类。如于子午卯酉日发，寒热呕吐，舌干口燥，此少阴经疟也，宜二陈汤加川归、川芎、黄柏、黄连、柴胡之类。如于辰戌丑未日发，寒热呕吐，不嗜食，或腹满自利，此太阴经疟也，宜二陈汤加苍白术、柴胡、芍药之类。如于寅申巳亥日发，恶寒发热，寒多热少，或腹痛引阴，如淋状，善恐，此厥阴经疟也，宜用二陈汤加桂枝、附子、干姜之类。大抵疟属三阳，宜汗宜吐，麻黄、葛根、柴胡、常山、草果、乌梅之属治之。疟属三阴，宜下宜温宜和，大柴胡汤、柴胡桂姜汤、柴胡四物汤、附子理中汤之类，选而用之。

　　（祖传方）

　　截法：木通 秦艽 常山 穿山甲（醋炙黄，各一钱） 辰砂（五分，另研） 乌梅（七个） 大枣（七枚）

　　上细切，以水三盏，煎至一盏，先以枣和辰砂末食，后服药。

　　一方

　　 用常山、草果、知母、槟榔各一钱，酒一盏浸一日，临发日早服。

　　又方

　　 治久疟不愈，一服便止，永不发，其效如神。

　　常山（一钱五分） 槟榔（一钱） 丁香（五分） 乌梅（一枚）

　　上细切，作一服，用好酒一盏浸一宿，临发日清晨饮之。

　　予壮年过杭，同舟有二男子，皆年逾四十，已各得 疟三年矣，俱发于寅申巳亥日，一人昼发于巳而退于申，一人夜发于亥而退于寅。予曰：但到杭，可买药俱与痊可。昼发者，乃阴中之阳病，宜补气解表，与小柴胡汤倍柴胡、人参，加白术、川芎、葛根、陈皮、青皮、苍术。夜发者，为阴中之阴病，宜补血疏肝，用小柴胡合四物，加青皮。各与十帖，教其加姜、枣煎，于未发前二时服，每日一帖。服至八帖，同日得大汗而愈，永不再发。

　　卷之二

　　霍乱

　　论

　　《内经》曰：岁土不及，风乃大行，民病飧泄霍乱，体重腹痛，筋骨繇复。陈无择曰：霍乱者，心腹卒痛，呕吐下利，憎寒壮热，头痛眩晕，先心痛则先吐，先腹痛则先利，心腹齐痛，吐利并作，甚则转筋，入腹即死。盖阴阳反戾，清浊相干，阳气暴升，阴气顿坠，阴阳痞隔，上下奔趋。河间曰：吐泻不止者，其本在于中焦，或因渴而大饮，饮而过量，或因饥而始食，食而过饱，以致湿热内甚，故阴阳交错而不和，是为吐泻。仲景曰：邪在上焦则吐，邪在下焦则泻，邪在中焦则既吐且泻。此为急病也，然吐泻为患，十死其一、二，如挥霍撩乱而不得吐泻者，此名干霍乱也，多死。法日既有其入，必有所出。今有其入而不得其出者，痞塞也。故转筋吐泻者，其气有三：一曰火，二曰风，三曰湿。大抵霍乱吐泻之证，皆风火湿热之为害耳。治法宜分利阴阳，散风行湿而降火也。又当引清气上升，使浊气下降，无有不安。

　　仲景又曰：热多欲饮水，五苓散；寒多不饮水，理中丸。河间亦曰：凡觉此证，急用五苓益元散、桂苓甘露饮，乃吐泻之圣药也。慎勿与粟米粥汤，入胃必死。丹溪曰：内有所积，外有所感，阳不升，阴不降，乖隔而成，非因鬼邪，皆饮食所致，此先哲确论也。切勿与谷食，虽米汤一呷，下咽立死。必待吐泻止，过半日饥甚，方可与稀粥少食，以渐而将息也。学人详之。

　　脉法

　　脉微而涩，或代而散，或隐而伏，或大而虚。

　　脉右关滑，为霍乱吐泻。

　　脉结促代者，不可断以死。脉大者生。脉微弱渐迟者死。

　　脉洪者为热。脉弦者为饮。气口脉弦滑，膈间有宿食留饮，宜顺其性以盐汤探吐之。

　　方法

　　丹溪曰：大法，生姜理中汤最好。有宜吐者，虽自吐利，还须以吐法提其气，用二陈汤探吐，或樟木屑煎汤，或盐汤，皆可吐之。

　　一方：苍术、浓朴、陈皮、干葛各一钱五分，水煎服。

　　或用姜汤下保和丸四、五十粒。

　　转筋属血热，四物汤加酒芩、红花、苍术、南星，煎服。

　　转筋，男子以手挽其阴，女子以手牵乳近两傍，此千金妙法也。

　　干霍乱（忽然心腹痛 ，欲吐不吐，欲泻不泻者是也，俗名 肠痧即是），难治，死在须臾，升降不通故也。宜吐以提其气，最是良法。内有物所伤，外为邪气所遏，大法宜发汗，有用吐法者，即兼发散之义。有用温药解散者，二陈汤加川芎、苍术、防风、白芷等解散药也。
