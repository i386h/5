<!-- { "loadSidebar": true } -->
　　川牛膝（去芦） 山药（各一两五钱） 杜仲（姜汁拌炒丝断） 巴戟（去心） 山茱萸（去核） 肉苁蓉（酒浸洗新瓦上焙干） 五味子 白茯苓（去皮） 茴香（炒） 远志（去心，甘草同煮，各一两） 石菖蒲 枸杞子（各五钱） 熟地黄（二两）

　　上为细末，红枣肉和炼蜜为丸，如梧桐子大，每服七十丸，淡盐汤或温酒空心下。与上虎潜丸相间服之，佳。所谓补阴和阳，生血益精，润肌肤，强筋骨，性味清而不寒，温而不热，非达造化之精微者，未足以议于斯也。

　　补肾丸

　　（丹溪）

　　黄柏 龟板（各二两） 杜仲（各根据前制） 牛膝 陈皮（各二两） 干姜（五钱，冬加） 五味子（二钱，冬用一两）

　　上为细末，姜汁糊或酒糊为丸服，温酒或白汤空心下。

　　补天丸

　　紫河车（一具，即产孩胞衣也。古方不分男女。世传男用女胎、女用男胎者，俱以初胎者为胜，似为有理。若不可得，但求肥盛无病妇人者，俱可用。初取得，长流水洗净，去筋膜，以篾笼盛之，外以纸糊，使不泄气，焙干，要用时，以米醋浸一宿，焙干用）

　　上以前补肾丸药为末，同河车再研极细，酒糊为丸。或新取紫河车蒸熟，同前药末捣烂为丸亦可。

　　虚劳者，当以骨蒸药佐之。一云：气虚加补气药，血虚加补血药。

　　一方 用侧柏叶、乌药叶，俱以酒浸，九蒸九曝，亦同紫河车为丸，名补肾丸。

　　六味地黄丸

　　（局方） 治肾经虚损，久新憔悴，盗汗发热，五脏齐损，瘦弱虚烦，骨蒸痿弱，下血咯血等证。

　　干山药 山茱萸（去核，各四两） 泽泻（去毛） 牡丹皮 白茯苓（各三两） 熟地黄（八两）

　　上为细末，炼蜜为丸，如梧桐子大，每服五十丸，白汤下。

　　人参固本丸

　　（局方）

　　天门冬（去心） 麦门冬（去心） 生地黄（各二两） 人参（去芦，一两） 熟地黄（二两）

　　上各焙干，同磨为末，勿犯铁器，炼蜜为丸。或只以天门冬、熟地黄二味，量酒浸捣膏，同三味末，杵千余下，丸如梧桐子大，每服五、七十丸，空心姜盐汤下。忌萝卜。

　　人参膏

　　（丹溪）

　　人参一味，不拘多少，去芦细切，量水于银石器内，慢火煎如稠饧，瓷器盛贮，每服一、二匙，白汤点服。

　　补中益气汤

　　（东垣） 治饮食失节，劳役所伤，暴伤元气，恶寒发热，证似伤寒者。（方见内伤门。）

　　益胃升阳汤

　　（东垣） 血脱益气，古圣人之法也，先补胃气，以助生发之气，故曰阳生阴长，诸甘药为之先务，举世皆以为补，殊不知甘能生血，从阳而引阴也，故先理胃气，盖人之身谷为宝也。

　　柴胡 升麻（各二分五厘） 当归身（酒洗） 炙甘草 陈皮（各五分） 人参（久嗽不用） 炒神曲（各七分五厘） 黄 （一钱，蜜炙） 白术（一钱五分） 生黄芩（二分）

　　上细切，作一服，水二盏，煎至一盏，温服。如腹中痛，每服加白芍药五分，中桂二分。如渴或口燥，加葛根三分。

　　 附汤

　　（严氏） 治阴虚气弱，虚汗大出不止，肢体倦怠。

　　川附子（炮） 黄 （蜜炙，各二钱）

　　上细切，作一服，加生姜三片，大枣二枚，水一盏半，煎至一盏，温服。

　　参附汤

　　（严氏） 治真阳虚乏，上气喘息，自汗盗汗，短气，头旋眼花。

　　人参（五钱） 川附子（炮去皮脐，一两）

　　上细切，分作三服，加姜水煎，温服。

　　茯神汤

　　（济生） 治六脉虚软，咳则心痛，喉仲介介，或肿或痛。

　　茯神 人参 远志 通草 麦冬（去心） 黄 （蜜炙） 桔梗（各六分） 甘草 五味子（各三分）

　　上细切，作一服，加生姜一片，水煎服。

　　补气汤

　　（瑞竹堂方） 治气虚，脉浮而软，怔忡无时。

　　黄 （二分，一本作二钱） 人参 甘草（各一钱） 麦门冬（去心） 桔梗（去芦，各七分）

　　上细切，作一服，加生姜三片，水二盏，煎至一盏，温服。

　　延寿丹

　　（千金） 治诸虚百损，怯弱欲成痨瘵，及大病后虚损不复。凡人于中年后常服，可以却疾延年。

　　五味子 菟丝子（煮烂，另研） 川牛膝 杜仲（姜汁拌炒丝断） 川归（酒浸） 山药 天门冬 麦门冬（去心）

　　生地黄 熟地黄（各一两） 肉苁蓉（二两） 人参 白茯苓 大茴香 泽泻 地骨皮 鹿茸 菖蒲（九节者） 花椒 巴戟（去心） 远志（去心） 覆盆子（炒去汁） 枸杞子 柏子仁（各五钱）

　　上共磨为细末，勿犯铁器蒸捣，炼蜜为丸，如梧桐子大，每服一百丸，空心温酒或姜盐汤下。如大便溏、小便不利，加车前子二两。如精滑或梦遗，加赤石脂、山茱萸肉各五钱。忌萝卜菜。

　　斑龙丸

　　（青囊集方） 治真阴虚损，老人虚人常服，延年益寿。

　　鹿角胶（炒成珠子） 鹿角霜 菟丝子（酒浸研细） 柏子仁（取仁洗净） 熟地黄（各半斤） 白茯苓 补骨脂（各四两）

　　上磨为细末，酒煮米糊为丸，或以鹿角胶入好酒烊化为丸，如梧桐子大，每服五十丸，空心姜盐汤下，昔蜀中有一老人货此药于市，自云寿三百八十岁矣，每歌曰：尾闾不禁沧海竭，九转金丹都谩说，惟有斑龙顶上珠，能补玉堂关下阙。当时有学其道者，传得此方。

　　桂枝加龙骨牡蛎汤

　　（仲景） 治六脉芤动微紧，男子失精，女人梦交，及盗汗自汗等证。

　　桂枝 白芍药（各三钱） 甘草（炙，二钱） 龙骨 牡蛎（各三钱）

　　上细切，加姜枣，水煎（愚恐此证不可用姜）。

　　（祖传方）

　　治心虚手振。

　　川归身（一两五钱） 川芎（一两） 粉甘草（一两五钱） 生地黄（一两五钱） 远志（去心，二两五钱） 酸枣仁 柏子仁（各三两） 人参（一两） 辰砂（五钱另研） 金箔（二十斤） 麝香（一钱） 琥珀（三钱） 茯神（七钱） 胆南星（五钱） 半夏（五钱） 石菖蒲（六钱）

　　上为极细末，蒸饼为丸，如绿豆大，辰砂为衣，每服七、八十丸，津唾咽下，或姜汤送下。

　　（医案）

　　本邑在城金儒元，国子生也，年五十余，身略瘦，十年前得内伤挟外感证，一医用发表疏利之剂，十数日后，热虽退而虚未复，胸中痞满，气促眩运，召予治。以补中益气汤，间与东垣消痞丸、陈皮枳术丸等药调理而安，但病根未尽除而住药，故眩运或时而举，不甚重来。延至此年，因往杭城跋涉辛苦，而兼色欲之过，还家眩运大作。历数医，皆与防风、羌活、荆芥、南星、半夏、苍术等去风散湿消痰之剂，病愈重，一日十数次厥去，片时夏苏，凡动或转侧，即厥不知人事。举家徨徨叫哭，召予治，诊其六脉皆浮洪而濡。予晓之曰：此气血大虚证，幸脉不数而身无大热，不死。但恐病愈后，而有数年不能下榻行动。病者曰：只要有命，卧亦甘心。与大补气血之药，倍人参、黄 ，或加附子引经，合大剂一日三帖，又煎人参膏及作紫河车丸、补阴丸之类间服，如此调理二月余，服煎药二百余帖，丸药三、五料，用人参五六斤，其证渐不厥，饮食如故，但未能行动耳。次年闻王布政汝言往京师，道经兰溪，以舟载去彼，俟候求诊。

　　王公曰：此证阴虚，风痰上壅，因误服参、 多，故病久不愈。立方以天麻、菊花、荆芥、川芎等清上之药，亦未见效，住药。后越五、六年，方得起而步履如初。儒元不思昔日病剧而借参、 等药之功，遂以王公之语，归咎于予用药之误。

　　噫！彼时若非峻补，何以得一儒元见王公耶。呜呼！此诚得鱼忘筌、得兔忘蹄也，可胜叹哉。

　　东阳邑庠邹掌教先生一证，发大汗战，鼓栗振掉，片时许，发燥热，身如火烧，又片时许，出大汗如雨，身体若冰冷而就发寒战如前，寒后有热，热后有汗，三病继作而昼夜不息。庠生卢明夫与作疟症治，不效。召予，诊其右手阳脉数而浮洪无力，阴脉略沉小而亦虚，左三部比右差小而亦浮软。予曰：此阳虚证也。用补中益气汤，倍参、 ，减升、柴一半，加尿浸生附子一钱半，炒黄柏三分，干姜、薄桂各五分，大枣一枚，同煎服。一服而病去三分，二服而减半，四服寒热止而身尚有微汗，减去桂、附、干姜一半，服二帖全愈。

　　卷之三

　　劳极

　　论

　　《内经》曰：阴虚生内热。又曰：阴气者，静则神藏，躁则消亡，饮食自倍，肠胃乃伤。又曰：有所劳倦，形气衰少，谷气不盛，上焦不行，下脘不通，而胃气热，热气熏胸中，故内热。是故欲养阴而延生者，心神宜恬静而毋躁扰，饮食宜适中而无过伤，风寒暑湿之谨避，行立坐卧之有常，何劳怯之有哉。今也嗜欲无节，起居不时，七情六欲之火，时动乎中，饮食劳倦之过，屡伤乎体，渐而至于真水枯竭，阴火上炎，而发蒸蒸之燥热，或寒热进退，似疟非疟，古方名曰蒸病，或二十四种，或三十六种，名虽不同，证亦少异。大抵不过咳嗽发热，咯血吐痰，白浊白淫，遗精盗汗，或心神恍惚，梦与鬼交。妇人则月闭不通，日渐 羸，渐成劳极之候。夫病此者，始多未免姑息日久，直至发热不休，形体瘦甚，真元已脱，然后求医治疗，虽仓、扁复生，莫能救其万一，良可叹哉！虽然一人未足怜也，况其侍奉亲密之人，或同气连枝之属，熏陶日久，受其恶气，多遭传染，名曰传尸，又曰丧尸，曰飞尸，曰遁尸，曰 ，曰尸注，曰鬼注，盖表其传注酷虐，而神妙莫能以测之名也。虽然，未有不由气体虚弱、劳伤心肾而得之者。初起于一人不谨，而后传注数十百人，甚而至于灭族灭门者，诚有之矣。然此病最为可恶，其热毒郁积之久，则生异物恶虫，食人脏腑精华，变生诸般奇状，诚可惊骇。是以劳伤于肝胆者，则为毛虫，如刺 瓦蛆之属，食人筋膜。劳伤于心与小肠者，则为羽虫，如灯蛾蚊虻禽鸟之形，食人血脉。劳伤于脾胃者，则为 虫，如婴孩蚯蚓之类，食人肌肉。劳伤于肺与大肠者，则为介虫，如龟鳖虾蟹之状，食人肤膏。伤于肾与膀胱者，则为鳞虫，如鱼龙鲮鲤之形，食人骨髓；或挟相火之势，亦如羽虫之酷者鸱枭之类。为状不一，不可胜纪。凡人觉有此证，便宜早治，缓则不及事矣。治之之法，一则杀其虫，以绝其根本。

