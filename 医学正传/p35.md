<!-- { "loadSidebar": true } -->
　　上件焙干，炒令黄色，研为细末，炼蜜为丸，如梧桐子大，新汲水下五丸，三服后渐加至十丸，服之二十日，百病皆愈，三尸九虫尽灭，更无传注之患耳。

　　治劳嗽，

　　轻骨散

　　乌梅 龙胆草 胡黄连 贝母 知母 鳖甲（酥炙） 桔梗 秦艽 柴胡 甘草（炙） 栀子 人参 青蒿（酒煮）

　　阿胶（炒成珠子） 杏仁（去皮尖，炒）

　　上件各等分，晒干为末，用好京墨一块，以井花水磨，调前药末作饼子，如大指头大，透风处阴干二七日。每用一饼，以井花水磨化，又用没药五分，磨成一盏，更加黄柏末二钱，同煎数沸，倾入盏内，频频打转，于五更时轻轻起服，服后就睡仰卧，甚者不过三服。

　　治劳嗽，

　　蛤蚧散

　　白茯苓（一两，去皮细切，入铫内，慢火炒） 知母（二两，去毛，用酥醋炙令黄熟） 杏仁（六两，去皮尖及双仁者，炒干，用纸包敲出其油） 桑白皮（二两，以真酥炙黄色） 贝母（二两，用酥醋炙令黄色） 甘草（二两，酥醋炙三、五次，紫黄色） 蛤蚧（雌雄一时，入酥醋内浸透，慢火干，再用酥醋别炙七次，令黄色，不得焦） 人参（一两，用酥醋炙三、五次，令黄色，不得焦） 乳酥（真者四十两，切作骰子大块，入罐内溶成汁，入极酸上好米醋半斤和匀，用制前药，醋不宜多，多则稀不堪用）

　　上为末，每服二钱，水一盏，煎至七分，和渣服，忌油腻生冷毒物。久患嗽者，初服此药必斗嗽加甚，须勤服，久则可安须自保养为妙。

　　治劳热，

　　蛤蚧饮子

　　（青囊方）

　　黄芩（五钱） 蛤蚧（一对，洗净，酒醋浸炙黄色） 麻黄（不去根节） 胡黄连 秦艽（去芦） 青蒿 人参 柴胡（去芦） 甘草（生） 生地黄（酒浸洗） 熟地黄（酒洗） 知母（去毛，酒洗） 贝母 杏仁（去皮尖及双仁者炒，另研，以上各五钱） 鳖甲（一两，酒酥炙） 桔梗 草龙胆 木香（各二钱五分）

　　上为细末，每服二钱，加乌梅、姜、枣，煎服。

　　附蒸病：古今录验：

　　五蒸汤

　　（丹溪）

　　人参 知母 黄芩（各一钱） 竹叶（七片） 生地黄 干葛（各一钱五分） 茯苓（一钱） 甘草（炙，五分） 石膏（二钱五分） 粳米（一合）

　　上细切，先以水三盏，煎小麦二合，至二盏，去麦煎药，至一盏，温服。随证加减于后：实热，加黄芩、黄连、黄柏、大黄。

　　虚热，加乌梅、秦艽、柴胡、蛤蚧、青蒿、牡丹皮、鳖甲。

　　肺蒸（鼻干），加乌梅、天门冬、麦门冬、紫菀茸。

　　大肠蒸（右鼻孔干痛）加大黄、芒硝。

　　皮蒸（舌白唾血），加石膏、桑白皮。

　　肤蒸（昏昧嗜卧），加牡丹皮。

　　气蒸（鼻干喘促，通身气热），加人参、黄芩、栀子。

　　心蒸（舌干），加黄连、生地黄。

　　小肠蒸（下唇焦），加赤茯苓、生地黄、木通。

　　血蒸（发焦）加生地黄、当归、桂心、童便。

　　脉蒸（唾白浪语，脉络溢，脉缓急不调），加当归、生地黄。

　　脾蒸（唇焦），加白芍药、木瓜、苦参。

　　胃蒸（舌下痛），加石膏、粳米、大黄、芒硝、干葛。

　　肉蒸（食无味而呕，烦躁不安），加白芍药。

　　肝蒸（眼黑），加川芎、当归、前胡。

　　胆蒸（眼色白），加柴胡、栝蒌。

　　筋蒸（甲焦），加川归、川芎。

　　三焦蒸（乍热乍寒），加石膏、竹叶。

　　肾蒸（两耳焦），加生地黄、石膏、知母、寒水石。

　　膀胱蒸（右耳焦），加泽泻、茯苓、滑石。

　　脑蒸（头眩热闷），加生地黄、防风、羌活。

　　髓蒸（髓沸，骨中热），加生地黄、当归、天门冬。

　　骨蒸（齿黑腰痛足逆，变虫食脏），加鳖甲、地骨皮、牡丹皮、当归、生地黄。

　　臀蒸（肢细股肿，腑脏俱热），加石膏、黄柏。

　　胞蒸（小便赤黄），加泽泻、茯苓、生地黄、滑石、沉香。

　　（丹溪活套）云：劳极之证，五脏必归重于一经。假如足胫酸疼，腰背拘急，遗精白浊，面色黧黑，耳叶焦枯，脉沉细数，知其邪在肾也，宜以四物汤加知母、黄柏、五味子、麦门冬、天门冬、泽泻、杜仲、肉桂之类煎，入童便、韭汁、竹沥服。其或心神惊惕，怔忡无时，盗汗自汗，心烦热闷，口舌生疮，咯血面赤，脉洪而数，知其邪在心也，宜以前方去杜仲、泽泻、肉桂，加茯神、胡黄连、莲心、远志、菖蒲、朱砂之类。其或咳嗽喘促，衄血嗽血，皮肤枯燥，鼻塞声沉，时吐痰沫，脉微虚而涩数，知其邪在肺也，宜以四物汤加沙参、麦门冬、五味子、知母、贝母、桔梗、桑白皮、地骨皮、款冬花、紫菀、马兜铃、百合、百部之类煎，入童便、竹沥、姜韭汁服。其或胁痛目赤，面青颊赤，多怒，虚阳不敛，梦与鬼交，甚则卵缩筋急，脉弦而数，知其邪在肝也，宜以四物汤加竹茹、草龙胆、柴胡、黄芩、青皮、竹叶之类。其或面色萎黄，唇吻焦燥，饮食无味，腹痛肠鸣泻利，四肢倦怠，脉虚濡而数，知其邪在脾也，宜以四君子汤加酒炒白芍药、莲肉、薏苡、干山药、猪苓、泽泻、白扁豆之类。

　　凡骨蒸劳热，元气未脱者，灸崔氏四花六穴，无有不安者也。

　　灸崔氏四花穴法：先二穴，令患人平身正立，取一细绳（蜡之勿令展缩），于男左女右脚底贴肉坚踏之，其绳前头与大拇指端齐，后头循当脚根中心向后引绳，从脚 肚贴肉直上，至曲 中大横纹截断（横纹即委中穴）。又令患人解发分两边，令见头缝，自囟门平分至脑后，却平身正坐，取向所截绳一头，令与鼻端齐，引绳向上，正循头缝至脑后贴肉垂下，循脊骨引绳向下，至绳尽处，当脊骨中，以墨点记之（墨点不是灸处）。又取一绳子，令患人合口，将绳子按于口上，两头至吻，却钩起绳子中心至鼻柱根下如△，此便齐两吻截断，将此绳展令直，于前量脊骨上墨点处，横量取平，勿令高下（其量口绳子，先中折，当中以墨记之，却展开绳子横量，却以中折墨点记处，按于脊骨中先点处，两头是穴也），两头以白圈记之。

　　以上是第一次点二穴。

　　次二穴，令患人平身正坐，稍缩臂膊，取一绳绕项，向前双垂，头与鸠尾齐（胸前歧骨间尽处也），双头齐截断，却翻双绳头向后，以绳子中心按于喉咙结喉骨上，其绳两头双垂，循脊骨以墨点记之（墨点不是灸处）。又取一绳子，令患人合口，横量齐两吻截断，还于脊骨上墨点横量如法，绳子两头以白圈记之（白圈是灸处）。

　　以上是第二次点二穴，通前共四穴，同时灸各三七壮，累灸至一百余壮，候灸疮将瘥，又根据后法灸二穴。

　　又次二穴，以第二次量口吻绳子，于第二次双绳头尽处墨点上，当脊骨直上下竖点，其绳子中心放在墨点上，于上下绳头尽处，以白圈记之，白圈是灸处也。

　　以上是第三次点二穴，通前共六穴也，择取离日及火日灸之，一应虚劳发热 羸等证，灸之立愈，真济世之妙法也。

　　四花六穴人形图　

　　白圈是穴，黑点不是穴。

　　卷之四

　　眩运

　　论

　　《内经》曰：诸风掉眩，皆属肝木。又曰：岁木太过，风气流行，脾土受邪，民病飧泄食减，甚则忽忽善怒，眩冒巅疾。虽为气化之所使然，未必不由气体之虚衰耳。其为气虚肥白之人，湿痰滞于上，阴火起于下，是以痰挟虚火，上冲头目，正气不能胜敌，故忽然眼黑生花，若坐舟车而旋运也，甚而至于卒倒无所知者有之，丹溪所谓无痰不能作眩者，正谓此也。若夫黑瘦之人，躯体薄弱，真水亏欠，或劳役过度，相火上炎，亦有时时眩运，何湿痰之有哉。大抵人肥白而作眩者，治宜清痰降火为先，而兼补气之药。人黑瘦而作眩者，治宜滋阴降火为要，而带抑肝之剂。抑考《内经》有曰：风胜则地动。风木太过之岁，亦有因其气化而为外感风邪而眩者，治法宜祛风顺气，伐肝降火，为良策焉。外有因呕血而眩冒者，胸中有死血迷闭心窍而然，是宜行血清心自安。医者宜各类推而治之，无有不痊者也。

　　脉法

　　左手脉数，热多。脉涩而芤，有死血。右手脉实，有痰积。脉虚大，必是久病。

　　左手人迎脉，缓而浮大者，属风。

　　方法

　　丹溪曰：痰在上，火在下，火炎上而动其痰也。此证属痰者多，盖无痰不能作眩也。虽有因风者，亦必有痰。又曰：火动其痰，二陈汤加黄芩、苍术、羌活。挟气虚者，亦以治痰为主，兼补气降火药。

　　去血过多而眩运者，芎归汤。

　　眩运不可当者，以大黄酒炒为末，茶清调下。（急则治其标也）。

　　（以上丹溪方法凡三条）

　　防风通圣散

　　（河间） 治风热眩运。（方见中风门。）

　　半夏白术天麻汤

　　（东垣） 治风痰眩运。（方见头痛门。）

　　加味六君子汤

　　（丹溪） 治气虚痰盛，兼挟风邪，眩运不休者。

　　陈皮（去白，一钱） 半夏（汤泡透，一钱五分） 茯苓（一钱） 甘草（炙，五分） 荆芥穗（五分）

　　上细切，作一服，加生姜三片，大枣二枚，水二盏，煎至一盏，去渣，入竹沥一大匙，温服。

　　六合汤

　　（良方） 治风虚眩运。

　　四物汤加秦艽、羌活为佐，水煎服之。

　　玉液汤

　　（严氏方）治七情感动，气郁生涎，随气上冲，头目眩运，心嘈忪悸，眉梭骨痛。

　　大半夏（汤泡七次，去皮脐）

　　上以一味薄切成片，每服四钱，加生姜十片煎，入沉香磨水一呷服，大效。

　　芎术汤

　　（严氏方）治冒雨中湿，眩运呕逆，头痛不食等证。

　　川芎 半夏（泡透） 白术（各一钱二分） 甘草（炙，六分）

　　上细切，作一服，加生姜七片，水一盏半，煎至一盏，温服。

　　川芎散

　　（本事方）治风眩运。

　　山茱萸（一两，去核） 山药 甘菊花 人参 茯神 小芎 （各五钱）

　　上为细末，每服二钱，温酒调下。

　　（丹溪活套）云：眩运者，中风之渐也。如肥白人，气虚而挟痰者，四君子汤倍蜜炙黄 ，加半夏、橘红，或少加川芎、荆芥穗，以清利头目也。如痰盛而挟气虚者，二陈汤加人参、白术、黄 ，或少加炮附子煎，入竹沥、姜汁服。

