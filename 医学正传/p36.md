<!-- { "loadSidebar": true } -->
　　如体瘦血虚而痰火兼盛者，二陈汤合四物，加片芩、薄荷煎，入竹沥、姜汁、童便服。如诸般眩运，挟风则加防风、荆芥、天麻、秦艽等药，挟热加片芩、黄连、栀子之类，挟寒加干姜、官桂、附子之属，无有不安者也。

　　卷之四

　　头痛

　　论

　　《内经》曰：新沐中风，则为首风。又曰：首风之状，头面多汗恶风，当先风一曰则病甚，头痛不可以出内，至其风曰则病少愈。东垣曰：《金匮真言》论曰：东风生于春，病在肝， 在颈项，故春气者病在头。又诸阳会于头面，如足太阳之脉病冲头痛，足少阳之脉病头角颔痛。夫风从上受之，风寒伤上，邪从外入，客于经络，令人振寒，头痛身重恶寒，治在风池、风府，调其阴阳，不足则补，有余则泻，汗之则愈，此伤寒头痛也。头痛耳鸣、九窍不利者，肠胃之所生，乃气虚头痛也。心烦头痛者，病在膈中，过在手巨阳、少阴，乃湿热头痛也。如气上不下，头痛癫疾者，下虚上实也，过在足少阴、巨阳，甚则入肾，寒湿头痛也。如头半寒痛者，先取手少阳、阳明，后取足少阳、阳明，此偏头痛也。

　　有真头痛者，甚则脑尽痛，手足寒至节者，死不治。有厥逆头痛者，所犯大寒内至骨髓，髓者以脑为主，脑逆故令头痛齿亦痛也。凡头痛皆以风药治之者，总其大体而言之也。高巅之上，惟风可到，故味之薄者，阴中之阳，乃自地升天者也。然亦有三阴三阳之异。故太阳头痛，恶风脉浮紧，川芎、羌活、独活、麻黄之类为主。少阳经头痛，脉弦细，往来寒热，柴胡为主。阳明头痛，自汗发热恶寒，脉浮缓长实者，升麻、葛根、石膏、白芷为主。太阴头痛，必有痰体重，或腹痛为痰癖，其脉沉缓，苍术、半夏、南星为主。少阴经头痛，三阴三阳经不流行，而足寒气逆为寒厥，其脉沉细，麻黄、细辛、附子为主。厥阴头顶痛，或吐涎沫厥冷，其脉浮缓，吴茱萸汤主之。血虚头痛，川归、川芎为主。气虚头痛，人参、黄 为主。气血俱虚头痛，调中益气汤少加川芎、蔓荆子、细辛、其效如神。白术半夏天麻汤，治痰厥头痛药也。清空膏，乃风湿热头痛药也。羌活附子汤，治厥逆头痛药也。如湿气在头者，以苦药吐之，不可执方而治。先师尝病头痛，发时面颊青黄，晕眩目不欲开，懒言，身体沉重，兀兀欲吐。洁古曰：此厥阴、太阴合病，名曰风痰头痛，以局方玉壶丸治之，更灸侠溪穴即愈。是知方者体也，法者用也，徒执体而不知用者弊，体用不失，可谓上工矣。学人其可执一而不知变乎。

　　脉法

　　《内经》曰：寸口脉中手短者，头痛也。

　　《脉经》曰：阳弦则头痛。又曰：寸口脉浮，中风发热头痛。

　　脉紧头痛，是伤寒邪。脉紧上寸口者，伤风头痛。

　　脉诀云：头痛短涩应须死，浮滑风痰皆易除。

　　方法

　　丹溪曰：头痛多主于痰，痛甚者火多，宜清痰降火。

　　劳役下虚之人，似伤寒发热汗出，两太阳穴痛甚，此相火自下冲上，宜补中益气汤加川芎、当归，甚者加知母、蔓荆子、细辛。

　　诸经气滞，亦作头痛，宜分经理气治之。

　　偏头风，在右属痰属热，痰用苍术、半夏，热用酒制片黄芩；在左属风及血虚，风用荆芥、薄荷（或云荆芥、薄荷是头痛要药，宜详证加用），血虚用芎、归、芍药、酒黄柏。诸家不分所属，故药多不效。少阳偏头痛者，多大便秘，或可下之。

　　一方

　　 治风湿热头痛神效。

　　片芩（一两，酒制炒） 苍术 羌活 防风（各五钱） 苍耳子（三钱） 细辛（二钱）

　　上为细末，以生姜一片擂细，和药末三钱捣匀，茶清调下。一方有生甘草、酒连、川芎、炒半夏曲，无防风、细辛。

　　一方

　　 治少年强壮人，气实有痰，或头晕而重痛，立效。

　　大黄（酒拌炒干，再拌三次）

　　上为细末，茶清调下三钱，立效。

　　一方

　　 治眉梭骨痛，属风热与痰。

　　白芷 片芩（酒制炒）

　　上各等分，为细末，每服二钱，茶清调下。

　　选奇汤

　　（局方） 治眉骨痛不可忍，神效。

　　羌活 防风（各三钱） 甘草（一钱，夏生，冬炒） 酒片芩（一钱半，冬不用，热甚者冬亦炒用）

　　上细切，作一服，水一盏半，煎至一盏，食后服。

　　又方

　　（局方）因风寒，眉骨痛不止者。

　　川乌 草乌（各一钱，以上二味俱用童便浸二宿炒用） 细辛 羌活 片芩（酒拌炒） 甘草（炙，各五分）

　　上为细末，分二服，茶清调下。

　　清空膏

　　（东垣） 治偏正头痛，年深久不愈者。善疗风湿热头痛，上壅头目及脑痛不止者。除血虚头痛不治。

　　川芎（五钱） 柴胡（七钱） 黄连（酒炒） 防风（去芦） 羌活（各一两） 甘草（炙一两五钱） 片黄芩（三两，切片，酒拌湿，一半炒，一半晒干）

　　上为细末，每服二钱，热盏内入茶清少许，汤调如膏，临卧抹口内，少用白汤送下。如苦头痛，每服加细辛二分。

　　如太阴脉缓有痰，名痰厥头痛，减羌活、防风、川芎、甘草，加半夏曲一两五钱。如偏正头痛服之不愈，减羌活、防风、川芎一半，加柴胡一倍。如发热恶热而渴，此阳明头痛，只服白虎汤加香白芷，立愈。

　　半夏白术天麻汤

　　（东垣） 治痰厥头痛，眼黑头旋，恶心烦闷，气促上喘，无力以言，心神颠倒，目不敢开，如在风云中，头苦痛如裂，身重如山，四肢厥冷，不得安卧。

　　黄柏（一分半） 干姜（二分） 泽泻 白茯苓 天麻 黄 人参 苍术（各三分半） 神曲（炒） 白术（各五分） 麦 面 半夏（汤泡，去皮脐） 橘红（各七分半）

　　上细切，共作一服，水二盏，加生姜三片，煎至一盏，去渣稍热服，食前，可一服而愈。此头痛苦甚，谓之足太阴痰厥头痛，非半夏不能除。眼黑头旋，风虚内作，非天麻不能疗。黄 甘温，泻火补气，实表止汗。人参甘温泻火，补中益气。二术俱苦甘温，除湿补中。泽泻、茯苓利小便，导湿。橘皮苦温，益气调中。神曲消食，荡胃中滞气。大麦 ，宽中助脾。干姜辛热，以涤中寒。黄柏苦寒，酒洗以疗冬天少火在泉发躁也。

　　安神汤

　　（东垣） 治头痛，头旋眼黑。

　　生甘草 炙甘草（各二分） 柴胡 升麻 生地黄（酒浸洗，各五分）

　　防风（二分半） 知母（酒浸，炒，五分） 黄柏（酒拌，炒） 羌活（各一钱） 黄 （一钱五分）

　　上细切，作一服，水二盏，煎至一盏半，加蔓荆子五分，川芎三分，再煎至一盏，去渣临卧稍热服。

　　彻清膏

　　（东垣）

　　蔓荆子 细辛（各一钱） 薄荷叶 川芎（各三钱） 生甘草 炙甘草（各五钱） 本（一两）

　　上为细末，每服二钱，食后茶清调下。

　　川芎散

　　（东垣） 治头目不清利。

　　川芎（五钱） 柴胡（七钱） 羌活 防风 本 生甘草 升麻（各一两） 炙甘草 生地黄（各一两半） 酒黄莲（炒） 酒片芩（各三两）

　　上为细末，每服二钱，食后茶清调下。

　　白芷散

　　（一名郁金散，东垣）治诸热，苦头痛。

　　郁金（一钱） 白芷 石膏（各二钱） 雄黄 芒硝 薄荷叶（各三钱）

　　上为细末，口含水，鼻内搐之。

　　羌活清空膏

　　（东垣）

　　蔓荆子（一钱） 黄连（三钱） 羌活 防风 甘草（各四钱） 片芩（一两）

　　上为细末，每服一钱，茶清调下，食后或临卧服。

　　清上泻火汤

　　（东垣）昔有人年少时气弱，常于气海、三里穴节次灸之，至年老成热厥头痛，虽冬天大寒，犹喜寒风，风吹之头痛即愈，略来暖处或见烟火，其痛夏作，此灸之过也。

　　荆芥穗 川芎（各二分） 蔓荆子 当归身 苍术（各三分） 酒黄连 生地黄 本（各四分） 生甘草（二分）

　　升麻 防风（各三分半） 酒黄柏 炙甘草 黄 （各五分） 酒黄芩 酒知母（各七分） 羌活（八分） 柴胡（一钱） 细辛（三分） 酒红花（少许）

　　上细切，作一服，水二盏，煎至一盏，去渣，食后稍热服。

　　细辛散

　　（东垣） 治偏正头痛。

　　细辛 瓦松（各二分） 生黄芩 芍药（各三分半） 酒黄连 川芎（各五分） 黄芩（酒炒） 甘草（炙，各八分） 柴胡（去芦，一钱）

　　上细切，作一服，水一盏半，煎至一盏，食后服。

　　羌活汤

　　（东垣） 治风热壅盛，上攻头目昏眩。

　　甘草（炙，一分半） 泽泻（三分） 酒栝蒌根 白茯苓 酒黄柏（各四分） 柴胡（五分） 防风 酒黄芩 酒黄连 羌活（各六分）

　　上细切，作一服，水二盏，煎至一盏，食后或临卧服。

　　一粒金

　　（东垣） 治偏头风。

　　荜茇（一两半，以猪胆汁拌匀入胆内，悬挂阴干用） 玄胡索 青黛 白芷 川芎（各一两）

　　上为细末，无根水为丸，每用一丸，以无根水化开，搐鼻内，外以铜钱二、三文咬口内，出涎。

　　羌活附子汤

　　（东垣） 治客寒犯脑痛，及齿亦痛，名曰脑风。

　　麻黄（不去节） 附子（炮） 防风 白芷 僵蚕 黄柏（各七分） 羌活 苍术（各五分） 升麻（二分） 黄（三分） 甘草（二分） 佛耳草（三分无嗽不用）

　　上细切，作一服，水二盏，煎至一盏，去渣温服。

　　麻黄附子细辛汤

　　（仲景方）治三阴三阳经不流行，而足寒气逆为寒厥头痛，其脉沉细。

　　麻黄 细辛（各六钱） 附子（一个，去皮脐，生用）

　　上细切，水三升三合，先煮麻黄令沸，减七合，掠去上沫，纳诸药，煎取一升，去渣分三服。

　　吴茱萸汤

　　（活人） 治厥阴头项强痛，或吐痰沫厥冷，其脉浮缓。

　　吴茱萸

　　（热水泡三、五次） 生姜（各五钱） 人参（二钱五分）

　　上细切，作一服，水二盏，大枣一枚，煎至一盏，去渣温服。

　　加味调中益气汤

　　（东垣） 治气血俱虚头痛，其效如神。

　　陈皮 黄柏（酒炒，各三分） 升麻（去粗皮） 柴胡（去芦，各四分） 人参 甘草（炙） 苍术（各六分，米泔浸） 黄 （一钱） 川芎（六分） 蔓荆子（三分，杵去皮） 细辛（二分）

