<!-- { "loadSidebar": true } -->
　　上以一味取五钱重，入真腊茶一钱，同研细为末，分作二服，每服用水一盏，煎七分，去渣，入蜜一匙，稍冷服。

　　酒煮当归丸

　　（东垣） 治小腹寒痛，及妇人白带疝 大寒等证。

　　茴香（五钱） 黑附子（炮） 良姜（各七钱） 当归（一两）

　　上四味细切，以上好无灰酒一升半，煮至酒干尽，焙干入后药：炙甘草 苦楝（生用） 丁香（各五钱） 木香 升麻（各一钱） 柴胡（二钱） 炒黄盐 全蝎（各三钱） 玄胡索（四钱）

　　上与前四味同研为细末，酒煮面糊为丸，如梧桐子大，每服五、七十丸，空心淡醋汤下。忌油腻、冷物及酒、湿面。

　　黄连汤

　　（河间） 治胸中有热，胃中有邪气，腹内痛甚，时欲呕吐。此药升降阴阳。

　　黄连（酒炒） 甘草（炙） 干姜 桂枝（各五钱） 人参（二钱） 半夏（半合，泡七次，去皮脐）

　　上细切，入大枣二枚，量水煎服。

　　芍药甘草汤

　　（河间） 治四时腹痛。

　　白芍药（酒炒） 甘草（炙）

　　上各等分，每服五钱，细切，入生姜三片，水一盏半，煎至一盏，温服。《医垒元戎》云：腹痛脉弦伤气，用本药；脉洪伤金，加黄芩；脉缓伤水，加桂枝；脉涩伤血，加当归；脉迟伤寒，加干姜。

　　加减小柴胡汤

　　（河间） 治寒热脉弦腹痛本方去黄芩，加白芍药。

　　四物苦楝汤

　　（河间） 治脐下虚冷腹痛。

　　四物汤

　　（六钱）加玄胡索、苦楝（各一钱五分）。

　　上细切，水二盏，煎至一盏，温服。

　　增损当归丸

　　（河间） 治三阴受邪，心腹 痛。

　　四物汤（五钱） 防风 独活 全蝎（各五钱） 续断（原方无） 茴香（各一两） 苦楝（酒煮） 玄胡索（炒）

　　木香 丁香（各二钱）

　　上为细末，酒糊为丸，如梧桐子大，每服五十丸，白汤下。

　　苦楝丸

　　（河间） 治奔豚小腹作痛。（方见疝气门。）

　　一捏金散

　　（局方） 治脐腹大痛，及奔豚小肠气等证。

　　玄胡索 川楝子（酒煮） 全蝎（去毒，炒） 茴香上各等分，为细末，每服二钱匕，热酒调下，神验。

　　（丹溪活套）云：凡腹痛多是血脉凝涩不行，必用酒炒白芍药，恶寒而痛加桂，恶热而痛加黄柏。如腹痛欲以物拄按者属虚，用人参、白术、干姜、官桂之类。如腹痛手不可按者属实，宜用建中汤加大黄，或调胃承气汤加桂枝类下之而愈。如因饮食过伤而作痛者，必问因伤何物。如伤生冷硬物而作痛者，东垣木香见 丸、三棱消积丸之类。如伤热物而作痛者，枳实导滞丸、三黄枳术丸之类。看强弱缓急，用而下之。如气虚之人，因饮食过伤而腹痛者，宜补泻兼施，用二陈汤加川芎、白术、神曲、麦芽、人参、苍术之类，或送下前推积等丸子以下之。如腹中常觉有热而暴痛暴止者，此为积热，宜调胃承气汤之类下之。如因跌扑损伤而作痛者，此瘀血证，宜桃仁承气汤，抵当汤之类，逐去其血即愈。

　　如因事损伤，或酒后涉水，血凝腹痛者，大承气汤加桂。

　　（医治）

　　一黄氏妇，年五十余，小腹有块作痛二月余。一医作死血治，与四物加桃仁等药，不效；又以五灵脂、玄胡索、乳香、没药、三棱、莪术等作丸服，又不效。召予治，诊其六脉皆沉伏，两尺绝无。予曰：乃结粪在下焦作痛耳，非死血也。用金城稻 烧灰淋浓汁一盏服之，过一时许，与枳实导滞丸一百粒催之，下黑粪如梅核者一碗许，痛遂止。后与生血润肠之药十数帖，调理平安。

　　一壮年男子，寒月入水网鱼，饥甚，遇凉粥食之，腹大痛，二昼夜不止。一医先与大黄丸，不通；又与大承气汤，下粪水而痛愈甚。召予治，诊其六脉皆沉伏而实，面青黑色。予曰：此大寒证，及下焦有燥屎作痛。先与丁附治中汤一帖，又与灸气海穴二十一壮，痛减半。继以江子加陈皮、木香作丸，如绿豆大，生姜汁送下五粒，下五、七次，平安。

　　卷之四

　　腰痛

　　论

　　《内经》曰：足太阳脉令人腰痛，引项脊尻背如重状。少阳腰痛，如以针刺其皮中，循循然不可以俯仰，不可以顾。

　　阳明腰痛，不可以顾，顾如有见者，善悲。足少阴腰痛，痛引脊内廉。厥阴腰痛，腰中如张弓弩弦。太阴腰痛，热甚生烦，腰下如有横木居其中，甚则遗溲。又曰：太阳所至为腰痛。巨阳虚则腰背颈项痛，是动则病项如拔，脊痛腰似折，髀不可以曲。又曰：腰者肾之腑，转摇不能，肾将惫矣。脉经曰：凡有所用力举重，若入房过度，汗出如浴水，则伤肾。

　　肾胀者，腹满引背央央然，腰髀痛。又有肾着之病，从腰以下冷，腰重如带五千钱。若夫腰痛之证，虽有六经见候之不同，锉闪肾着之或异，或瘀血，或风寒，或湿痰流注，种种不一，原其所由，未必不因房室过度、负重劳伤之所致也，经曰邪之所凑、其气必虚是也。治法，虚者补之，杜仲、黄柏、肉桂、当归、五味、菟丝子、天门冬、熟地黄之类。风者散之，麻黄、防风、羌活、独活之类。寒者温之，肉桂、附子、干姜之类。挫闪者行之，当归、苏木、乳香、没药、桃仁、红花之类。瘀血者逐之，大黄、牵牛、桃仁、水蛭、虻虫之类。湿痰流注者消导之，苍术、抚芎、香附、白芷、枳实、橘红、半夏、茯苓之类。宜各类推而治之，不可执一论也。

　　脉法

　　《脉经》曰：尺脉沉，腰背痛。凡腰痛时时失精，饮食减少，其脉沉滑而迟，此为可治。

　　腰痛之脉皆沉弦，沉弦而紧者为寒，沉弦而浮者为风，沉弦而濡细者为湿，沉弦而实者为锉闪。

　　丹溪曰：脉必沉而弦，沉为滞，弦为虚，涩者是瘀血，缓者是湿，滑者伏者是痰，大者是肾虚也。

　　方法

　　丹溪曰：有肾虚，有瘀血，有湿热，有锉闪，有痰。诸腰痛不可用补气药，亦不宜峻用寒凉药。

　　肾虚腰痛，用杜仲、黄柏、龟板、知母、枸杞子、五味子，猪脊骨髓丸服。

　　瘀血宜行血顺气，用补阴丸加桃仁、红花，外用三梭针于委中穴出血，以其血滞于下也。

　　湿宜燥湿行气，用黄柏、杜仲、苍术、川芎之类。

　　戴氏曰：疼之不已，为肾虚也。日轻夜重者，是瘀血也。遇天阴及久坐而发者，是湿也。

　　痰宜南星、半夏，加快气药佐之，使痰随气运。

　　腰曲不能伸者，针委中立愈。

　　肾着为病，其体重，腰冷如冰，饮食如故，小便自利，腰以下冷痛而重治宜流湿兼用温药。

　　（以上丹溪方法凡七条）

　　肾着汤

　　（三因方）治肾着腰痛。

　　干姜（炮） 茯苓（各一钱五分） 甘草（炙，五分） 白术（二钱五分）

　　上每服四钱，水煎服。

　　青娥丸

　　（三因） 治肾虚腰痛，常服壮筋补虚。

　　杜仲（一斤，炒） 生姜（十两，炒） 破故纸（一斤，炒）

　　上为细末，用胡桃肉一百二十个，汤浸去皮膜，研为膏，炼蜜些少，丸如梧桐子大，每服五十丸，盐汤下或姜汤下。

　　立安丸

　　（三因） 治五种腰痛。常服温补肾元，壮健腰脚。

　　破故纸（炒） 干木瓜（各一两五钱） 牛膝（酒洗，一两） 萆 （二两） 杜仲（姜汁炒丝断） 续断（各一两）

　　上为细末，炼蜜丸如梧桐子大，每服五十丸，温酒下。

　　补骨脂丸

　　（局方） 治肾虚及寒湿一切腰痛。

　　萆 （四两，一两用童便浸，一两用米泔浸，一两用盐汤浸，一两用酒浸，各浸一昼夜） 杜仲（四两，炒丝断） 补骨脂（三两，炒香） 胡桃肉（八两，浸去油腻，另研如泥）

　　上以前三味共研为细末，不犯铁器，入胡桃肉，用木杵捣千余下，以糯米糊为丸，秋冬以炼蜜为丸，如梧桐子大，每服五十丸空心温酒下，干物压之。

　　独活汤

　　（东垣） 治劳役腰痛如折。

　　羌活（去芦） 防风（去芦） 独活（去芦） 泽泻（去毛） 肉桂（各三钱，去粗皮） 大黄（酒浸煨熟） 甘草（各二钱） 川归（五钱） 连翘（五钱） 防己（酒炒） 黄柏（酒炒，各二钱） 桃仁（三十个，研）

　　每服一两，酒水煎服。

　　摩腰丹

　　 治寒热腰痛。

　　附子尖 乌头尖 天南星（各二钱五分） 朱砂 干姜（各一钱） 雄黄 樟脑 丁香（各一钱五分） 麝香（当门子，五粒）

　　上为末，蜜丸如龙眼大，每用一丸，生姜汁化开，如浓粥样，烘热置掌中，摩腰上，冷尽粘着肉，烘绵衣缚定，腰热如火，间三日用一丸妙。或加吴茱萸、桂皮。

　　煨肾丸

　　（局方） 治肾虚腰痛。

　　杜仲（三钱，炒丝断）

　　上为细末，以猪腰子一只，薄批作五、七块，以椒、盐腌去腥水，掺药末在内，以荷叶包裹，更加湿纸二、三重外包，慢火煨熟食之，无灰酒送下。

　　补肾丸

　　（丹溪） 治肾虚腰痛。（方见虚损门。）

　　苍术汤

　　（丹溪） 治湿热腰腿疼痛。

　　防风 黄柏（各一钱） 柴胡（二钱） 苍术（三钱）

　　上细切，作一服，水一盏半，煎至一盏，去渣温服。

　　川芎肉桂汤

　　（东垣） 治瘀血在足太阳、足少阴、足少阳三经腰痛。

　　汉防己 防风（去芦，各三钱） 神曲（炒） 独活（各五分） 川芎 柴胡 肉桂 当归梢 甘草（炙） 苍术（各一钱） 羌活（一钱五分） 桃仁（五个，去皮尖，另研细）

　　上细切，作一服，好酒三盏，煎至一盏，去渣稍热服，食远。

　　地龙散

　　（东垣） 治腰脊痛，或打扑损伤，或从高坠下，恶血在太阳经，令人腰脊痛，或髀股胫 中痛不可忍。

　　当归梢（二分） 中桂 地龙（各四分，盐水拌炒） 麻黄（五分） 苏木（六分） 独活 黄柏（盐酒炒） 甘草（各八分） 羌活（一钱二分） 桃仁（六个，去皮尖，研如泥）

　　上细切，作一服水二盏，煎至一盏，去渣温服。

　　拈痛汤

　　（东垣） 治湿热为病，肩背沉重，肢节腰胁疼痛，胸膈不利。

　　白术（四分） 人参（去芦） 升麻 苦参（酒炒） 葛根 苍术（各五分） 防风（去芦） 知母（去毛，酒洗）

　　泽泻 黄芩 猪苓（去皮） 当归（各六分） 甘草（炙） 生黄芩（酒洗） 茵 （酒炒） 羌活（各八分）

　　上细切，作一服，水二盏，煎至一盏，去渣温服。
