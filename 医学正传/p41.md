<!-- { "loadSidebar": true } -->
　　《脉经》曰：脉滑者多血少气，涩者少血多气，大者血气俱多。脉来大而坚者血气俱实，小者血气俱少。脉来细而微者血气俱虚。代者气衰。细者气少。浮而绝者气欲绝。弦大而滑中有短气。尺脉涩而坚，为血实气虚。尺脉细而微，血气俱不足也。

　　刘立之曰：下手脉沉，便知是气，沉极则伏，涩弱难愈。其或沉滑，气兼痰饮病也。

　　方法

　　丹溪曰：周流乎一身以为生者，气也。苟内无所伤，外无所感，何气病之有。今冷气、滞气、逆气、上气，皆是肺受火邪，气得炎上之化，有升无降，熏蒸清道，甚而转成剧病。局方例用辛香燥热之剂，以火济火，咎将谁归。又曰：气无补法，世俗之论也，以其为病痞满壅塞，似难于补。不思正气虚者，不能营运，邪滞着而不出，所以为病。经曰：壮者气行则愈，怯者着而为病。苟或气怯，不用补法，气何由行。又曰：冷生气者，出于高阳生之谬言也。病患自觉冷气从下而上者，非真冷也，盖上升之气，自肝而出，中挟相火，自下而上，其热为甚，火极似水，阳亢阴微。又曰：凡气有余便是火，是皆为治之正论也，可不究欤。

　　调气用木香。然木香味辛，气能上升，如气郁而不达，固宜用之；若阴火冲上而用之，则反助火邪而病甚矣，故当用黄柏、知母，而少用木香佐之。

　　禀受素壮而气刺痛，当用枳壳、乌药。若因气不舒而刺痛，当用木香调达之。

　　若肥白人气刺痛者，宜与人参、白术，加枳壳、木香。

　　一方，解五脏结气，益少阴经血，用栀子炒令将黑为末，以生姜汁入汤同煎饮之，其效甚捷。

　　（以上丹溪方法凡五条）

　　清膈丸

　　 治因湿热气滞。

　　黄芩 黄连（各五钱，炒） 香附（一两五钱） 苍术（二两）

　　上为细末，新取红熟栝蒌，去皮捣烂，和丸如绿豆大，每服三、五十丸，白汤下。

　　正气天香汤

　　（河间） 治妇人一切诸气作痛，或上凑心胸，或攻筑胁肋，腹中结块，发渴刺痛，月水因之而不调，或眩晕呕吐，往来寒热，无问胎前产后，一切气候普皆治之。

　　乌药（一钱五分） 香附（六钱） 陈皮 紫苏 干姜（各六分半）

　　上细切，作一服，水一盏半，煎至一盏，去渣稍热服。

　　木香槟榔丸

　　（子和） 此药流湿润燥，推陈致新，滋阴抑阳，散郁破结，活血通经。治男子妇人呕吐酸水，痰涎不利，头目昏眩，并一切酒毒食积，及米谷不化，或下痢脓血，大便秘塞，风壅积热，口苦烦渴，涕唾稠粘，膨胀气满等证。

　　木香 槟榔 青皮（去穣） 陈皮（去白） 黄柏 莪术（煨） 枳壳（麸炒） 黄连（去毛） 大黄（酒拌，湿纸包煨） 黑丑（取头末） 香附（各一两，童便浸） 当归（一两五钱）

　　上为细末，滴水为丸，如梧桐子大，每服五、七十丸，温水下，以利为度。

　　苏合香丸

　　（局方） 大能顺气化痰，并治传尸骨蒸劳瘵，卒暴心痛，小儿惊搐，大人中风卒死等证。

　　沉香 麝香（另研） 诃子（煨去核） 木香 丁香 荜茇 安息香（另研为末，用无灰酒一升煮为膏） 白术 白檀香（各一两） 薰陆香（另研） 苏合油（加入安息膏内） 龙脑（另研，各一两） 朱砂（另研飞，用为衣） 乌犀角屑（各五钱） 香附子（另末，一两）

　　上为细末，研极匀，入安息膏及炼蜜和匀，丸如梧桐子大，空心温酒化下四丸，白汤亦可。

　　苏子降气汤

　　（局方） 治气不升降，痰涎壅塞，气满气痛等证。

　　川归（去头，酒浸） 甘草（炙） 前胡（去芦） 浓朴（姜制，各五分） 肉桂（去粗皮） 陈皮（去白，各七分半） 半夏（泡） 紫苏子（另研，各一钱）

　　上细切，作一服，加生姜三片，大枣一枚，水一盏半，煎至一盏，去渣不拘时服。

　　异香散

　　（局方） 治胃气不和，饮食不化，腹胁膨胀，一切冷气结聚作痛等证。（方见胁痛门。）

　　沉香降气汤

　　（局方） 治阴阳壅滞，气不升降，胸膈痞闷，噫醋吞酸。

　　沉香（四钱） 砂仁（五钱） 甘草（炙，一两二钱） 香附（童便浸一宿，四两）

　　上为细末，每服二钱，入盐少许，白汤调下。

　　复元通气散

　　（局方） 治跌扑损伤，或负重挫闪，致气滞于血分作痛，并一切气不宣通，瘀血凝滞，周身走痛等证。

　　舶上茴香（炒） 穿山甲（ 火煨） 木香（各一两半） 玄胡索（碎炒） 白丑（取头末） 甘草（炙） 陈皮（去白各一两） 当归（一两五钱）

　　今加乳香 没药（各五钱）

　　上为细末，每服二钱，热酒调下，不饮酒人白汤下，病在上食后，病在下食前服。

　　木香流气饮

　　 治诸气痞塞不通，胸膈膨胀，面目虚浮，四肢肿满，口苦咽干，大小便不利。

　　藿香叶 木香（不见火） 浓朴（姜制） 青皮（去白） 香附（去毛，童便浸） 麦门冬（去心） 白芷（各七分半） 甘草（五分） 陈皮（去白，一钱） 大腹皮（酒洗净） 干木瓜 人参（去芦） 蓬莪术（煨） 丁香皮（不见火） 半夏（汤泡，各二分） 赤茯苓（去皮） 石菖蒲（各三分） 草果仁（五分） 紫苏叶 槟榔 白术 肉桂 木通（各六分） 沉香（七分半）

　　上细切，分作二服，每服加生姜三片，大枣一枚，水一盏半，煎至一盏，去渣服。

　　（丹溪活套）云：苍天之气贵乎清净，若浩然充塞乎宇宙之间，以为生生不息之运用者，此一元之正气也。彼为云、为雾、为风雹、为雷霆鼓舞于天地之间者，皆山泽湿热郁蒸之气也。在人者亦犹是焉，其清纯之元气，与血并行，循环无端，未尝有盈亏也。彼冲出横行于脏腑之间，而为痛、为痞满、为积聚等证者，亦犹天地间云雷之鼓舞，因湿热郁蒸而发者也。湿热郁蒸之久在天地，则为霖雨雹雪等物；在人身者，为积聚、为 癖、为痰气痞满之类。治之之法，在胸臆之间而为痞满刺痛伏梁等证者，二陈汤加枳实、黄连、桔梗、栝蒌仁、木香之类。在下焦而为奔豚七疝等证者，本方加桃仁、山楂、栀子、枳核、茴香、川楝、荔核之类。在两胁攻筑作痛者，本方加青皮、柴胡、芍药、草龙胆之类。在中焦而为痞满胀急者，本方加木香、浓朴、槟榔、枳壳，或用平胃散以平其敦阜之气。惟妇人胎前产后一切气疾作楚者，俱用四物汤为主治，加疏通行气之药。此治气之大法也，学人宜细详之。

　　卷之四

　　疝气

　　论

　　《内经》曰：肝脉大急沉，皆为疝。又曰：三阳急为瘕，三阴急为疝。《难经》曰：任脉之为病，其内苦结，男子为七疝。夫所谓七疝者，寒、水、筋、血、气、狐、 ，七者是也。子和曰：寒疝者，囊冷结硬如石，阴茎不举，或控睾丸而痛，得之于坐卧湿地，或寒月涉水，或值雨雪，或坐卧砖石或风冷处，使内过劳，宜以温剂下之，久而无子。水疝者，其状肾囊肿痛，阴汗时出，或囊肿状如水晶，或囊痒而搔出黄水，或少腹按之作水声，得之于饮水醉酒，使内过多，汗出而遇风寒湿之气，聚于囊中，故水冷令人为卒疝，宜以逐水之剂下之（外有漏针法，恐误不录）。筋疝者，其状阴茎肿胀，或溃而为脓，里急筋缩，或茎中作痛，痛极则痒，或挺纵不收，或出白物如精，随溲而下，得之于房室劳伤，及邪术所使，宜以降心火之剂下之。血疝者，其状如黄瓜，在少腹两旁，横骨两端约纹中，俗名便痈，得之于重感春夏大热，劳于使内，气血流溢，渗入脬囊，留而不去，结成痈肿，脓少血多，宜以和血之剂下之。气疝者，其状上连肾 ，下及阴囊，多得于号哭忿怒，则气郁之而胀，号哭怒罢即气散者是也。有一治法，以针出气而愈，然针有得失，宜以散气之药下也。或小儿亦有此疾，俗名偏坠，得之于父已年老，或年少多病，阴痿精怯，强力入房，因而有子，禀胎病也，此证难治，惟筑宾一穴有灸之而愈者（穴法宜考灸经）。狐疝者，其状如仰瓦，卧则入少腹，行立则出腹入囊中，如狐昼出穴而溺，夜入穴而不溺，此疝出入往来上下，正与狐相类也，亦与气疝大同小异，宜以逐气流经之剂下之。 疝者，其状阴囊大如升斗、不痒不痛者是也，得之于地气卑湿，故江淮之间多有之，宜以去湿之剂下之。女子阴户凸出，虽亦此类，乃热则不禁固也，不可便认为虚寒而温之补之，本名曰瘕，宜以苦药下之，以苦坚之。

　　愚按：子和论七疝病源至为详悉，但其处方一以攻下之法为主治，不能使人无疑耳，既曰多由房劳致虚而作，其可一例施之以攻下之法乎。大抵七疝为病，若非房劳所致，即是远行辛苦，涉水履冰，热血得寒而凝滞于小肠、膀胱之分，或湿热乘虚而流入于足厥阴之经，古方一以为寒而纯用乌附等热药为治，我丹溪先生独断为湿热，此发古人之所未发者也。夫热郁于中而寒束于外，宜其有非常之痛，故治法宜驱逐本经之湿热，消导下焦之瘀血，以寒因热用之法立方处治，即邪易伏而病易退也。其攻下之法，愚故未敢试而行之，以俟识者再论，学人宜致思焉。

　　脉法

　　《内经》曰：肝脉大急沉皆为疝，心脉滑搏急为心疝，肺脉沉搏为肺疝。又三阳急为瘕，三阴急为疝。又曰：太阴脉滑则病脾风疝，厥阴脉滑则病狐疝，少阴脉滑则病肺风疝，阳明脉滑则病心风疝，太阳脉滑则病肾风疝，少阳脉滑则病肝风疝。

　　《脉经》曰：寸口脉弦而紧，弦则卫气不行，卫气不行则恶寒，紧则不欲食，弦紧相搏，则为寒疝。

　　趺阳脉浮而迟，浮则为风虚，迟则为寒疝。

　　寒疝绕脐痛，若发则自汗出，手足厥寒，其脉沉弦者，乌头汤主之。

　　方法

　　丹溪曰：疝气者，睾丸连小腹急痛也。有痛在睾丸者，有痛在五枢穴边者，皆足厥阴之经也。或无形，或无声，或有形如瓜，或有声如蛙。自素问而下皆以为寒，盖寒主收引，经络得寒则收而不行，所以作痛。然亦有踢冰涉水终身不病此者，无热故也。大抵此证始于湿热在经，郁而至久，又得寒气外束，不得疏散，所以作痛，若只作寒论，恐为未备。

