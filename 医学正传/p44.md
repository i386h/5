<!-- { "loadSidebar": true } -->
　　因湿者，用苍术、白术，佐以竹沥、姜汁及行气之药。

　　或曰：有湿郁而周身走痛，或关节间痛，遇阴寒即发，当作湿郁治（或用白术一味，酒煎服之，其痛立愈）。

　　肥人多是湿与痰饮，流注经络（脉必滑）；瘦人多是血虚与热（脉必涩）。

　　下部有湿肿痛，用防己、龙胆草、黄柏、知母，固是捷药。若肥人病此，宜苍术、白术、南星、滑石、茯苓之类；瘦人，宜用当归、红花、桃仁、牛膝、槟榔等药。

　　薄桂味淡者，能横行手臂，领南星、苍术等药至痛处。

　　葳灵仙治上体痛风，人虚弱勿用。

　　一方

　　 治上中下痛风。

　　黄柏（酒炒） 苍术（米泔浸一、二宿） 南星（各二两） 神曲（炒） 台芎（各一两） 防风 白芷 桃仁（各五钱） 葳灵仙（酒炒） 桂枝（横行手臂） 羌活（各二钱） 草龙胆（一钱五分） 酒红花（五分）

　　上为细末，神曲糊丸，如梧桐子大，每服一百丸，空腹服。

　　大羌活汤

　　 治风湿相搏，肢节疼痛。

　　羌活 升麻（各一钱） 独活（七分） 苍术 防己 葳灵仙 川归 白术 茯苓 泽泻（各五分）

　　上细切，作一服，水二盏，煎至一盏，去渣空心温服。

　　四妙散

　　 治走注疼痛。

　　葳灵仙（酒浸焙干，五钱） 羯羊角灰（三钱） 苍耳子（一钱五分） 白芥子（一钱半，炒）

　　上为细末，每服一钱匕，姜汤调下。

　　一方

　　 治饮酒湿痰痛风。

　　黄柏（酒炒） 葳灵仙（酒炒，各五钱） 苍术（米泔浸一宿） 羌活（各三钱） 甘草（炙，三钱） 陈皮（去白） 芍药（各一钱）

　　上为细末，每服一钱匕，生姜汤调下。

　　凡因久痢后，两脚酸软疼痛，或膝肿如鼓捶者，此亡阴也，宜以芎、归、熟地黄等补血药治之自愈。挟气虚者，加参、 。挟风湿者，加羌活、防风、白术之类。切不可纯作风治，反燥其血，终不能愈。

　　气血两虚，有痰浊阴火痛风。

　　人参 山药 海石 南星（各一两） 白术 熟地黄 黄柏（酒炒褐色） 龟板（酥炙，各二两） 干姜（烧存性）

　　琐阳（各五钱）

　　上为末，酒糊为丸服。

　　肢节肿痛，痛属火，肿属湿，兼受风寒而发动于经络之中，湿热流注于肢节之间而无已也。

　　麻黄（去根节） 赤芍药（各一钱） 防风 荆芥 羌活 独活 白芷 苍术 葳灵仙 片芩（酒浸） 枳实 桔梗葛根 川芎（各五分） 甘草 当归稍 升麻（各三分）

　　上细切，作一服，水二盏，煎至一盏，去渣服。下焦加酒黄柏，妇人加酒红花，肿多加槟榔、大腹皮、泽泻，更加没药一钱定痛尤妙。一云：脉涩数者有瘀血，宜用桃仁、红花、芎、归加大黄微利之。

　　二妙散

　　 治脚膝下焦湿热成痛。

　　黄柏（酒浸焙干，二两） 苍术（米泔浸，春秋二宿，冬三宿，夏一宿，四两）

　　上为细末，沸汤入姜汁调服。或用蒸饼为丸，姜、盐汤送下。二味皆有雄壮之气，表实气实者加酒少许佐之，有气加气药，血虚加补血药，痛甚者加生姜汁热服。

　　潜行散

　　用黄柏一味酒浸，曝干为细末，每服方寸匕，煎四物汤调下，治血虚阴火痛风药也，多服帖数取效。

　　手臂痛，是上焦湿痰，横行经络中作痛也。

　　半夏 酒芩 白术 南星 香附（各一钱） 陈皮 茯苓（各五分） 苍术（一钱半） 葳灵仙（三钱） 甘草（三分）

　　上细切，作一服，加生姜五片，水二盏，煎至一盏，食后服。

　　加味二陈汤

　　 治臂痛。

　　本方加酒芩、羌活、葳灵仙、入姜水煎，食后温服。

　　一方

　　 治痛风神效。

　　赤芍药 青皮（各一钱半） 紫葳 台芎（各七分半） 葳灵仙 木鳖子（各一钱半） 防风（七分半） 甘草（五分）

　　上细切，作一服，酒煎服之。

　　治妇人胸背胁走痛。

　　赤芍药（一钱） 桂枝 苍术（各五分） 香附 炒黄柏（各一钱） 甘草（五分） 葳灵仙（七钱半，酒拌湿炒）

　　上细切，作一服，水二盏，煎至一盏服。

　　治走注疼痛方。

　　葳灵仙 苍术（米泔浸） 桂枝 川归（酒洗） 桃仁（去皮尖，炒，各一钱） 生桃仁（七个） 甘草（二钱） 川芎（一钱半）

　　上细切，作一服，加生姜五片，水二盏，煎至一盏，入童便、竹沥各半盏，再煎至一盏，热服。忌猪、羊、鸡肉，鱼腥、湿面。

　　定痛丸

　　 治风湿一切痛。

　　乳香 没药 金星草 地龙（去土炒） 五灵脂 木鳖子（去壳）

　　上各等分，为细末，炼蜜为丸，如弹子大，每服一丸，温酒磨化下。或只作小丸，温酒送下亦可。

　　世俗有用草药而获速效者，如用石丝以为之君，过山龙等以为之佐，皆性热而燥者，不能养筋滋阴，但能燥湿病之浅者，湿痰得燥而开，瘀血得热而行，故有速效。若病之深而血少者，愈劫愈虚而病愈深矣，戒之戒之！（以上丹溪方法凡二十六条）

　　黄 酒

　　（局方） 治风寒湿痹，身体顽麻，皮肤燥庠，筋脉挛急，语言蹇涩，手足不遂等证。

　　黄 防风 桂枝 天麻 萆 石斛 虎胫骨（酥炙） 白芍药 当归 云母粉 白术 茵芋叶 木香 仙灵脾甘草 川续断（各一两）

　　上细切，以生绢袋盛，用无灰好酒一斗，以瓷罐浸之，包封罐口，勿令泄气，春五、夏三、秋七、冬十日，每服一盏，温饮之，不拘时候。

　　独活寄生汤

　　（局方） 治肝肾虚弱，感冒风湿，致痿痹，两足缓纵，软弱不仁。（方见腰痛门。）

　　防风天麻散

　　 治风湿麻痹，肢节走注疼痛，中风偏枯，或暴喑不语，内外风热壅滞昏眩。

　　防风 天麻 川芎 羌活 白芷 草乌头 白附子 荆芥穗 当归 甘草（炙，各五钱） 白滑石（二两）

　　上为细末，每服五分，加至一钱，热酒化蜜少许调下，觉药力营运微麻为度。或炼蜜为丸，如弹子大，每服半丸至一丸，热酒化下，白汤亦可。此药散郁干结、宣风通气之妙剂也。

　　舒筋汤

　　（局方） 治臂痛不能举，盖是气血凝滞经络不行所致。一名通气饮子，一名五痹汤，其效如神。

　　片子姜黄（二钱） 甘草（炙） 羌活（各五分） 海桐皮（去外皮） 当归（去头） 赤芍药 白术（各一钱）

　　上细切，作一服，加生姜三片，水一盏半，煎至一盏，去渣，磨沉香水少许入内温服，凡腰以上痛食后，腰以下痛食前服。

　　（祖传方）

　　九藤酒

　　 治远年痛风，及中风左瘫右痪，筋脉拘急，日夜作痛，叫呼不已等证，其功甚速。

　　青藤 钓钩藤 红藤（即理省藤也） 丁公藤（又名风藤） 桑络藤 菟丝藤（即无根藤） 天仙藤（即青木香也）

　　阴地蕨（名地茶，取根，各四两） 忍冬藤 五味子藤（俗名红内消，各二两）

　　上细切，以无灰老酒一大斗，用瓷罐一个盛酒，其药用真绵包裹，放酒中浸之，密封罐口，不可泄气，春秋七日，冬十日，夏五日，每服一盏，日三服，病在上食后及卧后服，病在下空心食前服。

　　加味三妙丸

　　 治两足湿痹疼痛，或如火燎，从足附热起，渐至腰胯，或麻痹痿软，皆是湿为病，此药主之。

　　苍术（四两，米泔浸） 黄柏（二两，酒浸日干） 川牛膝（一两，去芦） 当归尾（一两，酒洗） 川萆 （一两） 防己（一两） 龟板（酥炙，一两）

　　上为细末，酒煮面糊为丸，如梧桐子大，每服一百丸，空心姜盐汤下。

　　川木通汤

　　一男子年四十岁，因感风湿，得白虎历节风证，遍身抽掣疼痛，足不能履地者三年，百方不效，身体羸瘦骨立，自分于死。一日梦与木通汤服愈，遂以四物汤加木通服，不效，后以木通二两锉细，长流水煎汁顿服，服后一时许，遍身痒甚，上体发红丹如小豆大粒，举家惊惶，随手没去，出汗至腰而止，上体不痛矣。次日又如前煎服，下体又发红丹，方出汗至足底，汗干后通身舒畅而无痛矣。一月后，人壮气复，步履如初。后以此法治数人皆验。故录于此，以示后学。

　　熏洗痛风法

　　 治手足冷痛如虎咬者。

　　用樟木屑一斗，以急流水一担熬沸，以樟木屑置于大桶内，桶边放一兀凳，用前沸汤泡之，桶内安一矮凳子，令人坐桶边，放一脚在内，外以草荐一领围之，勿令汤气入眼，恐坏眼，其功甚捷。

　　卷之四

　　痿证

　　论

　　《内经》曰：肺热叶焦，五脏因而受之，发为痿 。心气热为脉痿，则胫纵而不任地。肝气热为筋痿，故筋急而挛。

　　脾气热为肉痿，则胃干而渴，肌肉不仁。肾气热为骨痿，则腰膝不举，骨枯而髓减。又曰：治痿者独取阳明一经，阳明者五脏六腑之海，主润宗筋，能束骨而利机关也。冲脉者经脉之海也，主渗灌溪谷，与阳明合于宗筋、阴阳总宗筋之会，会于气冲，而阳明为之长，皆属于带脉，而络于督脉。故阳明虚则宗筋弛纵，带脉不引，故足痿不用也。治法各补其荥而通其 ，调其虚实，和其逆顺，筋脉骨肉。各以其时受月，则病已矣。言治诸痿宜调补各脏，以待其旺月而病安也。

　　丹溪曰：《内经》谓诸痿起于肺热，又谓治痿独取阳明一经。盖肺金体燥居上而主气，畏火者也。脾土性湿居中而主四肢，畏木者也。火性炎上，若嗜欲无节，则水失所养，火寡于畏而侮所胜，肺得火邪而热矣。木性刚急，肺受热则金失所养，木寡于畏而侮所胜，脾得木邪而伤矣。肺热则不能管摄一身，脾伤则四肢不能为用而诸痿作矣。泻南方则肺金清而东方不实，何脾伤之有，补北方则心火降而西方不虚，何肺热之有，故阳明实则宗筋润，能束骨而利机关矣。治痿之法，无出于此。虽然天产作阳，浓味发热，凡病痿者，若不淡薄食味，吾知必不能保其安全也。又曰：内经论风论痿，各有篇目，源流不同，治法迥异，局方乃以治风之药通治诸痿，何其谬哉。按丹溪此论一出，扫尽千古之弊，叮咛告戒，极其明白，学人睨而不视，则为聩者之雷霆，瞽者之日月耳。夫医者为人之司命，其可不尽心于此乎。

　　脉法

　　《脉经》曰：肺痿脉必浮而弱，其人欲咳不得咳，咳则出干沫，久久则小便不利。

