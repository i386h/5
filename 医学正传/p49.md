<!-- { "loadSidebar": true } -->
　　四经皆有相火存焉。子和曰：胆与三焦寻火，治肝和胞络都无异。东垣曰：火与元气不两立，一胜则一负。盖元气一虚，则相火随起，而喉痹等暴病作矣。夫喉之为会厌者，经谓之吸门是也。以其司呼吸，主升降，为人身紧关之 门户也。

　　若夫卒然肿痛，水浆不入，言语不通，死在须臾，诚可惊骇。其会厌之两傍肿者，俗谓之双乳蛾，易治；会厌之一边肿者，俗谓之单乳蛾，难治。古方通谓之喉痹，皆相火之所冲逆耳。经曰：一水不能胜二火。又曰：一水不能胜五火。甚言其真水之易亏，而相火之易动也。如大怒则火起于肝，房劳则火起于肾，饮食失节则火起于脾胃之类。是故知火者痰之本，痰者火之标，火性急速，故病发则暴悍。治之之法，必先大涌其痰，或以铍针刺其肿处，此急则治标之法也。用药者，必须以内经从治之法，而以桔梗、甘草、玄参、升麻、防风、羌活、荆芥、人参、白术、茯苓之类，少加干姜、附子等药为向导，徐徐频与，不可顿服，此为治之大法也。切不可骤服寒凉之药，非徒无益，而且促其死耳。俗人未谙此理，而峻用芩、连、栀、柏之类而正治之，又甚者杂进以大寒草药，频与顿服，但觉肿势稍退，语言略通，而医者病者皆谓获效而喜。殊不知上热未除，中寒复生，其毒瓦斯乘虚而入腹，渐而至于发喘不休，不可治矣，良可叹哉！外有天行一种，名曰大头病，俗呼捏颈瘟，其证甚为凶恶，染此者十死八、九，宜推运气治之，治法亦不甚相远也，东垣普济消毒饮子甚妙，实为百发百中之剂，学人再宜详究而扩充之，务活人于斯世也，幸甚。

　　脉法

　　两寸脉浮洪而溢者，喉痹也。脉微而伏者死。

　　方法

　　丹溪曰：喉痹多属痰，重者宜用吐法，或只以桐油灯油脚，用鹅翎探吐之。病轻者，新取园中李实根噙之，更研水于项上敷之。

　　卢氏曰：按本草：蠡实根即马蔺草根也，能治喉痹，北方多有之。此又曰园中李实根，未知孰是。

　　缠喉风，属痰热，亦宜吐之。

　　又方

　　 用远志去心为末，水调敷项上。

　　又方

　　 用灯心草烧灰，吹入喉中。

　　一方

　　 治咽喉肿痛。

　　荆芥穗 当归身 桔梗 甘草（各等分）

　　上细切，水煎放温，嗽而服之。有热加黄芩、枳壳。宜刺少商出血，立愈。

　　又方

　　 治喉干燥痛，用四物汤加桔梗、荆芥、黄柏、知母，立已。

　　又方

　　 治喉疮并痛者，多属虚火游行无制，用人参、黄柏（蜜炙）、荆芥。虚火，用人参、竹沥。血虚，用四物汤加竹沥。

　　又方

　　 用黄撩郎根（俗名倒摘刺），入好酒少许研汁，滴入喉中愈。

　　又方

　　 以灯笼草炒焦为末，酒调敷喉中。

　　泻实热火，用黄连、荆芥、薄荷、硝石为末，姜汁蜜调噙化。

　　喉舌之疾，皆属火热，虽有数种之名，轻重之异，乃火之微甚故也。微而轻者，可以缓治；甚而急者，惟用砭针刺血，最为上策。

　　（以上丹溪方法凡十一条）

　　通关饮

　　（东垣） 治喉痹肿痛不能语言者，但可进药，无不愈者，此从治之法也。一方，有鼠粘子，无白术、茯苓、干姜、附子，名利膈汤，治一切咽喉生疮肿痛。

　　人参 白术 茯苓（各一钱） 炙甘草（一钱五分） 桔梗（去芦，二钱） 防风（去芦，七分） 荆芥（五分） 薄荷（五分） 干姜（炮，五分） 或加附子（炮，五分）

　　上细切，作一服，水二盏，煎七分，徐徐与之。

　　又方

　　（东垣） 治喉痹。

　　用鸭嘴胆矾三分或五分，吹入喉中，吐痰愈。

　　普济消毒饮子

　　（东垣） 治天行喉痛等证。（方见瘟疫门。）

　　桔梗汤

　　（东垣） 治咽喉微觉肿痛，声破难语。

　　当归身 马勃（各一钱） 白僵蚕（炒） 黄芩（各三分） 麻黄（去节，五分） 桔梗（去芦） 甘草（炙，各一钱） 桂枝（少许）

　　上细切，作一服，水二盏，煎至一盏，去渣温服。

　　又治喉痹方

　　 新取青艾叶杵汁，灌入喉中即愈。

　　又方

　　 用蛇床子于有嘴瓶中烧，令病者以瓶嘴含口中，吸烟入喉内，立愈。

　　吹喉散

　　 治咽喉一切肿痛。

　　胆矾（五钱，别用青鱼胆一个，以矾研细入胆内，阴干） 巴豆（七粒，去壳） 朴硝（二钱五分，另研） 铜青（一钱） 轻粉（五分） 青黛（些少，另研）

　　上将胆矾同巴豆肉于铜铫内飞过，去巴豆，合朴硝以下四味，再加麝香少许研匀，每用一字，吹入喉中，吐出痰血，立愈。

　　圣烟筒

　　 治喉痹。

　　蓖麻子取肉捶碎，纸卷作筒，烧烟吸之。

　　（祖传方）

　　治喉痹神效。

　　马兰菊 五爪龙草 车前草（各一握，俗名虾蟆衣）

　　上以三物杵汁，徐徐饮之。

　　又方

　　 治喉痹及喉中热痛等证。

　　用上好消梨杵汁，频频饮之。如患者能自嚼咽下，亦可。多食为良，大解热毒。惟金疮产妇及诸脱血证不可食，以其破血故也。其余一应痈疽发背等证，多食极妙。

　　卷之五

　　齿病

　　论

　　《内经》曰：百病之起，有生于本者，有生于标者。夫齿者，肾之标，骨之余也。足阳明胃之脉贯络于齿上龈，手阳明大肠之脉贯络于齿下龈，手阳明恶寒饮而喜热饮，足阳明恶热饮而喜寒饮，故其为痛有恶寒恶热之不同也。有开口呷风则痛甚者，肠胃中有风邪也。有开口则秽臭不可近者，肠胃中有积热也。或谓痛而齿动摇，或谓痛而虫侵蚀，又有齿缝疏豁饮食不便者，比比是也。大抵齿龈宣露而动摇者，肾元虚也，治宜滋阴补肾为要。憎寒恶热而口臭秽者，胃气热也，治宜安胃泻火为良。其所谓风邪虫蚀之证，盖因热生风而风生虫也。肠胃之火既平，更加以擦牙诛虫之药以治其标，无有不安之理也，学人详之。

　　脉法

　　右寸关脉洪数，或弦而洪，肠胃中有风热，齿痛。

　　尺脉洪大而虚者肾虚，主齿动摇疏豁，相火上炎而痛。

　　方法

　　丹溪曰：牙痛或出血，属热，胃中有热，有风寒，有虫，有湿热。实热肿痛，调胃承气加黄连，又用升麻、白芷、防风、荆芥、薄荷、甘草、桔梗之类，外用胡桐泪、麝香擦之。

　　灸法：上片痛，灸足三里二穴（在足阳明经，膝下三寸， 骨外，大筋内陷中，灸七壮）；下片痛，灸手三间二穴（在手大指次指本节后内侧陷中，手阳明大肠经，灸七壮）。

　　治虫牙痛，用韭菜子，以黄蜡包之，外以瓦片烧红，将韭子蜡丸置于其上，又别糊一纸袋如巨螺样，上以小竹管为袋嘴，将袋复于蜡丸上，以竹管拄于齿窍中，接烟熏之，其虫即死而愈。

　　治走马牙疳方，其效如神。

　　干姜 南枣（各烧存性） 枯白矾上各等分为末，敷之即愈。

　　小儿走马牙疳，牙床一齐腐烂即死，此方神效。

　　妇人尿桶中白垢，火 一钱，入铜绿三分，麝香一分半，敷之立愈。

　　（以上丹溪方法凡五条）

　　麝香散（东垣） 治热多寒少，牙龈露，肉脱血出，齿动欲落，疼痛妨食，恶寒少，恶热多。

　　熟地黄（二分） 益智仁（二分半） 当归身 生地黄 麻黄根 酒汉防己 人参（各五分） 升麻（一钱） 草豆蔻 黄连（各一钱五分） 羊胫骨灰（二钱） 麝香（少许）

　　上为末，先用温水漱口净，擦之。

　　草豆蔻散

　　（东垣） 治寒多热少，牙齿疼痛。

　　细辛叶 防风（各二分） 羊胫骨灰 熟地黄（各五分） 当归（六分） 草豆蔻 黄连（各一钱三分） 升麻（二钱五分）

　　上为细末，如前法擦之。

　　羌活散

　　 治客寒犯脑，及风寒凑袭，脑痛项筋急，牙齿痛动摇，肉龈袒脱疼痛。

　　本 香白芷 桂枝（各三分） 苍术 升麻（各五分） 当归身（六分） 草豆蔻（一钱） 羌活（一钱五分） 羊胫骨灰（二钱） 麻黄（去根节） 防风（去芦，各三钱） 柴胡（五钱） 细辛（少许）

　　上为细末，如前法擦之，立愈。

　　白牙散

　　（东垣）

　　白芷（七分） 升麻（一钱） 石膏（一钱五分） 羊胫骨灰（二钱） 麝香（少许）

　　上为细末，如前法擦之，立效。

　　独圣散

　　（东垣） 治一切牙痛风疳等证。

　　北地蒺藜

　　（不拘多少，阴干）

　　上为细末，每用刷牙，以热浆水漱牙，外用粗末熬浆水刷牙，大有神效。

　　立效散

　　（东垣） 治牙齿痛不可忍，微恶寒饮，大恶热饮，其脉上中下三部阴胜阳虚，是五脏内盛，六腑阳道脉微小，小便滑数。

　　细辛（三分） 炙甘草（五分） 升麻（七分） 防风（一钱） 草龙胆（洒洗，三钱）

　　上为细末，作一服，水一盏，煎至七分，去渣，以匙抄在口中，漱痛处，待少时则止。如多恶热饮，更加草龙胆一钱。此法不定，随寒热多少，临时加减。若更恶风作痛，加豆蔻、黄连各五分，勿加草龙胆。

　　牢牙散

　　（东垣） 治牙龈肉绽有根，牙疳肿痛，牙齿动摇欲落，牙齿不长，牙黄口臭。

　　羌活（一两） 草龙胆（酒洗，一两五钱） 羊胫骨灰（二两） 升麻（四两）

　　上为细末，临卧时贴牙龈上。

　　清胃散

　　（东垣） 治因服热药，或食辛热之物，致使上下牙疼痛不可忍，牵引头脑，满面发热大痛，足阳明之别络入脑，喜寒恶热，乃是手阳明经中热盛而作也，其齿喜冷恶热。

　　当归身 黄连（夏月倍用） 生地黄（酒制，各三分） 牡丹皮（五分） 升麻（一钱）

　　上为细末，作一服，水一盏半，煎至一盏，滤去渣，带凉服。

　　神功丸

　　（东垣） 治多食肉人，口臭不可近，牙齿疳蚀，牙龈肉将脱，牙齿落，血不止。

　　兰香叶

　　（如无藿香代之） 当归身 藿香叶 木香（各一钱） 升麻（一钱） 生地黄（酒洗） 甘草（生，各三钱） 黄连（酒洗） 缩砂仁（各五钱）

　　上共为细末，汤浸蒸饼为丸，如绿豆大，每服一百丸，或加至二百丸止，白汤下，食远服。此药兼治血痢，及血崩，及血下不止，血下褐色，或紫色，或黑色，及肠 下血，空心服，米汤下，其脉洪大而缓者，及治麻木，血气上冲，逆气上行，妄闻妄见者，皆效。

　　（祖传方）

