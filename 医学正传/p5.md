<!-- { "loadSidebar": true } -->
　　或问：妊娠之妇，有按月行经而胎自长者，有三、五个月间其血大下而胎不堕者，或及期而分娩，或逾月而始生，其理何欤？曰：其按月行经而胎自长者，名曰盛胎，盖其妇血气充盛，养胎之外，其血犹有余故也。其有数月之胎而血大下，谓之漏胎，盖因事触动任脉，故血下而未伤于子宫故也。虽然，孕中失血，胎虽不堕，其气血亦亏，多致逾月不产，予曾见有十二、三月或十七、八月或二十四、五个月生者往往有之，俱是气血不足，胚胎难长故耳。凡十月之后未产者，当服大补气血之药以培养之，庶分娩之无忧也，学人不可不知。

　　或问：丹溪所谓难产之妇，皆是八、九个月内不能谨，以致气血虚故也，请问其旨何欤？曰：盖妇人有娠，大不宜与丈夫同寝。今人未谙此理，至于八、九个月内犹有房事。夫情欲一动，气血随耗。盖胎孕全仗气血培养，气血既亏则胎息羸弱。日月既足，子如梦觉，即欲分娩，遂能拆胞求路而出，胞破之后，其胞中之浆水沛然下流，胎息强健者，即翻身随浆而下，此为易产者也。胎息倦弱者，犹如焚寐未醒，转头迟慢，不能随浆而出，胞浆既干，则污血闭塞其生路，是以子无所向，遂致横生逆产。临产之际，若见浆下而未分娩者，盒饭忧恐，急服催生之药，如蜀葵子之类，逐去恶血，道路通达，庶有速产之功。医者不可不知此意。

　　或问：中风之候，皆半身不遂，其有迁延岁月不死者，何也？曰：如木之根本未甚枯，而一边之枝干先萎耳。经曰：根于中者命曰神机，神去则机息（言动物也）。根于外者命曰气立，气止则化绝（言植物也）。夫神机未息，亦犹气化之未绝耳，故半身虽不运用，然亦未至于机息而死也。古所谓瘫痪者，亦有深意存焉。言痈者坦也，筋脉弛纵坦然而不举也。痪者涣也，血气散慢涣然而不用也。或曰：其为治之法，与诸痹同乎？曰：不同也。经谓风、寒、湿三气合而成痹，故曰痛痹（筋骨掣痛），曰着痹（着而不行），曰行痹（走痛不定），曰周痹（周身疼痛），皆邪气有余之候也。其瘫痪者，或血虚，或气虚，皆正气不足之证。其治法故不同也。惟痿痹属血虚，麻痹属气虚，与瘫痪治法大同而小异焉。

　　学人宜加详察，毋蹈乎实实虚虚之复辙云。

　　或问：雀目之证，遇晚则目不见物，至晓复明，此何病使然？曰：是则肝虚之候也。或曰：肝常虑其有余，然亦有不足者乎？曰：邪气盛则实，正气夺则虚。其人素禀血虚，适遇寅申二年，少阳相火司天，厥阴风木在泉，火炎于上，木郁于下。夫胞络相火既盛，则心血沸淖而干涸。经曰：天明则日月不明，邪害空窍。盖心出血，肝纳血，心血既涸，则肝无攸受。经又曰：目得血而能视。缘肝开窍于目，肝既无血，则目瞀而不明矣。或曰：目瞀不明，既得闻命矣，其晚暗而晓复明者何也？曰：木生于亥、旺于卯而绝于申，至于酉戌之时，木气衰甚，遇亥始生，至日出于卯之地，木气稍盛而目复明矣。虽然，终不能了然如故。或曰：雀目之患，终变为黄胀而死，何也？曰：木绝于申，乃水土长生之地，木气萎和，土气敦阜，经谓气有余则制已所胜而侮所不胜，此土气有余而侮所不胜之木也。或曰：治法何如？曰：先宜地黄、芎、归等药，以补益其肾肝之不足；次用浓朴、苍术、陈皮之类，平其土气之有余。此乃略示端倪耳，医者自宜临证斟酌而处治之，慎不可按图而索骥也。

　　或问：小儿气喘，世俗例以为犯土，谓犯其土皇也。或安碓，或作灶，或浚井填塞、开通沟渠等事，适遇小儿气喘，遂云犯土无疑矣。信听术士退土，或书符命贴于动土之处，或咒法水焚符调服，或按家之九宫，谓土皇居于何宫，太阳落在何宫，当取太阳之土与儿饮之，能释土皇之厄而喘定，间亦有验者。夫历代医书汗牛充栋，何不该载而遗此证为黄冠之流医治欤？请明以告我。曰：夫小儿发喘，多因风寒外束，腠理壅遏，而肺气不得宣通而为病耳。治法当用钱氏泻白散或三拗汤等剂，使腠理开通，肺气舒畅而喘息定矣。或因吐泻之后而中气不足，亦使短气而喘。治用钱氏益黄散、东垣补中益气汤，或用伏龙肝，汤泡放温饮之，其喘立定者有之。盖脾土大虚，必借土气以培益之。其术士窥窃此意，而巧立名色，而谓太阳之土能安土也。夫小儿之证不一，或慢惊直视而喘，或肺胀气促而喘，纵取太阳土盈盎以沃之，亦莫能救其万一。医者自宜检方按法调治，毋听末流之俗以致惑焉。

　　或问：妇人怀鬼胎者何欤？曰：昼之所思，为夜之所见。凡男女之性淫而虚者，则肝肾之相火无时不起，故劳怯之人多梦与鬼交。夫所谓鬼胎者，伪胎也。非实有鬼神交接而成胎也。古方有云：思想无穷，所愿不遂，为白淫白浊，流于子宫，结为鬼胎，乃本妇自己之血液淫精，聚结成块，而胸腹胀满，俨若胎孕耳，非伪胎而何。或曰：尝阅滑伯仁医验，谓仁孝庙庙祝杨天成一女，薄暮游庙庑，见黄衣神觉心动，是夕梦与之交，腹渐大而若孕，邀伯仁治，诊之，曰此鬼胎也，其母道其由，与破血坠胎之药，下如蝌蚪鱼目者二升许遂安，此非与神交乎？曰：有是事而实无是理，岂有土木为形，能与人交而有精成胚胎耶。噫！非神之惑于女，乃女之惑于神耳。意度此女，年长无夫，正所谓思想无穷，所愿不遂也。有道之士，勿信乎邪说之惑焉。

　　或问：鳌峰熊氏纂集《运气全书》及撰为《伤寒钤法》，以病者之所生年月日时，合得病之日期，推算五运六气，与伤寒六经证候无不吻合，谓某日当得某经，某经当用某药，而以张仲景一百一十有三方按法施治，如太阳无汗麻黄汤、有汗桂枝汤之类，使后学能推此法，不须问证察脉，但推算病在此经，即用此经之药，实为医家之快捷方式妙诀也，吾子可不祖述乎？曰：此马宗素无稽之术，而以世之生灵为戏玩耳。窃谓上古圣人，仰观天文，俯察地理，以十干配而为五运，以十二支合而为六气，天以六方寓之，岁以六气纪之，以天之六气，加临于岁之六节，五行胜复盈亏之理，无有不验。

　　传曰：天之高也，星辰之远也，苟求其故，千岁之日至可坐而致也。今草莽野人，而以人之年命，合病日而为运气钤法，取仲景之方以治之，是盖士师移情而就法也，杀人多矣。知理君子，幸勿蹈其复辙云。

　　或问：庞安常《伤寒总病论》所载时行瘟疫，谓春有青筋牵证，其候颈背双筋牵急，先寒后热，腰强急，脚缩不伸，中欲折，或眼黄，项背强直。夏有赤脉KT 证，其候口干舌裂咽塞，战掉惊动不定。秋有白气狸证，其候经络壅滞，皮毛坚竖发泄，体热生斑，气喘引饮。冬有黑骨瘟证，其候腰痛欲折，胸胁如刀刺切痛，心腹膨胀。四季有黄肉随证，其候颈下结核，头重项直，或皮肉强硬而隐隐发热。尝闻医有贤愚，疾无今古，近年以来，未尝有以上诸证，何今古之不同欤？请明言其故，幸甚！曰：瘟疫之证，素无定体，或气运之变迁，或世情之不古。愧予年逾八旬，略未见此异证，或世有之而予未之见欤？抑亦见之而予未之识欤？安常禀出类拔萃之资，为一代名世之士，着述方书以为后学之规范，岂好为异说以欺世罔俗哉，姑录之以俟达者再论。

　　或问：庞安常《伤寒总病论》所载《圣散子方》，谓出于苏子瞻尚书所传，又谓其方不知所从来，而故人巢君谷世宝之，以治瘟疫之疾，百不失一。安常赞曰：自古论病，惟伤寒至为危急，表里虚实，日数证候，应汗应下之法，差之毫厘，辄至不救，而用圣散子者，一切不问。阴阳二感，或男女相易，状至危笃者，连饮数剂，则汗出气通，饮食渐进，神宇完复，更不用诸药，连服取瘥；其余轻者，心额微汗，正尔无恙。药性少热，而阳毒发狂之类，入口即觉清凉，殆不可以常理论也。时疫流行，平旦辄煮一釜，不问老少良贱，各饮一大盏，则时气不入其门。平居无病，能空腹一服，则饮食甘美，百疾不生，真济世卫家之宝也。吾子何不遵其法多合，以济世之瘟疫，岂非积德之一事乎？曰：予阅其方，殆与医道不合，盖其药味，止是燥热助火之剂，别无祛邪除瘴之能。如黑附子、高良姜、吴茱萸、石菖蒲、麻黄、细辛、半夏、浓朴、肉豆蔻、防风、藿香，岂非辛烈燥热之剂乎。其茯苓、苍术、 本、猪苓、泽泻、独活、甘草，稍温不热。虽有柴胡、芍药、枳壳三味之凉，恐一杯之水，难救一车薪之火。夫热药治热病，《素问》谓之从治，又谓之反治，又谓之劫剂。然此方必当时适遇瘟疫之身热无汗，或日期已过，邪气欲去正气将复之际，偶投一服二服，劫而散之者有之。由是众皆以为得神仙之法，争录其方以传于世，正所谓讹上传讹也，岂可以大釜煎煮令一家俱饮乎，又岂可令无病之人空腹服此热药乎。用药者若不执之以理，而谓不杀人者，予未之信也。安常为一代之名医，而载此方于伤寒论中，而谓能博施济众，亦贤者之过焉。

　　或问：发砂之证，古方多不该载。世有似寒非寒，似热非热，四体懈怠，饮食不甘，俗呼为砂病。其治或先用热水蘸搭臂膊而以苎麻刮之，甚者或以针刺十指出血，或以香油灯照视身背有红点处皆烙之，以上诸法，皆能使腠理开通，血气舒畅而愈。此为何病？又何由而得之乎？曰：《内经》名为解 ，原其所因，或伤酒，或中湿，或感冒风寒，或房事过多，或妇人经水不调，血气不和，皆能为解 ，证与砂病相似，实非真砂病也。夫砂病者，岭南烟瘴之地多有之矣。

　　诗云：为鬼为蜮，则不可得。注云：蜮，短狐也，江淮间多有之，能含砂以射水中人影。唐诗云：射工巧俟游人影。亦谓此也。人不见其形，若被其毒，辄为寒热而病。一曰：蜮如鳖，有三足，一名射影，病疮如疥。《埤雅》曰：有一角横在口前，如弩檐，临其角端，曲如上弩，以气为矢，因水势以射人，俗呼水弩，鹅能食之。本草云：溪毒、砂虱、水弩、射工、蜮、短狐、虾须之类，俱能含砂射人。被其毒者，则憎寒壮热，百体分解，若伤寒初发之状，彼土人治法，以手扪摸痛处，用芋叶或甘蔗叶卷角入肉，以口吸出其砂，外用生大蒜捣膏封贴疮口即愈。诸虫惟虾须最毒，若不早治，十死七八，其毒深入于骨，若虾须之状，其疮类乎疔肿。彼地有 、 HT 等鸟，专食以上诸虫，凡遇此病，即以此鸟毛粪烧灰服之，及笼此鸟于病者身畔吸之，其砂闻气自出而病安也。其他无此诸虫之地，实非真砂证也。管见如斯，学人更宜博访，以长见闻可也。

