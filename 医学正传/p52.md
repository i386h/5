<!-- { "loadSidebar": true } -->
　　（活人） 治新产血虚发 者，汗后中风发热亦然。

　　荆芥穗

　　（不拘多少，微炒）

　　上为末，每服三、五钱，外以大豆黄卷，以热酒沃之，去黄卷，用汁调下，其效如神。

　　（丹溪活套）云：昔之所谓刚柔二 者，当以虚实论之，是也。一属外感，一属内伤。属外感者为刚 ，宜用麻黄葛根汤、栝蒌桂枝汤、小续命汤；在里者，大承气汤之类。属内伤者为柔 ，宜用补中益气汤、八物汤、四物汤之类。

　　如以风湿二事分刚柔而治，恐误医者不胜其多；今以虚实分治，其理昭然无疑矣。

　　（医案）

　　陶氏妇，年三十余，身材小琐，形瘦弱，月经后，忽一日发 ，口噤，手足挛缩，角弓反张。予知其去血过多，风邪乘虚而入，用四物汤加防风、羌活、荆芥，少加附子行经，二帖病减半，六帖病全安。

　　卷之五

　　厥病

　　论

　　《内经》曰：阳气衰于下，则为寒厥；阴气衰于下，则为热厥。又曰：寒厥者，此人质壮，以秋冬夺于所用，下气上争，不能复，精气溢下，邪气因从之而上也，气因于中，由阳衰不能渗营其经络，阳气日损，阴气独在，故手足为之寒也。热厥者，此人必醉饱入房，精气中虚，酒入于胃，则络脉满而经脉虚，脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不能渗营其四肢也。气聚于脾中不得散，酒气与谷气相薄，热盛于中，故热遍于身内热而溺赤也。肾气日衰，阳气独盛，故手足为之热也。又阴气盛于上则下虚，下虚则腹胀满，腹满则下气重上而邪气厥，厥则阳气乱，阳气乱则令人暴仆不知人，或至半日远至一日乃知人也，名曰尸厥。考之张仲景伤寒论，阴阳二厥之证，皆指手足逆冷而言也。河间《原病式》曰：阴厥者，原病脉候皆为阴证，身凉不渴，脉迟而微。阳厥者，原病脉候皆为阳证，烦渴谵妄，身热而脉数。若阳厥极深，或失下而至于身冷，反见阴证，脉微欲绝而死者，此为极热而然。俗医妄谓变成阴证，急用热药助其阳气，以致十无一生也。愚按：内经曰寒热二厥者，皆常病虚损证也，并宜补益之法，但热厥补阴，寒厥当补阳耳，正经所谓壮水之主，以镇阳光，益火之原，以消阴翳也。若夫《伤寒论》所谓阴阳二厥者，冰炭殊途，治法亦异，诊察之间，死生反掌，医者其可不尽心乎。

　　脉法

　　《脉经》曰：寸口沉大而滑，沉则为实，滑则为气，实气相搏，血气入于脏则死，入于腑则愈，此为卒厥。不知人，唇青身冷，为入脏即死；如身温和，汗自出，为入腑而后自愈。

　　《活人书》云：阳厥脉滑而沉实，阴厥脉细而沉伏。

　　方法

　　丹溪曰：厥因气虚、血虚者多。气虚脉细，血虚脉大如葱管，热厥脉数，外感脉浮而实，有痰者脉弦。热用承气汤，痰用白术、竹沥，外感宜解散药中加姜汁服。

　　（以上丹溪方法凡一条）

　　《活人书》曰：初得病身热头痛，大便秘，小便赤，或畏热，或饮水，或扬手掷足，烦躁不得安卧，谵语昏愦而厥，此阳厥也，大柴胡汤、大小承气汤治之，渴者白虎汤妙。手足厥冷，脉乍结，此邪气结在胸，心下烦满，饥不能食，瓜蒂散吐之。寒热而厥，面色不泽，冒昧，两手忽无脉或一手无脉，必是有正汗也。多用绵衣包手足，急服五味子汤，或兼与桂枝麻黄各半汤，须臾大汗而解。伤寒厥逆，心下怔忡者，宜先治水，茯苓甘草汤主之。如得病后，四肢逆冷，脉沉而细，足挛卧而恶寒，引衣盖复，不饮水，或下利清谷而厥逆者，阴厥也，四逆汤、白通汤。厥逆脉不至者，通脉四逆汤。手足指头微寒者谓之清，理中汤。无热证而厥，当归四逆加茱萸生姜汤。喘促脉伏而厥，五味子汤。吐利，手足厥冷，烦躁欲死，吴茱萸汤。

　　五味子汤

　　（活人） 治阳厥脉伏，手足厥冷。

　　五味子（一两） 人参 麦门冬 杏仁 陈皮（以上各五钱）

　　上细切，用水三盏，生姜十片，枣二枚，煎至一盏半，去渣分作二服。

　　桂枝麻黄各半汤

　　（方见伤寒门。）

　　茯苓甘草汤

　　 治阳厥怔忡，手足厥逆，心下有水气。

　　茯苓 桂枝（各二钱） 甘草（一钱） 生姜（三钱）

　　上细切，作一服，水一盏半，煎至一盏，去渣温服。

　　通脉四逆汤

　　（活人） 治阴厥，下利清谷，四肢逆冷，脉微。

　　甘草（六钱五分） 附子（一枚，生用） 干姜（一两，炮）

　　如面赤者，加葱九茎。呕者，加生姜。咽痛，加桔梗。利止脉不出，加人参。

　　上用水三大盏，煎至一盏半，去渣分作二服。

　　当归四逆加茱萸生姜汤

　　（活人） 治无热证而厥。

　　当归 芍药 桂枝 细辛（各一两） 甘草 通草（各六钱五分） 吴茱萸（三钱） 生姜（六钱）

　　上细切，水三升，煮至一升半，分三服。

　　吴茱萸汤

　　（活人） 治阴厥吐利，手足逆冷，烦躁欲死。

　　吴茱萸 生姜（各五钱） 人参（三钱五分）

　　上细切，作一服，水二盏，大枣一枚，煎至一盏半，温服，忌生冷物。

　　苏合香丸

　　（局方） 治卒厥不知人，未详风痰气厥，先与此药极妙。每用一丸，以汤调化灌之即醒，醒后察脉而用他药。

　　（丹溪活套）云：热厥四肢烦热，盖湿热郁于脾土之中，治用东垣升阳散火汤、火郁汤之类。寒厥手足逆冷者，多是气血不足，补气血药加附子。饮酒人或体肥盛人手足热者，湿痰郁火盛也，二陈汤加芩、连、栀子之类。若忽然手足逆冷、卒厥不知人者，多属痰火，亦有阴先亏而阳暴热者，宜多用参膏，兼竹沥、姜汁与之。人瘦弱者，虽无痰而火亦盛也，服竹沥亦能养血而降火。

　　卷之五

　　癫狂痫证

　　论

　　《内经》曰：巨阳之厥，则肿首头重，足不能行，发为 仆（ 摇其目而暴仆也）。是盖阳气逆乱，故令人卒然暴仆而不知人，气复则苏，此则痫之类也。又曰：阳明之厥，则癫疾欲走呼，腹满不得卧，面赤而热，妄见妄言。又曰：甚则弃衣而走，登高而歌，逾垣上屋，骂詈不避亲疏。是盖得之于阳气太盛，胃与大肠实热燥火郁结于中而为之耳，此则癫狂之候也。曰癫曰狂，分而言之，亦有异乎？《难经》谓重阴者癫，重阳者狂。素问注云：多喜为癫，多怒为狂。然则喜属于心而怒属于肝，乃二脏相火有余之证，《难经》阴阳之说，恐非理也。大抵狂为痰火实盛，癫为心血不足，多为求望高远不得志者有之。痫病独主乎痰，因火动之所作也。治法，痫宜乎吐，狂宜乎下，癫则宜乎安神养血，兼降痰火。

　　虽然此三证者，若神脱而目瞪如愚痴者，纵有千金我酬，吾未如之何也已矣。

　　脉法

　　脉大坚疾者癫狂，脉虚弦为惊，为风癫。脉沉数为痰热。脉大滑者自已。沉小急疾者死。虚而弦急者死。寸口沉大而滑，沉则为实，滑则为气，实气相搏，入脏则死，入腑则愈。丹溪曰：癫狂，脉虚易治，实者难治。

　　方法

　　丹溪曰：痫证大率属痰与火，不必分五等。大法：行痰为主药，用黄连、南星、栝蒌、半夏。寻火寻痰分多少，治无不愈者。有热者，用凉药以清心。有痰者，必用吐，吐后用东垣安神丸及平肝之药青黛、柴胡、川芎之类。

　　癫狂原病式所论甚精，盖以世以重阴为癫，重阳为狂，误也，大概皆是热耳。

　　卢氏曰：重阴重阳之分，难经之言也。河间谓素问注云，多喜为癫，多怒为狂，五志所发皆为热也，心热甚则多喜，火旺制金不得平木，则肝实而多怒也。又发热于中，则多干阳明，经谓阳明之厥则癫疾，又谓服膏粱芳草石药，则热气悍，发为癫狂。此原病式本素问之论，以明癫狂俱是热病，而重阴之说非也。

　　大率多因痰结于心胸间，宜开痰镇心神。亦有中邪者，以治邪法治之。

　　神不守舍，狂言妄作，经年不愈，如心经蓄热，当清心除热，如痰迷心窍，当去痰宁心，宜大吐大下愈。

　　一方

　　 治痫证，用大蝙蝠一个，以朱砂三钱填入腹内，以新瓦盛火炙，令皮焦酥为度，候冷为细末，每一个分作四服，气弱及年幼者作五服，空心白汤调下。

　　（以上丹溪方法凡五条）

　　龙脑安神丸

　　（宝鉴） 治男女五般癫痫，无问远近，发作无时。

　　茯神（三两） 人参 地骨皮 甘草 麦门冬 桑白皮（各二两） 马牙硝（二钱） 龙脑 麝香（各三分） 牛黄（五钱） 朱砂（二钱五分） 乌犀角（一两） 金箔（三十五片）

　　上为细末，炼蜜为丸，如弹子大，金箔为衣。如风痫病，冬月温水化下，夏月凉水化下，不拘时。二、三岁者，日进一服。大人每服一丸，小儿一丸，分作二丸服。虚劳发热咳嗽，新汲水化下。

　　神应丹

　　（宝鉴） 治诸痫。

　　辰砂（不拘多少，研细）

　　上以猪心血和得所，以蒸饼裹剂蒸熟，取出为丸如梧桐子大，每服一丸，食后、临卧煎人参汤下。

　　五色丸

　　（钱氏） 治诸痫。

　　朱砂（五钱，另研） 水银（二钱五分） 雄黄（一两，熬） 珍珠（一两，另研末） 铅（三两，用水银同熬）

　　上和匀再研极细，面糊为丸如麻子大，每服三四丸，别煎金银薄荷汤送下。

　　二白丸

　　（元戎） 治痰涎为病患，以致癫痫狂妄惊悸等证。

　　白矾（一两） 轻粉（一字或五分，量虚实加减）

　　上用生蒸饼剂裹，蒸熟去皮，可丸，入轻粉，丸如梧桐子大，每服二、三十丸，生姜汤下，小儿如黍米大。

　　妙香丸

　　（拔萃） 治时毒伤寒，解五毒潮热积热，及小儿惊痫等证。

　　辰砂（九两，另研） 龙脑 腻粉 麝香（研，各五钱） 牛黄（五钱） 金箔（九十片，研） 巴豆（二百二十五粒，去皮心及油）

　　上合研匀，炼蜜为丸，每两分作三十丸，米饮下。

　　朱砂滚涎丸

　　（子和） 治五痫等证。

　　朱砂 白矾（生用） 赤石脂 硝石（各等分）

　　上为细末，研蒜膏为丸，如绿豆大，每服三十丸，食后荆芥汤下。

　　碧霞丹

　　（局方） 治痰涎壅塞，牙关紧急，目睛上视，癫痫狂妄等证。

　　石绿（五钱，研九度飞） 附子尖 乌头尖 蝎稍（各二十个）

