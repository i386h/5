<!-- { "loadSidebar": true } -->
　　上为末，入石绿令匀，面糊为丸，如鸡头实大，每服一丸，薄荷汤化下，更以温酒半合饮之，须臾吐出痰涎，然后随证以他药治之。如口噤者， 开灌之。

　　控涎丹

　　（三因） 治痰迷心窍，狂言谵语，如有所见。（方见痰饮门。）

　　牛黄泻心汤

　　（御药院方） 治心经邪热，狂言妄语，心神不安。

　　脑子（另研） 牛黄（另研） 朱砂（另研，各一钱五分） 大黄（生，一两）

　　上各研为细末，和匀再研，每服三钱，煎生姜、蜜水调下。

　　牛黄清心丸

　　（局方） 治心气不足，神志不定，惊恐癫狂，语言谵妄，虚烦少睡，甚至弃衣而走，登高而歌，逾垣上屋等证。

　　羚羊角末（一两） 人参（去芦，二两五钱） 白茯苓（一两二钱） 川芎（一两二钱半） 防风（去芦，一两五钱） 阿胶（炒，七钱五分） 干姜（炒，七钱五分） 白术（一两五钱） 牛黄（研，一两二钱） 麝香（研，一两）

　　犀角末（二两） 雄黄（研飞，八钱） 龙脑（研，一两） 金箔（一千四百片，内除四百片为衣） 白芍药（一两五钱） 柴胡（去芦，一两二钱） 甘草（锉炒，五两） 干山药（七两） 麦门冬（去心，一两五钱） 桔梗（去芦，一两二钱） 杏仁（去皮尖及双仁者，麸炒黄色，一两二钱半，另研） 黄芩（一两五钱，去朽） 神曲（炒，二两五钱） 大枣（一百个，蒸熟去皮核，研成膏） 白蔹（七钱五分） 蒲黄（炒，二两五钱） 当归（去头，一两五钱） 大豆黄卷（一两七钱半，炒） 肉桂（去皮，一两七钱半）

　　上除枣杏仁金箔外，牛黄、龙胸、麝香、雄黄四味研为细末，入余药和匀，炼蜜入枣膏为丸，每两作十丸，金箔为衣，每服一丸，食后温水化下。

　　（丹溪活套）云：五志之火，因七情而起，郁而成痰，故为癫痫狂妄之证，宜以人事制之，非药石所能疗也。须诊察其由以平之：怒伤于肝者，为狂为痫，以忧胜之，以恐解之。喜伤于心者，为癫为痫，以恐胜之，以怒解之。忧伤于肺者，为痫为癫，以喜胜之，以思解之。思伤于脾者，为痫为癫为狂，以怒胜之，以喜解之。恐伤于肾者，为癫为痫，以思胜之，以忧解之。惊伤于胆者为癫，以忧胜之，以恐解之。悲伤于心胞者为癫，以恐胜之，以怒解之。此法惟贤者能之耳。

　　（祖传方）

　　治癫痫，神效。

　　九节菖蒲一味（不拘多少，不闻鸡犬声者佳，去毛焙干）

　　上以木臼杵为细末，不可犯铁器，用黑 猪心，以竹刀批开，沙罐煮汤送下，每日空心服二、三钱。

　　卷之五

　　邪祟

　　论

　　《内经》曰：邪气盛则实，正气夺则虚。夫经之所谓邪者，风寒暑湿燥火有余之淫邪耳，非若世俗所谓鬼神之妖怪也。病有心虚惊惕，如醉如痴，如为邪鬼所附，或阳明内实，以致登高而歌，弃衣而走，皆痰火之所为，实非妖邪祟之所迷也。古虽有禁咒一科，及龙树咒法之治，皆移精变气之术，但可解疑释惑，以使心神之归正耳，何邪祟之可祛哉。

　　丹溪曰：血气者，心之神也，神既衰乏，邪因而入，理或有之（按：此恐指山谷间狐魅而言）。若夫气血两虚，痰塞心胸，妨碍升降，不得营运，以致十二官各失其职，视听言动皆为虚妄，以邪治之，其人必死，可不审乎。

　　脉法

　　脉乍疏乍数，乍大乍小，或促或结，皆邪脉也。脉紧而急者，遁尸。

　　方法

　　丹溪曰：俗之冲恶者，谓冲斥邪恶鬼祟而病也。如病此者，未有不因气血先亏而致者焉。

　　（以上丹溪方法凡一条）

　　《素问》遗篇曰：入忧愁思虑则伤心，又惊而夺精，汗出于心，或遇少阴司天，天数不及，因而三虚，神明失守。

　　盖心为君主之官，神明出焉，神既失守，神光不聚，却遇火不及岁，有黑尸鬼见之，令人暴亡。治法，刺手少阳之所过，阳池穴也，复刺心俞即生。人饮食劳倦则伤脾，又饮食饱甚，汗出于胃，醉饱入房，汗出于脾，或遇太阴司天，天数不及，因而三虚，脾神不守。盖脾者为谏议之官，智周出焉，神既失守，神光不聚，却遇土不及岁，有青尸鬼见之，令人暴亡。可刺足阳明之所过，冲阳穴也，复刺脾俞即生。人久坐湿地，强力入水则伤肾，又遇持重远行，汗出于肾，或遇太阳司天，天数不及，因而三虚，肾神不守。盖肾为作强之官，伎巧出焉，神既失守，神光不聚，却遇水不及岁，有黄尸鬼见之，令人暴亡，可刺足太阳之所过，京骨穴也，复刺肾俞即生。人暴怒气逆则伤肝，又遇疾走恐惧，汗出于肝，或遇厥阴司天，天数不及，因而三虚，肝神不守。盖肝为将军之官，谋虑出焉，神既失守，神光不聚，却遇木不及岁，有白尸鬼见之，令人暴亡。可刺足少阳之所过，丘墟穴也，复刺肝俞即生。人形寒饮冷则伤肺，复登高疾走，汗出于肺，或遇阳明司天，天数不及，因而三虚，肺神不守。盖肺为相传之官，治节出焉，神既失守，神光不聚，却遇金不及岁，有赤尸鬼见之，令人暴亡。可刺手阳明之所过，合谷穴也，复刺肺俞即生。

　　愚按：人见五色非常之鬼，皆自己精神不守，神光不完故耳，实非外邪所侮，乃元气极虚之候也。因患者亲目所视，故实信真为邪鬼所迷，但当推其同行同坐者不见有物，足可以决此疑耳。

　　五邪刺法肝虚见白尸鬼，而后暴厥不知人，名曰卒尸（五邪病名并同）。目中神彩不变，四肢虽冷，心腹尚温，口中无涎，舌不卷，卵不缩者，可刺之复苏。

　　丘墟二穴，在足外踝下如前陷中，去临泣穴五寸，足少阳之原也，以毫针刺入三分，得气则补，留三呼，徐徐出针，按口中闭气，腹中鸣者可治，更刺肝俞。

　　肝俞二穴，在背第九椎下两傍各一寸半，以毫针刺三分，得气则补，留三呼，次进二分，留三分，复取针至三分，留一呼，徐出针，气反即苏。

　　心虚见黑尸鬼，而后暴厥不知人，四肢虽冷，目中精彩不变，气虽闭绝，舌不卷，卵不缩，未出一时可治，刺之复苏。

　　阳池二穴，在手表腕陷中，手少阳之原也，用毫针刺入二分，得气则补，留七呼，次进一分，留三呼，复退，留一呼，徐徐出针，手扪其穴即苏。

　　脾虚见青尸鬼，而后暴厥不知人，四肢冷而身温唇温，不出一时可治。

　　冲阳二穴，在足趺上骨间动脉，去陷谷三寸，足阳明之原，以毫针刺入三分，得气则补，留三呼，次进二分，留一呼，徐徐退针，以手扪之，复刺脾俞。

　　脾俞二穴，在背第十一椎下两傍各一寸半，以毫针刺入三分，得气则补，留二呼，进二分，动气至徐徐出针即苏。

　　肺虚见赤尸鬼，而后暴厥不知人，虽无气、手足冷，心腹温、鼻微温、目中神彩不变、口中无涎、舌不卷、卵不缩者，未出一时可治。

　　合谷二穴，在手大指次指两歧骨间，手阳明之原也，用毫针刺入三分，得气则补，留三呼，复退一分，留一呼，徐徐出针，以手扪其穴，复刺肺俞。

　　肺俞二穴，在背第三椎下两傍各一寸半，用毫针刺入一寸半，得气则补，留三呼，次进二分，留一呼，徐徐出针，以手扪穴即苏。

　　肾虚见黄尸鬼，而后暴厥不知人，气绝，四肢厥冷，心腹微温，目中精彩不变，唇舌不黑，口中无涎可救。

　　京骨二穴，在足外侧大骨下赤白肉际陷中，足太阳之原，用毫针刺入一分半，得气则补，留三呼，进至三分，留一呼，徐徐出针，以手扪穴，复刺足少阴之俞。

　　足少阴之俞，在背第十四椎下两傍各一寸半，用毫针刺入三分，得气则补，留三呼，次又进五分，留三呼，徐徐出针，以手扪其穴即苏。凡以上刺法，必先以口含针暖而刺之，则经脉之气无拒逆也。

　　丹溪治一妇人如痫，或作或辍，恍惚不省人事。一日略苏醒，诊视间忽闻床上有香气，继又无所知识。丹溪曰：气因血虚亦从而虚，邪因虚而入，理或有之。遂以秦承祖灸鬼法灸治，……即愈。

　　秦承祖灸鬼法治一切惊狂谵妄，逾垣上屋，骂詈不避亲疏等证。

　　以病者两手大拇指，用细麻绳扎缚定，以大艾炷置于其中两介甲及两指角肉，四处着火，一处不着即无效，灸七壮神验。

　　还魂丹

　　 治中恶已死。

　　麻黄（三两） 桂枝（二钱） 杏仁（十二粒）

　　上作一服，水煎，灌下即醒。

　　桃奴丸

　　 治心气虚怯有热尸注魇梦惊痫等证。

　　桃奴（即桃树上不落干桃，十二月收七个，另研） 辰砂（五钱，另研） 桃仁（十四个，另研） 玳瑁（一两，另研） 琥珀（三钱，另研） 乌犀角（五钱，石上水磨） 牛黄（一钱，另研） 龙脑（二钱，另研） 麝香（一钱，另研） 雄黄（桃叶煮水飞，三钱） 安息香（一两，以无灰酒研飞）

　　上以安息香同桃仁、琥珀共熬成膏，和诸药末为丸，如鸡头实大，阴干，每服一丸，人参汤化下。

　　苏合香丸

　　 治诸般怪疾。（方见气门。）

　　一方

　　 治魇死不还。

　　用半夏末不拘多少，吹入鼻中即醒。

　　（祖传方）

　　辟邪丹

　　 治冲恶怪疾，……。

　　人参 茯神 远志 鬼箭羽 九节菖蒲 白术 苍术（米泔浸） 当归（各一两） 桃奴（焙干，五钱） 雄黄（另研） 辰砂（各三钱，另研） 牛黄（一钱，另研 ）金箔（二十叶） 或加麝香（一钱）

　　上件以桃奴以上诸药为细末，入雄黄、辰砂、牛黄三味末子和匀，以酒调米粉打糊为丸，如龙眼大，金箔为衣，临卧以木香汤化下一丸，诸邪不敢近体，更以绛纱囊盛五、七丸悬床帐中尤妙。

　　（医案）

　　一妇人年二十七美貌，得一证如醉如痴，颊赤面青，略有潮热，饮食不美，其脉乍疏乍数而虚，……一医与八物汤，服数十帖不效。召予治之，……取……胆汁丸安神定志之药，以八物汤吞下。服药十数帖，丸药一料，以安其神。丸药用远志、石菖蒲、川归、黄连、茯神、朱砂、侧柏叶、草龙胆等药。

　　卷之五

　　怔忡惊悸健忘证

　　论

