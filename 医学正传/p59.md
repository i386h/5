<!-- { "loadSidebar": true } -->
　　《内经》曰：诸痛痒疮疡，皆属心火。又曰膏粱之变，足生大疔。荣气不从，逆于肉理，乃生痈肿。东垣谓荣气即胃气也，盖胃气调和，则荣卫之气，皆顺流而无逆于肉理耳。若夫饮食失节，肥甘过伤，以致湿热蕴积于肠胃之间，烧烁腑脏，煎熬真阴，此经之所谓阴之五宫，伤在五味，味伤发热，久而增气。故湿热之气，聚于下集，阴火炽盛，蓄于八脉，八脉沸腾，逆于经隧，气凝血滞，故其滋养精微之气，不能如常荣于肉理，是以结聚而成痈肿矣，经曰热胜则肉腐是也。法当视其所发之地，各从其经而处治焉。夫发于身之表者，其名一十有七：曰脑发（督脉，足太阳经），曰背发（中属督脉，余皆足太阳经），曰鬓发（手足少阳经），曰眉发（手足太阳经，手足少阳经），曰 发（手足阳明经），曰腮颔发（手阳明经），曰髭发（手足阳明经），曰腋发（手太阳经），曰穿裆发（督衔任三脉），曰腿发（表足三阳，裹足三阴），曰肝痈（足厥阴经），曰喉痈（任脉，阳明经），曰脐痈（任脉，阳明），曰乳痈（内阳明经，外少阳经，乳头足厥阴经），曰臀痈（足太阳经），曰跨马痈（足厥阴经），曰囊痈（足厥阴经）。发于腔子之内者，其名有四：曰内疽，曰肺痈（手太阴经），曰肠痈（手太阳经，手阳明经），曰胃脘痈（足阳明经）。夫十二经有气血多少之不同，痈疽浅深之有异。是故为治之法，或疏散，或消毒，或针焙，或内托，或外消，或泻利，或补益。是故肿疡为实，宜泻利；溃疡为虚，宜补益；浮露而浅者为痈，宜外消；藏伏而深者为疽，宜内托，此千古不易之定议也。虽然其证有善而易治者为顺，恶而难消者为逆。其为眼白睛黑，目紧小者，一逆也；不能饮食，纳药而呕，食不知味，二逆也；伤痛渴甚，三逆也；膊项转动不便，四肢沉重，四逆也；声嘶色脱，唇口青黑，面目四肢浮肿，五逆也；烦躁时咳，腹痛甚，泄利无度，小便如淋，六逆也。脓血大泄， 肿尤甚，脓水臭败莫近，七逆也；喘促气短，恍惚嗜卧，八逆也；未溃先黑陷，面青唇黑便污，九逆也。又如噫气痞塞，喘咳，身冷自汗，目瞪耳聋，恍惚惊悸，语言错乱，皆是恶证。若夫动息自宁，饮食知味，一顺也；便利调匀，二顺也；神彩精明，语声清朗，三顺也；脓溃肿消，色鲜不臭，四顺也；体气和平，五顺也。

　　凡五顺见三则吉，九逆见六则危矣。先哲垂训，班班可考，学人其可不详察乎。

　　脉法

　　《脉经》曰：脉数身无热，内有痈也。一云：腹无积聚，身无热，脉数，此为肠中有脓，薏苡附子败酱汤主之。

　　诸浮数脉，应当发热，而反洒淅恶寒，苦有痛处，当发痈肿。脉微而迟，反发热，弱而数，反振寒，当发痈肿。

　　脉浮而数，身体无热，形嘿嘿，胸中微躁，不知痛之所在，此人当发痈肿。

　　脉滑而数，数则为热，滑则为实，滑则主荣，数则主卫，荣卫相逢，则结为痈，热之所过，则为脓也。

　　羽林妇病，医者脉之，知妇人肠中有脓，为下之即愈。盖寸口脉滑而数，滑则为实，数则为热，滑则为荣，数则为卫，卫数下降，荣滑上升，荣卫相干，血为浊败，小腹痞坚，小便或涩，或时汗出，或复恶寒，脓为已成。设脉迟紧，聚为瘀血，下之即愈。

　　肠痈之为病，其身体甲错，腹皮急，按之软如肿状。

　　夫肠痈者，小腹肿，按之则痛，小便数如淋，时时发热，自汗出，复恶寒。其脉迟紧者，脓未成，可下之，当有血；脉洪数者，脓已成，不可下也。大黄牡丹汤主之。

　　方法

　　丹溪曰：痈疽因阴阳相滞而生。盖气阳也，血阴也，血行脉内，气行脉外，相并周流。寒与湿搏之，则凝泣而行迟，为不及；热与火搏之，则沸腾而行速，为太过。气得邪而郁，津液稠粘，为痰为饮，积久渗入脉中，血为之浊，此阴滞于阳也。血得邪而郁，隧道阻隔，或溢或结，积久渗出脉外，气为之乱，此阳滞于阴也。百病皆由于此，又不止于痈疽而已。

　　痈疽因积毒在脏腑，当先助胃壮气，使根本坚固，而以行经活血药为佐，参以经络时令，使毒瓦斯外发，施治之早，可以内消，此内托之意也。

　　或问内托之法，予曰：河间治肿 于外，根盘不深，形证在表，其脉多浮，病在皮肉，非气盛则必侵于内，急须内托，宜腹煎散，除湿散郁，使胃气和平。如或未已，再煎半料饮之。如大便闭及烦热，少服黄连汤。如微利及烦热已退，却与复煎散。如此使荣卫俱行，邪气不能内伤也。

　　《外科精要》谓排脓内补十宣散，治未成者速散，已成者速溃，诚哉是言也。若用之于小疮疖与冬月，亦可转重就轻，移深居浅。若溃疡与夏月用之，其桂朴之温散，佐以防风、白芷，吾恐虽有参 ，难为倚仗。比见世人用此，不分轻重时令，经络前后，正若盲人骑瞎马，半夜临深池，危哉！诸经惟少阳厥阴二经生痈疽宜预防之，以其多气少血也。血少而肌肉难长，疮久未合，必成死证。苟不知此，遽用驱逐利药，以伐其阴分之血，祸不旋踵。

　　肿疡内外皆壅，宜以托里表散为主。如欲用大黄者，宜戒猛浪之非。

　　溃疡内外皆虚，宜以补接为主。如欲用香散者，宜戒虚虚之失。

　　《外科精要》一书，惟务纪录旧方，应酬轻小证候耳。

　　痈疽始发，即以艾多灸之，可使轻浅，骑竹马灸法最妙。盖艾火畅达，拔引郁毒，此从治之意。惟头为诸阳所聚，艾炷宜小而少。若身上，必痛灸至不痛，不痛灸至痛。亦有因灸而死者，盖虚甚，孤阴将绝，其脉必浮数而大且不鼓，精神必短而昏，无以抵当火气，宜其危也。

　　按河间灸刺法曰：凡疮疡须分经络部分，血气多少， 穴远近。从背出者，当从太阳经五穴选用，至阴、通谷、束骨、昆仑、委中是也。从鬓出者，当从少阳经五穴选用，窍阴、夹溪、临泣、阳辅、阳陵泉是也。从髭出者，当从阳明经五穴选用，厉兑、内庭、陷谷、冲阳、解溪是也。从脑出者，则以绝骨一穴治之。（各穴点法，俱见《铜人针灸经》，兹不再具。）

　　蜞针之法，可施于轻小证候，吮出恶血。若积毒在脏腑者，徒竭其血于外，无益也。

　　外施贴药，亦发表之意。《精要》谓贴冷药有神效，夫气得热则散，得冷败敛，何谓神效？经曰发表不远热，是也。

　　（贴冷药，惟轻小疖毒可也。）

　　外科用针烙得脓后，服神仙追毒丸。此药能下积取毒，无取脓之功。若血气壮实，则脓自出，当以和气活血药，佐参补剂服之。

　　肿疡用手按之，热则有脓，不热则无脓。

　　脓出而反痛者，此为虚也，宜补之。亦有秽气所触而作痛者，宜和解之。风冷所逼者，宜温养之。

　　疽发深不痛者，胃气大虚，必死肉多而不知痛也。

　　肿疡时呕者，当作毒瓦斯上攻治之。溃后，当作阴虚补之。若年老溃后发呕不食，又宜参 白术膏峻补，随证加佐使药。河间谓疮疡呕者，湿气侵于胃也，宜倍白术。

　　痈疽发渴，乃血气两虚，用参、 以补气，当归、地黄以养血，或忍冬丸、黄 六一汤皆效。

　　加味十全大补汤，治痈疽溃后，补气血，进饮食，实为切要。凡脓血出多，阴阳两虚，此药有回生起死之功，但不分经络，不载时令，医者触类而长之可也。或见肿平痛宽，遂以为安，漫不知省，无补接调养之功，愈后虚证复见，因而转为他病而危剧者多矣。

　　蒲公英，化热毒，消恶肿，散结核，有奇功。田间路侧皆有之，三四月开黄花，似菊花，味甘。《衍义补遗》云：四时常花，花罢飞絮，节叶间折之有白汁出者是。能解食毒，散滞气，可入阳明太阴二经。同忍冬藤煎，以少酒佐而服之，捣烂 之亦妙。

　　白蜡属金，禀收敛坚凝之气，外科之要药也。生肌止血，定痛接骨，续筋补虚，常与合欢皮同入长肉膏药用之有神效。但未试其可服否，若合欢皮常服之验矣。

　　蓖麻子性善收，能追脓取毒，亦要药也。

　　痈疽已破未破，用皂角刺，能钻引至痛处。

　　取剩骨法：取久疽久痔漏中朽骨（俗名剩骨），用乌骨鸡胫骨，以信砒实之，盐泥固济，火 通红，地上出火毒，用骨研细，饭丸如粟米大，以皮纸拈送入窍内，外以拔毒膏药封之，其骨自出。

　　（以上丹溪方法凡二十三条）

　　恶疮发背脑疽等证方法：

　　升阳益胃汤

　　（东垣） 治一切恶疮、发背、脑疽等证。

　　羌活（一钱五分） 独活（五分） 防风（五分） 本（一钱五分） 知母（一钱）

　　生地黄（一钱） 黄芩（三钱） 黄连（五分） 黄柏（五分） 当归（三钱） 防风梢（五分）

　　连翘（二钱） 人参（五分） 黄 （一钱五分） 生甘草（一钱） 陈皮（五分） 当归梢（五分） 苏木（五分） 炙甘草（一钱五分） 酒防己（五分） 泽泻（七分） 桔梗（一钱）

　　上细切，分作二服，每服用水二大盏，浸半日，煎至一盏，滴酒数十点，去渣临卧温服。忌饮水，再作脓，效迟。

　　初患二、三日者服之立消，作脓者立溃，随病上下食前后服。一人患脑疽，第八日肿硬如拳，即日晚服此药一剂，次日便平复，肿势消，更不疼痛，又服半剂，七日全愈如常。明之言：凡疮皆阴中之阳、阳中之阴二证而已。我治此疮，阳药七分，阴药三分，名曰升阳益胃散；胜十宣也，老人宜之，亦名复煎散，或加乳香没药各一钱尤妙。

　　当归羌活汤

　　 治脑疽证。

　　黄芩（酒炒） 黄连（酒炒，各二钱） 黄柏（酒炒，一钱） 泽泻（五分） 连翘（一钱） 当归身（二钱） 防风羌活（各一钱） 甘草（炙，一钱） 山栀子（一钱） 独活（七分） 本（七分）

　　上细切，作一服，水二盏，先浸一时许，入酒一匙，煎至八分，去渣食后稍热服，日进二服，三日尽六服，俱将药清汁调下后项槟榔散。

　　槟榔散

　　（东垣） 大敛疮口。

　　槟榔 木香（各三钱）

　　上为细末，用前汤调下或敛疮口用之，决无疼痛，以蜡油调涂疮口，生肌敛肉甚速，别无恶肉，疮口易合平复，膏粱热疮所宜用也。贫人寒地及寒湿外来之寒疮，禁不可多用。

　　背疽方法：托里散（千金）治背疽并诸恶疮，如三日以里未针灸及利大便者，则可消矣。

