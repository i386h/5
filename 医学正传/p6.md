<!-- { "loadSidebar": true } -->
　　或问：痞与 癖积聚 瘕，病虽似而其名各不同，请逐一条陈其说，以晓后学可乎？曰：痞者否也，如《易》所谓天地不交之否，内柔外刚，万物不通之义也。物不可以终否，故痞久则成胀满而莫能疗焉。 癖者悬绝隐僻，又玄妙莫测之名也。积者迹也，挟痰血以成形迹，亦郁积至久之谓尔。聚者绪也，根据元气以为端绪，亦聚散不常之意云。症者征也，又精也，以其有所征验，及久而成精萃也。瘕者假也，又遐也，以其假借气血成形，及历年遐远之谓也。大抵痞与癖乃胸膈间之候，积与聚为肚腹内之疾，其为上中二焦之病，故多见于男子。其症与瘕独见于脐下，是为下焦之疾，故常得于妇人。大凡腹中有块，不问积聚 瘕，俱为恶候，切勿视为寻常等疾而不求医早治，若待胀满已成，胸腹鼓急，虽仓扁复生，亦莫能救其万一，HT 斯疾者，可不惧乎！或问：……或曰：今之梦寐中而常魇者，似有鬼神所附之状，何也？曰：然。梦寐间常魇者，盖火起于下而痰闭于上，心血亏欠而心神失守故尔，岂有鬼神所附之理哉，贤者愿无惑焉。

　　或问：古老医家有禁咒一科，今何不用？曰：禁咒科者，即《素问》祝由科也，立教于龙树居士，为移精变气之术耳。可治小病，或男女入神庙惊惑成病，或山林溪谷冲斥恶气，其证如醉如痴，如为邪鬼所附，一切心神惶惑之证，可以借咒语以解惑安神而已。古有龙树咒法之书行于世，今流而为师巫，为降童，为师婆，而为扇惑民众、哄吓取财之术。

　　噫！邪术惟邪人用之，知理者勿用也。

　　或问：丹溪所谓有外感挟内伤者有内伤挟外邪者，其证何如而见？当以何法而治？请详以语之。曰：假如先因劳役过度，饮食失节，而其体已解 ，又为感冒风寒而作，其证必恶寒发热，头身惧痛，右手气口及关脉则大于左手人迎及关脉二倍，而两手阳脉俱有紧盛之势，此内伤重而外感轻，谓之内伤挟外邪也，治法必以东垣补中益气汤为主，加以防风、羌活、柴胡之类。或先因秋冬之月触冒风寒，郁积已久欲发未发之间，而加之饮食劳倦触动而发，其证必大恶风寒，头身大痛而大发热，左手人迎及关中脉则大于右手气口及关脉一二倍，而两手阳脉亦各有紧盛之势，此外感重而内伤轻，谓之外感挟内伤也，治法必以仲景《伤寒论》六经见证之药为主治，少加以补中健脾之剂。夫外感重者，宜先攻而后补（攻者汗下之类）；内伤重者，宜先补而后攻；二证俱重，宜攻补兼施。或曰：劳倦饮食二者俱甚而为大热之证，欲补则饮食填塞胸中，恐愈增胞闷，欲消导则恐元气愈虚而病益甚，其将何法以处治乎？曰：此正王安道所论不足中之有余证也，必宜攻补兼施，以补中益气汤，间与丹溪导痰补脾饮，加神曲、麦芽之属，甚者以东垣枳实导滞丸之类，与补中益气汤间而服之，食去而虚证亦除，是亦攻补兼施之法也。医者诚能斟酌权宜而处治之，无有不安之理也。

　　或问：人之寿夭，各有天命存焉，凡人有生必有死，自古皆然，医何益乎？曰：夫所谓天命者，天地父母之元气也，父为天，母为地，父精母血盛衰不同，故人之寿夭亦异。其有生之初，受气之两盛者（父母元气皆壮盛也，余仿此），当得上中之寿；受气之偏盛者，当得中下之寿；受气之两衰者，能保养仅得下寿，不然多夭折。虽然，又不可以常理拘泥论也，或风寒暑湿之感于外，饥饱劳役之伤乎内，岂能一一尽乎所禀之元气耶。故上古神农氏尝百草、制医药，乃欲扶植乎生民各得尽乎天年也。今时人有不信医而信巫枉死者，皆不得尽乎正命而与岩墙桎梏死者何异焉。或曰：今之推命者，皆以所生日时之天上星辰，推算其生死安危，无不节节应验。子以父母之元气为天命，恐非至当之语。曰：天人之理，盛衰无不吻合，如河出图，洛出书，圣人取以画八卦而成《易》书。凡人之一动一静，与夫吉凶消长之理，进退存亡之道，用之以卜筮，毫发无差。虽然，全贤谆谆教诲，必使尽人事以副天意，则凶者化吉，亡者得存，未尝令人委之于天命也。传曰：修身以俟命而已矣。是故医者可以通神明而权造化，能使夭者寿而寿者仙，医道其可废乎。

　　或问：先哲谓诸痛为实，诸痒为虚。丹溪亦曰：诸痛不可用参 ，盖补其气，气旺不通而痛愈甚。然则凡病痛者，例不可用参 等药乎？曰；以上所论诸痛，特指其气实者为言耳，如暴伤风寒，在表作痛，或因七情九气怫郁不得宣通而作痛者，固不可用补气药也。若夫劳役伤形，致身体解 而作痛者，或大便后及大泻痢后气血虚弱，身体疼痛及四肢麻痹而痛，或妇人产后气血俱虚，致身体百节疼痛等病，其可不用参 等补气药乎，学人毋执一也。

　　或问：寸、关、尺三脉部位，既得闻命矣。外有人迎、气口、神门三脉，其位安在？请明以告我。曰：按《活人书》谓左手关前一分，人迎是也。右手关前一分，气口是也。又按经脉谓左手人迎以前寸口脉，即知人迎在病患左手关前寸后之位，诊者右手食指与中指两岐之间是也。又谓右手气口以前寸口脉，即知气口在病患右手关前寸后之位，诊者左手食指与中指两岐之间是也。经又曰：两手神门以后尺中脉，即知神门各在病患两手关后寸前之位，诊者中指与无名指两岐之间是也。今人多不识此，或指人迎于左关，或指人迎于左寸，或指气口于右关，或指气口于右寸，或指神门于两关相对者，皆非也，学人可不审乎。

　　或问：药性有相畏相恶相反，而古方多有同为一剂而用者，其理何如？曰：若夫彼畏我者，我必恶之，我所恶者，彼必畏我，盖我能制其毒而不得以自纵也。且如一剂之中，彼虽畏我，而主治之能在彼，故其分两，当彼重我轻，略将以杀其毒耳；设我重彼轻，制之太过，则尽夺其权而治病之功劣矣。然药性各有能毒，其所畏者畏其能，所恶者恶其毒耳。如仲景制小柴胡汤，用半夏、黄芩、生姜三物同剂，其半夏、黄芩畏生姜，而生姜恶黄芩、半夏，因其分两适中，故但制其 悍之毒，而不减其退寒热之能也。其为性相反者，各怀酷毒，如两军相敌，决不与之同队也。虽然，外有大毒之疾，必用大毒之药以攻之，又不可以常理论也。如古方感应丸用巴豆、牵牛同剂，以为攻坚积药。四物汤加人参、五灵脂辈，以治血块。丹溪治尸瘵二十四味莲心散，以甘草芫花同剂，而谓妙处在此。是盖贤者真知灼见方可用之，昧者固不可妄试以杀人也。夫用药如用兵，善用者置之死地而后存，若韩信行背水阵也，不善者徒取灭亡之祸耳，可不慎哉！或问：当归一物，雷公谓头破血，身和血，尾止血。东垣又云头止血，身养血，尾破血。二说不同，岂无归一之论乎？请明以告我。曰：东垣曰：当归者，使气血各有所归之功之号也。盖其能逐瘀血，生新血，使血脉通畅，与气并行，周流不息，故云然。又曰：中半以上，气脉上行，天气主之，中半以下，气脉下行，地气主之，身则独守乎中而不行也，故人身之法象亦犹是焉。予谓瘀血在上焦与上焦之血少，则用去芦上截；瘀血在下焦与下焦之血虚，则用下截之尾；若欲行中焦之瘀与补中焦之血，则用中一段之身。非独当归，他如黄芩，用上截之虚者以降肺火，用下截之实者以泻大肠之火，防风、桔梗之类亦然，此千古不易之定论也，学人详之。

　　或问：黄柏、地黄之类，俱忌铁器蒸捣，何欤？曰：夫地黄、黄柏之类，皆肾经药也。钱仲阳谓肾有补而无泻。又曰虚者补其母，实者泻其子。盖肾乃阴中之少阴，为涵养真元之水脏，其所以忌铁器者，防其伐木泻肝，恐子能令母虚也。竟无他说。

　　或问：本草所载竹茹、竹叶及烹竹沥，皆云用淡竹。夫竹类颇多，未审何竹名为淡竹耶？曰：东坡苏公之方有云：淡竹者，对苦竹为文，除苦竹之外，皆淡竹也。我丹溪先生常用早 ，俗名雷竹，此淡中之淡者也。此竹又名甜竹，以其笋之味甜也。别有一种水竹，其笋味纯淡。故以上二竹皆可入药用，缘二笋俱无 辣之味，故知其无毒故也。如无二竹，晚 竹亦可代用，余竹皆不可用也。

　　或问：岭表烟瘴之地，其俗平居无病之人，朝夕常噬槟榔，云可辟除山岚瘴气之疾。吾儒有仕于彼地者，亦随其俗而噬之，果有益乎？否乎？曰：按本草槟榔味辛气温，为纯阳之物，善驱逐滞气，散邪气，泄胸中至高之气，除痰癖下行，以治后重脱 之证。如果有以上诸疾，用之以佐木香、芩、术等药，无不应验。若无病冲和之胃气，而无故朝夕常噬，吾恐反泄真气，非徒无益而又害之是也。呜呼！因习之弊，死而无悔者焉。罗谦甫曰：无病服药，如壁里添柱。诚哉是言也。尝闻用药如用兵，朝廷不得已而行之，以御寇耳；若无寇可平而无故发兵，不惟空废粮饷，抑且害及于无辜之良民也，戒之戒之！或问：妇人产后诸疾，古方多用四物汤加减调治。我丹溪先生独谓芍药酸寒，能伐发生之气，禁而不用，何欤？曰：新产之妇，血气俱虚之甚，如天地不交之否，有降无升，但存秋冬肃杀之令，而春夏生发之气未复，故产后诸证，多不利乎寒凉之药，大宜温热之剂，以助其资始资生之化源也。盖先哲制四物汤方，以川芎、当归之温，佐以芍药地黄之寒，是以寒温适中，为妇人诸疾之妙剂也。若或用于产后，必取白芍药以酒重复制炒，去其酸寒之毒，但存生血活血之能，胡为其不可也。后人传写既久，脱去制炒注文，丹溪虑夫俗医卤莽，不制而用之，特举其为害之由以戒之耳。若能根据法制炒为用，何害之有哉，学人其可不知此乎。

　　卷之一　医学或问

　　中风

　　（附：胃风）

　　论

