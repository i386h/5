<!-- { "loadSidebar": true } -->
　　《内经》曰：风之伤人也，或为寒热，或为热中，或为寒中，或为癞风。又曰：癞者，因营卫热腐，其气不清，故使其鼻柱坏而色败，皮肤疡溃，风寒客于脉而不去，名曰疠风。丹溪曰：是受天地间杀物之风故也。然近见病此者，原其所由，都是热血得寒所致。或夏月劳甚而入寒泉澡浴，或冬月酒后而乃踢冰履霜及入水取鱼，由是湿热郁于内而不散，风寒客于外而不行，内外怫郁既久，而渐成肌肉之败腐矣，经所谓热胜则肉腐是也。大抵此症属肺，归重于手足阳明之经。盖手足阳明者，胃与大肠主之，脾肺二经之腑也。脾主肌肉而肺主皮毛，乃腑及于脏病也。经又曰：肠胃为市，无物不受，无物不包，故其热毒积于中而形于外耳。故治法必先取阳明而后及于太阴，亦本而标之之义也。又湿热甚必生风，风甚则生虫，如腐草为萤之类。又治法必先杀其虫，泻其火，然后生血凉血，祛风导滞，降汤升阴，皆为治之急务也。治虽多门，大略不越乎此也，学人详之。

　　脉法

　　脉两寸浮而紧，或浮而洪，阳脉浮弦，阴脉实大。脉浮缓者易治，洪大而数者难愈，沉实者难愈。脉溢者病在上，脉浮者病在下，皆为不治之证也。

　　方法

　　丹溪曰：大风病是受天地间杀物之风，古人谓之疠风者，以其酷烈暴悍可畏耳。人得之分在上在下，气受之则在上，血受之则在下，气血俱受则在上复在下。然皆不外乎阳明一经，阳明者胃与大肠也，无物不受。治之者，须致意看其疙瘩与疮，上体先见者，多者，在上也；下体先见者，多者，在下也。在上者，以醉仙散取涎血于齿缝中出；在下者，以通天再造散取恶物虫积于壳道中出。后用防风通圣散调之，更用三棱针于委中出血。夫上下同得者甚重，自非医者神手，病者铁心，罕能免此。夫从上或从下以渐而来者，皆是可治之证，人见其病势之缓多忽之，以法治之，虽已全愈，若不绝味断欲，皆不免再发而终于不救也。予治五人矣，其不死者唯一妇人，因贫甚无物可食耳，余皆三四年后再发。孙真人云：尝治四五百人，终无一人免于死。非真人不能治，盖无一人能守禁忌耳。其妇人于本病外，又服百余帖加减四物汤，半年之上月经行，十分安愈。

　　醉仙散，须量人大小虚实与之。证候重而急者，须先以再造散下之，候补养得完，复与此药，须断盐酱醋、诸鱼椒果、煎炒烧炙等物，止可淡粥及淡煮熟时菜，虽茄亦不可食，惟乌梢蛇、菜花蛇淡酒蒸熟食之，可以助药力也。

　　《外科精要》为诸疮立法而不及疠风，盖风为百病之长，以其残害肤体，去死不远，一有染此，鲜能免者，比之疮疡治法为难，乃不言及。夫八方之风起因于八方，应其时则物生，违其时则杀物。人之禀受有杀气者，则感而受之，如待虚受物，后又因起居饮食男女，渐成郁气，二气积于厥躬，脾先受之，乃为湿病，温积之久，火气出焉，火气滋蔓，气浊血污（一云血热凝结，其气不清），化生诸虫，以次传历脏腑。必死之病，而有可生之理，其始病者，胃气微伤，脾主肌肉，流行甚缓，传变以渐，或可借医药之功而免。谓之必死，非惟医不知药，悉是不能禁欲，可哀也夫！近见粗工用药，佐以大枫子油，殊不知此药性热，有燥痰之功而伤血，至有病将愈而先失明者。

　　宋洞虚云：大风有五，黑色不治，余皆可治。虫食肝，眉落；食肺，鼻崩；食脾，声哑；食心，足底穿，膝虚肿；食肾，耳鸣啾啾，耳弦生疮，或痹或痛，如针刺状；食身，则皮痒如虫行。自头面来为顺风，自足起者为逆风，多因感寒热与瘀浊杂气而成。治法，先以雷公散（即再造散）下之，以稀粥养，半月勿妄动作劳，后以醉仙散，中间或吐或利，不必怕怯，但腮喉头面肿，吞不得下，渐出恶水，或齿缝中出臭水血丝，或言不得，或闷而死，难以饮食，只以稀粥用管灌入，或一旬或半月一月，面渐白而安。重者，又与换肌散。

　　换肌散

　　 治大风年深不愈者，以致眉毛脱落，鼻梁崩塌，服此药不逾月，取效如神。

　　黑花蛇 白花蛇（皆蕲黄来者。并用酒浸一宿） 地龙（去土，各三两）

　　当归 细辛 白芷 天麻 蔓荆子 葳灵仙 荆芥穗 甘菊花苦参 紫参 沙参 木贼 不灰木 炙甘草 白蒺黎 天门冬赤芍药 定风草（按本草即天麻也，今皆用野天麻，即益母草，未知可否，再宜审之） 何首乌 石菖蒲 胡麻子 草乌头（去皮脐） 苍术（米泔浸去皮） 川芎 木鳖子（各二两）

　　上为细末，每服五钱，温酒调下，酒多为妙。

　　醉仙散

　　胡麻子 牛蒡子 蔓荆子 枸杞子（四味俱炒紫色） 白蒺藜 苦参 栝蒌根 防风（各五钱《宝鉴》前四味各一两）

　　上为细末，每一两五钱，入轻粉一钱拌匀，每服一钱，茶清调下，晨、午、夕各一服，后五七日，先于牙缝内出臭涎，浑身疼痛，昏闷如醉，后利下脓血恶臭屎为效。

　　通天再造散

　　郁金（五钱） 皂角刺（独生黑大者，去尖） 大黄（泡各一两） 白丑（头末，六钱，半生半炒）

　　上为末，每服五钱，日未出时，以无灰酒调，面东服之，当日必利下恶物或臭脓或虫。如虫口黑色，乃是多年；赤色，乃是近者。数日后又进一服，无虫积乃止。

　　愈风丹

　　 治疠疾，手足麻木，毛落眉脱，遍身疮疹，皮肤瘙痒。爬之成疮，及一切疥癣风疾皆效。

　　苦参（一斤，研取头末，四两） 土桃蛇（一条，酒浸二、三日去骨取肉，日干） 乌梢蛇 白花蛇（各一条，并同上制）

　　上为细末，以皂角一斤，锉长寸许段，无灰酒浸一宿，去酒，以新水一碗操取浓汁，去渣，银石器内熬膏，和前末丸如梧桐子大，每服六、七十丸，煎防风通圣散送下，粥饭压之，日三服。三日浴，以大汗出为应，再三日又浴，取大汗，三浴乃安。（浴法见后条）

　　一法

　　 用桃、柳、桑、槐、楮五般枝，浓煎汤，大缸浸坐没颈一日，俟汤如油，安矣 本草治恶疾遍身生疮，浓煎萍汤，浴浸半日大效，此神方也。又以荆芥穗、大黄、栀子、蔚金、地黄。杜仲、防风、羌活、独活。白蒺藜等分为细末，以大枫子油入熟蜜，丸如梧桐子大，每服茶清送下四五十丸，一日三服。……。

　　一法

　　 以苦参五斤，好酒三斗渍一月，每服一合，日三服，常与不绝，觉脾既安，细末服之亦良，尤治瘾疹。

　　方出图经，陶隐居以酒渍饮治恶疮，久服轻身。《日华子》以为杀虫。本草除伏热，养肝胆气。予尝以苍耳叶为君，以此物为佐，更以酒煮乌蠡鱼，代补蛇之或缺，研细糊丸，如梧桐子大，每服五、六十丸，加至七、八十丸，热茶清送下，日三服，一、二月而安。若入紫萍尤捷，紫萍多水蛭，须寒月于山沼取之，净洗去泥，略蒸透干用。

　　一法

　　 治手指挛曲，节间痛甚，渐至斩落。用萆麻子去壳、黄连锉如豌豆大，各一两，水一升，小瓶浸，春夏三日，秋冬五日，取萆麻HT 破，平旦时面东，以浸药水服一粒，渐加至四、五粒，微利不妨，忌猪肉鱼腥，宜茹淡，累护神效。

　　一法

　　 先服加减通圣散，大泻恶毒秽积，又用三棱针，看肉黑处及委中紫脉刺出死血，不可令出太过，恐损真气，后服神仙紫花丸。

　　（以上丹溪方法凡十三条）

　　加减通圣散

　　防风（五钱，去芦） 连翘（三钱，去蒂） 川芎（五钱） 白芍药（二钱） 当归（三钱，酒浸洗） 薄荷（二钱） 荆芥穗（五钱） 麻黄（三钱，去根节，汤泡） 栀子（三钱，去壳） 桔梗（五钱） 枳壳（去穣面炒） 石膏（各五钱） 甘草（三钱） 滑石（三钱）

　　黄芩（三钱，去朽） 柴胡（五钱） 黄连（五钱） 黄柏（三钱） 生地黄（三钱五分，酒制） 羌活（五钱） 熟地黄（三钱五分，酒制） 锦纹大黄（六两） 芒硝（一两） 皂角刺（一两，独生者，去尖）

　　上细切，分八服，每服用水一碗半，煎至一碗，空心服，日进二服，五六日后又进二服，待补养完，又行二次，然后服后丸药。

　　神仙紫花丸

　　（外录试验方） 治疠风及诸般恶疮、风疮，其效如神，但要药真，无有不效者，轻者一料可愈，重者二三料除根。

　　白花蛇（一具，出蕲黄州，黑质白纹，龙头虎口，背上二十四个方胜花，尾尖有一佛指甲，新鲜者佳，蛀腐者不堪用，去头尾各四五寸，并一两为率，连皮骨用，一两五钱） 何首乌 荆芥穗 葳灵仙（各四钱） 麻黄（连根节，二钱） 胡麻子（一钱） 蛇床子（二钱）

　　上六味细切，同蛇用无灰酒一大碗浸一宿，去蛇皮骨，通晒干，仍还原酒内再浸，再晒，酒尽为度，待晒极干，共为细末另包。

　　木香 沉香（各二钱五分） 人参（一两） 当归（七钱五分） 明天麻 猪牙皂角（各五钱） 麝香（一钱五分，鼻塞声重者倍之） 乳香 没药（各一钱） 明雄黄 辰砂（各五分，大块者佳） 肉豆蔻（一枚，煨） 定风草（二钱半，即天麻） 还瞳子（即草决明，一两）

　　上麝至辰砂五味各另研极细，不见火，其余草木味亦另研，细罗过，连前五味和匀另包。

　　防风（去芦） 羌活 甘草 细辛 川芎 独活 苍术（米泔浸一宿） 枇杷叶（去毛筋，焙干） 白芍药 白蒺藜金银花 五加皮 香白芷 苦参（各五钱） 胡麻子 白附子（米泔浸炒） 麻黄 川牛膝 草乌头（米泔浸炮） 川乌（米泔浸炮） 石菖蒲（各二钱五分）

　　上为细末另包。

　　总合法治用大枫子三斤（新鲜者佳，去油黄色者不堪用，去壳），以瓷罐一个盛之，少入无灰酒，以皮纸、竹箬重重包口，勿令泄气，顿滚汤中，勿令没罐口，外以物盖锅口密封固，文武火蒸，候黑烂为度，杵无渣滓成油，分作三分，每一分入第二号药八钱重，第一号药六钱重，第三号药一两五钱重，和匀，加糯米饭捣极胶粘，丸如梧桐子大，晒干勿见火，每服二十丸，渐加至五六十丸，鸡鸣时、午时、临卧时各一服，茶清送下，忌房劳、咸酸酒醋糟淹、猪羊鸡马驴肉、鱼腥煎 、水果、五辛姜椒大料、辛辣热物、荞麦绿豆之类。若不忌口断欲，则药无功，虽愈再发。其余肉味，病愈后一年可食。但猪羊鸡肉，终身用忌。此法乃治癞之神方也，不可轻忽。

　　跌伤方法：治跌扑损伤，用苏木以活血，黄连以降火，白术以和中，童便煎为妙。在下者可下瘀血，但先须补托。

