<!-- { "loadSidebar": true } -->
　　《内经》曰：风之伤人也，或为寒热，或为热中，或为寒中，或为疠风，或为偏枯。又曰：风者，百病之长也，至其变化，乃为他病，无常方。又曰：诸风掉眩，皆属肝木。《千金》云：岐伯所谓中风，大法有四：一曰偏枯，谓半身不遂也。二曰风痱，谓身无疼痛，四肢不收也。三曰风懿，谓奄忽不知人也。四曰风痹，谓诸痹类风状也。是以古之名医，皆以外中风邪，立方处治。惟河间刘守真氏谓：中风瘫痪者，非谓肝木之风实甚而卒中之，亦非外中于风，良由将息失宜，心火暴甚，肾水虚衰不能制之，则阴虚阳实，而热气怫郁，心神昏冒，筋骨不用，而卒倒无所知也。亦有因喜怒思悲恐五志有所过极而卒中者，夫五志过极皆为热甚，俗云风者，言末而忘其本也。东垣李明之亦谓：中风者，非外来风邪，乃本气自病也。凡人年逾四旬气衰之际，或因忧喜忿怒伤其气者，多有此证，壮岁之时无有也。若肥盛者则间有之，亦是形盛气衰故如此耳。丹溪先生亦曰：有气虚，有血虚，有痰甚。又曰：西北二方，真为风所中者有之。东南之人，多是湿土生痰，痰生热，热生风也。夫上古之论中风，一以为外感风邪之候。及乎三先生之论一出，皆以风为虚象，而谓内伤正气为病。然三先生又别，各有外感之论，而使后学狐疑不决。故王安道有论三子主气、主火、主湿之不同，而与昔人主风之不合，而立真中、类中之目，歧为二途。愚窃疑焉。曰卒中，曰暴仆，曰暴喑，曰蒙昧，曰 僻，曰瘫痪，曰不省人事，曰语言蹇涩，曰痰涎壅盛，其为中风之候不过如此，无此候者非中风之病也。夫外候既若是之相侔，而病因又何其若彼之异耶？欲求归一之论终不可得，于是积年历试四方之病此者若干人，尽因风湿痰火挟虚而作，何尝见其有真中、类中二者之分哉。是以一旦豁然有所感悟，未知是否，请陈梗 如下，与明达者共议。夫中风之证，盖因先伤于内而后感于外之候也，但有标本轻重之不同耳。假如百病皆有因有证，因则为本，证则为标。古人论中风者，言其证也。三先生论中风者，言其因也。知乎此，则中风之候可得而详论矣。其所谓真中风邪者，未必不由气体虚弱，荣卫失调，然后感于外邪也。若非体虚所致，则西北二方风寒大盛之地，而中风者比比皆是，何暇为他证哉。其所谓因火、因气、因湿者，亦未必绝无外邪侵侮而作也。若无外邪侵侮，则因气、因火、因湿各自为他证，岂有 僻瘫痪暴仆暴喑之候乎。经曰邪之所凑，其气必虚是也，岂可以一中风之证歧为二途哉。治之之法，重于外感者，先驱外邪而后补中气，重于内伤者，先补中气而后驱外邪，或以散风药为君，而以补损药为臣使，或以滋补药为君，而以散邪药为臣使，全在活法量轻重而处治之也。《内经》曰：有取本而得者，有取标而得者，有本而标之者，有标而本之者。又曰：急则治其标，缓则治其本。若夫初病暴仆昏闷，不省人事，或痰涎壅盛，舌强不语，两寸脉浮大而实者，急宜以瓜蒂、藜芦等药吐之，以遏其势。或人迎脉紧盛，或六脉俱浮弦者，急宜以小续命汤表之。盖风气大盛，心火暴升，而痰涎壅遏于经络之中，于斯时也，岂寻常药饵而能通达于上下哉。故本方用附子，以其禀雄壮之资，而有斩关夺将之势，能引人参辈并行于十二经，以追复其失散之元阳，又能引麻黄、防风、杏仁辈发表开腠理，以驱散其在表之风寒，引当归、芍药、川芎辈入血分行血养血，以滋养其亏损之真阴。或加石膏、知母以降胃火，或加黄芩以清肺金，看所挟见证，与夫时月寒温，加减施治。病势稍退，精神稍复，辄当改用丹溪之法，而以补气补血清痰之剂，以调养其本气而安，此急则治其标与夫标而本之之治也。凡人手足渐觉不随，或臂膊及髀股指节麻痹不仁，或口眼歪斜，语言蹇涩，或胸膈迷闷，吐痰相续，或六脉弦滑而虚软无力，虽未至于倒仆，其为中风晕厥之候，可指日而定矣。早当从丹溪之法调治，其左手脉不足及左半身不遂者，以四物汤补血之剂为主治。右手脉不足及右半身不遂者，以四君子汤补气之剂为主治。痰盛者，二陈、导痰等汤兼用。气血两虚而挟痰者，八物汤加南星、半夏、枳实、竹沥、姜汁之类。若夫真元渐复，痰饮渐消，或觉有风邪未退者，仍以羌活愈风汤、防风通圣散之类出入加减调治而安。此缓则治其本与夫本而标之之治也。抑考先哲有云：其证有中脏、中腑之分，证各不同。中腑者多着四肢，故面加五色，脉浮而恶风寒，四肢拘急不仁，或中身之后，或中身之前，或中身之侧，皆曰中腑也，其治多易。中脏者多滞九窍，故唇缓失音，耳聋鼻塞目瞀，大小便秘结，皆曰中脏也，其治多难。大法中腑者小续命等汤以发其表，中脏者三化等汤以通其里，腑脏兼见者又不可以拘泥，或一气之微汗，或一旬之通利。又曰：治须少汗，亦须少下，多汗则虚其卫，多下则损其荣，斯又不可不谨。或外无六经之形证，内无便溺之阻隔，但手足不遂，语言蹇涩者，此邪中于经也，又当从乎中治而不可以标本论也，是宜养血通气，大秦艽汤、羌活愈风汤之类治之。夫所谓诸方论治，乃先哲立权衡以为后学之矜式耳，其于临证切脉之际，又当顺时令而调阴阳，安脏腑以和荣卫，察病机，审气宜，全在活法以度其轻重之权量，甚勿胶柱以调瑟也。

　　脉法

　　《脉经》曰：脉微而数，中风使然。寸口沉大而滑，沉则为实，滑则为气，气实相搏，入于脏则死，入于腑则愈，此为卒厥。不知人，唇青身冷，为入脏，死。身温和，汗自出，为入腑，而复自愈。脉阳浮而滑，阴濡（濡当作 ，与软通，下同）而弱，或浮而滑，或沉而滑，或微而虚，或微而数，寸口或浮而缓，或缓而迟，皆为中风之证。大法浮迟者吉，急疾者凶。又曰：脉浮而迟者易治，大数而急者死。

　　方法

　　（先哲有云：方者法之体，法者方之用，故二者不可偏废也。）

　　丹溪曰：中风大率主血虚有痰，或挟火与湿。诸方书皆谓外中风邪，惟刘河间作将息失宜，水不制火，极是。然地有不同，不可一途而论，西北人外中者亦有，东南之人皆是，湿上生痰，痰生热，热生风也。真中风邪者，东垣中血脉、中腑、中脏之说甚好。治法以治痰为先，补养次之。国中，急掐人中令省。子和三法亦可用。痰壅盛者，口眼歪斜者，不能言语者，皆当用吐法。轻者用瓜蒂散，或虾汁，或稀涎散吐之。或重而口噤者，用藜芦末少加麝香或五分或一钱灌入鼻内吐之，一吐不已再吐。亦有气血虚而不可用吐法者，慎之！（吐法详见痰门。）

　　半身不遂，大率多痰。在左属死血少血，宜四物汤加桃仁、红花、竹沥、姜汁。在右属痰与气虚，宜二陈汤合四君子汤加竹沥、姜汁。能食者，去竹沥，加荆沥尤妙。肥人多湿，少加附子行经。

　　气虚卒倒，参 补之。挟痰则浓煎人参汤加竹沥、姜汁。血虚者，以四物汤补之。挟痰者，其药俱用姜汁炒过，更加姜汁、竹沥服。

　　遗尿者，属气虚，多以参 补之。

　　凡中风，口开手撒，眼合遗尿，吐沫直视，喉如鼾睡，肉脱筋痛发直，摇头上窜，面赤如妆，汗缀如珠，皆为中风不治之症也。若动止筋痛，是无血滋筋故痛，曰筋枯，不治。

　　（以上丹溪方法凡五条）

　　四君子汤 四物汤

　　（二方并见虚损门。） 

　　二陈汤

　　（局方、千金 见痰饮门。）

　　小续命汤

　　（并易老加减法。） 东垣曰：中风自汗者，不可重发其汗，故此药亦不可轻用也。

　　麻黄（去节） 人参（去芦） 黄芩 白芍药 防己 桂枝 川芎（各七分） 防风（去芦一钱） 甘草（炙，七分） 附子（童便煮去皮脐，五分） 杏仁（去皮尖，另研，一钱）

　　《金匮要略》本方有石膏、当归，无附子、防风、防己。愚按：本方石膏、当归固不可无，而附子、防风、防己尤不可缺，此恐传写者之脱简耳。

　　上细切，作一服，水一盏半，加生姜五片，煎至一盏，温服。凡中风不审六经之形证加减用药，虽治之不能去其邪也。《内经》曰：开则淅然寒，闭则然而闷。知暴中风邪，宜先以加减续命汤随证治之。

　　中风无汗恶寒，麻黄续命主之。

　　麻黄 防风 杏仁根据本方加添一倍，宜针太阳至阴出血，昆仑举跷。

　　中风有汗恶风，桂枝续命主之。

　　桂枝 芍药 杏仁根据本方加一倍，宜针风府。（以上二证，皆太阳经中风也。）

　　中风无汗身热不恶寒，白虎续命主之。

　　石膏（一钱四分） 知母（一钱四分） 甘草（七分）

　　根据本方加之。

　　中风有汗身热不恶风，葛根续命主之。

　　葛根（一钱四分） 桂枝 黄芩（根据本方加一倍）

　　宜针陷谷，刺厉兑。针陷谷者，去阳明经之贼邪；刺厉兑者，泻阳明经之实也。以上二证，阳明经之中风也。

　　中风无汗身凉，附子续命主之。

　　附子（加一倍） 干姜（加七分） 甘草（加二钱一分）

　　宜刺隐白，去太阴之贼邪也。此证，太阴经中风也。

　　中风有汗无热，桂附续命主之。

　　桂枝 附子（炮） 甘草（炙）

　　根据本方加一倍，宜针太溪。此证，少阴经中风也。

　　中风六经混淆，系之于少阳、厥阴，或肢节挛痛，或麻木不仁，宜羌活连翘续命主之。

　　小续命汤（八钱） 加羌活（四钱） 连翘（六钱）

　　古之续命，混淆无六经之别，今各分经治疗，又分经针刺。刺法，厥阴之井大敦，刺以通其经，少阳之经绝骨，灸以引其热，是针灸同法象之大体也。

　　愚按：先哲制小续命汤，以治中风初病无汗，及手足瘫痪、关节不利、表实等证，此急则治标之药也。后人不分表里虚实，通用以治中风之证，故张易水授东垣以加减之法。夫中风无汗表实者固宜，其有汗表虚之证，虽有加减之法，恐不可以胶柱鼓瑟也。

　　大秦艽汤

　　（机要） 中风，外无六经之形证，内无便溺之阻隔，知血弱不能养筋，故手足不能运动，舌强不能言语，宜养血而筋自荣，此方主之。

　　秦艽 甘草 川芎 川归 白芍药 石膏 独活 白茯苓（各一钱） 羌活 防风 黄芩 白术 生地黄 热地黄白芷（各五分） 细辛（二分半）

　　上细切，作一服，水煎，温服无时。如遇天阴，加生姜三片同煎。如心下痞满，加枳实一钱同煎服。

