<!-- { "loadSidebar": true } -->
　　《内经》曰：阴搏阳别，谓之有子（谓阴脉搏手，其中别有阳脉也）。是为血气和平，阳施而阴化也。盖为人之夫妇，犹天地然。天地之道，阴阳和而后万物育；夫妇之道，阴阳和而后男女生。是故欲求嗣者，先须调其妇之经脉，经脉既调则气血和平，气血和平则百病不生而乐乎有子矣。《脉经》曰：诊其手少阴之脉动甚者，妊子也。盖手少阴，心脉也，心主血脉故也。又肾为胞门子户，尺中肾脉，按之不绝，当妊子也。又曰：妇人妊娠一月之时，足厥阴脉养之；二月，足少阳脉养之；三月，手少阴脉养之；四月手少阳脉养之；五月，足太阴脉养之；六月，足阳明脉养之；七月，手太阴脉养之；八月，手阳明脉养之；九月，足少阴脉养之；十月，足太阳脉养之，是以诸经脉各养三十日也。若夫至期当养之经，虚实不调，则胎孕为之不安，甚则下血而堕矣。夫手足十二经，气血盈亏不同，如手足厥阴太阳少气多血，手足太阴少阴少血多气，手足少阳气多血少，手足阳明气盛血多。安胎之法，宜各按月根据经，视其气血虚实而调之，固无胎堕之患，其或感冒风寒，别生异证，又宜各按法而调治之。机要曰：治胎产之病，当从厥阴经论之，毋犯胃气及上二焦，谓之三禁，不可汗，不可下，不可利小便。若发汗者，如伤寒下早之证。利大便者，则脉数已动于脾。利小便者，则内亡津液，胃中枯燥。制方之法，能不犯三禁，则荣卫自和而寒热止矣，皆医者之绳墨也。其为妊娠之妇，早当绝去嗜欲，安养胎元，性宜静而不宜躁，体宜动而不宜安，味宜凉而不宜热，衣宜温而不宜寒，毋久立，毋久坐，毋久行，毋久卧，又宜却去一切肥甘、煎 油腻、辛辣咸酸、水果鱼鳖、狐兔鸽雀之类，即无胎漏胎痛、胎动下血、子肿子痫等证，及横产逆生、胎死腹中之患矣。丹溪曰：难产之妇，皆是八、九十月内不能谨欲，以致气血虚故也。传曰：古者妇人妊子，寝不侧，坐不偏，立不跸，不食邪味，割不正不食，席不正不坐，目不视邪色，耳不听淫声，口不出傲言，夜则令瞽诵诗，道正事，则生子形容端正，才过人矣。古所谓胎教也，妊娠之妇，可不慎欤。

　　附：期嗣论

　　夫人欲求嗣，必先视其妇之经脉调否，其或未调，必以药而调之，经脉既调，宜以人事副之，按其法而行之，庶不失其候也。诀云：三十时中两日半，二十八九君须算，落红满地是佳期，金水过时空霍乱。霍乱之时枉费工，树头树底觅残红，但解开花能结子，何愁丹桂不成丛。此盖妇人月经方绝，金水才生，此时子官正开，乃受精结胎之候，妙合太和之时，过此佳期，则子宫闭而不受胎矣。然男女之分，各有要妙存焉。如月候方绝，一日三日五日交会者成男，二日四日六日交会者成女，过此则不孕矣。又云：阴血先至，阳精后冲，纵气来乘，血开裹精，阴外阳内，则成坎卦之象而为男。若阳精先入，阴血后参，横气来助，精开裹血，阴内阳外，则成离卦之象而为女。……。

　　脉法

　　《脉经》曰：妇人三部脉浮沉正等，按之无绝者，妊娠也。妊娠初时，寸微小，呼吸五至，三月而尺数也。脉滑疾，重以手按之散者，胎已三月也。脉重手按之不散，但疾不滑者，五月也。妊娠四月，脉左疾为男，右疾为女，俱疾为生二子。又法：得太阴脉为男，得太阳脉为女。又法：左手沉实为男，右手浮大为女，左右手俱大生二男，大者如实状。

　　又法：左右尺俱浮（当作沉）为生二男，不尔则女作男生。左右尺俱沉（当作浮）为产二女，不尔则男作女生也。此男女兼形之说也。

　　妇人怀娠，脉离经而浮，设腹痛引腰脊，为欲生也。又法：妇人欲生，其脉离经，半夜觉，日中即生也。怀娠六、七月，脉实大牢强弦紧者生，沉细者死。怀娠至六、七月，暴下斗余水，其胎必倚而堕，此非时孤浆预下故也。寸口脉洪而涩，洪则为气，涩则为血，气动丹田，其形则温，涩在于下，胎冷若冰，阳气胎活，阴气必终（洪则为气者生，涩则为血者死），欲别阴阳，其下必僵，假令阳经，蓄血若杯（阴为死胎，阳为蓄血）。问：妇人双胎，其一独死，其一独生，医为下其死者，其病则愈，然后竟免躯，其脉何以别之？师曰：寸口脉卫气平调，荣气缓舒，阳施阴化，精盛有余，阴阳俱盛，故知双躯。今少阴微紧，血则浊凝，经养不周，胎则偏夭，少腹冷满、膝膑疼痛，腰重起难，此为血理，若不早去，害母失胎。妇人经自断而有躯，其脉反弦，恐其后必大下，不成胎也。（大下，谓大下血也。）

　　方法

　　丹溪曰：妇人无子者，多由血少不能摄精，俗医悉谓子宫虚冷，投以辛热之药，煎熬脏腑，血气沸腾，祸不旋踵。

　　或服艾者，不知艾性至热，入火灸则不行，入药服则上行，多服则致毒，咎将谁执？瘦怯妇人，子宫干涩，宜滋阴养血，四物加香附、黄芩之类。肥盛者，乃躯脂满溢，闭塞子宫，宜行湿燥痰，南星、半夏、川芎、滑石、防风、羌活（一本有苍术，无防风、羌活）或导痰汤之类。

　　堕胎乃血气虚损，不能荣养胎元而自堕耳，犹枝枯则果落，干萎则花坠也。又因恚怒伤情，内火便动，亦能堕胎，犹风撼其木，人拊其枝也。火能销物，造化自然，病源乃谓风冷伤于子脏，未得病情者也。大抵属虚属热，二者又当视其轻重而治之。

　　一妇有胎即坠，其脉左大无力，重取则涩，乃血少也。以其妙年，只补中气，使血自荣。浓煎白术汤，调黄芩末一钱服之，至三四两，得保全而生。

　　（以上丹溪方法凡四条）

　　固胎饮

　　熟地黄 归身尾 人参 白芍药 白术 川芎 陈皮 甘草桑树上羊儿藤（七叶，圆者。愚恐当作如检桑叶圆者，即俗名桑络也，真桑寄生尤妙）

　　少加黄连、黄柏，入糯米五、七十粒，煎服。血虚不安者，加阿胶珠。胎气痛者，加缩砂。

　　安胎饮

　　 孕成之后，觉胎气不安，或腹微痛，或腰间作疼，或饮食不美，宜服。或至五六个月，常服数帖甚好。

　　白术 当归 白芍药 熟地黄（各一钱） 人参 川芎 条黄芩陈皮（各半钱） 甘草 砂仁 紫苏（各三分）

　　上细切，作一服，加生姜三片，水煎服。

　　安胎丸

　　白术 条芩 神曲（炒，各等分）

　　上为细末，粥丸，每服五十丸，清米汤下。盖白术、条芩，乃安胎之圣药也。

　　丹溪曰：天行不息，所以生生而无穷。茺蔚子活血行气，有补阴之妙，命名益母，以其行中有补也。故曰胎前无滞，产后无虚。

　　条芩、白术乃安胎之圣药，俗以黄芩为寒而不用，反谓温热药能养胎，殊不知胎孕宜清热养血，使血循经而不妄行，乃能养胎。黄芩，必取细挺沉实者用之。

　　缩砂安胎，以其止痛行气故也。（砂仁，非八、九个月内不宜多用。）

　　怀妊嗜物，乃一脏之虚，如受酸物，乃肝脏止能养胎而虚也。

　　胎动者，因火逼动胎，逆上作喘，急用条芩、香附之类。

　　胎漏，谓有胎而血漏下也，属气虚有热，用四物汤加阿胶珠、白术、条芩、缩砂（炒），香附（炒黑），加糯米，白水煎服。

　　又方

　　 治胎漏下血。

　　条芩（五钱） 白术（一两） 砂仁（炒） 阿胶（炒成珠，各三钱）

　　上为细末，每服二钱，煎艾汤调服，水煎服亦可。

　　又方

　　枳壳（炒） 黄芩（各半两） 白术（一两） 水煎，食前温服。

　　胎痛宜用 

　　当归地黄汤

　　（良方）

　　当归（一钱） 熟地黄（二钱）上细切，水一盏半，煎至一盏，温服。

　　心腹诸痛，凡妊妇偶有所伤，腹痛不安，或从高堕下，重物所压，触动胎元，痛不可忍及下血者，甚妙。（产宝）

　　砂仁不拘多少，和皮略炒，勿令十分焦黑，去皮取仁为末，热酒调服。不饮酒者，米饮或艾汤、盐汤皆可调服。如觉胎中热，其胎即安矣。此方即验，大抵妊妇不可缺此，常服安胎易产。

　　凡妊娠二、三个月，忽心痛 痛不安用。（产宝）

　　当归（三钱） 阿胶（炒，二钱） 甘草（炙，二钱） 葱白（四钱）

　　上细切，分作二服，每服用水二盏，煎至一小盏，温服。

　　凡妊妇四、五个月，忽心腹 痛。（产宝）

　　大枣（十四枚，炒令黑） 盐（一钱，烧令赤）

　　上为末，取一撮许，酒调服之，立愈。

　　治妊娠心腹大痛，气欲绝者。（产宝）

　　川芎 川归 茯苓 制朴（各一两）

　　上细切，作一服，用水三升，煎至一升，分二服，立饮而愈。

　　川芎散

　　（产宝） 治妇素有冷气冲心，如刀刺者。

　　川芎（一钱） 人参 吴茱萸（各半钱） 茯苓 桔梗（各四分） 当归（一钱） 制朴（半钱） 芍药（七分半）

　　枳壳 炙甘草（各三分）

　　上细切，作一服，水一盏半，煎至一盏，稍热服。

　　妊娠，腰痛如折，不能转侧。（产宝）

　　鹿角（半两） 上以火烧令赤，酒淬，再烧再淬，以碎为度，细末，酒调服。

　　治妊娠腰脚肿痛。

　　（产宝）

　　白茯苓 白术 干姜 甘草（炙，各一钱） 杏仁（三钱，去皮尖，研）

　　上细切，作一服，水一盏半，煎至一盏，温服。

　　胎肿，谓有胎或手足或头面通身浮肿者是也，属湿多，或用山栀子一合炒，为末，米汤调下。丸服亦可。

　　恶阻，乃有孕而恶心、阻其饮食者是也，多从痰治，用二陈汤之类。又方：以白术为丸服。（一曰：肥人是痰，瘦人是热。）

　　半夏茯苓汤

　　 治恶阻不食，吐逆头眩，四肢怠惰烦疼，恶寒自汗。

　　半夏（汤炮七次，通过心，姜汁拌，炒黄色） 生姜（各一钱） 茯苓（七分） 熟地黄 陈皮（去白） 桔梗 旋复花（无嗽不用） 人参 芍药 甘草（炙） 川芎（各半钱） 上细切，水煎、空心服。《千金方》有紫苏、细辛各半钱。

　　（丹溪医按）

