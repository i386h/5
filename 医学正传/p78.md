<!-- { "loadSidebar": true } -->
　　草龙胆 防风（去芦） 青黛（各三钱） 钩藤（二钱） 黄连（一两二钱） 龙脑（一钱） 牛黄 麝香（各一钱）

　　上为细末，麦面糊丸，如黍米大，每服三、五丸至一、二十丸，煎金银汤送下。

　　卷之八　小儿科

　　发搐

　　男发搐，目左视无声，右视有声。女发搐，目右视无声，左视有声。（相胜故也，更看所发时候。）

　　早辰发搐，因寅卯辰时潮热，目上视，手足动摇，口流热涎，颈筋急，此肝木大旺，当补肾抑肝。补肾，地黄丸；抑肝，泻青丸主之。

　　日午发搐，因巳、午、未时潮热，心神惊悸，目上视，白睛赤色，牙关紧急，口流涎，手足动摇，此心火大旺也，当补肝泻心。补肝，地黄丸；泻心，导赤散、冷惊丸主之。

　　日晚发搐，因申、酉、戌时潮热，搐而喘，目微斜视，睡则露睛，手足冷，大便下薄淡黄水，此是肺病，当补脾而抑心肝。补脾，益黄散；抑心，导赤散；抑肝，泻青丸主之。

　　夜间发搐，因亥、子、丑时潮热，不甚搐而卧不稳，身体温，无壮热，目睛紧，斜视，喉中有痰，大便银褐色，乳食不消，多睡不醒，当补脾抑心。补脾，益黄散；抑心，导赤散、凉惊丸主之。

　　伤风发搐，口中气出热，呵欠烦闷，手足动摇，当发散，大青膏主之。小儿禀赋素怯者，多病此。

　　伤食发搐，身体温，多睡多唾，或吐不欲食而搐，当先定搐，搐退用白饼子，后服安神丸。

　　百日内发搐，有真假二证：真者，不过二、三次必死；假者，发频，不为重。真者，内生惊痫；假者，外伤风冷，盖血气未实，不能胜邪，乃发搐也。奚知假者？口中气出热也，治之宜发散，大青膏主之，及用涂囟法与沐体法。

　　补肾，地黄丸（见疳病门。）

　　泻青丸

　　 （见前惊风门。）

　　导赤散

　　 治心热。

　　生干地黄 木通 甘草（炙，各等分）

　　上细切，每服三钱，水一盏，入淡竹叶七片，同煎至半盏，食后温服。（一本无甘草，有黄芩。）

　　凉惊丸

　　（方见前。）

　　益黄散

　　（方见疳病门。）

　　大青膏

　　 治小儿伤风，吐泻心温，乍凉乍热。

　　天麻 青黛（各一钱） 白附子（一钱五分） 蝎尾（去毒） 乌蛇肉（酒浸，焙干） 朱砂 天竺黄 麝香（各一钱）

　　上为细末，生蜜和成膏，每服半皂子大或一皂子大，月中儿粳米大，同牛黄膏，温薄荷水化，一处服之。五岁以上，同甘露饮服。钱本有天麻，无大青。

　　按：此知阎孝忠加减方也。

　　牛黄膏

　　 治热及伤风，壮热引饮。

　　雄黄 甘草 甜硝 寒水石（生，各二钱五分） 郁金（一钱） 绿豆粉（五钱） 脑子（一钱）

　　上为细末和匀，蜜和成膏，薄荷水化下半皂子大，食后服。

　　甘露饮

　　 治心胃热，咽喉痛，口舌生疮，并疮疹已发未发皆可服。又治热气上攻，牙龈肿，牙齿动摇，含漱并服。（方见痘疹门。）

　　白饼子（又名玉饼子）治小儿腹中有癖，但饮乳嗽而生痰。

　　滑石 轻粉 半夏（汤泡七次） 南星（各一钱） 巴豆（二十四粒，去皮膜，用水二升煮水尽为度。一作水三升）

　　上研匀巴豆，后入众药，以糯米饭为丸，如绿豆大，捏作饼子，三岁以上儿三、五饼，以下一、二饼，煎薄荷汤下，临卧服。

　　涂囟法：

　　麝香 蜈蚣（末） 牛黄（末） 青黛（末，各一字） 蝎尾（去毒，为末，五分） 薄荷叶（五分）

　　上为细末研匀，熟枣肉剂为膏，新绵上涂匀，贴囟上，四方可出一指许，火上炙手频熨。百日里外儿，可用此及浴法。

　　浴体法：治胎肥，并胎怯胎热。

　　乌蛇肉（酒浸焙，为末） 白矾 青黛（各二钱） 天麻（二钱） 蝎尾（去毒，为末） 朱砂（各五分） 麝香（一字）

　　上同研为细末，每服用三钱，水三碗，带叶桃枝一握，同煎至十数沸，温热浴之，勿浴背。

　　卷之八　小儿科

　　五痫

　　凡治小儿五痫，皆当随脏治之。每脏各有一兽所属。如犬痫，反折上窜，犬叫，肝也。牛痫，目直视，腹满，牛叫，脾也。鸡痫，惊跳，反折，手纵，鸡叫，肺也。猪痫，如尸吐沫，猪叫，肾也。羊痫，目瞪吐舌，羊叫，心也。五痫重者死，病后甚者亦死，治法并用五色丸主之。

　　五色丸

　　朱砂（另研） 珍珠末（各五钱） 雄黄（一两，一作三两） 水银（二钱半，一作二两） 黑铅（二两，同水银熬）

　　按：用黑铅二两，水银当作二两者为是，无疑矣。

　　上炼蜜丸如麻子大，每服三、四丸，煎金银薄荷汤下。

　　卷之八　小儿科

　　诸疳证

　　论

　　《内经》曰：数食肥，令人内热；数食甘，令人中满。盖其病因肥甘所致，故命名曰疳。若夫襁褓中之乳子，与四五岁之孩提，乳哺未息，胃气未全，而谷气尚未充也。父母不能调摄，惟务姑息，舐犊之爱，遂令恣食肥甘，与夫瓜果生冷，及一切烹饪调和之味，朝餐暮食，渐成积滞胶固，以致身热体瘦，面色痿黄，或肚大青筋，虫痛泻利，而诸疳之证作矣。钱仲阳曰：小儿病疳，多因大病后或吐泻后以药下之，致脾胃虚损亡津液而成，盖此证实由愚医之所害耳。斯言也，特一端耳，未可悉以为然，其所谓大病吐泻，岂非饮食之所致欤？夫仲阳为儿医之祖，岂有误邪？其所论诸疳形证治法，班班可考，学人不可不审。如疳在肝，则白膜遮睛，法当补肝，地黄丸主之。疳在心，则面颊赤，身体壮热，法当补心，安神丸主之。疳在脾，则体黄腹大，好食泥土，法当补脾，益黄散主之，疳在肺，则气喘，口鼻生疮，亦当补脾，益黄散主之，此虚者补其母也。疳在肾，则极瘦而身生疮疥，法当补肾，地黄丸主之。筋疳则泻血而瘦，当服补肝地黄丸。骨疳，喜卧冷地，当服补肾地黄丸。内疳则目肿腹胀，利色无常，或沫青白，渐而瘦弱，此冷证也，宜服木香丸。外疳，鼻下赤烂，自揉鼻头，有疮不结痂，绕耳而生，当用治疮烂兰香散、白粉散等药。法曰：诸疳皆根据本脏而补其母，则子自安。假令日中潮热，是心经虚热也，肝为心之母，宜先补肝，肝实而后泻心，心得母气则内平而潮热愈矣。余皆仿此。大抵疳病当辨冷热肥瘦而治，其初病者为肥热疳，久病者为瘦冷疳，冷则用木香丸，热则当用胡黄连丸，冷热疳并宜用如圣丸之类。惟小儿之腑脏柔弱，不可痛击大下，必亡津液而成疳证。为儿医者，常当以幼幼之心为心而善调之，毋纵巨胆，妄为施治，以绝人之嗣续，幸甚！

　　脉法

　　（并见前总章。）

　　方法

　　地黄丸（补肝肾虚） 治肝疳白膜遮睛，筋疳泻血，肾疳身瘦疮疥，骨疳喜卧冷地。又治胃怯、不言、解颅。小儿年长不能行者，专服神效。

　　熟地黄（酒洗，八钱） 山茱萸 干山药（各四钱） 泽泻 牡丹皮 白茯苓（各三钱）

　　上为细末，炼蜜为丸，如梧桐子大，三岁以下儿三丸至五丸，熟水空心化下。年长者，量增丸数。

　　安神丸

　　 治邪热惊啼，心疳面黄颊赤壮热。（方见惊风门。）

　　益黄散（又名补脾散）治小儿脾胃虚寒，脾疳体黄腹大，好食泥土，肺疳气喘，口鼻生疮等证。

　　陈皮（一钱） 青皮 诃子皮 甘草（炙，各五分） 丁香（二分）

　　上作一服细切，水一盏，煎至六分，温服（愚每于本方加参、术各一钱效）。

　　木香丸

　　 治瘦冷疳。

　　木香 青皮 槟榔 肉豆蔻（各二钱半） 麝香（一钱，另研） 续随子（一两，去油） 虾蟆（大壮者，一名蟾酥，俗名风鸡，三个，烧存性）

　　上为细末，炼蜜丸如绿豆大，每服三、五丸至一、二十丸，薄荷汤送下。

　　胡黄连丸

　　 治肥热疳。

　　胡黄连 宣黄连（各五钱） 朱砂（二钱半，另研）

　　上为细末和匀，填入 猪胆内，用淡浆煮，以杖子加铫子上，用线钓之，勿着底，候一炊时取出，研入芦荟、麝香各一分，饭丸如麻子大，每服五、七丸至一、二十丸，米饮下。

　　一方

　　 去足虾蟆五钱，焙干不烧。

　　兰香散

　　 治外疳鼻下赤烂。

　　兰香叶

　　（收二钱，烧存性） 铜青 轻粉（各五分）

　　上为细末，干敷之。

　　白粉散

　　 治疳疮。

　　乌贼鱼骨末（七钱） 白芨末（三钱） 轻粉（一钱）

　　上为末和匀，先用清浆水洗疮，拭干敷之。

　　如圣丸

　　 治冷热疳泻。

　　使君子（一两，去壳） 胡黄连 川黄连 白芜荑（去皮，炒，各二两） 麝香（五分，另研） 干虾蟆（五个，酒煮捣膏）

　　上为细末，以虾蟆膏和丸，如麻子大，二、三岁儿五、七丸，以上十丸至十五丸，人参汤下，不拘时服。

　　香蟾丸

　　 治疳消、食积、虫积、肉积，及治腹胀大。

　　三棱（醋浸炒） 蓬莪术（醋浸炒） 青皮（去白） 神曲（炒） 麦 曲（炒） 草龙胆（酒浸炒） 槟榔（各五钱） 木香（二钱） 川楝子（去核，酒煮） 使君子（去壳） 胡黄连 川黄连（各四钱） 陈皮（五钱） 白术（二两，一作一钱） 干蟾（五个）

　　上以白术以上药俱研为细末，以干蟾用醋煮烂，捣成膏和药，如干再加醋，糊为丸如麻子大，每服十五丸，清米汤送下。

　　芦荟丸

　　 治小儿疳气，腹胀骨热。

　　芦荟（另研） 木香 槟榔（各二钱半） 虾蟆（酒浸炙黄，去骨） 黄连（各一两） 芜荑（去皮） 青皮（去白） 陈皮（各五钱） 巴豆（三七粒，去壳，同上四味炒黄，去豆）

　　上为细末，猪胆汁丸，如小豆大，三岁儿三十丸，米汤下。

　　又方

　　 治疳积腹大。

　　胡黄连（去疳积、果积） 阿魏（醋浸，去肉积，各五分） 麝香（当门子四粒） 神曲（炒，去食积） 川黄连（炒，去热积，又去酒积，各二钱）

　　上为细末，猪胆汁和丸，如麻子大，每服三十丸，白术汤送下。

　　一方有芦荟五分。

　　又方

　　 治小儿疳病。

　　黄连 白术 山楂肉（各五钱） 胡黄连 芦荟（各三钱，另研） 芜荑（二钱五分） 神曲（炒，二钱）

　　上为细末，猪胆汁为丸，如麻子大，量儿大小，加减丸数与之。

　　（祖传方）

　　槟榔丸

