<!-- { "loadSidebar": true } -->
　　 小儿疳病，积气成块，腹大有虫等证，其效如神。

　　槟榔（一两） 三棱（煨去毛，切，醋炒） 蓬莪术（醋炒，各五钱） 青皮（去穣，麸炒黄色） 陈皮（去白，各五钱） 雷丸（去壳，五钱） 芜荑（水洗净，二钱半）

　　鹤虱（三钱，略炒） 干漆（五钱，炒无烟） 木香（三钱，不见火） 砂仁（一钱） 良姜（二钱，东壁土同炒） 麦 面（五钱，炒） 胡黄连（三钱） 甘草（三钱，炙） 神曲（五钱，炒黄色） 山楂肉（五钱）

　　上为细末，醋糊为丸，如绿豆大，每服三、五十丸，空心淡姜汤送下。

　　卷之八　小儿科

　　吐泻

　　论

　　《内经》曰：诸呕吐酸，暴注下迫，皆属于热。又曰：湿胜则濡泄。夫小儿之吐泻，皆由乳食过度，传化失常。盖食郁则成热，热郁则有酸，酸而成吐成泻，此必然之理也。又曰：食滞于胃口者为吐，食滞于大小肠者为泻。有生下而遂吐不休者，胞胎中移恶流于肠胃而为吐也。丹溪曰：钱氏五补五泻之法，俱可选用。谨遵而根据法具录如下：

　　脉法

　　（并见前总章。）

　　方法

　　钱氏曰：小儿初生下吐，盖拭掠儿口中移恶不尽，咽入喉中故吐，木瓜丸主之（凡生子于未发声之先，急宜取口中恶血，以绵拭令净尽，以黄连、甘草二味，等分煎汁，灌一、二匙，则无以上等病，出痘疹亦稀少。若啼声一发，则咽下矣，亦当用黄连、甘草汁饮之，不可忽也）。

　　木瓜丸

　　木瓜末 木香末 麝香（末） 腻粉（即轻粉） 槟榔末（各一字）

　　上再研匀，面糊为丸，如黍米大，每服三、二丸，甘草汤送下。

　　初生三日内，吐泻壮热，不思乳食，大便乳食不消，或白色，知是伤食，当下之而后和胃，下用白饼子，和胃用益黄散。（上二方俱见前。）

　　初生三日以上至十日，吐泻身不热，或乍热乍凉，不思乳食，大便青白色，乳食不消，此上实下虚也。更有五脏兼见证宜详：肺病则睡闷露睛喘气，心则惊悸饮水，脾则困倦饶睡，肝则呵欠烦闷，肾则不语畏明。当先见貌兼脏，补脾益黄散主之。盖此二证，多病于夏秋也。（当先见貌兼脏，其义未详，恐有脱简，以俟知者正之。）

　　五月二十五日以后（夏至后十日也），吐泻身壮热，此热乃脏腑中，十分中九分热也。或因伤热乳食，吐乳不消，泻深黄色，玉露散主之。

　　玉露散

　　（一名甘露散）

　　石膏 寒水石（各五钱） 生甘草（二钱五分）

　　上为细末，每服一字或半钱，温水调下。

　　六月十五日以后（大暑节后），吐泻，身温似热，脏腑六分热四分冷也，呕吐乳食不消，泻黄白色，似渴，或食乳或不食，食前少服益黄散，食后多服玉露散。

　　按：丹溪用去桂五苓散，倍白术，加苍术，甚者二术炒用，或入益元散和匀，米汤调下，甚效。

　　七月七日以后（立秋后七日也），吐泻身温凉，三分热也，七分冷，不能食乳，多似睡闷乱，哽气长出气，睡露睛，唇白多哕，欲大便不渴，食前多服益黄散，食后少服玉露散。

　　八月十五日以后（秋分后也），吐泻身冷，无阳也，不能食乳，干哕，泻青褐水，当补脾，益黄散主之，不可下也。

　　吐泻泄黄，伤热乳也，吐泻泄青，伤冷乳也，皆当下，白饼子主也。伤热乳者甘露散，伤冷乳者益黄散、温中丸，并于下后服之。亦有不须下，但服此药愈者。

　　温中丸

　　人参 甘草（炙） 白术（各一两）

　　上为细末，姜汁面糊为丸，如绿豆大，每服一、二十丸，粳米饮下。

　　虚弱，脾胃不和，不能食乳，致肌肉消瘦，亦有因大病后或吐泻后，脾胃尚弱，不能传化谷气也。有冷者，时时下利，唇口青白。有热者，身温壮热，肌肉微黄。此冷热虚羸也。冷者木香丸（夏月不可服，如有证，亦须少服之），热者胡黄连丸（冬月不宜服，有证，须少服）。木香丸、胡黄连丸二方并见前。

　　吐泻调脾，平胃散入熟蜜，和苏合香丸，名万安膏，米饮调服。

　　一方

　　 治吐泻黄胆。

　　三棱 莪术 青皮 陈皮 神曲（炒） 麦 面（炒） 黄连 甘草（炙） 白术 茯苓（各等分）

　　上为细末，温水调服。伤乳食吐泻，加山楂。时气吐泻，加滑石。发热，加薄荷。

　　夏月吐泻，用益元散极效，当表而出之。

　　附证

　　愚按：小方脉科，惟急慢惊风与夫痘疹等证最为酷疾，以其吉凶反掌、生死须臾故也。次则五疳吐泻，为证不一，亦不可以易而治也。以上四证，各立篇目，辨论详明外，其余一切小疾，繁琐多端，一一不能详尽，故各附于吐泻之后，以备检阅参用云尔。

　　一腹胀，二腹痛，三夜啼，四痰热，五解颅，六吃泥，七脱囊，八脱肛，九赤瘤，十脐汁出，十一头疮，十二尾骨痛，十三弄舌，十四龟胸龟背，十五重舌木舌，十六鹅口口疮，十七走马牙疳，十八脐风撮口。

　　腹胀论：

　　夫腹胀，由脾胃虚气攻作也。亦有实者，必闷乱喘满，可下之，宜用紫霜丸、白饼子。不喘满者，虚也，不可下。

　　若误下，致脾虚气上附肺而行，肺与脾子母皆虚。肺主目胞腮之类，脾主四肢。母气虚甚，则目胞腮肿也。色黄者，属脾也。治用 气丸渐消之，未愈，渐加丸数。不可以丁香、木香、桂皮、豆蔻、大温散药治之。盖脾虚气未出，腹胀而不喘者，可以温散药治，使上下分消其气，则愈也。若虚气已出，附肺而行，则脾胃内弱，每生虚气，入于四肢面目矣。

　　小儿易为虚实，脾虚不受寒温，服寒则生冷证，服温则生热证，当识此，不可忽也。胃久虚热多生疸病，或引饮不止，脾虚不能胜湿，随肺之气上行于四肢，若水状，湿气浸浮于肺，则大喘也，此当服 气丸而愈。

　　 气丸

　　 治小儿虚胀。如腹大者，加萝卜子，名褐丸子。

　　胡椒（一两） 蝎尾（去毒，五钱，一方，二味各四十九个）

　　上为细末，面糊为丸，如粟米大，每服五、七丸至一二十丸，陈米汤下。一方有木香一钱。

　　治小儿腹虚胀，先服 气丸。不愈，腹中有食积结粪，小便黄，微喘，脉伏而实，时欲饮水，能食者，可下之，宜消积丸、紫霜丸。盖脾初虚而后结，有积所治，宜先补脾而后下之，后又补脾则愈也。不可补肺，恐生虚气。

　　一方

　　 腹胀。

　　萝卜子 紫苏梗 干葛 陈皮（各等分） 甘草（少许）

　　上细切，水煎服。食少者，加白术。

　　腹痛多是饮食所伤。

　　白术（一钱五分） 陈皮（去白） 青皮（去穣，各七分） 山楂（去核） 神曲（炒） 麦芽（炒） 砂仁（各一钱） 甘草（炙，五分）

　　有热加黄芩，有寒加藿香、吴茱萸。

　　上为细末，每服一钱七分，清米饮或白汤调下。

　　腹痛，口中气温，面黄色，目无精彩，或白睛多，及多睡畏食，或大便酸臭者，当磨积，宜消积丸。甚者，用白饼子下之，后和胃，用白术散。

　　白饼子

　　（方见发搐条下。）

　　白术散

　　（方见惊风门。）

　　消积丸

　　丁香（九粒） 砂仁（十二个） 巴豆（二个，去皮心膜及油）

　　上为细末，面糊为丸，如黍米大，三岁以上三、五丸，以下一、二丸，温水下。

　　心腹痛，面 白，口中沃沫及清水出，发痛有时，当作蛔虫治。又曰：凡积痛、食痛、虫痛、寒痛大同小异，惟虫痛者，当口淡而沫自出，小儿本怯，故胃寒冷则虫动、而心头痛，与痫略相似，但目不斜而手不搐耳，安虫散主之。

　　安虫散

　　 《宝鉴》用米糊为丸，名安虫丸。

　　胡粉（炒黄色） 槟榔 川楝子（去核） 鹤虱（各二两） 白矾（二钱五分，火枯）

　　上为细末，每服一字，大者五分或一钱，温米饮下，临痛时服。

　　集效丸

　　 治虫痛。

　　木香 鹤虱（炒） 槟榔 诃子（煨去核） 芜荑 附子（去皮脐，炮） 干姜（各二两） 大黄（半两） 乌梅（去核，二钱五分）

　　上为细末，炼蜜为丸，陈皮汤下，或醋汤下。一方加黄芩、黄连。

　　一方

　　 治虫。

　　用鸡子炒白蜡尘，酒糊丸服。一云治寸白虫。

　　一方

　　 治蛔虫作痛。

　　用二陈汤加苦楝根，煎服。或只以苦楝根向东南生不出土者，刮去粗皮，取白皮细切，浓煎汁一盏，徐徐饮之，不可饮多。先以糖蜜或炒肉食之，引虫头向上，然后服之。看儿大小，斟酌与之。

　　小儿吃粽腹痛，用白芍药加黄连末合研，汤调服之，即愈。

　　一方

　　 治小儿腹痛。

　　甘草（炙） 干姜（各二钱） 伏龙胆（一两） 人参 茯苓 百草霜 白术（各五钱）

　　上为细末，粥丸梧桐子大，每服三、五十丸，陈皮汤下。

　　小儿夜啼，作心经有热有虚治。

　　人参 黄连（姜汁炒，各一钱五分） 甘草（五分） 竹叶（二十片）

　　上为细切，分作二帖，每帖加生姜一片，水煎服。一本无人参。

　　钱氏曰：小儿夜啼者，脾脏冷而痛也，当以温中之药，宜益黄散，……花火膏之类。

　　愚按：上二说不同，一曰心热，一主脾寒，当审外证而区别之。如面青白，手腹俱冷，不思乳食者，寒也。盖夜属阴，阴盛则脾脏之寒愈盛，脾为至阴，喜温而恶寒，寒则腹中作痛，曲腰而啼。如面赤，手腹俱暖，口中气热者，热也。

　　盖火属心，见灯则烦热内生，两阳相搏，故仰身而啼。外有面色白，黑睛少，肾气不足，至夜阴虚而啼也。

　　花火膏

　　灯花（三颗）

　　以乳汁调抹儿口，或抹母乳上，令儿吮之。

　　治惊啼，邪热乘心也，安神丸主之。（方见前。）

　　小儿风痰壅盛，用：南星（五钱，切片以白矾汤泡晒干） 白附子（二两）

　　上二件，共为末，面糊为丸，如芡实大，每服一丸，姜、蜜、薄荷汤化下。

　　小儿痰热骨蒸，用：二陈汤（五钱） 加：升麻（二钱） 葛根 白芍药（各一钱五分） 人参（一钱） 五味子（三十粒）

　　上细切，分三帖，加姜、枣，水煎服。

　　又方

　　 治前证，用：胡黄连 槟榔（各一钱） 陈皮 雷丸（各一钱五分） 神曲 半夏曲 使君子 白花蓼（各二钱）

　　上为细末，面糊为丸，如黍米大，每服三、五十丸，白汤下。

