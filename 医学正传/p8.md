<!-- { "loadSidebar": true } -->
　　愚按：此方用归、芎、芍药、生熟地黄，以补血养筋，甚得体。既曰外无六经之形证，但当少用羌活、秦艽，引用以利关节。其防风、独活、细辛、白芷、石膏等药，恐太燥而耗血。虽用此，川芎止可六分之一，尤宜加竹沥、姜汁同剂最好，达者详之。

　　三化汤

　　（机要） 中风，外有六经之形证，先以加减续命汤随证治之；内有便溺之阻隔，复以此药利之。

　　浓朴 大黄 枳实 羌活（各等分）

　　上细切，每服三两重，水三升，煎至一升半，终日服之，以微利为度。

　　羌活愈风汤

　　（机要，并加减法。） 疗肾肝虚，筋骨弱，语言蹇涩，精神昏愦。此药安心养神，调理阴阳，使无偏胜。治中风内外无邪，服此药以行中道。

　　羌活 甘草 防风 蔓荆子 川芎 细辛 枳壳 熟地黄 人参 麻黄 薄荷 甘菊花 当归 知母 黄 地骨皮独活 白芷 杜仲 枸杞子 秦艽 柴胡 半夏 紫浓朴 前胡 防己（各三分） 黄芩 白茯苓 芍药（各四分半） 苍术 生地黄（各六分） 桂枝（一分半） 石膏（六分）

　　天阴雨，加生姜三片。

　　上细切，作一服，水二大盏，煎至一盏，去渣温服。空心一服，咽下二丹丹。临卧一服，咽下四白丹。动以安神，静以清肺。假令一气之微汗，本方药一剂，加麻黄一钱，生姜五片，空心服，以热羹粥投之，得微汗则佳。如一旬之通利，本方药一剂，加大黄三钱，如前煎，临卧服，得利为度。如望春大寒之后，加半夏三分，人参三分，柴胡三分，谓迎而夺少阳之气也。望夏之月，加石膏三分，黄芩三分，知母三分，谓迎而夺阳明之气也。季夏之月，加防己三分，白术三分，茯苓三分，谓胜脾土之湿也。初秋大暑之后，加浓朴三分，藿香三分，桂一分半，谓迎而夺太阴之气也。霜降之后望冬之月，加附子一分半，桂一分半，当归三分，谓胜少阴之气也。此虽立四时加减之法，更宜临证审察虚实寒热土地之宜、邪气之多少可也。

　　四白丹

　　 能清肺气养魄，谓中风者多昏冒气不清利，此药主之。

　　白芷（一两） 白檀（一钱五分） 白茯苓（五钱） 白术（五钱） 羌活（一钱五分） 知母（二钱） 缩砂仁（五钱） 人参（五钱） 独活（一钱五分） 防风（五钱） 甜竹叶（二两） 薄荷（三钱五分） 细辛（二钱） 甘草（五钱） 香附子（五钱，炒） 川芎（五钱） 麝香（一字，另研） 牛黄（五分，另研） 藿香（一钱五分） 龙脑（五分，另研）

　　上为细末，炼蜜为丸，每两作十丸，临卧嚼一丸，分五、七次嚼，以愈风汤送下，上清肺气，下强骨髓。

　　愚按：此方多轻扬走窜之味，虽有参、术、茯苓、甘草之补益，而寡固不可以敌众也。若用之于风痰壅盛，昏 不省人事者固宜；其为血气虚弱、神不守舍而昏迷者，则促其死耳。学人宜知此意。

　　二丹丹

　　 治健忘，养精神，定志和血，内安心神，外华腠理。

　　丹参（一两五钱） 丹砂（五钱，另研） 远志（五钱，去心） 熟地黄（一两五钱） 茯神（一两） 人参（五钱） 菖蒲（五钱） 炙甘草（一两） 天门冬（一两五钱） 麦门冬（一两去心）

　　上为细末，炼蜜丸如梧桐子大，每服五十丸至一百丸，空心以愈风汤送下。

　　防风通圣散

　　（并加减法。） 治中风及诸风等证。

　　防风 川芎 川归 白芍药 大黄 芒硝 连翘 薄荷 麻黄（不用节，各四分） 石膏 桔梗 黄芩（去朽，各八分） 白术 栀子 荆芥穗（各二分） 滑石（二钱四分） 甘草（炙，一钱）

　　上细切，作一服，加生姜三片，水二盏，煎至一盏，温服，日再服。劳汗当风，寒薄为 ，郁乃痤，去芒硝，倍加芍药、当归。或生瘾疹，或赤或白，倍加去节麻黄、盐豉、葱白，发汗罢，根据前方加四物汤、黄连解毒，三药合而饮之，日二服。小便淋 ，去麻黄，加滑石、连翘煎，调木香末一钱匕。腰胁走注疼痛，加硝石、当归、甘草煎，调车前子末、海金砂末各一钱匕。破伤风者，如在表则辛以散之，在里则苦以泄之，用此以兼散之，汗下后通利血气，驱逐风邪，加荆芥穗、大黄煎，调全蝎末一钱匕、羌活末一钱匕。诸风潮搐，小儿急慢惊风，大便秘结，邪热暴甚，肠胃干燥，寝汗切牙，目睛上窜，睡寤不安，转筋惊悸，倍大黄、栀子煎，调茯苓末一钱匕；如肌肉蠕动者，调羌活末一钱匕。风伤于肺，咳嗽喘急，加半夏、桔梗、紫菀。如打扑伤损，肢节疼痛，腰中恶血留滞不下，加当归、大黄煎，调乳香、没药各一钱匕。解利四时伤寒，加益元散半两，加葱白、盐豉、生姜，水一大碗，煎至五、七沸，温服一半，以鹅翎探之即吐，吐后更服一半，汗出立解。如饮酒中风，身热头痛如破，加黄连、葱白煎服立愈。头旋脑热，鼻塞浊涕时下，加薄荷、黄连煎服。《内经》曰：胆移热于脑，则辛 鼻渊。鼻渊者，浊涕下不已也。如气逆者，本方煎调木香末一钱匕。

　　此方最治痢后鹤膝风，良验。

　　大防风汤

　　（局方） 去风顺气，活血壮筋。又治痢后脚弱缓痛，不能行履，名曰痢风。或两脚肿痛，足胫枯腊名曰鹤膝风。一切麻痹痿软、风湿挟虚之候服之，其效如神。

　　熟地黄 防风（去芦） 当归（去芦，酒浸） 黄 白芍药（各一钱） 白术（一钱五分） 人参 羌活 川牛膝（去芦，酒浸） 甘草（炙，各五分） 川芎 附子（各七分半，炮去皮） 杜仲（去粗皮细切，姜汁拌炒、丝断，一钱）

　　上细切，作一服，水二盏，姜五片，枣一枚，煎至一盏，空心温服。

　　愚按：此方用归、芎、芍药、熟地以补血，用参、 。白术、甘草以补气，用羌活、防风散风湿以利关节，用牛膝、杜仲以补腰膝，用附子以行参、 之气而走周身脉络，盖治气血两虚、挟风湿而成痿痹不能行者之圣药也，观其治痢后风可见矣。然可以治不足之痿弱，而不可以治有余之风痹也。

　　稀涎散

　　（仲景方） 治中风，痰涎壅盛，口眼歪斜，膈塞不通等证。

　　明白矾（一两，半生用半枯） 猪牙皂角（四荚，去皮弦，炙黄）

　　上为细末，每服一、二钱，温水调下，以吐为度。

　　独圣散（子和方） 治诸风隔实痰盛，及诸痫痰饮壅溢等证。

　　甜瓜蒂（一两，炒黄色，瓜黄熟脱落者佳）

　　上为细末，每服半钱，量人虚实用之，以酸 汁调下，以吐为度。凡行吐法，宜于天气清明之日行之，晦日难得吐，病暴急者不拘。先令病者隔宿不食，如服药不吐，再用热 水投之。如吐风痫病者，加全蝎半钱微炒。如有虫者，加猪油五、七点，雄黄末一钱，甚者加芫花末五分，立吐其虫。如湿肿满者，加赤小豆一钱。故此药不可常用，大要辨其虚实，实则可用，虚则不可用。吐罢，可服降火利气、安神定志之药。

　　附：胃风

　　丹溪曰：胃风为病，初饮食讫，乘风凉而致，其证饮食不下，形瘦腹大，恶风头多汗，膈塞不通，脉右关弦而缓带浮，胃风汤主之。

　　胃风汤

　　（机要）

　　人参 茯苓 川芎 川归 桂心 白术 白芍药（各等分）

　　上细切，每服八钱，入粟米一小撮，煎服。如腹痛，加木香五分。

　　（丹溪活套）

　　凡中风证，悉以二陈汤加姜汁、竹沥为主。风痰盛、声如拽锯者，加南星、枳壳、皂角、防风、栝蒌仁。如血虚者，加川芎、川归、白芍药、生地黄。有瘀血，加桃仁、红花。如气虚，加人参、白术、黄 。自汗者，以黄 为君，少用茯苓、半夏，或佐以附子。如风邪盛、自汗身体痛者，加防风、羌活、薄桂。头目不利或头痛如破，加川芎、白芷、荆芥穗、细辛、蔓荆子。顶痛者，去川芎，加 本，或加酒炒片芩。如无汗，身体痛，脉浮缓有力，或浮紧，或浮弦，皆风寒在表之证，本方加羌活、防风、川芎、白芷、苍术、秦艽之类，或只用小续命汤倍麻黄以表之。如大便秘结不行，四物三化汤以微利之，三、五日一去可也。心血亏欠，致心神恍惚，本方加黄连、远志、石菖蒲。或心动摇惊悸者，更加酸枣仁、茯神、侧柏叶、竹茹，连前共作一剂，煎服。凡中风小便不利者，不可利小便，热退自能利也。凡中风年老虚弱者，不可吐。气虚卒倒者，不可吐。肥人中风，口 ，手足麻木，不分左右皆属痰，用贝母、栝蒌子、南星、半夏、陈皮、白术、黄连、黄芩、黄柏、羌活、防风、荆芥、葳灵仙、薄桂、甘草、天花粉。因痰者，加附子、竹沥、姜汁，入酒一匙，行经行火。瘦人中风，属阴虚火热，四物汤加牛膝、黄芩、黄柏。有痰加痰药，入竹沥、姜汁服。遗尿者，属气虚，以参 大剂补之。右瘫者，酒芩、酒柏、酒连、防风各五钱，半夏一两，羌活五钱，人参、苍术各一两，川归、川芎各五钱，麻黄三钱，甘草五钱，南星一两，附子三片，丸如弹子大，酒化下。肥人忧思气郁，右手瘫，口渴，补中益气汤。有痰，加半夏、竹沥、姜汁。中风证，口眼歪斜，语言不正，口角流涎，半身不遂，或全体不能举动，因元气虚弱，兼酒色之过，而更挟外邪，用人参、防风、麻黄、羌活、升麻、桔梗、石膏、黄芩、荆芥、天麻、南星、薄荷、葛根、芍药、杏仁、川芎、川归、白术、细辛、皂角等分，加姜煎，更入竹沥半杯服，外以艾灸治风穴道，微汗而愈。

　　或有因寒而中，宜姜附汤，每服三钱。挟痰挟气攻刺，加芍药五分。手足不仁，加防风。挟湿，加白术。筋脉牵急，加木瓜。肢节痛不可忍，加薄桂一钱，加姜枣，水煎服之。

　　（祖传方）

　　蠲风饮子

　　 治中风瘫痪，口眼歪斜，及一切手足走注疼痛，肢节挛急，麻痹不仁等证。

