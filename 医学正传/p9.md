<!-- { "loadSidebar": true } -->
　　防风（去芦） 杜仲（去粗皮，姜汁炒） 羌活 白芷 川归（去芦头，酒浸洗） 川芎 生地黄（酒浸洗） 白芍药 川牛膝（去芦，酒洗） 秦艽（去芦） 何首乌 萆 苍术（米泔浸一、二宿） 白术 木通（去皮） 大枫子肉 葳灵仙 血藤（即过山龙也） 防己 丁公藤（各一两） 荆芥穗 海桐皮（去粗皮） 五茄皮 天南星（煨制） 半夏（汤泡七次） 橘红（去白） 赤茯苓（去皮） 桑寄生 天麻 僵蚕（炒） 钓钩藤（各五钱） 薄桂（去粗皮） 草乌头（去皮尖） 甘草节 川乌（去皮脐，炮） 猪牙皂角（各二钱半） 两头尖 阴地蕨（一名地茶） 大蓟小蓟 理省藤 桑络藤（各一两五钱） 生姜（一两另研细）

　　上各切细，用无灰好酒二斗五升，以瓷罐一个盛酒浸药，以皮纸十数重包封罐口，冬半月，夏七日，秋春十日，每日清晨、午前、午后、临卧各服一大白盏，忌鸡猪鱼羊驴马飞禽虾蟹等肉味，及煎 油腻水果生冷荞麦热面一切动气发风之物，其效如神，万举万全之药也。

　　如神救苦散

　　 治瘫痪，手足走痛不止，非痛勿用。

　　御米壳（蜜炒，一钱） 陈皮（五钱） 壁虎（炙黄，即 蜓也） 乳香 没药 甘草（各二钱五分）

　　上为末，每服三钱，煎服。

　　（医案）

　　予长嫂何氏，年五十七，身肥白，春初得中风，暴仆不省人事，身僵直，口噤不语，喉如拽锯，水饮不能入，六脉浮大弦滑，右甚于左。以藜芦末一钱，加麝香少许，灌入鼻窍，吐痰一升许，始知人事，身体略能举动。急煎小续命汤倍麻黄，连进二服，复以衣被，得汗，渐苏省，能转侧，但右手足不遂，语言蹇涩。后以二陈汤加芎、归、芍药、防风、羌活等药，合竹沥、姜汁，日进二、三服。若三、四日大便不去，则不能言语，即以东垣导滞丸或润肠丸微利之，则语言复正。如此调理，至六十四岁，得他病而卒。

　　卷之一　医学或问

　　伤寒

　　论

　　《内经》曰：人之伤于寒也，则为病热，热虽甚不死。若两感于寒者，则不免于死矣。盖伤寒之证，非若杂病之易知也。惟汉张仲景深达是理，而为立法之祖，着《伤寒论》一书，载三百九十七法，一百一十有三方，以为后学之矜式。

　　惜乎其书一变于王叔和之撰次，再变于成无己之诠注，传之愈久而愈失其真也。考其法与方也，何尝合其数焉。且三阴寒证之用热药者十居七八，其《内经》所谓传经之伤寒，自三阳而传入于三阴之经，但一于热耳，何由而为寒哉，是以不能不使人之致疑也。故后人纷纷之论，俱未得其旨要，愚窃憾焉。有至人传云：伤寒大法有四：曰传经，曰专经，曰即病，曰郁病。夫即病者多为专经，郁病者多为传经。盖寒邪之中人，无有定体，或中于阳，或中于阴，或但中于太阳，未及郁热而即发，首尾只在本经而不传变者，治宜麻黄桂枝等汤，驱散表邪而愈。或有从太阳未及郁热，不从阳明少阳过，而遂入于三阴之经者，亦有初不曾入于阳经而直伤于三阴之经而即病者，因其未曾郁热，是以一切为寒证焉，故多自霜降后至春分前发者是也。为其无头痛，无大热，脉沉迟而微，故古方又出中寒一条，实此证也，治宜四逆、真武等汤，温中通脉而愈。若夫始从太阳郁热，以次而传至于阳明、少阳，次第传变于三阴之经者，则为传经之热证明矣（经曰：一日巨阳受之，其脉尺寸俱俘，其证头项痛、腰脊强，故宜发汗。二日阳明受之，其脉尺寸俱长，其证身热目痛、鼻干不得卧，故宜解肌。三日少阳受之，其脉尺寸俱弦，其证胸胁痛而耳聋，往来寒热，故宜和解。四日太阴受之，其脉尺寸俱沉细，其证腹满咽干自利，故宜分利。五日少阴受之，其脉尺寸俱微缓，其证口燥舌干而渴，故宜清之。六日厥阴受之，其脉尺寸俱沉涩，其证烦满而囊缩，故宜下之。自此以后，病日以衰，至十三日乃愈），故多自春分后至夏至前发者是也。夫春夏固无即病专经之寒证，而秋冬岂无郁病传经之热证欤。惟寒邪之传注经络，实无定体。故东垣有曰：太阳者，巨阳也，为诸阳之首。膀胱经病若渴者，自入于本也，名曰传本。太阳传阳明胃土者，名曰巡经传，为发汗不彻，利小便，余邪不尽，透入于里也。太阳传少阳胆木者，名曰越经传，为原受病脉浮宜汗，当用麻黄而不用之故也。太阳传少阴肾水者，名曰表里传，为表病急当发汗而反下，所以传也。太阳传太阴脾土者，名曰误下传，为受病脉缓有汗，当用桂枝而反下之所致也，当脐腹痛，四肢沉重。太阳传厥阴肝木者，为三阴不至于首，惟厥阴与督脉上行与太阳相接，名曰巡经得度传也。夫经所谓两感伤寒者，日传二经之候也，一日太阳与少阴俱病，二日阳明与太阴俱病，三日少阳与厥阴俱病。张仲景无治法，惟东垣有治两感大羌活汤，云十可救其一二，未能试其验否。愚按：仲景《伤寒论》曰：中而即病者，名曰伤寒。不即病者，寒毒藏于肌肤，至春变为温病，至夏变为暑病。暑病者，热极重于温也。

　　考之《内经》有曰：春伤于风，夏为飧泄；夏伤于暑，秋为 疟；秋伤于湿，冬必咳嗽；冬伤于寒，春必病温。此四时之正病也。遍阅《内经》中，但有六经传变之伤寒，而无三阴直伤即病之寒证焉。大抵《内经》以春三月及夏至前发者为真伤寒，张仲景以秋分后至冬三月发者为真伤寒，抑未敢议其孰非而孰是也。若夫春为温病，夏为热病，皆冬受寒邪、郁积之久之重病也。外有四时感冒、新受风寒之轻证，亦有头痛体痛、恶寒发热等候，自当作感冒处治，非冬伤寒邪、过时而发之重病比也。今人因借仲景治伤寒法治之获效，遂通谓之四时伤寒，实非仲景立法之本意也。夫欲治伤寒者，切宜潜心洞察，不可苟且轻试。且如不当汗而汗者，为亡阳，为蓄血，为鼻衄，为筋惕肉 ，为下厥上竭，为咽干，为小便淋 。不当下而下者，为结胸，为痞气，为懊 ，为失血，为复热。又阴盛阳虚，汗之即愈，下之即死；阳盛阴虚，下之即愈，汗之即死。又曰：桂枝下咽，阳盛即毙；承气入胃，阴盛乃亡。医者其可轻视之乎。

　　脉法

　　脉阳浮而阴弱，谓之伤风。（邪在六经，俱弦加之。阳浮，卫中风也；阴弱，荣气弱也。风伤阳，故浮虚。）

　　脉浮紧而无汗，谓之伤寒。（寒伤荣，荣实则卫虚。阳脉紧，邪在上焦，主欲吐也。）

　　脉浮，头项痛，腰脊强，病在太阳。

　　脉长，身热鼻干，目疼不得卧，病在阳明。

　　脉弦，胸胁痛耳聋，往来寒热，病在少阳。

　　脉沉细，咽干，腹满自利，病在太阴。

　　脉微缓，口燥舌干而渴，病在少阴。

　　脉沉涩，烦满囊缩，病在厥阴。

　　脉阴阳俱盛，重感于寒而紧涩，变为温疟。（阴阳紧盛，伤寒之脉，前病热未已，后复感于寒也。）

　　脉阳浮而滑，阴濡而弱，更遇于风，变为风湿。（阳脉浮滑，阴脉濡弱，皆风脉也。前脉未除，风来乘热也。）

　　脉阳洪数，阴实大，更遇温热，两合变为温毒。（洪数实大皆热，两热相合也。）

　　脉阳濡弱，阴弦紧，更遇温气，变为瘟疫。

　　病发热，脉沉细，表得太阳，名曰 病。

　　病太阳，关节疼痛而烦，脉沉细，名曰湿痹。

　　病太阳，身热疼痛，脉微弱弦芤，名曰中 。

　　若发汗已，身灼然热，名曰风温。（风温为病，脉阴阳俱俘，自汗出，身重多眠睡，息鼾语难，小便不利，更被其下若被火者，微发黄色，剧者则惊痫时螈 ，色如火熏则死。）

　　脉沉细而疾，身凉四肢冷，烦躁不欲饮水，狂闷，名曰阳厥。

　　伤寒热盛，脉浮大者生，沉小者死。（已汗，沉小者生。浮大者死。）

　　方法

　　丹溪曰：外感无内伤者，用仲景法。伤寒挟内伤者，十居八九。经曰：邪之所凑，其气必虚。补中益气汤，从六经所见之证加减用之。气虚甚者，少加附子以行参 之气。东垣谓内伤者极多，外伤者间而有之，此发前人所未发。后人徇俗，不见真切，雷同指为外伤，极谬。其或可者，盖亦因其不敢放肆，而多用平和之药散之耳。若粗率者，必致杀人。

　　有感冒轻病，不可便认为伤寒。西北二方极寒肃杀之气，外伤者甚多；东南二方温和之地，外伤甚少，所谓千百而一二也。

　　（以上丹溪方法凡一条）

　　桂枝汤

　　（并加减法。） 治太阳经伤风，发热自汗，鼻鸣干呕。

　　桂枝（二钱五分） 芍药（一钱五分） 甘草（一钱）

　　上细切，作一服，加生姜三片，大枣二枚，水一盏半，煎至一盏，去渣温服。本方惟冬及春初可行。春末及夏至前，加黄芩一钱。夏至后，加知母一钱，石膏一钱，或加升麻五分。若病患素虚寒者，不用加减。小便数、其素饮酒人不喜甘者，切不可用桂枝也。如发汗过多、心下悸而欲按者，去芍药、姜、枣，煎服。如伤风、项背强、有汗不恶风而变为柔者，本方中加干葛一钱。如汗后身痛脉沉，本方中加人参一钱。如风温身痛、脉浮虚涩、多汗，本方中加附子五分。

　　如关脉沉实、大便秘而腹痛者，本方中加大黄一钱五分，芍药一钱，减甘草五分。如太阳下之太早，成协热利不止，心下痞，表里不解，本方中去芍药，加白术、人参、干姜各一钱。如太阳汗多成柔 者，本方中加干葛，桂枝、芍药各五分，栝蒌根、甘草各一钱。如太阳脉浮腹痛，本方中加芍药一钱，饧糖一匙，名小建中汤。如伤寒汗后身痛脉迟弱，本方中加黄 一钱，饧糖一钱，名黄 建中汤。如太阳发热无汗恶寒脉微弱者，本方中加麻黄石膏各等分，名桂枝二越婢一汤。如服桂枝后、形似疟日再发、或身痒而汗不出者，得汗必解，本方中加麻黄一钱五分，杏仁十个，名桂枝麻黄各半汤。

　　麻黄汤

　　（并加减法。） 治太阳证，脉浮，头及身体疼痛，恶寒发热，无汗而喘。

　　麻黄（去根节，二钱） 桂枝（一钱三分） 甘草（六分） 杏仁（十个）

