<!-- { "loadSidebar": true } -->
　　又病脉之外，兼有死脉。方书有虾游、鱼翔、屋漏、雀啄、弹石诸说。虾游者，如虾之游，鱼翔者，如鱼之摆鳞。屋漏者，至不伦次，点滴稀疏。雀啄者，如雀啄物，急疾涣散。弹石者，坚硬牢实，如指弹石。虾游、鱼翔、屋漏，乃散漫不伦之脉也：雀啄、弹石，乃坚强不和之脉也。方书之言，摹拟亦似，此皆脉无胃气，应指无神也，见则必死。

　　又两手三部之脉，地脉也，可以指诊；面容之色，天脉也，用以目察。六气调和，五行不偏，自有正色，若面无正色，神气不扬，夭色外呈，其寿不久。

　　诸脉之外，又有动脉。动脉有二：一则三部之脉，厥厥动摇，圆疾如豆也；一则头额喉旁，胸腹胫足，跃跃而动，此经脉循行环转于空隙之处，微露其端，所谓流中溢外也。

　　又高阳生《脉诀》云：左心、小肠、肝、胆、肾、膀胱，右肺、大肠、脾、胃、包、三焦。此一脏一腑相为配合，合《灵枢》之脉法也。而《素问》脉法，又以两手寸脉候上，关脉候中，尺脉候下。约而言之，右寸候肺，左寸候心，而膻中、上焦，附于两寸；右关候脾，左关候肝，而鬲中、中焦、胃、大小肠，附于两关；尺中候肾与膀胱，无分左右，而季胁、血海、下焦，附于两尺。此上以候上，中以候中，下以候下，《素问》之脉法为然也。

　　又仲师《伤寒论·平脉篇》，更有诊法，以三菽、六菽、九菽、十二菽之由轻而重，自举而按，以候五脏之气。故曰如三菽之重者，肺气也，如六菽之重者，心气也；如九菽之重者，脾气也；如十二菽之重者，肝气也；按之至骨者，肾气也。此又以浮、中、沉诊五脏之气。《伤寒论》之脉法为然也。

　　经论脉法，平素俱熟于胸中，则论病诊视，无往不宜矣。然有三部无脉，移于外络，名为反关脉者，此又不可不知也。总之，脉者，五脏六腑之大原，有脉则生，无脉则死；三部脉平，病虽剧亦生，三部不平，病虽轻亦危。

　　又脉分左右，左主血，右主气。男为阳，阳者气也，故男子之脉，宜于右旺；女为阴，阴者血也，故女子之脉，宜于左旺。男子右脉和平，虽困无害，女子左脉和平，虽困亦无害。盖五脏所居之位，男居于左者，女则居于右，男居于右者，女则居于左。《素问》云：男子左为逆，右为从；女子右为逆，左为从，所从不同，则两手左右所属脏腑，亦当不同矣。

　　至诊脉论病，如云某脉系某病，某病得某脉，不但蛇足，且诊视之下，亦难为据。不若但论脉之有神无神、和缓与不和缓之为得也。

　　至如小儿之脉，亦如此法。但小儿啼哭不驯，不能细诊，只以一二指按之，脉来四五至，亦为和平；若按之而似有似无，或急疾无神，兼之病剧，亦不能生。其视虎口而别以色，云小儿脉有六七至者，皆妄谈也。诊小儿之脉，须知小儿呼吸急疾，约以急疾应之可耳！由此推之，无论大小男女，凡病内虚者脉弱为宜，洪大则忌；初病外感者，阳脉为宜，阴脉则忌。其他《脉诀》之言，多属不经，不可为信。欲求诊脉之法者，考于《灵枢》，详于《素问》，更合本论辨脉平脉，而会通之，则得其要矣。

　　先生自述

　　余童年丧父，家贫无所资，藉舌耕以奉母，及制举之业不获售，遂习岐黄之术于倪先生之门。所授书有《药性》、《全生集》、《明医指掌》、《伤寒五法》，并诸方歌诀，以为道在于是。二十三岁即悬壶，治病颇效，多有称许者，然循方投药，究未能刻期应验。甲辰岁，余年二十有八，七月中旬，患痢甚笃，延时医延医，药日投而病日剧，月余不得愈，遂不服药，至仲冬而痢方止。因叹曰：医之不可为也，医治我若是，我治人想亦若是。以医觅利，草菅人命，谓天理何？其时隐庵张先生开讲经论，遂往学焉，得究观《伤寒》、《金匮》、《神农本经》及《素问》、《灵枢》诸书，朝夕参究，始悔前之所习，皆非医学之根源。隐庵先生，亦以针芥之投，无微不晰。如是者十年，岐黄至理，虽未能窥其堂奥，而论证施治，已不同于往昔之见病治病，执风痰、气火、感寒、停食之说，遂循方而投药也。故每遇一证，必究其本而探其原，处方用药，不同流俗，因是人咸谓余偏执。嗟嗟！人命攸关，余岂故为离奇而偏执耶？夫只阅方书，不明经论，知其外，不知其内，则视余诚偏矣；以药试病，中无定见，究其末，不究其源，则视余诚执矣。盖医理如剥蕉心，剥至无可剥，方为至理；以至理而论病，则大中至正，一定不移，而岂偏执之谓哉？余观经论之暇，每阅分门别类之方书，皆医门糟粕也。即如《薛氏医案》、赵氏《医贯》、《医宗必读》、《裴子言医》等书，亦皆方技之颖悟变通，非神农、轩岐、仲景一脉相传之大道也。方书有云：不知十二经络，开口举手便错；不明五运六气，读尽方书无济；病有标，复有本，求中标，只取本，治千人，无一损。此言甚善！余因及门进论，着授《医学真传》，以示正道，以斥旁门，而使学人之不可不慎也。余何敢与世争名哉？亦俟知我者之不罪我而已！

　　跋

　　《灵枢》、《素问》、《神农本经》、《卒病论》、《金匮要略》五书，皆圣哲之微言，医门之奥旨也。习其艺者舍之不习，而惟采撮后来之枝辞琐说，以为应世之捷诀，是弃本而务末也。求其苏困扶危，而不误致人于死，盖亦难矣。高氏怀悲悯之志，集为是编，以示门人，即以是示后世。其中略言五运六气之化，脏腑经络之分，周身之部位于三阴三阳各有所属，药物之气味色臭不一，其性于十一脏各有所宜忌，虽语焉未详，然已启《灵》、《素》诸书之端绪，而指人以升堂入室之所自矣。即其中矫枉过正之辞，不无一二，然绎其首尾全文，实为补弊救偏而发，初非举一废百之偏词，固与《灵》、《素》诸书大旨，有相合无相悖也。

　　人能因其说而广求之五书，于以精参圣哲之微言奥旨，而得医门之管辖，庶几可以视人之疾而苏困扶危，不流为卤莽灭裂之粗工也欤！

　　乾隆丙戌八月中秋前四日戊申钱江王琦

　　
