<!-- { "loadSidebar": true } -->
　　浊气在上，宜柴胡、广皮、木香、桔梗、半夏之属以治之，此升清降浊法也。胸之下胃之上胀者，乃胃络与心包络两络不通也，宜郁金、红花、续断、丹皮、枳实之属以治之，此调和气血法也。膈之下腹之上胀者，乃胃土不和，中焦腐化有愆，胃有停滞，土气不达而然也。虚则补之，实则消之，热则清之，寒则温之，审其寒、热、虚、实而治之，乃通调转运法也。胃之下脐之上胀者，乃脾土失职，地气不升而然也。夫胃土属阳明，可清可消，脾土属太阴，如坤之地，发生万物者也。地气上升，然后天气下降，若地气不升，则天气不降，天地痞塞则万物不生。治之之法，当壮火气以生土，助脾气以交肺。若谓胀无补法，但以清凉消克之药行之，或见效于一时，或不见效于一时，而地气终不上升，则天气何能下降，无论效与不效，终必死也。若小腹胀者，乃膀胱水气不能合太阳而通于皮毛也、或通其水道，或开其毛腠。若胀而兼肿，小便不利者，行其水；胀而不肿，小便如常者，解其肌。凡胀在上者欲其下，而更有横通之法；胀在下者欲其上，而兼有温散之法，所谓脏寒生满病也。若贴脐左右上下胀者，胀必兼痛，盖冲任当脐，合于气冲之动脉，冲脉逆而不舒，故或胀或痛，当以红花、归、芎、柴胡、桂枝解肌和血之法以治之。若季胁两旁兼少腹胀痛者，乃厥阴之气内不交于少阴，外不合于少阳，当以调和内外、交通阴阳之法以治之。所列药味，不过陈其大概，或减或加，神而明之可也。

　　胀未必尽肿，而肿未有不胀者也。人身外为阳，内为阴；通体皮毛，太阳阳热之气也。阳热之气，转为阴寒，则太阳标阳，不合少阴之本热，而少阴标阴，反合太阳之本寒，致太阳皮毛之气不内通于少阴之骨髓，水气乘之，则为水肿，寒气乘之，则为寒肿，风气乘之，则为热肿。若五内无亏，而蕴酿成热，则散之、清之、行之、攻之，亦有愈者；若五内空虚，肾精竭乏，不得其治，则有性命之虞。又肿而喘，危之兆也。治得其宜，可以苟延；治失其宜，即便死矣。吾见世之肿而死者，十有八九；而五子、五皮方治之，生者十无一二。医者能知太阳之标阳本寒而主皮毛，少阴之标阴本热而主骨髓，太阳之本合少阴之标，少阴之本合太阳之标，从无形之气化而旋转以施治，不从有形之邪水而攻下以为功，庶乎其可耳！

　　蛊

　　《易》曰：蛊，坏极而有事也。人病蛊者，脾土败坏，身不即死，复有事也。事，犹病也。腹胀而硬，紫筋浮露，脐平如鼓，外劲内空，毋论能食不能食，总百无一生；若但浮大而软，则将成未成，是为胀满，犹可治也。

　　夫心、肺之病，其死也速；脾土之病，其死也迟。人见其迟也，而妄施汤药以治之，治之小愈，非真愈也，苟延时日而已。善治者，于始萌之日，从其本原而治之，不使败坏成蛊，医之功也。若已成而复药之，总无济矣。世有蛊证，余无治法，姑列其目，以俟能者。

　　隔

　　隔，犹阻也。阻隔不通，不能纳谷，此三焦失职之病也。上焦出胃上口，主纳；中焦并胃中，主腐化；下焦别回肠，主济泌。平人食谷，从上脘而直入中脘。上脘、中脘，即上焦、中焦。直入中脘，便腐化矣。

　　经云：上焦如雾，中焦如沤，下焦如渎、为胃外釜底之然。若中、上二焦，火气衰微，上焦不能如雾之灌溉，中焦不能如沤之腐化，便不能消谷，谷入反出矣。患此病者，百无一生，但有中上、中下之分，速死、迟死之异。中上者，上焦、中焦不和也；中下者，下焦、中焦不和也。中下不和其死迟，中上不和其死速。然治得其宜，速者可迟；治失其宜，迟者亦速矣。初患此病，医者每用辛香行气之药，谓能宽胸以开胃，讵知不能食者真气虚也，真气既虚，岂可复行辛散以耗其气乎？既耗其气，元本不甚虚者，犹可苟延；其元本虚者，数月之间，身命便不保矣。又初患此病，医者有用养血滋阴之药，谓开阑门而使之下，可以不吐。若系中、下二焦，不相通贯，谷入中脘，下焦不相顺接，腐化有愆，仍从中脘而上逆，逆则吐，此滋润下行之药，投之亦效；愈而复发，复投此药，便不效矣。初因下焦不得顺接，可以滋润下行；久则阴盛阳虚，下焦生阳之气不能环复于上，下而不上，则不效矣；不效，必至身命不保矣。其中、上二焦，火气衰微，初起或便用参、 、术、姜、桂、附等药，服之亦觉有效，药虽效而病不除，其后必疑温补之非，转服他药，终归不治。天下岂有不食谷之人哉？经云：得谷者昌，失谷者亡。善夫！

　　吐血

　　人之一生，气充于外，血附于内，阴阳和平，荣卫通调，何吐血之有？惟大怒、大劳，或过思、过虑，伤其经络，逆其气机，致阴阳血气失其循行之常度，则血外溢，而有吐血之病矣。血虽同，而血之根由不同，有胞中血海之血，有心包脾络之血。夫胞中为血海，其血热肉充肤，淡渗皮毛，若大怒、大劳，气虚一时，不能摄血，致胞中之血不充于肤腠，反从气冲而上涌于胃脘。吐此血者，其血必多。治之之法，当调其荣卫，和其三焦，使三焦之气和于荣卫，荣卫之气下合胞中，气归血附，即引血归经之法也。若不按经调治，只期速效，妄称火盛血淫，骤用清凉泻火以止血，不但血不能即止，必增咳嗽之病矣。夫吐血自有止期，虚痨咳嗽，必至丧身而后已。其心包之血，内包心，外通脉，下合肝。合肝者，肝与心包皆为厥阴，同一气也。若房劳过度，思虑伤神，则吐心包之血。吐此血者，十无一生，惟药不妄投，大补心肾，重服人参，可十全一二。其有身体不劳，内无所损，卒然哈血数口，或紫或红，一哈便出，此为脾络之血。脾之大络，络于周身，络脉不与经脉和谐，则有此血。下不伤阴，内不伤经，此至轻至浅之血，不药亦愈。若不分轻重，概以吐血之法治之，致络脉寒凝，变生他病，医之过也。又五脏有血，六腑无血。吐心脏之血者，一二口即死；吐肺脏之血者，形如血丝；吐肾脏之血者，形如赤豆，五七日间必死；若吐肝脏之血，有生有死，贵乎病者能自养，医者善调治尔；脾脏之血若罗络，即前哈血是也。凡吐血多者，乃胞中血海之血，医者学不明经，指称胃家之血。夫胃为仓廪之官，受盛水谷，并未有血，谓血从胃出则可，若谓胃中有血，则不可也。

　　衄血

　　血从鼻出，谓之衄。衄之出也，由阳明经脉之气，不循胃络而横通周遍，致悍热之气伤其荣血，遂迫血妄行而为衄。若伤寒阳热过盛，络脉寒凝。荣卫不调，身发热者，得衄则阴阳和而热气平，其病可愈，故俗称鼻衄为红汗也。其有不病伤寒，时出衄者，乃阳明热气有余，不循经下行，反上逆而伤其络脉之所致也；衄出，则阳明亢热之气亦平，故不药亦愈，此衄至轻者也。又有阳明经脉虚寒，其人秉质素弱，内则耗其精血，外则劳其形体，衄大出不止，用凉血滋阴药，其衄反甚者，乃阳明阳气失职，必用人参、附子，补气以摄血，助阳以救阴，其血方止，此衄之至重者也。欲辨衄之重轻，须察衄之冷热。衄出觉热者，乃阳明络脉之血，轻者也，治宜凉血滋阴；衄出觉冷者，乃阳明经脉之血，重者也，治当温经助阳。夫衄血之病，虽属平常，若出而不止，阴阳离脱，亦有死者。临病施治，常须识此，不可忽也！

　　便血

　　便血，俗名肠红，血从大便出也。或在粪前，或在粪后，但粪从肠内出，血从肠外出。肠外出者，从肛门之宗眼出也。此胞中血海之血，不从冲脉而上行外达，反渗漏于下，用力大便，血随出矣。此病初起，人多不觉；及至觉时，而身体如常，亦玩忽不治，即或治之，无非凉血清火，暂止复发，数年之后，身体疲倦，恣投药饵，总不除根，遂成终身之痼疾矣。痼疾虽成，不致殒命。其治法总宜温补，不宜凉泻；温暖则血循经脉，补益则气能统血。初便血时，治得其宜，亦可全愈；若因循时日，久则不能愈矣。

　　心腹痛

　　心腹痛者，上心、下腹，相引而痛。痛之名虽同，而所痛之部不同，如堪舆移步换形，其中不可不条分缕晰者也。心为君主而藏神，不可以痛，今云心痛，乃心包之络，不能旁通于脉，则痛也。

　　心脉之上，则为胸膈，两乳之间，则为膺胸。胸膈痛，乃上焦失职，不能如雾露之溉，则胸痹而痛，薤白、蒌仁、茜草、贝母、豆蔻之药，可开胸痹以止痛。膺胸痛者，乃肝血内虚，气不充于期门，致冲、任之血，不能从膺胸而散，则痛，当归、白芍、红花、银花、续断、木通之药，可和气血而止痛。

　　有中脘作痛，手不可近者。夫手不可近，乃内外不和，外则寒气凝于皮毛，内则垢浊停于中脘。当审其体之虚实以施治，莫若以灯草火，当痛处爆十余点，则寒结去而内外通，便不痛矣。有中脘之下，当阳明胃土之间，时痛时止者，乃中土虚而胃气不和，若行气消泄之剂，服之过多，便宜温补。但以手重按之，则痛稍平，此中土内虚，虚而且寒之明验也。

　　其乳下两旁胸骨尽处痛者，乃上下阴阳不和，少阳枢转不利也。伤寒病中，每多此痛，当助其枢转，和其气血，上下通调，则愈矣。

　　其大腹痛者，乃太阴脾土之部，痛在内而缓，坤土虚寒也；痛兼内外而急，脾络不通也。盖脾之大络，名曰大包，从经隧而外出于络脉。今脾络滞而不行，则内外皆痛。《太阳篇》云：伤寒阳脉涩，阴脉弦，法当腹中急痛，先与小建中汤，不瘥者与小柴胡汤。此先补益于内，而后枢转于外也。

　　其有脐旁左右痛者，乃冲脉病也。冲脉当脐左右，若为寒气所凝，其冲脉之血不能上行外达，则当脐左右而痛。当用血分之药，使胞中之血通肌达表，若用气药，无裨也。又有脐下痛者，乃少阴水脏、太阳水腑，不得阳热之气以施化，致阴寒凝结而痛。少阴水脏虚寒，当用桂、附以温之；太阳膀胱水腑虚寒，亦当用桂、附以温之。盖太阳、少阴相为表里，互为中见者也。

　　又小腹两旁谓之少腹。少腹痛者，乃厥阴肝脏之部，又为胞中之血海。盖膀胱之水，主于少阴；而胞中之血，主于厥阴也。痛者，厥阴肝气不合胞中之血而上行也。肝脏不虚者，当疏通以使之上；肝脏虚者，当补益以助其上。盖厥阴不从标本，从中见少阳之气，使厥阴上合乎少阳，则不痛矣。

