<!-- { "loadSidebar": true } -->
　　雨前茶川芎白芷防风台乌细辛当归为末，汤调服。

　　〔世〕偏正头风，川芎、细辛、防风、白芷、乌头尖、全蝎梢、南星姜制、麝香少许，为末，每一字，温酒调服。

　　〔丹〕

　　头风方

　　羌活（三钱）细辛（一钱）川芎（二钱）干葛（二钱）甘草（一钱半）防风（二钱）半夏（一钱）上除川芎、细辛二味外，研为末，用酒和炒，晒干，入川、细二味末和匀，每服一钱，茶清调下。

　　又方荆芥草乌尖（七片）防风甘草台芎蔓荆子桔梗麻黄上为末，茶调服。

　　〔《本》〕治头疼，面赤，烦闷咽干，上膈风痰，头目晕昏，百节疼痛，背项拘急，

　　芎辛丸

　　川芎防风僵蚕独活（各一两）桔梗（三两）麻黄细辛白附子羌活甘草（各四两）薄荷荆芥（各一两半）上为细末，炼蜜丸如弹子大。每服一粒，茶酒吞下，食后。

　　〔垣〕

　　彻清膏

　　川芎（三钱）蔓荆子（一钱）细辛（一分）本（一钱）薄荷（三分）生甘草（半钱）炙甘草梢（半钱）上为细末，食后，茶清调下一钱，或半钱。

　　〔《本》〕治头目风。荆芥穗、细辛、川芎等分为末，饭后汤点二钱。

　　凡治头痛，皆用芎、芷、羌、防、辛等温气药升散者，由风木虚，不能升散，而土寡于畏，得以壅塞而痛，故用此助肝木，散其壅塞也。若风盛，疏散太过而痛，服辛散药反甚者，则宜用酸涩收而降之，乃愈。

　　后乳香盏落散是也。

　　〔罗〕

　　乳香盏落散

　　治男子妇人偏正头疼不可忍，大有神效。

　　御米壳（去蒂，四两）陈皮甘草（炙）桔梗（去芦）柴胡（去苗。各一两）上为细末，每服二钱，水一钟，入灯心十茎，长四指，同煎七分，去渣，食后温服。

　　〔垣〕半夏白术天麻汤治太阴痰厥头痛，眼黑头旋，恶心烦乱。（方见眩门。）东垣先生，壮岁病头痛，每发时两颊青黄，眩运目不欲开，懒于言语，身沉体重，兀兀欲吐，数日方过。

　　洁古老人曰：此厥阴太阴合而为病，名曰风痰，宜以局方玉壶丸治之。少风湿药二味，可加雄黄、白术，以治风湿。更有水煮金花丸，更灸侠溪二穴，各二七壮，不旬日愈。是知方者体也，法者用也，徒知体而不知用者弊。体用不失，可谓上工，信矣哉。（金花丸方见咳嗽。）〔丹〕徐舍人因作劳，头与目眶痛，足冷身热，脉大而不甚数，作劳痰治之。

　　半夏（二钱）川芎黄芩白术陈皮（各一钱半）木通（一钱）甘草（少许）分二帖煎，姜一片，下保和丸三十丸。

　　〔罗〕

　　茯苓半夏汤

　　治风热痰逆呕吐，或眩运头痛。

　　半夏（三个，稍大者制）赤茯苓（一钱）陈皮（一钱，汤洗）黄芩（一钱）甘草（一钱）上用水二钟，生姜三片，煎一盏，分三服作一日，温服无时。

　　〔丹〕又治湿痰头痛。

　　黄芩（酒炒，三钱）苍术（酒炒，一两）川芎细辛（各二钱）甘草（一钱）为末，擂生姜一片，和匀，茶清调服。

　　贾孺人，脉沉，有痰头痛。

　　川芎（一钱）泽泻（一钱，酒炒）白术（一钱半，酒）煎下茯苓丸三十粒。（茯苓丸方见痰饮门。）〔《圣》〕治偏正头疼，并夹脑风，连两太阳头痛。以白僵蚕细研为末，用葱茶调服方寸匕。

　　上湿痰头痛，用半夏、南星及酒术、酒芩，燥其痰也，风痰头痛，用风药，余者并见风头痛条。

　　〔《素》〕阳明所谓客孙脉，则头痛鼻鼽腹肿者，阳明并于上，上者则其孙络太阴也，故头痛鼻鼽腹肿也。（脉解篇）〔孙〕馆职学士张居易，嗜酒散诞，不为名利拘束，忽发热头疼，俾翰林医官治之，十日愈甚。诸学士共议召孙，孙至脉之。曰：余人皆曰伤寒，故作此疾也。张学士好酒多，痰食所伤也，今疾非伤寒，而右手脉甚数，左手脉平和，此必伤酒食而作头痛，宜吃食药五七丸，俟之半日，进退决矣。孙遂用食药，经食久，膈渐宽，头痛遂减，再进利膈药，遂获安。大凡阳邪头疼，经十日，岂得不变发热而狂乱，故知非伤寒，乃食病之过也。

　　〔丹〕胡孺人因吃冷粉与肉，头痛自汗，膈痞，小便赤。

　　白术（二钱半）陈皮（一钱半）木通川芎黄芩（各半钱）姜水煎熟，吞下草豆蔻丸、阿魏丸、保和丸各五十粒。

　　脉动作头重痛，热气潮者，属胃。（谓胃有酒食及痰疾之类也。）〔丹〕头痛如破，酒炒大黄半两，茶煎服。

　　上以酒炒大黄下头痛，盖病在胃而头痛者，必下之方愈也。如孙兆以利膈药，下张学士伤食头痛，详见本条。郭茂恂以黑龙丹，下其嫂金华君产后污血头痛，详见产后头痛，皆下咽即安是也。

　　心烦头痛，病在膈中，过在手巨阳少阴，东垣清空膏之类治之。（全文见治虚实后法。）头痛巅病，下虚上实，过在足少阴巨阳，甚则入肾头痛。（全文见治虚实法。）许学士谓之肾厥头疼也，用玉真丸治之。东垣云：此寒湿头痛，气上而不下也。（玉真丸方见寒热条。）运气头痛有四：一曰火郁于上而痛。经云：少阳司天之政，初之气，风胜乃摇，候乃大湿，其病气怫于上头痛；二之气，火反郁，白埃四起，其病热郁于上头痛。又云：少阳司天，火淫所胜，民病头痛，发热恶寒而疟，治以寒剂为君也。

　　二曰寒气逐热气上行而痛。经云：岁金不及，炎火乃行，复则阴厥且格，阳反上行，头脑户痛，延及脑顶发热。又云：太阳之胜，热反上行，头项顶巅脑户中痛，目如脱。又云：太阳之复，心痛痞满头痛，治以热剂为君也。

　　三曰湿邪伤肾膀胱而痛。经云：太阴司天，湿淫所胜，腰脊头项痛，时眩。又云：太阴在泉，湿淫所胜，病冲头痛，目似脱，项似拔。又云：太阴之复，头顶痛重而掉尤甚，亦治以热剂为君也。

　　四曰阳明复气，兼非位之心病而痛。经曰：阳明之复，咳哕烦心，病在膈中，头痛，治以温剂也。

　　〔垣〕

　　白芷散

　　治风头痛，搐鼻。

　　石膏（二钱）薄荷（三钱）芒硝（二钱）郁金（一钱）香白芷（二钱）上细末，口噙水搐鼻，若症在太阳加羌活二钱，防风一钱，红豆二粒，为末搐之。

　　川芎散

　　搐鼻。

　　青黛（二钱半）蔓荆子川芎（各一钱二分）郁金芒硝（各一钱）石膏（一钱三分）细辛根（一钱）薄荷叶（二钱）红豆（一粒）上为末，搐鼻。

　　〔丹〕瘦人搐鼻药。

　　软石膏朴硝（各半钱）脑子檀香皮荆芥薄荷叶（各一钱）白芷细辛（各三钱）〔罗〕

　　如圣散

　　治眼目偏痛头风。

　　麻黄（烧灰，半两）盆硝（二钱半）麝香脑子（各少许）上件为细末，搐之神效。

　　又方杨梅青硝石伏龙肝（等分）上为末，搐鼻立效。

　　〔河〕

　　瓜蒂神妙散

　　治偏正头目昏眩，及偏正头痛。

　　焰硝雄黄川芎薄荷叶道人头（即苍耳子）藜芦（各一分）天竺黄（一钱半）上为细末，含水，鼻中搐一字，神验。

　　上六方，搐鼻，治头痛属热者也。

　　〔《本》〕治八般头风。

　　草乌尖细辛（等分）黄丹（少许）上为细末，苇管搐入鼻中，立效。

　　〔丹〕治卒头上痛。皂荚末吹鼻，嚏则止。（《斗门方》。）〔世〕

　　火筒散

　　治头风应验方。

　　蚯蚓粪（四钱）乳香（二钱）麝香（少许）上为末，用纸筒自下烧上，吸烟搐鼻内，神效。

　　〔仲〕

　　头痛摩散方

　　大附子（一枚，炮）食盐（等分）上二味，为末，以方寸匕，摩疹上，令药力行。

　　〔《圣》〕治风头痛，每天欲阴风雨先发者。用桂心一两为末，以酒调如膏，用敷顶上并额角。

　　治头风饼子

　　五倍子全蝎土狗（七个）上为末，醋糊作如钱大饼子，发时再用醋润透，贴太阳穴上，炙热贴之验甚，仍用帕子缚之，啜浓茶，睡觉即愈。

　　〔《圣》〕治时气头痛不止。用朴硝二两为末，生油调涂于顶上。

　　〔《经》〕患头风，山豆根，捣末，油调涂之。

　　〔《食》〕治热风头痛，烧杏仁令烟尽，去皮尖，以乱发裹之，咬于所患处齿下，其痛便止。

　　〔世〕偏正头痛风，醉头风，以蓖麻子九粒，先用米调成膏，涂茶碗底，却用火烧蓖麻仁烟出，以茶碗覆熏烟上，候烟尽，用少汤冲开服之，觉额上痒是效。

　　〔丹〕头内如虫蛀响，名天白蚁。用茶子细末吹鼻中。（《周氏方》。）〔《灵》〕厥头痛，面若肿起而烦心，取之足阳明、太阴。（厥病篇下同）厥头痛，头脉痛，心悲善泣，视头动脉反盛者，刺尽去血，后调足厥阴。（头痛项胛盛者，取血与厥阴。）厥头痛，贞贞（都耕切。）头重而痛，泻头上五行，行五，先取手少阴，后取足少阴。厥阴头痛，意善忘，按之不得，取头面左右动脉，后取足太阴。厥头痛，项先痛，腰脊为应，先取天柱，后取足太阳。（经云：头目苦痛取之项中两筋间，盖风府穴也。又云：足太阳脉是动则冲头痛，目如脱，项似拔。所生病者头囟项痛，故应头痛，取足太阳也。）厥头痛，头痛甚，耳前后脉涌有热，泻出其血，后取足少阳。（经云：足少阳脉从耳后入耳中，出走耳前，所生病者头痛，故耳前后脉涌热者，取足太阳也。）真头痛，头痛甚，脑尽痛，手足寒至节，死不治。头痛不可取于者，有所击堕，恶血在于内，若肉伤痛未已，可侧刺，不可远取也。头痛不可刺者，大痹为恶，日作者，可令少愈，不可已。阳迎头痛脑满，不得息，取之人迎。（阳迎，即阳逆也。又云：肝气逆头则痛耳聋颊肿，取血者，是瘀血肿满处取之也。）〔《摘》〕偏正头风：丝竹空（沿皮向外透率谷。）风池（横针入寸半，透风府。）合谷（半寸以上穴未愈，再取。）解溪三里中脘（中脘一穴，灸五十壮。）〔《集》〕正头风：百会（一分，灸七壮。）上星（二分，灸七壮，三棱针出血亦得。）合谷（不愈，再取。）神庭（灸七壮。）太阳（在两额角眉后紫脉上，三棱针出血亦得。）醉头风：（内攒竹一穴，《通玄》同）印堂（一分，灸五壮）攒竹（一分，沿皮横透鱼腰）三里膻中（灸）风门（沿皮向外一寸）〔《摘》〕头风面肿项强不得回顾：天牖（五分，留七呼，不宜补，亦不宜灸，若灸之则面肿胀，合当取下穴。（六分，留三呼，泻五吸，后取天牖、风池即瘥，此古流注之法。）〔洁〕头风：后溪京骨上手足太阳。

