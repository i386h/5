<!-- { "loadSidebar": true } -->
　　〔《玉》〕头痛呕吐：神庭（一分。）印堂（在两眉中，沿皮透左攒竹，补三吸，转归元穴，退针沿皮透右攒竹，补三吸。）〔《摘》〕风痰头痛：丰隆（五分，灸亦得。）肾厥头痛：涌泉（三分，弹针出血。）尝治一老妇人头痛，久岁不已，因视其手足有血络，皆紫黑，遂用三棱针尽刺出其血，如墨汁者数盏，后视其受病之经灸刺之，而得全愈。即经所谓大痹为恶，及头痛，久痹不去身，视其血络，尽出其血是也。

　　〔《甲》〕脑风头痛，恶见风寒，鼽衄鼻窒，喘息不通，承灵主之。头痛身热，引两颔急（一作痛），脑空主之。

　　头痛，目窗、天冲、风池主之。（以上诸穴在头部第三行也。）善嚏头痛，身热，颔厌主之。热病头痛，引目外而急，烦满汗不出，引颔齿面赤皮疼，悬厘主之。热病，偏头痛，引目外，悬厘主之。醉酒风热，发两角眩（一云两目）痛，不能饮食，烦满呕吐，率谷主之。（《千金》云：此条在风篇。）颈额满，引牙齿口噤不开，急痛不能言，曲鬓主之。（以上诸穴皆在耳前也。）头痛引颈，窍阴主之。头风耳后痛，烦心及足不收，失履，口僻，颈顶摇，牙车急，完骨主之。（以上诸穴皆在耳后也。）头目瞳子痛，不可以视，侠项强急，不可以顾，阳白主之。头痛目眩，颈项强急，胸胁相引，不得倾侧，本神主之。（以上诸穴皆在面部也。）头痛振寒，清冷渊主之。头痛项背急，消泺主之。

　　头风痛，鼻鼽衄，眉头痛，善嚏，目如欲脱，汗出寒热，面赤颊中痛，项强不可左右顾，目系急，螈，攒竹主之。头眩痛重，目如脱，项似拔，狂见鬼，目上反，项直不可顾，暴挛足不任身，痛欲拆，天柱主之。风眩头痛，鼻不利，时嚏，清涕自出，风门主之。暴病头痛，身热痛，肌肉动，耳聋恶风，目烂赤，项不可以顾，髀枢痛，泄肠，束骨主之。风眩头痛，少海主之。厥头痛，面浮肿，烦心，狂见鬼，喜笑不休，发于外，有所大喜，喉痹不能言，丰隆主之。阳厥凄凄而寒，少腹坚，头痛，胫股腹痛，消中，小便不利，善呕，三里主之。厥头痛，面肿起，商丘主之。厥头痛，孔最主之。头重顶痛目不明，风到脑中寒，重衣不热，汗出，头中，恶风，刺脑户主之。头重目瞑，厥，寒热，项强难以顾，汗不出，陶道主之。头痛如破，身热如火，汗不出，螈，里急，腰股相引痛，命门主之。

　　〔《素》〕寸口之脉，中手短者，曰头痛。（平人气象论）推而下之，下而不上，头项痛。

　　〔《脉》〕诊头痛目痛，久视无所见者死。（久视不见，见诸脉病杂法。下而不上，《甲乙经》作卒视上而不下者是。）病若头痛目痛，脉急短涩死。（未详其义。）

　　卷之十五肝胆部头风痛

　　产后头痛

　　〔《大》〕

　　一奇散

　　治产后头疼，用当归、川芎为细末，每服二钱，水一盏，煎七分，温服。

　　〔丹〕产妇年三十余，身热头痛肚痛。

　　陈皮白术白芍（各二钱）黄芩（二钱半）川芎（一钱）干姜牡丹皮甘草（各一钱半）荆芥（半钱）分四帖煎服。

　　〔《保》〕治产后头痛，血虚、痰癖、寒厥、皆令头痛，

　　加减四物汤

　　苍术（一两六钱）羌活川芎防风香附（炒）白芷（各一两）石膏（二两半）细辛（一两半）当归甘草（各五钱）上粗末，每一两水煎，服无时。如有汗者，知气弱头痛也，方中加芍药三两，桂一两半，生姜煎。如痰癖头痛，加半夏三两，茯苓一两，生姜煎。如热痰头痛，加白芷三两，石膏三两，知母一两。如寒厥头痛，加天麻三两，附子一两半，生姜三片，煎服。

　　〔《大》〕

　　芎附散

　　治产后败血作梗，头痛，诸药不效。

　　上大附子一枚，酽醋一碗，用火四畔炙透，蘸醋令尽，去皮脐，加川芎一两，并为细末，每服一钱，茶清下。

　　郭茂恂嫂金华君，产七日不食，始言头痛，头痛已，又心痛作，既而目睛痛，如割如刺，更作更止，相去无瞬息间。每头痛甚，欲取大石压，良久渐定，心痛作，则以十指抓壁，血流满掌，痛定目复痛，又以两手自剜取之，如是十日不已，众医无计。进黑龙丹半粒，疾少间，中夜再服下，瞑目寝如平昔，至平旦下一行，约三升许，如蝗虫子，三疾减半，巳刻又行如前，则顿愈矣。（黑龙丹方见产后血不下条。）

　　卷之十五肝胆部头风痛

　　偏头风

　　头半边痛者是也，当与前头痛相参用之。

　　〔丹〕偏头风。有痰者多。

　　左属风：荆芥薄荷。左属血虚：川芎当归。

　　右属痰：苍术半夏。右属热：黄芩。

　　〔罗〕

　　川芎散

　　治偏头痛，神效。

　　甘菊石膏川芎白僵蚕（生。各六钱）上为极细末，每服三钱，茶清调下。

　　〔洁〕治头痛连睛痛。

　　石膏鼠粘子（炒）上为末，茶清食前调下。

　　〔垣〕

　　细辛散

　　治偏头风。

　　细辛（二分）川芎（七分）柴胡（二钱）黄芩（酒炒，一钱）生黄芩（五分）瓦粉（二分）甘草（炙，一钱半）黄连（酒炒，七分）芍药（半钱）上咀，每服三钱，水煎，食后温服之。

　　〔《经》〕治偏头痛绝妙。荜茇为末一两，于食前用清粥饮调半钱服。

　　〔《本》〕治风寒客于头中，无时疼痛，牵引两目，遂至失明，宜

　　白附散

　　白附子（一两）麻黄（不去节）川乌南星（各半两）全蝎（五个）干姜朱砂麝香（各一分）上为细末，酒调一字服，略睡少时效。

　　一族人患头痛不可忍，一服瘥。

　　治偏头风。

　　猪牙皂角（去皮筋）香白芷白附子（各等分）上为末，每服一钱，腊茶调下。右疼右边卧，左疼左边卧，皆疼仰卧，食后服。

　　〔丹〕偏头风，荜茇、猪胆搐鼻中。

　　〔《本》〕治偏头风，用好萝卜自然汁一蚬壳许，令患人仰卧，左疼注左，右疼注右，或两边皆疼皆注之，虽十年患者亦效。王荆公患十二年，用之立效。后医数人皆愈，此禁中秘方。

　　〔《灵》〕头半寒痛，先取手少阳阳明，后取足少阳阳明。（厥病篇）

　　卷之十五肝胆部头风痛

　　雷头风

　　头痛而起核块者，是也。

　　〔子和〕凡雷头懒于俗呼之，谬名也。可用茶调散吐之，次用神芎丸下之，然后服乌荆丸及愈风饼子之类。衰者，可用凉膈散消风散热。

　　茶调散方（见上下部，即二仙散是也。）

　　神芎丸

　　大黄黄芩（各二两）牵牛滑石（各四两）上为细末，滴水为丸，如小豆大，温水下十五丸，每服加十丸，以利为度，日三服。

　　愈风饼子

　　川乌（炮，半两）川芎甘菊白芷防风细辛天麻羌活荆芥薄荷甘草（炙。以上各一两）上为细末，水浸蒸饼为剂，捏作饼子。每服三五饼，细嚼茶酒送下，不计时候。

　　凉膈散（方见前寒热条。）〔《保》〕夫治雷头风者，诸药不效，为与证不相对也。盖雷头风者，震卦主之，震仰盂，故予制药内加荷叶者，象震之形，其色又青，乃述类象形，当煎《局方》中升麻汤主之。

　　升麻汤

　　治头面疙瘩，憎寒拘急，发热，状如伤寒，升麻苍术荷叶上为细末，每服五钱，水一盏，煎七分，温服，食前后。或烧全荷叶一个，研细调药，服之妙。

　　〔子和〕雷头风者，是头上有赤肿结核，或如酸枣状，可用针出血则愈矣。

　　〔《素》〕雷头风：上囟百会风池。

　　卷之十五肝胆部头风痛

　　大头痛

　　头痛如肿，大如斗是也，大率多是天行时疫病。

　　〔垣〕泰和年，东垣以监纳济源税，时长夏多疫疠，初觉憎寒体重，次传面目肿盛，目不能开，上喘，咽喉不利，舌干口燥，俗云大头天行。亲戚不相访问，如染之多不救。张县丞亦得此证，至五六日，医以承气汤加蓝根下之，稍缓，翌日其病如故，下之又缓，终莫能愈，渐至危笃。或曰李明之存心于医，可以请治，遂命诊视，具说其由曰：夫身半以上，天之气也；身半以下，地之气也。

　　此虽邪热客于心肺之间，上攻头而为肿盛，以承气下之，泻胃中之实热，是诛罚无过，殊不知适其病所为故。遂处方用黄连、黄芩，味苦寒，泻心肺间热以为君。橘红、玄参苦寒，生甘草甘寒，泻火补气以为臣。连翘、鼠粘子、薄荷叶苦辛平，板蓝根味甘寒，马屁勃、白僵蚕味苦平，散肿消毒定喘以为佐。新升麻、柴胡苦平，行少阳阳明二经不得伸，桔梗味辛温，为舟楫不令下行。共为细末，用汤调，时时服之，拌蜜为丸，噙化之，服尽良愈。因叹曰：往者不可追，来者尤可及。凡他所有是病者，皆书方以帖之，全治甚众。

　　普济消毒饮子

　　黄芩黄连（各半两）人参（三钱）橘红玄参甘草（生。各二钱）连翘鼠粘子板蓝根马屁勃（各一钱）白僵蚕（炒，七分）升麻（七分）柴胡桔梗（各二钱）上为细末，服如前法，或加防风、薄荷、川芎、当归身，咀如麻豆大。每服五钱，水煎去渣，热服之，食后时时服之。如大便硬，加酒煨大黄一钱，或二钱，以利之。肿热甚者，宜砭刺之。

　　〔海〕大头病者，虽在身半以上，热伏于经，以感天地四时非节瘟疫之气所着，以成此疾。至于溃裂脓出，而又染他人，所以谓之疫疠也。大抵足阳明邪热太甚，实资少阳相火为之炽，多在少阳，或在阳明，甚则逆传。视其肿势在何部分，随其经而取之，湿热为肿，木盛为痛，此邪发于首，多在两耳前后，所先见出者，为主为根，治之宜早，药不宜速，恐过其病。所谓上热未除，中寒已作，有伤人命矣。此疾是自外而之内者，是为血病，况头部分受邪，见于无形之处，至高之分，当先缓而后急。先缓者，谓邪气在上，着无形之部分，既着无形，所传无定，若用重剂大泻之，则其邪不去，反过其病矣。虽用缓药，若又急服之，或食前，或顿服，咸失缓体，则药不能除病矣。当徐徐渍无形之邪，或药性味形体据象服饵，皆须不离缓体及寒药，或酒炒浸之类皆是也。后急者，谓前缓剂已经高分，泻邪气入于中，是到阴部，染于有形质之所，若不速去，反损阴也。此却为客邪，当急去之，是治客以急也。且治主当缓者，谓阳邪在上，阴邪在下，各为本家病也。若急治之，不惟不能解其纷，而反致其乱矣，此所以治主当缓也。治客当急者，谓阳分受阳邪，阴分受阴邪，主也。阴分受阳邪，阳分受阴邪，客也。凡所谓客者当急去之，此治急以客也。假令少阳阳明之为病，少阳为邪者，出于耳前后也。

