<!-- { "loadSidebar": true } -->
　　〔世〕治喉痹。马屁勃、白矾等分为细末，以鹅翎吹入喉中，吐痰二升愈。（马屁勃味辛平。）治喉闭。一握金一握，烧灰，拌白矾末炒青色为度，用箸三四根，压下舌，看喉中端的，吹入患处妙。此药一名八角荷，一名山荷叶，如川芎样生深山。诗云：一叶一枝花，深山是我家，硫黄怕我死，水银化成砂。

　　〔无〕

　　神效散

　　荆芥、蓖麻肉等分为末，蜜丸皂子大，绵裹含化，治喉痹语声不出者佳。

　　〔丹〕又方猪牙皂角，和霜梅为末噙之。

　　〔世〕治喉痹咽肿，手足不和恶寒者，用鸭嘴胆矾末，以箸蘸药点患处，药至即瘥，神效。

　　上收之之剂。

　　〔海〕治喉痹。取蛴螬虫汁，点在喉中，下咽即开。

　　〔崔〕治喉痹壅塞不通。取红蓝花，捣绞取汁一小升服之，以瘥为度。如冬月无湿花，可浸干者，浓绞取汁，如前服之极验。咽喉塞，服之皆瘥。

　　〔丹〕又方用茜草一两煎服，降血中之火。

　　〔世〕治咽肿。杜牛膝捣自然汁，和醋服之。（本草云：杜牛膝主血结及血块。）〔无〕

　　马鞭草散

　　治患喉痹咽肿连颊，吐气数者。

　　马鞭草（本草云：马鞭草味辛凉，破血主癖血瘕，通月经。）上捣自然汁，每服咽一合许。又一法，用马衔铁，煮汁服，亦妙。

　　〔丹〕治喉痹。射干切一片，含咽汁。（《外台秘要》）本草云：射干破血消。治疗老血在心脾间，味辛凉微温有毒。）〔孙〕押班都知潘元从喉闭。急召孙至，于夹袋中取药末半匕，吹入喉中，少顷潘吐出脓血立愈。翌日，潘诣孙谢曰：火急之难，非明公不能救，救人之急，非药不能疗，赠金一百两，愿求方以济非常之急。

　　孙以其方授之，用猪牙皂角、白矾、黄连等分细锉，新瓦上焙干为末，每用半钱吹入喉中。因曰：神方无价，安用以利易哉。遂不受所赠。

　　急喉痹，其声如鼾，有如痰在喉间者，此为肺绝之候，速宜参膏救之。用姜汁、竹沥放开服，如未得参膏，或先煎独参汤救之。服早者，十全七八，次则十全四五，迟则十不全一也。

　　〔《素》〕一阴一阳结，谓之喉痹。（阴阳别论）〔海〕治喉闭逡巡不救方。

　　皂荚（去皮弦子，生，半两，为细末，以箸头点少许在肿痛处，更以醋糊调药末浓涂项上，须臾便破血出，立瘥。丹溪以鸡毛蘸敷肿处尤妙。）又用远志去心，水调敷项上一遭。

　　〔丹〕治喉痹。青艾和茎叶一握，用醋同杵敷痹处，冬月用干者。（李亚方）一法用青艾汁灌下。

　　〔《山》〕喉闭。用蛇床子烧烟，熏入喉中愈。

　　〔《本》〕喉中卒被毒瓦斯攻痛者，切商陆根炙热，隔布熨之，冷辄易，立愈。

　　〔丹〕有人患缠喉风，食不能下，大麦面作稀糊咽之，滑腻容易下咽，以助胃气。（《衍义》云：以此代粥食也。若能食者，不必用此。）〔《山》〕挫喉气不通者，以冷水徐灌之。

　　《内经》刺灸喉痹法有四。今以经脉所过，咽喉取之验者，及他病相干，而致喉痹取之者，通六经也。

　　其一，取手足阳明。经云：喉痹不能言，取足阳明。能言，取手阳明。又云：胃足阳明脉，从大迎前下人迎，附循喉咙。所生病者颈肿喉痹，视盛虚热寒陷下取之。又云：足阳明之别名曰丰隆，去踝八寸，别走太阴。

　　其病气逆则喉痹卒喑，取之所别也。又曰：大肠手阳明脉，所生病者喉痹，视盛虚热寒陷下取之也。

　　其二：取手少阳。经云：三焦手少阳之脉，出缺盆，上项系耳后，是动则病嗌肿喉痹，视盛虚热寒陷下取之。又曰：邪客手少阳之络，令人喉痹，刺手中指次指爪甲上，去端如韭叶各一，壮者立已，老者顷已，左取右，右取左是也。

　　其三，以经络所过喉咽者有二。经云：肝足厥阴之脉，循喉咙之后，故喉之后疼者，取之累验也。又云：肾足少阴之脉，上贯肝鬲，循喉咙，窦汉卿所谓必准者，照海治喉中之闭塞是也。

　　其四，他病相干致喉痹者有一。经云：心咳之状，喉仲介介如梗状，甚则咽肿喉痹，取心之俞，盖大陵穴是也。

　　〔孙〕文潞公一日喉肿，翰林咽喉科治之，经三日愈甚，上召孙治之。孙曰：病得相公书判笔一管，去笔头，水笔管点药入喉便愈。孙随手便刺，相公昏仆，不省人事，左右皆惊愕流汗。

　　孙乃笑曰：非我不能救相公，须臾呕出脓血升余，旬日乃平复如故。见上，上喜曰：孙召良医，甚有手段。予尝治一男子喉痹，于太溪穴刺出黑血半盏而愈。由是言之，喉痹以恶血不散故也。凡治此疾，暴者必先发散，发散不愈，次取痰，取痰不愈，次去污血也。

　　〔《摘》〕治喉痹：丰隆涌泉关冲（甚者，以小三棱针藏笔锋中，诈言点药于喉痹上，乃刺出紫血，顿下立愈。）〔《撮》〕喉痹乳蛾：少商（针入一分，卧针向后三分。）照海太冲〔洁〕喉闭不通：少商隐白少冲涌泉〔《摘》〕喉痹颔肿如升，水粒不下：少商（出血。）手大指背头节（三棱折刺三针，出血。）阳谷（三分。）〔《甲》〕喉痹，完骨及天容、气舍、天鼎、尺泽、合谷、商阳、阳溪、中渚、前谷、商丘、然谷、阳交悉主之。喉痹胸中暴逆，先取冲脉，后取三里、云门（皆泻之。）〔《脉》〕喉痹刺少阴，少阴在手腕，当小指掌后动脉是也，针入三分补之。

　　〔《甲》〕喉痹咽如梗，三间主之。喉痹不能言，温溜、曲池主之。喉痹气逆，口，咽喉如扼状，行间主之。喉痹咽肿，水浆不下，璇玑主之。喉痹食不下，鸠尾主之。

　　白色粗理者肺大，肺大则多饮，善病喉痹。（全文见诊。）心脉大甚为喉。（全文见治虚实法。）

　　卷之十五肝胆部咽喉

　　咽嗌痛（咽嗌不能纳唾与食是也）

　　形苦志苦，病生于咽嗌，治之以百药。（全文见治法。）〔丹〕咽痛必用荆芥。阴虚火炎上者，必用玄参。

　　气虚人参加竹沥。血虚四物加竹沥。

　　咽痛，有阴气大虚，阳气飞越，痰结在上，遂成咽痛。脉必浮大，重取必涩，去死为近。

　　宜补阴阳，人参一味浓煎汤，细细饮之。（此证皆是劳嗽日久者有之，如用实喉痹条下诸方，非徒无益而反害之。）咽疮多虚火，游行无制，客于咽喉，宜用人参、蜜炙黄柏、荆芥治之。

　　润喉散

　　治气郁夜热，咽干梗塞用。

　　桔梗（二钱半）粉草紫河车香附（各三钱）百药煎（一钱半）上为细末，敷口内。

　　咽喉生疮损了，不用生姜，用之辛辣痛，又能散不收。

　　咽痛实热者。

　　黄连荆芥薄荷蜜姜汁调噙。

　　咽中疮肿，蓖麻子一粒去皮，朴硝一钱同研，新汲水作一服，连进二三服效。（丹溪云：蓖麻子属金，性善收，能遣毒肿。又似属水，当是外科要药。）〔罗〕

　　龙麝聚圣丹

　　治心脾客热，毒瓦斯攻冲，咽喉赤肿头痛，或成喉痹，或结硬不消，愈而复发，经久不瘥。或舌本肿胀，满口生疮，饮食难咽，并宜服之。

　　川芎（一两）生地犀角屑羚羊角琥珀（研。各五钱）马牙硝（研，三钱）硼砂（研，一两）人参赤茯苓（各三钱）玄参桔梗升麻铅白霜（研）连翘（各五钱）朱砂（水飞，二钱）牛黄（研，二钱）麝香（研，三钱）脑子（研，三钱）金箔（为衣）上为细末，炼蜜为丸。每两作十丸，用金箔为衣，每服一丸，薄荷水化下，或细嚼，或噙化。

　　如无薄荷，新水亦可，临卧用之。

　　祛毒牛黄膏

　　治大人小儿咽喉肿痛，舌本强硬，满口生疮，涎潮喘急，饮食难进，咽膈不利。

　　牛黄（研，三钱半）人参琥珀犀角（取细末）桔梗生地硼砂（各半两）雄黄（一两）玄参升麻（各三钱）蛤粉（水飞，四两）寒水石（，二两）朱砂（飞研，七钱）铅白霜脑子（各一钱）金箔（为衣）上为细末，炼蜜丸如小弹子大，金箔为衣。用磁石器内收贮，每服一丸，浓煎薄荷汤化下，或新汲水服亦得。日进二三服，噙化亦得。

　　咽喉备急丹

　　青黛芒硝白僵蚕（各一两）甘草（四两）上为细末，用腊月内牛胆有黄者，盛药其中，荫四十九日，多时为妙。

　　〔《经》〕患喉痛。含山豆根一片，细咽津极妙。

　　〔丹〕咽痛。硼砂或和胆矾、白僵蚕、白霜梅和噙。又方，百药煎去黑皮、硼砂、甘草、生白矾等分为细末，每服一钱，食后米饮调，细细咽下。

　　〔《肘》〕咽喉卒肿，食饮不通。黄柏捣敷肿上，冷复易之。用苦酒和末佳。

　　〔丹〕妇人患咽疼。用桔梗一两，生甘草半两，分三帖，水二碗煎取一小盏，稍热饮之。先与蚤休末，细咽之。（蚤休末即金线重楼是也。）〔罗〕

　　增损如圣汤

　　治风热攻冲会厌，语声不出，咽喉妨闷肿痛，并治之。

　　桔梗（二两）甘草（炙，一两半）枳壳（汤浸，去穣）防风（各半两）上件为细末，每服三钱，水一大盏，煎至七分去渣，入酥如枣许搅匀，食后温服。

　　〔《本》〕治虚烦上壅，脾肺有热，咽喉生疮，

　　利膈汤

　　鸡苏叶荆芥防风桔梗人参牛蒡子（隔纸炒）甘草（各一两）上为细末，每服一钱，沸汤点服。如咽痛口疮甚者，加僵蚕一两。

　　〔垣〕

　　桔梗汤

　　治咽肿微觉痛，声破，季冬合之。

　　麻黄（不去节，半钱）桔梗（一钱）黄芩（三钱）甘草（一钱）白僵蚕（三钱）马屁勃（一两）桂枝（少许）归身（三分）上咀，水二盏，煎去渣，稍热服，食后，可徐徐呷之。

　　〔罗〕

　　发声散

　　治咽痛妨闷，咽物则微痛，不宜寒凉药过泄之，此妨闷虚热也。

　　栝蒌（一个）白僵蚕（微炒，半两）桔梗（七钱半）甘草（炒，二钱）上为细末，每用少许，干糁咽喉中。若肿痛，左右有红，或只一壁红紫长大，水米难下，用此散一钱，朴硝一钱和匀，糁喉中咽津。如喉中生赤肿，或有小白头疮，用前散一钱匕，白矾细研半钱，干糁。

　　〔丹〕姜汁调僵蚕末，治咽痛神效。（详见喉痹。）〔无〕蜜附子治感寒，咽门闭，不能咽。大附子一枚，生去皮脐，切作大片，蜜涂炙令黄，含咽津，甘味尽，更以附子片涂蜜炙用之。

　　〔丹〕治咽痛，用诸药不效者，此非咽痛，乃是鼻中生一条红线如发，悬一黑泡，大如樱珠垂挂，到咽门而止，口中饮食不入。须用深取牛膝根，直而独条者，洗净，入好醋三五滴，同研细，就鼻孔滴二三点，入去则丝断珠破，其病立安。

