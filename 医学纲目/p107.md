<!-- { "loadSidebar": true } -->
　　予一亲戚，患项筋痛连背髀，不可转移，服诸风药皆不效，予尝忆《千金》髓有肾气攻背强一证，予处此方与之，一服顿瘥。自尔与人，皆有验。盖肾气自腰夹脊上至曹溪穴，然后入泥丸宫。

　　曹溪一穴，非精于搬运者不能透，今逆行至此不得通，用椒以引归经则安矣。气上达，椒下达，故服之愈。

　　〔《千》〕治风项强，不得顾视。穿地作坑，烧令通赤，以水洒之令冷，纳生桃叶铺其席下卧之，令项在药上，以衣着项边，令气上蒸，病患汗出，良久即瘥。

　　又方治头项强，不得顾视。蒸大豆一升令变色，纳囊中枕之。

　　诸痉项强，皆属于湿。（全文见诊法，治法见伤寒项强条。）

　　卷之十六心小肠部

　　心痛

　　〔丹〕心痛即胃脘痛。凡心痛，必用温药。此是郁结不行，阻气不运，故痛在下者多属食，宜温利之。大凡心膈痛，须分新久，若明知身受寒气，口吃寒物而得者，于初得之日，当与温散或温利之。

　　温散，谓治身受寒气于外者，如陈无择麻黄桂枝汤，治外因心痛之类是也。（方见表条。）温利，谓治口食寒物于里者，如仲景九痛丸、洁古煮黄丸，治大实心痛之类是也。（方见实条。）若曰：病得之稍久则成郁，久郁则蒸热，热久必生火，《原病式》中备言之矣。若欲行温散温利，宁无助火添病耶？由是方中多以山栀为热药之向导，则邪易伏，病易退，正气复而病安矣。

　　然病安之后，若恣纵口味，不改前非，病复作时，乃委咎于医，误也。大概胃口有热而作痛，非山栀不可，须姜汁佐之，多用台芎开之。用山栀炒去皮，每十五枚，煎浓汤一呷，入姜汁令辣，再煎少沸，吞九枚，加川芎一钱尤妙。又方，用山栀去壳炒黄为末，以姜汁调粥丸。有寒者，加草豆蔻末丸服之。

　　又方治气实心痛。

　　山栀（去壳，炒焦，六钱）香附（一钱）茱萸（一钱）上为末，炊饼丸如花椒大。以生地黄用酒洗净，同生姜煎汤下二十丸，外用胡椒、荜茇各半两为末，以醋调捏成丸子吞之。

　　心痛方

　　黄连（炒）山栀（炒）茱萸（各五钱）荔枝核（烧存性为末，三钱）滑石上为末，姜汁化炊饼为丸。

　　又方治心痛。

　　白术白芍药砂仁半夏当归（各三钱）桃仁甘草黄连神曲（炒）陈皮吴茱萸（各一钱半）僵蚕人参（各一钱）又方二陈汤加川芎、苍术，倍加炒栀。痛甚者加炒干姜。此从治反治之法。

　　〔《保》〕寒厥心痛者，手足逆，而通身冷汗出，便利溺清，或大便利而不渴，气微力弱，急宜以术附汤温之。寒厥暴痛，非久病也，朝发暮死，宜急救之，是知久病非寒，暴病非热也。

　　术附汤

　　治寒厥暴心痛，脉微气弱。（即仲景术附汤也。）附子（炮去皮脐，一两）白术（四两）甘草（炙，一两）上粗末，附子令匀，每三钱，水一盏半，姜五片，枣一枚，煎至一盏去渣，温服食前。

　　〔罗〕胃脘当心而痛治验漕运使崔君长男云卿，年二十五，体本丰肥，奉养膏粱，时时有热证，友人劝食寒凉物，因服寒药，至元庚辰秋疟发，医以砒霜等药治之，新汲水下，禁食热物，疟病未除，反添吐泻，脾胃复伤，中气愈虚，腹痛肠鸣，时复胃脘当心而痛，不任其苦，屡医未效，至冬不瘥。延至四月间，劳役烦恼过度，前证大作，请予治之。诊视脉得弦细而微，手足稍冷，面色清黄不泽，情思不乐，恶人烦冗，饮食减少，微饱则心下痞闷，呕吐酸水，每发作冷汗时出，气促闷乱不安，须人额相抵而坐，少时易之。予思《内经》云：中气不足，溲便为之变，肠为之苦鸣。下气不足，则为痿厥心冤。又曰：寒气客于肠胃之间，则卒然而痛，得热则已。非甘辛大热之剂，则不能愈，遂制一方名曰

　　扶阳助胃汤

　　附子（炮，去皮脐，二钱）干姜（炮，一钱半）草豆蔻益智仁拣参甘草（炙）官桂白芍药（各一钱）吴茱萸陈皮白术（各五分）《内经》曰：寒淫于内，治以辛热，佐以苦温。附子、干姜大辛热，温中散寒，故以为君。草豆蔻、益智仁辛甘大热，治客寒犯胃为佐。脾不足者，以甘补之，炙甘草甘温，白术、陈皮苦温，补脾养气。水挟木气亦来侮土，故作急痛。桂辛热以退寒水，芍药味酸以泻木来克土。吴茱萸苦热，泄厥气上逆于胸中为使。上锉如麻豆大，都作一服，水二盏，姜三片，枣二枚，同煎至一盏去渣，温服食前。三服大势去，痛减半。至秋先灸中脘三七壮，以助胃气。次灸气海百余壮，生发元气，滋荣百脉，以还少丹服之，喜饮食，添肌肉，皮肤润泽。明年春，灸三里二七壮，乃胃之合穴，亦助胃气，引气下行，又以芳香助脾，服育气汤加白檀香平治之。戒以惩忿窒欲，慎言语，节饮食，一年而平复。

　　〔《保》〕热厥心痛者，身热足冷，痛甚则烦躁而吐，额上自汗，知为热也。其脉洪大，宜灸太溪、昆仑，表里俱泻之，是为热病引热下行，汗通身出者安也。灸后与金铃子散，痛止服枳实白术丸，去其余邪也。

　　金铃子散

　　治热厥心痛，或作或止，久不愈者。

　　金铃子玄胡索（各一两）上为末，每服三钱，酒调下。痛止与枳术丸。

　　〔《外》〕疗峭心痛。熊胆如大豆许，和水服大效。（本草：熊胆味苦寒。）〔仲〕心中寒者，其人病心中如啖蒜状，剧者心痛彻背，背痛彻心，譬如蛊注，其脉浮者，自吐乃愈。

　　经云：寒气客于背俞之脉，则血脉涩，血脉涩则血虚，血虚则痛。其俞注于心，故相引而痛。

　　按之则热气至，热气至则痛止矣。此亦寒气客心背而痛也。

　　心痛彻背，背痛彻心，

　　乌头赤石脂丸

　　主之。

　　蜀椒（一两）乌头（炮，一分）附子（炮，半两）干姜（炮，一两）赤石脂（一两）上五味，为末蜜丸如桐子大。先食服一丸，日服三，不效稍加服。

　　胸痹不得卧，心痛彻背者，

　　栝蒌薤白半夏汤

　　主之。

　　栝蒌实（一枚）薤白（三两）白酒（一斗）半夏（半升）上四味，同煮至四升，服一升，日三服。

　　心胸中大寒痛，呕不能饮食，腹中寒上冲皮起，出见有头足，上下痛而不可触近，

　　大建中汤

　　主之。

　　蜀椒（二合，去汗）干姜（四两）人参（二两）上三味，以水四升，煮取二升去渣，纳胶饴一升，微火煎取一升半，分温再服。如一炊顷，可饮粥二升，后更服，当一日食糜，温覆之。

　　心中痞，厥逆心悬痛，

　　桂枝生姜枳实汤

　　主之。

　　桂枝生姜（各一两）枳实（五个）上三味，以水六升，煮取三升，分温三服。

　　〔《圣》〕治寒疝心痛，四肢逆冷，全不饮食。用桂心二两去皮，捣罗为散，不计时候，热酒调下一钱匕。

　　〔世〕

　　果附汤

　　治寒气心痛。

　　附子草果良姜（等分）以酒煎服，立效。

　　〔罗〕

　　二姜丸

　　养脾温胃，去冷消痰。大治心脾疼，宽胸下气进饮食，及一切冷物所伤，并皆治之。

　　干姜（炮）良姜上等分，为细末，面糊丸如桐子大。每服十五丸至二十丸，食后陈皮汤。妊娠妇人不宜服。

　　上方，辛甘热以散寒结。

　　〔世〕治心痛累效。冰梅一个去核，生硫黄为末，相和捣匀，以可丸为度，作一丸，白汤下立愈，病不再作。

　　上方，酸热以收散寒，凡服辛剂反甚者，改服酸剂立愈也。

　　〔丹〕客寒犯胃，

　　草豆蔻丸

　　主之。热亦宜用，止可一二服。

　　草豆蔻（一钱四分，面裹煨熟，去皮脐）吴茱萸（汤泡洗，焙干）益智仁僵蚕（炒）归身青皮（各六分）神曲姜黄（各四分）生甘草（三分）桃仁（去皮，七个）半夏（汤泡七次，一钱）泽泻（一钱，小便利减半）麦（炒黄，一钱半）炙甘草（六分）柴胡（四分，详胁下痛多少与之）人参黄陈皮上一十八味，除桃仁另研如泥外，为极细末同研匀，汤浸炊饼为丸，如桐子大。每服三十丸，热白汤送下，食远，旋斟酌多少用之。

　　监县之，年五十余，春末心脾疼，自言腹胀满，手足寒过肘膝，须绵裹火烘，胸襟畏热，却喜掀露，得风凉则快，脉皆沉细而涩，稍重则绝，轻取似弦而短，口渴干而喜热饮，谷肉全不食。遂以草豆蔻丸三倍，加黄连、滑石、炒神曲为丸，白术为君，茯苓为佐，陈皮为使，作汤送下一百丸，服至二斤，诸证皆愈。

　　以物柱按而痛者挟虚，以二陈汤加炒干姜和之。

　　按之痛止者为虚，治法并见寒心痛条。丹溪云：草豆蔻丸治气馁弱人心痛。方见寒热通用条。

　　〔仲〕

　　九痛丸

　　治九种心痛。

　　附子（三两，炮）生野狼牙（一两，炙香）巴豆（一两，去皮心，炒，研如脂）人参干姜吴茱萸（各一两）上六味为末，炼蜜丸如桐子大。酒下。强人初服三丸，日三服。弱者二丸。兼治卒中恶，腹胀痛，口不能言，又治连年积冷流注心胸痛，并冷肿上气，落马坠车血疾等证皆主之。忌口如常法。

　　〔洁〕煮黄丸治大实心痛。（方见饮食内伤。）

　　本汤

　　治大实心痛，大便已利，宜以此彻其痛也。

　　本（半两）苍术（一两）上锉，每服一两，水二盏煎至半盏，温服。

　　上寒实。

　　〔仲〕按之心下满痛者，此为实也，当下之，宜大柴胡汤。（方见伤寒。）〔子和〕一将军病心痛不可忍。戴人曰：此非心痛，乃胃脘当心痛也。《内经》曰：岁木太过，民病胃脘当心而痛。乃与神佑丸一百余粒，病不减。或曰：此胃脘有寒，宜温补，不宜与凉剂。将军素知戴人明了，复求药于戴人，戴人复与神佑丸二百粒作一服，大下六七行立愈。（神佑丸方见水肿门。）上热实。

