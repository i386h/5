<!-- { "loadSidebar": true } -->
　　运气胸痛有二：其一，火邪助心。经云：岁火太过，甚则胸中痛，胁支满，胁痛，膺背肩胛两臂内痛是也。

　　其二，金邪伤肝。经云：岁金太过，民病胸痛引背，两胁满，且痛引少腹。又云：岁土不及，风乃大行，民病体重腹痛，金复则胸胁暴痛，引少腹者是也。

　　《内经》灸刺胸痛有四：其一，取心。经云：心痛者胸中痛，胁支满，胁下痛，膺臂肩胛间痛，两肩臂内痛，实则胸腹大，胁下腰子相引而痛，取其经少阴太阳舌下血者。其变病，刺中血者是也。

　　其二，取肾。经云：肾虚则胸中痛，大腹小腹痛，取其经少阴太阳血者，按刺法不分补泻，但言取血。王注谓先去血脉，后调虚实也。

　　其三，取胆。经云：胆足少阳脉，所生病者，胸胁肋髁膝外皆痛，详盛虚热寒陷下取之也。

　　其四，取筋。经云：手心主之筋，其病当取过者。又转筋前及胸痛息贲，治在燔针劫刺以知为数，以痛为输。又足太阳之筋，足少阳之筋，痛皆引胸痛。治在燔针劫刺，以知为数，以痛为输也。

　　灸刺胸满有三法：其一，取气海。经云：膻中者，气之海，其输上在手柱骨之上下，前在于人迎。气海有余者，气满，胸中息，面赤，审守其输，而调其虚实，无犯其害是也。（手柱骨，滑伯仁谓肩胛上际会处是穴也。）其二，取肝。经云：肝足厥阴脉，所生病者，胸满，呕逆，飧泄，狐疝，遗溺，闭癃，详盛虚热寒陷下取之也。

　　其三，取胃。经云：厥逆腹满，面肿唇漯漯然，暴言难，甚则不能言，取足阳明是也。

　　〔《集》〕胸胁痛不堪：期门（四分）章门（六分，灸七壮至七七壮）行间丘墟涌泉〔东〕又法：期门（沿皮二寸）支沟胆俞（沿皮一寸五分）〔《甲》〕胸满痛，璇玑主之。胸胁满，痛引胸中，华盖主之。胸胁满，痹痛骨疼，饮食不下，呕逆上气烦心，紫宫主之。胸中满，不得息，胁痛骨疼，喘逆上气，呕吐烦心，玉堂主之。胸胁背相引痛，心下胸中，呕吐，多睡，饮食不下，幽门主之。胸胁满，痛引膺，不得息，闷乱烦满，不得饮食，灵墟主之。胸胁满，劫引背痛，卧不得转侧，胸乡主之。大气不得息，息即胸胁中痛，实则其身尽寒，虚则百节尽纵，大包主之。胸满善太息，胸中膨膨然，丘墟主之。

　　（《千金》云：胸背急。）胸中痛，天容主之。胸胁满，劳宫主之。胸痹引背，时寒，间使主之。

　　胸满不得息，颈颔肿，阳谷主之。（《千金》云阳溪。）胸胁满，膈塞，饮食不下，呕吐食后还出，中庭主之。胸胁满，螈，引脐腹痛，短气烦满，巨阙主之。胸胁满，不得息，咳逆，乳痈，洒淅恶寒，神封主之。胸胁满，膈逆不通，呼吸少气，喘息不得举臂，步廊主之。胸胁满，恶闻人声与木音，巨虚上廉主之。胸下满痛，膺肿，乳根主之。胸胁满，喘逆上气，呼吸喘息，不知食味，气户主之。胸胁胀，肠鸣切痛，太白主之。

　　〔《撮》〕胸满血膨：期门（一分，沿皮向外一寸五分，泻。）〔《甲》〕伤食，胁下满，不能展转反侧，目青而呕，期门主之。暴胀胸胁满，足寒大便难，面唇白，时时呕血，太冲主之。胸中暴满，不得眠，辄筋主之。胸胁满，寒如风吹状，侠溪主之。胸胁满，头痛，项内寒热，外丘主之。多卧善唾，胸满肠鸣，三间主之。

　　〔仲〕脉当取太过不及，阳微阴弦，即胸痹而痛。所以然者，极虚也。今阳虚知在上焦，所以胸痹心痛者，以其阴弦故也。

　　白色粗理者肺大，肺大则多饮，善病胸痹。（全文见诊，下同。）胁偏疏者肺偏倾，肺偏倾则胸偏痛。

　　卷之十六心小肠部

　　胸痹短气缓急

　　〔仲〕胸痹，胸中气塞，短气，茯苓杏仁甘草汤主之，橘枳姜汤主之。

　　茯苓杏仁甘草汤

　　茯苓（二两）杏仁（五十个）甘草（一两）上三味，以水一斗，煮取五升，温服一升，日三服。

　　橘枳姜汤

　　陈皮（一斤）枳实（三两）生姜（半斤）上三味，以水五升，煮取二升，分温再服。

　　〔《千》〕治胸痹气满壅，心膈不利，枳实二两，麸炒微黄为末，非时以清粥饮调下二钱。

　　（《圣惠方》同。）〔仲〕胸痹缓急者，

　　薏苡仁附子散

　　主之。

　　薏苡仁（十五两）大附子（十个，炮）上二味，杵为散，服方寸匕，日三服。

　　卷之十六心小肠部

　　烦躁

　　〔垣〕烦躁发热论《黄帝针经》五乱篇云：气乱于心，则烦心密默，俯首静伏云云。气在于心者，取少阴心主之俞。又云：咳喘烦冤者，是肾气之逆也。又云：烦冤者，取足少阴。又云：烦冤者，取足太阴。仲景分之为二：烦也，躁也。盖火入于肺则烦，入于肾则躁。俱在于肾者，以道路通于肺母也。大抵烦躁者，皆心火为病。心者，君火也，火旺则金烁水亏，惟火独存，故肺肾合而为烦躁。又脾经络于心中，心经起于脾中，二经相搏，湿热生烦。夫烦者，扰扰心乱，兀兀欲吐，怔忡不安；躁者，无时而热，冷汗自出，少时则止。经云：阴躁者是也。仲景以栀子色赤而味苦，入心而治烦；盐豉色黑而味咸，入肾而治躁；名栀子豉汤，乃神药也。若有宿食而烦者，栀子大黄汤主之。

　　运气烦躁有二：一曰，热助心火烦躁。经云：少阴之复，燠热内作，烦躁鼽嚏。又云：少阳之复，心热烦躁，便数憎风是也。

　　二曰，寒攻心虚烦躁。经云：岁水太过，寒气流行，邪害心火，病身热烦心，躁悸阴厥是也。

　　〔成〕烦为扰而烦，躁为愤躁之躁。合而言之，烦躁为热也。析而言之，烦阳也，躁阴也，烦为热之轻者，躁为热之甚者。

　　〔无〕内热曰烦，外热曰躁。

　　谨按：先贤治烦躁俱作，有属热者，有属寒者。治独烦不躁者多属热，惟悸而烦者为虚寒。

　　治独躁不烦者多属寒，惟火邪者为热，盖烦者心中烦，胸中烦，为内热也。躁者身体手足躁扰，或裸体不欲近衣，或欲在井中，为外热也。内热者，有本之热，故多属热。外热者，多是无根之火，故属寒也。

　　内外俱虚，身体冷而汗出，微呕而烦扰，手足厥逆，体不得安静者死。热病七八日，其脉微细，小便不利，加暴口躁，脉代，舌焦干黑者死。

　　卷之十六心小肠部烦躁

　　虚烦

　　《活人》云：虚烦似伤寒，非伤寒也。成无己云：伤寒有虚烦，有心中烦，有胸中烦。二说不同，考之于书，成无己之言，实出仲景，《活人》无据。然往往有非因伤寒而虚烦者，今故两存之。立虚烦一门于此心部，立伤寒烦一门于伤寒部。

　　〔无〕虚烦身不觉热，头目昏疼，口干咽燥不渴，清清不寐，皆虚烦也。

　　〔《保》〕起卧不安睡不稳，谓之烦。宜栀豉汤、竹叶石膏汤。（二方并见伤寒。）〔《活》〕但独热者，虚烦也，诸虚烦热，与伤寒相似，但不恶寒，身不疼痛，故知非伤寒也，不可发汗。头不痛，脉不紧数，故知非里实也，不可下。病此者，内外皆不可攻，攻之必遂烦渴，当与竹叶汤。若呕者，与陈皮汤一剂，不愈，再与之。孙真人云：此法数用有效。

　　陈皮汤

　　陈皮（一两半）甘草（炙，五钱）人参（一分）竹茹（五钱）上锉如麻豆大，每服五钱，水一盏半，姜三片，枣一枚，煎至七分去渣，食前服。

　　〔无〕

　　淡竹茹汤

　　治心虚闷，头疼短气，内热不解，心中闷乱，及妇人产后心虚，惊悸烦闷欲绝。

　　麦门冬（去心）小麦（各二两半）甘草（炙，一两）人参白茯苓（各一两半）半夏（汤洗，二两）上锉散，每服四钱，水二盏，姜七片，枣三枚，淡竹茹一块如指大，煎至七分去渣，食前服。

　　〔垣〕

　　朱砂安神丸

　　治心乱烦热怔忡，心神颠倒，兀兀欲吐，胸中气乱而热，有似懊之状，皆膈上血中伏热，蒸蒸不安。宜用权法，以镇阴火之浮行，以养上焦之元气，用甘草之甘温补之，当归、生地又为长生阴血之圣药，黄连去心烦，除湿热，朱砂纳浮游之火，而安神明。

　　朱砂（一钱，研，水飞）黄连（净，酒炒，一钱半）甘草（炙，五分）生地当归头（各一钱）上为极细末，蒸饼为丸，如黄米大。每服十丸，津下。

　　〔仲〕下痢后更烦，按之心下濡者，为虚烦也，栀子豉汤主之。（方见伤寒部烦门。）〔《素》〕帝曰：有病身热汗出烦满，烦满不为汗解，此为何病？岐伯曰：汗出而身热者，风也，汗出而烦满不解者，厥也，病名曰风厥。帝曰：愿卒闻之？岐伯曰：巨阳主气，故先受邪，少阴与其为表里，得热则上从之，从之则厥也。帝曰：治之奈何？岐伯曰：表里刺之，饮之服汤。（评热论刺，谓针足太阳少阴也。饮之服汤，谓仲景止逆下气麦门冬汤之类也。）〔丹〕一女子年二十余岁，在室素强健，六月间发烦闷，困惫不食，发时欲入井，六脉皆沉细而弱数，两日后微渴。众以为病暑，治不效，四五日加呕而人瘦，手心极热，喜在阴处，渐成伏脉，时妄语。予急制《局方》妙香丸，如桐子大，以井水下一丸，半日许大便，药已出，病无退减。

　　遂以麝香水洗药，以针穿三窍，次日以凉水送下。半日许大便，下稠痰数升，是夜得睡，困顿伏枕，旬日而愈。因记《金匮》云：昔肥而今瘦者，痰也，遂作此药治之。

　　妙香丸

　　丹溪云：疏决肠胃，制伏木火药也。

　　辰砂（飞研，五两）牛黄龙脑腻粉麝香（研。各一两）金箔（九十片）巴豆（三百十五粒，去尖膜，炒熟，研）上令研匀，炼黄蜡六两，入好蜜三分，同炼令匀为丸。每两作三十丸。如要此药速行，针刺一眼子，冷水浸少时服，效更速。小儿百病，丸如绿豆大。

　　〔无〕温胆汤治大病后，虚烦不得眠。（方见不得眠门。）〔仲〕酸枣汤治虚劳虚烦不得眠。（方见不得眠门。）上九法，治热烦。前五法，烦热怔忡，知热在心肺也，故用竹叶、石膏、辰砂镇坠其热，使下行也。第六法，烦而下利，知热在上也，故用栀豉汤吐之。第七法，烦而汗出不解，知表里有邪也，故用表里饮汤。

　　第八法，脉沉口渴手心热，知热不在表也，故用妙香丸下之。第九法，温胆、酸枣，治不得眠也。

　　凡心虚则烦心，肝肾脾虚亦烦心。经云：夏脉者心也，其不及者，令人烦心。又云：肝虚、肾虚、脾虚，皆令人体重烦冤者，是知烦多生于虚也。

