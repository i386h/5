<!-- { "loadSidebar": true } -->
　　羌活独活防风升麻干葛苍术陈皮（一钱）甘草（炙）白芷麻黄黄分二帖，入开口红椒七粒，枣二枚去核，葱白三根，水二盏，煎取浅盏，稍热饮之。

　　春，善病鼽衄。（全文见五脏。）〔仲〕从春至夏衄者太阳，从秋至冬衄者阳明。

　　〔丹〕衄血不止，以养胃汤一帖，煎服效。

　　一方治衄血妄行，用百药煎半烧半生，和水酒调服。

　　〔《本》〕

　　茜梅丸

　　治衄血无时。

　　茜草根艾叶（各一两）乌梅肉（焙干，半两）上为细末，炼蜜丸如桐子大，乌梅汤下三十丸。

　　运气衄有三：一曰热助心火，而血溢为衄。经云：少阴所至为衄。又云：少阴司天，热气下临，肺气上从，鼽衄鼻窒。

　　又云：少阴司天，热淫所胜，民病鼽衄。又云：少阳司天，三之气，炎暑至，其病血溢鼽衄。又云：少阳司天，火气下临，肺气上从，鼽衄鼻窒，又云：少阳司天，火淫所胜，病甚则鼽衄。又云：少阳之复，大热将至，咳衄必也。

　　二曰寒攻心火，而血逃为衄。经云：太阴司天，寒淫所胜，呕血血泄，鼽衄善悲，时眩仆也。

　　三曰寒热相逼而衄。经云：阳明司天之政，初之气，阴始凝，气始肃，民病中热鼽衄。此外寒郁内热而衄也。又云：少阴司天之政，四之气，寒热互至，民病鼽。此下寒迫上热而衄也。

　　〔世〕衄血，白芨末新汲水调下，神妙。

　　御院麝香散

　　治鼻衄不止。

　　白矾（枯，过，另研）白龙骨（粘舌者，另研。各半两）麝香（另研，半字）上三味，杵和匀，每用一字，先将冷水洗净鼻内血涕，然后吹药于鼻中，或以湿纸蘸药塞鼻，尤妙。

　　〔《广》〕治鼻中衄血，及咯吐血不止。五色龙骨作末，吹一豆许于鼻中，立止。

　　〔《图》〕榴花百叶者，主心热吐血及衄血等，干之作末，吹鼻中立瘥。（以上皆涩剂。）乱发微温，主咳嗽，五淋，大小便不通，小儿惊痫，止血。鼻衄烧之吹鼻内，立已。（发灰，破活血，补阴。）〔《本》〕山栀不拘多少，烧存性为末，搐入鼻中，立愈。蔡子渥传云：同官赵无疵，其兄衄血甚，已死，入殓，血尚未止。偶一道人过，闻其家哭，询问其由。道人云：曾服丹或烧炼药，予有药用之。即出此药半钱匕，吹入鼻中，良久得活。并传此方。

　　〔世〕治鼻衄，人中白系尿缸结者，烧灰少许，吹入鼻中。（以上寒剂。）〔《本》〕鼻衄过多，昏冒欲死，用香墨浓研，点入鼻中。

　　〔丹〕鼻血，龙脑叶研塞立止，入豉尤妙。

　　〔胜金〕治衄血，以葱白一握捣汁，投酒少许，抄三四滴入鼻中，瘥。

　　〔无〕

　　白芨散

　　治鼻衄立效。白芨不拘多少为末，冷水调，用纸花贴鼻中。一方，用黄胶汤，浸令软，贴鼻中。（鼻，山根也。）〔垣〕治鼻衄久不止，或素有热而暴作者，诸药不效神法。以大白纸一张，作十数折。于冷水内浸湿，置顶中，以热熨斗熨之，至一重或二重纸干，立止。

　　〔《简》〕治鼻血不止，服药不应，宜用蒜一枚，去皮细研如泥，摊一饼子如钱大，浓一豆许，左鼻血出，贴左脚心，右鼻血出，贴右脚心，如两边俱出，贴两脚心，即瘥。血止即以温水洗去之。一法，用纸丸儿，右衄塞左耳，左衄塞右耳。又冷水调白面饮之。

　　治衄不止，百药不效，因心忧虑得者，急缚两手中指上，立止。

　　针灸衄取四经：其一取足手太阳。经云：衄而不止血流，取足太阳。大衄血，取手太阳。不已取腕骨下，不已刺中出血。又云：膀胱足太阳之脉，所生病者，鼽衄项背腰尻端痛，视盛虚热寒，陷下取之。又云：足太阳之别，名曰飞阳，去踝七寸，别走少阴，虚则鼽衄，取之所别也。

　　其二取足手阳明。经云：胃足阳明之脉，所生病者鼽衄。又云：大肠手阳明之脉，所生病者，目黄口干，鼽衄。皆视盛虚热寒，陷下取之。又云：邪客于足阳明之络，令人鼽衄，上齿寒，刺足中指、次指爪甲上与肉交者各一，左刺右，右刺左。

　　〔《摘》〕衄血：喑门（三分）合谷内庭〔《密》〕又法：喑门三里（泻）照海（五分）〔世〕又法：三里外关（泻）重者风府。

　　〔《集》〕又法：风府上星百劳合谷不已，取后穴：迎香人中印堂。

　　口鼻出血不止：上星灸，三报之。

　　〔《甲》〕头脑中寒，鼻衄目泣出，神庭主之。衄血不止，承浆及委中主之。鼽衄，腰脊脚酸重，战栗不久立，如裂，脚跟急痛，足挛，引少腹痛，咽喉痛，大便难，胀，承山主之。

　　头重鼻鼽反螈，汗不出，烦心，足下热，不欲近衣，项痛，目翳，及小便皆不利，至阴主之。

　　诊衄法，见诸见血门。

　　卷之十七心小肠部诸见血门

　　久衄

　　〔世〕久衄。炒糯米为末，水调服神妙。（详见衄。）〔垣〕

　　黄芍药汤

　　治鼻衄血，面多黄，眼涩多眩，手麻木。张彦明男衄血多岁，不效，用此方。

　　黄（一两）甘草（炙，二两）升麻（一两）葛根羌活（各半两）白芍药（二钱）上为粗末，每服半两，水二盏，煎至一盏，去滓，温服，二十五帖而愈。

　　六脉细弦而涩，按之空虚，其色必白而夭不泽者，脱血也。此大寒证，以辛温补之，以养血。以甘温润之剂佐之，即愈。此脱血伤精气之证也。六脉俱大，按之空虚，心动面赤，善惊上热，乃手少阴心之脉也。

　　此因气盛多而亡血，以甘寒镇坠之剂，泻火与气，以坠浮气。以辛温微苦，峻补其血，再用三黄补血汤。

　　三黄补血汤

　　熟地（二钱）生地（三钱）当归柴胡（各钱半）白芍药（五钱）川芎（二钱）牡丹皮升麻黄（各一钱。补之，治血溢者上竭。）上为粗末，每服半两，水二盏，煎五沸，去渣温服，食前。两手脉芤，两头则有，中间全无而虚曰芤。血至胸中，或衄血吐血，以犀角地黄汤主之。

　　〔罗〕

　　地黄散

　　治衄血往来久不愈。

　　生地熟地枸杞子地骨皮（各等分）上为细末，每服二钱，蜜汤调下，日三服。

　　〔世〕治鼻血常发者，于发时，用生姜杵碎，合额上一日，如痒就搔之，永不再发。

　　〔《肘》〕治人少小鼻衄，小劳辄出。桑耳无多少，炒令焦捣末，每衄发以杏仁大塞鼻中，数度可。

　　大病瘥后，小劳便鼻衄。牡蛎一分，石膏五分，捣末酒服方寸匕，日三四服。亦可蜜丸，如桐子大服之。

　　卷之十七心小肠部诸见血门

　　产后衄

　　〔《大》〕产后口鼻黑气起，及鼻衄者，名曰胃绝肺败，此证不可治。遇有此疾，急取绯线一条，并产妇顶心发两条，紧系中指节，即止。

　　治产后鼻衄中风。以荆芥为末，童便调下，神验。（此方气虚人勿用。）

　　卷之十七心小肠部诸见血门

　　吐血

　　〔丹〕治吐血。以人参一味为末，鸡子清投新汲水，调下一钱服之。（《千金方》）〔垣〕

　　人参救肺汤

　　治吐血亦用。

　　人参升麻柴胡归梢苍术（各一钱）熟地白芍药黄（各二钱）陈皮苏木甘草（各五分）上为粗末，作一服，水二盏，煎一盏，去滓，稍热食前服。

　　〔《局》〕

　　必胜散

　　治血妄流溢，或吐或衄。

　　小蓟（并根用）人参（去芦）蒲黄（炒）当归熟地川芎乌梅（去核。各等分）上咀，每服四钱，水一盏，煎七分，温服，不拘时。

　　〔《保》〕

　　鸡苏散

　　治虚损气逆，吐血不止。

　　鸡苏叶黄芩刺蓟生地阿胶黄（各一两）当归赤芍药（各半两）伏龙肝（二两）上为粗末，每服四钱，姜三片，竹茹弹子大，水同煎。

　　〔丹〕朱富六因辛苦吐血或衄，夜间发热口干，身疼食少，当作虚劳治。

　　白术（六钱半）人参青皮（炒）生地芍药陈皮归尾甘草（炙，半两）川芎（三钱）红花（五分）分十帖，水二盏，煎至三之一，食前稍热饮，下保和丸十四粒，与点丸十粒。

　　一妇人年五十余，尝吐血，今又作面黄，身蠕动，食少。

　　青皮（半两）人参（三钱半）白术陈皮（各三钱）白芍药木通（各二钱）黄连（炒）干姜黄芩（炒）川芎（各钱半）黄柏（炒一钱）生甘草生地（各钱半）归头（二钱）分七帖，水二盏，煎至三分之一，去滓，入藕汁半盏，再煎沸，通口饮之。

　　夫口鼻出血，皆系阳盛阴虚，有升无降，血随气上，越出上窍。法当补阴抑阳，气降则血归经也。

　　大补血丸

　　治阴虚吐血。

　　当归（一钱）生地（一钱半）上以杜牛膝汁浸三日，取起，酒洗净，入臼内杵千杵，为丸桐子大，白汤下。

　　〔梅〕治吐血神效方。生地黄汁一升二合，白胶香二两，以瓷器盛入甑，蒸令胶消服，妙。

　　一方，独用生地黄汁半升，饮之立止，神妙。

　　〔云〕

　　五神汤

　　治妇人热毒上攻，吐血不止。

　　生藕汁刺蓟汁生地汁（各二盏）生姜汁（半盏）白蜜（一盏）上和，煎三两沸，无时以一小盏调炒面一钱，食前服。（《圣惠》治心热吐血口干，独用刺蓟，捣绞取汁一小盏服。）〔《大》〕

　　四生丸

　　治吐血衄血，阳乘于阴，血热妄行。

　　生荷叶生艾叶生柏叶生地黄（各等分）上研烂，丸如鸡子大。每服一丸，水三盏，煎一盏，滤过温服。（《经验》治吐血咯血，一味荷叶焙干为末，米汤下二钱匕，亦佳。又《山居》治吐血，一味侧柏叶研细，酒调服妙。）〔丹〕经血逆行，或血腥，或吐血，用韭菜汁服，立效。

　　〔《简》〕治吐血咯血。蒲黄一两，捣为散，每服三钱，温酒或冷水调服，妙。治吐血。茜草一两，生捣罗为散，每服三钱，水一盏，煎七分，放冷，食后服。

　　〔世〕治内损吐血。飞罗面不以多少微炒，浓磨细墨一匙，茶调下二钱，立效。又方，治吐血用松烟墨磨汁服，立效。

　　〔《衍》〕治大吐血。好墨细末二钱，以白汤化阿胶清，稠稀得所，顿服。热多者尤相宜。

　　〔丹〕先见红，后见痰多，是阴虚火逆，痰不下降，四物汤加痰火药。

　　治火血上错经妄行，四物汤加炒山栀、童便、姜汁。（此后诸方用童便、姜汁，虽无痰，亦吐血要药也。）治吐血衄血，用郁金为末，以童便、姜汁、好酒调服。（一方不用酒。）治吐血，红山茶花阴干为末，每服一钱，用童便半钟，生姜汁少许，调服。

　　〔《本》〕治吐血鼻红。生姜二分绞汁，并壮健丈夫小便一升，乘热顿饮瘥。

