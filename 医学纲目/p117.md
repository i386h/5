<!-- { "loadSidebar": true } -->
　　〔丹〕又方以童便一分，酒半分。擂柏叶温饮之。

　　吐血挟痰积方可下，若一碗两碗吐者，只补阴降火，用四物大剂之类。挟痰若用血药则泥而不行，只治火，其血自止。山栀最清胃脘血。

　　〔《玄》〕吐血者，由忧思诸气郁极，方散而生热，则心血妄行，宜玄明粉加黄丹服之。次用四物解毒加藕节治之。如前症之热，并宜清之。

　　〔仲〕心气不足，吐血衄血，

　　泻心汤

　　主之。（亦治霍乱。）大黄（二两）黄连黄芩（各一两）上三味，以水三升，煮取一升，顿服之。

　　〔海〕

　　云岐子犀角地黄汤

　　治寸芤，血在上焦。

　　生地（二两）黄芩（一两半）黄连（一两）大黄（半两）上咀，秤一两，水二盏煎，去滓，食后服之。

　　〔《简》〕治吐血。川大黄一两，捣为散，每一钱，生地黄汁一合，水半盏，煎三五沸，无时服。

　　〔丹〕吐血，觉胸中气塞，上吐紫血，桃仁承气汤下之。

　　冯舅，气上奔，吐血心膈疼。

　　枳壳（三钱）青皮（二钱）生地木通牡丹皮（一钱半）桃仁（二十八个川芎黄芩黄连（一钱）甘草（少）生干姜桔梗分四帖，煎服。

　　或暴吐紫血一碗者，无事，吐出好。此热伤血死肝中，宜服四物解毒之类。

　　〔《千》〕治坠马积血心胃，唾血无数。干荷花根为末，酒服方寸匕，日三服。

　　〔无〕

　　加味芎归汤

　　治打扑伤损，败血流入胃脘，呕吐黑血或如豆羹汁。

　　川芎当归白芍药百合（水浸半日）荆芥穗（各等分）上锉散，每四钱，水一盏，酒半盏，煎七分，去滓，不拘时候。

　　〔仲〕夫酒客咳者，必致吐血，此因极饮过度所致也。此即肺疽之属。

　　〔《千》〕吐血有三种：有内衄，有肺疽，有伤胃。内衄者，出血如鼻衄，但不从鼻孔出，是近从心肺间津液出，还流入胃中，或如豆羹汁，或如切血凝停胃中，因即满闷便吐，或去数斗至一石者是也。得之于劳倦，饮食过常也。肺疽者，或饮酒之后，毒满闷吐之时，血从吐后出，或一合半升一升是也。伤胃者，因饮食太饱之后，胃中冷，不能消化，便烦闷，强呕吐，使所食之物与气共上冲蹙，因伤裂胃口吐血，色鲜正赤，腹亦绞痛，自汗出，其脉紧而数者，为难治也。

　　（，韵书音戡，凝血也。）〔无〕理中汤能止伤胃吐血，以其方最理中脘，分利阴阳，安定血脉。（海藏亦云：饮冷伤脾吐血，以理中汤理治中脘，分利阴阳。此亦理治内衄之法也，方见伤寒。）

　　二合灰散

　　治因啖辛热，呕吐出血一合或半升许，名曰肺疽。

　　红枣（和核烧存性）百药煎（。各等分）上为细末，每服二钱，米饮调下。

　　除湿汤

　　治冒雨着湿郁于经络，血溢作衄，及血溢流入胃，胃满吐血。

　　茯苓干姜（各四钱）甘草（炙）白术（各二钱）上锉，每服四钱，水一大盏，煎八分，去滓服。头疼，加川芎二钱，最止浴室中发衄。（此方治冒雨吐血，理中汤治伤胃吐血，皆用干姜为君。丹溪治大吐血不止亦用干姜一味炮为末，童便调服从治之者，可见干姜亦为吐血要药也。）〔丹〕男子年十七，家贫而多劳，十一月得寒病，时吐三两口血，六脉紧涩，一日食减中痞，医投温胆汤、枳桔汤，三日后发微热，口干不渴，口中有痰，此感寒也。询知云：因十日前霜中曾渡三四次溪水，心下有悲泣事，腹亦饥，遂以小建中汤去芍药，加桔梗、陈皮、半夏，四帖而安。

　　又方治吐血。以交趾桂五钱为末，冷水调服。亦小建汤治感寒吐血之义。经云：太阳司天，寒淫所胜，血变于中，呕血泄血鼽衄，平以辛热者，即理中、建中用干姜、桂枝，治吐血之类皆同也。吐血挟热者。（治法并见血虚随火上行条。）〔《经》〕治呕血。黄柏好者，以蜜涂炙干，杵末，用麦门冬热水调下二钱匕，立瘥。

　　〔《广》〕治心热吐血不止。生葛根捣汁半大升，顿服，立瘥。

　　吐血挟寒者，多是口食寒物，身受寒气之病，治法并见内伤饮食，外感风寒条。

　　〔仲〕吐血不止，

　　柏叶汤

　　主之。

　　柏叶干姜（各二两）艾（三把）上三味，以水五升，取马通汁一升，合煮，取一升，分温再服。（马通即马屎淋汁。）〔《广》〕治吐血鼻衄不止。伏龙肝半升，以新汲水一大升，淘取汁，和蜜顿服。

　　运气血溢有五：一曰，热助心血，沸而溢。经云：少阳司天之政，初之气，候乃大温，其病气沸于上，血溢。又云：少阴司天，客胜甚则血溢。又云：少阳司天，客胜则血溢。又云：火郁之发，民病血溢，治以咸寒是也。

　　二曰，寒攻心血，逃而溢。经云：太阳司天之政，寒湿之气，持于气交，民病血溢，治宜苦以燥之温之也。

　　三曰，内火格拒，外寒壅遏而血溢。经云：少阴司天之政，终之气，燥令行，余火内格，甚则血溢是也。

　　四曰，风湿相搏血溢，及下寒相搏，蒸热于上而血溢。经云：太阴司天之政，初之气，风湿相搏，民病血溢，此风湿相搏血溢也。四之气，畏火临，溽蒸化，地气腾，天气痞隔，寒风晓暮，蒸热相搏，民病腠理热血暴溢，此地气之寒相搏，天气蒸热于上而血溢也。

　　五曰，燥邪攻肝血溢。经云：岁金太过，燥气流行，病反侧，咳逆甚而血溢是也。

　　〔《素》〕夫伤肺者；脾气不守，胃气不清，经气不为使，真藏坏决，经脉傍绝，五脏漏泄，不衄则呕。（示从容论伤肺即伤气，当于气虚不能摄血条参治之。）〔罗〕

　　门冬饮子

　　治脾胃虚弱，气促气弱，精神短少，衄血吐血。

　　五味子（五个）甘草芍药黄（各一钱）紫菀（一钱半）人参归身麦门冬上为粗末，作二服，水煎食后服。

　　〔《本》〕

　　天门冬丸

　　治吐血咯血，能润肺止嗽。

　　天门冬甘草杏仁（炒）贝母白茯苓阿胶（各半两）上为细末，炼蜜丸如弹子大。每服一丸，咽津含化，日夜十丸。

　　〔丹〕酒色过度饥饱，吐血痰血，神妙。

　　枇杷叶款花北紫菀杏仁（去双仁、皮尖）鹿茸（炙如法）桑白皮木通（各一两）大黄（半两）上炼蜜丸，临卧含化。

　　经云：怒则气遂，甚则呕血，故气上矣。又云：阳气者，大怒则形气绝，而血菀于上，使人薄厥。此皆怒则伤肝气而呕血，以黄连、香附、青黛、柴胡、甘草平其肝，自愈矣。宜服赤茯苓泻心汤。

　　〔世〕治呕血、咯血、衄血、肝损。白芨为末，米饮调服，神妙。

　　〔《简》〕治吐血。槲叶捣末，每服二钱，水一盏，煎七分，和滓服。

　　中蛊毒吐血。（见下血门。）刺灸吐血有二：其一取肺。经云：暴痹内逆，肝相搏，血溢鼻口，取天府是也。

　　其二取筋。经云：手太阴筋病，当所过者，支转筋痛，甚成息奔胁急吐血。治在燔针劫刺，以知为数，以痛为是也。

　　〔《密》〕吐血：风府大椎鬲俞肝俞（各五分。泻之立愈。）〔东〕又法：胃脘中肝俞（各沿皮二寸半）〔《集》〕又法：中中脘气海三里乳根支沟不已，取下穴：肺俞肾俞心俞膏肓关元〔东〕呕血，胁痛口干不可咳，引肾痛：不容（傍刺向外。）上脘（三寸半。）大陵门神门〔《甲》〕呕血，大陵及门主之。呕血上气，神门主之。心下有膈，呕血，上脘主之。呕血，肩急，胁下痛，口干，心痛。与背相引，不可咳，咳则肩痛，不容主之。

　　肝脉太甚，为内痈，善呕衄。（全文见治虚实法。）诊吐血法。（见前诸见血门。）

　　卷之十七心小肠部诸见血门

　　咳唾血

　　〔丹〕咳血，痰盛，身热，多是血虚。

　　〔丹〕

　　七伤散

　　治劳嗽吐血痰。

　　黄药子白药子（各一两半）赤芍药（七钱半）知母玄胡索（各半两）郁金（二钱半）当归（半两）山药乳香没药血竭（各二钱）上为末，每服二钱，茶汤下。（《本草》云：黄药子、白药子治肺热有功。一法，红花当归煎汤下。）〔罗〕

　　恩袍散

　　治咯血吐血，及治烦躁。

　　真生蒲黄薄荷（各一两）上研匀细，每服三钱，浓煎桑白皮汤调下。

　　地黄散

　　治一切吐血咯血，能解一切毒，及诸热烦躁。

　　茜草根（四钱）大豆子黄药子甘草（各二两）上为细末，每服二钱，新汲水调下。加人参二两，治痰嗽有血。

　　〔丹〕痰带血丝出，童便、竹沥主之。又方，用韭汁、童便二物合和，加郁金细研入内，服之其血自消。经血逆行，或血腥，吐血，唾血。韭汁服立效。咯血用姜汁、童便、青黛，入血药中。

　　加四物汤、牛膝膏、地黄膏之类。

　　〔《千》〕治一切肺病，咳嗽脓血，及唾脓血不止方。好酥三十斤，炼取凝当中醍醐，服一合，日三升，即止。一切药皆不及此方。

　　〔海〕甘桔加阿胶紫菀汤治肺痿唾脓血。（方见伤寒咽痛门。）〔梅〕肺疾脓血。取薏苡仁十两，杵碎，以水三升，煎取一升，入酒少许服之。（《本草》云：薏苡仁下气，利肠胃，消水肿。）〔罗〕

　　大阿胶丸

　　治嗽血唾血。

　　阿胶（微炒）卷柏生地熟地大蓟（独根者，晒干）鸡苏叶五味子（各一两）柏子仁（另研）茯苓百部远志人参麦门冬防风（各半两）干山药（一两）上为细末，炼蜜丸，如弹子大。煎小麦、麦门冬汤，嚼下一丸，食后。

　　上方，保养精血，纯补剂也，血虚者宜之。

　　〔丹〕治上气喘息，咳嗽、吐血、咯血。人参细末，鸡子清调三钱，五更初服，便去枕睡仰卧，只一服愈。年深再服。忌酸咸酢酱面等物，及过醉饱。须好将息。

　　一男子三十岁，因连夜劳倦不得睡，成一痰嗽，出白黄脓，嗽声不出。时初春大寒，医与青龙汤四帖，遂觉咽喉有血丝，腥气逆上。两日后，血腥气多，遂有血线一条，自口中右边出直上，如此每昼夜十余次。诊其脉，弦大而散弱，左大为甚，人倦而苦于嗽。予作劳倦感寒，强以甘辛燥热之剂，以动其血，不宜急治，恐成肺痿。遂与人参、黄、当归身、白术、芍药、陈皮、炙甘草、生甘草、不去节麻黄，煎熟入藕汁与之，两日而病减嗽止。却于前药去麻黄，又与四日，而血症除。脉之散大者，未收敛，人亦倦甚，遂于前药中除藕汁，加黄芩、缩砂、半夏，至半月而安。

　　〔《大》〕

　　劫劳散

　　治肺痿痰嗽，痰中有红线，盗汗发热，热过即冷，饮食减少。

