<!-- { "loadSidebar": true } -->
　　白芍药（六两）黄甘草人参当归半夏白茯苓熟地五味子阿胶（炒。各二两）上咀，每服三钱，水盏半，生姜二片，枣三枚，煎九分，无时温服，日三。陈日华云：有女及笄，病甚危，一岁之间，百药无效，偶得此方，只一料除根。

　　〔罗〕

　　五味子黄散

　　治嗽，咯血成劳，眼睛疼，四肢困倦，脚膝无力。

　　麦门冬熟地黄桔梗（各半两）甘草（一分）白芍药五味子（二分）人参（二钱）上为粗末，每服四钱，水煎，日三服。

　　云岐子芩散

　　凉心肺，解劳热。

　　黄（一两）白芍药黄芩人参白茯苓麦门冬桔梗生地（各半两）上为粗末，先用竹叶一握，小麦七十粒，水三盏，姜三片，煎一盏半。入药末三钱，煎七分，去滓温服。

　　席延赏治虚中有热，咳嗽脓血，口苦咽干，又不可服凉药。好黄四两，甘草一两，为末，每服三钱。如茶点羹粥中，亦可服。

　　上参例，纯补剂也。丹溪云：脉大发热为气虚，此气血俱虚者宜之，若血虚而气不虚者不宜，当用前阿胶丸之类及污血条求之。

　　〔丹〕妇人五十六岁，盛夏吐红痰，有一二声嗽。

　　人参（一钱）防风（五分）白术（钱半）陈皮茯苓（各二钱）干姜（三分）生甘草（一分）桔梗（半钱）上煎二之一，入藕汁二大蛤再煎，带热下三黄丸。

　　王二十四丈发热胁痛，咳嗽红痰，口渴，大便秘，倦怠，脉稍数而虚。询之，发热曾饮水一碗，病因饮食不节，成积痰，发又饮冷水，伤胃成虚，伤肺成痰。

　　白术（一钱半）人参陈皮川芎（各一钱）芍药茯苓桔梗甘草（各五分，炙）上作二帖，煎取八分，入竹沥二分，再煎沸，热饮，下龙荟丸二十丸。如嗽，三十丸。

　　上丹溪参、术、藕汁、竹沥法也。

　　脉大发热，喉中痛者，是气虚。用参、、蜜炙黄柏、荆芥、地黄、当归、韭汁、童便、姜汁，磨郁金饮之，其血自消。

　　上参、加郁金、韭汁、童便，补中解郁也。

　　〔罗〕

　　黄鳖甲散

　　治虚劳客热，肌肉消瘦，四肢倦怠，五心烦热，口燥咽干，颊赤心忡，日晚潮热，夜有盗汗，胸胁不利，食减多渴，咳嗽稠粘，时有脓血。

　　黄（一两）桑白皮半夏黄芩甘草（炙）知母赤芍药紫菀（各五钱）秦艽白茯苓（焙）生地柴胡地骨皮（各六钱六分）肉桂人参桔梗（各三钱二分）鳖甲（去裙，酥炙）天门冬（去心，焙。各一两）上为粗末，每服二大钱，水一大盏，食后煎服。

　　人参黄散

　　治虚劳客热，肌肉消瘦，四肢倦怠，五心烦热，咽干颊赤，心忡潮热，盗汗减食，咳嗽脓血。

　　人参（一两）秦艽茯苓（各二两）知母（二钱半）桑白皮（一两半）桔梗（一两）紫菀柴胡（二两半）黄（三两半）半夏（汤洗，一两半）鳖甲（去裙，酥炙，二两）上为粗末，每服三钱，去渣服。

　　上参、、鳖甲例，补中有通也。

　　〔罗〕

　　人参蛤蚧散

　　治三二年间，肺气上喘咳嗽，咯唾脓血，满面生疮，遍身黄肿。

　　蛤蚧（一对，全者河水浸五宿，逐日换水，洗去腥气，酥炙黄色）杏仁（去皮尖，炒，五两）甘草（炙三两）人参茯苓贝母知母桑白皮（各二两）上为细末，瓷器内盛，每日如茶点服，神效。

　　〔海〕蛤蚧补肺劳虚嗽有功，治久嗽不愈，肺间积虚热，久则成疮，故嗽出脓血，晓夕不止，喉中气塞，胸膈噎痛。用蛤蚧、阿胶、生犀角、鹿角胶、羚羊角各一两，除胶外，皆为屑，次入胶，分四服。每服用河水三升，于银石器内慢火煮至半升，滤去渣，临卧，微温细细呷之。其渣候服尽再捶，都作一服，以水三升，煎至半升，如前服。病患久虚，不喜水，当减水。

　　上蛤蚧例，亦补中有通，久嗽不愈者宜之。

　　麦门冬汤

　　治伤寒后伤肺，咳唾脓血，胸胁胀满，上气羸瘦。

　　麦门冬（去心）桑白皮生地（各一两）半夏（汤洗七次）紫菀桔梗（炒）淡竹茹麻黄（去根节。各七钱五分）五味子甘草（炙。各半两）上为粗末，每服五钱，水二盏，生姜二钱半，枣三枚，掰破同煎，去渣，食后温服。

　　〔罗〕

　　续断散

　　治骨蒸劳热，传尸瘦病，潮热烦躁，喘嗽气急，身疼盗汗，兼治咳嗽唾脓血。

　　续断紫菀桔梗青竹茹五味子（各三钱）生地桑白皮（各五两）甘草（炙，二两）赤小豆（半升）上为粗末，每服三钱，入小麦五十粒，水煎去渣，日三服。

　　〔海〕

　　紫菀散

　　治咳嗽唾血虚劳症，肺痿变痈。

　　紫菀人参知母贝母桔梗甘草五味子茯苓阿胶上为粗末，生姜水煎服。

　　上门冬、五味例，亦补中有通也。

　　〔《外》〕疗伤唾血方。用茅根一味，服方寸匕，日三服，亦可绞汁饮之，主热渴。

　　〔丹〕治劳疗传尸，寒热交攻，久嗽咯血，日渐羸瘦，先服三拗汤与莲心散，万不失一。

　　三拗汤

　　麻黄（不去节）甘草（生）杏仁（不去皮尖）上锉碎，姜枣煎服。

　　莲心散

　　当归黄芩甘草（炙）枳壳（炒）鳖甲（醋炙）前胡柴胡防己阿胶莲肉（去心）南星（各一钱）川芎（一两）芫花（醋炒十分干黑）上十三味，咀，合和，独芫花另包。每服二钱半，水一小盏半，生姜三片，枣一枚，入芫花一撮，煎八分，服无时。须吐有异物后，芫花渐减，盖芫花反甘草，多之所以杀虫，少之所以去寒热，妙处在此。（方与《纂要》不同，宜考之。）〔《本》〕治劳疗吐血损肺，及血妄行，

　　神传膏

　　用剪草一斤，婺、台州皆有，惟婺州者可用，状如茜草，又如细辛，每用一斤，净洗为末，加入生蜜一斤，和为膏，以器盛之，不得犯铁，九蒸九曝，日一蒸曝。病患五更起，面东坐，不得语，用匙挑药，如粥服，每服四两。良久，用稀粟米饭压之。药冷服，粥饮亦不可太热，或吐或下，皆不妨，如久病肺损咯血，只一服愈。寻常咳嗽，血妄行，每服一两可也。

　　有一贵人其国封病瘵，其尊人常以此方畀之，九日而药成。前一夕，病者梦人戒令，翌日勿乱服药，次日将服之，为屋上土坠器中，不可服。再合既成，又将服之，为猫覆器，又不得服。

　　又再合未就，而是人卒矣。此药之异如是，若小小血妄行，一啜而愈，或云是陆农师夫人乡人艾孚先，尝亲说此事，渠后作《大观本草》，亦收入集中，但人未识，不肯信尔。

　　〔《外》〕疗咳逆，唾脓血，

　　鸡子汤

　　鸡子（一个甘草（炙，二分）甘遂（一分）大黄（二分）黄芩（二分）上用水六升，煮取二升，去渣，纳鸡子搅令调，尽饮之良。忌海藻、菘菜。

　　〔子和〕HT阳刘氏一男子，年二十余岁，病劳嗽咯血，吐唾粘臭，近不可闻，秋冬少缓，春夏则甚，寒热往来，日晡发作，状如疟，寝汗如水。累服麻黄根、败蒲扇止汗，汗自若也。

　　又服宁神散、宁肺散止嗽，嗽自若也。戴人先以独圣散涌其痰，痰状如鸡黄，汗随涌出，昏愦三日不省，时时饮以凉水，精神稍开，饮食加进。又与人参半夏丸、桂苓甘露散服之，不数日愈。

　　〔丹〕台州林德方，年二十余岁，得嗽而咯血发热，肌体渐瘦，众医以补药调治数年，其症愈甚。予诊其六脉皆涩。予曰：此好色而多怒，精血耗少，又因补塞药太多，荣卫不行，污血内积，肺气壅遏，不能下降。治肺壅，非吐不可；精血耗少，非补不可。惟倒仓二者俱备，但使之吐多于泻耳，兼灸肺俞五次而愈。

　　〔云〕

　　鸡苏丸

　　治虚热，昏愦倦怠，下虚上壅，嗽血衄血。

　　鸡苏叶（半斤）黄（一两）甘草川芎（各半两）防风（一两）桔梗（半两）荆芥（二两）甘菊（三钱）生地（半两）脑子（半钱）上为细末，炼蜜丸如弹子大。每服一丸，麦门冬去心煎汤嚼下。若肺损吐血，日渐乏力瘦弱，行步不得，喘嗽痰涎，或发寒热，小便赤涩，加车前子二钱，用桑枝锉炒香，煎汤嚼下。

　　脉浮大者作虚治，宜虚条下参诸方主之。若浮大而上壅甚者。宜此鸡苏丸方。脉沉滑有力者作实治，宜实条诸方主之。

　　〔丹〕先痰嗽，后见红，多是痰积热，降痰火为急。痰涎带血出，此胃口热血蒸而出，重则山栀，轻则蓝实。荆芥能散喉管痰血。

　　咳血方

　　青黛栝蒌实诃子海石山栀上为末，姜汁蜜调噙服。嗽甚，加杏仁。后以八物汤加减调理。

　　〔垣〕郑仲本年二十三岁，因心痛，服丹附等药，得上气病膈，两胁急迫，胀触不快，便时嗽咯出血，病形渐瘦，大便燥而难，脉弦数，夜间略热，食稍减，因与灯笼草和节麻黄细末，以白术、桔梗、木通、甘草汤调下，十余服，病减半。又与通圣散去石膏为丸，以桃仁汤下之。

　　〔《经》〕治咯血。黄药子、汉防己各一两，为末，每服一钱匕，水一盏，小麦二十粒同煎，食后温服。

　　〔罗〕

　　珠砂膏

　　镇心安神解热，及肺损嗽血等疾。

　　苍术（二钱半）朱砂（另研）生犀人参玳瑁甘草（炙）珍珠（末。各一两）牛黄麝香龙脑南硼砂琥珀（另研）羚羊角安息香（醋煮，另研）赤茯苓（去皮）远志（去心。各半两）铁粉苏合香油（和药亦得。各一两）上为末，炼蜜，破苏合香油剂诸药为小锭子，更以金箔裹之。瓷器收贮。每服一皂子大，食后噙化。卫尉叶丞得效，并阿胶丸相杂服。此药治血安神，更胜至宝丹。每两作五锭子。

　　肺热咳唾血，惟七伤散用黄药子、白药子最有效。方见血郁血污条。又脉浮数，忌灸，若误灸之，必唾血。仲景云：脉浮热甚，反灸之，必咽燥唾血是也。

　　孙兆因博士王患咽喉噎塞，胸膈不利，时发寒热，夜多盗汗，忽心胸塞闷，咳血三数日即止，晚后脉数，口干，涎唾稠粘，咳嗽一二声不透，肩背微痛，尝于关元、气海、中脘、三里等穴着艾，不详病得之肺虚，其状中客热症，皆因误灸服暖药所致。遂与《外台》第一广济紫菀汤，为丸合服之，立效。（方未考。）〔《千》〕

　　百部丸

　　主诸咳不得气息唾血方。

　　百部根（二两）升麻（半两）桂心五味子甘草（炙）紫菀干姜（各一两）上七味，蜜丸，桐子大。每服三十丸，日三次，知为度。忌生葱、海藻、菘菜。

　　〔《外》〕疗肺偏损胸中虚，肺偏痛、唾血气咳，

　　款冬散

