<!-- { "loadSidebar": true } -->
　　款冬花当归（各六分）桂心芎五味子附子（炮。各七分）细辛贝母（各四分）干姜生地（各八分）白术甘草（炙）杏仁（去皮尖。各五分）紫菀（三分）上共为末，清酒服方寸匕，日二服。忌生葱、生菜、桃、李、雀肉、海藻、菘菜、猪肉、芜荑。

　　按：唾血咳血，属寒者少。今此二方，用姜附热剂，盖为肾足少阴脉是动病咳唾血者设也。

　　用者审之。

　　〔《脉》〕肺伤者，其人劳倦则咳唾血，其脉细紧浮数，皆吐血，此为躁扰嗔怒得之，脉伤气壅所致。

　　经云：肺脉不及，则令人喘，呼吸少气而咳，上气见血下者，此病皆肺虚，咳唾血之症，治法并见气虚条。

　　治虚劳久嗽咯血。用五倍子焙为细末，每服一钱，用温茶一大口许调匀，食后米饮半盏调服。

　　〔《玄》〕肺经呕咳诸血，及痰中有血，初用生萝卜汁半盏，入盐少许，服之立效，如无生萝卜，用萝卜子一钱，苏叶一钱，同煎服。次用鸡苏散加阿胶治之。（《本草》云：萝卜大下气，气下则血亦下也。）〔《经》〕治咳嗽甚者，或有吐血。鲜桑白皮一斤，米泔浸三宿，净刮上黄皮锉细，入糯米四两焙干，一处捣为末，每服一二钱，米饮调下。此方神效。

　　〔《本》〕治久嗽咯血，成肺痿，及吐白涎，胸膈满闷不食，

　　扁豆散

　　扁豆生姜（各半两）枇杷叶（去毛）半夏人参白术（各一分）白茅根（三分）上锉，水三升，煎一升，去渣，下槟榔末一钱，和匀，分四服，不拘时候。

　　〔《千》〕治上气咳嗽喘息，喉中有物，唾血方。

　　生姜汁杏仁（各二升）糖蜜（各一升）猪膏（二合）上五味，先以猪膏煎杏仁色黄出之，以纸拭令净。捣如膏。又和姜汁、蜜糖等合煎，令可丸。

　　每服如杏仁一枚，日夜六七服，渐次增加。

　　上后二方生姜多，肺虚及汗多亡阳与血下便者，忌用。

　　〔《素》〕少阴所谓咳唾则有血者，阳脉伤也。（脉解篇）运气咳唾血有二：一曰热伤肺。经云：少阴司天，热淫所胜，民病唾血。又云：少阳司天，火淫所胜，病咳唾血。治以咸寒是也。

　　二曰湿伤肾。经云：太阴司天，湿淫所胜，咳唾则有血，治以苦热是也。

　　〔丹〕治咯血。用白芨一两，藕节半两，为细末，每一钱，汤调服，神效。或云芨下咽至血窍，则窍为芨末填而血止也。

　　〔《山》〕咯血。新棉灰半钱，酒调下。

　　针灸唾嗽血毒，取足少阴一经。经云：肾足少阴之脉是动，则病咳唾有血。视盛虚热寒陷下取之也。

　　〔东〕吐血内损：地五会（三分，灸五壮）鱼际（五分泻）尺泽（一寸补）〔《甲》〕唾血时寒热，泻鱼际，补尺泽。唾血振寒，嗌干，太渊主之。内伤唾血不足，外无膏泽，地五会灸。胸胁胀满，咳逆上气呼吸及唾浊沫脓血，库房主之。

　　〔《外》〕治上气唾脓血，灸两乳下黑肉际，各一十壮。

　　〔仲〕寸口脉数，其人咳，口中反有浊唾涎沫者何？师曰：此为肺痿之病。若口中辟辟燥，咳即胸中隐隐痛，脉反滑数，此为肺痈。咳唾脓血，脉数虚为肺痿，数实，为肺痈。

　　上肺痿唾脓血治法，散见本门诸方。若肺痿，但唾涎沫无脓血者，见咳嗽门。

　　肺脉微急，为肺寒热，怠惰咳唾血，引腰背胸，若鼻肉不通。（经云：急者多寒。

　　全文见治虚实法。）〔《素》〕肺脉搏坚而长，当病吐血。（王注云：肺虚极则咯逆故唾血。脉要精微篇）〔《脉》〕唾血，脉紧强者死，滑者生。

　　手少阴筋病内急，心承伏梁，下为肘网。其成伏梁唾脓血者，死不治。（全文见筋伏梁心之积，在脐上。）心脉微缓，为伏梁在心，唾血。（全文见虚实法。）〔罗〕肺痿辨华严寺何上座，年未四十。四月间，因澡浴大汗出，还寺剃头伤风寒，头疼，四肢困倦，就市中撮取通圣散服之，又发汗。头疼少减，再日复作，又以前药发之，汗数次，四肢添劳重，喘促自汗恶风，咳而有血，懒于言语，饮食减少。求医治之，与药又多以生姜为引。

　　至六月间，精神愈困，饮食减少，形体羸瘦，或咳或唾，经血极多，请予治之，具说前由。诊其脉浮数七八至，按之无力。予曰：不救矣。或曰：何为不救？予曰：血之与汗，异名同类。夺汗者无血，夺血者无汗。《金匮要略》云：肺痿之病，从何得之？师曰：或从汗出，或被快药下利，重亡津液，故得之。今肺气已虚，又以辛药泻之，重虚其肺，不死何待。藏气法时论云：肺欲收，急食酸以收之，以酸补之，以辛泻之，盖不知《内经》之旨。仲景云：医术浅狭，懵然不知病源，为治乃误，发汗吐下之相反，其祸至速。世人但务彼翕习之荣，而莫见此倾危之习，惟明者居然能护其本，近取诸身，夫何远之有焉。其僧不数日果亡。

　　卷之十七心小肠部诸见血门

　　妊孕咳唾血

　　〔《心》〕妊孕寒热往来，咳嗽血痰，或呕吐不食无力，或喘满乳脊相应痛，或口中唾如霜雪，出语无声，或耳鸣，或痰涎日夜数碗，误用热药之故也。风门魂户（各五分）支沟间使（各相透）如寒热未解，百节螈昏愦，再取绝骨（五分）太溪（三分）如脉气未平，泻太渊太白（各二分）中府。

　　以上穴，实泻虚补，治产前病立效，此病安后半年，必有一变，四肢消瘦，单腹肿胀，即取阴交一穴，去其恶物也。

　　卷之十七心小肠部诸见血门

　　溲血

　　〔无〕

　　玉屑膏

　　治尿血，并五淋砂石，疼痛不可忍受者。

　　黄人参（各等分）上为末，用萝卜大者，切一指浓，三指大四五片，蜜淹少时，蘸蜜炙干，复蘸复炙，尽蜜二两为度，勿令焦。至熟，蘸黄、人参末吃，不以时，仍以盐汤送下。

　　〔《外》〕疗虚尿血方。干胶三两，炙捣末，酒二升，和温服。

　　〔无〕

　　发灰散

　　治小便尿血。

　　发灰（《本草》云：发灰能消瘀血，通关格，利水道，破痈疽血衄。丹溪云：发，补阴甚捷。）上一味，每用二钱，以米醋二合，汤少许服，井花水调亦得。一法茅草根、车前子煎汤调下尤妙。兼治肺疽心衄，内崩吐血一两口，或舌上出血如针孔。若鼻衄，吹内立已。

　　〔葛〕治小便出血。当归四两，细锉，酒三升，煮取一升顿服。

　　〔丹〕有血虚，四物汤加牛膝膏。

　　悲哀太甚则胞络绝，胞络绝则阳气内动，发则心下崩，数溲血也。（全文见痿。）〔姚氏〕治小便出血。龙骨末方寸匕，水调温服，日三服瘥。

　　〔《肘》〕治淋下血。麻根十枚，水五升，煮取二升一服，取血神效。

　　〔《经》〕治尿血不止。以郁金一两捣为末，葱白一握相和，水一盏，煎三合去渣温服，日三服。

　　〔《济》〕

　　鹿角胶丸

　　治房室劳伤，小便尿血。

　　鹿角胶（半两）没药（另研）油头发灰（各三钱）上为末，用茅根汁打面糊丸，如桐子大。每服五十丸，盐汤下。

　　胞移热于膀胱，则癃溺血。（全文见诊病传变。）〔仲〕热在下焦者，则尿血．亦令淋不通。

　　〔丹〕溺血属热，山栀炒水煎，或用小蓟、琥珀。

　　〔《玄》〕小便出血，是心伏热在于小肠，宜镜面草自然汁，加生蜜一匙服之，以八正散加麦门冬，葱煎服。如小便涩痛，以海金沙细末调治之。（八正散见淋条。）〔《外》〕治尿血。车前草捣取汁五合，空心服之。

　　〔《济》〕

　　小蓟饮子

　　治下焦结热，尿血成淋。

　　生地（四两）小蓟根滑石通草蒲黄（炒）藕节淡竹叶当归（去芦，酒浸）山栀仁甘草（炙。各半两）上咀，每服四钱，水一盏，煎八分，空心温服。

　　〔无〕草汁法。（方见淋。）〔丹〕尿血实者，可用当归承气汤下之，后以四物加山栀。（当归承气汤即调胃承气加当归。）〔《脉》〕尺脉滑，气血实，妇人经脉不利，男子尿血，宜服朴硝煎大黄汤下去经血，针关元泻之。

　　〔丹〕

　　冬荣散

　　治小便出血，及肠风下血。

　　用夏枯草烧灰存性为末，米饮下。一方，用凉水调下。

　　少阴涩，则病积溲血。（又见积块。）咳而且溲血脱形，其脉小劲，是逆也。（全文见诊生死。）咳溲血，形肉脱，脉搏，是逆也。（同上。凡脉曰劳曰强曰劲曰搏者皆谓有力而实也。）

　　卷之十七心小肠部诸见血门

　　妊娠尿血

　　〔《圣》〕治妊娠尿血。用阿胶炒黄为散，每食前以粥饮调下二钱匕。

　　〔《大》〕治妊娠尿血。

　　阿胶熟地（各等分）上为末，空心粥饮调二钱。

　　卷之十七心小肠部诸见血门

　　下血

　　〔丹〕下血不可用纯寒凉药，必于寒凉药中，加辛味为佐。久不愈者，后用温剂，必兼升举药中加酒浸炒凉药，如酒煮黄连丸之类。凡用血药，不可单行单止。肠风独在胃与大肠出，治用黄芩、秦艽、槐角、升麻、青黛。定肠风痛，用苍术、滑石、当归、生地黄、黄芩、甘草。下血属虚者，当温散之，四物加干姜、升麻。便血过多者，四物加皮。有热者，四物加山栀、升麻、秦艽、阿胶。有兼风者，苍术、秦艽、芍药、香附。胃清血，非蓝实不除。

　　〔《本》〕如下清血色鲜者，肠风也。血浊而色黯者，藏毒也。肛门射如血线者，虫痔也。亦是一种下部虚，阳气不升，血随气而降者。

　　仲景云：脉弦而大者，弦为紧，大为芤，紧则为寒，芤则为虚，寒虚相搏，此名为革，妇人则半产漏下，男子则亡血失精，此下部虚而下者也。若得革脉，须宜服温补药。虫痔宜熏，《千金》用皮艾者佳，予尝用有效。（方见痔。）〔垣〕

　　升麻补胃汤

　　治宿有肠血症，因五月大热吃杏，肠下血远三四尺，散漫如筛，腰沉沉然，腹中不痛，血色紫黑，病名湿毒肠，是阳明少阳经血症，升阳汤主之。

　　升麻（一钱半）羌活（一钱）独活（五分）柴胡防风（各钱半）葛根（三分）肉桂（少许）白芍药（五分）牡丹皮（半钱）黄（一钱）熟地生地（各五分）归身（三分）甘草（炙，五分）上锉如麻子大，作二服，水二盏，煎一盏，去渣，稍热食前服。

　　和中益胃汤

　　治太阴阳明腹痛，大便常溏泄，若不泄，即秘而难见，在后传作湿热毒，下鲜红血，腹中微痛，胁下急缩，脉缓而洪弦，中指下得之，按之空虚。

