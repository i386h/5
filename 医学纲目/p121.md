<!-- { "loadSidebar": true } -->
　　川乌头（一两，炮，去皮尖）荆芥穗（二两）上为末，醋丸桐子大。每服二十丸，温酒送下，熟水亦得。有病发时，食前日三服。无病时，日一服。

　　〔仲〕下血，先便后血者，此远血也，

　　黄土汤

　　主之。

　　甘草熟地白术附子（炮）阿胶黄芩（各三两）灶中黄土（半升）上七味，以水八升，煮取三升，分温二服。

　　下血，先血后便者，此近血也，

　　赤小豆当归散

　　主之。

　　赤小豆（五两，浸令芽出，曝干）当归（一两）上杵为末，浆水服方寸匕，日三服。（梅师云：治热毒下血，或因食热物发动，以赤豆杵末，水调吞下方寸匕。又方，治肠风，赤小豆炒黑为末，每服二钱，米饮调下。

　　食饮不节，起居不时者，阴受之，阴受之则入五脏，入五脏则腹满闭塞，下为飧泄，久为肠。

　　（全文见五脏。）〔《素》〕因而饱食，筋脉横解，肠为痔。（生气通天论）上饮食不节，肠，如罗谦甫治真定总管史侯男，饮酸酒下血法，及海藏治杨师饮冰茶下血法，治唐生饮酪水下血法是也。并见寒湿条。

　　〔世〕治酒积下血不止，粪后见，诸药不效。

　　神曲（一两半）白酒药（二丸）上同为末，用清水调，捏作饼子，慢火上炙黄为细末，每服二钱。白汤调下。亦治泄泻神效。

　　〔《灵》〕春伤于风，夏生飧泄肠。（论疾诊尺篇）〔易〕胃风汤治风冷乘虚，入客肠胃下血。（方论寒湿条。）〔丹〕治肠风下血及血崩。用五灵脂炒，去火毒，每服二钱。

　　〔世〕肠风下血。马鞭草叶，研碎扭汁服。

　　〔丹〕脏毒下血。车前草连根一握，生姜一小块，新水研碎去渣，候血欲下时，腰间必觉重，便服此药一盏。少坐渐觉冷下腹中，即登厕，已不见血矣，甚者不过再服。

　　〔《本》〕治肠风脏毒，酒痢下血。

　　黄连生姜上二味煎汤，下二气丸，次服五槐丸，方列于后。

　　又方金星草（三两，草味苦寒，大解丹石毒）陈干姜上为末，每服一钱，新汲水调，空心服。

　　孙真人治粪后有血，浓煎艾叶汤，和生姜汁三合服之。

　　〔《本》〕治脏毒，蒜连丸。鹰爪黄连末，用独头蒜一颗，煨香熟，研和丸如桐子大。每服三四十丸，陈米饮下。

　　〔《衍》〕患暴下血。以葫五七枚，去梗皮，量多少入豆豉捣为膏，可即丸如桐子大。以米饮下五六十丸，无不愈者。（葫即蒜也，本草称其能清血。）〔垣〕

　　乌梅丸

　　治肠风下血，服之立效。

　　真僵蚕（一两）乌梅肉（焙干，一两）上为末，薄糊丸如鸡头肉大。每服百丸，食前白汤送下，日三服。

　　〔《本》〕

　　五槐丸

　　治脏毒。

　　五倍子槐花（陈者）百药煎（好者。各等分）上焙干为末，酒糊丸如桐子大。每服二十丸，空心米汤下，一日三服。

　　〔丹〕治下血。用白芷、五倍子为末，丸服。

　　〔《本》〕治肠风。

　　五倍子白矾（各五钱。）上为末，顺流水丸如桐子大。每服七丸，米饮下，忌酒。

　　上酸寒之剂〔《千》〕粪前有血，令人面黄。石榴皮取末，茄子枝汤下。

　　〔丹〕治肠风下血，百药不效。有一良医，独用山里枣，俗名鼻涕团，又名酸枣，最治下血之疾。试取干者为末，服之应手而安。药苟对症，其效若此，乌可以贱而忽之哉。（《衍义》云：酸枣微热。）上酸热之剂。

　　〔《本》〕丈夫伤血，妇人血崩渍，入大肠出血。

　　草豆蔻槟榔（各炒紫色）罂粟壳（烧灰）上等分为末，每服二钱，空心米饮调下。

　　〔世〕冬荣散治肠风下血。（方见溲血。）〔《博》〕治远年日久肠风下血不止。枳壳烧灰存性，羊胫炭为末，和匀，用浓米饮一中盏调下，空心五更初一服，如人行五里，再服立效。（每服枳壳灰五钱，炭末七钱）〔《本》〕治肠风，炒赤小豆散。（方见上下血条赤豆当归散下注。）又方栝蒌三个，烧灰存性，每服三钱，空心米饮调下。

　　〔《灵苑》〕治肠风下血久不止。茄蒂烧存性为末，每服三钱匕，食前米饮调下。（丹溪云：茄蒂烧灰存性，山栀炒。等分为末，丸之，米饮下百丸。）〔《本》〕治肠风。丝瓜烧灰存性，空心温酒调服二钱。

　　〔《食疗》〕治下鲜血。栀子烧灰，水和一钱匕，服之，量其大小多少服之。

　　〔《广》〕治泻血不止。桑耳一两，熬令黑，水一大升三合，煎取六大合，去渣，空心分温三服。

　　〔《本》〕治肠风下血。

　　核桃壳茧蜕皮鞋底赤鸡冠花（等分）上烧灰为末，每服一钱，空心温酒下。

　　又方治脏毒。

　　当归枳壳侧柏叶陈槐花子百草霜芍药（各一两）上锉碎，一处炒令烟微起为末，每服二钱，空心温酒调下，日午米汤下，各食前服甚妙。

　　〔丹〕一方治肠。用陈年棕榈烧灰，百药煎为丸服。

　　〔《本》〕又方皂角树上蕈，新瓦上焙干为末，每服一钱，温酒下。

　　〔《山》〕脏毒便血。生藕节切片，清早蘸平胃散嚼下。

　　〔丹〕治肠痔大便常血，取葱白三五斤煮作汤，盆中坐立瘥。

　　灸刺肠下血有二法：其一取肝。经云，病注下血，取曲泉是也。

　　其二取肾。经云：肾足少阴之脉所生病者，黄胆肠，视盛虚热寒陷下，而施补泻疾留灸也。

　　〔《脉》〕关脉芤，大便出血数斗者，以鬲俞伤故也，宜灸鬲俞。若下重去血者，宜针关元。

　　〔垣〕治肠风下血，灸二十椎下，随年壮三报穴立愈。

　　〔《甲》〕肠中有寒热注下，肠便血，会阳主之。肠鸣泄，下主之。肠泄切痛，四满主之。肠，中主之。（一名中都。）〔《怪穴》〕治肠风下血，肘内曲泽下一寸。

　　〔《集》〕又法：三间、商阳、大陵、内关、命门、扶承。

　　〔海〕血症与黄证，俱头汗出，恶风，口饮酒，便褐色或黑色者，亦同血症治之。

　　〔《素》〕肾脉小搏沉为肠下血，血温身热者死。（大奇论）淫而夺精，身热色夭然，及酒后下血，血笃重是逆也。（全文见诊生死。）〔《素》〕心肝亦下血，二脏同病者可治。其脉小沉涩，为肠，其身热者死，热见七日死。

　　（大奇论）帝曰：肠便血何如？岐伯曰：身热则死，身寒则生。帝曰：肠下脓血何如？岐伯曰：脉悬绝则死，滑大则生。帝曰：肠之属，身不热，脉不悬绝何如？岐伯曰：滑大者曰生，悬涩者曰死，以脏期之。（俱通评虚实论）脾脉外鼓沉为肠，久自已。肝脉小缓为肠，易治。（俱大奇论）腹胀便血，脉大时绝，是逆也。如此者，不及一时而死矣。（全文见诊生死。绝谓断绝而不相续也。）〔《脉》〕肠下脓血，脉沉小留连者生，数疾且大，有热者死。肠筋挛，其脉小细安静者生，浮大紧者死。

　　〔《素》〕阴阳虚，肠死。（阴阳别论）胃移热于脾，传为虚，肠，死不可治。（全文见诊病传变。）

　　卷之十七心小肠部诸见血门

　　中蛊下血

　　（唾水沉者，心腹绞痛下血如烂肉者，俱为蛊。）〔《千》〕治中蛊下血如鸡肝出，其余四脏俱坏，惟心未毁，或鼻破待死。取马蔺根末，水服方寸匕，随吐则出，极神。此苗似葛蔓绿紫，生子似橘子。

　　〔梅〕治卒中蛊毒，下血如鸡肝，昼夜不绝，脏腑败坏待死。用白荷叶，密安病患席下，勿令病患知觉，自呼蛊主姓名。

　　〔《百一》〕治中蛊毒，或吐下血者若烂肝。取蚯蚓十四枚，以苦酒三升渍之，蚓死但服其汁，已死者皆可治。

　　〔《千金翼》〕治蛊毒下血。毛烧末，水服方寸匕，当吐蛊毒。

　　〔《肘》〕疗中蛊毒，吐血下血，皆如烂肝者。苦瓠一枚，水二升煮取一升，服之吐即愈。

　　又方，用苦酒一升，煮瓠令消，服之神效。

　　卷之十七心小肠部

　　诸痿

　　痿者，手足痿软而无力，百节缓纵而不收也。

　　〔丹〕痿属湿热，有湿痰者，有气虚者，有血虚者，有食积妨碍不降者，有死血者。

　　〔《素》〕黄帝问曰：五脏使人痿，何也？岐伯曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚弱急薄，着则生痿也。心气热，则下脉厥而上，上则下脉虚，虚则生脉痿，枢折挈，胫纵而不任地也。肝气热，则胆泄口苦，筋膜干，筋膜干则筋急而挛，发为筋痿。脾气热，则胃干而渴，肌肉不仁，发为肉痿。肾气热，则腰脊不举，骨枯而髓减，发为骨痿。帝曰：何以得之？岐伯曰：肺者脏之长也，为心之盖也，有所失亡，所求不得，则发肺鸣，鸣则肺热叶焦。故曰：五脏因肺热叶焦，发为痿，此之谓也。悲哀太甚，则胞络绝，胞络绝则阳气内动，发则心下崩，数溲血也。故《本病》曰：大经空虚，发为肌痹，传为脉痿，思想无穷，所愿不得，意淫于外，入房太甚，宗筋弛纵，发为筋痿，及为白淫。故《下经》曰：筋痿者，生于肝，使内也。有渐于湿，以水为事，若有所留，居处相湿，肌肉濡渍，痹而不仁，发为肉痿。故《下经》曰：肉痿者，得之湿地也，有所远行劳倦，逢大热而渴，渴则阳气内伐，内伐则热舍于肾，肾者水脏也，今水不胜火，则骨枯而髓虚，故足不任身，发为骨痿。故《下经》曰：骨痿者，生于大热也。帝曰：何以别之？岐伯曰：肺热者色白而毛败。心热者色赤而络脉溢。肝热者色苍而爪枯。脾热者色黄而肉蠕动。肾热者色黑而齿槁。帝曰：论言治痿者独取阳明何也？岐伯曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街，而阳明为之长，皆属于带脉，而络于督脉，故阳明虚，则宗筋纵，带脉不引，故足痿不用也。帝曰：治之奈何？岐伯曰：各补其荣而通其俞，调其虚实，和其逆顺，筋脉骨肉，各以其时受月，则病已矣。帝曰：善。（痿病论）或问曰：治痿之法，取阳明之一经．此引而未发之言，愿明以告我。予曰：诸痿生于肺热。

