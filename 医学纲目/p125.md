<!-- { "loadSidebar": true } -->

　　〔垣〕或问湿之与汗，阴乎阳乎？予应之曰：西南坤土也，在人则为脾胃。阳之汗，以天地之雨名之。湿主淋淫，骤注者，湿胜也，阴滋其湿，为露为雨，此阴寒隔热火也。隔者，解也。

　　阴湿寒下行，地之气也。仲景云：汗多则亡阳，阳去则阴胜也。重虚则表阳虚极矣，甚为寒中湿胜，则音声如从瓮中出，若中水也。相家有言，土音如居深瓮里，言其壅也，远也，不出也，其为湿也审矣。又知此二者，亦为阴寒。《内经》云：气虚则外寒，虽见热中，蒸蒸为汗，终传大寒。知始为热中者，表虚无阳，不任外寒，终传为寒中者，多成痹寒矣。夫色以候天，脉以候地。形者，乃候地之阴阳也。故以脉气候之，皆有形之可见者也。

　　上湿胜自汗，治法并见阴虚条。

　　〔丹〕痰症亦有汗。火气上蒸，胃中之湿，亦能作汗，可用凉膈散。

　　〔《素》〕帝曰：有病身热懈惰，汗出如浴，恶风少气，此为何病？岐伯曰：病名酒风。帝曰：治之奈何？岐伯曰：以泽泻、术各十分，麋衔五分，合以三指撮，为后饭。（病能篇麋衔一名薇衔，俗名吴风草。）〔河〕

　　白术散

　　治饮酒中风，汗多不可单衣，食则汗出如洗，久不治，必为消渴症。

　　牡蛎（，三钱）白术（一两二钱）防风（二两半）上为末，每服一钱，温水调下，不计时。如恶风，倍防风、白术。如多汗面肿，倍牡蛎。

　　酒风，一名漏风。经云：饮酒中风，则为漏风。漏风之状，或多汗常不可单衣，食则汗出，甚则身喘息恶风，衣裳濡，口干善渴，不能劳事。此即酒风同治也。凡五脏风，皆自汗恶风。

　　（经文见风门。）〔丹〕周师脉弦，左大于右不数，身易得汗，小便赤，口燥，此为虚。

　　白术陈皮归尾青皮（各半两）白芍药人参（各七钱）黄芩川芎（各三钱）木通（二钱）甘草（炙，五钱）分九帖，煎三之一，稍热饮之，煎药下保和丸二十粒。

　　动而汗出，有虚者，有热者。

　　〔垣〕

　　安胃汤

　　治因饮食汗出，日久心中虚风，虚邪令人半身不遂。见偏风痿痹之病，先除其汗，悍之气，按而收之。

　　黄连（去须）五味子乌梅（去核）生甘草（各五分）熟甘草（三分）升麻梢（二分）上咀，分作二服，每服水二盏，煎一盏去渣，温服食远。忌湿面酒五辛大料物之类。

　　刺灸汗出有二：其一取肺。经云：邪在肺，则病皮肤痛，寒热上气，喘汗出，咳动肩背，取之膺中外输，背三节五椎之傍，以手疾按之，快然乃刺之，取之缺盆中以越之者是也。

　　其二取手足少阳。经云：三焦手少阳之脉，所生病者，汗出，目锐痛，颊痛，耳后痛。

　　胆足少阳之脉，所生病者，汗出振寒，疟，皆视盛虚热寒陷下而施补泻疾留灸也。

　　〔《素》〕肺脉而散者，当病灌汗，至今不复发散也。（脉要精微论灌汗谓汗多如灌洗之状，病能论云：汗出而浴，亦此义也。）肺脉缓甚，多为汗。（全文见治虚实法。）

　　卷之十七心小肠部汗

　　头汗

　　〔海〕头汗出，剂颈而还，血证也。额上偏多何谓也？曰：首者，六阳之所会也，故热熏蒸而汗出也。额上偏多，以部分，左颊属肝，右颊属肺，鼻属中州，颐属肾，额属心。三焦之火涸其肾水，沟渠之余迫而上，入于心之分，故发为头汗，而额上偏多者，属心之部，而为血证也。饮酒饮食头汗出者，亦血证也。至于杂证，相火迫肾水上行入于心，为盗汗，或自汗，传而为头汗出者，或心下痞者，俱同血证例治之。无问伤寒杂病酒积，下之而心下痞者，血证也。何以然？曰：下之亡阴，亡阴者，则损脾胃而亡血，气在胸中以亡其血，陷之于心之分也，故心下痞。世人以为血病，用气药导之，则痞病愈甚。而又下之，故变而为中满彭胀，非其治也。如此然当作何治？独益中州脾土，以血药治之，其法无以加矣。

　　卷之十七心小肠部汗

　　手足汗

　　一男子手足汗，医用芩、连、柏并补剂皆不效，又足汗常多，后以八物半苓为君，白附、川乌佐使，其汗即无。

　　〔《本》〕治脚汗。

　　白矾干葛（各等分）上二味为末，每半两，水三碗，煎十数沸洗，逐日一次，缠三五日自然无汗。

　　卷之十七心小肠部汗

　　无汗

　　〔《灵》〕夺血者无汗，夺汗者无血。（荣卫生会篇）〔垣〕真气已亏，胃中火盛，汗出不休，胃中真气已竭。若阴火已衰，无汗反燥，乃阴中之阳，阳中之阳俱衰，四时无汗，其形不久，湿衰燥旺，理之常也。其形不久者，秋气主杀，生气乃竭。

　　生气者，胃之谷气也，乃春少阳生化之气也。

　　〔丹〕盛夏浴食无汗者，为表实。（见心痛表里条。）杨顺二官子，患脉涩而短，重取而弱，此久受湿伤血，多年无汗，遇劳身热倦怠，如沙病状。

　　苍术白术芍药（各半两）陈皮（六两）归身（二两）甘草红花（各半两）分六帖，姜三片，煎服。

　　谢老形实，夏月无汗，成久嗽病。

　　半夏苏叶二味为末，入莎末、枕流末、仁陷末，以栝蒌穣、桃仁泥半两为丸，先服三拗汤三帖，却服此丸子。（详枕流末，蚬壳灰、蛤粉之类。仁陷末，神曲也。）〔《甲》〕汗不出，曲差主之。

　　卷之十七心小肠部汗

　　盗汗

　　〔垣〕

　　当归六黄汤

　　治盗汗之圣药也。

　　当归生地熟地黄柏黄芩黄黄连（各等分）上为粗末，每服二三钱，水一盏半，煎七分去渣，温服。小儿用半钱。

　　正气汤

　　治盗汗。

　　黄柏（炒，一钱）知母（炒，一钱半）甘草（炙，五分）上粗末，作一服，水二大盏，煎一盏去渣，临卧服。

　　〔丹〕当归龙荟丸治盗汗。（见治法门。）〔《本》〕治盗汗，外肾湿。

　　人参苦参龙胆草麻黄根（各三钱）上件为末，炼蜜丸如桐子大。每服三十丸，烧麸汤下。

　　严氏黄汤

　　治喜怒惊恐，房室虚劳，致阴阳偏虚发厥，自汗或盗汗不止，并宜服之。

　　黄（去芦，蜜炙，两半）白茯苓（去皮）熟地（酒蒸）桂枝（不见火）天门冬（去心）麻黄根龙骨（各一两）五味子小麦（炒）防风（去芦）当归（酒蒸）甘草（炙。各两半）上咀，每服四钱，水一盏，姜五片，煎七分温服，不拘时。发厥自汗，加熟附子。发热自汗，加石斛。

　　〔《山》〕盗汗，临夜吃淡煮麦丸子，空心服妙香散。

　　〔《本》〕戢阳气，止盗汗，进饮食，退经络热，

　　柏子仁丸

　　柏子仁半夏曲（各二两）牡蛎（坩锅子内火，用醋淬七次，焙干）人参麻黄根（慢火炙，拭去汗）白术五味子（各一两）净麸（炒，半两）上八味为末，枣肉丸桐子大。空心米饮下三五十丸，日二服。得效减一服，将愈即住。作散调服亦可。

　　〔丹〕

　　白术汤

　　治盗汗。

　　用白术四两，分作四处：一两（用黄同炒）一两（石斛同炒）一两（牡蛎同炒）一两（麸皮同炒）各味炒黄色，余药不用，只用白术研末，每服三钱，用粟米煎汤送下，尽四两为效。

　　〔世〕治盗汗出，山药一味为末，临卧酒调下三钱效。

　　〔《本》〕牡蛎散治盗汗。（方见前自汗门。）〔世〕

　　黄散

　　治盗汗。

　　黄木通葛根上为粗末，水煎服。

　　〔《衍》〕治盗汗尤切。将椒目微炒，捣细末，用半钱匕。以生猪上唇煎汤一合调，临睡服，无不效。盖椒目能行水，又治水蛊。

　　〔世〕

　　五仙丸

　　治盗汗。

　　天仙子五灵脂上为末，水糊丸桐子大。三十丸，白汤临卧服。（本草云：天仙子一名莨菪子，性甘寒，有毒，服者审之。）〔《本》〕治盗汗。

　　威灵仙甘草（各半钱）水煎服。

　　脏腑盗汗皆属肾。经云：肾病者，盗汗出，憎风是也。

　　运气盗汗皆属寒水。经云：岁水太过，寒气流行，甚则劳汗出，憎风。又云：太阳所至，为寝汗是也。

　　〔世〕治盗汗。桑叶为末，茶服之，诸药不应者，累验。（出《医说》）〔孟〕豆豉能治久盗汗患者，以一升微炒令香，清酒二升渍两三日，取汁，任人服之。不瘥，更作三两剂即止。

　　〔《衍》〕牡蛎过，麻黄根等分，同研极细粉，治盗汗及阴汗。

　　〔世〕盗汗：阴都、五里、间使。

　　〔扁〕盗汗：中极、气海。虚损盗汗劳热：百劳（三分，泻三吸）、肺俞（四分，补三呼。）。

　　〔成〕盗汗者，谓睡而汗出者也，不睡则不能汗出，方其睡也，溱溱然出，觉则止而不复出矣。

　　卷之十七心小肠部

　　卒中暴厥

　　卒中者，卒然不省人事，全如死尸，但气不绝，脉动如故，或脉无伦序，或乍大乍小，或微细不绝，而心胸暖者是也。

　　〔仲〕尸蹶，脉动而无气，气闭不通，故静而死也。菖蒲屑纳鼻孔中吹之，令人以桂屑着舌下。

　　又方，剔取左角发方寸烧末，酒和灌之立起。（此即《内经》法也。详见后。）〔《素》〕邪客于手足少阴太阴足阳明之络，此五络皆会于耳中，上络左角，五络俱竭，令人身脉皆动，而形无知也，其状若尸，或曰尸厥，刺其足大指内侧爪甲上去端如韭叶，后刺足心，后刺足中指爪甲上各一，后刺手大指内侧去端如韭叶，后刺手心主、少阴锐骨之端各一，立已。不已，以竹管吹其两耳，其左角之发方一寸燔，饮以美酒一杯，不能饮者灌之，立已。

　　（全文见缪刺论，音易。）〔《玉》〕气昏晕：夺命（在曲泽上针入三分，先补，候气回后泻，不可离手，忌灸，如不苏取济中。）脐中（灸七壮，忌针。此二穴能起死回生。）〔《摘》〕尸：玉泉（八分，补十呼，得气即泻。）隐白（三分，先补后泻，补生泻成，更于两胁频频熨之。）鬼击支沟（二分，先补后泻，补生泻成。）三里（补十呼，泻五呼。

　　此二穴刺之气不至，无问其数。刺之气至，去之勿复刺。）中恶：人中中脘气海〔仲〕少阴脉不止，肾气微。少精血，奔气促迫，上入胸膈，宗气反聚，血结心下，阳气退下，热归阴股，与阴相动，令人不仁，此为尸蹶。当刺期门、巨阙。恍惚尸蹶烦痛，中极及仆参主之。

　　〔《甲》〕尸蹶，死不知人，脉动如故，隐白及大敦主之。尸蹶暴死，金门主之。

