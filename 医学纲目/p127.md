<!-- { "loadSidebar": true } -->
　　奔豚气上冲咽喉，发作亦似死状，往来寒热是也。（治见积聚。）卒中仆地，半身不遂者，为中风。（治见中风。）卒中仆地，口吐涎沫者，为癫痫。（治见癫痫。）运气郁冒有二：其一属热。经云：少阴之复，郁冒不知人，恶寒振栗。又云：少阳所至为瞀昧。又云：诸热瞀，皆属于火。治以咸寒是也。

　　其二属寒。经云：岁火不及，寒乃大行，民病郁冒，蒙昧心痛。又太阳司天，与太阳之复，皆病善悲眩仆。又阳明司天之政，四之气，寒雨降，病眩仆。治以甘热是也。

　　〔《山》〕中恶客忤卒死者，灸脐中百壮，以皂角末搐鼻，或研韭汁灌耳中。

　　〔仲〕救卒死。

　　韭根乌梅（二七个）吴茱萸（半升炒）上三味，以水一斗煮之，以病栉内中三沸，栉浮者生，沉者死，煮取三升去滓，分饮之。

　　救卒死方

　　雄鸡冠割取血，以管吹纳鼻中。猪脂如鸡子大，苦酒一升，煮沸灌喉中。鸡肝及血涂面上，以灰围四旁立起。大豆二七粒，以鸡子白并酒和，尽吞之。

　　救卒死而壮热者，方用矾石半斤，以水一斗半煮消，以浸脚令没踝。

　　〔世〕惊怖死者，以温酒灌之。

　　〔丹〕痰中后，心下迷闷汪洋，食少倦怠。

　　白术（二钱半）川芎（半钱）苍术半夏茯苓（各一钱）姜（三片）水煎服。

　　四六嫂，因食生菜青梅，痰发昏冒不知人，口渴脉滑，今已能言，但说心下痞痛乏力。

　　陈皮白术（各一钱）苍术（半钱）滑石（一钱半）木香（三分）甘草（炙，些少）半夏（七分半）水煎服。

　　妇人三十余岁，因产后能食，半月后，忽头晕仆不知人，醒后至今食少。

　　白术（二钱）川芎黄芩茯苓（各一钱）姜（三片）上煎取三之一，下保和丸三十粒。

　　〔《本》〕世言气中者，虽不见于方书，然暴喜伤阳，暴怒伤阴，忧愁拂意，气多厥逆，往往多得此疾，便觉涎潮昏塞，牙关紧急。若概作中风候用药，非止不相当，多致杀人。元庚午，母氏亲遭此祸，至今饮恨。母氏平时食素，气血羸弱，因先子捐馆忧恼，忽一日气厥，牙禁涎潮，一里医便作中风，以大通丸三粒下之，大下数行，一夕卒，予尝痛恨。每见此症，急化苏合香丸灌之便醒，然后随其寒热虚实而调理之，无不愈者。

　　经云：无故而喑，脉来乍大乍小、乍短乍长者为祟，滑者鬼疰，紧而急者遁尸。

　　〔《素》〕脉至如喘，名曰暴厥。暴厥者，不知与人言。（大奇论）脉浮而散者为仆。（王注云：浮为虚，散为不足。脉要精微论）急虚身中卒至，五脏绝闭，脉道不通，气不往来，譬于堕溺，不可为期，其脉绝不来。若人一息五六至，其形肉不脱，真藏虽不见，犹死也。（玉机真藏论）〔无〕中暑脉阳弱阴虚，微迟似芤。

　　〔《脉》〕问曰：妇人病如癫疾郁冒，一日二十余发，师脉之，反言带下，皆如师言，其脉何类？何以别之？师曰：寸口脉濡而紧，濡则阳气微，紧则荣中寒，阳微卫气虚，血竭凝寒，阴阳不和，邪气舍于荣卫。疾起年少时经水来以合房室，移时过度，精感命门开，经下血虚，百脉皆张，中极感阳动，微风激成寒，因虚舍荣卫，令积于丹田，发动上冲，奔在胸膈，津液掩口入，涎唾涌溢出，眩冒状如厥，气冲髀里热，粗医名为癫，灸之因大剧。问妇人病苦，气上冲胸，眩冒，吐涎沫，髀里气冲热，师脉之，不名带下，其脉何类？何以别之？师曰：寸口脉沉而微，沉则胃气伏，微则荣气绝，阳伏则为疹，阴绝则为亡血，病当小便不利，津液闭塞。今反小便通，微汗出，沉变为寒，咳逆呕沫，其肺成痿，津液竭少，亡血损经络，因寒为血厥，手足苦痹，气从丹田起，上至胸胁，沉寒怫郁于上，胸中窒塞，气历阳部，面翕翕如醉，形体似肥。此乃浮虚，医反下之长针，复重虚荣卫，久发眩冒，故知为血厥也。

　　〔仲〕问曰：寸口脉沉大而滑，沉则为实，滑则为气，实气相搏，血气入脏即死，入腑即愈，此为卒厥，何谓也？师曰：唇青身冷，为入脏即死，如身温和汗自出，为入腑即愈。

　　〔《脉》〕人病尸厥，呼之不应，脉伏者死，脉大反小者死。卒中恶，腹大四肢满，脉大而缓者生，紧大而浮者死，紧细而微者亦生。

　　卷之十七心小肠部卒中暴厥

　　五绝

　　〔丹〕治五绝，一自缢，二摧压，三溺水，四魔魅，五产乳。用半夏一两末，为丸豆大，纳鼻中愈，心温者，一日可治。（出《子母秘录》）〔仲〕救自缢死，自旦至暮虽已冷，必可治。暮至旦则难。恐此当言阴气盛故也，然夏时夜短于昼，又热，犹应可治。又云：心下若微温者，一日以上，犹可治之，当徐徐抱解，不得截绳，上下安被卧之，一人以脚踏其两肩，手挽其发，常令弦急，勿使纵缓。一人以手按据胸上，数摩动之。一人摩捋臂胫屈伸之。若已僵直，但渐渐强屈之，并按其腹，如此一炊顷，虽得气从口出，呼吸眼开，仍引按莫置，亦勿劳之。须臾，可少与桂汤及粥清含与之，令喉润，渐渐能咽乃止。更令两人以管吹其两耳，此法最善，无不活者。

　　〔《山》〕自缢者，切不可割断绳子，以膝盖或用手浓裹衣物紧顶谷道，抱起解绳放下，揉其项痕，搐鼻及吹其两耳，待其气回，方可放手，若便泄气，则不可救矣。

　　〔《肘》〕自缢死，安定心神，徐缓解之，慎勿割绳断，抱取，心下犹温者，刺鸡冠血滴口中即活，男雌女雄。又方，鸡屎白如枣大，酒半盏和灌及鼻中，尤妙。《千金方》以蓝汁灌之，余法同上。

　　〔《山》〕卒堕压倒打死，心头温者皆可救。将本人如僧打坐，令一人将其头发控放低，用半夏末吹入鼻内。如活，却以生姜汁、香油打匀灌之。

　　〔仲〕救溺死方。取灶中灰两石埋之，从头至足，水出七孔，即活。

　　〔《山》〕溺水者，放大凳上睡着，将脚后凳脚站起二砖，却蘸盐擦脐中，待其水自流出，切不可倒提出水，此数等，但心头微热者，皆可救治。

　　又方，溺水死一宿者尚活。捣皂角绵裹纳下部，须臾出水，即活。

　　〔世〕治鬼魇不寤中恶者，皂角为末，如绿豆大许，吹入鼻中。得嚏即气通。

　　〔《山》〕魇死不得近前唤，但痛咬其脚跟及唾其面。不省者，移动些少卧处，徐徐唤之。元有灯则存，无灯切不可点灯，及用皂角搐两鼻。

　　〔《肘》〕卧忽不寤，勿以火照之，杀人。但痛啮大拇指甲际而唾其面则活，取韭捣汁吹鼻孔。

　　冬月用韭根取汁灌口中。

　　〔《集》〕治卒魇。雄黄捣末细筛，以管吹入鼻孔中。

　　卷之十七心小肠部卒中暴厥

　　暴死暴病

　　暴死，乃真死也。皆死于片晌半日，或一日二日。如非卒中，可再醒也。

　　〔《灵》〕黄帝曰：其有卒然暴死暴病者，何也？少师答曰：三虚者，其死暴疾也。得三实者，邪不能伤人也。黄帝曰：愿闻三虚？少师曰：乘年之衰，逢月之空，失时之和，因为贼风所伤，是为三虚。故论不知三虚，工反为粗。帝曰：愿闻三实？少师曰：逢年之盛，遇月之满，得时之和，虽有贼风邪气，不能危之。（岁露篇）三虚相搏，则为暴病卒死。（全文见诊岁为病。）运气暴死暴病有四：一曰虚。经云：六位之气盈何如？岐伯曰：大少异也。大者之至徐而常，少者之至暴而亡是也。盖暴虽谓所至之气，然病气皆在其中也。

　　二曰火。经曰：火郁之发，甚则闷，懊，善暴死。又云：少阴所至为暴死。又云：少阳司天之政，三之气，炎暑至，民病暴死。又云：阳明司天之政，二之气，荣厉大至，民善暴死。又云：少阳所至，为暴病是也。

　　三曰风火。经云：少阳司天，火气下临，风行于地，其主暴速。又云：厥阴司天，风气下临，其发机速，主所谓变化卒急，其为疾病，速在发机是也。

　　四曰金。经云：金太过曰坚成，坚成之纪，其动暴折疡疰是也。此金兼火化之气，金主折，火主暴也。

　　〔《灵》〕雷公曰：人不病而卒死，何以知之？黄帝曰：火气入于脏腑者，不病而卒死矣。

　　雷公曰：病小愈而卒死者，何以知之？黄帝曰：赤色出两颧，大如拇指者，病虽小愈，必卒死。黑色出于庭，大如拇指，必不病而卒死。（赤色出两颧，即脉诀所谓暴病如妆不久居者是也。

　　五色篇）太阳根于至阴，结于命门。命门者，目也。太阳为开。开折则肉节渎而暴病起矣。故暴病者，取之太阳，视有余不足。渎者，皮肉宛而弱也。（根结篇）

　　卷之十八心小肠部

　　痈疽

　　肿疡者，痈疽未见脓而肿者也。溃疡者，痈疽之脓已溃出者也。丹溪云：肿疡内外皆壅，宜以托里表散为主。设欲行大黄者，宜审其虚实之原。疡溃内外皆虚，宜以补接为主，设欲行香散者，宜防其虚虚之失。由是言之，则痈疽之肿时与溃时不同，今分肿疡溃疡为二门。

　　卷之十八心小肠部痈疽

　　肿疡

　　痈疽方肿，未见脓者也。

　　〔洁〕疮疡者，火之属，须分内外。若其脉沉实，当先疏其内，以绝其原也。其脉浮大，当先托里，恐邪气入内也。有内外之中者，邪气至甚，遏绝经络，故发痈肿。经曰：荣气不从，逆于肉理，乃生痈肿。此因失托里，及失疏通，又失和荣卫也。治疮之大要，须明托里、疏通、行荣卫三法。托里者，治其外之内。疏通，治其内之外。行荣卫者，治其中也。内之外者，其脉沉实，发热烦躁，外无赤痛甚，邪气深于内也，故先疏通脏腑，以绝其原。外之内者，其脉浮数，肿在外，形证外显，恐邪气极而内行，故先托里，以防其内也。

　　内外之中者，外无恶之气，内亦脏腑宣通，知其在经，当和荣卫也。用此三法之后，虽未瘥，必无变证，亦可使邪气峻减而易痊也。

　　〔垣〕疮疽之发，其受之有内外之别，治之有寒温之异。受之外者，法当托里以温剂，反用寒药，则是皮毛始受之邪，引入骨髓。受之内者，法当疏利以寒剂，反用温剂托里，则是骨髓之病上彻皮毛，表里通溃，共为一疮，助邪为毒，苦楚百倍，轻则危殆，重则死矣。予闻洁古云：疮疡之生也，表里不同，或攻或发，少有差舛，变证随能杀人，甚于伤寒也。针灸施治，各随其宜。所用之药，又当明入五脏君臣，是其法也。

　　〔洁〕

　　内疏黄连汤

　　治呕心逆，发热而烦，脉沉而实，肿硬木闷，而皮肉不变色，根系深大，病远在内，脏腑秘涩，当急疏利之。

