<!-- { "loadSidebar": true } -->
　　此二者，皆由不预防本经少阳少血，遽猛浪用大黄攻里而死之者也。

　　一男子，年近六十，形素肥，初夏于左膊外廉侧生一核，方圆二寸余，不甚痛。召予治，诊其脉息，缓大而弱。予曰：此因忧闷而生，当气升散之时，须急与人参膏五六斤，又看作何应。

　　病家召他外科，以十宣散五六帖而疮甚。予曰：此大虚也，勿以轻小视之。病家不信，一外科仍以十宣散进之，又五六帖，疮平陷，出清水而死。此可为因虚而生痈疽者之例。

　　胡经历女及笄，性急而形实，未许嫁，浓味积毒已深，髀骨中痛者年余，医以气药杂治之，愈而复发。至秋冬令，忽大痛发热，医者方悟髀枢穴上生附骨疽，在外廉侧少阳之分，其浓味性急自若，自首至尾，悉是五香汤、十宣散，服至疮溃，犹与五香汤者月余，忽一日恶寒发热膈满，医者不悟升散太多，阴血已绝，孤阳狂越于上，犹恨服五香饮欠多，致膈间有滞，大服以进，一夕喘汗而死。

　　此二者，由不预防本经少阳血少，遽猛浪用十宣、五香表散而死之者也，可不戒哉。

　　〔《灵》〕帝曰：病之生时，有喜怒不测，饮食不节，阴气不足，阳气有余，荣气不行，乃发为痈疽。阴阳不通，两热相搏，乃化为脓，小针能取之乎？岐伯曰：圣人不能使化者为之，邪不可留也。故两军相当，旗帜相望，白刃陈于中野者，此非一日之谋也。能使其民令行禁止，士卒无白刃之难者，非一日之教也，须臾之得也。夫至使身被痈疽之病，脓血之聚者，不亦离道远乎？夫痈疽之生，脓血之成也，不从天下，不从地出，积微之所生也。故圣人自治于未有形也，愚者遭其已成也。黄帝曰：其已形，不予遭，脓已成，不予见，为之奈何？岐伯曰：脓已成，十死一生。故圣人弗使已成，而明为良方，着之竹帛，使能者踵而传之后世，无有终时者，为其不予遭也。黄帝曰：其已有脓血而后遭乎？不导之以小针治乎？岐伯曰：以小治小者功小，以大治大者多害，故其已成脓血者，其惟砭石铍锋之所取也。黄帝曰：多害者其不可全乎？岐伯曰：其在逆顺焉尔。（玉版篇逆顺法见溃疡疹条。）〔无〕治初生痈疽发背，神效灸法，累试有验。江陵府紫极观，因掘得石碑，载之。凡人初觉发背，欲结未结，赤热肿痛，先以湿纸复其上，立视候之，其纸先干处，则是结痈头也。取大蒜切成片，如当三钱浓，安头上，用大艾炷灸之，三壮即换一蒜片，痛者灸至不痛时住，不痛者灸至痛时方住，最要早觉早灸为上。（如有头似麻豆大者不用湿纸覆法，只消头上灸之。）若有十数头作一处生者，即用大蒜研成膏，作薄饼铺头上，聚艾于饼上烧之。（一二日十灸十活，三四日六七活，五六日三四活。）〔海〕灸而不痛，痛而后止其灸。灸而不痛者，先及其溃，所以不痛，而后及良肉，所以痛也。

　　灸而痛，不痛而后止其灸。灸而痛者，先及其未溃，所以痛，而次及将溃，所以不痛也。

　　〔《精》〕痒者灸至不痒，痛者灸至不痛，大概以百壮为准。又云：譬如诸盗入主人之家，必开门逐之使出，万一门不开，无从而出，必伤主后已。

　　〔《本》〕王蘧发背方序云：元三年夏四月，官京师，疽发于背，召国医治之，逾月，势益甚。得徐州萧县人张生，以艾火加疮上，自旦及暮，凡一百五十壮，知痛乃已。明日镊去黑痂，脓尽溃，肉理皆红，亦不复痛，始别以膏药贴之，日一易焉，易时旋剪去黑烂。月许，疮乃平。是岁秋夏间，京师士大夫病疽者七人，余独生此。虽司命自然，固有料理，不知其方，遂至不幸者，以人意论之，可为慨然。于是撰次前后所得方，模板以施，庶几古人济众之意。（此即当头隔蒜灸法，但不用蒜耳。）〔《精》〕史源母氏，背髀间微痒，视之有赤半寸许，方有白粒如粟黍，乃急着艾灸，其赤随消，二七壮而止。信宿复觉微痛，视之有赤下流长二寸，阔如韭叶，举家皆以前灸为悔。或云：等慈寺尼智全者，前病疮甚大，得灸而愈。奔问之，全云：剧时昏不知，但小师辈言范八奉议守定灸八百余壮方苏，约艾一筛尔。亟归白之，见从始以艾作炷，如银杏大，灸其上十数，殊不觉痛，乃截四旁赤引其炷减四之三，皆觉痛，七壮后，觉痒，每一壮烬，则赤随缩入，灸至二十余壮，赤晕收退。病者不惮，遂以艾作团大，灸其上，渐加至鸡黄大，约四十团，方觉痛。视火焦处已寸余，盖灸之迟，而初发处肉已坏，坏肉成隔，直至好肉方痛。四旁知痛，肉未坏也。病者六夜不寐，至是食粥安寝，至晚视之，疮如覆一甑，突高三四寸，上有百数小窍，色正黑。

　　突然高者，毒瓦斯出外而聚也。百数小窍者，毒未聚而浮攻肌肤也。色正黑者，皮与肉俱坏也。

　　非灸火出其毒于坏肉之里，则五脏逼矣。

　　桑君当痈疽头针而泻之气，避筋骨。

　　〔垣〕地之湿气，自外而入者，疮疡，当先服药，而后用针，针时先用温衣覆盖，不令凝泣壅滞，使血脉得温小行，则血出立已。若不如此，血脉凝滞便针，邪毒不泻，反伤良肉，益其疮势也。

　　婴儿疮亦然。

　　〔《精》〕骑竹马灸法。先令病患以肘凭几，竖臂腕要直。用篾一条，自臂腕中曲处横纹，男左女右，贴肉量起，直至中指尖尽处截断为则，不量指甲。却用竹扛一条，令病患脱衣骑定，令身正直，前后用两人扛起，令脚不着地，又令二人扶定，勿令僵仆，却将前所量臂腕篾，从竹扛坐处，尾骨尽处，直向上贴脊背量至篾尽处为则，用墨点定，此只是取中，非灸穴也。

　　却用薄篾作则子，量病患中指节，相去两横纹为则，男左女右，截为一则，就前所点处两边，各量一则，尽处即是灸穴。两穴各灸五壮，或七壮止，不可多灸。不问痈疽生何处，并用此法灸之，无不愈者。盖此二穴，心脉所通处，此痈疽皆心火留滞而生，灸则心火流通，即见安愈，可以起死救危，有非常之效，累试累验。

　　详臂腕中曲处横纹，即曲泽穴间横纹，非掌后腕之横纹也。

　　〔丹〕凡痈疽之发，或因内有积热，或因外寒郁内热，若于生发之际，艾灸以散其毒，治之于早，可以移深为浅，改重为轻。诸项灸法皆好，惟骑竹马灸法尤为切要，此消患于未形之策。

　　〔《保》〕凡疮可灸刺者，须分经络部位，血分多少，穴远近。若从背而出者，当从太阳五穴，随证选用，或刺或灸，泄其邪气。

　　凡太阳多血少气：至阴通谷束骨昆仑委中从鬓而出者，多从少阳五穴选用。少阳少血多气：窍阴侠溪临泣阳辅阳陵泉从髭而出者，多从阳明五穴选用。阳明多血少气：厉兑内庭陷谷冲阳解溪从脑而出，初觉脑痛难忍，欲生疮也。脑者髓之海，当灸刺绝骨以泄邪气。髓者舍也，故脉浮者从太阳经根据前选用，脉长者从阳明经根据前选用，脉弦者从少阳经根据前选用。论曰：诸经各有井荥输经合，井主心下满及疮色青，荥主身热及疮色赤，俞主体重节痛及疮色黄，经主咳嗽寒热及疮色白，合主气逆而泄及疮色黑，各随经病而见此证者，或宜灸，或宜针，以泄邪气。经云：邪气内搐则壅热，宜砭射之也。

　　上《保命集》分经灸刺，乃大纲耳。今更取《灵枢》经脉篇及《铜人》等书毫分缕析，出各经分野，在针门十二经条列为之图，目之曰经络分野图，使人视之，心目燎然，目无全牛矣。

　　夫痈疽初发，必先当头灸之以开其户，次看所发分野属何经脉。经脉既定，却内用所属经脉之药引经以发其表，外用所属经脉之俞穴针灸以泄其邪，内外交治，邪无容也。针灸痈疽者，更于针灸门十二经脉分野图求之。

　　〔《甲》〕痈疽，窍阴主之。头项痈肿不能言，天窗主之。

　　〔垣〕邪气不伤于肠胃，大便如常，慎不可下，切禁之。

　　〔丹〕《精要》云：大黄治痈疽之要药，以其宣热拔毒。又云：疮始作，皆须以大黄等汤，极转利之，且排日不废。继又自言患痈疽者，每有泄泻，皆是恶候，此是不能无疑者也。借曰前用大黄，恐因病体实，而大腑秘结，有积热沉痼之积者发也，止可破结导滞，推令转动而已，岂可谓极转利之，而且排日不废乎？若下利之后，又与利药，恐非防微杜渐之意。疮之始作，即《周礼》肿疡之时也。肿在肌肉，若非大满大实坚之证，自当行仲景发表之法，借五香汤为例，散之于外，何必遽以峻下之药，以夺其里，自取其祸乎。

　　《精要》云：大凡痈疽，不可舍五香汤。此又不能无言者也。开卷便于第一论中详言之，吾不知良甫之时，有许多大腑坚秘，病气郁塞。若是之顽浓，可以骤散而大下者。若果有之，亦当开陈时之先后，证之可否，庶乎后人不敢孟浪杀人也。或曰：痈疽用大黄走泄以去毒，自孙真人行《千金方》已言之矣，良甫祖述其说，何吾子病之深也？曰：大黄除诸实热，而性峻急，孙以盛行奇术于公卿间，时在晚宋，民不知兵，交游于富贵之家，肉食之辈，固皆捷效。今良甫不分贫富苦乐劳逸，一概用之，宁无孟浪之患乎？况有房劳而虚者，忧怒而虚者，极意贪求而虚者，强力动劳而虚者，大醉过饱而虚者，皆因气弱而涩，血少而浊，生疽固是难治之病，若大腑秘而稍安谷食，肯守戒律，甘心淡味者，犹为可治，但费补工夫耳。苟因旬日半月，大便秘实，不知其气不降也，便以为实，而行大黄；些少寒热，不知其血气不和也，便以为有外感，而行表散，如此害人甚速。

　　〔垣〕疮疡及诸病面赤，虽伏火热，禁不得攻里，为阳气怫郁，邪气在经，宜发表以去之。

　　故曰：火郁则发之。虽大便数日不见，宜多攻其表，以发散阳气，少加润燥药以润之。如见风脉风证，只用发表风药，便可以通利大便。若只干燥秘涩，尤宜润之，慎不可下也。九窍不利，皆不可下，疮疡郁冒，俗呼昏迷是也，慎不可下，汗之则愈。

　　〔丹〕排脓内补十宣散，若用之于些少痈疽与冬月，尽可助内托之功。若于冬月肿疡用之，亦可转重就轻，移深为浅。若溃疡与夏月用之，其桂、朴之温散，佐以防风、白芷，吾恐虽有参、，难为倚仗、比见世人用此方者，不分痈疽冬夏，无经络，无先后，如盲人骑瞎马，半夜临深池，危哉。又云：内补十宣散，泻卫燥血药太多，止可用于轻小证候，虚之甚者，恐难倚仗。

　　《精要》云：内托散，一日至三日之内，进十数服，治毒瓦斯攻冲脏腑，名护心散。此方专为服丹石而发疽者，若不因丹石而发，恐非必用之剂。若夫年老者，病深者，证惫者，体重者，绿豆虽补，将有不胜重任之患矣。

