<!-- { "loadSidebar": true } -->
　　苦参丸

　　治肺毒邪热生疮、生癣疥，并宜服之。

　　以苦参一味，为细末，粟米饮丸，如桐子大。每服五十丸，空心温水饮汤送下。

　　〔《本》〕乌头丸治风癣妙。（方见紫白癜风。）〔罗〕

　　何首乌散

　　治脾肺风毒攻肿，遍身癣变成瘾疹，搔之成疮，或肩背拘急，肌肉顽痹，手足皴裂，风气上攻，头面生疮，及治紫癜、白癜、顽麻等风。

　　荆芥穗蔓荆子威灵仙何首乌甘草（炙）防风蚵草上件各等分，捣罗为末。每服一钱，食后温酒调下。沸汤亦得。

　　〔丹〕癣在颈项间，后延上至耳成湿癣，他治不应。以芦荟一两研、甘草末半两和匀。先用温浆水洗癣，拭上敷之，神妙。（刘禹锡方。）

　　癣疮方

　　槿树皮不犯铜铁每二两，又芦荟三钱，白芨三钱，细研为末。

　　刮癣出血，用好醋调敷，虽痛却一敷可愈。

　　一方用：芦荟大黄轻粉雄黄蛇床子槿树皮槟榔上先刮破癣，用醋调药末涂之。

　　〔世〕顽癣。用槿树皮加巴豆、斑蝥为细末，又加生砒少许，水调敷。

　　〔世〕治牛皮癣。用清香油一两，入全蝎七枚，巴豆二十枚，斑蝥十枚同熬，候色焦者先去之，去了，入黄蜡一钱，候溶收起。朝擦暮愈，不损皮肉。

　　又方绿篱根（不拘多少）花椒（一两）信（些少）防风（半两）江子（十五粒）白芨（半两）百部（半两）白蔹（半两）上各为末，和绿篱根捣热成团，将药于癣上擦之，候痛过洗浴。

　　又方一味绿篱根去粗皮，取细皮贴肉者捣烂，用醋调涂癣上，立愈。

　　〔丹〕干癣积年生痂，搔之黄水出，每逢阴雨即痒。用野狼毒末涂之。（《圣惠方》）《外台》用斑蝥半两，炒为末，蜜调敷上。

　　〔《本》〕治癣。用藜芦细捣为末，生油和敷之。

　　〔丹〕治癣疥久不瘥。羊蹄根捣绞取汁，用腻粉少许，调如膏，涂敷患处，三五遍即瘥。如干即用猪脂调和敷之。（《简要济众》）〔罗〕

　　柏脂膏

　　治干癣。

　　地沥青（一斤）黄蜡（半斤）杏仁（四十五粒，锉碎）朴硝（一抄）上件相和于铁器内，用老生姜、葱白三根，一顺搅五七次，煎沸滤过成膏，于疮上搽之。

　　〔《图》〕取楮皮枝中白汁，涂癣甚妙。

　　〔《圣》〕治癣湿痒。用楮叶半斤细切，捣敷癣上。

　　〔《经》〕治五种疮癣。以韭根炒存性，旋捣末，以猪脂调敷之，三五度瘥。

　　又方患癣疮。捣山豆根末，腊月猪脂调涂之。

　　〔罗〕

　　祛湿散

　　治多年湿癣，大有神效。

　　蚕砂（四两）薄荷（半两）上为细末，每用不拘多少，干掺于疮上，或用生油调搽。

　　〔子和〕一女子年十五，两股间湿癣长三四寸，下至膝，发痒时爬搔，汤火俱不解。痒定黄赤水流，又痛不可忍。灸熏渫，硫黄、茹、白僵蚕、羊蹄根之药，皆不效。其父母求疗于戴人。

　　戴人曰：能从予言则瘥。父母诺之。以针磨尖快，当其痒时，于癣上各刺百余针，其血出尽，煎盐汤洗之。如此四次，大病方除。此方不尽以告后人，恐为癣药所误，湿淫于血，不可不砭者矣。

　　卷之二十心小肠部丹痤疹

　　紫白癜风白秃

　　〔海〕

　　龙蛇散

　　治风虚顽麻，遍身紫、白癜风瘾痒痛者。

　　白花蛇（去骨，焙）黑梢蛇（去骨，焙）萆天麻黄金毛狗脊自然铜骨碎补枫香（研）地龙草乌头（盐）水浸，锉。各一两）乳香没药（各三钱）麝香（二钱）上细末，酒糊丸，桐子大。每服十五丸，酒下食后。为末，酒调亦得。

　　〔罗〕

　　加减何首乌散

　　治紫、白癜风，筋骨疼痛，四肢少力，眼断瞳人，鼻梁崩塌，皮肤疥癣，手足皱裂，睡卧不安，行履艰难。

　　何首乌蔓荆子石菖蒲荆芥穗苦参威灵仙甘菊花枸杞子（各一两）上为细末。每服三钱，蜜茶调下，不拘时。

　　〔《圣》〕治白癞。用马鞭草不限多少为末，每服食前，用荆芥薄荷汤调下一钱匕。

　　〔《本》〕治宿患风癣，遍身黑色，肌体如木，皮肤粗涩，及四肢麻痹，宜服

　　乌头丸

　　草乌头一斤，入竹箩内以水浸，用瓦片于箩内就水中泷洗，如打菱角法。宜候泷洗去大皮及尖，控起令干。

　　用麻油四两，盐四两，入铫子内，炒令深黄色，倾出油，只留盐并乌头，再炒令黑色，烟出为度。取一枚劈破，心内如米一点白恰好。如白多再炒，趁热取罗为末，用醋糊丸，如桐子大。

　　每服三十丸，空心晚食前，温酒下。

　　真州资福庵文雅长老有此疾，服数年，黑顿除，脚力强健，视听不衰。有一宗人，遍身患紫癜风，身如墨，服逾年，体悦泽。予服之一年，诸风疥疮疡皆瘥。性差热，虽云去毒，要之五七日。作乌头粥啜之为佳。粥法用《豫章集》中者佳。

　　〔世〕紫、白癜风。贝母为末，以胡桃肉蘸，洗浴后擦之，神效。又方，以信石好者为上，研极细，用真香油调如薄粥，过一宿，取清油敷之愈。又方，用金狮草，挪碎擦之，累效。

　　〔丹〕又方杜大黄飞矾上肥皂为丸，擦之。

　　白秃。

　　松香（制）芜荑黄丹光粉枯矾胡坯上末，香油入姜汁少许，调敷上。

　　又法直两乳头，以篾量过，当两脉络上灸之，络脉俗呼为虾蟆穴也。

　　卷之二十心小肠部丹痤疹

　　面疮

　　〔《大》〕治面部生疮，或鼻脸赤，风刺，粉刺，用尽药不效者，惟有此药可治，神妙不可言。每以少许，临卧时洗面令净，如面油用之。数日间疮肿处自平，赤亦自消。如风刺、粉刺，一夕见效，仍涂药，勿近眼处。

　　生硫黄香白芷栝蒌仁腻粉（各半钱）全蝎（七枚）蝉蜕（五枚洗）芫青（七枚，去翅足）上为细末。麻油、黄蜡，约度如合面油法，火熬溶，取下离火，入诸药在内，每用少许涂面上。

　　〔《山》〕面疮。水调平胃散涂之。

　　〔《千》〕治脸上热疮，涎出，以蒲黄敷上瘥。

　　〔东〕

　　洗面药方

　　。治面有点，或生疮及粉刺之类，并去皮肤燥痒垢腻，润泽肌肤。

　　皂角（三斤，去皮弦子，另捣）糯米（一升二合）绿豆（八合，拣净，另捣）楮实子（五两）三柰子缩砂（连皮，半两）白芨（二两，肥者锉）甘松（七钱）升麻（半两）白丁香（五钱，腊月收拣，净）上七味，同为细末讫，和绿豆、糯米粉及皂角末，一处搅匀，用之效。

　　面油摩风膏

　　麻黄（二分）升麻根（二钱，去皮）羌活（去皮，一两）防风（二钱）归身（一钱）白芨（一钱）白檀（五分）上以绵裹定前药，于银石器中用油五两同熬得所，澄清去渣，以黄蜡一两，再煎熬为度。

　　莹肌如玉散白丁香（一两）香白芷（七钱）升麻（半两）白芨（一两）麻黄（去节二钱）白牵牛（一两）当归梢（半两）白附子（二钱半）白蒺黎（一两）楮实子（四钱）白茯苓（三钱）连翘（一钱半）白蔹（一两）小椒（一两）上为细末。每用半钱，多少洗之。

　　涂黯，不令生疮。

　　猪苓麻黄桂枝白蒺藜白附子连翘防风香白芷白蔹当归身升麻根白芨上等分，为细末。洗面用之，临卧，唾调少许涂面上。

　　〔《肘》〕疗面多黯如雀卵色。以羊胆一枚，酒二升，煮三沸。涂拭之，三日瘥。治面上粉刺。捣菟丝子绞汁涂之。

　　〔《竹》〕

　　白附丹

　　。治男子妇人面上黑斑点。

　　白附子（一两）白芨白蔹白茯苓密陀僧白石脂定粉（各等分。研）上为细末。用洗面药洗净，临睡用人乳汁，如无用牛乳或鸡子清调和．丸如龙眼大，窨干。

　　逐旋用温浆水磨开敷之。

　　卷之二十心小肠部丹痤疹

　　癞头疮

　　〔丹〕防风通圣散为末，酒浸焙干，凡三次。食后白汤调服，日三服，至头有汗，效。

　　〔世〕浓煎盐汤洗，三五日一洗，用一上散敷之，久年不愈，神效。（方见疥部。）〔丹〕用好紫霄炭烧通红，入水淬之，又烧又淬，以水热为度。取所淬之水，日日洗之，使热毒宣发而愈。外以胡荽子、伏龙肝、悬龙尾（屋梁尘也）、黄连、白矾为末，调敷。又服酒炒通圣散，效。

　　一方单用黄连末敷之，累效。

　　卷之二十心小肠部丹痤疹

　　口疮唇疮

　　〔丹〕王四叔公，口疮、舌强、多痰。

　　白术甘草梢（一钱）人参赤芍药木通生地（半钱）黄连（炒，一钱）栝蒌子（十二枚）上作一帖煎。

　　〔罗〕

　　黄连升麻汤

　　口舌生疮。

　　升麻（一钱半）黄连（三钱）上为细末，绵裹，含津咽。

　　〔丹〕治口疮。黄柏炙同细辛各二钱，研极细，敷之，噙少许，当满口有涎吐之。少刻，又敷又噙，如是五七次立愈。（《千金方》此治灵气方也。）〔罗〕

　　绿袍散

　　治大人小儿口疮，多不效者。

　　黄柏（四两）甘草（炙，二两）青黛（一两）上先取二味为末，入青黛同研匀，干贴。

　　〔《衍》〕黄柏皮蜜炙，与青黛各一分同为末，入生龙脑一字，研匀。治心脾热，舌颊生疮。

　　当掺疮上，有涎即吐之。

　　〔垣〕

　　蜜柏散

　　治口疮久不愈者。用黄柏不计多少，以蜜炙灰色为细末，干掺上。临卧忌酒醋酱，犯之则疮难愈。

　　〔丹〕好酒煮黄连，呷下立愈。

　　〔《本》〕治膈上热极，口舌生疮。

　　腻粉（一匕）杏仁（七粒，不去皮尖）上二味，临卧时细嚼，令涎出则吐之，用温汤漱口，未痊可又用。

　　〔《肘》〕治口疮。以蔷薇根避风处打去土，煮浓汁温含，冷易之。

　　〔《衍》〕五倍子治口疮，以末搽之，便可饮食。

　　〔《本》〕治口疮，以胆矾一块，用百沸汤泡开，含漱一夕，可瘥八分。一方，用白矾汤漱口，亦妙。凡口疮，用西瓜浆水。疮甚者，以此徐徐饮之，冬月无留皮，烧灰噙之。

　　治口疮。以好墨研蝼蛄极细，敷之立效。（《胡氏方》）蝼蛄走小肠、膀胱，其效甚捷。

　　因力峻气猛，阴虚气上致疮者，戒勿用。惟体实有热在上焦者，用之如神。

　　〔子和〕治一男子病口疮数年，上至口、中至咽嗌、下至胃脘皆痛，不敢食热物，一涌、一泄、一汗，十去其九。次服黄连解毒汤，不十余日皆释。

　　〔丹〕口疮服凉药不愈者，此中焦气不足，虚火泛上，先用理中汤，甚则加附子。

　　〔《本》〕治满口生疮。此因虚壅上攻，口舌生疮。

