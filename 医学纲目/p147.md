<!-- { "loadSidebar": true } -->
　　草乌（一个）南星（一个）生姜（一块）上焙干，为细末，每服二钱，临卧时用醋调作罨子，贴手足心，来日便愈。

　　〔丹〕口疮。以远志醋研，鹅毛扫患处出涎。

　　〔《本》〕治口鼻生疮。用生姜一块，临睡时细嚼含睡，不得开口出气，眠着不妨，睡觉咽下。

　　〔《保》〕治少阴口疮，

　　半夏散

　　声绝不出者，是寒遏绝阳气不伸。

　　半夏制一两，桂、乌头各一字，同煎一盏，分作二服。

　　治太阴口疮，

　　甘矾散

　　以甘草二寸，白矾栗子大，含化咽津。

　　治赤口疮，

　　乳香散

　　以乳香、没药各一钱，白矾半钱，铜绿少许，研为末掺之。

　　治白口疮，

　　没药散

　　以乳香、没药、雄黄各一钱，轻粉半钱，巴豆霜少许，为末掺之。

　　运气口疮有二：一曰热。经云：少阳司天，火气下临，肺气上从，口疡是也。

　　二曰寒。经云：岁金不及，炎火乃行，复则寒雨暴至，阴厥且格，阳反上行，病口疮是也。

　　〔丹〕治口疮，猪蹄壳烧为末，敷之立止。（张氏方）治口疮与走马疳，茄蒂中木，去皮烧存性，入少白梅灰，与少矾细末，敷之立安。（《精要》同。）〔罗〕

　　红芍药散

　　心病口疮，紫桔红苍，三钱四两，五服安康。

　　上件，紫菀、桔梗、红芍药、苍术各等分为细末。羊肝四两，批开掺药末三钱，用麻扎定，火内烧令熟，空心食之，大效，白汤送下。

　　〔《圣》〕主小儿口疮通白者，及风疳疮蚀透者，以白僵蚕炒令黄色，拭去蚕上黄肉毛为末，用蜜和敷之，立效。

　　〔陈〕主口内热疮，以古文钱二十文，烧令赤，投酒中服之，立瘥。

　　〔《圣》〕口舌生疮，胸膈疼痛。用炒豉细末，含一宿便瘥。

　　〔《圣》〕治口疮。用缩砂不拘多少，火为末，掺疮即愈。又法，用槟榔烧灰存性，为末，入轻粉敷之。

　　〔《千》〕治口疮。取桑树汁，先以发拭口，即以汁敷之。

　　〔垣〕化毒法。凡口疮无问新旧，遇夜卧将自己两丸，以手紧，左右交手揉三五十遍，但遇夜睡觉行之，如此三五度。因酒而生者一夜愈；久病诸口疮，三二夜愈。如鼻流清涕恶寒者，二丸向上揉之，数夜可愈。

　　〔世〕唇疮。以甑上滴下汗敷之，累效如神。

　　〔罗〕

　　多效散

　　治唇紧疮及疹。

　　诃子肉五倍子（各等分）上为细末，干粘贴，效。

　　〔丹〕唇黄泡肿。乌头炒灰研，香油调敷之。（《胡氏方》）唇上生疮，连年不瘥，以八月蓝叶一斤，捣取汁洗之，不过三日瘥。（《千金方》）唇上生疮，用白荷花瓣贴之神效，如开裂出血者，即止。

　　〔《集》〕口疮：承浆、合谷、人中、长强、海泉（三棱出血，不已，用后穴、）金津、玉液（各出血。）〔《密》〕又法：委中（泻、）后溪（补。此二穴，乃心火肾水二经之表。）〔垣〕又法：胆俞、小肠俞（各灸七壮、）太冲（五分、）劳宫。

　　卷之二十心小肠部丹痤疹

　　牙疳疮

　　〔垣〕

　　神功丸

　　治多食肉人口臭不可近，牙齿疳蚀，断肉将脱，牙落血出不止。

　　黄连（去须，净，一两，酒洗）缩砂仁（半两）甘草（三钱）藿香叶（一钱）生地黄（酒浸，三钱）木香（一钱）升麻（二钱）当归身（一钱）兰香叶（如无，藿香叶代之）上为细末，水浸，蒸饼为丸，绿豆大。每服一百丸，加至二百丸止，白汤下，食后服。兼治血痢及下血不止，血下褐色或紫黑色，及肠下血。空心米饮送下。其脉洪大而缓。及治麻木厥气上冲，逆气上行腰间者。治小儿走马牙疳。（见小儿疳门。）

　　卷之二十心小肠部丹痤疹

　　耳内疮

　　〔垣〕

　　黍粘子汤

　　治耳内痛生疮。

　　桔梗（半两）柴胡（三分）连翘（二分）黄芩（二分）黍粘子（二分）红花（少许）归梢（二分）生地黄（二分）蒲黄（一分）甘草（一分，炙）黄连（二分）草龙胆（一分）昆布（一分）黄（三分）苏木（一分）桃仁（一钱）生甘草（一分）上件锉如麻豆大，作一服。水二大盏，煎至一盏，去渣，稍热服，食后。忌寒药利大便。

　　〔罗〕治耳内生疮者，为足少阴，是肾之经也。其气通于耳，其经虚，风热乘之，随脉入于耳，与气相搏，故令耳门生疮也。曾青散主之。

　　治耳内有恶疮，

　　曾青散

　　雄黄（七钱）曾青（半两）黄芩（二钱半）上件捣为细末、研匀。每用少许纳耳中，有脓出，即以绵杖子拭干用之。

　　黄连散

　　黄连（半两）白矾（枯，七钱半）上捣为细末，每用少许，绵裹纳耳中。

　　卷之二十心小肠部丹痤疹

　　肾脏风阴疮

　　〔无〕

　　四生散

　　治癞风上攻下注，耳鸣目痒，鼻赤齿浮，或作口疮，下注阴湿，四肢瘙痒，通体生疮，及妇人血风等症。

　　白附子蒺藜（擦去刺）黄（蜜炙）羌活（等分）上为末，每服二钱，盐酒调下。有一人将猪肾破开，入盐掺药煨亦妙。癞属宗筋，胃阳明养之，故有是证。

　　〔世〕治肾脏风，凡指缝白者，只一二服效。

　　黄（一两）木通甘草黑牵牛（各半两）上四味，细锉。用斑蝥七枚去翅，同药炒焦黑，去斑蝥，余为末。蒸饼糊为丸，如桐子大。

　　空心盐汤下三十丸。

　　〔《本》〕

　　治肾脏风

　　上攻下注，生疮并癣，

　　乌头丸

　　川乌（一两）草乌（一两，二味以黑豆半升煮透软，去皮脐，切，晒干）天麻地龙（去土）白附子（各半两）上为末，酒糊为丸，如桐子大。每服二三十丸，空心食前，盐酒盐汤任下。

　　〔《衍》〕有一妇人，患脐下腹上连二阴遍满生湿疮，状如马刀，他处并无。热痒而痛，大小便涩，出黄汁，食亦减，身面浮肿。医作恶疮治，用鳗鲡鱼、松脂、黄丹之类涂疮上。愈热痛甚，治不对故也。细问之，此人嗜酒贪啖，喜鱼蟹发风等物，急令用温水洗拭去膏药。寻马齿苋四两研碎，入青黛一两再研匀，涂疮上，实时热减，痛痒皆去。仍服八正散。日三服，发散客热。每涂药，一时久即干，又再涂新湿药。如此二日，减三分之一，五日减二，自此二十日愈。既愈，乃问曰：此疮何缘至此？曰：中下焦蓄风热毒，热气若不出，当作肠痈、内痔，仍须禁酒及发风物。后不能禁酒，果患内痔。

　　〔丹〕阴囊疮。蜡面茶末之，先以甘草煎水洗，后敷上妙。（《心镜》）阴上湿泡疮。硫黄末敷之，日三次。（《梅师》）〔《千》〕治丈夫阴下湿痒。蒲黄末敷之良。

　　〔丹〕阴疮。人屎烧灰敷之安。（《秘要》）〔世〕肾脏风。甘草节汤洗，极效。

　　〔《秘》〕肾脏风痒不可当者。吴茱萸、蛇床子等分煎汤洗，神效。

　　治肾脏阴汗生疮，用苋菜根茎叶烧灰存性，研细，抓破敷之，立愈。又苍耳草、蛇床子煎汤洗之良。

　　〔洁〕治男子妇人阴部湿淹疮。

　　五倍子（细研，五分）白矾（一钱）铜绿（少许）轻粉（一字）乳香（五分）上为极细末，洗净掺之。

　　〔世〕治阴疮，痒痛久不止。

　　铜钱（百枚）乌梅（七枚）盐（二钱）上水一碗半，煎至一碗，洗之，无不效验。

　　〔世〕肾脏风疮：血（即百虫窠，右膝内廉上膝三寸陷中者。）〔《集》〕肾脏风疮：血（即百虫窠，针入寸半，灸二七壮。）三阴交

　　卷之二十心小肠部丹痤疹

　　下疳疮

　　〔丹〕有一邻人，三十余，性狡而躁。素患下疳疮，或作或止。夏初，患白痢，膈上微闷，医与理中汤四帖，昏闷若死，片时而苏。予脉之，两手皆涩，重取略弦似数。予曰：此下疳疮之深重者。与当归龙荟丸去麝，四帖而利减，与小柴胡去半夏，加黄连、芍药、川芎、生姜煎，五六帖而安。

　　一男子近三十岁，有下疳疮，虽屡求治，以其不能忌口却之。忽一日头痛、发热、自汗，众作伤寒阳证治之反剧。予诊其脉弦甚七至，重按则涩。予曰：此症在厥阴，药与症不相应。遂作小柴胡汤加草龙胆、黄连、胡黄连。带热服，四帖而病脱然。

　　治男子耻疮，或痛在茎之窍，或痛在茎之标。皆手足太阳不利，热毒下传，入于足厥阴，故变紫黑色，作蚀疮，毁其茎而死。宜以子和泄水丸散导其湿毒，无不愈者。若已成疮，先泄其根，次从标而治，外以葱白、黑豆汁渫洗，拭干。以黄连、木香、密陀僧、干胭脂之类，细末搽之。

　　如内溃脓不出，以追脓散上之，又用子和泄水丸。如后窍脓少，可用黄连、木香、胭脂等贴之。

　　〔子和〕

　　泄水丸

　　一名

　　大智丸

　　大戟芫花甘遂海带（洗）海藻（洗）郁李仁续随子（以上各半两）樟柳根（一两）上为细末，水煮枣肉为丸，如小豆大。每服五七十丸，熟水下。

　　治下疳疮。先用张子和泄水丸去根，后用此药干上。

　　黄连滑石（各半两）定粉（三钱）轻粉（少许）乳香（一钱）密陀僧（二钱）上细末，干上，或加干胭脂，或加木香、槟榔。

　　〔丹〕

　　下疳散

　　蛤粉蜡茶苦参青黛密陀僧上用腊脂调涂，河水洗净，并治疮。

　　〔世〕又方青黛海蛤密陀僧黄连上为末，敷上。

　　〔丹〕一切热毒恶疮及下疳疮，用密陀僧、黄柏皮末各一分半，腻粉一钱，麝香少许。先洗疮，拭干传之。甚者三四次。

　　治下疳疮，雄黄、黄连等分为末，湿者干掺；干者油调敷。先用荆芥、射干煎汤洗，却敷之妙。

　　一方，用地骨皮末敷，神效。

　　〔海〕

　　追脓锭子

　　脓内溃不出，以此药追之。

　　雄黄（二钱）巴豆（一钱半）轻粉（一字）尝治一男子下疳疮，每恣饮酒则发。医与小柴胡汤加黄连数帖不效；又与玉烛散下之反剧。

　　予以甘草节、小建中各半煎汤服之，下咽痛止。后以四物汤、建中、甘草等分，与之渐安。

　　〔丹〕阴头疮。蜜煎甘草敷之安。（《外台秘要》）又方，用头发以盐水洗净去油，再用米泔洗净，又用清汤洗，晒干烧灰，敷疮上便结靥。

　　〔世〕苍耳叶为末，掺之。

　　治下疳疮。黑彤兔为末，敷上神妙。（一名乌吊土，一名孩儿沙。）〔海〕治下疳疮久不愈。橡斗子二个，各盛黄丹令满相合，以乱发缠定，烧烟尽为度，同研为末。

　　先以葱白热浆水洗疮，脓尽，次上药。甚者不过三次如神。

