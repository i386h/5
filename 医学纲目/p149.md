<!-- { "loadSidebar": true } -->
　　手太阳之别，名曰支正。上腕五寸，虚则生小者指痂疥，取之所别也。（全文见针灸虚实。）〔丹〕手足生目，盐敷上，舌舐之，只三次瘥。（《肘后》）〔世〕，用鸡胃中食揩上，揩余者，以石压之验。

　　卷之二十心小肠部丹痤疹

　　痣

　　〔世〕取痣饼药。

　　糯米（百粒）锻石（拇指大）巴豆（三粒，去壳研）上为末，入瓷瓶同窨三日。每以竹签挑粟许点上，自然蚀落。

　　〔洁〕取靥。

　　风化锻石（一两）花碱（半两）上为细末，上三次。如天色冷湿用。

　　〔《衍》〕锻石，水调一盏如稠粥，拣好糯米全者，半置灰中，半置灰外。经宿，灰中米色变如水精。若人手面上有黑靥子及纹刺者，先微微以针头拨动，置少许于其上。经半日许，靥汁自出，剔去药不用，且不得着水，二三日愈。

　　又方用水蛭一条，鸡子一枚，开鸡子小头，纳水蛭，以皮儿盖合封之，直至水蛭食尽鸡清干尽自死，乃用之。

　　卷之二十心小肠部

　　扑伤损

　　〔世〕凡伤皮破血出处疼不可忍，乃风寒所着。宜用葱杵碎，入盐少许，炒热罨上，其痛即住。冷则再温之。

　　〔《本》〕崔给事顷在泽潞，与李抱真作判官。李相方以球杖按球子，其将军以杖相格，乘势不能止，因伤李相拇指并爪甲劈裂。遽索金刀药裹之。强坐频索酒，饮至数杯，已过量，而面色愈青，忍痛不止。有军吏言取葱新折者，入糖灰火煨热，剥皮擘开，其间有涕，取罨损伤处。

　　仍多煨葱续续取热者，凡三易之，面色却赤，斯须云已不痛。凡十数度易用热葱，并涕裹缠，遂毕席笑语。

　　〔海〕治脑骨破及骨折。葱白烂研，和蜜，浮封损处，立瘥。筋断骨折者，以法接之。

　　〔世〕治扑筋断骨折。用粟米半升，木鳖肉二十个，半夏半两，妇人发一团，葱白须一小束，同炒烟尽，存性为末，热醋调敷，神效。治扑筋断骨折，用糯米一升，皂角切碎半升，铜钱百个同炒至半焦黑，去铜钱，为末。用好酒调膏，浓纸摊贴患处，神效。

　　〔《本》〕打扑伤损，及一切肿痈未破，令

　　内消方

　　生地（研如泥）木香（细末）上以地黄膏随肿大小摊于纸上，掺木香末一层，又再摊地黄膏，贴肿上，不过三五度即愈。

　　昔许元公入京师赴省试，过桥坠马，右臂臼脱。路人语其仆曰：急与挪入臼中，若血渍臼，则难治矣。仆用其说，许以昏迷不觉痛，遂僦轿舁归邸，或曰：非录事巷田马骑不能了此疾。急召之，至已日暮，因秉烛视其面曰：尚可治。乃施药封此处，至中夜方苏，达旦痛止。去其封损处已白，其青瘀乃移在臼上，自是日日易之，肿直至肩背，以药下之，泻黑血三升，五日复常。遂得赴试，盖用此法云。

　　〔世〕

　　走马散

　　治折伤接骨。

　　柏叶（生用）荷叶（生）皂角（生用）骨碎补（去毛，等分）上为末，先将折伤处揣定，令入元位，以姜汁调药如糊，摊纸上贴骨断处，用杉木片夹定，以绳缚之，莫令转动。三五日后开看，以温葱汤洗后，再贴药复夹七日。如痛，再加没药。

　　〔《本》〕治腕打伤筋损骨，疼痛不可忍。

　　生地（一斤，切）藏瓜姜糟（一斤）生姜（四两，切）上都炒令匀热，以布裹罨伤折处，冷则易之。曾有人伤折，宜用生龟，寻捕一龟将杀。患人忽梦见龟告曰：勿相害，吾有奇方可疗。于梦中授此方神效。

　　〔《本》〕骨碎补罨闪折筋骨折伤。取根捣碎煮黄米粥和之，裹伤处良。

　　〔洁〕

　　接骨丹

　　敷贴药。

　　天南星（四两）木鳖子（四两）没药（半两）官桂（一两）乳香（半两）上为细末，姜一斤去皮，烂研取自然汁，入米醋少许，白面为糊，同调摊纸上贴伤处，以帛缚之，用篦夹定，麻索子缠。

　　〔《山》〕扑骨肉损，醋捣肥皂烂，浓罨之，以帛缚之。闪伤，醋糟，平胃散相和罨之。

　　〔丹〕治跌伤骨折及血黯方。用益元散七分，人参汤调之；次用姜汁、好醋二盏，用独子肥皂四个，敲碎投于姜汁醋中调和，以绵滤过，去渣，煎成膏药贴之，遍身亦可。

　　〔《本》〕又方柑桔叶、白酒糟杵细，缚痛处。或大段痛，用火烧地令红，用醋并米泔泼地上，急铺荐，令患人荐上卧，蒸出汗。内则服药，外则贴罨，易安。

　　〔《胜金》〕治破伤。多用灯心草烂嚼和唾贴之，用绵裹，血立愈。

　　〔丹〕

　　折伤接筋方

　　旋复花根杵汁滴伤处，又将渣封疮上十五日，使断筋自续矣。（苏良仲方即金沸草根是也。）接骨，用好无名异三两为末，丁、乳、檀、沉、木五香各半钱重为末，先烧铁铫红，以五香三之一弹入铫内，候烟起，则全下无名异。待滚退火定后，再上火炒热，又将五香弹三之一，弹入铫内，候滚又退火。如此者凡三次讫，出火毒。即用骨碎补去毛约一斤，与生姜等分捣烂，以碗覆之。候发热，先约取五之一，入小葱九茎，连须去蒂，同入沙盆擂细，取其汁，调前无名异末二钱，冲老酒服之；其渣罨患处即愈。如老年气衰者，再作一剂，多饮酒力助之为妙。

　　治擦落耳鼻。用发入罐子，盐泥固济，过为末，乘急以所擦落耳鼻蘸灰缀定，以软绢缚定，效。江怀禅师为驴所咬下鼻，一僧用此缀之效。

　　〔《山》〕负重担肩破者。剪猫儿头上毛，不语唾粘之。远行脚打泡。用调生面糊贴，过夜即干，不可擦破。又法，用饭粘贴过夜，以纸盖之，次日平复神效。

　　〔海〕若登高下，重物撞打，箭镞刃伤，心腹胸中停积郁血不散，以上中下三焦分之，别其部分。上部，易老犀角地黄汤；中部，桃仁承气汤；下部，抵当汤之类下之，亦有以小便酒同煎治之。更有内加生地黄、当归煎者，有大黄者。又法，虚人不禁下者，以四物汤加穿山甲煎服妙。

　　亦有花蕊石散，以童子小便煎，或酒服之者。此药与前寒药，正分阴阳，不可不辨也。若瘀血已去，用复元通气散加当归煎服亦可。

　　〔世〕接骨神效无比累验。用当三钱一百零八个，（钱浓，字连草者。）以铁线穿定，用活桑木一根作柴烧钱红，米醋一大碗末煎者，不入盐，将所烧钱淬入醋中。如此淬之，以醋干为度。

　　取醋中淬落铜钱末，就用醋洗去灰，晒干为极细末。再用黑雄鸡一只，清汤煮熟，去肉，用骨一付，以醋炙酥为末；入乳香、没药各一两；与铜钱末一处和匀。每服一字。临服时，用患人发在顶上者，洗去垢，烧灰入药中，无灰酒调服。不吐，只一服。如吐出，再服。如痛止，不可再服。

　　必须先夹缚所折骨端正，用杨树皮刮去肉糊并外粗皮敷之，下咽便不痛。五七日便能运动。必终身忌荸荠，一名地栗。（《义门家传方》）一方用五铢钱醋淬一两二钱，黑鸡骨三两，研细匀。每服：病在下，四钱，疏服食前；病在上，二钱半，频服食后。一方，有乳香、没药。

　　〔洁〕方用醋淬半两钱，苏木、定粉、南硼砂各一钱为末，作一服。当归酒二三服，痛止勿服。

　　〔丹〕

　　接骨散

　　没药乳香（各五钱）自然铜（一两，醋淬）滑石（二两）龙骨（三钱）赤石脂（二钱）麝香（后入少许）白石脂（二钱）上为细末，以好醋浸没，煮多为上，候干就炒，燥为度。临服入麝香少许，挑小茶匙在舌上，温酒下。病分上下，食前后服。若骨已接尚痛，去龙骨、石脂，而多服尽好。

　　〔世〕又方接骨。

　　乳香没药苏木降真节川乌（去皮尖）松明节（各一两）自然铜（米醋淬，一两）地龙（去土，麻油炒，半两）血竭（三钱）龙骨（半两，生用）水蛭（油炒，半两）土狗（十个，油浸炒）上为细末，每服五钱，酒调下。在上食后，在下食前。

　　〔垣〕

　　定痛乳香神应散

　　治从高坠下，疼痛不可忍，腹中疼痛。

　　乳香没药雄黑豆桑白皮独科栗子（各一两）破故纸（炒，二两）当归（一两）水蛭（半两）上为末，每服五钱，醋一盏，沙石器内煎至六分，入麝香少许，温服。

　　定痛接骨紫金丹

　　麝香没药红娘子（各一钱半）乌药（二钱半）地龙（去土，二钱半）川乌草乌（炮，各一两）五灵脂（去皮，半两）木鳖子（去壳，半两）茴香（二钱半）黑牵牛（生用，五分）骨碎补威灵仙金毛狗脊防风（去芦）自然铜（醋淬七次，各五钱）禹余粮（四钱，碎）陈皮青皮（各二钱半）上为细末，醋糊丸，如桐子大。每服十丸至二十丸，温酒送下。病上食后，病下食前服。

　　圣灵丹

　　治一切打扑损伤，及伤折疼痛不可忍者，并宜服之。

　　乳香（五钱）乌梅（去核，五个）白米（一撮）莴苣子（一大盏，炒取二两八钱）上为细末，炼蜜和丸如弹子大。每服一丸，细嚼，热酒吞下。食后一伏时，痛不止再服。

　　〔《经》〕治折伤。用水蛭新瓦上焙干为细末。热酒调下一钱。食顷痛，更一服。痛止，便将接骨药封，以物夹定，直候至好。

　　〔初虞世〕治从高至下坠，及打击内伤，神效。麝香、水蛭各一两，锉碎炒烟出，二件研为细末，酒调二钱。当下蓄血，未止再服，其效如神。

　　〔《衍》〕自然铜。有人饲折翅雁，后遂飞去。今人打扑损伤，研极细末飞过，用当归、没药各半钱，以酒调频服，仍以手摩痛处。

　　〔海〕治坠落车马，筋骨疼痛不止。用玄胡索一两，捣罗为散，不计时服，以豆淋酒调下二钱。

　　〔《本》〕童便治卒血，及心被打内有瘀血者，煎服之，一服一升。

　　〔《山》〕扑伤损，松节煎酒吃。扑重伤，用生姜自然汁四两，香油四两，打匀，无灰酒热调下。

　　上乳香、没药，行污血，调气例。《衍义》云：没药通滞血，打伤扑损疼痛，皆以酒化服。血滞则气壅瘀，气壅瘀则经络满急，经络满急故痛且肿矣。导而行之，则痛肿消焉。

　　〔丹〕打损磕伤疼痛。夜合花末服之，酒下二钱匕，效。

　　治打扑损伤折骨，此药专能接骨。

　　夜合树（即合欢花，去粗皮，炒黑色，四两）芥菜子（炒，一两）上为细末，酒调二钱，澄清临卧服。以粗渣罨疮上，扎缚之。

　　又方用葱白、砂糖二味相等分，烂研敷之，痛立止，且无瘢痕。

　　〔丹〕白蜡属金，金禀收敛坚凝之气，外科之要药，生肌止血定痛，接骨续筋补虚，与合欢皮同入长肉膏药用，极神效。但未曾试，可为药饵否？若合欢皮常试之，炙服之，大有妙理，且有速效，不可不知也。

　　〔《本》〕治打伤接骨方。

