<!-- { "loadSidebar": true } -->
　　〔东垣〕辨脉浮所主病不同，浮者沉之反也，瞥瞥然见于皮毛上，与皮毛相得，微按之则绝无，有如空中之浮云。所主病一则为风，一则为虚。古人云：浮而有热者，虚也；浮而无热者，风也。予谓此未尽善，盖风有八风，寒热温凉，各各不同，其中有风热。止言脉浮，虽不能分别八面之风，兼见脉候，止说浮而已。须兼见的证，单在一脏或两脏相合，亦足以分何脏之病，言风无热则非也。况八风之脉皆见于左手寸脉外侧，若右手行阴道脉中受虚邪贼邪之风，亦于气口外侧显见，推而内之，外而不内者是也。其虚劳脉虽有传变，必显于内侧。六脉互传，皆为不足之病，则是五脏传变，必从四时传变于外，六腑乃受之，如是则胜复之作，不能相过，此之谓也。若浮而弦者风也，见于左关。浮而涩者虚也，见于右寸。

　　〔无择〕寸芤为吐血，微芤为衄血，关芤为更血，为肠痈；尺芤为下焦虚，小便血出。滑为吐，为满，为热，为伏痰，为宿食，为蓄血，为经闭，为咳，为血气俱实。滑而浮散为瘫痪，滑数为结热，滑实为胃热，滑利为妊娠，滑而大小不匀必吐，为病进，为泄利，滑而浮大，小腹痛，溺则阴中痛，大便亦然。又滑为鬼疰。

　　〔《素》〕脉滑曰风。

　　无择：实为热为呕，为痛，为气塞，为喘咳，为大便不禁。实紧为阴不胜阳，为胃寒，为腰痛。弦为寒，为痛，为饮，为疟，为水气，为中虚，为厥逆，为拘急，为寒癖。弦紧为恶寒，为疝瘕，为癖。弦而钩为胁下刺痛。弦长为积，随左右上下为瘀血。

　　〔仲〕弦则卫气不行。

　　〔无择〕紧为寒，为痛，为咳，为喘，为满。浮紧为肺有水。紧滑为蛔动。急为遁尸。紧数为寒热，又为宿食，为吐逆。

　　〔《素》〕盛而紧曰胀。

　　〔《本事》〕记有人患伤寒六七日，心烦昏睡，咽燥，小便白色，自汗。予诊之，寸口尺中俱紧。予曰：寒中少阴之经，是以脉紧。仲景云：脉紧而汗出者，亡阳也，属少阴，法当咽痛而复下痢，盖谓此也。有难之曰：《脉诀》紧脉属七表，仲景以紧脉属少阴，然则紧脉属阳耶？属阴耶？予言：仲景云，寸口脉俱紧者，清邪中于上焦，浊邪中于下焦。又云：阴阳俱紧者，口中气出，唇口干燥，蜷卧足冷，鼻中涕出，舌上滑苔，勿妄治也。又云：紧则为寒。又云：诸紧为寒。又曰：曾为人所难，紧脉从何而来？师云：假令亡汗若吐，以肺里寒，故令脉紧。假令咳者坐饮冷水，故令脉紧。假令下痢，以胃虚故令脉紧。又云：寸口脉微，尺脉紧，其人虚损多汗。由是观之，则是寒邪之气，久客经脉所致，皆虚寒之脉也。其在阳经则浮而紧，在阴经则沉而紧。故仲景云：浮紧名为伤寒。又曰：阳明脉浮而紧者，必潮热。此在阳则浮而紧也，在阴则沉而紧。故仲景云：寸口脉微，尺脉紧，其人虚损多汗，则阴当先绝而不见阳。又云：少阴紧至七八日，自下痢，脉暴微，手足反温，脉紧反去者，此欲解也。此在阴则沉而紧也。仲景云：浮为在表，沉为在里，数为在腑，迟为在脏。欲知表里脏腑，先以浮沉迟数为定，然后兼于证而别阴阳也。

　　〔无择〕洪为胀，为满，为痛，为热，为烦。洪实为癫。洪紧为痈疽，为喘急，亦为胀。

　　洪浮为阳邪，大为祟。

　　〔《素》〕粗大者，阴不足，阳有余，为热中也（《脉要精微论》）。大则病进。（丹溪云：大，洪之别名。其病得之于内伤者，阴虚为阳所乘，故脉大当作虚治之。其病得之于外伤者，邪客于经脉亦大，当作邪胜治之。合二者观之，皆病方长之势也。谓之病进，不亦宜乎。海藏云：君侵臣是也）〔仲〕平人脉大为劳。大则为虚。

　　〔无择〕数为热，为虚，为吐，为痛，为烦渴，为烦满。

　　促（经无文）释曰：其促有五：一曰气，二曰血，三曰饮，四曰食，五曰痰。但脏热则脉促，以气血痰饮留滞，不行则止，促非恶脉也。

　　散（经无文）释曰：六腑气绝于内，则手足寒，上气；五脏气绝于内，则下痢不禁，甚者不仁，其脉皆散，散则不聚，病亦危矣。

　　革为满，为急，为虚寒相搏。妇人为半产漏下。

　　释曰：革者，革也，固结不移之状。三部应之，皆危脉也。

　　微为虚，为弱，为衄，为呕，为泄，为亡汗，为拘急。微弱为少气，为中寒。

　　沉为在里，为实，为水，为寒，为喘，为瘕。沉弱为寒热。沉细为少气，臂不能举。沉滑为风水，为下重。沉紧为上热下冷。沉重而直前绝者为瘀血，沉重而中散者为寒食成。沉重不至寸，细绝者为遁尸。沉紧为悬饮。沉迟为痼冷。沉重为伤暑发热。

　　缓为在下，为风，为寒，为弱，为痹，为疼，为不仁，为气不足，为眩晕。缓而滑为热中。缓而迟虚寒相搏，食冷则咽痛。

　　涩为少血，为亡汗，热气不足，为逆冷，为下痢，为心痛。涩而紧为痹，为寒湿。

　　〔《素》〕脉涩曰痹。

　　丹：脉之状不一，大率多兼见之。人之病有四：曰实，曰热，曰寒，曰虚。故学人诊亦必浮、沉、迟、数为之纲，以察病情。初学人又以浮数为热为有余，沉迟为寒为不足。其间最难体认者，涩脉也。最难调治者，弦脉也。涩脉细而迟，往来难且散，又曰短而止。得此脉者，固为寒，为湿，为血虚，为污血，为气多，然亦有病热与实者。或者得脉之带涩，徒见其有细有迟又散，皆是不足之象，便以为虚而寒，猛浪用药，宁不误人。若夫或因多怒，或因忧郁，或因浓味，或因补剂，燥剂，或因表里无汗，气腾血沸，清化为浊，老痰凝血，胶固杂揉，脉道涩滞，亦见涩状。参之形证，病情斯得。先贤曰：涩而坚，按之不减有力，为中焦实，有伏结，脾肺气寒，实热在胃中，可不慎欤。弦为春令之脉，非春时而见者，木为病也。五脏更相制伏，以防其太过，木为病则肝邪盛矣，肝之盛金之衰也，金之衰火之炎也，火之炎水之弱也，金不足以制木，则土病矣。考之诸家，则曰弦者虚也，为反胃，为痛痹。沉弦为疝瘕，弦长为积病，双弦为寒饮，双弦而迟为心下坚。偏弦，饮也。弦急为腹痛，弦而钩主蜚尸，弦紧而微细主寒积，微弦而伏主不治，弦而大主半产漏下亡血失精，弦而小主寒痹，弦在左寸头痛，弦在右寸水走肠胃，弦在左关怒而血聚，弦在右关寒痛，四肢拘急，弦在趺阳肠痔下血，弦在尺中，小腹痛白肠挺核，木邪风气上极，土败为病，先哲盖常言之矣。惟金因火伏，木寡于畏之论，犹未发明，倘非滋水以降火，浓土以养金，而又以行湿散风导郁，为之辅佐，邪何由去，病何由安。况弦脉为病甚多，而治法又有隔二隔三之异，故不容于自默也。若曰不然，何弦属阳，而仲景列沉涩弱微弦为五阴之数。至于败散残贼之脉，又以弦为之首，涩为之中，其意可见。（蜚，扶滑切）〔无择〕迟为寒，为痛，迟而涩为瘕咽酸。

　　伏为霍乱，为疝瘕，为水气，为溏泄，为停痰，为宿食，为诸气上冲，为恶脓死肌。

　　濡为虚，为痹，为自汗，为气弱，为下重。濡而弱为内热外冷自汗，为小便难。

　　弱为虚，为风热，为自汗。

　　细为血气俱虚，为病在内，为积，为伤湿，为后泄，为寒，为神劳，为忧伤过度，为腹满。细而紧为瘕积聚，为刺痛。细而滑为僵仆，为发热，为呕吐。

　　动为痛，为惊，为痹，为泄，为恐。

　　虚为寒，为脚弱，为虚，为食不消化，为伤暑。

　　结为痰，为饮，为血，为积，为气。

　　释曰：气寒脉缓则为结，气热脉数则为促，虽缓数不同，亦当如促脉分别可也。

　　代者，一脏绝，他脏代至。

　　释曰：代真死脉，不分三部，随应皆是。

　　〔《脉经》〕寸浮则中风，寸芤则胸中积血，寸滑则呕逆，寸实则胸中热，寸弦则胸中急痛，寸紧则头项急，寸洪则热甚于胸中，寸微则阳虚，寸沉则阴中伏阳、胸中痰，寸缓则太阳中湿，寸涩则中气虚，寸迟则阴溢于上，寸伏则胸中积气，寸濡则多自汗，寸弱则阳气虚微。

　　关浮则腹胀满，关芤则肠中积血，关滑则胃寒不能食，关实则胃中切痛，关弦则胃寒不能食，关紧则腹中郁结，关洪则番胃吐食，关微则气结于心下，关沉则心下痛，关缓则腰痛难伸，关涩则血少而留停，关迟则粥浆不入，关伏则肠癖瞑目，关濡则少气精神散，关弱则胃气虚。

　　尺浮则大便干涩，尺芤则小便有血，尺滑则下焦停寒，尺实则小腹胀、小便不禁，尺弦则下焦停水，尺紧则脐腹痛，尺洪则阴绝，尺微则脐下有积，尺沉则腰脚重，尺缓则饮食不消，尺涩则逆冷伤血，尺迟则寒甚于腰脚，尺伏则飧泄谷不化，尺濡则骨肉不相亲，尺弱则阴气内绝。

　　〔《素》〕夫脉者，血之府也，长则气治，短则气病，数则烦心，大则病进，上盛则气高下盛则气胀，代则气衰，细则气少，涩则心痛，浑浑革至如涌泉，病进而色敝，绵绵其去如弦绝者，死。（《脉要精微论》）寸口之脉中手短者，曰头痛。寸口脉中手长者，曰足胫痛。寸口脉中手促上击者，曰肩背痛。脉小弱以涩者，谓之久病。脉滑浮而疾者，谓之新病（以上《平人气象论》）。征其脉小色不夺者，新病也，征其脉不夺，其色夺者，此久病也。征其脉与五色俱夺者，此久病也。征其脉与五色俱不夺者，新病也。推而外之，内而不外，有心腹积也（王注云：脉附臂筋，取之不审，推筋令远，使脉外行而不出外者，心腹积也）。推而内之，外而不内，身有热也（王注云：脉远臂筋，推之令近，远而不近，身有热也）。推而上之，上而不下，腰足清也（“上而不下”《甲乙经》作“聚而不上，治宜举之”也）。推而下之，下而不上，头项痛也（“下而不上”《甲乙经》“作上而不下，用宜抑之”也）。按之至骨，脉气少者，腰脊痛而身有痹也。（以上《脉要精微论》）〔孙〕按开宝寺僧，衣钵甚浓，常施惠于人，孙重之，与往还。一日，谓孙曰：某有一事，于翁约赏罚为戏，可否？孙曰：如何为赏罚？僧曰：若诊吾脉，若知某病，赏三十千为一筵；若不中，罚十千归小僧。孙曰：诺。与之诊，左手无脉，右手有脉，遂寻左手之脉，乃转左臂上，动遥如常。孙曰：此异脉也。医书不载。脉行常道，岂有移易之理，往昔少年为惊扑震动心神，脉脱旧道，乍移臂外，复遇惊扑，不能再归，年岁长大，气血已定，不能复移，目下无病尔。僧曰：某襁褓而扑，皆几死，固宜脉失所，某亦平生无病，亦不曾诊脉，闻公神医，试验之，果神医也。

　　卷之二阴阳脏腑部

　　诊一岁病证相同

