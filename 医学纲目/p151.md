<!-- { "loadSidebar": true } -->
　　金疮止血。杵覆盆花苗敷疮，立止。（《梅师方》）〔《本》〕治金疮血不止兼痛。用血竭末敷，立止。

　　〔《精》〕治恶疮、金疮、刀斧伤见血方。以好降真香为末贴之，入水并无伤痕，绝妙。

　　（方见华佗《中藏》）治刀箭伤出血不止，并骨折。

　　槟榔（一个）木香胡地黄（各三钱）上为末。敷疮口，血立止，又可接骨。

　　〔仲〕金疮方，

　　王不留行散

　　主之。

　　王不留行（十分，八月八日采）蒴细叶（十分，七月七日采）桑根（用白皮根行东南者，三月三日采）甘草（各十分）黄芩（二分）川椒（三分，除目及闭口者出汗）干姜芍药浓朴（各二分）上九味，桑根皮以上三味，烧灰存性勿令过，各别研、杵、筛，合治为散，服方寸匕。小疮即粉之，大疮但服之，产后亦可服。如风寒，桑东南根勿取之。前三物，皆阴干百日用。

　　〔《广》〕金疮血不止痛。白芍药一两，熬令黄，杵细为散，酒后米饮下二钱。并得初，三服渐知。

　　〔《鬼》〕治金疮出血肉。蝙蝠二枚，烧烟尽，以水调服方寸匕。令一日服尽，当下如水血消。金疮肠出欲入之。磁石、滑石各三两，为细末，白米饮送下方寸匕。日再用。（《鬼遗方》）仲景问曰：寸口脉微而涩，法当亡血，若汗出，设不汗者，云何？答曰：若身有疮，被刀斧所伤，亡血故也。

　　〔《脉》〕金疮血出太多，其脉虚细者生；数实者死。金疮在阴处，出血不绝，阴脉不能至阳者死；接阳而复出者生。金疮出血，脉沉小者生；浮大者死。斫疮出血一二石，脉来大者，二十日死。斫刺俱有病，多少血出不自止断者，其脉止。脉来大者，七日死；滑细者生。

　　卷之二十心小肠部扑伤损

　　杖疮

　　〔河〕

　　鬼代丹

　　治打着不痛。

　　无名异（研）没药（研）乳香（研）地龙（去土）自然铜（醋淬，研）木鳖子（去壳，等分）上为末，炼蜜丸如弹子大。温酒下一丸，打不痛。

　　〔《精》〕

　　乳香散

　　治杖疮神效。

　　自然铜（半两，醋淬七次）乳香（三钱）没药（三钱）茴香（四钱）当归（半两）上为细末。每服五钱，温酒调下。

　　鸡鸣散

　　下杖痛腹中恶血甚好。（方见扑伤损。）

　　五黄散

　　治杖疼定痛。

　　黄丹黄连黄芩黄柏大黄乳香（以上各等分）上为细末，新水调成膏，用绯绢帛上摊贴。

　　〔洁〕

　　没药散

　　治杖疮止痛，令疮不移。

　　密陀僧没药乳香（各一两）干胭脂（一两半）腻粉（半两）上细末，次入龙脑少许，若多更妙。烧葱与羊骨髓生用，同研如泥，摊在绯帛上贴之。

　　〔丹〕杖疮痛，用黄柏、生地黄、紫荆皮敷。此皆要药也。只是血热作痛，用凉药去瘀血为先，须下鸡鸣散之类。（鸡鸣散方，见扑伤损条。本草紫荆，破宿血。）又方，用生地黄、黄柏、童便调敷，或加韭汁。不破者，以韭菜、葱头杵贴，冷即易之。膏药用紫荆皮、乳香、没药、生地黄、大黄、黄柏之类。

　　又方，用木耳盛于木杓内，用沸汤浸烂，搅水令干，于砂盆内擂细敷疮上。

　　又方，用大黄、黄柏为末，生地黄汁调敷，如干再敷。

　　又方，用野苎根嫩者，不拘多少洗净，同盐并擂，敷在疮上神妙。伤重多用盐。

　　〔世〕

　　杖疮丹

　　用刘寄奴末六钱，马鞭草末四钱，蜜调敷。如湿者干掺。（马鞭草即铁筅。此方甚妙。）

　　卷之二十心小肠部扑伤损

　　汤火疮

　　〔世〕凡汤火伤，急向火炙。虽极痛，强忍一时即不痛。慎勿以冷物塌之及井底泥敷之，使热气不出，烂入肌肉。

　　〔丹〕火烧，以好酒洗之，又以盐敷其上。如皮塌者，以酒熬牛皮胶敷之。如汤伤，以淋过第二次灰渣敷，立安。热酒伤，糯米粉炒黑末，酒调敷之。治汤火灼未成疮者，用艾白根烧灰，鸡子黄和敷之。如成疮，用白蜜封之，以竹中膜粘贴，日三。

　　〔世〕治汤火疮，麸皮炒黑灰为末，敷上神妙。此方有补性，始终皆可用。治汤火疮，取旧烹银炉中烧过焦黄土研细如粉，以生姜调于帛上，贴之痛止。一方，用溶银锅子细末，油调敷，佳。

　　〔《千》〕治火疮未起。栀子仁烧灰，麻油和封之，浓乃佳。已成疮，烧白糖灰粉敷之，燥即瘥。（用白糖。《葛氏方》）〔垣〕

　　保生救苦散

　　治火烧热油所损，或至肌肉亦脱；一切犬啮损伤并刀斧所伤。

　　用生寒水石，不计多少，为极细末调涂之，或干上，然不如油调，其痛立止。并不作脓，无分毫痛苦楚，日近完复，永无破伤风症。

　　〔《精》〕

　　冰霜散

　　治火烧皮烂大痛。

　　寒水石（生）牡蛎（烧）朴硝青黛轻粉（各等分）上为细末，新水或小油调涂，立止。

　　治汤火所伤，赤烂热痛。

　　赤石脂寒水石大黄（各等分）上为末，以新汲水调涂伤处。

　　〔丹〕治火烧。

　　桐油水银（各等分）上二件，以柳条不住手搅成膏，再入大黄末、石膏末，和以牛皮胶，入少水溶开，外用猫儿肚底毛细剪掺上，贴之。

　　〔罗〕

　　绿白散

　　治汤熨、火烧疼痛。

　　用苦参不拘多少为细末，每用以小油调搽。

　　〔《精》〕凡被汤、热油，痛不可忍，取厕下黑淤泥，量伤大小斟酌多少，次以老姜汁、麻油十分之一，共研令匀，搽伤处立愈。

　　〔世〕以青黛敷之妙。

　　〔丹〕治汤火疮烂者。以黄蜀葵花落者，净器收之，入水些少，待烂成水，敷上神妙。

　　热油浇外痛，以蜜敷之，立安。（《梅师方》）〔《本》〕治火疮败坏。用云母粉同生羊髓和涂之。

　　〔《经》〕治汤火疮，至妙。用刘寄奴为末，先以糯米浆，鸡翎扫伤处后，搽药末在上，并不痛，亦无痕。大凡汤伤，先用盐末掺之，护肉不坏，然后敷药。又方，以榆白皮末，猪脂油涂疮愈。

　　〔世〕治火汤疮。先以酒洗，次以杨梅树皮为末，香油调敷。治汤火疮，用发一束香油煎，以发尽为度，放冷，搽患处验。

　　〔《精》〕治中热油及火烧，除外痛。以丹参八两细锉，以水微调，取羊脂二斤煎。三上三下，以敷疮上愈。（《梅师方》同。）治汤火，

　　至圣膏

　　用鸡子黄十个，入银石器内熬自然油，调好粉敷之，愈。

　　卷之二十心小肠部扑伤损

　　竹木刺、针入肉

　　〔《精》〕凡诸竹木刺入肉中不出，以蛴螬研敷，立出。又方，用白茅根捣敷之，立出。又方，嚼牛膝根罨之，即出。

　　〔《简》〕治竹木刺扎入，深不得出。用乌羊粪捣烂，水和，罨于伤处，浓敷之。曾有庄仆，脚心中刺不得出，苦痛欲死，以此药黄昏敷之，至四更其刺出，遂安。

　　〔《山》〕芦苇刺入肉者，细嚼栗子渣伤处。木竹刺已出痛者，蝼蛄罨之妙。

　　〔《简》〕治针入肉不出。用蝼蛄脑子同硫黄研细调敷，以纸花贴定。如觉痒时，其针自出。

　　〔罗〕

　　神圣膏

　　取针误入皮肤。

　　用车脂不拘多少，成膏摊纸上如钱许。二日一换，三五次其针自出。

　　又取针误入皮肤，用乌鸦翎三五枚，火炙焦黄色，碾为细末，好醋调成膏子，涂在疮上。

　　纸盖一二时针出，效。

　　〔《简》〕治针入肉不出。用双仁杏仁捣烂，以车脂调匀，贴在疮上，其针自出。

　　〔世〕治绣针刺足已出痛者。用黄泥罨之。

　　〔《简》〕主小儿误为诸骨及鱼骨刺入肉不出者。水煮白梅肉研烂，调象牙末，浓敷骨刺处，自软。

　　〔《图》〕生象牙，主诸物刺入肉，刮取屑细研，和水敷疮上，刺立出。如咽中刺，用水调饮之。旧象梳屑尤佳。

　　〔孟〕鱼骨在肉中不出者，嚼吴茱萸封之，骨当烂出。

　　〔丹〕破伤风、血凝心、针入肉游走，三症如神方。用乌鸦翎烧灰存性，研细调一钱服。

　　卷之二十心小肠部扑伤损

　　箭头入肉

　　〔《精》〕治箭镞入骨，不可拔者。

　　巴豆（去壳，微熬）蜣螂并研匀，涂所伤处。须臾痛定又微痒，忍之。待极痒不可忍，便撼动箭镞，拔之立出。

　　（《经验方》同。）〔洁〕出箭头方。

　　蜣螂（不拘多少，全用）麝香上为极细末，拨动箭头，掺药疮口内。

　　〔罗〕

　　踊铁膏

　　取箭头一切针刺入肉，尽皆治之。

　　鼷鼠头（一个，或用入油汁内熬）蝼蛄（四十九枚）芫青（一两）土消虫（十个）巴豆马肉内蛆（焙干）信酱蛆（焙干）夏枯草砂磁石黄丹地骨皮苏木蜣螂（各一两）石脑油（三两）蒿柴灰汁（三升）上将石脑油、蒿柴灰汁文武火熬成膏，次下地骨皮等末令匀，瓷器内放。临时用，量疮势大小点药。良久，箭头自涌出。

　　万全神应丹

　　出箭头、鱼骨、针、麦芒等，远近皆治之。

　　莨菪科（即天仙子苗也）于端午日前一日，持不语戒遍寻上项科。见即取酌中一科根、枝、叶、实全者，口道：先生，尔却在这里。道罢，用柴灰自东南为头围了，用木篦子撅起周回土。次日端午日日未出时，根据前持不语，用木撅只一撅，取出水洗净，不令妇人、鸡犬见，净室中石臼内捣为泥，丸如弹子大，以黄丹为衣，以纸袋封，悬在高处阴干。若有着箭不能出者，以绯绢袋盛此药一丸，放脐中，用绵裹肚系定。先用象牙末贴疮上，后用此药。若箭疮口生合，用刀子微刮开，以象牙未贴之，随出。陕西行省出军，曾用有效。

　　〔《精》〕孙真人治箭镞在咽喉、胸膈及针刺不出方。以蝼蛄捣取汁，滴上三五度，箭头自出。

　　〔《本》〕疗镞不出。捣栝蒌根敷疮，日三易，自出。

　　〔世〕李渤治箭镞不出及恶刺。以齿和鹤虱敷之。

　　〔姚〕毒箭有二种。交广夷俚用焦铜作箭，此一种才伤皮便闷脓沸烂而死。若中之，用饮屎汁，并以敷之亦可，惟此最妙。又有一种，用射以涂箭镞，人中之亦困。若着宽处不死，近腹亦宜急治。今葛氏方治射者是。（葛氏方：用蓝汁、大豆、猪、羊血解之。）

　　卷之二十心小肠部扑伤损

　　漆疮

　　〔《千》〕疗漆疮方。用汤浸芒硝，冷洗之。又矾石亦可。

　　〔丹〕漆疮。通身面目肿者亦治。苦，五月五日采，曝干。《食疗》云：生食亦可。汉椒汤洗之妙。生姜真汁敷，亦可。（音燠，本草有。）〔世〕治漆疮。用生紫苏摩擦之，累效。又方，用人乳汁敷之，妙。

