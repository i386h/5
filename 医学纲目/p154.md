<!-- { "loadSidebar": true } -->
　　治痞积，消食强胃。（海藏云：本仲景枳术汤也，今易老改为丸。治老幼虚弱，饮食不化，或脏腑软弱者。）枳实（去穣，麸炒，一两）白术（二两）上为末，荷叶裹，烧饭为丸，如桐子大。每服五十丸，白术汤下。服白术者，本意不取其食速化，但久服令人胃气强实，不复伤也。

　　曲枳术丸

　　治为人强食所致，心胸满闷不快。

　　神曲（炒）麦（炒）枳实（炒。各一两）白术（二两）上为末，荷叶烧饭为丸。每服五十丸。

　　木香枳术丸

　　破滞气，消饮食，开胃进食。

　　木香枳实（各一两）白术（二两）照前法为丸服。

　　又方开胃进食。

　　木香（三钱）人参干姜（各一钱半）枳实（一两）白术（二两）照前荷叶烧饭为丸。食前白汤服三五十丸，忌饱食。

　　槟榔丸

　　消食破滞气。

　　槟榔（三钱）木香（二钱）陈皮（五钱）甘草（一钱）人参（二钱）上为末，蒸饼丸。每服二三十丸，食前白汤下。

　　〔罗〕

　　木香槟榔丸

　　疏三焦，宽胸膈，破痰饮，快气润肠。

　　神曲皂角（去皮，酥炙）郁李仁（去皮。各一两）杏仁（去皮尖，炒）木香槟榔青皮（去白）枳壳（麸炒。各一两）上为末，再用皂角四两，水一碗，浸一日，揉膏入熟蜜少许为丸，桐子大。每服五十丸，淡姜汤下。

　　〔丹〕

　　保和丸

　　治食积、酒积。

　　山楂肉（一两）半夏（姜制）萝卜子（炒。各五钱）神曲（三钱）麦芽（炒，三钱）黄连（炒，半两）陈皮（半两）上为末，酒糊丸服，或用神曲糊为丸尤妙。

　　大安丸

　　脾经消导之剂。虚者宜斟酌用之。

　　山楂（二两）神曲（炒）半夏（制）茯苓（各一两）陈皮（五钱）白术（二两）连翘（五钱）萝卜子（炒，半两）上为末，神曲糊丸服。一方无白术。

　　三黄枳术丸

　　治伤肉、食、湿、面、辛辣、浓味之物，填塞闷乱，胸膈不快。

　　黄芩（二两）黄连（酒炒）大黄（煨）神曲（炒）白术陈皮（各一两）上为末，汤浸蒸饼为丸，如绿豆大。每服五十丸，白汤下。

　　〔垣〕

　　除湿益气丸

　　治伤湿面，心腹满闷，肢体沉重。

　　枳实（炒）白术黄芩（生）神曲（炒。各一两）红花（三分）萝卜子（炒熟，半两）上为末，荷叶饭丸。每服五十丸，白汤下。

　　上二黄丸

　　治伤热食痞闷，兀兀欲吐，烦乱不安。

　　黄芩（二两）黄连（酒洗，一两）升麻柴胡（各三钱）甘草（二钱）枳实（炒，半两）上为末，汤浸蒸饼丸。每服六七十丸，白汤下。

　　枳术导滞丸

　　治伤湿热之物，不得旋化而作痞满，闷乱不安。

　　黄芩茯苓白术黄连（各三钱）泽泻（二钱）枳实（炒）神曲（炒。各五钱）大黄（二两）上为末，汤浸蒸饼为丸。白汤下五七十丸。

　　白术丸

　　治伤豆粉、湿面、油腻之物。

　　白术（一两）半夏（制，一两）橘红（七钱）神曲（炒）枳实（炒。各一两）黄芩（半两）枯白矾（三分）上为末，汤浸蒸饼为丸。量所伤多少加减服之。如素食，多用干姜，故以黄芩泻之。

　　〔梅〕食狗肉不消，心下坚或腹胀，口干，发热妄语，煮芦根汁饮之。

　　〔《千》〕食鱼脍及生肉，在胸膈不化，必成瘕。捣马鞭草汁饮之，饮生姜水亦易消。

　　〔〔垣〕〕

　　半夏枳术丸

　　治因冷食内伤。一方有泽泻一两，有小便淋故也。

　　半夏（姜制，二两）枳实（炒，一两）白术（一两）上为末，荷叶饭为丸。如伤食寒热不调，每服加上二黄丸十丸，白汤下。

　　木香干姜枳术丸

　　破滞气，消寒饮食。

　　木香（三钱）干姜（炮，五钱）枳实（炒，一两）白术（一两半）上为末，荷叶饭为丸。食前白汤服四五十丸。

　　丁香烂饭丸

　　治食伤太阴。又治卒心胃痛。

　　丁香（一钱）丁皮（三钱）甘草（炙，一钱）甘松（净）砂仁益智仁（各三钱）三棱（炮，一钱）广术（炮，一钱）香附（五钱）木香（一钱）上为末，汤浸蒸饼为丸。白汤服，或细嚼亦可。

　　〔丹〕

　　小胃丹

　　芫花（好醋拌匀，过一宿，于瓦器内不住手搅，炒令黑，不令焦）甘遂（湿面裹，长流水浸半日，洗晒干。一云水浸，冬七日，春秋五日。或用水煮亦可）大戟（水煮一时，洗晒干。

　　各半两）大黄（湿纸裹煨，勿焦，切，焙干，再以酒润，炒熟焙干，一两半）黄柏（炒，三两）上为末，以白术膏丸，如萝卜子大。临卧津液吞下，或白汤送下。取其膈上湿痰热积，以意消息之。欲利，空心服。（一方加木香、槟榔各半两，蒸饼丸，每服七八十丸。）〔《本》〕治中酒不醒及伤食。

　　巴豆（去油，三粒）乌梅（二枚）丁香（三粒）胡椒（五粒）上为末，入饭同杵二三千下，为丸如桐子大。细嚼，丁香汤下五七丸，小儿一丸。

　　〔仲〕备急丸治尺寸俱盛，填塞闷乱。（方见卒中门。）〔垣〕

　　蠲饮枳实丸

　　逐饮消痰，导气清膈。

　　枳实（麸炒）半夏（制）橘红（各二两）黑丑（取头末，三两）上为末，水煮面糊为丸。每服五十丸，食后生姜汤下。如所伤饮食在胸膈间，兀兀欲吐，返覆闷乱，以物探吐之，甚者用瓜蒂散。

　　〔仲〕人病有宿食，何以别之？曰：寸口脉浮而大，按之反涩，尺中亦微而涩，故知有宿食，用大承气汤下之。（方见伤寒。）脉数而滑者，实也，此有宿食，下之愈，宜大承气汤。下痢不饮食者，宿食也，亦宜大承气汤下之。脉紧如转索无常者，有宿食也。（《脉经》云：寸口脉紧，胸中有宿食不化。）〔藏〕

　　金露丸

　　治内伤心痞，气不升降，水谷不消。

　　大黄（一两）枳实（炒，五钱）桔梗（二两）牵牛（二钱五分）上为末，荷叶饭为丸。白汤下三五十丸。食后常服，减半。（一方姜糊丸。）〔垣〕

　　木香见丸

　　治伤生冷硬物，心腹满闷疼痛。

　　巴豆霜（五分）京三棱（煨）神曲（炒）石三棱（去皮穣。各一两）木香（二钱）香附（半两）升麻（三钱）草蔻（煨熟取心，五钱）柴胡（三钱）上为末，汤浸炊饼为丸，如绿豆大。每服一二十丸，白汤送下。

　　三棱消积丸

　　治伤生冷硬物，不能消化，心腹满闷。

　　京三棱（炮，七钱）广术（炮，七钱）青皮陈皮（各五钱）丁皮益智（各五钱）神曲（炒，七钱）茴香（炒，半两）巴豆（和米，皮炒焦，去米）上为末，醋面糊为丸，如桐子大。每服十丸至二十丸，温姜汤下。食前服，量虚实加减。

　　得更衣，止后服。

　　感应丸

　　治中虚积冷，气弱有伤，停积胃脘不能传化。或因气伤冷，或因饥饱伤食，饮酒过多。心下坚满，两胁胀痛，心腹大痛，霍乱吐泻，大便频数，后重迟涩，久痢赤白，脓血相杂，米谷不化，愈而复发。又治中酒呕吐，痰逆恶心，喜睡头旋，胸膈痞满，四肢倦怠，不思饮食。不拘新旧冷积，并皆治之。

　　木香肉豆蔻丁香（各一两半）干姜（炮，一两）巴豆（七十个，去皮心膜，研出油）杏仁（一百四十粒，汤泡去皮尖，研）百草霜（二两）上前四味为末，外入百草霜研，与巴豆、杏仁七味同和匀。用好蜡六两溶化成汁，以重绢滤去渣；更以好酒一升，于银石器内煮蜡数沸，倾出。候酒冷，其蜡自浮于上。取蜡秤用丸。春夏修合，用清油一两，铫内熬令香熟，次下酒煮蜡，同化成汁，就铫内乘热拌和前项药末。秋冬修合，用清油一两半同煎，煮熟成汁，和前药末成剂，分作小锭子，油纸裹放，旋丸服之。每三十丸，空心姜汤下。

　　神应丸

　　治一切冷物、冷水及乳酪伤。小腹痛，肠鸣，米谷不化。

　　巴豆杏仁干姜百草霜（各半两）丁香木香（各二钱）黄蜡（二两）上先将黄蜡用好醋煮去渣秽，将巴豆、杏仁同炒黑烟尽，研如泥。春夏入香油半两，秋冬八钱，溶开，下杏仁、巴豆搅匀，次下木香、丁香等末研匀，搓作锭子，油纸裹旋丸，桐子大。

　　每米饮下三五十丸，食前，日三服。大有效。

　　雄黄圣饼子

　　巴豆（一百枚，去油膜）雄黄（半两）白面（十两，炒，又罗过）上三味，内除白面，余同为细末，共面和匀，用新水搅和，做饼如手大，以水再煮，浮于汤上，看硬软捏作饼子。每服五七饼，加至十饼、十五饼，嚼食。一饼，利一行；二饼，利二行。

　　食前茶酒任下。

　　〔洁〕人之生也，由五谷之精，化五味之备，故能生形。经曰：味归形。若伤于味，亦能损形。

　　今饮食过节，以致肠胃不能胜，气不及化，故伤焉。经云：壮火食气，气食少火，壮火散气，少火生气。又云：饮食自倍，肠胃乃伤。以失四时之调节，故能成病，脉在气口。经曰：气口脉盛伤于食，心胃满而口无味。口与气口同，口曰坤者，口乃脾之候，故胃伤而气口紧盛。夫伤有多少、有轻重，如气口一盛，得脉六至，则伤于厥阴，乃伤之轻也，枳术丸之类主之。气口二盛，脉得七至，则伤于少阴，乃伤之重也，雄黄圣饼子、木香槟榔丸、枳壳丸之类主之。气口三盛，脉得八至九至，则伤太阴，填塞闷乱，则心胃大痛，备急丸、神保丸、消积丸之类主之。兀兀欲吐不已，俗呼食迷风是也。经曰：上部有脉，下部无脉，其人当吐，不吐者死，瓜蒂散主之。如不能吐，是无治也。经曰：其高者，因而越之，此之谓也。备急下之亦可。

　　槟榔丸

　　治饮食过多，心腹胀闷。

　　槟榔（二钱半）陈皮牵牛（各一两）木香（二钱半）枳实（炒，一两）上为末，醋糊丸。生姜汤下三四十丸。

　　煮黄丸

　　治饮食过多，心腹胀满，胁肋走气，癖刺痛如神。

　　雄黄（研，一两）巴豆（五钱，去皮心，研如泥）上入白面二两，同研匀，滴水丸，如桐子大。滚浆水煮十二丸，滤入冷浆水内，令沉冷，每用时，用浸药冷浆下一丸，一日十二时尽十二丸，以微利为度，不必尽剂。

　　〔仲〕宿食在上脘，当吐之，宜瓜蒂散。又云：凡血虚者，不可吐。

　　〔垣〕

　　瓜蒂散

　　治大满大实，气上冲逆，上部有脉，下部无脉，填塞闷乱者用之。如尺寸俱盛者，宜用备急丸。

