<!-- { "loadSidebar": true } -->
　　瓜蒂（炒）赤小豆（煮，等分）上为细末。每服二钱，温浆水调下，取吐为度。仲景以香豉七合，煮取汁和散一匕服之。若不至两尺脉绝者，不宜便服此药，恐损元气，令人胃气不复。若止胸中窒塞，闷乱不通，以物探之，得吐则已。如探不去，方以此剂吐之。或曰：盛食填塞，胸中痞乱，两寸脉当用事，今反两尺脉不见，其理安在？曰：胸中有食，是木郁宜达，故探吐之。食者物也，物者坤土也，是足太阴之号也。胸中者肺也，为物所塞。肺者，手太阴金也。金主杀伐，与坤土俱在于上而旺于天。金能克木，故肝木发生之气伏于地下，非木郁而何？吐去上焦阴土之物，木得舒畅，则郁结去矣。食塞于上，脉绝于下，若不明天地之道，无由达此至理。水火者，阴阳之征兆，天地之别名也。故独阳不生，独阴不长。天之用在于地下，则万物生长；地之用在于天上，则万物收藏。此乃天地交而万物通也，此天地相根之道也。故阳火之根本于地下，阴水之源本于天上，故曰水出高源。故人五脏主有形之物。物者，阴也。阴者，水也。右三部脉主之，偏见于寸口。食塞于上，是绝五脏之源，源绝则水不下流，两尺脉之绝，此其理也。何疑之有？然必视所伤之物冷热，随症加减。

　　如伤冷物一分，热物二分，则用寒药二停，热药一停，随时消息。经云：必先岁气，无伐天和，此之谓也。

　　〔海〕秦生好服三生茶及冷物，成积而痼寒，脉非浮非沉，上下内外按举极有力，坚而不柔，触指突出肤表，往来不可以至数名，纵横不可以巨细状，此阴症鼓击脉也。一身流行之火萃于胸中，寒气逼之，故搏大有力。与真武、四逆、理中等汤丸，佐以芍药、茴香，使不僭上。每日服百丸，夜八十丸，至夜出汗而愈。

　　〔洁〕既有三阴可下之法，亦必有三阴可补之法。予故云：内伤三阴可用温剂。若饮冷内伤，虽云损胃，未知色脉各在何经：若面色青黑，脉浮沉不一，弦而弱者，伤在厥阴；若面色红赤，脉浮沉不一，细而微者，伤在少阴；若面色黄洁，脉浮沉不一，缓而迟者，伤在太阴也。如伤在厥阴肝之经，当归四逆汤加吴茱萸生姜汤之类主之。（方见伤寒。）伤在少阴肾之经，宜服通脉四逆汤。（方见伤寒。）伤在太阴脾之经，理中丸汤主之。大便软者宜汤，结者宜丸。（方见伤寒。）〔海〕唐臣嗜冷食，遂成阴症。脉迟七八至一止，后仅三至。予亟与温剂数服，四五日不解。

　　遂续进三服，一日脉生，大汗而解。

　　〔罗〕阴气者，静则神藏，躁则消亡。饮食自倍，肠胃乃伤。谓食物无贪于多，贵在有节，所以保冲和而遂颐养也。若贪多务饱，饫塞难消，徒积暗伤，以召疾患。盖食物饱甚，耗气非一；或食不下而上涌，呕吐以泄真元；或饮不消而作痰，咯唾以耗神水，大便频数，而泄耗谷气之化生，溲便滑利，而浊耗源泉之浸润。至于精清冷而下漏，汗淋漓而外泄，莫不由食物过伤，滋味太浓。如能节满意之食，省爽口之味，当不至于饱甚，即顿顿必无伤，物物皆为益，津液内蓄，精华和凝，邪毒不能犯，疾无由作矣。

　　卷之二十一脾胃门内伤饮食

　　胎前伤食

　　〔《本》〕治妇人有孕伤食，宜服

　　木香丸

　　木香（二钱）三棱白茯苓人参（各三钱）上为末，面糊丸。每服三十丸，熟汤下。

　　治妊娠气不和调，饮食少味，宜服

　　白术散

　　白术紫苏（各一两）白芷人参诃子皮川芎青皮（各半两）甘草（一钱）上为末。每服二钱，水一盏，姜三片，煎至七分，不拘时温服。妊娠伤食，又当于前条伤饮食之轻剂参酌用之。

　　经云：饮食自倍，肠胃乃伤。又云：阴之所生，本在五味。阴之五宫，伤在五味。若妊妇饮食不节，生冷毒物恣意食啖，致脾胃之疾。故妊娠伤食，难得药效，惟此二方稳便。

　　卷之二十一脾胃门内伤饮食

　　百病皆生于痰

　　〔仲〕有痰饮，有悬饮，有溢饮，有支饮。其人素盛今瘦，水走肠间，沥沥有声，谓之痰饮。病痰饮者，当以温药和之。（又云：心下有痰饮者，苓桂甘术汤主之。）饮后水流在胁下，咳唾引痛，谓之悬饮。病悬饮者，十枣汤主之。（方见伤寒。）留饮者，胁下痛引缺盆，咳嗽则转甚。

　　胸中有留饮，其人短气而渴，四肢历节疼，脉沉者有留饮。饮水流行，归于四肢，当汗出而不汗出，身体疼重，谓之溢饮。病溢饮者，当发其汗，大青龙汤、小青龙汤主之。（二方并见伤寒）咳逆倚息，短气不得卧，其形如肿，谓之支饮。人咳数年，其脉弱者可治；实大数者死。其脉数者，必苦冒眩，其人本有支饮在胸中故也，治属饮家。支饮亦喘而不能卧，加短气，其脉平也。

　　水在心，心下坚筑短气，恶水不欲饮。水在肺，吐涎沫，欲饮水。水在脾，少气身重。水在肝，胁下支满，嚏而痛。水在肾，心下悸。

　　呕吐是水饮在心胁。仲景云：呕吐，心下痞者，胸中有水，宜半夏茯苓汤主之。又云：呕家本渴，今反不渴，心下有支饮故也，小半夏汤主之。又云：先渴却呕者，水停心下，小半夏加茯苓汤主之。罗谦甫云：痰饮为患，或呕吐恶心，或头眩心悸，或半身不快，或为寒热，并二陈汤主之。（方见丹溪痰门。）眩悸是饮。仲景云：卒呕吐，心下痞，眩悸者，膈间有水，半夏加茯苓汤主之。（方见呕吐。）又云：瘦人脐下有悸，吐涎沫而癫眩者，此水也，五苓散主之。（方见呕吐。）又云：胸满目眩者，苓桂术甘汤主之。（方见短气。）又云：心下有支饮，其人苦冒眩，泽泻汤主之。（方见眩门。）〔仲〕膈上病痰，满喘咳吐，发则寒热背痛腰疼，目泣自出，其人振振身剧，必有伏饮。

　　（治见振条。）脉大心下有留饮，其人背寒冷。病患臂不时疼痛，其脉沉细，非风也，必有饮在上焦。其脉虚者为微劳，营卫气不和故也，久久自瘥。（脉虚，茯苓丸；不虚，控涎丹。）胸满是饮。仲景云：支饮胸满者，浓朴大黄汤主之。（方见胀满。）又云：心下有痰饮，胸胁支满，目眩，苓桂术甘汤主之。（方见短气。）渴燥，是水饮在肠胃所生。仲景云：渴而小便不利，宜五苓散主之。又云：先渴却呕者，为水停心下，小半夏加茯苓汤主之。又云：腹满口舌干燥，此肠间有水气，防椒苈黄丸主之。

　　但因水所在之处不同，而所兼之症不一也。

　　自利有饮，故丹溪治久痢皆吐之，去胶痰自愈。又仲景云：病者脉伏，其人欲自利，利反快，虽利心下续坚满，此为留饮欲去故也，甘遂半夏汤主之。（方见泄泻。）又云：小便不利，四肢沉重疼痛，自利者，此为水气，宜用真武汤去芍药加干姜主之。久病伤寒表不解，呕咳自利者，此为水气，宜服小青龙汤去麻黄加芫花主之。尺肤粗如枯鱼之鳞者，水饮候也。（全文见诊）色鲜明者有留饮。

　　〔《素》〕肝脉而散，色泽者，当病溢饮。溢饮者，暴渴多饮，而易入肌皮肠胃之外也。

　　（脉要精微论）肝脉涩甚为溢饮。（全文见治虚实法。）〔仲〕脉双弦者饮也。皆大下后善虚，脉偏弦者饮也。肺饮不弦，但苦喘短气。脉弦数，有寒饮，冬夏难治。脉沉而弦者，悬饮内痛。脉浮而细滑者伤饮。

　　〔孙〕帛铺刘员外，患伤寒六七日，昼夜不得眠，方眠即起，方起即倒，未尝少息，看待厌倦。召孙，孙曰：若言是气，必喘作。今无此症，非气也。时复身上冷汗出，尺寸脉皆沉，关中亦沉，重诊之鼓击于指下，此痰积寒聚于胸中也。遂用陈皮、半夏、干姜三物各一两为饮。姜半两捶碎，以水两碗煎七分，去渣分二服。服药经时遂睡，经一昼夜不苏。既觉，下痰一块如鸡子大．其疾遂愈。凡痰症皆有冷汗，其症明矣。

　　〔丹〕风痰多见奇症。凡风痰病，必用风痰药，白附子、天麻、雄黄、牛黄、僵蚕、皂角之类。

　　湿痰，多见倦怠软弱。湿痰，宜用苍、白二术，又用油炒半夏。

　　痰清者属寒，用

　　二陈汤

　　之类。

　　半夏陈皮茯苓甘草每服四钱，加生姜七片，乌梅一个煎，不拘热服。呕吐甚者，加丁香。

　　导痰汤

　　半夏（四两）南星橘红枳壳赤茯苓（各半两）甘草姜水煎服。

　　燥湿痰方

　　南星（制）半夏（制。各半两）蛤粉（二两）青黛为衣。

　　热痰多挟风，外症为多。用青黛、黄连、天花粉，大快膈上热痰。痰因火盛逆上者，治火为先，白术、黄芩、石膏之类。中气不足，加参、术、黄芩，假之以降其热也。食积痰，神曲、麦、山楂。欲吐食积痰，用萝卜子油炒为末，浆水调下，探而吐之。食积痰必用攻，若气虚者，用补气药送。老痰，海石、半夏、栝蒌、香附、五倍子，佐他药大治顽痰。郁痰，僵蚕、杏仁、栝蒌、诃子、贝母、五倍子。痰而脾虚者，清中气，二陈汤加白术之类，兼用升提药。内伤挟痰，必用参、术、之类，多用姜汁传送，或加半夏之类，虚甚加竹沥。眩晕嘈杂，乃火动其痰，用二陈汤加栀子、芩、连之类。噫气吞酸，此系食郁有热，火气上动，以黄芩为君，南星、半夏、橘红为臣，热多加青黛。喉中如有物，咯不出、咽不下，此老痰也，重者吐之，用瓜蒂散，气实用荆沥。（仲景用半朴茯姜治之神验。）痰结核在咽喉中，燥不能出入，化痰药内加咸药软坚之味，栝蒌仁、杏仁、海石、桔梗、连翘，少佐以朴、硝、姜，蜜丸噙化。凡人身上中下有块是痰，问其平日好食何物，吐下后，方用药。痰之为物，随气升降，无处不到。痰在肠胃间，可下而愈。痰在经络中，非吐不可出，吐中就有发散意。痰在膈上，必用吐之，泻亦不出。痰胶固者，及脉浮者，俱用吐法。（吐法见治法门上下条。）痰在胁下，非白芥子不能达。

