<!-- { "loadSidebar": true } -->
　　〔丹〕恶心有热、有痰，皆用生姜，随证用药。

　　〔仲〕病患胸中似喘不喘，似呕不呕，似哕不哕，彻心中愤愤然无奈者，

　　生姜半夏汤

　　主之。

　　半夏（半斤）生姜（一升）上二味。以水三升煮半夏，取二升，内生姜汁煮取二升半，少冷，分四服，日三、夜一。服止，停后服。

　　〔垣〕

　　茯苓半夏汤

　　治胃气虚弱，身重有痰，恶心欲吐。是邪气羁绊于脾胃之间，当先实其脾胃。

　　炒曲（三钱）大麦（半两，炒黄）陈皮天麻（各二钱）白术白茯苓半夏（各一两）上为粗未。每服五钱，水二盏，生姜五片，煎至一盏，去渣热服。

　　柴胡半夏汤

　　治旧有风症，不敢见风，眼涩眼黑，胸中有痰，恶心，兀兀欲吐，但遇风觉皮肉紧，手足难举，动重如石。若在暖室，少出微汗，其症随减，再遇风，病复如是。

　　半夏（二钱）炒曲（一钱）生姜（三片）柴胡升麻（各五分）苍术（一钱）本（五分）白茯苓（七分）上为粗末，只作一服，水二盏，煎至五沸，去渣温服。

　　〔张文仲〕治胃气冷，吃食即欲得吐。以白豆蔻仁三枚捣筛更研细，好酒一盏微温调之，并饮三两盏佳。

　　〔仲〕病患欲吐者，不可下之。

　　〔云〕

　　蒲黄散

　　治产后三四日，恶露不下，呕逆壮热。

　　芍药（二两五钱）知母（二两）生姜当归蒲黄（各二两）红花（五钱）荷叶心中蒂（一个）生地汁（一盏）上咀，水二升，煎至一升，去渣，下蒲黄，煎数沸，空心分三服。

　　疗产后呕吐不止。

　　橘红（一两）半夏曲甘草（各五钱）藿香（一两）上为细末。每服三钱，姜三片，水煎。

　　〔《大》〕

　　开胃散

　　治产后胃气不和，呕吐不止，全不纳饮食。

　　诃子肉（一两半）人参（一两）甘草（半两）上三味为细末。别以半夏半分，生姜一分，葱白二七茎，水二大盏，煎至六分，去渣，分为二服。

　　卷之二十二脾胃部呕吐膈气总论

　　呕苦水

　　〔丹〕郑宅如夫人，清早呕苦水，脉涩而微，起转如常，此胃弱而上脘有湿也。

　　黄芩（七钱）滑石（一两半）苍术（一两炒）飞矾（二两）陈皮（一两）山楂（一两）半夏（一两）桔梗（五钱）炒芩（五钱）姜水煎服。

　　刺灸呕苦，独取胆与胃。《经》云：善呕，呕有苦，长太息，邪在胆，逆在胃，胆液泄则口苦，胃气逆则呕苦。故曰呕取胆三里，以下胃气；逆则刺少阳血络，以开胆逆，却调虚实，以去其邪。又云：口苦呕宿汁，取阳陵泉是也。

　　运气呕苦皆属燥。《经》云：阳明在泉，燥淫所胜，病善呕，呕有苦。又云：阳明之胜，呕苦，治以苦温、辛温是也。

　　卷之二十二脾胃部呕吐膈气总论

　　吐酸吞酸

　　〔丹〕或曰：吞酸，《素问》明以为热；东垣又以为寒，何也？予曰：吐酸与吞酸不同，吐酸，是吐出酸水如醋，平时津液随上升之气郁积而成积，成积既久，湿中生热，故从木化，遂作酸味，非热而何。其有郁积之久，不能自涌而出，伏于肺胃之间，咯不得上，咽不得下，肌表得风寒则内热愈郁，而酸味刺心，肌表温暖，腠理开发，或得香热汤丸，津液得行，亦可暂解，非寒而何。《素问》言热者，言其本也；东垣言寒者，言其末也。但东垣不言外得风寒而作收气立说，欲泻肺金之实，又谓寒药不可治酸，而用安胃汤、加减二陈汤，俱犯丁香，且无治热湿郁积之法，为末合经意。予尝治吞酸，用黄连、茱萸各制炒，随时令迭为佐使，苍术、茯苓为辅，汤浸蒸饼为小丸吞之。仍教以食蔬果自养，则病易安。吞酸用吴茱萸顺其性而折之，此反佐之法也，必须以炒黄连为君。

　　咽醋丸

　　茱萸（去枝梗，半两，煮，晒干）陈皮（去白，五钱）黄芩（炒，五钱）苍术（七钱半）黄连（一两，细切，用陈壁泥同炒）上为细末，曲糊丸，桐子大。

　　参萸丸可治吞酸，不可治自利。（方见泄泻。）〔《兵部手集》〕治酸心，每醋气上攻如酸醋。茱萸一合，水三盏，煎七分，顿服，纵浓亦强服。

　　〔梅〕治酸心。槟榔四两，陈皮二两，细捣为末，空心生蜜汤下方寸匕。

　　〔丹〕丈夫因外感凉气，与宿饮相搏，心下酸戚，呕清水，后有红。

　　青皮（三钱）黄芩（钱半）人参（二钱）紫苏木通甘草枳壳（二钱）桔梗（钱半）麻黄（五分）〔垣〕病机云：诸呕吐酸，皆属于热。辨云：此上焦受外来客邪也，胃气不受外邪故呕。《伤寒论》云：呕家虽有阳明证，不可攻之。是未传入里，三阴不受邪也。亦可见此证在外也，仲景以生姜、半夏治之。孙真人云：呕家多用生姜，是呕家圣药。以杂病论之，呕吐酸水者，甚则酸水浸其心，不任其苦；其次则吐出酸水，令上下牙酸涩不能相对，以大辛热剂疗之必减。吐酸，呕出酸水也。酸味者，收气也，西方肺金旺也。寒水乃金之子，子能令母实，故用大咸热之剂泻其子，以辛热为之佐，以泻肺之实。以病机之法作热攻之者，误矣。

　　盖杂病醋心，浊气不降，欲为中满，寒药岂能治之乎。

　　加减二陈汤藿香安胃散（二方并见前呕吐、痰饮门。）〔《本》〕予平生有二疾，一则下血，二则膈中停饮。下血有时而止，停饮则无时。始因年少时夜坐为文，左向伏几案，是以饮食多坠向左边。中夜以后稍困乏，必饮酒二三盏，既卧就枕，又向左边侧睡。气壮盛时殊不觉，三五年后，觉酒止从左边下漉漉有声，胁痛，饮食外减，十数日必呕数升酸水。暑月止是右边身有汗，常润，左边病处绝燥。遍访名医及海上方服之，少有验者，间或中病，止得月余复作。其补如天雄、附子、矾石，其利如牵牛、甘遂、大戟，备尝之矣。予后揣度之，已成癖囊，如潦水之有科臼，不盈科不行，水必盈科而行也。清者可行，浊者根据前停蓄，盖下无路以出之也。是以积之五七日必呕而去，稍宽，数日复作。脾土恶湿，而水则流湿，莫若燥脾以胜湿，崇土以堆科臼，则疾当去矣。于是悉屏诸药，一味服苍术，三月而除。

　　自此后一向数年，不吐不呕，胸膈宽，饮啖如故，暑月汗周体而身凉，饮亦从中下。前此饮渍其肝，目亦多昏眩，其后灯下能书细字，皆苍术之力也。其法：苍术一斤，去皮切末之，用白芝麻半两，水二盏，研摅取汁；大枣十五枚，烂煮去皮、核研，以麻汁匀研成稀膏，搜和入臼熟杵，丸如桐子大，干之。每日空腹温汤吞下五十丸，加至一百丸、二百丸。忌桃、李、雀鸽。初服时，必膈微燥，且以茅术制之。觉燥甚，再进山栀子散一服，久之不燥也。予服半年以后，止用燥烈味极辛者，削去皮，不浸，极有力，亦自然不燥。山栀散用山栀一味，干之为末，沸汤点服。故知久坐不可伏向一边，时或运动，亦调息之法。

　　治酒癖停饮，吐酸水，

　　干姜丸

　　（《圣惠方》）干姜葛根枳壳橘红前胡（各五钱）白术半夏曲（各一两）茱萸甘草（各一分）上细末，炼蜜丸，如桐子大。每服三十丸，用米饮服有效。

　　治中风痰涎饮眩瞑，呕吐酸水，头痛恶心。

　　半夏（二两）南星白附（各一两）上并生为末，滴水丸，如桐子大，以生面裹衣，阴干。每服十丸至二十丸，生姜汤下。

　　〔子和〕棠溪张凤村，一田叟姓杨，其病呕酸水十余年。本留饮，诸医皆以燥剂治之。中脘脐，以火艾燔针刺之，疮未尝合。戴人以苦剂越之，其涎如胶，乃出二三升，谈笑而愈。

　　运气吐酸，皆属于热。经云：诸呕吐酸，皆属于热。又云：少阳之胜，欲呕。呕酸，治以辛寒是也。

　　〔东〕吐宿汁，吞酸：章门神光

　　卷之二十二脾胃部呕吐膈气总论

　　呕吐清水

　　〔《本》〕一味苍术丸治呕吐清水如神。（方见吐酸湿条。）〔仲〕

　　茯苓饮

　　治心胸中有停痰宿水，自吐出水后，心胸间虚，气满，不能食。消痰气，令能食。

　　茯苓人参白术（各三两）枳实（二两）陈皮（五钱）生姜（四两）上六味，水六升，煮取一升八合，分温三服，如人行八九里进之。

　　〔丹〕盛兄两手麻弦，饮后呕清水。

　　神曲苍术香附（各五钱）益元散（一两）半夏（七钱半）上为末，姜汁浸，蒸饼为丸。

　　〔仲〕渴欲饮水，水入则吐者，名曰水逆，五苓散主之。（方见伤寒。）〔丹〕施卜，年四十，因灸艾火太多，病肠内下血粪，肚痛。今痛自止，善呕清水，食不下，宜清胃口之热。

　　黄芩（五分）陈皮地黄（各一钱）白术（一钱半）连翘（钱半）甘草茯苓（五分）生姜（三片）〔《千》〕治痰饮水吐无时节者，其源因冷冻饮料过度，遂令脾胃气羸，不能消于饮食，饮食入胃，则皆变成冷水，反吐不停，皆

　　赤石脂散

　　主之。

　　赤石脂一斤，捣筛服方寸匕。酒饮时稍加至三匕服，尽一斤，终身不吐痰水。又不下痢，补五脏，令人肥健。有人痰饮，服药不愈，用此方愈。

　　运气呕吐清水有二：一曰湿。经云：太阴之复，呕而密默，唾吐清液，治以甘热是也。

　　二曰寒。经云：诸病水液，澄澈清冷，皆属于寒是也。

　　卷之二十二脾胃部呕吐膈气总论

　　呕沫

　　〔仲〕干呕，吐逆，吐涎沫，

　　半夏干姜散

　　主之。

　　半夏干姜（各等分）上二味，杵为散。取方寸匕，浆水一升半，煎取七合，顿服之。

　　干呕吐涎沫，头痛者，吴茱萸汤主之。（方见伤寒。）妇人吐涎沫，医反下之，心下即痞，当先治其吐涎沫，小青龙汤主之。涎沫止，乃治痞，泻心汤主之。

　　刺灸呕沫，独取手太阴。经云：手太阴厥逆，虚满而咳，善呕沫，治主病者是也。

　　脾脉微急，为膈中食饮，入而还出，后沃沫。（全文见虚实法。经云：急者多寒。）

　　卷之二十二脾胃部呕吐膈气总论

　　呕脓

　　〔仲〕呕家有痈脓，不可治呕，脓尽自愈。

　　卷之二十二脾胃部呕吐膈气总论

　　呕吐虫

　　〔丹〕吐虫。黑锡炒成灰，槟榔末，米饮调下。

　　〔仲〕蛔厥者当吐蛔，今病者静而复时烦，此为脏寒，蛔上入膈故烦，须臾复止，得食而呕。又烦者，蛔闻食臭出，其人当自吐蛔。蛔厥者，乌梅丸主之，又主痢。（方见伤寒厥阴论。）刺灸呕虫独取胃。经云：胃咳之状，咳而呕，呕甚则长虫出，取胃三里是也。

　　〔《脉》〕关上脉微浮，积热在胃中，呕吐蛔虫，心健忘。

