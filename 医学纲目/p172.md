<!-- { "loadSidebar": true } -->
　　治胸中不利，痰嗽喘满，利脾胃壅滞，便秘，推陈致新，治膈气之圣药也。

　　木香槟榔（七钱半）人参当归藿香甘草枳实大黄（酒浸）浓朴（姜制。各一两）上为细末，滴水为丸，桐子大。如难丸，少加宿蒸饼和丸。每服三五十丸，食后诸饮下。

　　〔《本》〕

　　大黄汤

　　治冷涎翻胃。其候欲发时，先流冷涎，次则吐食。此乃劳证，治不早，死在旦夕。

　　用大黄一两，生姜自然汁半茶盏。炙大黄令燥，又入姜汁中，如此汁尽，切焙为末。每服二钱，陈米一撮、葱白二茎，水一大盏，煎至七分，先食葱白，次服其药，不十日去根。

　　〔罗〕玄明粉、朴硝不以多少，煎过澄滤五七遍，晚于星月露至明旦，自然结成青白硝。用一瓦罐按实，炭火内，从慢至紧，自然成汁，煎至不响。再加顶火一，取出于净地上倒，合盆去火毒，至晚取出为细末。

　　每二斤入甘草末二两。每用一钱二钱，桃花汤或葱白汤调下。

　　治膈上气壅滞，五脏秘塞邪热。忌鱼及藕。

　　〔丹〕翻胃积饮，通用益元散，生姜自然汁澄清白脚，丸小丸子，时时服。（益元散方见泄泻。）翻胃治用茱萸、贝母、栝蒌、牛膝草。

　　〔《本》〕治积聚停饮，痰水生虫，久则成反胃，及变为胃痈，其说在《灵枢》及《巢氏病源》。

　　芫花丸

　　芫花（醋炒，秤，一两）牛膝野狼牙根桔梗（炒黄）藜芦（炒）槟榔（各半两）巴豆（十粒，炒黑）上为细末，醋糊为丸，如赤豆大。每服二三丸，加至五七丸，食前生姜汤下。此方常服，化痰、消坚、杀虫。予患饮癖三十年，暮年常多杂痰饮来潮，迟即吐，有时饮半杯酒即止，盖合此症也。因读《巢氏病源》论酒瘕云：饮酒多而食谷少，积久渐瘦，其病常欲思酒，不得酒则吐，多睡，不复能食，是胃中有虫使然，名为酒瘕，此药治之。要之须禁酒，即易治，不禁无益也。

　　〔海〕有杨时者，因患风气冲心，饮食吐逆，遍身枯瘦，日服万病紫菀丸五丸。至二十日，泻出肉块虾蟆五六枚，白脓二升，愈。又赵侍郎先食后吐，目无所见，耳无所闻，服万病紫菀丸五丸。至十日，泻出青蛇五七条，下恶脓三升，方愈。（紫菀丸即前治反胃浓朴丸加羌活、独活、防风是也，乃磨积之剂。）〔世〕治翻胃。用蛔虫火煨为末，肉汁调下。

　　诸逆冲上，皆属于火。（全文见诊。）〔世〕治翻胃。大田螺不拘多少，用新水养之，待吐出泥，澄去上清水，后用米筛张地上，却将皮纸铺在灰上，倾此泥于纸上，候干稠丸如桐子大。每服三十丸，藿香汤下，立愈。仍将田螺放水中，如食之，其病不安。治反胃多年，壁土和香附子末，米饮汤频频服之。

　　〔《本》〕治反胃吐食。

　　白矾（二两）黄丹（一两）上为末，入瓦罐内，令和取出，以净纸盛放地上，盆盖一宿，再为末，蒸饼丸，如桐子。每服五丸至七丸，空心温酒下，更量老少虚实与之。

　　〔罗〕

　　红豆丸

　　治诸呕逆、膈气、反胃。

　　丁香胡椒砂仁红豆（各二十一个）上为细末，姜汁糊为丸，如皂角子大。每服一丸，以大枣一枚去核，填药面裹烧熟，去面细嚼，白汤下。

　　食前进三服，神效。

　　丁香附子散

　　治膈气吐食。

　　丁香（半两）槟榔（一大个）黑附（一个，半两重，炮去皮脐）硫黄（去石）胡椒（各二钱）上先将前四味为末，次入硫黄再研匀。每服二钱，用飞硫黄一个，去毛、翅、足、肠肚，填药在内，用湿纸五七重裹定，置慢火内烧熟，取出嚼吃，后用温酒送下。一日三服，不拘时候。如不吃荤，酒温粟粥饮调下。（飞硫黄或云蝙蝠，《本草》无考。）〔世〕六丁丸治翻胃如神。即香灵丸。（方见呕吐。）〔《本》〕

　　附子散

　　治反胃。

　　用附子一枚极大者，坐于砖上四面着火，渐渐逼熟，入生姜自然汁中，再用火逼，再，约尽生姜汁半碗，焙干，入丁香二钱。每服二钱，水一盏，粟米少许，同煎七分，不过三服瘥。《斗门方》用粟米饮调下一钱服之。又方，治男妇小儿唇青面黄，肚里冷疼，引牵小腹，以至翻胃换食，呕吐，口苦舌干，少寤多寐，脚手牵掣，不拘年日远近，一切脾冷病，悉能除愈。有一妇人，年四十余，久患翻胃，面目黄黑，历三十余年，医不能效，脾诸穴烧灸交遍，其病愈甚。服此药七日，顿然全愈。服至一月，遂去其根。自是服之不三五服，些小脾疾，立便瘥平。保全胃气，能生肌肉、进饮食、顺荣卫。常服大有补益，累试累验，幸毋忽焉。

　　人参（一两）茯苓（白者，二两）附子（七钱以上重者，炮去皮脐）粉草（一两）黄（一两，盐炙）上为细末。每服三大钱，盐汤煎服。忌生冷油面粘腻等毒物，无不效者，甚妙。

　　〔罗〕

　　桂香散

　　治膈气反胃，诸药难瘥，朝食暮吐，甚者食已辄出，其效神速。

　　水银黑锡（各三钱）硫黄（五钱）上三味，铫内用柳木槌熬研，微火上细研为灰。取出后，用丁香末二钱、桂末二钱、生姜末三钱，都一处研令匀。每服三钱，黄米粥饮调下一服效，甚者再服。

　　上丁香、附子例，治翻胃灼见脏腑有寒者服之。丹溪云：治反胃忌甚燥之剂，犯之必死。设用必与润血药相兼服。又前泻积条亦香燥剂，用者谨之。

　　〔《本》〕治男妇小儿远年近日翻胃吐食方。用五灵脂一味，不拘多少为细末，用黄犬胆汁为丸，如龙眼大。每服一丸，好酒半盏温服。不止再服，不过三服即效。（《衍义》云：五灵脂行经血有效。《本草》云：味甘温，疗心腹冷气，通气脉，女子月闭。）食不能下者，胃脘膈也。（全文见水肿。）一阳发病，少气，善咳善泄，其传为膈。（全文见诊病传变。王注云：三焦内结中热，故膈塞不便。）〔《素》〕三阳结谓之膈。（王注云：小肠结则血脉燥，膀胱热则津液竭，故膈塞不便。）运气膈食皆属湿。经云：太阴所至，为积饮痞膈是也。

　　〔世〕治翻胃痛而吐，诸气不入者。黄牛鼻绳各姓者七个，长七寸，烧存性，为末，作三服，用好酒调下，饭汤调亦得。

　　鲫鱼散

　　大鲫鱼一个，去肠留胆，纳绿矾末填满缝口，以炭火炙黄为末。每服一钱，陈米饮调下，日三服。

　　〔《山》〕翻胃。细炒棠梨叶，去刺为末，酒下。又方，松木节为末，酒下。

　　〔《灵》〕黄帝曰：气为上膈者，食饮入而还出，余已知之矣。虫为下膈，下膈者，食时乃出，（时，周时也。）余未得其意，愿卒闻之？岐伯曰：喜怒不适，食饮不节，寒温不时，则寒汁流于肠中。流于肠中则虫寒，虫寒则积聚，守于下管，则肠胃充郭，卫气不营，邪气居之。（肠胃充郭则卫气不营，故邪气得以居之也。）人食则虫上食，虫上食则下管虚，下管虚则邪气胜之，积聚以留，（邪气原因卫虚而居下脘，今虫上而下管虚，则邪气乘虚胜之，而积聚以留也。）留则痈成，痈成则下管约。（下管约，故食入则痛，至时乃复出也。）其痈在管内者，即内而痛深。其痈在脘外者，则痈外而痛浮，痈上皮热。黄帝曰：刺之奈何？岐伯曰：微按其痈，观气所行，先浅刺其傍，稍内益深，还而刺之，毋过三行，察其沉浮，以为深浅。已刺必熨，令热入中，日使热内，邪气益衰，（详此剌痈非所刺也。但剌后熨之，使热气入于积所，则邪免衰去，卫气复盛也。）大痈乃溃。伍以参禁，以除其内，恬无为，乃能行气，后以咸苦，化谷乃下矣。

　　灸刺膈食有四：其一取胃。经云：虫为下膈，按其痈刺之者，是其一法也。

　　其二取太阴。经云：太阴根于隐白，结于太仓。太阴为开，开折则仓廪无所输，膈洞。膈洞者，取之太阴，视有余不足。故开折者，气不足而生病者是也。盖膈洞者，经谓之食不化，下嗌还出也。

　　其三取胃。经云：胃病若膈咽不通，饮食不下，取之三里是也。又云：饮食不下，膈塞不通，邪在胃脘。

　　在上脘，则刺抑而下之；在下脘，则散而去之是也。

　　其四取手少阴。经云：手少阴之别，名曰通里。去脘一寸半，其病实则支膈，取之掌后一寸，别走太阳者是也。

　　〔《撮》〕翻胃：劳宫（一分）。中脘（灸，泻之）。心（一分，沿皮向外一寸半，补之。）〔《玉》〕翻胃吐食：中魁（中指第三节，灸泻之。）中脘（寸半）。腕骨（一分泻之，灸）。

　　〔东〕吐食不化：上脘中脘下脘。

　　〔《甲》〕食饮不化，入腹还出，下脘主之。又法：三里阴陵泉不应，取下穴：中脘天枢又法：中脘脾中魁三里又法：腋聚毛下宛宛中（五十壮。）石关（五十壮。）〔《东》〕今日食，明日吐。心（沿皮，寸半）。膈（沿皮，寸半）。胸堂（七壮。即膻中）。巨阙胃脘（寸半。各灸五十壮。）又翻胃：商丘通谷巨阙然谷隐白阳陵泉内庭膈关〔《甲》〕背痛恶寒，脊强俯仰难，食不下，呕吐多痰，鬲关主之。

　　〔丹〕切不可用香燥之药，服之必死，宜薄滋味。

　　〔《脉》〕寸口脉微而数，微则无气，无气则荣虚，荣虚则血不足，血不足则胸中冷。跗阳脉浮而涩，浮则为虚，涩则伤脾，脾伤则不磨，朝食暮吐，暮食朝吐，完谷不化，名曰胃反。脉紧而涩，其病难治。脉弦者虚也，胃气无余，朝食暮吐，变为胃反。寒在于上，医反下之，令脉反弦，故名曰虚。

　　脾脉微急为膈中，食饮入而还出涎沫。（全文见虚实法。）〔《素》〕胃脉而散者，当病食痹。（脉要精微论至真要论云：食痹而吐。）肾脉微缓为洞，洞者食不化，下嗌还出。（全文见治虚实法。）

　　卷之二十二脾胃部呕吐膈气总论

　　噎

　　〔丹〕一男子年六十二岁，平居不能顿食，常喜频食。一日忽觉咽膈壅塞，大便结粪如羊矢，三四日一见，走动倦乏，与补气药则作痛。医见食少，则与快肠胃消导之药。予脉之，两手俱见涩脉似真脏，喜其人形瘦而色紫黑，病见乎冬，却有生意。遂于四物汤加白术、陈皮煎取浓汤，研桃仁十二粒，再煎沸饮之。多食诸般血以助药力。三十帖而知，至五十帖而大便润，七十帖而食进，百帖而愈。

　　浦江男子年六十，自来好色虚甚，去秋患吐病，或有作时，或有止时，腹结微渴。

