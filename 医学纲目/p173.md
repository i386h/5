<!-- { "loadSidebar": true } -->
　　地黄（一钱）人参（半钱）白术（一钱）黄芩（三分）川芎（三分）芍药（一钱）当归陈皮（各五分）枳壳（半分）甘草（炙，二分）木通（三分）杨淳三哥，大便秘涩，咽塞不通，人参散主之。（方见大便秘门。）〔洁〕浓朴丸治饮食噎塞。（方见翻胃。）〔丹〕东阳王仲延，咽膈间常觉有物闷闷，每食物必屈曲自膈而下，且梗涩作微痛，食亦减，他无所苦。

　　予脉之，右甚涩而关甚沉，左却和。予曰：污血在胃脘之口，气因而郁为痰，此必食物所致，明以告我。彼不自觉。予又曰：汝去冬好食何物为多？曰：我每日必单饮点剁酒三两杯逼寒气。为制一方，用生韭汁半盏，令细呷之，每服半盏，一日三次，尽韭二斤而安。

　　治膈噎。马剥儿，即王瓜，烧存性。每一钱，用枣肉平胃散二钱，温酒调服，食即可下。然后随病源调理，神效。（枣肉平胃散方见《局方》。）〔世〕治噎。鸡谷袋不问多少，不可失包内物一粒，用泥固济，火存性。用姜汁炒香附每个入半两，香附末神曲为丸，姜汤送下。

　　治气噎，不下饮食。

　　枇杷叶（去毛，炙）青皮（去穣）陈皮（去白）上等分为末。每服二钱，水一盏，生姜五片．同煎至六七分，温服，不计时候。

　　治膈气噎不下饮食。用陈皮去白，不拘多少，用大蒜研细和丸，如绿豆大。每服二十丸至三十丸，温米饮下，食后，日三服。

　　〔《金匮玉函》〕五噎心膈，气滞烦闷，吐逆，不下食，芦根五两锉，水三大盏，煮二盏，去渣温服。

　　〔罗〕

　　汉防已散

　　治五噎。

　　汉防己（五钱）官桂（一两）细辛（七钱半）陈皮（去白，一两）羚羊角（末）紫苏（各七钱半）杏仁（汤洗，去皮尖，一两）上为细末。每服三钱，生姜三片，水煎，日二。

　　〔《本》〕治五种积气及五噎，胸膈不快，停痰宿饮，

　　缠金丹

　　丁香木香沉香槟榔官桂胡椒砂（研）白丁香（各一钱）白豆蔻飞矾（各一钱，研）马兜铃南星五灵脂栝蒌根半夏（各半两）朱砂（三钱，留半为衣）上为细末，入二味研药和勺，生姜汁煮糊丸，如桐子大。每服三丸，生姜汤下，或干嚼萝卜汤下。

　　治气食忧劳思虑，

　　五噎膈气丸

　　麦门冬甘草（各五钱）人参（四钱）桂心细辛川椒远志（去心，炒。各三钱）附子干姜（各二钱）上为末，炼蜜丸，如鸡豆大。绵裹二丸含化，食后日三、夜三服。胸中当热，七日愈。

　　治气食忧劳思虑，

　　五噎膈气丸

　　半夏桔梗（各一两）肉桂枳壳（各两半）上细末，姜汁面糊丸，如桐子大。姜汤下三十丸，食后临卧服。

　　〔无择〕《广五行记》永徽中有僧惟则，病噎不能食，谓诸弟子曰：吾死后便可开吾胸喉，视有何物。自经而卒。弟子果开视胸中，得一物形似鱼而有两头，遍体皆肉鳞。弟子置碗中，跳跃不止，戏以诸味，皆随化尽。时夏中盛蓝作淀，适有一僧，以淀置器中，此虫遂绕器中走，须臾化为水。此乃虫瘕，非五噎比。后人因以蓝治噎，误矣。

　　〔子和〕沈丘王宰妻，病胸膈不利，口流涎沫，自言咽下胃中常有雷声，心间时作微痛，又复发昏。胸乳之间，灸瘢如棋。化痰利膈等药，服之三载，病亦依然。其家知戴人痰药不损，来求之。一涌而出雪白虫一条，长五六寸，有口鼻牙齿，走于涎中。病者恶而断之，中有白发一茎。此正与徐文伯所吐宫人发瘕一同，虫出立安。

　　运气噎皆属燥。经云：阳明司天之政，民病咳嗌塞。又云：阳明之胜，内余嗌塞，胸中不便，嗌塞而咳。

　　又云：阳明司天清复，内余噎塞者是也。

　　上按运气，皆以嗌塞生于燥。嗌塞者，噎病也。丹溪皆以噎病生于血槁，血槁则燥矣。得病情合经旨者，丹溪一人也。

　　〔禹锡〕头垢治噎，酸浆水煎膏用之，立愈。

　　〔《圣》〕治膈气，咽喉噎塞，饮食不下。用碓觜上细糠，蜜丸如弹子大。不时含一丸，咽津下。

　　〔孙〕治噎欲发时，衔鸬鸟嘴遂下。《外台秘要》同。

　　〔《圣》〕治噎病。用野狼结喉骨曝干，杵末，入半钱于饭、饮内食之，妙。

　　〔《摘》〕五噎。吞酸多唾，呕吐不止：天突（五分，留三呼，得气即泻三吸）。通关（在中脘旁各五分，针入八分，左捻能进饮食，右捻能和脾胃。许氏云：此穴一针四效，凡下针后，良久觉脾磨食、觉针动为一效。

　　次针破病根，腹中作声为二效。次觉流入膀胱为三效。又次觉气流行腰后骨空间为四效。）〔《撮》〕治五噎：中中魁（中指大三节尖灸之，以口吹火灭。）〔甄权〕噎塞膈气：通谷〔《明堂》〕五噎分治：气噎，中。忧噎，心（灸。）食噎，乳根（乳左下一寸八分，灸。）劳噎，鬲（灸）。

　　思噎，天府（灸）。

　　〔《集》〕五噎：劳宫、中魁、中脘、三里、太阴、支沟、上脘（不已，再取后穴：）中、太白、下脘、右关、脾、胃。

　　〔仲〕寸口脉浮大，医反下之，此为大逆。浮即无血，大即为寒，寒气相搏，即为肠鸣。医不知，而反与饮水，令汗大出，水得寒气，冷必相搏，其人即。

　　〔《脉》〕寸口脉紧而芤紧则为寒，芤则为虚，虚寒相搏，脉为阴结而迟，其人则噎。

　　卷之二十二脾胃部呕吐膈气总论

　　咽喉噎塞口开目瞪

　　〔垣〕堵塞咽喉，阳气不得出者曰塞；阴气不得下降者曰噎。夫噎塞迎逆于咽喉、胸膈之间，令诸经不行，则口开目瞪，气欲绝。当先用辛甘气味俱阳之药，引胃气以治其本；加堵塞之药，以泻其标也。寒月阴气大助阴邪于外，于正药内加吴茱萸大热大辛苦之味以泻阴寒之气；暑月阳盛，则于正药中加青皮、陈皮、益智、黄柏散寒气泄阴火之上逆，或以消痞丸合滋肾丸。滋肾丸者，黄柏、知母，微加肉桂三味是也。或更加黄连别作丸。二药七八十丸，空心约宿食消尽服之，待少时以美食压之，不令胃中停留也。（以上诸法，皆于补中益气汤加减之。）膈咽不通、并四时换气用药法《黄帝针经》曰：胃病者，腹胀，胃脘当心而痛，上支两胁，膈咽不通，饮食不下，取三里。夫咽者，咽物之门户也；鬲者，上焦心肺之分野。不通者，升降之气上不得下交通。又云：清气在下，则生飧泄。飧泄者，谓泄黄如糜，米谷不化者是也。浊气在上，则生胀。腹中胀满，不得大便，或大便难，先结后溏皆是也。浊气在上，当降而不降者，乃肾肝吸入之阴气不得入，故食不得下也。此皆气冲之火，逆胃之脉反上而作者也。清气在下，则生飧泄者，胃气未病之日，当上行心肺而荣经也。因饮食失节，劳役形体，心火乘于土位，胃气弱而下陷入阴中，故米谷入而不得升，反降而为飧泄也。咽膈之间，壅遏之甚，不得交通者，皆冲脉上行逆气所作也。盖胃病者，上冲两胁，膈咽不通，饮食不下，取之三里者是也。《针经》云：清浊相干，乱于胸中，是为大。大者，惑也。气不交通，最为急证，不急去之，诸变生矣。

　　圣人治此有要法：阳气不足阴气有余，先补其阳，后泻其阴，是先令阳气升发于阳分，而后泻阴也。春夏之月，阳气在经，当益其经脉，去其血络。秋冬阳气降伏，当先治其脏腑。若有噎有塞，塞者五脏之所主，阴也血也；噎者六腑之所主，阳也气也。二者皆由阴中伏阳而作也。今立四时用药法并治法于后。

　　冬三月，阴气在外，阳气在内，当外助阳气，不得发汗；内消阴火，勿令泄泻，此闭藏周密之大要也。盛冬乃水旺之时，水旺则金旺，子能令母实，肺者肾之母。皮毛之阳，元本虚弱，更以冬月助其令，故病者善嚏，鼻流清涕，寒甚则浊涕、嚏不止，比常人尤大恶风寒，小便数而欠，或上饮下便，色清而多，大便不调，常夜无寐，甚则为痰、为嗽、为呕、为哕、为吐唾白沫，以至口开目瞪，气不交通欲绝者，吴茱萸丸主之。

　　吴茱萸丸

　　治寒在膈上，膈咽不通。

　　吴茱萸草蔻（各一钱二分）益智仁（八分）白僵蚕（四分）陈皮人参黄升麻（各八分）麦芽（一钱半）甘草归身（各六分）半夏（一钱）木香（二分）泽泻姜黄柴胡（各四分）青皮（二分）上为末，汤浸蒸饼为丸，如绿豆大。细嚼三十丸，白汤送下，不拘时候。勿多饮汤，恐速走下，则减药力。

　　夏三月大暑，阳气在外，阴气在内。以此病值此时，是天助正气而锉其邪气，不治而自愈矣。然亦有当愈不愈者，盖阴气极盛，正气不能伸故耳。且如膈咽不通，咽中梗甚者，前证俱作，治法当从时用利膈丸泻肺火，以黄补中汤送下。如两足痿厥，行步怯，欹侧欲倒，臂如折，及作痛而无力，或气短气促而喘，或不足以息，以黄、人参、甘草、白术、苍术、泽泻、猪苓、茯苓、陈皮等作汤，送下滋肾丸五六十丸。六七月之间，湿热之令大行，气短不能言者，加五味子、麦门冬。如心下痞闷，食不下，以上件白术、苍术等汤送下消痞丸七十丸，更审而用之。

　　黄补中汤（方见痞）。利膈丸（方见翻胃）。滋肾丸（方见淋）。消痞丸（方见痞）。

　　卷之二十二脾胃部呕吐膈气总论

　　嘈杂

　　〔丹〕嘈杂只是痰因火而动，栀子、姜炒黄连不可无。此食郁有热，山栀、黄芩为君，南星、半夏、陈皮为佐，热多加青黛。肥人嘈杂，二陈汤少加芜芎、苍术、白术、炒栀子。心下嘈杂者，导饮丸最妙。（方见内伤饮食。）

　　卷之二十二脾胃部

　　哕

　　哕者，成无己、许学士谓之呃逆是也。或曰：成无己、许学士固以哕为呃逆，然东垣、海藏又以哕为干呕，陈无择又以哕名咳逆，诸论不同，今子独取成、许二家之说何也？答曰：哕义具在《内经》，诸家察之不详，故论纷纷耳。谨按《灵枢杂病篇》云：哕，以草刺鼻嚏，嚏而已；无息而疾迎引之，立已；大惊之，亦可已。

　　详此经文三法，正乃治呃逆之法。按呃逆用纸捻刺鼻便嚏，嚏则呃逆立止。或闭口鼻气使之无息，亦立已。或作冤盗贼大惊骇之，亦已。此予所以取成、许二家之论，哕为呃逆为得经旨也。盖哕、呃之名虽二，而病则一。

