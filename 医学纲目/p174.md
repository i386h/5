<!-- { "loadSidebar": true } -->
　　《经》名为之哕者，哕即呃声之重也。俗名为之呃者，呃即哕声之轻也。皆因病声之轻重，得此二名，初非哕、呃有二病。若以哕为干呕，设使干呕之人，或使之嚏，或使之无息，或使之大惊，其干呕能立已乎？哕非干呕也明矣。若以哕名咳逆，夫哕者，哕之病声，其声发会厌下；咳者，咳之病声，其声发会厌上，故《内经》哕有哕之口问、咳有咳之篇论，病各不同，哕不可名咳逆也明矣。

　　〔丹〕呃逆论呃病气逆也，气自脐下直冲上出于口而作声之名也。《书》曰：火炎上。《内经》曰：诸逆冲上，皆属于火。东垣谓火与元气不两立，又谓火元气之贼也。古方悉以胃弱言之，而不及火，且以丁香、柿蒂、竹茹、陈皮等剂治之，未审孰为降火，孰为补虚？人之阴气根据胃为养，胃土伤损，则木气侮之矣，此土败木贼也。阴为火所乘，不得内守，木挟相火乘之，故直冲清道而上。言胃弱者阴弱也，虚之甚也。病患见此，似为危症，然有实者，不可不知，敢陈其说。赵立道，年近五十，质弱而多怒。七月炎暑，大饥索饭，其家不能急具，因大怒。两日后得滞下病，口渴，自以冷水调生蜜饮之甚快，滞下亦渐缓。如此五七日，召予视，脉稍大不数，遂令止蜜水，渴时且令以人参、白术煎汤，调益元散与之，滞下亦渐收。七八日后觉倦甚，发呃。

　　予知其因下久而阴虚也，令其守前药。然滞下尚未止，又以炼蜜饮之。如此者三日，呃尤未止。众皆尤药之未当，将以姜、附饮之。予曰：补药无速效，附子非补阴者，服之必死。众曰：冷水饮多，得无寒乎？予曰：炎暑如此，饮凉非寒，勿多疑。待以日数，药力到，当自止。又四日而呃止，滞下亦安。陈择仁，年近七十，浓味之人也，有久嗽病而作止不常。新秋患滞下，食大减。至五七日后呃作，召予视之，脉皆大豁。众以为难，予曰：形瘦者尚可为。以人参白术汤下大补丸以补血，至七日而安。此二人虚之谓也。又一女子年逾笄，性躁味浓，炎月因大怒而呃作，作则举身跳动，脉不可诊，神昏不知人，问之乃知暴病。视其形气俱实，遂以人参芦二两煎汤饮一碗，大吐顽痰数碗，大汗昏睡一日而安。人参入手太阴，补阴中之阳者也。芦则反是，大泻太阴之阳。女子暴怒气上。肝主怒，肺主气，经曰：怒则气逆。因怒逆肝木，乘火侮肺，故呃大作而神昏。参芦善吐，痰尽则气降而火衰，金气复位，胃气得和而解。麻黄发汗，节能止汗；谷属金，糠之性热；麦属阳，麸之性凉。先儒谓物物具太极，学人不可不触类而长，引而伸之也。

　　〔无〕凡吐利后多作哕，此由胃中虚、膈上热故哕。或至八九声相连，于气不回，至于惊人者。若伤寒久病，得此甚恶，《内经》所谓坏府者是也。

　　上吐利后哕，即丹溪治赵立道与陈择仁二人哕，皆于滞下得之之类，六脉大豁，用参、术而愈是也。予长兄九月得滞下，每夜五十余行，呕逆，食不下。五六日后加呃逆，与丁香一粒噙之立止。但少时又至，遂用黄连泻心汤加竹茹饮之，呃虽少止，滞下未安。如此者十余日，遂空心用御米壳些少涩其滑；日间用参、术、陈皮之类补其虚。自服御米壳之后，呃声渐轻，滞下亦收而安。

　　〔仲〕哕而腹满，视其前后，知何部不利，利之即愈。

　　小承气汤治大便不通，哕数，谵语。（方见下利中。）〔丹〕超越陈氏，二十余岁，因饱后奔走数里，遂患哕病，但食物则连哕百余声，半日不止，饮酒与汤则不作，至晚发热。如此者二月，脉涩数。以血入气中治之，用桃仁承气汤加红花煎服，下污血数次即减。再用木香和中丸加丁香服之，十日而愈。

　　〔无〕哕而心下坚痞眩悸者，以膈间有痰水所为。

　　〔丹〕洪孺人，年二十六岁，夏月因事为长上所阻，怒气折郁不得舒，须臾就浴，汤热不可近，怒气复增，就闷绝昏倒。乃以衣遮掩就房，须臾咳逆大作，每一声必浑身为跳跃，仍复昏闷，凡三五息一作，脉不可诊。

　　予曰：此膈上有痰逆，为怒气所郁，痰热相搏，气不得降而逆，非吐则不可。是时夜半，又事出仓卒，适有人参芦二两在彼，浓煎饮之，大吐稠痰二升许，通体得汗，困睡半夜而安。（此即前呃逆论所言者，自此详细，故重出之。）燥痰不出者，用蜜水吐之。

　　〔世〕哕声频密相连者为实，可治。若半时哕一声者为虚，难治，多死在旦夕。

　　〔仲〕哕逆者，

　　陈皮竹茹汤

　　主之。

　　陈皮（二升）竹茹（二升）大枣（三十枚）生姜（半斤）甘草（五两）人参（一两）上六味，以水一斗，煮取三升。温服一升，日五服。

　　干呕哕，若手足厥者，陈皮汤主之。（方见呕吐门。）〔《本》〕又方枳壳（五钱）木香（一分）上细末。每服一钱，白汤调下。未可，再与。

　　〔孙〕治诸呃噫。陈皮二两，汤浸去穣锉，以水一升，煎之五合，通口服。顷刻，更加枳壳一两，去穣炒，同煎之。

　　〔《外》〕治久患咳噫，连咳一二十声者。取生姜汁半合，蜜一匙，头煎令热温服。如此三服，立效。

　　超越陈氏哕，用桃仁承气汤下污血数升而愈，是污血为哕也。

　　丹溪用益元散、大补丸，治赵立道、陈择仁滞下而哕者，或用蜜水治哕者，是热哕也。

　　〔洁〕

　　柿钱散

　　治呃逆。

　　柿钱丁香人参（各等分）上为细末，水煎，食后服。

　　〔罗〕

　　丁香柿蒂散

　　治诸种呃噫，呕逆痰涎。

　　丁香柿蒂青皮陈皮（各一两）上为粗未。每服三钱，水一盏半，煎七分，去渣温服，不拘时候。

　　羌活附子汤

　　羌活附子（炮）木香茴香（各五钱，炒）干姜（一两）上为细末。每服二钱，盐一撮，煎二十沸，热服，一服止。

　　胃为哕。（全文见五脏虚实。腹满利而不哕者，胃实也。）运气哕有三：一曰热。经云：少阴之复哕噫，治以苦寒是也。

　　二曰寒。经云：太阳之复，呕出清水，及为哕噫，治以苦寒是也。

　　三曰燥。经云：阳明之复，咳哕，治以辛温是也。（《灵》以草刺鼻嚏治呃。有病伤寒将愈，忽患呃逆，予与古人治呃逆之药，殆遍皆不愈，计出无药。遂用皂角末吹入鼻中，得嚏而呃逆止，少时又呃，又与皂角末嚏而止者，凡数百次。其嚏时出痰涕渐多，自是呃逆渐疏，至三二日而止。此是合经草刺鼻嚏之法，故书之。）黄帝曰：人之哕者，何气使然？岐伯曰：谷入于胃，胃气上注于肺。今有故寒气与新谷气，俱还入于胃，新故相乱，真邪相攻，气并相逆，复出于胃，故为哕。补手太阴，泻足少阴。（口问篇）〔世〕治呃逆，于脐下关元穴灸七壮，立愈，累验。

　　〔罗〕又方，男左女右，乳下黑尽处一韭叶许灸三壮，甚者二七壮。

　　〔《集》〕治气逆发呃：中、中脘（先补后泻，不已，再取下穴：）三里、肺俞、行间。

　　心脉小甚为哕。（全文见治虚实法。）

　　卷之二十二脾胃部哕

　　产后哕

　　〔《大》〕产后咳逆，三日不止，欲死。

　　肉桂（五钱）姜汁（三合）上同煎，服二合。以火先炙手摩令背热，时时涂药汁尽，妙。

　　产后咳逆，干柿一个切碎，以水一盏，煎六分，热呷。

　　〔《产宝》〕治产后咳逆，经三五日不止欲死方。煎壁镜窠三五个呷，瘥。（即子窝）〔《大》〕噫呃服药无效，灸期门必愈。

　　卷之二十三脾胃部

　　泄泻滞下

　　〔洁〕论曰：脏腑泻利，其证亦多，大抵从风湿热论之。是知寒少热多，寒则不能久也。故曰暴泄非阴，久泄非阳。论曰：春宜缓形，形缓动则肝木乃荣，反静密，则是行秋令，金能制木，风气内藏。夏至则火盛而金去，独火木旺而脾土损矣，轻则飧泄，身热脉洪，谷不能化；重则下利，脓血稠粘，里急后重。故曰：诸泄稠粘，皆属于火。经云：溲而便脓血，知气行而血止也，宜大黄汤下之，是为重剂。黄芩芍药汤，是为轻剂。

　　是实则泻其子，木能自虚，而脾土实矣。故经曰：春伤于风，夏为飧泄。此逆四时之气，人所自为也。（此一节热泄，所谓滞下也。）有自太阴经脾受湿而为水泄，虚滑微满，身重，不知谷味。假令春宜益黄散补之，夏宜泄之。法曰：宜补宜泄，宜和宜止。和则芍药汤，止则诃子汤。久则防变为脓血，是脾经传受于肾，谓之贼邪，故难愈也。若先利而后泻，谓之微邪，故易安。此皆脾土受湿，天之所为也，虽圣智不能逃。口食味，鼻食气，从鼻而入，留积于脾，而为水泄也。（此一节湿泄，所谓泄泻也。）有厥阴经动，下痢不止，其脉沉而迟，手足厥逆，涕唾脓血，此症难治，宜麻黄汤、小续命汤汗之。法云：为有表邪缩于内，当散之而自愈。（此一节风泄，所谓久泄也。）有暴下无声，身冷自汗，小便清利，大便不禁，气难布息，脉微呕吐，急以重药温之，浆水散是也。（此一节寒泄，所谓暴泄也。）故法曰：后重者，宜下；腹痛者，宜和；身重者，宜除湿；脉弦者，去风；脓血稠粘者，以重药竭之；身冷自汗者，以毒药温之；风邪内缩者，宜汗之则愈；溏为痢，宜温之而已。又曰：在表者发之，在里者下之，在上者涌之，在下者竭之，身表热者内疏之，小便涩者分利之。又曰：盛者和之，去者送之，过者止之。兵法曰：避其来锐，击其惰归，此之谓也。凡病泄而恶寒，太阴传少阴，为土来克水也，用除湿白术、茯苓安脾；芍药、桂皮、黄连破血。火邪不能胜水，太阴经不能传少阴而反助火邪，上乘肺经而痢，必白脓也。加当归、芍药之类是已。又里急后重，脉大而洪实，为里实症。而痛甚，是有物结坠也，宜下之。若脉浮大甚，不可下。虽里急后重，脉沉细而弱者，谓寒邪在内而气散也，可温养而自安。里急后重闭者，大肠气不宣通也，宜加槟榔、木香宣通其气。若四肢慵倦，小便少，或不利，大便走，沉困，饮食减少，宜调胃去湿，白术、芍药、茯苓三味，水煎服。

