<!-- { "loadSidebar": true } -->
　　今已成大泄矣。经云：治湿不利小便，非其治也。又云：下焦如渎。又云：在下者，引而竭之。唯虚症不宜，此论其病得之于胃气下流，清气不升，阳道不行，宜升宜举，不宜利小便。《灵枢》云：头有疾，取之足，谓阳病在阴也；足有疾，取之上，谓阴病在阳也。经曰：阳病在阴，阴病在阳，此之谓也。中有疾，傍取之。傍者，少阳甲胆是也。中者，脾胃也。脾胃有疾，取之足少阳。甲胆者，甲风是也，东方春也，胃中谷气者，便是风化也。作一体而认，故曰胃中湿胜而成泄泻，宜助甲胆风胜以克之，又是升阳助清气上行之法也。又一说中焦元气不足，溲便为之变，肠为之苦鸣，亦缘胃气不升，故令甲气上行。又云：风胜湿也。大抵此症本胃气弱不能化食，夺食则一日而可止。夫夺食之理，为胃弱不能克化，食则为泄。如食不下，何以作泄？更当以药滋养元气，令和候泄止，渐与食，胃胜则安矣。若食不化者，于升阳风药内，加炒曲同煎。兼食入顿至心头者，胃之上口也，必口沃沫，或食入反出，皆胃土停寒。其右手关脉中弦，按之洪缓，是风热湿相合，谷气不行，清气不升，为弦脉之寒所隔，故不下也。曲之热亦能去之。若翻胃者，更加半夏、生姜入于风药内同煎。夺食少食，欲使胃气强盛也。若药剂大则胃不胜药，泄亦不止，当渐渐与之。今病既久，已至衰弱，当以常法治之，不可多服饵也。人之肉如地之土，岂可人而无肉，故肉消尽则死矣。消瘦人有必死者八：《内经》有七，《外经》有一。又病肌肉去尽勿治之，天命也。如肌肉不至瘦尽，当急疗之。宜先夺食而益胃气，便与升阳先助真气，次用风药胜湿，以助升腾之气，病可已矣。余皆勿论，此治之上法也。（治用升阳除湿汤之类是也。）〔罗〕加减木香散。（方见正条。）〔仲〕下利清谷，里寒外热，汗出而厥者，通脉四逆汤主之。（方见伤寒。）〔河〕白术散治飧泄脉细。（方见上条。）〔垣〕治泄痢飧泄，身热脉弦，腹痛而渴，及头痛微汗，宜

　　防风芍药汤

　　防风芍药黄芩（各等分）上粗末。每服半两或一两，水二盏，煎至一半，温服。

　　〔梅〕治水谷痢久不瘥。浓朴三两，黄连三两，锉细，水三升，煎取一升，空心服。

　　〔《素》〕春伤于风，夏生飧泄。（生气通天论）久风为飧泄。（全文见诊法。）久风入中，为肠风飧泄。

　　（风论）上久风入中为飧泄。经云：虚邪之中人也，始于皮肤，留而不去，传舍于络脉，留而不去，传舍于经，留而不去，传舍于输，留而不去，传舍于伏冲之脉，留而不去，传舍于肠胃。在肠胃之时，贲响腹胀，多寒则肠鸣飧泄，食不化，此久风入中为飧泄之义同也。

　　洁古云：大渴饮水，多因致水谷一时下者，宜灸大椎三五壮；或用车前子、雷丸、白术、茯苓及五苓散等药渗之，详见大法条。又如久风为飧泄者，则不饮水而谷完出，治法当以宣风散导之。后服苍术防风汤。

　　宣风散（方见小儿痘发热条服之大便利，服后药。）

　　苍术防风汤

　　苍术（去皮，四两）麻黄（一两）防风（五钱）上粗末。每一两，生姜七片，水一盏，煎至一半，去渣温服。如止后，服后药。

　　补本丸

　　苍术小椒（去目，炒。各一两）上为细末，醋糊丸，如桐子大。每服五十丸，食前温水下。治寒泄痢久不效者，弥佳。小儿丸如米大。

　　〔子和〕赵明之，米谷不消，腹作雷鸣，自五月六月不愈。诸医以为胃受大寒，故并与圣散子、豆蔻丸，虽止一二日，药力尽而复作。诸医不知药之非，反责明之不忌口。戴人至而笑曰：春伤于风，夏必飧泄。飧泄者，水谷不化而直过下出。又曰：米谷不化，热气在下，久风入中。中者，脾胃也。风属甲乙，脾胃属戊己，甲乙能克戊己，肠中有风故鸣。《经》曰：岁木太过，风气流行，脾土受邪，民病飧泄。诊其两手，脉皆浮数，为病在表也，可汗之。直断曰：风随汗出。以火二盆，暗置床下，不令病患见火，恐憎其热。诒之入室，更服涌剂，以麻黄投之。乃闭其户，从外锁之。汗出如洗，待一时许，开户减火一半，须臾汗止，泄亦止。《内经》曰：春伤于风，夏生飧泻。此以风为根，风非汗不出者。有病此者，腹中雷鸣，泄注米谷，不分小便涩滞，皆以脾胃虚寒故耳，服豆蔻、乌梅、粟壳、干姜、附子，曾无一效。中脘脐下灸已数千，燥热转甚，津液涸竭，瘦削无力，饮食减少。命予视之，余以《应象论》曰：热气在下，水谷不分，化生飧泄，寒气在上，则生胀，而气不散，何也？阴静而阳动故也。诊其脉两手皆浮大而长，身表微热。用桂枝麻黄汤，以姜、枣煎，大剂连进三服，汗出终日，至旦而愈。次以胃风汤和其脏腑，调养阴阳，食进而愈。

　　〔河〕

　　木香丸

　　治肠痹，多饮，不泄，上气喘争，时发飧泄腹痛。

　　木香白术官桂芜荑诃子皮良姜附子（炮，去皮）浓朴（姜制）肉豆蔻（各一两）干姜（六钱半）甘草（五钱）上为末，面糊丸，如桐子大。每服二十丸，姜汤空心下。

　　运气飧泄，皆属风木攻脾。经云：岁木太过，风气流行，脾土受邪，民病飧泄食减。又云：岁土不及，风乃大行，民病飧泄，体重腹痛。又云：土不及曰卑监。卑监之纪，上角与正角同，其病飧泄，治以凉剂是也。

　　刺灸飧泄有三法：其一取脾。经云：脾虚则腹满肠鸣，泄食不化，取其经足太阴、阳明。又云：飧泄，取三阴之上，补阴陵泉，皆久留之，热行乃止。又云：飧泄，取三阴者是也。三阴者，太阴也。

　　其二取肾。经云：肾藏志，志有余，腹胀，飧泄泻，然筋血者是也。然筋，谓然骨，视血络盛则泄之。

　　其三取肝。经云：肝足厥阴之脉，所生病者，胸满、呕逆、飧泄是也，视盛虚寒热陷下施法也。

　　渴饮水多，水谷一时下者，灸大椎三五壮，立已。（详见大法条。）〔《甲》〕飧泄大肠痛，巨虚、上廉主之。又，太冲主之。

　　卷之二十三脾胃部

　　遗尿

　　〔《大》〕治产后遗尿。取故燕巢中草烧灰，研细，酒调服五分。男子亦治。

　　又方白矾（枯）牡蛎（）上等分为末。酒服方寸匕，日三。男女同治。

　　〔华〕病患卧，遗屎不觉者死。

　　卷之二十三脾胃部

　　滞下

　　〔丹〕痢初得时，一二日间，以利为法，有热先退热。后重者，当利气，木香、槟榔。腹痛，用温散药，姜、桂之属。下血当凉血、和血，当归、桃仁之属。下痛，发热恶寒，身首俱痛，此为表证，宜微汗和解，用苍术、川芎、陈皮、芍药、甘草，生姜三片煎。下痢身发热者，有外感，用小柴胡去参。下痢发热，久不止者，属阴虚，用寒凉药，必兼升散药，并热药用。下痢初发热，必用大承气，下后看症用药。发热不恶寒，脉洪者，宜大承气。若恶寒者，忌下。下痢腹痛后重，小水短，下积，此为里症，宜和中疏气，用陈皮、芍药、滑石、枳壳、浓朴之类。

　　〔洁〕

　　芍药汤

　　治下血调气。《经》曰溲而便脓血，知气行而血止也。行血则便自安，调气则后重自除。

　　芍药（一两）当归黄连（各半两）槟榔木香（各二钱）甘草（炙，一钱）大黄（三钱）黄芩（五钱）桂（二钱半）上粗末。每服半两，水二盏，煎至一盏，食后温服。如血前，则渐加大黄。如清后脏毒，加黄柏半两，同煎服。

　　〔丹〕一老人，年七十，面白，脉弦数，独胃脉沉滑，因饮白酒作痢，下血淡水脓，腹痛，小便不利，里急后重。以参、术为君；甘草、滑石、槟榔、木香、苍术为佐；下保和丸二十五丸。第二日前症俱减，独小便不利，以益元散服之安。

　　〔河〕益元散治身发热，下痢赤白，小便不利，荡胃中积聚。（方见泄泻。）〔丹〕痢初得之，必用调胃承气及大小承气，实者用此下之。下娄男子，五十余，下痢，昼有积淡红色，夜无积，食自进。先吃小胃丹两服，再与四十丸，次六十丸，去积，却与断下。

　　〔罗〕

　　玄青丸

　　治下痢势恶，频并窘痛，或久不愈，诸药不能止，须吐下之，以开除泻热，痞闷积滞，而使气液宣行者，宜此逐之。兼宣利积热，酒食积，黄瘦中满，水气肿，腹胀。兼疗小儿惊疳、积热、乳癖诸症。

　　黄连黄柏大黄甘遂芫花（醋拌，炒）大戟（各五钱）轻粉（二钱）青黛（一两）牵牛（四两，取头末，二两）上为末研匀，水丸，小豆大。初服十丸，每服加十丸，空心日午临卧三服，以快利为度。后常服十五丸，数日后，得食力。如利尚未痊，再加取利。利后却常服，以意消息，病去为度，后随症止之。小儿丸如黍米大，退惊疳积热，不须下者，常服十丸。

　　〔《玄》〕

　　利积丸

　　黄连（四两）天水末（八两）当归（二两）乳香（一两）萝卜子（炒，四两）巴豆（一两，去油，同黄连一处炒）上为末，醋糊丸，如桐子大。弱者十五丸，实者二十五丸。治下痢赤白，腹满胀痛里急，上渴引饮，小水赤涩，此积滞也。宜泄其热，中用清肠丸、导气丸推其积滞，而痢自无矣。凡治积聚之症，轻则温而利之，清肠丸是也。重者天真散、舟车丸下之。下后，切勿便补之，其或力倦，自觉气少恶食，此为挟虚症，宜加白术、当归身、尾；甚者，加人参。若又十分重者，止用此药，加陈皮补之，虚回而痢自止矣。

　　予族叔，年近六十，夏间患滞下病，腹微痛，所下褐色，后重频并，饮食大减，时有微热。察其脉皆弦而涩，似数稍长，却喜不甚浮大，两手相等。视其神气大减。予曰：此非滞下，乃忧虑所致，心血亏，脾气弱也。

　　与参、术为君；归身、陈皮为臣；川芎、炒白芍、茯苓为佐使，如热加黄连为使，与两月而安。

　　金氏妇，年近四十，秋初尚热，患滞下，腹但隐痛，夜重于昼，全不得睡，食亦稍减，口干不饮，已服治痢灵砂两帖矣。予视之，两手脉等涩且不匀，神思倦甚，饮食全减。因与四物汤，倍加白术，以陈皮佐之，数帖而安。

　　义一侄，患疟间日作，兼痢，脉虚甚，身痛。宜活血补胃，待虚稍回，却又推积。

　　人参（五分）白术（一钱半）苍术陈皮（各一钱）白芍药（炒，五分）川芎（五分）滑石（炒一钱）甘草（炙，少许）桃仁（研，七分）药后病退，惟脉少弦、身倦，用此方调补。

　　人参（九分）苍术（三钱）半夏（九分）川芎（一钱）陈皮（一钱）木通（二钱半）甘草（少）煎服三之一饮之，可淡粥少少塞饥，又静坐养之。
