<!-- { "loadSidebar": true } -->
　　赤痢，乌梅汤下。服时须极空心，服毕一时不可吃食，临卧尤佳。次食淡粥一日。疟疾，乳香汤，面东，不发日晚间服。此药不动气，服之泻者止，痢者断，疼者愈，有积者内化，亦不动脏腑。大凡痢有沉积者，不先去其积，虽暂安后必为害。常记陈侍郎经中，庚戌秋过仪真求诊，初不觉有疾，及诊视肝脉沉弦，附骨取则牢。予曰：病在左胁有血积，必发痛。陈曰：诚如是。前某守九江，被召冒暑涉长江，暨抵行朝，血痢已数日矣。急欲登对，医者以刚剂燥之。虽得止，数日脐下一块大如杯，旬日如碗大痛，发则不可忍，故急请公祠以归耳，奈何？予曰：积痢不可强止，故积血结于脐胁下，非抵当丸不可。渠疑而不肯服，次年竟以此终。

　　〔罗〕

　　陈曲丸

　　治腹中冷痛，磨积止痢。

　　陈曲（一两半，炒）干姜（炮）官桂白术当归浓朴人参甘草（炙。各半两）上为细末，炼蜜丸，如桐子大。每服三五十丸，酒送下，或淡醋汤亦得，食前，一日三服。发时不拘增数。

　　上久病渐推其积方。

　　〔《脉》〕下痢而腹满为实，当下之。

　　〔丹〕初下痢腹痛，不可用参、术，然气虚、胃虚者可用。初得之，亦可用大承气、调胃承气下之，看其气病、血病，然后加减用药。气用参、术，血用四物。因积作后重者，保和丸主之。五日后不可下，脾胃虚故也。

　　腹痛者，肺经之气，郁在大肠之间者，以苦梗发之，然后用治痢药，气用气药，血用血药。其或痢后糟粕未实，或食粥稍多，或饥甚方食，肚中作疼，切不可惊恐，当以白术、陈皮各半，煎汤和之，自安。粥多及食肉作痛者，宜夺食。夺食者，减其粥食，绝其肉味也。

　　〔垣〕

　　茯苓汤

　　治因伤冷水泻，变作赤白痢，腹痛减食，热燥，四肢困倦无力。

　　茯苓（六分）泽泻归身（各四分）芍药（一钱半）苍术（二分）生姜（二钱）肉桂（五分）黄芩（三分，生）猪苓（六分）甘草（五分，炙）升麻柴胡（各一钱）一本无升麻、柴胡。

　　上咀，作二服，水煎稍热，食前服。

　　〔罗〕

　　神效越桃散

　　治下痢之后，小便利，而腹中满痛不可忍，此名阴阳反错，不和之甚也。

　　大栀子良姜（各三钱）上为末。米饮或酒调下三钱。

　　《内经》脓血稠粘，皆属相火。夫太阴主泻，少阴主痢。是先泄亡津液，而火就燥，肾恶燥，居下焦血分，其受邪者，故便脓血。然赤黄为热，青白为寒，治须两审。治热以坚中丸，豆蔻丸、香连丸，治寒白胶香散。

　　或多热少寒，水煮木香膏。虚滑频数，宜止宜涩，宜养脏汤。（木香、养脏汤，并见虚滑条。白胶香散未考。）

　　坚中丸

　　治脾胃受湿，滑泄注下。

　　黄连黄柏赤茯苓泽泻白术（各一两）陈皮肉豆蔻白芍药人参官桂半夏曲（各五钱）上为末，汤浸蒸饼为丸，桐子大。每服五七十丸，温米饮送下，食前。

　　〔丹〕下血用四物为主，当凉血、和血，当归、桃仁之属。

　　〔洁〕溲而便脓血者，小肠泄也，脉得五至以上洪大者，宜七宣丸。脉平和者，立秋至春分，宜香连丸；春分至立秋，宜芍药柏皮丸；四时皆宜加减平胃散。如有七宣丸症者，亦宜服此药，去其余邪，兼平胃气。

　　芍药柏皮丸方

　　芍药黄柏（各等分）上为细末，醋糊丸，如桐子大。每服五十丸，食前温汤下。

　　加减平胃散

　　经云：四时皆以胃气为本。久下血则脾胃虚损，血水流于四肢，却入于胃而为血痢，宜服此滋养脾胃。

　　白术浓朴陈皮（各一两）槟榔（三钱）甘草（七钱）木香（三钱）桃仁人参黄连阿胶茯苓（各五钱）上咀。每服五钱，姜三片，枣一枚，水煎，温服无时。血多加桃仁。热泄加黄连。小便涩，加茯苓、泽泻。气不下后重加槟榔、木香。腹痛加官桂、芍药、甘草。脓多，加阿胶。湿多加白术。脉洪大加大黄。

　　〔丹〕下血多主食积与热，或有用朴硝者。

　　苍术白术黄芩芍药滑石茯苓甘草陈皮神曲（炒）煎，下保和丸。

　　〔世〕治痢食积。

　　附米神曲川芎栀子滑石山楂红曲青黛桃仁为末，丸服。

　　〔丹〕

　　青六丸

　　去三焦湿热，治泄泻，多与清化丸同服，并不单服。兼治产后腹痛或自利者，能补脾、补血，亦治血痢效。

　　六一散（三两，即益元散）红曲（炒，半两，活血）上饭为丸。一方，酒糊丸。

　　二十九官，肚痢食少，下坠赤积，身热。

　　木通（二钱半）芍药（炒）陈皮白术滑石（各五钱）甘草（五分）分四帖，煎，下保和丸与点丸各十丸。

　　〔洁〕

　　苍术地榆汤

　　治脾经受湿，下血痢。

　　苍术（三两）地榆（一两）上锉。每一两，水二盏，煎一盏，温服。

　　槐花丸

　　治血痢久不止，腹中不痛，不里急后重。

　　青皮槐花荆芥穗（各等分）上为末，水煎，空心温服。

　　〔仲〕小肠有寒者，其人下重便血。

　　〔《集》〕治血痢神效。干姜于火上烧黑，不令成灰，瓷碗合放冷为末。每服一钱，米饮调下。

　　〔垣〕大便后有白脓，或只便白脓，因劳役气虚伤大肠也。以黄、人参补之。如里急，频见污衣者，血虚也，更加当归。如便白脓少而滑，频见污衣者，气脱加附子皮，甚则加御米壳。如气涩者，只以甘药补气，当安卧不言，以养其气。（气涩忌御米壳，但服甘药，安卧不言。）〔丹〕丈夫辛苦劳役，肚痢白泻。

　　滑石（一两）陈皮白术（六钱）芍药（五钱）黄芩（三钱）甘草（五分，炙）桃仁（三十个）分六帖，水二盏半，煎取一盏，食前服。

　　孙郎中因饮水过多，腹胀，泻痢带白。

　　苍术浓朴白术茯苓滑石下保和丸。又云，加炒曲、甘草。

　　治痢热多者。

　　大黄黄连黄柏黄芩枳壳白芍药当归滑石甘草桃仁白术上等分为末，面糊丸。

　　〔世〕不问赤白痢。用苦根，不拘生干，捣取汁，生姜蜜水调服。未效，再进半碗许，立愈。

　　〔《集》〕患赤白痢。山豆根捣末蜜丸，空心煎水下二十丸，三服止。

　　〔《千》〕治下痢冷热，诸治不瘥方。

　　乌头黄连（各一升）上二味为末，蜜和丸，如桐子大。下二十丸，日三、夜二，神妙。

　　〔世〕治似痢非痢，挟热者，用苦楝根皮。（去粗皮，晒干。）上为末，粳米饮为丸，米饮下。

　　〔罗〕至元乙亥，廉台王千户领兵镇涟水。此地卑湿，因劳役过度，饮食失节，至秋深疟痢并作，月余不愈，饮食全减，形容羸瘦。时已仲冬，求治于予，具陈其由。诊得脉弦细而微如蛛丝，身体沉重，手足寒逆，时复麻痹，皮肤痂疥如疠风之状，无力以动，心腹痞闷，呕逆不止。皆寒湿为病久淹，真气衰弱，形气不足，病气亦不足，阴阳皆不足也。《针经》云：阴阳皆虚，针所不为，灸之所宜。《内经》云：损者益之，劳者温之。

　　《十剂》云：补可去弱。先以理中汤加附子温养脾胃，散寒湿；涩可去脱，养脏汤加附子固肠胃，止泄痢；仍灸诸穴以并除之。经曰：府会太仓。即中脘也。先灸五七壮，以温养脾胃之气，进美饮食。次灸气海百壮，生发元气，滋荣百脉，充实肌肉。复灸足三里，胃之合也，三七壮，引阳气下交阴分，亦助胃气。后又灸阳辅二七壮接续阳气，令足胫温暖，除清湿之邪。迨月余，病退平复。

　　理中汤（方见伤寒部。加附子名附子理中汤。）〔海〕六脉沉紧，按之不鼓，膀胱胜小肠也。或泻痢不止而腹胀，或纯便赤血，或杂以血脓，小便不多而不渴，精神短少，或面白色脱，此失血之故也。或面黄气短，此本气损少之故也。小肠者，手太阳丙火也；膀胱者，足太阳壬水也，是壬水乘丙小肠之位，小肠被壬所克而外走也。诸手经短而足经长，兼五行相克论之，又足经来克手经，此火投于水，大寒水之症，宜温之可安。其与《难经》一症，寒热相反，亦名曰小肠泻。此病火投于水，变为寒症，又外伤足太阳膀胱经，左脉俱浮，表阳之候也。忽变为内寒，亦旺火投盛水而屈，丙就壬化，脉反不浮而微沉，此内病与外病俱有。此火投水例，非精于脉诊者，孰能辨之。

　　石脂神砂丹

　　生附子干姜（各五钱）赤石脂（两半，水飞）朱砂（一两，细研）上细末，酒糊丸，黑豆大。每服十五丸，米白汤下。

　　〔《太平广记》〕贞观中，太宗苦于气痢，众医不效，诏问群臣中有能治者，当重赏之。有术士进以乳汁煎荜茇服之，立瘥。

　　〔世〕治水泄并赤白痢。用草乌大者一两半，将一半烧灰，一半生用，为细末，醋糊丸如绿豆大，每服七丸。赤痢，甘草汤下；白痢，干姜汤下；水泻，井花水下，并空心服。忌腥臊、热毒、诸冷物。

　　世俗治夏中暑、痢疾，用黄连香薷饮，加甘草、芍药、生姜神效者，盖夏月之痢多属于暑。洁古治处暑后、秋冬间下痢，用浓朴丸大效者，盖秋冬之痢多属于寒。《经》所谓必先岁气，毋伐天和者是也。（浓朴丸方见膈气反胃。）初病大肠闭塞，里急后重。（治法并见前后重多热条。）〔丹〕其或缠滞退减十之七八，秽积未尽，糟粕未实，当以炒芍药、炒白术、炙甘草、陈皮、茯苓煎汤，下固肠丸三十粒。然固肠丸性燥，恐尚有滞气未尽行者，但当单饮此汤，固肠丸未宜遽用。盖固肠丸者，虽有去湿实肠之功，其或久痢，体虚气弱，滑泄不止，又当以诃子、肉豆蔻、白矾、半夏等药涩之，甚者添牡蛎，可择用之。然须以陈皮为佐，恐太涩亦能作疼。又甚者，灸天枢、气海。（此穴大能止泄。）〔仲〕下痢便脓血者，桃花汤止之。（方见伤寒。若一服愈，勿再服。丹溪云：桃花汤，主病属下焦血虚且寒，非干姜之温、石脂之涩且重不能止血，用粳米之甘以引入肠胃。）〔罗〕

　　水煮木香膏

　　治脾胃受湿，脏腑滑泄，腹中疼痛，日夜无度，肠鸣水声，不思饮食，每欲痢时，里急后重，或下赤黄，或便脓血，并宜服之。

　　木香丁香（各一两）枳实（麸炒，五钱）当归乳香诃子皮（各一两）肉豆蔻砂仁（各一两半）藿香黄连（炒）白芍药青皮陈皮（去白）浓朴（制）甘草（炙，各一两）干姜（炮，五钱）御米壳（蜜水炒，六两）上为细末，炼蜜丸，弹子大。每服一丸，水一大盏，劈破煎至六七分，和渣稍热，食前服。

　　〔海〕

　　易简断下汤

　　治下痢赤白，无问新久长幼。

