<!-- { "loadSidebar": true } -->
　　白术茯苓（各一钱）甘草（五分）草果（连皮，一个）上咀。用罂粟壳十四枚，去筋膜并萼蒂，剪碎，用醋淹为粗末，用作一服，水一大碗，姜七片，枣子、乌梅各七个，煎至一大盏，分二服服之。赤痢者，加乌豆二粒；白痢者，加干姜五钱。罂粟壳治痢，服之如神，但性紧涩，多令人呕逆，既以醋制，加以乌梅，不致为害，然呕吐人则不可服。大率痢疾，古方谓之滞下，多因肠胃素有积滞而成。此疾始得之时，不可遽止，先以巴豆感应丸十余粒，白梅汤下，令大便微利。

　　仍以前药服之，无不应手作效。若脾胃素弱，用豆蔻、橘红、罂粟壳各等分为末，醋煮面糊为丸，桐子大，每服五十丸，乌梅汤下，兼治泄泻暴下不止，一服即愈，更令药力相倍为佳。如觉恶心，却以理中汤、四物汤加豆蔻、木香辈调其胃气，仍以二陈汤煮木香丸定其呕逆。大凡痢疾乃腹心之患，尊年人尤非所宜，若果首尾用平和之剂，决难作效，必致危笃，虽欲服此，则已晚矣。其秦艽、地榆、黄柏、木通之类，其性苦寒，却难轻服。血痢当服胃风汤并胶艾汤之类。白者宜服附子理中汤、震灵丹之属，更宜审而用之。若五色杂下，泄泻无时，当用熟乌头一两，浓朴、干姜、甘草各一分，生姜煎服。今之治痢多用驻车丸、黄连阿胶丸之类，其中止有黄连肥肠，其性本冷，若所感积轻，及余痢休息不已，则服之取效。若病稍重，则非此可疗。

　　〔世〕治痢。

　　侧柏叶（一钱）甘草（三钱）御米壳（去顶穣，汤洗三次，晒干，蜜拌炒黄，一钱，久者倍之）上咀，水煎熟，澄清，入蜜呷服之。先服木香槟榔丸，后服此，妙。

　　〔《本》〕又方。

　　黑豆（五十粒）陈皮（半两）罂粟壳（十四个）甘草上四味，半生半炒，水煎空心服，尽此一剂，无不效者。

　　〔垣〕

　　白术安胃散

　　治一切泻痢，无问脓血相杂，里急窘痛，日夜无度。又治男子小肠气痛，及妇人脐下虚冷，并产后儿枕痛，虚弱寒热不止者。

　　御米壳（三两，去顶穣蒂，醋煮一宿）茯苓白术（各一两）乌梅（取肉，一钱，炒）车前子（一两）五味子（半两）上为末。每服五钱，水煎温服。

　　〔《经》〕治肠滑久痢神妙。以石榴一个劈破，炭火簇烧令烟尽，急取出，不令作白灰，用碗盖一宿，出火毒，为末，用酸石榴一个，煎汤调二钱。

　　〔《圣》〕治痢久不止，肠垢已出。以乌梅二个，水一盏，煎取六分，去渣，食前分为二服。

　　〔《山》〕治痢用五倍子为丸。赤痢，甘草汤下；白痢，干姜汤下，各十丸。

　　〔垣〕

　　诃子皮散

　　癸卯岁，冬十月小雪，天冷应时，枢密院白家一老仆，面尘脱色，神气特衰，长跪于前曰：病脱肛日久，服药未验，近日复下赤白脓痢，作里急后重，白多赤少，不任其苦，求予治疗。予曰：此非肉食膏粱者也，必多蔬食，或饮食不节，天气已寒，衣盖又薄，寒侵形体，不禁而肠头脱下者，寒也、滑也。真气不禁，形质不收，乃血脱也。此乃寒滑气泄不固，故形质下脱也。当以涩去其脱而除其滑，以大热之剂除寒补阳，以补气之药升阳益气，以微酸之味固气上收，名之曰诃子皮散。

　　御米壳（五分，去花萼，蜜炒）干姜（六分，炮）陈皮（五分）诃子皮（七分，煨，去核）上咀，水煎服，或为白汤调服亦可。若空心一服，减半再服，全愈。

　　〔罗〕

　　养脏汤

　　治大人小儿肠胃虚弱，冷热不调，脏腑受寒，下痢赤白，或便脓血，有如鱼脑，里急后重，脐腹疼痛，日夜无度，胸膈痞闷，胁肋胀满，全不思食，及脱肛坠下，酒毒湿毒便血，诸药不效者，并宜服之。

　　人参当归（各六钱）木香（一两四钱）肉桂（八钱）肉蔻（面裹，煨，半两）白芍药（一两二钱）甘草（炙，六钱）白术（六钱）御米壳（蜜炙，三两）诃子皮（去核，一两二钱）上咀。每服二大钱，水煎去渣，食前温服。老人、孕妇、小儿暴泻，急宜服之，立愈。忌酒、面、生冷、鱼腥、油腻物。脏腑滑泄，夜起久不瘥者，可加附子四片，煎服此药，神效不可具述。

　　〔《保》〕治泄痢脓血，乃至脱肛者，宜

　　地榆芍药汤

　　苍术（八两）地榆卷柏芍药（各三两）上咀。每服二两，水煎温服，病退勿服。

　　〔世〕治痢，大便不禁，其大孔开如空洞不闭者，用葱和花椒末，捣烂塞谷道中，并服酸涩固肠之剂收之，如御米壳、诃子皮之类是也，神效。

　　〔丹〕陈伯夫，年二十岁，性急，好酒色，奉养浓。适有事多忧恐，患久疟寒热无时。忽一日大发热，大便所下皆是积滞极臭，大孔极痛，呻吟不绝，其孔陷下，嘱付后事。予曰：此大虚也。脉皆弦大而浮。遂以瓦片令敲圆如铜钱状，烧红投童子小便中，急取起令干，以纸裹安痛处，其时寒，恐外寒乘虚而入也。以人参、当归、陈皮作浓汤饮之，食淡味，至半月而安。

　　久下赤白，大孔痛不可忍。炒盐熨之，又炙枳实熨之。（《肘后》）痢久大孔急痛，亦有寒热者，熟艾、黄蜡、诃子烧熏之，妙。（《日华子》）下痢大孔痛，因热流于下，槟榔、木香、黄连、黄芩，加干姜。

　　运气下血有二：其一，热助心血盛而血下。经云：少阴司天，热淫所胜，民病血泄，溺色变。又云：少阳在泉，火淫所胜，民病溺赤，甚则便血。又云：岁金不及，炎火乃行，民病血便注下。又云：厥阴司天，风气下临，火纵其暴，赤沃下注，治以咸寒是也。

　　其二，寒攻心血虚而下。经云：太阴司天，寒淫所胜，血变于中，民病血泄。又云：太阳之胜，血脉凝泣，或为血泄。又云：阳明司天之政，四之气，民病血便，治以诸热是也。

　　运气下白皆属火。经云：少阳司天客胜，甚则下白溺血是也。

　　运气下赤白有三。

　　其一属火。经云：少阳司天，火淫所胜，民病泄注赤白。又云：少阳在泉，火淫所胜，民病泄注赤白，少腹痛，注下赤白，治以甘清是也。

　　其二属风：经云：厥阴之胜，肠鸣飧泄，少腹注下赤白，治以酸涩是也。

　　其三属风湿：经云：太阳司天之政，四之气，风湿交争，民病注下赤白是也。

　　运气里急后重有二：其一，湿助脾盛而重。经云：太阴之胜，少腹满，腰重强，内不便，善注泄是也。

　　其二，风攻脾虚而重。经云：厥阴司天，风淫所胜，民病溏泄瘕水闭是也。瘕，谓后重也。

　　〔《本》〕

　　救命延年丸

　　治丈夫女人一切重痢。

　　黄连干姜当归阿胶上三件，为末；用米醋煮阿胶令消尽，不可剩，却将药搜醋丸，如桐子大。每服三十丸，饭饮吞下，甚妙。

　　又方茱萸黄连阿胶白术（等分同炒黄）上为细末，面糊为丸，如桐子大。每服三十丸，陈米饮送下。小儿十丸。（陈无择无阿胶，名戊己丸。）〔罗〕

　　阿胶梅连丸

　　治下痢，无问新久、赤白、青黑、疼痛诸症。

　　阿胶（炒，研极细）乌梅肉（炒）黄柏（炒）黄连当归赤芍药干姜（炮）赤茯苓（各等分）上为末，入阿胶末研匀，水丸，桐子大，米饮下。

　　黄连丸

　　治赤白痢。

　　吴茱萸黄连上，用好酒同浸三日，各自为末，各自丸。白痢，茱萸丸；赤痢，黄连丸，甘草汤下。赤白痢，二丸相合服。

　　上四方，寒热兼施，收散兼用之剂，寒热滑滞杂合为痢者宜之。

　　〔崔〕治痢方。以生姜切如麻粒大，和好茶一二碗，任意呷之，愈。若热痢则留姜皮，冷则去皮炒。又方，用陈皮、艾叶浓煎汤服。

　　滞下独取足太阴一经。《经》云：脾足太阴之脉，所生病者，溏瘕泄水，视盛虚、热寒陷下取之也。

　　〔东〕泄痢不禁，小腹痛，后重，便脓血：丹田（一寸半）。复溜小肠俞（灸七壮。）不已，取：天枢腹哀（胃下一寸五分）。冷痢腹痛，泄注赤白：关元穷谷（各灸五十壮）。泄痢及下失气脓血：下腰（五十壮，穴在八魁正中央、脊骨上，灸，名三宗骨，三报之。）便脓血，久痢下重：小肠俞（灸）。

　　〔世〕里急后重：合谷外关〔《甲》〕便脓血，寒中，食不化，腹中痛，腹哀主之。溏瘕，腹中痛，脏痹，地机主之。

　　〔丹〕予族叔形色俱实，疟又患痢，自恃强健能食，绝无忌惮。一日召予曰：却健而能食，但苦汗出耳，汝能止此汗否？予曰：疟，非汗不能愈，可虑者止健与能食耳。此非痢也，胃热善消，脾病不化，食与积势已甚矣。此时宜节择饮食以养胃气，省出入以避风寒，候汗透而安。叔曰：世俗谓无饱死痢疾，我今能食，何谓可虑？予曰：痢而能食者，知胃气未病也，故言不死，非谓恣食不择节者。不从所言，恣口大嚼过多，又啖水果，如此者月余，后强求治，不可着手矣，淹淹又月而死。《内经》以骄恣不伦于理为不治之病，信哉。

　　又周其姓者，形色俱实，患痢善食而易饥，大嚼不择者五月矣。予责之曰：病中当调补自养，岂可恣味戕贼。遂教其只用熟萝卜吃粥，且少与调治，半月而安。

　　〔罗〕如泻痢止，脾胃虚，难任饮食者，不可一概用克伐之剂，宜补养充足，自然能饮食也，宜钱氏方中异功散。设或因嗜饮食太过，有伤脾胃，而心腹痞满，恶心呕逆，不拘此例。当权用橘皮枳术丸，一服得快，勿再服。若饮食调节，不致有伤，则胃气自和平矣。

　　〔丹〕下痢久甚者，寒凉药中必兼升散并热剂，初下痢不可用参、术，唯气虚者用之。

　　〔《衍》〕有一男子，暑月患血痢，医妄用寒药逆制，专用木香、黄连、阿胶治之。此药始感便用则可，倘病久肠虚者不宜服，切宜戒之。地榆性沉寒苦，惟下焦热、血痢则可用，若虚寒人及水泻白痢，未可轻使。

　　〔丹〕古方用浓朴、专为泻积滞之气。然浓朴性大温而散气，久服大能虚人，滞气稍行即去之。余滞未尽，宜炒枳壳、陈皮。然枳壳亦能耗气，比浓朴虽少缓，比陈皮亦为重，若滞气退一半，亦当去之，只用陈皮以和众药。然陈皮去白用，有补泻之兼能。若为参、术之佐，亦纯作补药用。

　　卷之二十三脾胃部滞下

　　久泄久痢

