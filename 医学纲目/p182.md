<!-- { "loadSidebar": true } -->
　　〔丹〕予族叔年七十，禀壮形瘦，夏末患泄痢，至秋百方不应。予视之，病虽久而神不瘁，小便涩少而不赤，两手脉俱涩而颇弦，自言胸微闷，食亦减。因悟曰：此必多年沉积，癖在肠胃。询其平生喜食何物？曰：我甚喜食鲤鱼，三年无日不用。予曰：积痰在肺，肺为大肠之脏，宜大肠之不固也，当与澄其源而流自清。以茱萸、陈皮、青葱、苜根、生姜煎浓汤，和以砂糖，饮一碗许。自以指探喉中，至半时吐痰半升如胶。其夜减半。次早又服，又吐半升而痢止。又与平胃散加白术、黄连，旬日而安。

　　朱仲符，年近七十，右手风挛多年。七月患泄泻，百药不愈。诊其脉右手浮滑而洪数。予曰：此必太阴分有积痰，肺气壅郁，不能下降，大肠虚而作泄，当治上焦。遂用萝卜子加浆水蜜探之而吐，得痰一块大如碗，色如琥珀，稠粘如胶，痢遂止，不服他药。（苜一本作“鹿目”，无考。）〔子和〕东门一男子，病泄痢不止，腹鸣如雷，不敢冷坐，坐则下注如倾。诸医例断为寒症，官桂、干姜、丁香、豆蔻、枯矾、龙骨之属，皆服之矣，针灸无效，迁延已二十载矣。一日问于戴人，戴人曰：两手寸脉皆滑，予不以为寒。然其所以寒者，水也。以茶调散涌寒水五七升，又以无忧散泄积水数十行，乃通因通用之法也。次以五苓散淡剂渗泄利水道，又以甘露散止渴，不数日而冷食寒饮皆如故。此法王启玄言之矣，奈无人用之，何哉。太康刘仓使，大便少而频，日七八十次，常于两股间悬半枚瓠芦。戴人见而笑之曰：便既频而少，欲通而不得通也，何不大下之，此通因通用也，止宜一服药之力。乃与药大下二十余行，顿止。

　　〔洁〕治泄痢久不安，脓血稠粘，里急后重，日夜无度，宜大黄汤。用大黄一两锉，用好酒两大盏浸半日，同煮至一盏半，去渣，分为二次，顿服之。痢止停服。未止再服，以利为度。又服芍药汤以和之，所以彻其毒也。（芍药汤方见滞下和里条。）〔《保》〕

　　白术黄芩汤

　　服前药痢已除，宜以此和之。

　　白术（一两）黄芩（七钱）甘草（三钱）上咀，水煎，去渣温服。

　　〔丹〕有人每早须大泻一行，或腹痛，或不腹痛，空心服热药亦无效。有人教以夜食前又进热药一服遂安。

　　后如此常服，愈。盖暖药虽平旦服之，至夜力已尽，无以敌一夜阴气之故也。

　　〔《本》〕治肾泄，

　　五味子散

　　五味子（二两）吴茱萸（半两）上二味，炒香熟研为细末。每服二钱，陈米饮下。有一人，每五更将天明时必溏痢一次，如是数月。有人云：此名肾泄，肾感阴气而然，服此顿愈。

　　每日早起泻一二行，俗谓之受肚泻是也。其症有二：一属寒积在内，即前二条之症是也。一属食积在脾。

　　尝治翁仲政久泄，早必泄一二行，泄后便轻快，脉滑而少弱。先与浓朴和中丸五十丸大下之。后以白术为君，枳壳、茯苓、半夏为臣，浓朴、炙甘、芩、连、川芎、滑石为佐，吴茱萸十余粒为使，生姜煎服十余帖而愈。

　　〔仲〕下痢已瘥，至其年月日时复发者，以病不尽故也，当下之，宜大承气汤。

　　〔《本》〕治痼冷在肠胃间，频年腹痛泄泻，休作无时，服诸热药不效，宜先取去，然后调治，不可畏药以养病也。

　　浓朴干姜甘草桂心附子（生。各二钱）大黄（生，细切，水一盏浸半日，煎汁用之）上咀，水二升半，煎八合，后下大黄汁，再煎六合，去渣，分三温服。服自夜至晓令尽，否则更以干姜丸佐之。

　　干姜丸

　　干姜巴豆（去心，研，炒黄）大黄人参（各一两）上除巴豆，余为末同研，炼蜜丸如桐子大。食前，用汤吞下一丸，陈米饮亦得。

　　有人因忧愁中伤食结，积在肠胃，欲发吐利。自冬后至暑月，积伤发暴下，数日不已。《玉函》云：下痢至隔年月日应期而发者，此为有积，宜下之。止用温脾汤尤佳。如难下，可佐以干姜丸，后服

　　白术散

　　白术木香附子人参（各等分）上细末。每服二钱，水一盏，生姜三片，枣子一个，煎六分，温服。

　　〔丹〕东阳胡兄，年四十岁，患痢百余日，百法治不效。时正九月初旬，予诊其六脉促急沉弦细弱芤，左手为甚，昼夜十行，视之秽物甚少，虽下清涕，中有紫黑血丝，食全不进。予曰：此非痢也，当作瘀血治之。

　　其兄问瘀血何事而致？予曰：饱食急走，极力叫骂，殴打颠扑，多受疼痛，盛怒不泄，补塞太过，大酒大肉，皆能致之。彼云：去岁枉受责杖，经涉两年，恐非此等瘀血？予曰：服吾药得瘀血下则生矣。以桃仁、乳香、没药、滑石，佐以槟榔、木香，用神曲糊为丸，以米饮下五十粒。至夜半，又不动，又根据前法下二百粒，至天明下秽如烂鱼肠者二升半，困顿终日，渐与粥食而安。

　　久泄是风邪内缩，先煎小续命汤以发其汗，使邪气不能侵于外，然后治其痢。秋冬间下痢并治翻胃，加减浓朴丸大妙。

　　此症系风邪缩于内，其症下痢不止，寸脉沉而迟，手足厥逆，下部脉不至，咽喉不利，或涕吐脓血，为难治，宜麻黄升麻汤，或小续命汤以发之。法曰：表邪缩于内，当散邪于四肢，布于络脉，外无其邪，脏腑安矣。有食积者，加枳实五钱，如酒入而泄泻，此热也，加黄芩五钱。（麻黄升麻汤见伤寒，小续命汤见中风。）〔子和〕李德卿妻，因产后病泄一年余，四肢瘦乏，诸医皆断为死症。求治戴人。戴人曰：两手脉皆微小，乃痢病之生脉。况洞泄属肝经，肝木克土而成此疾，亦是肠。者，肠中有积水也。先以舟车丸四五十粒，又以无忧散三四钱，下四五行。人皆骇之，病羸如此，尚可通耶？众人虽疑，然未敢诮，且更看之。复以导饮丸又通之，渴则调饮五苓散。向晚，使人伺之，已起而缉麻。前后约三四十行，以胃气汤调之，半月而能行，一月而安健。

　　刘德源，病洞泄逾年，食不进，肌瘦力乏，行步欹倾，面色黧黑，举世治痢之药皆用之无效。戴人先以舟车丸、无忧散下十余行，殊不困，已颇喜食。后以槟榔丸磨化其滞，待数日病已大减。戴人以为去之未尽，当再服前药。德源亦欣然请下之，又下五行。次后数日，更以苦剂越之。往问其家，彼云：已下村中收索去也。

　　〔丹〕一丈夫酒多病泄，久不愈，又自进附、椒等，食不进，泄愈多。

　　滑石黄芩（半两）干姜黄连樗皮粥为丸。每服一百丸。

　　予治方宪可，二三年久泄下积，但食肉则甚，脉右关滑，左沉细。先以浓朴丸三四十粒下之，次夺其食。

　　用补剂加二陈及朴、连、楂、榔等消导药煎汤，下浓朴丸五粒、阿魏丸二十五丸。服之五六日，渐得下气多而泄不止。遂间服固肠丸，泄渐止即安。是知固肠丸之苦寒，治酒肉积之要药也。（浓朴丸方见翻胃。）〔垣〕

　　圣饼子

　　治泻痢赤白，脐腹撮痛，久不愈者。

　　黄丹密陀僧（各二钱）轻粉（少许）定粉硫黄（各三钱）上为细末，入白面四钱，和水丸，如桐子大，捻作饼子，阴干，食前温浆水磨服。以大便黑色为效。（《衍义》云：黄丹治久积。）〔丹〕脾泄，当大补脾气而健运之。

　　〔洁〕

　　肉蔻丸

　　治肾泄久不愈，脉沉细无力者效。

　　破故纸肉豆蔻（面裹，煨。各等分）上为末，枣肉丸，如桐子大，米饮空心下。

　　〔世〕

　　固中丸

　　治脾久泄，去后与气不快者。

　　苍术肉豆蔻（煨。各一两）上粥丸，桐子大。每服五十丸。于固中丸内加破故纸一两，名固下丸，治肾久泄。

　　〔丹〕

　　泄泻丸

　　治久病，大肠气泄。

　　熟地（五钱）芍药（炒）知母（各三钱）升麻干姜（各二钱）生甘草（一钱）上为末，白汤调服。再灸百会三五壮。

　　又方白术神曲芍药（俱炒）或散或丸子服，愈。

　　〔垣〕治老人奉养太过，饮食伤脾，常时脾泄。

　　白术（炒，二两）白芍药（酒炒，一两）神曲（炒，一两半）山楂（二两）半夏（制，一两）黄芩（炒，半两）上为末，青荷叶烧饭丸。

　　〔《本》〕治肾泄，宜五味子散。（方见早泻条。）

　　诃黎勒丸

　　治休息痢，昼夜无度，脐腹撮痛，诸药不效。

　　椿根白皮（二两）诃子（半两，去枝）母丁香（三十粒）上为细末，醋糊丸，如桐子大。每服五十丸，陈米饮汤入醋少许，一日三服，效。（椿根乃樗根，俗所谓虎眼树是也。）〔《本》〕

　　木香散

　　治隔年痢不止，并治血痢尤捷。

　　木香（锉，用黄连半两同炒）罂栗壳（锉，用生姜半两同炒）甘草（炙，一两）上为细末，入麝香少许。每服一钱，陈米饮下。

　　〔世〕治久泻不止。用百草霜研细，以粥糊为丸，白汤下。

　　〔张文仲〕治痢久下，经时不愈者，此名休息痢。取大虫骨炙焦，捣末，调服日三匕，效。

　　〔《千》〕治赤白痢，积年不瘥。饮汤调云母末方寸匕，两服效。

　　又治血痢。用千年锻石五升，熬黄，以水一斗，搅令澄清，一服日三升。

　　卷之二十三脾胃部滞下

　　胎前下痢

　　〔《本》〕治妇人胎前、产后赤白痢。

　　生姜（年少者百钱，老者二百钱重，取自然汁）鸭子（一个，打碎，入姜汁内搅匀）上二味，煎至八分，入蒲黄三钱，煎五七沸，空心温服，立效。

　　〔无〕妊娠下痢赤白，绞刺疼痛。

　　鸡子（一枚乌鸡者佳。倾出清，留黄用）黄丹（一钱，入鸡子壳内打，令匀，以浓纸糊牢，盐泥固济，火上煨，焙干，研为细末。）上每服二钱，米饮调下。一服愈者是男，二服愈者是女。

　　〔《大》〕治妊娠素弱，频并下痢，腹痛羸瘦，面色痿黄，不进饮食。

　　浓朴（一两半）白术川芎白芍药熟地当归干姜人参（各一两）诃子（三钱）甘草（一钱）上咀。每服四钱，姜三片，同煎。

　　又方治妊娠下痢，腹痛，小便涩。

　　当归黄（各一两）糯米（一合）上细切，和匀水煎，分四服。

　　〔罗〕

　　大宁散

　　治妊娠下痢，赤白灰色，泄泻疼痛垂死者。

　　黑豆（三十五粒）粟壳（二两，半生半炒）甘草（二两，半生半炒）上为粗末，都作一服，生姜三片，同煎，食前服，神效。

　　〔《大》〕治妊娠挟热下痢，亦治男子常痢。

　　黄连黄柏（各一升）山栀仁（二十枚）上咀。每服五钱，水二盏，浸二时久，煮十沸，顿服。若呕，加陈皮一两半、姜三两。

　　黄连汤

　　治妊娠下痢，赤白脓血不止。
