<!-- { "loadSidebar": true } -->
　　〔《素》〕三阴结谓之水。（阴阳别论王注云：谓脾肺之脉俱寒结也。）下焦溢为水。（全文见诊。王注云：下焦为分注之所，气窒不泻则为溢水。）阳明所谓上喘为水者，阴气下而复上，上则邪客于脏腑间，故为水也。

　　运气水肿有四：一曰湿。经云：太阴所至为肿。又云：湿胜则濡泄，甚则水闭肿。又云：太阴之胜，足胫肿，饮发于中，肿于上。又云：太阴司天，客胜则首面肿，呼吸气喘，治以诸热是也。

　　二曰火热。经云：诸病肿，皆属于火。又云：少阳司天，火气下临，肺气上从，寒热肿。又云：少阳司天，火淫所胜，民病皮肤痛，色变黄赤，传而为水，身面肿，腹满仰息。又云：少阳之复，渴引水浆，化而为水，传为肿。又云：少阳司天，客胜，甚则肿，治以诸寒是也。

　　三曰寒。经云：寒胜则浮是也。

　　四曰燥。经云：阳明所至，为浮虚是也。

　　〔《素》〕黄帝问曰：少阴何以主肾？肾何以主水？岐伯对曰：肾者至阴也，至阴者盛水也。肺者太阴也，少阴者冬脉也。故其本在肾，其末在肺，皆积水也。帝曰：肾何以能聚水而生病？岐伯曰：肾者，胃之关也，关门不利，故聚水而从其类也。上下溢于皮肤，故为肿。附肿者，聚水而生病也。帝曰：诸水皆生于肾乎？岐伯曰：肾者牝脏也，地气上者属于肾而生水液也，故曰至阴。勇而劳甚则肾汗出，肾汗出逢于风，内不得入于脏腑，外不得越于皮肤，客于玄府，行于皮里，传为肿，本之于肾，名曰风水。所谓玄府者，汗空也。帝曰：水俞五十七处者，是何主也？岐伯曰：肾俞五十七穴，积阴之所聚也，水所从出入也。尻上五行行五者，此肾俞，故水病下为肿大腹，上为喘呼不得卧者，标本俱病。故肺为喘呼，肾为水肿，肺为逆不得卧分为相输俱受者，水气之所留也。（肺肾之标本，其上下分为相输应之病而俱受者，缘此二脏乃水气之所留故也，）伏菟上各二行行五者，此肾之街也，三阴之所交结于脚也。踝上各一行行六者，此肾脉之下行也，名曰太冲。凡五十七穴者，皆脏之阴络，水之所客也。（水热穴论）尻上五行行五：脊中一悬枢一命门一腰俞一长强一大肠俞二小肠俞二膀胱俞二中KT内俞二白环俞二胃仓二肓门二志室二胞肓二秩边二伏菟上各二行行五：中柱二四满二气穴二大赫二横骨二外陵二大巨二水道二归来二气街二踝上各一行行六：太冲二复溜二阴谷二照海二交信二筑宾二〔《灵》〕风肤胀为五十七，取皮肤之血者尽取之。（四时气篇）刺灸水肿有五法：其一取肾、膀胱。经前篇云：五十七穴者，是取其二经之穴也。又经云：肾病者，腹大胫肿，取其经少阴、太阳血者，是取其二经之血也。

　　其二取血络。经前云：取皮肤之血者，尽取之是也。

　　其三取胃。经云：胃足阳明之脉，所生病者，大腹水肿，视盛虚、热寒、陷下取之是也。

　　其四取委阳。经云：三焦病者，不得小便，溢则水，取委阳是也。

　　其五筒针取水。先以铍针针之，已刺而筒之，引针而纳之，入而复之，以尽其，必坚来，来缓则烦，来急则安静，间日一刺之，尽乃止。（筒针，针中有空窍如筒，出水也。）〔《撮》〕浮肿：分水、中脘（各灸之。）内庭行间临泣（各泻，立安。）〔东〕水气，皮痛不可近衣，小腹敦敦然，小便黄，身润：章门屋翳（灸。）阴交章门（刺之。）〔华〕外腰水肿，先从腰肿起：肝募水分内中水肿，面痿黄：胃脘通谷气海水分胞中水肿，根在心，水赤：心俞巨阙气海腹中水肿，从脾起，水黄：脾俞胃脘水分肺喘水肿，从胸起，水白：肺俞肝募足心水肿，从足起：白环俞水分中四肢水肿，变身浮：胆募两胁水肿，四肢枯瘦，从胁肿起：章门期门小肠水肿，从脐肿起：气海。

　　〔《保》〕五脉论五水灸法：青水，灸肝井。（弦脉。）赤水，灸心荥。（洪脉。）黄水，灸脾俞。（缓脉。）白水，灸肺经。（涩脉。）黑水，灸肾合。（沉脉。）〔《甲》〕身肿，关门主之。水肿胀皮肿，三里主之。风水膝肿，巨虚上廉主之。风水，面肿，颜黑，解溪主之。风水，面肿，冲阳主之。水中留饮，胸胁支满，刺陷谷出血，立已。面肿，上星主之；先取噫嘻，后取天牖、风池。水肿，人中尽满唇反者死，水沟主之。水肿大脐平，灸脐中，无理不治。

　　〔《素》〕目窠微肿如卧蚕之状，曰水。（平人气象论）足胫肿曰水。

　　〔仲〕病下利后，渴饮水，小便不利，腹满因肿者，何也？答曰：此法当病水。若小便自利及汗出者，自当愈。跗阳脉当伏，今反数，本自有热消谷，小便数，今反不利，此欲作水。寸口脉浮而迟，浮脉则热，迟脉则潜，热潜相搏，名曰沉。跗阳脉浮而数，浮脉则热，数脉则止，热止相搏，名曰伏。沉伏相搏，名曰水。沉则络脉虚，伏则小便难，虚难相搏，水走皮肤，则为水矣。

　　〔《素》〕颈脉动喘疾咳，曰水。（平人气象论）〔仲〕风水，其脉自浮，外证骨节疼痛，恶风。（《针经论疾诊尺篇》云：视人之目窠上微痈如新卧起状，其颈脉动，时咳，按其手足上而不起者，风水肤胀也。又仲景云：太阴脉浮而紧，法当骨节疼痛，反不疼，身体反重而酸，其人不渴，汗出即愈，为风水。治法见前阳虚条。）皮水，其脉亦浮，外证肿，按之没指，不恶风，其腹如鼓，不渴，当发其汗。（又云：渴而不恶寒者，此是皮水。盖法当风水，恶寒不渴；皮水，不恶寒而渴。假令皮水不渴，亦当发汗也。治法见阳虚条。）正水，其脉沉迟，外证自喘。

　　石水，其脉自沉，外证腹满不喘。（大奇论篇肾肝并沉为石水，并浮为风水。）黄汗，其脉沉迟，身发热，胸满，四肢、头面肿，久不愈，必致痈脓。（又云：身肿而冷状如周痹，胸中窒不能食，反聚痛，暮躁不得眠，此为黄汗。治法见黄胆条。）〔仲〕心水者，其身重而少气，不得卧，烦而躁，其阴大肿。肝水者，其腹大，不能自转侧，胁下腹中痛，时时津液微生，小便续通。肺水者，身肿，小便难，时时鸭溏。脾水者，其腹大，四肢苦重，津液不生，但苦少气，小便难。肾水者，其腹大，脐肿腰痛，不得溺，阴下湿如牛鼻上汗，其足逆冷，面黄瘦。（一云：大便反坚。）〔无〕大抵浮肿带数，即是虚寒潜止于其间，久必沉伏，沉伏则阳虚阴实，为水必矣。面然浮肿疼痛，其色黑，多汗恶风者，属肾风。（治见诸风注。）诸唇黑则伤肝，缺盆平则伤心，脐出则伤脾，足心平则伤肾，背平则伤肺。凡此五伤，必不可治也。

　　〔仲〕脉得诸沉，当责有水，身体肿重。水病，脉出者死。（无择云：大抵浮脉带数，即是虚寒潜止于其间，久必沉伏，沉伏则阳虚阴实，为水必矣。）〔《脉》〕水病，脉洪大者可治；微细者不可治。水病，腹大如鼓，脉实者生；虚者死。水病，夜半死。

　　（全文见诊生死。）〔《仲》〕诸病水者，渴而下利，小便数者，皆不可发汗。

　　〔《素》〕帝曰：有病肾风者，面然壅，害于言，可刺否？岐伯曰：虚不当刺，不当刺而刺，后五日其气必至。帝曰：其至何如？岐伯曰：至必少气时热，时热从胸背上至头，汗出手热，口干苦渴，小便黄，目下肿，腹中鸣，身重难以行，月事不下，烦而不能食，不能正偃，正偃则咳，病名曰风水，论在刺法中。帝曰：愿闻其说。岐伯曰：邪之所凑，其气必虚。阴虚者，阳必凑之，故少气时热而汗出也。小便黄者，少腹中有热也。不能正偃者，胃中不和也。正偃则咳甚，上迫肺也。诸有水气者，微肿先见于目下也。帝曰：何以言之？岐伯曰：水者阴也；目者，亦阴也。腹者至阴之所居，故水在腹者，必使目下肿也。真气上逆，故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也。腹中鸣者，病本于胃也。薄脾则烦不能食，食不下者，胃脘隔也。身重难以行者，胃脉在足也。月事不来者，胞脉闭也，胞脉者属心而络于胞中，今气上迫肺，心气不得下通，故月事不来也。（评热病论）〔仲〕问曰：病者苦水，面目、身体、四肢皆肿，小便不利，脉之不言水，反言胸中痛，气上冲咽，状如炙肉，当微咳喘，审如师言，其脉何类？师曰：寸口脉沉而紧，沉为水，紧为寒，沉紧相搏，结在关元，始时当微，年盛不觉，阳衰之后，荣卫相干，阳损阴盛，结寒微动，紧气上冲，喉咽塞噎，胁下急痛。医以为留饮而大下之，气击不去，其病不除。后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈丸下水，当时如小瘥，食饮过度，肿复如前，胸胁苦痛，象若奔豚，其水扬溢，则浮咳喘逆。当先攻击冲气令止，乃治咳。咳止，其喘自瘥。先治新病，病当在后。

　　〔丹〕卢氏医镜水胀辨《内经》曰：诸气郁，皆属于肺。诸湿肿满，皆属于脾。诸腹胀大，皆属于热。

　　盖湿者，土之气，土者，火之子。故湿每生于热，热气亦能自湿者，子气感母，湿之变也。凡病肿，皆宜以治湿为主。所挟不同，故治法亦异。《类例》治肿，以治水立说，而欲导肾以决去之，岂理也哉！脾土衰弱，内因七情，外伤六气，失运化之职，清浊混淆，郁而为水。《类例》以为本末皆隶于肺、肾、胃三者而不及脾，下文继以肺金盛而生水，水液妄行，气息闭，枢机壅而为肿。夫脾土受病，肺为之子，焉有自盛而生水者哉？若谓肿之水果生于肺金之清气，则滋长肾阴，奉行降令，为化生之源，何病肿之有？今渗透经络，注流溪谷，皆浊腐之气，窒碍津液，久久灌入隧道，血亦化水，而欲藉脾土以制之，导肾气以利之，不思脾病则肝木来侮，子气亦衰，木寡于畏，脾欲不病，不可得矣。治法宜清心经之火，补养脾土，全运化之职，肺气下降，渗道开通，使败浊之气其稍清者，复回而为气、为血、为津液；其甚者，在上为汗，在下为溺，以渐而分消矣。今不明言，而曰制水、燥水，得非白圭以邻国为壑乎？经言肿病因津液充郭而致，不生于肺金之盛也明矣。又言气拒于内，气耗于外，责其不能渗运败浊耳。又云：开鬼门，洁净府。鬼门，肤腠也，属肺；净府，膀胱也，属肾之府。

