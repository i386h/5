<!-- { "loadSidebar": true } -->
　　〔丹〕一妇人，年三十六岁，家贫多劳，性偏急。自七月断经后，八月小腹下有一块，偏左如拳，有时块起即痛作，伏则势减。至半月后，腹渐肿胀，食减平时三分之二，无力，遇夜发热．天明即稍退，其脉得虚微短弱涩，左尤甚。初与白术一斤，带白陈皮一斤，作二十帖服。以三圣膏贴块上，经宿则块软，再宿则块小。

　　旬日后食稍进，热减半，脉稍有力。又与白术一斤，带白陈皮半斤，酒当归身半斤，木通三两，每帖研桃仁九粒。尽此剂，病悉除。

　　一妇人，年五十余岁，素好怒，因食烧猪肉，次早面胀，绝不思食，倦怠，六脉沉涩，独左豁大。余作体虚有痰，气为痰所隔不得降，当以补虚利痰为主。每早以二陈汤加参、术大剂与一帖，服后探令吐出药。辰巳时，复与索氏三和汤一倍加白术二帖。至睡后，以神佑七丸以挠其痰，去牵牛。如此服至一月而安矣。

　　金寿一安人，年七十一岁，好湿面，得带下病，亦恶寒淋沥。医与荷花须、柴胡等药，发热，所下愈多。医与缩砂、豆蔻药，以其食少也；腹满胀，气喘，又与葶苈散，不应。又与禹余粮丸，病愈甚。医又与崇土散，亦不应。

　　予脉之，两手洪涩，轻则弦长而滑实，至是喘甚不得卧。此不是湿而酿成湿，在足太阴、阳明二经。水谷之气为湿所抑，不得上升，遂成带下。理用升举之剂，以补气、和血吹之。而医反与涩燥，宜其展转身病。遂与人参生肺之阴以拒火毒；白术以补胃气除湿热、行水道；桃仁去污生新；郁李仁行积水，以通草佐之；犀角屑解食毒、消肿闷；槟榔治最高之气。作浓汤吞下保和丸药。又疑素浓养，有肉积，加阿魏小丸同咽之。四五日后，积气渐消，肿渐下。又加补肾丸以生肾水之真阴。又两三日后，渐安而得睡，食有味矣。又两日后，加与点丸以驱逐肺家之积热而愈。

　　一丈夫，脾有热，肾有虚，胃有积，得肿疾或进或退，口干或气喘。医连月，不退。脉软而细，以其形肥，不以为忌。用：白术（四钱）芍药地黄（三钱）连翘当归（二钱）青皮（二钱半）人参木通羌活黄芩（各一钱半）甘草红花（些）上分五帖，煎下保和丸。

　　杨生，年三十，因疟初安，淡食豆腐斋饭成胀，在膈上，小便赤少，不思食，口渴，脉弦而涩，此胃中有瘀血。用：苏梗（三分）木通（半钱）白术（一钱半）川芎枳实白芍（各五分）甘草（二分，炙）陈皮（五分）浓朴（三分）上研，益元散下保和丸五十粒。

　　一丈夫气上，肚或膨胀，此下虚所致。

　　陈皮（五钱）人参归须白术连翘（各三钱）地黄芍药（各二钱）木通（一钱半）甘草（五分）上分五帖，煎下保和丸。

　　木香化滞汤

　　白豆蔻（仁）陈皮大腹子白茯苓砂仁人参（各一钱）青皮槟榔木香姜黄（各二钱）白术（一钱）甘草（炙，四分）白檀（二分）藿香叶（二分）桔梗（五分）上为细末，水一大盏二分，煎至一盏，稍热服；食前沸汤点服亦得。

　　上方，治因积滞成胀，皆以参、术、朴、通等煎汤，补虚行湿；下神佑、阿魏等丸消积，所谓攻补兼施者也。

　　小温中丸

　　治胀。是脾虚不能运化，不可下之。

　　陈皮半夏（汤泡，去皮脐）神曲（炒）茯苓（各一两）白术（二两）香附子（不要烘晒）针砂（各一两半，醋炒红）苦参（炒）黄连（炒。各半两）甘草（三钱）上为末。醋水各一盏，打糊为丸，如桐子大。每服七八十丸。白术六钱，陈皮一钱，生姜一片，煎汤吞下。

　　虚甚，加人参一钱。各用本方去黄连，加浓朴半两。忌口。病轻者，服此丸六七两，小便长；病甚者服一斤，小便始长。

　　〔无〕

　　禹余粮丸

　　治十种水气，脚膝肿，上气喘满，小便不利。但是水气，悉皆主之。（许学士及丹溪皆云：此方治膨胀之要药。）蛇含石（大者三两以新铁铫盛，入炭火中烧，蛇黄与铫子一般红，用钳取蛇黄，倾入醋中，候冷取出，研极细）禹余粮（三两）真针砂（五两，先以水淘净，炒干，入禹余粮一处，用米醋二升就铫内煮，醋干为度。

　　后用铫，并药入炭中烧红，钳出倾药净砖地上，候冷研细）以三物为主，其次量人虚实入下项：（治水多是取转。惟此方三物既非大戟、甘遂、芫花之比，又有下项药扶持，故虚人老人亦可服）羌活木香茯苓川芎牛膝（酒浸）桂心白豆蔻（炮）大茴香（炒）蓬术（炮）附子（炮）干姜（炮）青皮京三棱（炮）白蒺藜当归（酒浸一宿。各半两）上为末，拌匀，以汤浸蒸饼捩去水，和药再捣极匀，丸如桐子大。食前，温酒、白汤送下三十丸至五十丸。

　　最忌盐，一毫不可入口，否则发疾愈甚。但试服药，即于小便内旋去，不动脏腑。病去，日三服。兼以温和调补气血药助之，真神方也。

　　〔丹〕脉坚实，人壮盛者，或可用攻药，便收拾白术为主。

　　〔垣〕中满治法，开鬼门、洁净府。开鬼门者，发汗也；洁净府，利小便也。又中满者泻之于内，谓脾胃有病，当令上下分消其气。下焦如渎，气血自然分化，不待泄滓秽，如或大实大满，大小便不利，从权以寒热药下之。或伤酒、湿面，及味浓之物，膏粱之人，又或食已便卧，使湿热之气不得施化，致令腹胀满，此亦是热胀也。治热胀、分消丸主之。

　　〔仲〕气分，心下坚，大如盘，边如旋杯，水饮所作，

　　桂枝去芍加麻辛附子汤

　　主之。

　　桂枝生姜（三两）甘草（一两）大枣（十二个）麻黄细辛（各二两）附子（一个，炮）上七味，以水七升，煮麻黄去上沫，内诸药，煮取二升，分温三服。当汗出，如虫行皮中，即愈。

　　〔《圣》〕

　　牛黄琥珀丸

　　治水肿腹大，气息不通危急者，神效。

　　牛黄琥珀椒目（沉水者）葶苈（炒紫色。各三分）昆布（洗，炙）海藻（洗，炙。各一两一钱）牵牛（炒）桂（各一两）上七味为末，另研葶苈如泥，一处拌匀，炼蜜丸如桐子大。每服十五丸，米饮下，以小便利为度，日再服。

　　河间方有麝香、龙胆，无琥珀，易名苦葶苈膏，治法与此方同。

　　〔仲〕腹满，口舌干燥，此肠胃间有水气，

　　防己椒苈丸

　　主之。

　　防己椒目葶苈（炙）大黄（各一两）上四味，末之，蜜为丸如桐子大。先食饮服十丸，日三服。稍增，口中自有津液。渴者，加芒硝五钱。

　　〔无〕

　　葶苈丸

　　治肿满腹大，四肢枯瘦，小便涩浊。

　　甜葶苈（隔纸炒）荠菜根（等分）上为末，蜜丸如弹子大。每服一丸，陈皮汤嚼下。只三丸，小便清数，丸当依旧。（以上葶苈、椒目行湿。）〔罗〕白丸子治单腹胀，神效。（方见水胀门。）〔洁〕治水气蛊胀，洁净府，

　　楮实子丸

　　楮实子（一斗，水二斗熬成膏子）白丁香（一两半）茯苓（三两）上二味为末，用楮实膏为丸，如桐子大。不计丸数，从少至多，服至小便清利及腹胀减为度。次服中治丸，末治药调养，疏启其中。忌甘苦。峻补其下，宜五补七宣丸。（白丁香为行湿之剂。中治丸即白术散，用白术、泽泻等分以为末，茯苓煎汤调下。末治即黄建中之类方，并见水肿门。）〔世〕治蛊。用虾蟆一枚；去内肠，入蝼蛄七个，新瓦上焙干为末丸，酒服。如无蝼蛄，用缩砂七粒，（本草云：虾蟆味辛寒有毒，主邪气，破瘕坚。）〔《素》〕黄帝问曰：有病心腹满，旦食则不能暮食，此为何病？岐伯对曰：名为鼓胀。帝曰：治之奈何？岐伯曰：治之以鸡矢醴，一剂知，二剂已。帝曰：其时有复发者何也？岐伯曰：此饮食不节，故时有病也。虽然，其病且已，时故当病，气聚于腹也。（腹中论王注：鸡矢大利小便，微寒，用汤渍服之。洁古云：以酒调服。）〔无〕五积，久必心腹胀满。肝为肥气，心为伏梁，肺为息奔，脾为痞气，肾气奔豚，如斯之类，从五积法治之可也。

　　〔丹〕朱恕八哥，肚肿，因湿气起自五月，能饮酒，左胁有块，两足时有肿。

　　白术三棱（醋炒）木通陈皮大腹皮赤茯苓海金沙（各五分）甘草（二分）炒朴（五分）肉桂（三分）煎汤下保和丸三十、温中丸三十、抑青丸十丸。

　　〔垣〕

　　广术溃坚丸

　　治中满腹胀，内有积坚硬如石，形如盘，令人坐卧不宁，大小便涩滞，为喘气促，面色痿黄。

　　浓朴（五分，生）黄芩（五分）黄连（六分）草豆蔻（五分）益智（五分）半夏（七分）蓬术（二分）甘草（生）红花（一钱）柴胡升麻吴茱萸泽泻（各二分）神曲（三分）归梢（五分）青皮（二分）陈皮（一分）葛根（四分，治虚渴）上锉，如麻豆大，水二盏，煎至一盏，去渣，稍热服。忌酒面。二服之后，中满减半。止有积不消，再立方，名曰

　　半夏浓朴汤

　　浓朴（八分）半夏（一钱）吴茱萸肉桂红花黄连（各一分）桃仁（七分）苏木（五分）京三棱苍术白术柴胡葛根（不渴不用）甘草（生。各三分）归梢猪苓干姜升麻（各四分）草豆蔻（二钱）泽泻（六分）木香青皮陈皮黄芩（生，各二分）昆布（少）神曲上锉，如麻豆大，作一服，根据前煎服之。禁忌如前。服此药二服后，前证又减一半，却于前药中加减之。

　　浓朴（五分）黄芩（二分）甘草（炙，五分）吴茱萸（一分）益智（二分）砂仁（一分）豆蔻（三分）半夏（四分）黄（四分）红花（少）归梢（一钱）黄连（一分）上锉，如麻豆大，作一服，水二大盏，煎至一盏，去渣，稍热服，食前。忌苦寒药泄大便，又忌鱼、兔肉并盐物、房事等项。

　　〔丹〕心腹膨，内多食积所致。

　　南星（一两半）半夏栝蒌仁（研，和烂。各一两）香附（童便浸）黄连（姜炒。各二两）礞石（硝）萝卜子（五钱）麝香（少）连翘（五钱）上用面糊为丸。

　　腹肿不宽满，食肉多。

　　黄连（一两）阿魏（半两，醋浸，擂细）作糊丸，同温中丸，白术汤送下。

　　食肉多，腹胀，用三补丸料内加香附、半夏曲、蒸饼丸服。（三补方见治寒热。）〔世〕

　　四炒枳壳丸

　　治气血凝滞，腹内蛊胀。

　　枳壳（四两，去穣，切作指面大块，分四处。一两，用苍术一两同炒黄，去苍术；一两，用萝卜子一两同炒黄，去萝卜子；一两，用干漆一两同炒黄，去干漆；一两，用茴香一两同炒黄，去茴香。止用枳壳为细末）上用原炒苍术、萝卜子、干漆、茴香四味，同水二碗，煎至一碗，去渣，煮面糊为丸，如桐子大。每服五十丸，食后米饮下。

