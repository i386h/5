<!-- { "loadSidebar": true } -->
　　〔《素》〕帝曰：非调气而得者，治之奈何？有毒无毒，何先何后，愿闻其道？岐伯曰：有毒无毒，所治为主，适大小为制也。帝曰：请言其制。岐伯曰：君一臣二，制之小也；君一臣三佐五，制之中也；君一臣三佐九，制之大也。寒者热之，热者寒之，微者逆之，甚者从之，坚者削之，客者除之，劳者温之，结者散之，留者攻之，燥者濡之，急者缓之，散者收之，损者益之，逸者行之，惊者平之，上之下之，摩之浴之，薄之劫之，开之发之，适事为故。帝曰：何谓逆从？岐伯曰：逆者正治，从者反治，从少从多，观其事也。帝曰：反治何谓？岐伯曰：热因寒用，寒因热用，塞因塞用，通因通用。必伏其所主而先其所因，其始则同，其终则异，可使破积，可使溃坚，可使气和，可使必已。（《至真要大论》。下同）此言内气失调，而得病之治法也。

　　帝曰：气调而得者何如？岐伯曰：逆之从之，逆而从之，从而逆之，疏气令调，则其道也。

　　此言内气本调，因感外邪得病之治法也。盖内气失调之病，根本不固，惟病邪微者，可逆治之。苟病邪甚者，逆治之则病邪格拒，必变危矣，故反从其病势而治之也。如元气本调之病，根本坚固，则不分微甚，皆可逆从而治之也。

　　帝曰：方制君臣何谓也？岐伯曰：主病之谓君，佐君之谓臣，应臣之谓使，非上下三品之谓也。帝曰：三品何谓？岐伯曰：所以明善恶之殊贯也。

　　〔垣〕为君者最多，为臣者次之，佐者又次之。药之于症，所主同者各等分。凡药之所用者，皆以气味为主，补泻在味，随时换气，主病者为君。假令治风，防风为君。治上焦热，黄芩为君。治中焦热，黄连为君。治湿，防己为君。治寒，附子之类为君。兼见何症，以佐使药分治之，此制方之要也。如仲景治表虚，制桂枝汤方。桂枝味辛热，发散助阳，体轻，本乎天者亲上，故桂枝为君，甘草、芍药为佐。阳脉涩，阴脉弦，法当腹中急痛，制小建中汤方，芍药味酸寒，主收补中，本乎地者亲下，故芍药为君，桂枝、甘草佐之。一则治表虚，一则治里虚，各言其所主用也。后之用古方者，触类而长之，庶不至差误矣。凡解利伤风，以防风为君，甘草、白术为佐。经云：辛甘发散为阳。风宜辛散，防风味甘辛，又治风通用，故防风为君，甘草、白术为佐。凡解利伤寒，以甘草为君。防风、白术为佐。是寒宜甘发也。或有别症于前，随症治病，药内选用其分两，以君臣论。凡眼暴热赤肿，以防风、黄芩为君以泻火、以黄连、当归根和血为佐，兼以各经药用之。凡眼久病昏暗，以熟地黄、当归根为君，以羌活、防风为臣，甘菊、甘草之类为佐。凡痢疾腹痛，以白芍药、甘草为君，当归、白术为佐，见血先后以三焦热论。凡水泻，茯苓、白术为君，芍药、甘草为佐。凡诸风，以防风为君，随症治病药为佐。凡嗽，以五味子为君，有痰者以半夏为佐，喘者以阿胶为佐，有热无热以黄芩为佐，但分两多寡不同耳。凡小便不利，黄柏、知母为君，茯苓、泽泻为佐、凡下焦有湿，草龙胆、防风为君，甘草、黄柏为佐，凡痔漏，以苍术、防风为君，甘草、芍药为佐，详别症加减。凡诸疮，以黄连、当归为君，甘草、黄芩为佐。凡疟，以柴胡为君，随所发时所属经分用引经药佐之。

　　以上皆用药之大要，更详诸病症于后，随症治病，药内逐一加减用之。

　　卷之三阴阳脏腑部

　　随症用药

　　〔仲〕夫诸病在脏欲攻之，当随其所得而攻之，如渴者与猪苓汤，余皆仿此。

　　〔垣〕头痛须用川芎。如不愈，各加引经药（太阳川芎，阳明白芷，太阴苍术，少阴细辛，少阳柴胡，厥阴吴茱萸）。顶巅痛须用本，去川芎（一本作“项颈脑痛”）。肢节痛，须用羌活。去风湿，亦宜用之。腹痛，须用芍药；恶寒而痛者加桂；恶热而痛者加黄柏；心下痞用枳实、黄连；肌热及去痰者，须用黄芩；肌热，亦用黄；腹胀，用姜制浓朴；虚热，须用黄，止虚汗亦用；胁下痛，往来寒热，日晡潮热，须用柴胡脾胃受湿，沉困无力，怠堕好卧，去痰用白术；破滞气，用枳壳，高者用之。夫枳壳者，损胸中至高之气，三二服而已。破滞血，用桃仁、苏木；补血不足，须用甘草；去痰，须用半夏；热痰，加黄芩；风痰，加南星；胸中寒痰痞塞，用陈皮、白术。多用苦寒，则泻脾胃。腹中窄狭，须用苍术；调气，须用木香；补气，须用人参；和血，须用当归。凡血受病者，皆当用当归也。去下焦湿肿及痛，并膀胱有火邪者，必须酒洗防己、草龙胆、黄柏、知母；去上焦湿及热，须用黄芩，泻肺火故也。去中焦湿热与痛，用黄连，泻心火故也。去滞气，用青皮，勿多服，多服则泻人真气。渴者，用干葛、茯苓，禁半夏；嗽者，用五味子；喘者，用阿胶；宿食不消，用黄连、枳实；胸中烦热，须用栀子仁；水泻，须用白术、茯苓、芍药；气刺痛，用枳实，看何部分，以引经药导使之行则可。血刺痛，用当归，详上下用根梢。疮痛不可忍者，用苦寒药，如黄柏、黄芩，详上下根梢用，及引经药则可。眼痛不可忍者，用黄连、当归根，以酒浸煎；小便黄者，用黄柏；数者涩者，或加泽泻。腹中实痛兼热，用大黄、芒硝。小腹痛，用青皮；茎中痛，用生甘草梢。饮水多致伤者，用白术、茯苓、猪苓。胃脘痛，用草豆蔻。

　　凡用纯寒纯热药，必用甘草以缓其力也。寒热相杂，亦用甘草调和其性也。中满禁用，经曰：中满者勿食甘。

　　〔洁古〕非白术不能去湿，非枳实不能消痞，非天雄不能补上焦阳之虚，非附子不能补下焦阴之虚。

　　〔垣〕如脉缓怠惰嗜卧，四肢不收，或大便泄泻，此湿胜，从平胃散。若脉弦气弱自汗，四肢发热，或大便泄泻，或皮毛枯槁，发脱落，从黄建中汤。脉虚而血弱，于四物汤中摘一味或二味，以本显症中加之。或真气虚弱，及气短脉弱，从四君子汤。或渴或小便秘涩，赤黄多少，从五苓散去桂，摘一二味加正药中。假令表虚自汗，春夏加黄；秋冬加桂。如腹中急缩，或脉弦，加防风；急甚，加甘草。腹中窄狭，或气短者，亦加之。腹满气不转者，勿加。虽气不转，而脾胃中气不和者，勿去，但加浓朴以破滞气，然亦不可多用，于甘草五分中加一分可也。腹中夯闷，此非腹胀，乃散而不收，可加芍药；如肺气短促或不足者，加人参、白芍；中焦用白芍，则于脾中升阳，使肝胆之邪不敢犯也。腹中窄狭及缩急者，去之，及诸酸涩药不可用。腹中疼痛者，加甘草、芍药。稼穑作甘，甘者己也。曲直作酸，酸者甲也。甲己化土，此仲景妙法也。腹痛兼发热，加黄芩；恶寒或腹中觉寒，加桂；怠惰嗜卧有湿，胃虚不能食，或沉困，或泄泻，加苍术；自汗，加白术；小便不利，加茯苓，渴亦加之；气弱者，加白茯苓、人参；气盛者，加赤茯苓、缩砂仁；气复不能转运有热者，微加黄连，心烦乱亦加之。小便少者，加猪苓、泽泻，汗多津液竭于上勿加之，是津液还入胃中，欲自行也。不渴而小便秘塞，加炒黄柏、知母；小便涩者，加炒滑石；小便淋涩者，加泽泻，且五苓散治渴，而小便不利无恶寒者，不得用桂；不渴而小便自利，妄见妄闻，乃瘀血症，用炒黄柏、知母以除肾中燥热；窍不利而淋，加泽泻、炒滑石；只治窍不利者，六乙散中加木通亦可。心藏热者，用钱氏导赤散；中满或但腹胀者，加浓朴；气不顺，加橘皮。气滞，加青皮一橘皮三；气短小便利者，四君子汤中去茯苓，加黄以补之。如腹中气不转者，更加甘草一半。腹中刺痛，或周身刺痛者，或里急者，腹中不宽快是也，或虚坐而大便不得者，皆血虚也。血虚则里急，或血气虚弱，而目睛痛者，皆加当归身。头痛，加川芎；苦头痛加细辛，此少阴头痛也；发脱落及脐下痛者，加熟地黄。如皮毛肌肉之不伸，无大热不能食而渴者，加葛根半两。燥热及胃气上冲，为冲脉所逆，或作逆气，而里急者，加炒黄柏、知母；觉胸热而不渴，加炒黄芩。如胸中结滞气涩，或有热者，亦各加之。如食少而小便少者，津液不足也，勿利之，益气补胃自行矣。如气弱气短者，加人参。只升阳之剂，助阳之胜，多加参。恶热发热而燥渴，脉洪大者，白虎汤主之。或喘者，加人参。如渴不止，寒水石、石膏各等分少少与之，即钱氏方中甘露散，主身大热而小便数，或上饮下溲，此燥热也。气燥，加白葵花；血燥，加赤葵花；如小便行病增者，此内燥津液不能停，当致津液少加炒黄柏、赤葵花；如心下痞闷者，加黄连一黄芩三，减诸甘药，不能食心下软而痞者，甘草泻心汤则愈（痞有九种，治有五方，见仲景泻心为的）。如喘满者加炙浓朴（小便不利者加之，如利为禁药）。如胃虚弱而痞者，加甘草；喘而小便不利者，加苦葶苈；如气短气弱而腹微满者，不去人参，去甘草，加浓朴；然不若苦味泄之，而不令大便行。如腹微满而气不转者，加之。如中满者，去甘草，倍黄连，加黄柏，更加三味五苓散少许；此病虽宜升宜汗。如汁多亡阳，加黄；四肢烦热肌热，与柴胡、羌活、升麻、葛根、甘草则愈；如鼻清涕恶风，或项背脊膂强痛，羌活、防风、甘草等分，黄倍加，临卧服之。

　　脉热身热加减法，见发热门。

