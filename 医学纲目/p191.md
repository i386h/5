<!-- { "loadSidebar": true } -->
　　白术（一两）青皮（三钱）陈皮浓朴（各五钱）大腹皮（二钱）片芩（炒）木通（五钱）苏梗川芎（各三钱）桂枝（三钱）甘梢（一钱半）分十帖。姜二片，煮饮之。煎渣之汤下保和三十丸。

　　〔《经》〕患腹胀满夯闷。掘山栀根少许，煎水调一盏服。女人血气腹肿，以山栀根末三钱，热酒空心服之。

　　〔仲〕寸口脉迟而涩，迟则为寒，涩则为血不足。跗阳脉微而迟，微则为气，迟则为寒。寒气不足，则手足逆冷，手足逆冷则营卫不利，营卫不利则腹满肠鸣相逐，气转膀胱，荣卫俱劳。阳气不通即身冷，阴气不通即骨寒。阳前通则恶寒，阴前通则痹不仁。阴阳相得，其气乃行，大气一转，其气乃散。实则失气，虚则遗尿，名曰气分。

　　气分，谓气不通利而胀；血分，谓血不通利而胀，非胀病之外又别有气分、血分之病也。盖气血不通利，则水亦不通利而尿少，尿少则腹中水渐积而为服。但气分，心下坚大而病发于上；血分，血结胞门而病发于下。气分先病水胀后经断；血分先经断后病水胀也。（血分治法，见水腹胀门。）腹满胀，支膈胁，下厥上冒，过在足太阴、阳明。（全文见治虚实条。）〔《素》〕太阴所谓病胀者，太阴子也。十一月，万物气皆藏于中，故曰病胀。（脉解篇）上脾胃胀，治法见前补虚行湿条诸方是也。

　　肾气实则胀。（全文见治虚实条。）二阴一阳，发病善胀，心满善气。（全文见诊病传变。）运气胀有七：一曰湿助脾盛而胀。经云：诸湿肿满，皆属脾士。又云：岁土太过，甚则饮食中满。又云：岁土不及，湿乃大行，民病肿满。又云：土郁之发，民病心腹胀满，肠鸣。又云：太阳司天，寒气下临，湿气变物，水饮内蓄，中满不发，甚则肿，治以诸热是也。

　　二曰风攻脾虚而胀。经云：厥阴在泉，风淫所胜，病腹胀，治以辛凉是也。

　　三曰寒胀。经云：水太过曰流衍。流衍之纪，其病胀。又云：岁水太过，寒气流行，甚则腹大胫肿。又云：水郁之发，民病痞坚腹满。又云：太阳之胜，皮肤痞肿腹满。又云：太阴司天之政，民病寒湿腹满，身肿。

　　三之气，感于寒湿，民病肿胸腹满，治以诸热是也。

　　四曰燥胀。经云：阳明之复，腹胀而泄，治以温剂是也。

　　五曰寒郁热于中而胀。经云：阳明司天之政，初之气，寒雨化，其病中热胀。又云：太阳司天之政，二之气，大凉反至，火气遂抑，民病气郁中满是也。

　　六曰寒热相搏而胀。经云：少阴司天之政，水火寒热接于气交，民病腹胀大。又云：太阴司天之政，四之气，寒风晓暮，蒸热相搏，民病心腹满热胪胀，甚则肿是也。

　　七曰火郁之发胀。经云：火郁之发，民病胁腹、胸背、面首、四肢胪胀是也。

　　〔梅〕治腹满不能服药导引方。取独蒜煨熟，去皮，纳下部，冷即易。

　　〔《灵》〕黄帝曰：脉之应于寸口，如何而胀？岐伯曰：其脉大坚以涩者，胀也。黄帝曰：何以知脏腑之胀也？岐伯曰：阴为脏，阳为腑。黄帝曰：夫气之令人胀也，在于血脉之中耶？脏腑之内乎？岐伯曰：二者皆存焉，然非胀之舍也。黄帝曰：愿闻胀之舍？岐伯曰：夫胀者，皆在于脏腑之外，排脏腑而郭胸胁，胀皮肤，故命曰胀。黄帝曰：脏腑之在胸胁、腹里之内也，若匣匮之藏禁器也。各有次舍，异名而同处。一域之中，其气各异，愿闻其故？岐伯曰：夫胸腹，脏腑之郭也。膻中者，心主之宫城也。胃者，太仓也。咽喉小肠者，传送也。胃之五窍者，闾里门户也。廉泉玉英者，津液之道也。故五脏六腑者，各有畔界，其病各有形状。黄帝曰：愿闻胀形？岐伯曰：夫心胀者，烦心短气，卧不安。（《甲乙经》云：心输主之，亦取列缺。）肺胀者，虚满而喘咳。（《甲乙经》云：肺输主之，亦取太渊。）肝胀者，胁下满而痛引小腹。（《甲乙》云：肝俞主之，亦取太冲。）脾胀者，善哕，四肢烦，体重不能胜衣，卧不安。（《甲乙》云：脾俞主之，亦取太白。）肾胀者，腹满引背，央央然腰髀痛。（《甲乙》云：肾俞主之，亦取太溪。）胃胀者，腹满，胃脘痛，鼻闻焦臭，妨于食，大便难。（《甲乙》云：中脘主之，亦取章门。）大肠胀者，肠鸣而痛濯濯，冬日重感于寒，则飧泄不化。（《甲乙》云：天枢主之。）小肠胀者，少腹胀，引腰而痛。（《甲乙》云：中主之。）膀胱胀者，少腹满而气癃。（《甲乙》云：曲骨主之。）三焦胀者，气满于皮肤中，轻轻然而不坚。（《甲乙》云：石门主之。）胆胀者，胁下痛胀，口中苦，善太息。（《甲乙》云：阳陵泉主之。）凡此诸胀者，其道在一，明知逆顺，针数不失。泻虚补实，神去其室，致邪失正，真不可定，粗之所败，谓之天命。补虚泻实，神归其室，久塞其空，谓之良工。黄帝曰：胀者焉生？何因而有？岐伯曰：卫气之在身也，常然并脉，循分肉，行有逆顺，阴阳相随，乃得天和。五脏更始，四时循序，五谷乃化。然后厥气在下，荣卫留止，寒气逆上，真邪相攻，两气相搏，乃合为胀也。荣气循脉，卫气逆为脉胀；卫气并脉，循分为肤胀。三里而泻，近者一下，远者三下，无问虚实，工在疾泻。（“荣卫循脉”至此三十九字，原误在“病各有形”之下，“黄帝曰：愿闻”之上。

　　有，“三里而泻”之上，当有脱简。《甲乙》云：凡五脏六腑之胀皆取三里，三里者胀之要穴也。）黄帝曰：善。

　　何以解惑？岐伯曰：合之于真，三合而得。帝曰：善。黄帝曰：胀论言无问虚实，工在疾泻，近者一下，远者三下。

　　今有其三而不下者，其过焉在？岐伯曰：此言陷于肉肓，而中气穴者也。不中气穴，则气内闭，针不陷肓，则气不行，上越中肉，则卫气相乱，阴阳相逐。其于胀也，当泻不泻，气故不下。三而不下，必更其道，气下乃止，不下复始，可以万全，乌有殆者乎？其于胀也，必审其脉，当泻则泻，当补则补，如鼓应桴，恶有不下者乎。（胀论篇）刺灸胀有七法：其一取血络。经云：肤胀，先取胀之血络是也。

　　其二取胃。经前篇胀论所谓三里而泻，近者一下，远者三下，无问虚实，工在疾泻，是其一法也。又云：胃者水谷之海，其输上在气街，下至三里。水谷之海有余则腹满，审守其输，调其虚实。又云：胃病者，腹胀，取之三里也。又云：胃足阳明之脉，是动则病贲响腹胀。胃中寒则胀满，视盛虚热寒陷下取之。是胀病大法，皆泻胃穴三里也。

　　其三取脾。经云：腹满食不化，腹响响不能大便，取足太阴。又云：脾足太阴之脉，是动病腹胀嘻噫。视盛虚热寒陷下取之。又云：脾虚则腹满，肠鸣飧泄，取其经太阴、阳明、少阴血者。又云：足太阴之别，名曰公孙，去本节之后一寸，别走阳明。其别者入络，肠胃虚则鼓胀。取之所别也，是胀之虚者，多补足太阴脾穴也。

　　其四取肾、膀胱。经云：肾病者，腹大胫肿，取其经少阴、太阳血者。又云：肾藏志，志有余则腹胀飧泄，泻然筋血者。又云：邪在肾，则病腹胀腰痛，大便难，取之涌泉、昆仑。是有血者，尽取之。又云：腹满，大便不利，腹大，亦上走胸嗌，喘息喝喝然，取足少阴。又云：男子如蛊，女子如阻，身体腰脊如解，不欲饮食，先取涌泉见血。是跗上盛者，尽见血也。又云：胀取三阳，是胀病多泻肾经诸穴也。

　　其五取三焦委阳穴。经云：三焦病者，腹气满，小腹尤坚，不得小便，窘急，溢则水留，即为胀，取委阳是也。盖不得小便，则水无所泄，其水溢出，皮肤肿者为水，其水留于腹中，独腹胀者为胀也。

　　其六取肺。经云：振寒洒洒鼓颔，不汗出，腹胀烦，取手太阴是也。

　　其七取厥病成胀。经云：阳明之厥，腹满不得卧；太阴之厥，腹满胀；少阴之厥，腹满心痛；厥阴之厥，少腹肿痛，腹胀。盛则泻之，虚则补之，不盛不虚，以经取之是也。

　　〔《秘》〕鼓胀之状，腹身皆大：脐上下左右（各刺二寸二分。）中脘通关三里（手）肤胀之状，空而不坚，腹身尽肿，按之陷而不起：太白公孙复溜绝骨三里分水〔《玉》〕腹胀：分水（二寸半。）气海三里三阴交人中腹胀并两足有水：内庭（五分，泻灸）。临泣（三分，泻。用香油抹穴，可出一身之水。）〔《摘》〕腹暴胀，按之不下：中脘气海三里。

　　〔世〕单蛊胀，气喘：水分（在分水旁各一寸半，针入二寸半，灸五十壮。）又法：分水三里行间内庭右关气海（各灸二七壮。）〔东〕腹胀脐突，缺盆中满，尻腰肿：大敦天牖昆仑〔《甲》〕寒气腹满，癃淫烁，身热，腹中积聚疼痛，冲门主之。腹满响响然不便，心下有寒痛，商丘主之。腹胀善满，积气，关门主之。腹中气盛，腹胀逆不得卧，阴陵泉主之。腹胀肠鸣，气上冲胸，不能久立，腹中痛濯濯，冬日重感于寒则泄，当脐而痛，肠胃间游气切痛，食不化，不嗜食，身肿侠脐急，天枢主之。腹中有大热不安，腹有大气，相和挟，暴腹胀满，癃淫烁，气冲主之。腹满痛，不得息，正卧屈一膝，伸一股，并气冲，针入三寸，气至泻之。肠中寒，胀满善噫，闻食臭，胃气不足，肠鸣胀满，腹痛泄，食不化，心下胀，三里主之。大肠有热，肠鸣腹满，侠脐痛，食不化，喘不能久立，巨虚上廉主之。腹满不嗜食，冲阳主之。

　　寒腹满胀，厉兑主之。男子如蛊，女子如阻，寒热，少腹偏肿，阴谷主之。胃中寒胀，食多，身体羸瘦，腹中满而鸣，腹膜风厥，胸胁满，呕吐，脊急痛，筋挛，食不下，胃输主之。头痛，食不下，肠鸣胪胀，欲吐时泄注，三焦俞主之。腹满胪胀，大便泄，意舍主之。胪胀水肿，饮食不下，多寒，胃仓主之。腹满不能食，刺脊中。寒中伤饱，食饮不化，五脏满胀，心腹胸胁满，脉虚则生百病，上脘主之。腹胀不通，寒中伤饱，食饮不化，中脘主之。水肿水气行皮中，阴交主之。水肿腹大，水胀水气行皮中，石门主之。腹满，胃中有热，不嗜食，悬钟主之。

