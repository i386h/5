<!-- { "loadSidebar": true } -->
　　〔丹〕有妇人三十岁，因哭子，至半年后，胸痞有块如杯，饮食大减，面淡黄惨黑，若不胜衣，六脉弦细虚涩，至日晡后则发寒热。予察其事势已急，补泻兼用，以补中益气汤随天气寒暄加减法，与东垣痞气丸相间服，方见五积门，食前用汤，食后用丸，常令汤多于丸些少。如此近一月，寒热皆退，食亦稍进，又以丸用汤相等服之，至第二月以后，忽一夜大发寒热，至天明热退，胸中之块如失，至晚手足下半节皆肿，遂停药。三五日后，忽一夜手足之肿如失，至天明胸中之块复有，比如前觉小一晕。遂以二陈汤加桔梗、白术、枳实，调理半月而安。次年复生一男。一妇人四十余，面白形瘦性急，因大不如意，三月后乳房下贴肋骨作一块，渐渐长大，掩心微痛膈闷，饮食减四之三，每早觉口苦，两手脉微而短涩。予知其月经不来矣，为之甚惧，辞勿与治。思至夜半，其妇尚能出外见医，梳妆言语如旧，料其尚有胃气，遂以参、术、归、芎，佐以气药作大服，一昼夜与四次，外以大琥珀膏贴块上，防其长。经一月余，服补药百余帖，食及平时之半。仍用前药，又过一月，脉气渐充。又与前药吞润下丸百余帖，月经不及两月而至，涩脉减五分之四。时天气热，意其经行时，必带紫色，仍与前补药加醋炒三棱，吞润下丸，以抑青丸十五粒佐之。又经一月，忽报块已消及大半，月经及期尚欠平时半日，饮食甘美如常，但食肉则觉不快。予令止药，且待来春木旺时又与区处。至次年六月，忽报一夜块大，比旧反加大半指，脉略弦，左略怯于右，至数日平和，自言食饱后则块微闷，食行却自平。予意有动心事激之，问之果然。仍与前补药加黄芩、炒黄连，以少木通、生姜佐之，去三棱煎汤吞润下丸，外以琥珀膏贴之半月，值经行而块散。此是肺金为内火所烁，木邪胜士，土不能运，清浊相干，旧块轮廓尚在者，因气血之未尽复也。浊气稍留，旧块复起，补其血气，使肺不受邪，木气平而土气正，浊气行而块散矣。

　　方提领年五十六，丁丑年冬，因饮酒后受怒气，于左胁下与脐平作痛。自此以后，渐渐成小块，或起或不起，起则痛，痛止则伏，面黄口干，无力食少，吃此物便嗳此味，转恶风寒。脉之左大于右，弦涩而长，大率左甚，重取则全弦。此得热散太多，以致胃气大伤，阴血下衰。且与和胃汤以补胃气，滋养阴血，并下保和丸助其化粕，伺胃实阴血稍充，却用

　　消块和胃汤方

　　人参（三钱）白术（一钱半）陈皮（一钱）芍药归身（各五分）干葛（三分）红花（豆大）甘草（二钱，炙）作一帖，下保和丸二十五、龙荟丸十五。

　　上三法，补气血药为主，磨积出入佐之，皆补多于磨，乃气血虚甚而有积块之法也。

　　敢村妇人腹下有块。白术汤下保和丸三十五粒。

　　王郎心痛膈有块，与白术（二钱）青皮（一钱）芍药木通川芎苍术（各一钱）甘草（五分）作一帖，煎下保和丸三十粒。

　　冯氏女年三十岁，形瘦色嫩，滋味素浓，幼年曾踏雪，尝以火烘鞋履，以致湿热上袭。至二十五岁时，口尝吐清水吞酸。医用丁香等热药，时止时作，作时仍服前药，至当年心痛胸痞有块，吃饭即吐些，常出三之一，遂与佐金丸二十四粒，以姜汤下之。与三十余次，全不进食。予曰：结已开矣。且令止药。或口干思饮，止与半盏熟水，间以青六丸与之。虽困卧着床，尤以绝药为善。如此近四十日，诊其脉前后些微弦，重取似涩，轻取稍和，至此弦脉渐添。遂令与人参酒芍药汤，引金泻木，渐渐思食，而苦于大便秘。病家必欲行大黄，予止之。

　　遂以生芍药、陈皮、桃仁、人参为丸与之，用蜜煎导，大便行而食进，调理半月而安。

　　参萸丸

　　即佐金丸加人参一钱是也。

　　庐子裕左胁下因疟后食肉与酒而成块。

　　白术（一钱）柴胡（醋炒，一钱）茯苓（二钱）枳壳（炒，五分）人参（五分）作汤下阿魏五、保和二十、抑青十、与点十、攻块五。

　　长垣朱郎因酒多年湿病，胁上有块，腹滑泄，小便黄。

　　滑石（一两）白术三棱（各六钱）陈皮（五钱）黄连猪苓（各三钱）黄芩木通（各二钱）防风（一钱半）干姜（一钱）甘草（五分，炙）分七帖，煎下保和丸二十。

　　一丈夫肚左边带胁上有块，先吃匾食牛乳者成气痛，又因酒肉块大如桃，食减三分之一。

　　滑石（半两）白术（四钱）陈皮三棱（各三钱）萝卜子连翘黄连（各一钱）干葛（二钱半）桃仁（二十个）黄芩（一钱）甘草（钱半，炙）上分四帖，水煎服。

　　妇人胁下有块，大如掌，脉涩，时有热，此虚中有气积，先与补虚，次与磨积药。

　　白芍归须（四钱）陈皮白术（三钱）青皮川芎木通（各一钱）甘草（半钱）白水煎，热服。

　　磨积药：三棱（醋煮，一钱）枳实青皮桃仁（各五钱）大黄（五钱）桂枝（钱半）海藻（醋煮，三钱）细末，神曲糊丸，如桐子大，每服四十丸。

　　〔世〕一孺人左胁下旧有块，渐长大，脉弦而大稍数，询之近亦发热，食亦减，倦怠，先与补之，次攻此块。

　　陈皮（五钱）白术（两半）柴胡归头青皮（各五钱）甘草（一块）木通（三钱半）上作八帖服。

　　次与攻块：青皮（醋，一两半）桃仁（五钱）三棱（醋，一两半）桂枝（三钱半）海藻（醋洗，三钱）锉末，神曲糊为丸。

　　一丈夫胁下有积块，内有痰热，汗不得泄，两脉大而散软，此体有虚。

　　三棱（五钱）白术黄连（各三钱）人参（二钱半）甘草（五分）连翘木通（各三钱）川芎桂（一钱）水煎，下保和丸。

　　富小娘疟后左胁下块，小便少。

　　浓朴柴胡（各二钱）三棱（一钱半）甘草（半钱）木通（五钱）白术（六钱半）青皮（五钱）生姜（一片）上食前热服。

　　下邳钱郎正月发沙，因此脐边有块二枚，发起则痛，伏则不痛，有时又隐痛。自灸脐中，脉甚弦，右手伏，重取则略数。此蕴热因春欲汗解，而气弱不能自发为汗，复郁，又因食不节，邪挟宿食，所以成块。宜以保和二十、温中二十、抑青十，用白术、木通、三棱汤下。

　　上十一法，皆补药与磨积相半兼服之。前七法治饮食酒肉成积，后三法治体虚有热成积也。

　　〔丹〕陈里长男二十七岁，旧因饱食牛肉豆腐，患呕吐，又不节饮食，右胁下生一块渐长，今大如掌，痛发则见，痛止则伏，其脉弦而数。知此人必性急，块上不可按，按则愈痛，痛则必吐黄酸苦水。询之果然。或作肾气治。予曰：非也，此足太阴有食积与湿痰。

　　荔枝核（烧，二个）山栀（炒，五个，去壳）枳实（炒，十五个）山楂（九个）茱萸（炒，九枚）一方有人参。

　　上细研，急流水一盏，荡起煎沸，入生姜汁令辣，食前热服，与六帖，吐二帖，服四帖，与此药且止其痛，却与消块药：半夏末（六钱，皂角六个，水煮取汁，拌半夏末，晒干。）黄连（炒，五钱）石碱（二钱，另研）以上三件，同为细末，以糖球膏为丸，如胡椒大。

　　〔丹〕一婢色紫稍肥，性沉多忧，年近四十，经不行三月矣。小腹中有一气块，初起如栗，渐如炊饼。予脉之，两手皆涩，重取却稍和。试令按块痛甚，扪之高寸半，遂与《千金》消石丸，至四五次后，忽自言乳头黑且有汁，恐是孕。予曰：韭也，涩脉无孕之理。又与三五帖，脉之稍觉虚豁。予悟曰：经阻久矣，令止前药，与四物汤倍白术，佐以陈皮、炙甘草至三十帖，候服完，再与消石丸数次。忽自言块消一晕，便令莫服。又半月，经行痛甚，下黑血半升，内有如椒核者数十粒，而块消一半。又来索药，以消余块。予晓之曰：勿性急，似开矣，不可又攻。若次月经行，当消尽矣。次月经行，下少黑血块，又消一晕。又来问药，予曰：且守禁忌，至次月又消尽，已而果然。大凡攻击之药，有病则病受之，病邪轻而药力重，则胃气受伤。夫胃气者，清纯冲和之气也，惟与谷肉菜果相宜。盖药石皆偏胜之气，虽参、辈，为性亦偏，况攻击之药乎。此妇胃气弱，血亦少，若待块尽而去药，胃气之存者几希矣。

　　一妇人年五十五岁，形气俱实，富而神劳，味浓性急，常经水过多。医每用涩药止。后病气痛，胸腹共有积块大小十三枚，遇夜痛甚，着床累月，饮食虽减，应接家事如故，其脉两手皆涩而弱。此因屡用涩药，致败血积聚不行故尔。时三月间用蜀葵根煎汤，再煎人参、白术、陈皮、青皮、甘草梢、牛膝成汤，入玄明粉少许，研桃仁调热饮之，服至二帖，腹痛下块一枚，再并渣煎服，又下一枚，时以病久血耗，不敢再取块，告技穷而归。后想此症患病虽重，其形质尚可受药，但当去葵根、玄明粉，其后块渐消而病安。

　　一女子年二十一岁，累因食伤，胃脘有块，随气上塞咽中。问之，又因食煨盐配粥。与：白术（一钱半）陈皮半夏（各一钱）桔梗青皮木通（各五钱）甘草（炙些）生姜（二片）煎服一二次，病遂平复，再与前药。半月后加桔梗煎一服，令其吐，吐出痰积，遂愈。

　　〔子和〕息城司侯闻父死于贼，乃大悲。哭罢，便觉心痛，日增不已，月余成块，状若覆杯，大痛不堪，药皆无功，议用燔针炷艾，病患恶之，乃求治于戴人。戴人至，适巫者在其傍，乃学巫者杂以狂言，以谑病者，至是大笑不忍，回面向壁一二日，心中结硬皆散。戴人曰：《内经》言忧则气结，喜则百脉舒和。又云：喜胜悲，《内经》自有此法。

　　〔丹〕吕宗信年六十，素好酒，八月间因暑热中得疾，两足冷过膝，上脘有块如掌，牵引胁痛，不可眠卧，饮食减半，却不渴。已自服生料五积散三帖。予脉之，六脉俱沉涩而小，按之不为弱，皆数，而右为甚。大便如常，小便赤色。遂用大承气汤减大黄之半而熟炒，加黄连、芍药、川芎、干葛、甘草作汤，下栝蒌仁、半夏、黄连、贝母丸。至十二帖，足冷退至胫，块减半，遂止药。至半月，饮食复旧，诸症悉除。

　　〔唐〕柳宗元纂救死方元和十二年二月，得香港脚，夜半痞绝，胁有块大如石，且死。因大寒不知人三日，家人号哭，荥阳郑询美传杉木汤，服半食顷，大下三次，气通块散。其方用杉木节一大升，橘叶一大升，无叶以皮代之，大腹槟榔七个，合捣碎之，童便三大升，共煮取一升半，分二服，若一服得快利，停后服。

　　〔《肘》〕治卒暴症，腹中有如石刺痛。牛膝一大把并叶，酒煮饮之。

