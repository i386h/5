<!-- { "loadSidebar": true } -->
　　〔《外》〕治卒暴症，腹中有物，坚如石，痛欲死。取蒴根一小束洗，沥去水，细擘，以酒二升，渍三宿，暖温服五合至一升，日三。若欲速得服，于热灰中温令药味出服之，此方无毒，神效。

　　上暴积急去条四方，如块除后，必用补剂，以救其受攻之伤也。

　　〔海〕

　　万病紫菀丸

　　疗脐腹久患癖如碗大，及诸黄病，每值气起时，上气冲心，绕脐绞痛，一切虫咬，十种水病，十种蛊病，及反胃吐食，呕逆恶心，饮食不消，天行时病，女人多年月露不通，或腹如怀孕多血，天阴即发。又治十二种风，顽痹不知年岁，昼夜不安，梦与鬼交，头多白屑，或哭或笑，如鬼魅所着，腹中生疮，腹痛，服之皆效。

　　紫菀（去苗土）吴茱萸（汤洗七次，焙干）菖蒲柴胡（去须）浓朴（姜制。各一两）桔梗（去芦）茯苓（去皮）皂荚（去皮子，炙）桂枝干姜（炮）黄连（去须）蜀椒（去目及闭口，微炒出汗）巴豆（去皮膜内油，炒）人参（去芦。各五钱）川乌（炮，去皮脐，三钱）加羌活独活防风（各一两）上为细末，入巴豆研勾，炼蜜丸，如桐子大。每服三丸，渐加至五丸、七丸，生姜汤送下，食后临卧服。

　　有孕者不宜服，具引于后：痔漏肠风，酒下。赤白痢，诃子汤下。脓血痢，米饮汤下。堕伤血闷，四肢不收，酒下。蛔虫咬心，槟榔汤下。气噎忧噎，荷叶汤下。打扑伤损，酒下。中毒，扫帚灰甘草汤下。一切风，升麻汤下。寸白虫，槟榔汤下。霍乱，干姜汤下。咳嗽，杏仁汤下。腰肾痛，豆淋酒下。阴毒伤寒，温酒下。吐逆，生姜汤下。饮食气块，面汤下。时气，井花水下。脾风，陈皮汤下。头痛，水下。心痛，温酒下。大小便不通，灯草汤下。

　　因物所伤，以本物汤下。吐水，藜汤下。气病，干姜汤下。小儿天吊风搐，防风汤下。小兄疳痢，葱白汤下。

　　小儿乳食伤，白汤下。月信不通，红花酒下。妇人腹痛，川芎酒下。怀孕半年后胎漏，艾汤下。有子气冲心，酒下。产晕痛，温酒下。血气痛，当归酒下。产后心痛，腹胀满，豆淋汤下。难产，益智汤下。产后血痢，当归汤下。赤白带下，酒煎艾汤下。解内外伤寒，粥饮下。室女血气不通，酒下。子死腹中，菜子汤下。

　　又治小儿惊痫，大小颠狂一切风，及无孕妇人，身上顽麻，状如虫行，四肢俱肿，呻吟等疾。杨驸马患风气冲心，饮食吐逆，遍身枯瘦，日服五丸，至二十日。泻出肉块如虾蟆五六枚，白脓二升，愈。赵侍郎先食后吐，目无所见，耳无所闻，服五十日，泻出青蛇五七条，四寸许，恶脓三升，愈。王氏患大风病，眉发堕落，掌内生疮，服之半月，泻出癞虫二升，如马尾，长寸许，后愈。李灵患肥气病，日服五丸，经一年，泻出肉鳖二枚，愈。黄门卒中风，病发时服药，泄出恶脓四升，赤黄水一升，一肉虫如乱发，愈。李知府妻梅氏，带下病七年，血崩不止，骨痿着床，日服五丸至十丸、十五丸，取下脓血五升，黄水一升，肉块如鸡子状。治愈一切万病如神，惟有孕者不宜服。

　　〔《局》〕

　　温白丸

　　治心腹癖块，久症积聚，大如杯碗，黄胆宿食，朝起呕吐，支满上气，时时腹胀，心下坚结，上来抢心，傍攻两胁，十种水气，八种痞塞，翻胃吐逆，饮食噎塞，五种淋疾，九种心痛，积年食不消化，或连年疟疾不瘥，及疗一切诸风，身体顽麻，不知痛痒，或半身不遂，或眉发堕落，及疗七十二种风，三十六种遁尸疰忤及颠痫，及妇人诸疾，断续不生，带下淋沥，五邪失心，忧愁思虑，饮食减少，月水不调，及腹中一切诸疾，连年羸瘦困毙，或歌或笑，如鬼所使，但服此药，无不除愈。即前万病紫菀方减羌活、独活、防风。

　　万病丸

　　疗八种痞病，五种痫病，十种疰忤，七种飞尸，十二种蛊毒，五种黄病，十二种疟疾，十种水病，八种大风，十二种痹，并风入头，眼翳膜漠漠，及上气咳嗽，喉中如水鸡声不得卧，饮食不作肌肤，五脏滞气，积聚不消，壅闭不通，心腹胀满，及胸背膨胀，气结四肢，流入胸腹。又治心膈气满时定时发，十年二十年不瘥，五种下痢，疳虫、蛔虫、寸白诸虫，上下冷热，久积痰饮，令人多眠睡，消瘦无力，荫入骨髓，便成漏疾，身体气肿，饮食呕逆，腰腿酸疼，四肢沉重，不能久行久立，妇人因产冷入子脏，脏中不净，或闭塞不通，胞中瘀血冷滞，出流不尽，时时疼痛为恶，或因此断产。并小儿赤白下痢，及狐臭、耳聋、鼻塞等病。

　　服此药以三丸为一剂，不过三剂，其病悉除。说无穷尽，故称万病丸。

　　牛黄（研细）黄芩（去芦）芫花（醋炒赤）禹余粮（醋淬，研飞）雄黄（研飞）芎人参（去芦）紫菀（去芦头，醋炒）蒲黄（微炒）麝香（研）当归（去芦）桔梗（去芦）大戟（锉，炒）干姜（炮）防风（去芦）黄连（去须）朱砂（研飞）犀角（镑）前胡（去芦）巴豆（去皮心膜，炒）细辛（去苗）葶苈（炒）肉桂（去粗皮）茯苓（去皮）桑白皮（炒）芍药川椒（去目及闭口者，微炒出汗）甘遂（各一两）蜈蚣（一十二节，去头足，炙）芫青（二十八枚，入大米同炒黄色，去头足）石蜥蜴（去头尾足，炙，四寸）上为细末，入研药匀，炼蜜为丸，如豆大。若一岁以下小儿有疾者，令乳母服两小豆大，亦以吐利为度。

　　近病及卒病多服，积病久疾即少服常服，微溏利为度。卒病欲死，服三丸，取吐利即瘥。卒中恶口噤，服二丸，浆水下利即瘥。五疰鬼刺客忤，服二丸。男女邪病歌哭，腹大妊娠者，服二丸。日三夜一，间食服之。

　　蛊毒吐血腹如刺，服二丸，不瘥更服。疟病未发前服一丸，未瘥更服。诸有痰饮者，服三丸。冷癖，日三服，每服三丸，皆间食，常令微溏利。宿食不消，服二丸取利。瘕积聚，服二丸，日三服。拘急心腹胀满心痛，服三丸。上气呕逆，胸膈满不得卧，服二丸，不瘥更服。大痢，服二丸，日二服。疳，服二丸或一丸，如杏仁大，和醋二合，灌下部中。水病，服三丸，日再服，间食服之，瘥止。人弱即隔日服。头痛恶寒，服二丸，覆取汗。伤寒天行，服二丸，日三服，间食服之。小便不通，服一丸，不瘥，明日更服。大便不通，服三丸。又，内一丸下部中，即通。耳聋停急，以绵裹如枣核塞之。鼻衄，服一丸。痈肿疔肿破肿，内一丸如麻子大，日一敷之，赤根自出。犯疔肿血出，以猪脂和涂，有孔则内孔中瘥。癞疮以醋泔洗讫，取药和猪脂敷之。漏疮有孔，以一丸内孔中，和猪脂敷上。痔疮，涂绵筋上，内孔中，即瘥。瘰，以醋和涂上，瘥。癣疮，以布揩令汗出，以醋和涂上，日一易，瘥。胸背腰胁肿，以醋和敷肿上，日一易，又服二丸。诸冷疮积年不瘥者，以醋和涂之。恶刺，以一丸内疮孔中，即瘥。蝮蛇螫，以少许内螫处，若毒入腹，心烦欲绝者，服三丸。蜂螫，以少许敷之，瘥。妇人诸疾，胞衣不下，服二丸。小儿惊痫，服一丸如米许，以涂乳，令小儿嗍之。看小儿大小加减。儿客忤，服一丸如米大，和乳涂乳头，令嗍之，以意量之。蝎螫，以少许敷之，瘥。小儿乳不消，心腹胀满，服一丸如米许，涂乳头，令嗍之，即瘥。

　　〔罗〕

　　干柿丸

　　取虚实积下膈，甚妙。

　　朱砂（研，为衣）没药（研）猪牙皂角（去皮弦子，为细末）干姜（炮，为末）干漆（炒烟尽，为末）京三棱（炮，为末）轻粉（一钱）青礞石（为末，各一钱）水银（一钱，铅一钱结炒干）巴豆（三十粒，去皮膜，醋煮十沸）上件各研匀，软饭和为丸，如绿豆大，煎柿蒂汤冷下三五丸，加减用。妇人有胎不可服。

　　小肠移热于大肠，为久癖为沉。（全文见诊病传变。）〔《千》〕

　　消石丸

　　治瘕。

　　硝石（六钱）大黄（八钱）人参甘草（各三钱）上各为末，先将硝黄末以三年苦酒先煎，候将干，却用参甘二末和匀为丸，每三十丸。米汤下，四日一服，候下如鸡肝，或如米泔赤黑色等效。下后忌风冷。

　　〔罗〕

　　醋煮三棱丸

　　治一切积聚，不拘远年近日，治之神效。

　　京三棱（四两，醋煮透，竹篦切，晒干）川芎（二两，醋煮）大黄（半两，醋煮，湿纸裹煨过）上三味，同为末，醋糊为丸，如桐子大，每三十丸，温水下，不拘时，病甚者一月效，小者半月效。

　　〔罗〕

　　神功助化散

　　专治男子妇人腹中痞块，不拘气血食积所成，此方之妙，不可尽述。

　　地蓄（五钱）瞿麦穗（五分）大麦（五钱）神曲（二钱半）沉香（一钱半）木香（一钱半）甘草（五分）大黄（二两）上为细末净，根据分两和匀，男以甘草、淡竹叶二味等分煎汤，及无灰酒同调服，酒多于汤。妇人用红花、灯心、当归等分煎汤，及无灰酒同调服，酒多于汤，忌油腻动气之物，及房事一月，药须用黄昏服，大小便见恶物为度。神妙非常，誓不轻传匪人。

　　圣散子

　　治远年积块，及妇人干血气。

　　砂（六两）大黄（八两）麦（六两）干漆（烧过）蓄茴香（炒）槟榔（各一两）如妇人干血气，加穿山甲（二两，炮）上为细末，每服三钱，温酒调下，仰卧。此药只在心头，至天明，大便如鱼肠，小便赤为验。取出，并无毒，有神效。小儿用一钱，十五以上五钱，空心服之，更效。

　　寒气客于小肠膜原之间，络血之中，血泣不得注于大经，血气稽留不得行，故宿昔而成积矣。（全文见诸痛。）〔海〕

　　红丸子

　　治大人脾积气滞，胸膈满闷，面黄，腹满胀，四肢无力，酒积不食，干呕不止，脾连心胸及两乳痛，妇人脾血积气，诸般血症气块，及小儿食积，骨瘦面黄，肚胀气急，不嗜饮食，渐成脾虚，不拘老少，并宜服之。

　　京三棱（五斤，水浸软，分切作小片子）蓬术（五斤）陈皮（五斤，拣净）青皮（五斤）胡椒（三斤）干姜（二斤，炮）上研六味，同为细末，醋糊为丸，桐子大，矾红为衣。每三十丸，食后姜汤吞下。

　　〔罗〕

　　鸡爪三棱丸

　　治五脏癖气块。

　　鸡爪三棱石三棱京三棱木香青皮（去白）陈皮（去白。各半两）砂（三钱）槟榔肉豆蔻（各一两）上为细末，生姜汁面糊为丸，桐子大，生姜汤送下。

　　砂煎丸

　　消积磨块，一切凝滞。

