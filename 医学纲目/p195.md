<!-- { "loadSidebar": true } -->
　　黑附子（二枚，各重五钱以上者，炮裂去皮脐，剜作瓮子）木香（三钱）荜茇（一两）砂（三钱，用水一盏续续化开，纳在瓮内，火上熬干）破故纸（一两，隔纸微炒）上将飞过砂末，封在附子瓮内，却用剜出附子末盖口，用和成白面裹，约半指浓，慢火灰内烧匀黄色，去面，用木香等为细末，却用元裹附子熟黄面为末，醋调煮糊为丸，如桐子大，每服十五丸至三十丸，生姜汤送，此药累有奇功。

　　〔《本》〕

　　治症丸

　　治丈夫女人小儿年深日近，沉积瘕块，面色青黄，时上抢心，吐水吞酸，舌生白沫，妇人积年月经不调，渐成血气或血蛊块，中焦之间覆如杯碗，连年累月渐成瘦瘠，寒热往来，一切脾胃受寒，久不瘥愈之疾，并皆治之。

　　巴豆（五两，去油膜）蓬术（三两，醋炙透）京三棱（三两，醋煮透）丁香皮（二两）木香（一两半）丁香（一两半）浓朴（三两，制）石菖蒲（二两）良姜（一两半）虻虫（一两半，炒）川牛膝（一两）香附子（四两，炒）石莲子（肉，二两）薏苡仁（一两）使君子（三两，去壳）上为细末，稀面糊为丸，如绿豆大。积年瘕成块者，第一服用熟水下二十丸，自后每日三丸五丸，更量虚实加减与之，五日云尽积块。若近脾胃有积者，每服五丸，米饮吞下，一服取效。妇人血气成块及血瘕，每服二十丸，用苏木酒、童子小便各一半，煎五七沸令温，空心吞下。自后每日用温酒下三丸，其血块逐旋消，从大小便去尽自知。小儿蛔虫腹痛不能忍，日夜叫唤，百药不救者，陈皮汤下七丸，立效。诸虫皆宜下，常服，或白汤或姜汤下三五丸，中酒及酒积，大便鲜臭者，白汤与酒各半吞十丸，立效如神。一切咽塞，心下硬痛，皆用枣汤下五丸，不拘时候。

　　〔罗〕

　　玄胡索丸

　　治吐利腹胀，心腹痛，瘕气结，虫烦不安，顺三焦，和脾胃。

　　玄胡索当归青皮（去白）雄黄（飞）广术（炮）木香槟榔京三棱（炮。各四两）上为细末，入雄黄末水糊为丸，桐子大，生姜汤下。

　　荆蓬煎丸

　　破痰癖，消块冷热积聚，胸膈疰闷，通利三焦，升降阴阳，顺气消食。

　　京三棱（二两，酒浸，冬三日，夏一日）枳壳（炒，一两）广术（二两，醋浸，冬三日，夏一日。

　　以上二味，同以去皮巴豆二十个，银器内炒令黄色，不用巴豆）木香（去根）青皮（去白）茴香（微炒）槟榔（各一两）上为细末，水糊为丸，豌豆大，每服三十丸，生姜汤下。

　　〔丹〕润下丸治积块。（方见咳嗽。）〔世〕

　　二贤散

　　消积块，进食。

　　橘红（一斤，净）甘草（四两）盐（半两）上用水二四碗，从早煮至夜，以烂为度，水干则添水，晒干为末，淡姜汤调下。有块者，加姜黄半两，同前药煮。气滞，加香附二两，同前药煮。气虚者，加沉香半两另入。噤口痢，加莲肉二两去心，另入。

　　上自久积缓除条至此一十六方，皆纯是磨积之剂，必用补气血药相兼服之，纯用之致死，乃医杀之也，谨之。

　　惊风成块者。妙应丸加穿山甲、炒鳖甲烧各三钱，玄胡索、蓬术各四钱，每五十丸加至七十丸，以利为度。

　　（妙应丸即控涎丹，方见痰门。）〔丹〕茶癖，喜吃茶及吃干茶者。

　　石膏黄芩升麻为末，砂糖调服。

　　〔世〕酒积方，累效。

　　乌梅（肉，一两）半夏曲（七钱）青木香（四钱）枳实（半两）砂仁（半两）杏仁（三钱）巴霜（一钱）黄连（酒浸一宿，一两）上为末，蒸饼丸，绿豆大。每八丸，白汤送下。

　　褚澄传云：澄善医，为吴郡太守，百姓李道念以公事到郡。澄见谓曰：汝有重病。答曰：旧有冷病，至今年久，众医不瘥。澄为诊曰：汝病非冷非热，当是食白瀹鸡子过多所致。令取蒜一升煮食，吐一物如升，涎裹之，开看是鸡雏，羽翅爪距具足，能行走。澄曰：此未尽，更服余药。又吐得如向者有十三头，而病都瘥。

　　〔《衍》〕有人病心腹懑烦，弥二岁。诊曰：腹有蛊，误食发而然。令饵雄黄一剂，少选吐一蛇如拇指，无目，烧之有发气，乃愈。此杀毒虫之验也。

　　上二方，吐虫积之法也。

　　〔丹〕治食积死血痰积成块，在两胁，动作腹鸣嘈杂，眩运身热，时作时止。

　　黄连（一两半，用茱萸、益智仁同炒，止用黄连）山栀（半两炒）川芎神曲桃仁（去皮）三棱蓬术（各半两，并醋煮）香附（童便浸）山楂（各一两）萝卜子（炒，一两半）上面糊丸。又方有青皮半两，白芥子一两半炒。

　　治胁痛有块，龙荟丸（二钱半起料，方见治寒热）加姜黄、桃仁各半两。

　　上蜜丸服。

　　〔世〕

　　小阿魏丸

　　治胁下积块。

　　三棱（醋炙，一两）蓬术（醋制，一两）青皮（醋制，二两）胡椒（三钱）木香（一两）麝香（二分）阿魏（二钱半）上为末，醋煮陈仓米粉为丸，桐子大。

　　〔子和〕果园刘子平妻，腹中有块如瓢，十八年矣，经水断绝，诸法无措。戴人令一月之内，涌四次，下六次，取去痰约一二桶，其中不化之物，有如葵叶煮烂鱼肠之状，涌时以木如意搅之，觉病积如括，渐渐而平。

　　及积既尽，块痕反洼如臼，略无少损。至是而面有童色，经水复行，若当年少，可以有子。

　　〔丹〕治块在何部分：在中为痰饮，在右为食积，在左为血积。

　　润下丸治痰积。（方见咳。）

　　阿魏丸

　　去诸积。

　　山楂南星（皂角水，浸）半夏（同南星浸）麦芽神曲黄连（各一两）连翘阿魏（醋浸）栝蒌贝母（各半两）风化硝石碱胡黄连白芥子（各二钱半）萝卜子（一两，蒸）上为末，姜汁浸，炊饼丸。一方加香附、蛤粉治嗽。

　　〔罗〕

　　破积导饮丸

　　治内有积块坚硬，饮食不消，心下痞闷。

　　木香槟榔陈皮（去白）青皮（去白）枳壳（麸炒）枳实（麸炒）广术（炮）京三棱（炮）半夏（汤洗七次）神曲（炒）麦（炒）茯苓干姜泽泻甘草（炙。各五钱）牵牛头末（六钱）巴豆（三十枚，去皮心膜）上为细末，入巴豆霜令匀，生姜汁打曲糊为丸，如桐子大。每服三十丸，温姜汤送下，食前。

　　〔无〕

　　小三棱煎

　　治食症酒痞，血气块，时发刺痛，全不思食，积滞不消，心腹坚胀，痰逆呕哕，噫酢吞酸。

　　京三棱蓬术（各四两）芜花（一两，去梗叶）上同入瓮器中，用米醋五升浸满，封器口，以炭火煨令干，取出棱、术，将芫花以余醋炒令微焦，焙干为末，醋糊丸，如绿豆大，每十五丸，生姜汤下。

　　〔罗〕

　　神效五食汤丸

　　取虚实积气食，蛊胀，积块，水气，年深痞瘕，并皆治之。

　　大戟（刮去皮）甘遂（生。各半两）猪牙皂角（生，去皮子）胡椒（生）芫花（醋浸一宿，取出炒。

　　各二两）巴豆（去皮膜心，醋煮二十沸，研，半两）上件除巴豆杵罗为末，入巴豆再研匀，水煮面糊为丸，如绿豆大。每服五七丸，气实者十丸。夜卧水一盏，入白米、白面、黑豆、生菜、猪肉各少许，煎至半盏，去渣，候汤温下药，取下。病忌油腻粘滑物。妇人有胎者不可服。

　　〔《必效》〕疗癖。取车下李仁微汤退去皮及并仁者，与干面相拌，捣为饼，如面干和淡水，如常溲面法作饼，大小一如病患掌，为二饼，微炙黄。至熟，空腹食一枚，当大利。如不利，更食一枚。或饮热粥汁，以利为度。若至午后利不止，即以醋饮止之。利后当虚，病未尽者，量力一二日更进一服，以病尽为限。小儿亦以意量之。不得食酪及牛马肉等，无不效。

　　〔丹〕保和丸治食积酒积。（方见伤食。）

　　阿魏丸

　　治肉积及饱食停滞，胃壮者宜此，脾虚者勿服。

　　山楂萝卜子神曲麦芽陈皮青皮香附（各二两）阿魏（一两，醋煮软，另研）上炊饼丸。

　　又方龙荟丸加白鸽粪大，能消食积，或入保和丸。

　　〔罗〕

　　流气丸

　　治五积六聚，瘕癖块，留饮。

　　木香川茴香（炒）青皮广术（炮）陈皮（去白）萝卜子（炒）补骨脂（炒）荜澄茄砂仁神曲（炒）麦（炒）枳壳（麸炒。各一两）牵牛（一两半）槟榔（一两）上为细末，面糊为丸，如桐子大。食后每服三十丸，细嚼白豆蔻仁一枚，白汤送下。

　　〔丹〕

　　治血块丸

　　海粉（醋煮）三棱（醋煮）蓬术桃仁红花五灵脂香附石碱上为丸，白术汤吞下。

　　〔《本》〕主症积满腹，诸药不瘥者。取白马尿服之愈。

　　〔世〕治腹中有块。猪腰子一双，切薄片，木鳖子肉一两，与猪腰片相间缚定，外用湿纸包，火内煨熟，取出去纸，擂盆内捣如泥，入黄连末，和为丸，每服二十丸，乌梅甘草汤吞下。第二服二十五丸，三服三十丸，渐加至以痛为度，大便利，其块自消，有神效。

　　〔《难》〕病有积有聚，何以别之？然，积者阴气也，聚者阳气也，故阴沉而伏，阳浮而动，气之所积名曰积，气之所聚名曰聚，故积者五脏所生，聚者六腑所成也。积者阴气也，其始发有常处，其痛不离其部，上下有所终始，左右有所穷处。聚者阳气也，其始发无根本，上下无所留止，其痛无常处，故谓之聚，故以是别知积聚也。（五十五难治聚法见末条。）〔仲〕病有积有聚有谷气，何谓也？师曰：积者，脏病也，终不移。聚者，腑也，发作有时，展转痛移，为可治。谷气者，胁下痛，按之则愈，复发为谷气。

