<!-- { "loadSidebar": true } -->
　　（上轻剂）〔杜〕尚书媳妇马氏年三十二，腹中血块作疼，经五六年，形已骨立，众皆曰不可为。奈其未死何？家甚贫，而大小愍之，一日召杜至，告杜曰：但以济物为怀则可，业已请召明公，非所言也。遂以少物帛赠杜，杜不受。曰：但服某药必获安，无以是为疑。遂示方：用没药、牛膝、干漆、当归各半两，砂、木香、水蛭、炒红娘子、炒红花、牡丹皮、朱砂各一分，海马一个，斑蝥去翅足，炒十四个。为末，酒醋各半升，熬为膏，每日天明，用一皂子大，酒醋化下，一月病退，六十日渐安。果如其言。

　　（上重剂）〔垣〕

　　加减四物汤

　　治妇人血积。

　　当归川芎芍药熟地广术桂（去皮）京三棱干漆（炒烟尽，各等分）上为粗末，每服二钱，水二盏，煎法如常，食前。

　　〔《大》〕

　　黑神丸

　　神曲茴香（各四两）木香川椒（炒香，出汗）丁香（各半两）槟榔（四个）干漆（六两，半生半熟，用姜汤煮半日令香）上除椒漆外，五物皆半生半炒，为细末，用前生熟漆和丸，如弹子大。又用茴香十二两，铺阴地阴干，候外干。并茴香收器中，至干，去茴香用。治肾气膀胱癖，及疝坠五隔血崩，产后诸血，漏下赤白，并一丸，分四服，死胎一丸，皆绵灰酒下。若难产，炒葵子四十九粒，杵碎，酒煎下。诸疾不过三服，气十服，膈气症癖五服，血瘕三丸。

　　一妇有块如杯，每发痛不可忍，诸药莫愈，投此丸尽三服，杯气尽消，终身不复作矣。

　　〔云〕

　　没药散

　　治一切血气，脐腹撮痛，及产后恶露不行，儿枕痛。

　　血竭没药（并细研）桂心当归蒲黄红花木香玄胡索干漆（炒）赤芍（各等分）上为极细末，每服二钱，热酒调下，食前。若血块冲心痛甚，危者以大顺散三钱，酒调服，立止。

　　牡丹散

　　治妇人久虚羸瘦，血块走疰，心腹疼痛。

　　牡丹皮桂心当归玄胡索（各一两）莪术牛膝赤芍（各三两）京三棱（一两半）上为粗末，每服三钱，水酒各半盏。

　　〔罗〕

　　木香砂丸

　　治妇人癖积聚，血块刺痛，脾胃虚寒，宿食不消，久不瘥者。

　　丁香砂（研）木香官桂附子（炮）干漆（炒，烟尽）细墨大黄（炒锉）乳香广术青皮京三棱巴豆霜（减半）没药（研）猪牙皂角干姜（炮。各等分）上除砂、乳香、没药外，同为细末，以好醋一升，化开砂，去渣脚，入银器中熳火熬。次下巴豆霜、大黄末熬成膏，将前药末与膏为丸，如麻子大。每服三五十丸，食后温水送下，加至大便利为度。

　　治血积挟热之证，于产后血块求之。

　　〔《大》〕

　　桃仁煎

　　治妇人血瘕血积，经候不通。（出《千金方》）桃仁（去皮尖，炒黄）大黄虻虫朴硝上四味末之，以醇醋二升半，银石器中熳火煎取一升五合，下桃仁、大黄、虻虫等，不住手搅千下，次下朴硝，更不住手搅，良久出之，丸如桐子大，前一日不用吃晚饭，五更初，用温酒吞下五丸，日午取下如黑豆汁鸡肝虾蟆衣。未下再作，见鲜血即止，即以调气血药补之。

　　肠覃生于肠外，月事时下。石瘕生于胞中，月事不以时下。二病皆似蛊胀。（并见胀门。）〔《脉》〕诊妇人疝癖积聚，脉弦急者生，虚弱小者死。

　　〔《甲》〕妇人子脏中有恶血，内逆满痛，石关主之。

　　卷之二十五脾胃部积块瘕

　　胎前产后积

　　〔《素》〕黄帝问曰：妇人重身，毒之何如？岐伯曰：有故无殒，亦无殒也。帝曰：愿闻其故何谓也？岐伯曰：大积大聚，其可犯也，衰其太半而止，过者死。（六元正纪大论）〔丹〕血块如盘，有孕难服峻剂，此方主之。

　　香附（醋煮，四两）桃仁（去皮尖，一两）海粉（醋煮，二两）白术（一两）面糊丸服。

　　南山妇人年三十八，于九月二十三日月经行，比前过后十日，得草药，以败血海为下胎之谋，有数滴血下，因此腹痛，在小腹下有块如碗大，不可按，汤熨则痛稍定，大小便抽痛，小便涩，大便略下少赤积垢，食不进，口略渴，发热。此胃气为草药所败，加以受伤之血妄行而不得泄，所以为病。

　　砂仁（三分）甘草（炙，三分）滑石（一钱半）川芎黄芩（各三分）牛膝（二钱）桃仁（七个）水酒煎服。

　　〔《保》〕

　　芍药汤

　　治产后诸积不可攻，宜养阴去热，其病自安。

　　芍药（一斤）黄芩茯苓（各六两）上散，每半两，水煎，日三服，温。

　　〔丹〕产后消血块。

　　滑石（三钱）没药（二钱）血竭（二钱）上为细末，醋糊丸。如恶露不下，以五灵脂为细末，面糊丸，白术汤陈皮汤送下。

　　又消血块。

　　香附（童便浸）桃仁（去皮，留尖）为末，醋糊丸。

　　卷之二十五脾胃部积块瘕

　　息积

　　〔《素》〕帝曰：病胁下满气逆，二三岁不已，是为何病？岐伯曰：病名曰息积，此不妨于食，不可灸刺，积为导引服药，药不能独治也。（奇病论王注云：气逆息难故名息积也，用息奔法治之亦可。）〔无〕

　　磨积丸

　　胡椒（一百五十粒）木香（二钱半）全蝎（十枚，去毒）上为末，粟米丸，绿豆大，每十五丸，陈皮汤下。

　　化气汤

　　治息积。

　　砂仁桂心木香（各二钱半）甘草（炙）茴香（炒）丁香皮青皮（炒）陈皮干姜蓬术（炮。各半两）胡椒沉香（各一钱）上为末，每服二钱，姜苏盐汤调下，妇人醋汤服。

　　陈无择云：导引法随意行之皆可。愚谓或按摩满处，或手足相屈伸，或八段锦，或六字气之类，以气通为效。

　　卷之二十五脾胃部

　　面

　　〔《灵》〕黄帝曰：首面与身，形也，属骨连筋，同血合于气耳。天寒则裂地凌冰，其卒寒，或手足懈惰，然而其面不裂，何也？岐伯答曰：十二经脉，三百六十五络，其血气皆上于面而走空窍，其精阳气上走于目而为睛，其别气走于耳而为听，其宗气上出于鼻而为臭，其浊气出于胃走唇舌而为味。其气之津液，皆上熏于面，而皮又浓，其肉坚，故天热甚寒，不能胜之也。（邪气脏腑病形篇）

　　卷之二十五脾胃部面

　　面肿颊腮痛

　　〔丹〕朱奶两腮热肿，膈壅之病也。

　　干葛桔梗（一钱半）升麻（一钱）苏叶（一钱半）甘草（炙，七分）薄荷（一钱）姜（一片）水煎服。

　　〔垣〕咽痛颔肿，脉洪大，面赤者，羌活胜湿汤加黄芩、桔梗、甘草各半钱治之。如耳鸣目黄，颊颔肿，颈肩肘臂外后廉痛，面赤，脉洪大者，以羌活、防风、甘草、本通其经血，加黄连、黄芩消其肿，以人参、黄益其元气而泻其火邪。

　　〔丹〕两腮肿。细辛、草乌等分为末，入蚌粉，以猪脂调敷肿处，口含白梅置腮边，良久肿退出涎患消矣。

　　消时，肿必先向下。

　　〔世〕治腮。

　　竹叶车前草柏子仁杵碎，热敷患处。

　　腮肿，用赤小豆末敷之，立效。

　　〔《山》〕腮。鸡子清调赤小豆末，及喉下诸般肿痛，用蜗牛飞面研匀，贴肿处。

　　〔《素》〕面肿曰风。（平人气象论）〔《千》〕主卒中风，头面肿。杵杏仁如膏敷之。

　　针灸面颊肿痛有三法：其一取手阳明。经云：痛刺足阳明曲周动脉，见血立已。不已，按人迎于经，立已。又云：厥胸满面肿，唇漯漯然，暴言难，甚则不能言，取足阳明。又云：厥头痛，面若肿起而烦心，取之足阳明太阴为烦心也。又云：痛，刺手阳明与之盛脉出血是也。

　　其二取手太阳。经云：手太阳之脉是动，则颔肿不可以顾，所生病者，目黄颊痛，视盛虚热寒，陷下取之也。

　　其三取手足少阳。经云：三焦手少阳之脉，所生病者颊痛。又云：胆足少阳之脉，所生病者颔肿，视盛虚热寒陷下取之也。又云：肝气逆则头痛，耳聋，颊痛，取血者，盖取足少阳之血也。

　　〔《东》〕面赤颊热，恶风寒，颔痛：攒竹、玉枕（灸三壮，妙）巨（灸五壮。）〔《集》〕颔肿生疮，名枯曹风：合谷、列缺、地仓、颊车（不应，再取下穴）、人中、承浆、玉液、金津、三里。

　　〔《甲》〕面肿，目痈肿，刺陷谷，出血立止。肿唇痈，颧主之。颊肿痛，天窗主之。颊肿口急，颊车痛，不可以嚼，颊车主之。

　　卷之二十五脾胃部面

　　面热面寒

　　〔丹〕面热火气因郁热。面寒因胃虚。

　　〔《灵》〕面热者，足阳明病。（邪气脏腑病形篇）〔垣〕饮食不节则胃病，胃病则气短，精神少，而生大热，有时而火上行，独燎其面。《针经》云：面热者，足阳明病。

　　〔罗〕面热杨郎中之内五十一岁，身体肥盛，己酉春患头目昏闷，面赤热多，服清上药不效，请予治之。

　　诊其脉洪大而有力。《内经》云：面热者，足阳明病。《脉经》云：阳明经气盛有余，则身以前皆热。况其人素膏粱积热于胃．阳明经多血多气，木实则风热上行，诸阳皆会于头目，故面热之病生矣。先以调胃承气汤七钱，加黄连三钱，犀角一钱，疏下三两行，彻其本热。次以升麻加黄连汤，去经络中风热上行。如此，则标本之邪俱退矣。

　　升麻加黄连汤

　　升麻葛根（各一钱）白芷（七分）甘草（炙，五分）白芍（五分）酒黄连（四分）生犀末（三分）川芎（三分）荆芥穗（三分）薄荷（三分）上锉，如麻豆大，用水半盏，先浸川芎、荆芥、薄荷外，都作一服，水二盏，煎至一盏，入先浸三味同煎，至七分，去渣，食后温服，数服愈。忌酒湿面五辛之物。

　　咳逆停息不得卧，面热如醉，此为胃热上冲熏其面，茯苓桂枝五味甘草汤加大黄以利之。（前文方见喘不得卧。）〔罗〕面寒。真定维摩院尼长老六十一岁，身体瘦弱，己酉十月间病头面不耐寒，气弱不敢当风行，诸治不效。予诊之，其脉皆弦细而微。且其人年高素食茶果而已，阳明之经本虚，《脉经》云：气不足则身以前皆寒栗。又加看诵损气，由此胃气虚，经络之气亦虚，不能上荣头面，故恶风寒。先以附子理中丸温其中气，次以

　　升麻汤加附子

　　主之。

　　升麻葛根白芷黄（各七分）甘草（炙，五分）黑附子（七分，炮）人参草豆蔻（各五分）益智仁（三分）上锉，如麻豆大，都作一服，水三盏，连须白葱头二茎，同煎一盏，去渣温服，食前，数服良愈。

