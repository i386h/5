<!-- { "loadSidebar": true } -->
　　升麻汤辨或曰：升麻加黄连汤治面热，升麻加附子汤治面寒，有何根据？答曰：出自仲景。云岐子注《伤寒论》中辨葛根汤云：尺寸脉俱长者，阳明受病也，当二三日发，以其脉夹鼻络于目，故身热目疼鼻干不得卧，此阳明经受病也。始于鼻交中，从头至足，行身之前，为表之里。阳明经标热本实，从标脉浮而长，从本脉沉而实。阳明为病，蒸蒸而热，不恶寒，身热为标病。阳明本实者，胃中燥鼻干目疼为本病。阳明为肌肉之本，禁不可发汗，在本者不禁下，发之则变黄症。太阳主表，荣卫是也。荣卫之下，肌肉属阳明。二阳并病，葛根汤主之。卫者桂枝，荣者麻黄，荣卫之中，桂枝麻黄各半汤主之。荣卫之下，肌肉之分者，葛根汤主之，又名解肌汤。故阳明为肌肉之本，非专于发汗止汗之治。桂枝麻黄两方，互并为一方，加葛根者，便作葛根汤。故荣卫肌肉之次也。桂枝、芍药、生姜、甘草、大枣止汗，有麻黄、桂枝、甘草发汗，葛根味薄，独加一味者，非发汗止汗也，从葛根以解肌，故名葛根汤。钱仲阳制升麻汤治伤寒瘟疫风热，壮热头痛，肢体痛，疮疹已发未发用葛根为君，升麻为佐，甘草、芍药安其中气。朱奉议作《活人书》，将升麻列作阳明经解药。予诊杨氏妇，阳明经标本俱实，先攻其里，后泻经络中风热，故用升麻汤加黄连，以寒治热也。尼长老阳明经标本俱虚，先实其里，次行经络，故用升麻汤加附子，以热治寒也。仲景乃群方之祖，信哉。

　　卷之二十五脾胃部面

　　面青、面尘

　　〔《难》〕肝外证，面青，善洁，善怒。（十六难）运气面尘有二：一曰燥金制肝。经云：阳明司天，燥淫所胜，民病嗌干面尘。又云：阳明在泉，燥淫所胜，病嗌干面尘。

　　又云：金郁之发，嗌干面尘，宜治以湿剂是也。

　　二曰火。经云：少阳之复，厥气上行，面如浮尘，目乃，治以寒剂是也。

　　针灸面尘皆取肝胆二经。经云：肝足厥阴之脉是动，病甚则嗌干面尘脱色。又云：胆足少阳之脉是动，病甚则面微有尘，皆视盛虚热寒陷下取之也。

　　卷之二十五脾胃部面

　　面赤

　　〔《难》〕心外证，面赤，口干，善笑。（十六难）〔垣〕面赤为邪气怫郁在经，宜表不宜下。

　　仲景云：下利脉沉而迟，其人面赤，身有微热，下利清谷者，以郁冒汗出而解，此面赤亦表而解也。

　　运气面赤皆属寒。经云：太阳司天，寒淫所胜，民病面赤目黄，治以热剂是也。

　　针灸面赤皆取心主。经云：心主手厥阴之脉是动，则病面赤目黄，视盛虚热寒陷下取之也。

　　卷之二十五脾胃部面

　　面黄

　　（治法见黄胆门）〔《难》〕脾外证，面黄，善噫，善思，善味。（十六难）〔《素》〕阳明经终者，口目动作，善惊，妄言，色黄。（诊要经终篇）

　　卷之二十五脾胃部面

　　面白

　　〔《难》〕肺外证，面白，善嚏，悲愁不乐，欲哭。（十六难）血脱者色白，夭然不泽，其脉空虚。（全文见治虚实法。）〔垣〕巴戟丸治肺病，面白不悦，则为脱气脱血，脱津脱液，脱精脱神。（方见梦遗。）脉紧者，寒也。或面白善嚏，或面色恶，皆寒也。以羌活、防风、甘草、本四味泻足太阳，少加附子以通其脉，面色恶悲恐者，更加桂、附。

　　太阳终者戴眼，反折螈，其色白，绝汗出。

　　少阳终者耳聋，百节皆纵，目HT绝系，其色青白。（以上全文见诊生死法。）

　　卷之二十五脾胃部面

　　面黑

　　（若身黄面黑于黑疸求之）〔《难》〕肾外证，面黑善恐欠。（十六难）〔罗〕阴出乘阳。一妇人年几三十，忧思不已，饮食失节，脾胃有伤，面色黧黑不泽，环唇尤甚，心悬如饥状，又不欲食，气短而促。大抵心肺在上，行荣卫而光泽于外，宜显而藏。肾肝在下，养筋骨而强于内，当隐而不见。脾胃在中，主传化精微以灌四旁，冲和而不息，其气一伤，则四脏失所，忧思不已，气结而不行。

　　饮食失节，气耗而不足，使阴气上溢于阳中，故黑色见于面。又经云：脾气通于口，其华在唇，今水反来侮土，故黑色见于唇，此阴阳相反，病之逆也。上古天真论云：阳明脉衰于上，面始焦。故知阳明之气不足，非助阳明生发之剂，无以复其色，故以

　　冲和顺气汤

　　主之。

　　升麻（一钱）葛根（一钱半）甘草（四分）芍药（三分）白芷（一钱）黄（八分）防风（一钱）人参（七分）苍术（三分）〔《内经》〕曰：上气不足，推而扬之。以升麻苦平，葛根甘温，自地升天，通行阳明之气为君。人之气以天地之风名之，气留而不行者，以辛散之。防风辛温，白芷甘辛温，以散滞气为臣。苍术苦辛，蠲除阳明经之寒。

　　白芍药之温酸，安太阳经之怯弱。《十剂》云：补可去弱。人参、羊肉之属。人参、黄、甘草甘温，补益正气为佐。至真要大论云：辛甘发散为阳，生姜辛热，大枣甘温，和荣卫，开腠理，致津液以复其阳气，故以为使。

　　上件咀，都作一服，水二盏，姜三片，枣二枚，同煎至一盏，去渣，温服。早饭后，午饭前，取阳升之时，使人之阳气易达故也。数服而愈。

　　〔孙〕樊楼有店家刘三，一日满面皆黑色，有相者断云，不过月余死。既过月，且安。孙入店与客饮酒，遂拜孙述说其病状。孙特与诊之曰：非病也，乃为臭气所熏，秽气蓄于面部不散，故有此色。问刘曰：汝一月前闻甚一阵非常臭气不能避耶。刘曰：一日登溷，其厕臭气不可闻，隐忍良久，下厕，明日遂有此疾。孙曰：去至臭无过至香，我家有南人将至售香，可用沉、檀二香各一两，碎掰焚于炉中，安帐内以熏，绢被盖定，勿令香气散，可端坐香边，瞑目静坐，候香气散方可出帐。明日，引鉴照之。刘根据其言，面色渐变，旬日如故。

　　（肾臭腐属水，脾臭香属土，今夫厕臭者腐臭也，故闻之则入肾而面黑，沉香者香臭也，故熏之则睥土胜肾水而色还也。）针灸面黑有二法：其一取胃。经云：胃足阳明之脉是动，则病洒洒振寒，颜黑。

　　其二取肾。经云：足少阴之脉是动，则病饥不欲食，面如漆柴，视盛虚热寒陷下取之也。

　　少阴终者，面黑齿长而垢，腹胀闭。（全文见诊生死，下同。）太阴终者，腹胀闭不得息，善噫呕逆则面赤，不逆则面黑，皮毛黑。

　　卷之二十五脾胃部面

　　颊车病

　　（谓颊车开而不合）〔肃〕平江陈氏，因惊惧后常用手指甲掐拄两颊，遂两颊破损，心中懊不安，脉数而实，诸药不愈。用《活幼口义》牛黄清心、凉膈丸，数服如失。

　　〔无〕凡伸欠颊车蹉，但开不能合。以酒饮之，令大醉，睡中吹皂角末搐其鼻，嚏透即自正。

　　卷之二十五脾胃部

　　狂癫

　　狂谓妄言妄走也，癫谓僵仆不省也，各自一症，今以狂入脾部，癫入肝部。然经有言狂癫疾者，有言狂互引癫者，又言癫疾为狂者，此则又皆狂癫兼病。今病有妄言妄走，顷时前后僵仆之类，有僵仆后妄见鬼神半日方已之类，是以癫狂兼病者也。

　　〔《难》〕癫狂之病，何以别之？然，狂之始发，少卧而不饥，自高贤也，自辨智也，自贵倨也，妄笑好歌乐，妄行不休是也。癫疾始发，意不乐，直视僵仆，其脉三部阴阳俱盛是也。重阳者狂，重阴者癫。（二十难王注云：狂病之后，不欲眠卧，不肯饮食，自言贤智尊贵歌笑行走不休，今人以为癫疾谬矣。）〔《素》〕二阴二阳皆交至，病在肾，骂詈妄行，癫疾为狂。（阴阳类论王注云：二阴肾水，二阳胃土，土刑水，病在肾胃为狂。）〔《灵》〕邪入于阳则为狂。转则为癫疾。（九针篇）〔《素》〕癫疾厥狂，久逆之所生也。（通评虚实论）太阳所谓狂癫疾者，阳尽在上而阴气从下，下虚上实，故狂癫疾也。（脉解篇）针灸狂癫有二法：其一取胃。经云：足阳明之别，名曰丰隆，去踝八寸，别走太阴，其病实则狂癫，取之所别是也。

　　其二取膀胱。经云：膀胱足太阳之脉所生病者狂癫，视盛虚热寒陷下取之也。

　　〔《甲》〕狂癫疾吐舌，太乙及滑肉、期门主之。狂仆，温溜主之。狂癫疾，阳谷及筑宾、通谷主之。

　　狂互引颠疾数发，后溪主之。狂癫，阴谷主之。

　　卷之二十五脾胃部

　　狂

　　欲独闭户牖而处，阴不胜其阳，则脉流薄疾并乃狂。（全文见治虚实法。）血并于阳，气并于阴，故为惊狂。（全文见刺虚法。）〔《素》〕帝曰：有病怒狂者，此病安生？岐伯曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。帝曰：何以知之？岐伯曰：阳明者常动，巨阳少阳不动，不动而动大疾，此其候也。帝曰：治之奈何？岐伯曰：夺其食即已。夫食入于阴，长气于阳，故夺其食即已。使之服以生铁落为饮。夫生铁落者，下气疾也。（病能篇）〔无〕虢矾丹治狂效。（方见癫痫门）

　　镇心丹

　　治惊悸自汗，心烦短气，喜怒悲恶，悉不自知，忘魂失魄，状若神灵所凭，及男子遗泄，女子带下。

　　辰砂（研）白矾（汁尽，各等分）上为末，水丸如鸡头大。每服一丸，煎人参汤下，食后服。

　　〔世〕浙江一妇人，癫狂不止。医以瓜蒂半两为末，每一钱重，井花水调满一盏投之，随得大吐，吐后熟睡，勿令惊动，自此无恙。

　　〔《竹》〕

　　来苏膏

　　治远年近日风痫心病，风狂中风，涎沫潮闭，牙关不开及破伤风，并皆治之。

　　皂角（一两，肥大无虫蛀者，去皮弦子）上将皂角切碎，用浆水一大碗，春秋浸三四日，冬七日，夏一二日，揉开取净浸透皂角汁，入银器或砂锅内，以文武火熬，用新柳条槐枝搅，熬似膏药取出，摊于夹纸上，阴干，收贮。如遇病患，取手掌大一片，用温浆化在盏内，用竹管儿盛药水，将病患扶坐定，头微抬起，将药吹入左右鼻孔内，良久扶起，涎出为验。

　　欲要涎止，将温盐汤令病患服一二口便止。忌鸡鱼生硬湿面等物。

