<!-- { "loadSidebar": true } -->
　　《禁服篇》云：约方犹约囊也，囊满弗约则输泄，方成弗约则神与气弗俱。未满而知约之，可以为工，不可以为天下师。此圣人所以退太过而进不及，以平为期也。大凡气味者有毒无毒，固宜常制矣。是以大毒治病，十去其六；常毒治病，十去其七；小毒治病，十去其八；无毒治病，十去其九，余以谷肉菜果食养尽之，无使过之伤其正也。至如君一臣二，奇之制也。君二臣四，偶之制也。近而奇偶，制小其服。远而奇偶，制大其服。大则数少，小则数多，多则九之，少则二之。补上治上制以缓，补下治下制以急。急则气味浓，缓则气味薄。下不以偶，汗不以奇。随其邪之所在高下浅深轻重虚实，影响无间，万举万全，是谓中行，故可为师也。假如证大而汤剂小，则邪气少屈，故药力已乏，欲不复治，其可得乎。犹一杯水救一舆薪之火，火竟不灭，是谓不及，故不可以为师而可以为工矣。证小则汤剂大而邪服，邪已尽而药余力，欲不伤正，何所容哉。犹火炎昆岗，玉石俱焚，莫之能止，是谓太过，此又不可以为工，是为粗医也。三者之论，惟中而已，过与不及，皆为偏废。然而太过犹甚于不及，何以明之？盖失于姑息，邪复胜正者，止于劳而无益，犹可勉而适中。或失苛暴，则血气被伤，因致羸替者有之，危残者有之，灭亡者有之，非徒无益，而又害之，此所谓犹甚也，可不戒哉。尝考仲景之书，于承气汤下攻里，则曰若更衣止后服。于桂枝方后发表，乃云微汗益佳，不可令如水淋漓。皆本乎轩岐之微旨也。

　　〔仲〕言锉如麻头，与咀同意。夫咀，古之制也。古者无铁刃，于口咬细，令如麻头，为粗末。煎之，使药水清，饮于腹中，则易升易散也，此所谓咀也，今人以刀器锉如麻头大，此咀之易成也。若一概为细末，不厘清浊矣。经云：清阳发腠理，浊阴走五脏。果何谓也？又曰：清阳实四肢，浊阴归六腑。咀之药，取汁易行经络故也。若治至高之病，加酒煎；去湿，以生姜；补元气，以大枣；发散风寒，以葱白；去膈上痰，以蜜。细末者，不循经络，止去胃中及脏腑之积。气味浓者，白汤调；气味薄者，煎之和渣服。去下部之疾，其丸极大，而光且圆，治中焦者次之，治上焦者极小。用稠面糊，取其迟化，直至下焦。或酒或醋，取其收其散之意也。如半夏、南星，欲去湿者，以生姜汁稀糊为丸，取其易化也。水浸宿炊饼者，易化。滴水丸者，又易化。炼蜜丸者，取其迟化，而气循经络也。蜡丸者，取其难化而旋旋取效也。大抵汤者荡也，去久病者用之。散者，散也，去急病者用之。丸者，缓也，不能速去之，取用药之舒缓而治之意也。病在心上者，先食而后药。病在心下者，先药而后食，病在四肢者，宜饥食而在旦。病在骨髓者，宜饱食而在夜。古之方剂，锱铢分两，与今不同。云一升者，今之大白盏也。云铢者，六铢为一分，即二钱半也。二十四铢，为一两也。三两者，今之一两。二两者，今之六钱半也。料例大者，合三分之一足矣。大黄恐寒则损胃气，须煨。至于川乌、附子，须炮，以制毒也。

　　黄柏、知母下部药也，久弱之人须合用之，酒浸曝干，恐寒伤胃气也。熟地黄酒洗亦然。当归酒浸，助发散之意也。

　　〔垣〕至元庚辰六月，许伯威年五十四，中气本弱，病伤寒八九日。医者见其热甚，以凉药下之。又食梨三四枚，痛伤脾胃，四肢冷，时发昏愦。余诊其脉动而中止，有时自还，乃结脉也。心亦悸动，吃噫不绝。色变青黄，精神减少，目不欲开，倦卧，恶人语笑，以炙甘草汤治之。成无己云：补可去弱，人参、大枣之甘，以补不足之气。桂枝、生姜之辛，以益正气。五脏痿弱，荣卫涸流，湿剂所以润之，故用麻仁、阿胶、麦门冬、地黄之甘，润经益血复脉通心是也。加以人参、桂枝急扶正气，生地黄减半，恐伤阳气。锉一两剂服之，不效。予再候之，脉证相对，莫非药有陈腐，故不效乎？再市药之气味浓者煎服，其证减半，再服而安。凡药之昆虫草木，产之有地，根叶花实，采之有时，失其地则性味少异，失其时则气味不全。又况新陈之不同，精粗之不等，倘不择而用之，其不效者，医之过也。《内经》曰：司岁备物，气味之精专也。修合之际，宜加谨焉。

　　病患服药，必择人煎熬制度，令亲信恭诚至意者为之。煎药铫器，除油垢腥秽，必用新净甜水为上。量水多少，斟酌以慢火煎熬分数，用纱滤去渣，取清汁服之，无不效也。

　　卷之四阴阳脏腑部

　　治虚实法

　　〔《素》〕邪气盛则实，精气夺则虚。（《通评虚实论》。此二句乃虚实之要领）邪之所凑，其气必虚（《评热论》《针经》云：风雨寒热，不得虚邪不能独伤人。许学士云：邪之所凑，其气必虚，留而不去，其病则实）。

　　〔《难》〕人有三虚三实，何谓也？有脉之虚实，有病之虚实，有诊之虚实。脉之虚实者，濡者，为虚；紧牢者，为实。病之虚实者，出者，为虚；入者，为实。言者，为虚；不言者，为实。缓者为虚；急者，为实。诊之虚实者，濡者，为虚；牢者，为实。痒者，为虚；痛者，为实。外痛内快为外实内虚，内痛外快为内实外虚。故曰虚实也。

　　〔《素》〕所谓重实者，言大热病，气热脉满，是谓重实（《通评虚实论》。下同）。脉气虚，尺虚（甲乙经作“脉虚气虚尺虚”），是谓重虚。所谓气虚者，言无常也。尺虚者，行步然。脉虚者，不象阴也。脉盛，皮热，腹胀，前后不通，闷瞀，此谓五实。五实死，身汗得后利，则实者活（《玉机真藏论》。下同。子和诊一舟子病，乃五实也。作大剂下之，殊不动摇，计竭智穷，无如之何。忽忆桃花萼丸，频下七八十丸，连泻二百余行，与前药相兼而下，其昏困数日方已）。脉细，皮寒，气少，泄痢前后，饮食不入，是谓五虚。五虚死，浆粥入胃，泄注止，则虚可活。（治五虚，黄建中汤、理中汤之类方见后条伤寒）〔垣〕胃中元气盛，则能食而不伤，过时而不饥。脾胃俱旺，则能食而肥。脾胃俱虚，则不能食而瘦，或少食而肥，虽肥而四肢不举，脾实而邪气盛也。（治脾胃虚，补中益气汤。

　　见发热）。

　　〔《灵》〕形气不足，病气有余，是邪气也，急泻之。形气有余，病气不足，急补之。形气不足，病气不足，此阴阳俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有余，病气有余，此谓阴阳俱有余也，急泻其邪，调其虚实。（《根结篇》。东垣云：病来潮作之时，病气精神增添者，是谓病气有余。若病来潮作之时，神气困弱者，是谓病气不足。病气有余，乃邪气胜也，急泻之以寒凉酸苦之剂。病气不足，急补之以辛甘热之剂。不问形气有余及形气不足，只取病气有余不足也。夫形气者，气谓口鼻中气息也，形谓皮肉筋骨血脉也。形胜者为有余，消瘦者为不足。察其气者，审口鼻中气，劳役如鼓为气有余，若喘息气促气短或不足少息者为不足。其曰形气，谓人形体中之血气也。当补当泻，全不在此。只在病势潮作之时，精神困弱，语言无力，懒语者急补之。若形气不足，病未潮作之时，亦为不足，此乃阴阳俱不足也，禁用针，当补之以甘药。不已，灸脐下一寸五分，气海穴也）〔《素》〕阳道实，阴道虚（《太阴阳明论》）。至阴虚，天气绝；至阳盛，地气不足。（《方盛衰论》）〔河〕血实气虚则肥，气实血虚则瘦。所以肥能寒而不能热，瘦能热而不能寒者，由寒则伤血，热则伤气。损其不足，则阴阳愈偏，故不能也。损其有余者，方得平调，故能之矣。

　　〔《灵》〕肥而泽者，血气有余。肥而不泽者，气有余，血不足。瘦而无泽者，血气俱不足。审察其形气有余不足而调之，可以知逆顺矣。（《阴阳二十五人篇》）卫气虚则汗多，荣血虚则无汗。经云：卫气者，所以肥腠理，司开阖者也。今卫虚则腠理疏，开阖无司，而汗多矣。又云：夺血者无汗，夺汗者无血。今血少则无汗矣。

