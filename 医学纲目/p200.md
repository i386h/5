<!-- { "loadSidebar": true } -->
　　〔子和〕一男子落马发狂，起则目瞪狂言，不识亲疏，弃衣而走，骂言涌出，气力加倍，三五人不能执缚，烧符作醮，问鬼跳巫，殊不知顾，服丹砂、牛黄、犀、珠、脑、麝，资财散去，室中萧然。不远二百里而求戴人一往，戴人以车轴埋之地中，约高二丈许，上安中等车轮，其HT上凿一穴，如作盆之状，缚病患在其上，使之伏卧，以软衬之。又令一人于下坐机一枚，以棒搅之，转千百遭，病患吐出青黄涎沫一二斗许，绕车轮数匝。病患曰：我不能堪，可解我下。从其言而解之，索凉水，与之冰水，饮数升，狂乃罢矣。

　　〔《素》〕帝曰：阳明病甚则弃衣而走，登高而歌，或至不食数日，逾垣上屋，所上之处，皆非其素所能也，病反能者，何也？岐伯曰：四肢者，诸阳之本也。阳盛则四肢实，实则能登高也。帝曰：其弃衣而走者，何也？岐伯曰：热甚于身，故弃衣欲走也。帝曰：其妄言骂詈，不避亲疏而歌者，何也？岐伯曰：阳盛则使人妄言骂詈不避亲疏而不欲食，不欲食故妄走也。（阳明脉解篇阳明所谓病至则欲乘高而歌弃衣而走者，阴阳复争外并于阳，故使之弃衣而走也。）〔海〕许氏病阳厥，狂怒骂詈亲疏，或哭或歌，六脉举按无力，身表如水石，发即叫呼声高。洁古云：夺食则已。因不与之食。予用大承气汤下之，得脏腑渣秽数升，狂稍宁。数日复发，复下。如此五七次，行大便数斗，疾瘥。身温脉生，良愈。此易老夺食之法也。

　　〔《保》〕

　　当归承气汤

　　当归大黄（各一两）甘草（半两）芒硝（七钱）上锉，如麻豆大。每二两，水一大碗，姜五片，枣十枚，煎至一半，去渣，热温服。若阳狂奔走，骂詈不知亲疏，此阳有余，阴不足，大黄、芒硝去胃中实热，当归补血益阴，甘草缓中，加姜、枣者，胃属土，此引入胃中也。经所谓微者逆之，甚者从之，此之谓也。以大利为度，微缓以瓜蒂散入防风末、藜芦末吐之，其病立安。后用调心散、洗心散、凉膈散、解毒汤等调之。

　　〔子和〕一狂人阴不胜其阳，则脉流薄疾，阳并乃狂。《难经》曰：阳极则狂，阴极则癫。阳为腑，阴为脏。非阳热而阴寒也，热并于阳则狂，狂则生寒；并于阴则癫，癫则死。《内经》曰：足阳明实则狂。故登高而歌，弃衣而走，无所不为，是热之极也。以调胃承气大作汤下数十行，三五日复上涌一二升，三五日又复下之，凡五六十日，下百余行，吐亦七八度。如吐时暖室置火以助其汗，数汗方平。

　　一叟年六十，值徭役烦扰而暴发狂，口鼻觉如虫行，两手爬搔，数年不已。戴人诊其两手脉皆洪大如，断之曰肝主谋，胆主决，徭役迫遽，财不能支，则肝屡谋而胆屡不能决，屈无所伸，怒无所泄，心火磅因礴，乘阳明金，然胃本属土，而肝属木，胆属相火，火随木气而入胃，故暴发狂。乃命置燠室中，涌而汗出，如此三坎。《内经》曰：木郁则达之，火郁则发之，正谓此也。又以调胃承气汤半斤，用水五升，煎半沸，分作三服，大下二十行，血水与瘀血相杂而下数升，来日乃康。以通圣散调其后。

　　〔孙〕相国寺僧充忽患癫疾，经半年，遍服名医药皆不效，僧俗兄潘氏家富，召孙疗之。孙曰：今夜睡着，明后日便愈也。潘曰：且告投药，报恩不忘。孙曰：有咸物但与师吃，待渴却来道。至夜僧果渴。孙至，遂求温酒一角，调药一服与之。有顷，再索酒，与之半角。其僧遂睡，两昼夜乃觉，人事如故。潘谢孙，问其治法。

　　曰：众人能安神矣，而不能使神昏得睡，此乃《灵苑方》中朱砂、酸枣仁、乳香散也，人不能用耳。

　　辰砂散

　　治风痰诸痫，狂言妄走，精神恍惚，思虑迷乱，乍歌乍哭，饮食失常，疾发仆地，吐沫戴目，魂魄不守，医药无验。

　　辰砂（一两，须光明有墙壁者）酸枣仁（半两，微炒）乳香（半两，光莹者）上量所患人饮酒几何，先令恣饮沉醉，但勿令吐，至静室中以前药都作一服，温酒调下，作一盏调之，令顿饮。如饮酒素少人，但以随量取醉，服药讫，便安置床枕令卧。病浅者半日至一日，病深者三两日，令家人潜伺之，鼻息匀调，但勿唤觉，亦不可惊触使觉，待其自醒，即神魂定矣。万一惊悟，不可复治。正肃吴公少时心病，服此一剂，五日方寤，遂瘥。

　　一醉膏

　　治心恙。

　　无灰酒二碗，香油四两，和匀，用杨柳枝二十条，逐条搅一二百下，候香油与酒相入成膏，煎至八分灌之，熟睡，则醒或吐下即安矣。

　　狂之为病少卧，少卧则卫独行阳，不行阴，故阳盛阴虚，令昏其神。得睡则卫得入于阴，而阴得卫填不虚，阳无卫助不盛，故阴阳均平而愈矣。

　　〔《本》〕

　　宁志膏

　　人参酸枣仁（各一两）辰砂（五钱）乳香（一分）上为细末，炼蜜和丸，如弹子大。每服一丸，薄荷汤送下。予族弟缘兵火失心，制此方与之，服二十粒，愈。亲旧多传去，服之皆验。

　　〔海〕狂邪癫痫，不欲眠卧，自贤自智，妄行不休。此方能安五脏，下心气。用白雄鸡一只煮熟，五味调和作羹粥食之。经云：悲哀动中则伤魂，魂伤则狂妄不精，不精则不正，此悲哀伤魂而狂，当用温药补魂之阳，仲景方以地黄汤，《本事》惊气丸之类即是也。经云：喜乐无极则伤魄，魄伤则狂，狂者意不存人。此喜乐伤魄而狂，当用凉药补魄之阴，辰砂、郁金、白矾之类是也。

　　〔世〕治失心。

　　郁金（十两，须四川蝉肚者是真）明矾（三两）上为细末，薄糊为丸，如桐子大。每服五六十丸，汤水任下。昔有妇人癫狂可畏，数年不愈，后遇至人授此方，初服觉心胸中有物脱去，神气洒然，再服顿苏。至人云：此病用忧惊得之，痰涎包络心窍，此药能去郁痰。

　　〔仲〕

　　防己地黄汤

　　治病如狂状，妄形独语不休，无寒热，其脉浮。

　　防己（一钱）桂枝防风（各三钱）甘草（二钱）上四味，以酒一杯，渍一宿，绞取汁，生地黄二斤，咀蒸之，如斗米饭久，以铜器盛其汁，更绞地黄汁和分再服。

　　〔《本》〕治惊，积气，风邪发则于关紧急，涎潮昏塞，醒则精神若痴，

　　惊气丸

　　附子木香白僵蚕白花蛇橘红天麻麻黄（各半两）干葛（二分）紫苏叶（一两）朱砂（一钱，留少许为衣）天南星（洗，切姜汁浸一夕，半两）上为末，加脑麝少许，同研极匀，炼蜜杵丸，如龙眼大。每服一丸，金银薄荷汤化下，温酒亦得。此予家秘方也，戊申年军中一人犯法，褫衣将受刑而得释，精神顿失如痴，予与一丸，服讫而寐，及觉，病已失矣。

　　提辖张载扬其妻因避寇失心已数年，予授此方，不终剂而愈。又黄彦奇妻狂厥者逾十年，诸医不验，予授此方，去附子加铁粉，亦不终剂而愈。铁粉非但化痰镇心，至如摧抑肝邪特异，若多恚怒，肝邪大盛，铁粉能制伏之。《素问》云：阳厥狂怒，治以铁落饮。金制木之意也，此亦前人未尝论及。

　　〔无〕治中风或歌或哭，或笑语，无所不及，

　　小续命汤

　　用麻黄三两，人参、桂枝、白术各三两，无防风、附子、生姜，有当归一两。

　　〔世〕治巅狂发作，披头大叫，不避水火，苦参为末，蜜丸梧子大。每服十丸，薄荷汤化下，妙。

　　〔《保》〕

　　牛黄膏

　　治热入血室，发狂不认人。

　　牛黄（二钱半）朱砂郁金牡丹皮（各三钱）甘草脑子（各一钱）上为末，炼蜜丸，如枣子大。新汲水化下。

　　肝移寒于心，狂膈中。（全文见诊病传变。）运气狂皆属火。经云：诸躁狂越，皆属于火。又云：火太过曰赫曦，赫曦之纪，其病笑谑狂妄。又云：岁火太过，上临少阴少阳，病谵妄狂越，治以诸寒是也。

　　〔子和〕项开合之妻，病饥不欲食，常好叫呼怒骂，欲杀左右，恶言不辍。众医皆处药，几半载，尚尔。

　　其夫命戴人视之，戴人曰：此难以药治。乃使二娼各涂丹粉，作伶人状，其妇人大笑。次日，又作角，又大笑。其旁常以两个能食之妇夸其食美，病妇亦索其食而为一尝之。不数日，怒减食增。不药而瘥，后得一子。

　　夫医贵有才，无才何足应变无穷。

　　〔《灵》〕狂始生，先自悲也，喜忘苦怒善恐者，得之忧饥。治之取手太阴阳明，血变而止，及取足太阴阳明。狂始发，少卧不饥，自高贤也，自辨智也，自尊贵也，善骂詈，日夜不休。治之取手阳明、太阳、太阴、舌下少阴，视之盛者皆取之，不盛，释之也。狂言，惊，善笑，好歌乐，妄行不休者，得之大恐。治之取手阳明、太阳、太阴。狂目妄见，耳妄闻，善呼者，少气之所生也。治之取手太阳、太阴、阳明，足太阴头两。狂者多食，善见鬼神，善笑而不发于外者，得之有所大喜。治之取足太阴、太阳、阳明，后取手太阴、太阳、阳明。

　　狂而新发，未应如此者，先取曲泉左右动脉，及盛者见血，有顷已。不已，以法取之，灸骨二十壮。（颠狂篇）大热遍身，狂而妄见妄闻妄言，视足阳明及大络取之，虚者补之，血而实者泻之。因其偃卧，居其头前，以两手四指挟按颈动脉，久持之。卷而切，推下至缺盆中，而复止如前，热去乃止，此所谓推而散之者也。（刺节真邪篇颈动脉胃挟喉两旁人迎脉也。）胃足阳明之脉是动，病甚则欲上高而歌，弃衣而走，故狂皆取阳明也。

　　〔秦承祖灸鬼法〕狐魅神邪癫狂诸病，并小儿惊痫。两手大拇指用软绳急缚之，灸三壮，艾炷着四处，半在甲，半在肉上，四处尽烧，一处不着，其疾不愈，神效难量。（此法累用累效。）〔《明堂》〕灸狂发怒欲杀人，见鬼：身柱（灸，在三椎节下间、后溪。）〔通玄〕呆痴：神门（一穴，沿皮向前三分，先补后泻，灸之）、后溪（补生，泻成。）〔标幽〕又法：大钟。

　　〔《集》〕失志呆痴：神门、中冲、鬼服、鸠尾、百会。

　　〔《摘》〕心闷不已：支沟。

　　〔《甲》〕狂易，鱼际及合谷、腕骨、支正、少海、昆仑主之。狂言笑，见鬼，取之阳溪及手足阳明、太阳。狂歌妄言怒恐，恶人与火，骂詈，三里主之。狂妄走善欠，巨虚上廉主之。狂易见鬼神与火，解溪主之。狂言，太渊主之。心悬如饥之状，善悲而惊狂，面赤目黄，间使主之。狂疾，液门主之。又侠溪、丘墟、光明主之。

　　狂互引头痛，耳鸣目痹，中渚主之。身热狂走，谈言见鬼，螈，身柱主之。狂妄言怒，恐恶火，甚骂詈，巨阙主之。

　　卷之二十五脾胃部

　　欲独闭户牖而处

