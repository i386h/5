<!-- { "loadSidebar": true } -->
　　项上生疮如樱桃大，有五色，疮破则项皮断，但逐日饮牛乳，自消。寒热不止经日，后四肢坚如石，以物击之，一似钟磬声，日渐瘦恶，用茱萸、木香等分煎汤饮，即愈。大肠头出寸余痛苦，直候干，自退落，又出，名为截肠病。若肠尽，乃不治。但初截寸余，可治。用脂麻油器盛之，以臀坐之，饮大麻子汁数升愈。口鼻中腥臭水流，以碗盛之，有铁色虾鱼如粳米大，走跃不住，以手捉之，即化为水，此肉坏矣。任意馔食鸡肉愈。

　　腹上麻痹不仁，多煮葱白吃之自愈。妇人小便中出大粪，名交肠。服五苓散效。如未尽愈，可用旧头烧灰，酒服之。两足心凸如肿，上面生黑色豆疮，硬如钉子钉了，履地不得，胫骨破碎，跟髓流出，身发寒颤，唯思饮酒，此是肝肾气冷热相吞，用炮川乌头末敷之，煎韭子汤服效。凡腹胀，经久忽泻数升，昼夜不止，服药不验，乃为气脱。用益智子煎浓汤服，立愈。四肢节脱，但有皮连，不能举动，名曰筋解。用酒浸黄芦三两，经一宿，取出焙干为末，每服二钱，酒调下，服尽安。玉茎硬不痿，精流无歇，时时如针刺，捏之则脆，乃为肾满漏疾。用韭子、破故纸各一两为末，每服三钱，水一盏，煎至六分，日三次饮之，愈则住服。咽喉间生肉，层层相叠，渐渐肿起，不痛，多日乃有窍子，臭气自出，遂退饮食。用臭橘叶煎汤，连服愈。腹中如铁石，脐中水出，旋变作虫行之状，绕身匝啄，痒痛难忍，拨扫不尽。用浓煎苍术汤浴之，以苍术末入麝香少许，水调服痊。眼前常见诸般禽虫飞走，以手捉之则无，乃肝胆经为疾。用酸枣仁、羌活、玄明粉、青葙子花各一两为末，每服二钱，水一大盏，煎至七分，和滓饮，一日三服。大肠虫出不断，断之复生，行坐不得。用鹤虱末，水调五钱，服之自愈。眼睛垂出至鼻，如黑角色，痛不可忍，或时时大便血出，名曰肝胀。用羌活煎汁，服数盏自愈。腹中有物作声，随人语言。用板蓝汁一盏，分五服服之。又名应声虫，当服雷丸自愈。有饮油五升以来方始快意，长得吃则安，不尔则病。此是发入胃，被气血裹了，化为虫也。用雄黄半两为末，水调服，虫自出。

　　如虫活者，置于油中，逡巡间连油泼之长江。治卧于床，四肢不能动，只进得食，好大言，说吃物，谓之失说物望病。治法：如说食猪肉时，便云你吃猪肉一顿，病者闻之即喜，遂置肉令病患见，临要却不与吃，此乃失他物望也，当自睡中涎出便愈。手十指节断坏，唯有筋连，无节肉，虫出如灯心，长数尺余，遍身绿毛卷，名曰血余。以茯苓、胡黄连煎汤饮之愈。遍身忽皮底混混如波浪声，痒不可忍，抓之血出，不能解，谓之气奔。

　　以人参、苦杖、青盐、细辛各一两，作一服，水二碗，煎十数沸，去渣饮尽，便愈。眼白浑黑，见物依旧，毛发直如铁条，虽能饮食，不语如醉，名曰血溃。用五灵脂为末二钱，酒调下。因着艾灸讫，大痂便退落，疮内鲜肉片子飞如蝶形状，腾空去了，痛不可忍，是血肉俱热。用大黄、朴硝各半两为末，水调下，微利即愈。临卧浑身虱出，约至五升，随至血肉俱坏，每宿渐多，痒痛不可言状，惟吃水卧床，昼夜号哭，舌尖出血不止，身齿俱黑，唇动鼻开，但饮盐醋汤十数碗即安。眼赤鼻张大喘，浑身出斑，毛发如铜铁，乃胃中热毒瓦斯结于下焦，用白矾、滑石各一两，为末，作一服，水三碗，煎至半，令不住饮，候尽乃安。有虫如蟹，走于皮下，作声如小儿啼，为筋肉之化。用雷丸、雄黄各一两为末，掺在猪肉片上，炙熟吃尽自安。手足甲忽然长倒生肉刺，如锥痛不可忍。吃葵菜自愈。鼻中毛出，昼夜可长一二尺，渐渐粗圆如绳，痛不可忍，虽忍痛摘去一茎，即后更生，此因食猪羊血过多。遂用乳香砂各一两为末，以饭丸梧桐子大，空心临卧各一服，水下十粒，自然退落。面上及遍身生疮，似猫儿眼，有光彩，无脓血，但痛痒不常，饮食减少，久则透胫，名曰寒疮。多吃鱼鸡韭葱自愈。胁破肠出臭秽。急以香油摸肠，用手送入，煎人参、枸杞淋之，皮自合矣。吃羊肾粥，十日即愈。

　　口鼻中气出，盘旋不散，涎如黑墨色，过十日，渐渐至肩胸与肉相连，坚胜金铁，无由饮食，此多因疟后得之。

　　煎泽泻汤日饮三盏，连服五日愈。遍身忽然肉出如锥，既痒且痛，不能饮食，此名血拥，若不速治，溃而脓出。

　　以赤皮葱烧灰淋洗，吃豉汤数盏自安。眉毛摇动，目不能视，交睫，唤之不应，但能饮食，有经日不效者。用蒜三两，取汁，酒调下即愈。毛窃节次血出，若血不出，皮胀膨如鼓，须臾眼鼻口被气胀合，此名脉溢。饮生姜水汁各一二盏即安。忽然气上喘，不能语言，口中汁流吐逆，齿皆摇动，气出转大则闷绝。苏复如是，名曰伤寒并热霍乱。用大黄、人参末各半两，水三盏，煎至一盏，去滓热服可安。口内生肉球，臭恶自己恶见，有根线长五寸余，如钗股，吐球出，饮食了，却吞其线，以手轻捏，痛彻于心，困不可言。用水调生麝香一钱，服三日，验。浑身生燎泡，如甘棠梨，每个破出水，内有石一片如指甲大，泡复生，抽尽肌肉不可治。急用荆三棱、蓬莪术各五两为末，分三服，酒调连进愈。头面发热，有光色，他人手近之如火烧。用蒜汁半两酒调下，吐如蛇状遂安。人自觉自形作两人并卧，不别真假，不语，问亦无对，乃是离魂。用辰砂、人参、茯苓浓煎汤服之，真者气爽，假者化也。男子自幼喜饮酒，至成丁后，日饮一二升不醉，片时无酒，叫呼不绝，全不进食，日就羸弱。令其父用手巾缚住其手足，不令动摇，但扶少立，却取生辣酒一坛，就于其子口边打开，其酒气冲入口中，病者必欲取饮，坚不可与之，须臾口中忽吐物一块，直下坛中，即用纸封裹坛口，用猛火烧滚，约酒干一半，即开视之，其一块如猪肝样，约三两重，周遭有小孔如针眼不可数计，弃之于江，饮食复旧，虽滴酒不能饮矣。夜间饮水，误吞水蛭入腹，经停月余，日必生下小蛭，能食人肝血，肠痛不可忍，面目黄瘦，全不进食，若不早治，能令人死。用田中干泥一小块，小死鱼三四个，将猪脂溶搅匀，用巴豆十粒，去壳膜研烂，入泥内为丸，绿豆大，用田中冷水吞下十丸，小儿只用三丸至五丸，须臾大小水蛭一时皆泻出，却以四物汤加黄煎服，生血补理。（方见妇人门通治类。）妇人产后忽两乳伸长，细小如肠，垂下直过小肚，痛不可忍，危亡须臾，名曰乳悬。将川芎、当归各二斤，半斤锉散，于瓦石器内用水浓煎，不拘时候，多少温服。余一斤半，锉作大块，用香炉慢火逐渐烧烟，安在病患面前桌子下，要烟气在上不绝，令病患低头伏桌子上，将口鼻及病乳常吸烟气，直候用此一料药尽，看病证如何。或未全安，略缩减，再用一料如前法煎服，及烧烟熏吸必安。如用此二料已尽，虽两乳略缩上而不复旧，用冷水磨蓖麻子一粒，于头顶心上涂片时后洗去，则全安矣。妇人临产服催生药，惊动太早，大肉离经，而用力太过，以致肓膜有伤，产后水道中垂出肉线一条，约三四尺长，牵引心腹，痛不可忍，以手微动之，则痛欲绝。先服失笑散数服，仍用老姜三斤，净洗不去皮，于石钵臼内研烂，用清油二斤拌匀，入锅内炒熟，以油干焦为度。先用熟绢段约五尺长，折作结方，令稳重妇人轻轻盛起肉线，使之屈曲作一团，纳在水平交道，却用绢袋兜裹，候油姜稍温，敷在肉在线熏，觉姜渐冷，又用熨斗火熨热，使之常有姜气。如姜气已过，除去又用新者，如此熏熨一日一夜，其肉线已缩大半，再用前法，越两日，其肉缩尽入腹中，其病全安，却再服失笑散、芎归汤补理，切不可使肉线断作两截，则不可医。

　　有人患劳瘵两年，诸药不效，一日闻肉味，其腹痛不可忍，又恐传染，移在空房，候其自终，经停三日，病者腹痛气息将绝，思忆肉味之急，忽有人惠鸡子三枚，其病患俯仰取火，低头取瓦铫煎熟，吹火屡燃屡灭，鼻中如有所碍，将熟间，忽嚏喷一声，有红线一条，自鼻中出，牵抽约二尺长，趋下瓦铫中。病患知是怪物，急用碗覆煎铫中，尽力烧火不住，其铫欲裂方住火，开铫视之，乃是小虫一条，头目皆具，已死如铁线样，即以示家人，后弃之于江，其病即安。

　　居民逃避石室中，贼以烟火熏之欲死，迷闷中摸索得一束萝卜，嚼汁下咽而苏。又炭烟熏人，往往致死，含萝卜一片着口中，烟气不能毒人，或预曝干为末，备用亦可。或新水擂烂干萝卜，饮之亦可。

　　自行穿断舌心，血出不止，以米醋用鸡翎刷所断处，其血即止。仍用真蒲黄、杏仁去皮尖、硼砂少许，研为细末，炼蜜调药，稀稠得所，噙化而安。

　　身上及头面肉上浮肿如蛇状者，用雨滴磉上苔痕一钱，水化开涂蛇头上，立消。治病患齿无色，舌上白，或喜唾，不知痛痒处，或下痢，宜急治下部。不晓此者，但攻其上，不以为意，则下部生虫食其肛，烂见五脏便死。烧艾于管中熏下部，令烟入，更入少雄黄良。（《肘后方》）有人被蜘蛛咬，腹大如孕妇，其家弃之，乞食于道，有僧遇之，教饮羊乳，未几日而平。（《古今录验》）疗妖魅猫鬼病患不肯言鬼方。鹿角屑捣散，以水服方寸匕，即实言也。（《外台秘要》）蛟龙子生在芹菜上，食之入腹，变成龙子，须慎之。用饧粳米、杏仁、乳饼煮粥食之三升，日三服，吐出蛟龙子有两头。鬼击之病，得之无渐，卒者加刀刺状，胸胁腹内切痛不可抑按，或即吐血衄血下血，一名鬼排。

　　断白犬头，取热血一升饮之。

　　〔丹〕马希圣年五十余，性嗜酒，常痛饮不醉，糟粕出前窍，便溺出后窍，六脉皆沉涩，与四物汤加海金沙、木香、槟榔、木通、桃仁服而愈。此人酒多气肆，酒升而不降，阳极虚，酒湿积久生热，煎熬血干，阴亦大虚，阴阳偏虚，皆可补接。此人中年后阴阳虚时暂可活者，以其形实，酒中谷气尚在，三月后其人必死。后果然。

　　卷之二十六肺大肠部

　　咳嗽

