<!-- { "loadSidebar": true } -->
　　陈皮（去白）半夏（姜制）桔梗（炒。各十两）枳实（去穣麸炒黄，三两）上末每服二钱，水一盏，生姜三片，同煎七分，去渣服。

　　上用陈皮、枳实，气充形实者宜之。寒者，加姜、桂些少。后二方有星、半，痰涩甚者忌服。夫形肥或有汗，或脉缓体重嗜卧之人，咳者脾湿胜也。形瘦或夏月无汗，或脉涩之人咳者，肺燥胜也。湿者宜白术、苍术、茯苓之属燥之是也，燥者宜杏仁、栝蒌之属润之是也。

　　白术汤

　　治咳嗽体重嗜卧，脉缓。前湿条白术丸亦治此病。

　　白术茯苓半夏（各等分）上为粗末，作五分或半两，甚者加水二盏，姜七片，煎至一半，取清水调神曲末二钱服之。病甚者玉壶丸大妙，永除根。

　　白术散

　　治夏暑大热，或醉饮冷酒，痰湿不止，膈不利。

　　白术茯苓黄芩半夏（各等分）上为粗末，每服五钱，水二盏，姜三片，同煎去渣，调陈皮、神曲末各一钱，食后服。

　　〔《保》〕酒性大热，不宜大饮，盖酒味热而引饮，冷与热凝于胸中不散而成湿，故痰作矣。甚者吐之，后与五苓甘露胜湿去痰之剂。

　　上三方，白术燥湿，半星胜痰，形肥痰滑者宜之。

　　〔洁〕

　　防风丸

　　治痰嗽，胸中气不清利者。枳实丸亦治此症。

　　防风枳壳（炒。各半两）白术（一两）上为末，煨饭丸。每服六七十丸，姜汤下。

　　〔丹〕仁十二孺人，虚而有湿痰，膈上有热。

　　白术滑石（各一两）陈皮木通（五钱）黄芩（三钱）甘草（炙，一钱）分六帖，水煎服。

　　七九婶，嗽有痰。

　　苍术（一两）半夏（一钱半）陈皮（半钱）甘草（炙，二分）茯苓（五分）桔梗（二分）姜三片，煎服。

　　治湿痰。

　　苍术（三钱）白术（六钱）香附（一钱）芍药（酒，二钱）上蒸饼丸。

　　治肥人湿痰。

　　苦参半夏（各一钱半）白术（二钱半）陈皮（一钱）上作一服，姜三片，竹沥与水共一盏煎，食远吞三补丸十五丸。

　　〔罗〕

　　皂角化痰丸

　　治痨风，心脾壅滞，痰涎盛多，喉中不利，涕唾稠粘，咽塞吐逆，不思饮食，或时昏。

　　枳壳（炒，二两）天南星（炮）白附子（炮）半夏（汤洗七次）白矾（枯）人参（去芦）赤茯苓（去皮。各一两）皂角木白皮（酥炙，一两）上为细末，生姜汁面糊为丸，如桐子大。每服三十丸，温水下，食后。

　　〔丹〕

　　白龙丸

　　治酒积有痰。

　　半夏滑石茯苓白矾（枯。各等分）上为末，神曲糊为丸。

　　上七方，白术、苍术、白附子、半夏燥湿，枳壳、陈皮利气，形肥痰涩者宜之。

　　宋徽宗妃苦痰，面浮如盘。李医用蚌粉，新瓦上炒令通红，放地上出火毒，每半两加青黛少许，同淡齑水滴入麻油数点，调服而愈。

　　〔《本草》〕治喘嗽。（汗多者忌用。）草乌（五钱）麻黄（三钱）上为末，每服三大钱，萝卜一个，同煮令熟，只吃萝卜妙。

　　〔《千》〕杏仁煎润肺丸（以上二方见燥痰条。）〔丹〕

　　润肺散

　　贝母（一两）栝蒌仁（半两）青黛（五钱）上为末，姜蜜调成膏，噙。

　　抑痰丸

　　栝蒌仁（一两）半夏（二钱）贝母（三钱）上为末，炊饼丸，如麻子大。

　　咳逆上气，痰饮心痛。

　　海蛤（烧为粉，研极细，过数日，火毒散用之）栝蒌仁（带穣同研）上为丸，如麻子大，白汤下。

　　杨文治痰嗽利胸膈方栝蒌肥大者，割开去子，洗净槌破刮皮，细切焙干。半夏四十九个，汤洗十遍，槌破焙干为末。用洗栝蒌实热水并穣同熬成膏为丸，如桐子大，生姜汤下二十丸。

　　〔《千》〕

　　温脾汤

　　治食饱则咳。

　　甘草（四两）大枣（二十枚）上二味，咀，水五升，煮水二升，温分三服。若咽中痛而声鸣者，加干姜一两。

　　〔《圣》〕

　　甘胆丸

　　治吃醋抢喉，因成咳嗽不止，诸药无效。

　　用甘草二两，去赤皮，作二寸段，中半掰开，用猪胆汁五枚，浸三日，取出火上炙干，为细末，炼蜜丸，每服四十丸，茶清吞下，卧服神效。曾有人患此，诸药不效，用此方一服愈。

　　〔丹〕饮酒伤肺痰嗽。以竹沥煎入韭汁，就吞栝蒌仁、杏仁、黄连丸。

　　治酒嗽。

　　青黛栝蒌仁用蜜姜丸，含化，散肺毒也。

　　食停积嗽，非青黛、栝蒌实不除。有食积人，面青白黄色不常，面上如蟹爪路，一黄一白者是也。

　　清金丸治食积嗽。（方见虚实条。）

　　栝蒌丸

　　治食痰壅滞喘咳。

　　栝蒌实半夏山楂神曲（各等分）为末，栝蒌穣水为丸，竹沥姜汤送下。

　　又方治食积痰嗽。

　　杏仁萝卜子（各二两）为末，粥丸服。

　　食积痰作嗽，发热者。

　　半夏南星栝蒌实萝卜子（为佐）青黛石碱（为使）随症加减，丸服之。

　　肺痿，专在养肺养气养血清金。

　　〔仲〕

　　生姜甘草汤

　　治肺痿咳吐涎沫不止，咽燥而渴。

　　生姜（五两）人参（二两）甘草（四两）大枣（十五枚）上四味，以水七升，煮取三升，分温三服。

　　炙甘草汤

　　治肺痿涎唾多，心中温温液液者。

　　用甘草一味，以水三升，煮半升，分三温服。

　　桂枝去芍药加皂荚汤

　　治肺痿吐涎沫。

　　桂枝生姜（各三两）甘草（一两）大枣（十枚）皂荚（十枚，去皮弦，炙焦）上五味，以水七升，微微火煮取三升，分三温服。

　　肺痿吐涎沫而不咳者，其人不渴必遗尿，小便数。所以然者，以上虚不能制下故也。此为肺中冷，必眩多涎吐，

　　甘草干姜汤

　　以温之。若服汤口渴者，属消渴。

　　甘草（炙，四两）干姜（二两，炮）上咀，以水三升，煮取一升五合，去渣，分温再服。

　　上治肺痿症，或咳沫，或咳血。今编咳沫者入此门，咳血者入咳吐血门。

　　热在上焦者，因咳为肺痿。肺痿之病从何得之？师曰：或从汗出，或从呕吐，或从消渴，小便利数，或从便难，又被快药下利，重亡津液，故得之。

　　〔《脉》〕咳而口中自有津液，舌上胎滑，此为浮寒，非肺痿也。

　　咳而上气烦躁者为肺胀。仲景云：咳而上气，此为肺胀。脉浮大者，越婢加半夏汤主之。又云：肺胀，咳而上气，烦躁而喘，脉浮者，心下有水，小青龙汤加石膏主之。（二方并见喘门。）〔丹〕肺胀而咳者，用诃子、青黛、杏仁。诃子能治肺气因火伤极，遂成郁遏胀满，不得眠一边，取其味酸苦，有收敛除火之功。佐以海石、香附、栝蒌仁、青黛、半夏曲，姜，蜜调噙之。（香附用童便浸三日。）脉郁痰嗽睡不安，宜清化丸。贝母、杏仁为末，砂糖入姜汁蒸饼为丸，噙化。（清化丸方见火热条。）肺胀而嗽，或左或右不得眠，此痰夹瘀血碍气而病，宜养血以流动乎气，降火疏肝以清痰，四物汤加桃仁、诃子、青皮、竹沥之类。如血碍气作嗽者，桃仁、大黄、姜汁丸服。

　　一法，灸但可一边眠者，可左侧者灸右足三阴交，可右侧者灸左足三阴交，立安。

　　〔《经》〕治气嗽，嗽久者亦主之。生诃子一枚含之，咽津，瘥。瘥后不知食味，煎槟榔汤服之，便有味。

　　〔丹〕定喘劫方诃子百药煎荆芥（各等分）为末，姜蜜丸，含化。

　　治嗽劫方。

　　五味子（半两）甘草（二钱半）五倍子（一钱）风化硝为末，蜜丸，干含化。

　　〔世〕治痰嗽并喘。白矾飞，五倍子等分为末，每二钱，猪肝蘸药临卧服。

　　〔《本》〕化痰涎方。

　　明矾（二两，枯）白僵蚕（半两，炒，去丝）上为细末，生研薄荷令烂，和丸如绿豆大。每服二十丸，薄荷汤下，日三服。

　　治远年近日喘嗽。用皂角不蛀者三大茎，锉去黑皮，切开去子，每子仓内入巴豆肉一粒，合就，麻皮缚定，用生姜自然汁和蜜涂，令周匝慢火炙之，又涂又炙，以焦黄为度。劈开，去巴豆，以好明矾一两枯过，蓖麻七个，姜汁和蜜涂炙，前三味为末，却以杏仁二两去皮尖，研成膏，与前药和匀。每服一钱，用柿饼炙过候冷，蘸药细嚼，临卧服。忌鱼鲞油面酒米醋煎爆热毒等物。

　　上诃子、五味、五倍、白矾例。丹溪云：黄昏嗽者，火浮于肺，酸味敛而降之是也。

　　〔罗〕

　　九仙散

　　治一切咳嗽。

　　桑白皮人参桔梗阿胶五味子乌梅款冬花（各一两）贝母（半两）粟壳（八两，去蒂，蜜炒黄）上为细末，每服三钱，白汤点服。嗽住，止后服。

　　款花清肺散

　　治咳嗽喘促，胸膈不利，不得安卧。

　　人参（去芦）甘草（炒）白矾（枯）乌梅（和核杵碎）款冬花（各一两）甜葶苈（生用，一钱）粟壳（醋炒，四两）上为细末，每服二钱，温米饮汤调服，食后。忌油腻物。多言语损气。

　　人参清肺汤

　　治男子妇人肺胃虚寒，咳嗽气急，胸膈咽塞，腹胁胀满，迫塞短气，喜欲饮冷，咽嗌隐痛，及疗肺痿劳嗽吐血腥臭，干呕烦热，声音不出，肌肉消瘦，倦怠减食。

　　乌梅地骨皮人参甘草（炙）阿胶（炮）杏仁（去皮，炒）桑白皮知母粟壳（去顶蒂，炒。各一两）上咀，每服三钱，水一盏半，入乌梅一个，同煎至一盏，去渣温服，食后临卧。

　　人参款花散

　　治咳嗽久不愈者。

　　人参款冬花（各五钱）知母贝母半夏（各三钱）粟壳（一两，炒黄色）上为粗末，每服五钱，乌梅同煎，临卧服。

　　安肺散

　　治痰嗽，不问新旧。

　　麻黄（二两，去节）甘草（二两，炒）御米壳（四两，去蒂，炒黄色）上为末，每三钱，水一盏，入乌梅一个，煎七分，去渣温服，临卧下。

　　人参理肺散

　　治喘嗽不止。

　　麻黄（去节，炒黄色）当归木香（各一两）御米壳（三两，炒）人参（二两）杏仁（二两，麸炒。）上咀，每服四钱，水煎。

　　上御米壳、乌梅例，收涩药也。

　　〔世〕治嗽。贝母去心略炒，知母去毛各一两，巴豆霜十四粒，为末，和匀，老生姜切如钱浓，两面蘸药末卧嚼，嚼时开口勿咽。

　　〔《千》〕治咳嗽，胸膈满，多喘上气。

　　生姜（汁，一升半）砂糖（五两）上二味，煎姜汁减半，纳糖更煎服。

