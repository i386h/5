<!-- { "loadSidebar": true } -->
　　〔《素》〕黄帝问曰：肺之令人咳何也？岐伯对曰：五脏六腑，皆令人咳，非独肺也。帝曰：愿闻其状？岐伯曰：皮毛者，肺之合也，皮毛先受邪气，邪气以从其合也。（此邪从外受之。王注云：邪谓寒气。）其寒饮食入胃，从肺脉上至于肺则肺寒。（寒邪从外受也。）肺寒则外内合邪因而客之，则为肺咳。（所谓肺先受邪也。）五脏各以其时受病，（王注云：时谓王月也。）非其时各传以与之。人与天地相参，故五脏各以治时（肝治春，心治夏，脾治长夏，肺治秋，肾治冬也。）感于寒则受病，微则为咳，甚则为泄为痛，乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。帝曰：何以异之？岐伯曰：肺咳之状，咳而喘息有音，甚则吐血。（取太渊穴也。）心咳之状，咳则心痛，喉仲介介如梗状，甚则咽肿喉痹。（取大陵穴也。）肝咳之状，咳则两胁下痛，甚则不可以转，转则两下满。（取太冲穴也。）脾咳之状，咳则右胁下痛阴阴引肩背，甚则不可以动，动则咳剧。（取太白穴也。）肾咳之状，咳则腰背相引而痛，甚则咳涎。（取太溪穴也。）帝曰：六腑之咳奈何？安所受病？岐伯曰：五脏之久咳，乃移于六腑，脾咳不已，则胃受之。胃咳之状，咳而呕，呕甚则长虫出。

　　（取三里穴也。）肝咳不已，则胆受之。胆咳之状，咳呕胆汁。（取阳陵泉穴也。）肺咳不已，则大肠受之，大肠咳状，咳而遗矢。（取巨虚上廉也。）心咳不已，则小肠受之，小肠咳状，咳而失气，气与咳俱失。（取巨虚下廉穴也。）肾咳不已，则膀胱受之，膀胱咳状，咳而遗溺。（取委中穴也。）久咳不已，则三焦受之，三焦咳状，咳而腹满，不欲食饮，此皆聚于胃，关于肺，使人多涕唾而面浮肿气逆也。（取支沟穴也。）帝曰：治之奈何？岐伯曰：治脏者治其俞，治腑者治其合，浮肿者治其经。（见咳论）〔丹〕治嗽。灸天突、肺俞二穴，泄火热，泻肺气。

　　〔《千》〕嗽。灸两乳下黑白际各百壮即瘥。又以蒲当乳头周匝围身，令前后正平，当脊骨下解中灸十壮，又以绳横量口中，折绳，从脊灸绳两头边，各八十壮，三报三日毕两边者是合度。

　　〔《玉》〕治咳嗽：身柱（三分，泻三吸。）至阳（三分，补三呼。）不已，再取后穴：肺（寸一分，沿皮向外一寸半，泻六吸。寒痰红痰，俱是虚补实泻。）又法：风门（一分，沿皮向外一寸半。）〔《心》〕咳嗽喘满，气急不食，容颜黧黑，鼻流清涕：风门（沿皮向外二寸半，补之。）巨阙（三寸三分，泻之。）太渊（五分，泻之。）期门（平之。）下脘（五分，泻之。）中（灸，七壮。）中脘（三寸，泻之）绝骨（三寸半，退热妙穴也。）支沟（透间使，两胁胀满妙穴也。）妇人咳嗽，寒热往来，风寒呕逆，劳疸中满喘急：风门（沿皮一寸半，治感冒风寒。）太渊（五分，治咳嗽。）中脘（三寸，治呕逆，使气往来为效。）绝骨曲池（各一寸半，治寒嗽血膈劳疸。）间使（透支沟，治中喘满上气。）〔《甲》〕咳逆上气，舌干胁痛，心烦肩寒，少气不足以息，腹胀喘，尺泽主之。咳干呕烦满，侠白主之。

　　咳上气，喘不得息，暴痹内逆，肝肺相搏，鼻口出血，身胀，逆息不得卧，天府主之。咳逆上气，喘不得息，呕吐，胸满不得饮食，输府主之。咳逆上气，涎出多吐，呼吸喘悸不得安，中主之。胸满咳喘不得息，呕吐烦满，不得饮食，神藏主之。咳逆上气，魄户及气舍主之。咳逆上气，噫嘻主之。胸胁满，不得俯仰，饮食不下，咳唾沫脓，周荣主之。咳而泄不欲食者，商丘主之。凄凄寒咳吐血，逆气，入心痛，手阴主之。咳而胸满，前谷主之。咳逆上气，吐沫，天容及行间主之。咳逆不止，三焦有水气，不能食，维道主之。咳，面赤热，支沟主之。咳逆上气，咽喉痈肿，呼吸短气，喘息不通，水突主之。（一作天突。）咳上气喘，暴喑不能言，及舌下挟缝青脉，颈有大气，喉痹，咽中干急不得息，喉中鸣，翕翕寒热，项痛肩痛胸痛，腹皮热，衄，气短鲠，心痛隐疹，头痛，面皮赤热，身肉尽不仁，天突主之。咳逆上气，喘不能言，华盖主之。

　　成无己云：咳者謦咳之咳，俗谓之嗽者是也。肺主气，形寒饮冷则伤之，使气上而不下，逆而不收，冲击膈咽，令喉中淫淫如痒，习习如梗，是令嗽。甚者续续不已，连连不息，坐卧不安，言语不竟，动引百脉，咳声闻四近矣。（謦，枯鼎切，咳声也。）〔《脉》〕肺痿，咳唾咽燥，欲饮水者自愈，自张口者短气也。

　　〔丹〕咳嗽肺胀壅遏，不得眠者，难治。

　　〔仲〕人嗽十年，其脉弱者可治，实大数者死。其脉虚者必苦冒，其人本有支饮在胸中故也，治属饮家。

　　上气面浮肿，肩息，其脉浮大不治。又加利尤甚。脉浮短者，其人肺伤，诸气微少，不过一年死，法当嗽也。

　　咳嗽羸瘦，脉形坚大者死。

　　咳而脱形，身热，脉小坚急以疾，是逆也，不过十五日死。（全文见诊。）〔《脉》〕上气脉数者死，谓其形损故也。咳嗽脉沉紧者死，浮直者生，浮软者生，小沉伏匿者死。

　　〔丹〕咳嗽口燥咽干有痰，不用半夏，用栝蒌、贝母；饮水者，不用栝蒌，恐泥膈不快。

　　卷之二十六肺大肠部咳嗽

　　干咳嗽

　　干咳嗽者，无痰有声是也。此症本于气涩，涩微者连咳十数声方有痰出，涩甚者虽咳十数声亦无痰出，是为干咳嗽也。

　　〔丹〕干咳嗽，极难治。此系火郁之症，乃痰郁其火邪在中，用苦桔梗以开之，下用补阴降火之剂，不已即成劳，倒仓法好。此不得志者有之，宜用补阴方四物汤加竹沥、炒柏之类。

　　〔海〕

　　甘桔汤

　　此仲景少阴咽痛药也。孙真人治肺痈吐脓血，用生甘草加减二十余条。（甘桔汤方用桔梗三两，甘草一两，白水煎服。）咳逆气者，加陈皮。咳嗽者，加贝母、知母。咳发渴者，加五味。吐脓血者，加紫菀。肺痰者，加阿胶。

　　面目肿者，加茯苓。呕者，加生姜、半夏。少气者，加人参、麦冬。肤痛者，加黄。目赤者，加栀子、黄连。咽痛者，加鼠粘子、竹茹。声不出者，加半夏、桂枝。疫毒头肿者，加鼠粘子、大黄、芒硝。胸痛膈不利者，加枳壳。心胸痞者，加枳实。不得眠者，加栀子。发狂者，加防风、荆芥。酒毒者，加葛根、陈皮。

　　一中年妇人干咳，寸脉滑动似豆状，余皆散大不浮，左大于右，每五更心躁热有汗，但怒气则甚。与桔梗不开，诸药不效。遂以石膏、香附为君，芩、连、青黛、门冬、栝蒌实、陈皮、炒柏、归、梗为臣，五味、砂仁、川芎、紫菀佐之，凡二十余帖而安。洁古蜜煎生姜汤，蜜煎陈皮汤与烧生姜胡桃方，皆治无痰而嗽者，以辛甘润其肺也。如但使青皮药，皆宜去白。本草云：陈皮味辛，理上气，去痰气滞塞；青皮味苦，治下气；二味俱用，散三焦气也。故《圣惠》法治云：陈皮去穣，穣不除即生痰；麻黄发汗，节不去则止汗。

　　〔《本》〕补肺法。

　　地黄（二斤，生，净洗）杏仁（二两）生姜蜜（各四两）上捣如泥，入瓦盆中，置饭上蒸五七度，每五更，挑三匙咽下。

　　〔《千》〕治久嗽方。

　　白蜜（一斤）生姜（二斤，取汁）上二味，先秤铜铫知斤两讫，纳蜜复秤如数，次纳姜汁，以微火煮令姜汁尽，惟有蜜斤两在则止，旦服如枣大含一丸，日三服。忌一切杂食。

　　卷之二十六肺大肠部咳嗽

　　咳嗽喉中作声

　　一男子五十余岁，病伤寒咳嗽，喉中声如鼾，与独参汤一服而鼾声除，至二三帖咳嗽亦渐退，凡服二三斤病始全愈。

　　〔梅〕治久患呷咳嗽，喉中作声不得眠，取白前捣为末，温酒调二钱匕。（《衍义》云：白前保定肺气。）〔仲〕咳而上气，喉中水鸡声，

　　射干麻黄汤

　　主之。

　　射干（三两）麻黄生姜（各四两）细辛紫菀款冬花（各三两）大枣（七枚）五味子半夏（各半升）上九味，以水一斗二升，先煮麻黄两沸，去上沫，纳诸药，煮取三升，分温三服。

　　〔《千》〕

　　白前汤

　　咳逆上气，身体浮肿，短气肿满，旦夕倚壁不得卧，喉中水鸡鸣。

　　白前紫菀半夏大戟（各三两）上咀，以水一斗，浸一宿，明旦煮取三升，分三服。

　　〔《素》〕阴争于内，阳扰于外，魄汗未藏，四逆而起，起则熏肺，使人喘鸣。（阴阳别论）起居如故而息有音者，此肺之络脉逆也。脉络不得随经上下，故留经而不行。络脉之病患也微，故起居如故而息有音也。（逆调论）督脉生病，其上气有音，治其喉中央在缺盆中者。（天突穴也。）其病上冲喉者，治其渐，渐者上侠颐也。（王注谓天迎穴。）〔《甲》〕咳，喉中鸣，唾血，大钟主之。胸胁支满，不得俯仰，痈咳逆上气，喉咽喝喝有声，太溪主之。咳逆上气，咽喉喝喝喘息，扶突主之。

　　卷之二十六肺大肠部咳嗽

　　暴嗽

　　〔《千》〕治暴热嗽方。

　　杏仁紫苏子（一升）陈皮（一两）柴胡（四两）上咀，以水一斗，煮三升，分三服。

　　〔《山》〕暴嗽。白蚬壳洗净研细，粥饮下。

　　〔《本》〕治暴嗽。

　　砒霜（一钱）白矾（一两，飞过，细研）上先将砒霜安放茶盏内，却将白矾末铺盖，火为末，乌梅肉丸，如绿豆大，朱砂为衣。每服二丸，紫苏汤下。

　　〔《千》〕治暴嗽。百部藤根捣自然汁，和蜜等分，沸煎成膏，咽之。

　　卷之二十六肺大肠部咳嗽

　　久嗽

　　〔丹〕肺受风寒久嗽，非此不能除。南星、款花、鹅管石、佛耳草、雄黄为末，拌艾。以姜一浓片留舌上，次用艾上烧之，须令烟入喉中。一方无佛耳草，有郁金。又方。鹅管石、雄黄各一分半，另为末，款花、沸耳草各一分半，另为末，却用纸一幅方，方阔四五寸，以鸡子清涂其中央，四旁各悬一寸许不涂，然后以鹅管石、雄黄掺于鸡子清上，又以款花、佛耳草末掺其上覆之，又以一箭筋从不涂纸旁卷起为一纸筒，用糊粘牢其旁，抽箭箸出焙干，用时将一纸筒含在口，一头火烧，以口吸烟，令满咽之，咽至烧筒尽为度，却吃茶二三口压之。

