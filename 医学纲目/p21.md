<!-- { "loadSidebar": true } -->
　　〔《灵》〕美眉者，太阳多血，通髯极须者，少阳多血。美须者，阳明多血。（《五音五味篇》）黄帝曰：夫子之言脉之上下，血气之候，以知形气，奈何？岐伯曰：足阳明之上，血气盛则髯美长，血少气多则髯短。故气少血多，则髯少。血气皆少，则无髯，两吻多画。足阳明之下血气盛，则下毛美长至胸。血多气少，则下毛美短至脐，行则善高举足，足指少肉，足善寒。血少气多，则肉而善瘃。血气皆少则无毛，有则稀枯瘁，善痿厥，足痹（瘃，少玉切。乃冻疮也）。足少阳之上，气血盛，则通髯美长。血多气少，则通髯美短。血少气多，则少髯。血气皆少，则无须。感于寒湿，则善痹骨痛爪枯也。足少阳之下，血气盛则胫毛美长，外踝肥。血多气少，则胫毛美短，外踝皮坚而浓。血少气多，则毛少，外踝皮薄而软。血气皆少则无毛，外踝瘦无肉。足太阳之上，血气盛则美眉，眉有毫毛。血多气少则恶眉，面多少理，血少气多则面多肉，血气和则美色。足太阴之下，血气盛则跟肉满，踵坚。气少血多则瘦，跟空。血气皆少则喜转筋，踵下痛。手阳明之上，血气盛则髭美，血少气多则髭恶，血气皆少则无髭。手阳明之下，血气盛则腋下毛美，手鱼肉以温。血气皆少则手瘦以寒。手少阳之上，血气盛则眉美以长，耳色美。血气皆少则耳焦恶色。手少阳之下，血气盛则手卷多肉以温，血气皆少则寒以瘦。气少血多则瘦以多脉。手太阳之上，血气盛则颔多须。面多肉以平。血气皆少则面瘦恶色。手太阳之下，血气盛则掌肉充满。血气皆少则掌瘦以寒。（以上见《阴阳二十五人篇》）〔《灵》〕黄帝曰：余闻人有精气津液血脉，余意以为一气耳，今乃辨为六名，余不知其所以然？岐伯曰：两神相搏，合而成形，常先身生，是为精。何谓气？岐伯曰：上焦开发，宣五谷味，熏肤充身泽毛，若雾露之溉，是谓气。何谓津？岐伯曰：腠理发泄，汗出溱溱，是为津。何谓液？岐伯曰：谷入气满，淖泽注于骨，骨属屈伸，泄泽，补益脑髓，皮肤润泽，是谓液。何谓血？岐伯曰：中焦受气取汁，变化而赤，是谓血。何谓脉？岐伯曰：壅遏营气，令无所避，是谓脉（黄帝曰：六气者，云云）。精脱者，耳聋。气脱者，目不明。津脱者，腠理开，汗大泄。液脱者，骨属屈伸不利，色夭，脑髓消，胫酸，耳数鸣。血脱者，色白，夭然不泽，其脉空虚。（以上《见决气篇》）上精气津液血脉六者，盖精气即卫气，津液血脉即营血之异名，卫气根于血，营血根于气，故曰一气也。

　　〔《素》〕臂多青脉，曰脱血（《平人气象论》。下同）。安卧脉盛，谓之脱血。

　　〔《灵》〕尺炬然热，人迎大者当夺血。（《论疾诊尺篇》）气虚则脉弦，血虚则脉大，仲景云：脉弦则卫气不行。《内经》云：脉粗大者，阴不足，阳有余也。

　　〔《脉》〕脉大而坚者，血气俱实；脉小者，血气俱虚；脉大者，血气俱多；脉细微者，血气俱虚。

　　〔《灵》〕脉动而实且疾者，疾泻之，虚而徐者，则补之。（《终始篇》）〔《难》〕脉有阳虚阴盛，阳盛阴虚，何谓也？然，浮之损小，沉之实大，故曰阴盛阳虚，沉之损小，浮之实大，故曰阳盛阴虚。是阴阳虚实之意也。（《六难》）〔仲〕：脉蔼蔼如车盖者，名曰阳结也；脉累累如循长竿者，名曰阴结也。（如车盖者，浮大而有力也。如循长竿者，弦而有力也）〔《脉》〕寸口脉如羹上肥，阴气微；连连如蜘蛛丝，阴气衰。（如羹上肥者，浮大而无力也。蜘蛛丝者，细而无力也）〔仲〕：脉绵绵如泻漆之绝者，亡其血也。

　　〔《脉》〕脉滑者，多血少气；脉涩者，少血多气。

　　〔仲〕：寸口脉微而涩，微者，卫气衰；涩者，荣气不足。

　　〔《难》〕脉有损至，何谓也？然，至之脉，一呼再至曰平，三至曰离经，四至曰夺精，五至曰死，六至曰命绝，此死至之脉也。何谓损？一呼一至曰离经，二呼一至曰夺精，三呼一至曰死，四呼一至曰命绝，此损之脉也。至脉从下上，损脉从上下也。损脉之为病奈何？然，一损损于皮毛，皮聚而毛落。二损损于血脉，血脉虚少不能荣于五脏六腑。三损损于肌肉，肌肉消瘦，饮食不能为肌肤。四损损于筋，筋缓不能自收持。五损损于骨，骨痿不能起于床。反此者，至脉之病也。从上下者，骨痿不能起于床者死。从下上者，皮聚而毛落者死。治损之法奈何？然，损其肺者，益其气。损其心者，调其荣卫。损其脾者，调其饮食，适其寒温。损其肝者，缓其中。损其肾者，益其精。此治损之法也（治损之法，详见虚门）。脉来一呼再至，一吸再至，不大不小曰平。一呼三至，一吸三至，为适得病。前大后小，即头痛目眩。前小后大，即胸满短气。一呼四至，一吸四至，病欲甚。脉洪大者，苦烦满；沉细者，腹中痛；滑者，伤热；涩者，中雾露。一呼五至，一吸五至，其人当困。沉细夜加，浮大昼加，不大不小，虽困可治，其有大小者，为难治。一呼六至，一吸六至，为死脉也。沉细夜死，浮大昼死，一呼一至，一吸一至，名曰损。人虽能行，犹当着床，所以然者，血气皆不足故也。再呼一至，再吸一至，名曰无魂，无魂者，当死也。人虽能行，名曰行尸。上部有脉，下部无脉，其人当吐，不吐者，死。上部无脉，下部有脉，虽困无能为害也。所以然者，譬如人之有尺，树之有根，枝叶虽枯槁，根本将自生。脉有根本，人有元气，故知不死。（以上《十四难》）〔仲〕寸口诸微亡阳，诸濡亡血。脉来缓时一止复来者，名曰结。脉来数时一止复来者，名曰促。脉阳盛则促，阴盛则结，此皆病脉。

　　挟喉两旁人迎脉大为阳盛，两手寸口脉大为阴盛。详见针灸门刺虚实法。（《内经》以挟喉两旁动脉为人迎，《脉经》以关前为人迎，当以《内经》为正）〔《素》〕：阴不胜其阳，则脉流薄疾，并乃狂。阳不胜其阴，则五脏气争，九窍不通。（《生气通天论》）洁：气虚气弱者，陈皮、黄、人参；气实气结者，青皮、浓朴、木香、沉香。血虚者，生地黄、当归身；血实恶血积聚者，当归梢、苏木、红花。

　　〔海〕气血弱者，勿与枳壳，以其损气也；气血盛者，勿与丁香，以其益气也。脉弦而虚者，勿损气，脉大而实者，勿益气；脉中有少力，浮则似止，胸中真气不及也。

　　人参五味子麦门冬沉香川芎益智白豆蔻丁香气虚，则生脉散；血虚，则三才丸。

　　四君子汤

　　治真气虚弱及短气脉弱。

　　白术人参黄茯苓（等分）上为粗末。每服五钱，水一盏，煎至七分，食远温服。

　　〔《千金》〕

　　生脉散

　　人参五味麦门冬〔（洁）〕益气丸治语言多，损气懒语。补上益气。

　　麦门冬（去心）人参（各三钱）橘皮（去白）桔梗炙甘草（各半两）五味子（二十一粒）上为极细末。水浸油饼为丸，如鸡头大。每服一丸，细嚼，津唾咽下（油饼，和油烧饼也）。

　　虚损。人参黄汤。

　　人参（二钱）黄白术陈皮（去白，各一钱）甘草（半钱，炙）当归茯苓（各一钱）上咀。水煎，空心热服。胃热不能食者，加姜、枣汤煎。

　　〔垣〕补中益气汤治饮食劳倦所伤。（方见《虚热门》）

　　调中益气汤

　　治脉弦洪缓而沉，按之中之下，时得一涩，其证心腹满闭，肢节烦疼，难以屈伸，身体沉重，烦心不安，忽肥忽瘦，四肢懒倦，口失滋味，腹难舒伸，大小便溺清利而数。或上饮下泄。或大便涩滞不行，一二日一见，夏月飧泄，米谷不化。或便后见血及白脓，胸满短气，膈咽不通。或痰嗽稠粘，口中沃沫，食入反出，耳鸣耳聋，两目焰火，视物昏花，肉红丝，热壅头目，不得安卧，嗜卧无力，不思饮食。

　　黄氏（一钱）甘草（五分）人参（半钱，去芦，嗽者去之）柴胡（二分，为上气不足，胃气与脾气下陷，能补上气，从水引火）橘皮（二分，如腹中气不得运转者，更加一分）升麻（二分）苍术（五分）木香（一分）上锉如麻豆大。都作一服，水二盏，煎至一盏，去渣，带热服。宿食消尽服之，宁心绝思，药必神效。盖病在四肢，血脉空虚，宜在旦服。如时显热燥，是下元阴火蒸蒸发也，加真生地黄（二分）、黄柏（三分）；如大便虚坐不得，或大便了而不了，腹常逼迫，血虚血涩也，加当归身（三分）；如身体沉重，虽小便数多，亦加茯苓（二分）、苍术（一钱）、泽泻（五分）、黄柏（三分，时令从权祛湿也，不可常用。兼足太阴已病，其脉络于心中，故显湿热相合而生烦乱也）。

　　如胃气不和，加汤洗半夏（半钱），生姜三片，以制半夏之毒。有嗽者去之，缘痰厥头痛，非半夏不能除。此足太阴脾经之邪所作也。如无以上证，只服：黄（一钱）人参（二钱）甘草（五分）橘皮（二分）柴胡（二分）升麻（二分）苍术（五分）黄柏（酒洗，一分）上件锉如麻豆大。根据前煎服。

