<!-- { "loadSidebar": true } -->
　　轻粉杏仁（汤浸，去皮尖及双仁。各一钱）雄黄（半两）麝香（少许）上四味，用净乳钵内先研杏仁如泥，后入雄黄、麝香同研极细匀，瓷合盖定，每有患者，不拘远近，夜卧用筋点粳米大在鼻中肉上，隔一日夜卧点一次，半月见效。

　　〔世〕鼻中有肉，不闻香臭。瓜蒂、细辛等分为细末，以绵包如豆许，塞鼻中，须臾即通。有人患肉垂出鼻外，用此药即化为黄水，点滴至尽，三四日愈。《圣惠方》单用陈瓜蒂，以羊脂和敷上，日三次，效。

　　〔《本》〕消鼻痔方。

　　瓜蒂（炒）甘遂（各四钱）白矾（枯）螺青（炒）草乌尖（各五分，炒）上为末，用真麻油搜令硬些子，不可烂，旋丸如鼻孔大。用药入鼻内令达痔肉上，其痔化为水，肉皆烂下，每日一次用，妙不可言。

　　又方取鼻痔。

　　苦丁香（乃瓜蒂）赤小豆丁香（各十四个）上慢火焙干为末，入脑子少许。口内先含水，次将小竹管吹药入鼻中，如半盏茶时尽为度，候头疼时取下。

　　上瓜蒂例。

　　取鼻痔。

　　芭豆（十二粒，去壳）阳起石（一钱）石莲心（三十枚）上为末，每用半字许，搐入鼻内。又用绵块子蘸药塞入鼻中，其痔肉化烂自出。

　　又方取鼻痔。

　　蝎梢（一钱）芭豆（去油，五粒）丁香（五粒）白丁香（七粒）上为细末，用螺青一字和匀，用内消膏药溶开，入上件药末搜丸，如龙眼核大。临睡用一丸，安鼻内。

　　上芭豆例。

　　〔世〕治久患鼻疮，脓极臭者。用百草霜研细，用冷水调服三钱。

　　〔《东》〕鼻中肉，鼽衄：风池、风门、风府、人中、禾。

　　〔《甲》〕鼻中肉不利，鼻额中痛，鼻中有蚀疮，断交主之。鼽衄涕出，中有悬痈肉，内窒不通，不知香臭，素主之。鼻窒口僻，清涕出，不可止，鼽衄有痈，禾主之。

　　卷之二十七肺大肠部鼻塞

　　酒鼻

　　〔罗〕

　　铅红散

　　治风热上攻阳明经络，面鼻紫赤，刺瘾疹，俗呼肺风，以肺病在皮肤也。

　　硫黄，白矾灰（各五钱）上细末，入黄丹少许，染与病患面色同，每上五分，津液涂之。洗漱罢，及临卧再上。兼煎升麻汤下泻青丸服之，除其本也。（升麻汤方见小儿痘，泻青丸方见治虚实。）〔《本》〕治肺风鼻赤。用老山楂为末，溶黄蜡等分和丸，弹子大。空心茶酒嚼下，半月效。忌酒炙爆。

　　〔《简》〕治赤鼻。

　　枇杷叶（一两，去毛，阴干，新者佳）栀子（半两）上为末，每服二三钱，温酒调下。早晨服先去左边，临卧服去右边，效若神。

　　〔《衍》〕治酒风鼻上赤。将橘核微炒为末，每用二钱匕，研胡桃肉一个，同以温酒调服，以知为度。

　　（《图经》云：胡桃性热。）海云：治酒鼻。用山茱萸暖腰膝，助水脏，除一切风，逐一切气，破瘕。

　　治酒鼻。片脑（些）硫黄（明净者，五分）枇杷叶（一钱）上用猪脏去头段一尺，用第二段一尺，割下脏上脂，煎成油，调和前药末，入生脏内，两头缚定，挂当风处七日。用时将小针于脏上针孔捏出药少许，用手敷患处，十日内全愈。

　　〔无〕

　　粉黄膏

　　治肺热赤瘰，俗曰酒。

　　硫黄（一分，为末）萝卜（切去盖，剜作穴子，入硫黄在内，以竹针盖定，安正入糠火煨一宿，取出细研）轻粉乌头尖（各少许为末）上研匀，以面油调，卧时敷，早晚洗去。以酥调，尤佳。

　　治酒鼻。用乳香、硫黄、细辛、轻粉等分为末，水调敷。

　　槟榔散

　　治鼻头赤。

　　槟榔硫黄（各等分）片脑（少许）上为细末，用粗绢帛包裹，时时于鼻上搽磨，鼻闻其臭，效。又加蓖麻子肉为末，酥油调，临睡时少许搽鼻上，使终夜得闻，效。

　　〔丹〕治酒。以桐油入黄连末，天钓藤烧灰，敷之。

　　〔《甲》〕鼻管疽发为病，脑空主之。

　　〔无〕鼻头微白，亡血也。赤者，血热也。酒客多有之。

　　卷之二十七肺大肠部鼻塞

　　鼻得冷则黑

　　〔丹〕面鼻得冷则黑论诸阳聚于头，则面为阳中之阳，鼻居面中央，而阳明起于中，一身之血运到面鼻阳部，皆为至清至精之气矣。酒性善行而喜升，大热而有峻急之毒，多酒之人，酒气熏蒸面鼻，血得酒为极热，热血得冷为阴气所搏，污浊凝结，滞而不行，宜其先为紫而后为黑色也。须用融化滞血，使得流通，滋生新血，可以运化，病乃可愈。予尝以酒制四物汤加酒炒片芩、陈皮、生甘草、酒红花、生姜，煎，调下五灵脂末饮之。气弱形肥者加酒黄，无有不应。（入好酒数滴为引使。）

　　卷之二十七肺大肠部

　　肩背痛

　　肩背痛属肺分野病。经云：西风生于秋，病在肺，在肩背，故秋气者病在肩背。又云：秋肺太过为病，在外则令人逆气，背痛愠愠然是也。

　　〔垣〕《脉经》云：风寒汗出，肩背痛，中风小便数而欠者，风热乘其肺，使肺气郁甚也，当泻风热以通气，

　　防风汤

　　主之。

　　柴胡升麻黄（各一钱）防风羌活陈皮人参甘草（各五分）本青皮（各三分）黄柏（一分）白蔻仁（二分）上咀，作一服，水煎，温服食后。气盛者宜服，面白脱色气短者勿服。

　　肩背痛不可回顾，此手太阳气郁而不行，以风药散之。

　　〔丹〕治一男子忽患背胛缝有一线痛起，上肩跨至胸前侧胁而止，其痛昼夜不歇，不可忍，诊其脉弦而数，重取豁大，左大于右。予意背胛小肠经也，此必思虑伤心，心脏未病而腑小肠先病，故痛从背胛起。及虑不能决，又归之胆，故痛至胸胁而止。乃小肠火乘胆木，子来乘母，是为实邪。询之，果因谋事不遂而病。故用人参四分，木通二分煎汤，使吞龙胆丸数服而愈。

　　二阳一阴发病，主惊骇，背痛善噫。（全文见诊病传变。）运气肩背痛皆属火攻肺病。经云：岁火太过，民病肩背热。又云：少阴司天，热淫所胜，病肩背缺盆中痛。又云：岁金不及，其病内舍膺胁肩背，外在皮毛，治以寒剂是也。

　　针灸肩背有二法：其一取肺。经云：肺病者喘咳逆气，肩背痛，汗出，取其经太阴足太阳之外厥阴内血者。又云：肺手太阴之脉，气盛有余，则肩背痛，风寒汗出，气虚则肩背痛，寒少气不足以息，视盛虚热寒陷下取之是也。

　　其二取肾。经云：邪在肾则病肩背颈项痛，时眩，取之涌泉、昆仑，视有血者尽取之是也。

　　〔《玉》〕肩背痛连胛：胛缝（在背骨下，直腋缝尖及臂，取二寸半，泻六吸。）五枢（二寸半，泻八吸。）〔世〕肩背胛痛：昆仑悬钟肩井〔《东》〕肩背颈项腋前痛，与胸相引者：涌泉（一分，见血，妙。）前腋（刺面上一寸。）又法：气舍（五分）天（灸）曲池（一寸半。）天井（五分）〔《甲》〕肩背痹痛不举，血瘀肩中，不能动摇，巨骨主之。肩背不可自带衣，臂腕外侧痛不举，阳谷主之。肩背欲折，如拔，手不能自上下，养老主之。项背痛引颈，魄户主之。肩痛胸满凄厥，脊背急强，神堂主之。肩背髀痛，臂不举，寒热凄索，肩井主之。

　　〔通玄〕肩背痛，手三里主之。

　　〔《素》〕寸口脉中手促上击者，曰肩背痛。（平人气象论）

　　卷之二十七肺大肠部肩背痛

　　肩痛

　　针灸肩痛有三法：其一取手阳明。经云：大肠手阳明之脉所生病者，肩前痛，视盛虚热寒陷下取之也。

　　其二取手太阳。经云：小肠手太阳之脉是动，则病肩似拔，似折，视盛虚热寒陷下取之也。

　　其三取筋，经云：手太阳之筋病，绕肩胛引颈而痛，应耳中鸣痛，手阳明足太阳之筋皆病，肩不举，皆治在燔针劫刺，以知为数，以痛为也。

　　〔《东》〕肩不可动，臂不可举：肩（二寸半。）巨骨（五分。）清泠渊（一寸。）关冲（五分。）〔《玉》〕肩端肿：肩（二寸半，泻九吸。）腕骨（七分，先泻后补。）两胛痛：肩井（二寸半，不宜久停针。）支沟〔《甲》〕肩肿不能顾，气舍主之。肩中热，指臂痛，肩主之。肩肘中痛难屈伸，手不可举，腕重急，曲池主之。肩肘节酸重，臂痛不可屈伸，肘主之。肩痛不能自举，汗不出，头痛，阳池主之。肩重，肘臂痛不可举，天宗主之。肩胛周痹，曲垣主之。肩胛中痛而寒至肘，肩外主之。肩膊闭急，凄厥恶寒，魄户主之。肩痛不可举，天、秉风主之。肩重不举，臂痛，肩主之。肩不可举，不能带衣，清泠渊主之。肩痛不可举，引缺盆云门主之。

　　卷之二十七肺大肠部

　　皮肤

　　〔《素》〕黄帝问曰：余闻皮有分部，脉有经纪，筋有结络，骨有度量，其所生病各异，别其分部，左右上下，阴阳所在，病之始终，愿闻其道。岐伯对曰：欲知皮部以经脉为记者，诸经皆然。阳明之阳，名曰害蜚，上下同法，视其部中有浮络者，皆阳明之络也，其色多青则痛，多黑则痹，黄赤则热，多白则寒，五色皆见，则寒热也。络盛则入客于经。阳主外，阴主内。少阳之阳，名曰枢持，上下同法，视其部中有浮络者，皆少阳之络也，络盛则入客于经，故在阳者主内，在阴者主出，以渗于内，诸经皆然。太阳之阳，名曰关枢，上下同法，视其部中有浮络者，皆太阳之络也，络盛则入客于经。少阴之阴，名曰枢儒，上下同法，视其部中有浮络者，皆少阴之络也，络盛则入客于经。其入经也，从阳部注于经，其出者，从阴内注于骨。心主之阴，名曰害肩，上下同法，视其部中有浮络者，皆心主之络也，络盛则入客于经。太阴之阴，名曰关蛰，上下同法，视其部中有浮络者，皆大阴之络也，络盛则入客于经。凡十二经络脉者，皮之部也。是故百病之始生也，必先于皮毛，邪中之则腠理开，开则入客于络脉，留而不去，传入于经，留而不去，传入于腑，廪于肠胃。邪之始入于皮也，然起毫毛，开腠理；其入于络也，则络脉盛色变，其入客于经也，则感虚乃陷下；其留于筋骨之间，寒多则筋挛骨痛，热多则筋弛骨消，肉烁KT破，毛直而败。帝曰：夫子言之皮之十二部，其生病皆何如？岐伯曰：皮者脉之部也，邪客于皮则腠理开，开则邪入客于络脉，络脉满则注于经脉，经脉满则入舍于腑脏也。故皮者有分部，不与而生大病也。帝曰善。（皮部论）皮肤属肺。经云：肺之合皮也，其荣毛也。又云：肺主皮毛，在脏为肺，在体为皮毛是也。

　　毛折爪枯为手太阴绝。经云：手太阴者，行气温于皮毛者也，气不荣则皮毛焦，皮毛焦则津液去，皮绝者津液既去，则爪枯毛折，毛折者毛先死。

　　卷之二十七肺大肠部皮肤
