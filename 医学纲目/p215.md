<!-- { "loadSidebar": true } -->

　　皮肤痛

　　皮肤痛属心实。经云：夏脉者心也，夏脉太过，则病身热肤痛为浸淫。

　　运气皮肤痛皆属火邪伤肺。经云：少阴在泉，热淫所胜，病寒热皮肤痛。又云：少阴司天，火淫所胜，热上皮肤痛。又云：少阴之复，咳，皮肤痛，治以诸寒是也。

　　针灸皮肤痛取肺。经云：邪在肺则病皮肤痛，寒热，上气喘，汗出，咳动肩背，取之膺中外背三节五椎之傍，以手疾按之快然，乃刺之，取之缺盆中以越之是也。

　　〔《甲》〕身肿，皮肤痛，不可近衣，淫泺苛获，久则不仁，屏翳主之。

　　卷之二十七肺大肠部皮肤

　　皮肤索泽

　　皮肤索泽，即仲景所谓皮肤甲错，盖皮肤涩而不滑泽者是也。

　　〔仲〕五劳虚极羸瘦，腹满，不能饮食，食伤、忧伤、饮伤、房室伤、饥伤、劳伤、经络荣卫伤，内有干血，肌肤甲错，两目黯黑，缓中补虚，大黄虻虫丸主之。（方见劳条。）三阳为病，发寒热，其传为索泽。（全文见诊病传变索，尽也。王氏云：精血枯涸，故皮肤润泽之气皆尽也。）〔仲〕咳有微热，烦满，胸中甲错。是为肺痈。苇茎汤主之。（方见肺痈门。）运气皮肤索泽属燥伤胆气。经云：阳明在泉，燥淫所胜，病体无膏泽，治以苦寒是也。

　　针灸皮肤索泽，取足少阳。经云：足少阳之脉是动，则病体无膏泽，视盛虚热寒陷下取之也。

　　尺肤粗如枯鱼之鳞者，水饮也。（全文见诊法。）

　　卷之二十七肺大肠部

　　喑

　　喑者，邪入阴部也。经云：邪搏阴则为喑。又云：邪入于阴，搏则为喑。然有二症：一曰舌喑，乃中风舌不转运之类是也；一曰喉喑，乃劳嗽失音之类是也。盖舌喑但舌本不能转运言语，而喉咽音声则如故也；喉喑但喉中声嘶，而舌本则能转运言语也。

　　卷之二十七肺大肠部喑

　　舌喑

　　〔丹〕一男子年三十五岁，因连日劳倦，发啖，发为疟疾，医与疟药，三发后变为发热，舌短，言语不辨，喉间痰吼有声，诊其脉洪数似滑，遂以独参汤加竹沥两蚶壳许，两服后吐膏痰三块，舌本正而言可辨，余证未退，遂煎人参黄汤服，半月而诸证皆退，粥食调补两月，方能起立。

　　人舌短言语不辨，乃痰涎闭塞舌本之脉而然。尝治一中年男子伤寒身热，师与伤寒药五帖，日后变神昏而喑，遂作体虚有痰治之。人参五钱，黄、白术、当归、陈皮各一钱，煎汤入竹沥、姜汁饮之。十二日，其舌始能语得一字。又服之半月，舌渐能转运言语，热除而痊。盖足少阴脉挟舌本，脾足太阴之脉连舌本，手少阴别系舌本，故此三脉虚则痰涎乘虚闭塞其脉道，而舌不能转运言语也。若此三脉亡血，则舌无血营养而喑。经云：刺足少阴脉，重虚出血，为舌难以言。又云：刺舌下中脉太过血出不止为喑。治当以前方加补血药也。又尝治一男子五十余岁，嗜酒吐血桶许，后不食，舌不能语，但渴饮水。脉略数，与归、芎、芍、地各一两，术、参各二两，陈皮一两半，甘草二钱，入竹沥、童便、姜汁，至二十余帖能言。若此三脉，风热中之，则其脉弛纵，故舌亦弛纵，不能转运而喑。风寒客之，则其脉缩急，故舌强舌卷而喑，治在中风半身不收求之也。

　　针灸喑有二治：其一取脾。经云：脾足太阴之脉，是动，则病舌本强，视盛虚热寒陷下取之也。

　　其二取心。经云：手太阴之别，名曰通里，去腕一寸五分，别而上行，入于心中，系舌本，虚则不能言，取之掌后一寸是也。

　　心脉涩甚为喑。（全文见虚实法。）〔《素》〕心脉搏坚而长，当病舌卷不能言。（脉要精微论）

　　卷之二十七肺大肠部喑

　　喉喑

　　〔丹〕俞继道遗精，误服参、及升浮剂，遂气壅于上焦而喑，声不出。用童便浸香附，为末调服，而疏通上焦以治喑。又用蛤粉、青黛为君，黄柏、知母、香附佐之为丸，而填补下焦以治遗，十余日良愈。（本草言童便主久嗽失音，故治喑多用童便，由童便能降火故也。）出声音方。

　　诃子炮去核，木通各一两，甘草半两，用水三升，煎至升半，入生姜、地黄汁一合，再煎数沸，放温，分六服，食后，日作半料。（诃子治逆气，破结气。木通通利九窍，治肺痈甚当。）〔河〕

　　诃子汤

　　治失音不能言语。

　　诃子（四个，半生半炮）桔梗（一两，半生半炙）甘草（二寸，半炙半生）上为细末，每服二钱，童便一盏，水一盏，煎五七沸，温服。甚者不过三服愈。（桔梗通利肺气，诃子泄肺导气，童便降火甚速。）一方桔梗三两，大诃子四个，甘草二两，炮制皆同。每服一钱匕，入砂糖一小块，不入童便，独用水五盏，煎至三盏，时时细呷，一日服尽，其效甚速。

　　〔海〕

　　发声散

　　治咽喉语声不出。

　　栝蒌皮（锉）白僵蚕（去头）甘草（各等分。俱各炒黄）上细末，每三钱，温酒调下，或生姜自然汁调下。用五分，绵裹噙化。咽津亦得，不拘时候，日两三服。

　　〔《肘》〕治卒失音咽不出。陈皮五两，水三升，煮取一升，去渣，顿服。

　　〔罗〕

　　玉粉丸

　　治冬月寒痰结，咽喉不利，语声不出。

　　半夏（洗，五次）草乌（一字炒）桂（一字）上为细末，生姜汁浸饼为丸，如鸡豆大，每服一丸，至夜含化。多年不愈，亦有效。《黄帝针经》中说，寒气客于会厌，卒然而哑，此药主之。

　　〔丹〕

　　蛤蚧丸

　　治肺间邪气，胸中积血作痛，失音，并治久咳失音。

　　蛤蚧（一对，去嘴足，温水浸去膜，刮了血脉，用好醋炙）诃子（煨，去核）阿胶（炒）生地麦门冬（去心）北细辛（去苗）甘草（炙。各半两）上为末，炼蜜丸，如枣大。每服一丸，含化，食后。

　　〔《千》〕治暴嗽失音，语不出方。

　　杏仁（研如泥）姜汁砂糖白蜜（各一升）五味紫菀（各三两）通草贝母（各四两）桑白皮（五两）上咀，以水九升，煮五味、紫菀、通草、贝母、桑白皮，取三升，去渣，纳杏仁泥，姜汁、蜜糖和搅，微火煎取四升，初服三合，日再夜一，后稍加。

　　通声膏方

　　五味款冬花通草（各三两）人参细辛桂心青竹皮菖蒲（各二两）杏仁（一升）白蜜（二斤）枣膏姜汁（一升）酥（五升）上咀，以水五升，微火煎三上三下，去渣，纳姜汁、枣膏、酥、蜜煎令调和，酒服如枣大二丸。

　　〔丹〕咳嗽声嘶者，此血虚受热也。用青黛、蛤粉，蜜调服之。

　　〔世〕失音。槐花，瓦上炒令香熟，于地上出火毒，三更后，床上仰卧，随意服，亦治咯血。

　　〔《千》〕风寒之气客于中，滞而不发，故喑不能言。

　　〔盂〕人患卒哑。杏仁三分，去皮尖熬，另研桂一分如泥，和取杏核大，绵裹含，细细咽之，日五夜三。

　　〔丹〕治失音。以桂末着舌下咽津妙。（《千金》、《斗门》、《食忌》、《圣惠方》同。）治风冷失音，以紫梗荆芥根一两，研汁入酒相和，温饮半盏，服无时。（《圣惠方》）〔《圣》〕治风冷失音，咽喉不利。以荷根二两绞汁，酒一大盏，相和令匀，不计时候，温服半钟。

　　〔孙〕内侍曹都使，新造一宅落成，迁入经半月，饮酒大醉，卧起失音不能语。召孙至，诊曰：因新宅故得此疾耳，半月当愈。但服补心气薯蓣丸，治湿用细辛、川芎，又十日其病渐减，二十日全愈。曹既安，见上问谁医。曰：孙兆郎中。上乃召问曰：曹，何疾也？对曰：凡新宅，壁土皆湿，地亦阴多，人乍来阴气未散，曹心气素虚，饮酒至醉，毛窍皆开，阴湿之气从而入乘心经，心经既虚，而湿气又乘之，所以不能语，臣先用薯蓣丸使心气壮，然后以川芎、细辛，又去湿气，所以能语也。

　　运气喑有二：一曰热助心实。经云：少阴之复，暴喑，治以苦寒是也。

　　二曰寒攻心虚。经云：岁火不及，寒乃大行，民病暴喑，治以咸温是也。

　　狐惑声哑，其证默默欲眠，目不能闭，起居不安是也。（治法见伤寒。）〔《灵》〕黄帝问于少师曰：人之卒然忧恚，而言无音者，何道之塞，何气出行，使音不彰？愿闻其方。

　　少师答曰：咽喉者，水谷之道也。喉咙者，气之所以上下者也。会厌者，声音之户也。口唇者，音声之扇也。

　　舌者，音声之机也。悬雍垂者，音声之关也。颃颡者，分气之所泄也。横骨者，神气所使主发舌者也。故人之鼻洞涕出不收者，颃颡不开，分气失也。是故厌小而疾薄，则发气疾，其开阖利，其出气易，其厌大而浓，则开阖难，其气出迟，故重言也。人卒然无音者，寒气客于厌，则厌不能发，发不能下至，其开阖不致，故无音。

　　黄帝曰：刺之奈何？岐伯曰：足之少阴，上系于舌，络于横骨，终于会厌，两泻其血脉，浊气乃辟。会厌之脉，上络任脉，取之天突，其厌乃发也。（夏恚无言篇）厥气走喉而不能言，手足清，大便不利，取足少阴。（杂病篇厥气者，逆气也，足少阴脉循喉咙，又挟舌本，故取之。）针灸喑有三法：其一取足少阴。上二段经文是也。

　　其二取足阳明。经云：足阳明之别，名曰丰隆，去踝八寸，别走太阴，下络喉嗌，其病气逆，则喉痹卒喑，取之所别是也。予治一男子四十九岁，久病痰嗽，忽一日感风寒，食酒肉，遂厥气走喉，病暴喑，与灸足阳明丰隆二穴各三壮，足少阴照海穴各一壮，其声立出，信哉圣经之言也。仍用黄芩降火为君，杏仁、陈皮、桔梗泻厥气为臣，诃子泄逆，甘草和元气为佐，服之良愈。

　　其三取手阳明。经云：暴喑气哽，取扶突与舌本出血。舌本，廉泉穴也。

　　〔《甲》〕喑不能言，合谷及涌泉、阳交主之。

　　〔桑〕卒暴失音：神门、涌泉。

　　〔《甲》〕食饮善呕，不能言，通谷主之。暴喑气哽，喉痹咽痛不得息，饮食不下，天鼎主之。喑不能言，期门主之。暴喑不能言，支沟主之。

　　卷之二十七肺大肠部喑

　　胎前产后喑

　　〔《素》〕黄帝曰：人有重身九月而喑，此为何也？岐伯对曰：胞之络脉绝也。帝曰：何以言之？岐伯曰：胞络者系于肾，少阴之脉，贯肾系舌本，故不能言。帝曰：治之奈何？岐伯曰：无治也，当十月复。（王注云：少阴，肾脉也，气不荣养故不能言。）郭氏论产后不语者何？答曰：人心有七孔三毛，产后虚弱，多致停积、败血闭于心窍，神志不能明了。

　　心气通于舌，心气闭塞，则舌亦强矣，故令不语，但服

　　七珍散

