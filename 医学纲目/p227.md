<!-- { "loadSidebar": true } -->
　　其三取手太阳。经云：手太阳之脉所生病者，耳聋目黄颊肿，视盛虚热寒陷下调之也。又云：耳聋无闻，取耳中是也。

　　其四取肝。经云：肝虚则目KTKT无所见，耳无所闻，善恐，取其经厥阴少阳。气逆则头痛，耳聋不聪，颊肿，取血者是也。

　　其五取肺。经云：肺虚则少气不能报息，耳聋嗌干，取其经太阴足太阳之外厥阴内血者是也。

　　耳有脓不可刺。经云：耳痛不可刺者，耳中有脓。若有干膜耵聍，耳无闻也。

　　〔《竹》〕治耳聋。用苍术一块，长七分，将一头削尖，一头截平，将尖头插耳内，于平头上安箸头大艾炷灸之，聋轻者七壮，重者十四壮。如觉耳内有热气者，效。

　　〔《玉》〕耳聋耳鸣，或疼或痒，或停耳：听会（在耳珠前陷中，口衔尺方可下针，按入半寸，泻八吸）翳风（针入半寸，泻七吸）合谷三里（泻）〔《摘》〕又法：翳风（在耳后陷后按之引耳中，令病患先以钱二十四文口咬，侧卧取之，针透口，令病患闭口摇头，其怒气从耳出、）听会（法如前。）〔世〕又法：中渚、临泣。

　　〔《甲》〕耳聋，两颞痛，中渚主之。耳浑浑无所闻，外关主之。头重颔痛，引耳中哝哝嘈嘈，和主之。聋，耳中癫溲，癫溲者若风状，听会主之。耳聋填填如无闻，哝哝嘈嘈若蝉鸣，听宫主之。聋，翳风及会宗下空主之。耳聋，嘈嘈无所闻，天容主之。聋，耳中不通，合谷主之。耳聋无闻，天窗主之。

　　〔《脉》〕病若耳聋，脉反浮大而涩者死。（《千金翼》云：脉大者生，沉逆细者难治。）少阳终者，耳聋，百节尽纵，目系绝。（全文见诊生死。）

　　卷之二十九肾膀胱部耳聋

　　暴聋

　　〔罗〕夫卒耳聋者，由肾气虚为风邪所乘，搏于经络，随其血脉上入耳，正气与邪气相搏，故令卒聋也。

　　暴聋皆是厥逆之气。经云：暴厥而聋，偏塞闭不通，内气暴薄也。又云：少阳之厥，暴聋是也。

　　〔罗〕

　　蒲黄膏

　　治卒耳聋。

　　细辛蒲黄（各二分）曲末杏仁（汤浸，去皮尖双仁。各三分）上为末，研杏仁如膏，和捻如枣核大，绵裹塞耳中，日一易，以瘥为度。

　　又方

　　龙脑膏

　　龙脑（半分，研）椒目（半两，捣末）杏仁（一分，汤浸，去皮）上件捣研合匀，绵裹枣核大，塞耳中，日二易。

　　〔世〕蜀椒、巴豆、菖蒲、松脂，以蜡溶为筒子，纳耳中，抽肾虚气，耳中如风水之鸣，或如打钟鼓之声，卒暴聋，一日一易，神效。

　　治耳暴聋。

　　雄黄（一钱）巴豆（一个，去壳）上研细，用葱涎和作一锭子，纸卷定塞耳中。

　　〔丹〕治耳暴聋。凌霄花叶，杵自然汁滴耳中，瘥。（《斗门》云：本草凌霄活闭血淤血。丹溪云：补阴甚捷。）〔《灵》〕暴聋气蒙，耳目不明，取天牖。（寒热病篇）〔《甲》〕卒气聋，四渎主之。

　　卷之二十九肾膀胱部耳聋

　　耳鸣

　　（与耳聋相参用之）〔丹〕冯宫人左耳鸣，此劳得之，法当补阴而镇坠之。

　　黄人参（一两）当归陈皮茯苓（七分）升麻（五分）酒柏（三钱）防风（二钱半）甘草（一钱半）芍药（酒制）分十帖，食前热服，饮了，去眠一觉。

　　耳中哄哄然，是无阴者。

　　上阴虚耳鸣。经云：液脱者脑髓消，胫酸耳数鸣是也。

　　〔罗〕治肾虚耳鸣，夜间睡着如打战鼓，觉耳内风吹，更四肢抽掣痛，

　　黄丸

　　黄（去芦，一两）白蒺藜（炒，瓦擦捣细）羌活（去芦。各半两）黑附子（大者，一个）羯羊肾（一对，焙干）上细末，酒糊丸，桐子大。每服三四十丸，空心食前，煨葱盐汤下。

　　〔《素》〕太阳所谓耳鸣者，阳气万物盛上而跃，故耳鸣也。（脉解篇）〔丹〕耳鸣因酒过者，用大剂通圣散，加枳壳、柴胡、大黄、甘草、南星、桔梗、青皮、荆芥。如不愈，用四物汤。耳聋必龙荟丸食后服。气实人，槟榔神芎丸下之。（神芎丸方见前虚实法。）〔垣〕

　　柴胡聪耳汤

　　治耳中盯聍，耳鸣耳聋。

　　柴胡（三钱）连翘（四钱）甘草（一钱，炙）虻虫（三个，去翅足）水蛭（炒，五分，各另研）麝香（少许，另研）归身人参（各一钱）上除虻虫、蛭、麝另研外，用酒水煎熟，去渣，方下三末，再上火煎一二沸，稍热食后服。

　　运气耳鸣皆属风火。经云：厥阴司天，风行太虚，云物摇动，目转耳鸣。三之气，天政布，风乃时举，民病耳鸣。又云：厥阴之脉，耳鸣头眩。又云：少阳所至为耳鸣，治以凉寒是也。

　　〔丹〕耳鸣无昼夜。用乌头烧灰、菖蒲等分末之，包裹绵塞耳中，立效。（杨氏《产乳》）〔《千》〕治耳鸣如流水声，耳痒，及风声，不治久则成聋。用生乌头一味，掘得乘湿削如枣核大，塞耳中，日夜一易，不过三日愈。

　　〔《肘》〕治耳中常鸣。生地截塞耳，数易之，以瘥为度。

　　〔《灵》〕黄帝曰：人之耳中鸣者，何气使然？岐伯曰：耳者，宗脉之所聚也。故胃中空则宗脉虚，虚则下溜，脉有所竭者，故耳鸣。补客主人，手大指爪甲上与肉交者也。（口问篇）灸刺耳鸣补法有三，此其一也。又，经云：上气不足，耳为之苦鸣，补足外踝下留之者二也。又云：脑为髓之海，其输上在百会，下在风府。髓海不足，则脑转耳鸣审守其输，调其虚实者也。

　　取法有二。经云：耳鸣取耳前动脉者，一也。又云：耳鸣取手中指爪甲上，左取右，右取左，先取手，后取足者，二也。取谓视虚实调之也。

　　劫刺有一。经云：手太阳之筋，其病肩髀引颈而痛，耳中鸣，其痛转筋者，治在燔针劫刺之，以知为度，以痛为输者是也。

　　〔世〕耳虚鸣：肾俞、太溪。

　　〔《甲》〕耳痛聋鸣，上关主之，刺不可深。耳聋鸣，下关及阳溪、关冲、掖门、阳谷主之。耳聋鸣，颈颔痛，耳门主之。耳鸣无闻，肩贞及完骨主之。耳中生风，耳鸣耳聋时不闻，商阳主之。耳鸣，百会及颔厌、颅息、天窗、大凌、偏历、前谷、后溪主之。

　　心脉微涩，为耳鸣癫疾。（全文见治虚实法。）

　　卷之二十九肾膀胱部耳聋

　　耳肿痛

　　〔丹〕金尚五郎耳肿痛，黄水出而臭。

　　桔梗麻黄羌活大黄（酒炒，二钱）木通甘草黄芩（一钱半）上分三帖，热服。

　　耳湿肿痛，用凉膈散加酒炒大黄、黄芩、酒浸防风、荆芥、羌活服之。更以脑多麝少，湿加枯矾，吹入耳中。

　　〔严〕

　　犀角饮子

　　治风热上壅，两耳聋闭，门外肿痛，及脓水流出。

　　犀角（镑）菖蒲木通玄参赤芍赤小豆甘菊花（去梗。各一两）甘草（半两，炙）上咀，每服四钱，用水二盏，生姜五片，煎八分，温服，不拘时。

　　〔无〕

　　解热饮子

　　治气虚热壅，耳内聋闭彻痛，脓血流出。

　　赤芍白芍（各半两）当归甘草（炙）大黄（蒸）木鳖子上为锉散，每服四钱，水一盏，煎七分，食后临卧服。（详此方乃清凉饮子加木鳖也。）运气耳痛皆属热。经云：少阳之胜，耳痛，治以辛寒是也。

　　〔罗〕

　　菖蒲挺子

　　治耳中痛。

　　菖蒲（一两）附子（炮，去皮脐，半两）上为细末，每用不以多少，油调滴耳内，效。一法用醋丸如杏仁大，绵裹置耳中，日三易。一法捣菖蒲自然汁灌耳，神效。

　　又方治耳痛。用食盐不以多少，炒热，用枣面蒸熟，青花布包定枕之，立效如神。

　　〔世〕又用油胡桃肉为末，狗胆汁和为丸，如桐子大。绵裹安耳中，痛立止。

　　〔《肘》〕疗耳内卒肿痛，出脓水不止方。矾石烧灰，加麝香，以笔管吹耳内，日三四度。

　　卷之二十九肾膀胱部耳聋

　　停耳

　　〔罗〕耳者，宗脉之所聚，肾气之所通，足少阴之经也。若劳伤气血，热风乘虚入于其经，邪随血气至耳，热气聚则生脓汁，故谓之停耳也。

　　红绵散

　　治停耳出脓。

　　白矾（二钱）胭脂（二字）上研匀，先用绵杖子缠去耳中脓及黄水尽，即用别绵杖子引药入耳中，令到底，掺之即干。如壮盛之人，积热上攻，耳中出脓水不瘥，用无忧散送雄黄丸，泻三四五行瘥。一方单用白矾灰吹入耳中，日三次，立效。

　　松花散

　　治停耳脓水不绝，宜用此方。

　　白矾（烧灰，半两）麻勃木香松脂花胭脂（各一分）上捣罗为末，每用时先以绵子净拭，后用药吹入耳内效。

　　白连散

　　治停耳出脓汁。

　　白矾（枯）乌贼骨黄连（去须）龙骨（各一两）上捣罗为末，以绵裹如枣核大塞耳中，日三易之。

　　〔无〕

　　麝香散

　　治停耳耳底脓出。

　　桑螵蛸（慢火炙，存性，一个）麝香（一字，另研）上为末，研令匀，每用半字糁耳。如有脓，先用绵杖子捻干。（一法用麝香少黄丹多，研匀，入耳，立效。）〔世〕治停耳脓出不止。用五倍焙干一两，及全蝎烧灰存性三钱，为末，掺耳中。

　　〔丹〕耳烂。用贝母研末，干掺之。

　　〔罗〕

　　禹余粮丸

　　治停耳有脓水，塞耳。

　　余禹粮（一两，烧醋七次）乌贼鱼骨釜底墨伏龙肝附子（一枚，去皮，生用）上件捣罗为末，以绵裹如皂角子大，纳耳中，日再易之。如不瘥者，内有虫也。

　　〔世〕

　　塞耳丹

　　治气道壅塞，两耳聋聩。

　　石菖蒲（一寸）巴豆（一粒，去皮）全蝎（一枚）为末，葱涎和如枣核大，绵裹塞耳中。

　　治耳热出汁。

　　滑石烂石膏天花粉防风（各一两）上用脑子少许，同研为末，掺耳中。

　　〔世〕

　　立效散

　　治停耳脓不止。

　　陈橘皮（灯上烧灰为末）麝香（少许）二味和匀，每用少许，先用绵拭耳中脓净，却上药。

　　又方杏仁泥治耳中病，或有水出，杏仁炒令黑为末，葱涎搜和，如枣核大，绵包塞耳。

　　卷之二十九肾膀胱部耳聋

　　虫入耳

　　〔《肘》〕治虫入耳。用椒末一钱，醋半盏，浸良久，少少滴耳中，虫自出。（《千金方》）〔世〕治虫入耳不出。桃叶捣烂塞耳，虫自出。

　　〔无〕治百虫入耳。用麻油灌之，即效。

　　〔《山》〕诸般恶虫入耳。捣韭汁灌之。

　　〔《本》〕治诸虫及虱等入耳。用白胶香一味，烧烟熏入耳，令耳孔内暖，虫自出，妙。

　　〔罗〕治蚁入耳。以大菲捣汁灌耳中。

　　又方，以鲮鲤甲烧灰为末，以水调滤过，滴入耳中，即出。

