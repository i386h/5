<!-- { "loadSidebar": true } -->
　　又方，蜈蚣及蚁入耳，用猪脂一指大，炙令香，安耳边，即出。

　　治蜈蚣入耳。用炙猪肉掩两耳，即出。

　　〔《本》〕治飞虫入耳。用好酸米醋一味，滴入耳内，虫必出。不出，即死。曾有一人被焦虫入耳，其虫口硬如铁，但身软，用此药滴之，立死而出。

　　〔罗〕治飞蛾入耳。以鹅管极气吸之，出。或击铜器于耳边，即出。

　　〔《本》〕治蜒蚰入耳。用半夏生为末，麻油调涂耳门外，虫闻香即出。

　　〔罗〕治蜒蚰入耳。方用湿生虫研如泥，摊纸上捻成纸条，安耳内，自出。又方，用蜗牛虫去壳研烂，滴水五七点，再研匀，灌耳内，自出。无活者，寻干者研亦可。

　　〔《山》〕蜒蚰及诸般虫入耳。麻油灌入，或用生葱汁、生姜汁亦可。

　　〔《食》〕蜒蚰入耳。以羊乳灌入即成水。

　　〔海〕蜒蚰入耳。以牛酪灌耳中，须臾出。如入腹，即饮酪二升，自消为水。

　　〔《千》〕治耳中有物不出。以细麻绳剪令头散，蘸好胶入耳中着物上粘之，徐徐引出。

　　〔《经》〕治水入耳。以薄荷汁点，立效。

　　卷之二十九肾膀胱部

　　骨

　　肾主骨，在体为骨，在藏为肾。又云：肾之合骨也，其荣发也。又云：少阴者，冬脉也，伏行而濡骨髓者也。

　　一身骨度之长短，见阴阳表里条。

　　〔《素》〕髓空在脑后三分，在颅际锐骨之下。（王注云：是谓风府，通脑中也。）一在断基下。（王注云：当颐下骨陷中容豆许。）一在项后中复骨下。（王注云：喑门穴也。）一在脊骨上空，在风府上。（王注云：上谓脑户穴也。）脊骨下空，在尻骨下空。（林亿云：长强在脊端，正在尻骨下。）数髓空在面侠鼻，（王注云：颧等穴也。）或骨空在口下，当两肩。（王注云：大迎穴也。）两膊骨空，在膊中之阳。（王注云：近肩穴。）臂骨空在臂阳，去踝四寸，两骨空之间。（王注云：在支沟上，同身寸之一寸，是谓通间。）股骨上空在股阳，出上膝四寸。（王注云：在阴市上伏兔穴下，在承捷也。）骨室，在辅骨之上端。（王注谓犊鼻穴也。）股际骨空，在毛中动下。尻骨空，在髀骨之后，相去四寸。（王注云：八穴也。）扁骨有渗理凑，无髓孔，易髓无空。（俱骨空篇王注云：扁骨谓尻间扁戾骨也，其骨上有渗灌文理归腠，无别髓孔也。）骨病忌食甘苦久立。经云：多食甘则骨痛而发落。又云：苦走骨，骨病无多食苦。又云：久立伤骨是也。

　　骨病不屈。经云：手屈而不伸者，病在筋，伸而不屈者，病在骨，在骨守骨，在筋守筋也。

　　卷之二十九肾膀胱部

　　牙齿痛

　　〔垣〕夫齿者，肾之标。口者，脾之窍。诸经多有会于口者，其牙齿是手足阳明之所过，上断隶于坤土，乃足阳明胃之脉所贯络也，止而不动，下断嚼物，动而不休，手阳明大肠之脉所贯络也。手阳明恶寒饮而喜热，足阳明喜寒而恶热，故其病不一。牙者，肾之标，亦喜寒。寒者坚牢痛，热甚则齿动龈袒脱，作痛不已，故所治疗不同也。有恶热而作痛者，有恶寒而作痛者，有恶寒又恶热而作痛者，有恶寒饮少热饮多而作痛者，有恶热饮少寒饮多而作痛者，有牙齿动摇而作痛者，有齿袒而作痛者，有齿断为疳所蚀缺少血出而作痛者，有齿断肿起而作痛者，有脾胃中有风邪，但觉风而作痛者，有牙上多为虫所蚀，其齿缺少而色变，为虫牙痛者，有胃中气少，不能于寒袒露其齿作痛者，有牙齿疼痛而秽臭之气不可近者，痛既不一，岂可一药而尽之哉。

　　〔丹〕牙大痛。必用胡椒、荜茇，能散其中浮热，监以升麻、寒水石，佐以辛凉，薄荷、荆芥、细辛之类。

　　牙痛用清凉药便痛甚者，从治之。

　　荜茇川椒薄荷荆芥细辛樟脑青盐上为末，擦牙上。

　　〔洁〕治牙寒疼。

　　露蜂房小椒（去目，炒，各等分）上为粗末，煎漱，禁语言。

　　〔垣〕

　　牢牙地黄散

　　治牙齿寒痛。

　　麻黄黄连羊胫骨灰（各一钱）升麻（一钱半）草豆蔻皮（一钱二分）吴茱萸（一钱）益智仁归身（各四分）本（二分）防己生地人参熟地羌活（各三分）黄白芷（各五分）上为细末，擦牙上，先漱口净，然后用药。

　　〔世〕治牙痛百药不效。用荔枝壳烧灰存性，擦牙痛处，累验。一云荔枝核亦可。

　　〔《外》〕治牙痛。独囊蒜煨，乘热截用头以熨痛上，转易之，亦治虫痛。

　　〔丹〕齿痛。茱萸酒煎含之。（《食疗》）〔垣〕

　　馘鬼散

　　治风热牙恶。昔刘经历之内子，年三十余，病齿痛不可忍，须骑马外行，口吸凉风则痛止，至家则痛复作，家人以为祟，祈祷于巫师而不能愈。遂求治于先师，问其故，曰：此病乃湿热而邪也。足阳明贯于上齿，手阳明贯于下齿，阳明多血多气，又加以膏粱之味，助其湿热，故为此痛。

　　因立一方，不须骑马，当令风寒之气常生于齿间，以黄连、梧桐律之苦寒，新薄荷叶、荆芥穗之辛凉，四味相合而作风寒之气，治其湿热。更以升麻之苦平，引入阳明经为使。牙齿，骨之余，以羊胫骨灰补之为佐。麝香少许入内为引。用为细末，擦之神妙。又以调胃承气去芒硝加黄连，以治其本，服之下三五行，其病良愈，不复作。

　　清胃汤

　　治因服补胃热药，致上下牙疼痛不可忍，牵引头脑，满面发热，大痛。阳明之别络入脑，（在《本经》十五络中。）喜寒恶热，乃手阳明经中热盛而作，其齿喜冷恶热。

　　地黄（生，三分）升麻（一钱）牡丹皮（五分）归身（三分）拣黄连（六分，不好，加二分，夏倍之）上五味，同为细末，顿作一服，水煎至一半，去渣，候冷细呷之，即效。

　　〔丹〕阳明热牙疼。

　　大黄（烧灰，存性）香附（烧存性）上为末，入青盐少许，无时擦之。

　　〔《草》〕淳于意医齐中大夫病龋齿，灸左手阳明脉，苦参汤日漱三升，五六日愈。

　　〔丹〕卒牙痛。苦竹一茎，烧一头，得汗多者，揩痛处，立安。（《姚氏方》）〔《经》〕患牙痛。含山豆根一片于痛处。

　　〔《广》〕治牙齿疼痛。取槐树白皮一握，切作一升煮，去渣，着盐少许，适温寒含之，日三易。

　　〔丹〕

　　当归龙胆散

　　治寒热牙痛。

　　升麻麻黄（各一钱）生地白芷羊胫骨灰（各五分）草龙胆黄连（各一钱）归梢（五分）草豆蔻（一钱）上为细末，擦之神效。

　　益智木律散

　　治寒热牙疼。

　　草豆蔻（二钱二）益智归身熟地羊胫骨灰（各五分）木律（二分）升麻（钱半）黄连（四分）上细末擦之。如寒牙疼，不用木律。

　　草豆蔻散

　　治寒多热少，牙齿疼痛。

　　草豆蔻（一钱二）黄连（钱半）升麻（钱半）细辛叶防风（各二分）熟地羊胫骨灰（各五分）归身（七分）上件为细末，牙痛处擦之。

　　立效散

　　治牙齿痛不可忍，及头脑项背痛，微恶寒饮，大恶热饮，其脉上中下三部阳虚阴盛，是五脏内盛，六腑阳道脉微小，小便滑数，立效。

　　防风（一钱）升麻（七分）甘草（炙，三分）细辛（二分）草龙胆（酒洗，四钱）上咀，顿作一服，水二大盏，煎至一盏，去渣，以匙抄在口中炸痛处，少时立止。如多恶热饮，更加龙胆草一钱。此法不定，随寒热多少临时加减。如更恶风作痛，加草豆蔻、黄连各五分，勿加龙胆草。

　　〔垣〕

　　细辛散

　　治寒邪风邪犯脑痛，齿亦痛。

　　麻黄（去节，三钱）桂枝羊胫骨灰（各二钱半）羌活（钱半）草豆蔻（钱半）柴胡升麻防风白芷（各二分）本苍术（各三分）归身（四分）细辛（少许）上为细末，先漱后擦之，神效。

　　白芷散

　　治大寒犯脑，牙齿疼痛。

　　麻黄（去节）草豆蔻（各一钱半）黄桂枝（各二钱半）吴茱萸白芷（各四分）本（三分）羌活（八分）归身熟地（各五分）升麻（一钱）上为细末，先用水漱洗，以药擦之。

　　蝎梢散

　　治大寒犯脑，牙疼。

　　麻黄（钱半，去节）桂枝归身柴胡白芷（各二分）升麻防风本黄（各三分）羌活（五分）羊胫骨灰（二钱半）草豆蔻（皮，一钱）蝎梢（少许）上为末，用如前法。

　　〔垣〕神功丸、牢牙散、调胃承气减硝加黄连诸方，皆治平昔多食肉人，口臭，牙齿动摇欲落，或血出不止，乃内伤湿热膏粱之疾也。（方见热条及齿摇龈露）〔子和〕泽州李继之，忽患牙痛，皱眉不语。栾景先曰：曾记戴人云，阳明经热有余也，宜大下之。

　　乃付舟车丸七十粒，服毕，遇数知友留饮，强饮热酒数杯，药为盐酒所发，尽吐之，吐毕而痛止。

　　李大服曰：戴人神仙也。不三五日，又痛，再服前药百余粒，大下数行乃愈。

　　〔丹〕牙痛而肿。

　　软石膏升麻细辛大黄白芷防风羌活连翘川椒青盐龙胆荆芥香附（各等分）上为细末，搽患处。

　　〔垣〕

　　治虫散

　　治大寒犯脑，牙齿疼痛，及嗍风作痛，虫痛，胃经湿热肿痛。

　　麻黄（去节）羌活草豆蔻仁（各五分）吴茱萸（八分）本白芷（各三分）黄升麻（各一钱）归身益智仁黄连（各四分）桂枝（一分）羊胫骨灰熟地（各二分）上细末，先用温水净漱口，搽之。

　　〔世〕

　　独活散

　　治牙根肿痛。

　　川芎独活羌活防风（各半两）细辛荆芥薄荷生地（各二两）上咀，每服二钱，水一盏，煎八分温服。

　　〔无〕一妇人牙痛，治疗不效，口颊皆肿。以金沸草散大剂煎汤熏漱而愈。（方见舌门。）八味丸治虚壅牙痛浮肿。（方见治法肾虚条。）〔《简》〕治牙齿肿痛。用白矾一两烧灰，大露蜂房一两，微炙为散，每服用二钱，以水一盏半，煎十余沸，乘热炸牙，冷即吐之。

　　运气齿痛皆属热。经云：少阴在泉，热淫所胜，齿痛肿，治以咸寒是也。

　　〔世〕治牙齿痛。用茄蒂烧灰存性为末，敷痛处，累验。如无茄蒂，用糟茄亦可。

　　〔丹〕治牙齿痛。

　　常山大戟防风细辛荆芥枇杷叶何首乌薄荷葱根须川椒上煎汤漱之，极效。

　　〔《竹》〕

　　追风散

　　治诸般牙痛。

　　贯众鹤虱荆芥（各等分）上咀，每用二钱，加川椒五十粒，水一盏，煎七分，去渣热漱，吐去药，立效。

　　〔《千》〕治牙痛。以苍耳子五升，水一斗，煎五升，热含之，疼即吐，吐后复含，不过三剂，瘥。

　　茎叶亦得。牙痛，用胡荽子浓煎汤漱之。

