<!-- { "loadSidebar": true } -->
　　〔丹〕齿痛。省藤打碎含之咽津。（本草木部有省藤治齿疼。）〔世〕治牙齿疼痛。蟾酥用银朱掺和为丸，如萝卜子大，每用一丸，搽上患处，便不疼。至三丸，吐浓涎数口，全愈。

　　定痛散

　　治牙风疼痛，立效。

　　细辛（生，半两）白芷（生）川乌头（生。各一两）乳香（三钱）上为末，每少许，擦牙痛处，引涎吐之。须臾，以盐水灌漱。

　　一方，无白芷、川乌，有全蝎、草乌。

　　〔《家藏》〕

　　雄黄定痛膏

　　治牙齿疼痛。

　　大蒜（二枚）细辛（去苗）硼硝（另研。各二钱）雄黄（另研，一钱）猪牙皂角（四锭）上为末，同大蒜一处捣为膏，丸如桐子大。每用一丸，将绵子裹药，左边牙疼放在左耳，右边牙疼放在右耳，良久痛止。一丸可治数人。

　　透关散

　　治牙疼。

　　蜈蚣头蝎梢（去毒）草乌尖（如麦粒大者）川乌底（如钱薄者。各七枚）雄黄（如麦大、七粒，另研）胡椒（七粒）上细末，用纸捻子蘸醋点药少许，于火上炙干，塞两耳内，闭口少时，即效。

　　〔世〕又方治牙疼。用巴豆一粒，煨黄熟，去壳。用蒜一瓣，切一头作盖，剜去中心，安巴豆在内，以盖合之，用绵裹，随患处左右塞耳中。

　　上塞耳三法。前一法治热疼，后二法治寒疼也。

　　〔无〕

　　牢牙散

　　去风冷蛀龋宣露，用之甚效。

　　槐枝柳枝（各长四寸，四十九枝）皂角（不蛀者，七茎）盐（四十文重）上同入瓷瓶内，黄泥固济，糠火烧一夜，候冷取出，研细用如常法。有庵主年七十余，云祖上多患齿疼脱落，得此方效，数世用之，齿白齐密，乃良方也。

　　〔垣〕

　　白牙散

　　升麻（一钱）羊胫骨灰（二钱）白芷（七分）石膏（一钱半）麝香（少许）上为细末，先用温水漱口，擦之，妙。

　　麝香刷牙散

　　麝香（一分）升麻（一钱）黄连（二钱）白豆蔻羊胫骨灰草豆蔻（各三钱半）归身防己（酒浸）人参（各三分）生地熟地（各二分）没石子（三枚）五倍子（一个）上为细末，用如前法擦之，神效。

　　〔丹〕

　　刷牙方

　　羊胫骨灰（一两）升麻（一钱）黄连（一钱）上为末擦之。

　　〔《灵》〕齿痛不恶清饮，取足阳明，恶清饮，取手阳明。

　　针灸齿痛不恶清饮，取足阳明，上齿痛亦如之。经云：邪客于足阳明之络，令人鼽衄，上齿寒，刺足中指次指爪甲上与肉交者各一，左刺右，右刺左。又云：邪客五脏之间，缪传引上齿，齿唇寒痛，视其手背脉血者去之，足阳明中指爪甲上一，手大指次指爪甲上一，立已。左取右，右取左。王注谓足大指次指为中指也。

　　齿痛恶清饮，取手阳明，下齿痛亦如之。经云：大肠手阳明之脉，入下齿中，是动则病齿痛颈肿，视盛虚热寒陷下调之。又云：手阳明之别，名曰偏历，去腕三寸，别入太阴，虚则齿寒痹隔，取之所别也。又云：齿龋刺手阳明不已，刺其脉入齿中者立已是也。

　　〔丹〕治齿痛。金钗股火烧针痛处，即止。（《蜀本》）〔《撮》〕牙痛牙槽：吕细（即太溪穴，补三呼，灸之治上牙痛。）二间（一分，沿皮向后三分，灸之，治下牙痛。）委中（六分，泻六呼。）〔世〕牙痛：足内踝两尖（灸，治上牙。）龙玄（在列缺上青脉中，灸之，治下牙。）又法：承浆风府〔《摘》〕又法：合谷内庭（不应，取昆仑，治上牙。）〔《甲》〕齿痛，颧及三间主之。上齿龋，兑端及耳门主之。口中下齿痛，恶寒肿，商阳主之。齿龋痛恶清，三间主之。齿龋痛，合谷主之。口齿痛，温溜主之。齿龋痛，听会及冲阳主之。失欠，下齿龋，下牙痛，肿，下关主之。上齿龋痛恶寒者，上关主之。下齿龋则上齿痛，掖门主之。齿痛，四渎主之。上齿龋肿，目窗主之。上齿龋痛，恶风寒，正营主之。牙齿龋痛，浮白及完骨主之。齿牙不可嚼，龈肿，角孙主之。

　　上齿牙龋疼，阳谷主之。齿龋痛，少海主之。

　　〔《撮》〕风牙疼：太渊（一分，灸七壮。）〔《灵》〕龋齿痛，按其阳之来，有过者独热，在左左热，在右右热，在上上热，在下下热。（论疾诊尺篇）

　　卷之二十九肾膀胱部牙齿痛

　　齿摇龈露

　　〔垣〕

　　羌活散

　　治风寒湿犯脑痛，项筋急，牙齿动摇，内龈袒脱疼痛。

　　麻黄（去根节）白芷（各三钱）羌活根（一钱半）防风根（三钱）本归身（各三分）细辛根柴胡根升麻苍术（各五分）羊胫骨灰（二钱半）草豆蔻桂枝（各一钱）上细末，先用温水漱口净，搽之，其痛立止。

　　黄连散

　　治冬天寒时分，风寒湿脑痛，项筋急，牙齿动摇疼痛。

　　麻黄根草豆蔻皮龙胆草（酒洗。各二钱）生地（二钱）羌活根（二钱半）防风根（二分）本（三分）羊胫骨灰归身熟地（各六分）细辛根（少许）升麻根黄连（各一钱）上极细末，根据前搽之。

　　〔《千》〕治牙齿根欲动脱。生地细锉，绵裹着齿上咂之，日三四，并咽汁，效。

　　〔钱〕甘露饮子治牙肿齿摇。（方见小儿痘肿咽痛。）〔垣〕

　　牢牙散

　　治牙根肉绽有根，牙疳肿痛，动摇欲落，牙齿不长，牙黄口臭，宜用之妙。夏月亦可。

　　升麻（四两）羌活（一两）羊胫骨灰（二两）龙胆草（一两半，酒洗）上为极细末，以纱罗子罗细，羊胫骨灰末和匀，临卧擦牙，妙。

　　〔罗〕

　　牢牙散

　　擦牙。

　　茯苓石膏龙骨（各一两）寒水石白芷（各半两）细辛（三钱）石燕（大者一，小者二）上为细末，早晚刷牙。

　　〔垣〕

　　麝香散

　　治热多寒少，牙露根肉，断脱血出，齿动欲落，大痛妨食。忤寒少，忤热多。

　　麻黄归身熟地生地人参酒防己（各三分）升麻（一钱）草豆蔻黄连（各钱半）益智仁（二分半）麝香（少许）羊胫骨灰（二钱）上细末，根据前法搽之。

　　〔垣〕还少丹常服牢牙齿。（方见治虚实法。）〔《本》〕治牙齿动摇，髭髯黄赤，一服，妙。

　　生姜（半斤）生地（一斤。各洗净，研取自然汁，渣留用）上用不蛀皂角十茎，刮去黑皮并筋，将前药汁蘸皂角慢火炙令黄，以药汁尽为度，并前药同入瓷罐，用火留性为末。牙齿动摇，用药揩齿龈上。髭黄，用银器盛药末三钱，汤调，将药汁蘸须，临睡时用，次早已黑，三夜三次用之，其黑如漆，妙甚妙甚。此方常用，屡验。

　　〔《竹》〕

　　蒺藜散

　　治打动牙齿。

　　蒺藜根烧灰，贴动牙即牢。

　　〔《千》〕治牙龈宣露。每旦以盐水擦牙，后用热汤含漱百遍，不过五日，齿即牢密。

　　治齿龈宣露。蚯蚓粪水和为泥，烧令极赤，研如粉，腊月猪脂和敷上，日三敷，瘥。

　　〔《本》〕取蛀牙本分法。

　　硼砂（成块者）朱砂（各一钱）砂（二钱）川乌（七个）砒（二钱，色黄白有光星者，以上各为末）蟾酥（七个）附子尖（十四个。各为末）上和匀，五月五日合者佳，点药于牙根上。良久，用手指揩下，次用后敷药。

　　防风荆芥（各五文）乳香（十五文）上为末，揩牙落处，并用些子塞牙落孔子内。

　　此二方余见一道人货药取牙，一日常货三两贯，余浓赂始传得，妙。

　　〔世〕

　　落牙方

　　用马肉十两，信、巴豆各等分，锉马肉片，以信、巴末拌匀，用石器盛，候出虫，焙干研末，于牙疼处出些血，点上随落，妙。

　　〔《本》〕取牙落不犯手。

　　草乌荜茇（各两半）川椒细辛（各三两）上细末，每少许揩患处自落。

　　卷之二十九肾膀胱部牙齿痛

　　牙蛀牙不生

　　〔海〕牙齿等龋，数年不愈，当作阳明蓄血治之。用桃仁承气汤为细末，炼蜜丸，桐子大服之。好饮过者多得此疾，屡服有效。（桃仁承气汤方见伤寒。）〔丹〕治蛀牙痛。纳藜芦细末于孔中，勿咽津，神妙。又方，用江子香油灯上烧过，填入穴内。

　　〔世〕治蛀牙肿痛。用不蛀皂角一锭，去皮子，却用巴豆，每于皂子处安巴豆一粒，用盐泥固济，烧灰研细末，用剜耳子抄少许，填入蛀牙内。

　　〔《外》〕疗齿龋痛有虫。取雄雀粪，以绵裹塞孔内，日一二次易之，良。

　　〔丹〕齿。用芦荟四分，炒研细，先用盐揩净齿，敷少许。一方，用芦荟、白胶香塞蛀孔内。蛀牙，取松脂锐如锥者塞孔中，少顷虫出脂上。

　　〔《本》〕治牙疼。

　　鹤虱细辛白芷干茄（各等分）上件为末，每用少许揩痛处，如有蛀孔，用饭丸药末塞孔中，立效。

　　〔世〕治牙蛀疼。用鹤虱枝插患处，立愈。

　　〔罗〕

　　麝香散

　　麝香（一钱）铜绿（五分）白芨白矾（各二钱半）白蔹（三钱半）上细末，每少许贴牙患处。

　　〔丹〕虫蚀牙根肉腐。用棘针烧取沥敷十余次。又，研雄黄末敷，愈。

　　〔梅〕治牙虫痛不可忍，嚼薰陆香，咽其汁，立瘥。（即乳香之类。）〔丹〕又方，治牙虫腐烂。用棘针二百枚，用水二升，煮一升含之，妙。

　　〔张〕治龋齿。以郁李根白皮水煮浓汁含之，冷即易之，效。

　　〔《山》〕蛀牙。温米醋漱，出虫自愈。又，风蛀牙疼。用香白芷、细辛煎漱之。又，丝瓜儿烧灰存性，擦之。

　　〔《竹》〕虫牙疼。天仙子不以多少，烧烟用竹筒抵牙引烟熏之，其虫即死，永不再发。

　　〔世〕治蛀牙。用小瓦片置油拌韭子，烧烟，阁在水碗上，恰用漏斗覆之，以蛀牙受漏斗口中烟，其牙内虫如针者，皆落水碗中，累效。

　　〔罗〕

　　救苦散

　　治一切牙痛及塞风蛀牙疼。

　　草乌川乌桂花良姜红豆胡椒荜茇细辛（各五分）石膏官桂（各三钱）上细末，先漱净里外，干掺之，出涎立愈。

　　荜茇散

　　治风蛀牙疼。

　　荜茇（二钱）蝎梢高良姜（各一分）草乌尖（五分）上为细末，每用半字，先含水一口应痛处，鼻内搐上，吐了水，用指粘药少许擦牙疼痛处，兼治偏正头疼。

　　〔《经》〕治大人小儿多年牙齿不生。用黑豆三十粒，牛粪火内烧令烟尽，细研，入麝香少许，一处研匀。

　　先以针挑不生牙处令血出，用药少许揩，不得见风，忌酸咸物。

　　卷之二十九肾膀胱部

　　发黄白

　　肾主发。经云：肾之合血也，其荣发者是也。

　　〔海〕

　　张天师草还丹

　　此药久服轻身，随风而去，如列子之乘虚也，若发白者从根而黑，如未白者永不白。

