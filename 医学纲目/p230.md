<!-- { "loadSidebar": true } -->
　　有不信者，将药拌饭与白猫吃，一月即黑。

　　地骨皮生地石菖蒲牛膝远志（去心）菟丝子（酒浸三宿，炒黄）上冬等分，为细末，炼蜜丸，如桐子大。每服三十丸，空心温酒送下。盐汤亦得。修制忌女人鸡犬见。（此上少阴下厥阴药也。）〔垣〕

　　青丝散

　　补虚牢牙，黑髭须。

　　香白芷白茯苓（各五钱）母丁香细辛当归川芎甘草甘松（各三钱）升麻旱莲草地骨皮生地熟地青盐破故纸（各二钱）寒水石（七钱，）香附米（一两，生姜汁浸一宿，炒）何首乌（一两）麝香（五分）高茶末上为细末，庚日为始，背东面西擦牙，早不见日，夜不见灯，刷毕咽药，余津润髭，一月白者顿黑。忌食萝卜。

　　〔《本》〕治髭发黄黑。（方见牙动摇杂门方条。）〔《草》〕李卿换白发方云：刮老生姜皮一大升，于铛中以文武火煎之，不得令过沸，其铛惟得多油腻者尤佳，更不须洗刮，便以姜皮置铛中密封固济，勿令通气，令一精细人守之，地色未分时，便须煎之，缓缓不得令火急，如其人稍疲，即换人看火，一伏时即成，置于瓷钵中，研极细。李方虽曰一伏时，若火候匀，至日西即药成也。使时以小簪脚蘸取如麻子大，先于白发下点药讫，然后拔之，再点，以手指熟之，令入肉，第四日当有黑者生，神效。

　　〔梅〕治年少发白，拔去白者。以白蜜涂毛孔中，即生黑发。不生，取桐子捣汁涂上，必生黑者。

　　〔《千》〕疗发黄。熊脂涂发梳之，散头入床底，伏地一食顷即出，便尽黑，不一升脂，验。

　　卷之二十九肾膀胱部发黄白

　　发落不生

　　〔垣〕脉弦气弱，皮毛枯槁，发脱落，黄建中汤主之。发脱落及脐下痛，四君子汤加熟地。

　　〔丹〕胡氏年十七八岁，发脱不留一茎，饮食起居如常，脉微弦而涩，轻重皆同。予曰：此浓味成热，湿痰在膈间。又日多吃梅，酸味收湿热之痰，随上升之气至于头，蒸熏发根之血，渐成枯槁，遂一时尽脱。遂处以补血升散之药，用防风通圣散去芒硝，惟大黄三度酒炒，兼以四物汤酒制合和，作小剂煎，以灰汤入水频与之。两月余后诊其脉，湿热渐解，停药，淡味调养。又二年，发长如初而愈。

　　〔竹〕

　　滋荣散

　　长养发，发落最宜。

　　生姜（焙干）人参（一两）上细末，每用生姜一块，切断蘸药末于发落处擦之，二日一次用。

　　〔世〕

　　三圣膏

　　治髭发脱落，能令再生。

　　黑附子蔓荆子柏子仁（各半两）上为末，乌鸡脂和匀，捣研，干置瓦合内，封固，百日取出。涂在髭发脱处，三五日即生，自然牢壮不脱。

　　〔《本》〕甜瓜叶，治人无发，捣汁涂之即生。

　　〔《千》〕治发落不生，令长。麻子一升，熬令黑，压油以敷头发上，妙。

　　〔《圣》〕治生眉毛。用七月乌麻花阴干为末，生乌麻油浸，每夜敷之。乌麻即秋麻是也。

　　卷之二十九肾膀胱部

　　二阴

　　〔《素》〕北方黑色入通于肾，开窍于二阴。（金匮真言论）前阴缩纵等疾，属肝经，病见肝部。后阴痔脱肛等疾，属大肠腑，病见肺部。

　　卷之二十九肾膀胱部

　　欠嚏

　　肾主欠嚏。经云：肾为欠为嚏是也。

　　运气欠嚏有三：一曰寒。经云：太阳司天，寒气下临，心气上从，寒清时举，鼽嚏喜悲数欠是也。

　　二曰火。经云：少阳司天之政，三之气，炎暑至，民病嚏欠是也。

　　三曰湿郁其火。经云：阳明司天之政，初之气，阴始凝，民病中热嚏欠是也。

　　卷之二十九肾膀胱部欠嚏

　　欠伸

　　二阳一阴发病，主惊骇背痛，善噫善欠。（全文见诊病传变王注云：气郁于胃，故欠生焉。）运气欠伸皆属风。经云：厥阴在泉，风淫所胜，病善伸数欠，治以辛是也。

　　〔仲〕中寒家善欠。

　　〔《灵》〕黄帝曰：人之欠者，何气使然？岐伯曰：卫气昼日行于阳，夜半则行于阴，阴者主夜，夜者卧，阳者主上，阴者主下，故阴气积于下，阳气未尽，阳引而上，阴引而下，阴阳相引，故数欠。阳气尽，阴气盛，则目瞑；阴气尽，阳气盛，则寤矣。泻足少阴，补足太阳。（口问篇）针灸欠伸有二法，此篇经文取足少阴太阳，是其一也。其二取胃，经云：胃足阳明之脉，是动则病振寒，善伸数欠，视盛虚实寒陷下调之也。

　　卷之二十九肾膀胱部欠嚏

　　嚏

　　〔河〕嚏，鼻中因痒而气喷作于声也。鼻为肺窍，痒为火化，心火邪热干于阳明，发于鼻而痒则嚏也。或故以物扰之，痒而嚏者，扰痒属火故也。或视日而嚏者，由目为五脏神华，太阳真火晃曜于目，心神躁乱而热发于上，则鼻中痒而嚏也。

　　运气嚏有三：一曰热火。经云：少阴司天之政，热病生于上，民病血溢鼽嚏。又云：少阴司天，热气下临，肺气上从，病嚏鼽衄。又云：少阴之复，燠热内作，烦躁鼽嚏。又云：少阳所至为鼽嚏。又云：少阳司天，火气下临，肺气上从，咳嚏鼽衄，治以诸寒是也。

　　二曰金不及火乘之。经曰：金不及曰从革，从革之纪，其病嚏咳鼽衄，从火化者是也。

　　三曰燥金。经云：阳明所至，为鼽嚏是也。

　　〔《灵》〕黄帝曰：人之嚏者，何气使然？岐伯曰：阳气和利，满于心，出于鼻，故为嚏，补足太阳荣眉本，一曰眉上也。（口问篇眉本，恐攒竹穴。）〔《撮》〕腠理不密，喷嚏不已：风门（一分，沿皮向后一寸半，补一呼。）〔仲〕其人清涕出，发热色和者善嚏。

　　卷之二十九肾膀胱部

　　身体拘急

　　运气拘急属寒，及寒湿风湿。经云：诸寒收引，皆属于肾。又云：太阴司天之政，民病寒厥拘急。初之气，风湿相搏，民病经络拘强，关节不利，治法盖小续命汤、仲景三黄汤之类是也。

　　卷之二十九肾膀胱部

　　梦遗

　　〔丹〕精滑专主湿热，用黄柏、知母、牡蛎、蛤粉。梦遗专主热，与带下同治法。

　　〔《本》〕治梦遗有数种：下元虚惫，精不禁者，宜服茴香丸。年壮气盛，久节淫欲，经络壅滞者，宜服清心丸。有情欲淫动，经谓所愿不得，名曰白淫，宜良方茯苓散。正如瓶中煎汤，气盛盈溢者，如瓶中沸汤而溢。

　　欲动心邪者，如瓶倾侧而出，惫虚不禁者，如瓶中有罅而漏，不可一概用药也。又有一说。经曰：肾气闭即精泄。《素问》云：肾者作强之官，伎巧出焉。又曰：肾藏精。盖肾能摄精气以生育人伦者也，或育或散，皆主于肾。今肾气衰则一身之精气无所管摄，故妄行而出不时也。猪苓丸一方，正为此设。

　　〔《内》〕内伤气血不能固守梦遗者，当补以八物汤加减，吞樗根皮丸。

　　〔垣〕面色白而不泽《难经》云：肺太过则令人面白善嚏，悲愁不乐欲哭。面色白为寒，脉沉厥急，按之空虚，色白脱气，又为脱血，又为脱津，又为脱液，又为脱精，又为脱神，是元神漂浮乎外，将离体之象也。

　　其脉按之不鼓，犹为亡阳，况虚空者乎？病乃阴寒极矣。若脉或盛大而涩，犹为中寒之病也，况虚空者乎？宜峻补之。

　　巴戟丸

　　治肝肾俱虚，收敛精气，补其元阳，充悦肌肤，进美饮食。

　　五味子川巴戟（去心）肉苁蓉（酒洗）菟丝子（炒）人参白术熟地骨碎补（去毛）茴香牡蛎白龙骨覆盆子益智仁（各等分）上为末，炼蜜丸，桐子大。每服三十丸，空心食前米饮下，日二三服。补精止汗。（虚甚者，用八物汤吞之。）〔《本》〕治遗精梦泄，关锁不固，

　　金锁丹

　　，亦名

　　茴香丸

　　舶上茴香葫芦巴破故纸白龙骨（各一两）木香（一两半）胡桃（三十个，研）羊肾膏（三对，取开，用盐半两擦炙熟，研如膏上五味为末，下二味同研成膏，和酒浸蒸饼杵熟丸，如桐子大。每服三五十丸，空心盐汤下。

　　〔罗〕

　　固真丹

　　晚蚕蛾（一两）肉苁蓉白茯苓益智（各一两）龙骨上用鹿角胶酒浸化开，丸桐子大。每服三粒，空心温酒下，干物压之。

　　补真玉露丸

　　治阳虚阴盛，精脱淫泺胫酸。（一方无茯苓。）白茯苓（去皮）白龙骨（水飞）韭子（酒浸，炒）菟丝子（酒浸。各等分，火日修合）上为末，炼蜜丸，如桐子大。每服五十丸，温酒下，盐汤亦得，空心食前服，少时以美膳压之。（《梅师方》止用龙骨四分，韭子五合为散，空心，酒调服方寸匕，治失精暂睡即泄。《圣惠方》止用韭子微炒为散，食前酒下二钱匕，治梦中泄精。《外台》方用新韭子二升，十月霜后枯者，好酒八合浸一宿，明日日色好，令童子向南捣一万杵，平旦温酒服方寸匕，治虚劳尿精，再服立瘥。此龙骨、韭子为泄精要药也。）〔梅〕治精滑久不固，牡蛎不拘多少，砂锅内醋淬七次，细末醋糊丸，桐子大。每五十丸，空心盐汤下。

　　上龙骨、牡蛎治梦遗例。王元虚而泄精，脉弦大，累与加减八物汤，吞河间秘真丸及珍珠粉丸，其泄不止。后用五倍子一两，茯苓二两，为丸服之良愈。此则五倍子涩脱之功，敏于龙骨、蛤粉也。

　　〔河〕

　　秘真丸

　　治白淫小便不止，精气不固，及有余沥，或梦寐阴人通泄。

　　龙骨（一两，另研）大诃子皮（五个）朱砂（一两，研细，一分为衣）缩砂（半两）上为末，面糊丸，绿豆大。每服一二十丸，空心温酒下，熟水亦得。不可多服，太秘。

　　〔《本》〕治虚损，补精水，壮筋骨，益心智，安魂魄，令人悦泽驻颜，轻身延年，益寿闭固天癸。

　　八仙丹

　　伏火朱砂真磁石赤石脂代赭石石中黄禹余粮乳香没药（各一两）上为末，研匀极细，糯米浓饮丸，桐子大，或豆大。每服一粒，空心盐汤下。有人年几七旬，梦漏羸弱，气然虚损，得此方服之，顿尔强壮，精气闭固，饮食如故。予常制自服，良验。

　　经云：思想无穷，所愿不得，意淫于外，入房太甚，宗筋弛纵，发为白淫梦遗等症。先贤治法有五：上法用辰砂、磁石、龙骨之类，镇坠神之浮游，是其一也。其二思想结成痰饮，迷于心窍而遗者，许学士用猪苓丸之类，导利其痰是也。（方见治郁条。）其三思想伤阴者，洁古珍珠粉丸用蛤粉、黄柏降火补阴是也。（方见热条。）其四思想伤阳者，谦甫鹿茸、苁蓉、菟丝子等补阳是也。（方见白浊条。）其五阴阳俱虚者，丹溪治一形瘦人，便浊梦遗，作心虚治，用珍珠粉丸、定志丸服之。定志丸者，远志、菖蒲、茯苓、人参是也。

