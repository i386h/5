<!-- { "loadSidebar": true } -->
　　（方论见胁痛。）

　　卷之三十伤寒部太阳病

　　恶风续法

　　〔成〕恶风者，见风至则恶矣。必居密室之内，帏帐之中，则坦然自舒。恶寒者，则不待风而自寒，虽身大热而不欲去衣者是也。《活人》云：恶寒者，不当风而自憎寒。恶风者，当风而憎寒也。

　　卷之三十伤寒部太阳病

　　头痛

　　发热头痛恶风者，属太阳。（方论见发热太阳病。）大便不利六七日，头痛身热，小便赤者，宜承气汤。

　　若小便利者，知不在里仍在表也，宜桂枝汤。（论见胃实。）头痛发热，脉弦细者，属少阳，宜小柴胡汤。（论见口苦。）若脉反沉者，当救里，宜四逆汤。（论见发热。）头痛兼心下痞硬满痛，苦眩冒，时如结胸者，刺大椎第一间肺俞、肝俞。（论见项强。）若下后仍发热无汗，小便不利者，桂枝去桂加茯苓白术汤。（方论见项强。）若表解汗出，胁痛干呕者，宜十枣汤。（方论见胁痛。）头痛，干呕吐涎沫者，用吴茱萸汤。（方论见吐。）若表解汗出，心下硬，引胁痛者，用十枣汤。若阳明胃实，反无汗而小便利，呕咳，手足厥者，为寒邪。（方论见胃实。）头痛发热，吐利者，为霍乱。（方论见吐利。）湿家，病身痛发热，面黄而喘，头痛鼻塞而烦，其脉大能食者，纳药鼻中则愈。（方论见身痛湿痹条。）太阳病下之复脉细数者，头痛未止。

　　卷之三十伤寒部太阳病

　　头痛续法

　　〔丹〕一丈夫因浴冷水，发热头痛，脉紧，此有寒湿也，宜温药汗之。

　　苍术麻黄干葛（各钱半）甘草（炙些）陈皮川芎（各二钱）分二帖服，得汗后知病退，又与下补药。

　　芍药（半两）陈皮半夏（各三钱）白术苍术人参木通（各二钱）甘草（五分）分四帖，姜水煎服。

　　一妇人头痛发热而渴。

　　白术（半两）陈皮川芎（各三钱）干葛（二钱）木通（钱半）甘草（炙些）上分四帖，水煎温服。

　　〔《活》〕若已发汗，或未发汗，头痛如破者，用连须葱白汤。

　　连须葱白汤方

　　葱白（连须，切，半升）生姜（二两）上以水二升，煮取一升，分二次温服。再不止者，宜服后方。

　　葛根葱白汤方

　　葛根芍药知母（各半两）葱白川芎生姜（各一两）上以水三升，煎至一升，热服。

　　若非次头疼，胸中满，及发寒热，脉紧而不大者，即是膈上有涎，宜用瓜蒂末一钱，暖水调下，吐涎立愈。

　　〔云〕伤寒汗下后，头痛起目眩者，宜

　　独活汤

　　防风独活旋复花当归（各七钱）上咀，姜水同煎服。

　　伤寒热病后，头痛不止者，用

　　石膏川芎汤

　　石膏川芎（各一两）上咀，每服五钱，水煎服。

　　〔海〕太阳头痛，有汗桂枝汤，无汗麻黄汤。阳明头痛，白虎汤。少阳头痛，小柴胡汤。太阴头痛，脉浮桂枝汤，脉沉理中汤。少阴头痛，小柴胡汤。厥阴头痛，外伤本经，桂枝麻黄各半汤。呕而微吐苦水者，吴茱萸汤。

　　〔垣〕太阴头痛者，必有痰也，少阴头痛者，足寒而气逆也。盖太阴少阴二经，虽不至头，然痰与气逆壅于膈中，则头上气不得畅降而为痛也。

　　〔云〕如脉浮而头痛，过在手足太阳，刺完骨、京骨。如脉浮而长，过在手足阳明，刺合谷、冲阳。如脉浮而弦，过在手足少阳，刺阳池、丘墟、风府、风池，此刺头痛之法也。

　　〔《集》〕伤寒头痛，刺合谷、攒竹。

　　卷之三十伤寒部太阳病

　　项强

　　发热恶风项强者，属太阳。（方论见发热太阳病条。）项强胁下满，苦身热恶风，手足温而渴者，小柴胡汤。若下后不能食，身黄，小便难者，与柴胡汤必反重。（方论俱见胁痛。）太阳与少阳并病，头项强痛，或眩冒时如结胸，心下痞鞭者，当刺大椎第一间肺俞、肝俞，慎勿发汗，如发汗则谵语，脉弦，五六日谵语不止，当刺期门。

　　太阳与少阳并病，心下硬，头项强而眩者，当刺大椎、肺俞，慎勿下之，宜服桂枝汤。或下之仍头项强痛，翕翕发热无汗，心下满，微痛，小便不利者，桂枝去桂加茯苓白术汤主之。（注云：心下满痛，小便利者，成结胸，小便不利，为停饮，故加苓、术以行之。）

　　桂枝去桂加茯苓白术汤方

　　芍药生姜茯苓白术（各两半）甘草（一两）大枣（六枚）上咀，每服五钱，水煎温服，小便利即愈。

　　结胸，亦项强如柔状者，大陷胸丸主之。

　　项强卒口噤，背反张为。（方论见。）

　　卷之三十伤寒部太阳病

　　身体痛

　　发热恶寒，身体痛者，属太阳病，麻黄汤、大青龙汤是也。若兼心下支结者，柴胡桂枝汤。若兼下利清谷腹胀者，先以四逆温里，后以桂枝发表。（方论见发热太阳病条。）若尺脉迟者，血少，荣气不足，《活人》先以黄建中汤养其血，俟尺脉回，却用柴胡等汤和解之。身体疼痛，脉沉，发热头痛不瘥者，四逆汤。（方论见发热。）若少阴但欲寐，手足寒者，附子汤。（方论见但欲寐。）发汗后，身体痛，脉沉迟者，

　　桂枝加芍药生姜人参新加汤

　　主之。

　　桂枝人参（各两半）芍药生姜（各二两）甘草（一两）大枣（六枚）上咀，每服五钱，水煎温服。

　　身体痛下利。（方论见下利条。）身体痛，吐利，为霍乱。（方论见吐利条。）身体痛，手足寒，若脉沉，但欲寐者，附子汤。（方论见但欲寐。）若大汗出，热不去，内拘急，自利恶寒者，四逆汤。

　　（方论见下利。）若夏月中暑，脉虚而渴者，白虎加人参汤。（方论见中暑。）身痛如被杖，面目青，咽痛者，为阴毒，升麻鳖甲去雄黄蜀椒汤。（方论见阴毒。）太阳病，关节疼痛而烦，脉沉而细者，此名湿痹。湿痹之候，小便不利，大便反快，但当利其小便。

　　（《活人》“脉沉细”作“沉缓”。）湿家之为病，身尽痛，发热而烦，身黄如熏，可与麻黄加术汤发其汗，慎不可以大剂攻之。

　　麻黄加术汤方

　　麻黄（三两，去节）桂枝（二两）甘草（一两，炙）杏仁（十个，去皮尖）白术（四两）上咀，先以水煮麻黄，去沫，入诸药煎，温服，覆取微汗。

　　湿家病身上疼痛，发热，面黄而喘，头痛，鼻塞而烦，其脉大，自能饮食，腹中和无病，病在头中寒湿，故鼻塞，纳药鼻中则愈。（纳鼻药方见发热。）湿家其人但欲汗出，背强，欲得被覆向火，若下早则哕，胸满，小便不利，舌上如胎者，以丹田有热，胸中有寒，渴欲得水而不能饮，则口烦躁也。湿家下之，额上汗出，微喘，小便利者死，若下利不止者亦死。

　　上湿痹，《活人书》为中湿，脉沉细为沉缓，小便自利者，术附汤。小便不利者，甘草附子汤、五苓散，而不及麻黄加术汤，并纳鼻药。盖麻黄、纳鼻，皆是表药，而非脉沉缓之剂故也。

　　风湿相搏，骨节烦疼掣痛，不能屈伸，近之则痛剧，汗出短气，小便不利，恶风不欲去衣，或身微肿者。

　　甘草附子汤

　　主之。

　　甘草白术（各一两）桂枝（二两）附子（一枚，炮）上咀，水煎温服，作四剂。（《活人》云：身肿者加防风一两，悸气小便不利者加白茯苓一两半。）伤寒八九日，风湿相搏，身疼体烦，不能转侧，不呕不渴，脉浮虚而涩者，桂枝附子汤主之。若其人大便硬，小便自利者，去桂加白术汤主之。

　　桂枝附子汤方

　　桂枝（一两二钱）附子（一枚，炮）甘草（六钱，炙）大枣（四枚）生姜（切，一两）上咀，每服五钱，水煎温服。

　　白术附子汤方

　　白术（三两）附子（一枚，炮，去皮）甘草（二两，炙）生姜（两半）大枣（六枚）上咀，水三升，煮一升，分三服，温服。一服觉身痒，半日许再服，三服都尽，其人如冒状，勿怪，即是术附并走皮中，逐水气未得除故耳。

　　病者一身尽疼，发热，日晡而剧者，多风湿。此病伤于汗后当风，或久伤取冷所致也，可与麻黄杏仁薏苡汤。

　　麻黄杏仁薏苡汤方

　　薏苡仁麻黄（各半两。去节，汤泡）甘草（一两，炙）杏仁（十枚，去皮尖）上咀，每服四钱，水煎温服。有微汗者避风。

　　风湿身重，脉浮汗出恶风者，防己黄汤。（方见身重。）问曰：风湿相搏，一身尽疼痛，法当汗出而解，值天阴雨不止，医云此可发汗，汗之病仍不愈者，何也。

　　答曰：发其汗，汗大出者，但风气去，湿气在，故不愈也。若治风湿者发其汗，但微微自欲汗出者，风湿俱去也。

　　卷之三十伤寒部太阳病

　　体痛续法

　　〔垣〕风湿相搏，一身尽痛者，补中益气汤加羌活、防风、升麻、本、苍术治之。如病去勿再服，以诸风药损人元气而益其病故也。

　　〔海〕神术汤，治风湿恶寒，脉紧无汗。白术汤，治风湿恶风，脉缓有汗。（俱见续伤寒发热条。）上二术汤，治风湿，又当随症加减。其详并见条，及白术、神术二汤后。

　　〔《活》〕

　　杏仁汤

　　疗风湿身体疼痛，恶风微肿。

　　桂枝（二两）麻黄（去节，汤泡，干）芍药天门冬（去心。各一两）生姜（两半）杏仁（二十五枚，去皮尖，炒）上咀，每服五钱，水煎温服。

　　〔垣〕

　　麻黄复煎汤

　　治阴室中汗出懒语，四肢困倦乏力，走疰疼痛。乃下焦伏火不得伸，浮而躁热，汗出，一身疼痛，盖风湿相搏也。以麻黄发汗，渐渐发之。在经者，亦宜发汗。况值季春之月，脉缓而迟，尤宜发之，令风湿去而阳气升，困倦乃退，血气俱得生旺也。

　　麻黄（去节，用水五盏，先煎令沸去沫渣，再煎至三盏，方入下药）黄（各二钱）白术人参柴胡根防风生地（各五分）甘草（三分）羌活黄柏（各一钱）杏仁（三个，去皮尖）上咀，作一服，入麻黄汤，煎至一盏，临卧服，勿饱服。

　　当归拈痛汤治湿热为病，身体疼痛。（方见诸痹门一身尽痛条。）

　　卷之三十一伤寒部

　　阳明病

