<!-- { "loadSidebar": true } -->
　　〔垣〕戊申六月初，枢判白文举，年六十二，素有脾胃虚损病，目疾时作，身面目睛俱黄，小便或黄或白，大便不调，饮食减少，气短上气，怠惰嗜卧，四肢不收。至六月中，目疾复作，医以泻肝散下数行，而前疾增剧。予谓大黄、牵牛，虽能除湿热，而不能走经络，下咽不入肝经，先入胃中，大黄苦寒重虚其胃，牵牛其味至辛，能泻肺气，重虚肺本，故嗽大作。盖标实不去，本虚愈甚，加之适当暑雨之际，素有黄证之人，所以增剧也。此当补脾胃肺之本脏，泻外经之湿热，制清神益气汤主之而愈。

　　防风（三分）生姜（五分）苍术（三分）茯苓（三分）泽泻（三分）升麻（二分）此药能走经，除湿热而不守，故不泻本脏，补肺与脾胃本脏中气之虚弱。

　　橘皮（二分）青皮（一分）人参（三分）生甘草白术白芍药（各二分）此药能守本而不走经，不走经者不滋经络中邪，守者能补五脏之元气。

　　五味子（三分）麦门冬（二分）人参（三分）黄柏（一分）此药去时令虚热湿蒸。

　　上锉如麻豆大。都作一服，水二盏，煎至一盏，去渣。稍热，空心服。

　　火炽之极，金伏之际，而寒水绝体于斯时也，故急救之以生脉散。除其湿热，以恶其太甚。肺欲收，心苦缓，皆酸以收之。心火盛，则甘以泻之。故用人参之甘，佐以五味子之酸。孙思邈曰：夏月常服五味子，以补五脏气是也。麦门冬微苦寒，能滋水之源于金之位而清肃肺气，又能除火刑金之嗽而敛其痰邪。复微加黄柏之苦寒，以为守位滋水之流，以镇坠其浮气，而除两足之痿弱也。

　　上举东垣一法为例，余可触类而长也。

　　〔仲〕病有急当救里救表者，何也？师曰：病医下之，续见下利清谷不止，身体疼痛者，急当救里。后身体疼痛，清便自调者，急当救表也。救里，四逆汤；救表，桂枝汤。

　　〔罗〕征南帅不邻吉歹，肠鸣自利，咽溢肿痛，先治咽塞，后治下痢，愈。（方见《外热内寒》）〔本事〕后周姚僧垣，名医也。帝因发热，欲服大黄药。僧垣曰：大黄乃急快药，至尊年高，不宜轻用，帝不从，服之，遂至不起。及元帝有疾，诸医皆谓至尊至贵，不可轻服大黄，宜用平药。僧垣曰：脉洪而实，必有宿食，不用大黄，必无瘥理。元帝从之，果下宿食，乃愈。合用与不用，必心下明得谛当，然后可。

　　〔海、仲景〕：浮汗而沉下。右手沉实，调胃承气；左手沉实，桃仁、抵当。

　　〔《难经》〕沉汗而浮下。右手浮实，枳实、牵牛；左手浮实，桃仁、四顺。

　　右手：杂病是为之表，伤寒是为之里。

　　左手：杂病是为之里，伤寒是为之表。

　　卷之四阴阳脏腑部

　　治上下法

　　〔《素》〕天不足西北，故西北方阴也，而人右耳目不如左明也。此不满东南，故东南方阳也，而人左手足不如右强也。帝曰：何以然？岐伯曰：东方阳也，阳者其精并于上，并于上则上盛而下虚，故其耳目聪明而手足不便也。西方阴也，阴者其精并于下，并于下则下盛而上虚，故其耳目不聪明而手足便也。故俱感于邪，其在上则右甚，在下则左甚，此天地阴阳所不能全也，故邪居之（《阴阳应象篇》）。头痛巅疾，下虚上实，过在足少阴巨阳，甚则入肾。徇蒙招尤，目冥耳聋，下实上虚，过在足少阳厥阴，甚则入肝，腹满胀，肢膈胁，下厥上冒，过在足太阴阳明。咳嗽上气，厥在胸中，过在手阳明太阴。心烦头痛，病在膈中，过在手巨阳少阴。（《五脏生成篇》）〔《灵》〕下虚则厥，下盛则热，上虚则眩，上盛则热。

　　〔垣〕：两寸脉实（谓之阳盛阴虚，下之则愈），两寸脉俱虚（谓之阴阳皆虚，补阴则阳竭，补阳则阴竭，宜调之以甘药），两寸脉不足，求之于地，地者脾胃也（当从阴引阳）。两寸脉短小。乃阳气不足，病在下也，谓之阴盛阳虚，取之下陵、三里，补泻无形，是谓导气同精，治在五乱中取法，乃不足病也。当取穴于腹募气海脐下一寸五分，甚者取三里、气冲，以毫针引之。两关脉俱实（上不至发汗，下不至利大便，宜芍药汤泻其土实），两关脉俱虚（脉沉细宜服理中汤，脉弦迟宜服建中汤，盛加黄、附子之类），两尺脉俱实（是阴盛阳虚，汗之则愈），两尺脉俱虚（宜服姜附汤补阳。问何阴虚而补阳？曰：阴本根于阳是也。仲景云：两尺脉俱虚者，不宜下，下之则为逆，逆者死），两尺脉或不见，或短小，病在天上，求之于五脏背俞，或血络经隧伏火（是天上有阴火，故阳不收藏也。又《难经》云：下部无脉，或两尺竭绝，乃为食塞，当吐）。

　　〔《素》〕来疾去徐，上实下虚，为厥疾。来徐去疾，上虚下实，为恶风也（《脉要精微论》）。补上治上制以缓，补下治下制以急。急则气味浓，缓则气味薄，适其至所，此之谓也。病所远而中道气味之者，食而过之，无越其制度也。是故平气之道，近而奇耦制小其服也，远而奇耦制大其服也。大则数少，小则数多，多则九之，少则二之。（《至真要论》。远近，言脏腑之位也）〔洁〕病在上为天，煎药宜武，宜清服，宜缓饮，制度宜炒酒（洗浸）。病在下为地，煎药宜文，宜浓服，宜急饮。

　　〔垣〕在上不厌频而少，在下不厌顿而多。少服则滋荣于上，多服则峻补于下。病在心上者，先食而后药。病在心下者，先药而后食。凡用黄芩、黄连、半夏、知母，病在头面及手皮肤者，须用酒一钟，借酒力以上升也。咽之下，脐之上，须酒洗之，在下生用，大凡生降熟升。凡诸药根在上者，中半以上者，气脉上行，以生苗者为根。中半以下者，气脉下行，以入土者为梢。病在中焦、上焦者用根，下焦者用梢，则根升而梢降也。去下部之疾者，其丸极大而光，治中焦之疾者次之，治上焦者极小。稠面糊取其迟化，直至下焦，稀面糊取其易化，水浸宿蒸饼为丸及滴水为丸者，又易化也。

　　〔罗〕东垣先生治消渴，以甘露饮子剂为粗散，时时以舌舐之，取膈上停留，此剂之缓也。治心烦欲吐，怔忪不安卧，以辰砂安神丸，如米大，津液下十余丸，此近而奇耦，制小其服也（心肺在上为近。剂小者，不令下行故也）。治臊臭，制泻肝汤，其说云：《难经》论心主五臭，入肝为臊臭，此其一也。用柴胡苦平微寒为君，佐以龙胆苦寒以泻心火，泽泻、车前子甘咸寒平淡渗肝之邪，所谓在下者引而竭之。多用水煮顿服之，此制之急也。以下焦阴虚制滋肾丸，以黄柏大苦寒为君，知母苦寒为佐使，桂甘辛大热为臣，用丸如鸡头实大，空心沸汤下百余丸，此远而奇耦，制大其服也。

　　〔《素》〕高者抑之，下者举之。（《至真要论》。王注云：高者抑之，制其胜也。下者举之，济其弱也）〔海〕热在至高之分，故用轻剂，从高抑之，治从缓也。若急服之，上热未除，中寒生矣（如治大头痛，用酒煨大黄及黄连、芩、甘草、黍粘子煎汤，细细呷之之类是也）。

　　〔《局方》〕

　　养正丹

　　（方见眩运门）（垣）

　　柴胡调经汤

　　一妇人经候黑血凝结成块，左厢有血瘕，水泻不止，谷有时化，有时不化。东垣云：经漏不止，是前阴之气血已下脱矣。水泻数年不愈，是后阴之气血下陷，亦已脱矣。是病患周身之气，常行秋冬之令，久沉久降，当大举大升，以助春夏。次用四物，随显证加减。（调经汤方见血崩）〔丹〕一妇人产后有物如衣裙，半在腹，半在席，医不能晓。先生曰：此子宫也。气血虚，随子而下不能入，即与黄、当归之剂，而加升麻举之，仍以外攻之法，而用五倍子作汤洗濯，皱其皮使缓敛，顷之子宫上。先生慰之曰：三年后可再生儿，无忧也。已而果然。

　　〔《灵》〕陷下则灸之（东垣云：陷者皮毛不任风寒，知阳下陷也。其脉虽数，中必得细，强而紧小，或沉涩覆其上，知其热火陷下也。虽脉八九至，甚数疾，而阴脉覆其上者，可灸。阴脉者细强紧小沉涩是也）。

　　〔《素》〕气反者，病在上取之下，病在下取之上，病在中傍取之。（《五常政大论》）〔丹〕：一男子病小便不通，医以痢药治之加剧。丹溪云：此积痰病也。积痰在肺，肺为上焦，而膀胱为下焦，上焦闭则下焦塞，譬如滴水之器，必上窍通，而后下窍之水出焉。乃以法大吐之，吐已，病如失。又治一老人泄痢，百方不应，膈闷食减，丹溪与吐剂，吐出胶痰升许，而痢止。（详见久痢。此上二法，亦下者举之之意。夫小便不通，气血壅塞于下焦也。泄泻日久，气血降沉于下焦也。今大吐之，则一身血气皆升浮而复于上焦，则下之壅塞者流通，降沉者升举，故皆痊也）病在上，取之下，如哕逆、喘满、上气者，灸脐下丹田、三里，引气下降，其病立痊之类是也。

　　〔王注〕：上盛不已，吐而脱之。下盛不已，下而夺之。

