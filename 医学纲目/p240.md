<!-- { "loadSidebar": true } -->
　　问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。正阳阳明者，胃家实是也。少阳阳明者，发汗、利小便，胃中燥、烦、实、大便难是也。阳明之为病，胃家实也。问曰：缘何得阳明病？答曰：太阳病，发汗若下若利小便者，此亡津液，胃中干燥，因转属阳明，不更衣，内实，大便难者，此名阳明病也。伤寒脉浮而缓，手足自温者，是为系在太阴。太阴者，身当发黄，若小便利，不能发黄，至七八日，大便硬者，为阳明病也。阳脉实，因发其汗，汗出多者，亦为太过，太过为阳绝于里，亡津液，大便因硬也。阳明病，若能食为中风，不能食为中寒。阳明病，但头眩不恶寒，故能食而咳，其人必咽痛，若不咳者，咽不痛也。阳明病，不能食，攻其热必哕，所以然者，胃中虚冷故也，以其人本虚，故攻其热必哕也。阳明病，脉迟，食难用饱，饱则微烦头眩，必小便难，此欲作谷疸，下之腹满如故。所以然者，脉迟故也。阳明病，欲解时，从申至戌上。伤寒呕多，虽有阳明症，不可攻也。阳明病，面合赤色，不可攻之，攻之必发热，色黄，小便不利也。阳明病，心下硬满者，不可攻之。攻之，利遂不止者死，利止者愈。

　　卷之三十一伤寒部阳明病

　　胃实不大便

　　伤寒不大便六七日，头痛有热者，与承气汤。其小便清者，知不在里，仍在表也，须当发汗，若头痛者必衄，宜桂枝汤。阳明病，脉浮无汗而喘者，发汗则愈，宜麻黄汤。阳明病，胁下硬满，大便不利而呕，舌上白胎者，可与小柴胡汤。若上焦得通，津液得下，胃气因和，身然汗出而解。

　　阳明中风，脉弦浮大，而短气，腹满，胁下及心痛，久按之气不通，鼻干，不得汗，嗜卧，一身及面目悉黄，小便难，有潮热，时时哕，耳前后肿，刺之小瘥，外不解。病过十日，脉续浮者，与小柴胡汤；脉但浮无余症者，与麻黄汤；若不小便，腹满加哕者，不治。

　　阳明中风，口苦咽干，腹满微喘，发热恶寒，脉浮而紧。若下之，则腹满小便难也。（许学士云：宜小柴胡汤。）阳明腹满，脉浮紧，口苦咽干而喘，若发热汗出，不恶寒反恶热，身重者，忌发汗，忌加烧针，忌下也。（论见自汗。）阳明病，脉浮而紧者，必潮热发作有时；但浮者，必盗汗出。

　　上胃家实不大便，虽三尺之童，亦知可下也。殊不知仲景之法，虽有胃实症，若表未解，及有半表者，亦先用桂枝、柴胡以解外，然后视虚实消息之也。

　　阳明病，自汗出，若发汗，小便自利者，此为津液内竭，虽硬不可攻之，当须自欲大便时，宜用蜜煎导而通之。若土瓜根及入猪胆汁皆可导之。

　　蜜煎导法

　　用蜜七合，入铜器中，微火熬，稍凝似饴状，搅之勿令焦，候可丸，以手捏作挺子，令头锐，大如指，长二寸许。乘热急作之，纳谷道中，用手急捺住，欲大便时乃去之。又，

　　猪胆汁方

　　用大猪胆一个，泻汁和醋少许，和匀灌入谷道中，如饭时顷，大便自去。

　　太阳病，寸缓、关浮、尺弱，其人发热汗出，复恶寒，不呕，但心下痞者，此以医下之也。如其不下者，病患不恶寒而渴者，此转属阳明也。小便数者，大便必硬，不更衣十日，无所苦也。渴欲饮水，少少与之，但以法救之。渴者，宜五苓散。阳明病，本自汗出，医更重发汗，病已瘥，尚微烦不了了者，此大便必硬故也。

　　以亡津液，胃中干燥，故令大便硬。当问其小便日几行，若本小便日三四行，今日再行，故知大便不久出。今为小便数少，以津液当还入胃中，故知不久必大便也。

　　阳明病，潮热，不大便六七日，恐有燥粪，欲知之法，少与小承气汤，转矢气者，有燥屎，可攻；若不转矢气者，无燥粪，不可攻。（方论见潮热。）阳明病，汗出，大便硬而谵语者，宜小承气汤。（方见谵语。）不大便腹满者，宜下之，若但绕脐痛者，则为燥屎，宜承气汤。若心下至小腹满痛者，则为结胸，宜陷胸汤。（方见腹痛。）阳明病不吐不下，心烦者，宜调胃承气汤。阳明病，发热汗出，此为热越，不能发黄也。但头汗出，身无汗，汗剂颈而还，小便不利，渴饮水浆者，此为瘀热在里，身必发黄，茵陈汤主之。小便不利，大便乍难乍易，有微热，喘冒不卧者，宜大承气汤。（论见不得卧。）阳明症，其人喜忘者，必有蓄血。所以然者，本有久瘀血，故令喜忘，屎虽硬，大便反易，其色必黑，宜抵当汤下之。（方见蓄血。）无尽里症，下后脉数不解，消谷易饱，六七日不大便者，有瘀血，宜抵当汤。伤寒六七日，目中不了了，睛不和，无表里证，大便难，身微热者，此为实也，急下之，宜大承气汤。趺阳脉浮而涩，浮则胃气强，涩则小便数，浮涩相搏，大便难，其脾为约，麻仁丸主之。

　　麻仁丸

　　（丹溪云：气实而表药也。）麻仁（一升）芍药浓朴（去皮，姜制）枳实（各四两）杏仁大黄（煨。各八两）上为末，蜜和丸，如桐子大，米饮下二三十丸，未知，益之，每日三服。

　　阳明口燥，但欲漱水不欲咽者，此必衄。（《活人》云：轻则犀角汤，重则抵当汤。）〔许学士〕有一士人家病二人，皆旬日矣，一则身热无汗，大便不通，小便如涩，神昏而睡，诊其脉长大而实，予用承气下之而愈。一则阳明自汗，大便不通，小便利，津液少，口干燥，其脉亦大而虚，作蜜煎三易之，下燥粪得溏利而解。其家曰：皆阳明不通，何以治之异？予曰：二症虽相似，然自汗小便利者，不可荡涤五脏，为无津液也。然则伤寒大症相似，两症稍有不同，宜仔细斟酌。正如格局看命，虽年月日时皆同，而贵贱穷通不相侔者，于一时之中有浅深，故知不可不谨。

　　阳明病发多反无汗，其身如虫行皮中状者，此久虚故也。阳明病，反无汗而小便利，三日呕而咳，手足厥者，必头痛，若不咳呕，手足不厥者，头不痛。（注云：小便利者，寒邪内攻；肢厥头痛，寒邪外攻也。）阳明胃实，脉浮无汗而喘，宜麻黄汤。（论见胃实有表条。）阳明病，无汗，小便利，心中懊者，身必发黄，宜茵陈蒿汤。

　　脉浮而数，能食，不大便者，此为实，名曰阳结也，期十七日当剧。脉沉而迟，不能食，身体重，大便硬，名曰阴结也，期十四日当剧。

　　少阴病，但欲寐，腹胀不大便者，承气汤主之。（论见但欲寐。）

　　卷之三十一伤寒部阳明病

　　胃实续法

　　〔《集》〕伤寒大便不通：期门（一云章门）照海〔海〕已寒丸治阴症服四逆，数日不大便，躁渴者。（方见躁条。）

　　卷之三十一伤寒部阳明病

　　自汗

　　〔成〕自汗者，谓不因发散而自然汗出也。

　　问曰：阳明外症云何？答曰：身热汗自出，不恶寒，反恶热也。问曰：病有得之一日，不发热而恶寒，何也？答曰：虽得之一日，恶寒将自罢，即自汗出而恶热也。问曰：恶寒何故自罢？答曰：阳明居中土，万物所归，无所复传，始虽恶寒，二日自止，此为阳明病也。伤寒转属阳明者，其人然微汗出也。

　　〔《本》〕太阳初得病时，发其汗，先出不彻，因转属阳明也。汗出身热不恶寒，便谵语者，宜承气汤。

　　（论见谵语。）阳明病发热汗多者，急下之，宜大承气汤。

　　〔许〕有人患伤寒，目痛，鼻干，不得卧，大便不通，尺寸脉俱大，已数日。一夕汗出，予谓速以大柴胡汤下之，医骇曰：阳明自汗，津液已涸，法当用蜜煎，何苦须用下药。予谓曰：子虽知蜜煎为稳当，还用大柴胡汤，此仲景不传之妙，公安能知之。予力争，竟投大柴胡汤二帖，愈。仲景论阳明之病，多汗者，急下之。

　　人多谓已是自汗，若又下之，岂不表里俱虚。又如论少阴云，少阴病一二日，口干燥者，急下之。人多谓病发于阴，得之日浅，但见干燥，若更下之，岂不阴气愈甚。举此二端，则其可疑者不可胜数，此仲景之书，世人罕能读也。予谓仲景称急下之者，亦犹急当救表急当救里之说。凡称急者有三变。谓才觉汗未至津液干燥，便速下之，则为径捷，免致用蜜煎也。若胸中识得了了，自无可疑，若未能了，误用之，反不若蜜煎之为稳也。

　　阳明脉浮而紧，咽燥口苦，腹满而喘，发热汗出，不恶寒反恶热，身重。若发汗，则心愦愦，反谵语。若加烧针，必怵惕，躁不得眠。若下，则胃中空虚，客气动膈，心中懊，舌上胎者，栀子豉汤主之。若渴欲饮水，口干舌燥者，白虎加人参汤主之。若脉浮发热，渴欲饮水，小便不利者，猪苓汤主之。（注云：脉浮发热口苦者，邪在表；脉紧自汗腹瞒不恶寒者，邪在里，此表里俱有邪宜和解。）阳明欲食，小便反不利，大便自调，其人骨节疼，翕翕如有热状，奄然发狂，然汗出而解，此水不胜谷气，与汗共并，脉紧则愈。

　　阳明病，若中寒不能食，小便不利，手足然汗出，此欲作痼瘕，必大便初硬后溏，所以然者，以胃中冷，水谷不别故也。

　　太阳病，发热汗出，不恶寒者，为柔。（论见。）太阳病，吐后汗出，不恶寒，发热，关上脉细数，曰小逆。

　　（论见发热。）汗出身热不恶寒，里症，前条阳明病是也。汗出身热恶风寒者，宜桂枝汤。（论见发热。）兼项强痛者，桂枝加葛根汤。（论见项强。）兼骨节烦疼，不得屈伸，小便不利者，甘草附子汤。（论见风湿身热条。）若发汗后遂漏不止，恶风者，桂枝附子汤。（论见后条。）若夏月中暑，自汗，身热恶寒，脉微弱，口渴足冷者，白虎加人参汤主之。（方论见中者。）伤寒汗出而渴者，五苓散主之。不渴者，茯苓甘草汤主之。

　　汗出心下痞满有二症：其痞按之濡软不痛而恶寒者，宜附子泻心汤；其痞按之硬，引胁痛，而身体不恶寒者，宜十枣汤。（方论见痞条。）太阳病发汗，遂漏不止，其人恶风，小便难，四肢急，难以屈伸者，桂枝加附子汤主之。

　　桂枝加附子汤

　　附子（制，一个）桂枝（去皮，二两）生姜（一两半）甘草（炙，一两）大枣（六枚）上咀，每服五钱，水煎温服。

