<!-- { "loadSidebar": true } -->
　　太阳发热，不恶寒而渴者，为温病。（论见温病。《活人》葳蕤汤主之。发热不恶寒者，以表解也，太阳病者，必头痛身疼表未解也，此表里两症皆兼见。）渴而下利属少阴，其病但兼欲寐，小便白者，四逆汤。兼咳呕不得眠，小便不白者，猪苓汤。兼自利纯青色水者，大承气汤。有热者，白头翁汤。（方论见下利。）消渴，气上冲心，心疼，饥不欲食，食则吐蛔，若下之则利不止，若欲饮水者，少少与之愈。（论见气上冲心。）太阳病发汗后，大汗出，胃中干，烦躁不得眠，欲得饮水者，少少与之，令胃气和则愈。若脉浮，小便不利，微热消渴者，五苓散主之。发汗已，脉浮数，烦渴者，五苓散主之。

　　阳明病，脉浮紧，口苦腹满，发热汗出不恶寒，若下后脉浮发热，渴欲饮水，小便不利者，猪苓汤主之。

　　五苓散方

　　猪苓（去皮，二两）泽泻（一两）白术（三两）茯苓（去皮，二两）桂枝（去皮，半两）上咀为散，每服三钱，白汤调下。（海藏云：五苓散当服而不服之，谷消水去形亡，必就阳明燥火，戊胃发黄，故有调胃承气症。不当服而服之，是为犯本，小便强利，津液重亡而成血症，轻则桃仁承气汤，重则抵当汤主之。）

　　猪苓汤方

　　猪苓（去皮）茯苓阿胶泽泻滑石（各半两）上咀，每服五钱，水煎温服，日三。

　　渴而头汗，小便不利，兼胁满，往来寒热者，柴胡桂枝干姜汤。兼发黄者，茵陈蒿汤。（论见头汗。）表不解，心下有水气，干呕发热，咳嗽而渴者，小青龙汤去半夏加栝蒌根汤。（论见咳。）夏月汗出，恶寒身热，足冷而渴者，为中暑，白虎加人参汤及酒黄连主之。（方见中暑。恶寒身热者，症似表也，足冷者不可表。）发热恶寒，腹满汗出，小便利而渴者，为肝乘脾，刺期门。（论见腹满。）表解不恶寒而渴者，宜白虎汤。（方论见前阳明。）渴而胁满，及往来寒热，其症未经汗者，小柴胡去半夏加人参栝蒌汤。若汗下后者，柴胡桂枝干姜汤。（详见胁痛并往来寒热。）渴而心下硬痛，日晡潮热，不大便者，为结胸，宜大陷胸汤。若但硬不痛者，为痞，与泻心汤。不解反渴，而小便不利者，宜五苓散。（详见结胸痞气二门。）病在阳明应汗之，反以冷水之灌之，其热益烦，肉上粟起，意欲饮水，反不渴者，服文蛤散。

　　若不瘥，与五苓汤。（论见结胸。）

　　文蛤散方

　　文蛤（一两。即海蛤粉也。河间、丹溪多用之，大能治痰）上一味，为散，沸汤调服方寸匕。

　　渴欲饮水，而不能饮者，丹田有热，胸中有寒。（论见湿痹。）中风发热，六七日不解而烦，有表里症，渴欲饮水，水入则吐者，名曰水逆，五苓散主之。

　　渴欲饮水，若太阳发汗后大汗出，烦躁不得眠者，及厥阴病气起冲心，心疼吐蛔者，少少与之愈。（论见前条及气上冲。）凡得时气病至五六日，而渴欲饮水，不能多，不当与之，何者？以腹中热尚少，不能消之，更与水作病也。至七八日，大渴欲饮水者，犹当根据症与之，与之常令不足，勿极意也，言能饮一斗，与五升。若饮而腹满，小便不利，若喘若哕，不可与之。忽然大汗出，是为自愈也。（《活人》云：凡病非大渴，不可饮水，若小渴咽干者，少少咽润之，令其胃中和乃佳。）凡得病反能饮水，此欲愈也。但闻病饮水自愈，小渴者亦强与之，饮因成其祸，不可复救。（《活人》云：强饮水致饮停心下满结喘者，当以五苓散或陷胸汤主之。）下痢脉弱，脉数而渴者自愈。（论见下利。）渴而发热，其脉不弦紧而浮弱者，汗出愈。（论见谵语。）阳明病，汗出多而渴者，不可与猪苓汤，以汗多胃中燥，与猪苓汤复利其小便故也。

　　上《活人》云：切戒太阳症无汗而渴者，不可与白虎汤；阳明症汗多而渴者，不可与猪苓汤。然太阳渴终不可与白虎耶？太阳症得汗后，脉洪大而渴者，方可与之也；阳明渴终不可与五苓散耶？阳明症小便不利，汗少脉浮而渴者，方可与之也。

　　卷之三十一伤寒部阳明病

　　渴续法

　　〔罗〕伤寒食少而渴者，当以和胃之药止之，不可用凉药止之，恐复损胃气，愈不能食也，白术、茯苓是也。

　　〔海〕秦二母病太阴病，三日不解，后呕逆恶心，而脉不浮。与之半硫丸，二三服不止，复与黄建中汤，脉中极紧，无表里病，胸中大热，发渴引饮，皆曰阳症。欲饮之水，予反与姜、附等药，紧脉反沉细，阳犹未生，以桂、附、姜、乌之类，酒丸，与百丸接之，二日中十余服，病患身热，烦躁不宁，欲作汗也。又以前丸接之，覆以浓衣，阳脉方出而作大汗。翌日大小便始通，下瘀血一盆，如猪肝然。用胃风汤加桂、附三服，血止，其寒甚如此，亦世之未见也。

　　少阴症，口燥舌干而渴，尺寸脉俱沉，沉迟则四逆汤，沉疾则大承气汤。少阴口燥舌干而渴，身表凉，脉沉细而虚者，泻心汤主之，此有形无形药也。

　　人参汤

　　治伤寒七八日，汗后心烦燥渴。

　　人参黄芩柴胡葛根（各一两）川栀甘草（炙。各半两）上为粗末，每服五钱，姜、枣煎，温服。

　　〔《活》〕阳毒倍常，燥盛大渴者，黑奴丸主之。（方见阳毒。）风温加渴甚者，宜栝蒌汤。（方见风温。）中暑伏热，累治不瘥，其人发渴不已，酒蒸黄连丸主之。（方见中暑。）〔《脉》〕热病在肾，令人渴，口干舌焦黄赤，昼夜欲饮水不止，腹大而胀，尚不厌饮，目无精光者，死不治。

　　卷之三十一伤寒部阳明病

　　呕

　　伤寒发热无汗，呕不能食，而反汗出然者，是转属阳明也。食谷欲呕者，属阳明也，吴茱萸汤主之。

　　得汤反剧者，属上焦也。腹痛欲呕吐者，黄连汤主之。（方论见腹痛。）呕而发热者，小柴胡汤主之。发热微恶寒，肢节烦疼，微呕，心下支结，外症未去者，柴胡加桂枝汤主之。

　　论见发热。太阳病发热恶寒，身体痛，呕逆，脉紧者，名曰伤寒，麻黄汤症。（论见发热。）太阳与阳明合病，不下利，但呕者，葛根加半夏汤主之。（《活人》云：头疼身热痛，肌热目疼鼻干，脉浮而长是也。）

　　葛根加半夏汤

　　葛根（二钱）麻黄生姜（各一钱半）甘草芍药桂枝（各一钱）半夏（二钱）大枣（二枚）上咀，以水一斗，先煎葛根、麻黄减二升，去白沫，纳诸药，煎服三升，温服一升，覆取微汗。

　　呕而往来寒热，胸胁苦满者，宜小柴胡。若兼下利者，乃太阳少阳合病，宜黄芩加半夏生姜汤。（论见往来寒热及下利。）太阳过经十余日，反二三下之，后四五日，柴胡症仍在者，先与小柴胡汤。呕不止，心下急，郁郁微烦者，为末解也，与大柴胡汤下之愈。太阳病过经十余日，心下温温欲吐，而心中痛，大便反溏，腹微满，郁郁微烦。先此时自极吐下者，与调胃承气汤。若不满者，不可与。但欲呕，胸中痛，微溏者，此非柴胡症，以呕故知极吐下也。

　　〔《本》〕渴而饮水呕者，柴胡不中与也。（论见胁痛。）先渴却呕者，为水停心下，此属饮家。（《活人》云：赤茯苓汤主之。）先呕却渴者，此为欲解候也。

　　（《金匮》云：呕思水者，少与之。）呕而下利，有寒热者，为阳，宜黄芩汤、大柴胡汤。无热者，为阴，宜猪苓汤、真武汤。（并见呕利门。）呕而脉弱，小便利，身热见厥者，难治，四逆汤主之。

　　呕而心烦，若汗吐下后者，栀子生姜豉汤。若未曾吐汗下后，兼咳而渴者，宜猪苓汤。（详见不得眠。）呕多虽有阳明胃实，不可攻之。（论见胃实。）呕家有痈脓者，不可治，脓尽自愈。服桂枝呕者，酒客病。（论见大法。）

　　卷之三十一伤寒部阳明病

　　干呕

　　干呕发热，兼自汗恶风鼻鸣者，桂枝汤。兼表不解，有水气而咳者，小青龙汤。（方见发热。）干呕胁痛，若表解身凉，短气汗出，不恶寒者，十枣汤。若兼往来寒热，脉沉紧者，小柴胡汤。（论见往来寒热。）干呕下利，若兼表不解，发热而咳者，小青龙汤去麻黄加芫花汤。（论见咳。）若表身凉，胁痛，短气汗出者，十枣汤。（论见胁痛。）若因下后，心下痞硬满，腹中雷鸣，日利数行者，甘草泻心汤。（论见痞。）若脉微厥逆者，宜白通汤。若用白通汤温后利不止，厥逆无脉者，白通加猪胆汁汤。（论见下利。）干呕厥逆，若脉微下利者，通脉四逆汤、白通加猪胆汁汤。（论见下利。）若脉弦迟不利者，四逆汤。（论见吐。）

　　卷之三十一伤寒部阳明病

　　干呕续法

　　〔仲〕渴而饮水呕者，柴胡不中与也。宜治膈间有水，赤茯苓汤主之。

　　赤茯苓汤

　　治伤寒呕哕，心下满，胸膈间有停水，头眩心悸。

　　赤茯苓（一两）半夏（姜制，半两）橘红芎（各半两）人参（一两）白术（半两）上咀，每服四钱，姜五片，水煎服。

　　伤寒瘥后呕者，有余热在胃脘也，竹叶石膏汤加生姜主之。

　　〔海〕

　　葛根汤

　　治伤寒干呕不止。

　　葛根人参（各一两）茯苓（半两）半夏（姜制，七钱半）白术（半两）黄（七钱半）麦门冬（去心甘草（炙。各一两）上咀，每服三钱，生姜三片，枣二枚，同煎服。

　　卷之三十一伤寒部少阳病

　　口苦咽干

　　少阳之为病，口苦咽干目眩也。（《活人》云：宜小柴胡汤。）少阳中风，两耳无所闻，目赤，胸中满而烦者，不可吐下，吐下则悸而惊。（误吐气虚者悸，误下血虚者惊。）伤寒脉弦细，头痛发热者，属少阳。少阳不可发汗，发汗则谵语，此属胃家，胃和则愈，胃不和则烦悸。

　　伤寒三日，少阳脉小者，欲已也。少阳欲解时，从寅至辰上。

　　阳明病，腹满，脉浮紧，口苦咽干而喘。若其人发热恶寒，误下之，则腹满，小便难。若其人发热不恶寒反恶热，误下之，则胃空虚，为懊；误下之，则谵语；误加烧针，则不得眠。（论见腹满。许学士云：宜小柴胡汤。）

　　卷之三十一伤寒部少阳病

　　眩

