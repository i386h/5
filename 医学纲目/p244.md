<!-- { "loadSidebar": true } -->
　　眩而口苦舌干者，属少阳。（论见口苦。）眩而心下硬，项强者，属太阳少阳并病，当刺大椎、肺俞。忌汗下。（论见项强。）眩而胃实，若能食不恶寒者，中风；若饱则头眩，小便难者，谷疸。皆属阳明。（论见胃实。）太阳发汗后，仍发热，心悸头眩，身振振欲擗地者，真武汤主之。（方论见战振。）动气在左，误汗则头眩，汗不止，筋惕肉。（方论见动气。《活人》云：宜小建中汤。）诸逆误汗而言乱目眩者死。（论见谵语。）头眩脉沉紧，发汗则动经，身为振振摇。（论见战振。）

　　卷之三十一伤寒部少阳病

　　往来寒热

　　〔《本》〕太阳病不解，转入少阳者，胁下硬满，干呕不能食，往来寒热，尚未吐下，脉沉紧者，与小柴胡汤。若已吐下发汗温针，谵语，柴胡症罢，此为坏病，知犯何逆，以法治之。伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，小柴胡主之。血虚气尽，腠理开，邪气因入，与正气相搏，结于胁下，正邪分争，往来寒热，休作有时，默默不欲饮食者，脏腑相连，其病必下，邪高病下，故使呕也，宜

　　小柴胡汤

　　柴胡（二两）黄芩人参甘草（各三钱）半夏（姜制，六钱）上咀，每服五钱，生姜五片，枣二枚，同煎温服，日三服。若胸中烦而不呕，去半夏、人参，加栝蒌实一枚。苦渴者，去半夏，加人参三钱，栝蒌根一两。若腹中痛者，去黄芩，加芍药三分。若胁下痞硬，去大枣，加牡蛎一两。心下悸，小便不利者，去黄芩，加茯苓一两。若不渴，外有微热者，去人参，加桂三分，温覆取微汗愈。若咳者，去人参、大枣、生姜，加五味子半两，干姜三分。

　　凡柴胡病下之不罢者，复与柴胡汤，必蒸蒸而振，却发热汗出而解。伤寒中风，有柴胡症，但见一症便是，不必悉具。

　　伤寒十余日，热结在里，复往来寒热者，宜大柴胡汤。（论见结胸。）

　　大柴胡汤

　　柴胡（二两）黄芩芍药（各半两）半夏（制，六钱）生姜（一两）枳实（半两）大黄（一两）上咀，每服五钱，加大枣三枚，水煎温服，以利为度，未利再服。

　　〔许〕有人病伤寒，心烦喜呕，往来寒热，医以小柴胡与之，不除。予曰：脉洪大而实，热结在里，小柴胡安能去之？仲景云：伤寒十余日，热结在里，复往来寒热者，与大柴胡汤，三服而病除。盖大黄荡涤蕴热，伤寒中要药。王叔和云：若不用大黄，恐不名柴胡，须酒洗生用有力。伤寒五六日，已发汗而复下之，胸腹满微结，小便不利，渴而不呕，但头汗出，往来寒热，心烦，此为未解也。

　　宜

　　柴胡桂枝干姜汤

　　柴胡（二两）桂枝干姜（各半两）栝蒌根黄芩（各一两）牡蛎甘草（炙。各半两）上咀，每服五钱，煎温服。微烦，再服，汗出愈。

　　病患脉微而涩者，此为医所病也，大发其汗，又数大下之，其人亡血，病当恶寒，后乃发热无休止时，夏月盛热，欲着复衣，冬月盛寒，欲裸其身。所以然者，阳微则恶寒，阴弱则发热，此医发其汗，令阳气微，又大下之，令阴气弱。五月之时，阳气在表，胃中虚冷，以阳气内微，不能胜冷，故欲着复衣。十一月之时，阳气在里，胃中烦热，以阴气内弱，不能胜热，故裸其身。又阴脉迟涩，故知血亡也。　上脉微因大发汗所致，故病当恶寒之时，虽盛夏亦欲着复衣；脉涩因大下所致，故病当恶寒后发热之时，虽盛冬亦欲裸其体；是皆亡血阳微阴弱，不能胜冷胜热，非是盛夏牵延至盛冬也。

　　卷之三十一伤寒部少阳病

　　胁满痛

　　胁满干呕，往来寒热者，属少阳。（方论见往来寒热。）伤寒四五日，身热恶风，颈项强，胁下满，手足温而渴者，小柴胡去半夏加人参、栝蒌根主之。得病六七日，脉沉浮弱，恶风寒，手足温，医二三下之，不能食而胁下满痛，面目及身黄，颈项强，小便难者，与柴胡汤必下重。

　　〔《本》〕渴而饮水欲呕者，柴胡不可与也，食谷者哕。（王注云：不欲饮水而呕者，属柴胡症，若因水而呕者，水停心下也。）胁满胃家实，或呕而舌上白胎者，或脉弦浮大，身黄，小便难，有热者，俱属阳明症，宜小柴胡汤。（方论见胃实。）胁满潮热，大便溏利者，小柴胡汤。（方论见潮热。）若因下微利而呕者，先以柴胡汤解外，后以柴胡加芒硝汤主之。（方论见潮热。）太阳病，十日已去，脉浮细而嗜卧者，外已解也。若胸满胁痛者，与小柴胡汤。脉浮者，与麻黄汤。太阳中风，下利呕逆，表解者，乃可攻之。其人汗出，发作有时，头痛，心下痞满硬，引胁下痛，干呕短气，汗出不恶寒者，此表解里未和也。宜

　　十枣汤

　　芫花（炒黑）甘遂大戟（各等分）上为细末，合和之，再入臼中杵二三百下，先以水一升，煮肥枣十枚，取五六合，去渣，纳药末，强人一钱，虚人半钱，单饮枣汤送下，平旦服。若下少病不除者，明日更服加五分，利后米粥自养。若合下不下，令人胀满遍身浮肿也。昔杜壬问孙兆曰：十枣汤毕竟治甚病？孙曰：治太阳中风，表解里未和。杜曰：何以知里未和？孙曰：头痛，心下痞满，胁下痛，干呕，汗出，此知里未和也。杜曰：公但言病症，而所以里未和之故，要紧总未言也。孙曰：某尝于此未决，愿听开谕。杜曰：里未和者，盖痰与燥气壅于中焦，故头疼干呕，短气汗出，是痰膈也，非十枣不治。但此汤不得轻用，恐损人于倏忽，用药者慎之。

　　妇人发热恶寒，经水适来，热除脉迟，身凉，胁满如结胸状，谵语者，刺期门。（论见谵语。）吐下汗后，脉微，心下痞，胁痛，气上冲咽，眩冒，脉动惕者，成痿。（论见痞。）下后脉弦者，必两胁拘急。（论见伤寒大法。）

　　卷之三十一伤寒部少阳病

　　胁痛续法

　　〔《集》〕伤寒胁痛：支沟、阳陵泉。

　　卷之三十一伤寒部少阳病

　　胸满

　　口苦咽干，又耳聋胸满者，属少阳，忌吐下，宜柴胡汤。（论见口苦。）太阳阳明合病，喘而胸满者，宜麻黄汤。（论见喘。）少阴病下利咽痛，胸满心烦者，宜猪肤汤。（方论见下利。）太阳病下之，脉促胸满者，桂枝去芍药汤。（方论见恶寒。）若脉促不结胸者，欲解也。（论见大法。）下后胸满，小便不利，若兼烦惊，谵语身重，不可转侧者，柴胡加龙骨牡蛎汤。（方论见惊。）若兼哕而舌胎者，为湿痹。（论见体痛湿痹。）汗下后烦热，胸中窒者，栀子豉汤主之。（论见烦。）病症发热恶寒，加桂枝或自汗，但头不痛，项不强，胸中痞硬，气上冲咽喉不得息者，瓜蒂散主之。

　　（论见气上冲。）

　　卷之三十一伤寒部少阳病

　　胸痛

　　胸胁痛，耳聋，尺寸脉俱弦者，少阳受病也。（论见大法。《活人》云：柴胡汤主之。）病胸中诸实，胸中郁郁而痛，不能食，欲使人按之，而反有涎唾，下利十余行，其脉反迟，寸口脉微滑，此可吐之，利则止。

　　吐下后，温温欲吐，胸中痛，大便溏，腹满而烦者，宜调胃承气汤。（论见呕。）

　　卷之三十一伤寒部少阳病

　　耳聋

　　胸胁痛，耳聋，尺寸脉俱弦者，少阳受病也。（论见大法。）口苦耳聋，胸满者，少阳中风。（论见口苦。）未持脉时，病患手必自冒胸，师因教试令咳而不咳，此必两耳聋无闻也。所以然者，以重发汗，虚故如此。

　　卷之三十一伤寒部少阳病

　　少阳病续法

　　〔海〕辨表里中三说假令少阳症，头痛，往来寒热，脉浮，此三症但有其一，即为表也。口失滋味，腹中不和，大小便或闭而不通，或泄而不调，但有其一，即为里也。如无上下表里症，余皆虚热也，是病在其中矣。

　　卷之三十一伤寒部少阳病

　　阳气毒盛变阳毒

　　阳毒之为病，面赤斑斑如锦纹，咽喉痛，唾脓血，五日可治，七日不可治。宜

　　升麻鳖甲汤

　　升麻（二两）当归蜀椒（炒，去汗）甘草（各一两）鳖甲（手指大一片）雄黄（研，半两）上六味，以水四升，煮取一升，顿服之，取汗愈。《肘后》、《千金方》阳毒升麻汤有桂，无鳖甲，阴毒用甘草汤，无雄黄。

　　卷之三十一伤寒部少阳病

　　阳毒续法

　　〔《活》〕

　　阳毒升麻汤

　　治伤寒一二日，便成阳毒，或服药吐下之后，变成阳毒。腰背痛，烦闷不安，面赤，狂言奔走，或见鬼，或下利，脉浮大数，面赤斑斑如锦纹，咽喉痛，下脓血，五日可治，七日不可治。

　　升麻犀角（镑）射干黄芩人参甘草（各等分）上咀，水煎服，食顷再服。温覆手足，出汗则解，不解重作。

　　阳毒栀子汤

　　治阳毒伤寒发热，百节疼痛。

　　升麻黄芩杏仁（各二钱）栀子赤芍（各一钱）石膏（二钱）知母大青（各一钱）甘草（五分）柴胡（一钱半）上咀，每服半两，姜五片，豉百粒，同煎。

　　大黄散

　　治阳毒伤寒未解，热在内，恍惚如狂。

　　大黄（一两半）桂心（三分）甘草（炙）芒硝木通大腹皮（各一两）桃仁（二十一枚）上咀，水煎服，以利为度。

　　〔海〕

　　葛根散

　　治阳毒身热如火，头痛躁渴，咽喉干痛。

　　葛根（七钱半）黄芩大黄（醋炒）甘草山栀朴硝（各半两）上咀，水煎服。

　　〔《活》〕

　　黑奴丸

　　治时行病六七日，未得汗，脉洪大或数，面赤目痛，身体大热，烦躁，狂言欲走，大渴甚。又五六日以上不解，热在胸中，口噤不能言，为坏伤寒，医所不治。或人精魄已竭，心下尚暖，拨开其口灌药，下咽即活。兼治阳毒及发斑。

　　麻黄（去节，泡，三两）大黄（二两）釜底煤（研）黄芩芒硝灶突墨（研）梁上尘小麦奴（各一两）上为末，炼蜜丸，如弹子大，新汲水研下一丸。渴者，与冷水尽饮之。须臾当寒，寒竟汗出，便瘥。

　　若无汗，再服一丸，须微利，效。小麦奴，即小麦未熟时，丛中不成麦捻之成黑勃是也。此药须是病患大渴，倍常躁盛者，乃可与之。若不渴者，服之反为祸耳。

　　脉洪大，内外结热，舌卷焦黑，鼻中如烟煤，宜以水渍布薄之。叠布数重，新水渍之，稍去水，搭于胸上，须臾蒸热，又渍冷如前薄之，仍换新水数十易。热甚者，置病患于水中，势才退则已，亦一良法也。

　　丹砂丸

　　治伤寒阴阳二毒相伏，危恶形症。

