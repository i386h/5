<!-- { "loadSidebar": true } -->
　　少阴病，下利脓血者，可刺。下利便脓血，若厥而发热，厥少热多者，病当愈也。（论见厥。）先厥后发热无汗者，利不止也。（论见前条。）下利脉数而渴者，令自愈。设不瘥者，必清脓血，以有热故也。下利寸脉反浮数，尺中自涩者，必清脓血。下利脉数不解，而下利不止者，必挟热而便脓血也。（论见蓄血。）下利谵语，若脉微，手足厥，但欲寐，小便难者，为阴，宜补剂和之。

　　若脉和，手足温，及不欲寐，小便利者，为阳，宜调胃承气汤。（论见谵语及前少阴下利欲寐条。）阳明少阳合病，必下利，其脉不负者顺也，负者失也，互相克贼，名为负也。脉滑而数者，有宿食也，当下之，宜大承气汤。下利脉迟而滑者，内实也，利未欲止，当下之，宜大承气汤。下利脉反滑，当有所去，下之乃愈，宜大承气汤。

　　下利脉微者，白通汤也。若微涩，呕而汗出，数更衣者，当温而灸之。（方论见少阴不利条。）下利脉大者，虚也，以其强下之故也。设脉浮革，故尔肠鸣者，属当归四逆汤主之。

　　热利下重者，白头翁汤主之。四肢逆而泄利下重，四逆散加薤白主之。（论见前厥利条。）下利身体疼痛，若但四肢沉重疼痛，小便不利者，前条真武汤症也；若四肢疼，厥逆恶寒者，四逆汤；若通身疼痛者，先以四逆汤温里，后用桂枝攻表也。（方论见前。）下利，三部脉皆平，按之心下硬者，急下之，宜大承气汤。下利后，心下痞硬者，此非结热，但胃虚，客气上逆，故使硬，甘草泻心汤主之。（论见痞。）下利咽喉痛，若兼胸满者，猪肤汤；兼厥逆者，通脉四逆汤。

　　若下利不止，厥逆，下部无力，咳唾脓血者，麻黄升麻汤。（方论并见前条。）下利十余行，胸中痛，寸口脉滑者，宜吐之，则利止。（论见胸满）伤寒服汤药，下利不止，心下痞硬。服泻心汤后，以他药下之，利不止，医以理中与之，利益甚。理中者，理中焦，此利在下焦，赤石脂禹余粮汤主之。复利不止者，宜利其小便。

　　赤石脂禹余粮汤

　　赤石脂禹余粮（各四两）上锉碎，每服五钱，水煎温服。不瘥，再服。

　　下后心下痞硬，腹中雷鸣，干呕而利者，甘草泻心汤。（方论见痞。）下后心下痞硬，表里不解而利者，桂枝人参汤。（方论见痞。）下利脉促，表不解，喘汗而利者，葛根黄芩黄连汤。（论见前下利有表条。）凡药下后，潮热胁满，呕而利者，先用小柴胡汤解外，后以柴胡加芒硝汤。（论见潮热。）凡药下后，谵语，脉调和，小便利，而下利不厥者，调胃承气汤。（论见谵语。）下后脉大浮革，肠鸣而利者，当归四逆汤。（论见前下利脉治条。）下后脉数不解者，必便脓血。（论见前便血条。）下后成阴症，厥逆，咽不利，唾脓而利者，麻黄升麻汤。（论见厥利条。）少阴病，脉紧，至七八日自下利，脉暴微，手足反温，脉紧反去者，为欲解也。虽烦，下利必自愈。伤寒脉浮缓，手足温，至七八日忽暴烦，下利日十余行者，必自止。（论见黄门。）发热而厥，七日下利者，为难治。伤寒六七日不利，便发热而利，其人汗出不止者死，有阴无阳故也。少阴病但欲卧，不烦，至五六日，忽自利，烦躁不得寐者死。（论见但欲寐。）下利，脉沉弦者，下重也；脉大者，为未止；脉微数者，为欲自止，虽发热不死。下利有微热而渴，脉弱，今自愈。下利脉数而渴者，自愈。设不瘥者，必清脓血。

　　（论见前。）下利脉数，有微热，汗出，今自愈。设复紧，为末解。伤寒下利日十余行，脉反沉者死。假令下利，寸口关上尺中悉不见脉，然尺中时一小见，脉再举头者，肾气也，若损脉来至，为难治。下利清谷，不可攻表，汗出必胀满。

　　卷之三十一伤寒部少阴病

　　下利续法

　　〔《活》〕寒毒入胃者，脐下必寒，腹满胀，大便黄白，或青黑，或下利清谷，宜四逆汤、理中汤、白通加附子汤、四逆加薤白散。挟热利者，脐下必热，大便赤黄色，及肠间津汁垢腻，宜黄芩汤、白头翁汤、三黄熟艾汤、薤白汤、赤石脂汤。

　　三黄熟艾汤

　　治伤寒四日而大下，热利时作，白通汤诸药多不得止，宜服此汤除热止利。

　　黄芩黄连黄柏熟艾（半鸡子大）上咀，水煎温服。

　　薤白汤

　　治伤寒下利如烂肉汁，赤带下，伏气腹痛诸热，悉主之。

　　豆豉（半合，绵裹）薤白（一握）山栀（七枚）上咀，用水二升半，先将栀子十沸，下薤白煎至二升，下豉，煎取一升二合，温服。

　　赤石脂丸

　　治伤寒热利。

　　赤石脂（一两）黄连当归（各二两）干姜（炮，一两）上为末，炼蜜丸，如桐子大。每服三十丸，米饮下，日三服。

　　湿毒瓦斯盛者，下利腹痛，大便如脓血，或如烂肉汁，宜桃花汤、地榆散、黄连阿胶散。

　　地榆散

　　治伤寒热毒不解，日晚即壮热腹痛，便利脓血。

　　地榆犀角屑黄连（炒）葛根（各一两）栀子仁（半两）黄芩（一两）上咀，每服四钱，水一盏，入薤白五寸同煎，温服。

　　〔海〕

　　阿胶汤

　　治伤寒热毒入胃，下利脓血。

　　黄连（炒，二两）山栀（半两）阿胶（炒）黄柏（各一两）上咀，每服四钱，水煎服。

　　〔云〕伤寒汗下后，大小便利者，腹中痛者，宜

　　燥肠丸

　　附子（炮，一枚）龙骨（半两）干姜（一两）吴茱萸粟壳诃黎皮（各半两）上为细末，酒糊丸，如桐子大。每服三十丸，温水下。利止勿服。

　　伤寒汗下后，裹急后重下利者，宜

　　七宣丸

　　大黄（一两）桃仁（去皮尖，三十枚）木香槟榔柴胡诃子皮甘草（各半两）上为细末，炼蜜丸，如桐子大。每服五十丸，温水下。

　　伤寒汗下后，气逆利不止者，寒也，宜

　　枳实芍药甘草汤

　　芍药甘草枳实（炒）干姜（炮。各半两）上咀，每服五钱，水煎服。

　　卷之三十一伤寒部厥阴病

　　气上冲心

　　厥阴之为病，消渴，气上冲心，心中疼热，饥不欲食，食则吐蛔。厥阴病，渴欲饮水者，少少与之，愈。厥阴中风，脉微浮，为欲愈；不浮，为未愈。厥阴病，欲解时，从丑至卯上。

　　病如桂枝症，头不痛，项不强，寸脉微浮，胸中痞硬，气上冲咽喉不得息者，此为胸有寒也，当吐之，宜

　　瓜蒂散

　　瓜蒂（炒黄）赤小豆（各一分）上研为细末，取一钱，用豉一合，汤七合，先渍之，须臾煎稀糜，去渣，取汁相和，温顿服。不吐，少少加，得快吐乃止。诸亡血虚家，不可与服。

　　〔《活》〕瓜蒂散，每服一钱匕，药下便卧。欲吐且忍之。良久不吐，取三钱匕，汤二合和服。

　　以手指探之便吐。不吐，复稍增之，以吐为度。若吐少病不除，明日如前法再吐之，不可令人虚也。

　　如药力过时不吐，饮热汤一升，以助药力。吐讫，便可食，无更服。若服药过多者，饮水解之。奔豚气上冲胸，腹痛，往来寒热，奔豚汤主之。（方见积块肾积气条。）阴阳易，少腹里急，引阴中拘挛，热上冲胸，头重不欲举，眼中生花者，宜烧散。（论见阴阳易。）气上冲胸，口噤不得语，欲作刚者，宜葛根汤。（论见。）烧针令其汗，针处被寒，核起而赤者，必发奔豚，气从少腹上冲心者，灸其核各一壮，与

　　桂枝加桂汤

　　桂枝（二两半）芍药生姜（各一两半）甘草（一两）大枣（六枚）上咀，每服五钱，水煎温服。（桂枝加桂以能泄奔豚气也。）动气发汗，则气上冲，正在心端。（论见动气。）太阳下后，其气上冲者，可与桂枝汤，方用前法，若不上冲者，不可与之。

　　伤寒吐下后，心下逆满，气上冲胸，头眩，脉沉紧，若发汗则动经，身为振摇者，茯苓白术甘草汤。

　　（论见战振。方见振摇。）伤寒吐下后，发汗虚烦，脉甚微，八九日心下痞硬，胁下痛，气上冲咽喉，眩冒，经脉动惕者，久而成痿。

　　卷之三十一伤寒部厥阴病

　　气上冲心续法

　　〔《活》〕

　　李根汤

　　治气上冲，正在心端。

　　半夏当归芍药生姜茯苓桂枝黄芩甘草甘李根白皮（各等分）上咀，每服五钱，水煎温服。

　　卷之三十一伤寒部厥阴病

　　饥不饮食

　　饥不欲食，食则吐蛔者，厥阴病。（论见气上冲心。）手足厥冷，脉乍紧，心烦，饥不能食者，邪在胸中，宜瓜蒂散吐之。（论见厥。）太阳病吐，发汗出，发热不恶寒，关脉细数，腹中饥，口不能食，朝暮吐者，此为小逆。（论见发热。）阳明病，下后心下懊，饥不欲食，但头汗出者，宜栀子豉汤。（论见烦。）

　　卷之三十一伤寒部厥阴病

　　吐蛔虫

　　气上冲，心疼，饥不欲食，吐蛔者，厥阴病。（论见气上冲。）静而复烦，须臾复止，得食而呕，又烦，吐蛔虫者，为蛔厥，宜乌梅丸。（方论见厥。）病患有寒，复发汗，胃中冷，必吐蛔。（《活人》云：先服理中丸，次服乌梅丸。）

　　卷之三十一伤寒部厥阴病

　　厥

　　两感于寒者，三日少阳与厥阴俱病，则耳聋囊缩而厥。（论见太阴。注云：耳聋者，少阳病；囊缩而厥者，厥阴病。）伤寒一二日至四五日而厥者，必发热。前热者后必厥，厥深者热亦深，厥微者热亦微。厥应下之，而反发汗者，必口伤烂赤。成无己云：若始得之，手足便厥而不温者，是阴经受邪，阳气不足，可用四逆汤温之。若手足自热而至温，从四逆而至厥者，传经之邪也，四逆散主之。必须识此，勿令误也。（四逆汤方见下利。四逆散方见欲寐。）又当外症别之。予尝治一中年妇人，恶热身热而渴，脉数细弱，先厥后热，用温药反剧，后以四逆散兼参、术各半服之，厥愈，脉出洪大而痊。

　　手足厥寒，脉细欲绝者，宜

　　当归四逆汤

　　甘草通草（各六钱）当归桂枝细辛芍药（各一两）上咀，每服五钱，入枣子一枚，同煎温服。

　　若其人内有久寒者，宜当归四逆加茱萸生姜汤主之。于原方内加吴茱萸二两，生姜二两半。呕而脉弱，小便复利，身有微热见厥者难治，四逆汤主之。

　　伤寒脉滑而厥者，里有热也，白虎汤主之。

　　伤寒脉促，手足厥逆者，可灸之。（《脉经》云：可灸，少阴厥阴主逆。）伤寒六七日，脉微，手足厥冷，烦躁，灸厥阴，灸而不止者死。

