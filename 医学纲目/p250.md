<!-- { "loadSidebar": true } -->
　　病患手足厥冷，脉乍紧者，邪结在胸中，心中满而烦，饥不能食者，病在胸中，当吐之，宜瓜蒂散。（“脉紧”一作“脉结”者，有理。）脉来数，时一止复来曰促；脉来缓，时一止复来曰结。结促二脉者，脉为邪碍而歇止也，灸之吐之，所以逐去其邪也。

　　少阴病，身痛，手足寒，脉沉者，宜附子汤。（论见欲寐。）伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表复有里也。脉沉，亦在里也。汗出为阳微，假令纯阴结，不得复有外症，悉入在里，此为半在里半在表也。脉虽沉紧，不为少阴病，所以然者，阴不得有汗，今头汗出，故知非少阴也，可与小柴胡汤，设不了了者，得屎而解。

　　〔《本》〕有人患伤寒五六日，头汗自出，自颈以下无汗，手足冷，心下痞闷，大便秘结，或者见四肢冷，又汗出满闷，以为阴症。予诊其脉沉而紧。予曰：此症诚可疑，然大便结，非虚结也，安得为阴？脉虽沉而紧，为少阴症多是自利，未有秘结者。此症半在里半在表，投以小柴胡汤得愈。仲景称伤寒五六日头汗出云云至得屎而解，正此之谓也。有人难曰：脉阴阳俱紧，反汗出者，亡阳也。此属少阴不得有汗，何也？今头汗出者，故知非少阴。何以头汗出便知非少阴症？予曰：此一段正是仲景议议处，谓四肢冷，脉沉紧，腹满，全似少阴，然大便硬，头汗出，不得为少阴。盖头者，三阳同聚，若三阴，止胸而还，有头汗出，自是阳虚，故曰汗出为阳微，是阴不得有汗也。若少阴头有汗，则死矣。故仲景《平脉法》云：心者，火也，明少阴则无头汗者可治，有汗者死。心为手少阴，肾为足少阴，相与为上下，惟以意逆志者，斯可得之。

　　伤寒厥而心下悸者，宜先治水，当服茯苓甘草汤，却治其厥。不尔，水渍入胃，必作利也。

　　茯苓甘草汤

　　茯苓桂枝（各二钱）生姜（三钱）甘草（炙，一钱）上咀，水煎温服。

　　少阴病，四逆或悸者，四逆散加桂枝主之。（方论见欲寐。）伤寒脉浮，自汗出，小便数，心烦，微恶寒，脚挛急，反与桂枝汤欲攻其表，此误也，得之便厥，咽中干，烦躁吐逆者，作甘草干姜汤与之，以复其阳。

　　若厥愈足温者，更作芍药甘草汤与之，其脚即伸。若胃气不和谵语者，少与调胃承气汤。若重发汗，复加烧针者，四逆汤主之。

　　甘草干姜汤

　　甘草（四两）干姜（二两）上咀，每服五钱，水煎温服。

　　芍药甘草汤

　　白芍药甘草（各二两）上咀，每服五钱，水煎温服。

　　调胃承气汤（方见发热。）四逆汤（方见下利。）问曰：症象阳旦，按法治之而增剧，厥逆，咽中干，两胫拘急而谵语。师曰：言夜半手足当温，两脚当伸，后如师言。何以知此？答曰：尺寸浮而大，浮则为风，大则为虚，风则生微热，虚则两胫挛急。症象桂枝，因加附子参其间，增桂令汗出，附子温经回阳故也。厥逆，咽中干，烦躁，阳明内结，谵语烦乱，更饮甘草干姜汤。夜半阳气还，两足当热，胫尚微拘急，重与芍药甘草汤，乃胫伸。以承气汤微溏，则止其谵语，故知病可愈。少阴病，食入则吐，复不能吐，手足寒，脉弦迟者，宜吐之。（论见吐。）下利而厥，下重者，四逆加薤白。脉微者，通脉四逆汤、白通汤。温后无脉者，白通加猪胆汁汤。汗后拘急者，四逆汤。下后咽不利者，麻黄升麻汤。（方论见下利。）吐利，发热恶寒，汗出而厥者，属霍乱，宜四逆汤。吐利，烦躁欲死而厥者，属少阴，宜吴茱萸汤。吐利止，脉微欲绝而厥者，通脉四逆加猪胆汁汤。（方论见吐利。）中暑口干而渴，治法见中暑门。

　　伤寒脉微而厥，至七八日，肤冷，其人躁无暂安时者，此为脏厥，非为蛔厥也。蛔厥者，其人当吐蛔，令病者静而复时烦，此为脏寒，蛔上入膈故烦，须臾复止，得食而呕，又烦者，蛔闻食臭出，其人当自吐蛔。

　　蛔厥者，宜

　　乌梅丸

　　主之。

　　乌梅（七十五个）细辛附子（炮，去皮）人参黄柏桂枝（各一两）干姜（二两）黄连（四两）蜀椒（炒，去汗，一两）当归上十味，共为细末，以苦酒渍乌梅一宿，去核，蒸熟，杵成泥，和药令相得，纳臼中，加炼蜜，杵三千下，丸如桐子大。食前服十丸，日三服，稍加至二十丸。忌生冷滑物等。

　　凡厥者，阴阳气不相顺接，便为厥，厥者手足逆冷是也。

　　伤寒厥四日，热反三日，复厥五日，其病为进，寒多热少，阳气退故为进也。伤寒发热四日，厥反三日，厥少热多，其病当自愈，四日至七日热不除者，其后必便脓也。伤寒始发热六日，厥反九日而利，凡厥利者，当不能食，今反能食，恐为除中。食以索饼，不发热者，知胃气尚在，必愈。恐胃热来而复去也，后三日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有余，必发痈脓也。伤寒病厥五日，热亦五日，设六日当复厥，不厥者自愈。厥终不过五日，以热五日，故知自愈。伤寒热少厥微，指头寒，默默不欲食，烦躁数日，小便利，色白者，此热除也，欲得食，其病为愈。苦厥而呕，胸膈烦满者，其后必便血。少腹满痛而厥，为冷结关元。（论见少腹痛。）少阴四逆，恶寒身蜷，无脉，不烦而躁，死。（论见欲寐。）少阴病，但厥无汗，而强发之，必动其血。（论见欲寐。）诸四逆厥者，不可汗之，诸虚家亦然。伤寒五六日，不结胸，腹濡，脉虚复厥者，不可下，此为亡血，下之者死。

　　上厥逆皆忌下，惟前条先热者必厥，厥应下之，而反发汗者，一法，宜下，忌汗之。

　　卷之三十一伤寒部厥阴病

　　厥续法

　　〔《活》〕冷厥者，初得病日，便四肢逆冷，脉沉微而不数，足多挛，卧时恶寒，或自引衣盖覆，不饮水，或下利清谷，或清便自调，或小便数，外症多惺惺而静，脉虽沉实，按之迟而弱者，知其为冷厥也，四逆汤、理中汤、通脉四逆汤、当归四逆汤、当归四逆加茱萸生姜汤、白通加猪胆汁汤随症用之。

　　热厥者，国中病，必身热头痛，外别有阳症，二三日至四五日方发厥。兼热厥者，厥至半日，却身热，盖热气深，方能发厥，须在二三日后也。若微厥却发热者，热深故也。其脉虽伏，按之而滑者，为里热，其人或畏热，或饮水，或扬手掷足，烦躁不得眠，大便秘，小便赤，外症多昏愦者，知其热厥也，白虎、承气汤随症用之。

　　又有下症悉具，而见四逆者，是失下后血气不通，四肢便厥，医人不识，却疑阴厥，复进热药，祸如反掌。

　　大抵热厥须脉沉伏而滑，头上有汗，其手虽冷，时复指爪温，须便承气汤下之，不可拘忌也。

　　〔海〕厥阴症，四肢厥冷，爪甲青，脉沉疾，按之有力者，为阳，则当下，宜大承气汤。如脉沉迟，按之无力者，为阴，则当温，宜四逆汤，更须速灸之。

　　〔罗〕省掾曹德裕男妇，二月初，病伤寒八九日，请予治之。脉得沉细而微，四肢逆冷，自利腹痛，目不欲开，两手常抱腋下，昏昏嗜卧，口舌干燥。乃曰：前医留白虎加人参汤可服否？予曰：白虎虽云治口燥舌干，若只此一句，亦未然。今此症不可服白虎者有三：伤寒症云，立夏以前，立秋以下，不可妄用，一也；太阳症无汗而渴者，不可用，二也；况病患阴症悉具，其时春气尚寒，三也。仲景云：下利清谷，急当救里，宜四逆汤五两，人参一两，生姜十余片，连须葱白九茎，水五大盏，同煎至三盏，去渣，分三服。一日服之，至夜则止，手足温，翌日大汗而解。继之以理中汤数服而愈。孙真人习业论云：凡欲为太医，必须精读《甲乙》、《素问》、《黄帝针经》、《明堂流注》、十二经络、三候九部、本草药性，仲景、叔和，并须精熟，如此方为太医。不尔，犹无目夜游，动致颠殒，执此用药者，再思可矣。

　　阳症治验真定府赵吉夫年三十三，至元五月间，因劳役饮食失节，伤损脾胃，时发烦躁而渴，又食冷物过度，遂病身体困倦，头痛，四肢逆冷，呕吐而心下痞。医人不察，见其四肢逆冷，呕吐而心下痞，乃用桂枝末三钱匕，热酒调下，仍以绵衣覆之，作阴毒伤寒治之，须臾汗大出。汗后即加口干舌涩，眼白时红，项强硬，肢体不柔和，小便淋赤，大便秘涩，循衣摸床，如发狂状。问之则言语错乱，视其舌则赤而欲裂，朝轻暮剧，凡七八日。家人辈悉谓危殆，不望生全，邻人吉仲完举予治之。诊其脉七八至，知其热症明矣。遂用大承气汤苦辛大寒之剂一两，作一服服之，利下三行，折其胜势，翌日以黄连解毒汤大苦寒之剂二两，徐徐服之，以去其热，三日后病十分中减五六，更与白虎加人参汤约半斤服之，泻热补气，前症皆退。戒以慎起居，节饮食，月余渐得平复。《内经》曰：凡用药者无失天时，无逆气宜，无冀其胜，无赞其复，是谓至治。又云：必先岁气，无伐天和。当暑气方盛之时，圣人以寒凉急救肾水之原，补肺金之不足，虽有客寒伤人，仲景云：用麻黄汤内加黄芩、知母、石膏之类，恐发黄发斑。又用桂枝汤之戒，况医以桂末热酒调服，所谓差之毫厘，谬以千里，逆仲景之治法。经云：不伐天和，不赞其复，不翼其胜，不失气宜。不然，则故疾未已，新病复起矣。

