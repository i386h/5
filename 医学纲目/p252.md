<!-- { "loadSidebar": true } -->
　　火焰散

　　治伤寒恶候。

　　舶上硫黄黑附子（去皮，生用）新腊茶（为细末，各一两）上为细末，先用好酒一升，调药摊入新碗中，于火上荡干，合在瓦上，每一碗下烧熟艾一拳大，以瓦起，无令着火，直至姻尽候冷，即括取研入瓷盒内盛，每服二钱，酒一盏，共煎七分，有火焰起，勿讶。伤寒阴毒者，四肢冷，脉沉细，或吐泻，五心烦躁，胸中结硬，或转早，伏阴在内，汤水不得下，或无脉，先吃一服，如吐，却更进一服。服后心中热，其病已瘥。下至脏腑中，表未解者，浑身壮热，脉气洪大，便宜用发表药。或表解者，更不发热，便得眠睡，浑身有汗，若少有痞结，脉实，方可用下膈行脏腑药，渐用调和元气，补治脾胃汤散。服此药三服不应者，不可治也。

　　〔《本》〕阴毒沉困之候，与前后渐染之候皆同，而更加沉重，六脉附骨，取之方有，按之即无，一息八至以上，或不可数。至此则药饵难为功矣，但于脐下灼火艾如枣大，三百壮以来，手足不和暖者，不可治也。倘复和暖，以前硫黄及热药助之。若阴气散，阳气来，则渐减热药而和治之，以取瘥也。

　　〔《活》〕治阴虚阳脱，体冷无脉，气息欲绝，不省人事，及伤寒阴厥，百方不效者。用葱以索缠如臂大，切去根及叶，惟存白长二寸许，如大饼样，先以火协一面，令通热，勿令着火，乃以热面熨病患脐上连脐下，又以熨斗满贮火熨之，令葱饼中热气郁入肌肉中，须更作三四饼，一饼坏不可熨，又易一饼，良久病患当苏，手足温，有汗即瘥，更服四逆汤以温其内。

　　〔海〕治阴症诸药不效，并汤水不下，身冷脉绝，气息短，不知人。用葱白熨法，莫若用酽醋拌麸皮炒熟，注布袋中，蒸熨，比上法尤速。

　　代灸涂脐膏

　　附子马蔺子蛇床子吴茱萸肉桂（各等分）上为细末，可用白面一匙，药末一匙，生姜自然汁煨成膏，摊纸上，圆三寸许，贴脐下关元、气海，自晚至晓，其火力可代灸百壮。腰痛亦可贴之。一法，用丁香、荜茇、干姜、牡蛎烧灰，放手心中，以唾津调如泥，以手掩其阴，至暖汗出为度。

　　阴毒伤寒，四肢逆冷者，用吴茱萸不拘多少，为细末，温酒和匀，生绢袋盛之，热熨脚心，令通畅愈。若以汤煎温药渫洗，以接四肢亦可。

　　《本》治阴中伏阳，

　　破阴丹

　　硫黄水银（各一两）陈皮青皮（各半两）上将硫黄先入铫子内熔开，次下水银，用铁杖子打匀，令无星，倾入黑茶盏内，细研，入二味，用面糊丸，如桐子大，每服三十丸。如烦躁，冷盐汤下。阴症，艾汤下。良效。

　　有人初得病，四肢逆冷，脐下筑痛，身疼如被杖，盖阴症也，急服金液、破阴、来复等丹，其脉遂沉而滑。

　　沉者阴也，滑者阳也，病虽阴症而见阳脉，有可生之理，仲景所谓阴病见阳脉者生。仍灸气海、丹田百壮，手足温温，阳回得汗而解。或问滑沉之状，如何便有生理？予曰：仲景云：翕奄沉，名曰滑，何谓也？沉为纯阴，翕为正阳，阴阳和合，故名曰滑。古人论脉滑，虽曰往来前却，流利旋转，替替然与数相似，仲景三语而足也。

　　此三字极难晓。翕，合也，言张而复合也，故曰翕为正阳；沉，言忽降而下也，故曰沉为正阴，方翕而合，俄降而沉；奄，为忽忽间。仲景论滑脉可谓谛当矣。其言皆有法，故读者难晓，宜细思之。

　　卷之三十二伤寒部

　　合病并病汗下吐后等病

　　太阳与阳明合病，必自下利，葛根汤主之。不下利但呕者，葛根加半夏汤主之。

　　太阳与少阳合病，自下利者，与黄芩汤。若呕者，黄芩加半夏生姜汤主之。

　　阳明与少阳合病，必下利，脉滑而数者，有宿食也，当下之，宜大承气汤。（论见下利。）二阳并病，太阳出汗不彻，因转属阳明，自汗不恶寒，太阳症不罢，面赤躁烦短气者，更发汗则愈。

　　二阳并病，太阳症罢，潮热谵语者，下之则愈。（论见谵语。）太阳与少阳并病，项强眩冒，心下硬如结胸者，刺胸肝。（论见项强。）

　　卷之三十二伤寒部合病并病汗下吐后等病

　　喘

　　太阳与阳明合病，喘而胸满者，不可下，麻黄汤主之。

　　〔许〕有人病伤寒，脉浮而长，喘而胸满，身热头痛，腰脊强，鼻干不得卧。予曰：太阳阳明合病。

　　仲景云：中有三证，下利，葛根汤；不下利呕逆者，加半夏；喘而胸满者，麻黄汤也。治以麻黄汤得解。

　　太阳病，头疼发热，身疼恶风，无汗而喘者，麻黄汤。（论见发热。）阳明病，脉浮无汗而喘者，麻黄汤。（论见不大便。）喘家有汗，桂枝汤加浓朴杏仁佳。

　　桂枝加浓朴杏仁汤

　　桂枝（去皮）芍药（各一两）甘草（炙）浓朴（各六钱）杏仁（去皮尖，二十一个）上咀，每服五钱，水一盏半，生姜五片，肥枣三枚，劈破同煎至八分，温服，覆取微汗。

　　表不解，干呕发热咳喘者，小青龙去麻黄加杏仁汤。（论见咳。）阳明病，潮热汗出，不恶寒，短气腹满而喘者，大承气汤。（论见不大便。注云：在里而喘者腹满，在表而喘者腹不满。）小便不利，大便乍难乍易，微热喘冒不能卧者，大承气汤。脉沉喘满，反发汗，大便难者，里实。（论见谵语。）发汗后不可更行桂枝汤，汗出而喘，无大热者，可与

　　麻黄杏仁甘草石膏汤

　　麻黄（四两）杏仁（五十个）甘草（二两）石膏（半斤）上四味，以水七升，先煮麻黄减二升，去上沫，纳诸药，煮取二升，去渣，温服一升。

　　发汗后，饮水多，必喘，以水灌之，亦喘。汗后脉沉，喘满，大便难，谵语者，里实。（论见谵语。）下后不可更行桂枝汤，若汗出而喘，无大热者，可与麻黄杏仁甘草石膏汤。下后利不止，脉促而喘汗者，葛根黄芩黄连汤。（论见下利。）太阳病下之微喘者，表未解故也，桂枝加浓朴杏仁汤主之。

　　〔许〕有武臣为寇执，置舟中板下，数日得脱，乘饥恣食，良久，解衣扪虱，次日遂伤寒自汗，而膈不利。一医作伤食而下之，一医作解衣中邪而汗之，杂治数日，渐觉昏困，上喘息高。予诊之曰：太阳下之，表未解，微喘者，桂枝加浓朴杏仁汤，此仲景之法也。命令医者急治药，一啜喘定，再啜汗出，至晚身凉，脉已和矣。医曰：某平生不曾用仲景方，不知其神捷如此。

　　伤寒吐下后，不大便，潮热，若剧则不识人，循衣摸床，微喘直视，脉弦者生，涩者死。（论见循衣摸床。）湿家下后，额汗微喘，大小便利者死。（论见体痛。）少阴病息高者死。（详见厥利，论见欲寐。）厥冷无脉，灸之不还，反微喘者死。（详见厥利。）直视谵语，喘满者死。（论见谵语。）脉浮洪，汗出如油，发润，喘不休者，为命绝。（论见大法。）

　　卷之三十二伤寒部合病并病汗下吐后等病

　　喘续法

　　〔《活》〕阴证喘促者，返阴丹主之。四肢逆冷喘促，入口便佳。（方见阴毒。）病患小渴，与水剧饮之，致停饮，心下满结者，喘死甚众，当以五苓散或陷胸丸主之。（方见渴及结胸。）

　　卷之三十二伤寒部合病并病汗下吐后等病

　　身重

　　三阳合病，腹满身重，难以转侧，口不仁而面垢，谵语遗尿。发汗则谵语，下之则额上出汗，手足逆冷。

　　若自汗出者，白虎汤主之。

　　风温为病，脉浮汗出，身重多眠，鼻息鼾。（论见风温。宜《活人》葳蕤汤。）阳明病，脉浮紧，口苦咽燥，腹满而喘，发热汗出，不恶寒，身重，忌汗，忌烧针，忌下。（论见自汗。

　　注云：此证宜和解之。）阳明病，汗出不恶寒，身重短气，腹满而喘，有潮热者，宜大承气汤。（论见不大便。）风水脉浮身重，汗出恶风者，宜

　　防己黄汤

　　防已（一两）甘草（半两）白术（七钱半）黄（去芦，一两一钱）上咀，每服五钱，生姜四片，大枣一枚，水盏半，煎八分，温服。良久再服。服后当如虫行皮中，从腰下如冰，后坐被上，又以一被绕腰以下，温令微汗，瘥。喘者，加麻黄半两。胃中不和者，加芍药三分。气上冲者，加桂三分。下有沉寒者，加细辛三分。

　　中暑病发热恶寒，身重痛，汗出足冷，脉虚而渴者，忌汗下针。（宜瓜蒂散、白虎汤。论见中暑。）伤寒脉浮缓，身不疼，但重，无少阴但欲寐、吐利证者，宜大青龙汤。下后身重心悸者，不可发汗，当自汗者乃解。（论见悸。）阴阳易为病，身重少气，少腹急引，阴中拘挛，上冲胸，眼花者，烧汤。（论见阴阳易。）少阴病腹痛，小便不利，四肢沉重，疼痛下利者，真武汤。（论见身重。）

　　卷之三十二伤寒部合病并病汗下吐后等病

　　难转侧

　　三阳合病，腹满身重，难转侧，汗出者，白虎汤。（论见身重。）下后胸满烦惊，小便不利，谵语身重，不可转侧者，柴胡牡蛎汤。（论见惊。）风湿相搏，身体烦疼，不能自转侧，不呕不渴，脉浮虚而涩者，桂枝附子汤。（论见身疼。）

　　卷之三十二伤寒部合病并病汗下吐后等病

　　遗尿

　　三阳合病，腹满身重，难转侧，谵语遗尿，汗出者，白虎汤。（论见身重。）风温病，脉浮汗出者，身重多眠，若下之，则小便不利，直视失溲。（论见风温。）寸口脉微而涩，微者卫气不行，涩者荣气不逮。荣卫不能相将，三焦无所仰，身体痹不仁。荣气不足则烦疼，口难言；卫气虚则恶寒数欠，三焦不归其部。上焦不归者，噫而吞酢；中焦不归者，不能消谷引食；下焦不归者，则遗溲。

　　咳而小便利，若失小便者，不可发汗，汗出则四肢厥冷。太阳病，火熨其背，大汗出，谵语十余日，振栗下利，欲小便不得，反呕而失溲者，此为欲解也。（论见谵语。）遗溲狂言，目反直视者，此为肾绝。（论见大法。）

　　卷之三十二伤寒部合病并病汗下吐后等病

　　盗汗

　　三阳合病，脉浮大见关上，但欲眠睡，目合则汗。阳明病，脉但浮者，必盗汗出。（论见胃实。成无己云：阳明病当作里实而脉浮者，云必盗汗是犹有表邪故也。）太阳病，脉浮而动数，头痛发热，微盗汗出，而反恶寒者，表未解也。（论见结胸。）〔成〕伤寒盗汗者，非若杂病之虚，是由邪气在半表半里使然也。何者？若邪气一切在表干于卫，则自然汗出也。此则邪气浸行于里，外连表邪，及睡则卫气行于里，乘表中阳气不致，津液得泄，故但睡而汗出，觉则气散于表而汗止矣，其证悉当和表而已。

　　卷之三十二伤寒部合病并病汗下吐后等病

　　面赤

