<!-- { "loadSidebar": true } -->
　　（论见谵语。）烦躁厥逆，若吐利者，吴茱萸汤也。（论见吐利。）若不烦而躁，四逆，脉不至，死也。（论见厥。）不得卧者，死也。（论见下利。）〔成〕所谓烦躁者，谓先烦渐至躁也。所谓躁烦者，谓先发躁而迤逦复烦者也。从烦至躁为热，未有不渐烦而躁者也。先躁后烦，谓怫怫然更作躁闷，此为阴盛隔阳也，虽大躁欲于泥水中卧，但饮水不得入口是也，此气欲脱而争，譬如灯将灭而暴明也。盖内热曰烦，谓心中郁烦也；外热曰躁，谓气外热躁也。内热为有根之火，故但烦不躁，及先烦后躁者，皆可治；外热为无根之火，故但躁不烦，及先躁后烦者，皆不可治也。脏厥蛔厥烦躁。（方论见厥。）躁无暂定而厥者，为脏厥。静而复烦，吐虫而厥者，为蛔厥，乌梅丸主之。

　　（方论见厥。）热少厥微，不欲食，烦躁数日，小便白者，热除也，若欲食者愈，若厥而呕，胸胁烦满者，便血。（论见厥。）少阴病，但欲寐不烦，至五六日变自利，烦躁不得卧者死。（论见欲寐。）

　　卷之三十二伤寒部合病并病汗下吐后等病

　　烦躁续法

　　〔《活》〕病患身冷，脉沉细疾，烦躁而不饮水者，阴盛隔阳也，宜服霹雳散，须臾躁止得睡，汗出即瘥。

　　火焰散、丹砂丸并主之。（丹砂丸方见《活人书》。）

　　霹雳散

　　治阴盛隔阳，烦躁不饮水。

　　附子（一枚，炮熟取出，用冷灰挹，细研，入真腊茶二钱和匀。）上为细末，分作二服，水二盏，煎至六分，临熟入蜜半匙，放温或冷服之，须臾躁止得睡，汗出即瘥。

　　〔海〕已寒丸此丸不僭上，阳生于下，治阴症服四逆辈，胸中发躁而渴者，或数日大便秘，小便涩，亦服此丸。

　　上不躁，大小便自利。

　　肉桂茯苓（各五钱）良姜乌头（炮。各七钱）附子（炮）干姜（炮）芍药茴香（炒。各一两）上等分，为细末，糊为丸，如桐子大。温酒下，空心服五七十丸，八九十丸亦得，酒醋为糊俱可。

　　〔《本》〕破阴丹治阴中伏阳烦躁，六脉沉伏。（方论见阴毒。）顷年乡人李信道得疾，六脉沉伏不见，深按至骨则若有力，头疼身温，烦躁，指末皆冷，胸中满，恶心。

　　更两医矣，皆不识，止用调气药。予诊之曰：此阴中伏阳也，仲景法中无此证，世人患此者多。若用热药以助之，则为阴所隔绝，不能导引真阳，反生客热；用冷药则所伏真火愈见消烁，非其治也。须用破散阴气，导达真火之药，使火升水降，然后得汗而解矣。予授此药二百粒，作一服，冷盐汤下，不时烦躁狂热，手足躁扰，其家大惊。予曰：俗所谓换阳也。须臾稍定，略睡，身已中汗，自昏达旦方止，身凉而病除矣。

　　卷之三十二伤寒部合病并病汗下吐后等病

　　咳

　　伤寒表不解，心下有水气，干呕发热而咳，或渴，或利，或噎，或小便不利，少腹满或喘者，宜

　　小青龙汤

　　麻黄芍药（各三钱）五味子（半两）干姜甘草细辛桂枝（去皮）半夏（各三钱）上咀，每服五钱，水盏半，煎八分，去渣温服。若微利者，去麻黄，加芫花如弹子大，熬赤色。若渴者，去半夏，加栝蒌根三分。若噎者，去麻黄，加附子一钱五分，炮。若小便不利，少腹满者，去麻黄，加茯苓一两。若喘者，去麻黄，加杏仁三分，去皮尖。

　　咳而往来寒热，胸满，心烦喜呕者，小柴胡去人参、姜、枣，加五味、干姜也。（方论见往来寒热。）咳而表解，胃实，属阳明病。若反无汗，小便利而呕，手足厥者，必头痛。若头眩不恶寒，能食者，必咽痛。（论见胃实。）咳而但欲寐，属少阴病。若下利腹痛，小便不利，四肢重痛者，用真武汤加五味子、细辛、干姜也。若下利六七日，变咳呕，渴不得眠者，猪苓汤也。若下利谵语，小便难者，被火气劫也。若四逆者，用四逆散加五味子、干姜也。（方论并见欲寐。）伤寒咳逆上气，其脉散者死，谓其形损故也。咳而失小便者，不可发汗，汗出则四肢厥冷。（论见遗尿。）

　　卷之三十二伤寒部合病并病汗下吐后等病

　　咳续法

　　〔丹〕崇庆和尚因饱醉后发热，嗽而右胁痛，渴不安眠。

　　柴胡黄芩白术陈皮桔梗木通（各二钱）人参麻黄（各一钱半）甘草（三钱）上分三帖，水煎服。

　　〔云〕伤寒汗后，喘咳不止，恐传肺痿，

　　补肺散

　　人参（一两）五味子（五钱）桑白皮（二两）款冬花蛤蚧（一对）上为细末，每服五钱，沸汤一盏调服。

　　伤寒汗下后，咳嗽肺虚，声音嘶败者，宜

　　阿胶散

　　薯蓣阿胶（炒）五味子麦门冬（去心）白术（各一两）干姜（炮）桂枝（各二钱）杏仁（去皮尖，三钱）上锉细末，每服七钱，水二盏，入乌梅肉一钱，同煎服。伤寒汗下后，喘咳烦躁，气滞涩，邪气逆者，用

　　桔梗汤

　　桔梗桑白皮（各一两）甘草贝母诃黎勒（各五钱）上为细末，每服五钱，入五味子、乌梅肉各一钱，水二盏，同煎服。

　　卷之三十二伤寒部合病并病汗下吐后等病

　　小便不利

　　小便不利，表不解，若干呕发热而咳，少腹满者，小青龙汤去麻黄加茯苓也。（方论见效。）若汗下后，仍项强发热，心下满痛者，桂枝去桂加茯苓白术。（方论见项强。）小便不利，胸胁满，若往来寒热，未汗下者，小柴胡去黄芩加茯苓；汗下后者，加柴胡、桂、姜。（方论见往来寒热。）若烦惊谵语，身重不可转侧者，柴胡汤加龙骨、牡蛎也。（论见不得卧。）小便不利，大便乍难乍易，喘急不能卧者，大承气汤。（论见不得卧条）小便不利而渴，若脉浮数发热者，五苓散加猪苓汤。（方论见渴）若头汗者，柴胡桂姜汤加茵陈蒿汤。（方论见发黄。）小便不利，关节疼痛，若痛不得屈伸，汗出恶风，身肿者，属风湿，宜甘草附子汤；若脉沉缓，大便反快者，属湿痹，《活人》用五苓散也。（方论见身痛。）小便不利，头汗，若胁满者，柴胡姜桂也。（方论见往来寒热。）若发黄者，茵陈蒿汤也。小便不利，身发黄。（方论俱见发黄。）大下后复发汗，小便不利者，亡津液故也，勿治之，得小便利，必自愈。（《活人》云：若大渴引饮，须利之。）小便不利，但欲寐者，属少阴，若腹满下利脓血者，用桃花汤。腹痛下利，四肢重痛者，用真武汤也。（方论见下利。）若四逆者，用四逆散加茯苓。（方论见但欲寐。）阳明病，小便不利，然汗出者，若欲食者愈；不能食者，欲作痼瘕。痼瘕者，寒气积结也。

　　卷之三十二伤寒部合病并病汗下吐后等病

　　小便不利续法

　　〔《活》〕阴症小便不利，手足厥冷，脉微细者，不宜服利小便冷滑药，但服返阴丹，并取脐下石门穴灸之。（方论见阴毒返阴丹。）〔《集》〕伤寒小便不通，取阴谷、阴陵泉。

　　伤寒后，小便不利。（见小便不通门。）

　　卷之三十二伤寒部合病并病汗下吐后等病

　　小便难

　　汗后小便难，若太阳发汗，遂漏不止者，则恶风，小便难，四肢难屈伸，宜桂枝附子汤也。（方论自汗。）若太阳症中风，以火劫发汗，则邪风被火热，血气流溢，身黄，阳盛阴虚，欲衄，小便难也。（方论见头汗。）若少阴以火劫汗者，则咳而下利，谵语，小便难也。（论见胁痛。）下后小便难有二：若脉迟浮弱，恶风寒，下之者则胁满，身黄，项强，小便难也。（见胁痛。）若阳明胃实，发热恶寒，脉浮紧，下之者，则腹满，小便难也。（论见胃实。）胁痛，身黄，小便难，若阳明胃实未下者，宜小柴胡汤；若下后不食，项强者，忌柴胡。（论见胁痛。）

　　卷之三十二伤寒部合病并病汗下吐后等病

　　尸厥郁冒

　　少阴脉不至，肾气微，少精血，奔气促迫，上入胸膈，荣气反聚，血结心下，阳气退下，热归阴股，与阴相动，令身不仁，此为尸厥，当刺期门。太阳病下之不愈，因复发汗，以此表里俱虚，其人因至冒，冒家汗出自愈。所以然者，汗出表和故也。得里和，然后复下之。（“得里和”三字中间必有衍文脱简。

　　“得”字当是“若”字之误。“里和”当是“里未和”，盖脱一“未”字也）下利清谷，脉沉迟，其人面赤，身有微热者，必郁冒汗出解。（论见下利。）小便不利，大便乍难乍易，喘冒不能卧者，大承气汤。（论见下利。）诸乘寒者则为厥，郁冒不仁，口急不能言，战栗也。（论见大法。）眩冒，心下硬，若不汗下吐而项强者，为并病，宜刺大椎、肺、肝。（论见项强。）若汗下吐后，脉微，气上冲咽者，成痿。（论见气上冲。）少阴病，但欲寐，下利止而眩冒者死。

　　（论见欲寐。）

　　卷之三十二伤寒部合病并病汗下吐后等病

　　尸厥郁冒续法

　　〔海〕伤寒传至五六日间，渐变神昏不语，或睡中独语一二句，目赤唇焦，舌干不饮水，稀粥与之则咽，不与则不思，六脉细数而不洪大，心下无痞，腹中不满，大小便如常，或传至十日以来，形貌如醉。医见神昏不已，多用大承气汤下之，则误矣。盖不知此热传手少阴心经也。然又未知自何经而来。答曰：本太阳经伤风，风为阳邪伤卫，阴血自燥，热蓄膀胱，壬病逆传于丙，丙丁兄妹，由是传心，心火自上迫熏肺，所以神昏也。

　　盖肺为清肃之脏，内有火邪，故令神昏，宜栀子黄芩黄连汤。若脉在丙者，导赤散；脉在丁者，泻心汤。若误用凉膈散，此乃气中之血药也，如右手寸脉沉滑有力者，则可用之，或用犀角地黄汤，近于是已。本方所说，若无犀角，以升麻代之，是阳明经药也，此解阳明经血中热药。若脉浮沉俱有力者，是丙丁俱有热，可以导赤散、泻心汤各半服之则宜矣。此症膀胱传丙，足传手经者，下传上也。丙传丁者，表传里也。壬传丁者，艮之离也。越经传者，又为腑传脏也。《活人》云：伤寒只传足经，不传手经者，此言不尽意也。有从足经而传手经者，何以知之？经云：伤寒或止传一经，或间传三经，不可一途取之，但视其脉与外证治之，此活法也。与食则咽者，邪不在胃也；不与则不思者，以其神昏故也；邪热既不在里，误用承气下之，其死也必矣。（脉在丙者脉浮也，脉在丁者脉沉也，脉丙丁俱有热者浮沉俱有力也。）

　　卷之三十二伤寒部合病并病汗下吐后等病

　　噫

　　噫而心下痞硬不利者，旋复代赭汤。若下利者，生姜泻心汤也。（方论见痞。）

　　卷之三十二伤寒部合病并病汗下吐后等病

　　噫续法

