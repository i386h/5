<!-- { "loadSidebar": true } -->
　　〔成〕舌者心之官，法应南方火，本红而泽。伤寒三四日以后，舌上有膜，白滑如胎，甚者或燥涩黄黑，是数者热气浅深之故也。邪气在表者，舌上即无胎。及邪气传里，津液结搏，则舌上生胎矣。寒邪初传，未全成热，或在半表，或在半里，或邪气客于胸中者，皆舌上白胎而滑也。经曰：舌上如胎者，以丹田有热，胸上有寒，邪初传入里也。阳明病，胁下硬满，不大便而呕，舌上白胎者，可与小柴胡汤，是邪在半表半里也。太阳病若下之，则胃中空虚，客气动膈，心中懊，舌上胎者，栀子豉汤主之，是邪客于胸中也。若病在脏，宜若可下，如舌上滑胎者，则不可攻，是邪未全成热，犹带表寒故也。

　　及其邪传为热，则其舌上之胎不滑而涩也。经曰：伤寒七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之，是热耗津液，而滑者已干也。

　　若热聚于胃，则为之舌黄，是热已深矣。《金匮要略》曰：舌黄未下者，下之黄自去。

　　若舌上黑色者，又为热之极也。《针经》曰：热病口干舌黑者死。以心为君主之官，开窍于舌，黑为肾色，见于心部，心部者火也，肾者水也，水之邪热已极，鬼贼相刑，故知必死也。

　　〔垣〕下后病嗽，加五味子、麦门冬，如舌上有滑胎者，是胸中有寒，勿用之。胸有微寒，加辛热之剂立效。舌燥涩如杨梅刺者，用生姜切浓片，蘸蜜于舌上揩之，其刺立消，神效。

　　〔无〕

　　薄荷蜜

　　治舌上白胎干涩，语话不真。

　　先以生姜浓片蘸蜜水揩洗，有用薄荷自然汁与白蜜等分调匀，敷之良。

　　卷之三十二伤寒部合病并病汗下吐后等病

　　动气

　　〔成〕动气者，为筑筑然动跳于腹者是也。动气在右，不可发汗，发汗则衄而渴，心苦烦，饮即吐水。（《活人》云：先服五苓散三服，次服竹叶汤。）动气在左，不可发汗，发汗则头眩，汗不止，筋惕肉。（《活人》云：先服防风、白术、牡蛎，汗止，次服建中汤，方见自汗。）动气在上，不可发汗，发汗则气上冲，正在心端。（《活人》云：宜服李根汤，方见气上冲。）动气在下，不可发汗，发汗则无汗，心中大烦，骨节苦疼，目晕，恶寒，食则反吐，谷不能进。（《活人》云：先服大橘皮汤，吐止后，服小建中汤。）动气在右不可下，下之则津液内竭，咽燥鼻干，头眩心悸也。动气在左，不可下，下之则腹内拘急，食不下，动气更剧，虽身有热，卧则欲蜷。

　　动气在上，不可下，下之则掌握热烦，身上浮冷，热汗自泄，欲得水自灌。动气在下不可下，下之则腹胀满，卒起头眩，食则下清谷，心下痞也。

　　卷之三十二伤寒部合病并病汗下吐后等病

　　动气续法

　　〔云〕伤寒汗下后，脐在有动气者，宜

　　防葵散

　　防葵（一两）木香（不见火）柴胡黄芩（各半两）上锉为细末，每服五钱，水煎服。

　　伤寒汗下后，脐上有动气者，宜

　　枳壳散

　　枳壳（麸炒，五钱）赤茯苓当归三棱（炮。各一两）木香诃黎勒（各五钱）上为末，每服五钱，沸汤点服。

　　伤寒汗下后，脐右有动气者，宜

　　前胡散

　　前胡赤茯苓大腹皮人参（各五钱）木香槟榔大黄（各三钱）上为细末，每服五钱，沸汤点服。

　　伤寒汗下后，脐下有动气者，宜

　　茯苓散

　　赤茯苓（一两）槟榔（三钱）桂心大腹皮川茴香（炮，炒）良姜（各五钱）上为细末，每服五钱，沸汤点服。

　　如久不治，传为积热，治之难痊，不可汗下也。

　　卷之三十二伤寒部合病并病汗下吐后等病

　　鼻衄

　　伤寒脉浮紧，不发汗，因致衄者，麻黄汤主之。（《活人》云：衄后脉浮者，宜麻黄汤。衄后脉已微者，不可行麻黄汤，宜黄芩芍药汤。）太阳病，脉浮紧，无汗发热，身疼痛，八九日不解，表症仍在，此当发其汗。

　　服药已，微除，其人发烦目瞑，剧者必衄乃解。所以然者，阳气重故也，麻黄汤主之。不大便，头痛有热，若小便赤者，承气汤也。若小便清而衄者，桂枝汤也。（论见发汗。）太阳病，脉浮紧，发热无汗而衄者，愈也。（论见发热。）太阳病，以火劫发汗，血气流溢，失其常度，阳盛则欲衄，阴虚则小便难。（论见头汗。）少阴病，但厥无汗，而强发之，必动其血，或从口鼻出，或从目中出者，难治。（论见欲寐。）动气发汗，则衄而渴，饮水就吐。（论见动气。）脉浮发热，口干鼻燥，能食者则衄。阳明胃实口燥，但欲漱水不咽者，必衄也。衄家不可发汗，汗出必额上陷，脉急紧，直视不能瞬，不得眠。（衄忌发汗者，为无脉。若浮紧身疼发热恶寒之症，宜发之。）

　　卷之三十二伤寒部合病并病汗下吐后等病

　　鼻衄续法

　　〔海〕仲景言衄不可发汗者，盖为脉微也。若浮紧者，麻黄汤；浮缓者，桂枝汤；脉已微，二药不可用，犀角地黄汤主之。（仲景云：衄家不可发汗，汗出必额上陷，脉紧，直视不能瞬，不得眠。又云：亡血不可发其表，汗出即寒栗而振。此二说，皆为脉微不可汗也。若脉浮紧及得缓者，皆当发之是也。）〔《活》〕伤寒衄血，脉已微者，黄芩芍药汤、犀角地黄汤主之。

　　犀角地黄汤

　　治伤寒应发汗而不发汗，内有瘀血，鼻衄吐血，面黄，大便黑，此方主消化瘀血。

　　芍药（一两）生地（一两半）牡丹皮（二钱半）犀角（二钱半）上咀，每服五钱，水一盏半，煎取一盏。有热如狂者，加黄芩一两。其人脉大来迟，腹不满，自言满者，为无热，不用黄芩。

　　茅花汤

　　治鼻衄不止。

　　用茅花尖一把，以水三盏，浓煎汁一盏，分二服，即瘥。无花以根代之。

　　若衄而渴者，心烦，饮则吐水，先服五苓散，次服竹叶汤。

　　〔《本》〕治伤寒衄血，

　　滑石丸

　　滑石末不以多少，饭丸，如桐子大。每服十丸，微嚼破，新水咽下立止。用药末一钱，饭少许，同嚼下，亦得。老幼皆可服。汤晦叔云：鼻衄者，当汗不汗所致。其血青黑时，不以多少，乃止，宜服温和药以调其卫。

　　才见鲜血，急以此药治之。

　　卷之三十二伤寒部合病并病汗下吐后等病

　　下血

　　伤寒下血，若太阳病外已解，但少腹急结者，桃仁承气汤也。（方论见蓄血。）若阳明胃实谵语者，宜刺期门穴。（论见谵语。）太阳病，以火熏汗不得汗，其人必躁而清血。（论见躁。）淋家不可发汗，发汗则便血。太阳病下之，其脉浮滑者，必下血。（论见大法。）少阴病，但欲寐，一身手足尽热者，必便血也。伤寒热少厥微，不欲食，烦躁数日，小便利，色白，若欲食者愈，若呕而胸胁烦满者，必便血也。

　　卷之三十二伤寒部合病并病汗下吐后等病

　　唾血

　　咽痛吐血，若面赤斑斑如锦纹者，为阳毒，宜升麻鳖甲汤。（方论见阳毒。）若下后利不止，手足厥逆，下部脉不至者，麻黄升麻汤。（方论见下利。）脉浮热甚，反灸之，必咽燥唾血。（论见大法。）服桂枝汤吐者，必吐脓血。（论见吐。）

　　卷之三十二伤寒部合病并病汗下吐后等病

　　蓄血

　　身黄如狂，屎黑喜忘者，为蓄血。太阳病，表证在而发热恶寒，脉反沉结，而身黄发狂，少腹硬满者，若小便不利，为无血也，小便自利，血证谛也，宜以抵当汤主之。

　　（论见发热）。

　　抵当汤

　　水蛭（十个，熬去子，杵）虻虫（十枚，去翅足熬）大黄（一两，汤浸，去皮）桃仁（七枚，去皮，捶碎）上咀，作一服，水一盏，煎七分，去渣温服。

　　伤寒有热，少腹满，应小便不利，今反利者，为有血也，当下之，不用余药，宜

　　抵当丸

　　水蛭（五枚，炙）虻虫（五枚，去翅足，炒）桃仁（六枚）大黄（三钱）上为末，炼蜜和作一丸，以水一盏，煎至七分，顿服，时当下血。不下再服。

　　太阳病不解，热结膀胱，其人似狂，若血自下者，病愈。其外未解者，尚未可攻，当先解外。外解，但小腹急结者，宜攻之，

　　桃仁承气汤

　　。（王海藏方有姜七片，桂、硝各三钱。）桃仁（十二枚，去皮尖，双仁者不用）大黄（一两）甘草（炙）桂枝芒硝（各半两）上咀，每服一两，水二盏，煎至一盏，去渣，入硝化开，食后服。

　　阳明症，胃家实，喜忘，大便黑色，虽硬反易者，有蓄血，宜抵当汤。（论见胃实。）〔海〕初便褐色者重，再便深褐色者愈重，三便黑色者为尤重。色变者，以其火燥也，如羊血在日色中，须臾变褐色，久则渐变而为黑色，即此意也，当详察之。

　　〔许〕血在上则喜忘，在下则发狂。

　　病患无表里症，发热七八日，虽脉浮数者，可下之。假令已下，脉不解，胃热则消谷善饥，至六七日不大便者，有瘀血，宜抵当汤。若脉数不解，血下不止，必协热而便脓血也。

　　〔成〕当不大便六七日之际，无喜忘如狂之症，又无少腹硬满之候，何以知其有蓄血？盖以其脉浮数故也。

　　浮则热客于气，数则热客于血，下后浮数俱去，则病已，若下后数去而浮仍在，则荣血中热去而卫气中热在，为邪气独留心下，善饥，邪热不杀谷，潮热反渴也。若下后浮去而数不解，则卫气中热去而荣血中热在，血热合并，迫血下行，胃虚协热，消谷善饥。血至下焦，若下不止，则血得以泄，必脓血也。若不大便六七日，则血不得出泄，必蓄在下焦为瘀血，故须以抵当汤下之。

　　病者胸满痞痿，舌青口燥，但漱水不欲下咽，无寒热，脉微大来迟，腹不满，其人言我满，为有瘀血。

　　（海云：漱水不咽，胸满，心下手不可近者，桃仁承气汤主之。）病者如热状，烦满，口干燥而渴，其脉反无热，此为阴伏，是瘀血也，当下之。

　　卷之三十二伤寒部合病并病汗下吐后等病

　　衄血唾血蓄血续法

　　〔海〕血症古人用药，虽有轻重之殊，而无上下之别。今分作上中下三等，以衄血、呕血、唾血、吐血为上部，血结胸中为中部，蓄血下焦为下部。夫既有三部之分，故药亦当随其轻重也。

