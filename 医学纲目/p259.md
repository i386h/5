<!-- { "loadSidebar": true } -->
　　汗多为衄血，脉浮，灸之。咽燥为唾血，当汗不汗，热入于里者，为呕血、吐血。此在上也，犀角地黄汤主之，凉膈散加生地黄亦可。然衄、唾、呕、吐俱在上，亦当以轻重分之。大凡血证皆不饮水，惟气证则饮之，宜详之。此证乃足太阴所主，脾所不裹，越而上行，所以有吐血、呕血之候也。实者犀角地黄汤，虚者黄芩芍药汤。凡病呕吐者，以脾所主，故咸用芍药主之，是知太阴药也。

　　血结胸中头痛身痛，漱水不咽者，衄。无热胸满，漱水不欲咽者，喜忘昏迷，其人如狂，心下手不可近者，血在中也，桃仁承气汤主之。

　　蓄血下焦其人发狂，小腹满硬，小便自利，大便反黑，及脐下疼者，抵当汤丸主之。如狂者在中，发狂者在下。

　　抵当汤丸，药味同剂，如何是二法？盖喜忘发狂，身黄屎黑者，疾之甚也；但小腹满硬，小便利者，轻也，故有汤丸之别。桃仁、大黄等分，水蛭、虻虫多者作汤，三之二者作丸，丸之名取其数少而缓也，故汤用煎服一升，丸止服七合也。

　　〔《活》〕病患无表症，不发寒热，唇燥，但欲漱水不欲入咽，其脉微而沉，小腹硬满，小便反利，大便必黑，身黄发狂，此血证谛也。大抵伤寒当汗不汗，里热蓄化为血，其人喜忘而如狂，血上逆则喜忘，血下蓄则如狂，轻者犀角地黄汤、桃仁承气汤，甚者抵当汤丸，须取尽黑物为效。（按太阳病蓄血者，表症仍在也，今云无表证者，但说得阳明蓄血，为未备。）〔海〕喜忘发狂，身黄屎黑者，疾之甚也；但小腹满小便利者，轻也。

　　生地黄丸

　　病患七八日后，两手脉沉细微，肤冷，脐下满，或狂或躁，大便实而色黑，小便自利者，此蓄血证也。若老幼气虚弱者，宜此方主之。

　　生地黄（自然汁一升，如无生地黄，只用生干地黄二两）干漆（半两，炒烟尽）生藕（自然汁半升，如无藕，用刺蓟汁一升半）蓝叶（一握，切细，干者用末半升）虻虫（二十个，去翅足，麸内炒黄）水蛭（十个，炒）大黄（一两，锉如豆大）桃仁（研碎，半两）上一处，入水三升，同慢火熬及二升，放冷，分二服。先投一服，至半日许，血未下，再投之。此地黄汤，比抵当汤丸其势甚轻。如无地黄与藕汁升数，添水同煎。抵当丸恐用之太过，不止损血，故以此汤主之。

　　卷之三十二伤寒部合病并病汗下吐后等病

　　吐血

　　〔垣〕治一贫士，病脾胃虚，与补剂药愈后，继而居旷室，卧热炕，咳而吐血数次。予谓此久虚弱，外有寒形，而有火热在内，上气不足，阳气外虚，当补表之阳气，泻里之虚热。盖冬居旷室，衣服单薄，是重虚其阳。

　　表有大寒，壅遏里热，火邪不得舒伸，故血出于口。因思仲景治伤寒脉浮紧，当以麻黄汤发汗，而不与之，遂成衄血，却与麻黄汤立愈，与此甚同，因与

　　麻黄人参芍药汤

　　麻黄（一钱，去外寒）桂枝（半钱，补表虚）白芍药（一钱）黄（一钱，实表益卫）甘草（炙，一钱，补脾）五味（五粒，安肺气）门冬（三分，保肺气）人参（三分，益三焦元气不足而实其表）当归（五分，和血养血）上咀，作一服，水三盏，煎麻黄一味，令沸去沫，至二盏，入余药同煎，至一盏，去渣热服，临卧一服愈。

　　观此一方，足以为万世模范也。盖取仲景麻黄汤与补剂各半服之，但凡虚人合用仲景方者，皆当以此为则也。）〔《活》〕伤寒吐血，诸阳受邪，初热在表应发汗，热毒入经，结于五脏，内有瘀积，故吐血也。瘀血甚者，抵当汤也；轻者，桃仁承气汤。兼服犀角地黄汤、三黄丸。

　　卷之三十二伤寒部合病并病汗下吐后等病

　　短气

　　短气，骨节痛，不得屈伸，汗出小便不利，恶风身肿者，为风湿，宜甘草附子汤。（方论见体痛。）短气腹满胁痛，其人若脉弦浮大，外不解，无汗，嗜卧身黄，小便难，有潮热者，小柴胡汤也。（论见胃实。

　　方见往来寒热。）若表未解，手足然汗出，或有潮热者，宜大承气汤。（方论见潮热条。）若表解心下痞硬，干呕短气者，宜十枣汤。（方论见上。）短气烦躁，若发汗不彻，续微汗出，不恶寒，表证不罢，面赤者，为并病，更发汗则愈。（论见面赤。）若下后，心中懊，心下硬痛者，用大陷胸汤。（论见结胸。）趺阳脉微而紧，紧则为寒，微则为虚。微紧相搏，则为短气。坐而伏者，短气也。（论见大法。）

　　卷之三十二伤寒部合病并病汗下吐后等病

　　心痛

　　伤寒五六日，大下之后，身热不去，心中结痛者，未全解也，栀子豉汤主之。

　　阳明病，胃实脉弦浮大，短气，腹满，胁下及心痛，鼻干无汗，嗜卧身黄，小便难，有潮热，时时哕者，小柴胡汤。（论见胃实。方见往来寒热。）

　　卷之三十二伤寒部合病并病汗下吐后等病

　　心痛续法

　　〔《摘》〕伤寒饮水过多，腹胀气喘，心下痛不可忍，宜灸中脘、气海二穴。如小腹有气上冲者，宜灸天枢、气冲、三里、三阴交。（如无此症，只用前穴。）

　　卷之三十二伤寒部合病并病汗下吐后等病

　　除中

　　伤寒脉迟六七日，而反与黄芩汤彻其热，脉迟为寒，今与黄芩汤复除其热，腹中应冷，当不能食，今反能食，此名除中，必死。眼睛不慧，语言不出，而谷食反多者，此为除中，口虽欲言，舌不能语。凡手足厥冷而利，不当食而食者，恐为除中，试与索饼食之，发热者除中，不发热者非也。（论是厥门。）

　　卷之三十二伤寒部合病并病汗下吐后等病

　　下重

　　泄利下重，若少阴症欲寐四逆者，四逆汤加薤白散；若热者，白头翁汤。（方论见下利。）脉浮宜以汗解，用火灸之，邪无从出，因火而盛，病从腰以下必重而痹，名火逆也。

　　脉迟浮弱，恶风寒者，表症，医反下之，遂不食，胁痛身黄，项强，小便难，复与柴胡汤，必下重。（论见胁痛。）下利脉沉弦者，下重也。（论见下重。）

　　卷之三十二伤寒部合病并病汗下吐后等病

　　身热恶寒身寒恶热

　　病患身大热，反欲得近衣者，热在皮肤，寒在骨髓也。（《活人》云：先以桂枝汤治寒，次以小柴胡加桂以温其表。）身大寒，反不欲近衣者，寒在皮肤，热在骨髓也。（《活人》云：先与白虎汤加人参除热，次以桂枝麻黄各半汤以解其外。）

　　卷之三十二伤寒部合病并病汗下吐后等病

　　续增哑

　　射干汤

　　治初秋豪雨冷，及天行暴寒，其热喜伏于内，咳嗽曲折不可得气息，喉哑失声，干嗽无唾，喉中如梗。

　　射干（一两）半夏（二两半）杏仁（两半，去皮尖，炒）生姜（炮，二两）甘草紫菀（各一两）橘皮肉桂枳实（炙。各二两）当归独活麻黄（以上各一两）上咀，每服五钱，水一盏半，煎至八分，去渣温服。

　　卷之三十二伤寒部合病并病汗下吐后等病

　　续增斑

　　〔海〕阳症发斑有四：有温毒发斑，有热病发斑，有时气发斑，有伤寒发斑。（以上四斑《活人》有治法见后。）斑斑如锦纹，或发之四末，或发之面部，或发之胸背，色红赤者，胃热也，紫黑者，胃烂也，一则下早，一则下晚，乃外感热病而发也，宜用玄参升麻汤、白虎等药。（王朝奉云：赤斑出，五死一生，黑斑出，十死一生，皆用白虎人参汤、阿胶大青龙汤，兼与紫雪散，大妙。可下者，调胃承气汤。）〔《活》〕温毒发斑者，初春病患肌肉发斑，瘾疹如锦纹，或咳，心闷，但呕者是也。冬时触冒寒毒，至春始发，初病在表，或已汗吐下，而表证未罢，毒瓦斯未散，以此发斑，宜用黑膏主之。又有冬月温暖，人感乖戾之气，冬未即病，至春或被积寒所折，毒瓦斯不得泄，至天气暄暖，温毒始发，则肌肉斑疹如锦纹，而咳，心闷，但呕有清汁，宜用葛根橘皮汤主之。

　　黑膏方

　　疗温毒发斑。

　　生地（半斤，切碎）好豉（一升）上二味，猪肤二斤，合一处煎，令三分减一，绞去渣，用雄黄、麝香如豆大为末，同药再煎服之。其毒便从皮中出者则愈。忌芜荑。

　　葛根橘皮汤

　　疗冬温未即病，至春被积寒所折，不得发，至夏得热，其寒解，冬温始发，肌中斑烂瘾疹如锦纹，而咳，心闷，但呕吐有清汁，宜服此汤即止。

　　葛根橘皮杏仁（去皮，麸炒）知母黄芩麻黄（去节，汤泡）甘草（炙。各半两）上咀，每服五钱，水一盏半，煎至一盏，去渣温服。

　　热病发，与时气发并同。夫病患或未发汗，或已经发汗，而热毒不散，表虚里实，热毒乘虚出于皮肤，所以发疮瘾疹如锦绞，俗名谓之麸疮，《素问》谓之疹。大抵发，不可用表药，盖表虚里实，若发其汗，重令开泄，更增烂也，宜用玄参升麻汤、大青四物汤、猪胆鸡子汤选用之。

　　玄参升麻汤

　　治伤寒发汗吐下后，毒瓦斯不能散，表虚里实，发热于外，故身发如锦纹，甚则烦躁谵语。兼治喉闭肿痛。

　　玄参升麻甘草（炙。各半两）上咀，每服五钱、水一盏半，煎至八分，去渣热服。

　　大青四物汤

　　治伤寒热病十日以上，发汗及吐利后，热不除，身上斑出。

　　大青（一两）阿胶甘草（各一钱半）豆豉（二合）上咀，每服五钱，水一盏半，煎至一盏，旋入胶再煎，令溶服。

　　猪胆鸡子汤

　　治五六日斑出。

　　猪胆（三合）鸡子（一枚）苦酒（三合）上三味，合煎三沸，强人尽服，瘦人煎六七沸服之。

　　阳毒升麻汤治出面。（方见阳毒。）〔海〕

　　消毒饮子

　　治。

　　黍粘子（六钱）荆芥防风（各二钱）甘草（一钱）上咀，水煎服。

　　阴症发，出胸背又出手足，亦稀少而微红者，若作热症，投之凉药，大误矣。此无根失守之火聚于胸中，上独熏肺，传于皮肤而为斑点，但如蚊蚋蚤虱咬形状，而非锦纹也，宜调中温胃，加茴香、芍药，以大建中、阴毒升麻鳖甲汤之类，其斑自退，可谓治本而不治标也。（海藏云：阳明发斑亦有红点如斑出于皮毛之间者，宜白虎、泻心等药，当审之。）大建中汤（方见治恶寒门。）阴毒升麻鳖甲汤治阴斑。（方见阴毒。）侯国华病伤寒四五日，身微斑，渴欲饮，诊之沉弦欲绝，厥阴脉也。服温药数日不已，又以姜、附等药，觉阳微回脉生，因渴私饮水一杯，脉复退，又见头不举，目不开，问之则犯阳易。若只与烧散，则寒而不济矣。遂更用吴茱萸汤一大服，调烧散连进二服，出大汗两昼夜而愈。

　　〔丹〕发似伤寒者，痰热之病发于外，汗以散之，下之非理。

