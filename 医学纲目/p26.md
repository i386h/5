<!-- { "loadSidebar": true } -->
　　〔《素》〕秋脉太过，则令人逆气，而背痛愠愠然。其不及则令人喘，呼吸少气而咳，上气见血，下闻病音。（《玉机真藏论》）〔《灵》〕肾气虚则厥，实则胀（《本神篇》）。肾实则腹大胫肿，喘咳，身重，寝汗出憎风。虚则胸中痛，大腹小腹痛，清厥，意不乐。（经文见《刺虚实法》）〔《素》〕：冬脉太过，则令人解，脊脉痛而少气，不欲言。其不及则令人心悬，如病饥，中清，脊中痛，少腹满，小便变。（《玉机真藏论》）木不及，其病内舍胁，外在关节。火不及，其病内舍膺胁，外在经络。土不及，其病内舍心腹，外在肌肉四肢。金不及，其病内舍膺胁肩背，外在皮毛。水不及，其病内舍腰脊骨髓，外在溪谷膝。（《气交变论》）黄帝问曰：春脉如弦，何如而弦？岐伯对曰：春脉者，肝也，东方木也，万物之所以始生也，故其气来弱，轻虚而滑，端直以长，故曰弦，反此者病。帝曰：何如而反？岐伯曰：其气来实而强，此谓太过，病在外，其气来不实而微，此谓不及，病在中。（《玉机真藏论》）〔《难》〕春脉弦，反者为病，何谓反？然，其气来实强，是谓太过，病在外。气来虚微，是谓不及，病在内。（《十五难》）〔《素》〕帝曰：夏脉如钩，何如而钩？岐伯曰：夏脉者，心也，南方火也，万物之所以盛长也，故其气来盛去衰，故曰钩，反此者病。帝曰：何如而反？岐伯曰：其气来盛去亦盛，此谓太过，病在外。其气来不盛，去反盛，此谓不及，病在中。（《玉机真藏论》）〔《难》〕夏脉钩，反者为病，何谓反？然，其气来实强，是谓太过，病在外，气来虚微，是谓不及，病在内。（《十五难》）〔《素》〕帝曰：秋脉如浮，何如而浮？岐伯曰：秋脉者，肺也，西方金也，万物之所以收成也，故其气来轻虚以浮，来急去散，故曰浮，反此者病。帝曰：何如而反？岐伯曰：其气来毛而中央坚，两傍虚，此谓太过，病在外。其气来毛而微，此谓不及，病在中。（《玉机真藏论》）〔《难》〕秋脉毛，反者为病，何谓反？然，其气来实强，是谓太过，病在外。气来虚微，是谓不及，病在内。（《十五难》）〔《素》〕帝曰：冬脉如营，如何而营？岐伯曰：冬脉者，肾也，万物之所合藏也，故其气来沉以搏，故曰营，反此者病。帝曰：何如而反？岐伯曰：其气来如弹石者，此谓太过，病在外。其去如数者，此谓不及，病在中。（《玉机真藏论》）〔《难》〕冬脉石，反者为病，何谓反？其气来实强，是谓太过，病在外。气来虚微，是谓不及，病在中。（《难十五问》）〔《素》〕帝曰：四时之序，逆从之变异也。然脾脉独何主？岐伯曰：脾脉者，土也，孤藏以灌四傍者也。帝曰：然则脾善恶，可得见之乎？岐伯曰：善者不可得见，恶者可见。帝曰：恶者何如可见？岐伯曰：其来如水之流者，此谓太过，病在外。如鸟之喙者，此谓不及，病在中。（《玉机真藏论》）〔《难》〕脾者，中州也。其平和不可得见，衰乃见耳。如雀之啄，如水之下漏，是脾之衰见也。（《十五难》）〔《灵》〕阴气盛，则梦涉大水而恐惧。阳气盛，则梦大火而燔。阴阳俱盛，则梦相杀。上盛则梦飞，下盛则梦堕。甚饥则梦取，甚饱则梦与。肝气盛，则梦怒。肺气盛，则梦恐惧，哭泣，飞扬。心气盛，则梦善笑，恐畏。脾气盛，则梦歌乐，身体重不举。肾气盛，则梦腰脊两解不属。凡此十二盛者，至而泻之，立已。厥气客于心，则梦见丘山烟火。

　　客于肺，则梦飞扬见金铁之奇物。客于肝，则梦山林树木。客于脾，则梦见丘陵大泽，坏屋风雨。客于肾，则梦临渊，没居水中。客于膀胱，则梦游行。客于胃，则梦饮食。客于大肠，则梦田野。客于小肠，则梦聚邑街衢。客于胆，则梦斗讼自刳。客于阴器，则梦接内。客于项，则梦斩首。客于胫，则梦行走而不能前，及居深地苑中。客于股肱，则梦礼节拜起。客于胞，则梦溲便。凡此十五不足者，至而补之，立已也。（《淫邪发梦说》）肝胆（味辛补，酸泻。气温补，凉泻）心小肠（味咸补，甘泻。气热补，寒泻）脾胃（味甘补，苦泻。气温补，寒泻）补泻各从其宜，逆从互换，入求责法）肺大肠（味酸补，辛泻。气凉补，温泻）肾膀胱（味苦补，咸泻。气寒补，热泻）肝苦急，急食甘以缓之，甘草；肝欲散，急食辛以散之，川芎；以辛补之，细辛；以酸补之，芍药；肝虚以生姜、陈皮之类补之；虚则补其母，肾者肝之母也，以熟地、黄柏补肾；如无他证，钱氏地黄丸补之。

　　补肝丸四物汤

　　内加防风、羌活，等分为细末。炼蜜为丸是也。

　　镇肝丸

　　即泻青丸去栀子、大黄是也。治肝虚，钱氏补肾地黄丸。（方见劳）〔海〕肝实以白芍药泻之，如无他证，钱氏泻青丸主之。实则泻其子，心乃肝之子，以甘草泻心。

　　〔钱氏〕

　　泻青丸

　　当归（去芦，焙称）草龙胆（焙称）川芎栀子川大黄（煨）羌活防风（去芦）上各等分为末，炼蜜为丸，鸡头大。每服一丸，煎竹叶汤同砂糖温水化下。（海藏云：东垣先生治后风热毒翳膜气晕遮睛，以此剂泻之大效，初觉易治。）〔仲〕问曰：上工治未病，何也？师曰：夫治未病者，见肝之病，知肝传脾，当先实脾，四季脾土不受邪，即勿补之。中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾，脾能伤肾之气，肾气微弱则水不行，水不行，则心火气盛则伤肺，肺被伤则金气不行，金气不行则肝木自愈，此治肝补脾之要妙也。肝虚则用此法，实则不必用之。经曰：虚虚实实，补不足，损有余，是其义也。余脏准此。

　　〔垣〕从前来者，为实邪；从后来者，为虚邪。此子能令母实，母能令子虚是也。治法云：虚则补其母，实则泻其子。假令肝受心火之邪，是从前来者为实邪，当泻其子火也。然非直泻其火，十二经中各有金、木、水、火、土，当木之分泻其火也。故《标本论》云：本而标之，先治其本，后治其标。既肝受火邪，先于肝经五穴中泻荥火，行间穴是也。后治其标者，于心经五穴内泻荥火，少府穴是也。以药论之，入肝经药为引用，泻心火药为君。标而本之，先治其标，后治其本。既肝受水邪，当先于肾经涌泉穴中补木，是先治其标。后于肝经曲泉穴中泻水，是后治其本。以药论之，入肾经药为引用，补肝经药为君是也。

　　〔海〕心苦缓，急食酸以收之，五味子；心欲软，急食咸以软之，芒硝；以咸补之，泽泻；以甘泻之，人参、黄、甘草；心虚以炒盐补之；虚则补其母，肝乃心之母，以生姜补肝；如无他证，钱氏安神丸是也。

　　〔钱氏〕

　　安神丸

　　麦门冬（去心，焙）马牙硝白茯苓干山药寒水石（研）甘草（各半两）朱砂（一两，研）龙脑（一字，研）上为细末，炼蜜为丸，如鸡头大。每服半丸，砂糖水化下无时。

　　〔海〕八物定志丸补益心神，安定魂魄，治痰去胸中邪热，理肺肾。（此方补心，更俟同志定夺）人参（一两半）菖蒲远志（去心）茯神（去心）茯苓（去皮，各一两）朱砂（二钱）白术麦门冬（去心，各半两）牛黄（二钱，另细研）上为细末，炼蜜丸如桐子大。米饮汤下三十丸，无时。若髓竭不足，加生地黄、当归；若肺气不足，加天门冬、麦门冬、五味子；若心气不足，加上党参、茯神、菖蒲；若脾气不足，加白术、白芍药、益智；若肝气不足，加天麻、川芎；若肾气不足，加熟地黄、远志、牡丹皮；若胆气不足，加细辛、酸枣仁、地榆；若神昏不足，加朱砂、预知子、茯神。

　　心实以甘草泻之，如无他证，以钱氏方中重则泻心汤，轻则导赤散。

　　〔钱氏〕泻心汤黄连（一两，去须）上为极细末。每服一字至半钱一钱，临卧温水调下。（海藏云：易老单方泻心汤、出于此，乃实邪也，实则泻其子）〔钱氏〕

　　导赤散

　　（丹溪云：导赤散正小肠药也）生地黄木通甘草（各等分）上同为末。每服三钱，水一盏，入竹叶七片，同煎至五分，食后温服。（一本不用甘草，用黄芩）脾苦湿，急食苦以燥之，白术；脾欲缓，急食甘以缓之，甘草；以甘补之，人参；以苦泻之，黄连；脾虚以甘草、大枣之类补之。如无他证，以钱氏益黄散补之。虚则补其母，心乃脾之母，以炒盐补心。

　　〔钱氏〕

　　益黄散

　　陈皮（一两）青皮诃子肉甘草（各半两）丁香（二钱）上为细末。每服二钱三钱煎服。（海藏云：此剂泻脾以燥湿）〔东垣〕阎孝忠编集钱氏方，以益黄散补土。又言风旺必克脾土，当先实其脾。味者不审脾中寒热，一例用补脾药。又不审药中有丁香、青皮辛热，大泻肺金。脾虚之症，岂可反泻其子，为寒水反来侮土。中寒呕吐，腹痛泻痢青白，口鼻中气冷，益黄散，神治之药也。如因服热药巴豆之类过剂，损其脾胃；或因暑天伤热积食，损其脾胃，而成吐泻，口鼻中气热而成慢惊者，不可服之。今立一方治胃中风热，名人参安胃散。

　　黄（二钱）人参（一钱）生甘草（半钱）炙甘草（半钱）白芍药（七分）陈皮（一钱，去白）黄连（少许）白茯苓（四分）上为粗末。每服水二盏，煎五沸，去渣。温服。

　　〔海〕脾实以枳实泻之，如无他证，以钱氏泻黄散泻之。实则泻其子，肺乃脾之子，以桑白皮泻肺。

　　（钱氏）

　　泻黄散

　　藿香（七钱）山栀仁（一两）石膏（半两）甘草（二两）防风（四两）上锉，同蜜酒微炒香，为细末。每服二钱，水一盏，煎清汁服。（海藏云：此剂泻。肺热。）〔海〕肺苦气上逆，急食苦以泻之，诃子皮，一作黄芩；肺欲收，急食酸以收之，白芍药；以酸补之，五味子；以辛泻之，桑白皮；肺虚以五味子补之。如无他证，钱氏补肺阿胶散主之。虚则补其母，脾乃肺之母，以甘草补脾。

　　〔钱氏〕

　　补肺阿胶散

　　阿胶（一两，半炒）黍粘子（一两，炒香）马兜铃（半两，炒）甘草（一钱，炒）杏仁（七个，去皮尖）糯米（一两）上为末。每服二钱，水一盏，食后。（海藏云：杏仁泻肺，非若人参、天冬、麦冬之补也，当以意消息之）〔海〕肺实以桑白皮泻之。如无他证，以泻白散主之。实则泻其子，肾乃肺之子，以泽泻泻肾。

　　〔钱氏〕

　　泻白散

