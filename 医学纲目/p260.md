<!-- { "loadSidebar": true } -->
　　卷之三十二伤寒部合病并病汗下吐后等病

　　欲眠目不闭声嗄为狐惑为

　　狐惑之为病，状如伤寒，或因伤寒而变成斯病。其状默默欲眠，目牵不得闭，卧起不安。虫蚀于喉咽为惑，蚀于阴肛为狐。不欲食，恶闻食臭，其面目乍赤乍黑乍白，蚀于上部则声嗄，甘草泻心汤主之。（方见痞。）蚀于下部则咽干，苦参汤洗之。蚀于肛者，雄黄散熏之。用雄黄一味为末，取二瓦合之，烧向肛熏之。

　　《脉经》云：病患或从呼吸上蚀其咽喉，或从下焦蚀其肛阴，蚀上为惑，蚀下为狐。狐惑病者，猪苓散主之。（方未考究。）病者脉数无热，微烦，默默但欲卧，汗出，初得之三四日，目赤如鸠眼，七八日目四（一本，皆有“黄”字。）黑，若能食者，脓已成也，赤豆当归散主之。（方见下血。）

　　卷之三十二伤寒部合病并病汗下吐后等病

　　狐惑续法

　　一妇人狐惑声嗄，多眠，目不闭，恶闻食臭，不省人事，半月后又手足拘强，脉数而微细。先与竹沥、姜汁一盏服之，忽胸中有汗，腹鸣，即目闭省人事，遂用参、术、归、陈入竹沥、姜汁饮之，五六帖而愈。

　　〔《活》〕狐惑伤寒与湿皆虫证，初得状如伤寒，或因伤寒变成此疾。大抵伤寒腹内热，食少，肠胃空虚，三虫行作求食，蚀人五脏及下部，为虫病。其候齿无色，舌上尽白，甚者唇黑有疮，四肢沉重，忽忽喜眠，虫蚀其肛，烂见五脏则死。当数看其上下唇，上唇有疮，虫蚀其脏，下唇有疮，虫蚀其肛，杀人甚急，多因下痢而得，治桃仁汤、黄连犀角汤、雄黄锐散主之。

　　治

　　桃仁汤

　　生艾桃仁（去皮尖，炒，双仁不用）槐花子（碎。各一两）大枣（十五个，去核）上水二盏，煎至一盏半，分三服。

　　黄连犀角汤

　　治伤寒及诸病之后，内有出下部者。

　　黄连（半两）犀角（一两）乌梅（七个）没药（一分）上水二大盏半，煎至一盏半，分三服。

　　雄黄锐散

　　治下部疮。

　　雄黄苦参青葙子黄连（各二分）桃仁（去皮尖，一分）上为散，以生艾捣汁为丸，如枣核大。绵裹纳下部，扁竹叶汁更佳。冬月无艾，只用散裹纳亦得。

　　卷之三十二伤寒部合病并病汗下吐后等病

　　百合病

　　百合病论曰：百合病者，谓无经络，百脉一宗，悉致病也。人常默默然，意欲食不能食，意欲卧不能卧，意欲行不能行，或有时闻食臭，或时如寒无寒，如热无热，口苦，小便赤。诸药不能治，得药即剧吐利，如有神灵者。身形虽似和，其人脉微数，每溺时辄头痛者，六十日乃愈。若溺时头不痛，淅淅然者，四十日愈。若溺时快然，但头眩者，二十日愈。体症或未病而预见，或病四五日而出，或病二十日或一月微见者，各随其症治之。（《活人》云：此名百合伤寒，多因伤寒虚劳大病之后不平复，变成奇疾也。）百合病发汗后，宜服

　　百合知母汤

　　百合（七枚，劈）知母（三两，切）上先将百合水洗浸一宿，当白沫出，去其水，更以井水二盏，煎至一盏，去渣，又将井水二盏，另煎知母取一盏，去渣，和百合一盏同煎，取一盏半，分温再服。

　　百合病下后者，宜用

　　滑石代赭汤

　　百合（七个，劈）滑石（三两，碎，绵裹）代赭石（如弹大，一枚，绵裹）上先将百合水洗净，浸一宿，当白沫出，去水，更以井水二升，煎取一盏，去渣，另用水二升，煎滑石、代赭石，取一升，去渣，后合和同煎，取一升半，分温服。

　　百合病吐后，宜用

　　百合鸡子汤

　　百合（七枚，劈）鸡子黄（一枚）上先将百合水浸一宿，当白沫出，去其水，更以井水二升，煎取一盏，去渣，纳鸡子黄搅匀，煎五分，温服。

　　百合病，不经吐下发汗，病形如初者，宜

　　百合地黄汤

　　百合（七个，劈）生地黄汁（一升）上水洗百合浸一宿，当白沫出，去水，更以井水二升，煎取一升，去渣，纳地黄汁，煎取一升五合，分温再服。中病勿更服。大盒饭如漆黑。

　　百合病，一月不解，变成渴者，

　　百合洗方

　　主之。

　　用百合一升，以水一斗渍之一宿，洗身已，食煮饼，勿以盐豉食之。

　　百合病渴不瘥者，宜

　　栝蒌牡蛎散

　　栝蒌根牡蛎（炒。各等分）上为末，饮服方寸匕，日三服。

　　百合病，变发热者，（一作发寒热。）宜用

　　百合滑石散

　　百合（一两）滑石（三两）上为散，饮服方寸匕，日三服。当微利止服，热则除。

　　百合病见于阴者，以阳法救之；见于阳者，以阴法救之。见阳攻阴，复发其汗，此为逆；见阴攻阳，乃复下之，此亦为逆也。

　　卷之三十三伤寒部

　　劳复门

　　大病瘥后劳复者，

　　枳实栀子豉汤

　　主之。

　　枳实（四枚，炒）栀子（十四枚）豉（一两）上三味，以清浆水二盏，空煮退一盏，内枳实、栀子，煮取八分，下豉更煮五六沸，去渣温服，覆令取微汗。若有宿食，内大黄，量虚实加减。

　　伤寒瘥后更发热者，小柴胡汤主之。脉浮者，以汗解之；沉实者，以下解之。

　　大病瘥后，从腰以下有水气者，

　　牡蛎泽泻散

　　主之。

　　牡蛎（熬）泽泻蜀漆（洗去腥）商陆（熬）海藻（洗）栝蒌根葶苈（各等分）上为散，水服方寸匕。小便利，止后服，日二。

　　大病瘥后，喜睡，久不了了者，胃上有寒，当以丸药温之，宜理中丸。

　　伤寒解后，虚羸少气，气逆欲吐者，

　　竹叶石膏汤

　　主之。

　　淡竹叶（二把）石膏（半斤，捶碎）半夏（三两）人参（三两）麦门冬（四两，去心）甘草（一两，炙）呕者加生姜（一两半）上咀，每服五钱，水一盏半，入粳米百余粒，煮取八分，米熟汤成。去渣温服。

　　风家表解而不了了者，十二日愈。

　　卷之三十三伤寒部劳复门

　　劳复续法

　　〔海〕大抵劳者动也，动非一种，有内外血气之异焉。若劳乎气，则无力与精神者，法宜微举之。若劳乎血与筋骨者，以四物之类补之。若劳在脾内，为中州，调中可已。此为有形病也。但见外证，则谓之复病。非为劳也，如再感风寒是已。

　　〔《本》〕记有人患伤寒得汗，数日，忽身热自汗，脉弦数，心不得宁，真劳复也。予诊之曰：劳心之所致。神之所舍，未复其初，而又劳伤其神，荣卫失度，当补其子，益其脾，解其劳，庶几得愈。授以补脾汤，佐以小柴胡汤解之。或者难曰：虚则补其母，今补其子何也？予曰：子不知虚劳之异乎？《难经》曰：虚则补其母，实则泻其子。此虚当补母，人所共知也。《千金》曰：心劳甚者，补脾气以益之，脾王则感之于心矣。此劳则当补子，人所未闻也。盖母生我者也，子继我而助我者也。方治其虚，则补其生我者，与《锦囊》所谓本骸得气，遗体受荫同义。方治其劳，则补其助我者，与荀子言未有子富而父贫同义。此治虚与劳所以异也。

　　补脾汤

　　治伤寒得汗瘥后，脾胃伤冷物，胸膈不快，寻常血气不和。

　　人参白术甘草橘皮（去白皮）青皮（去白皮）干姜（各等分）上为末，每服三钱，水一盏，煎数沸，热服。入盐点亦得。

　　〔海〕治劳复，

　　麦门冬汤

　　。气欲绝者，用之有效，能起死回生。

　　麦门冬（一两）甘草（二两炙）粳米（十合）上麦门冬去心，为细末，水二盏，煎粳米令熟，去米，约汤一小盏半，入药五钱匕，枣二枚，去核，新竹叶一十五片，同煎至一盏，去渣温服。不能服者，绵滴口中。又治小儿不能灌药者，宜用此绵滴法。此方不用石膏，以其三焦无火热也，兼自欲死之人阳气将绝者，故不用石膏。若加人参，大妙。

　　〔《外》〕大病后不足，病虚劳，补虚。取七岁以下、五岁以上黄牛乳一升，水四升，煎至一升。如人饥，稍稍饮，不得多，期十日服不住，佳。

　　〔《肘》〕治笃病新起早劳，食饮多，致劳复，欲死。烧鳖甲，服方寸匕。

　　〔《活》〕

　　雄鼠屎汤

　　治劳复。

　　栀子（十四个）雄鼠屎（二七枚，两头尖者是）枳壳（三枚，炒）上为细末，每服四钱，水一盏半，入葱白二寸，香豉三十粒，同煎一盏，分二服。勿令病患知鼠屎。

　　七味葱白汤

　　治伤寒或因起动劳复，或因吃食稍多，皆成此候。若复甚者，一如伤寒。初有此证，宜服此方。

　　葱白（连须）干葛新豉（半合）生姜（切，一合）麦门冬（去心）熟地（三钱）流水四升，以杓扬之。

　　上七味，用清水煎三分减二，去渣，分二服，渐渐服之取汗。

　　上伤寒劳复，莫若仍用丹溪以参、、归、术，加发散之剂汗之为的当也。

　　卷之三十三伤寒部劳复门

　　阴阳易

　　伤寒阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧散主之。

　　烧散

　　取妇人中近隐处，剪，烧灰。以水和服方寸匕，日三服。小便即利，阴头微肿则愈。妇人病，取男子裆烧灰用。

　　尝治伤寒病未平复，犯房室死者，命在须臾。用独参汤调烧散。凡服参一、二斤余得愈者三四人。信哉！用药不可执一也。

　　卷之三十三伤寒部劳复门

　　阴阳易续法

　　治伤寒病新瘥，阴阳未和，因合房室，则令人阴肿，入腹绞痛，妇人则里急，腰胯连腹内痛，名为阴阳易也。其男子病新瘥未平复，而妇人与之交接得病，名曰阳易；妇人病新瘥未平复，而男子与之交接得病，名曰阴易。若二男二女，并不自相易，所以呼为易者，以阴阳相感动，其毒着于人，如换易然。其病之状，身热冲胸，头重不能举，眼中生花，四肢拘急，小腹绞痛，手足拳则死。亦有不即死者，病苦少腹里急，热上冲胸，头重不欲举，百节解离，经脉缓弱，血气虚、骨髓竭，便恍恍翕翕，气力转小，着床不能动摇，起止仰人，或牵引岁月方死。宜烧散、鼠粪汤、竹茹汤、青竹茹汤、干姜汤、当归白术汤选用之。（海藏云：热者烧散、竹皮汤，寒者鼠粪汤、当归白术汤。至于《校正方》妙香丸条下，治杂病阴阳易中有牛黄、脑、麝之类，是治其热症也。）

　　竹皮汤

　　疗交接劳复，卵肿，腹中绞痛欲绝。

　　竹皮青刮一升，用水三升，煮取一升，绞去渣，分二服，立愈。

　　青竹茹汤

