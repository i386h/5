<!-- { "loadSidebar": true } -->
　　妇人病未平复，因有所动，致热气冲胸，手足拘急搐搦，如中风状，宜此汤。

　　栝蒌根（一两）青竹茹（刮半升，淡竹是）上以水二升，煮取一升二合，去渣，分二、三服。

　　妙香丸（方见积热条。）〔《百一》〕治交接劳复，阴卵肿，或缩入腹，腹绞痛，或便绝。蚯蚓数条，绞取汁，服之良。

　　〔海〕若阴阳易，果得阴脉，当随症用之。若脉在厥阴，当归四逆汤送下烧散。若脉在少阴，通脉四逆汤送下烧散。若脉在太阴，四顺理中丸送下烧散。所用之药，各随其经，而效自速也。

　　鼠粪汤

　　疗伤寒病后男子阴易。

　　韭白根（一把）鼠粪（十四粒，两头尖者是）上二味，以水五升，煮取半升，去渣，再煎三沸，温服得效。未汗，再服。亦理诸般劳复。

　　当归白术汤

　　治妇人未平复，因有所动，小腹急痛，腰胯四肢不任，举动无力，发热者。

　　白术当归桂枝附子（生）甘草芍药黄人参（各二钱半）生姜（半两）上咀，水煎服，食顷再服，温覆取微汗瘥。

　　李良佐子病太阳症，尺寸脉俱浮数，按之无力。余见其内阴虚，与神术加干姜汤。愈后再病，余视之，见神不舒，垂头不欲语，疑其有房过，问之，犯房过乎？必头重目眩。曰：唯。与大建中三四服，外阳内收，脉反沉小，始见阴候。又与已寒加芍药、茴香等丸五六服，三日内约服丸六七百丸，脉复生。又用大建中接之，大汗作而解。

　　〔《山》〕因女色病阴证伤寒者，用陈皮热锅内炒焦，以酒烹下，滤酒饮之。

　　卷之三十三伤寒部

　　四时伤寒不同

　　冬为伤寒，春为温病，夏为暑病，秋为疟。

　　一岁长幼病相似，为温疫。多眠、多汗、脉浮，为风温。一身尽痛，为湿。身反张，为。

　　阴阳大论曰：春气温和，夏气暑热，秋气清凉，冬气冷冽，此四时正气之序也。冬时严寒，万类深藏，若能固密，则不伤于寒，触冒之者，乃名伤寒耳。其伤于四时之气，皆能为病，惟伤寒为毒者，以其最为杀厉之气也。中而即病者为伤寒，不即病者为寒毒，藏于肌肤中，至春变为温病，至夏变为暑病。暑病者，热极重于温也。是以辛苦之人，春夏多温热病，皆由冬时触寒所致，非时行之气也。

　　凡时行者，春时应暖而反大寒，夏时应热而反大凉，秋时应凉而反大热，冬时应寒而反大温，此非其时而有其气，是以一岁之中，长幼之病多相似者，此则时行之气也。

　　从春分以后至秋分节前，天有暴寒者，皆为时行寒疫也。三月四月，或有暴寒，其时阳气尚弱，为寒所折，病热犹轻。五月六月，阳气已盛，为寒所折，病热则重。七月八月，阳气已衰，为寒所折，病热亦微。其病与温病及暑病相似，但治有殊者，要在辨其病原寒、热、温三者之异，则用药冷热之品味判然矣。

　　其冬有非节之暖者，名冬温。冬温之毒，与伤寒大异。冬温复有先后，更相重沓，亦有轻重，治亦不同。

　　（冬温应常纪者有三：岁少阴司天之政，五之气；阳明司天之政，终之气；厥阴司天之政，终之气。皆病冬温。

　　其不应常纪而反常者，则不可候之，而随时变易也。）气候亦有应至而不至者，或有未应至而至者，或有至而太过者，皆成病气也。

　　凡四时伤寒，通宜补散。故丹溪治伤寒，多用补中益气汤。气虚者，四君子汤加发散剂。血虚者，四物汤加发散剂。东垣治风湿，用补中益气加羌活、防风、升麻、本、苍术。海藏治风湿无汗者，用神术汤，有汗者，用白术汤；治刚，用神术汤加羌活、麻黄，治柔用白术汤加桂心、、术；治风湿用白术汤随证加药；治中脉弦细芤迟者，用黄汤。此皆与仲景所谓辛苦之人，触冒之病伤寒同意也。

　　〔丹〕仲景论伤寒而未及乎中寒，先哲治冒大寒昏中者，用附子理中汤，其议药则得之矣。曰伤、曰中，未有议其异同者。夫伤寒有即病，有不即病，因其旧有郁热，风寒外束，肌腠自密，郁发为热，病邪循经而入，以渐而深，初用麻黄、桂枝辈微表而安，以病体不甚虚也。若中寒则仓卒感受，其病即发而暴，因其腠理疏豁，一身受邪，难分经络，无热可发，温补自解，此气大虚，不急治则死矣。

　　伤寒、伤暑、伤湿，亦如伤寒之渐入也。中风、中暑、中湿，亦如中寒之暴受也。中寒治法见卒中暴厥门。

　　卷之三十三伤寒部四时伤寒不同

　　冬为伤寒

　　从霜降以后至春分以前，凡有触冒霜露，体中寒即病者，谓之伤寒也。（治法除湿、暑、疟疾外，皆伤寒法也。）

　　卷之三十三伤寒部四时伤寒不同

　　春为温病

　　从立春节后，其中无暴寒，又不冰雪，而人有壮热为病者，此属春时阳气发于外，冬时伏寒变为温病。

　　（春温应常纪者有四：岁少阳司天之政，初之气；太阳司天之政，初之气；阳明司天之政，终之气；太阴司天之政，二之气，皆病温。其不应常纪而反常者，不可候之，而随时变易也。）冬伤于寒，春必温病。（全文见五脏。）太阳病发热而渴，不恶寒者，为温病。（治见冬温。）阳脉洪数，阴脉实大者，遇温热变为温毒。（论见大法。治见发。《活人》云：初春发、咳嗽，为温毒。）发汗不解，身灼热，为风温。其证脉浮汗出，身重多眠。盖其病不独见于春间，故另立风温门。

　　尺肤热甚，脉盛躁者，病温也。（全文见诊。）夫精者，身之本也，故藏于精者，春不病温。

　　凡治温病，可刺五十九穴。成注云：所谓五十九穴者，刺两手内外侧各三，凡十二，五指间各一，凡八，足亦如之。头入发际一寸傍三分各三，凡六，巅上一，囟会一，发际一，廉泉一，风池二，天柱二。

　　（《内经》云：气口静，人迎躁者取之，若气口人迎皆静者，勿刺也。人迎，谓结喉动脉也。）王太仆注《素问》五十九刺云：刺头上五行。五行者，以越诸阳之热逆也。（谓头中行上星、囟会、前顶、百会、后顶五穴，头第二行两傍五处、承光、通天、络、玉枕十穴，第三行两傍临泣、目窗、正营、承灵、脑空十穴也。）大杼、膺俞、缺盆、背俞，此八者以泻胸中之热也。气街、三里、巨虚上下廉，此八者，以泻胃中之热也。

　　云门、骨、委中、髓空，此八者，以泻四肢之热也。五脏俞傍五，此十者，以泻五脏之热也。（谓背第五行两傍魄户、神堂、魂门、意舍、志室十穴也。）

　　卷之三十三伤寒部四时伤寒不同

　　温病续法

　　〔《活》〕夏至前发热恶寒，头疼身体痛，其脉浮紧者，温病也。春月伤寒，谓之温病。冬伤于寒，轻者夏至以前发为温病，盖因春温暖之气而发也。治温病与冬月伤寒、夏月热病不同，盖热轻故也，升麻解肌汤最良。热多者，小柴胡汤主之。不渴，外有微热者，小柴胡加桂枝。嗽者，小柴胡加五味子。烦躁发渴，脉实，大便秘涩者，大柴胡汤微利之，虚烦，用竹叶汤次第服之。

　　仲景谓温病壮热不恶寒，《活人》谓温病发热恶寒，各不同，当以仲景为正。

　　升麻解肌汤

　　治伤寒温病天行头痛壮热。

　　葛根（一两）黄芩芍药（各半两）甘草（炙）桂心（各一分）麻黄（三分，去节，汤泡）上咀，每服五钱，水一盏半，枣子一枚，煮八分，日三服。三四日不解，脉浮者，宜重服取汗。脉沉实者，宜下之。

　　〔云〕伤寒汗下不愈而过经，其证尚在而不除者，亦温病也。经曰：温病之脉，行在诸经，不知何经之动，随其经所在而取之。如太阳症汗下后过经不愈，诊得尺寸俱浮者，太阳温病也。如身热目疼，汗下后过经不愈，诊得尺寸脉俱长者，阳明温病也。如胸胁痛，汗下后过经不愈，诊得尺寸脉俱弦者，少阳温病也。如腹满嗌干，诊得尺寸脉俱沉细，过经不愈者，太阴温病也。如口燥舌干而渴，诊得尺寸俱沉，过经不愈者，少阴温病也。

　　如烦满囊缩，诊得尺寸俱微缓，过经不愈者，厥阴温病也。是故随其经而取之，随其症而治之。如发斑乃温毒也。

　　卷之三十三伤寒部四时伤寒不同

　　夏为暑病

　　太阳中者，发热恶寒，身重而头痛，其脉弦细芤迟，小便已，洒洒然毛耸，手足逆冷，小有劳，身即热，口开前板齿燥。若发汗则恶寒甚，加温针则发热甚，数下之则淋甚。

　　太阳中热者，其人汗出恶寒，身热而渴，白虎加人参汤主之。（《活人》云：夏月自汗恶寒，身热而渴，面垢，手足冷，脉微无力者，中暑也，白虎汤主之。）太阳中者，身热疼重而脉微弱，此由夏月伤冷水，水行皮中所致也，一物瓜蒂汤主之。

　　一物瓜蒂汤

　　用瓜蒂二十七个，以水一升，煮取五合，去渣顿服。

　　上瓜蒂汤，后贤罕用，盖其剂缓故也。若果疼痛不退者，亦宜用之。

　　卷之三十三伤寒部四时伤寒不同

　　暑病续法

　　〔《活》〕中暑与热病，外证相似。但热病者脉盛，中暑者脉虚，以此别之。《甲乙经》云：脉盛身寒，得之伤寒；脉虚身热，得之伤暑。盖寒伤形而不伤气，所以脉盛；热伤气而不伤形，所以脉虚。又有湿温与中暑同，但身凉不渴为异耳。

　　〔丹〕暑热病，用黄连香薷饮。挟痰者，加半夏；挟虚者，加参、。或用清暑益气汤。

　　〔《活》〕夏月发热恶寒，头疼，身体肢节痛重，其脉洪盛者，热病也。冬伤于寒，因暑气而发为热病，治热病与伤寒同。有汗宜桂枝汤，无汗宜麻黄汤。如烦躁者，宜大青龙汤。然夏月药性须带凉，不可大温，桂枝、麻黄、大青龙，须用加减。夏至前，桂枝加黄芩半两。夏至后，桂枝、麻黄、大青龙加知母一两，石膏二两，或加升麻半两。盖桂枝、麻黄汤性热，及暖处非西北之比，夏月服之，必有发黄、斑出之失。热病三日外，与前汤不瘥，脉势仍数，邪气犹在经络，未入脏腑者，桂枝石膏汤主之。此方夏至后，代桂枝证用。若加麻黄半两，可代麻黄、青龙证用也。若三月至夏，为晚发伤寒，栀子升麻汤亦可选用之。

　　桂枝石膏汤

　　治法见前论。有汗脉缓为桂枝证，无汗脉紧为麻黄、青龙证。

　　桂枝（半两，去皮）石膏（一两，碎）黄芩（半两）甘草（炙，一两）栀子（三钱）白芍药升麻干葛生姜（以上各三分）上咀，每服五钱半，水一盏半，煮至八分，去渣，食顷再服。若得汗，即停后服。

　　栀子升麻汤

　　治晚发伤寒，三月至夏为晚发。

