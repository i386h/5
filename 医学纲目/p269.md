<!-- { "loadSidebar": true } -->
　　〔洁〕女子月事不来者，先泻心火，血自下也。《内经》曰：二阳之病发心脾，有不得隐曲，故女子不月，其传为风消。王注曰：大肠胃热也，心脾受之，心主血，心病则血不流，脾主味，脾病则主味不化，味不化则精不足，故其病则不能隐曲。脾土已亏，则风邪胜而气愈消也。又经曰：月事不来者，胞脉闭也。胞脉属于心，络于胞中。今气上迫肺，心气不得下通，故月事不来。先服降心火之剂，后服《局方》中五补丸，后以卫生汤治脾养血也。

　　〔《局》〕

　　五补丸

　　补诸虚，安五脏，坚骨髓，养精神。

　　熟地人参牛膝（酒浸，去芦，焙干）白茯苓地骨皮（各等分）上为细末，炼蜜丸如桐子大，每服三五十丸，温酒下，空心服。

　　卫生汤

　　当归白芍药（各二两）黄（三两）甘草（一两）上为末，每服半两，水二盏，煎至一盏，温服，空心。如虚者，加人参一两。

　　上东垣、洁古治血枯之法，皆主于补血泻火也。补血者，四物之类。泻火者，东垣分上中下，故火在中则善食消渴，治以调胃承气之类；火在下则大小秘涩，治以玉烛之类，玉烛者，四物与调胃承气等分也；火在上则得于劳心，治以芩、连及三和之类，三和者，四物、凉膈、当归等分也。洁古先服降心火之剂者，盖亦芩、连、三和、玉烛之类，后服五补、卫生者，亦补气之剂也。

　　〔《素》〕帝曰：有病胸胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？岐伯曰：病名血枯。此得之少年时有所大脱血，若醉入房中，气竭肝伤，故月事衰少不来也。帝曰：治之奈何？岐伯曰：以四乌骨、一茹，二味并合之，丸以雀卵，大如小豆，以五丸为后饭，饮以鲍鱼汁，利肠中及伤肝也。（腹中论王注云：乌鱼骨主血闭，茹主散恶血，雀卵主血痿，鲍鱼主瘀血。河间《宣明论方》乌骨、茹各等分，雀卵不拘数，和丸小豆大，每服五丸至十丸，煎鲍鱼汤下，食后日三服，压以美膳。）上岐伯河间治血枯之法。

　　〔《脉》〕问曰：妇人病下利而经水反断者，何也？师曰：但当止利，经自当下，勿怪。所以利不止而血断者，但下利亡津液，故经断。利止，津液复，经当自下。问曰：妇人病经水断一二月，而反经来，今脉反微涩，何也？师曰：此前月中若当下利，故令妨经。利止，月经当自下，此非躯也。妇人血下，咽干而不渴，其经必断。此荣不足，本自有微寒，故不引饮。渴而引饮者，津液得通，荣卫自和，其经必复下。

　　〔仲〕妇人之病，因虚、积冷、结气，为诸经水断绝，至有历年，血寒积结，胞门寒伤，经络凝坚。在上呕吐涎沫久成肺痈，形体损分；在中盘结，绕脐寒疝，或两胁疼痛，与脏相连，或结热中，病在关元，脉数无疮，肌若鱼鳞，时着男子，非止女身；在下未多，经候不匀，令阴掣痛，少腹恶寒，或引腰脊，下根气冲，气冲急痛，膝胫疼烦，奄忽眩冒，状如厥癫，或有忧惨，悲伤多嗔，此皆带下，非有鬼神。久则羸瘦，脉虚多寒，三十六病，千变万端。审脉阴阳，虚实紧弦，行其针药，治危得安。

　　其虽同病，脉各异源，子当辨记，勿谓不然。

　　〔丹〕经候过期不行，杜牛膝捣汁大半钟，以玄胡末一钱，香附末、枳壳末各半钱，早调服。

　　〔《大》〕

　　万病丸

　　治经事不来，绕脐痛。

　　干漆（杵碎，炒烟尽）牛膝（去苗，酒浸一宿，焙干，一两）上为末，以生地黄汁一升，入二味药末银器内，慢火熬可丸，即丸如桐子大。每服二丸，空心，米饮或温酒下。

　　疗月水不利，脐下憋逆，气胀满，欲呕，不得睡。（憋，伴列切，急也。）当归（四钱）干漆（三钱，炒烟尽）上为末，炼蜜丸如桐子大。空心，温酒下十五丸。

　　治月经壅滞，脐腹痛。

　　当归玄胡索上为粗末，每服三钱，姜三片，水一钟半，煎至七分，去渣稍热服。

　　小肠移热于大肠，为伏瘕，为沉。（全文见诊病传变王注云：血涩不利则月事沉滞而不行。）〔《圣》〕治妇人月水滞涩不快，结成瘕块，筋胀大欲死。用马鞭草根苗五斤，锉细，水五斗，煎至一斗，去渣，别以净器盛，熬成膏，食前温酒调下半匙。（本草云：马鞭草辛凉破血瘕。）〔罗〕

　　血极膏

　　治妇干血气。

　　以川大黄为末，用酽醋熬成膏子，丸如鸡头大，每服一丸，热酒化开，临卧温服。大便利一二行后，红脉自下。是妇人之仙药也，加当归头。

　　〔仲〕妇人经水不利，抵当汤主之。（亦治男子膀胱满急有瘀血者。方见伤寒。）上经一节，方三首，皆治污血有热而经闭。前一方轻剂，后二方重剂也。

　　〔云〕

　　红花当归散

　　治妇人经候不行，或积瘀血，腰腹疼痛，及室女月经不通。

　　红花当归尾紫葳牛膝甘草苏木（细锉。各二两）白芷（一两半）赤芍药（八两）刘寄奴（五两）桂心（一两半）上为细末，空心，热酒调三钱服之，食前临卧再服。若久血不行，浓煎红花，酒下。孕妇休服。

　　牛膝散

　　治妇人月水不利，脐腹痛。

　　牛膝（一两）桂心赤芍药桃仁玄胡索当归牡丹皮川芎木香（各七钱半）上每服方寸匕，为极细末，温酒调下，食前。

　　温经汤

　　若经道不通，绕脐寒痛，脉沉紧，宜此及桂枝桃仁汤、万病丸。

　　当归川芎芍药桂心牡丹皮蓬莪术（各半两）人参甘草牛膝（各一两）上咀，每服五钱，水一盏半，去渣温服。

　　桂枝桃仁汤方（见调经。）

　　牡丹皮散

　　治妇人月水不利，脐腹疼痛。

　　牡丹皮大黄（炒。各一两）赤芍药生地黄桃仁当归桂心赤茯苓白术（各七钱半）石苇（去毛）木香（各半两）上咀，每服五钱，水一盏半，生姜三片，煎至七分，去渣，空心温服。

　　〔《本》〕治妇人室女月候不通，疼痛或成血瘕，

　　通经丸

　　桂心青皮（去白）大黄（炮）干姜川椒川乌蓬莪术干漆当归桃仁（各等分）上为末，先将四钱用米醋熬成膏，和余六钱末成剂臼中杵，丸如桐子大，晒干。每服二十丸，用淡醋汤下，加至三十丸，温酒亦得，空心，食前服。

　　上方六首，皆治污血有寒而经闭。前四方轻剂，后二方重剂也。

　　〔《大》〕治月水不通，屡试有验。浓朴不以多少，姜汁炙香，细切，浓煎去渣，空心服，不过三四剂瘥。（形实气盛者宜之。）〔丹〕积痰伤经不行，夜则妄语。

　　栝蒌子（一两）黄连（半两）吴茱萸（十两）桃仁（五十个）红曲（二钱）缩砂（三两）山楂末上生姜研，炊饼为丸。

　　躯脂满，经闭，导痰汤加芎、连。不可服地黄，如用，姜汁炒。（导痰汤即二陈加枳实、黄连是也。）杨村妇人，年二十余，两年经闭，食少，乏力。

　　黄连（二两）白术（一钱半）陈皮滑石（各一钱）黄芩（半两）木通（三分）桃仁（十二个）甘草（炙些）上丹溪治痰结胸腹而经闭之法，皆用轻剂导痰降火也。

　　经云：气上迫肺，则心气不得下通，故月事不来，今用连、朴之类导痰降火，使不上迫于肺，故心气下通而月事来也。丹溪治一妇人，久疟食少，经闭，两手无脉。每日与三花神佑丸十余粒，津咽之。月余食进脉出，又半月脉愈，又一月经行，亦此意也。详见久疟。予尝体丹溪之意，治陈氏妇，二十余岁，形肥痞塞不食，每日卧至未牌，吃一盏薄粥，吃粥后必吐水半碗，仍复卧，经不通三月矣。前番曾暗通黑色，脉之辰时寸关滑，皆有力，午后关滑寸不滑。询之因乘怒饮食而然。遂以白术一两半，浓朴、黄连、枳实各一两，半夏、茯苓、陈皮、山楂、人参、滑石各八钱，缩砂、香附、桃仁各半两，红花二钱，分作十帖，每日服一帖，各入姜汁二蚬壳。间三日以神佑丸、神秘沉香丸微下之，至十二日吐止，食渐进，四十日平复如故。又汪氏妇，五十余，形瘦，亦痞不食，吐水，经不通，以前药方加参、术、归为君，煎熟，入竹沥半盏，姜汁服之，但不用神佑丸下，亦平复。若咳嗽寒热而经闭者，当于咳门湿痰条求之。

　　〔子和〕凡妇人月事不来，用茶调散吐之，次用玉烛散、芎归汤、三和汤、桂苓白术散之类降心火，益肾水，开胃进食，分阴阳利水道之药也。

　　一妇人月事不行，寒热往来，口干颊赤，饮食少，旦暮间咳一二声，诸医皆用虻虫、水蛭、干漆、砂、芫青、红娘子、没药、血竭之类，惟戴人不然。曰：古方虽有此法，奈病患服之必脐腹发痛，饮食不进。乃命止药，饮食稍进。《内经》曰：二阳之病发心脾。心受之则血不流，故女子不月。既心受积热，宜抑火升水，流湿润燥，开胃诱食。乃涌出痰一二升，下泄水五六行，湿水上下皆去，血气自然湍流，月事不为水湿所隔，自根据期而至矣。亦不用虻虫、水蛭之类有毒之药，如用之，则月经总来，小溲反闭，他症生矣。凡精血不足，宜补之以食，大忌有毒之药偏胜，而致夭阏多矣。

　　一妇人年三十四岁，经水不行，寒热往来，面色痿黄，唇焦颊赤，时咳三二声。问其所服之药，黑神散、乌金丸、四物汤、烧肝散、鳖甲散、建中汤、宁肺散，针艾千百，转剧。家人意倦，不欲求治。戴人悯之，先涌痰五六升，午前涌毕，午后食进，余症悉除。后三日复轻涌之，又去痰一二升，食益进，不数日又下通经散，泻讫一二升，后数日，去死皮数重，小者如麸片，大者如苇膜。不一月经水自行，神气大康矣。

　　月事不来者，胞脉闭也。胞脉者，属心而络于胞中。今气上迫肺，心气不得下通，故月事不来也。（全文见水肿胃病，见诊病息奔条。）〔《大》〕室女月水不来。用雄鼠屎一两，烧存性，为细末，空心，温酒调下一钱，神效。

　　〔海〕

　　掌中金丸

　　治妇人干血气。

　　穿山甲（炮）甘草苦丁香川椒苦葶苈白附子猪牙皂角草乌头（各三钱）巴豆（一钱，全用，研）上为细末，生葱绞汁，和丸弹子大。每用一丸，新绵包之，内阴中，一日即白，二日即赤，三日即血，神效。

　　〔仲〕妇人经水闭不利，脏坚癖不止，中有干血，下白物，

　　矾石丸

　　主之。

　　矾石（三钱，烧）杏仁（一分）上二味，末之，炼蜜丸枣核大，五内中，剧者再纳之。

