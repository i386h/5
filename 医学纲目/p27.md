<!-- { "loadSidebar": true } -->
　　桑白皮（一两，炒黄）地骨皮（一两）甘草（半两，炒）上为细末。每服二钱，水一盏，入粳米百粒同煎，食后服。易老加黄连。（海藏云：治肺热传骨蒸热，自宜用此、以直泻之，用山栀、黄芩方能泻肺，但当以气血分之）〔海〕肾苦燥，急食辛以润之，知母、黄柏；肾欲坚，急食苦以坚之，知母；以苦补之，黄柏；以咸泻之，泽泻；肾虚，以熟地、黄柏补之。

　　〔垣〕肾有两枚，右为命门相火，左为肾水，同质而异性也。经曰：形不足者，温之以气；精不足者，补之以味。又云：气化精生，味和形长。无阴则阳无以化，当以味补肾真阴之虚，阴本既固，阳气自生，化成精髓。若相火阳精不足，宜用辛温之剂，世人用辛热之剂，治寒甚之病，非补肾也（《难经》云：脏各有一耳，肾独有两者，何也？然肾两名，非皆肾也，其左者为肾，右者为命门。命门者，诸精神之所舍，元气之所系也。故曰男子以藏精，女子以系胞，故知肾有一也）。左肾属水，水不足则阴虚，宜补肾丸。

　　龟板（酒炙，四两）知母（酒浸，炒）黄柏（炒焦，各三两）干姜（一两）上为末，粥丸。一方无姜，有侧柏叶，用地黄膏为丸。

　　补血丸

　　龟板（酒炙黄）黄柏（炒）知母（炒，各三两）生干姜（一两）杜牛膝（二两）上为末，粥丸。

　　固真丸

　　龟板（醋炙，二两）虎骨（酥炙，一两）苍耳（酒蒸九次，三两）生地（姜汁制炒）柏皮（半两）干姜（三钱）乌药（半两）上为末，姜汁糊丸。

　　〔垣〕

　　三才封髓法丹

　　降心火，益肾水。

　　麦门冬（去心）熟地人参（各半两）黄柏（炒，三两）甘草（炙，七钱半）缩砂仁（一两半）上为细末，水糊和丸，梧子大。每服五十丸，用苁蓉半两，作片，酒浸一宿，次日煎至三五沸，去渣送下前丸子，空心服。

　　右肾属火，火不足则阳虚，宜八味丸。

　　〔垣〕

　　八味丸

　　治肾气虚乏，下元伤惫，脐下疼痛，夜多漩溺，脚膝缓弱，面色痿黄或黧黑，及虚劳不足，渴欲饮水，腰重疼痛，小腹急痛，小便不利，并宜服之。脾恶湿，肾恶燥，古人制方益肾，皆湿润之药也。故八味丸，仲景谓之肾气丸，以熟地黄为主。

　　熟地（补肾水真阴，八两）肉桂（补肾水真火，一两）丹皮（补神志不足，三两）附子（能行诸经而不止兼益火，一两）白茯苓（能伐肾邪湿滞，三两）泽泻（去胞中留垢及遗溺，三两）山茱萸（治精滑不禁，四两）干山药（能治皮毛中干燥酸湿，四两）上八味为细末，炼蜜丸。皆君主之药也。若不根据易老加减，服之终不得效。若加五味子，为肾气丸，述类象形之剂也。益火之源，以消阴翳；壮水之主，以制阳光。

　　〔钱氏〕

　　地黄丸加减法

　　如阳事多痿不振，根据今方；然夏月减附子（三停精完全减桂附，只六味）；血虚阴衰，熟地黄为君；精滑，山茱萸为君；小便或多或少，或赤或黄或白，茯苓为君；小便淋漓，泽泻为君；心虚，肠胃积热，心火炽盛，心气不足，牡丹皮为君；皮肤涩干，山药为君。以上言为君者，其分两用八两，其干地黄，只根据为臣分两，余皆同。

　　〔《保命》〕

　　金刚丸

　　牛膝丸煨肾丸（并见虚损门）〔海〕

　　离珠丹

　　又名神珠丹。治下焦阳气虚乏，脐下腹冷痛，足寒而逆。

　　杜仲（炒，去丝，三两）萆（二两）诃子（煨，五个）龙骨（一两）破故纸（三两）巴戟（酒浸去心，三两）胡桃（一百个，去皮）朱砂（另研，一两半）缩砂仁（半两）上为末，酒为丸，梧桐子大，朱砂为衣。每服三十丸，空心温酒盐汤任下。

　　还少丹

　　大补心肾脾胃，一切虚损，神志俱耗，筋力顿衰，腰脚沉重，肢体倦怠，血气羸乏，小便混浊。

　　干山药牛膝（酒浸）远志（去心）山茱萸（去核）白茯苓五味巴戟（酒浸，去心）肉苁蓉（酒浸）石菖蒲楮实杜仲（去丝）舶上茴香（各一两）姜汁（一两）枸杞（一两半）上为细末，炼蜜同枣肉为丸，桐子大。每服三十丸，温酒或盐汤下，日三服，食前。五日觉有力，十日精神爽，半月气壮，二十日目明，一月夜思饮食，冬月手足常暖，久服令人身体轻健，筋骨壮盛，怡悦颜色，寿延难老。更有加减法，如热，加山栀子一两；心气不宁，加麦门冬一两；少精神，加五味子一两；阳弱，加续断一两。常服固齿牢牙，永无瘴疟。

　　妇人服之，容颜悦泽，暖子宫，去一切病。

　　水芝丸（方见小便数门）〔丹〕玉女长春不老丹牛膝根汁、苍耳根汁各二碗，不可入水，和一处，瓷器熬成膏，如稠蜜。金罂子为末散半斤，用不去皮莲子实、猪肚（即羯猪肚）蒸熟，取莲子晒干四两，和前二末膏子丸如梧子大，温酒下廿丸。一月身和暖，二月觉精神，服一料验甚。

　　〔海〕肾实须泽泻泻之，肾本无实，不可泻，钱氏止有补肾地黄丸，无泻肾之药。治脉洪而实，钱氏地黄丸加生地黄，去山茱萸是也。此治左手本部脉实。若右尺洪实，以凤髓丹泻之。

　　假令水在木之分，是从后来者，此为虚邪。虽水为虚邪，则木本虚矣。经曰：母能令子虚。假令火在木之分，是从前来者，此为实邪。虽火为实邪，则木本实矣。经曰：子能令母实。假令两手脉弦，无表证，乃东方实也，是西方不足也。缘母虚所致，宜大补其脾土，微补肺，大泄其火，微泄其木。杂症诸论云：先调其气，次治诸疾。况此本经不足的证也。《难经》云：东方实，是西方虚也。又云：欲泄其邪，先补其虚，此之谓也。此证当以温药补肺，以气药燥剂为用。如正气已胜，当再服泄火泻风之药，清鬲凉上，勿令入胃，此为全治，用益黄加白术、半夏、茯苓、甘草。如酒病得之，加泽泻，治手足阳明二燥。益黄者，燥湿而补气也。实泻黄也。泄火泻风，用泻青之类，羌活、防风、生地黄、甘草、黄连等分，黄芩倍之。凡用药，补即用各方之生数，如理中丸、建中汤是也。泻即用各方之成数，七宣丸是也。

　　卷之四阴阳脏腑部

　　诊五邪相干

　　〔《难》〕有正经自病，有五邪所伤，何以别之？经言忧愁思虑则伤心，形寒饮冷则伤肺，恚怒气逆上而不下则伤肝，饮食劳倦则伤脾，久坐湿地、强力入水则伤肾，是正经自病者也。何谓五邪？有中风，有伤暑，有饮食劳倦，有伤寒，有中湿，此之谓五邪。假令心病，何以知中风得之？然，其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色也。其病身热，胁下满痛，其脉浮大而弦。何以知伤暑得之？然，当恶臭。何以言之？心主臭，自入为焦臭，入脾为香臭，入肝为臊臭，入肾为腐臭，入肺为腥臭，故知心病伤暑得之也，当恶臭。其病身热而烦，心痛，其脉浮大而散。

　　何以知饮食劳倦得之？然，当喜苦味。虚为不欲食，实为欲食，何以言之？脾主味，入肝为酸，入心为苦，入肺为辛，入肾为咸，自入为甘。故脾邪入心，为喜苦味也。其病身热体重嗜卧，四肢不收，其脉浮大而缓。何以知伤寒得之？然，当谵言妄语。何以言之？肺主声，入肝为呼，入心为言，入脾为歌，入肾为呻，自入为哭。故知肺邪入心，为谵言妄语也。其病身热洒洒恶寒，甚则喘咳，其脉浮大而涩。何以知中湿得之？然，当喜汗出而不可止。何以言之？肾主湿，入肝为泣，入脾为涎，入肺为涕，自入为唾。故知肾邪入心，为汗出不可止也。其病身热而小肠痛，足胫寒而逆，其脉沉濡而大。此五邪之法也。（《四十九难》）肝主色，心主臭，脾主味，肺主声，肾主液。肝色青，其臭臊，其味酸，其声呼，其液泣。心色赤，其臭焦，其味苦，其声言，其液汗。脾色黄，其臭香，其味甘，其声歌，其液涎。肺色白，其臭腥，其味辛，其声哭，其液涕。肾色黑，其臭腐，其味咸，其声呻，其液唾。

　　病有虚邪，有实邪，有贼邪，有微邪，有正邪，何以别之？从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。何以言之？假令心病，中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。（《五十难》）一脉为十变者，何谓也？然，五邪刚柔相逢之意也。假令心脉急甚者，肝邪干心也。心脉微急者，胆邪干小肠也。心脉大甚者，心邪自干心也。心脉微大者，小肠邪自干小肠也。

　　心脉缓甚者，脾邪干心也。心脉微缓者，胃邪干小肠也。心脉涩甚者，肺邪干心也。心脉微涩者，大肠邪干小肠也。心脉沉甚者，肾邪干心也。心脉微沉者，膀胱邪干小肠也。五脏各有刚柔邪，故令一脉辄变为十也。（《十难》）〔《灵》〕黄帝曰：请问脉之缓、急、大、小、滑、涩之病形何如？岐伯曰：臣请言五脏之病变也。心脉急甚者为螈，微急为心痛引背，食不下。（谓色赤脉钩而急也，余缓大小滑涩五脉仿此）。缓甚为狂笑，微缓为伏梁，在心下上下行，时唾血。大甚为喉，微大为心痹引背，善泪出。小甚为善哕，微小为消瘅。滑甚为善渴，微滑为心疝引脐，小腹鸣。

　　涩甚为喑，微涩为血溢，维厥，耳鸣，颠疾。

　　肺脉急甚为癫疾，微急为肺寒热，怠惰，咳唾血，引腰背胸，若鼻肉不通（谓色白脉毛而急也，余脉仿此）。缓甚为多汗，微缓为痿、偏风，头以下汗出不可止。大甚为胫肿，微大为肺痹引胸背，起恶日光。小甚为泄，微小为消瘅。滑甚为息贲上气，微滑为上下出血。涩甚为呕血，微涩为鼠，在颈肢腋之间，下不胜其上，其应善酸矣。

　　肝脉急甚者为恶言，微急为肥气在胁下，若覆杯（谓色青脉弦而急也，余脉仿此）。缓甚为善呕，微缓为水瘕痹也。大甚为内痈，善呕衄，微大为肝痹阴缩，咳引小腹。小甚为多饮，微小为消瘅。滑甚为疝，微滑为遗溺。涩甚为溢饮，微涩为挛筋痹。

　　脾脉急甚为螈，微急为膈中，食饮入而还出，后沃沫。缓甚为痿厥，微缓为风痿，四肢不用，心慧然若无病。大甚为击仆，微大为疝气，腹里大脓血，在肠胃之外。小甚为寒热，微小为消瘅。滑甚为癃，微滑为虫毒蝎腹热。涩甚为肠，微涩为内，多下脓血。

