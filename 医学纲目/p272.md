<!-- { "loadSidebar": true } -->
　　〔《简》〕治妇人漏下血不绝。槐花蛾不以多少，烧作灰，细研，食前温酒调二钱匕。

　　〔《产宝》〕治崩中不止，不问年月远近。用槐耳烧作灰，为末，以酒服方寸匕。

　　〔《大》〕

　　神应散

　　治血崩不止。

　　桂心不以多少，炒极焦存性，为末，每服一二钱，米饮调下。

　　如圣散

　　治血山崩。

　　棕榈乌梅（各一两）干姜（一两五钱，并烧过存性）上为细末，每服二钱，乌梅酒调下，空心食前服。久患，不过三服愈。

　　治血崩屡效方。

　　当归白芍干姜棕榈（各等分）上各存性，研为细末，醋调，以有节朱箸，左搅四十九转，食前服。

　　又方用棕榈、白矾，为末，酒调二钱服。

　　治暴崩下血。百草霜二钱，狗胆汁一处拌定，分作二服，当归酒调下。

　　又方京墨为末二钱匕，同烧露蜂房为末，三指撮，酒调服。

　　〔世〕治血崩。用葫芦去子穣实，荆芥穗烧存性，饮汤服。

　　上二十一方，皆烧灰黑药。经云：北方黑色，入通于肾。皆通肾经之药也。夫血者心之色也，血见黑即止者，由肾水能制心火故也。

　　运气血崩皆属风火。经云：少阳司天之政，初之气，风胜乃摇，候乃大温，其病血崩是也。

　　〔海〕治崩不定，或淋淫经年者。

　　白矾（溶开成汁，一两）没药（一钱）砂（五分）黄丹（五分）上件，将白矾溶开成汁，下余药细末，一处搅匀，就成丸子，如弹子大。每用一丸，新绵裹定，纳阴中，立效。

　　〔《摘》〕经血过多不止，并崩中（《心术》同：）三阴交行间（各针讫灸之。）通里（足小指上二寸，刺二分，灸二七壮。）〔桑〕漏下不止（《心术》、《摘英》同：）三阴交太冲〔东〕胞门不闭，漏下恶血不禁：气门（在关元傍三寸，刺入五分。）〔《集》〕血崩并漏下：中极（补。）子宫（二寸半。）败血不止：三阴交百劳风门中极肾俞膏肓曲池绝骨〔《甲》〕妇人不字，阴暴出，经水漏，然谷主之。妇人漏血，腹胀满，不得息，小便黄，阴谷主之。（《千金》云：漏血少腹痛胀满如阻，体寒热，腹偏肿。）女子血不通，会阴主之。女子漏血，太冲主之。

　　〔《脉》〕问曰：五崩何等类？师曰：白崩者形如涕，赤崩者形如绛，黄崩者形如烂瓜，青崩者形如蓝色，黑崩者形如血也。寸口脉弦而大，弦则为减，大则为芤，减则为寒，芤则为虚，寒虚相搏，此名曰革，妇人则半产漏下。（又见诸见血。）〔仲〕寸口脉微而缓，微者卫气疏，疏则其肤空，缓者胃气实，实则谷消而水化也。谷入于胃，脉道乃行，水入于经，其血乃成，荣盛则其肤必疏，三焦绝经，名曰血崩。

　　〔《脉》〕诊妇人漏血下赤白，日下血数升，脉急疾者死，迟者生。诊妇人漏下赤白不止，脉小虚滑者生，大紧实数者死。

　　卷之三十四妇人部调经

　　赤白带

　　〔丹〕赤白带罗先生法：或十枣汤，或神佑丸，或玉烛散皆可用之。虚者不可峻攻，实者可行。血虚，加减四物汤。气虚，以术、参、陈皮间与之。赤属血，白属气，主治燥湿为先。湿甚者，固肠丸。相火动者，诸药中加炒黄柏。滑者加龙骨、赤石脂。滞者加葵花。（白者治白带，赤者治赤带。）性躁者，加黄连。寒月少加姜、附。临机应变，先须断浓味。带下与梦遗，同法治之。肥人有带，多是湿痰，用海石、半夏、南星、炒柏、青黛、苍术、川芎。瘦人带病少，如有多是热，用炒柏、蛤粉、滑石、川芎、青黛、樗皮。带、漏，俱是胃中痰积流下渗膀胱，出于大肠小肠，宜升提，甚者上必用吐，以提其气，下用二陈汤加白术、苍术，仍用丸子。治结痰白带，以小胃丹，半饥半饱，津液下数丸，候郁积行，却服补药。

　　白术（一两）苍术（半两）红白葵花（二钱半）白芍（七钱半）上蒸饼为丸，空心，煎四物汤下二十丸。

　　陶遵道外姑，年七十，形瘦善啖，白带。食前，姜汤吞大补丸五十丸一二次，午膳后及临卧时，各与小胃丹十五丸，愈。

　　〔《大》〕

　　乳香散

　　治赤白带下。

　　草果（一个，去皮，入麝香一小块，用面饼裹，火炮焦黄，留性，取出和面用之）上为细末，每服二钱，陈皮饮调下，重者三钱。

　　〔丹〕带下不止，用椒目、白芷。治白带用椒目为末，米饮调服。

　　樗皮丸

　　治赤白带有湿热者。

　　芍药（五钱）良姜（三钱，烧灰）黄柏（二钱。各炒成灰）椿根皮（一两半）上为末，粥丸，每服三五十丸。米饮空心吞下。

　　赤白带因湿热胜而下者。

　　苍术（盐炒）白芍（各一两）枳壳（三钱）椿根皮（炒，二两）干姜（煨，二两）地榆（半两）甘草（三钱）滑石（一两，炒）上末粥丸，米饮下。

　　治带下。

　　椿根皮（二两）神曲（炒）麦皮曲（炒）黄柏（各一两，炒）芍药（一两半）滑石（半两）枳壳（半两）苍术（一两）上为末，糊丸桐子大。每服五十丸，空心。

　　固肠丸

　　治湿气下利，大便血，白带。去脾胃陈积之后，用此以燥下湿，亦不曾单用，看病作汤使。

　　椿根皮为末，粥糊为丸。此药性凉而燥，须炒用。一方加滑石一半。

　　治白带因七情所伤，脉数者。

　　黄连（炒）侧柏（酒蒸）黄柏（炒。各半两）香附（醋炒）白术（炒。各一两）白芷（烧存性，三钱）椿根皮（二两，炒）白芍（一两）木香（三钱）上为末，饭粥为丸，米饮汤送下。

　　上五方治带椿皮例。凉燥之剂，湿热盛者宜之。后一方有黄连、香附、木香，故可治七情所伤。

　　〔《大》〕

　　地榆膏

　　治赤白带下，骨立者。

　　地榆一斤，用水三升，煎至一半，去渣再煎如稠饧，绞净，空心服三合，日二服。

　　治漏下五色。地榆三两，锉，用醋一升，煮十余沸，去渣，稍热，食前服一合。

　　〔《千》〕治妇人赤白带下。三叶酸浆草，阴干为末，空心温酒下三钱匕。

　　上三方治带地榆例。寒涩之剂，亦湿热盛而滑脱者宜之。按三叶酸浆草，叶细如萍，丛生，茎端有三叶，俗又名布谷饭。布谷者鸠也，盖鸠常食之，故又名鸠浆草。《衍义》误入苦HT条，即曰三叶酸浆草，岂苦HT即酸浆欤。（苦HT有子大如金柑，味酸可食，故亦名酸浆，非三叶也。三叶酸浆，小草布地而生，叶皆三瓣，惟开黄花，其茎叶皆酸者。）〔丹〕白带。

　　龟板（炙）枳子（各二两）黄柏（一两，炒）白芍（七钱半）干姜（炒，二钱半）香附（半两）山茱萸苦参樗皮贝母（各半两）上为末，以酒糊为丸，空心下。

　　赤白带。

　　龟板（二两，酒炙）黄柏（一两，炒）干姜（一钱，炒）枳子（二钱半）上酒糊为丸，日二服，每服七十丸。

　　又方治带下，脉数者。

　　枸杞根（一斤）生地（五斤）上二味，以水一斗，煮取五升，分三服。

　　上三方治带，龟扳、黄柏、地黄例，肾水真阴虚者宜之。

　　脾传之肾，病名曰疝瘕，少腹冤热而痛，出白，一名曰蛊。当此之时，可按可药。（全文见诊生死。

　　王注云：出白，溲出白液也。盖便浊白带之类。戴人云：遗溺闭癃，阴痿脬痹，精滑白淫，男子之疝也。血涸不月，月罢腰膝上热，足，嗌干，癃闭，少腹有块，或定或移，前阴突出，后阴痔核，皆女子之疝也。又云：女子不谓之疝而谓之瘕也。）小肠移热于大肠，为伏瘕，为沉。（全文见诊病传变。）〔《保》〕赤者热入小肠，白者热入大肠，原其本，皆湿热结于脉，故津液涌溢，是为赤白带下。本不病结，缘五经脉虚结热，屈滞于带，故女子脐下痛，阴中绵绵而下也。经曰：任脉为病，男子内结七疝，女子带下瘕聚。王注云：任脉自胞上过，带脉贯于脐上，故男子内结七疝，女子带下。带脉起于季胁章门，似束带状。今湿热冤结不散，故为病也。经曰：脾传之肾，名曰疝瘕。小肠冤结而痛，出白，一名曰蛊，所以为带下冤结也。冤，屈也，屈滞而病，热不散。先以十枣汤下之，后服苦楝丸、大延胡散调下之，热去湿除，病自愈矣。（十枣汤方见伤寒。）

　　苦楝丸

　　治妇人赤白带。

　　苦楝（碎，酒浸）茴香（炒）当归上等分，为末，酒糊为丸。每服三五十丸，空心，温酒下。如腰腿疼，四物汤四两，加羌活、防风各一两，煎汤送下。

　　〔丹〕治赤白带下，腰痛，或少腹痛有热者。

　　樗皮（二两）延胡索桃仁侧柏叶川楝肉茴香当归（各半两）香附（八钱）官桂乌药（各三钱）麦皮曲（一两，炒）上末，酒糊为丸。每服五六十丸，神效。

　　〔《衍》〕治带下并肠有败脓，淋露不已，腥秽殊甚，遂至脐腹更增冷痛。此盖败脓血所致，卒无已期，须以此排脓。白芷一两，单叶红蜀葵根二两，白芍药、白矾各半两。矾烧枯另研，余为末，同以蜡丸如桐子大。

　　空肚及饭前，米饮下十丸或十五丸。候脓尽，仍别以补药佐之。

　　〔垣〕固真丸治白带不止，脐下冷痛，喜干食，恶汤饮者。（方见寒疝带条。）〔《本》〕治妇人赤白带下。

　　龙骨（半两）舶上硫黄（三钱半）上为末，每服半钱，无灰酒调，空心服，一日三服。不问远年近日，尽效。

　　〔《大》〕

　　伏龙肝散

　　治妇人赤白带下，久不瘥，肌瘦瘁黄。

　　棕榈（烧存性）伏龙肝屋梁上尘（悬长者，炒烟尽出火毒）上等分，研和，入龙脑、麝香各少许，每服二钱，酒调，醋亦可。患十年者，半年可安。有人经年崩漏不止，诸药不效，脉濡微，与此伏龙肝散，兼白矾丸服之愈。（白矾丸用白矾四两，附子二两，黄狗头骨灰四两，为末，粥丸桐子大，每服三十丸。）〔垣〕

　　补经固真汤

　　白文举正室，白带常漏久矣，诸药不效。诊得心包尺脉极微，其白带下流不止。叔和《脉经》云：崩中日久为白带，漏下多时骨水枯。言崩中者，始病血崩，久则血少，复亡其阳，故白滑之物下流不止。是本经血海将枯，津液复亡，枯干不能滋养筋骨。以本部行经为引，用为使；以大辛甘油腻之药，润其枯燥而益津液，以大辛热之气味，补其阳道，生其血脉；以苦寒之药，泄其肺而救上热伤气；以人参补之，以微苦温之药为佐而益元气，名曰补经固真汤。

