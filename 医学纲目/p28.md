<!-- { "loadSidebar": true } -->
　　肾脉急甚为骨癫疾，微急为沉厥奔豚，足不收，不得前后（谓色黑脉石而急也，余脉仿此）。缓甚为折脊，微缓为洞，洞者食不化，下嗌还出。大甚为阴痿，微大为石水，起脐以下至小腹HTHT然，上至胃脘，死不治。小甚为洞泄，微小为消瘅。滑甚为癃，微滑为骨痿，坐不能起，起则目无所见。涩甚为大痈，微涩为不月，沉痔。黄帝曰：病之六变者，刺之奈何？岐伯答曰：诸急者多寒，缓者多热，大者多气少血，小者血气皆少，滑者阳气盛微有热，涩者多血少气微有寒。是故刺急者，深内而久留之。刺缓者，浅内而疾发针，以去其热。刺大者，微泻其气，无出其血。刺滑者，疾发针而浅内之，以泻其阳气而去其热。刺涩者，必中其脉，随其逆顺而久留之，必先按而循之，已发针，疾按其，无令其血出，以和其脉。诸小者，阴阳形气俱不足。勿取以针，而调以甘药也。（初详滑者阴气有余，今反言阳气盛，涩者阳气有余，今反言少气多血，恐二脉乃交互间，宜更详之。以上并见《邪气脏腑病形篇》）〔垣〕假令肝病实邪，风热相合，风性急，火摇动焰而旋转，其脉弦而紧洪，风热发狂，宜

　　芎黄汤

　　羌活川芎大黄（各一两）甘草（半两）上咀。每服半两，水二盏，煎至六分，去渣温服。

　　虚邪风寒相合，木虑肾恐，拘急自汗，其脉弦紧而沉。仲景云：风感太阳，移证在少阴经中，桂枝加附子汤主之。贼邪风燥相合，血虚筋缩，皮肤皴揭，脉弦浮而涩。仲景云：血虚筋急，桂枝加栝蒌汤主之。微邪风湿相合，体重节痛，脏腑洞泄，脉弦长而缓。仲景云：身体疼痛，下痢清谷，急当救里，四逆汤主之。正邪中风，目眩头重，叫怒不出，脉弦紧而长。仲景云：甚则如痫为，宜羌活汤。本草云：羌活主痫，防风、黄芩为佐。

　　小儿为痫，大人为。

　　假令心病实邪，热湿相合，愦愦心烦，热蒸不眠，脾经络于心，心经起于脾，二经相接，故为湿热，脉浮大而缓，足太阴寄证在手太阳，宜栀豉汤。若痞，加浓朴、枳实。虚邪热风相合，妄听妄闻，耳有萧声，胆与三焦之经，同出于耳。铜人云：刺关冲出血，泻支沟。

　　脉浮大而弦，初小柴胡汤，后大柴胡汤。此证是太阳与少阳为病，前客后主也。贼邪热寒相合，胆惕心悬如饥，神怯恐怖，足少阴与手厥阴相接，水中心经，故神怯怖耳。脉大而沉濡，亦在太阳经中。《内经》曰：心虚则热收于内，以黄连附子泻心汤主之。治法云：热多寒少，以热为佐，如寒多热少，加附子、干姜佐之。微邪热燥相合，过饮歌乐，实为热燥，俗言畅饮也。病患言快活，快活是有声歌乐也。以意思浆，是无声歌乐也。脉大而洪涩，白虎汤主之。喘则加人参。正邪热也，脱阳见鬼，躁扰狂越，脉洪实，一呼四至，是八至脉也。

　　小承气汤主之，谓腹不坚大也。

　　假令肺病实邪，燥寒相合，毛耸皮凉，溲多而清，其脉短涩而沉。此证如秋冬宜八味丸，若春夏宜地黄丸。虚邪燥湿相合，微喘而痞，便难而痰，其脉浮涩而缓，枳实理中汤主之。如喘甚加人参；若便难加木香、槟榔各半钱，为极细末，煎下理中丸。贼邪燥热相合。鼻窒鼽衄，血溢血泄，其脉涩而浮大，甚者，桃仁承气汤；微者，犀角地黄汤。极者，抵当汤；微者，抵当丸。微邪燥风相合，皮燥甲枯，血虚气虚，二脏俱虚，先血后气，其脉浮涩而弦大，养气血药主之。正邪燥自病，其气郁，皆属于肺，诸燥有声，其脉浮涩而短，则诸嗽药选而用之。

　　假令肾病实邪，寒风相合，当藏不藏，故下痢纯清，其脉沉滑而弦。仲景云：少阴证，口燥咽干，下痢纯清，大承气汤主之。脉沉弦而迟，四肢逆冷者，宜四逆汤等。虚邪寒清相合，咳唾多呻，洒淅寒清无寐，经言燥化清，其脉沉实而涩，酸枣仁汤主之。贼邪寒湿相合，肾为胃关，关闭水溢，关闭不利，水在胃为肿，在肺为喘，及变诸证，其脉沉缓而大。仲景云：大病瘥后，腰下有水气者，牡蛎泽泻汤主之。微邪寒热相合，膀胱热郁，津液枯少，其脉沉濡而大。《内经》曰：水少干涸是也，猪苓汤主之。正邪寒自病，为寒忿用藏，黑痹经沉，其脉沉濡而滑，宜黑痹天麻丸。如证同脉异，微者腑病也，甚者脏病也。

　　假令脾病实邪，湿燥相合，胃中燥屎，腹满坚痛，其脉缓而长涩，正阳阳明证也，调胃承气汤主之。虚邪湿热相合，热陷胃中，肠下血，脉缓而大，黄连解毒汤主之。贼邪湿风相合，呕逆胁痛，往来寒热，脉缓而弦长，小柴胡汤主之。微邪湿寒相合，寒来求湿，身黄而不热，体重而不渴，谓之寒湿。其脉缓沉而滑，术附汤主之。如小便不利者，加茯苓。正邪湿自病，腹满时痛，手足自温，其脉沉涩而长。虚痛，桂枝加芍药汤；实痛，桂枝加大黄汤主之。

　　胃为十二经之海，十二经皆禀血气滋养于身，脾受胃之禀行其血气也。脾胃既虚，十二经之邪不一而出。假令不能食而肌肉削，乃本病也。其右关脉缓而弱，本部脉也。本部本证脉中，兼见弦脉，或见四肢满闭，淋溲便难转筋一二证，此肝之脾胃病也，当于本经药中加风药以泻之。本部本证脉中，兼见洪大，或见肌热烦面赤，而不能食，肌肉消一二证，此心之脾胃病也，当于本经药中加泻火之药。本部本证脉中，兼见浮涩，或见气短气上喘咳，痰盛皮涩一二证，此肺之脾胃病也，当于本经药中兼泻肺之邪，及补气之药。本部本证脉中，兼见沉细，或见善恐数欠之证，此肾之脾胃病也，当于本经药中加泻肾水之浮，及泻阴火伏炽之药。

　　弦脉（风邪所伤，甘草芍药黄建中汤之类，或甘酸之剂皆可用之）洪脉（热邪所伤，三黄丸泻黄散、调胃承气汤，或甘寒之剂皆可用之）脾胃右关其脉缓，如得：缓脉。（本经太过，湿邪所伤，平胃散加白术、茯苓，五苓散，或除湿之剂皆可用之）涩脉（燥邪所伤，异功散加当归，四君子汤加熟地黄，或甘温甘润之剂皆可用之）沉细脉（寒邪所伤，益黄散、养脾丸、理中汤，如寒甚则加附子甘热之剂，皆可用之）前项所定方药乃常道也，如变则更之。

　　脾胃不足，不同余脏，无定体故也。其治肝心肺肾，有余不足，或补或泻，惟益脾胃之药为切。经言至而不至，是为不及，所胜妄行，所生受病，所不胜乘之也。至而不至者，谓从后来者为虚邪，心与小肠来乘脾胃也。脾胃脉中见浮大而弦，其病或烦躁闷乱，或四肢发热，或口苦舌干咽干。盖心主火，小肠主热，火热来乘土位，乃湿热相合，故烦躁闷乱也。

　　四肢者，脾胃也，火乘之，故四肢发热也。饮食不节，劳役所伤，以致脾胃虚弱，乃血所生病，主口中津液不行，故口咽干也。病患自以为渴，医者治以五苓散，谓止渴燥而反加渴燥，乃重竭津液，以至危亡也。经云：虚则补其母。当于心与小肠中以补脾胃之根蒂，以甘温之药为之主，以苦寒之药为之使，以酸味为之臣佐。以心苦缓，急食酸以收之，心火旺则肺金受邪，金虚则以酸补之。次以甘温及甘寒之剂，于脾胃中泻心火之亢盛，是治其本也。所胜妄行者，谓心火旺能令母实。母者，肝木也。肝木旺则挟火之势，无所畏惧而妄行也，故脾胃先受之。或身体沉重，走注疼痛，盖热湿相搏，风热郁而不得伸，附丽于有形也。或多怒者，风热下陷于地中也。或目病而生内障者，脾裹血，胃主血，心主脉，脉者血之府也。

　　或云心主血，又云肝主血，肝之窍开于目也。或妄见妄闻，起妄心，夜梦亡人，四肢满闷转筋，皆肝木火盛而为邪也。或生痿，或生痹，或生厥，或中风，或生恶疮，作肾痿，或上热下寒，为邪不一，皆风热不得生长，而木火遏于有形中也。所生受病者，言肺受土火木之邪，而清肃之气伤。或胸满少气短气者，肺主诸气，五脏之气皆不足，而阳道不行也。或咳嗽寒热者，湿热乘其内也。所不胜乘之者，水乘木之妄行，而反来侮土，故肾火下亢，致督任冲三脉盛，火旺煎熬，令水沸腾。而乘脾肺，故痰涎唾出于口也。下行为阴汗，为外肾冷，为足不任身，为脚下隐痛，或水附木势而上，为眼涩，为眵，为冷泪。此皆由肺金之虚，而寡于畏也。夫脾胃不足，是火不能生土，而反抗拒。此至而不至，是为不及也。

　　白术（君）人参（臣）甘草（佐）芍药（佐）黄连（使）黄（臣）桑白皮（佐）诸风药皆是风能胜湿也，诸甘温药亦可。

　　心火亢盛，乘于脾胃之位，亦至而不至，是为不及也。

　　黄连（君）石膏（佐）芍药（佐）知母（佐）黄柏（臣）甘草（使）生地（臣）黄芩（佐）肝木妄行，胸胁痛，口苦舌干，往来寒热而呕，多怒，四肢满闭，淋溲便难，转筋腹中急痛，此所不胜乘之也。

　　柴胡（君）防风（臣）白术（佐）羌活（佐）独活（佐）芍药（臣）甘草（臣）升麻（使）茯苓（佐）猪苓泽泻（佐）肉桂（臣）本川芎细辛蔓荆子白芷石膏黄柏知母滑石肺金受邪，由脾胃虚弱不能生肺，乃所生受病也。故咳嗽气短气上，皮毛不能御寒，精神少而渴，情惨惨不乐。皆阳气不足，阴气有余，是体有余而用不足也。

　　人参（君）白术（佐）白芍药（佐）橘皮（臣）青皮（破滞气）黄（臣）桂枝（佐）桔梗（引用）桑白皮（佐）甘草木香（佐）槟榔五味（佐，此三味除客气）肾水反来侮土，所胜者妄行也。作涎及清涕，唾多溺多，而恶寒者是也。土火复之，及三脉为邪，则足不任身，足下痛不能践地，骨乏无力，喜睡，两丸冷，腹阴阴而痛，妄闻妄见，腰脊背胁皆痛。

　　干姜（君）苍术（佐）川乌（臣，炒，少许）白术（臣）肉桂（佐）茯苓泽泻（使）猪苓（佐）附子（佐，炮）〔孙〕按虞部郎中汪奉老疾革，有子可升，当遗表奏荫，召孙至，曰：郎中亡矣，不可治。可升告孙曰：生且固难，如何可延三日，以待奏回。孙曰：郎中之患，肝气将绝，脾土反胜，当后脾土火旺，肝气乃绝。方今日辰巳间，当略泻脾土，使不能胜肝，则木且未绝。三日后，早奏下，当日气绝。孙尚药精究五脏盛衰，类此。

　　天地之气，内淫而胜为病药方，六气乘虚为病相胜药方，六气之复为病药方，并见运气类注。

　　卷之五阴阳脏腑部

　　治寒热法

　　〔《素》〕阴胜则阳病，阳胜则阴病。阳胜则热，阴胜则寒。重寒则热，重热则寒。（阴阳应象论下同）阳胜则身热，腠理闭，喘粗，为之俯仰，汗不出而热，齿干以烦冤，腹满死，能冬不能夏。阴胜则身寒汗出，身常清，数栗而寒，寒则厥，厥则腹满死，能夏不能冬。

