<!-- { "loadSidebar": true } -->
　　〔丹〕妇人产后血晕，此乃虚火载血，渐渐晕将上来。用鹿角烧灰，出火毒，研极细，用好酒、童便调，灌下，一呷即醒。此物行血极效。

　　〔云〕

　　独行散

　　治产后血晕，昏迷不省，冲心闷绝。

　　五灵脂半生半炒，各二钱，为细末，温酒调下二钱。口噤者，斡开口灌之，入喉即愈。一方。加荆芥，等分为末，童便调下。

　　〔世〕治下胎或产后血上冲心，已死。用郁金烧存性，为末二钱，酽醋一合，调灌之，立活。

　　〔《简》〕产后血晕，心闷气绝。红花一两，捣为末，分作二服，酒二钟，煎取一钟，并服。如口噤，斡开灌之，速效。一方，用红花三两，新者，无灰酒、童便各半升，煮取一盏服之。

　　〔《肘》〕治血晕。苏木三两，细锉，水五升，煮取二升，分再服，瘥。无苏木，方取绯衣煮汁服之，亦得。

　　〔《圣》〕产后血晕，不知人及狂语。麒麟竭一两，细研为末，非时温酒调下二钱匕。

　　〔《保》〕

　　红花散

　　治产后血昏血晕血崩，及月事不匀，远年干血气。

　　干荷叶牡丹皮川归红花蒲黄（炒，等分）上细末，每半两，酒煎和渣温服。如胎衣不下，榆白皮汤调半两，立效。

　　上破血轻剂。

　　〔无〕

　　牡丹散

　　治产后血晕，闷绝。口噤，则斡开口灌之。

　　牡丹皮大黄（煨）芒硝（各一两）冬瓜子（半合）桃仁（三十粒，去皮尖）上锉，每服五钱，水三钟，煎至一钟半，去渣，入硝又煎，分二服。

　　〔《产书》〕治产后心烦，手脚烦热，气力欲尽，血晕连心，头硬，及寒热不禁。接骨木破之如算子一握，以水一升，煎取半升，分温二服。或小便数，恶血不止，服之即瘥。此木煎三遍，其力一般，此是起死之方。

　　上重剂，血点滴不出者宜用。

　　〔《大》〕花蕊石散治产后气欲绝，恶血奔心至死者，但以童便调一钱，取下恶物极妙。（方见跌扑伤损。）黑神散治产后血晕，用细酒调服佳。（方见产通用。）上二方寒多者用之。

　　芎归加芍药汤治产后去血过多而晕。（方见产后血不止。）〔《保》〕又方治产后血晕危困。

　　生地汁（一大盏）当归（二钱半，炒）赤芍药（二钱半，锉）上水煎三五沸，温服。如觉烦热，去当归，入童便半盏服之。

　　〔梅〕治产后余血攻心，或下血不止，心闷，面青身冷，气欲绝。新羊血一盏饮之，日三服，妙。

　　〔《大》〕产后忽冒闷，汗出，不识人者，暴虚故也。破鸡子三枚，吞之便醒。若未醒，可与童便一升，甚验。若产后去血多者，又增此疾，与鸡子不醒者，可急作竹沥汁，一服五合。须臾不定，再与五合，频与三五服，瘥。

　　〔丹〕妇人年三十余，面白形长，心中长有不平事。忽半夜诞子，才分娩后，侵晨晕厥不知人，遂急于气海灼艾十五壮而苏，后以参、术等药，两月方安。

　　〔仲〕一产妇郁冒，其脉微弱，不能食，大便反坚，但头汗出。所以然者，血虚而厥，厥而必冒。冒家欲解，必大汗出，以血虚下厥，孤阳上出，故但头汗出。所以产妇喜汗出者，亡阴血虚，阳气独盛，故当汗出，阴阳乃复，大便坚，呕不能食，小柴胡汤主之。（郁冒即晕也。）〔《大》〕治产后血晕，全不省人事，极危殆者。用韭菜切入有嘴瓶内，煎热醋沃之，便密封瓶口。

　　以瓶嘴向产妇鼻孔，令醋气透入，须先扶病患起坐，即醒。又方，如觉晕，即以醋面，醒来，即与醋细细呷之，又以醋涂口鼻，并置醋于傍，使常闻其气。又法，治血晕去者。急取干漆烧取烟以向鼻，即醒。如无干漆，旧漆器亦可。又方，治产后血晕，用生半夏末少许，吹入鼻中。

　　〔《本》〕治胎后血上冲心。生姜五片，切，以水八升，煮取三升，分三服。

　　〔丹〕醋墨防产时血晕。好墨半锭，火烧赤，投醋中，如此三遍，出火毒，研细，每服五分，淡醋汤调下。

　　〔《摘》〕产后血晕，不省人事：三里、支沟、三阴交（《心术》无此一穴。）〔《标幽》〕又法：阴交、阳别。

　　〔世〕又法：神门内关（不应，取后穴：）关元（灸。）

　　卷之三十五妇人部产后症

　　产后血不下

　　〔《保》〕治妇人恶血不下。

　　当归（炒）芫花（炒，等分）上为细末，每服三钱，酒下。又，用好墨醋淬，末，小便、酒下，妙。

　　〔《大》〕产后恶露方行，而忽然断绝，骤作寒热，脐腹百脉皆痛，如以锥刺。

　　当归（一分）桂心芍药（各半两）桃仁（去皮尖，炒，研）没药（研。各一分）虻虫（去翅足，炒）水蛭（炒。各三十枚）上为末，醋糊丸，如豌豆大，醋汤下。

　　上峻剂。

　　治产后恶露不下。

　　干荷叶（二两）鬼箭羽桃仁刘寄奴蒲黄（各一两）上为粗末，每服三大钱，以童便一大盏，姜二片，生地一分，捶碎同煎至六分，去渣，无时热服。

　　〔梅〕治产后血不下。蒲黄三两，水三升，煎取一升，顿服。

　　〔《本》〕治产后血不下。益母草捣绞汁，每服一小钟，入酒一合，温搅匀服。

　　〔《千》〕生产后血不去。麻子五升，酒一升，浸一宿，明旦去渣，温服一升。不瘥，再服一升。不吐不下，不得与男子通，一月将养如初瘥。

　　〔《大》〕

　　黑龙丸

　　治产后一切血疾，产难，胎衣不下，危急恶疾垂死者，但灌药得下，无不全活，神验不可言。

　　当归五灵脂川芎良姜熟地（各三两）上细锉，入沙罐中，赤石脂泯缝，纸筋盐泥固济，炭火十斤，令通赤，去火候冷，取开，看成黑糟色，取出细研，却入后药：百草霜（五钱）硫黄乳香（各一两）花蕊石琥珀（各三钱）上五味，并细研，如桐子大。顿服，立效。

　　卷之三十五妇人部产后症

　　产后血不止

　　芎归加芍药汤

　　治产后血崩，眩晕，不知人事。

　　川芎当归芍药（各等分）上咀，每服四钱，以水一钟半，煎至七分，去渣，无时热服。

　　〔云〕产后血崩如豆汁，紫黑过多者，四物汤加蒲黄、生地汁、阿胶、蓟根、艾、白芷煎服。

　　〔丹〕七二孺人，产后冒寒，哭多，血再下，身润脉沉。

　　当归白术陈皮川芎干姜黄芩（各二钱）芍药（一钱）甘草（炙些）上分二帖，煎服。

　　王孺人因忧虑堕胎后，两月余血不止，腹痛。此体虚气滞，恶物行不尽。

　　陈皮（一钱）白术（二钱）芍药（一钱）木通川芎（五分）甘草（二分，炙）作汤，下五芝丸六十粒，食前。

　　〔《千》〕治产后恶血不尽，或经月半岁。升麻三两，清酒五升，煮取二升半，分温再服。

　　〔云〕

　　牡蛎散

　　治产后恶露淋沥不绝，心闷短气，四肢乏弱，头目昏重，烦热。

　　牡蛎川芎熟地茯苓龙骨（各一两）续断当归（炒）艾叶（酒炒）五味人参（各半两）甘草（二两半）地榆（半两）上为末，每服三钱，生姜三片，枣一枚，水同煎，食前。

　　〔《产书》〕产后犹有余血水气者，宜服

　　豆淋酒

　　。黑豆五升，熬令烟尽，于瓷器内以酒一斗淬之。

　　上豆淋酒，治污血又能发表也。

　　治产后恶血不绝，腹中绞痛，气息急。

　　乱发（烧，一两）阿胶（二两）代赭石干姜（各三两）马蹄（一个，烧）干地黄（四两）牛角（五两，酥炙）上为细末，炼蜜丸如桐子大。空心米饮下三四十丸，日二服。

　　〔《千》〕治产后崩中下血不止。菖蒲一两半，锉，酒二钟，煎一钟，去渣，分三服，食前温服。

　　〔丹〕产后血崩。取木月及斤者，或半斤者，烧灰为末，用麝香一钱，枳壳去穣，内用湿纸包煨令香熟，研细入药，每用一钱，乌梅汤下。

　　上木月盖木耳之类木屑叠也。按木耳治崩中滞下，效。

　　〔《本》〕产后下血不止。炙桑白皮煮水饮之。

　　〔《秘录》〕治胎落下血不止。以桑木中蝎虫烧末，酒服方寸匕，日二服。

　　卷之三十五妇人部产后症

　　产后虚弱

　　〔丹〕产后补虚。

　　人参白术（各一钱）黄芩归身尾（各五分）川芎（半两）陈皮（三分）上煎服，如有寒，加干姜三分，茯苓一钱。

　　〔保〕

　　三元汤

　　治产日久虚劳，而脉浮大者。（方见妇人门大法条，乃小柴胡合四物也。）治产后日久虚劳，针灸不效者，

　　三合散

　　。（此四君子、四物、小柴胡三方合和是也。）白术川归芍药黄茯苓熟地（一两）柴胡（一两半）黄芩（六钱）人参（一两半）半夏甘草（各六钱）川芎（一两）上为粗末，每一两，水一钟半，服日三。

　　〔《大》〕

　　当归羊肉汤

　　治产后虽无疾者，但觉虚弱，兼心腹痛。

　　肥羊肉（一斤，去脂，水一斗煮取八升，去肉）当归（五两）黄（四两）生姜（六两）上以肉汁煮三味，取二升五合，分为四服。若觉恶露不尽，加桂三两；恶露下多，加芎三两；有寒，加茱萸一两；有气，加细辛二两；有热，加生地汁二合。

　　〔保〕治产妇虚劳不能食，十全散。（方见治虚实法气血条。）〔罗〕当归建中汤治妇人一切血气俱损，及产后劳伤，虚羸不足，腹中痛，吸吸少气，小腹拘急，痛引腰背，时自汗出。（方用当归四两，肉桂二两，甘草二两，白芍六两，姜、枣煎服。）〔云〕治产后虚损，饮食不下。四物加建中、人参、白术、茯苓主之。

　　卷之三十五妇人部产后症

　　产后无乳

　　〔《大》〕累经产而无乳者，亡津液故也，须服滋益之药以动之，若虽有乳，却又不甚多者，须服通经之药以动之，仍以羹引之。盖妇人之乳，资于冲脉，与胃经通故也。大抵妇人素有疾在冲任经者。乳汁少而其色带黄，所生之子，怯弱多病。

　　〔无〕乳汁不行，有气血盛而壅闭不行者，有血气弱涩而不行者，虚当补之，实当疏之。疏用通草、漏芦、土瓜辈，补用钟乳粉、猪蹄、鲫鱼之属。

　　〔《大》〕治乳无汁。

　　土瓜漏芦（各三两）甘草（二两）通草（四两）上水八升，煎取二升，分温三服。

　　〔《集》〕下乳汁。栝蒌子淘洗控干，炒令香熟，瓦上令白色，为末，酒调下一匕，令卧少时。

　　〔《产书》〕下乳汁。土瓜为末，酒服一钱，日三服。

　　〔《本》〕下乳汁。以京三棱三个，水二碗煎取一碗洗。取汁下为度，极妙。

