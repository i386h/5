<!-- { "loadSidebar": true } -->
　　白术人参甘草橘红茯苓全蝎（各半两）半夏木香（各一分）白附子（炮，四个）南星（炮，两枚）陈仓米（二百粒，一方无白术、半夏，加莲肉一钱亦可）上为末，每服一钱，水半盏，姜二片，枣半个，煎二分，渐渐服之。不可顿服，顿服必吐。

　　酿乳方

　　人参木香藿香沉香橘皮神曲麦芽（各等分）丁香（减半）上咀，每服四钱，水一碗，姜十片，紫苏十叶，枣三枚，煎至半碗，乳母食后须去乳汁尽，方取服之，即仰卧霎时，令药入乳之络，次令儿吮数口，不可过饱，此良法也。如呕定一日，急宜截风，服八仙散，两日后，宜醒脾散。如前件药俱用不效，危困可忧，须诊太冲脉，未绝者，当灸百会一穴，前后发际，两耳尖折中，乃是穴也。方书所载但云顶上旋毛中，殊不审有双顶者，又有旋毛不正者。

　　庸医之辈习循旧本，误人多矣。灸后即当控涎，用青州白丸子末，再煎如稀糊，入炼蜜，调夺命散。良久涎下。细研灵砂，米饮调，旋抹口中，渐看退证。如风盛，服八仙散；昏困，服醒脾散。常令减乳，乳母服酿乳药。如此调理，无不愈者。间有禀受不坚，五行数短者，虽神圣工巧，不能夺其造化矣。若涎已离膈，但在喉中如锯，药不能入，又不可控，当用别法撩之，兼搐鼻，喷嚏得出，次服夺命散，庶免再作。

　　撩痰方

　　川乌尖白附尖（各七个，去皮，生用）蝎梢（七枚）石绿（少许）上为末，一处和匀，用软鸡翎蘸药入喉中，逐渐抽出，频用帕子拭之。

　　上汤氏治慢惊法。先用夺命散、白丸子控涎，候涎下一回，用八仙、醒脾等一回，令乳母用酿乳法。

　　如危极者，却灸百会及撩痰法。但夺命用礞石，气虚者难用，必与东垣益黄散相兼服之，可也。

　　〔陈氏〕治慢惊风，先服芎蝎散，用手法斡出寒痰冷涎，自不痴呆；次服油珠膏；后服益真汤，温壮元气；时服前朴散，宽上实下。

　　芎蝎散

　　治小儿脑髓受风，囟颅开解，皮肉筋脉急胀，脑骨缝青筋起，面少血色，或腹中气响，时便青白色沫，或呕吐痰涎，欲成慢惊，搐，足胫冷者。

　　川芎（一两）细辛（二钱）荜茇（一两）半夏（酒浸一宿，汤洗，焙，二钱）蝎梢（去毒，一钱）上细末，一周儿，抄一铜钱，用数沸汤调，稍热饥服。如痰满胸喉中，眼珠斜视，速与服。若目上直视不转睛者，难救。或痰气壅塞不能咽药，用一指于儿喉靥中探入，就斡去痰涎，气稍得通。次用补脾益真汤，或以油珠膏选用，此方累世活人多矣。

　　油珠膏

　　治气逆呕吐，风痰作搐。

　　石亭脂（硫黄中拣取如蜡者，五钱）滑石（半两）黑附子（炮，去皮脐）半夏（酒浸一宿，汤洗七次，焙干）南星（醋浸一宿，汤洗七次，焙干。各一钱）上细末，每服一钱，用冷清齑汁半盏，滴麻油一点如钱，抄药在油珠上，须臾坠下，却去齑汁，与儿服之。

　　更用清齑汁三五口咽下。肚饥服，服讫后一时，方与乳食。

　　补脾益真汤

　　治胎弱吐乳便清，而成阴痫，气逆涎潮，眼珠直视，四肢抽掣，或因变蒸客忤，及受惊误服凉药所作。

　　木香当归人参黄丁香诃子陈皮浓朴（姜制）甘草（炙）肉蔻（面裹，煨）草果茯苓白术桂枝半夏（汤泡）附子（炮。各半两）全蝎（炒，每服加一枚）上咀，每服三钱，水一盏半，姜一片，枣一枚，煎六分，稍热饥服。服讫，令揉心腹以助药力。候一时，方与乳食。渴者，加茯苓、人参、甘草，去附子、丁香、肉蔻。泻者，加丁香、诃子肉。呕吐，加丁香、半夏、陈皮。腹痛者，加浓朴、良姜。咳嗽，加前胡、五味子，去附子、官桂、草果、肉蔻。足冷加附子、丁香、浓朴。恶风自汗，加黄、官桂。痰喘加前胡、枳实、赤茯苓，去附子、丁香、肉蔻、草果。气逆不下，加前胡、枳壳、槟榔，去当归、附子、内蔻。腹胀，加浓朴、丁香、前胡、枳壳。

　　前朴散

　　治心腹结气，或呕哕吐泻，腹胀痛，惊悸。

　　前胡白术人参陈皮良姜藿香甘草浓朴（各等分）上锉，每服三钱，水一盏，煎七分，稍热，空心服。

　　小儿误服凉药，或用帛蘸水缴口，因此伤动脾胃，或泄泻，或腹胀，或腹中响。小儿面少血色，常无喜笑，不看上而视下。小儿囟颅高急，头缝青筋，时便青粪。小儿肥壮，粪如清涕，或如冻汁。小儿时时扎眼，粪便青白沫，有时干硬。以上五症，忽然呕吐者，必成阴痫，俗谓慢惊是也。小儿头虽热，眼珠青白而足冷，或腹胀而足冷，或泻而足冷，或呕而足冷，或渴而足冷。（头热、目赤、痰塞鼻喉咽，皆无根之火逆也。）以上五症，忽然吐而作搐者，名曰慢脾风。速与补脾益真汤一服三钱重，加蝎一枚。如因惊而搐者，前朴散一服三钱重，加附子、前胡各半钱同煎。

　　上陈文忠治慢惊法。其治之次第，自成一家，故另录之，以备采用。其医案所言芎蝎散、油珠膏，累累取效。

　　〔世〕治慢惊神效。用一粒丁香，一个蝎，一字辰砂，一点血，以上俱为末，男用男左手中指血，女用女右手中指血，蘸末擦唇上，愈。

　　〔《本》〕

　　醒脾丸

　　治小儿慢脾风，因吐痢后虚困昏睡，欲生风痫。

　　浓朴白术硫黄（入豆腐中，煮三五沸）天麻全蝎防风官桂人参（各一钱）上为细末，酒浸，蒸饼和丸如鸡头大，每一丸捶碎，温米饮下。

　　蜴梢丸

　　治小儿胎虚气弱，吐痢生风，昏困嗜卧，或潮搐。

　　全蝎（微炒）白附（煨裂。各半两）硫黄半夏（姜汁制，焙干。各一两）上为末，姜汁糊丸如麻子大。每服三十丸，荆芥汤下。量儿大小加减服之。

　　〔世〕小儿慢惊风，身冷螈。

　　天麻防风川乌全蝎（去翅、足，薄荷叶包，炒）南星等分，水煎服。

　　汤氏治慢惊。

　　真川乌（一枚，去皮，生用）全蝎（等分）上二件咀，分二服，水二盏，姜十片，煎半盏，旋旋滴入口中。

　　〔无〕阴痫，即慢惊风。

　　黑附子（生，去皮脐）南星（生）半夏（各二钱）白附子（一钱半）上研细，井水浸七日，每日换水，浸讫控干，入殊砂二钱，麝香一钱，研匀，每服一字，薄荷汤调下，量儿加减。一方，用黑附子生，去皮脐为末，每服二钱，以水一盏半，生姜二片，煎至半盏，分二服，量儿加减。吐者入丁香五个，同煎，空心服，或水浸炊饼为丸如粟米大，每服二十丸，生姜汤下亦可。

　　〔钱〕

　　回生散

　　治小儿吐泻，或误服冷药，脾虚生风，成慢惊。

　　大南星重八九钱以上者，用地坑子一个，深三寸许，用炭火五斤，烧红。入好酒半盏在内，然后入南星，却用炭火三两条盖在地坑上，候南星微裂，取出锉碎，再炒匀熟，不可稍生，放冷为末，每服半钱，浓煎生姜、防风汤调下。

　　又方

　　梓朴散

　　浓朴半夏（汤洗七次，姜汁浸半日，晒干。一钱）上米泔三升，同浸一百刻，水尽为度，如百刻水未尽，少加火熬干，去浓朴，只将半夏为末，每服五分或一字，薄荷汤调下无时。

　　豆卷散

　　治小儿慢惊，多因药性太温及热药治之，有惊未退而别生热症者，有因病愈而致热症者，有反为急惊者，甚多。当问病几日，因何得之，曾以何药疗之，可用解毒药，无不效，宜此方。

　　大豆黄卷（水浸黑豆生芽是也，晒干）管仲板蓝根甘草（炙。各一两）上为末，每服半钱，水煎服，甚者三钱，药水内入油数点煎。又治吐虫，服不拘时。

　　上诸家杂治慢惊。其首一方，用人血蘸药末擦唇者甚效；后一方解药太过之毒，尤见钱氏忧人之切也。

　　〔垣〕惊儿泻青色，先镇平以朱砂之类，勿用寒凉之药，大禁凉惊丸。盖风木旺，必克脾土，当先实其土，后泻其木。其风木旺症，右关脉洪大，掌中热，腹皮热者是也。今立一方，黄益黄散主之。人参、甘草、黄各等分，此三味皆温能补脾土，益元气，甘能泻火。《内经》云：热淫于内，以甘泻之，以酸收之。白芍药酸寒，寒能泻火，酸能泻肝木而大补肺金，所补得金土之位大旺，则火虚矣，风木何由而来克土，然后泻风木之旺。脾虚者，以火邪乘其土位故也。故曰从后来者为虚邪，火旺能实其木，木旺故来克土，当于心经中以甘温补土之源，更于脾土中泻火以甘寒，补金以酸凉，故致脾土中金旺火衰，则风木自虚矣。

　　黄益黄散

　　治胃中风热。

　　黄（二钱）人参（一钱）甘草（生五分，炙五分）白芍药（七分）陈皮（不去白，一钱）黄连（少许）白茯苓（四分）上为粗末，每服水二盏，煎五沸，去渣，温服。

　　〔丹〕治小儿惊而有热者。

　　人参茯苓白芍药（酒炒）白术上入生姜煎服。暑月加黄连、生甘草、竹叶煎服。

　　陈明远治小儿惊，因脾虚肝乘之，手足搐动，四肢恶寒而食少。

　　白术（二钱）茯苓（一钱）上煎汤，入竹沥，热下龙荟丸二十丸，保和丸二十丸。

　　〔汤〕

　　夺命散

　　大能控风涎。不问急慢惊风，痰潮壅盛，塞于咽喉，其响如潮，名曰潮涎，百药不能过咽，命在须臾，但先用此药入喉，痰即坠下。功有万全，夺天地之造化也。

　　青礞石（一两，入甘窝子，同焰硝一两炭火通红，须硝尽为度，候冷如金色，取用）上为细末，急惊风痰壅上，身热如火，用生薄荷自然汁入蜜调，微温服之。良久其药自裹痰坠下，从大便出，如稠涕胶粘，乃药之功也。次服退热祛风截惊等药。慢惊风亦以痰涎潮上，塞住咽喉，药食俱不能入，医者技穷势迫，以待其尽。但用此药，以青州白丸再研为末，煎如稀糊，熟蜜调下，其涎即坠入腹，次服花蛇、川乌、全蝎、蜈蚣等药。

　　〔丹〕

　　大黑龙丸

　　治小儿急慢惊风，神效。

　　胆星礞石（硝。各一两）天竺黄青黛（各半两）芦荟（二钱半）辰砂蜈蚣（烧灰，钱半）僵蚕（五分）上为末，甘草汁为丸如鸡头大，每服一丸，或二丸，姜蜜薄荷汤下。如慢惊，用桔梗白术汤下。

　　镇惊丸

　　琥珀（二钱半）青黛（半两）辰砂（二钱半）天竺黄（二两）天麻（一两）真珠母（二钱半）芦荟柴胡（各半两）青皮甘草（各二钱半）胆星（二两）雄黄（一钱半）乳香（一两）青礞石（硝，半两）上为末，甘草膏丸如鸡头大。慢惊参术汤下，急惊薄荷姜蜜汤下。

　　小儿急慢惊风。

