<!-- { "loadSidebar": true } -->
　　全蝎（四十九个，微炒黄）辰砂（半两，研极细。和匀）上取蚯蚓十条，洗净，入小瓶内，以温火蚯蚓化为水，和丸如胡椒大，每三丸，用顺流水化服下。

　　小儿急慢惊风。

　　僵蚕（三条）辰砂（豆大，一粒）全蝎（一个）真珠末（一撮）上末，取蓬蒿中小虫儿，每一个研作一丸，如麻子大，每一粒用乳汁下。

　　〔《本》〕

　　保命丹

　　治小儿急慢惊风，四肢逆冷，眼直口噤，涎不止。

　　虎睛（一对，安瓦上，以瓦盖之，慢火逼干）朱砂（半两）全蝎（半钱）天麻（一分）蜈蚣（二条，去头、尾，赤脚者）麝香（半钱）上为细末，炼蜜丸如大豆大。瓦罐贮之，又入脑麝窨定。急惊，薄荷蜜汤化下；慢惊，薄荷汤化下，各三丸。

　　〔钱〕

　　温惊丸

　　（一名

　　粉红丸

　　）。

　　南星（为末，入腊月牛胆中阴干百日，为末，四两）朱砂（一钱半）天竺黄（一两）坯子胭脂（半钱）龙脑（五分，另研）上用牛胆汁和丸如鸡头大。每服一丸，小者半丸，砂糖水下。

　　抱龙丸

　　治伤风温疫，身热昏睡，气粗，风热痰实壅嗽，惊风潮搐，及蛊毒、中暑、沐浴后并可服。

　　壮实小儿，宜时与服之。（丹溪云：抱龙丸，心肺肝药也。）南星（如无牛胆者，只将生者锉，炒熟用四两）天竺黄（一两）雄黄（水飞）辰砂（另研。各半两）麝香（另研，一钱）上为细末，煮甘草膏和丸皂荚子大。温水化下。百日小儿，每丸分作三四服，五岁儿一二丸，大人三五丸。

　　亦治室女白带、伏暑。用盐少许，嚼一二丸，新汲水送下，腊月雪水煮甘草和药尤佳。一法，用浆水，或新水浸南星三日，候透煮软，三五沸取出，乘软切去皮，只取白软者，薄切焙干，炒黄色，取末八两，以甘草二两半，拍破，用水二碗浸一宿，慢火煮至半碗，去渣，渐渐倾入南星末内，慢研，令甘草水尽，方入余药。

　　〔世〕

　　夺命散

　　治急慢惊风，诸药不效，此药随手奏功。

　　白附子（三钱）黑附子（炮去皮脐，半两。急惊不用）南星（炮，一两）天麻（三钱）辰砂（另研，二钱半）防风半夏（各半两）全蝎（去毒，七个）蜈蚣（炙，一条）麝香（半钱）僵蚕（炒，慢惊不用）上为末，三岁儿半钱，薄荷生姜自然汁，加好酒、沸汤各少许调服。急惊加轻粉、脑子各少许。

　　〔汤〕治慢惊甚验。

　　赤脚蜈蚣（酒涂，炙，一条）白僵蚕（炒，七条）辰砂（另研，一字）全蝎（用薄荷叶包，炙，七枚）青州白丸子（三十粒）上为末，入麝香少许，慢惊人参麦门冬汤调下；急惊加脑子、牛黄各少许，金银薄荷汤调下。

　　〔罗〕

　　天麻散

　　治小儿急慢惊风，及大人中风涎盛，半身不遂，言语艰涩，不省人事。

　　半夏（七钱）天麻（二钱半）甘草（炙）茯苓白术（各三钱）上用水一盏，入瓷罐内，煮令水干，将老姜三钱同煮，候干，为细末，每服一钱五分，姜枣汤调下。

　　〔《经》〕治惊风坠涎。天南星一个重一两者，换酒浸七伏时取出，新瓦上炭火炙干烈，地上去火毒，捣末，入朱砂一分，研为细末，每服五分，荆芥汤空心及午时各调下一服。

　　〔田〕

　　天麻防风丸

　　治小儿惊风，身热喘粗多睡，惊悸搐掣，神昏，涎痰不利等症。

　　天麻防风人参（各一两）蝎尾（去毒，半两）甘草朱砂雄黄牛黄麝香（各一钱）僵蚕（炒，半两）上为末。炼蜜丸如樱桃大，朱砂为衣，每服薄荷汤下一二丸。

　　〔云〕

　　七味羌活膏

　　治急慢惊风壮热。

　　羌活独活天麻全蝎（去毒）人参僵蚕（炒。各半两）乌蛇肉（酒浸一宿，焙干，一两）上为末，炼蜜丸如皂子大。每两作五十丸，每服一丸，荆芥汤下。

　　〔《经》〕治小儿惊风。全蝎一钱，不去头尾，用薄荷叶裹炙干，同研为末，作四服，汤下。

　　〔《衍》〕治小儿惊风。僵蚕蝎梢等分，天雄尖、附子尖共一钱，炮过为末，每服一字，姜汤调下。

　　〔罗〕小儿惊风酿乳方。用白羊头一个，丁香同熬至熟，乳母空心尽食之。

　　〔丹〕孙女因胎中受湿热，日午发搐，唇黑面青，每日作一次，未半周，难与药，且酿乳饮之。

　　白术陈皮半夏芍药青皮（各五分）人参川芎木通（各三钱）黄连（二钱）甘草（炙，一钱）上分八服，姜五片，与乳母煎服。

　　小儿急慢惊风，发热，口疮，手足伏热，痰热、痰喘、痰嗽，并用涌法。重剂用瓜蒂散。轻剂苦参、赤小豆末，酒、酸齑汁调服之。后用通神散，蜜丸服之。间以桑牛阴干研末调服，以平其气。

　　〔《本》〕

　　褊银丸

　　治小儿急慢惊风，积痼。

　　青黛（三钱）水银（一皂角子大，同黑铅、锡炒砂子）寒食面黄明胶（炒焦。为末。各二钱）轻粉（炒，豆许）雄黄粉霜朱砂（各一两）巴豆（二十一粒，去油）脑麝（少许）上研细，滴水为丸，如麻子大，捏褊曝干，瓷盒盛之，一岁一丸，随意加减，煎枣子汤送下，不得化破。

　　〔《博》〕治急慢惊风。乳香、甘遂各半两，同研细，每服半钱，用乳香汤调下，或用童便调下尤妙。

　　上二十方，通治急慢惊风，盖谓虚实两见，急慢互出，故有通治之法。合而言之，急慢虽异，皆本之于痰，故礞石、星、半之属，通能治之者也。分而言之，礞石之属泻痰，青黛之属泻木，朱砂之属泻火，皆治气实之剂；参、草之属补土，天麻、全蝎之属补木，乌、附之属补火，又皆治气虚之剂。故补泻兼施，虚实通治之法也。

　　〔《山》〕小儿惊风。猢狲粪烧存性，碗覆出火毒，生蜜调灌少许。

　　〔海〕心神不安。四君子加辰砂半分，枣汤调下。又有一症，欲发疮疹，先身热惊跳，或发搐搦，此非惊风，当用发散药。

　　〔阎〕惊风或泄泻等症烦渴者，皆津液内耗也。不问阴阳，宜煎钱氏白术散，使满意取足饮之，弥多弥好。

　　〔《明堂》〕急慢惊：印堂（灸，急惊泻，慢惊补。）急惊：支正、下廉。小儿慢惊风：灸尺泽二穴（各七壮，在肘横纹内正中，炷如小麦大。）睡中惊掣：厉兑（一壮。）睡中惊，目不合，灸屈肘横纹上三壮。

　　〔钱〕切牙甚者，发惊。目直面青身反折者，生惊。呵欠面青者，惊风。呵欠面黄者，脾虚惊。目赤兼青者，发搐。

　　〔钱〕惊痫发搐，男发搐，目左视无声，右视有声；女发搐，目右视无声，左视有声，相胜故也。更有发时症。（洁古曰：男为木，故左视木位无声，右视金位相击则有声。女为金，故右视金位无声，左视木位亦相击有声。）李寺丞子，三岁发搐，自卯至巳，目右视，大叫哭。钱见曰：此逆也。男为阳，本发左视无声则顺，右视有声则逆。所以然者，左肝木也，右肺金也，逆则二脏相战，金木相击而有声也。治宜泻强补弱。假令女发搐，目左视，是肺来乘肝，肝不能任，故叫哭也。当泻其肺，后治其心，续治其肝，若病在秋（日西时同），肺兼旺位，当大泻其肺。若病在春（早晨时同），此肝旺之时尚不能胜肺，是肺强而肝木弱也。当补其肝肾，大泻其肺。

　　若男发搐，目右视，是肝来胜肺而叫哭，当泻其肝心。若病在春夏（早晨、日中时同），肝心旺时，当大泻其肝。

　　若病在秋冬（日晡时同），此肺旺之时尚不能胜肝，是肝强而肺极虚也，当补其肺，大泻其肝。所以言目反视者，乃肝主目也。凡搐，则是风热相搏于内。风属肝，故外见于目也。今此病男反女症，故稍易治于女也。先泻其肺，以泻肺汤主之。二日不闷乱，知病退也。后用地黄丸补肾。三服后，用泻青丸各二服，以泻心肝，五日而愈。又肺虚不泻者。何也？曰：假令男目右视，木克金，肝旺胜肺，而但泻肝。若更病在春夏，金气极虚，故当补其肺，慎勿泻也。

　　〔汤〕凡搐，男左女右为顺，易治；男右女左为逆，难治。

　　心脉急甚为螈。（全文见延医法。经云：急者多寒）。脾脉急甚为螈。

　　〔陈〕惊风不治证：搐而不休，休而再搐；惊叫发搐；汗出足冷；痰满胸喉；口开目直。

　　〔阎〕治小儿急惊方搐，不用惊扰，此不足畏。慢惊虽静，乃危病也。急惊方搐时，俱扶持之，不可擒捉，盖风气方盛，恐流入筋脉，或至手足成拘挛也。

　　卷之三十六小儿部肝主风

　　惊痫

　　惊痫即急慢之症。但惊痫发时，仆地作声，醒时吐沫。急慢惊则不作声，不吐沫也。

　　阳痫初作时，病先身热，螈惊啼叫啖而后发，脉浮者为阳痫，乃急惊也。内在六腑，外在皮肤，为易治。若病先身冷，不惊，不啼呼而作，脉沉者为阴痫，乃慢惊也。此病内在五脏，外在骨髓，剧者难治。

　　〔钱〕凡治五痫，皆随脏治之，每脏各属一兽，宜以五色丸主之。犬痫，反折上窜，犬叫，肝也。羊痫，目瞪吐舌，羊叫，心也。牛痫，目直视，腹满，牛叫，脾也。鸡痫，惊跳反折手纵，鸡叫，肺也。猪痫，如尸吐沫，猪叫，肾也。

　　五色丸

　　朱砂（研，半两）水银（一分）雄黄（熬，一两）铅（三两，同水银熬）真珠末（研，一两）上炼蜜丸如麻子大。每服三四丸，金银薄荷汤下。

　　〔洁〕如有客痰发热而有声，煎大黄荆芥汤下五色丸。潮热有时，积热也，桃枝丸主之。壮热不退，当用地骨皮散下五色丸。风热，当用防风黄芩汤下大青膏。身温不热，当用白虎汤加苍术下五色丸。

　　〔《本》〕

　　雌黄丸

　　治小儿癫痫欲发，眼暗，螈，声恶，嚼舌。

　　雌黄黄丹（各一两）麝香（研，一钱）上为末，拌令极匀，用牛乳汁半升，熬成膏，入前药末杵三五百下，丸如绿豆大。每服三丸，温热水下，一日三服。此方得自名医之家，极有神效。

　　〔汤〕

　　蛇黄丸

　　治惊痫。

　　真蛇黄（醋淬，三个）郁金（三分，一处为末）麝香（另研，一钱）上为末，粳米饭丸如桐子大。每服三二丸，煎金银磨刀水化服。

　　〔海〕古镜，味辛无毒，主惊痫邪气，小儿诸恶疾。煮取汁，和诸药煮服之。弥古者尤佳。

　　治痫方治太阳阳明二经为病。

　　荆芥穗（四两）白矾（为细末，二两）上枣肉为丸如桐子大。每服二十丸，荆芥汤下。次三十丸、四十丸，又次五十丸，俱食前。

　　〔罗〕

　　沉香天麻汤

