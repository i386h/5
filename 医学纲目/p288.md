<!-- { "loadSidebar": true } -->
　　用干蚯蚓为末，唾调敷。常避风冷湿地。（先用花椒葱汤避风处洗，却用此敷之，累验。）〔世〕治小儿囊肿如升，用甘草煎汁，调地龙末涂之，立退，累效。

　　〔丹〕用紫苏叶为末，水调敷上，又用青荷叶包之，治脱囊效。

　　〔明〕阴肿：昆仑（灸三壮。）

　　卷之三十六小儿部肝主风

　　疝痛

　　〔汤〕治小肠疝气，家传妙方。

　　芫花（醋浸，炒）木香槟榔三棱（各半两）茯苓青皮全蝎桂枝附子砂（各一分）上为末，将砂浸澄去土，顿在汤瓶上，候成膏子，和糖酷打面糊为丸如豆大。每三十丸，空心温酒下。未效，再服。

　　卷之三十六小儿部肝主风

　　小便不通

　　〔钱〕

　　捻头散

　　治小便不通。

　　玄胡川苦楝（各等分）上同为细末，每服半钱或一钱，捻头汤调下，量多少与之。捻头汤即汤中滴油数点。食前服。

　　〔汤〕

　　木通散

　　治心经伏热，小便不通，啼叫。

　　木通（一两）牵牛子（炒，半两）滑石（一两）上为末，灯心、葱白煎服。

　　冬葵子散

　　治小儿腹急闷。

　　冬葵子（一两）木通（半两）上为末，每服一钱，煎服。

　　〔钱〕尿深黄色，久则尿血。小便不通，久胀满，当利小便。

　　卷之三十六小儿部肝主风

　　淋病

　　〔汤〕治血淋，神效方。

　　紫草连翘车前子（各等分）水煎服。

　　又方海螵蛸生地白茯苓上等分为末，柏叶、车前草煎汤调下。

　　治气淋。

　　赤芍药（一两）槟榔（面裹煨，一个）上为末，灯心同枣子煎汤，调下。

　　卷之三十六小儿部肝主风

　　遗尿

　　〔汤〕治小便不禁，或睡中遗出不觉。

　　鸡肠草（一两）牡蛎粉（三钱）龙骨麦门冬（去心）白茯苓桑螵蛸（各半两）上件咀，每服一钱，枣子一枚擘破煎，食前服。

　　又方破故纸一味，炒为末，黄柏汤调下。

　　〔外〕疗小儿睡中遗尿，不自觉。桂末、雄鸡肝等分，捣丸如小豆大，温水下，日三服。

　　〔世〕小儿梦中遗尿，薏苡仁一合许，去心不去壳，敲碎，入盐一小撮，同炒黄色。用水二钟，煎至半钟，空心服之，累效。

　　卷之三十六小儿部肝主风

　　喉痹

　　凡治小儿喉痹，宜于大人喉痹法参用之。

　　〔汤〕喉痹别无治法，非吐不可。生此证万一危极，前法无效，急用官局碧霞丹研细，用薄荷自然汁入醋调，以鸡翎蘸药送入喉内，徐徐导引，得吐出痰涎为佳。《本事方》论碧霞丹能害人，此不然，盖当时遇有合死之人耳。

　　碧霞丹

　　石绿附子尖乌头尖蝎梢上为末，为丸。薄荷汁化，取涎出。

　　〔《明》〕喉中鸣，咽乳不利：璇玑。急喉痹：天突（一壮不宜，灸，忌之。）

　　卷之三十七小儿部

　　心主热

　　〔钱〕肝热，手寻衣领及乱捻物，泻青丸主之。壮热饮水喘闷，泻白散主之。（壮热者，一向热而不已也。）肺热，手掐眉目，日西热甚，咳嗽寒热，壮热饮水，甘桔汤主之。若肺虚热，唇深红色，轻者泻白散，重者凉膈散主之。

　　心热，视其睡，口中气温，或合面卧，及上窜摇头切牙，皆心热也，导赤散主之。（心气热则心胸亦然，欲言不能而有就冷之意，故合面睡。）脾热，则目黄肚大，怠惰嗜卧，身热饮水，四肢不收，泻黄散主之。

　　肾虚，则下窜畏明，地黄丸主之。颊赤，由心脏邪热上攻也，宜服导赤散。

　　〔钱〕面上证：左腮为肝，右腮为肺，额上为心，鼻为脾，颊为肾，赤者热也，随证治之。目内赤者心热，导赤散主之；淡红者心虚热，生犀散主之。青者肝热，泻青丸主之；浅淡者补之。黄者脾热，泻黄散主之。

　　无精光者，肾虚，地黄丸主之。（洁古云：目中五色甚者，泻本脏。色浅者宜补之。又云：白是寒，小便青，四逆汤。黄赤是热，承气汤，泻本脏。青是腹痛，捻头散主之，桂枝芍药汤亦主之。）〔《脉》〕小儿脉沉而数者，骨间有热，欲以腹按冷清也。

　　〔钱〕身热不饮水者，热在外；身热饮水者，热在内。

　　〔海〕四顺饮子治热在内而不厥。连翘散治热在外而不厥。

　　〔丹〕小儿发热，手足伏热，痰热，必用吐法。轻剂苦参、赤小豆末；重剂瓜蒂散、淡齑汁调服之。如不吐，用鹅翎探之。

　　〔钱〕朱监簿子五岁，忽发热。医曰：此心热也。腮赤而唇红，烦躁引饮。遂用牛黄丸三服，以一物泻心汤下之，来日不愈，反加无力而不能食。又下之，便利黄沫。钱曰：心经虚而有留热在内，必被凉药下之，致此虚劳之病也。钱先用白术散，生胃中津液，次以生犀散治之。朱曰：大便黄沫如何？曰：胃气正即泻自止，虚热也。朱曰：医用泻心汤如何？钱曰：泻心汤者，黄连一物耳。黄连性寒，多服则利，能寒脾胃也。坐久，众医至，皆曰实热。钱曰：虚热。若实热何以泻心汤下之不安，又加面黄颊赤，五心烦躁，不食而引饮？医曰：既虚热，何大便黄沫？钱笑曰：便黄沫者，服泻心汤多故也。钱与胡黄连丸治愈。郑人齐郎中者，家好收药散施，其子忽脏热，齐自取青金膏三服并一服饵之，服毕，至三更泻五行，其子困睡。齐言子睡多惊，又与青金膏一服。又泻三行，加口干身热。齐言尚有微热未尽，又与青金膏。其妻曰：用药十余行未安，莫生他病否？召钱氏至，曰：已成虚羸。先用前白术散时时服之，后服香瓜丸，十三日愈。（香瓜丸即香瓜散方，见自汗条。）〔海〕风热邪热，四君子汤加生姜、荆芥煎。

　　〔云〕小儿客热在内，不思乳食，先用导赤散，次用益黄散。实热在内者，四顺饮之类，在上者吐之。

　　（方见表里条。）〔丹〕小儿热病，六一散，妙药也。

　　食伤胃热熏蒸。

　　白术（一两）半夏黄连（各半两）加平胃散，粥食后白汤下。

　　〔本》〕治小儿惊热。

　　全蝎天南星（取心为末，一钱）人参（三钱）蛇蜕（三钱）上为末，薄荷、蜜汤调下。

　　〔钱〕风温热，壮热相似。潮热，时间发热，过时即止，来日根据时又热，此欲发惊候也。

　　壮热者，一向热而不已，甚则发惊痫也。

　　风温者，身不热而口中气热，又有风温症者，但温而不热。

　　伤寒热，口热，呵欠顿闷，项急。（治见伤寒部。）痘疮热，喷嚏，悸动，耳尖冷。（治见痘疮部。）变蒸热，唇上白泡珠起，耳冷。（不必治。）疳热，面黄，吃炭土，羸瘦，鼻下赤烂。（治见疳部。）惊风热，发搐悸痫，脉数，烦躁，颠叫恍惚。（治见急惊部。）〔《素》〕帝曰：乳子而病热，脉悬小者何如？岐伯曰：手足温则生，寒则死。（通评虚实论《甲乙经》谓妇人乳子者。）〔钱〕热证疏利，或解化后无虚证，勿温补，热必随生。

　　卷之三十七小儿部心主热

　　潮热

　　热有作止，每日应时而发也。

　　〔钱〕

　　地骨皮散

　　治虚热潮作，亦治伤寒壮热及余热。

　　知母甘草（炙）半夏（洗，七次）银柴胡（去芦）人参地骨皮赤茯苓（以上各等分）如有惊热，加蝉蜕、天麻、黄芩。若加秦艽，名秦艽饮子。

　　上为细末，每服二钱，生姜三片，水煎，食后温服，量大小加减。（海藏云：地骨皮散即小柴胡汤加减法。自汗者地骨皮散，无汗者柴胡汤、三黄汤。仲景所用，钱氏改诸丸散加减，并出古法。）

　　生犀散

　　治症同前。

　　生犀角（锉末，二钱）地骨皮赤芍药柴胡葛根（各一两）甘草（炙，半两）上为粗末，每服一二钱，水煎，食后温服。（海藏云：生犀汤，即犀角地黄汤加减法，此少阳阳明相合也。）〔田〕

　　犀角散

　　治小儿骨蒸肌瘦，颊赤口干，晚潮热，夜有盗汗，五心烦躁，四肢困倦，饮食虽多，不生肌肉。

　　犀角末）地骨皮麦门冬枳壳（麸炒）大黄（蒸）柴胡茯苓赤芍药黄桑白皮人参鳖甲（醋涂炙。各等分）上为粗末，每二钱入青蒿少许，水煎，量儿大小加减，一钟煎八分，食后温服。

　　〔丹〕小儿潮热盗汗，胡黄连、柴胡等为细末，炼蜜丸芡实大。每二丸酒化开，入少水，煎小沸，服。

　　〔钱〕朱监簿子五岁，夜发热，晓即如故，众医有作伤寒治者，有作热治者，以凉药解之不愈。其候多涎而喜睡。他医以铁粉丸下涎，其病益甚，至五日，大引饮。钱曰：不可下之。乃取白术散一两，煎药汁三升，使任意取足服。朱生曰：饮多不作泻否？钱曰：无生水不作泻，纵多不足怪也，但不可下耳。朱生曰：先治何病？钱曰：止泻治痰，退热清神，皆此药也。至晚服尽。钱视曰：更可服三升，又煎白术散三升，服尽得稍愈，第三日，又服白术散三升，其子不渴无涎。又投阿胶散，二服而安。

　　〔钱〕

　　秦艽散

　　治潮热减食蒸瘦。

　　秦艽（去头，切，焙）甘草（炙。各一两）薄荷叶（切，焙，半两）上为粗末，每服二钱，水一钟，煎八分，食后温服。

　　〔洁〕潮热有时，胸满短气者，桃枝丸。（方见小儿积热。）〔汤〕风痰热，晚热早凉，吃水无时，此候乃痰作潮而生风热，即宜金星丸下之。或气弱者不可下，宜夺命散以控下涎，次服惺惺散加南星、白附子。（夺命散方见惊风门。惺惺散方见痘疹门。）

　　金星丸

　　治风热结聚，喉内痰鸣，喘粗咳嗽，面红腮肿，咽膈壅塞，发热，狂躁，多渴。

　　郁金末雄黄（另研。各一分）腻粉（半分）巴豆（七枚，去油）上为末，米醋糊丸麻子大，薄荷腊茶下。

　　〔《脉经》〕云：小肠有宿食，常暮发热，明日复止，此宿食夜热也。海藏云：夜热属阴，四顺饮之类，此血热在夜也。

　　卷之三十七小儿部心主热

　　积热

　　久热也。疳热亦久，但兼面黄吃炭土，鼻下烂也。

　　〔无〕小儿积热者，表里俱热，遍身皆热，颊赤口干，小便赤，大便焦黄，先以四顺、清凉饮子利动脏腑，则热去。既去复热者，内热已解，而表热未解也，当用惺惺散、红绵散加麻黄微发汗，表热乃去。

　　表热去后，又发热者何也？世医到此，尽不能晓。或再用凉药，或再解表，或以谓不可医，误致夭伤者甚多。此表里俱虚，气不归元，而阳浮于外，所以再发热，非热证也。只用六神散入粳米煎，和其胃气，则收阳归内，身体便凉。热重者，用银白散。

　　清凉饮子每服二钱，薄荷三钱，同煎。（方见治寒热法。）惺惺散（方见痘疹门。）

　　红绵散

