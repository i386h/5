<!-- { "loadSidebar": true } -->
　　〔垣〕诸有过，切之涩者，阳气有余也。滑者，阴气有余也。阳气有余，为身热无汗。阴气有余，为多汗身寒。阴阳有余，则无汗而身寒。阴阳不足，则有汗而身热。予补此句，为病之重者，莫大于此，如刀削肌肉，危之甚，不能久矣。按经曰：邪生于阳者，得之风雨寒暑。又曰：阳虚生外寒。阳受气于上焦，以温皮肤分肉之间。今寒气在外，则上焦不通，上焦不通，则寒气独留于外，故寒栗。又曰：阳盛生外热。上焦不通利，则皮肤致密，腠理闭塞，玄府不通，卫气不得泄越，故外热。经曰：邪生于阴者，得之饮食居处，阴阳喜怒。又曰：阴虚生内热。有所劳倦，形气衰少，谷气不盛，上焦不行，下脘不通，胃气热，热气熏胸中，故内热。又曰：阴盛生内寒。厥气上逆，寒气积于胸中而不泻，不泻则温气去，寒独留则血凝，血凝则脉不通，其脉盛大以涩，故中寒。（余见针灸门。）〔《灵》〕视其颜色黄赤者，多热气。青白者，少热气。黑色者，多血少气。（五音五味篇）经曰：凡诊络脉，脉色青则寒且痛，赤则有热。胃中寒，手鱼际之络多青，胃中有热，鱼际络赤。其暴黑者，留久痹也。其有赤有黑有青者，寒热气也。其青短者，少气也。浮络多青则痛，多黑则痹，黄赤则热，多白则寒，五色皆见其寒热也。（余见阴阳通论。）〔《难》〕经云：数则为热，迟则为寒，诸阳为热，诸阴为寒。（全文见诊法通论。）经曰：人迎盛则为热，虚则为寒。气口盛则胀满寒中，食不化，虚则热中，出糜少气，溺色变。（全文见针灸虚实。）寒者热之，热者寒之，微者逆之，甚者从之，逆者正治，从者反治，从少从多，观其事也。帝曰：反治何谓？岐伯曰：热因寒用，寒因热用，塞因塞用，通因通用，必伏其所主，而先其所因，其始则同，其终则异，可使破积，可使溃坚，可使气和，可使必已。（全文见治法通论。）微者调之，其次平之，盛者夺之，汗之下之，寒热温凉，衰之以属，随其攸利。（全文见治法虚实。）王注曰。假如小寒之气，温以和之。大寒之气，热以取之，甚寒之气，则下夺之。夺之不已，则逆折之。

　　折之不尽，则求其属以衰之。小热之气，凉以和之。大热之气，寒以取之。甚热之气，则汗发之。发之不已，则逆制之。制之不尽，则求其属以衰之。）〔《难》〕阳盛阴虚，下之则愈，汗之则死。（此热病也。阳盛生外热，阴虚生内热，用寒药下之。仲景云：桂枝下咽，阳盛则毙。）阴盛阳虚，汗之则愈，下之则死。（此寒病也。阴盛生内寒，阳虚生外寒，用热药汗之非止发汗也，为助阳也。仲景云：承气入胃，阴盛以亡。东垣云：用甘药以助升浮生长之气。）〔《素》〕帝曰：论言治寒以热，治热以寒，方士不能废绳墨而更其术也。有病热者，寒之而热，有病寒者，热之而寒，二者皆在，新病复起，奈何？岐伯曰：诸病寒之而热者取之阴，热之而寒者取之阳，所谓求其属也。

　　（王注云：益火之源，以消阴翳；壮水之主，以制阳光。）帝曰：善。服寒而反热，服热而反寒，其故何也？岐伯曰：治其王气，是以反也。帝曰：不治王而然者，何也？岐伯曰：悉哉问也，不治五味属也。夫五味入胃，各归所喜，故酸先入肝，苦先入心，甘先入脾，辛先入肺，咸先入肾，久而增气，物化之常也。气增而久，夭之由也。（至真要大论下同）王注云：入肝为温，入心为热，入肺为清，入肾为寒，入脾为至阴，而四气兼之皆为增其味而益其气，故久服黄连、苦参而反热者，此其类也。故曰：久而增气，物化之常也。气增不已，则脏气偏胜。气有偏胜，则脏有偏绝，脏有偏绝，则有暴天者。故曰：气增而久，夭之由也。）〔海〕问寒病服热药而寒不退，热病服寒药而热不退，何也？答曰：启玄子云，热不得寒，是无水也。寒不得热，是无火也。寒之不寒，责其无水。热之不热，责其无火。经云：滋其化源，源既已绝，药之假，焉能滋其真水火也。

　　帝曰：脉从而病反者，何如？岐伯曰：脉至而从，按之不鼓，诸阳皆然。（王注云：言病热而脉数，按之不鼓动，乃寒盛格阳而致之，非热也。此一节言症属阳脉亦从，症虽属热而病反寒也。诸阳皆然，谓三阳紧数而不鼓，太阳标本不同之脉也。）帝曰：诸阴之反，何如？岐伯曰：脉至而从，按之鼓盛而甚也。（王注云：形症皆寒，按之而脉气鼓击，于指下盛，此为热盛拒阴而生病，非寒也。此一节言症属寒，脉亦从，症虽属寒，而病反热也。）是故百病之起，有生于本者，有生于标者，有生于中气者。有取本而得者，有取标而得者，有取中气而得者，有取标本而得者，有逆取而得者，有从取而得者。逆，正顺也。若顺，逆也。

　　故曰：知标与本，用之不殆，明知逆顺，正行无问，此之谓也。不知是者，不足以言诊，足以乱经。故大要曰：粗工嘻嘻，以为可知，言热未已，寒病复始，同气异形，迷诊乱经，此之谓也。夫标本之道，要而博，小而大，可以一言而知百病之害。言标与本，易而勿损。察本与标，气可令调，明知胜复，为万民式，天之道毕矣。（六气之病，标本相反者，唯太阳少阴之病为最。盖太阳标阳本寒，少阴标阴本热。王注释诸阳脉至而从为病热脉数者，太阳之标也。按之不鼓为寒盛格阳者，寒水之本与标相反也。释诸阴脉至而从为脉证是寒者，少阴之标也。按之鼓甚为热甚拒阴者，君火之本与标相反也。是故不知相反者，逆标气之阴阳而正治，则顺本气之寒热而病加。知相反者，顺标气之阴阳而反治，则逆本气之寒热而病愈。故曰：逆，正顺也。

　　知标与本，用之不殆，明知逆顺，正行无问也。）右脉从病反，言症似阳者，脉亦从症似阳，而其病反是寒也。症似阴者，脉亦从症似阴，而其病反是热也。故皆反其脉症施治，如身热微热，烦躁面赤，其脉沉而微者，阴症似阳也。身热者，里寒故也。烦躁者，阴盛故也。面戴阳者，下虚故也。若医者不知脉，误为实热，反与凉药，则气消成大病矣。《外台秘要》云：阴盛发躁，名曰阴躁，欲坐井中，宜以热药治之。故仲景少阴症面赤者，四逆汤加葱白治之。（东垣云：寒凉之药入腹，周身之火得水则升走，阴燥之极故欲坐井中。是阴已先亡，医犹不悟，复认为热，重以寒药投之，其死也何疑焉。）逆气象阳。（全文见五脏。）〔垣〕或因吐因呕因嗽，而发躁蒸蒸，身热如坐甑中，欲得去衣，居寒处，或饮寒水，则便如故，振寒复至则气短促速，胸中满闷欲绝。甚则口开目瞪，声闻于外，而泪涕涎痰大作，其发躁须臾而已。如前，六脉细弦而涩，按之而虚，此大寒症也。以辛甘寒甘温之剂大泻南方，北方则愈。

　　〔《活》〕手足逆冷，大便秘，小便赤，或大便黑色，脉沉而滑者，阳症似阴也。轻者白虎汤，重者承气汤。

　　伤寒失下，血气不通，令四肢逆冷，此是伏热深，故厥亦深，速以大承气汤加腻粉下之，汗出立愈。盖热厥与阴厥自不同，热厥者，微厥即发热，阴厥即不发热，四肢逆冷恶寒，脉沉细，大小便滑泄。

　　上二节言症似阳而脉病属阴，症似阴而脉病属阳，故反其症而治之。盖症似阳而脉病属阴者，世尚能辨。

　　若脉症俱是阴，而病独属阳者，举世莫辨，而致夭折者，滔滔皆是。许学士云：熙宁中守迪，因其犹子病伤寒，见其烦渴而汗多，以凉药治之，遂成阴毒，数日卒。迪痛悼之，遂着阴毒形症诀三篇，盖伤世之意深矣。

　　〔垣〕足太阳膀胱之经，乃热因寒用。且膀胱本寒，其经老阳也。太阳为标，有阳之名，无阳之实，谓其将变阴也。其脉紧而数，按之不鼓而空虚，是外见虚阳，而内有真寒也。故仲景以姜附汤久久熟煎，不温服而寒服之，亦是寒治也。姜、附气味俱阳，加之久久熟煎，取重阳之热，泻纯阴之寒，是治其本也。不温服而寒服，此以假寒治太阳标之假阳也，故为真假相对之治法。因药处治者，当知其脉之空虚，则是内伏阴寒之气，外显热症，大渴引饮，目赤口干，面赤身热，四肢热如火者，此浮阳将绝于外，而内则为寒所拒也。手少阴心之经，乃寒因热用，且少阴之经真阴，其心病根，本是真火也。故曰：少阴经标阴本热，是内则心阳为本，外则真阴为标，其脉沉细，按之洪大紧甚而盛者，心火在内则紧甚洪大，真阴为标，则得脉之沉细，寒水之体也。故仲景以大承气汤，酒制大黄煎成热服之以除标寒，用大黄、芒硝辛苦大寒之气味，以泻本热。以此用药，可以为万世法矣。

　　〔《素》〕治热以寒，温而行之。（五常政大论即寒因热用之类。如前大黄、芒硝，大寒之药热服是已。）丹溪治色目妇人恶寒，用八物汤去芎加炒柏治之，反剧，知其病热深，而药无反佐之过也，仍取前药熟炒与之而愈。此治热以寒，借火之力温而行之也。

　　〔垣〕治热以寒，温而行之有三：皆因大热在身，止用黄、人参、甘草此三味者，皆甘温，虽表里皆热，燥发于内，扪之肌热于外，能和之，汗自出而解矣，此温能除大热之至理，一也。热极生风，乃左迁入地，补母以虚其子，使天道右迁顺行，诸病得天令行而必愈，二也。况大热在上，其大寒必伏于内，温能退寒，以助地气，地气者，在人乃胃之生气，使真气旺，三也。

　　〔《素》〕治寒以热，凉而行之。（即热因寒用之类，如用干姜、附子大热之药，须冷服是已。）仲景治少阴病下痢脉微者，与白虎汤。痢不止，厥逆无脉，干呕烦热，白通加猪胆汁汤主之。此治寒以热，借胆汁之凉而行之也。

　　〔东垣〕治寒以热，凉而行之有三：北方之人，为大寒所伤，其足胫胀，乃寒胜则浮，理之然也。若火炙汤浴，必脱毛见骨，须先以新汲水浴之，则时见完复矣。更有大寒冻其面或耳，若近火汤，必脱皮成疮，须先于凉房处浴之，少时以温手熨烙，必能完复，此凉而行之，除其大寒之理，一也。大寒之气，必令母实，乃地道左迁入肺，逆行于天，以凉药投之，使天道右迁而顺天令，诸病得天令行而必愈，二也。况大寒在外，其大热伏于地下者，乃三焦包络天真之气所居之根蒂也，热伏于中，元气必伤，在人之身乃胃也，以凉药和之，则元气充盛而不伤，三也。

