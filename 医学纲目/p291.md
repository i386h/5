<!-- { "loadSidebar": true } -->
　　又方治小儿癞头并身癞等证。用松皮烧灰，白胶香、枯矾、大黄、黄柏，油调敷患处。又方，用腊月马脂油搽患处，极妙。

　　〔《简》〕头疮。大笋壳烧为灰，量疮大小，用灰调生油敷，又加腻粉佳。

　　〔《秘录》〕小儿头身诸疮。烧鸡卵壳和猪脂敷之。

　　〔世〕治癞头。

　　松香（一两，干铫溶开，安在石上，俟冷，取起轻轻研细）黑龙尾（三钱，即屋尘垂挂者）白芷（半两）松树皮（烧灰，二钱）水银（二钱）黄丹（三钱）雄黄白矾（各二钱）上为末，以血余入香油煎烂，调敷患处。

　　卷之三十七小儿部心主热

　　脚冻疮

　　〔汤〕

　　生附散

　　治烂脚疮。用生附子为末，面水调敷之愈。

　　卷之三十七小儿部心主热

　　痘疮治法通论

　　〔钱〕疮疹，惟用温平药治之，不可妄下及妄攻发，受风冷。（海藏云：温平者，非热剂，如荆芥、薄荷、防风、牛蒡子、甘草之类，《活人》鼠粘子汤、洁古解毒防风汤相兼选用是也。丹溪云：鼠粘子、连翘、山楂、甘草此四味，痘疮始终必用之药。）〔钱〕诊睦亲宫中十大王疮疹云：疮疹始终出，未有他证，不可下，但当用平和药，频与乳食，不受风冷可也。如疮疹三日不出，或出不快，即微发之。（鼠粘子汤之类。）如疮发后不多出，即加药。（如一日一帖，即加至二帖。）加药不出，即大发之。（升麻、葛根、防风、羌活、独活、麻黄、桂枝之类。）如发后不多，及脉平无证，即疮本稀，不可更发也。有大热者，当利小便。小热者，当解毒。（利小便，四圣散之类。）若不快，勿发，勿下攻，止用抱龙丸治之。疮疹若起能食者，大黄丸下，一二行即止。有大热者，当利小便。有小热者，宜解毒。若黑紫干陷者，百祥丸下之。不黑者，慎勿下。身热烦躁，腹满而喘，大小便涩，面赤闷乱，大吐，此当利小便。不瘥者，宣风散下之也。若五七日痂不焦，是内发热气蒸于皮中，故疮不得焦痂也。宜宣风散导之，用生犀角磨汁解之，使热不生，必着痂矣。

　　〔洁〕论曰：疹之病，其为证各异。疮发肿于外，属少阳三焦相火也，谓之。小红靥行皮肤中不出者，属少阳君火也，谓之疹。凡显疹，若自吐泻者，不可妄治而多吉，谓邪气上下皆出也。大凡疹首尾皆不可下，恐动则生变，此谓少阳通表，宜和之也。当先安里解毒，次微发之。解毒须安五脏，防风汤是也。如大便不秘者，须微发之，药宜钱氏方中选而用之。如大便过秘，宜微利之，当归丸、枣变百祥丸是也。初知疹，若使之并出，小儿难禁，是以别生他症也。首尾不可下者，首曰上焦，尾曰下焦，若既吐利，安可下？便宜安里。若不吐泻者，先与安里药三五服。如能食而大便秘结内实者，宜疏利之。若内虚而利者，宜用安里药一二服，末后一服调以微发之药。要之安里之药多，发表之药少，秘则微疏之，令邪气勿壅并而能作番次出，使儿易禁也。身温者顺，身凉者逆，二者宜多服防风汤和之。

　　安里解毒防风汤

　　防风（一两）地骨皮黄芍药荆芥枳壳鼠粘子（各等分）上为末，水煎四五钱服。若能食而大便实，宜当归丸微利之。

　　当归丸、枣变百祥丸（二方并见痘疮大便秘门。）〔海〕夫之为病，皆由子在母腹中时浸渍，食母血秽，蕴而成毒，皆太阴湿土壅滞君相二火之所作也。

　　因小儿真气既盛，正气又旺，邪无所容，或遇天寒，或因伤表，或因伤里，由是而出焉。治当何如？外者外治，内者内治，中外皆和，其自出。至于恶寒者发之，表大热者夺之，渴者清之，大便秘结者下之，小便不通者利之，惊者安之，泄者分之，可以执一为哉，大抵伤寒同治，随经用药，最为高论。假令五日以里，诸病与疹不能别辨者，不可疑作疹，必须发之。但各从其所伤应见治之，皆不妨出。若强发之，其变不可胜数矣。前人言首尾俱不可下者，为未显于表，下则邪气不得伸越，此脉证有表而无里，故禁首不可下也。尾不可下者，为毒已显于外，内无根蒂，大便不实，无一切里证，下之则气逆陷，故禁尾不可下也。又言温暖盖覆，不令通风，以未出或身表凉而恶寒，或天令寒而恶冷，温暖盖覆，不令通风也。若已出，身热天暄，何必用盖覆而不使之通风乎？后人执此二句首尾俱不敢下，温燠不令通风，不知天令之所加，人身之所盛，致使误人多矣。大抵前人之言，随时应变，后之人不知其变，故常执而不移也。噫，首尾俱不可下者，以其始终脏腑元无凝滞也。若有一切里证，及大便结者，安得不下？温暖不使之通风，以其发在冬时，故如此也。若发在夏时，虽未出，亦不用此也。之用药，大率以脉为主，浮中沉之脉，平举按之候，察其虚实，定其中外，则可以万全矣。

　　如外伤，升麻汤主之。（方见本门。）内伤，枳实丸主之。大便者，枳术丸主之。若伤冷者温之，神应丸。（三方俱见内伤饮食。）恶寒者发之，宜防风苍术汤。（方见本门前条。）表大热者夺之，此表者通言三阳也，夫阳盛者气必上行，言夺者治之不令上行也。是知无三阳表证，有三阳里证，染于有形也。此言表，总三阳之名也。渴者清之，大渴者白虎汤。（暑月用之。）小渴者，凉膈散。（凉膈散去硝黄加甘桔者稳。）大便秘结者下之，桃仁承气汤、四顺饮子、柴胡饮子选用。察其在气在血，必内实能食而秘者可用，但当微微润之。小便不通者利之，导赤散、八正散之类，当求上下二焦何经而用之。惊者安之，凉惊丸；重者泻之，泻青丸。泄者分之，寒则异功散、四君子汤，热则泽泻茯苓汤。

　　小儿疹初发，未能辨认间，但求所出之由，因内因外，及不因外内，随其所伤，如法服饵，防其变故，抑其盛气，比之他证，尤不可缓，或发或泻，或解其肌，或化其毒，求其所起之由，凉血清肺，调其脏腑，平其饮食，谨其禁忌，严其养摄，适其寒温，将理有法，俾尽其道，使出无不快之经，成无不痂之溃。既愈之后，不致游毒流汗虚腠，目疾膜翳，疮疖痈瘤，喉闭嗌肿，潮热汗泄，此治之大略也。凡未出而发搐者，是外感风寒之邪，内发心热之所作也，当用茶粉下解毒丸、犀角地黄汤主之。一发出便密如针头，情势重者，合轻其表而凉其内，连翘升麻汤。若已发密重，微喘饮水者，有热证，用去风药微下之。若出不快，清便自调，知其在表不在里，当微发，升麻葛根汤。若青干黑陷，身不大热，大小便涩，则是热在内，煎大黄汤下宣风散。

　　若身表大热者，表证未罢，不可下。若已出，见小热，小便不利，当以八正散利之。若已发后有余毒未散，复有身热疮肿之类，当茶粉下解毒丸。凡疮疹已出后有声音者，乃形病而气不病也。疮疹未出，先声音不出者，乃形不病而气病也。若疮疹出而声音不出者，是形气俱病也，当清其肺气，宜用八风汤，并凉膈散去硝、黄亦可。

　　〔丹〕小儿痘疹，分气血虚实，以四君子、四物、酒炒芩、连等服之。气虚，参、术加解毒药。血虚，四物加解毒药。

　　上加解毒者，酒炒黄芩、炒黄连是也。海藏云：解毒者，三黄汤、金花丸之类。

　　〔丹〕痘疮分人之清浊，就形气上取勇怯。痘疮黑，属血热，凉血为主。白属气虚，补气为主。中黑陷而外白色起迟者，则补气中略带凉血药。

　　〔陈〕痘疮未出已出之间，或泻渴，或腹胀，或气促，谓之里虚，速与十一味木香散治之。如已出之间，其疮不光泽，不起发，根窠不红，谓之表虚，速与十二味异功散治之。如已出之间，其疮不光泽，不起发，根窠不红，或泻渴，或腹胀，或气促，是表里俱虚也，速与十二味异功散送下七味肉豆蔻丸治之。（丹溪云：木香异功散二药治寒的当，若虚而不寒者，祸不旋踵。）如疮始出一日至十日，浑身壮热，大便黄，是表里俱实也，其疮必光泽，必起发，必饱满，必易靥而不致损伤。若无他疾，不宜服药。表里俱实者，易出易靥；表里俱虚者，易出难靥。表虚难出，里虚难靥，随症治之。

　　〔张巽之〕治痘要法，吐泻少食为里虚，陷伏倒靥灰白为表虚，二者俱见为表里俱虚，全用异功散救之，甚至姜、附、灵砂亦可用。若止里虚，减官桂。若止表虚，减肉豆蔻，不减官桂、丁香。若能食便秘而陷伏倒靥者，为里实，当用钱氏及丹溪下法。若不吐泻能食为里实，里实而补，则结痈毒。红活绽凸为表实，表实而用表药，则溃烂不结痂。凡痘但见点，便忌葛根汤，恐发得表里俱虚也。

　　〔丹〕读前人之书，当知其立言之意，苟读其书而不知其意，求适于用不可得也。痘疮之论，钱氏为详。

　　历举源流经络，分明表里虚实，开陈施治之法，而又证以论辨之言，深得着书垂教之体，学人读而用之，如求方员于规矩，较平直于准绳，引而伸之，触类而长之，可为无穷之应用也。今人不知致病之因，不求立方之意，仓卒之际，据证验方，谩尔一试，设有不应，并其书而废之，不思之甚也。近因《局方》之教久行，《素问》之学不讲，抱疾谈医者，类皆喜温而恶寒，喜补而恶解利，忽得陈氏方论，皆用燥热补剂，其辞确，其文简，欢然用之，翕然信之，遂以为钱氏不及陈氏远矣。或曰：子以陈氏方为不足欤？曰：陈氏方，诚一偏之论。虽然，亦可谓善求病情者，其意大率归重于太阴一经。盖以手太阴属肺，主皮毛。足太阴属脾，主肌肉。肺金恶寒而易于感，脾土恶湿而无物不受。观其用丁香、官桂，所以治肺之寒也，用附、术、半夏，所以治脾之湿也。

