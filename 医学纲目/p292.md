<!-- { "loadSidebar": true } -->
　　使脾与肺果有寒与湿而兼有虚也，量而与之，中病则已，何伤之有？今也不然，但见出迟者，身热者，泄泻者，惊悸者，气急者，渴思饮者，不问寒热虚实，率投木香散、异功散，间有偶中，随手获效，设或误投，祸不旋踵。何者？古人用药制方，有向导，有监制，有反佐，有因用。若钱氏方，固未尝废细辛、丁香、白术、参、，率有监制辅佐之药，不专务于温补耳。然其用寒凉者多，而于补助一法，略示端绪，未曾深及，痴人之前，不可说梦，钱氏之虑至矣。亦将以候达者扩充推展用之耳。虽然渴者用温药，痒塌者用补药，自陈氏发之，迥出前辈。然其多用桂、附、丁香辛芳燥热，恐未为适中也。何者？桂、附、丁香辈，当有寒而虚者，固是的当，虚而未必寒者，其为患当何如耶？陈氏立方之时，必有挟寒而用一偏之方，宁不过于热乎？予尝会诸家之粹，求其意而用之，实未敢据其成方。至正甲申，阳气早动，正月间，邑间痘疮不越一家，率投陈氏方，童幼死者百余人。虽由天数，吾恐人事亦或未之尽也。

　　〔钱〕伤寒男体重面黄，女面赤喘息急，各憎寒，口中气热，呵欠顿闷，项急；疮疹则腮赤躁多，喷嚏悸动，昏倦，四肢冷。伤寒当发散之，疮疹当温平之，有大热者宜解毒。昏睡喜嚏悸者，将发疮疹。

　　〔垣〕辨证：呵欠喷嚏睡中急惊耳尖冷眼涩辨伤寒：口热口中醋气奶瓣不消腹中疼痛〔钱〕疮疹候：面燥腮赤，目胞亦赤，呵欠顿闷，乍凉乍热，咳嗽嚏喷，足稍冷，夜卧惊悸多睡。此疮疹症，天行之病也。

　　睦亲宫十太尉疮疹，众医治之。王曰：疹未出属何脏腑？一医言胃气热，一医言伤寒不退，一医言在母腹中有毒。钱氏曰：若言胃气热，何以乍凉乍热？若言母腹中有毒，属何脏也？医曰：在脾胃。钱氏曰：在脾胃何以惊悸？皆无以对。钱氏曰：夫胎在腹中，月至六七则已成形，食母腹中秽液，入儿五脏，食至十月，即秽液满胃，至生时儿口中犹有不洁，产母以手拭净，则无疾病，俗以黄连、汞粉下其脐粪之秽，此亦母之不洁余气，入儿脏中，本先因微寒入，遇风寒邪气相搏，而成痘疹也。未出欲作之时，热动五脏，则五脏之症先见，初欲病时，先呵欠顿闷惊悸，乍凉乍热，手足冷，面腮颊赤燥，咳嗽喷嚏，此五脏症俱见也。呵欠顿闷者，肝也。时发惊悸者，心也。乍凉乍热手足冷者，脾也。面赤腮颊赤咳嗽喷嚏者，肺也。惟肾无候，以在腑下，不能食秽故也。凡疮疹乃五脏毒，若出归一症，肝水，肺脓，心为，脾为疹，肾虽无症，其候恶者，疮变倒靥而黑陷，则归肾也。此由不慎风冷，而不能食内虚所致也。今太尉疹子无他证，当用平和药为治，因用抱龙丸数服愈。（海藏云：“本先因微寒入”一句，并“由不慎风冷而不能食内虚”一句，勿认作寒证，用抱龙丸即知疹多热也。）疮疹始出之时，五脏症见，惟肾无候，但见平症，耳尻凉耳凉是也。尻耳俱属于肾，其居北方主冷也。

　　〔垣〕疹始出之症，必先见面燥腮赤，目胞亦赤，呵欠顿闷，乍热乍凉，咳嗽喷嚏，足稍冷，多睡，睡惊；并疮疹之症，或生脓泡大，或生小红，或生瘾疹，此三等不同，何故俱显上症而后乃出？盖以上诸症，太阳寒水起于右肾之下，煎熬左肾；足太阳膀胱寒水夹脊逆流，上头下额，逆手太阳丙火，不得传道，逆于面上，故显是症。盖壬癸寒水，克丙丁热火故也。诸症皆从寒水逆流而出也，医者当知此理，乃敢用药。夫胞者，一名赤宫，一名丹田，一名命门，男子藏精施化，妇人系胞有孕，俱为生化之源，非五行也，非水亦非火，此天地之异名也，象坤土之生万物也。夫人之始生也，血海始净一日二日，精胜其血则为男子，三日四日五日，血脉已旺，精不胜血，则为女子。乃二物相搏，长先身生谓之神，又谓之精，道与释二门谓之本来面目是也。

　　其子在腹中，十月之间随母呼吸。呼吸者阳气也，而生动作，滋益精气神，饥渴皆随母血，儿随日长，筋骨皮肉血脉形气俱足，十月降生，口中尚有恶血，啼声一发，随吸而下，此恶血复归命门胞中，僻于一隅，隐伏而不发，直至儿因内伤乳食，湿热之气下陷，合于肾中，二火交攻，荣气不从，逆于肉理，恶血乃发。诸疹皆出于肾水，其疡后聚肉理，归于阳明，故三番始显之症，皆足太阳壬膀胱克丙小肠，其始出皆见于面，终归于阳明肉理，热化为脓者也。二火炽盛，反胜寒水，遍身俱出，此皆从足太阳传变中来也。

　　〔钱〕始发潮热，三日以上，热晕入皮肤，即发疮疹，而不甚多者，热留皮腠之间，潮热随脏出，如早食潮热不已，为水泡之类也。（巳午潮热为，申酉潮热为脓，辰戌丑未潮热为疹也。）〔王〕验法：若三日未觉形迹，当以生酒涂身上，时时看之，状如蚤痕者是也。或曰：伤寒伤食潮热，与疹不能辨者，宜以辛凉之剂调之，五日已里发出即汗，五日已外无者，非也，各随应见而治之。

　　〔阎〕治小儿壮热昏睡，伤风，风热疮疹，伤食皆相似，未能辨认间，服升麻葛根汤、惺惺散、小柴胡汤甚验，盖此数药通治之不致误也。惟伤食则大便酸臭，不消化，畏食或吐，宜以药下之。（海藏云：宜以药下之者，当察其所伤何物，生硬寒热不等，不可遽以巴豆之类大毒之药下之。升麻葛根汤，太阴阳明也。惺惺散，治风热咽不利，脾不和，少阳渴，小便不利也。小柴胡汤，治往来寒热，胸胁微痛，少阳也。然欲知其经，当以脉别之。）小儿耳冷尻冷，手足乍暖乍凉，面赤，时嗽时嚏，惊悸，此疮疹欲发候也。未能辨认间，服升麻汤、消毒散，已发未发皆宜服。仍用胡荽酒、黄柏膏。暑月烦躁，食后与白虎汤、玉露散。热盛，与紫雪。咽喉或生疮，与甘桔汤、甘露散，余根据前说。大人小儿同治法，惟大小不同耳。（海藏云：消毒散，太阳药也。

　　白虎汤，治身热目疼鼻干不得卧，阳明药也。甘露散，肺肾药也。甘桔汤，少阳药也。紫雪，天冬、麦冬、黄芩、生地为血剂。玉露散，肺肾药也。石膏、寒水石为气剂，以上五方，皆泻时暑之药。）

　　升麻葛根汤

　　治伤寒瘟疫，风热壮热头痛，疮疹已、未发，并宜服之。

　　升麻葛根芍药甘草（炙。各等分）上同为细末，每服四钱，水一盏半，煎至一盏，无时温服。（海藏云：升麻葛根汤，太阳阳明之药。

　　陈文中云：身热腹痛者，身热泄泻者，身热惊悸者，身热汗出者，身热足冷者，俱不宜服升麻葛根汤。

　　张巽之云：凡痘见点，忌葛根汤，恐发得表虚也。）

　　惺惺散

　　治小儿风热疮疹，伤寒时气，头痛壮热，目涩多睡，咳唾气壅，鼻塞清涕。

　　白术桔梗细辛栝蒌根人参茯苓甘草（各等分）上咀，每服二钱，水一盏，生姜三片，入薄荷三叶，煎至半盏，时时与服。《活人》云：加防风、川芎，亦各随经也。（海藏云：惺惺散，治风热咽不利，脾不和，少阳渴小便不利也。）上二方发表平剂。

　　王朝奉

　　四物解肌汤

　　芍药黄芩升麻葛根每服四钱，水一盏．煎至七分，去渣服。或云：小儿伤寒疫疠，潮热疮疹，五日已衰，疑似不能辨别者，并皆辛凉之剂调之，即以四物汤解肌之类。（海藏云：此论即有表也。若内伤，腹中有物，未得大便而发热者，当以食药去其物则可。若得便后仍发热在表者，亦宜此解肌汤，比钱氏升麻葛根汤减甘草加黄芩，以有表热之意也。）〔田〕

　　防风苍术汤

　　治小儿邪热在表，恶风恶寒，疮疹未出，可解表发疹。

　　防风（半两）苍术石膏（各一两）甘草（炙，半两）川芎黄芩（各二两）上为粗末，每服二钱，生姜三片，薄荷七叶，水煎，日二服。（此方恶寒者宜用之。）上二方辛凉之剂，表有热者宜之。

　　大便酸臭不消化，畏食或吐，乃内伤饮食，宜枳术丸。伤冷食饮，神应丸。

　　〔丹〕一男子年十六岁，发热而昏，目无视，耳无闻，两手脉皆豁大而略数，知其为劳伤矣。时里中多发痘者，虽不知人，与药则饮，与粥则食，遂教以参、、当归、苍术、陈皮，大料浓与之，饮至二十余帖，痘始出。又二十帖，则成脓，身无全肤。或曰：病劳可畏，何不用陈氏全方治之？予曰：此但虚耳，无寒也，只前方守之。又数十帖而安。后询其病因，为先四五日恐有出痘之患，遂极力采樵，连日出汗甚多。

　　〔钱〕五脏各有一证：肝脏水，肺脏脓，心脏，脾脏疹，归肾变黑。

　　〔海〕肝脏水，色或青；肺脏脓，色或白；脾脏疹，或如麸糠色；心脏，其色赤；变归肾则色黑矣。

　　此五色，凡痘疹一色者善，或二色三色相合而作者凶。第一大小不等。

　　小儿在胎十月，食五脏秽血，生下则其毒当出，故疮疹之状，皆五脏之液。肝主泪，肺主涕，心主血，脾为裹血。其疮出有五名，肝为水，其液出如水，其色青而小；肺为脓，以涕稠浊如脓，其色白而大；心为主血，其色赤而小，次于水；脾为疹，其色赤黄而小。涕泪出多，故脓水皆大。血荣于内，所出不多，故疹皆小。又病水脓者，涕泪俱少，以液从疮出故也。譬如泡中容水，水去则泡瘦矣。

　　上水者，俗谓之水痘也。脓者，俗谓之痘子也。者，俗谓之子也。疹者，俗谓之麻子也。痘之形状最大，水痘次之，又次之，麻子最小，隐隐如麻子也。

　　更看时月重轻。大抵疮疹属阳，出则为顺，故春夏病为顺，秋冬病为逆。冬月肾旺又盛寒，病多归肾变黑。

　　又当辨春脓，夏黑陷，秋子，冬疹子，亦不顺也。

　　凡疮疹只出一般者善。先发脓，后发疹子者顺。先发水，后发疹子者逆。先发脓，后水多者顺，少者逆。先发水，后发子，多者逆，少者顺。先发疹子，后发子者顺。先发脓，后发子者逆。（海藏云：此一句足以知杂出者诸脏相合而不齐也，用药亦难矣。前断云五色各随五脏，亦有二色相合，或有三色，即无定也。此与前后脓水疹大小不同，先后逆顺大意相若。）凡疮疹若出辨视轻重：若一发便出尽者，必重也；痘夹疹者，半轻半重也；出稀者轻；里外肥红者轻；外黑里白者微重也；外白里黑者，大重也；疮端里黑如针孔者，热剧也；青干黑陷，昏睡，汗出不止，烦躁热渴，腹胀啼喘，大小便不通者，困也。凡疮疹当乳母慎口，不可令饥，及受风寒，必归肾变黑难治。

