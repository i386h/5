<!-- { "loadSidebar": true } -->
　　便结者泻青丸，便软者泻青汤，亦当以脉别之。）栝蒌汤（方见惊风。）〔洁〕凡未出而发搐者，是外感风寒之邪，内发心热之所作也，当用茶粉下解毒丸、犀角地黄汤主之。

　　〔世〕治疮痘欲出，身热烦躁，忽发惊搐，宜驱风膏、小如圣饮；小便不通，八正散；涎盛，利惊丸、抱龙丸，量症施之。

　　〔丹〕欲发疮疹，先身热惊跳搐搦，此非惊风，宜发散药。

　　〔世〕

　　麻痘风搐方

　　人参羌活防风僵蚕（醋炒）南星（姜制）白附（姜制）甘草（炙）上等分，生姜三片，水煎服，其搐立止。

　　〔钱〕疹病后欲发痫，余疮难发痫以木胜脾，木归心故也。若凉惊，用凉惊丸，温惊用粉红丸。

　　（即温惊丸。）

　　卷之三十七小儿部心主热

　　痘疮痛

　　〔《活》〕治痘疮痛，用温惊丸，水化下。（方见前惊搐条。）〔海〕治疮出烦痛，

　　五物木香散

　　青木香（二两）丁香零凌香（各一两）麝香（一分）白矾（一两）每服四钱，水一小盏半，煎服之。热盛者，加犀角一两。如无犀角，以升麻代之。轻者，一服大效。

　　又方以芒硝和猪胆涂疮上，令动，痂落无瘢，仍用黄土抹之良。此病小便涩有血者，中坏。疮背黑靥不出脓者，死不疗。

　　〔世〕痘将结靥，干硬而痛，宜涂酥润之，靥可揭去则去之。如无酥，用猪油煎汁代之。此痛非服药可免也。

　　卷之三十七小儿部心主热

　　痘脓而不痂

　　（痂，居牙切，疮靥曰痂）〔海〕疹脓而不焦，此本治失清凉之气。有如五谷得阳气而成熟，非凉风至则不能实也，天地严肃之气一加，则万物秀而实矣，与疹何异？须察何经而清凉之，或下而成严肃之气，则疮气必不至于脓而不痂矣。要当知之，余毒不尽而疾作，盖出于此。（当是清凉饮子下之是也。）非阳和则苗不秀，非严肃则秀不实。刘洙疮子诀云：痘发如脓窠不肯靥者，但调砂糖水与吃。刘提点云：亦曾试用，但后来结瘢痕白。

　　〔钱〕五七日痂不焦，是内发热蒸于外，故不得焦痂也，宜宣风散导之，用生犀磨汁解之，必着痂矣。

　　〔陈〕痘已靥未愈之间，忽被风邪搏之，成疳疮，宜雄黄散、绵茧散治之。又不愈，多渍骨伤筋杀人。

　　雄黄散

　　治小儿牙龈生疳蚀疮。

　　雄黄（一钱）铜绿（二钱）上二味，同研极细。每用，量疮大小干贴。

　　绵茧散

　　治小儿因痘疮身体及肢节上生疳蚀疮，脓水不绝。

　　用出蛾绵茧，以生白矾捶碎入茧内令满，炭火烧，令白矾汁尽，取出，研极细。每用，干贴疮口上。

　　〔钱〕凡痘疮方才着痂，即用菜油不住润之，可揭则揭，若不润及迟揭，疮痂硬即隐成瘢痕矣。

　　〔陈〕痘痂虽落，其瘢犹黯，或凹凸肉起，当用

　　灭瘢药

　　涂之。

　　韶粉（一两）轻粉（一字）上研细，入炼过猪脂油拌和如膏，涂瘢上。

　　卷之三十七小儿部心主热

　　痘后疮疖

　　〔世〕

　　连翘散

　　治小儿疮疹疖痘疹余毒作楚，或生于头面，耳疼颊赤，生疮。

　　连翘黄芩瞿麦木通滑石柴胡荆芥牛蒡子防风羌活亦芍药甘草（各等分）每服三钱，水一盏，煎半盏。又入生薄荷尤好。

　　卷之三十七小儿部心主热

　　痘痈

　　〔丹〕痘痈多是实毒血热成痈，分上下用药，一日不可缓。成脓必用清热凉血为主，赤芍药、甘草节、连翘、桔梗之类，上引用升麻、葛根，下引用槟榔、牛膝，更助以贝母、忍冬草、白芷、栝蒌，大便燥用大黄，寒热用芩、柏，此法累效。

　　〔《保》〕

　　木香散

　　治小儿后生痈如神。

　　地骨皮（一两）木瓜（半两）穿山甲（炙黄，三钱半）麝香（一字）上为末，米饮下二钱。

　　〔丹〕痘痈敷药。用贝母、南星、僵蚕、天花粉、寒水石、白芷、草乌、大黄、猪牙皂角，醋调敷患处，效。

　　卷之三十七小儿部心主热

　　中恶

　　〔杨〕小儿神守则强，邪不干正，若真气衰弱，则鬼毒恶气中之，其状卒然心腹刺痛，闷乱欲死是也。

　　凡中恶，腹大而满，诊其脉紧细而微者生，脉大而浮者死。即服苏合香丸。未醒，以皂角末搐鼻，次服

　　沉香降气汤

　　加人参、茯苓，又能辟邪，客忤亦宜服。

　　降真香白胶香沉香虎胫骨（酥炙）人参鬼箭草草龙胆（各五钱）上为末，次入雄黄五钱，麝香一钱，炼蜜丸，乳香汤化。又令儿带及烧卧内，尤妙。

　　〔《广》〕治中恶客忤，唾化麝香一钱，重研，和醋二合服之，即瘥。

　　〔海〕龙脑膏治小儿发热在心胃，卒不知人。（方见痘黑陷门，即《活人》方。）〔汤〕凡中暑闷倒，急扶在阴凉处，切忌与冷，若得冷即死，当用补药及热汤熨脐腹间，暖即瘥。如无汤，即掬热土晕于脐上，仍拨小窝子尿于中，可代汤。熨之良久，嚼大姜一块，以水咽下，续用解暑药。

　　〔《甲》〕小儿口中腥臭，胁膈气满，劳宫主之。

　　卷之三十七小儿部心主热

　　客忤

　　〔汤〕客忤者，小儿神气软弱，忽有非常之物，或未经识见之人触之，或经历神庙佛寺与鬼神气相忤也，故谓之客忤，亦名中客。其状吐下青黄白色，水谷将下时，腹痛反倒，面变五色，其状若痫，但目不上插耳，其脉数者是也。亦宜服苏合香丸并真珠散。

　　真珠散

　　治客忤惊风，鬼疰惊邪，痰热，心舍不宁，精神不定，心常怔忡，睡中惊跳，时或切牙，五心烦热，有汗兼喘，面赤舌白，呵欠烦渴，小便赤泻，或吐利黄沫。常服，辟邪安神。

　　真珠海螵蛸滑石（各一钱）白茯苓人参白附子甘草（炙）全蝎麝香脑子（另研。各五钱）生朱（另研，一钱）金银箔（金三十片，银二十片）上末，和匀半钱，煎灯心麦门冬汤，入蜜少许调服，日午、临卧各一服。

　　〔田〕客忤因而惊忤者，治法用灶中黄土研二两，鸡子一枚去壳，二件相和，入少许水调，先以桃柳枝汤浴儿，后将此药涂五心及顶门上。（陈无择法用灶中黄土、蚯蚓屎等分，如此法涂之。）〔《外》〕治卒客忤，噤口不能言，细辛、桂心等分，纳口中效。

　　卷之三十八小儿部

　　脾主湿

　　〔世〕

　　白附丸

　　通治小儿咳嗽有痰，感冒发热，吐泻，心神不安，神效。

　　南星（二两）半夏白附子白矾（各一两）上为细末，姜汁糊丸如桐子大。一岁儿服八丸，用薄荷汤化下。（南星、半夏用冬藏雪水于六月六日浸起，晒干，又浸，凡九次方用。）

　　卷之三十八小儿部脾主湿

　　吐泻

　　〔钱〕小儿初生三日内吐泻，壮热不思乳食，大便乳食不消，或白色，是伤寒，当下之并和胃。下用白饼子，和胃用益黄散主之。

　　儿生三日以上至十日，吐泻，身温凉，不思乳食，大便青白色，乳食不消，此上实下虚也，更有五脏兼见证：肺，睡露睛，喘气；心，惊悸，饮水；脾，困倦，饶睡；肝，呵欠，烦闷；肾，不语，畏明。当先视儿兼脏症，先泻其所实者，而补其虚。如脾虚益黄散主之。此二症，多病于秋夏也。

　　五月夏至后吐泻，身壮热者，此热也，盖小儿脏腑十分中九分热也。或因伤热，乳食不消，泻深黄色，玉露散主之。

　　玉露散

　　一名甘露散。

　　寒水石（半两，软而微青黑中有细纹者）生甘草（一钱）石膏（半两，坚白而有墙壁，手不可折者。

　　如无，以方解石代之，坚白似石膏，敲之段段皆方者是）上同为细末，每服一字，或五分、一钱，食后温汤调下。（海藏云：非肾热相火大盛者，不宜服此。）六月大暑后吐泻，身大温而似热，脏腑中六分热四分冷也。吐呕，乳食不消，泻黄白色，似渴，或食乳，或不食乳，食前少服益黄散，食后多服玉露散。广亲宫五太尉病吐泻不止，米谷不化。众医用温药，一日而加喘，吐不定。钱氏曰：当以凉药治之。所以然者，谓伤热在内也。用石膏汤三服，并服之。众医皆言吐泻多而米谷又不化，当补脾，何以用凉药？王信众医，皆用补脾，丁香散三服。钱医后至，曰：不可服此。三日后必腹满身热，饮水吐逆。三日外果如所言。所以然者，谓六月热甚，伏入腹中，而令引饮，热伤脾胃，即大吐泻也。医又行温药，使上焦亦热，故喘而引饮，三日当甚。众师不能治，复召钱至。见其热证，以白虎汤三服，更以白饼子下之。一日减药二分。二日三日又与白虎汤各二服。四日用石膏汤一服，及旋合麦门冬、黄芩、脑子、牛黄、天竺黄、茯苓，以朱砂为衣，服五丸，竹叶汤化下，热退而安。

　　七月立秋后吐泻，身温，脏腑中三分热，七分冷也。不能食乳，多似睡，闷乱哽气，长出气，睡露睛，唇白多哕，欲大便，不渴。食前，多服益黄散；食后，少服玉露散。广亲宫七太尉七岁，病吐泻，是时七月，其症全不食而昏睡，睡觉而闷乱，哽气干呕，大便或有或无，不渴。众医作惊治之，疑睡故也。钱曰：先补脾，后退热。与使君子丸补脾，石膏汤退热。次日又以水银硫黄末研和，以生姜水调下一字。钱曰：凡吐泻五月内九分下而一分补，八月内九分补而一分下。此者是脾虚泻，医妄治之至于虚损，下之即死。即当补脾，若以使君子丸恐缓，已，又留温胃益脾药治之。医者李生曰：何食而哕？钱曰：脾虚津少即呕逆。曰：何泻青褐水？曰：肠胃至虚冷极故也。钱治而愈。

　　八月秋分后吐泻身冷，无阳也。不能食乳，干呕哕，泻青褐水，当补脾，益黄散主之，不可下也。

　　〔田〕凡小儿盛暑吐泻，邪热在下焦则泻，在上焦则吐，亡津必渴，用玉露散。虽吐时时与啜之，过三日必愈。如身热脉大，小便黄，用五苓、益元各半，热汤调，温服之。如身凉脉细，小便青，早晨益黄散，午后玉露散。如过四五日困弱，宜异功散、和中丸、开胃丸。

　　〔洁〕如有风而泻，用防风、羌活。（谓吐泻兼肝病，风搐拘急也。）有热而泻，用黄连、黄芩、大黄。

　　（谓吐泻兼心病身热也。）有寒而泻，用附子。（谓吐泻兼肾病，身冷或足胫寒而逆也。）有湿而泻，用白术、茯苓。（谓吐泻兼本脏脾病，多睡体重昏倦也。）有肺病而泻，用芍药、桂心；定喘，麦冬、人参，甚者多槟榔；大便不通，加大黄。（谓吐泻兼肺病喘嗽也。）更详看病新旧。新则止之，久则有肠风之患，宜推陈致新。法当宣风散，导过后用入脏君臣药调之，宜益黄散。

