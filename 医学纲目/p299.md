<!-- { "loadSidebar": true } -->
　　硫黄（不夹石者，细研，半两）水银（一分，与硫黄同研）上同研如墨煤色，不见星为度，每服一字至五分，干姜水调下，不拘时，量儿大小加减。此散浮泛难调，先洒少水，以指缓缓研之，稍稍增汤调之。治大人小儿一切吐逆，诸药不效者，服此顷刻如神。

　　〔汤〕凡小儿乳哺，不宜饱满，饱满而必溢，故呕吐。生下吐（见胎病。）〔《明》〕吐乳：灸中庭一壮。

　　卷之三十八小儿部脾主湿

　　吐水吐虫

　　〔钱〕面白，无精光，口中气冷，不思食，吐水，当补脾，益黄散主之。

　　〔丹〕冬月吐蛔，多是胃虚寒而虫作吐，用钱氏白术散加丁香三粒。

　　〔钱〕吐水不止者，属心痛胃冷。吐水心痛者，虫痛。口中吐沫水者，后必虫痛。

　　卷之三十八小儿部脾主湿

　　泄泻

　　〔丹〕万安膏治吐泻腹痛吐乳。（方见吐门。）〔海〕吐泻。四君子加陈皮、浓朴等分，同煎。（一法加陈皮、姜、枣。）脏腑滑泄。四君子加诃子五分，米饮调下。

　　〔钱〕黄承务子二岁，病伤食而泻，众医与止之，十余日，便青白，乳食不消，身凉，加哽气昏睡。咸谓困笃，召钱。钱先与益黄散、补肺散各三服，三日身温而不哽气，后以白饼子微下之，又与益脾散三服，利止。何以然？利本脾虚伤食，初不与下之，留连十日，上实下虚，脾气弱则引肺亦虚，脾肺子母故也。今先补脾，则肺病自退，即身温不哽气也，然后下其所伤。或曰：何不先下后补？曰：便青为下脏冷。若先下，必大虚。今先实脾而后下，则不虚矣。后更与补之乃安。（益黄散方见小儿大法。）温中丸治胃寒泻白，腹痛肠鸣。（方见吐泻。）〔丹〕泻青亦是寒，宜用苏合香丸、平胃散各等分，蜜汤调服。

　　〔田〕便青者，因惊风五内脾气不和，治宜白术汤。

　　〔洁〕凡大泻引饮者，其病不以新久，皆宜服白术散，痢病亦同治。

　　〔丹〕小儿夏月泄泻，用益黄散。泻黄、赤、黑，皆热，用益元散、黄柏丸之类。

　　〔钱〕使君子丸治疳瘦泄痢，腹胁胀满。（方见疳门。）〔《脉》〕小儿大便青瓣飧泄，脉小，手足寒，难已；脉小，手足温，易已。

　　卷之三十八小儿部脾主湿

　　乳食不化

　　〔钱〕食不消，脾胃冷，故不能消化，当补脾，益黄散主之。

　　〔洁〕乳食不消，初病忽然气出冷，四肢亦冷，面白无光泽，精神不定，此乃胃气不和，可以大温药治之，使君子丸、益黄散主之。若病泄泻日久不瘥，乳食不化，是脾胃有风冷。先服益黄散二服，后用宣风散导之，胃宜再补。

　　卷之三十八小儿部脾主湿

　　赤白痢

　　〔丹〕治小儿痢疾。

　　黄连黄芩大黄甘草上煎服。赤痢加红花、桃仁。白痢加滑石末。

　　〔汤〕治痢之法，若欲取积，只用官局进食丸甚稳，虽取积又能治痢，万无一失。积已下，急以四君子汤加豆蔻、诃子补之，次服浓肠香连丸得效。

　　〔丹〕治小儿赤白痢多，体弱不堪下，大困重者。麻子一合，炒令香熟，为末，每服一钱匕，蜜浆水和服，效。

　　疳泻痢日久不瘥。（见疳门独泻不胀条。）〔钱〕泻黄、红、赤、黑者，皆热毒。泻青、白，谷不化者，胃冷。

　　白附香连丸

　　治肠胃气暴伤，乳哺冷热相杂，渴痢赤白，里急后重，腹痛扭撮，昼夜频并，乳食减少。

　　黄连木香（各一钱）白附尖（二个）上末，饭丸如粟米大。每服十丸至二三十丸，米饮下，食前日夜各四五服。

　　豆蔻香连丸

　　治泄泻不拘寒热赤白，阴阳不调，腹痛，肠鸣切痛，立效如神。

　　黄连（炒，三分）肉豆蔻木香（各一钱）上为细末，粟米饭丸如米粒大。每服十丸至二三十丸，日夜各四服，食前米饮下。

　　〔田〕

　　木香丸

　　治小儿泄泻青白脓血相杂。

　　黄连（吴茱萸同炒，去茱萸，一两）肉蔻（煨，二个）木香（一钱）上为细末，面糊丸，如黍米大。赤痢粟米饮下，白痢浓朴汤下，空心。

　　〔钱〕

　　小香连丸

　　治冷热腹痛，水谷利，肠滑。

　　木香诃子肉（各一分）黄连（半两）上为细末，米饮和丸如绿豆大。每服十丸至三五十丸，食前频服之。

　　〔海〕赤痢，四君子加赤芍药、当归，入粟米少许，同煎。

　　〔汤〕治热痢备急方。用井花水调腊茶，蜜磨生姜，渴则饮之。

　　〔钱〕

　　黄柏丸

　　治小儿热痢下血。

　　黄柏（去皮，半两）赤芍药（四钱）上为末，饭和丸如麻子大。每服一二十丸，食前米饮下，量儿加减。

　　〔《本》〕治小儿赤痢。捣青蓝汁二升，分四服。（《圣惠方》治小儿中蛊下血。）〔姚〕治小儿尿血。甘草五分，以水六合，煎取二合，去渣，一岁儿一日服令尽。

　　〔海〕白痢。四君子等分，加干姜减半，入粟米少许，同煎。

　　〔《广》〕治小儿久痢淋沥，水谷不消。枳实六分，捣末，以米饮调二钱匕。二岁儿服一钱。

　　〔丹〕小儿噤口痢，酿乳法。

　　浓朴枳壳（各五分）白术芍药（各半两）滑石（一两）木通陈皮甘草（各五分）上分四帖，细研桃仁七枚，水二盏半，煎取一盏，与母服。服时去宿乳令尽，为妙。

　　黄连例（钱氏法：）加黄柏为二圣丸。（治疳。）加橘皮为橘连丸。（治疳。）加榆仁为榆连丸。（治疳。）加黄芩、大黄为三黄丸。（治积热。）加阿胶、茯苓为阿胶丸。（治痢。）加诃子、木香为小香连丸。（治痢。）加豆蔻、木香为豆蔻香连丸。（治泻。）加木香、白附子为白附子香连丸。（治痢。）加阿胶、当归、干姜为驻车丸。（治痢。）〔田〕小儿胁下满，泻痢体重，四肢不收，癖积聚，腹痛不嗜食，痰疟寒热：脾二穴。（在背十一椎下两旁，相去各一寸五分。）〔《明》〕秋深，冷痢不止：脐下二三寸间动脉中（二壮。）痢下赤白，脱肛：十二椎下节间（三壮。）又法：翠尾骨上三寸骨陷间（三壮，炷如小麦大。）又法：龟尾（一壮，脊端穹骨也。）

　　卷之三十八小儿部脾主湿

　　腹胀

　　（附丁奚）〔洁〕腹胀虚实凡久病吐泻之后，虚则其脉微细。肺主目胞及腮，脾主四肢。若色淡黄，目胞腮虚肿，手足冷，先服塌气丸，后服异功散、和中丸、四君子汤、益黄散之类，用诸温药养真气。（异功散、和中丸方见吐泻，四君子汤方见治虚实法。）

　　塌气丸

　　胡椒（一两）蝎尾（半两）上为末，糊丸如粟米大。每服五七丸至一二十丸，陈米饮下，无时。（一方有木香一钱。）〔《本》〕

　　调中丸

　　治小儿久伤脾胃，腹胀。

　　干姜橘红白术茯苓木香砂仁官桂良姜（各等分）上细末，糊丸如麻子大。每服二三十丸，食后熟水下。

　　〔洁〕实则脉洪实，不因吐泻久病后，亦不因痢下，腹胀而喘急闷乱，更有痰有热，及有宿食不化而腹胀者，宜服白饼子、大黄丸、解毒丸下之。兼须详认大小便，如都不通，先利小便，后利大便。（白饼子方见癖。解毒丸方见喉痹。大黄丸方见伤寒。）〔云〕小儿热结于内，腹胀壮热，大便赤黄，躁闷烦乱者，宜泻青丸。

　　〔钱〕腹胀由脾胃虚气攻作也，实者闷乱喘满可下之，用紫霜丸、白饼子。（此言未下而喘者为实，故可下，若误下而喘者为虚气附肺，不可下也。紫霜丸、白饼子方见癖。）不喘者虚也，不可下，若误下之，则脾虚气上附肺而行。肺与脾子母皆虚，肺主目胞腮之类，脾主四肢，母气虚甚，即目胞腮肿，四肢黄色，治之用塌气丸渐消之，未愈，渐加丸数，不可以丁香、木香、橘皮、豆蔻大温散药治之。何以然？脾虚气未出，故虽腹胀而不喘，可以温散药治之，使上下分消其气则愈矣。若气虚已出，附肺而行，即脾胃内弱，每生虚气，入于四肢面目矣。小儿易为虚实，脾虚则不受寒温，服寒则生冷，服温则生热，当识此，勿误也。

　　胃久虚热多生疸病，或引饮不止。脾虚不能胜肾，随肺气上行于四肢，而目肿若水状。肾气漫浮于肺，即大喘也。此当用塌气丸，病愈后面未红者，虚衰未复故也。（此下后喘，故宜塌气丸。若未下而喘，宜下之。）治腹胀者，譬如行兵，战寇于林，寇未出林，以兵攻之，必可获；寇若出林，不可急攻，攻则必有失，当以意渐收之，即顺也。（寇未出林谓虚气未出而不喘，不目胞腮肿，故可用丁香、木香大温散药上下分消其气而愈也。寇已出林，谓虚气已出为喘，为目腮肿，须用塌气丸渐消之。）治小儿虚腹胀，先服塌气丸。不愈，腹中有食积结粪，小便黄，时微喘，脉伏而实，时饮水能食者，可下之。

　　盖脾初虚而后有积，所治宜先补脾，然后下之，后又补脾，即愈也。不可补肺，恐生虚喘。

　　〔丹〕

　　阿魏丸

　　治小儿食积，腹如蜘蛛状，肚痛，小便白浊。

　　阿魏（醋浸一宿，研如泥，半两）黄连（炒，半两）花碱（研如粉，三钱）山楂肉（一两）连翘（一两半）半夏（皂角水浸一宿，一两）上为末，炒神曲糊丸如卜子大。每服二十丸，空心米饮下。吃果子多者加胡黄连，米食多者加神曲、山楂，肉食多者加阿魏。

　　又

　　阿魏丸

　　阿魏（一两）黄连（酒煮，六两）上为末，醋浸阿魏一宿，研如泥，汤浸，蒸饼丸。如元气不足，加人参。

　　小阿魏丸

　　山楂肉（三两）石碱（三钱）半夏（一两）上为末，阿魏半两，醋浸糊丸，白汤下。

　　小儿疳病，或腹大。

　　胡黄连（二钱，去果积）阿魏（一两半，去肉积）神曲（二两，去食积）黄连（二钱，去热积）麝香（四粒，通窍）上为末，每服十二粒，白术汤下。

　　〔无〕

　　肥儿丸

　　治小儿病多因缺乳吃食太早所致，或因久患脏腑胃虚虫动，日渐羸瘦，腹大不能行，发竖，发热，无精神。

　　黄连神曲（各一两）麦芽（炒，半两）木香（二钱）槟榔（三个，不见火）使君子肉豆蔻（面裹煨。各半两）上为末，糊为丸如桐子大。每服三二十丸，量儿加减，熟水吞下。

　　六神丸

　　治如前证。

　　丁香木香肉豆蔻（用面裹煨。各五钱）诃子（煨，去核，半两）使君子芦荟（研。各一两）上为末，以枣肉和丸，如麻子大。每服五丸至七丸，温米饮下，食前。

　　丁奚者，腹大、颈小、黄瘦是也。无辜、哺露三候，大体相似，轻重立名，宜服十全丹。

　　十全丹

　　治丁奚、哺露神效方。

