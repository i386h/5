<!-- { "loadSidebar": true } -->
　　鳖甲（醋炙，三分）槟榔（三个）沉香（一分）漏芦甘草（炙）牛蒡子（炒）使君子赤芍药诃子（炮，去核。各半两）上为粗末，每服一钱，水半盏，煎六分，去渣温服。

　　〔《明》〕多疳者：囟会（一壮。）疮蚀龈断，臭秽冲人：劳宫（一壮。）〔钱〕疳皆脾胃病，亡津液之所作也。因大病或吐泻后，医又以药吐下，致脾胃虚弱，亡失津液。

　　且小儿病疳，皆愚医之所坏病。假如潮热，是一脏虚一脏实，而内发虚热也，法当补母而泻本脏则愈。假令日中发潮热，是心虚热也，肝为心母，法宜先补肝母，肝实而后泻心。心得母气，则内平而潮热自愈。医见潮热，妄谓其实，乃以大黄、牙硝辈诸冷药利之，利既多而不能禁，则津液内亡，渐成疳也。又如癖病发作寒热，饮水，胁下有形硬痛，法当用药渐消磨之。医反以巴豆、砂辈快药下之，小儿易虚易实，下之既过，胃中津液耗损，渐成疳瘦。又有病伤寒五六日，间有下证，以冷药下之太过，致脾胃虚而津液少，即便引饮不止而生热也，热气内耗，肌肉外消，他邪相干，证变诸端，亦成疳病。又有吐泻久病，或医妄下之，其虚益甚，津液燥损，亦能成疳也。

　　小儿病癖，由乳食不消，伏在腹中，乍凉乍热，饮水不止，或喘而嗽，与潮热相类。若不早治，必成劳疳。以其有癖症，则令儿不食，致脾胃虚而发热，故引饮也。饮多，即荡涤脾胃，亡失津液，不能传化水谷，其脉沉细，益不能饮食，致脾胃虚衰，四肢不举，诸邪遂生，羸瘦而成疳矣。肥疳即脾疳也，身瘦虚黄干而有疮疥，其候不一，种种异端，今略举言之。目涩或生白膜，唇赤，身干黄或黑，喜卧冷地，或食泥土，身有疮疥，泻青白黄沫水，痢色变易，腹满，身耳鼻皆有疮，发鬓作穗，头大项细，极瘦，饮水，皆其证也。

　　〔世〕心疳者，苦要惊啼，常只吃水，少食辛味，耳边有青脉，舌上有焦点者不治。肝疳者，目带青，左胁下硬，多吐沫，眼、头黑者不治。脾疳者，肚大青筋，唇口无血色，人中平，下痢不止者不治。肺疳者，咳逆气急，泻白水，身上黑斑者不治。肾疳者，要吃咸醋，吃水不住，小便如粉汁，齿黑有疮，骨出耳干脑焦不治。

　　卷之三十八小儿部脾主湿

　　虚羸

　　〔钱〕虚羸，脾胃不和，不能食乳，致肌瘦，亦因大病，或吐泻后，脾胃尚弱，不能传化谷气。有冷者，时时下痢，唇口青白。有热者身壮热，肌肉微黄，此冷热虚羸也。冷者，木香丸主之，夏月不可服，如有证则少服之。热者胡黄连丸。冬月不可服，如有证则少服之。（虚羸与疳门同治也。木香丸、胡黄连丸方并见疳条。）〔汤〕小儿疳积，其状渐黄瘦，拍背如鼓鸣，脊骨如锯，乃积而生热成疳也，宜服芦荟丸、露星膏。

　　芦荟丸

　　龙胆草黄连芜荑（去皮，先炒黄色，次入前二味，一处炒赤色。各一两）上为末，另入芦荟一分，和匀，烂饭丸如黍米大。三岁儿服三十丸，空心，米饮送下。

　　露星膏

　　黄（蜜水炙）胡黄连地骨皮柴胡（各等分）上为末，炼蜜丸如芡实大。隔宿酒浸，露一宿，次日澄去酒，薄荷汤浸服之。

　　〔钱〕

　　橘连丸

　　治疳瘦，久服消食和气，长肌肉。

　　橘皮（一两）黄连（米泔浸一宿，一两半）上为细末。另研入麝香五分，用猪胆七个，分药入胆内，浆水煮，候临熟，以针微刺破，以熟为度，煮粟米粥，和丸如绿豆大。每服十丸至二三十丸，米饮下，量儿加减，无时。（海藏云：黄连苦燥可以泻脾火，长肌肉。）

　　二圣丸

　　治小儿脏腑，或好或泻，久不愈，羸瘦，宜常服。

　　黄连（去须）黄柏（去粗皮。各一两）上为细末，入猪胆内，重汤煮熟，丸如绿豆大。每服二三十丸，米饮下，量儿加减，频服无妨。

　　〔洁〕小儿疳病，肌羸，血气不足，同大人劳瘵之疾治之。

　　上以洁古此言论之，不拘冷热虚羸，皆用四君子、地黄丸与前药相兼服为得也。

　　〔圣〕又方治小儿尸疰劳瘦，或时寒热。方用鳖头一枚，烧灰杵末，新汲水下五分匕，立可。

　　〔《明》〕羸瘦不生肌肤：胃（灸一壮。）〔田〕小儿疳瘦。于胸下骨尖上灸三壮，次于脊下端尾翠骨尖上灸三壮。

　　小儿疳瘦脱肛，体瘦渴饮，形容瘦悴，诸方不瘥者，取尾翠骨上三寸骨陷中灸三壮。

　　小儿身羸瘦，贲豚腹肿，四肢懈惰，肩背不举，章门二穴，各灸七壮。

　　〔世〕母气不足，则羸瘦肉极。

　　卷之三十八小儿部脾主湿

　　鹤节

　　（即虚羸之异名也）〔汤〕小儿鹤节，由禀赋不足，血气不荣，肌肉瘦瘠，则骨节皆露，如鹤之足，皆肾虚不生骨髓之故。治法宜钱氏地黄丸加鹿茸、牛膝。

　　卷之三十八小儿部脾主湿

　　宿食

　　〔汤〕

　　消食丸

　　治宿食不消。又名

　　消乳丸

　　砂仁陈皮（炒）三棱（炒）神曲（炒）麦芽（炒。各半两）香附（炒。一两）上末，曲糊丸如麻子大。食后白汤送下，大小加减。

　　七圣丸

　　三棱蓬术川楝青皮陈皮芫花杏仁上件等分，先用醋浸芫花一宿，炒渐干，次入蓬、棱同炒赤色。又入陈、楝等再同炒一处，令微焦，取出为末。前药如各半两，杏仁亦用半两，汤浸去皮尖，双仁不用，细研，入巴豆二十粒，去油，和匀，醋糊丸如黍米大。一岁儿常服二丸，临卧温热汤送下，使日间所飧之物，一夜而化，永无疳疾，能使黄瘦子顿作化生儿。今之小儿可去巴豆，只入杏仁，名七圣丸是也。

　　卷之三十八小儿部脾主湿

　　痞

　　〔洁〕枳术丸（方见内伤饮食。）饮食不进，四君子加姜、枣煎。枳实理中丸（方见伤寒。）〔汤〕痞者，塞也，其病腹内气结，胀满壮热是也。当疏利大便，破结散气，常服进食丸。

　　〔《圣》〕

　　甘遂散

　　治小儿痞结，虽服汤药暂利，而滞实不去，心下坚胀，按之辄啼，内有伏热。破结。

　　甘遂（煨赤）青皮黄芩大黄（炒。各半两）上咀，煎，去渣服，量大小加减，以利则止，用之无不效。

　　〔汤〕户部张侍郎小娘子，患此蕴积结聚已经年矣。其候腹满壮热，大小便闭，不食，诸医皆作虚热潮热，或作胃寒不食治。然既不食，大小便自然少，又欲作疳热治。百药俱试，而无一中，势已窘迫，招予视之。

　　问曰：合服何药？答曰：当服甘遂、大黄。张惊骇曰：前诸医者皆用补剂，此女不进食久矣，不宜利动肠胃。

　　予答曰：信我者生，逆我者死。张曰：更有无甘遂而次于此药方者可否？予令即服大承气汤，二服而愈。次日诊之，尚有余滞积实，其症必过数日而复闭。须服前药，始可除根。数日后果再闭腹满痞结，再投此药，一服而痊。

　　〔钱〕小儿急欲乳，不能食，由客风热入儿脐，流入心脾经，即舌浓唇燥，口不能吮乳，当凉心脾。

　　卷之三十八小儿部脾主湿

　　哺露

　　〔汤〕哺露者，因乳哺不消，脾胃衰弱，渐不能食，血气减损，肌肉不荣，柴骨羸露，吸吸苦热，谓之哺露也，宜麝香进食丸。（方见本条。）

　　卷之三十八小儿部脾主湿

　　癖

　　〔汤〕小儿积症：面黄肿，肚胀，面合卧地，小便如油，多呕，眼睛黄，腹内虚鸣，多睡眼白黄，赤白痢下，发黄，眼赤，多泻。

　　凡有积滞，须辨虚实，况孩儿虚瘦，长短黑白，南北古今不同，不可一概论也。予今之法，实者可服进食丸，虚而微白及疳瘦者，宜服肥儿丸。（肥儿丸方见疳门心疳条为丸如黍米大，儿一岁十丸，饭饮下。）〔钱〕小儿腹中有癖，不食，但饮乳是也，当渐用白饼子送下。

　　白饼子

　　滑石轻粉半夏（汤洗，焙干）南星（各一钱，为末）巴豆（二十四个，去皮膜，水一升，煮水尽为度）上研匀，巴豆后入众药，以糯米饭为丸如小绿豆大。捏作饼子，儿三岁以上三五饼，四岁以下一二饼，葱白汤下，临卧服。

　　〔《局》〕

　　进食丸

　　治乳食不化，心胸胀满，疳积肚疼。

　　木香（炮）枳壳（去白，炒）当归代赭石朱砂（另研，三钱）巴豆（去油膜，一钱）麝香（另研，五分）上为细末，面糊为丸如黍米大，一岁二丸，量儿大小加减，米饮送下。

　　〔《活》〕

　　双圣丸

　　治小儿身热头痛，饮食不消，心腹胀疼痛，大小便不利，或下重数起。未瘥，可再服。

　　巴豆（六十个，去皮心膜，研去油）甘遂麦门冬（去心，三两五钱）甘草（炙，一两）朱砂（另研，一钱）牡蛎（二两）蕤核（取仁，四两半，另研）上麦门冬、甘草、甘遂、牡蛎四味为细末，入巴豆、朱砂、蕤仁，合和捣二千杵，更入少蜜捣和极熟旋丸。

　　儿半岁服如苏子大，儿一岁服如麻子大，分为二丸。儿二岁服如麻子大一丸，儿三四岁服如麻子大二丸，五六岁服如麻子大三丸。儿七八岁服小豆大二丸，儿十岁微大如小豆大三丸，以鸡鸣时分服之。如至日出不下者，热粥饮数合，投之即下，丸药皆双出也。若利甚，浓煎冷粥数合与之即止。

　　〔钱〕

　　珍珠丸

　　治小儿一切积聚，惊涎，宿食，乳癖，大小便涩滞，疗腹胀，行滞气。

　　巴豆仁（十四个，水浸一宿，细研）木香白丁香丁香（各五分）滑石（二钱）轻粉（五分，留少许为衣）上为末，研匀，湿纸裹，烧粟米饭为丸如麻子大。一岁儿一丸，八九岁至十五岁服八丸，枣子煎汤，放冷下。如挟风热难动者，先服凉药一帖。乳癖者，临卧服数丸。

　　〔《本》〕

　　消积丸

　　治小儿食积气、湿气，面黄白多肿，大便黄赤酸臭。

　　砂仁（十二个）丁香（九粒）乌梅肉（三个）巴豆（去油，三粒）上细末，糊丸如粟米大。三岁以上五六丸，以下二三丸，用温水下，无时服。大凡小儿身温壮热，非变蒸之候，大便白而酸臭，为胃有蓄冷，宜此药消下，后服温胃药。若身温壮热，大便赤而酸臭，为胃有蓄热，宜此药下，后服凉胃药，无不愈。（一方有使君子七枚。）〔丹〕

　　丁香化癖散

　　治乳癖。

　　白丁香密陀僧硫黄（以上各二钱）砂（五分）轻粉（少许）上研细末，每一岁儿服五分，男病女乳调，女病男乳调，出下黑粪为度，后用通膈丸泄之。

　　〔世〕

　　二丁丸

　　治小儿乳癖。

