<!-- { "loadSidebar": true } -->
　　主治同前。凡小儿痛时，便高声啼叫，人中上鼻头唇口一时黑色，脉法当沉弱而弦，今反脉大，是虫症也。

　　白芜荑干漆（炒。各等分）上为细末，每服一字或五分，或一钱，米饮调下，发时服。

　　〔丹〕蛔虫。用苦楝根为君，佐以二陈汤煎下。

　　〔钱〕积痛，食痛，虚痛，大同小异。惟虫痛者当口淡而沫自出，治之随其症用药。虫与痫相似，小儿本怯故胃虚冷，则虫动而心痛，与痫症略相似，但目不斜，手不搐也，安虫散主之。

　　辛氏女子五岁，病虫痛。诸医以巴豆、干漆、砂之属治之，不效。至五日外，多哭而俯仰，睡卧不安，自按心腹，时大叫，面无正色，或青或黄，或白或黑，目无光而慢，唇白吐沫。至六日，胸高而卧转不安。召钱至，钱详视之。用芜荑散三服，见目不除青色。大惊曰：此病大困，若更加泻，则为逆也。至次日，辛见钱曰：夜来三更果泻。钱于泻盆中看，如药汁，以杖搅之，见有丸药。钱曰：此子肌浓，当气实，今证反虚，不可治也。辛曰：何以然？钱曰：脾虚胃冷则虫动，而今反目青，此肝乘脾。又更加泻，知其气极虚也。

　　而丸药随粪下，即脾胃已脱，兼形病不相应，故知死病。后五日昏笃，七日而死。

　　卷之三十八小儿部脾主湿

　　鹅口

　　〔汤〕《巢氏病源》鹅口候者，小儿初生，口里白屑，满舌上如鹅口，故曰鹅口。此乃胎热，而心脾最盛，熏发于口也。治用发缠指头，蘸井花水揩拭之。睡时，黄丹出火气，掺于舌上。（葛氏方。）如用前法，其舌上白屑不脱，可煮栗汁令浓，以绵缠指头拭之。若春夏无栗子，可煮栗木皮，如用井花水法。

　　小儿初出腹，有连舌，下有膜如石榴子者，中隔连其舌下，后令儿言语不发，舌不转也。可以爪甲摘断之，微有血出，无害。若血出不止，烧发灰敷之，即止。

　　卷之三十八小儿部脾主湿

　　口疮

　　（见心主热门）

　　卷之三十八小儿部脾主湿

　　口噤

　　〔田〕大人小儿，口噤不开，牙关紧者，诸药无效。天南星末一钱，脑子少许，相和研匀。用指蘸生姜自然汁，蘸药于左右大牙根上擦之，立开。

　　〔丹〕初生口噤不开，不收乳。用赤脚蜈蚣，去足炙末，猪乳汁调下五分，三四服愈。

　　〔《圣》〕小儿生下七日口噤。牛黄些少，竹沥调下一字，以猪乳滴口中。

　　口噤搐鼻法。用郁金、藜芦、瓜蒂为末，水调搐之。

　　卷之三十八小儿部脾主湿

　　滞颐

　　（口角垂涎是也）〔肃〕清心导痰丸治舌纵涎下。（方见大人门。曾用甚妙。）〔汤〕小儿滞颐者，多涎流出，积于颐上，此由脾胃冷，涎多故也。脾之液为涎，缘脾胃虚冷，不能制其津液，故流出于颐，法当补脾。（按《内经》云：舌纵涎下皆属热。此恐汤氏之偏见，今两存之，以备参考。）张涣

　　温脾丹

　　治滞颐效。

　　白术青皮（各半两）半夏曲丁香（各一两）干姜（炮，半两）上为细末，糊丸如黍米大，一岁儿十丸，二岁二十丸，米饮下。

　　卷之三十八小儿部脾主湿

　　脐风撮口

　　〔钱〕小儿洗浴，拭脐不干，风入作疮，令儿撮口，甚者是胃虚，气不和，口频撮，

　　调气益黄散

　　主之。

　　赤脚金头蜈蚣（一条）蝎尾（四尾）僵蚕（七条）瞿麦（五分）上为末，先以鹅毛管吹豆大入鼻内，嚏喷啼叫可医，更用薄荷汤下。

　　〔钱〕

　　柏墨散

　　治断脐后为水湿所伤，或袍湿气伤于脐中，或解脱，风冷所乘，致令小儿四肢不和，脐肿多啼，不能乳哺，宜速疗之。

　　黄柏釜下墨乳发（烧。各五分）上为细末，每用少许，敷之。

　　〔丹〕脐风。湿盐二两，豉二合，杵成饼子如钱，炙热，熨脐上安。又，以黄柏末敷之。

　　〔姚〕小儿脐肿。桂心炙热熨之，日四五。

　　〔《秘》〕脐风疮。用年久东壁泥，研，敷之。

　　〔《圣》〕脐风久者成疮，不干，伏龙肝敷之。又，马齿苋，烧叶末敷之。（《千金方》）〔《子母》〕治小儿脐赤肿。杏仁杵如脂，敷脐肿上。

　　〔《圣》〕治小儿脐中汁出不止并赤肿。用枯白矾，研细，敷之。

　　〔世〕治婴儿因剪脐伤外风，致疮不干，用白矾、白龙骨各等分，同为末，每用少许敷之。又方，绵烧灰，研细，每少许干掺之。

　　〔丹〕撮口。夜合花枝煮汁，拭口并洗，愈。

　　〔田〕撮口治法，用白僵蚕为末，蜜调涂儿谷道。又，牛黄一钱，竹沥一合，时时抹口中即瘥。

　　〔无〕小儿初生一七日内，忽患脐风撮口，百无一效，坐视其死，良可悯也。有一法，世罕知者，凡患此证，看儿齿龈上有小泡子如粟米状，以温水蘸熟帛裹指，轻轻擦破，即开口便安，不药神效。

　　小儿初生，脐风撮口，诸药不效者。灸然谷，穴在内踝前起大骨下陷中，可灸三壮，针入三分，不宜见血，立效。

　　〔《甲》〕脐风，目上插，刺丝竹空。

　　〔《明》〕脐肿：腰对脐骨节间。（三壮。）〔世〕脐风撮口，在百日内不治。

　　卷之三十九小儿部肺主燥

　　咳嗽

　　〔钱〕嗽者，肺感微寒。八九月间肺气大旺，病嗽者其病必实，非久病也。其症面赤痰盛身热，法当以葶苈丸下之。若久者，不可下也。

　　葶苈丸

　　治乳食冲脾，伤风咳嗽，面赤痰盛，身热喘促。

　　甜葶苈（去土，隔纸略炒）黑牵牛（微炒）汉防己杏仁（去皮尖，炒，另研如膏。各一两）上为末，研入杏膏拌匀，蒸陈枣肉和，再捣为剂，丸如麻子大，每服五丸至七丸，淡生姜汤下，乳食后或临夜服，量儿加减。

　　〔洁〕

　　人参荆芥散

　　治身热痰嗽，胸膈不利，宜下痰去热。

　　人参（半两）荆芥穗（一两）大黄（二钱）上为细末，水煎，调槟榔、木香细末五分，轻粉一字，乳后服。如身热潮热，宜服清凉饮子去大黄，三服之后，一二日却入大黄服之，令疏利则愈，不可便动脏腑。

　　〔钱〕十一月十二月嗽者，乃伤风寒嗽也。风寒从背第三椎肺穴入，当以

　　麻黄汤

　　汗之。有热证面赤，饮水，痰热，咽喉不利者，宜以甘桔汤兼治之。若五七日，其证身热，痰盛唾粘，加减三拗汤下之。

　　麻黄（去根节，三钱，水煮去沫，焙干）桂枝（二钱）杏仁（七个，去皮尖，炒黄，另研如膏）甘草（炙，一钱）上为粗末，入杏膏拌匀，每服一钱，水六分，煎至四分，去渣，温服无时，以汗出为度，量大小加减。若自汗者，不宜服之。

　　百部丸

　　治小儿肺寒壅嗽，微喘有痰。

　　百部（炒）麻黄（去节。各三两）杏仁（四十个，去皮尖，微炒，研入）上为末，熟枣子丸如皂子大。温水下二三丸，无时，日三四服。此本方也，仲景加松子仁五十个，蜜丸，更加胡桃肉含化大妙。一方加甘草二钱。

　　紫苏子散

　　治小儿咳逆上气，因乳哺无度，内挟风冷，伤于肺气，或小儿啼气未定，与乳饮之，与气相逆，气不得下。

　　紫苏子诃子（去核）杏仁（去皮尖，炒）萝卜子木香人参（去芦。各三两）青皮甘草（炒。各一两半）上为细末，每服二钱，水一盏，生姜三片，煎至五分，去渣，不拘时服，量儿加减。

　　有肺盛者，咳而后喘，面肿欲饮水。有不饮水者，其身即热。以泻白散泻之。若伤寒咳嗽，五七日无热证，而但嗽者，亦葶苈丸主之，后用化痰药。（泻白散方见虚实法。）有肺虚者，咳而哽气，长出气，喉中有声，此久病也，以阿胶散补之。痰盛者先入脾，后以褊银丸微下之，涎退速即补肺，如上法。（补肺法方见治虚实法。）〔洁〕

　　黄汤

　　治小儿咳嗽喘逆，身热，鼻干燥者，是热入肺经，为客热，呷呀有声。

　　黄（二两）人参（二钱半）地骨皮（五钱）桑白皮（三钱）甘草（二钱半）上咀，水煎，放温，频频服之。

　　〔海〕涎嗽，四君子加杏仁、桑白皮等分，半夏曲减半，同煎。咳嗽，四君子末煎紫苏汤调下。

　　〔洁〕咳嗽肺之生病而成嗽，大抵秋冬则实，春夏则虚，更详五脏兼见之证，以辨虚实。若实则面赤饮水，身热，痰涎盛，涕唾稠粘，咽干不利，喘嗽，面肿，吐食，皆当先补脾，益黄散，后泻肝，泻青丸。若咯脓血，是肺痿也，用清肺散治之，若虚则面白脱色，气少不语，喉中有声，唾痰清利，法当阿胶散补之。若亡津液，用白术散主之。

　　〔钱〕治嗽大法，盛即下之，久即补之，更量虚实，以意加减。

　　褊银丸

　　治风涎膈实上热及乳食不消，腹胀喘粗。

　　巴豆（去油膜皮心，研细，半两）水银（五钱）黑铅（二钱半，同水银炒结砂）麝香（另研，五分）好墨（火烧醋淬，研，八钱）上将巴豆末并墨再研匀，和入砂子麝香，陈米粥和丸如绿豆大，捻褊。一岁儿一丸，三二岁二三丸，五岁以上五六丸，煎薄荷汤放冷送下。不得化破，更量虚实加减，并食后服。（虚人先以益黄散实脾，后以此方下之，下后补肺。）嗽而吐水或青绿水者，百祥丸下之。（方见痘门。）嗽而吐痰涎乳食者，白饼子下之。（方见积门。）〔丹〕小儿痰嗽，必用吐法，（详见喘条。）〔世〕白附丸治咳嗽有痰。（方见脾主湿门。）

　　胜金方

　　治小儿咳嗽。蜂房二两，净洗，去蜂粪及泥土，以火烧为灰，每服一字，饭饮下。

　　〔罗〕

　　涂唇膏

　　治襁褓小儿咳嗽吐乳，久不愈。石燕一味，为末，每用一捻，蜜少许，调涂儿唇上，日三五次，无时。

