<!-- { "loadSidebar": true } -->
　　〔钱〕杜氏子五岁，自十一月病嗽，至三月未止。始得嗽而吐痰，乃外风寒蓄入肺经，令肺病嗽而吐痰，风在肺中故也。宜以麻黄散辈发散，后用凉药压之即愈。时医与朱粉丸、半夏丸、褊银丸诸法下之，其肺即虚而嗽甚，至春三月间尚未愈。召钱视之，其候面青而光，嗽而喘促，哽气，又时时长出气。钱曰：病困十已八九，然所以面青而光者，肝气旺也。春三月者。肝之位，肺衰之时也。嗽者肺之病，肺自十一月至三月，肺即虚痿，又再下之，脾肺子母俱虚，复为肝所胜，此为逆也，故嗽而喘促，哽气，长出气也。钱急与泻青丸泻之，后与阿胶散实肺。次日面青而不光，钱又用补肺，而嗽如前。又与泻肝，未已而又加肺虚，唇白如练。钱曰：此病必死，不可治也。何者？肝大旺而肺虚绝，肺病不得时而肝胜之，今三泻肝而肝病症不退，三补肺而肺病尤虚，此不久生，故言死也。此证病于秋者十救三四，春夏者十难救一，果大喘而死。

　　卷之三十九小儿部肺主燥

　　嗽脓血

　　〔钱〕有喘而咯脓血者，乃肺热。食后服甘桔汤。久嗽者肺亡津液，阿胶散主之。咳而痰实，不甚喘而面赤饮水者，可褊银丸下之。（阿胶散即补肺散，方见治虚实法。褊银丸方见前。）

　　甘桔散

　　桔梗（米泔浸一宿，焙干）甘草（炒。各二两）上为细末，每服一大钱，水一大盏，入阿胶半两，炮过，煎至五分，食后温服。

　　〔海〕甘桔汤，仲景少阴咽痛药也。孙真人治肺痈吐脓血，用生甘草加减二十余条。

　　〔丹〕小儿咯血。黑豆、甘草、陈皮煎服。

　　〔钱〕段斋郎子四岁，病嗽身热，吐痰数日而咯血，前医以桔梗汤及防己丸，治之不愈，涎上攻，吐喘不止，请钱氏，下褊银丸一大服，复以补肺汤、补肺散治之。或问段氏子咯血肺虚，何以下之？钱曰：肺虽咯血，有热故也，久则虚痿。今涎上潮而吐，当下其涎。若不吐涎，则不甚便。盖吐涎能虚，又生惊也。

　　痰实上攻，亦能发搐。故根据法只宜先下痰，而后补脾肺，必涎止而吐愈，为顺治也。若先补其肺，为逆耳。

　　此所谓识病之轻重先后为治也。

　　卷之三十九小儿部肺主燥

　　喘

　　〔洁〕肺虚则喘而少气，先益黄散，后补肺散。（二方并见治虚实法。）〔钱〕京东转运使李公孙八岁，病嗽而喘满短气。医者言肺经有热，用竹叶汤、牛黄膏治之，三日加喘。

　　钱氏云：此肺气不足，复有寒邪，即便喘满，当补肺脾，勿服凉药。李曰：医已用竹叶汤、牛黄膏。钱曰：何治也？前医曰：退热退涎。钱曰：何热之所作？曰：肺经热而生嗽，嗽久不除生涎。钱曰：本虚而风寒所作，何热也？若作肺热，何不治其肺而反调心？盖竹叶汤、牛黄膏治心药也。李师有惭色。钱治愈。

　　〔洁〕肺实则喘而气盛，泻白散。（方见治虚实法。）〔钱〕东都张氏孙九岁，病肺热咳嗽，他医以朱、犀、龙、麝、牛黄药治之，一月不愈。其证咳嗽喘急闷乱，饮水不止，全不能食，钱氏用使君子丸，益黄散。张曰：本有热，何以又行温药？他医用凉药攻之，一月尚无效。钱曰：凉药久则胃寒不能食，小儿虚不能食，当与补脾，候饮食如故，即泻肺经，病必愈矣。服补脾药二日，其子欲饮食，钱以泻白散泻肺遂愈。张曰：何以不虚？钱曰：先实其脾，然后泻肺，故不虚也。

　　〔云〕小儿结热上气喘者，四顺散，一名清凉饮子。

　　〔《本》〕治小儿哮啼。

　　黄丹砒霜上各姜制为末，用枣肉为丸如麻子大。每服三丸，临卧，冷茶下。

　　〔丹〕痰嗽痰喘，并用涌法吐之。重剂，用瓜蒂散。轻剂，用苦参、赤小豆末，须虾齑汁调服之。

　　〔世〕万金丹治哮，痰涎喘急。（方见疟，大人通用。）〔汤〕治肺中风，多因嗽而始，但服嗽药，不能散其风邪，入于肺脏之络，其候喘急，面色青黄，目能认人，口不能言。医不能明其证，坐以待尽，不亦陋乎！绍兴王尚书女伴、老妪，得此病半月相继而死。

　　庸医俱不能识。又张南轩亦得此疾而逝，医师满目环视而立待尽。余悔不得一见，岂非天命也哉。后有亲楼八哥之子病此症，是时乃一气之行，诸医皆言无术而退。子父来告急，但欲得别是何疾，亦不望其活矣。余往视之，尚留残喘，以橘皮、桑白皮、罂粟壳三件煎汤，化百部丸二服，急灸肺，其喘立定，而忽能言，继时索粥，自此生矣。鸣呼！是病有法不遇余者多矣，可深惜哉！〔《素》〕帝曰：乳子中风热，喘鸣肩息者，脉何如？岐伯曰：喘鸣肩息者，脉实大也，缓则生，急则死。

　　（通评虚实论）

　　卷之三十九小儿部肺主燥

　　马脾风

　　暴喘而胀满也。

　　〔田〕暴喘，俗传为马脾风也，大小便哽，宜急下之，用牛黄夺命散，后用白虎汤平之。

　　牛黄夺命散

　　治小儿肺胀喘满，胸膈起急，两胁扇动，陷下作坑，两鼻窍张，闷乱嗽喝，声嗄而不鸣，痰涎潮塞，俗云马脾风。若不急治，死在旦夕。

　　白牵牛黑牵牛（各一两，半生半熟）川大黄槟榔（各一两）上为细末，三岁儿每服二钱，冷浆水调下。涎多加腻粉少许。无时，加蜜少许。

　　无价散

　　治风热喘促，闷乱不安，俗谓之马脾风。

　　辰砂（二钱半）轻粉（五钱）甘遂（面裹煮，焙干，一钱半）上为细末，每服一字，用温浆水少许，入滴油一点，挑药在上，沉下去，却以浆水灌之，立效。

　　又一法小儿喘胀，俗谓之马脾风，又谓之风喉者。以草茎量病儿手中指里近掌纹至中指尖截断，如此二茎，自乳上微斜直立两茎于梢尽头，横一茎，两头尽头，点穴灸三壮，此法多曾见愈。

　　〔世〕马脾风在百日内者，不治。

　　卷之三十九小儿部肺主燥

　　悲哭

　　〔《本》〕治小儿拗哭，

　　龙齿散

　　龙齿蝉壳（去翅足泥土）钩藤（有钩子者）羌活茯苓人参（各等分）上为末，每服一大钱，煎六分，去渣，温热服。

　　〔子和〕一小儿悲苦，弥日不休，两手脉弦而紧。戴人曰：心火甚则乘肺，肺不受其屈，故哭。

　　肺主悲。王太仆云：心烁则痛甚，故烁甚悲亦甚。先令浴以温汤，渍形以为汗也。肺主皮毛，汗出则肺热散，浴止而啼亦止矣。仍命服凉膈散加当归、桔梗，以竹叶生姜朴硝同煎服，泻膈中之邪热。

　　〔钱〕小儿惊啼，邪热乘心也，当安心，安神丸主之。

　　〔丹〕小儿蓦然忽大啼作声者必死，此火大发则虚其气故也。

　　卷之三十九小儿部肺主燥

　　夜啼

　　〔无〕小儿夜啼有四证：一曰寒，二曰热，三曰重舌口疮，四曰客忤。寒则腹痛而啼，面青白，口有冷气，腹亦冷，曲腰而啼，此寒证也。热则心躁而啼，面赤，小便赤，口中热，腹暖，啼时或有汗，仰身而啼，此热也。若重舌口疮，要吮乳不得，口到乳上即啼，身额皆微热，急取灯照口，若无疮，舌必重也。客忤者，见生人气忤犯而啼也，各随证治之。

　　蒜乳丸治腹痛夜啼。当归丸治脏寒腹痛。（二方见腹痛。）〔田〕

　　五味子散

　　治小儿夜啼，及腹痛，至夜辄剧，状似鬼祟。

　　五味子当归赤芍药白术（各半两）茯神陈皮桂心甘草（炙。各二钱半）上为粗末，水煎，量儿大小加减。

　　〔钱〕三黄丸治腹热痛，夜啼，面赤唇焦，便赤，用人参汤吞下。（热痛腰不曲，肢不冷也。）〔无〕

　　灯花散

　　治热证心燥夜啼。

　　以灯花三四颗，研细，用灯心煎汤调涂口中，以乳汁送下，日三服。一法，用灯花涂乳上，令小儿吮之。无灯花，用灯心烧灰亦妙。又一法，灯花七枚，硼砂一字，辰砂少许，研细，蜜调，抹唇上，立安。

　　〔丹〕小儿夜啼人参（二钱半）黄连（一钱半）甘草（炙，五分）竹叶（二十片）生姜（一片）水煎服。

　　〔《澹寮》〕龙齿散治小儿夜啼不止。（方见拗哭即上《本事》龙齿散，但无羌活一味。）〔世〕又方蝉蜕二七枚，去足，为末，入朱砂一字，蜜调送下。

　　〔丹〕马齿烧研细，敷乳上吮之，妙。小儿夜啼，黄连姜汁炒，甘草、竹叶煎服。

　　〔世〕治小儿夜啼。青黛半钱，细研，清水调下。

　　〔无〕蒲黄散治小儿重舌。（方见舌。）牡蛎散治小儿口疮。（方见疮。）治客忤夜啼法，用本家厨下烧残火柴头一个，以火焦头为上，朱书云：吾是天上五雷公，将来作神将，能收夜啼儿，一缚永不放，急急如太上老君律令敕，书了，勿令儿知，立在床下，倚床前脚里立之，男左女右，效。

　　〔《明》〕夜啼，灸中冲，一壮即止。

　　卷之三十九小儿部肺主燥

　　喑

　　〔世〕

　　通关散

　　治小儿惊风已退，只是声哑不能言，百药不效者。

　　以大天南星一个，炮为末，每服一钱，猪胆汁调下，入喉便能言语。

　　卷之三十九小儿部肺主燥

　　鼻

　　〔丹〕治小儿赤鼻。

　　雄黄黄丹（等分）用无根水调敷。

　　或用菖蒲半叶，酒蒸为末，调服，解食毒。（无根水者，天落雨水，用碗盛之者是也。）辛荑叶（先焙干，一两）细辛木通白芷木香（各五钱）杏仁（去皮尖，一钱）上为细末，用杏仁泥、羊骨髓、猪脂各一两，同诸药和匀，以瓦石器中熬成膏，赤黄色为度，于地上放冷，入脑麝各一钱，拌匀。每用少许，涂囟上并鼻中，神效。

　　卷之三十九小儿部肺主燥

　　龟胸

　　〔钱〕肺热肠满，攻于胸膈，即成龟胸。

　　〔圣》〕治龟胸方。

　　大黄（炒，一钱）天门冬（去心，焙）百合杏仁（去皮尖，炒）木通桑白皮（蜜炙）甜葶苈（炒）川朴硝（各半两）上为末，炼蜜丸如芡实大。温水食后化下，三岁以上化二丸。

　　〔丹〕治小儿龟胸。

　　苍术黄柏（酒炒）芍药（酒炒）陈皮防风山楂威灵仙加当归又利后，加生地黄。为末，炼蜜丸。食后，温水下。

　　〔田〕小儿龟胸，缘肺热胀满攻胸膈所生。又缘乳母食热面五辛，转更高起。宜灸两乳前各一寸五分上两行三骨罅间六处各三壮，炷如小麦大。春夏从下灸上，秋冬从上灸下。若不根据此法，十灸不愈一二也。

　　卷之三十九小儿部肺主燥

　　龟背

　　〔钱〕儿生下血风入脊，逐于骨髓，即成龟背。治之以龟尿擦胸骨。取龟尿法，当以莲叶，安龟在上，后用镜照之，其尿自出。

