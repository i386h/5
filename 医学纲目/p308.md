<!-- { "loadSidebar": true } -->
　　丹砂曾青雌黄雄黄磁石（各四两）金牙（二两半）上六味，各捣绢下筛，惟丹砂、雌黄、雄黄三味以醋浸之。曾青用好酒于铜器中渍，纸密封讫，日中曝百日。经忧急五日亦得，无日以火暖之。然后各研令如细粉，以酢拌，使干湿得所，纳土釜中，以六一泥固济，勿令泄气。干后安铁环施脚高一尺五寸，置釜上以渐放火，无问软硬炭等皆得。初放火取熟两称炭各长四寸，置釜上待三分尽即益，如此三度，尽用熟火，然后用益生炭，其过三上熟火已外，皆须加火渐多，及至一伏时，其火已欲近釜，即便满就釜下益炭，经两度即罢，火尽极冷然后出之。

　　其药精飞化凝着釜上，五色者上，三色者次，一色者下，但色光明皎洁如雪最佳。若飞上不尽，更令与火如前，以雄鸡翼扫取，或多或少不定，研和枣膏，丸如黍粒。治偏风，大风，恶疾，癫痫，疖，鬼打等最良。服法平旦空服一丸如黍米为度。其疟病积久，百方不瘥，又加心腹胀满上气，身面脚等并肿垂死者，服一丸吐即瘥，亦有不吐瘥者。若不吐复不瘥者，更服一丸半。仍不瘥者后日增半丸，渐服无不瘥，气亦定，当吐出青黄白物。

　　其因疟两胁下有块者，亦当消除，若心腹不胀满者，可与一丸，日日加之，以知为度，不必专须吐。

　　亦可一丸即瘥，勿并与服，亦可三日一服，皆须以意斟酌，量得其宜。或腹内有水便即下者，勿怪。若患疟日近精神健，亦可斟酌病患药性，并与两丸作一丸顿服之，皆至午后食，勿使冷，勿使热，豉浆粥任意食之。若病疟盗汗虚弱者，日服一丸，至三日吐即止。若患疟不汗，气复不流脚冷者，服一丸，至三日若不汗，气复脚即暖有润汗不止，三日吐即止。若患疟无颜色者，服药后三日即有颜色，亦有须吐瘥者，亦有服少许而瘥者，亦有杀药强人，服三四丸始觉药行者。凡人禀性不同，不可一概与之，但作黍米大服之为始，渐加以知为度。药力验壮勿并多服，特慎油面鱼肉蒜，当清净服之。若有患久不瘥，在床羸瘦，并腹胀满及肿，或下痢者多死，但与药救之，十人中或瘥三四人也。又瘕积聚，服一刀圭，以饮浆水送下。

　　治诸卒死中恶客忤，霍乱腹满，体带五尸疰，恶风疰忤，大病相易，死亡灭门，狂癫鬼语，已死气绝，心上微暖者，扶起其头开口，不可开琢去两齿，以浆饮送药，药下即活。诸久病者，日服一刀圭，覆令汗，汗出即愈。不愈者，不过再服，亦有不汗而瘥，复有不汗不愈者，服如上法加半刀圭，以瘥为度。常以绛囊带九刀圭散，男左女右，小儿系头上，辟瘴毒恶时气射公。小儿患，可以苦酒和之，涂方寸纸上，着儿心腹上，令药在上治之。亦有已死者，冬二日，夏一日，与此药服，得药下便活，若加金牙、磁石者，服至五服内，必令人吐逆下利，过此即自定。其药如小豆大为始，从此渐小，不得更大。大风恶癫，可二十服。偏风、疖、诸恶、风癫病等，亦可二十服。自余诸恶病者，皆止一二服，量人轻重强弱，不得多与。若欲解杀药，但烂煮食肥猪肉。服此药后，小应头痛、身热，一二日来大不能得食味，后自渐得气味，五日后便能食。若贪食过多者宜节之，若服药下闷乱，可煮木防己汤服之即定。凡言刀圭者，以六粟为一刀圭，一说云三小豆为一刀圭。

　　作土釜法其法取两个瓦盆，各受二大斗许，以甘土涂其内令极干。又一法作一瓦釜，作一熟铁釜，各受九升。

　　瓦在上，铁在下，其状大小随药多少，不必根据此说。

　　作六一泥法赤石脂牡砺滑石矾石黄矾卤土蚯蚓屎（各二两）上取酢以足为度，若无卤土以盐代之。先作甘土泥以泥，各别裹前黄矾等五种作团，裹之勿令泄气。以火烧周三日最好，一日亦得。出火破团取药，各捣碎绢筛，然后与蚯蚓屎、卤土等分，以酢和之如稠粥，既得好酢可用二分，酢一分水和用，取前瓦盆以此泥涂之。曾青如蚯蚓屎如黄连佳，世少此者，好昆仑碌亦得。瘥病。丹砂亦鲜，粟砂亦得。旧不用磁石金牙今加之。用治万种恶风，神良。凡有患连年积岁不可治者，宜须合此一剂，皆以王相日天晴明斋戒沐浴如法合之。

　　述曰古之仙者以此救俗，特为至秘。余以大业年中数以和合，而苦雄黄、曾青难得。后于蜀中遇雄黄大贱，又于飞乌玄武大获曾青，蜀人不识。今须识者，随其大小但作蚯蚓屎者即是。如此千金可求。

　　遂于蜀县魏家，合成一釜以之治病，神验，不可论。宿症风气百日服者皆得痊愈，故叙而述焉。凡雄黄皆以油煎九日九夜乃可入丹，不尔有毒，慎勿生用。丹必热毒不堪，服宜慎之。（出《千金方》）

　　卷之四十《内经》运气类注

　　五运六气总论

　　黄帝问曰：天有五行御五位，以生寒暑燥湿风，人有五脏化五气，以生喜怒思忧恐。论言五运相袭而皆治之，终期之日，周而复始，予已知之矣。愿闻其与三阴三阳之候奈何合之？鬼臾区再拜稽首对曰：昭乎哉问也。

　　夫五运阴阳者，天地之道也，万物之纲纪，变化之父母，生杀之本始，神明之府也，可不通乎？故物生谓之化，物极谓之变，阴阳不测谓之神，神用无方谓之圣。夫变化之为用也，在天为玄，在人为道，在地为化，化生五味。道生智，玄生神。神在天为风，在地为木，在天为热，在地为火，在天为湿，在地为土，在天为燥，在地为金，在天为寒，在地为水。故在天为气，在地成形，形气相感而化生万物矣。然天地者，万物之上下也。左右者，阴阳之道路也。水火者，阴阳之征兆也。金木者，生成之终始也。气有多少，形有盛衰，上下相召而损益彰矣。帝曰：愿闻五运之主时也何如？鬼臾区曰：五气营运，各终期日，非独主时也。帝曰：请问其所谓也。鬼臾区曰：臣积考《太始天元册》文曰：太虚寥廓，肇基化元，万物资始，五运终天，布气真灵，总统坤元，九星悬朗，七曜周旋，曰阴曰阳，曰柔曰刚，幽显既位，寒暑弛张，生生化化，品物咸彰，臣斯十世，此之谓也。（天元纪大论）此一章论五运六气之端，变化盛虚之始也。五运者，地之木火土金水，治政令于内者也。三阴三阳者，天之风热湿燥寒，治政令于外者也。帝问五运相袭而治者，其与三阴三阳外治之候如何合之？鬼臾区答五运阴阳之治，乃天地之道，万物之纲纪，变化之父母，生杀之本始，神明之府也。故其治也，物生谓之化，物极谓之变，阴阳莫测之谓神，神用无方谓之圣，其变化神圣谓之用。在天则为风热湿燥寒，三阴三阳之气，在地则风之气为木，热之气为火，湿之气为土，燥之气为金，寒之气为水，而成五运之形。故在天之形与地相感而万物育，以为物生之化也。然天地者万物之上下，左右者阴阳之道路，此在天三阴三阳之气，右旋于外，以加地也。水火者阴阳之征兆，金木者生成之终始，此在地五运之形，左转于内，以临天也。

　　天上之气有多少，地下之形有盛衰，故天上多少之气，与地下盛衰之形相召而损益彰，以为物极之变也。

　　其气之多与形之盛相召者益，益为变之盛也。气之少与形之衰相召者损，损为变之虚也。盖物生之化者，天地之常气，在五运曰平气，在六气曰常化也。物极之变者，天地之变气，在五运曰太过不及，在六气曰淫胜、反胜、相胜也。其变之盛者，则五运之太过，六气之淫胜也。其变之虚者，则五运之不及，六气之反胜、相胜也。凡此五运六气，所谓变化盛虚，经后篇千言万语，皆所以反复发明，此四者学人当潜心以究之也。五运气行，各终期日，非独主时者，言木火土金水治政各终一岁之期日，不独治岁内六步之时令也。盖经于前篇但论五运，不及六气，但论主时，不及治岁，今始于此篇论五运六气相感相召而治，不独五运也。次论五运各治一岁，不独主时也。

