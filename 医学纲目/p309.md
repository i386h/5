<!-- { "loadSidebar": true } -->
　　帝曰：善。何谓气有多少，形有盛衰？鬼臾区曰：阴阳之气，各有多少，故曰三阴三阳也。形有盛衰，谓五行之气，各有太过不及也。故其始也，有余而往，不足随之，不足而往，有余从之，知迎知随，气可与期，应天为天符，承岁为岁直，三合为治。帝曰：上下相召奈何？鬼臾区曰：寒暑燥湿风火，天之阴阳也，三阴三阳上奉之。木火土金水，地之阴阳也，生长化收藏下应之。天以阳生阴长，地以阳杀阴藏。天有阴阳，地亦有阴阳。木火土金水，地之阴阳也，生长化收藏，故阳中有阴，阴中有阳，所以欲知天地之阴阳者，应天之气，动而不息，故五岁而右迁；应地之气，静而守位，故六期而环会。动静相召，上下相临，阴阳相错，而变由生也。帝曰：上下周纪，其有数乎？鬼臾区曰：天以六为节，地以五为制，周天气者，六期为一备；终地纪者，五岁为一周。君火以明，相火以位，五六相合而七百二十气为一纪，凡三十岁；千四百四十气，凡六十岁，而为一周。不及太过，斯皆见矣。帝曰：夫子之言，上终天气，下毕地纪，可谓悉矣。余愿闻而藏之，上以治民，下以治身，使百姓昭着，上下和亲，德泽下流，子孙无忧，传之后世，无有终时，可得闻乎？鬼臾区曰：至数之机，迫迮以微，其来可见，其往可追，敬之者昌，慢之者亡。无道行私，必得夭殃，谨奉天道，请言真要。帝曰：善言始者，必会于终。善言近者，必知其远，是则至数极而道不惑，所谓明矣。愿夫子推而次之，令有条理，简而不匮，久而不绝，易用难忘，为之纪纲，至数之要，愿尽闻之。鬼臾区曰：昭乎哉问！明乎哉道！如鼓之应桴，响之应声也。臣闻之，甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之。帝曰：其于三阴三阳，合之奈何？鬼臾区曰：子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。少阴所谓标也，厥阴所谓终也。厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之，所谓本也，是谓六元。帝曰：光乎哉道！明乎哉论！请着之玉版，藏之金匮，署曰天元纪。（天元纪大论）此一章覆论前章气有多少，形有盛衰，上下相召之义也。阴阳之气，各有多少者，夫三阴三阳之气，各分多少。阴多者太阴，次少者少阴，又次者厥阴也。阳多者太阳，次少者阳明，又次者少阳也。形有盛衰，谓五行之治，各有太过不及者，地五运之形，各有盛衰，土有大、少宫，金有大、少商，水有大、少羽，木有大、少角，火有大、少征，而大者太过，少者不及也。上下相召者，天右旋之阴阳，加于地下，地左转之阴阳，临于天上，上下加临而相召，治岁步也。天之阴阳，风热燥湿寒，又增火为六数者，在天之热分为暑火二气，故三阴三阳各上奉之也。地之阴阳，木火土金水，亦增火为六数者，在地之火，分为君相二形，故生长化收藏各下应之也。其天之阴阳，下加地气，共治岁也，则应天之气，动而不息。盖地之治岁，君火不主运，惟五运循环，故天之六气加之，常五岁右余一气，与地迁移一位而动不息也。地之阴阳，上临天气，共治步也，则应地之气，静而守位。盖地之治步，其木君相土金水无殊，皆各主一步以终期，故其上临天之六气共治也。常六期齐，周复于始，治之步环会而静守位也。故治岁动者与治步静者相召，外旋上者与内运下者相临，则阴阳相错，而损益盛虚之变所由生也。天以六为节，地以五为制者，上下相召之数也。盖天之六气，各治一岁，故六期一备。地之六位，其君火以明，相火以位，故五岁一周。五六相合，凡三十岁为一纪，六十岁为一周，其间相错之阴，或气类同多而益为太过之盛者，或气类异少而损为不及之虚者，斯皆可见其变也。甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之；地五位一周之数也。子午之岁，上见少阴热气；丑未之岁，上见太阴湿气；寅申之岁，上见少阳相火；卯酉之岁，上见阳明燥气；辰戌之岁，上见太阳寒气；巳亥之岁，上见厥阴风气者，天六期一备之数也。天地之数五，而火热居三，可见天地间热多于寒，火倍于水，而人之病化从可推也。

　　黄帝坐明堂，始正天纲，临观八极，考建五常，请天师而问之曰：论言天地之动静，神明为之纪，阴阳之升降，寒暑彰其兆。余闻五运之数于夫子，夫子之所言，正五气之各主岁耳。首甲定运，余因论之。鬼臾区曰：土主甲己，金主乙庚，水主丙辛，木主丁壬，火主戊癸。子午之上，少阴主之；丑未之上，太阴主之；寅申之上，少阳主之；卯酉之上，阳明主之；辰戌之上，太阳主之；巳亥之上，厥阴主之。不合阴阳，其故何也？岐伯曰：是明道也。此天地之阴阳也。夫推之可数者，人中之阴阳也，然所合，数之可得者也。夫阴阳者，数之可十，推之可百，数之可千，推之可万。天地阴阳者，不以数推，以象之谓也。帝曰：愿闻其所始也。岐伯曰：昭乎哉问也！臣览《天元册》文，丹天之气经于牛女戊分，天之气经于心尾己分，苍天之气经于危室柳鬼，素天之气经于氐亢昴毕，玄天之气经于张翼娄胃。所谓戊己分者，奎壁角轸，则天地之门户也。夫候之所始，道之所生，不可不通也。（五营运大论）此一章覆论前章五运六气所化阴阳之义也。其论五天之象所经星宿为运气之化，皆干与支同属者及连位者齐化也。土主甲己，及丑未之上太阴主之者，天之气经于心尾己分之象，而心尾者甲地，己分者中宫，故甲与五连位，己与未同属，齐化湿土也。金主乙庚，及卯酉之上阳明主之者，素天之气经于亢氐昴毕之象，而氐亢者乙地，昴毕者庚地，故乙与卯同属，庚与酉同属，齐化燥金也。水主丙辛，及辰戌之上太阳主之者，玄天之气经于张翼娄胃之象，而张翼者丙地，娄胃者辛地，故丙与辰连位，辛与戌连位，齐化寒水也。木主丁壬，及巳亥之上厥阴主之者，苍天之气经于危室柳鬼之象，而危室者壬地，柳鬼者丁地，故壬与亥同属，丁与巳同属，齐化风木也。火主戊癸，及子午之上少阴主之、寅申之上少阳主之者，丹天之气经于牛女戊分之象，而牛女者癸地，戊分者中宫，故癸与子同属，戌与午连位，齐化火热也。干之甲乙属木位东，丙丁属火位南，庚辛属金位西，壬癸属水位北，戊己属土位中宫。支之寅卯配甲乙，巳午配丙丁，申酉配庚辛，亥子配壬癸。辰位东南，未位西南，戌位西北，丑位东北，为四维，属戊己。故乙卯同属木，丁巳同属火，己未同属土，庚酉同属金，壬癸亥子同属水也。甲寅位东之首，癸丑位北方尾，而甲丑连位，癸寅连位也。丙位南之首，辰位东之尾，而丙辰连位也。戌己位木火金水中间，在天地为门户，在四时为长夏，南连午，西连申，而戊己午申连位，故戊己无方位，而经独言戊分己分者，表章之也。辛戌皆位酉之尾，而辛戌连位也。独戊火连申夹未土于中，癸火连寅夹丑土于中者，盖湿土在中，火游行其间，在天居土前，在地居土后，而土火常相混也，故土旺长夏火热之内。丹溪深悟此理，发明湿热相火为病十居八九，及有湿郁生热，热久生湿之论，良以此也。其五天之象所经星宿分野，独当五运之干位，不及六气之支位者，盖干之与支，即根本之与枝叶，经言干则支在其中矣。故其化皆干与支之同属者，连位齐化者，是根本与枝叶同化者也。或曰近世独以五运之化为出五天之象；六气之化不言五天之象，但将正化对化立说。以土正化于未，对化于丑；金正化于酉，对化于卯；水正化于戌，对化于辰；木正化于亥，对化于巳；君火正化于午，对化于子；相火正化于寅，对化于申。又以未酉戌亥午寅之正化为实，无胜复；丑卯辰巳子申之对化为虚，有胜复。今子所释经文，一以运气之化，皆出五天之气，与彼说异者，何也？曰：经旨皎如日星，好事者凿此正化对化之说也。谨按经文帝悉陈五运之干，六气之支，一并设问，非独问五运，不及六气也。岐伯之答，亦以五天之象所经星宿，一并答五运之干六气之支，非独答五运而分出六支不答也。今何为不究经旨，擅将运气分作二义，妄撰正化对化异说，上乱圣经，下惑后学，而作轩岐之罪人也。至于胜复之说，经但以子午寅申辰戌六岁之纪，气化大而先天无胜复，未闻未酉亥气化少者为实无胜复。以丑未卯酉巳亥六岁之纪气化少而后天有胜复，未闻子辰申气化大者为虚有胜复也。

　　图帝曰：善。论言天地者，万物之上下；左右者，阴阳之道路。未知其所谓也？岐伯曰：所谓上下者，岁上下见阴阳之所在也。左右者，诸上见厥阴，左少阴右太阳；见少阴，左太阴右厥阴；见太阴，左少阳右少阴；见少阳，左阳明右太阴；见阳明，左太阳右少阳；见太阳，左厥阴右阳明。所谓面北而命其位，言其见也。帝曰：何谓下？岐伯曰：厥阴在上，则少阳在下，左阳明右太阴；少阴在上，则阳明在下，左太阳右少阳；太阴在上，则太阳在下，左厥阴右阳明；少阳在上，则厥阴在下，左少阴右太阳；阳明在上，则少阴在下，左太阴右厥阴；太阳在上，则太阴在下，左少阳右少阴。所谓面南而命其位，言其见也。上下相遘，寒暑相临，气相得则和，不相得则病。帝曰：气不相得而病者何也？岐伯曰：以下临上，不当位也。帝曰：动静何如？岐伯曰：上者右行，下者左行，左右周天，余而复会也。帝曰：余闻鬼臾区曰，应地者静，今夫子乃言下者左行，不知其所谓也，愿闻何以生之乎？岐伯曰：天地动静，五行迁复，虽鬼臾区言其上候而已，犹不能遍明。夫变化之用，天垂象，地成形，七曜纬虚，五行丽地。地者，所以载生成之形类也。虚者，所以列应天之精气也。形精之动，犹根本之与枝叶也。仰观其象，虽远可知也。帝曰：地之为下否乎？岐伯曰：地为人之下，太虚之中者也。帝曰：凭乎？岐伯曰：大气举之也。燥以干之，暑以蒸之，风以动之，湿以润之，寒以坚之，火以温之。故风寒在下，燥热在上，湿气在中，火游行其间，寒暑六入，故令虚而化生也。

　　故燥胜则地干，暑胜则地热，风胜则地动，湿胜则地泥，寒胜则地裂，火胜则地固矣。帝曰：天地之气，何以候之？岐伯曰：天地之气，胜复之作，不形于诊也。《脉法》曰：天地之变，无以脉诊，此之谓也。

