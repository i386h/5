<!-- { "loadSidebar": true } -->
　　肘前热者，腰以上热。手前独热者，腰以下热。肘前独热者，膺前热。肘后独热者，肩背热。臂中独热者，腰腹热。肘后以下三四寸热者，肠中有虫。掌中热者，腹中亦热。（全文见诊法。）〔海〕三焦热用药大例上焦热，栀子、黄芩。中焦热，小便不利，黄连、芍药。下焦热，黄柏、大黄。

　　上焦热：清神散、连翘防风汤、凉膈散、龙脑饮子、犀角地黄汤。

　　中焦热：小承气汤、调胃承气汤、洗心散、四顺清凉饮、桃仁承气汤。

　　下焦热，大承气汤、五苓散、立效散、八正散、石苇散、四物汤。

　　身热脉洪无汗多渴者，热在上焦，宜桔梗汤。

　　桔梗连翘山栀薄荷黄芩甘草（各等分）上为粗末，竹叶白水煎，温服。汗之，热服。春倍加防风、羌活。夏倍加黄芩、知母。季夏淫雨倍加羌活。

　　秋加桂五钱。冬加桂一两。亦可以意消息，随症增损而用之。

　　〔《局》〕

　　清神散

　　消风壅，化痰涎，治头目眩面热。

　　檀香（挫）人参（去芦）羌活（去苗）防风（去芦。各一两）薄荷（去土）甘草荆芥穗（各二两）石膏（研，四两）细辛（去苗，焙五钱）上为末，每服二钱，沸汤点服，或入茶末点服。（此方虚热可用。）

　　龙脑饮子

　　治蕴积邪热，咽喉肿痛，眼赤口疮，心烦鼻衄。（丹溪云；上中二焦药也。）砂仁栝蒌根（各三两）藿香叶（二两四钱）石膏（四两）甘草（蜜炙，六两）栀子（微炒，十二两。）上为末，每服二钱至三钱，用新汲水入蜜调下。

　　〔无择〕

　　加减凉膈散

　　退六经热。（丹溪云：凉膈散，心肺脾胃药也。）〔易老〕凉膈散减大黄、芒硝，加桔梗、甘草，一法加防风，同为舟楫之剂，浮而上之。治胸膈中与六经之热。以手足少阳之气俱下膈，络胸中，三焦之气同相火游于身之表，膈与六经乃至高之分，此药浮载亦至高之剂，故施于无形之中，随高而走，去胸膈中及六经之热也。

　　凉膈散

　　栀子仁（一两五钱）芒硝（半两）连翘薄荷黄芩甘草（各一两半）大黄（五钱）上为粗末，每一两，水二盏，竹叶七片，同煎至一盏，去渣，入蜜少许，食后服，加姜煎亦得。去六经热，减大黄、芒硝，加桔梗、甘草、人参、防风。治肺经邪气，咳嗽有痰，加半夏。凉膈与四物汤各半服，能益血泄热，名双和散。钱氏去连翘，加藿香、石膏，为泻黄散。

　　〔《本事方》〕治大人小儿五脏积热，烦躁多渴，唇裂喉闭，目赤鼻颔结硬，口舌生疮，阳明症伤寒，发狂见鬼谵语，大小便闭，一切风壅，并皆治之。

　　山栀仁甘草赤芍药（各一两）大黄朴硝连翘薄荷（净叶）干葛（各二两）上为散，每服二钱，水一盏，入竹叶七片，蜜三匙，同煎至七分，去渣食后服，唯阳明症伤寒忌下。此药《局方》亦载，缘味数与用药大段不同。予一侄妇忽患热病欲死，付之一服立效，后来累服累验，幸毋忽。

　　又方

　　白术荆芥赤芍药（各三两）大黄车前子（生用）木通甘草当归（各二两）上为细末，大便秘结，米泔调空心服三钱。上膈壅热，或生赤丹，或生痈疖，用水二盏，煎六分。若小便结如淋状，用芦根打碎洗净，煎汤下。五心烦热，用生姜一片，同煎服效。

　　小承气汤（方见伤寒。）调胃承气汤（方见伤寒。）四顺饮子（方见前气血。）桃仁承气汤（方见伤寒。）大承气汤（方见伤寒。）

　　立效散

　　治下焦结热，小便黄赤，淋闭疼痛，或出血。

　　山栀（炒，半两）瞿麦穗（一两）甘草（炙，三分）上为末，每服五钱，水一碗，入连须葱根七个，灯心五十茎，生姜七片，同煎至七分温服。

　　石苇散

　　治膀胱有热，水道淋涩，或尿如豆汁，及出砂石。

　　石苇木通滑石王不留行（各二两）甘草梢（一两）当归白术瞿麦芍药葵子（各三两）黄（二两）上为细末，每服煎汤调下，空心服。

　　经云：胃足阳明之脉，气盛则身以前皆热。（当取足三里等穴。全文见刺灸。）〔《素》〕帝曰：人有四肢热，逢风寒如炙如火者，何也？岐伯曰：是人者阴气虚，阳气盛。四肢者阳也。

　　两阳相得，而阴气虚少，少水不能灭盛火，而阳独治。独治者，不能生长也，独胜而止耳。逢风如炙如火者，是人当肉烁也。（见逆调论烁，消削也。）〔仲〕三物黄芩汤治妇人四肢烦热。（方见产烦。）〔丹〕治手足心热。用东垣火郁汤（方见后火郁热条。）治手足心热，此方神妙。

　　栀子香附苍术白芷半夏川芎上用神曲糊丸。

　　〔垣〕身热有五不同论五脏有邪，各有身热，其状各异。以手扪摸有三法：以轻手扪之则热，重按之则不热，是热在皮毛血脉也。重按至筋骨之分，则热蒸手极甚，轻摸之则不热，是热在筋骨间也。轻手扪之则不热，重手加力按之亦不热，不轻不重按之而热，是热在筋骨之上，皮毛血脉之下，乃热在肌肉也。此谓三法，以三黄丸通治之。细分之，则五脏各异矣。

　　肺热者，轻手乃得，微按全无，瞥瞥然见于皮毛上，为肺主皮毛故也。日西尤甚，乃皮毛之热也。其症必见喘咳，洒淅寒热。轻者泻白散，重者凉膈散、白虎汤之类治之，及地黄地骨皮散。

　　心热者，心主血脉，微按至皮肤之下，肌肉之上，轻手乃得，微按至皮毛之下则热，少加力按之则全不热，是热在血脉也。日中太甚，乃心之热也。其症烦心、心痛，掌中热而哕。以黄连泻心汤、导赤散、朱砂丸、安神丸、清凉散之类治之。

　　脾热者，轻手扪之不热，重按至筋骨又不热，不轻不重在轻手重手之间，此热在肌肉，遇夜尤甚。其症必怠惰嗜卧，四肢不收，无气以动。以泻黄散、调胃承气汤治实热用之。人参黄散、补中益胃汤治中虚有热者用之。

　　肝热者，按之肌肉之下，至骨之上，乃肝之热。寅卯间尤甚者，其脉弦，其病四肢满闷，便难转筋，多怒多惊，四肢困热，筋痿不能起于床，泻青丸、柴胡饮之类治之。两手脉弦者，或寅申发者，皆肝热也，俱宜用之。

　　肾热者，轻按之不热，重按之至骨，其热蒸手，如火如炙。其人骨苏苏然如虫蚀其骨，困热不任，亦不能起于床，滋肾丸、六味地黄丸主之。（以脉言之则轻按之如三菽之重，与皮毛相得而数者，肺热也。如六菽之重，与血脉相得而数者，心热也。如九菽之重，与肌相得而数者，脾热也。如十二菽之重，与筋相得而数者，肝热也。按之至骨举指来疾而数者，肾热也。）黄连泻心火，木通泻小肠火，黄芩泻肺火，黄芩泻大肠火，柴胡泻肝火，（黄连佐之。）柴胡泻胆火，（亦佐以黄连。）白芍药泻脾火，石膏泻胃火，知母泻肾火，黄柏泻膀胱火。（一曰泻龙火。）〔海〕皮肤如火燎，而以手重取之不甚热，肺热也。目白睛赤，烦躁引饮，单与黄芩一物汤。

　　〔丹〕清金丸伐脾肺火。

　　黄芩为末，粥丸。又名与点丸。

　　上二方泻肺中血分之火，泻白散泻肺中气分之火。

　　〔钱〕泻白散（方见治虚实法五脏条。）凉膈散白虎汤（方俱见前。）泻心汤泻丁。（方见治虚实法五脏条。）〔丹〕

　　抑青丸

　　伐心经之火，须审虚实用之。

　　黄连为末，粥丸。

　　〔《本事方》〕治心热，千金地黄丸。

　　黄连（四两，为粗末）生地（半斤，研取汁，连渣并二味拌匀，晒干）上为细末，炼蜜丸，如桐子大。每服三十丸，食后门冬汤下。

　　门冬丸

　　治心经有热。

　　麦冬（一两）黄连（半两）上为细末，蜜丸，如桐子大。食后熟水下三十丸。

　　〔海〕

　　清心丸

　　治热。

　　黄柏（二两，生）麦冬（一两）黄连（一两）龙脑（一钱）炼蜜丸，如桐子大。每服十丸，临卧门冬酒下，或薄荷汤亦得。

　　〔钱〕导赤散泻丙。（方见治虚实法五脏条。）〔海〕

　　火府丹

　　丙丁俱泻。

　　黄芩（一两）黄连（一两）生地（二两）木通（三两）为细末，炼蜜如梧子大。每服二三十丸，临卧温水下。

　　〔钱〕

　　泻黄散

　　（方见治虚实法五脏条。）调胃承气汤（方见伤寒。）泻青丸（方见治虚实五脏条。）

　　当阳龙荟丸

　　当归（焙）草龙胆山栀黄连黄柏黄芩（各一两）大黄芦荟青黛（各半两）木香（二钱半）麝香（半钱，另研）上为末，炼蜜丸，如小豆大，小儿如麻子大。生姜汤下二三十丸。忌发热诸物。兼服防风通圣散。

　　〔丹〕

　　回金丸

　　伐肝经火，亦审虚实用之。

　　黄连（六两）吴茱萸（一两）上为末，粥丸。

　　佐金丸

　　佐肺金以伐肝木之邪。

　　片芩（六两）吴茱萸（一两）上为末，蒸饼丸。

　　〔垣〕

　　滋肾丸

　　黄柏（二两，酒洗，焙）知母（二两，酒洗，焙）肉桂（二钱）上为末，熟水丸，如鸡头大。每服百丸，加至二百丸，白沸汤下，空心服。

　　治肾热诸方（并见劳瘵。）〔《灵》〕胃中热，则消谷，令人悬心，善饥，脐以上皮热，肠中热，则出黄如糜，脐以下皮热。（师传篇胃居脐上，故胃热则脐以上热。肠居脐下，故肠热则脐以下热。如肝胆居胁，肝胆热则当胁亦热。肺居胸背，肺热则当胸背亦热。肾居腰，肾热则当腰亦热。可类推也。）〔洁〕暴热者，病在心肺。积热者，病在肾肝。暴热者，宜《局方》雄黄解毒丸。积热者，宜《局方》妙香丸。暴者，上喘也，病在心肺，谓之高喘，宜木香金铃子散。上焦热而烦者，宜牛黄散。有病久憔悴，发热盗汗，谓之五脏齐损，此热劳骨蒸之病也。瘦弱虚损，烦喘肠下血，皆蒸劳也，治法宜养血益阴，热能自退。

　　此谓不治而治也，钱氏地黄丸主之。

　　雄黄解毒丸

　　治上膈壅热，痰涎不利，咽喉肿痛，赤眼痈肿。（方见喉痹。）〔《保》〕

　　木香金铃散

　　治暴热心肺，上喘不已。

　　大黄（五钱）金铃子（去核）木香（各三钱）轻粉（少许）朴硝（二钱）上为末，柳白皮煎汤调下，食后三四钱，以利为度。

　　牛黄散

　　治上焦热而烦，不能卧睡。

　　山栀大黄郁金（各半两）甘草上为末，每五钱，水煎温服，微利则已。

　　〔《局》〕

　　妙香丸

