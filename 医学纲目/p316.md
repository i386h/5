<!-- { "loadSidebar": true } -->
　　帝曰：不治王而然者何也？岐伯曰：悉乎哉问也！不治五味属也。夫五味入胃，各归所喜，故酸先入肝，苦先入心，甘先入脾，辛先入肺，咸先入肾，久而增气，物化之常也。气增而久，夭之由也。帝曰：善。方制君臣何谓也？岐伯曰：主病之谓君，佐君之谓臣，应臣之谓使，非上下三品之谓也。帝曰：三品何谓？岐伯曰：所以明善恶之殊贯也。帝曰：善。病之中外何如？岐伯曰：调气之方，必别阴阳，定其中外，各守其乡，内者内治，外者外治，微者调之，其次平之，盛者夺之，汗之下之，寒热温凉，衰之以属，随其攸利，谨道如法，万举万全，气血正平，长有天命。帝曰：善。（“不治五味属也”，一本“五味”二字作“王气”二字。至真要大论）岐伯曰：寒热燥湿，不同其化也。故少阳在泉，寒毒不生，其味辛，其治苦酸，其谷苍丹。阳明在泉，湿毒不生，其味酸，其气温，其治辛苦甘，其谷丹素。太阳在泉，热毒不生，其味苦，其治淡咸，其谷。厥阴在泉，清毒不生，其味甘，其治酸苦，其谷苍赤，其气专，其味正。少阴在泉，寒毒不生，其味辛，其治辛苦甘，其谷白丹。太阴在泉，燥毒不生，其味咸，其气热，其治甘咸，其谷。化淳则咸守，气专则辛化而俱治。故曰：补上下者从之，治上下者逆之，以所在寒热盛衰而调之。故曰：上取下取，内取外取，以求其过。能毒者以浓药，不胜毒者以薄药，此之谓也。

　　气反者，病在上，取之下；病在下，取之上；病在中，旁取之。治热以寒，温而行之；治寒以热，凉而行之；治温以清，冷而行之；治清以温，热而行之。故消之削之，吐之下之，补之泻之，久新同法。

　　帝曰：病在中而不实不坚，且聚且散，奈何？岐伯曰：无积者求其藏，虚则补之，药以祛之，食以随之，行水渍之，和其中外。可使毕已。

　　帝曰：有毒无毒，服有约乎？岐伯曰：病有久新，方有大小，有毒无毒，固宜常制矣。大毒治病，十去其六；常毒治病，十去其七；小毒治病，十去其八；无毒治病，十去其九，谷肉果菜，食养尽之，无使过之，伤其正也。不尽，行复如法。

　　必先岁气，无伐天和，无盛盛，无虚虚，而遗人夭殃，无致邪，无失正，绝人长命。帝曰：其久病者，有气从不康，病去而瘠，奈何？岐伯曰：昭乎哉圣人之问也！化不可代，时不可违。夫经络以通，血气以从，复其不足，与众齐同，养之和之，静以待时，谨守其气，无使倾移，其形乃彰，生气以长，命曰圣王。故《大要》曰：无代化，无违时，必养必和，待其来复，此之谓也。（五常政大论）帝曰：气有多少，病有盛衰，治有缓急，方有大小，愿闻其约奈何？岐伯曰：气有高下；病有远近，证有中外，治有轻重，适其至所为故也。大要曰：君一臣二，奇之制也；君二臣四，偶之制也；君二臣三，奇之制也；君二臣六，偶之制也。故曰：近者奇之，远者偶之，汗者不以奇，下者不以偶，补上治上制以缓，补下治下制以急，急则气味浓，缓则气味薄，适其至所，此之谓也。病所远而中道气味之者，食而过之，无越其制度也。是故平气之道，近而奇偶，制小其服也。远而奇偶，制大其服也。大则数少，小则数多，多则九之，少则二之，奇之不去则偶之，是谓重方。偶之不去，则反佐以取之，所谓寒热温凉，反从其病也。帝曰：善。病生于本，余知之矣。生于标者，治之奈何？岐伯曰：病反其本，中标之病，治反其本，中标之方。（至真要大论）帝问曰：妇人重身，毒之何如？岐伯曰：有故无殒，亦无殒也。帝曰：愿闻其故何谓也？岐伯曰：大积大聚，其可犯也，衰其太半而止，过者死。（六元正纪大论）

　　《内经》运气类注序文

　　夫运气之道，上古圣人所以参天地赞化育者也。盖气流行于天地间，有化有变，其化也，在人为生育；其变也，在人为疾死。故赞其化育以济其生者，必先制其疾以拯其死，此则医道之所由设，使有生者无夭折、享寿考，而其德业可与天地参矣。然其道载诸《内经》者，广大精微，非浅学所可易知，是以后世悉皆湮晦，今姑举其大略言之：五运属阴，守于地内，六气属阳，周于天外；其化生于人也，五运化生五脏属内，六气化生六腑十二经属外。其变疾于人也，五运内变病于五脏，甚则兼外，六气外变病于六腑十二经，甚则入内，内外变极，然后死也。五运有平气、太过、不及之殊，六气有常化、淫胜、反胜、相胜之异。五运平气者，其岁化生皆当本位，如木平气敷和之纪，其色苍，其味酸之类是也；其变病皆在本脏，如木平气之病在肝也。太过者，岁变平气为太过，其化生皆兼非位，如太过发生之纪，其色青黄白，其味酸甘辛，如兼非位之土金是也；其变病皆在己所胜之脏，如木太过则木胜脾土而脾病也，其胜乃本气有余而胜，故不为他气报复，间有复者，是不务其德，炎威失常也。不及者，岁变平气为不及，其化生亦兼非位，如木不及委和之纪，其果枣李，其味酸辛，亦兼非位之土金是也；其变病皆己所不胜者乘虚胜之而本脏病，胜极则己所生者报复其胜，而胜者之脏亦病，如木不及则金胜之而肝病，胜则火复金雠而肺亦病也，其胜乃乘我之虚而胜，胜之根本不固，故为他气报复。

　　凡此五运之气，皆有定纪者也。六气常化者，天地六位之化，各守常位，生病各当本处。其天地之常化，如厥阴司天，少阳在泉之岁，风化居上，火化居下，风病行于上，热病行于下之类，而不出他位也。其六位之常化，如厥阴司天之岁，初之气化风燥，民病寒于右之下，二之气化寒热，民病热于中之类，而不杂他气也。凡此六气之常化皆有定纪，犹五运平气也。淫胜者，天地之气变常，内淫而胜也。天气内淫而上胜于下，则己所胜之脏，经受邪而病甚。如厥阴司天，风淫所胜，其病在足太阴脾经也。地气内淫而外胜于内，其病在足阳明胃经也。

　　凡此六气之淫胜，犹五运太过，皆有胜无复，其胜之盛，虽有定纪，其胜之动否，则无定纪，而不可必也。反胜相胜者，六位之左右变常，乘虚而胜也。其乘天地之虚而胜者，为反胜，左右自有相胜，乘虚而胜者，为相胜，皆视所虚之气，侮不胜己者胜之，胜极则仍为虚者之子复之。如所虚之气属太阴，则所胜之气属厥阴，而病在脾胃经，所复之气属阳明，而病在肝胆经也。盖天地岁气犹王也，左右步气犹诸侯也，左右胜天地，犹诸侯乱，故曰反胜。左右自相胜，犹诸侯自相征伐，故曰相胜也。凡此六气之反胜、相胜，五运不及，故皆有胜有复，其气其动皆无定纪，但随虚而胜，随胜而复也。诸五运皆有定纪者，阴静有常也。六气少有定纪者，阳动多变也。五运之平气之常化为常，其化生为常之常，变病为常之变。五运之太过不及与六气之淫胜、反胜、相胜为变，其化生为变之常，变病为变之变，太过、淫胜为变之盛，不及、反胜、相胜为变之虚。察其常变以定生死，详其虚实以断补泻，谨道如法，万举万全也。然其经奉行于世，惟唐太仆令王冰氏笃好之，大为诠注，而其昭彰道要，开示玄微者，于功为大。但千虑一失而不得经旨者，亦或有之，为未尽善也。于是不分常变，释六气胜复无定纪之变为有定纪之常，不分盛虚，释左右乘虚之相胜为司天之淫胜，是则运气之义不明，自此始矣。后虽有林氏校正，孙氏考误，与夫托名所着《玄珠密语》《天元玉册》，及诸家运气图说之类，然皆不能出王氏之右而救其失，反使运气之义愈晦而书愈繁。至于河间所注病机，其形容病化之情状，推究火热之众多，真有发前人未发之妙，奈何又以运气之所属皆为盛，而不察其所属各有盛虚，以盛虚所兼非位之化皆为似，而不察其所兼之盛者似虚者是为重失矣。夫王氏释变气为常气，相胜为淫胜，则人不识变，而占运气不应年辰；河间释运气之所属皆为盛，所兼非位之化皆为似，则人不识虚，而施治法不对病证，遂使世俗皆愀然不信而弃之也。其不知变者曰：某气司天属阴寒，今反炎热，某运合太过，令反不及，此乃上古之天道，非可占之于今世也。其不知虚者曰：某病属热，投寒剂不痊，某证当泻，施泻法反剧，此乃北方之治法，非可用之于南人也。

　　惟戴人云：病如不是当年气，看与何年气运同，便向某年求活法，方知都在至真中之歌，似能破世之惑，又引而不发。呜呼！有定纪之年辰，与无定纪之胜复相错常变，今独求年辰之常，不求胜复之变，岂得运气之真哉！六气之盛寒盛热与虚寒虚热，同其所属，今独求寒热之所属，不求寒热之盛虚，岂得寒热之情哉！苟以常变盛虚观运气寒热，则古今南北皆可一以贯之，而所谓参天地赞化育，如视之掌也。仆自早岁留志是书，钻研既久，似得二三，爰据所知，挈其宏纲，开以节目，而类编集之，使常变必分，盛虚必着，或前贤之注未备者，间以己意附之，庶几运气之义灿然复明。目之曰《运气补注》，虽逾之罪莫逃，然济生一念，自有不容己者，凡吾同志，幸改正云。

　　运气占候补遗序

　　夫五运六气，上古圣人所以参三才而赞化育者也。故位天者天文也，位地者地理也，通乎人气之变化者人事也。然天道有阴阳多少之殊，地理有高下，气至有先后之异，人之寿夭生化之期，则损益盛虚之变也，此其上下参错，而不可以定数求者焉。若夫五六之会，终期之日，刻漏而分数之，亦陈其梗概焉耳。至于气至之先后，胜复之郁发，安可预拟乎！故曰：数之可数者，人中之阴阳也，天地之阴阳，不可以数推，以象见者也。

　　夫象者，占候之所始，道之所生，不可不通也。今夫天垂象，地成形，七曜纬虚，五行丽地。地者所以载生成之形类也，虚者所以列应天之精气也。形精之动犹根本之与枝叶也，故形盛则精盛，形衰则精衰，五星明，大减小，即五运之太过不及可得而占也。今夫地道实，天道虚。实者气之所寓，虚者色之所因也。五气应于下，则五色彰于上，五天之经纬成，而后五气之至，可得而占也。地为人之下，太虚之中，大气举之也。燥以干之，暑以蒸之，风以动之，湿以润之，寒以坚之，火以温之。故风寒在下，燥热在上，湿气在中，火游行其间，寒暑六入，故令虚而化生也。故烟埃云物之态，山川草木之容，皆可得而占焉。至于地理有高下，阴阳有多少。

