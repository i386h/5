<!-- { "loadSidebar": true } -->
　　至高之地，阴气常在；至卑之地，阳气常在，则高下异占也。又春气始于东，夏气始于南，秋气始于西，冬气始于北，行有逆顺，至有迟速，则上下左右异占也。是皆形精之必效微而显，信而不爽者欤。是故古之至人，仰以观于天文，俯以察乎地理，中以通乎人事、然后所以定神明之纪而成变化之用也。世之学人，求阴阳于支干配合之间，论胜负于主客加临之位，不效则以为古书不足信也，是岂书之罪也哉！间因雠校楼氏《医学纲目》书，览其后有运气补注一篇，惜其用意甚勤，而尚遗古人占候之法，是以取诸《内经》之旨，列占候十五篇，命曰《运气占候补遗》以续楼氏之后云。

　　嘉靖乙丑季春日娄东玄沙邵弁伟元识

　　运气占候

　　五运气至之占

　　帝曰：余闻五运之数于夫子，不合阴阳，其故何也？岐伯曰：是明道也，此天地之阴阳也。夫数之可数者，人中之阴阳也，然所合之数可得者也。夫阴阳者，数之可十，推之可百，数之可千，推之可万。天地阴阳者，不以数推，以象之谓也。丹天之气经于牛女戊分，天之气经于心尾己分，（牛女，癸也，戊癸化火。又癸与子同属，戊与午连位，皆火分也。心尾，甲也，甲己化土。又甲与丑连位，巳与未同属，皆土分也。）苍天之气经于危室柳鬼，（危室壬地，柳鬼丁地，壬与亥同属，丁与巳连位，齐化木也。）素天之气经于氐亢昂毕，（氐亢乙地，昴毕庚地，乙与卯同属，庚与酉连位，同化金也。）玄天之气经于张翼娄胃，（张翼丙地，娄胃辛地，丙与辰连位，辛与戌同属，齐化水也。所谓戊己分者，奎壁角轸，则天地之门户也。（戊己位木火金水中间，在天地为门户，在四时为长夏，南连午，西连申，故戊己无方位，而经独言戊分己分也。戊火连申，夹未土于中，癸火连寅，夹丑土于中者，盖湿土在中，火游行其间，在天居土前，在地居土后，而土火常相混也。）夫候之所始，道之所生，不可不通也。（五气之至，各有五色，经于分野，气太过则先天而至，气不及则后天而至，常以寅卯前候之自然可见，此占候之所始，道之所生不可不通也。五营运大论）

　　运气占候

　　五运太过之占

　　诸壬岁，木太过，风气流行，脾土受邪，上应岁星。（岁星光明，逆守宿属分，有灾也。）化气不政，生气独治，云物飞动，草木不宁，甚而摇落，上应太白星。（木余土郁，化政不布于万物，故生气独治也。

　　风气动甚，草木不宁，甚而摇落金来复之也。故太白逆守，属星者危也。）诸戊岁，火太过，炎暑流行，金肺受邪，上应荧惑星。收气不行，长气独明，雨水霜寒，上应辰星。

　　（火气独行，水气折之，辰星逆凌，乃寒灾于物也。占辰星者常在日之前后三十度，其灾之发当至南方。）诸甲岁，土太过，雨湿流行，肾水受邪，上应镇星。变生得位，（谓土旺时月也。）藏气伏化，气独治之，泉涌河衍，涸泽生鱼，风雨大至，土崩溃，鳞见于陆，上应岁星。（土不务德木来折之也。）诸庚岁，金太过，燥气流行，肝木受邪，上应太白星。收气峻，生气下，草木敛，苍干凋陨，上应荧惑星。

　　（金胜而火复之也。）诸丙岁，水太过，寒气流行，邪害心火，上应辰星。大雨至，埃雾朦郁，上应镇星。（水胜土复也。）上临太阳，雨冰雪霜不时降，湿气变物，上应荧惑、辰星。（辰戌天符之岁，水胜而火绝，荧惑减，辰星明莹，逆守宿分有灾也。

　　气交变大论）

　　运气占候

　　五运不及之占

　　诸丁岁，木不及，燥乃大行，生气失应，草木晚荣，肃杀而甚，则刚木辟着，悉萎苍干，上应太白星。（金侮木之不胜也。）上临阳明，生气失政，草木再荣，化气乃急，上应太白镇星，其主苍早。（丁卯、丁酉岁，阳明上临，是谓天刑运也。木气既少，土气无制，故化气生成急速，镇星太白润而明，苍色之物早凋落也。）复则炎暑流火，湿性燥，柔脆草木焦槁，下体再生，华实齐化，上应荧惑、太白。（火复其金，太白减也。）白露早降，收杀气，行寒雨，害物虫，食甘黄，脾土受邪，赤气后化，心气晚治，上胜肺金，白气乃屈，上应荧惑、太白星。（荧惑益明，太白芒减。）诸癸岁，火不及，寒乃大行，长政不用，物荣而下，凝惨而甚，则阳气不化，乃折荣美，上应辰星。（水盛火衰也）。复则埃郁，大雨且至，黑气乃辱，上应镇星、辰星。（土复于水也。）诸己岁，土不及，风乃大行，化气不令，草木茂荣，飘扬而甚，秀而不实，上应岁星、镇星。（水盛土抑也。）复则收政严峻，名草苍凋，苍谷乃损，上应太白、岁星。（金复木也。）上临厥阴，流水不冰，蛰虫来见，藏气不用，白乃不复，上应岁星。（己巳、己亥岁也，厥阴上临火司于地，故流水不冰，蛰虫不藏，岁星如常也。）诸乙岁，金不及，炎暑乃行，生气乃用，长气专胜，庶物以茂，燥烁以行，上应荧惑星。收气乃后，上应太白星。（火盛金衰也。）复则寒雨暴至，乃零冰雹，霜雪杀物，阴厥且格，阳反上行，上应辰星。（水复火也。）诸辛岁，水不及，湿乃大行，长气反用，其化乃速，暑雨数至，上应辰星。（土盛水衰也。）上临太阴，则大寒数举，蛰虫早藏，地积坚冰，阳光不治，上应镇星。（辛丑、辛未岁也，土气专盛，木不得复，故镇星明也。）复则大风暴发，草晏木零，生长不鲜，黄气乃损，其谷不登，上应岁星。（木复土也。凡五星之变，应常不应卒，气有卒然而动者，星亦不为之变也。气交变大论）

　　运气占候

　　复气应时占

　　木不及，春有鸣条律畅之化，则秋有雾露清凉之政，春有惨凄残贼之胜，则夏有炎暑燔烁之复。

　　火不及，夏有炳明光显之化，则冬有严肃霜寒之政，夏有惨凄凝之胜，则不时有埃昏大雨之复。

　　土不及，四维有埃云润泽之化，则春有鸣条鼓拆之政，四维发振拉飘腾之变，则秋有肃杀霖霪之复。

　　金不及，夏有光显郁蒸之令，则冬有严凝整肃之应，夏有炎烁燔燎之变，则秋有冰雹霜雪之复。

　　水不及，四维有湍润埃云之化，则不时有和风生发之应，四维发埃昏骤注之变，则不时有飘荡振拉之复。

　　夫五运之政，犹权衡也，高者抑之，下者举之，化者应之，变者复之，气之常也。故曰：天地之变化，神明为之纪，阴阳之往复，寒暑彰其兆，此之谓也。（气交变大论）

　　运气占候

　　五星应化占

　　帝曰：夫子之言岁候太过不及，而上应五星，今夫德化政令灾眚变易，非常而有也，卒然而动，其亦为之变乎？岐伯曰：承天而行之，故无妄动，无不应也，卒然而动者，气之交变也，其不应焉。故曰：应常不应卒，此之谓也。帝曰：其应奈何？岐伯曰：各从其气化也。（如岁星之化，以风应之；荧惑之化，以热应之之类是也。）帝曰：其行之徐疾逆顺何如？岐伯曰：以道留久，逆守而小，是谓省下。（以道谓顺行，留久谓过应留之日数也。省下，察天下人主之善恶也。）以道而去，去而速来，曲而过之，是谓省遗过也。（已去复来，逆行而速，委曲经过，是谓遗其过而省察之。）久留而环，或离或附，是谓议灾，与其德也。（如环之绕，盘旋不去也。火议罪，金议杀，木水土议德也。）应近则小，应远则大。（近谓犯星犹在，远谓犯星去久，大小谓祸福之应。）芒而大倍常之一，其化甚，大常之二，其眚即也。小常之一，其化减，小常之二，是谓临视。省下之过与其德也。德者福之，过者伐之，是以象之见也，高而远则小，下而近则大，故大则喜怒迩，小则祸福远。岁运太过，则运星北越。（北越，谓背而行也。）运气相得，则各行以道，（无克伐之嫌，故守常而各行于中道也。）故岁运太过，则畏星失色而兼其母，（如木太过则土星色赤也。）不及则色兼其所不胜，（如木不及则木星色白也。天气制胜已，地气制己胜，天制色，地制形，色兼其所不胜则制胜己之谓也。）帝曰：其灾应何如？岐伯曰：亦各从其化也，故时至有盛衰，凌犯有逆顺。（五星所至之时，王相为盛，囚死为衰。东行凌犯为顺，灾轻；西行凌犯为逆，灾重也。）留守有多少。（留守日多则灾深，留守日少则灾浅。）形见有善恶，（星喜润，则为见善，星怒躁，忧丧则为见恶）。宿属有胜负，征应有吉凶矣。（二十八宿十二辰有相克相生之胜负，则吉凶亦异，故五星凌犯遇宿属克制，则灾不成。）帝曰：其善恶何谓也？岐伯曰：有喜有怒，有忧有丧，有泽有燥，此象之常也，必谨察之。（光色圆明，不盈不缩，怡然莹然，人见之而喜，星之喜也。光色勃然临人，芒彩满溢，人见之畏星之怒也。光色微，乍明乍暗，星之忧也。光色迥然，不彰不莹，不与众同，星之丧也。泽，洪润也。燥，枯燥也。气交变大论）

　　运气占候

　　五气动乱占

　　帝曰：夫子之言五气之变，四时之应，可谓悉矣。夫气之动乱，触遇而作，发无常会，卒然灾合，何以期之？岐伯曰：气之动变，固不常在，而德化政令灾变不同其候也。东方生风，风生木，其德敷和，其化生荣，其政舒启，其令风，其变振发，其灾散落。南方生热，热生火，其德彰显，其化蕃茂，其政明曜，其令热，其变销烁，其灾燔。中央生湿，湿生土，其德溽蒸，其化丰备，其政安静，其令湿，其变骤注，其灾霖溃。西方生燥，燥生金，其德清洁，其化紧敛，其政劲切，其令燥，其变肃杀，其灾苍陨。北方生寒，寒生水，其德凄沧，其化清谧，其政凝肃，其令寒，其变烈，其灾冰雪霜雹。

　　是以察其动也，有德有化，有政有令，有变有灾，而物由之，而人应之也。（气交变大论）

　　运气占候

　　五气郁发占

　　五运之气，郁极乃发，待时而作，太过不及，其发异也。太过者其数成，不及者其数生，土常以生也。

　　土郁之发，岩谷震惊，雷殷气交，埃昏黄黑，化为白气，飘骤高深，击石飞空，洪水乃从，川流漫衍，田牧土驹，化气乃敷，善为时雨，始生始长，始化始成。云奔雨府，（雨府，太阴所在也。）霞拥朝阳，山泽埃昏，其乃发也，以其四气。云横天山，浮游生灭，怫之先兆也。

　　金郁之发，天洁地明，风清气切，大凉乃举，草树浮烟，燥气以行，雾数起，杀气来至，草木苍干，金乃有声。山泽焦枯，土凝霜卤，怫乃发也，其气五。夜零白露，林莽声凄，怫之先兆也。

