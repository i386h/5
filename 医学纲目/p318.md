<!-- { "loadSidebar": true } -->
　　水郁之发，阳气乃辟，阴气暴举，大寒乃至，川泽严凝，寒结为霜雪，甚则黄黑昏翳，流行气交，乃为霜杀，水乃见祥。阳光不治，空积沉阴，白埃昏暝，而乃发也，其气二火前后。太虚深玄，气犹麻散，微见而隐，色黑微黄，怫之先兆也。

　　木郁之发，太虚埃昏，云物以扰，大风乃至，屋发折木，木有变。太虚苍埃，天山一色，或气浊色黄黑，郁若横云不起，雨而乃发也，其气无常。（木发无时。）长川草偃，柔叶呈阴，松吟高山，虎啸岩岫，怫之先兆也。

　　火郁之发，太虚肿翳，大明不彰，炎火行，大暑至，山泽燔燎，材木流津，广厦腾烟，土浮霜卤，止水乃减，蔓草焦黄，风行惑言，湿化乃后。刻终大温，汗濡玄府，其乃发也，其气四。动复则静，阳极反阴，湿令乃化乃成。华发水凝，山川冰雪，焰阳午泽，怫之先兆也。有怫之应而后报也，皆观其极而乃发也，木发无时，水随火也。（水发在二火前后，亦犹辰星之随日也。）气有多少，发有微甚，微者当其气，甚者兼其下，征其下气而见可知也。（六元正纪大论五气所兼之化，如水发而雹雪，土发而飘骤，木发而毁折，金发而清明，火发而曛昧，皆兼下之承气也。）

　　运气占候

　　地理高下左右占

　　帝曰：四时之气，至有早晏高下左右，其候何如？岐伯曰：行有逆顺，至有迟速，故太过者化先天，不及者化后天。帝曰：愿闻其行何谓也？岐伯曰：春气西行，夏气北行，秋气东行，冬气南行，故春气始于下，秋气始于上，夏气始于中，冬气始于标。春气始于左，秋气始于右，冬气始于后，夏气始于前，此四时正化之常。

　　故至高之地，冬气常在，至下之地，春气常在。（六元正纪大论）

　　运气占候

　　六气正变占

　　黄帝问曰：六化之正，六变之纪何如？岐伯对曰：夫六气正纪，有化有变，有胜有复，有用有病。不同其候。夫气之所至也，厥阴所至为和平，少阴所至为暄，太阴所至为埃溽，少阳所至为炎暑，阳明所至为清劲，太阳所至为寒，时化之常也。厥阴所至为风府、为璺启，少阴所至为火府、为舒荣，太阴所至为雨府、为圆盈，少阳所至为热府、为行出，阳明所至为司杀府、为庚苍，太阳所至为寒府、为归藏，司化之常也。厥阴所至为生、为风摇，少阴所至为荣、为形见，太阴所至为化、为云雨，少阳所至为长、为蕃鲜，阳明所至为收、为雾露，太阳所至为藏、为周密，气化之常也。厥阴所至为风生，终为肃；少阴所至为热生，中为寒；太阴所至为湿生，终为注雨；少阳所至为火生，终为蒸溽；阳明所至为燥生，终为凉；太阳所至为寒生，中为温，德化之常也。厥阴所至为毛化，少阴所至为羽化，太阴所至为裸化，少阳所至为羽化，阳明所至为介化，太阳所至为鳞化，德化之常也。厥阴所至为生化，少阴所至为荣化，太阴所至为濡化，少阳所至为茂化，阳明所至为坚化，太阳所至为藏化，布政之常也。厥阴所至为飘怒大凉，少阴所至为大暄寒，太阴所至为雷霆骤注烈风，少阳所至为飘风燔燎霜凝，阳明所至为散落温，太阳所至为寒雪冰雹白埃，气变之常也。厥阴所至为挠动、为迎随，少阴所至为高明焰、为曛，太阴所至为沉阴、为白埃、为晦暝，少阳所至为光显、为彤云、为曛，阳明所至为烟埃、为霜、为劲切、为凄鸣，太阳所至为刚固、为坚芒、为立令，行之常也。凡此十二变者，报德以德，报化以化，报政以政，报令以令，气高则高，气下则下，气后则后，气前则前，气中则中，气外则外，位之常也。（六元正纪大论）

　　运气占候

　　在泉淫胜占

　　岁厥阴在泉，风淫所胜，则地气不明，平野昧，草乃早秀。

　　少阴在泉，热淫所胜，则焰浮川泽，阴处反明。

　　太阴在泉，湿淫所胜，则埃昏岩谷，黄反见黑。

　　少阳在泉，火淫所胜，则焰明郊野，寒热更至。

　　阳明在泉，燥淫所胜，则雾清瞑。

　　太阳在泉，寒淫所胜，则凝肃惨栗。（俱至真要大论。）

　　运气占候

　　司天淫胜占

　　厥阴司天，风淫所胜，则太虚埃昏，云物以扰，寒生春气，流水不冰。

　　少阴司天，热淫所胜，怫热至，火行其政，大雨且至。

　　太阴司天，湿淫所胜，则沉阴且布，雨变枯槁。

　　少阳司天，火淫所胜，则温气流行，金政不平。

　　阳明司天，燥淫所胜，则木乃晚荣，草乃晚生，名木敛，生菀于下，草焦上首。

　　太阳司天，寒淫所胜，则寒气反至，水且冰。（俱至真要大论。）

　　运气占候

　　占六气之胜

　　厥阴之胜，大风数举，裸虫不滋。

　　少阴之胜，炎暑至，木乃津，草乃萎。

　　太阴之胜，雨数至，燥化乃见。

　　少阳之胜，暴暑消烁，草萎水涸，介虫乃屈。

　　阳明之胜，大凉肃杀，华英改容，毛虫乃殃。

　　太阳之胜，凝且至，非时水冰，羽乃后化。（至真要大论）

　　运气占候

　　占六气之复

　　厥阴之复，偃木飞沙，裸虫不荣。

　　少阴之复，赤气后化，流水不冰，热气大行，介虫不复。

　　太阴之复，大雨时行，鳞见于陆。

　　少阳之复，大热将至，枯燥燔，介虫乃耗。

　　阳明之复，清气大举，森木苍干，毛虫乃厉。

　　太阳之复，水凝雨冰，羽虫乃死。（至真要大论）

　　运气占候

　　释亢则害承乃制

　　经曰：亢则害，承乃制，制则生化，外列盛衰，害则败乱，生化大病。此数句，前人解说极多，能会经旨者殊少。详其文意，当云：亢则害，害则败乱，生化大病；承乃制，制则生化，外列盛衰。只作两下解之为是。

　　夫天地之间，五类生化，互有所胜，互有所制，地气制己胜，天气制胜己，此以地气之制己胜者言之也。夫六气之用，各归其所不胜而为化，故太阴雨化施于太阳，太阳寒化施于少阴，少阴热化施于阳明，阳明燥化施于厥阴，厥阴风化施于太阴，此地之四方，分为六步以应天外六节气令之治者也。天地之气，互为盈虚，恶所不胜，归所同和，同者盛之，异者衰之，当其位则盛，非其位则衰。地气左迁于中，天气右行于外，内外相因，盛衰相倚，故曰外列盛衰也。若夫亢则伤害，己胜不受胜己者之施化，于是有胜则有复，胜复更作，败乱生化之常。故上胜则天气降而下，下胜则地气迁而上，甚则易位，气交易，则大变生而病作矣。所谓害则败乱，生化大病者是也。此一胜一制，一正一变之异化也。河间云：亢则害承者之母气，于是承者乃起而制之，是知有非位之胜复，而不知制则生化外列盛衰，为当位之正化也。楼氏云：火亢则害，水承乃制之，制生则化。至冬着盛，是以夏之暑生冬之寒化，以冬之寒制夏之暑亢，恐不相反之甚，是知有当位之正化，而不知害则败乱，生化大病，为非位之胜复也。安可即以今日既亢之乖气，复为后日得制之平气耶？殊不知亢制字义甚明，言亢则非平，言制则非亢矣。生化盛衰，乃当位之常，败乱生化，乃非位之变也。二家全不分别，何也？

　　运气占候

　　释病机十九条

　　天有五行御五位，以生寒暑燥湿风，人有五脏化五气，以生喜怒忧思恐。故五运之气，内应人之五脏。诸风掉眩，皆属于肝；诸寒收引，皆属于肾；诸湿肿满，皆属于脾；诸气郁，皆属于肺；诸痛痒疮，皆属于心是也。诸厥固泄，皆属于下，谓下焦肾肝之疾也。诸痿喘满，皆属于上，谓上焦心肺之疾也。此皆五脏之疾，病机由于内动者也。天之三阴三阳化六气，以生寒暑燥湿风火，内应人之六腑，外引十二经络。诸热瞀，皆属于火，手少阳三焦经也；诸禁鼓栗，如丧神守，皆属于火，手少阴心经也；诸逆冲上，皆属于火，手厥阴心包经也；诸痉项强，皆属于湿，足太阳膀胱经也；诸腹胀大，皆属于热，足太阴脾经也；诸躁狂越，皆属于火，足阳明胃经也；诸暴强直，皆属于风，足厥阴肝经也；诸病有声，鼓之如鼓，皆属于热，手太阴肺经也；诸病肿，疼酸惊骇，皆属于火，手阳明大肠经也；诸转反戾，水液混浊，皆属于热，手太阳小肠经也；诸病水液，澄澈清冷，皆属于寒，足少阴肾经也；诸呕吐酸，暴注下迫，皆属于热，足少阳胆经也。此皆十二经络之邪，病机由于外入者也。刘河间以此着书，漫然不分所属，殊不深考，何也？楼氏但纠其治法之偏，而未及乎此，故并为正之云尔。

　　邵跋

　　庄生有言，为善无近名，为恶无近刑，可以事亲，可以养生，可以尽年，其惟医之谓乎。余家世赖兹为事亲养生之业，庶几免近名近刑之累。虽未明庄生言是医与否，然以余家观之，则医实有类乎庄生之言矣。比部履斋曹先生，恬然仕宦，独好方书，雠校精苦，余辈不及也，是书篇帙浩博，传写日久，讹缺殆半，微先生几能成书哉。先生薄轩冕而顾郑重于医之名耶。若夫养生尽年，则仕途与山林所得不翅多矣。

　　玄沙邵弁伟元甫跋

　　
