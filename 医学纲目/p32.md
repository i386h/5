<!-- { "loadSidebar": true } -->
　　（丹溪云：疏决肠胃，制伏木火之剂。）辰砂（水飞，八两）龙脑腻粉（研）麝香（研。各八两）牛黄（半两）金箔（九十片，研）巴豆（三百十五粒，去皮心膜，炒熟，研如泥，去油）上合研匀，用净黄蜡六两，入白矾七钱半，同炼蜜匀为丸，每两作三十丸，米饮吞下。如要药速行，即用针刺一眼，入冷水浸少时服之。

　　久热属劳瘵，治法见瘵门。

　　诸热分而言之，则有气血表里上下五脏之异。合而言之，则气热、表热、上焦热、心肺热，皆属阳而治相类；血热、里热、下焦热、肾肝热，皆属阴而治亦相类。中焦与脾热亦然。

　　〔罗〕通治热气，用黄连解毒汤治大热甚，烦躁错语不得眠。

　　黄连（七钱半）黄柏山栀（各半两）黄芩（一两）上咀，每服五钱，水煎去渣热服，如未效再服。

　　〔海〕前方中加防风、连翘，为金花丸，治风热。加柴胡，治小儿潮热。与四物相合各半为汤，治妇人潮热。

　　〔垣〕

　　三黄丸

　　治丈夫妇人三焦积热。上焦有热攻冲，眼目赤肿，头项肿痛，口舌生疮。中焦有热，心膈烦躁，饮食不美。下焦有热，小便赤涩，大便秘结。五脏俱热，即生痈疖疮痍。及治五般痔疾，粪门肿痛，或下鲜血。（丹溪云：此三焦药也。）黄连（净）黄芩（去芦）大黄（各十两）上为细末，炼蜜丸，如桐子大，每服三十丸，熟水吞下。视脏腑虚实加减服之，小儿积热亦宜服。

　　〔《本事》〕

　　紫雪

　　治香港脚毒遍内外，烦热不解，口中生疮，狂易叫走，瘴毒。及解诸热药毒卒黄等毒，并蛊魅野道热毒。又治小儿惊疳热病。（丹溪云：此心脾肝肾胃经之药。）寒水石石膏磁石滑石（以上四味，各三斤，捣为细末，用水一石，煎至五斗，去渣，入后药）玄参（一斤，洗，焙切）沉香羚羊角犀角青木香升麻（各五两）丁香（一两）甘草（八两。以上八味，捣为末，入前药汁中，再煮取一斗五升，去渣，入下项二味药）朴硝硝石（好者二斤。以上二味，入前药汁中，微火煎，不住手将柳木棍搅，候七八升许，投在盏中半日后欲凝，方入下项二味药）辰砂（三两，细研）麝香（真者一两二钱，乳研，以上二味入前药汁中，拌调令匀。）合成后，窨二日，每服一钱或二钱，冷水食后调服。大人小儿子细加减。（《局方》又用黄金一百两。）〔垣〕阴覆乎阳，火不得伸，宜汗之。经曰：体若燔炭，汗出而散者是也。脉弦而数者，此阴气也，宜风药升阳以发火郁，则脉数峻退矣。凡治此病，脉数者当用黄柏，少加黄连、柴胡、苍术、黄、甘草，更加升麻，得汗则脉必下，乃火郁则发之意也。

　　柴胡升阳汤

　　治男妇四肢发热，肌肉热，筋痹热，骨髓中热，发如火燎火烧，扪之令人亦热。四肢主属脾，脾者土也。热伏地中，此病多因血虚而得。又因胃虚过食冷物冰水无度，郁遏阳气于脾土之中。经曰：火郁则发之。

　　升麻葛根独活羌活（各半两）防风（二钱半）甘草（生，二钱）柴胡（五钱）炙甘草（二钱）人参（半两）白芍药（半两）上咀，每服半两，水三大盏，煎至一盏，去渣，稍热服。忌冷物冰水月余。

　　〔《〔垣〕》〕

　　火郁汤

　　治五心烦热，是火郁于地中。四肢土也，心火下陷，在脾土之中，故宜升发火郁。（丹溪云：治手足心热，用东垣火郁汤。又手足心热，方见前手足心热条。）升麻葛根防风柴胡根炙甘草白芍药（各五钱）上咀，每服三四钱，水二大盏，入连须葱白三寸，煎去渣，稍热服。

　　运气发热有三：一曰火热助心实而热。经曰：岁火太过，炎暑流行，病甚则身热骨痛而为浸淫。又曰：少阳所至为疡疹身热。又曰：少阴司天，客胜则头痛，是少阳之发热，治以诸寒是也。

　　二曰寒邪攻心虚而热。经曰：岁水太过，寒气流行，民病身热，烦心躁悸，阴厥。又曰：岁金不及，炎火乃行，寒复则阴厥，且格阳反上行发热。又曰：少阳在泉，主胜则热反上行，热发格中而呕。盖主胜者谓冬寒胜少阳之客热，治以诸热是也。

　　三曰风扇火及寒湿郁火而热。经曰：太阳司天之政，初之气，气乃大温，民病身热头痛，是风扇阳而热也，治宜清之。又云：四之气，风湿交争，民病大热少气。又云：少阳司天之政，二之气，火反郁，白埃四起，民病头痛身热。是寒湿郁火而热，治视寒热少多其制是也。

　　〔《灵》〕黄帝曰：刺节言彻衣，夫子乃言尽刺诸阳之奇输，未有常处也，愿卒闻之？歧伯曰：是阳气有余，而阴气不足。阴气不足则内热，阳气有余则外热，内热相搏，热于怀炭，外畏绵帛近，不可近身，又不可近席。腠理闭塞，则汗不出，舌焦唇槁，腊干嗌燥，饮食不让美恶。帝曰：善。取之奈何？岐伯曰：取之于其天府大杼三，又刺中膂以去其热，补手足太阴以去其汗，热去汗稀，疾于彻衣。（刺节真邪篇腊，思亦切。）火热在上，推而下之，从下上者，引而去之。

　　〔《甲》〕身热，胸胁痛，不可反侧，颅息主之。嗜卧，身体热，不能动摇，大湿，三阳络主之。

　　〔海〕两手太热为骨厥，如在火中，可灸涌泉穴三壮立安。

　　〔《撮要》〕手心发热：鱼际（卧针向后三分）、少府（三分）。脚心发热，湿痒：束骨（先泻后补灸。）足底发热，脚核疼：公孙（半寸泻。）〔《素》〕脉浮而涩，涩而身有热者死。（通评虚实论）热而脉静者难治。（玉机真藏论）脉盛，汗出不解者死。脉虚，热不止者死。（详见伤寒发热。）

　　卷之五阴阳脏腑部

　　劳瘵骨蒸热

　　〔《玄》〕虚者，皮毛肌肉筋脉骨髓气血津液不足也。若男女终日劳役，神耗力倦，饥饱越常，喜怒忧思，形寒饮冷，纵欲恣情。《素问》曰：今人未及半百而衰者，以酒为浆，以妄为常，醉以入房，以欲竭其精，以耗散其真，根源从此而虚竭矣。五脏六腑如何不弱，五劳六极七伤从此而始。何谓五劳？心劳血损，肝劳神损，脾劳食损，肺劳气损，肾劳精损。六极谓筋、脉、肉、皮、毛、骨瘁损，是谓六极。七伤《难经》言之甚详，伤形与气，谓之七伤。总而言之，为虚是也。大抵五行六气，水特五之一耳。夫一水既亏，岂能胜五火哉，虚劳等症蜂起矣。其体虚者，最易感于邪气。当先和解，微利微下之，从其缓而治之，次则调之。医者不知邪气加之于身而未除，便行补剂，邪气得补，遂入经络，致死不治。如此误者，何啻千万。良可悲哉！《内经》中本无劳症之说，其曰劳者温之，温者温存之义。不足者，补之以味，谷肉菜果，百味珍羞，无非补也。今之医者，不通其法，唯知大补之道，轻则当归、鹿茸、雄、附，重则乳石、丹砂，加之以灼艾补燥其水，水得热愈涸，生火转甚。少而成嗽痰血，潮热烦渴喜冷，此则热症明矣。重则失音，断不可救。犹且峻补不已，如此死者，医杀之耳。及遇良工，治验而以清剂解之，不合病患之意，反行怪责，及闻发表攻里之说，畏而不从，甘死于庸工热补之手，虽死不悔，深可悯也。夫凉剂能养水清火，热剂能燥水补火，天下之事，无出乎理。理既明，何患疾之不安。劳为热症明矣，还可补乎。惟无邪无热无积之人，脉举按无力而弱者，方可补之。又必察其胃中及右肾二火亏而用之。心虚则动悸恍惚，忧烦少色，舌强，宜养荣汤、琥珀定神丸之类，以益其心血。脾虚面黄肌瘦，吐利清冷，腹胀肠鸣，四肢无力，饮食不进，宜快胃汤、进食丸之类，以调其饮食。肝虚目昏筋脉拘挛，面青恐惧，如人将捕之状，宜牛膝益中汤、虎骨丹之类，以养助其筋脉。肺虚呼吸少气，喘乏咳嗽，嗌干，宜枳实汤加人参、黄、阿胶、苏子，以调其气。肾虚腰背脊膝厥逆而痛，神困耳鸣，小便频数，精漏，宜八味丸加五味子、鹿茸、去附子，用山药等丸，以生其精。

　　〔丹〕劳瘵主阴虚、痰与血病。虚劳渐瘦属火，阴火消铄，即是积热，宜照后法治之。

　　草还丹

　　治阴虚骨蒸。

　　用青蒿一斗五升，童便三斗，文武火熬，约童便减至二斗，去蒿，再熬至一升，入猪胆七个，再熬数沸。

　　用甘草末收和为丸，梧子大，每服五十丸。

　　治劳病，四物汤加竹沥，入小便。阴虚发热，四物汤加黄柏，降火补阴，甚者加龟板。

　　〔张文仲〕治骨蒸方。

　　生地黄一升，捣取汁尽分再服。利则减之，以身凉为度。

　　上丹溪论劳瘵主乎阴虚者。盖自子至巳属阳，自午至亥属阴，阴虚则热在午后子前。寤属阳，寐属阴，阴虚则汗从寐时盗出也。升属阳，降属阴，阴虚则气不降，气不降则痰涎上逆，而连绵吐出不绝也。脉浮属阳，沉属阴，阴虚则浮之洪大，沉之空虚也。此皆阴虚之症，用四物、竹沥，又加炒柏、龟板，皆补阴降火之剂。又须远嗜欲，薄滋味，静心调养，以助之也。

　　〔丹〕阴虚发热，四物汤加黄柏。兼气虚者，加参、、白术。

　　御院琼玉膏

　　滋血补气，延年益寿。

　　人参（三十六两，去芦须，研为净末）白茯苓（二十四两，去皮，研为细末）生地黄（十六斤，捣取汁，以尽为度，去渣）蜜（六斤）上和匀，入银石器瓶中。内用油纸，外用竹箬，包以软篾，缚紧瓶口，入重汤内悬胎煮之。用桑柴文武火不住手三昼夜，入井中浸一日夜出火毒。又煮一日，出阴毒，取出。每早空心用酒或白汤调下。

　　〔罗〕

　　清神甘露丸

　　治男子妇人虚劳不足，大骨枯，大肉陷皆治之。

　　生地汁白莲藕汁生乳汁（生用）上三味等分，用砂石器内，以文武火熬成膏子，用后药。

　　人参白术黄连黄五味子胡黄连上各等分为细末，以前膏子和剂，丸如桐子大。每服五十丸，人参汤下。

　　〔海〕

　　黄膏子煎丸

　　人参白术（各一两半）柴胡黄芩（各一两）白芷知母（各半两）甘草（半两，炒）鳖甲（一两，手大者，酥炙）黄（半斤，为粗末，用水二斗，熬一斗，去渣再熬，令不住手搅成膏，至半斤，入白蜜一匙，一两，再熬令熟，放冷丸药）上为末，用黄膏和匀丸，每早白汤服下。呼吸少气，懒言语，无力动作，目无睛光，面色白，皆兼气虚也。

　　〔丹〕

　　补天丸

　　治阴虚骨蒸发热，形羸瘦者。

　　紫河车洗净，用布绞干，用补肾丸药末捣细焙干，再碾为末，酒煮米糊为丸。梧子大。每服七八十丸，热汤下。夏月加五味子。紫河车，即初生男子胞衣也。

　　补肾丸

　　治阴虚有痰，膈不清者。

