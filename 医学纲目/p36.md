<!-- { "loadSidebar": true } -->
　　或大便溏泄，鼻不闻香臭，清浊涕不止，目中泪出，喘喝痰嗽，唾出白沫，腰沉沉苦痛，项背胸胁时作痛，目中流火，口鼻恶寒，时时头痛目眩，苦振寒不止。或嗽或吐，或呕或哕，则发躁蒸蒸而热，如坐甄中，必得去衣，居寒处或饮寒水，则便如故。其振寒复至，或气短促，胸中满闷而痛，如有膈咽不通欲绝之状。甚则口开目瞪，声闻于外，而泪涕痰涎大作。其发躁方过，而振寒复至，或面白而不泽者，脱血也。悲愁不乐，情惨意悲，健忘，或善嚏，此风热大损寒水燥金之复也。如六脉细弦而涩，按之空虚，此大寒症也，亦伤精气，以辛甘温热润之剂，大泻西北二方则愈。

　　姜附汤

　　治中寒口噤，四肢强直，失音不语，忽然晕倒，口吐涎沫，状如暗风，手足厥冷，或复烦躁。

　　兼治阴证伤寒，大便利而发热者。

　　干姜熟附子（等分）上咀，每服四钱，水一盏半，煎至七分，去渣温服。或虑此药性太燥，即以附子理中汤相继服饵。姜附本治伤寒经下后又复发汗，内外俱虚，身无大热，昼则烦躁，夜则安静不渴，六脉沉伏，并宜服此。不知脉者，更宜审之。兼治中脘虚寒，久积痰水，心腹冷痛，霍乱转筋，四肢厥逆。一方附子汤以生用者，名曰白通汤。

　　一方白通汤内加白术倍之，甘草减半，名生附子白术汤。治中风湿昏闷恍惚，腹胀满，身重，手足螈，自汗，失音不语，便利不禁。一方用姜附汤加麻黄、白术、人参、甘草等分，名附子麻黄汤。治中寒湿昏晕缓弱，腰脊强急，口眼，语声混浊，胸腹胀，气上喘急，不能转动。更宜审而用之。

　　〔海〕六月大热之气，反得大寒之病，气难布息，身凉脉迟，何以治之？答曰：病有标本，病热为本，大寒为标。用凉则顺时而失本，用热则顺本而失时，故不从乎标本而从乎中治。中治者何？用温是已。然既曰温，则不能治大寒之病。治大寒者，非姜、附不可。若用姜、附，又似非温治之例，然衰其大半乃止。脉得四至，余病便无，令治之足矣。虽用姜附，是亦中治也。非温而何？经曰：中热远热，虽用之不当，然胜至可犯，亦其理也。

　　上虚寒正治，盖谓脉虚而恶寒者设也。脉虚恶寒，真寒也，故正治。

　　〔丹〕色目妇人，年近六十，六月内常觉恶寒战栗，喜炎火御绵，多汗如雨，其形肥肌浓，已服附子十余帖，浑身痒甚，两手脉沉涩，重取稍大，知其热甚而血虚也。以四物去川芎，倍地黄，加白术、黄、炒黄柏、生甘草、人参，每服一两重。方与一帖，腹大泄，目无视，口无言。予知其病势深而药无反佐之过也，仍用前药热炒与之，盖借火力为向导。一帖利止，四帖精神回，十帖病痊安。

　　蒋氏年三十余，形瘦面黑，六月喜热恶寒，两手脉沉而涩，重取似数。以三黄丸，下之以姜汤，每服三十粒，二十帖微汗而安。（三黄恐是三补丸，芩、连、柏也。）〔海〕妇人先病恶寒，手足冷，全不发热，脉八至，两胁微痛，治者便作少阳治之。阳在内伏于骨髓，阴在外致使发寒，治当不从内外，从乎中治也。宜以小柴胡调之，倍加姜、枣。

　　〔子和〕一妇人身冷脉微，食沸热粥饭，六月重衣，以衣帽蒙其首，犹觉寒，泄注不止。常服姜、附、硫黄燥热之剂，仅得平和，稍用寒凉，其病转加，三年不愈。戴人诊其两手脉，皆如横绳有力，一息六七至。脉诀曰：六数七极热生多。以凉布熨心，以新汲水淋其病处，妇乃叫杀人不止。令人时时复以冷水淋之，至三四十桶，大战汗出，昏困一二日，而向之所恶者皆除，此法本于华佗所用，世无知者。

　　〔《素》〕阳明所谓洒洒振寒者，阳明者午也，五月盛阳之阴也，阳盛而阴气加之，故洒洒振寒也。（脉解篇）上寒实反治，盖谓脉实而恶寒者设也。脉实恶寒，假寒也，故反治。

　　〔丹〕久病恶寒，当用解郁。湿痰积中，抑遏阳气，不得外泄，身必恶寒。

　　进士周本道，年近四十，得恶寒症，服附子数百帖而病甚。予诊其脉弦而缓，遂以红茶入生姜汁香油些少，吐痰一升许，减大半。又与通圣散去麻黄、大黄、芒硝，加当归、地黄，百帖而安。

　　一女子恶寒，用苦参、赤小豆各一钱，为末，齑水吐后，用后药：川芎南星苍术黄芩酒面丸服。

　　上焦不通，则阳气抑遏，而皮肤分肉无以温之，故寒栗。东垣升阳益胃汤，用升发之剂，开发上焦，以伸阳明出外，温之也。丹溪吐出湿痰，亦开发上焦，使阳气随吐升发出外，温之也，故寒栗皆愈。二者治阳虚表寒之要运气恶寒有三：一曰火热。经曰：诸禁鼓栗，如丧神守，皆属于火。又云：少阳所至，为恶寒战。又云：少阳在泉，客胜则腰腹痛而反恶寒。治以寒剂是也。

　　二曰风。经云：厥阴在泉，风淫所胜，病洒洒振寒。治以辛凉是也。

　　三曰寒湿包热。经云：阳明司天之政，清热之气，持于气交，民病振寒。四之气，寒雨降，病振栗。治视寒热轻重，多少其制是也。

　　〔《灵》〕阴阳者，寒暑也。热则滋雨而在上，根少汁，人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚涩。当是之时，善行水者不能往冰，善穿地者不能凿冻。善用针者，亦不能取四厥。血脉凝结，坚搏不往来者，亦未可即柔。故行水者必待天温，冰释冻解，而水可行地可穿也。人脉犹是也。治厥者，必先熨，调和其经，掌与腋，肘与脚，项与脊以调之，火气已通，血脉乃行。然后视其病脉淖泽者，刺而平之。坚紧者，破而散之。气下乃止，此所谓以解结者也。（刺节真邪篇下同）用针之类，在于调气。气积于胃，以通荣卫，各行其道。宗气留于海，其下者注于气街，其上者走于息道。故厥在于足，宗气不下，脉中之血，凝而留止，弗之火调，弗能取之。用针者，必先察其经络之实虚，切而循之，按而弹之，视其应动者，乃后取之而下之。六经调者，谓之不病，虽病谓之自已也。

　　大寒在外，留而补之。入于中者，从合泻之。针所不为，灸之所宜。（官能篇从合治之。）黄帝曰：人之振寒者，何气使然？岐伯曰：寒气客于皮肤，阴气盛，阳气虚，故为振寒寒栗，补诸阳。

　　针灸脏腑恶寒有三：其一取肺。经云：振寒鼓颔，不得汗出，腹胀烦冤，取手太阳是也。其二取胃。经云：胃足阳明之脉，是动，则病洒洒振寒，善伸数欠，视盛虚热寒，陷下取之也。其三取胆。经云：胆足少阳之脉，所生病者，汗出振寒，视盛虚热寒，陷下取之也。

　　〔《撮》〕下部寒冷：关元、肾俞。

　　〔桑君〕又法：气海、中极。

　　〔《甲》〕振寒螈，手不伸，咳嗽唾浊，气膈善呕，鼓颔不得汗，烦满身痛，因为螈，尺泽主之。

　　头项恶风，汗不出，凄厥恶寒，呕吐，目系急，痛引额，头重项痛，玉枕主之。凄凄振寒，数欠伸，鬲俞主之。

　　〔《密语》〕通身恶寒，筋脉拘急，十指不得近风：绝骨（二寸半。推而上之，令气中和为解）。

　　卷之六阴阳脏腑部

　　治往来寒热

　　〔《灵》〕荣之生病也，寒热少气，血上下行。（寿夭刚柔篇）〔仲〕云：妇人中风七八日，续得寒热，发作有时，经水适断，此为热入血室，其血必结，故使如疟状，发作有时，小柴胡汤主之。（方见伤寒。）〔海〕小柴胡加减法：如寒热往来，经水不调，去半夏，加秦艽、芍药、当归、知母、地骨皮、牡丹皮、川芎、白术、茯苓。如小柴胡汤与四物汤各半，名调经汤。无孕呕者，加半夏。无汗者，加柴胡。恶寒者，加桂。有汗者。加地骨皮。嗽者，加紫菀。通经者，加京三棱、广术。劳者，加鳖甲。

　　〔罗〕完颜小将军病寒热间作，腕后有斑三五点，鼻中微血出，两手脉沉涩，胸膈四肢，按之殊无大热，此内伤寒也。问之，向者卧殿角伤风，又渴饮冰酪水，此外感者轻，内伤者重，外从内病，俱为阴也，故先斑后衄，显内阴症，寒热间作，脾亦有之，非徒少阳之寒热也，与调中汤数服而愈。

　　调中汤

　　白茯苓干姜白术甘草（各等分）上锉如麻豆大。每服五钱，水一盏半煎。

　　经云：风气盛于皮肤之间，内不得通，外不得泄。风者善行而数变，腠理开则洒然寒，闭则热而闷。其寒也则衰饮食，其热也则消肌肉，故使人栗而不能食，名曰寒热。（风入皮肤为寒热。全文见风门。栗一作失味。）因于露风。乃生寒热。（全文见五脏）风盛为寒热。（全文见诊。）〔河〕

　　解风汤

　　治中风寒热，头目昏眩，肢体疼痛，手足麻痹，上膈壅沸。

　　人参川芎独活甘草麻黄（去节，汤洗，焙。各一两）细辛（半两）上为末，每服三钱，水一盏，生姜五片，薄荷叶少许，同煎至八分，不计时候。

　　防风汤

　　治中风寒热。

　　防风甘草黄芩桂枝当归白茯（各一两）秦艽干葛（各一两半）杏仁（五十枚）上为散，水酒姜枣煎服。

　　〔《脉》〕大肠有宿食，寒栗发热，有时如疟。（轻则消导，重则下之。热食承气之类，寒食见丸之类，并宿食门求之。）上积聚而寒热，以积聚法治之。

　　〔云〕

　　地骨皮散

　　治血中风气，体虚发渴，寒热。

　　柴胡地骨皮桑白皮枳壳前胡黄（各七钱半）白茯苓五加皮人参甘草桂心芍药（白条。各半两）上咀，每服三钱，生姜三片，水煎。

　　柴胡散

　　治寒热体瘦，肢节疼痛，口干心烦。

　　柴胡黄赤茯苓白术（各二两）人参地骨皮枳壳（制）桔梗桑白皮赤芍药生地黄（各七钱半）麦门冬（三两）甘草（半两）上咀，每服四钱，姜五片，水煎。

　　〔《本事》〕有一师尼，患恶风体倦，乍寒乍热，面赤心烦，或时自汗。是时疫气大行，医见其寒热，作伤寒治之，大小柴胡杂进，数日病剧。予诊视之，三部无寒邪脉，但厥阴弦长而上鱼际，宜服抑阴等药，予制此

　　地黄丸

　　生地黄（三两）柴胡秦艽黄芩（各半两）赤芍药（一两）上细末，炼蜜丸，桐子大。每服三十丸，乌梅汤吞下，不拘时候，日三服。昔宋褚澄疗师尼寡妇别制方，盖有为也。此二种寡居独阴无阳，欲心萌而多不遂，是以阴阳交争，乍寒乍热，全类温疟，久则为劳。尝读《史记仓公传》戟济北王侍人韩女病腰背痛寒热，众医皆以为寒热也。仓公曰：病得之欲男子，不可得也。

