<!-- { "loadSidebar": true } -->
　　（《灵枢》经云：疟者内簿于五脏，横连募原，其道远，其气深，其行迟，不能日作，故次日乃蓄积而作焉。

　　详“蓄积”二字，则作一日之义明矣。始明邪气未盛，未与卫气相当，故未作，必候蓄积与卫气相当，故作焉。）帝曰：夫子言卫气每至于风府，腠理乃发，发则邪气入，入则病作。今卫气日下一节，其气之始发也，不当风汗，其日作者奈何？歧伯曰：此邪气客于头项，循膂而下者也。故虚实不同，邪中异所，则不得当其风府也。故邪中于头项者。气至头项而病。中于背者，气至背而病。中于腰脊者，气至腰脊而病。中于手足者，气至手足而病。卫气之所在，与邪气相合，则病作。故风无常府，卫气之所发，必开其腠理，邪气之所舍，则其府也。帝曰；疟先寒而后热者，何也？歧伯曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风，则病成矣。夫寒者，阴气也。风者，阳气也。先伤于寒，而后伤于风，故先寒而后热也，病以时作，名曰寒疟。帝曰：先热而后寒者，何也？此先伤于风，而后伤于寒，故先热而后寒也，亦以时作，名曰温疟。帝曰：夫病温疟与寒疟，而皆安舍，舍于何藏？岐伯曰：温疟得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，其气先从内出之于外者也。如是者，阴虚而阳盛，阳盛则热矣，衰则气复反入，入则阳虚，阳虚则寒矣。故先热而后寒，名曰温疟。其但热不寒者，阴气先绝，阳气独发，则少气烦冤，手足热而欲呕，名曰瘅疟。帝曰：瘅疟何如？岐伯曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内分肉之间而发，发则阳气盛，阳气盛而不衰则病矣。其气不及于阴，故但热而不寒，气内藏于心，而外舍于分肉之间，令人消烁肌肉，故名曰瘅疟。帝曰：疟未发，其应何如？歧伯曰：疟气者，必更盛更虚，当气之所在也，病在阳则热而脉躁，在阴则寒而脉静，极则阴阳俱衰。卫气相离，故病得休，卫气集，则复病也。

　　卫与邪相并则病作，与邪相离则病休。其并于阴则寒，并于阳则热。离于阴则寒已，离于阳则热已。至次日又集而并合，则复病也。

　　帝曰：时有间二日，或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。疟者，阴阳更胜也，或甚或不甚，故或渴或不渴。（以上俱疟论篇）帝曰：火热复，恶寒发热，有如疟状，或一日发，或间数日发，其故何也？岐伯曰：胜复之气，会遇之时有多少也。阴气多而阳气少，则其发日远。阳气多而阴气少，则其发日近。此胜复相薄，盛衰之节也。疟亦同法。（至真要大论）帝曰：论言夏伤于暑，秋必病疟，今疟不必应者，何也？岐伯曰：此应四时者也。其病异形者，反四时也。

　　其以秋病者寒甚，以冬病者寒不甚，以春病者恶风，以夏病者多汗。帝曰：夫风之与疟，相似同类，而风独常在，疟则有时而休者，何也？岐伯曰：风气留其处，故常在。疟气随经络沉以内薄，故卫气应乃作。（疟论篇）〔《保》〕夏伤于暑，秋必病疟。盖伤之浅也，近而暴。伤之重也，远而深。疟者，久疟也。是知夏伤于暑，湿热闭藏，而不能发泄于外，邪气内行，至秋而发为疟也。初不知何经受病，随其受而取之。有中三阳者，有中三阴者。大抵经中邪气，其症各殊，同伤寒治之也。故《内经》曰：五脏皆有疟，其治各别。在太阳经者，谓之风疟，治多汗之。在阳明经者，谓之热疟，治多下之。在少阳经者，谓之风热疟，治多和之。此三阳受病，皆谓暴疟也。发在夏至后处暑前者，此乃伤之浅者，近而暴也。在阴经者，则不分三经，皆谓之温疟，宜以太阴经论之。其发处暑后冬至前者，此乃伤之重者，远而深也。疟者，老疟也，故谓之久疟。

　　桂枝羌活汤

　　治疟病处暑前后，头痛项强，脉浮，恶风有汗。

　　桂枝羌活防风甘草（炙。各半两）上为粗末，每服半两，水一盏半，煎至一盏，温服，迎发日服。吐者加半夏曲。

　　疟疾头痛项强，脉浮，恶风无汗者，宜

　　麻黄羌活汤

　　麻黄羌活防风甘草（炙。各半两）上同前服法。如吐，加半夏曲等分。

　　治疟病身热目痛，热多寒少，脉长，睡卧不安，先以大柴胡汤下之，微利为度。如下过外微邪未尽者，宜白芷汤以尽其邪。

　　白芷汤

　　白芷知母（各一两）石膏（四两）上为粗末，同前服法。

　　治疟无他症，隔日发，先寒后热，寒少热多，宜

　　桂枝石膏汤

　　桂枝（五钱）石膏知母（各一两半）黄芩（一两）上为粗末，分作三服，水半盏，同煎服。间日者，邪气所舍深也，如外邪已罢，内邪未已，再下之。从卯至午发者，宜大柴胡汤下之。从午至酉者，知邪在内也，宜大承气汤下之。从酉至子发者，或至寅时发者，知邪在血也，宜桃仁承气汤下之。前项下药，微利为度，以小柴胡汤彻其微邪之气。

　　治疟寒热大作，不论先后，此太阳阳明合病也，谓之交争，寒热作则必战动。经曰：热胜则动也，发热则必汗泄。经云：汗出不愈，知为热也。阳盛阴虚之证，治当内实外虚，不治，恐久而传入阴经也，宜

　　桂枝芍药汤

　　主之。

　　桂枝（二钱）黄知母芍药石膏（各半两）上为粗末，五七钱，用水煎。

　　如前药服之，寒热转大者，知太阳阳明少阳三阳合病也，宜

　　桂枝黄芩汤

　　以和之。

　　甘草（四钱半）石膏（五钱）知母（五钱）桂枝（二钱）柴胡（一两二钱）黄芩（四钱半）人参（四钱半）半夏（四钱）上为粗末，同煎服，服后如外邪已罢，内邪未已，用大柴胡、大承气等汤下之。

　　治处暑后冬至前后疟，其法并于久疟法求之。

　　〔《局方》〕

　　双解饮子

　　治疟疾，辟瘴气，神效。

　　肉豆蔻草豆蔻（各二个。一个用水和面裹煨，一个生用）浓朴（二寸，一半用生姜汁浸炙，一半生用）甘草（大者二两，一半炙，一半生用）生姜（二块，如枣大一块，湿纸裹煨，一块生用）上各咀。每服分一半，用水一碗，煎至一大盏，去渣，空心温服。（东垣云：秋暮暑气衰，病热疟，知其寒也。局方用双解饮子是已，知此方治寒疟也。）〔《保》〕治发疟如前症，是夜发者，

　　麻黄黄芩汤

　　主之。

　　麻黄（一两，去节）甘草（炙，三钱）桃仁（三十枚，去皮）黄芩（五钱）桂（二钱半）上为细末，根据前服法。桃仁味苦甘辛，肝者血之海，血受邪则肝气燥，经所谓肝苦急，急食甘以缓之，故桃仁散血缓肝，谓邪气深远而入血，故夜发，乃阴经有邪，此汤发散血中风寒之剂。

　　〔世〕桃仁承气汤治夜疟有实热者。（方见伤寒。）治先热后寒者，小柴胡汤。先寒后热者，小柴胡加桂枝汤。多热但热者，白虎加桂枝汤。多寒但寒者，柴胡桂姜汤。（此以疟之寒热多少定治法也。若多寒而但有寒者，其脉或洪实或滑，当作实热治之。若便用桂枝，误也。如或多热而但有热者，其脉或空虚或微弱，当作虚寒治之。若便用白虎汤，亦误也。所以欲学人必先问其寒热，或热多热少，或寒多寒少，又诊脉以参之，百无一失矣。）小柴胡加桂汤，治疟先寒后热。（方见伤寒。）小柴胡汤，治疟先热后寒。

　　〔仲〕温疟者，其脉如平，身无寒但热，骨节疼烦，时便难，

　　白虎加桂枝汤

　　主之。（《脉经》云：朝发暮解，暮发朝解。）知母（六两）甘草（二两，炙）石膏（一斤）粳米（二合）桂（去皮，三两）上锉每服五分，水一盏，煎八分，去渣温服，出汗愈。

　　柴胡桂姜汤治疟寒多微有热，或寒不热。（方见伤寒。）疟多寒者，名曰牡疟，蜀漆散主之。

　　蜀漆（烧去腥）云母（烧三日夜）龙骨（等分）上三味，捣为散，未发前以浆水服半钱匕。如温疟，加蜀漆一钱，临发时服一钱匕。

　　牡蛎汤

　　治牡疟。

　　牡蛎（四两，炙）麻黄（去节，三两）甘草（二两）蜀漆（三两）上四味，以水八升，先煮蜀漆、麻黄，去上沫，得六升，内诸药，煮取二升，温服一升。若吐，则勿更服。

　　柴胡去半夏加栝蒌汤

　　治疟病后渴者，亦治劳疟。

　　柴胡（八两）人参黄芩（各三两）栝蒌根（四两）生姜（二两）大枣（十二枚）甘草（炙，三两）上七味，以水一斗二升，煮取六升，去渣，再煎，取三升，温服一升，一日两三服。

　　〔丹〕疟有风，有暑，有食，有痰。

　　三日一发者，受病一年。间日一发者，受病半年。一日一发者，受病一月。二日连发住一日者，气血俱受病。

　　一日间日者，补药带表药，后用截疟丹截之。在阴分者，用药彻起阳分，方可用截方。

　　常山草果槟榔知母乌梅穿山甲（炒）甘草（炙）用水酒各一大碗，煎至半碗，露一宿，临发前二时温服之。如吐则勿服之。

　　大法暑风必当发汗。夏月多在风凉处歇，遂闭汗而不泄，因食者，必从饮食将息。疟而虚者，须先用参、术一二帖，托住其气，不使下陷，后用他药治内伤，挟外邪者同法。内必生痰，必以汗解，二陈汤加柴胡、常山、黄芩。疟而甚者，发寒热，头痛如破，渴而饮水，自汗，可与人参黄白术黄连黄芩栀子川芎苍术半夏天花粉水煎服。

　　一丈夫疟，脉弦细，每日近午发，此风寒也。

　　白术柴胡青皮半夏苍术（二钱）麻黄木通（一钱半）桂（一钱）甘草何氏子年二十岁，疟间日作，头痛恶寒为甚。

　　麻黄（一钱）白术（五钱）青皮（三钱）木通（七钱）苍术（二钱）桂皮（一钱半）半夏（五钱）炙甘草（三钱）小娘患疟，汗，但未到下体。

　　白术（二钱）麻黄知母（一钱）半夏（一钱半）人参桂枝（半钱）分二帖，姜三片，水二盏半，煎至半盏，露星月下一夜，次日早空心热服。

　　陈一之子二岁，间日疟。

　　麻黄（五分）白术（二钱）苍术（一钱半）陈皮（一钱）半夏（一钱）木通（一钱）甘草（炙些）何主首二十岁，疟间两日作，寒自足起，发时口渴，身痛头痛，服已有汗。

　　麻黄（半分）黄白术（炒）青皮（二钱）芍药苍术（二钱）木通（一钱）炙甘草（三钱）柴胡（一钱）王舅疟，左弦甚，右略涩，将退时有汗。

