<!-- { "loadSidebar": true } -->
　　接经（手足经同）经曰：留瘦不移，节而刺之，使十二经无过绝。假令十二经中是何经络不通行，当刺不通凝滞，俱令气过节，无问其数，以平为期。如诸经俱虚，补十二经。如诸经俱实，泻十二经。补当随而济之，泻当迎而夺之。（又补母亦各随而济之，泻子亦名迎而夺之，又随呼吸出纳，亦名迎随也。）（上大接经，从阳引阴，从阴引阳，皆取十二经井穴。并见中风门针灸条。）脉之所居，深不见者，刺之微，内针而久留之，以致其脉气也。脉浅者勿刺，接绝其脉乃刺之，无令精出，独出其邪气耳。

　　病痛者阴也，痛而以手按之不得者阴也，深刺之。痒者阳也，浅刺之。病在上者阳也，在下者阴也。病先起于阴者，先治其阴而后治其阳。病先起于阳者，先治其阳而后治其阴。春气在毛，夏气在皮，秋气在分肉，冬气在筋骨，此病各以其时为齐，故刺肥人者秋冬之齐，瘦人者春夏之齐。

　　〔《难》〕言春夏刺浅，秋冬刺深者，何谓也？然，春夏者，阳气在上，人气亦在上，故当浅取之。秋冬者，阳气在下，人气亦在下，故当深取之。春夏各致一阴，秋冬各致一阳者，何谓也？然，春夏温必致一阴者，初下针，沉之至肾肝之部，得气引持之阴也。秋冬寒必致一阳者，初内针，浅而浮之，至心肺之部，得气推内之阳也。是谓春夏必致一阴，秋冬必致一阳。（七十难）〔垣〕夫阴病在阳者，是天外风寒之邪，乘中而外入，在人之背上腑俞脏俞，是人之受天外寒邪，亦有二说。中于阳则流于经，此病始于外寒，终归外热，故以治风寒之邪，治其各脏之俞，非止风寒而已。六淫湿暑燥火，皆五脏所受，乃筋骨血脉受邪，各有背上五脏俞以除之。伤寒说从仲景，中八风者有风论，中暑者治在背上小肠，中湿者治在胃，中燥者治在大肠，此皆六淫客邪有余之病，皆泻其背之腑。若病久传变，有虚有实，各随病之传变，补泻不足，只治在背府。阳病在阴者，病从阴引阳，是水谷之寒热，感则害人六腑。又曰：饮食失节及劳役所伤，阴火乘于坤土之中，致谷气荣气清气胃气元气不得上升，滋于六腑之阳气。

　　是五阳之气先绝于外，外者天也，下流伏于坤土阴火之中，皆先由喜怒悲忧恐为五贼所伤，而后胃气不行，劳役饮食不节继之，则元气乃伤，当从胃合三里穴中推而扬之，以伸元气。故曰：从阴引阳。若元气愈不足，治在腹上诸府之募穴。若传在五脏，为九窍不通，随各窍之病，治其各脏之募穴于腹。故曰：五脏不平，乃六腑元气闭塞之所生也。又曰：五脏不和，九窍不通，皆伤气不足，阴气有余。故曰：阳不胜其阴。凡治腹之募，皆为元气不足，从阴引阳，勿误也。若错补四末之俞，错泻四末之俞，皆非也。错泻者，差尤甚矣。按岐伯所说，只取穴于天上。天上者，人之背上，五脏六腑之俞，不当泻而泻，岂有生者乎。兴言及此，寒心彻骨。若六淫客邪及上热下寒，筋骨皮肉血脉之病，苟错取穴于胃之合，及诸腹之募者必危，亦岐伯之谓下工，可不慎哉。

　　卷之七阴阳脏腑部

　　刺虚实

　　〔《素》〕曰：刺法言有余泻之，不足补之，何谓有余？何谓不足？岐伯对曰：神有有余有不足，气有有余有不足，血有有余有不足，形有有余有不足，志有有余有不足。夫心藏神，肺藏气，肝藏血，脾藏肉，肾藏志，而此成形。志意通，内连骨髓，而成身形五脏。五脏之道，皆出于经隧，以行血气，血气不和，百病乃变化而生，是故守经隧焉。神有余则笑不休，神不足则悲。血气未并，五脏安定，邪客于形，洒淅起于毫毛，未入于经络也，故命曰神之微。神有余，则泻其小络之血出血，勿之深斥。（斥，推也。小络，孙络也。《针经》曰：经脉为里，支而横者为络，络之别者为孙络也。）无中其大经，神气乃平。神不足者，视其虚络，按而致之，刺而利之，无出其血，无泄其气，以通其经，神气乃平。帝曰：刺微奈何？曰：按摩勿释，着针勿斥，移气于不足，神气乃得复。气有余则喘咳上气，不足则息利少气。血气未并，五脏安定，皮肤微病，命曰白气微泄。气有余则泻其经隧，无伤其经，无出其血，无泄其气。不足则补其经隧，无出其气。问曰：刺微奈何？对曰：按摩勿释，出针视之曰：我将深之，适人必革，精气自伏，邪气散乱，无所休息，气泄腠理，真气乃相得。血有余则怒，不足则恐，血气未并，五脏安定，孙络水溢，则经有留血，血有余则泻其盛经，出其血。

　　不足则视其虚经，内针其脉中，久留而视，脉大，疾出其针，无令血泄。问曰：刺留血奈何？对曰：视其血络，刺出其血，毋令恶血得入于经，以成其疾。

　　形有余则腹胀，泾溲不利，不足则四肢不用。血气未并，五脏安定，肌肉蠕动，命曰微风。形有余则泻其阳经，不足则补其阳络。问曰：刺微奈何？对曰：取分肉间，无中其经，无伤其络，卫气得复，邪气乃索。志有余则腹胀飧泄，不足则厥。血气未并，五脏安定，骨节有动。志有余则泻然筋血者，不足则补其复溜。（然筋即然谷穴。）问曰：刺未并奈何？对曰：即取之，无中其经，邪所乃能立虚。问曰：虚实之形，不知其何以生？对曰：血气已并，阴阳相倾，气乱于卫，血逆于经，血气离居，一实一虚。（夫五脏之虚实，皆生于血气之离并耳。有余者，血气并入其募，盛而实也。不足者，血气离去其脏，衰而虚也。经气未并，五脏安定者，五脏之血气未并为实，未离为虚者，安定其所，而阴阳均平。久留者，一邪初客之时，故当即治。若其初不治，则渐并渐离，而虚脏所离之血气有并归于实脏，所以阴阳相倾而不均乎，卫乱荣逆而三候不一，实脏自实，虚脏自虚，而一实一虚也。

　　然所谓一盛一虚者，不独五脏也，凡阴阳表里上下经络皆然也。故病有阳盛阴虚，阴盛阳虚者，有表盛里虚，里盛表虚者，有上盛下虚，下盛上虚者，有经满络虚，络满经虚者，所谓无实实虚虚损不足益有余者。海藏所谓上热未除中寒复生之类，皆治一实一虚之戒，学人宜究心焉。）血并于阴，气并于阳，故为惊狂。血并于阳，气并于阴，乃为炅中。（炅即热也。）血并于上，气并于下，心烦惋善怒。血并于下，气并于上，乱而善忘。问曰：血并于阴，气并于阳，如是血气离居，何者为实？何者为虚？对曰：血气者，喜温而恶寒，寒则泣不能流，温则消而去之。是故气之所并为血虚，血之所并为气虚。间曰：人之所有者，血与气耳。今夫子乃言血并为虚，气并为虚，是无实乎？对曰：有者为实，无者为虚。故气并则无血，血并则无气，今血与气相失，故为虚焉。

　　络之与孙脉，俱输于经，血与气并，则为实焉。血之与气，并走于上，则为大厥，厥则暴死。气复反则生，不反则死。问曰：实者何道从来？虚者何道从去，虚实之要，愿闻其故？对曰：夫阴与阳，皆有俞会，阳注于阴，阴满之外，阴阳均平，以充其形，九候若一，命曰平人。夫邪之生也，或生于阴，或生于阳。其生于阳者，得之风雨寒暑。其生于阴者，得之饮食居处，阴阳喜怒。问曰：风雨之伤人也奈何？对曰：风雨之伤人也，先客于皮肤，传入于孙脉，孙脉满则传入于络脉，络脉满则输于大经脉，血气与邪并客于分腠之间，其脉坚大，故曰实。实者外坚充满，不可按之。按之则痛。问曰：寒湿之伤人也奈何？对曰：寒湿之中人也，皮肤不收，肌肉坚紧，荣血泣，卫气去，故曰虚，虚者聂辟。（聂谓聂皱，辟谓辟叠也。）气不足，按之则气足以温之，故快然而不痛。

　　问曰：阴之生实奈何？对曰：喜怒不节，则阴气上逆，上逆则下虚，下虚则阳气走之，故曰实矣。问曰：阴之生虚奈何？对曰：喜则气下，悲则气消，消则脉虚空，因寒饮食，寒气充满，则血泣气去，故曰虚矣。问曰：阳虚则外寒，阴虚则内热，阳盛则外热，阴盛则内寒，予已闻之矣，不知其所由然也。对曰：阳受气于上焦，以温皮肤分肉之间，今寒气在外，则上焦不通，上焦不通，则寒气独留于外，故寒栗。问曰：阴虚生内热奈何？对曰：有所劳倦，形气衰少，谷气不盛，上焦不行，下脘不通，胃气热，热气熏胸中，故内热。问曰：阳盛生外热奈何？对曰：上焦不通利，则皮肤致密，腠理闭塞，玄府不通，卫气不得泄越，故外热。问曰：阴盛生内寒奈何？对曰：厥气上逆，寒气积于胸中而不泻，不泻则温气去，寒独留，则血凝泣，凝则脉不通，其脉盛大以涩，故中寒。问曰：阴与阳并，血气以并，病形以成，刺之奈何？对曰：刺之者，取之经隧，取血于营，取气于卫，用形哉，因四时多少高下。问曰：血气以并，病形以成，阴阳相倾，补泻奈何？对曰：泻实者，气盛乃内针，针与气俱内，以开其门，如利其户，针与气俱出，精气不伤，邪气乃下，外门不闭，以出其疾，摇大其道，如利其路，是谓大泻。必切而出，大气乃屈。问曰：补虚奈何？对曰：持针勿置，以定其意，候呼内针，气出针入，针空四塞，精无从去，方实而疾出针，气入针出，热不得还，闭塞其门，邪气布散，精气乃得存，动气候时，近气不失，远气乃来，是谓追之。（调经论）〔《素》〕帝曰：不足者补之奈何？岐伯曰：必先扪而循之，切而散之，推而按之，弹而怒之，抓而下之，通而取之，外引其门，以闭其神，呼尽内针，静以久留，以气至为故，如待所贵，不知日暮，其气以至，适而自护，候吸引针，气不得出，各在其处，推阖其门，令神气存，大气留止，故命曰补。吸则内针无令气忤，静以久留，无令邪布，吸则转针，以得气故，候呼引针，针尽乃去，大气皆出，故命曰泻。（离合真邪论）补法，左手掐穴，右手置针于穴上，令病患咳嗽一声，捻针入透于腠理，后令病患呼气一口，随呼针至分寸，待针沉紧时转针头向病所，以手循扪经络，觉气至却因针头向下，觉针沉紧，令病患吸气一口，急出其针，急闭其穴，虚羸气弱痒麻者补之。

　　泻法，先以左手掐穴，右手置针于穴上，令病患咳嗽一声，捻针入于腠理，复令病患吸气一口，随吸气入针至分寸，觉针沉紧，转针头向病所，若觉气退便转针头向下，以手循取经络，觉针沉闷，令病患吹气一口，徐出其针，不闭其穴，命之曰泻，丰肥坚硬疼痛者泻之。

　　上以病患气之呼吸，医人针之出纳，分补泻。令病患吸气而入针，气与针同入为补。令呼气出针，针与气同出为泻。呼气气出而入针为泻，吸气气入而出针为补也。

