<!-- { "loadSidebar": true } -->
　　〔《难》〕何谓补泻？当补之时，何所取气？当泻之时，何所置气？然，当补之时，从卫取气。当泻之时，从荣置气。其阳气不足，阴气有余，当先补其阳而后泻其阴。阴气不足，阳气有余，当先补其阴而后泻其阳。

　　荣卫通行，此其要也。（七十六难）针有补泻，何谓也？然，补泻之法，非必呼吸出内针也。然知其为针者信其左，不知为针者，信其右，当刺之时，必先以左手压按其所，针荣之处，弹而努之，抓而下之，其气之来，如动脉之状，顺针而刺之。得气，因推而内之，是谓补。动而伸之，是谓泻。不得气，乃与男外女内不得气，是谓十死不治也。（七十难）上以针之推内动伸分补泻也。从卫取气者，谓浅内针，待卫气至，渐渐推内进至深也。从荣置气者，谓深内针，待荣气至，却渐动伸退至浅也。盖补者针入腠理，得气后渐渐作三次推内，进至分寸，经所谓徐内疾出，世所谓一退三飞，热气荣荣者是也。泻者宜针入分寸，得气后渐渐作三次动伸，退出腠理，经所谓疾内徐出，世所谓一飞三退，冷气沉沉者是也。

　　经言能知迎随之气，可令调之，调气之方，必在阴阳，何谓也？然，所谓迎随者，知荣卫之流行经脉之往来也，随其逆顺而取之，故曰迎随。调气必在阴阳者，知其内外表里，随其阴阳而调之。故曰：调气之方，必在阴阳。（七十二难）上以迎随分补泻也。然迎随之法有三，此法以针头迎随经脉之往来，一也。又泻子为迎而夺之，补母为随而济之，二也。又随前法呼吸出纳针，亦名迎随，三也。又针头之随者，调荣卫之流行，经脉之往来，手之三阴从胸走手，手之三阳从手走头，足之三阳从头走足，足之三阴从足走腹也。迎者以针头斜迎三阴三阳之来处针去也，随者以针头斜随三阴三阳之往处针去也。

　　夫行针者，当刺之时，口温针暖，先以左手揣按其所针荥俞之气，弹而努之，抓而下之，扪而循之，通而取之，随病患咳嗽一声，右手持针而刺之，春夏二十四息，秋冬三十六息，徐出徐入，气来如动脉之状。补者随经脉推而内之，左手闭针孔，徐出针而疾按之。泻者迎经脉动而伸之，左手闭针孔，疾出针而徐按之。随而济之，是谓补。迎而夺之，是谓泻。

　　上合迎随推内动静二法言补泻也。

　　〔《灵》〕补须一方实，深取之，稀按其，以极出其邪气。一方虚，浅刺之，以养其脉，疾按其，毋使邪气得入。脉实者深刺之，以泄其气。脉虚者浅刺之，使精气无得出，以养其脉，独出其邪气。（终始篇）上以浅深分补泻，浅为补，深为泻也。

　　〔窦〕凡补泻非必呼吸出内，而在乎手指，何谓也？故动摇进退搓盘弹捻指循扪摄按抓切者是也。动者，如气不行，将针伸提而已。退者，为补泻欲出针时，各先退一头许，然后却留针，方可出之，此谓之退也。搓者，凡令病患觉热外向卧，针似搓线之状，勿转太紧，治寒向里卧，根据前转法，以为搓也。进者，凡不得气，男外女内者，及春夏秋冬各有进退之理，此谓之进也。盘者，为如针腹部，于穴内轻盘摇而已，此谓之盘也。

　　摇者，凡泻时欲出针，必须动摇而出者是也。弹者，凡补时用大指甲轻弹针，使气疾行，如泻不可用也。捻者，以手捻针也，务要记左右，左为外，右为内也。循者，凡下针于所部分经络之处，用手上下循之，使气血往来。

　　经云：推之则行，引之则止。扪者，凡补者出针时，用手扪闭其穴是也。摄者，下针时如气涩滞，随经络上用大指甲上下切，其气血自得通行也。按者，以手按针，无得进退，如按切之状也。抓者，凡下针用手指作力，置针有准也。切者，凡欲下针，必先用大指甲左右于穴切之，令气血宣散，然后下针，是不伤荣卫故也。

　　问：穴各有两，如补泻，只刺病所耶？两穴俱刺耶？曰：不然，随病左右而补泻之，左则左补，右则右补。

　　问：《针经》云：灸几壮，针讫而后灸，何也？曰：针则针，灸则灸，若针而弗灸，若灸而弗针。

　　〔《难》〕言有见如入，有见如出者，何谓也？曰：谓左手见气来至乃内针，针入见气尽乃出针，是谓有见加入，有见如出也。（王注谓此法取有其经者未然。见八十难）〔《灵》〕所谓气至而有效者，泻则益虚，虚者，脉大如其故而不坚也，坚如其故者，适虽言故病未去也。补则益实，实者，脉大如其故而益坚也，大如其故而不坚者，适虽言快，病未去也。故补则实，泻则虚，痛虽不随针，病必衰去。（终始篇）〔《素》〕刺虚者须其实，刺实者须其虚。（针解云：刺实须其虚者，为针阴气隆至针下寒，乃去针也。

　　刺虚须其实者，为针阳气隆至针下热，乃去针也。王注云：要以气至而有效也。）〔《灵》〕三脉动于足大指之间，必审其实虚。虚而泻之，是谓重虚，重虚者病益甚。凡刺此者，以指按之，脉动而实且疾者，疾泻之，虚而徐者，则补之，反此者病益甚。其动也，阳明在上。（冲阳脉也。）厥阴在中。

　　（太冲脉也。）少阴在下。（太溪脉也。）〔《难》〕言东方实，西方虚，泻南方，补北方，何谓也？然，金木水火土，当更相平。东方木也，西方金也，木欲实金当平之，火欲实水当平之，土欲实木当平之，金欲实火当平之，水欲实土当平之。东方者肝也，则知肝实。西方者肺也，则知肺虚。泻南方火，补北方水。南方火，火者木之子也。北方水，水者木之母也。

　　水胜火，子能令母实，母能令子虚，故泻火补水，欲令金不得平木也。经曰：不能治其虚，何问其余，此之谓也。（七十五难“金不得平木”，“不”字衍文。）〔《素》〕上实下虚，切而从之，索其经络脉，刺出其血以见通。

　　〔《灵》〕一经上实下虚而不通者，此必有横络盛加于大经，令之不通，视而泻之，此所谓解结也。邪之所在，皆为不足，故上气不足，胸为之不满，耳为之苦鸣，头为之苦倾，目为之瞑。中气不足，溲便为之变，肠为之苦鸣。下气不足，则乃为痿厥心俯，补足外踝下留之。上气不足，推而扬之。下气不足，积而从之。

　　阴阳皆虚，火自当之。

　　〔《甲》〕内伤不足，三阳络主之。

　　〔《灵》〕阴阳不相移，虚实不相倾，取之其经。（终始篇）〔《难》〕言虚者补之，实者泻之，不实不虚，以经取之，何谓也？曰虚者补其母，实者泻其子。当先补之，然后泻之。不实不虚，以经取之者，是正经自生病，不中他邪也，当自取其经，故言以经取之也。（六十九难）上自篇首分阴阳脏腑虚实而施补泻法者，皆谓阴阳相移，虚实相倾，而血气所离之经为虚，所并之经为实，故一实一虚，而用针补虚泻实矣。若阴阳不相移，虚实不相倾，则血气未离，并无虚经，无实经，但取本经自病，不于他经补泻也。

　　〔《灵》〕帝曰：经脉十二者，别为五行，分为四时，何失而乱，何得而治？岐伯曰：五行有序，四时有分，相顺则治，相逆则乱。帝曰：何谓相顺？对曰：经脉十二者，以应十二月。十二月者，分为四时。四时者，秋冬春夏。其气各异，荣卫相随，阴阳已和，清浊不相干，如是则顺之而治。帝曰：何谓逆而乱？对曰：清气在阴，浊气在阳，荣气顺脉，卫气逆行，清浊相干，乱于胸中，是为大。故气乱于心，则烦心密嘿，俯首静伏。

　　乱于肺，则俯仰喘喝，接手以呼。乱于肠胃，则为霍乱。乱于臂胫，则为四厥。乱于头，则为厥逆，头重眩仆。

　　帝曰：五乱者，刺之有道乎？岐伯曰：气在于心者，取之手少阴心主之输。气在于肺者，取之手太阴荥，足少阴输。气在于肠胃者，取之足太阴阳明，不下者，取之三里。气在于头者，取之天柱、大抒。不知，取足太阳荥输。气在于臂足，取之先去血脉，后取其阳明、少阳之荥输。帝曰：补泻奈何？对曰：徐入徐出，谓之导气，补泻无形，谓之同精，是非有余不足也。乱气之相逆也。（五乱篇）〔《灵》〕邪在肝，则两胁中痛，寒中，恶血在内，行善掣节，时脚肿，取之行间以引胁下，补三里以温胃中，取血脉以散恶血，取耳间青脉以去其掣。

　　〔《素》〕肝病者，两胁下痛引少腹，令人善怒。虚则目KTKT无见，耳无所闻，善恐，如人将捕之，取其经，厥阴与少阳。气逆则头痛，耳聋不聪，颊肿，取血者。（胁者肝之野，怒者肝之用，肝实则气并其经，故胁痛。）〔《灵》〕邪在心，则病心痛，喜悲，时眩仆，视有余不足，而调之其输也。

　　〔《素》〕心病者，胸中痛，胁支痛，胁下痛，膺背肩甲间痛，两臂内痛。虚则胸腹大，胁下与腰相引而痛，取其经，少阴太阳，舌下血者。其变病，刺中血者。（胸胁者，心之野。背肩胸者，心之府。小肠经所过，心实故气并其经也。）〔《灵》〕邪在脾胃，则病肌肉痛。阳气有余，阴气不足，则热中，善饥。阳气不足，阴气有余，则寒中，肠鸣腹痛。阴阳俱有余，若俱不足，则有热有寒，皆调于三里。

　　〔《素》〕脾病者，身重善饥内痿，足不收行，善脚下痛。虚则腹满肠鸣，飧泄，食不化，取其经，太阴阳明少阴血者。

　　〔《灵》〕邪在肺，则病皮肤痛，寒热，上气喘，汗出，咳动肩背，取之膺中外俞，背三节五脏之傍，以手疾按之，快然乃刺之，取之缺盆中以越之。

　　〔《素》〕肺病者，喘咳逆气，肩背痛，汗出，尻阴股膝髀足皆痛。虚则少气，不能报息，耳聋，嗌干，取其经太阴，足太阳之外，厥阴内血者。

　　〔《灵》〕邪在肾，则病骨痛，阴痹。阴痹者，按之而不得，腹胀腰痛，大便难，肩背胫项痛，时眩。取之涌泉、昆仑，视有血者尽取之。

