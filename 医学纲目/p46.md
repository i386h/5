<!-- { "loadSidebar": true } -->
　　〔《素》〕肾病者，腹大胫肿，喘咳身重，寝汗出憎风。虚则胸中痛，大腹小腹痛，清厥，意不乐。取其经，少阴太阳血者。（以上《灵》出五邪篇，《素》出藏气法时篇。）〔《灵》〕大肠病者，肠中切痛而鸣濯濯，冬日重感于寒即泄，当脐而痛，不能久立，与胃同候，取巨虚上廉。（邪气脏腑病形篇）腹中肠鸣，气上冲胸，喘不能久立，邪在大肠，刺盲之原，巨虚上廉三里。四时气篇）胃病者，腹胀胃脘当心而痛，上支两胁膈噎不通，饮食不下，取之三里。（同上邪气篇）饮食不下，膈塞不通，邪在胃脘，在上脘则刺抑而下，在下脘则散而去之。（同上四时篇）小肠病者，小腹痛，腰脊控睾而痛，时窘之后，当耳前热，若寒甚，若独肩上热甚，及手小指次指之间热，若脉陷者，此其候也。手太阳病也，取之巨虚下廉。（同上邪气篇）小腹控睾引腰脊，上冲心，邪在小肠者，连睾系，属于脊，贯肝肺，络心系。气盛则厥逆，上冲肠胃，熏肝，散于肓，结于脐，故取之肓原以散之，刺太阴以予之，取厥阴以下之，取巨虚下廉以去之，按其所过之经而调之。（同上四时篇）膀胱病者，小腹偏肿而痛，以手按之，即欲小便而不得，肩上热，若脉陷及足小指外廉及胫踝后皆热，若脉陷，取委中央。（同上邪气篇）三焦病者，腹气满，小腹尤坚，不得小便，窘急溢则水留，即为胀候，在足太阳之外大络，大络在太阳少阳之间，亦见于脉，取委阳。小腹痛肿，不得小便，邪在三焦，约取之太阳大络，视其脉络与厥阴小络结而血者，肿上及胃脘，取三里。（同上四时篇）胆病者，善太息，口苦，呕宿汁，心下澹澹，恐人将捕之，嗌中然数唾，在足少阳之本末，亦视其脉之陷下者灸之。其寒热者，取阳陵泉。（同上邪气篇）善呕，呕有苦，长太息，心中澹澹，恐人将捕之。邪在胆，逆在胃，胆液泄则口苦，胃气逆则呕苦，故曰呕胆。取三里以下。胃气逆则刺少阳血络，以闭胆逆，却调其虚实，以去其邪。（同上四时篇）〔《灵》〕寸口主中，人迎主外，两者相应，俱往俱来，若引绳大小齐等，春夏人迎微大，秋冬寸口微大，如是者名曰平人。人迎大一倍于寸口，病在足少阳；一倍而躁，病在手少阳。人迎二倍，病在足太阳；二倍而躁，病在手太阳。人迎三倍，病在足阳明；三倍而躁，病在手阳明。盛则为热，虚则为寒，紧则为痛痹，代则乍甚乍间。盛则泻之，虚则补之，紧痛则取之分肉，代则取血络，且饮药，陷下则灸之，不盛不虚，以经取之，名曰经刺。人迎四倍，且大且数者，名曰溢阳。溢阳为外格，死不治。必审按其本末，察其寒热，以验其脏腑之病。（禁服篇）人迎一盛，泻足少阳而补足厥阴，二泻一补，日一取之，必切而验之，疏取之，上气和乃止。人迎二盛，泻足太阳而补足少阴，二泻一补，二日一取之，必切而验之，疏取之，上气和乃止。人迎三盛，泻足阳明而补足太阴，二泻一补，日二取之，必切而验之，疏取之，上气和乃止。（终始篇）〔《灵》〕寸口大于人迎一倍，病在足厥阴；一倍而躁，在手心主。寸口二倍，病在足少阴；二倍而躁，在手少阴。寸口三倍，病在足太阴；三倍而躁，在手太阴。盛则胀满，寒中，食不化。虚则热中，出糜，少气，溺色变。紧则痛痹。代则乍痛乍止。盛则泻之，虚则补之，紧则先刺而后灸之，代则取血络而后调之，陷下则徒灸之。陷下者，脉血结于中，中有着血，血寒故宜灸之。不盛不虚，以经取之。寸口四倍者，名曰内关，内关者，且大且数，死不治。必审察其本末之寒温，以验其脏腑之病，通其荥输，乃可传于大数。大数曰：盛则徒泻之，虚则徒补之，紧则灸刺，且饮药，陷下则徒灸之，不盛不虚，以经取之。所谓经治者，饮药，亦曰刺灸，脉急则引，脉大以弱，则欲安静，用力无劳也。（禁服篇）脉口一盛，泻足厥阴而补足少阳，二补一泻，日一取之，必切而验之，疏而取之；上气和而止。脉口二盛，泻足少阴而补足太阳，二补一泻，二日一取之，必切而验之，疏而取之，上气和乃止。脉口三盛，泻足太阴而补足阳明，二补一泻，日二取之，必切而验之，疏而取之，上气和乃止。所以日二取之者，太阳主胃，大富于谷气，故可日二取之也。（终始篇）人迎与脉口俱盛三倍以上，命曰阴阳俱溢。如是者，不开则血脉闭塞，气无所行，流淫于中，五脏内伤。如此者，因而灸之，则变易为他病矣。（同上）肺手太阴之脉是动，则病肺胀满，膨膨而喘咳，缺盆中痛，甚则交两手而瞀，此为臂厥。是主肺所生病者，咳嗽上气，喘渴烦心，胸满，臂内前廉痛厥，掌中热。气盛有余，则肩背痛，风寒汗出中风，小便数而欠。

　　气虚则肩背痛寒，少气不足以息。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，寸口大三倍于人迎。虚者，则寸口反小于人迎也。

　　脾足太阴之脉是动，则病舌本强，食则呕，胃脘痛，腹胀，善噫，得后与气，则快然如衰，身体皆重。是主脾所生病者，舌本痛，体不能动摇，食不下，烦心，心下急痛，寒疟，溏瘕泄，水闭，黄胆，不能卧，强立股膝内肿，厥，足大指不用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，寸口大三倍于人迎。虚者，寸口反小于人迎也。

　　大肠手阳明之脉是动，则病齿痛肿。是主津液所生病者，目黄口干，鼽衄喉痹，肩前痛，大指次指不用。气有余，则当脉所过者热肿，虚则寒栗不复。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，人迎大三倍于寸口，虚者，人迎反小于寸口也。

　　胃足阳明之脉是动，则病洒洒振寒，善呻数欠，颜黑，病至则恶人与火，闻木音则惕然而惊，心动，欲独闭户塞牖而处，甚则欲上高而歌，弃衣而走，贲响腹胀，是为厥。是主血所生病者，狂疟温淫，汗出，鼽衄，口唇胗，颈肿喉痹，大腹水肿，膝膑肿痛，循膺乳气街股伏兔外廉足跗上皆痛，中指不用。气盛则身以前皆热，其有余于胃，则消谷善饥，溺色黄。气不足则身以前皆寒栗，胃中寒，则胀满。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，人迎大三倍于寸口。虚者，人迎反小于寸口也。

　　心手少阴之脉是动，则病嗌干心痛，渴而欲饮，是为臂厥。是主心所生病者，目黄，胁痛，臂内后廉痛，厥，掌中热痛。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。

　　盛者，寸口大再倍于人迎。虚者，寸口反小于人迎也。

　　肾足少阴之脉是动，则病饥不欲食，面如漆柴，咳唾则有血，喝喝而喘，坐而欲起，目KTKT如无所见，心如悬苦饥状，气不足则善恐，心惕惕如人将捕之，是为骨厥。是主肾所生病者，口热舌干，咽肿上气，嗌干及痛，烦心，心痛，黄胆，肠，脊酸，股内后廉痛，痿厥，嗜卧，足下热而痛。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。灸则强食生肉，缓带被发，大杖重履而步。盛者，寸口大再倍于人迎。虚者，寸口反小于人迎也。

　　小肠手太阳之脉是动，则病嗌痛，颔肿，不可以顾，肩似拔，似折。是主液所生病者，耳聋，目黄，颊肿，颈颔肩肘臂外后廉痛。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，人迎大再倍于寸口。虚者，人迎反小于寸口也。

　　膀胱足太阳之脉是动，则病冲头痛，目似脱，项如拔，脊痛，腰似折，髀不可以曲，如结，如裂，是为踝厥。是主筋所生病者，痔，疟，狂颠疾，头囟项痛，目黄泪出，鼽衄，项背腰尻脚皆痛，小指不用。

　　为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者，人迎大再倍于寸口。虚者，人迎反小于寸口也。

　　心主手厥阴心包络之脉是动，则病手心热，臂肘挛急，腋肿，甚则胸胁支满，心中大动，面赤目黄，喜笑不休。是主脉所生病者，烦心心痛，掌中热。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，寸口大一倍于人迎。虚者，寸口反小于人迎也。

　　肝足厥阴之脉是动，则病腰痛不可以俯仰，丈夫疝，妇人少腹肿，甚则嗌干，面尘脱色。是主肝所生病者，胸满，呕逆，飧泄，狐疝，遗溺，闭癃。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，寸口大一倍于人迎。虚者，寸口反小于人迎也。

　　三焦手少阳之脉是动，则病耳聋，浑浑嗌肿喉痹。是主气所生病者，汗出，目锐痛，颊痛，耳后肩肘臂外皆痛，小指次指不为用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，人迎大一倍于寸口。虚者，人迎反小于寸口也。

　　胆足少阳之脉是动，则病口苦，善太息，心胁痛，不能转侧，甚则面微有尘，体无膏泽，足外反热，是为阳厥。是主骨所生病者，头痛颔痛，目锐痛，缺盆中肿痛，腋下肿，马刀挟瘿，汗出振寒，疟，胸胁肋髀膝外至胫绝骨外踝前及诸节皆痛，小指次指不用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者，人迎大一倍于寸口。虚者，人迎反小于寸口也。（俱见经脉篇）〔《难》〕言脉有是动，有所生病，一脉辄变为二病者，何也？然，经言是动者，气也。所生病者，血也。

　　邪在气，气为是动。邪在血，血为所生病。气主之，血主濡之。气留而不行者，为气先病也。血滞而不濡者，为血后病也。故先为是动，后所生也。（二十二难）上十二经为病，通表里而言。若其病或见于表，或为疼痛，或为痈疖者，但当于其所痛之分野，求其经脉属何经而针灸之也。另立经脉分野图于左。

