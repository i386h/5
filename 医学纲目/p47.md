<!-- { "loadSidebar": true } -->
　　头部：巅（足太阳厥阴督脉）头角直耳上（中是少阳）中行（前直鼻上巅后直鬓中上巅督脉）第二行（足太阳一寸五分各开两傍为头第三行）第三行（足少阳）面部：额（足少阳阳明）鼻（手阳明太阳足阳明督脉）人中（督脉手足阳明）唇（足阳明）唇内（足厥阴）承浆（足阳明任脉）上齿（足阳明）下齿（手阳明）舌（足太阴少阴）目内（手足阳明手足太阳）目锐（手太阳手足少阳）眉至额（直鼻而上督脉直目内而上足太阳直目瞳子而上足少阳直锐而上手足少阳）颊（直目内而下足阳明直目瞳子而下足阳明）颊车（足少阳阳明）耳（手足少阳手太阳）目系（手少阴足太阳）颈项部：项中间拔项大筋中（足太阳）当完骨下（手少阳项大筋之前耳之后也）当耳下（足少阳）当曲颊下（手太阳）曲颊前一寸（手阳明）挟喉两旁动脉（足太阳阳明）缺盆中（任脉）咽（手太阴少阴足太阴）喉咙（足少阴阳明）喉咙后（足厥阴）肩：前廉（手阳明）后廉（手太阳）上廉（手足少阳）背部：中行（督脉）第二行（足太阳）第三行（足太阳）膺输部：中行（任脉）第二行（足少阴）第三行（足阳明）第四行（足太阴）腹部：中间行（任脉）第二行（足少阴）第三行（足阳明）第四行（足太阴）腋下：中间（手厥阴）前（手太阳）后（手太阴）胁部：腋直下髀枢（足少阳）部：（自肩至肘曰）前廉（手阳明）后廉（手太阳）外廉（手太阳）内廉（手少阴）内前廉（手太阴）内后廉（手少阴）臂部：上廉（手阳明）下廉（手太阴）外廉（手少阳）内廉（手厥阴）内上廉（手太阴）内下廉（手少阴）股胫部：前廉（足阳明）后廉（足太阳）外廉（足少阳）内廉（足厥阴）内前廉（足太阴）〔《灵》〕手太阴之别，名曰列缺。起于脘上分间，并太阴之经，直入掌中，散入于鱼际。其病实则手锐掌热，虚则欠KT，小便遗数。取之去脘半寸，别走阳明也。足太阴之别，名曰公孙。去本节之后一寸，别走阳明。

　　其别者，入络肠胃，厥气上逆则霍乱。实则肠中切痛，虚则鼓胀。取之所别也。手少阴之别，名曰通里。去腕一寸半，别而上行，循经入于心中，系舌本，属目系。其实则支膈，虚则不能言。取之掌后一寸，别走太阳也。

　　足少阴之别，名曰大钟。当踝后绕跟，别走太阳。其别者，并经上走于心包下，外贯腰脊。其病气逆则烦闷，实则闭癃，虚则腰痛。取之所别也。手心主之别，名曰内关。去腕二寸，出于两筋之间，循经以上，系于心包络。心系实则心痛，虚则为头项强。取之两筋间也。足厥阴之别，名曰蠡沟。去内踝五寸，别走少阳。其别者，径胫上睾，结于茎。其病气逆，则睾肿卒疝，实则挺长，虚则暴痒。取之所别也。手太阳之别，名曰支正。上脘五寸，内注少阴。其别者，上走肘，络肩。实则节弛肘废，虚则生，小者如指痂疥。取之所别也。足太阳之别，名曰飞阳。去踝七寸，别走少阴。实则鼽窒头背痛，虚则鼽衄。取之所别也。手阳明之别，名曰偏历。

　　去腕三寸，别入太阴。其别者，上循臂，乘肩，上曲颊偏齿。其别者，入耳，合于宗脉。实则龋聋，虚则齿寒痹隔。取之所别也。足阳明之别，名曰丰隆。去踝八寸，别走太阴。其别者，循胫骨外廉，上络头项，合诸经之气，下络喉嗌。其病气逆，则喉痹瘁喑。实则狂颠，虚则足不收，胫枯。取之所别也。手少阳之别，名曰外关。去腕二寸，外绕臂，注胸中，合心主。病实则肘挛，虚则不收。取之所别也。足少阳之别，名曰光明。

　　去踝五寸，别走厥阴，下络足跗。实则厥，虚则痿，坐不能起。取之所别也。任脉之别，名曰尾翳，下鸠尾，散于腹。实则腹皮痛，虚则痒搔。取之所别也。督脉之别，名曰长强。挟膂上项，散头上，下当肩胛左右，别走太阳，入贯膂。实则项强，虚则头重。取之所别也。脾之大络，名曰大包。出渊腋下三寸，布胸胁。实则身尽痛，虚则百节尽皆纵。此脉若罗络之血者，皆取之脾之大络脉也。凡此十五络者，实则必见，虚则必下，视之不见，求之上下，人经不同，络脉异所别也。（俱出经脉篇。）〔《素》〕黄帝曰：余闻缪刺，未得其意，敢问何也？岐伯对曰：夫邪之客于形也，必先舍于皮毛，留而不去，入舍于孙脉，留而不去，入舍于络脉，留而不去，入舍于经脉，内连五脏，散于肠胃，阴阳俱感，五脏乃伤，此邪之从皮毛而入，极于五脏之次也，如此则治其经焉。今邪客于皮毛，入舍于孙络，留而不去，闭塞不通，不得入于经，流溢大络而生奇病也。夫邪客大络者，左注右，右注左，上下左右，与经相干，而布于四末，其气无常处，不入于经俞，命曰缪刺。帝曰：愿闻缪刺，以左取右，以右取左，奈何？其与巨刺何以别之？岐伯曰：邪客于经，左盛则右病，右盛则左病，亦有移易者，左痛未已，而右脉先病，如此者，必巨刺之，必中其经，非络脉也。故络病者，其痛与经脉缪处，故命曰缪刺。

　　调经篇云：身形有痛，九候莫病，则缪刺之，痛在于左而右脉病者，巨刺之。盖身形有痛，邪在络脉，故缪刺络脉于井穴也。病在于左而右脉病，则知邪偏入半边经服，而半边经脉偏盛，并引其无病者半边亦痛，故宜刺经脉于左边偏盛者之荥俞也。

　　帝曰：愿闻缪刺奈何？取之何如？岐伯曰：邪客于足少阴之络，令人卒心痛暴胀，胸胁支满。无积者，刺然骨之前出血，如食顷而已。不已，左取右，右取左。病新发者，取五日已。邪客于手少阳之络，令人喉痹舌卷，口干心烦，臂外廉痛，手不及头。刺手中指次指爪甲上去端如韭叶，各一，壮者立已，老者有顷已。左取右，右取左，此新病，数日已。邪客于足厥阴之络，令人卒疝暴痛。刺足大指爪甲上与肉交者，各一。男子立已，女子有顷已。左取右，右取左。邪客于足太阳之络，令人头项肩痛。刺足大指爪甲上与肉交者，一，立已。不已，刺外踝下三。左取右，右取左，如食顷已。邪客于手阳明之络，令人气满胸中，喘息而支，胸中热。刺手大指次指爪甲上去端如韭叶，各一，左取右，右取左，如食顷已。邪客于掌臂之间，不可得屈。刺其踝后，先以指按之痛，乃刺之，以月死生为数，月生一日一，二日二，十五日十五，十六日十四。邪客于足阳跷之脉，令人目痛从内始。刺外踝之下半寸所，各二。左取右，右取左。如行十里顷而已。人有所堕坠，恶血留内，腹中满胀，不得前后。先饮利药。此上伤厥阴之脉，下伤少阴之络。刺足内踝之下然骨之前血脉出血，刺足跗上动脉。不已，刺三毛上各一，见血立已。左刺右，右刺左。邪客于手阳明之络，令人耳聋，时不闻音。刺手大指次指爪甲上去端如韭叶，各一，立闻。不已，刺中指爪甲上与肉交者，立闻。其不时闻者，不可刺也。耳中生风者，亦刺之如此数。左刺右，右刺左。凡痹往来行无常处者，在分肉间痛而刺之，以月死生为数。用针者，随气盛衰以为数，针过其日数则脱气，不及日数则气不泻。左刺右，右刺左，病已，止。不已，复刺之如法。月生一日一，二日二，渐多之，十五日十五，十六日十四，渐少之。邪客于足阳明之络，令人鼽衄，上齿寒，刺足中指次指爪甲上与肉交者，各一。左刺右，右刺左。邪客于足少阳之络，令人胁痛不得息，咳而汗出。刺足小指次指爪甲上与肉交者，各一。不得息立已，汗出立止，咳者温衣饮食，一日已。左刺右，右刺左，病立已。不已，复刺如法。邪客于足少阴之络，令人嗌痛，不可内食，无故善怒，气上走贲上。刺足下中央之脉，各三。凡六刺，立已。左刺右，右刺左。嗌中肿，不能内唾，时不能出唾者，刺然骨之前出血，立已。左刺右，右刺左。邪客于足太阴之络，令人腰痛，引少腹控，不可以仰息。刺腰尻之解，两胛之上，是腰俞，以月死生为数，发针立已。左刺右，右刺左。邪客于足太阳之络，令人拘挛背急，引胁而痛，刺之从项始，数脊椎，挟脊疾按之，应手如痛。刺之傍三，立已。

　　邪客于足少阳之络，令人留于枢中痛，髀不可举。刺枢中以毫针，寒则久留针，以月死生为数，立已。治诸经刺之，所过者不病，则缪刺之。耳聋，刺手阳明。不已，刺其通脉出耳前者。齿龋，刺手阳明。不已，刺其脉入齿中者，立已。邪客于五脏之间，其病也，脉引而痛，时来时止。视其病，缪刺之于手足爪甲上。视其脉，出其血。间日一刺。一刺不已，五刺已。缪传引上齿，齿唇寒痛，视其手背脉血者出之，足阳明中指爪甲上一，手大指次指爪甲上各一，立已。左取右，右取左。邪客于手足少阴太阴足阳明之络，此五络皆会于耳中，上络左角，五络俱竭，令人身脉皆动，而形无知也。其状若尸，或曰尸厥。刺其足大指内侧爪甲上去端如韭叶，后刺足心，后刺足中指爪甲上，各一，后刺手大指内侧去端如韭叶，后刺手心主少阴锐骨之端各一，立已。

　　不已，以竹管吹其两耳，其左角之发方一寸燔治，饮以美酒。不能饮者，灌之立已。凡刺之数，先视其经脉，切而从之，审其虚实而调之，不调者经刺之，有痛而经不病者缪刺之，因视其皮部有血络者尽取之。此缪刺之数也。（俱出缪刺论。）〔《灵》〕黄帝曰：愿闻奇邪而不在经者？岐伯曰：血络是也。帝曰：刺血络而仆者，何也？血出而射者，何也？血少黑而浊者，何也？血出清而半为汁者，何也？发针而肿者，何也？血出若多若少而面色苍苍者，何也？发针而面色不变而烦者，何也？多出血而不动摇者，何也？愿闻其故。岐伯曰：脉气盛而血虚者，刺之则脱气，脱气则仆。血气俱盛而阴气多者，其血滑，刺之则射。阳气蓄积久留而不泻者，其血黑以浊，故不能射。新饮而液渗于络，而未和于血也，故血出而汁别焉。其不新饮者，身中有水，久则为肿。阴气积于阳，其气因于络，故刺之血未出而气先行，故肿。阴阳之气，其新相得而未和合，因而泻之，则阴阳俱脱，表里相离，故脱色而苍苍然。刺之血出多色不变而烦者，刺络而虚经，经虚之属于阴者，阴脱，故烦闷。阴阳相得而合为痹者，此为内溢于经，外注于络，如是者，阴阳俱有余，虽多出血而弗能虚也。帝曰：相之奈何？岐伯曰：血脉者，盛坚横以赤，上下无常处，小者如针，大者如筋，则其泻之万全也，故无失数矣，失数而反，各如其度。

