<!-- { "loadSidebar": true } -->
　　漏谷二穴，一名太阴络，在足内踝上六寸骨下陷中。针入五分，灸三壮。

　　右内踝前廉上踝至八寸足太阴脉四穴。

　　膝关二穴，在犊鼻下二寸旁陷中。针入四分，灸五壮。

　　阴包二穴，在膝上四寸股内廉两筋间。针入六分，灸三壮。

　　五里二穴，在阴廉下去气冲下三寸阴股中，动脉应手。针入六分，灸五壮。

　　阴廉二穴，在羊矢下，去气冲下二寸动脉中。针入八分，灸三壮。

　　曲泉二穴（见前藏俞。）右内踝上八寸上内廉循踝至腹足厥阴脉十穴。

　　交信二穴，在足内踝上二寸，少阴前，太阴后，筋骨间，阴跷之。针入四分，留五呼，灸三壮。

　　筑宾二穴，在内踝上分中，阴维之。针入三分，灸五壮。

　　阴谷二穴复溜二穴（俱见前藏俞。）右内踝之后直至骨内廉上股内后廉八穴。

　　悬钟二穴，在足外踝上三寸动脉中，足三阳之大络，按之阳明脉绝乃取之。针入六分，留七呼，灸五壮。

　　即绝骨穴。

　　光明二穴，在足外踝上五寸，别走厥阴，足少阳络。针入六分，留七呼，灸五壮。

　　外丘二穴，在足外踝上七寸，足少阳，少阳所至。针入三分，灸三壮。

　　阳交二穴，在足外踝上七寸，斜属三阳分肉间。针入六分，留七呼，灸三壮。

　　阳陵泉二穴阳辅二穴（俱见前府俞。）右外踝之前至绝骨端上外辅骨前十二穴。

　　阳关二穴，在阳陵泉上三寸，犊鼻外陷中。针入五分，禁灸。

　　中渎二穴，在髀骨外膝上五寸分肉间陷中。针入五分，留七呼，灸五壮。

　　环跳二穴，在髀枢中，侧卧伸下足屈上足取之。针入一寸，留十呼，灸五十壮。

　　右外辅骨前上膝髀外廉六穴。

　　丰隆二穴，在外踝上八寸下外廉陷中，别走太阴，足阳明络。针入三分，灸三壮。

　　条口二穴，在上廉上一寸，举足取之。针入五分，灸三壮。

　　犊鼻二穴，在膝膑下骨上骨解大筋中。针入六分，灸三壮。

　　巨虚下廉二穴三里二穴（俱见前府俞。）右髀骨外廉至膝膑一十二穴。

　　粱丘二穴，在膝上二寸两筋间，足阳明之。针入三分，灸三壮。

　　阴市二穴，在膝上三寸伏兔下陷中，拜而取之。针入三分，留七呼，禁灸。

　　伏兔二穴，在膝上六寸，起肉正跪正坐而取之。一云：膝盖上七寸。针入五分，禁灸。

　　髀关二穴，在膝上伏兔后交文中。针入六分，灸三壮。

　　右膝膑中直伏兔上至气冲八穴。

　　跗阳二穴，在足外踝上三寸阳跷之，太阳前，少阳后，筋骨间。针入五分。

　　飞阳二穴，在外踝上七寸。针入三分，灸三壮。

　　承山二穴，在肠下分肉间陷中。针入七分，灸七壮。

　　承筋二穴，在肠中央陷中。灸三壮，不可针。

　　合阳二穴，在膝约文中央下二寸。针入六分，灸五壮。

　　委中二穴（见前府俞。）右外踝之后宜至中一十二穴。

　　浮二穴，在委阳上一寸，展膝得之。针入五分，灸三壮。

　　委阳二穴（见前府俞。）右外廉四穴。

　　殷门二穴，在肉下六寸。针入五分，留七呼，灸三壮。

　　承扶二穴，在尻臀下股阴上约文中。针入二分，灸三壮。

　　右中直髀后廉至尻四穴。

　　〔窦〕问同人寸法？答曰：以中指大指相屈如环，取内侧交两角为寸。

　　上窦汉卿取中指内侧为同身寸者，大法也。若取头部膺部腹部同身寸，又各有活法，不可执一也。其头部法，前发际至后发际，通长一尺二寸。取法以软篾直鼻，从前发际贴肉量至后发际截之，却将此篾折为十二分度，则其十二分度之一分，乃头部同身寸之一寸也。其膺部法，自天突穴至膻中穴，通长六寸八分。取法亦以软篾从缺盆中间天突穴宛宛中贴肉量至直两乳中间膻中穴截之，折为六分八厘度，则其六分八厘度之一分，乃膺部同身寸之一寸也。其腹部法，自鸠尾至脐下，通长八寸。取法亦以软篾从鸠尾蔽骨端贴肉量至脐中央截之，折为八分度，则其八分度之一分，乃腹部同身寸之一寸也。量腹部同身时，宜正卧。针灸亦然。

　　卷之九阴阳脏腑部

　　调摄宜禁

　　〔《素》〕医不能严，不能动神，外为柔弱，乱至失常，病不能移，则医事不行。（疏五过论）凡阴阳之要，阳密乃固。两者不和，若春无秋，若冬无夏，因而和之，是谓圣度。故阳强不能密，阴气乃绝，阴平阳秘，精神乃治；阴阳离决，精气乃绝。（全文见五脏。生气通天论）〔《素》〕春夏养阳，秋冬养阴，以从其根。故与万物沉浮于生长之门，逆其根则伐其本，坏其真矣。

　　（四气调神论）〔丹〕阳有余阴不足论人受天地之气以生，天之阳气为气，地之阴气为血，故气分常有余，血分常不足。

　　何以言之？天地为万物父母。天，大也，为阳，而运于地之外。地，居天之中，为阴，天之大气举之。日，实也，亦属阳，而运于月之外。月，缺也，属阴，禀日之光以为明者也。人身之阴气，其消长视月之盈缺。故人之生也，男子十六岁而精通，女子十四岁而经行。是有形之后，犹有待于乳哺水谷以养，阴气始成。而后可与阳气为配，方能成人而为人之父母。古人必近至三十二十而后嫁娶，可见阴气之难于成，而古人之善于摄养也。

　　《礼记》注曰：惟五十而后养阴者有以加。《内经》曰：年四十，阴气自半，起居衰矣。又曰：男子六十四岁而精绝，女子四十九岁而经断。夫以阴气之成，止供给得三十年之视听言动，已先亏矣。夫人之情欲无涯，以此难成易亏之阴气，若之何而可以纵恣也。经曰：阳者天气也主外，阴者地气也主内，故阳道实而阴道虚。又曰：至阴虚，天气绝。至阳盛，地气不足。虚与盛之所在，非吾之过论也。盖主闭藏者肾也，司疏泄者肝也，二脏皆有相火，而其系上属于心。心，君火也，为物所感则易动，心动则相火亦动，动则精自走，相火翕然而起，虽不交会，亦暗流而疏泄矣。所以圣贤只是教人收心养心，其旨深矣。天地以五行更迭衰旺而成四时，人之五脏六腑亦应之而衰旺。四月属巳，五月属午，为火大旺。火为肺金之夫，火旺则金衰。六月属未，为土大旺，土为水之夫，土旺则水衰。况肾水常藉肺金为母，以补助其不足，故《内经》谆谆于资其化源也。古人夏月必独宿而淡味，兢兢业业，爱护保养金水二脏，正嫌火土之旺尔。《内经》又曰：冬不藏精者，春必病温。十月属亥，十一月属子，正火气潜伏闭藏，以养其本然之真，而为来春发生升动之本。若于此时恣嗜欲以自戕贼，至春升之际，下无根本，阳气轻浮，必有温热之病。夫夏月火土之旺，冬月火气之伏，此论一年之虚耳。若上弦前，下弦后，月廓月空，亦为一月之虚。大风大雾，虹霓飞电，暴寒暴热，日月薄蚀，忧愁忿怒，惊恐悲哀，醉饱劳倦，谋虑勤动，又皆为一日之虚。若病患初退，疮痍正作，尤不止于一日之虚而已。今人多有春末夏初，患头疼脚软，食少体热，仲景谓春夏剧，秋冬瘥，而脉弦大者，正世俗所谓注夏病也。若犯此四者之虚，似难免此。夫当壮年，便有老态，仰事俯育，一切隳坏，兴言至此，深可惊惧。古人谓不见所欲，使心不乱。夫以温柔之感于身，声音之感于耳，颜色馨香之感于目鼻，谁是铁汉，心不为之动也。唯善摄生者，于此五个月，出居于外。苟值一月之虚，亦宜暂远帷幕，各宜珍重，保全太和，期无负敬身之教，幸甚。

　　茹淡论或问《内经》精不足者，补之以味。又曰：地食人以五味。古者人年五十而食肉，子今年迈七十矣，尽却盐醯，岂中道乎，何子之神茂而色泽也。曰：味有出于天赋者，有成于人为者。天之所赋者，若谷菽果菜，自然冲和之味。有养神补阴之功，此《内经》所谓味也。人之所为者，皆烹饪调和偏浓之味，有致病伐命之毒，此吾子所疑之味也。今盐醯之却，非真茹淡者。夫麦与栗之咸，粳米、山药之甘，葱、薤之辛之类皆味也，子以为淡乎？安于冲和之味者，心之收，火之降也。以偏浓之味为安者，欲之纵，火之胜也，何疑之有！《内经》又曰：阴之所生，本在五味。非天赋之味乎？阴之五宫，伤在五味。非人为之味乎？圣人防民之具，于是为备。凡人饥则必食，彼粳米之甘而淡者，土之德也，物之为阴而最补者也。惟可与菜同进，经以菜为充者，恐于饥时顿食或虑过多，因致胃损，故以菜助其充足，取其疏通而易化，此天地生万物之仁也。《论语》曰：肉虽多不使胜食气。又曰：疏食菜羹。又曰：饭疏食饮水。《传》曰：宾主终日百拜而酒三行，以避酒祸。此圣人施教之意也。盖谷与肥鲜同进，浓味得谷为助，其积之也久，宁不助阴火而致毒乎？故服食家在却谷者则可，不却谷而服食，未有不被其毒者。《内经》谓久而增气，物化之常，气增而久，夭之由也。彼安于浓味者，未之思尔！或又问精不足者补之以味，何不言气补？曰：味阴也，气阳也，补精以阴，求其本也，故补之以味。若甘草、白术、地黄、泽泻、天门冬、五味子之类，皆味之浓者也。经曰：虚者补之，正此意也。上文谓形不足者，温之以气。夫为劳倦所伤，则气虚，故不足。温者养也，温存以养之，使气自充，气充则形完矣，故言温不言补。经曰：劳者温之，正此意也。彼为《局方》者，不知出此，凡诸虚损证，悉以温热佐辅补药，名之曰温补，不能求经旨故也。

　　或曰：《千金方》有房中补益法，可用否？予应之曰：《传》曰，吉凶悔吝，皆生于动。故人之疾病，亦生于动。其动之极也，病而死矣。人之有生，心为火，居上，肾为水，居下，水能升而火能降，一升一降，无有穷已，故生意存焉。水之体静，火之体动，动易而静难，圣人于此未尝忘言也。儒者立教曰：正心收心养心，皆所以防此火之动于妄也。医者立教曰：恬澹虚无，补精养神，亦所以遏此火之动于妄也。盖相火藏于肝肾阴分，君火不妄动，相火惟有禀命守位而已，焉有燔灼之虐焰，飞走之狂势也哉。《易》兑取象于少女，兑，说也，遇少男艮为咸，咸，无心之感也。艮，止也，房中之法，有艮止之义也。若艮而不止，徒自戕贼，何补益之有。

