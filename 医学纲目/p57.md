<!-- { "loadSidebar": true } -->
　　夏日伏阴在内论天地以一元之气，化生万物。根于中者，曰神机。根于外者，曰气血。万物天地，同此一气。人灵于物，形与天地参而为三者，以其得气之正而通也。故气升亦升，气浮亦浮，气降亦降，气沉亦沉，人与天地同一也。子月一阳生，阳初动也。寅月三阳生，阳初出于地，此气之升也。巳月六阳生，阳尽出于上，此气之浮也，人之腹属地，气于此时浮于肌表，散于皮毛，腹中之阳虚矣。经曰：夏者经满气溢，孙络受血，皮肤充实。长夏气在肌肉，所以表实。表实者，里必虚也。世言夏月伏阴在内，此阴字有虚之义，若作阴冷看，其误甚矣。或曰：以手扪腹，明知其冷，非冷而何？前人治暑病，有玉龙丹、大顺散、桂苓丸，单煮良姜与缩脾饮，用草果等，皆温热之剂，何吾子不思之甚也。予曰：经云：春夏养阳，王太仆谓春食凉，夏食寒，所以养阳也，其意可见矣。若夫凉台水阁，大扇风车，阴木寒泉，水果冰雪，寒凉之伤，自内及外，不用温热，病何由安。详玩其意，实非为内伏阴而用之也。前哲又谓升降浮沉则顺之，寒热温凉则逆之。若于夏月火令之时，妄投温热，宁免实实虚虚之患乎。或曰：四月纯阳，于理或通，五月一阴，六月二阴，非阴冷而何？予曰：此阴之初动于地下也，四阳浮于地上，焰灼焚燎，流金砾石，何阴冷之有。孙真人制生脉散，令人夏月服之，非虚而何？东垣经云：一阴一阳之谓道，偏阴偏阳之谓疾。《圣济经》曰：阳剂刚胜，积若燎原，为消渴痈疽之属，则天癸竭而荣涸。阴剂柔胜，积若凝冰，为洞泄寒中之属，则真火微而卫散。故大寒大热之药，当宜权用之，气平而止。如寒热有所偏胜，令人脏气不平。呜呼，生死之机，捷若影响，殆不可忽。

　　〔丹〕《局方》地榆散治痢每用粟壳、地榆，而治疟每用砒丹、常山。然此四五件，亦痢疟之一药，但以粟壳辈投之一二服，投之不止反闭胃口而有呕逆之证，渐成禁口。常山辈投之一二服，投之不去，反耗损真气，而寒热缠绵之咎，渐成劳瘵。今《局方》水煮木香丸，以青皮为君，地榆散以枳壳为君，稍可担负，亦须证明而后可。但枳壳为君，以枳实为臣，非独止痢，且有安胃气止溏泄之功。若止用枳壳，虽亦言其安胃气，却无止痢止溏泄之功。（《局方》中地榆散当去皮用。）〔罗〕仲景云：疮家虽身疼痛，不可发汗，其理何也？予曰：此荣气不从，逆于肉理，而为疮肿，作身疼痛，非身感寒邪而作疼痛，故戒之以不可发汗，如汗之则成。又问：仲景言鼻衄者不可发汗，复言脉浮紧者当服麻黄汤发之，衄血自止，所说不同，愿闻其故？答曰：此与疮家概同。且夫人身血之与汗，异名而同类，夺血者无汗，夺汗者无血。今衄血妄行，为热所逼，若更发其汗，则反助热邪，重竭津液，必变凶证，故不可汗。若脉浮则为在表，紧则为寒，寒邪郁遏，阳不得伸，热伏营中，迫血妄行，上出于鼻，则当麻黄汤散其寒邪，使阳气得伸，其衄自止，又何疑焉。或者叹曰：知其要者，一言而终。不知其要者，流散无穷。洁古之学，可谓知其要者矣。（伤寒衄忌汗者脉微。）〔海〕当汗而不汗则生黄，当利小便而不利亦然。脾主肌肉，四肢寒湿，与内热相合故也。不当汗而汗，亡其津液，令毒瓦斯扰阳之极，极则侵阴矣，故燥血而蓄之胸中。或利小便过多亦然。若犯发汗多蓄血，上焦为衄。若利小便多蓄血，为发狂。或问曰：伤寒杂症一体，若误下，变有轻重，何也？答曰：伤寒误下，变无定体。杂症误下，变有定体。何以然？曰：伤寒自外而入，阳也，阳主动。杂证自内而出，阴也，阴主静。动者犯之，其变无穷。静者犯之，其变止痞与腹、胁痛而已。故变无穷者为重病，痞与胁痛者为轻也。

　　〔罗〕无病服药辨谚云：无病服药，如壁里安柱。此无稽之说，为害甚大。夫天之生物，五味备焉，食之以调五脏，过则生疾。故经云：阴之所生，本在五味。阴之五宫，伤在五味。又曰：五味入胃，各随其所喜。

　　故酸先入肝，辛先入肺，苦先入心，甘先入脾，咸先入肾，久而增气，气增而久，夭之由也。又云：酸走筋，辛走气，苦走骨，咸走血，甘走肉。五味者，口嗜而欲食之，必自裁制，勿使过焉。至于五谷为养，五果为助，五畜为益，五菜为充，气味合而食之，补精益气。倘用之不时，食之不节，犹或生疾，况药乃攻邪之物，无病而可服乎。《圣济经》云：彼修真者，蔽于补养，轻饵药石，阳剂刚胜，积若燎原，为消渴痈疽之属，则天癸绝而阴涸；阴剂柔胜，积若凝冰，为洞泄寒中之属，则真火微而卫散。一味偏胜，一脏偏伤，一脏受伤，四脏安得不病。唐孙思邈言药势有所偏胜，令人脏气不平。裴谏唐宪宗曰：夫药以攻病，非朝夕常用之物，况金石性酷烈有毒，又加炼以火气，非人五脏所能禁。至于张皋谏穆宗曰：神虑淡则气血和，嗜欲多而疾作，夫药以攻疾，无病不可饵。故昌黎伯铭李子之墓曰：余不知服食说自何世起，杀人不可计，而世慕尚之益至，此其惑也。今直取目见亲与之游而以药败者六七公，以为世诫：工部尚书归登，殿中御史李虚中，刑部尚书李逊第，刑部侍郎常建，襄阳节度使工部尚书孟简，东川节度使御史大夫卢植，金吾将军李道古。今又复取目见者言之：僧阎仲章服火炼丹砂二粒，项出小疮，肿痛不任，牙痒不能嚼物，服凉膈散半斤，始缓。后饮酒辄发，药以寒凉之剂则缓，终身不愈。镇人李润之身体肥盛，恐生风疾，至春服搜风丸，月余便下无度，饮食减少，舌不知味，口干气短，脐腹痛，足胫冷，眩晕欲倒，面色青黄不泽，日加困笃，乃告亲知曰：妄服药祸，悔将何及。

　　后添烦躁喘满，至秋而卒。张秀才者，亦听方士之说，服四生丸推陈致新，服月余，大便或溏或泻，饮食妨阻，怠惰嗜卧，目见黑花，耳闻蝉声，神虚头旋，飘飘然身不能支，至是方知药之误也。遂调饮食，慎起居，谨于保养，二三年间，其证犹存。逾十年后，方平复。刘氏子闻人言，腊月晨饮凉水一杯，至春无目疾，遂饮之。

　　旬余，腹中寒痛不任，咳嗽呕吐，全不思食，恶水而不欲见，足胫寒而逆，医以除寒燥热之剂急救之，终不能效。此皆无故求益生之祥，反生病焉，或至于丧身殒命。壁里安柱，果安在哉？且夫高堂大厦，梁栋安，基址固，坏涂毁，安柱壁中，甚不近人情。洁古老人云：无病服药，无事生事。此诚不易之论。人之养身，幸五脏之安泰，六腑之和平，谨于摄生，春夏奉以生长之道，秋冬奉以收藏之理，饮食之有节，起居而有常，少思寡欲，恬淡虚无，精神内守，此无病之时，不药之药也。噫，彼数人者，既往不咎矣，后人当以此为龟鉴哉。

　　阴盛阳虚不宜下辨阴盛阳虚，汗之则愈，下之则死，此言邪气在表之时也。夫寒邪属阴，身之外皆属阳，各脏腑之经络亦属阳也。盖阳气为卫，卫气者所以温肌肉，充皮毛，肥腠理，司开阖，此皆卫外而为固也。或烦劳过度，阳气内损，不能为固，阳为之虚。阳虚者阴必凑之，故阴得以胜，邪气胜则实，阴盛阳虚者此也。

　　阴邪既胜，腠理致密，阳气伏郁，不得通畅，所以发热恶寒，头项痛，腰脊强，应解散。而药用麻黄者，本草云：轻可去实，葛根、麻黄之属是也。盖麻黄能退寒邪，使阳气伸越作汗而解。故曰：阴盛阳虚，汗之则愈。

　　里气和平而反下之，中气既虚，表邪乘虚而入，由是变症百出，故曰下之则死。《外台秘要》云：表病里和，汗之则愈，下之则死。正此意也。

　　阳盛阴虚不宜汗辨阳盛阴虚，下之则愈，汗之则死，此言邪气在里之时也。夫寒邪始伤于表，不解而渐传入于里，变而为热。人之身在里者为阴，华佗云：一日在皮，二日在肤，三日在肌，四日在胸，五日在腹，六日入胃。入胃谓之入腑也，腑之为言聚也，若府库而聚物焉，又为水谷之海，荥卫之源。邪气入于胃而不复传流水谷，水谷不消去，郁而为实也，此阳盛阴虚者此也。故潮热引饮，腹满而喘，手足汗出，大便难而谵语，宜大承气汤下之则愈。潮热者实也，此外已解，可攻其里，而反汗之，表无阴邪，汗又助阳，阳实而又补表，表里俱热，不死何待。《外台秘要》云：表和里病，下之则愈，汗之则死。正此意也。

　　汗多亡阳齐大兄冬月因感寒邪，头项强，身体痛，自用酒服灵砂丹四五粒，遂大汗出，汗后身轻。至夜，前病复来，以前药复汗，其病不愈。复以通圣散发汗，病添，身体沉重，足胫冷而恶寒。是日方命医，医者不究前治，又以五积散汗之，翌日身重如石，不能反侧，足如冰，冷及腰背，头汗如贯珠，出而不流，心胸躁热，烦乱不安，喜饮西瓜、梨、柿、冰水之物，常置左右。病至于此，命予治之，诊得六脉如蛛丝，微微欲绝，予以死决之。主家曰：得汗多矣，焉能为害。予曰：夫寒邪中人者，阳气不足之所致也，而感之有轻重，治之者岂可失其宜哉。仲景云：阴盛阳虚，汗之则愈。汗者助阳退阴之意也。且寒邪不能自汗，必待阳气泄，乃能出也。今以时月论之，大法夏月宜汗，然亦以太过为戒，况冬三月闭藏之时，无扰乎阳，无泄皮肤，使气亟夺，为养藏之道也，逆之则少阴不藏，此冬气之应也。凡有触冒，宜微汗之，以平为期，邪退乃已。急当衣暖衣，居密室，服实表补卫气之剂，虽有寒邪，弗能为害，此从权之治也。今非时而大发其汗，乃谓之逆。故仲景有云：一逆尚引日，再逆促命期。今本伤而并汗，汗而复伤，伤而复汗，汗出数四，使气亟夺，卫气无守，阳泄于外，阴乘于内，故经云：独阳不生，独阴不长，不死何待，虽卢扁亦不能治也。是日至夜将半，项强身体不仁，手足搐急，爪甲青而死矣。《金匮要略》云：不当汗而妄汗之，夺其津液，枯槁而死。今当汗之，一过中亦绝其命，况不当汗而强汗之者乎。

　　下多亡阴真定赵客，乙丑岁六月间，客于他方，因乘困伤湿面，心下痞满，躁热时作，卧不得安，遂宿于寺中，僧妄以大毒食药数丸，下十余行，心痞稍减。越日困睡，为盗劫其财货，心有所动，遂躁热而渴，饮冷水一大瓯，是夜脐腹胀痛。僧再以前药，复下十余行，病加困笃，四肢无力，躁热身不停衣，喜饮冷水，米谷不化，痢下如烂鱼肠脑，赤水相杂，全不思食，强食则呕，痞甚于前，噫气不绝，足冷，少腹不任其痛。

