<!-- { "loadSidebar": true } -->
　　请予治之，诊其脉浮数八九至，按之空虚。予溯流而寻源，盖暑天之热，已伤正气，又以有毒大热之剂下之，一下之后，其所伤之物已去而无遗矣。遗巴豆之气，流毒于肠胃之间，使呕逆而不能食，胃气转伤而然；及下脓血无度，大肉陷下，皮毛枯槁，脾气弱而衰也。舌上赤涩，咽干津液不足，下多亡阴之所致也。阴既亡，心火独旺，故心胸躁热，烦乱不安。经曰：独阳不生，独阴不长，夭之由也。遂辞而退。后易他医，医至不审其脉，不究其源，惟见痞满，以枳壳丸下之，病添喘满，痢下不禁而死。《金匮要略》云：不当下而强下之，令人开肠洞泄，便溺不禁而死。此之谓也。夫圣人治病，用药有法，不可少越。《内经》曰：大毒治病，十去其六；小毒治病，十去其七；常毒治病，十去其八；无毒治病，十去其九。复以谷肉果菜，食养尽之，无使过之，过则伤其正矣。《记》有之云：医不三世，不服其药。盖慎之至也。彼僧非医流，妄以大毒之剂下之太过，数日之间，使人殒身丧命，用药之失，其祸若此。病之择医，可不谨乎，戒之戒之。

　　方成勿约之失丁巳冬十一月，予从军回至汴梁，有伶人李人爱谓予曰：大儿自今岁七月间，因劳役渴饮凉茶，及食冷饭，觉心下痞。请医治之，医投药一服，下痢两行，其症遂减。不数日，又伤冷物，心腹复痞满，呕吐恶心，饮食无味，且不饮食，四肢困倦，懒于言语，复请前医诊视，曰：此病易为，更利几行即快矣。遂以无忧散对加牵牛末，白汤服，至夕腹中雷鸣而作阵痛，少焉既吐又泻，烦渴不止，饮食无度，不复能禁，时发昏愦。再命前医视之，诊其脉不能措手而退。顷之冷汗如洗，口鼻气渐冷而卒矣。小人悔恨无及，敢以为问？予曰：未尝亲见，不知所以然，既去。或曰：予亲见之，果药之罪欤而非欤。予曰：此非药之罪，乃失其约量之过也。夫药之无据，反为气贼。《内经》云：约方犹约囊也，囊满弗约，则输泄方成，弗约则神与气弗俱。故仲景以桂枝治外伤风邪，则曰：若一服汗出病瘥，停后服，不必尽剂。大承气汤下大实大满，则曰得更衣止后服，不必尽剂。其慎如此！此为大戒，盖得圣人约囊之旨也。治病必求其本。盖李人以杂剧为戏，劳神损气，而其中痛，因时暑热渴饮凉茶，脾胃气弱，不能运化而作痞满，以药下之，是重困也。加以不慎，又损其阳，虚而复伤，伤而复下，阴争于内，阳扰于外，魄汗未藏，四逆内起，仲景所谓一逆尚引日，再逆促命期，如是则非失约量之过而何？故《内经》戒云：上工平气，中工乱脉，下工绝气。不可不慎也。

　　脱营忌泻疏五过论云：常贵后贱，虽不中邪，病从内生，名曰脱营。镇阳一士人，躯干魁梧，而意气豪雄，喜交游而有四方之志，年逾三旬，已入仕至五品，出入从骑塞途，姬侍满前，饮食起居，无不如意。不三年，以事罢去。心思郁结，忧虑不已，以致饮食无味，精神日减，肌肤渐至瘦弱。无如之何，遂耽嗜于酒，久而中满。始求医，医不审得病之情，；辄以丸药五粒，温水送，下二十余行。时值初秋，暑热犹盛，因而烦渴，饮冷过多，遂成肠鸣腹痛而为痢疾，有如鱼脑，以至困笃。命予治之，诊其脉乍大乍小，其症反复闷乱，兀兀欲吐，叹息不绝。予料曰：此病难治。启玄子云：神屈故也。以其贵之尊荣，贱之屈辱，心怀慕恋，志结忧惶，虽不中邪，病从内生，血脉虚减，名曰脱营。或曰：愿闻其理，《黄帝针经》有曰：宗气之道，内谷为主，谷入于胃，乃传入于脉，流溢于中，布散于外，精专者行于经隧，周而复始，常营无已，是为天地之纪。故气始从手太阴起，注于阳明，传流而终于足厥阴，循腹里，入缺盆，下注肺中，于是复注手太阴，此营气之所行也。

　　故昼夜气行五十营，漏水下百刻，凡一万三千五百息。所谓交通者，并行一数也，故五十营备得尽天地之寿矣。

　　今病者始乐后苦，皆伤精气，精气竭绝，形体毁阻，暴喜伤阳，暴怒伤阴，喜怒不能自节。盖心为君主，神明出焉，肺为辅相，主行营卫，制节由之。主贪人欲，天理不明，则十二官相使各失所司，使道闭塞而不通，由是则经营之气脱去，不能灌溉周身，百脉失其天度，形乃大伤，以此养生则殃，何疑之有。

　　泻火伤胃经历晋才卿膏粱而饮，至春病衄。医曰：诸见血为热，以清凉饮子投之即止。越数日，其疾复作。医又曰：药不胜病故也。遂投黄连解毒汤。既而或止，止而复作。易医数四，皆用苦寒之剂，俱欲胜其热，然终不愈。而饮食起居，浸不及初，肌寒而时躁，言语无声，口气臭秽，如冷风然，其衄之余波则未绝也。或曰：诸见血者热，衄热也，热而寒之理也，今不惟不愈，而反害之，何哉？予言：《内经》曰：五脏以平为期。

　　又云：下工绝气，不可不慎也。彼惟知见血为热，而以苦寒攻之，抑不知苦寒能泻脾胃。夫脾胃土也，乃人身之所以为本者也，今火为病而泻其土，火固未尝除，而土已病矣。土病则胃虚，胃虚则荣气不能滋荣百脉，元气不循天度，气随阴化而变无声与肌寒也。噫，粗工嘻嘻，以为可治，言热未已，寒病复起，此之谓也。

　　下工绝气危生丁巳予从军至开州，夏月有千户高国用谓予曰：父亲年七十有三，于去岁七月间，因内伤饮食，又值霖雨，泻痢暴下数行，医以药止之。不数日，又伤又泻，止而复伤，伤而复泻。至十月间，肢体瘦弱，四肢倦怠，饮食减少，腹痛肠鸣。又以李医治之，处以养脏汤，治之数日，泄止，后添呕吐。又易以王医，用丁香、人参、藿香、橘红、甘草同为细末，生姜煎，数服而呕吐止。延至今正月间，饮食不进，扶而后起。

　　又数日不见大便。予问医曰：父亲不见大便，何以治之？医曰：老官人年过七旬，血气俱衰弱，又况泻痢半载，脾胃久虚，津液耗少，以麻仁丸润之可也。众亲商议，一亲曰：冯村牛山人见证不疑，有果决，遂请治之。诊其脉，问其病，曰：此是风结也，以搜风丸百余丸服之，利数行而死。予悔恨不已，敢以为问？予曰：人以水谷为本，今高年老人久泻，胃中津液耗少，又重泻之，神将何根据？《灵枢经》曰：形气不足，病气不足，此阴阳俱不足也，不可泻之，泻之则重不足，重不足则阴阳俱竭，血气皆尽，五脏空虚，筋骨髓枯，老者绝灭，少者不复矣。又曰：上工平气，中工乱脉，下工绝气危生。绝气危生，其牛山人之谓欤。

　　用药无据反为气贼北京按察书吏李仲宽，年五旬，至元已巳春，患风症，半身不遂，麻痹，言语謇涩，精神昏愦。一友处一法，用大黄半斤，黑豆三升，水一斗，同煮豆熟，去大黄，新汲水淘净，每日服二三合。

　　则风热自去。服之过半，又一友云，用通圣散、四物汤、黄连解毒汤相合服之，其效尤速。服月余，精神愈困。

　　遂还真定，归家养病，亲旧献方无数，不能悉录，又增喑哑不能言，气冷手足寒。命予诊视，细询前由，尽得其说。予诊之，六脉如蛛丝细。予谓之曰：夫病有表里虚实寒热不等，药有君臣佐使大小奇偶之制，君所服药无考凭，故病愈甚。今已无救，君自取耳。未几而死。有吏曹通甫妻萧氏，年六旬有余，孤寒无根据，春月忽患风疾，半身不遂，言语謇涩，精神昏愦，口眼斜，与李仲宽症同。予刺十二经井穴接其经络，不通。又灸肩井、曲池，详病时月处药，服之减半。予曰：不须服药，病将自愈。明年春，在张子敬郎中家，见其行步如旧。

　　予叹曰：夫人病痊，得不乱服药之故。由此论之，李仲宽乱服药，终身不救。萧氏贫困，恬自如，《内经》曰：用药无据，反为气贼，圣人戒之。一日，姚雪斋举许先生之言曰：富贵有二事，反不如贫贱，有过恶不能匡救，有病不能医疗。噫，李氏之谓欤。

　　戒妄下真定钞库官李提举，年逾四旬，体干魁梧，肌肉丰盛，有僚友师君告之曰：肥人多风证，今君如此，恐后致中风，搜风丸其药推陈致新化痰，宜服之。李从其言：遂合一料，每日服之，至夜下五行，如是半月，觉气短而促。至月余，添怠惰嗜卧，便白脓，小便不禁，足至膝冷，腰背沉痛，饮食无味，仍不欲食，心胸痞满，时有躁热，健忘恍惚不安。凡三易医，皆无效，因陈其由，请予治之。予日，孙真人云：药势有所偏助，令人脏气不平。药本攻疾，无疾不可饵。平人谷入于胃，脉道乃行，水入于经，其血乃成，水去则荣散，谷消则卫亡，荣散卫亡，神无所根据。君本身体康强，五脏安泰。妄以小毒之剂日下数行，初服一日，且推陈矣。

　　陈积已去，又何推焉？今饮食不为肌肤，水谷不能运化精微，灌溉五脏六腑，周身百脉，神将何根据？故气短而促者，真气损也。怠惰嗜卧者，脾气衰也。小便不禁者，膀胱不藏也。便下脓血者，胃气下脱也。足胫寒而逆者，阳气微也。时有躁热，心下虚痞者，胃气不能上营也。恍惚健忘者，神明乱也。《金匮》云：不当下而强下之，令人开肠洞泄，便溺不禁而死。前证所生，非天也，君自取之。治虽粗安，促命期矣。李闻之惊恐，汗浃于背，起谓予曰：妄下之过，悔将何及！虽然，君当尽心救其失。予以为病势过半，病将难痊，固辞而退。至秋，疾甚，医以夺命散下之，燥热喘满而死。《内经》曰：诛罚无过，是谓大惑。如李君者，《内经》所谓大惑之人也。

　　卫生君子，可不戒哉。

　　卷之九阴阳脏腑部

　　刺禁

　　〔《灵》〕五脏之气，已绝于内，而用针者反实其外，是谓重竭，重竭必死，其死也静。治之者，辄反其气，取腋与膺。（针经云：五脏之气已绝于内者，脉气口内绝。不知者反取其外之病处与阳经之合，有留针以致阳气，阳气至则内重竭，重竭则死矣。其死也无气以动，故静。）五脏之气已绝于外，而用针者又实其内，是谓逆厥，逆厥则必死，其死也躁。治之者，反取四末。（针解云：五脏之气已绝于外者，脉气口外绝，不知者，反取其四末之输，有留针以致其阴气，阴气至则阳气反入，入则逆，逆则死矣。阴气有余故躁。《难经》云：五脏脉绝于内者，肾肝气已绝于内也，而医反补其心肺，五脏脉绝于外者，心肺脉已绝于外也，而医反补其肾肝。

