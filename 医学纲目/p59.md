<!-- { "loadSidebar": true } -->
　　阳绝补阴，阴绝补阳，是谓实实虚虚，损不足益有余，如此死者，医杀之耳。）刺之害中而不去则精泄，害中而去则致气。精泄则病益甚而，致气则生为痈疡。无实实虚虚，损不足而益有余，是谓甚病，病益甚。（《难经》云：假令肺实而肝虚，肝者木也，肺者金也，金木当更相平，当知金平木也，假令肺实，故知肝虚微少气，用针不补其肝而反重实其肺，故曰实实虚虚，损不足而益有余，病中工所害也。）取五脉者死。（针解云：言病在中气不足，但用针尽大泻其诸阴之脉也。）取三阳之脉者。（《针解》云：言尽泻三阳之气，令病患惟然不复也。）夺阴者死，（针解云：言取尺之五里五往者也。）夺阳者狂，针害毕矣。（针解云：夺阳者狂，正言也。）〔《甲》〕问曰：针能杀生人，岂不能起死人乎？对曰：能杀生人，不能起死人者也。是人之所生，受气于谷，谷之所注者胃也，胃者水谷之府，气血之海也。海之所行云雨者，天下也，胃之所出气血者，经隧也。经隧者，五脏六腑之大络也，迎而夺之而已矣。迎之五里，中道而止，五至而已。五往而藏之，气尽矣，故五五二十五而竭其输矣。此所谓夺其天气者也。故曰：窥门而刺之者死于家中，入门而刺之者死于堂上。黄帝曰：请传之后世，以为刺禁。（经隧，《灵枢》作“经坠”。）凡刺之补泻，无过其度，与脉逆者无刺。

　　〔《灵》〕凡刺之禁：新内勿刺，新刺勿内，已刺勿醉，已醉勿刺，新怒勿刺，已怒勿刺，新劳勿刺，已刺勿劳，已饱勿刺，已刺勿饱，已饥勿刺，已刺勿饥，已渴勿刺，已刺勿渴，大惊大恐，必定其气，乃刺之。

　　乘车来者卧而休之，如食顷，乃刺之。步行来者坐而休之，如行十里顷，乃刺之。

　　凡此十二禁者，其脉乱气散，逆其荣卫，经气不次，因而刺之，则阳病入于阴，阴病出于阳，邪气复生。

　　粗工不察，是谓伐身。形肉已夺，是一夺也。大夺血之后，是二夺也。大夺汗之后，是三夺也。大泄之后，是四夺也。新产又大下血，是五夺也。此皆不可泻也。

　　〔《素》〕天温日明，则人血淖液而卫气浮，故血易泻气易行。天寒日阴，则人血凝泣而卫气沉。月始生则血气始精，卫气始行。月廓满则血气实，肌肉坚。月廓空则肌肉减，经络虚，卫气去，形独居。是以因天时而调血气也。是以天寒无刺，天温无疑，月生无泻，月满无补，月廓空无治，是谓得时而调之。因天之序，盛虚之时，移光定位，正立而待之。故曰月生而泻，是谓脏虚。月满而补，血气扬溢，络有留血，命曰重实。

　　月廓空治，是谓乱经，阴阳相错，真邪不别，沉以留止，外虚内乱，淫邪乃起。（八正神明论）刺阳明，出血气。刺太阳，出血恶气。刺少阳，出气恶血。刺太阴，出气恶血。刺少阴，出气恶血。刺厥阴，出血恶气也。（血气形志篇）〔《甲》〕神庭禁不可刺。上关禁不可深。（令人耳无闻。）颅囟刺不可多出血。左角刺不可久留。人迎刺过深杀人。云门刺不可深。（使人逆息不能食。）缺盆刺不可过深。（使人逆气。）五里禁不可刺。（手阳明经穴。）脐中禁不可刺。伏兔禁不可刺。（刺五分。）三阳络禁不可刺。复溜刺无多见血。承筋禁不可刺。然谷刺无多见血。乳中禁不可刺。鸠尾禁不可刺。

　　〔《灵》〕刺上关者，不能欠。刺下关者，欠不能。刺犊鼻者，屈不能伸。刺两关者，伸不能屈。（本输篇）〔《素》〕春气在经脉，夏气在孙络，长夏气在肌肉，秋气在皮肤，冬气在骨髓中。帝曰：愿闻其故。岐伯曰：春者，天气始开，地气始泄，冻解冰释，水行经通，故人气在脉。夏者，经满气溢，入孙络受血，皮肤充实。长夏者，经络皆盛，内溢肌中。秋者，天气始收，腠理闭塞，皮肤引急。冬者，盖藏，血气在中，内着骨髓，通于五脏。是故邪气者，常随四时之气血而入客也。至其变化，不可为度。然必从其经气，辟除其邪，则乱气不生。帝曰：逆四时而生乱气，奈何？岐伯曰：春刺络脉，血气外溢，令人少气。春刺肌肉，血气环逆，令人上气。春刺筋骨，血气内着，令人腹胀。夏刺经脉，血气乃竭，令人解。夏刺肌肉，血气内却，令人善恐。夏刺筋骨，血气上逆，令人善怒。秋刺经脉，血气上逆，令人善忘。秋刺络脉，气不外行，令人卧不欲动。

　　秋刺筋骨，血气内散，令人寒栗。冬刺经脉，血气皆脱，令人目不明。冬刺络脉，内气外泄，留为大痹。冬刺肌肉，阳气竭绝，令人善忘。凡此四时刺者，大逆之病不可不从也。反之则生乱气，相淫病焉。故刺不知四时之经，病之所生，以从为逆，正气内乱，与精相搏，必审九候，正气不乱，精气不转。（四时刺逆从论）春甲乙日自乘，无刺头，无发朦于耳内。夏丙丁日自乘，无振埃于肩喉廉泉。长夏戊己日自乘四季，无刺腹去爪泻水。秋庚辛日自乘，无刺关节于股膝。冬壬癸日自乘，无刺足胫。是谓五禁。

　　〔《素》〕黄帝问曰：愿闻刺要。岐伯对曰：病有浮沉，刺有浅深，各至其理，无过其道。过之则内伤，不及则生外壅，壅则邪从之。浅深不得，反为大贼，内动五脏，后生大病。故曰：病有在毫毛腠理者，有在皮肤者，有在肌肉者，有在脉者，有在筋者，有在骨者，有在髓者。是故刺毫毛腠理无伤皮，皮伤则内动肺，肺动则秋病温疟，溯溯然寒栗。刺皮无伤肉，肉伤则内动脾，脾动则七十二日四季之月，病腹胀，烦不嗜食。刺肉无伤脉，脉伤则内动心，心动则夏病心痛。刺肉无伤筋，筋伤则内动肝，肝动则春病热而筋弛。刺筋无伤骨，骨伤则内动肾，肾动则冬病胀、腰痛。刺骨无伤髓，髓伤则销铄酸，体解。然不去矣。（刺要论）凡刺之道，必中气穴，无中肉节。中气穴则针游于巷，中肉节则皮肤痛。补泻反则病益笃。中筋则筋缓，邪气不出，与真相搏，乱而不去，反还内着。用针不审，以顺为逆。刺中心，一日死，其动为噫。刺中肺，三日死，其动为咳。刺中肝，五日死，其动为欠。（《素问》作“语”。）刺中脾，十五日死，（《素问》作“十”日。）其动为吞。刺中肾，三日死，（《素问》作“六日”又云“七日”。）其动为嚏。刺中胆，一日半死，其动为呕。

　　刺中膈，为伤中，其病虽愈，过一岁必死。刺跗上，中大脉，血出不止死。刺阴股，中大脉，血出不止死。刺面，中溜脉，不幸为盲。刺客主人，内陷中脉，为内漏，为聋。刺头，中脑户，入脑立死。刺膝髌，出液为跛。刺舌下中脉太过，血出不止，为喑。刺臂太阴脉，出血多立死。刺足下布络中脉，血不出为肿。刺足少阴脉，重虚出血，为舌难以言。刺中大脉，令人仆，脱色。刺膺中，陷中肺，（《素》曰：刺膺中陷中脉。）为喘逆仰息。刺气冲中脉，血不出为肿鼠。刺肘中内陷，气归之，为不屈伸。刺脊间中髓，为伛。刺阴股下三寸内陷，令人遗溺。刺乳上，中乳房，为肿根蚀。刺腋下胁间内陷，令人咳。刺缺盆中内陷，气泄，令人喘咳逆。刺少腹中膀胱，溺出，令人少腹满。刺手鱼腹内陷，为肿。刺肠内陷，为肿。刺匡上陷骨中脉，为漏为盲。刺关节中液出，不得屈伸。（俱出刺禁篇）

　　卷之九阴阳脏腑部

　　灸禁

　　〔垣〕针经云：陷下则灸之。天地间无他，惟阴与阳二气而已。阳在外在上，阴在内在下。今言陷下者，阳气下陷入阴血之中，是阴反居其上而覆其阳，脉证俱见。寒在外者，则灸之。《异法方宜论》云：北方之人，宜灸也，为冬寒大旺。伏阳在内，皆宜灸之。以至理论之，则肾主藏，藏阳气在内，冬三月主闭藏是也。太过则病，固宜灸，此阳火陷入阴水之中是也。《难经》云：热病在内，取会之气穴；为阳陷入阴中，取阳气通天之窍穴，以火引火而导之，此宜灸也。若将有余之病，一概灸之，岂不误哉。仲景云：微数之脉，慎不可灸。

　　因火为邪，则为烦逆。追虚逐实，血散脉中，火气虽微，内攻有力，焦骨伤筋，血难复也。又云：脉浮，宜以汗解，用火灸之，邪无从出，因火而盛，病从腰以下，必重而痹，名火逆也。脉浮热甚，而反灸之，此为实。

　　实而虚治，因火而动，必咽燥唾血。又云：身之穴三百六十有五，其三十六穴灸之有害，七十九穴刺之为灾，并中髓也。（仲景伤寒例第三十）按《明堂》《针经》各条下所说禁忌明矣。《内经》云：脉之所见，邪之所在。脉沉者邪气在内，脉浮者邪气在表。世医只知脉之说，不知病症之禁忌。若表见寒证，身汗出，身常清，数栗而寒，不渴，欲覆浓衣，常恶寒，手足厥，皮肤燥枯，其脉必沉细而迟。但有一二症，皆宜灸之，阳气下陷故也。若身热恶热，时见躁作，或面赤面黄，咽干，嗌干，口干，舌上黄赤，时渴，咽嗌痛，皆热在外也。但有一二症，皆不宜灸。其脉必浮数，或但数而不浮，亦不可灸，灸之则灾害立生。若有鼻不闻香臭，鼻流清涕，眼睑时痒，或欠或嚏，恶寒，其脉必沉，是脉证相应也。或轻手得弦紧者，是阴伏其阳血，虽面赤，宜灸之，不可拘于面赤色而禁之也。更有脑痛恶寒者，虽面赤，亦宜灸风府一穴。若带偏脑痛，更恶风者，邪在少阳，宜灸风池，无灸风府。然艾炷不宜大，但如小麦粒一七壮足矣。若多灸、艾炷大，防损目。《四十五难》曰：八会者何也？然，府会太仓，藏会季胁，筋会阳陵泉，髓会绝骨，血会膈俞，骨会大杼，脉会太渊，气会三焦外一筋宜两乳内也。热病在内者，取其会之气穴，东垣辨之矣。《内经》中说热病在内，取会之气穴皆陷下者，灸之，从阴引阳于背。府会太仓，太仓者中脘也，是六腑六阳之总称也。藏会季胁者，脾之募也，在腰背腹募之间，与脐平，是两仪之间也。五脏六腑阳陷者，皆取脾胃，是万物有余，皆出于土也。

　　脾者五脏之总称也，带脉者脾之附经血，又其别称也。血会鬲俞，鬲俞者背之上也。骨会大杼，大杼者背也。髓会绝膏，绝骨者是骨名也，在足外踝上也，乃是少阳之分。筋会阳陵泉，阳陵泉者，足少阳经中膝下外侧也。脉会太渊，太渊者两寸脉也。气会膻中，膻中者两乳是也。热病在内，取会之气穴者，谓热陷于内，故取百会之穴以灸伸之。此为陷下者炙之，非太过不及。本经所生自病中它邪者，乃以经取之也。

　　恐后学所疑，复明其理以证之。陷者皮毛不任风寒，知阳气下陷也。其脉中得必细弦而紧小，或沉涩覆其上，知其热火陷下也。虽脉八九至甚数，而阴脉覆其上者，皆可灸。阴脉者，细弦紧小沉涩如上说是也。

