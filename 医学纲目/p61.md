<!-- { "loadSidebar": true } -->

　　江子（二粒，去皮膜）白矾（如拇指大，一块，为末）上将二味，在于新瓦上，令江子焦赤为度，为末，炼蜜丸，如鸡豆大。每服一丸。用绵裹放患人口中近喉处，良久吐痰立愈。

　　中倒后口噤，牙关紧急，治法另见后口噤门。（亦用吐法）〔《玄》〕风病口开手撒，眼合遗尿，鼻声如鼾者，五脏气绝也。盖口开者心绝，手撒者脾绝，眼合者肝绝，遗尿者肾绝，声如鼾者肺绝也。若见一，犹可用工。若面赤时黑，主阳上散，肾水反克心火，兼遗尿、口开、气喘者，断不救也。

　　五脏气绝，速宜大料参、煎浓汤灌之，及脐下大艾灸之，亦可转死回生也。

　　〔罗〕治中风，眼上戴不能视者，灸第二椎骨，第五椎上，各七壮。一齐下火，炷如半枣核大，立愈。

　　卷之十肝胆部

　　中分浅深

　　〔《灵》〕虚邪偏客于身半，其入深，内居荣卫。荣卫稍衰，则真气去，邪气独留，发为偏枯。故其邪气浅者，脉偏痛。（刺节真邪篇）偏枯，身偏不用而痛，言不变，志不乱，病在分腠之间。巨针取之，益其不足，损其有余，乃可复也。痱之为病也，身无痛者，四肢不收，志乱不甚，其言微知，可治；甚则不能言，不可治也。（痱，废也，痱即偏枯之邪气深者，痱与偏枯是二疾，以其半身无气荣运。

　　故名偏枯，以其手足废而不收或名痱，或偏废或全废皆曰痱也。“巨针取之”《千金》作“温卧取汗”）上《内经》论中风之浅深也。其偏枯身偏痛，而言不变，志不乱者，邪在分腠之间，即仲景、东垣所谓邪中腑是也。痱病无痛，手足不收而言喑志乱者，邪入于里，即仲景、东垣所谓邪中脏是也。

　　〔仲〕寸口脉浮而紧，紧则为寒，浮则为虚，寒虚相搏，邪在皮肤。浮者血气虚，络脉空虚，贼邪不泻，或左或右，邪气反缓，正气即急，正气引邪，僻不遂。邪在于络，肌肤不仁。邪在于经，即重不胜。邪入于腑，即不识人。邪入于脏，舌即难言，口遂吐涎。

　　〔洁〕风者，百病之始，善行而数变。行者，动也，风本为热，热胜则风动，宜以静胜其躁，养血是也，治须少汗，亦宜少下。多汗则虚其卫，多下则损其荣，汗下各得其宜，然后可治。其在经，虽有汗下之戒，而有中脏中腑之分。中腑者宜汗之，中脏者宜下之，此虽合汗下，亦不可过也。仲景云：汗多则亡阳，下多则亡阴。亡阳则损气，亡阴则损形。故经言血气者人之神，不可不谨养也。所谓表里不和，须汗下之，表里已和，是宜治之在经也。其中腑者，面颜显五色，有表证而脉浮，恶风恶寒，拘急不仁，或中身之后，或中身之前，或中身之侧，皆曰中腑也，其病多易治。其中脏者，唇吻不收，舌不转而失音，鼻不闻香臭，耳聋而眼瞀，大小便秘结，皆曰中脏也。其病多难治。若风中腑者，先以加减续命汤随证发其表。如兼中脏，则大便多秘涩，宜以三化汤通其滞。表里证已定，别无变端，后以大药和而治之。大抵中腑者，多着四肢；中脏者，多滞九窍。虽中腑者，多兼中脏之证。至于舌强失音，久服大药，能自愈也。

　　〔垣〕中血脉则口眼斜，中腑则肢节废，中脏则性命危急，此三者治各不同。如中血脉，外有六经之形证，则从小续命汤加减，及疏风汤治之。如中腑，内有便溺之阻隔，宜三化汤或《局方》中麻仁丸通利之；外无六经之形证，内无便溺之阻隔，宜养血通气，大秦艽汤、羌活愈风汤治之。中脏，痰涎昏冒，宜至宝丹之类镇坠。若中血脉中腑之病，初不宜用龙、麝、牛黄。为麝香入脾治肉，牛黄入肝治筋，龙脑入肾治骨，恐引风深入骨髓，如油入面，莫之能出。又不可一概用大戟、芫花、甘遂泻大便，损其阴血，则真气愈虚。（洁古言中脏者大小秘涩，东垣言中腑者有便溺阻隔，二说当以东垣为主，盖大小秘结不中脏者亦有之，中脏者亦有大小便不秘结者也）

　　卷之十肝胆部

　　中浅半身偏痛舌能言

　　《难经》：所谓偏枯，身偏不用而痛，言不变，志不乱，病在分腠是也。

　　〔仲〕

　　三黄汤

　　治中风手足拘急，百节疼痛，烦热，心乱，恶寒，终日不欲饮食。（陈无择兼半身不遂，失音不言）黄（二钱）独活（四钱）细辛（二钱）麻黄（五钱）黄芩（三钱）上五味，以水六升，煮取二升。分温作三服。一服小汗，二服大汗。心热加大黄二钱；腹满加枳实一枚；气逆加人参三钱；悸加牡蛎三钱；渴加栝蒌根三钱；先有寒加附子一枚。

　　〔洁〕

　　疏风汤

　　治半身不遂，或肢体麻痹，筋骨疼痛。

　　麻黄（去节，三两）益智仁杏仁（去皮尖，各一两，炒）甘草（炙）升麻（各五钱）上咀。每服一两，水一小碗，煎至六分，去渣热服。脚蹬热水葫芦，候大汗出，去葫芦。冬月不可服。

　　〔海〕

　　拯济换骨丹

　　（自汗者不宜服）槐皮芎术芷，仙人防首蔓。

　　十味各停匀，苦味香减半。龙麝加少许，朱砂作衣缠。麻黄膏煎丸，大小如指弹。

　　上治半身不遂，口眼斜，手足不仁，言语謇涩，或痛入骨髓，或痹在皮肤，或中急风涎潮不言，精神昏塞，行步艰难，筋脉拘急，左瘫右痪，一切风疾，并皆治之。

　　槐荚子（生）人参桑白皮苍术川芎何首乌蔓荆子威灵仙防风（各二两）五味子木香苦参（各一两）香白芷（二两）麝香（二钱，另研）龙脑（二钱）辰砂（五钱，另研）上十四味为细末。入麝香令匀，又用麻黄十斤，去根节，用大河水三石三斗，熬至六斗，去滓再熬，至二斗半，入银石器内熬成膏。入前药末和匀，杵三五千下，每一两作十丸，朱砂为衣。每服一丸，先捣碎，酒一盏浸，自晨至晚，食后临卧搅匀服之。神清无睡，是药之验，更隔五日服之。如无汗宜服，若体自汗，服之是重亡津液也。若风盛人，于密室温卧取汗。

　　〔罗〕

　　续命丹

　　治男子妇人卒中诸风，口眼斜，言语謇涩，牙关紧急，半身不遂，手足搐搦，顽痹疼痛，涎潮闷乱。妇人血风，喘嗽吐逆，坐卧不宁。

　　川芎羌活南星（姜制）川乌白藓皮海桐皮肉桂当归防风熟地干葛（各一两）地榆虎骨朱砂铅白霜乌蛇（生）牛黄雄黄（各三钱）轻粉（二钱）麻黄（去节，四两）以好酒三升煮一升，不用麻黄用酒）上为末，以麻黄酒汁入蜜半斤熬成膏，和药为丸，弹子大。每服一丸，豆淋酒下，或葱汤化下，不拘时候。中书左丞张仲谦，患半身不遂麻木，太医刘子益与服之，汗大出，一服而愈。

　　〔《本》〕服桑枝法桑枝一小升，细切炒香，以水三大升煎取二升，一日服尽无时。《图经》云：桑枝温平，不凉不热，可以常服，疗体中风痒干燥，香港脚风气，四肢拘挛，上气眼晕，肺气咳嗽，消食，利小便。久服身轻，聪明耳目，令人光泽，兼疗口干。《仙经》云：一切仙药不得桑煎不服。出《抱朴子》。政和间何子常病两臂痛，服诸药不效，根据此作数剂，臂痛即愈。

　　〔《外》〕疗偏风，半身不遂，冷癖疰。附子一两生用，咀。纳于无灰酒中，经一七日，隔日饮之，服一小合瘥。

　　卷之十肝胆部

　　中深半身不收舌难言

　　经所谓痱之为病，身无痛，四肢不收，志乱不甚，其言微知，可治，甚则不能言者是也。

　　〔丹〕：今世所谓风病，多与痿证滚同论治，良由《局方》多以治风之药通治诸痿也。古圣论风痿各有篇目，源流不同，治法亦异，不得不辨。按风论，风者百病之长，至其变化，乃为它病。又曰善行数变，曰因于露风，曰先受邪，曰在腠理，曰客，曰入，曰伤，曰中。历陈五脏与胃之伤，皆多汗而恶风，其发明风邪，系外感之病，有脏腑内外寒热虚实之不同，若是之明且尽也。别无瘫缓痿弱，卒中不省，僵仆斜，挛缩眩运，语涩不言之文也。

　　或曰：吾子谓《内经风论》主于外感，《局方》用麻黄桂附辈，将以解风寒也；用脑、麝、威灵仙、黑牵牛辈，将以行凝滞也，子之言过矣。曰：风病外感，善行数变，其病多实少虚，发表行滞，有何不可。治风之外，何为又历述神魂恍惚，起便须人，手足不随，神志昏愦，瘫缓曳，手足筋挛，眩运倒仆，半身不遂，膝脚缓弱，四肢无力，颤掉拘挛，不语，语涩等诸痿症兼治之。考诸痿论：肺热叶焦，五脏因而受之，发为痿。心气热生脉痿，故胫纵不任地。肝气热生筋痿，故宗筋弛纵。脾气热生肉痿，故痹而不仁。肾气热生骨痿，故足不任身。又曰：诸痿皆生于上。谓之上者，指病之本在肺也。又曰昏惑，曰螈，曰瞀昧，曰暴病，曰郁冒，曰蒙昧暴喑，曰瞀螈，皆属于火。又曰四肢不举，曰舌本强，曰足痿不收，曰痰涎有声，皆属于上。又《礼记》注曰：鱼肉天产也，以养阳作阳德。

　　以为倦怠悉是湿热内伤之病，当作诸痿治之。何《局方》治风之方，兼治痿者十居八九？不思诸痿皆起于肺热，传入五脏，散为诸症，大抵只宜补养。若以外感风寒治之，宁免实实虚虚之祸乎！风病外感之邪，有寒热虚实，而挟寒者多。痿病内热之伤，皆是虚证，无寒可散，无实可泻。《局方》本为外感立方，而以内伤热证，滚同一治，其为害也。似非细故。

　　上丹溪诸论，盖因《局方》治中风，孟浪用发表行湿之药，戕贼血气，诛伐根本，不知补养之法，故引痿病以救《局方》之失，而其言如此。然《局方》所述中风，手足不随，起便须人，神魂恍惚，不语，语涩等证，即《内经》热病相同。至于异处，不得不察。《针经刺节真邪》云：真气去，邪独留，发为偏枯。《痿论》云：阳明虚则宗筋纵，带脉不引，而足痿不用。由是知手足不随者在偏枯，手足为邪气阻塞脉道而然。在痿病，则阳明虚，宗筋纵，带脉不引而然也。痱病有言变志乱之症，痿病则无之也。痱病又名风痱，而内伤外感兼备，痿病独得于内伤也。痱病发于击仆之暴，痿病发于怠惰之渐也。凡此皆明痱与痿，明是两疾也。

