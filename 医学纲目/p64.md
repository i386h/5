<!-- { "loadSidebar": true } -->
　　穿山甲（左瘫用左脚，右瘫用右脚）川乌头红海蛤（各二两）上为末。每用半两，生葱自然汁调成膏，作饼子，约一寸半。左患贴左脚，右患贴右脚，贴在足掌心内，用旧绢片紧扎定，于密房中无风处椅子上坐，用汤一盆，将有药脚浸于汤中，用小心人扶病患，恐汗出不能支持。候汗出，急去药。如汗欲出时，身必麻木，以汗周遍为妙。如未效，半月后再用一次，神妙。

　　〔世〕治卒中手足不遂。用麦五升，入乌头尖一升，连翘半升，同甑炊令大热，辅在席下，以手足不遂处卧之，令热气熏蒸，候出汗为度。日用三次，丸药再蒸用之。候两日外，别用新药。如无乌头尖，只用草乌头半升，不去皮尖，研作粗末亦可。

　　〔《千》〕治半身不遂。用蚕砂两石，分作三袋，每袋可七斗，蒸热一袋，着患处。如冷再换一袋，根据前法数数换易。百不禁，瘥止。须羊肚酿、粳米、葱白、姜、椒、豉等，煮烂熟吃，日食一具，十日止，此方千金不传。

　　上解表方，治中风语言謇涩，经所谓志乱不甚，其言微知者是也。

　　〔罗〕中脏治验真定府临济寺赵僧判，于至元八月间，患中风半身不遂，精神昏愦，面红颊赤，耳聋鼻塞，语言不出。诊其两手，六脉弦数。常记洁古有云：中脏者多滞九窍，中脏者多着四肢。今语言不出，耳聋鼻塞，精神昏愦，是中脏也。半身不遂，是中腑也。此脏腑俱受病，先以三化汤一两，内疏二三行散其壅滞，使清气上升，充实四肢。次与至宝丹加龙骨、南星，安心定志养神，使各脏之气上升，通利九窍。五日音声出，语言稍利。后随四时脉证加减用药，不旬日，稍能行步。先以绳络其病脚，如履阈或高处，得人扶之，方可逾也。又刺十二经之井穴，以接经络。翌日不用绳络能行几步，百日大势皆去。戒之，慎言语及节饮食，一年方愈。

　　〔子和〕一衲子，因阴雨卧湿地一年，手足皆不遂，若遇阴雨，其病转加。诸医皆作中风偏枯治之，用当归、芍药、乳香、没药、自然铜之类，久服反加大便涩，风燥生，经岁不已。戴人以舟车丸下三十余行，去青黄沫水五升。次以淡剂渗泄之，数日手足能举。戴人曰：受风湿寒三气合而为痹，水湿得寒而浮，蓄于皮腠之间，久而不去，内舍六腑，宜用去水之药可也。水湿者人身中之寒物也，寒去则血行，血行则气和，气和则愈矣。

　　〔世〕治中风大便秘者，用不蛀皂角烧灰为细末。每服一钱，米饮调下。

　　〔《本》〕丸俗呼火草，茎叶颇类苍耳，春生苗叶，秋初开花，秋末结实，法于五月五日、六月六日、九月九日采其叶，去根茎花实，或云秋花成实后，和枝取用。洗净曝干，入甑中用酒蜜蒸之九遍，焙干捣筛为细末，炼蜜丸如桐子大。空心用温酒或米饮下四、五十丸。

　　张乖崖进表云：谁知至贱之中，乃有殊常之效，臣服至百服，眼目清明。至千服，须鬓变黑，筋骨强健。又云：甚益元气，疗诸疾患，修合施人，服无不效。

　　〔罗〕

　　正舌散

　　治中风舌强语涩。

　　雄黄（研）荆芥（各等分）上为末。每服二钱，用豆淋酒调下。

　　茯神散

　　治证同前。

　　茯神心（炒，一两）薄荷（焙，二两）蝎梢（去毒，二钱半）上为末。每服一二钱，温酒调下。

　　〔《本》〕治风在肝脾，语涩謇，脚弱，大便多秘，地黄酒。

　　熟地（四两）附子茵芋羌活防风芎（各一两）石斛（二两）丹参（二两半）牛蒡根（二两半）牛膝杜仲桂枝（各一两半）大麻子（一升）上锉。入绢袋盛，宽贮之，用无灰酒一斗九升，封渍七日，逐日空心食前后饮一盏，常醺，勿令吐。

　　治中风内虚，脚弱语謇，防风汤。

　　石斛（一两半）地黄杜仲丹参防风川芎麦门冬桂心独活（各一两）上为粗末。每服五钱，水一大盏半，枣二枚同煎，去渣温服。

　　治中风入肝脾经，四肢不遂，舌强语謇，竹沥汤。

　　威灵仙附子桔梗防风蔓荆子枳壳川芎当归（各等分）上为粗末。每服四钱，水一盏，竹沥半盏，生姜四片，同煎至八分，去渣温服，日三四。忌口。

　　治久风邪入肝脾二经，言语不转，防己汤。

　　汉防己防风桂心附子（各半两）威灵仙（三钱）麻黄（半两）上为粗末。每服四钱，水一盏，引子半盏，煎七分，去渣温服，日三四。引子用竹沥、荆沥、地黄汁各一盏，生姜汁拌匀用之。以上四方，庞先生传，审而用之良验。

　　〔《千》〕

　　独活煮散

　　治风痱。

　　独活（八两）芎芍药茯苓防风防己葛根（各六两）羚羊角当归人参麦门冬桂心石膏（各四两）磁石（十两）甘草（三两）白术（五两）上十六味，各切锉。分为二十四服，每服生姜、生地切作一升，杏仁二七枚，以水二升，煮取七合，或日晚，或夜中，或日一服，或间日服。

　　〔罗〕《局方》

　　至宝丹

　　治风中脏。（方见《局方》）〔《圣》〕

　　保命金丹

　　治中风口眼斜，手足拽，言语謇涩，四肢不举，晨昏痰多。

　　贯众（一两）生地（七钱）大黄（半两）青黛板蓝根（各三钱）朱砂（研）蒲黄薄荷（各二钱半）珠子（研）龙脑（研，各一钱半）麝香（研，一钱）牛黄（二钱半，研）上为末，研和药匀，蜜丸如鸡豆大。每服一丸，细嚼，茶清送下，新汲水亦得。如病患嚼不得，薄荷汤化下，无时。此药坠痰涎，大有神效，用金箔为衣。

　　活命金丹

　　治中风不语，半身不遂，肢节痹疼，痰涎潮上，咽嗌不利，胸膈痞满，上实下虚，气闭面赤，汗后余热不退，劳病诸药不治，无问男女老幼，皆可服。

　　板蓝根贯众甘草干葛根（各一钱）桂心芒硝（一两）大黄（一两半）珠子粉牛黄（研）青黛生犀屑薄荷（各五钱）辰砂（四钱，研一钱，为衣）麝香（研）龙脑（二钱）上为末，和匀，蜜水浸蒸饼为剂，每两作十丸，就湿用朱砂，再用金箔四十片为衣。腊月修合，瓷器收贮，多年不坏。如疗风毒，茶清化下。解毒药，新汲水化下。汗后余热劳病，及小儿惊风热病，用薄荷汤化下。

　　（海）

　　解语丸

　　治中风语言不正。

　　白附子石菖蒲远志全蝎羌活天麻南星白僵蚕上为细末，蜜丸，如绿豆大。服之。

　　〔《经》〕治中风及壅滞。旋复花净洗捣末。炼蜜丸，如桐子大。夜卧，茶汤下五丸、七丸至十丸。

　　治中风不语，喉中如拽锯声，口中涎沫。取藜芦一分，天南星一枚，去浮皮，却于脐上剜一坑子，内入藜芦、陈醋和面包裹，四面用火逼、令黄色，同捣再研极细，生面为丸，如小豆大。每服三丸，温酒下。

　　〔《运》〕语涩皆属风。经云：厥阴司天，风淫所胜，民病舌本强，是风气胜也。又云：厥阴司天主胜，则舌难以言，是风气虚也。

　　〔《灵》〕帝曰：刺节言解惑，夫子乃言尽知调阴阳，补泻有余不足，相倾移也，惑何以解之？岐伯曰：大风在身，血脉偏虚，偏虚者不足，实者有余，轻重不得，倾侧宛伏，不知东西，不知南北，乍上乍下，乍反乍覆，颠倒无常，甚于迷惑。黄帝曰：善，取之奈何？岐伯曰：泻其有余，补其不足，阴阳平复。用针若此，疾于解惑。黄帝曰：善。（刺节真邪论。尽知调阴阳补泻有余不足相倾移者，谓诊手部三候，面部三候，足部三候，视其所候之症，其脉实者泻之，虚者补之。如阳经之脉实，阴经之脉虚，泻其阳经补其阴经。阴经之脉实，阳经之脉虚，泻其阴经补其阳经。又如左实右虚，泻左补右，右实左虚，泻右补左之类是也）〔罗〕灸风中脉，口眼斜。

　　听会二穴颊车二穴地仓二穴凡向右者，为左边脉中风而缓也，宜灸左陷中二七壮。凡向左者，为右边脉中风而缓也，宜灸右陷中二七壮，艾炷如大麦大。

　　灸风中腑，手足不遂等疾。

　　百会一穴肩二穴曲池二穴足三里二穴绝骨二穴风市二穴凡觉手足痹，或麻或痛，良久乃已，此将中腑之候，宜灸此诸穴。病在左灸右，在右灸左。

　　灸风中脏，气塞涎上，不语极危者，下火立效。

　　百会一穴风池二穴大椎一穴肩井二穴曲池二穴间使二穴足三里二穴凡觉心中愦乱，神气不怡，或手足麻木，此中脏之候也。不问是风与气，可速灸此七穴五七壮，日后再别灸之，随年壮止。（凡遇春秋二季，可时时灸此七穴，以泄风气）凡人风发，怕痛不肯灸，忽然卒死，是谓何病？曰：风入脏故也，病者不可不知。予自五月间，口眼斜，灸百会等三穴即正，右手足麻木无力，灸百会、发际等七穴得愈。

　　七月气塞，涎上不能语，魂魄飞扬，如堕江湖中，顷刻欲绝，灸百会、风池等，左右颊车二穴，气遂通，吐涎半碗，又下十余行，伏枕半月，遂平复。自后，凡觉神气少异于常，即灸百会风池等穴，无不立效。

　　〔《本》〕范子默记崇宁中，凡两中风，始则口眼斜，次则涎潮闭塞，左右共灸十二穴，得气通。十二穴者。谓听会、颊车、地仓、百会、肩、曲池、风市、足三里、绝骨、发际、大椎、风池也。根据而用之，无不效。

　　〔罗〕中风针法。（出窦太师《气元归类》）手太阴列缺（偏风，半身不遂）天府（卒中恶鬼疰，不得安卧）手阳明肩曲池（偏风，半身不遂）足阳明大巨（偏枯，四肢不举）冲阳（偏风，口眼斜，足缓不收）手太阳腕骨（偏枯狂惕）足太阳辅阳（风痹不仁，四肢不举）足太阴照海（大风偏枯，半身不遂，善悲不乐）足少阳阳陵泉（半身不遂）环跳（风眩偏风，半身不遂）〔《甲》〕痱痿臂腕不用，唇吻不收，合谷主之；偏枯四肢不举，善惊，大巨主之；偏枯不能行，大风默默，不知所痛，视如见星，溺黄，小腹热，咽干，照海主之；偏枯，臂腕发痛，肘屈不得伸手，又风头痛，泣出，肩臂颈痛，项急，烦满惊，五指掣不得屈伸，战惕，腕骨主之。

