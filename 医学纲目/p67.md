<!-- { "loadSidebar": true } -->
　　诸风掉眩皆属于肝。（全文见延医。）〔河〕掉，摇也；眩，昏乱旋运也，风主动故也。所谓风气动而头目眩运者，由风木旺，必是金衰不能制木，而木复生火，风火皆属阳，多为兼化。阳主乎动，两动相搏，则头目为之眩运而旋转。故火本动也，焰得风则自旋转，人或乘舟车，及作环舞而眩运者，其动不止，而左右纡曲。故经曰：曲直动摇，风之用也。眩运而呕吐者，风热甚故也。

　　徇蒙招尤，目瞑耳聋，下实上虚，过在足少阳、厥阴，甚则入肝。（全文见治虚实法。）〔《本》〕治肝厥头晕，清头目，钩藤散。

　　钩藤陈皮半夏麦门冬茯苓（各半两）石膏人参甘菊防风（各半两）甘草（一分）上为粗末，每服四钱，水一钟半，生姜七片，煎至八分，温服。

　　治肝厥状如痫疾不醒，呕吐。醒后，头虚运发热方。

　　麻黄钩藤（取皮）石膏干葛半夏曲柴胡甘草枳壳甘菊上为粗末，每服四钱，水一钟半，生姜三片，枣一枚，同煎至八分，去渣温服。

　　妇人患头风者，十居其半，每发必掉眩，如在车上。盖因血虚，肝有风邪热故耳。《素问》云：徇蒙招摇，目眩耳聋，下实上虚过在足少阳、厥阴，甚则归肝。盖谓此也。余常取此方以授人，比他药捷而效速。

　　芎散

　　川芎（一两）当归（三分）羌活旋复花蔓荆子细辛石膏本荆芥穗半夏曲（炙）防风熟地甘草（各半两）上为末，每服二钱，水一大钟，生姜三片，同煎至七分，去渣温服，不拘时服。

　　上甘寒泻风木。

　　〔罗〕风痰治验参政杨公，七旬有二，有风痰。于至元戊辰春，忽病头旋眼黑，目不见物，心神烦乱，兀兀欲吐复不吐，心中如懊之状，头偏痛微肿，面赤色，腮颊亦赤色，足冷。命予治之。余料之，此少壮之时喜饮酒，久积湿热于内，风痰内作，上热下寒，是阴阳不得交通，否之象也。经云：治热以寒。虽良工不敢废其绳墨，而更其道也。然而病有远近，治有轻重，参政今年高气弱，上热虽盛，岂敢用寒凉之剂，损其脾胃。经云：热则砭之。又云：高巅之上，射而取之。余以三棱针约二十处刺之，其血紫黑，如露珠之状。少顷，头目便觉清利，诸症悉减。遂处方云：眼黑头旋，虚风内作，非天麻不能除。天麻苗谓之定风草，此草独不为风所摇，故以为君。偏头痛者，乃少阳也，非柴胡、黄芩酒制不能治。黄连苦寒，酒炒以治上热，又为因用，故以为臣。橘皮苦辛温，炙甘草甘温，补中益气为佐。生姜、半夏辛温，能治风痰，茯苓、甘草利小便，导湿热引而下行，故以为使。服之数剂，邪气平，生气复而安矣。

　　天麻半夏汤

　　治风痰内作，胸膈不利，头旋眼黑，兀兀欲吐，上热下寒，不得安卧。

　　天麻半夏（各一钱）橘皮（去白）柴胡（七分）黄芩（酒浸，炒）甘草（炙）白茯苓（去皮）前胡（各五分）黄连（三分）上咀，作一服，水二钟，姜三片，煎至一钟，温服，食后忌酒面生冷物。

　　〔垣〕

　　羌活汤

　　治风热壅盛，上攻头目昏眩。

　　羌活防风黄芩（各一两，酒洗）柴胡（七钱）黄连（酒煮，一两）黄柏（酒炒，半两）栝蒌（酒洗，半两）甘草（炙，七分）白茯苓（五钱）泽泻（六钱）上为粗末，每服五钱，水煎取清，食后或先卧，通口热服之，日二服。

　　上苦寒泻风木。

　　〔《灵》〕筋骨血气之精，而与脉并为目系，上属于脑，后出于项中。故邪中于项，因逢其身之虚，其入深则随眼系以入于脑，入于脑则脑转，脑转则引目系急，目系急则目眩以转矣。（大惑篇）〔《本》〕治一切头旋，本因体虚，风邪乘于阳明经，上注头面，遂入于脑。亦因痰水在于胸膈上犯大寒，使阳气不行，痰水结聚，上冲于头目，令头转旋。

　　羚羊角散

　　羚羊角茯神（各一两）芎防风曰芷半夏（汤洗七次，各半两）枳壳附子（各一分）甘草（三钱）上为粗末，每服四钱，水一钟半，生姜五分，慢火煎至七分，去渣，不拘时候温服。

　　〔《百一》〕

　　都梁丸

　　治风吹项背，头目昏黑眩痛。

　　香白芷（大块者，用沸汤泡洗四五次，焙干）上为末，炼蜜为丸，如弹子大，每服一丸，细嚼，用荆芥汤点茶下。

　　〔无〕大豆紫汤治中风头眩恶风，自吐冷水有汗。（方见门。）〔《圣》〕治风头旋，用蝉壳二两，微炒为末，非时下，温酒一钟匕。《针经胃风篇》云：上虚则眩。又五脏生成篇云：徇蒙招尤，目瞑耳聋，下实上虚。盖蒙，昏冒也。招摇，掉也。瞑，黑眩也。皆谓昏冒摇掉，眼黑眩，属下实上虚也。

　　〔丹〕陈客妇人，近五十，头痛麻木眩运，脉甚虚。宜补气益血，去风行湿。

　　天麻（酒，一钱）人参（半钱）白术（一钱）黄芩（半钱）归身尾（酒，半钱）川芎（半钱）陈皮（半钱）甘草（炙，三分）黄（三分）半夏（五分）生姜（三片）上作一剂，水煎服。

　　贾舅因劳役，眼眩倦怠，头不爽，肚带溏滑。

　　黄（半钱）人参（半钱）当归（一钱）黄柏（炒，三分）白术（一钱，酒浸）陈皮（半钱）蔓荆子（五粒）甘草（炙些）水煎，稍热饮之，丑卯时各一次，去枕眠少时，巳申时又各一次，瘥。

　　男子因作劳成病，发热脚酸，口苦头运。

　　白术茯苓黄连川芎（半两）白芍药人参生地陈皮当归（各一两）甘草（一钱）杜仲（炒，六两）分十八帖，食前热下抑青丸二十二粒。

　　丈夫患热，头眩，脉大而散，此是辛苦中来。

　　陈皮（三钱）柴胡（三钱）人参（二钱）白术（二钱）黄（三钱）木通（一钱）甘草（些）分三帖服。

　　〔《本》〕治风眩头运。

　　川芎散

　　山茱萸（一两）山药甘菊花人参川芎茯神（各半两）为末，每服二钱，酒调下，不拘时候，日三服，不可误用野菊花。

　　〔《三因》〕芎归汤治产后去血过多，眩运不省，及伤胎去血多，崩中去血多，金疮去血多，拔牙齿去血多不止，悬虚心烦，眩运头重目暗，举头欲倒。（方见妇人大法条。）〔丹〕头眩属气虚挟痰。无痰作眩，不得治痰为主。挟补气药，并降火药。湿痰多者，用二陈汤。痰多因火动者，二陈汤加酒芩。眩运，火动其痰，二陈汤加黄芩、苍术、羌活，散风行湿。水煮金花丸治头眩。（方见痰饮。）〔丹〕眩运不可当者，大黄，三次酒炒干，为末，茶调下，每服一钱至二钱。

　　一男子，年七十九岁，头目昏眩而重，手足无力，吐痰口口相续，左手脉散大而缓，右手缓而脉大不及于左，重按皆无力，饮食略减而微渴，大便三四日一行。众人皆与风药，至春深必死。予曰：此皆大虚证，当以补药作大剂服之。众怒而去。余教用人参、黄、当归身、芍药、白术、陈皮，浓煎作汤，使下连柏丸三十粒，如此者服一年半，而精力如少壮时。连柏丸，冬加干姜少许，余三时皆根据本法，连柏皆姜汁炒为细末，又以姜汁煮糊为丸。

　　〔《本》〕治虚风头旋，吐痰涎不已。

　　养正丹

　　黑铅水银硫黄朱砂（各一两）上用铁盏一只，火上溶铅成汁，次下水银，用柳杖子打匀，取下放少时，下二味末，令冷，研为粉，用米饮丸，或用枣肉丸，如梧子大。每服三十丸，盐汤下。

　　此药升降阴阳，补接真气，非止头旋而已。

　　〔垣〕范天之内，素有脾胃之病，时显烦躁，胸中不利，大便不通。初冬出外而晚归，为寒气怫郁，闷乱大作，火不得伸故也。医疑有热，治以疏风丸，大便行而病不减。又疑药力少，复加七八十丸，下两行。前症仍不减，复添吐逆，食不能停，痰唾稠粘，涌出不止，眼黑头旋，恶心烦闷，气短促，上喘无力，不欲言，心神颠倒，兀兀不止，目不敢开，如在风云中，头苦痛如裂，身重如山，四肢厥冷，不得安卧。予谓前症乃胃气已损，复下两次，则重损其胃，而痰厥头痛作矣。制

　　半夏白术天麻汤

　　治之而愈。

　　天麻（五分）半夏（汤洗，一钱半）人参（五分）白术（一钱）苍术（五分）橘皮黄泽泻白茯苓（各五分）神曲（一钱，炒）大麦（一钱半）干姜（三分）黄柏（二分）上件咀，每服半两，水二盏，煎至一盏，去渣，带热服，食前。此头痛苦甚，谓之足太阴痰厥头疼，非半夏不能疗。眼黑头旋，风虚内作，非天麻不能除，其苗为定风草，亦治内风之神药也。内风者，虚风是也。

　　黄甘温，泻火补元气。人参甘温，泻火补中益气。二术俱甘苦温，除湿补中益气。泽泻、茯苓，利小便导湿。橘皮苦温，益气调中升阳。神曲消食，荡胃中滞气。大麦宽中助胃气。干姜辛热以涤中寒。黄柏苦大寒，酒洗以主冬天少火在泉发躁也。

　　上气虚挟痰眩运。余尝治一人，卧则稍轻，但举足则头旋眼黑，以天麻、半夏、茯苓、陈皮、白附、僵蚕、参、草、归、生姜、黄芩煎汤服之，五六日愈，盖仿此方加减之也。

　　〔《济》〕

　　芎术汤

　　治胃中湿痰，眩运呕逆，头重不食。

　　川芎半夏（酒洗）白术（各一两）甘草（炙，半两）上咀，每服四钱，水一盏，生姜七片，煎服不拘时。（一方有附子、桂心，无半夏。）〔严〕

　　旋复花汤

　　治中脘伏痰，呕逆眩运。

　　旋复花半夏橘红干姜（各一两）槟榔人参甘草白术（各半两）上锉碎，每服一两，姜水煎服。

　　〔仲〕卒呕吐，心下痞，膈间有水，眩悸者，半夏加茯苓汤主之。（方见呕吐。）假令瘦人脐下有悸，吐涎沫而头眩，此水也，五苓散主之。（方见伤寒。）〔子和〕青黛散搐鼻取涎，治眩神效。（方见头痛。）头风眩运，可用独圣散吐之。吐讫，可用清上辛凉之药，防风通圣散加半夏等味。仲景云：此痰结胸中而致也。（通圣散见痫。）

　　独圣散

　　瓜蒂（不以多少）郁金（各等分）上为细末，每服一钱，或二钱，HT汁调下服之，用鸡翎探吐。

　　〔河间〕

　　搜风丸

　　治邪气上逆，风热上攻，头目眩运，大小便结滞。

　　人参茯苓（各半两）滑石（二两）藿香（二钱半）干姜白矾（生，各一两）蛤粉（二两）南星大黄黄芩（各二两）牵牛（四两）薄荷（半两）半夏（一两）寒水石（一两）上为末，滴水丸，小豆大。每十丸，生姜汤下，加至二十丸，日三服。

　　〔仲〕

　　白术附子汤

　　治风虚头重眩苦极，不知食味，暖肌补中益精气。

