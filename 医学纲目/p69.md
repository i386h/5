<!-- { "loadSidebar": true } -->
　　〔《素》〕心脉满大，痫筋挛。

　　〔仲〕

　　风引汤

　　除热癫痫，又治大人风引，少小惊痫螈，日数十发，医所不疗。又治脚风。

　　大黄龙骨干姜（各四两）桂枝（三两）甘草牡蛎（各二两）寒水石滑石赤石脂白石脂紫石英石膏（各六两）上十二味，杵粗末，筛，以韦囊盛之。取三指撮，井花水三升，煮三沸，温服一升。（治风热螈，食后量多少呷之，不用渣，无不效。）〔河〕

　　犀角丸

　　治风癫痫，发作有时，扬手掷足，口吐痰涎，不省人事，暗倒屈伸。

　　犀角末（半两）赤石脂（三两）朴硝（二两）白僵蚕（一两）薄荷叶（一两）上为末，面糊丸，如梧子大。每服二十丸至三十丸，温水下，日三服，不拘时候。如觉痰多，即减数。忌油腻炙爆。

　　龙脑安神丸

　　治男妇五种癫痫，无问远年近日，发作无时。

　　茯苓（去皮取末，三两）人参（去芦）地骨皮甘草麦门冬（去心，各二两）龙脑（三钱，另研）牛黄（半两，研）朱砂（二钱，飞）桑白皮（一两）马牙硝（二钱，另研）麝香（三钱，另研）乌犀角末（一两）金箔（三十五片）上十三味，炼蜜为丸，如弹子大，金箔为衣。冬月温水化下，夏月凉水。又治虚劳发热咳嗽，语涩舌强，日进三服。

　　〔《灵》〕肝脉小急，痫筋挛。（王注云：肝养筋藏血，肝气受寒，故痫筋挛。）二阴急，为痫厥。

　　（同上。）肺脉急甚，为癫疾。肾脉急甚，为骨癫疾。（见治虚实法。）〔罗〕沉香天麻汤治痫螈筋挛。（方见小儿门。）

　　珠子辰砂丹

　　治风痫久不愈者。

　　薯蓣人参远志防风紫石英茯神虎骨虎睛龙脑五味子石菖蒲丹参细辛（各二钱半）珠子末（四钱）上件为细末，面糊为丸，如梧子大。用朱砂二钱，研细为衣。每服三十五丸，煎金银花汤送下，日进三服。

　　忌鱼肉湿面动风之物。

　　乌头丸

　　治五风痫病。

　　川乌草乌天仙子五灵脂（各二两）黑豆（一升）上为细末，滴水和丸，如梧子大。每服五七丸，温水下。如中风，加附子半两。

　　〔子和〕昔项开完颜氏病搐，先右臂并右足约搐六七十数，良久左臂并左足亦搐六七十数，不瘥。两目直视，昏不识人，几月余。求治于余，先涌其寒痰三四升，次用导水禹功散泄二十余行，次服通圣散辛凉之剂，不数日而瘥。

　　〔罗〕

　　法煮蓖麻子

　　治诸痫病，不问年深日远。

　　蓖麻子（去皮取仁，二两）黄连（去须，锉如豆大，一两）上件，用银器，水一大碗，慢火熬，水尽即添水，熬三日两夜为度。取出，去黄连，只用蓖麻子仁，风干，不得见日。用竹刀将蓖麻子每粒切作四块，每次服五粒，计二十块作一服，用荆芥汤食后温服。（服蓖麻仁者，终身忌食豆，犯之则腹胀而死。）〔丹〕治一妇人。四十五岁，生子多，触胎时有腹痛，每夜喜饮酒三盏即睡，其夫性暴而谐谑，所以借酒解怒。忽九月望后，痫病大作，目上视，扬手掷足，甚强健，举体大筋皆动，喉向如锯，涎沫流口两角。如此一时辰许，诸症皆静，状如熟寝，全不知人。半时，小腹渐痛，上至心，痛大作，汗如雨，自头至乳而止。如此半时，痛渐减，汗亦收，痛作时，却自言其痛。其余言语皆谬误，问亦不答，亦不知人。痛定又熟寝如前。

　　痫与痛间作，昼夜不息。经两宿，方召予脉之。痛作时脉四至半，似弦非弦，左弱于右。予未敢与药，候痫作时，再看形脉。后作时，六脉皆隐，但有大筋转于指下，眼白青而面不青，手之动三倍于足。予问之，痛作时必欲重按。比痫作时，汗必不出。其夫言果然。予曰：此非死证，若尚能咽药，则易治。试以调香附子末灌之。适痫势稍定，却咽得半盏，令急烧竹沥未就，时痛大作，余以肝有怒邪，因血少而气独行，所以脾受病。

　　肺胃之间，旧有酒痰，为肝气所抑郁而为痛。然酒喜动，可以出入升降，入内则痛，出外则痫。当乘其入内之时，急为点大敦、行间、中脘三处穴，令分头同时下火灸之。足上艾火少，灸先了，腹上痛渐下至腰而止。熟寝少时，痫作如前，证减半。又以竹沥入少姜汁灌下大半钟。灌时适值痫定，但熟寐如前，自是不省人事，一昼二夜，皆已弃之。余晓之曰：身不发热，因痛则汗出，大便不通者五六日。自予来，亦未见其小水。非死症，当是血少无神而昏耳。尔为痛掐人中，俄而呻吟，急以人参汤同竹沥灌之，又昏睡如前。余教以作人参白术膏，入竹沥调下。如此二昼夜，凡用人参一斤，白术二斤，眼忽能开，手能举，自言胸膈满而举身皆痛，耳目仍未有闻见，忽自溺床甚多。余闻之甚喜，且得痫与痛皆不作。但教令用陈皮芍药甘草川芎汤调参术膏，又加竹沥饮之。余欲往他处，且与脉之，闻其作声，余自知谬拙，不教以粥与药间服，急令作稀粥与之，止咽得三四匙，牙禁不受。余遂以木楔斡开，以稀粥入药汤，又与竹沥同灌一大钟，盖是粥多而药居三之一。予遂出门，教令粥药相间与之。予在二十里外，未申间，天大风作。予料此妇痫必作，特往视之，痫不作而痛作，脉去来急无次，急为灸然谷、太冲、巨阙。灸罢痛定，问其要粥否？答曰：我正饥。其夫饮之以粥，咽两钟。予乃往他处，仍教以药汤调参术膏、竹沥，与粥间与之如前。第二夜半时，召予甚急。往视之，痫病大作，夺手不能诊脉，令人扶定两肘，予捉其中指，强而脉之，四至半，粗大有力，左右同，而右少缓。口妄言而无次，又怒骂人，眼上视，不瞬而呕。又欲起走，其状若有所凭。然予捉定两手，为灸两大指背半甲半肉际，各三壮。怒壮稍杀，求免。索烛视之，耳目仍未有闻见。昏寐至夜半，狂怒大作，且言鬼怪之事。而师巫至，大骂巫者。

　　予静思之，气因血虚，亦从而虚邪因入，理或有之，且与补药，血气若充，邪当自退。仍与前药，又恐痰顽，佐以荆沥，又以秦承祖灸鬼法灸之，哀告我自去。昏睡一昼夜，忽自起坐索粥。其夫与之，方问夫，你面垢如许，怪床上有香气。继又无所知识，惟开眼不睡，手足虽能运动，却作寻摸态。如此又二昼夜，粥食稍加，又溺床多如前。予益喜，仍守前药。予又往他处，次日晚，忽来召予。急往视之，病患自言浑身皆痛，脉之皆五至，左右均而和，曰参术膏俱尽，遂教令就与前药中加参术煎，去荆沥，加香附末。与一服，觉甚快。余且令守此药，至次夜半，又来告急曰：前痛大作。往视之，坐桶上。叫声甚高。予思之，此虚病亦多汗，肠燥而粪难耳。

　　痛当在小腹与腰，急烘琥珀膏大者贴小腹，仍教以热手摩腰肾间，连得下气而痛减，就睡少时，又起，如是者五六次。一医者劝令用通利药，予曰：痛与死，孰为轻重，且坚忍至夜半，后当自通。又往他处，至四更，来告急，往视之，痛大作。予令坐以温汤中，当自下。换汤痛定，觉甚快，第二桶汤，下结粪二块，就睡。天明予又往他处，至晚又告急。予视痛大作，连及两胁，手不可近。予思之，此痛无因，若结粪未尽，痛当在下；今痛在上，必因食多，问之果然。医者欲用感应丸，予教勿与粥药。病力索药，遂以香附末，令舐之。至夜半痛渐减，天明觉略饥索粥。予曰：非饥也，乃嘈耳。勿与，而自安。其家又自与粥，至辰巳间，予往他处，至晚痛又作，而病者索香附末不已，遂以汤调半碗与之，探令吐，犹有宿食，痛遂止。予又往他处，至夜半，又告痛复作，询之，以醋拌萝卜苗吃粥。又以香附末探吐之，痛定，教令一昼夜勿与食。至次日，少与淡粥，觉饥时以陈皮汤下白术丸，如此调理自安。

　　痰癫痫治法，并见上虚条。

　　〔洁〕治风痫病久不能愈者，从浓朴丸。春秋加添外，又于每一料中加人参、菖蒲、茯苓各一两五钱，和剂服之。（浓朴丸方见翻胃。）〔垣〕

　　升阳汤

　　治阳跷痫，足太阳下行，宜升阳气。

　　麻黄（八钱，不去节）羌活（一两半）防风根（八钱）炙甘草（五钱）上咀，每服三钱，水五大盏，煎至一盏，去渣，稍热服，宿食消尽，腹中空服之。后避风寒一二时辰，乃效。

　　〔洁〕昼发，治阳跷、申脉二穴，在足外踝下陷中，容爪甲白肉际是也。夜发，治阴跷、照海二穴，在足内踝下陷中是也。先灸两跷各二七壮，然后服前药。

　　〔《千》〕治百病风癫。用麻仁四升，水六升，猛火煮令茅生，去渣，煎取七合，旦空心服。或发，或不发，或多狂语，勿怪之。但令人摩手足，须臾即定。凡进三剂，无不愈。

　　〔罗〕

　　神应丹

　　治诸风心痫病。

　　狐肝（一具）乌鸦（一只）鸱枭（一个）白矾（一两）野狸（一个，去肚肠，不用皮毛，用新瓦罐盛肉，以炭火煮烂）生犀角末（一两）上为末，用酒打面糊为丸，如皂子大，朱砂为衣。每服一丸，酒送下，不拘时候。

　　〔杨氏〕蝎虎治痫法，见小儿惊痫门，妙。

　　〔《灵》〕暴挛痫眩，足不任身，取天柱。

　　气乱于头，则为厥逆，头重眩仆，取之天柱。天柱不知，取太阳荥输，于此义同。

