<!-- { "loadSidebar": true } -->
　　羌活身升麻麻黄（去节，各钱半）桃仁（十个）柴胡（二钱）红花（一分）归身（一分）防风（一钱）甘草（炙，二分）独活（五分）猪苓（五分）黄柏（一钱）防己（六分）知母（酒，一钱）黄连（酒）上咀。分作四服，每服水一大盏，煎至一半，去渣，空心热服。

　　〔罗〕真定府张大，素好嗜酒，五月间病手指节肿痛，屈伸不利，膝髌亦然，心下痞满，身体沉重，不欲饮食，食即欲吐，面色痿黄，精神减少。至六月间，求予治之。诊其脉沉而缓，缓者脾也。《难经》云：俞主体重节痛。俞者，脾之所主，四肢属脾。盖其人素饮酒，加之时助，湿气大胜，流于四肢，故为肿痛。《内经》云：诸湿肿满，皆属脾土。仲景云：湿流关节，肢体烦痛，此之谓也。宜以大羌活汤主之。《内经》云：湿淫于内，治以苦温，以苦发之，以淡渗之。又云：风胜湿。羌活、独活苦温，透关节而胜湿，故以为君。升麻苦平，威灵仙、苍术、防风苦辛温发之者也，故以为臣。血壅而不流则痛，当归辛温以散之。

　　甘草甘温益气，泽泻咸平，茯苓甘平，导湿而利小便，以淡渗之。使气味相合，上下分散其湿也。

　　羌活升麻（各一钱）独活（七分）苍术防风甘草威灵仙茯苓当归泽泻（各半两）上锉作一服。水二盏，煎至一盏，温服，食前一服，食后一服。忌酒、面、生冷、硬物。

　　〔《本》〕

　　麻黄汤

　　治历节。

　　麻黄（一两）羌活（一两）黄芩（三分）细辛黄（各五钱）上为粗末。每服五钱，水二盏，煎至八分，去渣，温服，接续三四日。有汗慎风。

　　治风热成历节，攻手指，作赤肿麻木，其则攻肩背两膝，遇暑热或大便秘即作，

　　牛蒡子散。

　　牛蒡子新豆豉（炒）羌活（各三两）生地（二两半）黄（一两半）上为细末。汤调二钱服，空心食前，日三服。此病胸膈生痰，久则赤肿，附着肢节，久久不退，遂成疠风。此孙真人预戒也，宜早治之。

　　〔河〕

　　大豆散

　　治周痹注五脏留滞，胃中结聚。益气出毒，润泽皮毛，补肾。

　　用大豆一升，炒香熟，为末。每服半钱，温酒调下，空心加至一钱，日三服。（本草云：大豆消瘀血，破妇人恶血，治热痹筋挛膝痛。古人多用酒沃豆取汗，盖表药也）〔无〕

　　控涎丹

　　凡人忽胸背手脚颈项腰胯隐痛不可忍，连筋骨牵引钓痛，坐卧不宁，时时走易不定。俗医不晓，谓之走注，便用风药及针灸，皆无益。又疑是风毒结聚，欲为痈疽，乱投药帖，亦非也。此乃是痰涎伏在心膈上下，变为疾。或令人头痛不可举，或神思昏多睡，或饮食无味，痰唾稠粘，夜间喉中如锯声，口流唾涎，手脚重，腿冷，痹气不通，误认为瘫痪，亦非也。凡有此疾，但用是药，不过数服，其疾如失。

　　甘遂（去心）紫大戟（去皮）白芥子（真者，各等分）上为末，煮糊丸，如桐子大。晒干，临卧，淡姜汤或熟水下五、七丸至十丸。痰猛气实，加丸数不妨，其效如神。

　　〔《千》〕

　　犀角汤

　　治热毒流入四肢，历节肿痛。

　　犀角（二两）羚羊角（一两）前胡黄芩栀子仁射干大黄升麻（各四两）豉（一升）上九味，咀。每服五钱，水二盏，煎服。

　　〔《本》〕

　　茵芋丸

　　治历节肿满疼痛。

　　茵芋朱砂薏苡仁（各一两）牵牛（一两半）郁李仁（半两）上细末，炼蜜杵丸，如桐子大，轻粉滚为衣。每服十丸至十五丸，或二十丸，五更温水下，到晚未利，可二三服，快利为度，白粥将息。

　　〔子和〕治一税官，风寒湿痹，腰脚沉重浮肿，夜则痛甚，两足恶寒，经五六月间，犹绵胫，靴足膝，皮肤少有跣露，则冷风袭之，流入经络，其病转剧，走注上下，往来无定，其痛极处，便挛急而肿起，肉色不变，腠理如虫行。每遇风冷，病必转增，饮食减，肌体瘦乏，须人扶，稍能行立。所服者，乌、附、姜、桂种种燥热。燔针着灸，莫知其数，前后三年不愈。一日予脉之，其两手皆沉滑有力，先以导水丸、通经散各一服，是夜泻三十余行，痛减半，渐服赤茯苓汤、川芎汤、防风汤，此三方在《宣明论》中治痹方是也，日三服，煎七八钱然汗出。余又作玲珑灶法熏蒸，血热必增剧，诸汗法古方多有之，惟以吐发汗者，世罕知之。故予尝曰：吐法兼汗，良以此夫。

　　〔《千》〕治游风，行走无定，或如盘大，或加瓯，或着腹背，或着臂，或着脚，悉主之。

　　海藻茯苓防风独活附子白术（各三两）大黄（五两）鬼箭羽当归（各二两）上九味，咀。以水二斗，渍五日，初服二合，渐加，以知为度。

　　〔丹〕

　　控涎散

　　治身及胁走痛，痰挟死血。加桃仁泥丸，治走注疼痛。

　　威灵仙（一钱）川芎（七钱）栀子（炒，一钱）当归（一钱）肉桂（一分）苍术（一钱）桃仁（七个）甘草（五分）上用生姜五片，水二盏，煎半干，入童便半盏，竹沥半盏，沸热服。忌肉面鸡。

　　定痛方

　　治一切风湿痹痛。

　　乳香没药地龙（去土）木鳖（去皮）金星石五灵脂上等分蜜丸，如弹子大。每服一丸，临卧酒下。

　　〔《外》〕治历节诸风，百节酸疼不可忍。用松脂三十斤，炼四、五十遍，以炼酥三升，温和松脂三升，熟搅令极调匀，每旦空腹以酒服方寸匕，日二服，数日。食面粥为佳，慎勿食血腥生冷物果子。百日瘥。

　　松节酒

　　治历节风，四肢疼痛。

　　松节二十斤，酒五斗，渍三七日，服一合，日五六服。（丹溪云：松属金，能渗血中之湿）〔《千》〕

　　松叶酒

　　治历节。

　　松叶三十斤，酒二石五斗，渍三七日，服一合，日服五六度。

　　寒走注疼痛治法及热走注疼痛治法，并见表寒表热条。

　　〔垣〕：身体沉重，走注疼痛，湿热相搏，而风热郁不得伸，附着于有形也，宜苍术、黄柏之类。

　　〔李绛〕《兵部手集》方。治臂胫痛，不计深浅皆效。用虎胫骨二大两，粗舂熬黄，羚羊角一大两，屑，新芍药二大两，细切。三物以无灰酒浸之，春夏七日，秋冬倍日，每旦空腹饮一杯。冬月速要服，即以银器物盛，火炉中暖养之，三两日即可服也。

　　〔《经》〕治风毒，骨髓疼痛。芍药二分，虎骨一具，涂酥炙黄，槌碎，绢袋盛，用清酒三升，渍五日，每服二合，日三服。

　　〔《圣》〕治历节风，百节疼痛，不可忍。用虎头骨一具，涂酥炙黄，槌碎，绢袋盛，用清酒二斗，浸五宿，随性多少，缓饮之妙。

　　〔《灵》〕黄帝问于岐伯曰：周痹之在身也，上下移徙随脉，其上下左右相应，间不容空，愿闻此痛，在血脉之中邪，将在分肉之间乎？何以致是？其痛之移也，间不及下针，其搐痛之时，不及定治，而痛已止矣，何道使然，愿闻其故？岐伯答曰：此众痹也，非周痹也。黄帝曰：愿闻众痹。岐伯曰：此各在其处，更发更止，更居更起，以右应左，以左应右，非能周也，更发更休也。帝曰：善。此痛安生？何因而有名？岐伯曰：风寒湿气客于外分肉之间，迫切而为沫，沫得寒则聚，聚则排分肉而分裂也。分裂则痛，痛则神归之，神归之则热，热则痛解，痛解则厥，厥则它痹发，发则如是。此内则不在脏，而外未发于皮，独居分肉之间，真气不能周，故命曰周痹（周痹当作众痹，夫周痹邪在分肉血脉，今云邪独居分肉之间而命曰周痹者，是众痹之误为周痹也明矣。神归之则热，热则痛解者，所谓更止更居也。痛解则厥，厥则它痹发者，所谓更发更起也。自黄帝曰善，此痛安生，至此一百十四字，原误在后刺其下以脱之上，今移于此）。黄帝曰：善。刺之奈何？岐伯曰：刺此者，痛虽已止，必刺其处，勿令复起。帝曰：善。愿闻周痹如何？岐伯曰：周痹者，在于血脉之中，随脉以上，随脉以下，不能左右，各当其所。黄帝曰：刺之奈何？岐伯曰：痛从上下者，先刺其下以过之，后刺其上以脱之。痛从下上者，先刺其上以过之，后刺其下以脱之。故刺痹者，必先切循其下之六经，视其虚实，及大络之血结而不通，及虚而脉陷空者而调之，熨而通之，其坚，转引而行之。帝曰：善。余已得其意矣（周痹篇。大络血结不通为实，脉陷空为虚。“过”字一作“遏”，下同）按：缪刺论云：凡痹往来行无常处者，在分肉之间，痛而刺之，以月死生为数。用针者，随气盛衰，以为数。针过其日数则脱气，不及日数则气不泻，左刺右，右刺左，病已止，不已复刺之如法。月生一日一二日二，渐多之，十五日十五，十六日十四，渐少之。

　　详此亦刺众痹于所痛之法，当与前众痹法相参用之。

　　刺五脏六腑痹法，见诸痹条。

　　〔《千》〕治历节，但于痛处，灸三七壮，佳。

　　〔《怪》〕白虎历节风痛：两踝尖（在内外两踝尖灸之）。浑身疼痛，往来上下无常：阳辅。

　　如足跟不得履地：风池。如膝盖肿起：曲池（一寸半），阳陵泉（一寸半）。

　　〔《心》〕妇人四旬，因小产成病，百节痛，无常处，卧床不起，八字（五分），环跳（四寸半），五枢（三寸半），曲池、液门（各寸半），绝骨（二寸半）。如脊背痛者，人中、大椎节下（各五分），委中（七分见血立效）。

　　〔无〕附骨疽，与白虎飞尸历节皆相类。历节痛则走注不定，白虎飞尸痛浅按之则便止，附骨疽痛深按之亦无益。又一说，白虎飞尸亦能作脓，着骨而生，及其腐渍，碎骨出尽，方愈。如是则附骨与白虎飞尸同是一病，但浅深不同耳。

　　〔仲〕寸口脉沉而弱，沉即主骨，弱即主筋，沉即为肾，弱即为肝，汗出入水中，如水伤心，历节黄汗出，故曰历节。少阴脉浮而弱，弱则血不足，浮则为风，风血相搏，则疼痛如掣。盛人脉涩小，短气自汗出，历节疼不可屈伸，此皆饮酒汗出当风所致。

　　卷之十二肝胆部诸痹

　　痛痹（即痛风）

