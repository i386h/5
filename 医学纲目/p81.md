<!-- { "loadSidebar": true } -->
　　牡丹皮川芎枳壳（麸炒。各一两）陈皮玄胡索甘草羌活半夏（汤洗。各半两）木香（三分）诃子肉（三分）芍药（三分）三棱（炒，半两）干姜（五钱，炮）当归（一两半）白术（炒，三钱）桂心（五钱）上为细末，每服二钱，水一盏半，煎五七沸，食前温服。益血海，退血风劳攻注，消寒痰，实脾胃，理血气攻刺，及气虚恶寒潮热证至妙。

　　〔《大》〕治产后中风，心忪悸，志气不定恍惚，语言错乱。

　　人参（六分）羚羊角（屑）麦门冬茯神（各八分）茯苓白藓皮甘草（各四两）石膏（二分）淡竹沥（两大合）上咀，用水二升，煎至七合，下竹沥，分三服。

　　卷之十三肝胆部惊悸怔忡

　　心动

　　，因痰动也。心动者，谓不怕惊而心自动也。惊恐亦曰心中恐，谓怕惊而心亦动也。

　　其自动之病，属二经。一属心主手厥阴病。经云：心主手厥阴之脉是动，则病心中大动，面赤目黄，喜笑不休，视盛虚热寒，陷下取之，是刺灸之法也。又曰：太阳司天，寒淫所胜，病心大动，胸胁胃脘不安，治以甘热。是运气之寒伤心主也。其二属少阳病。经云：一阳发病，少气善咳善噫，其传为心掣是也。

　　（掣，尺制反，曳也。）

　　卷之十三肝胆部

　　怒

　　怒在阴阳，为阴闭遏其阳，而阳不得伸也。经云：阴出之阳则怒。又云：血并于上，气并于下，心烦冤善怒。东垣云：多怒者，风热陷下于地是也。怒在脏腑所属经，在脏为肝，在志为怒。又云：肝藏血，血有余则怒。又云：胆为怒是也。

　　〔丹〕

　　治怒方

　　香附末（六两）甘草末（一两）上和匀，白汤调服五钱。

　　运气怒皆属木太过。经云：木太过曰发生。发生之纪，其病怒。又云：岁木太过，风气流行，甚则善怒。

　　又云：岁土不及，风反大行，民病善怒是也。怒在禁忌，多生厥逆。经云：阳气者，大怒则形气绝，而血菀于上，使人薄厥。又云：暴怒伤阳。又云：怒则气逆，甚则呕血及餐泄是也。

　　卷之十三肝胆部

　　善太息

　　运气善太息皆属燥邪伤胆。经云：阳明在泉，燥淫所胜，病善太息。又云：阳明之胜，太息呕苦。又云：少阴司天，地乃燥，凄怆数至，胁痛善太息是也。

　　《内经》灸刺善太息，皆取心胆二经。经云：黄帝曰：人之太息者，何气使然？岐伯曰：思忧则心系急，心系急则气道约，约则不利，故太息以出之，补手少阴心主、足少阳留之也。又曰：胆病者，善太息，口苦呕宿汁，视足少阳脉之陷下者灸之。又云：胆足少阳之脉是动，则病口苦善太息，视盛虚实寒热，陷下取之是也。

　　〔《甲》〕色苍苍然，太息如将死状，振寒，溲白便难，中封主之。脾虚，令人病寒不乐，好太息，商丘主之。凡好太息，不嗜食，多寒热汗出，病至则善呕，呕已乃衰，即取公孙及井。实则肠中切痛厥，头面肿起，烦心，狂饮多不嗜卧；虚则腹胀，肠中气大满，热痛，不嗜食，霍乱，公孙主之。

　　卷之十三肝胆部

　　目疾门

　　经云：瞳子黑眼法于阴，白眼赤脉法于阳，故阴阳合传而精明，此则眼具阴阳也。（全文见视歧乱见。）又曰：五脏六腑之精气，皆上注于目，而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨气血之精，而与脉并为系，上属于脑，后出于项中，此则眼具五脏六腑也。（全文见视歧乱见。）后世以内外皆属心，上下两睑属脾，白眼属肺，黑眼属肝，瞳子属肾，谓之五轮，盖本诸此也。又有八廓之说，无义无据，今不得删入焉。

　　脏腑主目有二：一曰肝。经云：东方青色，入通于肝，开窍于目，藏精于肝。又云：入卧血归于肝，肝受血而能视。又云：肝气通于目，肝和则目能辨五色也。二曰心。经云：心合脉，诸脉者，皆属于目是也。至东垣又推之而及于脾，如下文所云。

　　〔东垣〕五脏生成篇云：诸脉者，皆属于目，目得血而能视。《针经九卷》大惑论云：心事烦冗，饮食失节，劳役过度，故脾胃虚弱，心火太盛，则百脉沸腾，血脉逆行，邪害孔窍，天明则日月不明也。夫五脏六腑之精气，皆禀受于脾土，而上贯于目。脾者诸阴之首也，目者血气之宗也。故脾虚则五脏之精气皆失所司，不能归明于目矣。心者君火也，主人之神，宜静而安，相火代行其令，相火者胞络也，主百脉皆荣于目。既劳役运动，势乃妄行。及因邪气所并，而损其血脉，故诸病生焉。凡医者不理脾胃，及养血安神，治标不治本，不明正理也。

　　阳主散，阳虚则眼楞急，而为倒睫拳毛。阴主敛，阴虚不敛，则瞳子散大，而为目昏眼花。

　　〔《灵》〕目外决于面者为锐，在内近鼻者为内，上为外，下为内。（癫狂篇）诊目痛，赤脉从上下者太阳病，从下上者阳明病，从外走内者少阳病。太阳病宜温之散之，阳明病宜下之寒之，少阳病宜和之也。

　　（论疾诊尺篇）〔《保》〕论云：眼之为病，在腑则为表，当除风散热。在脏则为里，当养血安神。暴发者，为表而易疗。

　　久病者，为里而难治。除风散热者，泻青丸主之。养血安神者，定志丸主之。妇人，熟地黄丸主之。或有肥体气盛，风热上行，目昏涩，槐子散主之。此由胸中浊气上行也，重则为痰厥，亦能损目，常使胸中气清，自无此病也。又有因目疾服凉药多则损气者，久之眼渐昏弱，乍明乍暗，不能视物，此则失血之验也。熟干地黄丸、消气定志丸，相须而养之。或有视物不明，见黑花者，此之谓肾气弱也，宜补肾水，驻景丸是也。或有暴失明者，谓眼居诸阳交之会也，而阴反闭之，此风邪内满，当有不测之病也。

　　卷之十三肝胆部目疾门

　　目赤肿痛

　　目疼有二：一谓目白眼痛，一谓目珠黑眼疼。盖目白眼疼属阳，故昼则疼甚，点苦寒药则效，经所谓白眼赤脉法于阳故也。目珠黑眼疼属阴，故夜则疼甚，点苦寒则反剧，经所谓瞳子黑眼法于阴故也。

　　〔《简》〕

　　补肝散

　　治肝虚目睛疼，冷泪不止，筋脉痛，及羞明怕日。

　　夏枯草五钱，香附子一两，共为末，每服一钱，腊茶调下，无时候服。

　　上夏枯草，治目珠疼，至夜则疼甚者，神效。或用苦寒眼药点上，反疼甚者，亦神效。盖目珠者，连目本，目本又名目系，属厥阴之经也。夜甚，及用苦寒点之反甚者，夜与寒亦阴故也。丹溪云：夏枯草有补养厥阴血脉之功，其草三四月开花，遇夏至阴生则枯，盖禀纯阳之气也，故治厥阴目疼如神者，以阳治阴也。

　　予周师目珠疼，及连眉棱骨痛，并头半边肿痛，遇夜则作，用黄连膏子点上，则反大疼，诸药不效。灸厥阴、少阳则疼随止，半月又发。又灸又止者月余，遂以夏枯草二两，香附二两，甘草四钱，同为细末，每服一钱五分，用茶清调服下咽，则疼减大半，至四五日良愈。又一男子，年六十岁，亦目珠连眉棱骨疼，夜甚，用苦寒剂点亦甚，与前证皆同，但有白翳二点，在黑目及外为翳，药皆不效，亦以此药间东垣选奇汤，又加四物黄连煎服，并灸厥阴、少阳而安。

　　〔《本》〕治睛疼难忍者。

　　川归防风细辛薄荷（各等分）上为末，每服二钱，麦门冬熟水调下，食后、日午、夜卧。各一服。

　　〔《保》〕

　　止痛散

　　治两额角痛，目睛痛，时见黑花，及目赤肿痛，脉弦，作内障也，得之于饥饱劳役。

　　柴胡（一两半）甘草（炙，七钱半）栝蒌根（二两）当归黄芩（四两，一半酒，一半炒）生地黄（一两）上为粗末，每三钱，水一盏半，姜三片，枣一枚，临卧热服。小便不利，加茯苓、泽泻各五钱。

　　治太阳经卫虚血实，目肿赤，睑重，头中湿淫，肤翳睛痛。肝风盛，眼黑肾虚。

　　桔梗丸

　　桔梗（一斤）牵牛（头末，二两）上细末，每服四五十丸，至一百丸，食前温水下，日二次。

　　〔《衍》〕暴赤眼无疮者，以古铜钱刮净姜上，取汁于钱唇，点目，热泪出，随点随愈。但小儿甚惧。不须疑，已试良验。（有疮者不可用，又以此治痒，验。）〔张仲文〕治眼暴赤肿痛不得开，又泪出。削附子赤皮末如蚕屎，着中，以瘥为度。

　　〔《本》〕治丈夫、女人、室女、小儿诸般赤眼，

　　针头丸

　　川乌尖（七枚，怀干）白僵蚕（七枚，去嘴，怀干）硼砂（十文）上为末，用猪胆取汁调药，不令稀，用成软块摊在碗内，荆芥、艾各一两，皂角小者一茎，烧，将药碗覆熏之，常将药膏搅匀转，又摊又熏，以皂角、荆芥、艾尽为度，再搜成块，用油纸裹，入地中出火毒，冬两日夜，夏一夜，春秋一日夜，取出，丸如针头大，每一丸，点眼中，妙。

　　〔丹〕治目中百病，乳汁煎黄连点之。

　　〔《衍》〕人乳汁，治目中功多，何也？人心主血，肝藏血，肝受血则能视，盖水入于经，其血乃成。又曰：上则为乳汁，下则为月水，故知乳汁即血也，用以点目，岂不相宜者哉。

　　治眼痛。小黄和皮，一名小柏子，以粗布揩去粗皮，刮取柔细黄屑，以手急捏成团，如鸡子大，以苎丝缚之，次以萝卜叶包之，又用苎丝缚之，置灰火内煨，去外二三层有灰者，急用纱绞出黄汁，收之。点眼甚妙。

　　一方用乳汁拌小黄柏皮，同煨点之，又胜。

　　〔世〕《传信方》眼风泪痒，或生翳，或赤，一切皆主之。宣州黄连捣为细末，蕤核仁去皮碾为膏，缘此性稍湿，末不得故耳。与黄连等分相合，取不蛀干枣三枚，割头少许，留之，去核，以二物填于中，却取割下枣头，根据前合定，以少绵裹之，惟薄绵为佳，以水半碗，于银器中，文武火煎，取一鸡子壳，以绵滤，待冷点眼，万万不失，前后试验数十人，皆应。

　　〔《保》〕

　　点眼药

　　除昏退翳，截赤定痛。

　　当归（二钱）黄连（二钱）防风（一钱五分）细辛（五分）甘草（一钱）上锉如麻豆大，水一大碗，文武火煎，滴水中不散为度，入熟蜜少许，点眼。

　　〔丹〕暴赤眼痛。枸杞汁点妙。（《手集》）目卒痛。荆芥烧汁，点之。（《肘后》）〔《保》〕

　　救苦丸

　　治眼暴赤，发嗔痛甚者。

　　黄连（一两）川归（二钱）甘草（一钱）上锉细，水半碗，浸一宿，以火熬约至一半，绵绞去渣，令净，再熬作稠膏，摊在碗上，倒合，以物盖之，用熟艾一大块如弹子大，底下燃之。熏膏子，令艾尽为度，下下项药。

