<!-- { "loadSidebar": true } -->
　　〔《保》〕治眼赤瞎，以青泥蛆淘净，晒干末之，仰卧合目，用药一钱，放眼上，须臾药行，待少时去药，赤瞎自无。

　　〔东垣〕目眶赤烂岁久，俗呼赤瞎是也，常以三棱针刺目外，以泄湿热立愈。

　　〔《撮要》〕风弦烂眼：大骨空（在手大指第二节尖，灸九壮，以口吹火灭。）小骨空（在手小指二节尖，灸七壮，亦吹火灭）

　　卷之十三肝胆部目疾门

　　倒睫拳毛

　　眼睫毛倒入眼中央是也。

　　〔垣〕

　　神效明目汤

　　治眼楞紧急，致倒睫拳毛损目，及上睑皆赤烂，睛亦疼痛昏暗，日则冷泪长流，夜则眼眵满眼。

　　葛根（一钱半）甘草根（炙，二钱）防风根（一钱）蔓荆子（五分）细辛根（三分）又一方，加黄根（一钱）上咀，作一服，水一盏八分，煎至一盏，去渣，稍热临卧服效。

　　防风饮子

　　治倒睫拳毛。

　　黄连（炒）甘草（炙）人参（各一钱）葛根防风（各五分）归身（一钱半）细辛叶蔓荆子（各三分）上锉如麻豆大，都作一服，水二大盏，煎至一盏，去渣，温服食后。避风寒湿热处眠之。

　　神效黄汤

　　治浑身麻木不仁，及两目紧急缩小，羞明畏日，或隐涩难开，或视物无力，睛痛昏花，手不得近，或目少睛光，或目中热如火，服五六次神效。

　　黄（二两）人参（去芦，一两）甘草（炙，一两）蔓荆子（锉，二钱）白芍药（一两）陈皮（去白，半两）上咀，每服四五钱，水一盏八分，煎至一盏，去渣，临卧稍热服。如小便淋涩。加泽泻五分。如有大热证，加黄柏三钱，酒浸四次炒。如麻木不仁，虽有热不用黄柏，再加黄一两。如眼缩小，去芍药，忌酒醋湿面大料物葱韭蒜及淡渗生冷硬物。如麻木重甚者，加芍药一两，木通一两。

　　拨云汤

　　戊申六月，徐总管患眼疾，于上眼皮下出黑白翳二个，隐涩难开，两目紧急而无疼痛，两手寸脉细紧，按之洪大无力，知足太阳膀胱为命门相火煎熬，逆行作寒水翳及寒膜遮睛，与下项一服神效。外证呵欠，善悲健忘，嚏喷时自泪下，面赤而白，能食不大便，小便数而欠，气上而喘。

　　黄（七分）细辛叶（五分）柴胡（七分）生姜荆芥（各一钱）防风（一钱半）羌活（一钱半）本（一钱）甘草梢（一钱）升麻（一钱）葛根（五分）川芎（五分）知母（一钱）黄柏（一钱半）归身（一钱）上锉如麻豆大，作一服，水二大盏，煎至一盏，稍热服。

　　连翘饮子

　　治目中溜火，恶日与火，隐涩，小角偏紧，久视昏花，迎风有泪。

　　蔓荆子甘草连翘（各三分）柴胡（二分）酒黄芩（五分）生地（三分）防风（五分）人参（三分）黄（五分）红葵花（三分）升麻（一钱）归身（二分）羌活（五分）上咀，每服五钱，水二盏，煎至一盏，去渣，稍热，食后服。

　　前一方治倒睫拳毛。后三方，治眼楞紧急缩小。眼楞紧缩小者，倒睫拳毛之渐也，故以其方附于后。盖阳虚则眼楞紧急，阴虚则瞳子散大，故东垣治眼楞紧急，用参、补气为君，佐以辛味疏散之，而忌芍药、五味子之类酸收是也。治瞳子散大，用地黄补血为君，佐以酸味收敛之，而忌茺蔚子、青葙子之类是也。

　　治倒睫眼方，以无名异末，掺卷在纸中作捻子，点着，至药末处吹杀，以烟熏之，自起。

　　〔《本》〕治倒睫烂弦。

　　蚕砂（一两）虢丹（五钱）上二味，慢火熬成膏，入轻粉五分，熬黑色，逐时汤泡洗。

　　〔《瑞》〕

　　青黛散

　　治眼倒睫极效。

　　刺枣棘针白芷青黛上各等分，为细末。左眼倒睫，口噙水，左鼻内搐之。右眼倒睫，右鼻内搐之。

　　〔《山》〕眼毛倒睫，摘去拳毛，用虱子血点入眼内，数次即愈。

　　〔垣〕眼生倒睫拳毛，由目紧急皮缩之致也。盖内伏热，攻阴气外行，当去其内热并火邪，使眼皮缓，则眼毛立出，翳膜亦退。用手法攀出内睑向外，刺以三棱针，针出热血，以左爪甲迎住针缝，立愈。

　　卷之十三肝胆部目疾门

　　肉攀睛

　　〔罗〕

　　还睛散

　　治眼翳膜，昏涩泪出，瘀血肉攀睛。

　　川芎草龙胆草决明石决明荆芥枳实野菊花野麻子白茯苓（去皮）甘草（炙）木贼白蒺藜川椒（炒，去子）仙灵脾茵陈（以上各半两）上为细末。每服二钱，食后，茶清调下，一日三服。忌食鱼、肉及热面、荞麦等物。一方有楮实子，无仙灵脾、茵陈、枳实三味。

　　〔《图》〕治卒患赤目，肉生，内痛者。取好梨一个，捣绞汁，黄连三枚，碎之，以绵裹渍，令色变，仰卧注目中。

　　〔《外》〕主目翳及肉。用矾石最白者，纳一黍米于翳上及肉上，即冷泪出，绵拭之，令恶汁尽，其疾日减，翳自消薄便瘥。矾石须真白者方效。

　　〔《千》〕治目中生肉，翳满目闭，瞳子及生珠管方。

　　贝齿（七枚，烧为末）真珠（等分）上为细末如粉，以注翳肉上，不过五度即瘥。

　　〔《集》〕肉攀睛：睛明风池太阳（出血）期门

　　卷之十三肝胆部目疾门

　　飞丝尘垢入目

　　〔世〕治飞丝入目者。用头垢点入眼中即出，神效。飞丝入眼。用柘树浆点了，绵裹箸头蘸水于眼上，缴拭涎毒。治飞丝入目。以火麻子一合，杵碎，井花水一碗浸搅，却将舌浸水中，涎沫自出，神效。（一方用茄子叶碎杵如麻子法，尤妙。）〔丹〕飞丝落眼，眼肿如眯，痛涩不开，鼻流清涕。用京墨浓磨，以新笔涂入目中，闭目少时，以手张开，其丝自成一块，看在眼白上，却用绵轻轻惹下，则愈。如未尽，再涂，此方累效。治眯目。盐与豉置水中浸之，视水，其渣立出。（孙真人方。）〔《千》〕治稻、麦芒入眼。取蛴螬以新布覆目上，蛴跻螬从布上摩之。其芒出着布上。

　　〔《山》〕物落眼中，用新笔蘸缴出。又方，浓研好墨，点眼立出。

　　卷之十三肝胆部目疾门

　　视歧乱见

　　〔《灵》〕帝曰：余尝上清泠之台，中阶而顾，匐匍而前则惑。余私异之，窃内怪之，独瞑独视，安心定气，久而不解。独搏独眩，被发长跪，俯而视之，后久之不已也。卒然自上，何气使然？岐伯曰：五脏六腑之精气，皆注于目，而为之精。精之窠为眼，骨之精为瞳子，筋之精为黑眼，血之精为络。其窠气之精为白眼，肌肉之精为约束，裹撷筋骨血气之精而与脉并为系，上属于脑，后出于项中。故邪中于项，因逢其身之虚，其入深，则随眼系以入于脑，入于脑则脑转，脑转则目系急，目系急则目眩以转矣。邪中其精，其精所中，不相比也，则精散，精散则视歧，故见两物。（大惑论）〔《本》〕荀牧仲顷年尝谓予曰：有人视一物为两，医作肝气盛，故见一为二，服泻肝药皆不验，此何疾也？予曰：孙真人曰：《灵枢》有云，目之系上属于脑，后出于项中云云，则视歧故见两物也。令服驱风入脑药得愈。

　　〔《灵》〕目者，五脏六腑之精也，荣卫魂魄之所常营也，神气之所生也。故神劳则魂魄散，志意乱，是故瞳子黑眼法于阴，白眼赤脉法于阳也。故阴阳合转而睛明也。目者，心之使也。心者，神之舍也。故神精乱而不转，卒然见非常处，精神魂魄散不相得，故曰惑也。帝曰：余疑其然。余每之东苑，未曾不惑，去之则复，余唯独为东苑劳神乎？何其异也？岐伯曰：不然也。心有所喜，神有所恶，卒然相感，则精气乱，视误故惑，神移乃复，是故间者为迷，甚者为惑。（大惑篇）〔《素》〕夫精明者，所以视万物，别白黑，审长短。以长为短，以白为黑，如是则精衰矣。

　　右目乱见，治法东垣益气聪明之类是也。

　　卷之十三肝胆部目疾门

　　目闭不开

　　足太阳之筋，为目上纲。足阳明之筋，为目下纲。热则筋纵，目不开。（全文见筋条。）

　　卷之十三肝胆部目疾门

　　目直视

　　（胃者目睛斜倒不正小儿谓之通睛）〔《甲》〕目者，水沟主之。

　　〔《集》〕直视者，视物而目睛不转动者是也。若目睛动者，非直视也。伤寒直视者，邪气壅盛，冒其正气，使神气不慧，脏腑之气不上荣于目，则目为之直视。伤寒至于直视，为邪气已极，证候已逆，多难治。经曰：衄家不可发汗，发汗则额上陷脉紧急，直视不能，不能眠。以肝受血而能视，亡血家，肝气已虚，目气已弱，又发汗亡阳，则阴阳俱虚所致也。此虽错逆，其未甚也。逮狂言反目直视，又为肾绝，直视摇头，又为心绝，皆脏腑气脱绝也。直视谵语，喘满者死，下痢者亦死。又剧者发狂则不识人，循衣摸床，惕而不安，微喘直视，脉弦涩者死。皆邪气盛而正气脱也。

　　少阳终者，其百节纵，目HT绝系。（全文见诊生死条。目系绝，故目不动而直视。王注云：HT谓直视如惊貌。HT音琼。）

　　卷之十三肝胆部目疾门

　　目上视

　　瞳子高者，太阳不足。戴眼者，太阳已绝。（全文见诊生死。戴眼者，目直视不能转动也。）太阳之脉，其终也戴眼反折螈。

　　针灸目上视，见中风上。

　　卷之十四肝胆部

　　胁痛

　　〔丹〕肝木气实，肝火盛而胁痛者，当归龙荟丸，为泻肝火要药。胁痛甚者，用生姜自然汁，吞下龙荟丸，以肝火盛也。（龙荟丸方见治法门肝实条。）经云：肝气实则怒。又云：肝痛者，两胁下痛引少腹，善怒。龙荟丸治肝实胁痛，其人气收者，善怒是也。

　　甚则用姜汁吞下。经云：风木淫胜，治以辛凉是也。

　　寿四郎右胁痛，小便赤少，脉少弦不数，此内有陈久积痰饮，因外感风寒所遏，不能宣散，所以作痛。

　　与龙荟丸三十五粒，保和丸三十粒，细嚼姜片，以热汤下，服后胁痛已安，小便尚赤少，再与：白术（三钱）陈皮芍药（各二钱）木通（一钱半）条芩（一钱）甘草（五分）上姜三片，煎热饮之。

　　一妇人脾疼，带胁痛，口微干，问已多年。时尚秋，用二陈汤加川芎、干葛、青皮、木通，下芦荟丸二十粒。

　　章宅张郎气痛，自右胁时作时止，脉沉而弦，小便时有赤色，吞酸，喜呕，出食，此湿痰在脾肺间，所以肝善乘之。小柴胡汤去黄芩，加川芎、白术、木通、芍药、滑石、生姜煎汤，下保和丸三十五粒。

　　一妇人气晕，两胁胸背皆痛，口干。

　　青皮半夏（五钱）白术黄芩川芎（三钱）木通（二钱半）陈皮（二钱）桔梗（二钱）甘草（炙，五分）上分六帖，煎热服。又：胁下有食积一条扛起，加吴茱萸、炒黄连。

