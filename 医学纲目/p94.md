<!-- { "loadSidebar": true } -->
　　小便不通腹下痛，状如覆碗，痛闷难忍者，乃肠胃干涸，膻中气不下。故经所谓膀胱者，州都之官，津液藏焉，气化则能出矣。故膻中者，臣使之官。三焦相火，肾为气海也。王注曰：膀胱津液之府，胞内居之。少腹处间毛内藏胞器，若得气海之气施化，则溲便注下，气海之气不及，则隐秘不通，故不得便利也。先用木香、沉香各三钱，酒调下，或八正散。甚则宜上涌之，令气通达，便自通利，经所谓病在下，上取之。王注曰：热攻于上，不利于下，气盛于上，则温辛散之，苦以利之。（一方煎陈皮、茯苓汤，调木香、沉香末服之，空心下。）〔丹〕小便不通，属气虚，血虚，有实热，痰气闭塞，皆宜吐之，以提其气，气升则水自降，盖气承载其水者也。气虚用参、术、升麻等，先服后吐，或就参、药中调理吐之。血虚用四物汤，先服后吐，或就芎归汤探吐之。痰多二陈汤，先服后探吐之。痰气闭塞，二陈汤加香附、木通探吐之。实热当利之，或用八正散，盖大便动则小便自通矣。

　　〔丹〕治一男子，小便不通，用吐法，一吐便如注。论见治虚实法，病在下取之上条。

　　〔仲〕小便不利，蒲灰散、滑石白鱼散、茯苓戎盐汤主之。（蒲灰、发灰，本草消污血。滑石，丹溪云逐污血。）

　　蒲灰散方

　　蒲灰（七分，恐即蒲黄粉）滑石（三分）上二味杵为散，饮服五分方寸匕，日三服。

　　滑石白鱼散方

　　滑石（二分）乱发（二分，烧）白鱼（二分，衣鱼也）上三味杵为散，饮服五分匕，日三服。

　　〔无〕

　　发灰散

　　治脐下急满，小便不通。用发灰研细，每用二钱，米醋二合调服。一法与葵子等分为末，饮服二钱讫，即炒黑豆叶盖其上，即通。（丹溪云：发鬓，补阴之功甚捷。）〔《本》〕

　　桃仁煎

　　治妇人积血，顷在毗陵，有一贵宦妻外家，小便不通，脐腹胀痛不可忍。众医皆作淋治，如八正散之类数种，皆治不通，病愈甚。予诊之曰：此血瘕也，非瞑眩药不可去。予用此药，初服至日午，大痛不可忍，卧少顷，下血块如拳者数枚，小便如黑豆汁一二升，痛止得愈。此药猛烈大峻，气虚血弱者，宜斟酌之。

　　桃仁大黄朴硝（各一两）虻虫（半两，炒黑）上四味为末，以醇醋二升半，银石器内，慢火煎取一升五合，下大黄、桃仁、虻虫等，不住手搅，良久出之，丸如梧子大。前一日，不晚食，五更初，温酒吞下五丸，日午取下如赤豆汁，或如鸡肝虾蟆衣状。未下再作，如见鲜血即止。续以调血气药补之。此方出《千金》。（此方不可妄用。）上四方，治污血小便不利。前三方轻剂可用，后一方峻剂，须认得分晓用之。

　　〔丹〕吕仲年六十六岁，病伤寒得汗，热退后，脉尚洪，此洪脉作虚脉论，与人参、黄、白术、炙甘草、当归、芍药、陈皮，数日其脉仍大，未收敛，又小便不通，小腹下妨闷，颇为所苦，但仰卧则点滴而出。予曰：补药服之未至，前药倍加黄、人参，大剂与服，两日小便方利。

　　小腹痛胀如覆碗为实。其法有二：气壅塞于下者，用吐法以提之，血污于下者，用桃仁之类以破之。（二方并见血气条。）〔世〕治小便。用大田螺生去壳，捣细，封脐上即通。治伤寒后，小便不通，用生姜八九块，杵碎，水十余碗，麻布五六尺同煎数沸，用桶盛，至候通手，以布频熨小腹良久，恰用红豆末一匕，江茶二匕，井花水调服，神效，小便如注。

　　〔《本》〕治小便难，小腹胀满。不急治，杀人。用葱白一斤，细锉，炒令热，以帕子裹，分作两处，更替熨脐下，即通。

　　〔《玄》〕阴阳关格，前后不通，利大便，小水自行。中有转胞之证，诸药不效，无救，则胀满闷乱而死。

　　予曾以甘遂末，水调敷脐下，内以甘草节汤饮之，药汁至脐，二药相反，而胞自转矣，小水来如涌泉，此救急之良法也。

　　〔《圣》〕治小便难，腹满闷，不急疗之，杀人。用秦艽一两去苗，以水一大盏，煎取七分，去渣，每于食前，作两服瘥。

　　〔世〕治小便不通，用大杏仁二十一枚，研，水调分作二服效。（杏仁、紫菀利小水解肺郁，郁解则气自降而小便去矣。）〔《千》〕治妇人卒不得小便。用紫菀末，以井花水，服三撮便通。小便血，五撮立止。

　　〔《外》〕若小便不通，数病而微肿，方取陈笔头一枚，烧为灰，和水服之。（此方未详。）经云：肾合膀胱，膀胱者，津液之府也。小肠属肾，肾上连肺，故将两脏。三焦者，中渎之府也，水液出焉，是属膀胱，乃肾之府也。又云：膀胱者，州都之官，津液藏焉，气化则能出矣。由是言之，膀胱藏水，三焦出水。治小便不利，故刺灸法，但取三焦穴，不取膀胱也。小肠属肾肺，故东垣用清肺饮子、滋肾丸，利小便是也。

　　运气小便不利有三：其一属湿邪攻三焦。经云：太阴在泉，湿淫所胜，病小腹痛肿，不得小便。又云：水不及曰涸流，涸流之纪，上宫与正宫同，其病癃闭是也。

　　其二属风邪攻脾。经云：厥阴司天，风淫所胜，病溏瘕泄水闭是也。

　　其三属燥热。经云：阳明司天之政，天气急，地气明，民病癃闭。初之气，其病小便黄赤，甚则淋。又云：少阴司天之政，地气肃，天气明，二之气，其病淋是也。

　　《内经》刺灸小便不利法有五：其一取肝。经云：肝足厥阴之脉，所生病者癃闭。又云：小腹满，身寒热，小便不利，取足厥阴。又云：癃取阴跷及三毛，上及血络出血是也。

　　其二取三焦。经云：三焦病者，腹气满，小腹丸坚，不得小便，窘急，溢则水流即为胀候，在足太阳之外大络，大络在足太阳少阳之间，亦见于脉，取委阳。又云：小腹痛肿，不得小便，邪在三焦，约取之太阳大络，（大络，委阳。）视其络脉，与厥阴小络结而血者（当有取之二字。）是也。

　　其三取肾络。经云：足少阴之别，名曰大钟，当踝后绕跟，别走太阳。其病实则癃闭，取之所别也。

　　其四取脾。经云：足太阴之脉所生，病者溏瘕泄水闭，视虚实寒热陷下，而施补泻疾留灸也。

　　其五杂取。经云：内闭不得溲，刺足少阴太阳与骨上，以长针，气逆则取其太阴、阳明、厥阴，甚则取少阴、阳明，动者之经也。

　　〔《经》〕治小便淋沥，或有血。以赤根楼葱，近根截一寸许，安脐中，上以艾灸七壮。

　　〔罗〕治小便淋涩不通。用盐不以多少，炒热填满病患脐中，却用艾如箸头大，灸七壮，其小便自出。

　　〔《摘》〕（内阴谷出《密语》）关元（八分，令病患觉淋沥三五次为度，便揉小腹，却取下穴。）三阴交（三分即透。）阴谷〔《撮》〕小便闭数不通：阴谷（一寸五分，灸。）阴陵泉（泻之。）〔《标》〕又法偏历〔《集》〕小便闭不通：阴陵泉阴谷三阴交气海关元（灸三十壮，刺二寸五分。）不已，取下穴：太溪阴交〔东〕热淋，小便黄，腹满：阴陵泉关元（各二寸。）气冲（二七壮。）石淋不得小便：关元（三七壮。）气门大敦（各二七壮。）血淋：气海丹田（各刺灸三七壮。）小便热痛，目赤尿如血：列缺（沿皮一寸。）大陵承浆（各五分。）又法：曲骨（灸二七壮。）阴阳二陵泉（各二寸五分。）〔《甲》〕少腹中满，热闭不得溺，足五里取之。溺难，痛，白浊，卒疝，少腹肿，咳逆呕吐，卒阴跳腰痛不可以俯仰，面黑，热，腹中满，身热厥痛，行间主之。

　　癃遗溺，鼠鼷痛，小便难而白，期门主之。阴胞有寒，小便不利，承扶主之。

　　筋急身热，少腹坚肿，少腹时满，小便难，尻股寒，髀枢痛，外引季胁，内控八，委中主之。癃，中主之。胸满膨膨然，实则癃闭，腋下肿，虚则遗溺，脚急，兢兢然，筋急痛，不得大小便，腰痛引腹，不得俯仰，委阳主之。小腹胀急，小便不利，厥气上头巅，满谷主之。劳痹小便赤难，前谷主之。气癃溺黄，关元及阴陵泉主之。（《千金》云：寒热不节，肾病不可俯仰。）气癃，小便黄，气虚则遗溺，石门主之。小便难，窍中热，实则腹皮痛，虚则痒瘙，会阴主之。

　　卷之十四肝胆部闭癃遗溺

　　闭癃分二病

　　〔丹〕朱郎小便淋痛，脉左大右涩，此为劳伤经血，勿作淋治，可补血行肝经滞血，自愈。

　　生地当归赤芍（各一钱）川芎（三分）条芩（三分）甘梢（三分）陈皮（五分）木通（五分）黄柏（二分，炒）红花（豆大）杜牛膝（一钱）上桃仁泥研滑石同煎，待淋病去，退滑石、桃仁、杜牛膝、木通，入川牛膝代木通，分两倍之。

　　金华申明叔，年逾七十，因壮年踏冷患肾气疝痛，常食苍术、乌、附等药。二十余年，疝气少止，却患小便淋痛。又十三年，其间又服朴、硝、大黄治诸淋之药，百方俱试，并无一效。至是年春，颈项带右边发一疽，延及缺盆，可尺许，不能食，淋痛愈加，必须叫号，其疮淫溃，脓血淋漓，精神困惫。时正六月，诊其脉，两手涩短，左微是弦状，轻重皆近五至。予谓此疮，皆前乌、附等药积毒所发，此淋亦因燥烈之药，凝积滞血满膀胱，况涩脉为败血，短脉为血耗。遂令于溺后视之，有物出如败脓者否？视之果然。因思之，忍痛则伤血，叫则伤气。遂先治淋，令取杜牛膝根茎叶同煎取浓汁，却煎四物汤，作大料与服，三日后，痛渐减。前所谓败脓者，至是渐少，五七日，淋病全安。此时疮亦定，盖四物能生血也。但饮食减少，疮未收敛耳。遂用参、、当归、白术四药大剂，于瓦器熬为膏，以陈皮、半夏、缩砂、木香，煎取清汁，调膏药饮，遂能食。又一月而疮安。

　　一方名

　　血余散

　　治血淋内崩，吐血，舌上出血，便血。

　　用乱发以皂角水洗浮，晒干烧灰，为末，每服二钱，以茅根、车前叶煎汤调下。

　　〔《斗》〕治五种淋。用苎麻根两茎打碎，水一碗半，煎半碗，顿服即通，大妙。（丹溪云：苎根补阴行滞血。）〔《博》〕治五淋。赤芍药一两，槟榔一个，面裹煨为末。每一钱匕，水一盏，煎至七分，空心服。

　　气虚淋。八物汤加杜牛膝、黄芩汁，煎服。老人气虚亦能淋，参、术中加木通、山栀。

　　仁八侄淋病，脉沉而大，此主劳苦伤血，下焦蕴结。

　　人参归尾白芍香附（五钱）条芩木通（三钱）山栀（炒，三钱半）黄（五分）生甘草梢（五分）分六帖，杜牛膝汤两盏煎取一盏，食前，热饮之。

　　胡云六朝奉，七十余，因后误与荆芥、大黄等药伤正气，以致恶血结聚。今则小便如淋，中满食少，以此治之。
