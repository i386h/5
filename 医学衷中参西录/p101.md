<!-- { "loadSidebar": true } -->
　　上药七味，将前六味和匀，水泛为丸，梧桐子大，晾干（不宜晒），用朱砂为衣，勿余剩。务令坚实光滑始不走味。每于饭后一点钟服二十粒至三十粒，日再服。病急剧者，宜空心服；或于服两次之后，临睡时又服一次更佳。若无病者，但以为健胃消食药，则每饭后一点钟服十粒即可。

　　数年来肝之为病颇多，而在女子为尤甚。医者习用香附、青皮、枳壳、延胡开气之品，及柴胡、川芎升气之品。连连服之，恒有肝病未除，元气已弱，不能支持，后遇良医，亦殊难为之挽救，若斯者良可慨也。

　　此方用甘草之甘以缓肝；芍药之润以柔肝；连翘以散其气分之结（尝单用以治肝气郁结有殊效）；冰片、薄荷冰以通其血管之闭；肉桂以抑肝木之横恣；朱砂以制肝中之相火妄行。且合之为丸，其味辛香甘美，能醒脾健胃，使饮食加增。又其药性平和，在上能清，在下能温（此药初服下觉凉及行至下焦则又变为温性）。

　　故凡一切肝之为病，服他药不愈者，徐服此药，自能奏效。

　　三、医论

　　○论黄胆有内伤外感及内伤外感之兼证并详治法

　　黄胆之证，中说谓脾受湿热，西说谓胆汁滥行，究之二说原可沟通也。黄胆之载于方书者，原有内伤、外感两种，试先以内伤者言之。内伤黄胆，身无热而发黄，其来以渐，先小便黄，继则眼黄，继则周身皆黄，饮食减少，大便色白，恒多闭塞，乃脾土伤湿（不必有热）而累及胆与小肠也。盖人身之气化由中焦而升降，脾土受湿，升降不能自如以敷布其气化，而肝胆之气化遂因之湮瘀（黄坤载谓肝胆之升降由于脾胃确有至理），胆囊所藏之汁亦因之湮瘀而蓄极妄行，不注于小肠以化食，转溢于血中而周身发黄。是以仲景治内伤黄胆之方，均是胆脾兼顾。试观《金匮》黄胆门，其小柴胡汤显为治少阳胆经之方无论矣。他如治谷疸之茵陈蒿汤，治酒疸之栀子黄柏汤，一主以茵陈，一主以栀子，非注重清肝胆之热，俾肝胆消其炎肿而胆汁得由正路以入于小肠乎？至于硝石矾石方，为治女劳疸之的方，实可为治内伤黄胆之总方。其方硝石（俗名火硝亦名焰硝）矾石等分为散，大麦粥汁和服方寸匕（约重一钱），日三服，病随大小便去。小便正黄色，大便正黑色是也。特是方中矾石，释者皆以白矾当之，不无遗议。考《神农本草经》矾石一名羽涅，《尔雅》又名涅石。徐氏说文释涅字，谓黑土在水中，当系染黑之色。矾石既名为涅石，亦当为染黑色所需之物，岂非今之皂矾乎？是知皂矾、白矾，古人皆名为矾石。而愚临症体验以来，知以治黄胆，白矾之功效，诚不如皂矾。

　　盖黄胆之证，中法谓由脾中蕴蓄湿热，西法谓由胆汁溢于血中。皂矾退热燥湿之力，不让白矾，故能去脾中湿热。而其色绿且青（亦名绿矾又名青矾），能兼入胆经，借其酸收之味，以敛胆汁之妄行。且此物化学家原可用硫酸水化铁而成。是知矿中所产之皂矾，亦必多含铁质。尤可借金铁之余气，以镇肝胆之本也。硝石性寒，能解脏腑之实热，味咸入血分，又善解血分之热。且其性善消，遇火即燃，又多含养气。人身之血，得养气则赤。又借硝石之消力，以消融血中之渣滓，则血之因胆汁而色变者，不难复于正矣。矧此证大便难者甚多，得硝石以软坚开结，湿热可从大便而解。而其咸寒之性，善清水腑之热，即兼能使湿热自小便解也。至用大麦粥送服者，取其补助脾胃之土以胜湿，而其甘平之性，兼能缓硝矾之猛峻，犹白虎汤中之用粳米也。

　　按：原方矾石下注有烧字，盖以矾石酸味太烈，制为枯矾则稍和缓。而愚实验以来，知径用生者，其效更速。临证者，相其身体强弱，斟酌适宜可也。

　　或曰：硝石、朴硝性原相近，仲景他方皆用朴硝，何此方独用硝石？答曰：朴硝味咸，硝石则咸而兼辛，辛者金之味也。就此一方观之，矾石既含有铁质，硝石又具有金味，既善理脾中之湿热，又善制胆汁之妄行，中、西医学之理，皆包括于一方之中，所以为医中之圣也。且朴硝降下之力多，硝石消融之力多（理详砂淋丸下）。胆汁之溢于血中者，布满周身难尽降下，实深赖硝石之善消融也。又朴硝为水之精华结聚，其咸寒之性，似与脾湿者不宜。硝石遇火则燃，兼得水中真阳之气。其味之咸不若朴硝，且兼有辛味。

　　似能散湿气之郁结，而不致助脾湿也。

　　特是《金匮》治内伤黄胆，虽各有主方，而愚临证经验以来，知治女劳疸之硝石矾石散不但治女劳疸甚效，即用以治各种内伤黄胆，亦皆可随手奏效。惟用其方时，宜随证制宜而善为变通耳。

　　按：硝石矾石散原方，用硝石、矾石等分为散，每服方寸匕（约重一钱），大麦粥送下。其用大麦粥者，所以调和二石之性，使之与胃相宜也。至愚用此方时，为散药难服，恒用炒熟大麦面，或小麦面亦可，与二石之末等分，和水为丸，如五味子大，每服二钱，随证择药之相宜者，数味煎汤送下（因药中已有麦面为丸，不必再送以大麦粥）。其有实热者，可用茵陈、栀子煎汤送服。有食积者，可用生鸡内金、山楂煎汤送服。大便结者，可用大黄、麻仁煎汤送服。小便闭者，可用滑石、生杭芍煎汤送服。恶心呕吐者，可用赭石、青黛煎汤送服。左脉沉而无力者，可用生黄 、生姜煎汤送服。右脉沉而无力者，可用白术、陈皮煎汤送服。其左右之脉沉迟而弦，且心中觉凉，色黄黯者，附子、干姜皆可加入汤药之中。脉浮有外感者，可先用甘草煎汤送服西药阿斯匹林一瓦，出汗后再用甘草汤送服丸药。又凡服此丸药而嫌其味劣者，皆可于所服汤药中加甘草数钱以调之。

　　又黄胆之证，西人谓恒有胆石阻塞胆囊之口，若尿道之有淋石也。硝石、矾石并用，则胆石可消。又西人谓小肠中有钩虫亦可令人成黄胆。硝石、矾石并用，则钩虫可除。此所以用此统治内伤黄胆，但变通其送服之汤药，皆可随手奏效也。

　　至外感黄胆，约皆身有大热。乃寒温之热，传入阳明之府，其热旁铄，累及胆脾，或脾中素有积湿，热入于脾与湿合，其湿热蕴而生黄，外透肌肤而成疸；或胆中所寄之相火素炽，热入于胆与火并，其胆管因热肿闭，胆汁旁溢混于血中，亦外现成疸。是以仲景治外感黄胆有三方，皆载于《伤寒论》阳明篇，一为茵陈蒿汤，二为栀子柏皮汤，三为麻黄连翘赤小豆汤，皆胆脾并治也。且统观仲景治内伤、外感黄胆之方，皆以茵陈蒿为首方。诚以茵陈蒿性凉色青，能入肝胆，既善泻肝胆之热，又善达肝胆之郁，为理肝胆最要之品，即为治黄胆最要之品。

　　至愚生平治外感黄胆，亦即遵用《伤寒论》三方。而于其热甚者，恒于方中加龙胆草数钱。又用麻黄连翘赤小豆汤时，恒加滑石数钱。恐连翘利水之力不足，故加滑石以助之。若其证为白虎汤或白虎加人参汤证及三承气汤证，而身黄者，又恒于白虎承气中，加茵陈蒿数钱。其间有但用外感诸方不效者，亦可用外感诸方煎汤，送服硝石矾石散。

　　黄胆之证又有先受外感未即病，迨酿成内伤而后发现者。岁在乙丑，客居沧州，自仲秋至孟冬一方多有黄胆证。其人身无大热，心中满闷，时或觉热，见饮食则恶心，强食之恒作呕吐，或食后不能下行，剧者至成结证，又间有腹中觉凉，食后饮食不能消化者。愚共治六十余人，皆随手奏效。其脉左似有热，右多郁象，盖其肝胆热而脾胃凉也。原因为本年季夏阴雨连旬，空气之中所含水分过度，人处其中，脏腑为湿所伤。肝胆属木，禀少阳之性，湿郁久则生热，脾胃属土，禀太阴之性，湿郁久则生寒，此自然之理也。为木因湿郁而生热，则胆囊之口肿胀，不能输其汁于小肠以化食，转溢于血分，色透肌表而发黄。为土因湿郁而生寒，故脾胃火衰，不能熟腐水谷，运转下行，是以恒作胀满，或成结证。为疏方用茵陈、栀子、连翘各三钱，泻肝胆之热，即以消胆囊之肿胀；浓朴、陈皮、生麦芽各二钱，生姜五钱开脾胃之郁，即以祛脾胃之寒；茯苓片、生薏米、赤小豆、甘草各三钱，泻脏腑之湿，更能培土以胜湿，且重用甘草即以矫茵陈蒿之劣味也（此证闻茵陈之味多恶心呕吐故用甘草调之）。服一剂后，心中不觉热者，去栀子，加生杭芍三钱，再服一剂。若仍不能食者，用干姜二钱以代生姜。若心中不觉热转觉凉者，初服即不用栀子，以干姜代生姜。凉甚者，干姜可用至五六钱。呕吐者，加赭石六钱或至一两。服后吐仍不止者，可先用开水送服赭石细末四五钱，再服汤药。胃脘肠中结而不通者，用汤药送服牵牛（炒熟）为末三钱，通利后即减去。如此服至能进饮食，即可停药。黄色未退，自能徐消。此等黄胆，乃先有外感内伏，酿成内伤，当于《伤寒论》、《金匮》所载之黄胆以外另为一种矣。

　　或问：医学具有科学性质，原贵证实，即议论之间，亦贵确有实据。仲景治黄胆虽云胆脾并治，不过即其所用之药揣摩而得。然尝考之《伤寒论》，谓“伤寒脉浮而缓，手足自温，是为系在太阴，太阴者，身当发黄。”是但言发黄证由于脾也。又尝考之《金匮》，谓“寸口脉浮而缓，浮则为风，缓则为痹，痹非中风，四肢苦烦，脾色必黄，瘀热以行”，是《金匮》论黄胆亦责重脾也。夫古人立言原多浑括，后世注疏宜为详解。当西医未来之先，吾中华方书之祖述仲景者，亦有显然谓黄胆病由于胆汁溢于血中者乎？答曰：有之。明季喻嘉言着《寓意草》，其论钱小鲁嗜酒成病，谓胆之热汁满而溢于外，以渐渗于经络，则身目俱黄，为酒疸之病云云。岂非显然与西说相同乎？夫西人对于此证必剖验而后知，喻氏则未经剖验而已知。非喻氏之智远出西人之上，诚以喻氏最深于《金匮》、《伤寒论》，因熟读仲景之书，观其方中所用之药而有所会心也。由斯观之，愚谓仲景治黄胆原胆脾并治者，固非无稽之谈也。

