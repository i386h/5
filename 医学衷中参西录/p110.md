<!-- { "loadSidebar": true } -->
　　无论血瘀冷积，日服真鹿角胶四五钱（分两次炖化服之），日久亦可徐消。盖鹿角胶原能入冲任以通血脉，又能入督脉以助元阳，是以无论瘀血冷积，皆能徐为消化也。

　　近又拟一消 瘕兼通经闭方。用炒白术、天冬、生鸡内金等分，为细末。以治 瘕坚结及月事不通，每服三钱，开水送下，日再服。若用山楂片三钱煎汤，冲化红蔗糖三钱，以之送药，更佳。因用之屡有效验，爰名为化瘀通经散。

　　鸡内金原饶有化瘀之力，能化瘀当即善消 瘕。然向未尝单用之以奏效也。因所拟理冲汤中原有生鸡内金三钱，方后注云：若虚弱者，宜去三棱、莪术，将鸡内金改用四钱。鸡内金之消 瘕，诚不让三棱、莪术矣。夫能消 瘕，即能通月信，此原一定之理，然未经临证实验，不敢但凭理想确定也，后来津治杨氏女，因患瘰 过服寒凉开散之药，伤其脾胃，以致食后胀满，不能消化，重用温补脾胃之剂，加生鸡内金二钱，以运化药力。后服数剂来更方，言病甚见愈，惟初服此药之夜，经即通下，隔前经期未旬日耳。因其病已见愈，闻此言未尝注意，更方中仍有生鸡内金二钱。又服数剂，来求更方，言病已全愈，唯一月之内，行经三次，后二次在服药之后，所来甚少，仍乞再为调治。愚恍悟此诚因用鸡内金之故。由此可确知鸡内金通经之力。因忆在奉时，曾治宋氏女，胃有瘀积作疼，方中重用生鸡内金，服数剂后，二便下血而愈。此固见鸡内金消瘀之力，实并见鸡内金通经之力也。总前后数案参观，鸡内金消瘀通经之力，洵兼擅其长矣。此方中伍以白术者，恐脾胃虚弱，不任鸡内金之开通也。更辅以天冬者，恐阴虚有热，不受白术之温燥也。然鸡内金必须生用，方有效验，若炒熟用之则无效矣。

　　三、医论

　　○论用药以胜病为主不拘分量之多少

　　尝思用药所以除病，所服之药病当之，非人当之也（惟用药不对病者则人当之而有害矣）。乃有所用之药本可除病，而往往服之不效，间有激动其病愈加重者，此无他，药不胜病故也。病足以当其药而绰有余力，药何以能除病乎？愚感于医界多有此弊，略举前贤之医案数则、时贤之医案数则及拙治之医案数则，以贡诸医界同人。

　　明李士材治鲁藩阳极似阴证，时方盛暑，寝门重闭，密设毡帷，身复貂被，而犹呼冷。士材往视之曰：“此热证也。古有冷水灌顶法，今姑通变用之。”乃以生石膏三斤煎汤三碗，作三次服。一服去貂被，再服去毡帷，服至三次体蒸流汗，遂呼进粥，病若失矣。

　　清道光间，归安江涵暾着《笔花医镜》，内载治一时疫发斑案，共享生石膏十四斤，其斑始透。

　　吴鞠通治何姓叟，手足拘挛，误服桂附人参熟地等补阳，以致面赤，脉洪数，小便闭，身重不能转侧，手不能上至鬓，足蜷曲丝毫不能移动。每剂药中重用生石膏半斤，日进一剂，服至三月后，始收全功。

　　又：治蛊胀，无汗，脉象沉弦而细。投以《金匮》麻黄附子甘草汤行太阳之阳，即以泻厥阴之阴。麻黄去节，重用二两，熟附子两六钱，炙甘草二钱，煎汤五饭碗。先服半碗得汗至眉；二次汗至眼；约每次其汗下出寸许。每次服药后，即啜鲤鱼热汤以助其汗。一昼夜饮完药二剂，鲤鱼汤饮一锅，汗出至膝上，未能过膝。脐以上肿尽消，其腹仍大，小便不利。改用五苓散。初服不效，将方中肉桂改用新鲜紫油安边青花桂四钱，又加辽人参三钱，服后小便大通，腹胀遂消。

　　山东海丰，清咸丰时有杨氏少妇，得奇疾：脊背肿热，赤身卧帐中，若有一缕着身，即热不能支。适有宜兴苏先生乘海船赴北闱，经过其处。其人精医术，延为诊视，断为阳毒，俾用大黄十斤，煎汤十斤，放量陆续饮之，尽剂而愈。

　　萧琢如着《遁园医案》。其案中最善用《伤寒论》、《金匮》诸方。载有治其从妹腹中寒凉作疼，脉象沉迟而弦紧，每剂中重用乌附子二两，连服附子近二十斤，其病始愈。

　　又：治余某妻，左边少腹内有块，常结不散，痛时则块膨胀如拳，手足痹软，遍身冷汗，不省人事，脉象沉紧，舌苔白浓而湿滑，面色暗晦。与通脉四逆汤，乌附子八钱；渐增至四两。煎汤一大碗，分数次饮下。

　　内块降序，证亦皆见轻。病患以为药既对证，遂放胆煎好一剂顿服下，顷之面热如醉，手足拘挛，舌尖麻，已而呕吐，汗出，其病脱然全愈。

　　刘蔚楚着《遇安斋证治丛录》，其中用大剂治愈险证尤多。

　　如其治极重鼠疫，用白虎汤，生石膏一剂，渐加至斤余。治产后温热，用白虎加人参汤，一剂中用生石膏半斤，连服十余剂始愈。治阳虚汗脱，用术附汤，每剂术用四两，渐加至一斤，天雄用二两，渐加至半斤。如此胆识，俱臻极顶，洵堪为挽回重病者之不二法程也。

　　至于愚生平用大剂挽回重证之案甚多，其已载于医方篇中，兹不复赘。惟即从前未登出者略录数则，以质诸医界同人。

　　奉天王姓妇，受妊恶阻呕吐，半月勺水不存，无论何药下咽即吐出，势极危险。爰用自制半夏二两（自制者中无矾味善止呕吐）、生赭石细末半斤、生怀山药两半，共煎汤八百瓦药瓶一瓶（约二十两强）或凉饮温饮，随病患所欲，徐徐饮下，二日尽剂而愈。夫半夏、赭石皆为妊妇禁药，而愚如此放胆用之毫无顾忌者，即《内经》所谓“有故无殒亦无殒也”。然此中仍另有妙理，详参赭镇气汤下，可参观。

　　西安县张××腿疼，其人身体强壮，三十未娶，两腿肿疼，胫骨处尤甚。服热药则加剧，服凉药则平平，医治年余无效。其脉象洪实，右脉尤甚；其疼肿之处皆发热，断为相火炽盛，小便必稍有不利，因致湿热相并下注。宜投以清热利湿之剂。初用生石膏二两，连翘茅根各三钱，煎汤服。后渐加至石膏半斤，连翘茅根仍旧，日服两剂，其第二剂石膏减半。如此月余，共计用生石膏十七斤，疼与肿皆大轻减；其饮食如常，大便日行一次，分毫未觉寒凉。嘱其仍服原方，再十余剂当脱然全愈矣。

　　奉天刘某，因常受锅炉之炙热，阴血暗耗，脏腑经络之间皆蕴有热性，至仲春又薄受外感，其热陡发，表里俱觉壮热，医者治以滋阴清热之药，十余剂分毫无效。其脉搏近六至，右部甚实，大便两三日一行，知其阳明府热甚炽又兼阴分虚损也。投以大剂白虎加人参汤，生石膏用四两，人参用六钱，以生山药代方中粳米，又加玄参、天冬各一两，煎汤一大碗，分三次温饮下，日进一剂。乃服后其热稍退，药力歇后仍如故。后将石膏渐加至半斤，一日连进二剂，如此三日，热退十之八九，其大便日下一次，遂改用清凉滋阴之剂，数日全愈。共计所用生石膏已八斤强矣。

　　愚在籍时曾治一壮年癫狂失心，六脉皆闭，重按亦分毫不见（于以知顽痰能闭脉）。投以大承气汤加赭石二两，煎汤送服甘遂细末三钱（此方名荡痰加甘遂汤以治癫狂之重者，若去甘遂名荡痰汤以治癫狂之轻者，二方救人多矣）。服后大便未行。隔数日（凡有甘遂之药不可连日服之，连服必作呕吐）将药剂加重，大黄赭石各用三两，仍送服甘遂三钱，大便仍无行动。遂改用巴豆霜五分，单用赭石细末四两煎汤送下，间三日一服（巴豆亦不可连服，若连服则肠胃腐烂矣）。每服后大便行数次，杂以成块之痰若干。

　　服至两次，其脉即出。至五次，痰净，其癫狂遂愈。复改用清火化瘀之药，服数剂以善其后。

　　三、医论

　　○论治疔宜重用大黄

　　（附：大黄扫毒汤）

　　疮疡以疔毒为最紧要，因其毒发于脏腑，非仅在于经络。其脉多见沉紧。紧者毒也，紧在沉部，其毒在内可知也。至其重者，发于鸠尾穴处，名为半日疔，言半日之间即有关于人性命也。若系此种疔毒，当于未发现之前，其人或心中怔忡，或鸠尾处隐隐作疼，或其处若发炎热，似有漫肿形迹，其脉象见沉紧者，即宜预防鸠尾穴处生疔，而投以大剂解毒清血之品。其大便实者，用大黄杂于解毒药中下之，其疔即可暗消于无形。此等疔毒，若待其发出始为疗治，恒有不及治者矣。

　　至若他处生疔，原不必如此预防，而用他药治之不效者，亦宜重用大黄降下其毒。忆愚少时，见同里患疔者二人，一起于脑后，二日死；一起于手三里穴，三日死。彼时愚已为人疏方治病，而声名未孚于乡里，病家以为年少无阅历，不相延也。后愚堂侄女于口角生疔，疼痛异常，心中忙乱。投以清热解毒药不效，脉象沉紧，大便三日未行。恍悟寒温之证，若脉象沉洪者，可用药下之，以其热在里也。今脉象沉紧，夫紧为有毒（非若伤寒之紧脉为寒也），紧而且沉，其毒在里可知。律以寒温脉之沉洪者可下其热，则疔毒脉之沉紧者当亦可下其毒也，况其大便三日未行乎。遂为疏方：大黄、天花粉各一两，皂刺四钱，穿山甲、乳香、没药（皆不去油）各三钱，薄荷叶一钱，全蜈蚣三大条。煎服一剂，大便通下，疼减心安。遂去大黄，又服一剂，全愈。方用大黄通其大便，不必其大便多日未行，凡脉象沉紧，其大便不滑泻者，皆可用。若身体弱者，大黄可以斟酌少用。愚用此方救人多矣，因用之屡建奇效，遂名之为大黄扫毒汤。

　　友人朱钵文传一治疔方，大黄、甘草各一两，生牡蛎六钱，栝蒌仁四十粒捣碎，疔在上者川芎三钱作引，在两臂者桂枝尖三钱作引，在下者怀牛膝三钱作引。煎服立愈。身壮实者，大黄可斟酌多用。此亦重用大黄，是以奏效甚捷也（“答陈××疑《内经》十二经有名无质”一节中有刺疔法，宜参观）。

　　四、医话

　　○临症随笔

