<!-- { "loadSidebar": true } -->
　　按：此方即《金匮》苓桂术甘汤，加黄 、干姜、浓朴、陈皮，亦即拙拟之理饮汤去芍药也。原方之用芍药者，因寒饮之证，有迫其真阳外越，周身作灼，或激其真阳上窜，目眩耳聋者，芍药酸敛苦降之性，能收敛上窜外越之元阳归根也（然必与温补之药同用方有此效）。

　　此病原无此证，故不用白芍。至黄 在原方中，原以痰饮既开、自觉气不足者加之。兹则开始即重用黄 者，诚以寒饮固结二十余年，非有黄 之大力者，不能斡旋诸药以成功也。

　　又按：此方大能补助上焦之阳分，而人之元阳，其根柢实在于下，若更兼服生硫黄，以培下焦之阳，则奏效更速。所言东硫黄亦可用，须择其纯黄者方无杂质，惟其热力减少，不如中硫黄耳。其用量，初次可服细末一钱，不觉热则渐渐加多。一日之极量，可至半两，然须分四五次服下。不必与汤药同时服，或先或后均可。

　　【附原问】敝友患寒饮喘嗽，照方治疗未效。据其自述病因，自二十岁六月遭兵燹，困山泽中，绝饮食五日夜，归家急汲井水一小桶饮之，至二十一岁六月，遂发大喘。一日夜后，饮二陈汤加干姜、细辛、五味渐安。从此痰饮喘嗽，成为痼疾。所服之药，大燥大热则可，凉剂点滴不敢下咽。若误服之，即胸气急而喘作，须咳出极多水饮方止。小便一点钟五六次，如白水。若无喘，小便亦照常。饮食无论肉味菜蔬，俱要燥热之品。粥汤、菜汤概不敢饮。其病情喜燥热而恶冷湿者如此。其病状暑天稍安，每至霜降后朝朝发喘，必届巳时吐出痰饮若干，始稍定。或饮极滚之汤，亦能咳出痰饮数口，胸膈略宽舒。迄今二十六七载矣。近用黎芦散吐法及十枣汤等下法，皆出痰饮数升，证仍如故。《金匮》痰饮篇及寒水所关等剂，服过数十次，证亦如故。想此证既能延岁月，必有疗法，乞先生赐以良方，果能祓除病根，感佩当无既也。又《衷中参西录》载有服生硫黄法，未审日本硫黄可服否？服药愈后谢函：接函教，蒙授妙方，治疗敝友奇异之宿病，连服四五剂，呼吸即觉顺适。后又照方服七八剂，寒饮消除，喘证全愈。

　　四、医话

　　○答翁××问呃逆气郁治法

　　详观一百十一号（绍兴医药学星期报）所登之案，其呃逆终不愈者，以其虚而兼郁也。然观其饱时加重，饥时见轻，知病因之由于郁者多，由于虚者少。若能令其分毫不郁，其呃当止。郁开呃止，气化流通，虽有所虚，自能渐渐撤消。特是理虚中之郁最为难事，必所用之药分毫不伤气化，俾其郁开得一分，其气化自能撤消一分，始克有效。拙拟医方篇中载有卫生防疫宝丹，原系治霍乱急证之方，无论其证因凉因热，皆屡试屡验。后有沈阳赵××，得温病甚剧，舁至院中求为延医，数日就愈，忽作呃逆，昼夜不止，服药无效。因思卫生防疫宝丹，最善行气理郁，俾一次服五十粒，呃逆顿止。又数日有陈姓患呃逆证，旬日不止，眠食俱废，精神疲惫，几不能支。亦治以卫生防疫宝丹，俾服八十粒，亦一次即愈。由斯知卫生防疫宝丹，治呃逆确有把握，无论其为虚、为郁，用之皆可奏效也。盖方中冰片、薄荷冰为透窍通气之妙药，而细辛善降逆气，白芷善达郁气，朱砂能镇冲气之冲逆，甘草能缓肝气之忿激，药非为呃逆专方，而无一味非治呃逆必需之品，是以投之皆效也。若其人下元虚甚者，可浓煎生山药汁送服。其挟热者，白芍、麦冬煎汤送服。其挟寒者，干姜、浓朴煎汤送服。愚用之数十次，未有不随手奏效者。若仓猝不暇作丸药，可为末服之。

　　四、医话

　　○答金××问治吐血后咳嗽法

　　详观病案，知系因吐血过多，下焦真阴亏损，以致肾气不敛，冲气上冲。五更乃三阳升发之时，冲气上冲者必益甚，所以脑筋跳动，喘嗽加剧也。欲治此症，当滋阴纳气，敛冲镇肝，方能有效。爰拟方于下以备酌用：生山药（一两） 大熟地（一两） 净萸肉（六钱） 怀牛膝（六钱） 柏子仁（六钱） 生龙骨（四钱） 生牡蛎（四钱） 生赭石（四钱） 生鸡内金（二钱） 玄参（二钱） 炙甘草（二钱）

　　日服一剂，煎渣重服。

　　四、医话

　　○答胡××问小儿暑天水泻及由泻变痢由疟转痢之治法

　　小儿少阳之体，不堪暑热，恒喜食凉饮冷以解暑，饮食失宜，遂多泄泻，泻多亡阴，益至燥渴多饮，而阴分虚损者，其小溲恒不利，所饮之水亦遂尽归大肠，因之泄泻愈甚，此小儿暑天水泻所以难治也。而所拟之方，若能与证吻合，则治之亦非难事。方用生怀山药一两，滑石八钱，生杭芍六钱，甘草三钱，煎汤一大盅，分三次温饮下。一剂病减，再剂全愈矣。方中之意：山药滋真阴，兼固其气；滑石泻暑热，兼利其水，甘草能和胃，兼能缓大便，芍药能调肝，又善利小便；肝胃调和其泄泻尤易愈也。此方即拙拟滋阴清燥汤。原治寒温之证，深入阳明之府，上焦燥热，下焦滑泻。而小儿暑天水泻，其上焦亦必燥热，是以宜之。至于由泻变痢，由疟转痢者，治以此方，亦能随手奏效。何者？暑天热痢，最宜用天水散；方中滑石，甘草同用，固河间之天水散也。又可治以芍药甘草汤；方中白芍、甘草同用，即仲景之芍药甘草汤也。且由泻变痢，由疟转痢者，其真阴必然亏损，气化必不固摄，而又重用生山药为之滋阴固气化，是以无论由泄变痢，由疟转痢者皆宜。若服此药间有不效者，可加白头翁三钱，因白头翁原为治热痢之要药也。

　　四、医话

　　○答章××问腹内动气冲气症治法

　　观此症，陡有气自脐上冲至胸腔，集于左乳下跳动不休。夫有气陡起于脐上冲者，此奇经八脉中冲脉发出之气也。冲脉之原，上隶于胃，而胃之大络虚里，贯膈络肺出于左乳下为动脉。然无病者其动也微，故不觉其动也。乃因此冲气上冲犯胃，且循虚里之大络贯膈络肺，复出于左乳下与动脉相并，以致动脉因之大动，人即自觉其动而不安矣。当用降冲、敛冲、镇冲、补冲之药以治病源，则左乳下之动脉，自不觉其动矣。爰拟两方于下：生山药（八钱） 生牡蛎（八钱） 生赭石末（四钱） 生芡实（四钱）

　　清半夏（足四钱中有矾须用温水淘净晒干） 柏子仁（四钱炒捣不去油） 寸麦冬（三钱）

　　上药七味，磨取铁锈浓水煎药。

　　又方：用净黑铅半斤，用铁勺屡次熔化之，取其屡次熔化所余之铅灰若干，研细过罗。再将熔化所余之铅秤之，若余有四两，复用铁勺熔化之。化后，用硫黄细末两半，撒入勺中，急以铁铲炒拌之，铅经硫黄灼炼，皆成红色，因炒拌结成砂子。晾冷、轧细，过罗，中有轧之成饼者，系未化透之铅，务皆去净。二药各用一两，和以炒熟麦面为丸（不宜多掺，以仅可作成丸为度），如桐子大。每服六七丸或至十余丸（以服后觉药力下行，不至下坠为度），用生山药末五六钱，煮作稀粥送下，一日再服。以上二方单用、同用皆可。

　　四、医话

　　○答章××代友问病案治法

　　详观病案，知系胃阴亏损，胃气上逆，当投以滋胃液，降胃气之品。然病久气虚，又当以补气之药佐之。

　　爰拟方于下，放胆服之，必能止呕吐，通大便。迨至饮食不吐，大便照常，然后再拟他方。方用：生赭石二两，生山药一两，潞党参五钱，天冬八钱，共煎汤两茶杯，分三次温服下。渣煎一杯半，再分两次温服下。一剂煎两次，共分五次服，日尽一剂，三剂后吐必止，便必顺。用此方者，赭石千万不可减轻。若此药服之觉凉者，可加生姜四五片或初服时加生姜四五片亦可。

　　四、医话

　　○答庞××问大便脱肛治法

　　脱肛之症，用曼陀罗煎浓汤洗之甚效。仆常用鲜曼陀罗四五斤，煎取浓汁两三大碗。再以其汁煎萸肉二三两，取浓汁一大碗。再用党参二两，轧细末调汁中，晒干。每用四五钱，水煎融化洗之，数次可全愈。

　　四、医话

　　○答徐××读《伤寒论》质疑四则

　　古人之书不可不信，又不可尽信。愚不揣固陋，敢将徐××所疑《伤寒论》四则，反复陈之。

　　第一疑：在太阳下编第二十节。其节为病在太阳之表，而不知汗解，反用凉水 之、灌之，其外感之寒已变热者，经内外之凉水排挤，不能出，入郁于肉中而烦热起粟，然其热在肌肉，不在胃府，故意欲饮水而不渴，治宜文蛤散。夫文蛤散乃蛤粉之未经 炼者也。服之，其质不化，药力难出，且虽为蛤壳，而实则介虫之甲，其性沉降，达表之力原甚微，借以消肉上之起粟似难奏功。故继曰：“若不瘥者，与五苓散。”其方取其能利湿兼能透表，又能健运脾胃以助利湿透表之原动力，其病当瘥矣。然又可虑者，所灌之凉水过多，与上焦外感之邪互相胶漆而成寒实结胸，则非前二方所能治疗矣。故宜用三物小陷胸汤或白散。夫白散之辛温开通，用于此证当矣。至于三物小陷胸汤，若即系小陷胸汤，用于此证，以寒治寒，亦当乎？注家谓此系反治之法。夫反治者，以热治寒，恐其 格而少用凉药为引，以为热药之反佐，非纯以凉药治寒也。盖注者震摄于古人之隆名，即遇古书有舛错遗失之处，亦必曲为原护，不知此正所以误古人而更贻误后人也。是以拙着《衷中参西录》，于古方之可确信者，恒为之极力表彰，或更通变化裁，推行尽致，以穷其妙用；于其难确信者，则恒姑为悬疑，以待识者之论断。盖欲为医学力求进化，不得不如斯也。

　　此节中三物小陷胸汤，唐容川疑其另为一方，非即小陷胸汤。

　　然伤寒太阳病实鲜有用水 、水灌之事，愚疑此节非仲景原文也。

　　第二疑：在太阳下编三十二节。其节为：“太阳病，医发汗，遂发热恶寒，因复下之，心下痞，表里俱虚，阴阳气并竭，无阳则阴独，复加烧针，因胸烦，面色青黄，肤 者难治，今色微黄，手足温者，易治。”按此节文义，必有讹遗之字。阴阳气并竭句，陈氏释为阴阳气不交，甚当。至无阳则阴独句，鄙意以为独下当有结字。盖言误汗误下，上焦阳气衰微，不能宣通，故阴气独结于心下而为痞也。

