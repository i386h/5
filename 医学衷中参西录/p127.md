<!-- { "loadSidebar": true } -->
　　共煎汤一大盅，温服。方中用麦芽者，借以宣通诸药之滞腻也。且麦芽生用原善调和肝气，亦犹前方用茵陈之义也。

　　效果 将药又连服二十余剂（亦随时略有加减），病遂全愈，脉象亦和平如常矣。

　　五、医案　（四）脑充血门

　　○脑充血头疼

　　天津于氏妇，年二十二岁，得脑充血头疼证。

　　病因 其月信素日短少，不调，大便燥结，非服降药不下行，浸至脏腑气化有升无降，因成斯证。

　　证候 头疼甚剧，恒至夜不能眠，心中常觉发热，偶动肝火即发眩晕，胃中饮食恒停滞不消，大便六七日不行，必须服通下药始行。其脉弦细有力而长，左右皆然，每分钟八十至，延医延医历久无效。

　　诊断 此因阴分亏损，下焦气化不能固摄，冲气遂挟胃气上逆，而肝脏亦因阴分亏损水不滋木，致所寄之相火妄动，恒助肝气上冲。由斯脏腑之气化有升无降，而自心注脑之血为上升之气化所迫，遂至充塞于脑中血管而作疼作晕也。其饮食不消大便不行者，因冲胃之气皆逆也；其月信不调且短少者，因冲为血海，肝为冲任行气，脾胃又为生血之源，诸经皆失其常司，是以月信不调且少也；《内经》谓：“血菀（同郁）于上，使人薄厥”，言为上升之气血逼薄而厥也。此证不急治则薄厥将成，宜急治以降胃、镇冲、平肝之剂，再以滋补真阴之药辅之，庶可转上升之气血下行不成薄厥也。

　　处方 生赭石（一两轧细） 怀牛膝（一两） 生怀地黄（一两） 大甘枸杞（八钱）

　　生怀山药（六钱） 生杭芍（五钱） 生龙齿（五钱捣碎） 生石决明（五钱捣碎）

　　天冬（五钱） 生鸡内金（二钱黄色的捣） 苏子（二钱炒捣） 茵陈（钱半） 甘草（钱半）

　　共煎汤一大盅，温服。

　　复诊 将药连服四剂，诸病皆见轻，脉象亦稍见柔和。惟大便六日仍未通行，因思此证必先使其大便如常，则病始可愈，拟将赭石加重，再将余药略为加减以通其大便。

　　处方 生赭石（两半轧细） 怀牛膝（一两） 天冬（一两） 黑芝麻（八钱炒捣）

　　大甘枸杞（八钱） 生杭芍（五钱） 生龙齿（五钱捣碎） 生石决明（五钱捣碎）

　　苏子（三钱炒捣） 生鸡内金（钱半黄色的捣） 甘草（钱半） 净柿霜（五钱）

　　药共十二味，将前十一味煎汤一大盅，入柿霜融化温服。

　　三诊 将药连服五剂，大便间日一行，诸证皆愈十之八九，月信适来，仍不甚多，脉象仍有弦硬之意，知其真阴犹未充足也。当即原方略为加减，再加滋阴生血之品。

　　处方 生赭石（一两轧细） 怀牛膝（八钱） 大甘枸杞（八钱） 龙眼肉（六钱）

　　生怀地黄（六钱） 当归（五钱） 玄参（四钱） 沙参（四钱）

　　生怀山药（四钱） 生杭芍（四钱） 生鸡内金（一钱黄色的捣） 甘草（二钱） 生姜（三钱） 大枣（三枚掰开）

　　共煎汤一大盅，温服。

　　效果 将药连服四剂后，心中已分毫不觉热，脉象亦大见和平，大便日行一次，遂去方中玄参、沙参，生赭石改用八钱，生怀山药改用六钱，俾多服数剂以善其后。

　　五、医案　（四）脑充血门

　　○脑充血兼腿痿弱

　　天津崔××，年三十八岁，得脑充血兼两腿痿弱证。

　　病因 出门采买木料，数日始归，劳心劳力过度，遂得斯证。

　　证候 其初常觉头疼，时或眩晕，心中发热，饮食停滞，大便燥结，延医治疗无效。一日早起下床，觉痿弱无力，痿坐于地，人扶起坐床沿休息移时，自扶杖起立，犹可徐步，然时恐颠仆。其脉左部弦而甚硬，右部弦硬且长。

　　诊断 其左脉弦硬者，肝气挟火上升也。右脉弦硬且长者，胃气上逆更兼冲气上冲也。因其脏腑间之气化有升无降，是以血随气升充塞于脑部作疼作眩晕。其脑部充血过甚，或自微细血管溢血于外，或隔血管之壁，些些渗血于外，其所出之血，若着于司运动之神经，其重者可使肢体痿废，其轻者亦可使肢体软弱无力。若此证之忽然痿坐于地者是也。至其心中之发热，饮食之停滞，大便之燥结，亦皆其气化有升无降之故，此宜平肝、清热、降胃、安冲，不使脏腑之气化过升，且导引其脑中过充之血使之下行，则诸证自愈矣。

　　处方 生赭石（一两轧细） 怀牛膝（一两） 生怀地黄（一两） 生珍珠母（六钱捣碎）

　　生石决明（六钱捣碎） 生杭芍（五钱） 当归（四钱） 龙胆草（二钱）

　　茵陈（钱半） 甘草（钱半）

　　共煎汤一大盅，温服。

　　复诊 将药连服七剂，诸病皆大见愈，脉象亦大见缓和，惟其步履之间仍须用杖，未能复常，心中仍间有发热之时。拟即原方略为加减，再佐以通活血脉之品。

　　处方 生赭石（一两轧细） 怀牛膝（一两） 生怀地黄（一两） 生杭芍（五钱）

　　生珍珠母（四钱捣碎） 生石决明（四钱捣碎） 丹参（四钱） 生麦芽（三钱）

　　土鳖虫（五个） 甘草（一钱）

　　共煎汤一大盅温服。

　　效果 将药连服八剂，步履复常，病遂全愈。

　　五、医案　（四）脑充血门

　　○脑充血兼痰厥

　　天津骆××，年四十九岁，得脑充血兼痰厥证。

　　病因 平素常患头晕，间有疼时，久则精神渐似短少，言语渐形謇涩，一日外出会友，饮食过度，归家因事有拂意，怒动肝火，陡然昏厥。

　　证候 闭目昏昏，呼之不应，喉间痰涎杜塞，气息微通。诊其脉左右皆弦硬而长，重按有力，知其证不但痰厥实素有脑充血病也。

　　诊断 其平素头晕作疼，即脑充血之现证也。其司知觉之神经为脑充血所伤，是以精神短少。其司运动之神经为脑充血所伤，是以言语謇涩。又凡脑充血之人，其脏腑之气多上逆，胃气逆则饮食停积不能下行，肝气逆则痰火相并易于上干，此所以因饱食动怒而陡成痰厥也。此其危险即在目前，取药无及当先以手术治之。

　　手术 治痰厥之手术，当以手指点其天突穴处（详见“治痰点天突穴法”），近八分钟许，即咳嗽呕吐。约吐出痰涎饮食三碗许，豁然顿醒，自言心中发热，头目胀疼，此当继治其脑部充血以求全愈。拟用建瓴汤方治之，因病脉之所宜而略为加减。

　　处方 生赭石（一两轧细） 怀牛膝（一两） 生怀地黄（一两） 天花粉（六钱）

　　生杭芍（六钱） 生龙骨（五钱捣碎） 生牡蛎（五钱捣碎） 生麦芽（三钱）

　　茵陈（钱半） 甘草（钱半）

　　磨取生铁锈浓水，以之煎药，煎汤一盅，温服下。

　　复诊 将药服三剂，心中已不发热，头疼目胀皆愈，惟步履之时觉头重足轻，脚底如踏棉絮。

　　其脉象较前和缓似有上盛下虚之象，爰即原方略为加减，再添滋补之品。

　　处方 生赭石（一两轧细） 怀牛膝（一两） 生怀地黄（一两） 大甘枸杞（八钱）

　　生杭芍（六钱） 净萸肉（六钱） 生龙骨（五钱捣碎） 生牡蛎（五钱捣碎）

　　柏子仁（五钱炒捣） 茵陈（钱半） 甘草（钱半）

　　磨取生铁锈浓水以之煎药，煎汤一大盅，温服。

　　效果 将药连服五剂，病遂脱然全愈。将赭石、牛膝、地黄皆改用八钱，俾多服数剂以善其后。

　　五、医案　（四）脑充血门

　　○脑充血兼偏枯

　　天津孙××，年四十六岁，得脑充血证遂至偏枯。

　　病因 禀性褊急，又兼处境不顺，恒触动肝火致得斯证。

　　证候 未病之先恒觉头疼，时常眩晕。一日又遇事有拂意，遂忽然昏倒，移时醒后，左手足皆不能动，并其半身皆麻木，言语謇涩。延医服药十个月，手略能动，其五指则握而不伸，足可任地而不能行步，言语仍然謇涩，又服药数月病仍如故。诊其脉左右皆弦硬，右部似尤甚，知虽服药年余，脑充血之病犹未除也。问其心中发热乎？脑中有时觉疼乎？答曰：心中有时觉有热上冲胃口，其热再上升则脑中可作疼，然不若病初得时脑疼之剧也。问其大便两三日一行，证脉相参，其脑中犹病充血无疑。

　　诊断 按此证初得，不但脑充血实兼脑溢血也。其溢出之血，着于左边司运动之神经，则右半身痿废，着于右边司运动之神经，则左半身痿废，此乃交叉神经以互司其身之左右也。想其得病之初，脉象之弦硬，此时尤剧，是以头疼眩晕由充血之极而至于溢血，因溢血而至于残废也。即现时之证脉详参，其脑中溢血之病想早就愈，而脑充血之病根确未除也。宜注意治其脑充血，而以通活经络之药辅之。

　　处方 生怀山药（一两） 生怀地黄（一两） 生赭石（八钱研细） 怀牛膝（八钱）

　　生杭芍（六钱） 柏子仁（四钱炒捣） 白术（三钱炒） 滴乳香（三钱）

　　明没药（三钱） 土鳖虫（四大个捣） 生鸡内金（钱半黄色的捣） 茵陈（一钱）

　　共煎汤一大盅，温服。

　　复诊 将药连服七剂，脑中已不作疼，心中间有微热之时，其左半身自觉肌肉松活，不若从前之麻木，言语之謇涩稍愈，大便较前通顺，脉之弦硬已愈十之七八，拟再注意治其左手足之痿废。

　　处方 生箭 （五钱） 天花粉（八钱） 生赭石（六钱轧细） 怀牛膝（五钱）

　　滴乳香（四钱） 明没药（四钱） 当归（三钱） 丝瓜络（三钱）

　　土鳖虫（四大个捣） 地龙（二钱去土）

　　共煎汤一大盅，温服。

　　三诊 将药连服三十余剂（随时略有加喊），其左手之不伸者已能伸，左足之不能迈步者今已举足能行矣。病患问从此再多多服药可能撤消否？答曰：此病若初得即治，服药四十余剂即能脱然，今已迟延年余，虽服数百剂亦不能保全愈，因关节经络之间瘀滞已久也。然再多服数十剂，仍可见愈，遂即原方略为加减，再设法以 动其神经补助其神经当更有效。

　　处方 生箭 （六钱） 天花粉（八钱） 生赭石（六钱轧细） 怀牛膝（五钱）

　　滴乳香（四钱） 明没药（四钱） 当归（三钱） 土鳖虫（四大个捣）

　　地龙（二钱去土） 真鹿角胶（二钱轧细） 广三七（二钱轧细） 制马钱子末（三分）

　　药共十二味，先将前九味共煎汤一大盅，送服后三味各一半，至煎渣再服时，仍送服其余一半。

