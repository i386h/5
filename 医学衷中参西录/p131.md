<!-- { "loadSidebar": true } -->
　　复诊 将药连服四剂，小便已利，头面周身之肿已消弱半，日晡之热已无，心中仍有发热之时，惟其脉仍数逾五至，知其阴分犹未充足也。仍宜注重补其真阴而少辅以利水之品。

　　处方 熟怀地黄（一两） 生杭芍（六钱） 生怀山药（五钱） 大甘枸杞（五钱）

　　柏子仁（四钱） 玄参（四钱） 沙参（三钱） 生车前子（三钱装袋）

　　大云苓片（二钱） 鲜白茅根（五钱）

　　药共十味，先将前九味水煎十余沸，再入鲜白茅根，煎四五沸取汤一大盅，温服。若无鲜白茅根，可代以鲜芦根。至两方皆重用芍药者，因芍药性善滋阴，而又善利小便，原为阴虚小便不利者之主药也。

　　效果 将药连服六剂，肿遂尽消，脉已复常，遂停服汤药，俾日用生怀山药细末两许，熬作粥，少兑以鲜梨自然汁，当点心服之以善其后。

　　五、医案　（八）肿胀门

　　○风水有痰

　　辽宁马××，年五旬，得受风水肿兼有痰证。

　　病因 因秋末远出，劳碌受风遂得斯证。

　　证候 腹胀，周身漫肿，喘息迫促，咽喉膺胸之间时有痰涎杜塞，舌苔淡白，小便赤涩短少，大便间日一行，脉象无火而微浮，拟是风水，当遵《金匮》治风水之方治之。

　　处方 生石膏（一两捣细） 麻黄（三钱） 甘草（二钱） 生姜（二钱）

　　大枣（四枚掰开） 西药阿斯匹林（三分）

　　药共六味，将前五味煎汤一大盅，冲化阿斯匹林，温服被复取汗。

　　方解 此方即越婢汤原方加西药阿斯匹林也。当时冬初，北方天气寒凉汗不易出，恐但服越婢汤不能得汗，故以西药之最善发汗兼能解热者之阿斯匹林佐之。

　　复诊 将药服后，汗出遍体，喘息顿愈，他证如故，又添心中热渴不思饮食。诊其脉仍无火象，盖因痰饮多而湿胜故也。斯当舍脉从证，而治以清热之重剂。

　　处方 生石膏（四两捣细） 天花粉（八钱） 薄荷叶（钱半）

　　共煎汤一大碗，俾分多次徐徐温饮下。

　　三诊 将药服后，热渴痰涎皆愈强半，小便亦见多，可进饮食，而漫肿腹胀不甚见轻。斯宜注重利其小便以消漫肿，再少加理气之品以消其腹胀。

　　处方 生石膏（一两捣细） 滑石（一两） 地肤子（三钱） 丈菊子（三钱捣碎）

　　海金沙（三钱） 槟榔（三钱） 鲜茅根（三钱）

　　共煎汤一大盅半，分两次温服下。

　　丈菊，俗名向日葵。究之，向日葵之名当属之卫足花，不可以名丈菊也。丈菊子，《本草纲目》未收，因其善治淋疼利小便，故方中用之。

　　效果 将药煎服两剂，小便大利，肿胀皆见消，因将方中石膏、滑石、槟榔皆减半，连服三剂病全愈。

　　五、医案　（九）黄胆门

　　○黄胆兼外感

　　天津苏媪，年六十六岁，于仲春得黄胆证。

　　病因 事有拂意，怒动肝火，继又薄受外感，遂遍身发黄成疸证。

　　证候 周身黄色如橘，目睛黄尤甚，小便黄可染衣，大便色白而干，心中发热作渴，不思饮食。其脉左部弦长有力且甚硬，右部脉亦有力而微浮，舌苔薄而白无津液。

　　诊断 此乃肝中先有蕴热，又为外感所束，其热益甚，致胆管肿胀，不能输其胆汁于小肠，而溢于血中随血运遍周身，是以周身无处不黄。迨至随血营运之余，又随水饮渗出归于膀胱，是以小便亦黄。至于大便色白者，因胆汁不入小肠以化食，大便中既无胆汁之色也。《金匮》有硝石矾石散，原为治女劳疸之专方，愚恒借之以概治疸证皆效，而煎汤送服之药须随证更改。其原方原用大麦粥送服，而此证肝胆之脉太盛，当用泻肝胆之药煎汤送之。

　　处方 净火硝（一两研细） 皂矾（一两研细） 大麦面（二两焙热，如无可代以小麦面）

　　水和为丸，桐子大，每服二钱，日两次。此即硝石矾石散而变散为丸也。

　　汤药 生怀山药（一两） 生杭芍（八钱） 连翘（三钱） 滑石（三钱）

　　栀子（二钱） 茵陈（二钱） 甘草（二钱）

　　共煎汤一大盅，送服丸药一次，至第二次服丸药时，仍煎此汤药之渣送之。再者此证舌苔犹白，右脉犹浮，当于初次服药后迟一点钟，再服西药阿斯匹林一瓦，俾周身得微汗以解其未罢之表证。

　　复诊 将药连服四剂，阿斯匹林服一次已周身得汗，其心中已不若从前之渴热，能进饮食，大便已变黑色，小便黄色稍淡，周身之黄亦见退，脉象亦较前和缓。俾每日仍服丸药两次，每次服一钱五分，所送服之汤药方则稍为加减。

　　汤药 生怀山药（一两） 生杭芍（六钱） 生麦芽（三钱）

　　茵陈（二钱） 鲜茅根（三钱，茅根无鲜者可代以鲜芦根） 龙胆草（二钱） 甘草（钱半）

　　共煎汤，送服丸药如前。

　　效果 将药连服五剂，周身之黄已减三分之二，小便之黄亦日见清减，脉象已和平如常。遂俾停药勿服，日用生怀山药、生薏米等分轧细，煮作茶汤，调入鲜梨、鲜荸荠自然汁，当点心服之，阅两旬病遂全愈。

　　或问 黄胆之证，中法谓病发于脾，西法谓病发于胆。今此案全从病发于胆论治，将勿中法谓病发于脾者不可信欤？答曰：黄胆之证有发于脾者有发于胆者，为黄胆之原因不同，是以仲圣治黄胆之方各异，即如硝石矾石散，原治病发于胆者也。其矾石若用皂矾，固为平肝胆要药，至硝石确系火硝，其味甚辛，辛者金味，与矾石并用更可相助为理也。且西人谓有因胆石成黄胆者，而硝石矾石散，又善消胆石。有因钩虫成黄胆者，而硝石矾石散，并善除钩虫，制方之妙诚不可令人思议也。不但此也，仲圣对于各种疸证多用茵陈，因最善入少阳之府以清热、舒郁、消肿、透窍，原为少阳之主药。仲圣若不知黄胆之证兼发于胆，何以若斯喜用少阳之药乎？是以至明季南昌喻氏出，深窥仲圣用药之奥旨，于治钱小鲁酒疸一案，直谓胆之热汁溢于外，以渐渗于经络则周身俱黄云云，不已显然揭明黄胆有发于胆经者乎？

　　五、医案　（九）黄胆门

　　○黄胆

　　王××，年三十二岁，于季秋得黄胆证。

　　病因 出外行军，夜宿帐中，勤苦兼受寒凉，如此月余，遂得黄胆证。

　　证候 周身黄色甚暗似兼灰色，饮食减少，肢体酸懒无力，大便一日恒两次似完谷不化，脉象沉细，左部更沉细欲无。

　　诊断 此脾胃肝胆两伤之病也，为勤苦寒凉过度，以致伤其脾胃，是以饮食减少完谷不化；伤其肝胆，是以胆汁凝结于胆管之中，不能输肠以化食，转由胆囊渗出，随血流行于周身而发黄。此宜用《金匮》硝石矾石散以化其胆管之凝结，而以健脾胃补肝胆之药煎汤送服。

　　处方 用硝石矾石散所制丸药，每服二钱，一日服两次，用后汤药送服。

　　汤药 生箭 （六钱） 白术（四钱炒） 桂枝尖（三钱） 生鸡内金（二钱黄色的捣） 甘草（二钱）

　　共煎汤一大盅，送服丸药一次，至第二次服丸药时，仍煎此汤药之渣送之。

　　复诊 将药连服五剂，饮食增加，消化亦颇佳良，体力稍振，周身黄退弱半，脉象亦大有起色。俾仍服丸药一次服一钱五分，日两次，所送服之汤药宜略有加减。

　　汤药 生箭 （六钱） 白术（三钱炒） 当归（三钱） 生麦芽（三钱）

　　生鸡内金（二钱黄色的捣） 甘草（二钱）

　　共煎汤一大盅，送服丸药一次。至第二次服丸药时，仍煎此汤药之渣送服。

　　效果 将药连服六剂，周身之黄已退十分之七，身形亦渐强壮，脉象已复其常。俾将丸药减去一次，将汤药中去白术加生怀山药五钱，再服数剂以善其后。

　　五、医案　（九）黄胆门

　　○黄胆

　　天津范××，年三十二岁，得黄胆证。

　　病因 连日朋友饮宴，饮酒过量，遂得斯证。

　　证候 周身面目俱黄，饮食懒进，时作呕吐，心中恒觉发热，小便黄甚，大便白而干涩，脉象左部弦而有力，右部滑而有力。

　　诊断 此因脾中蕴有湿热，不能助胃消食，转输其湿热于胃，以致胃气上逆（是以呕吐），胆火亦因之上逆（黄坤载谓，非胃气下降，则胆火不降），致胆管肿胀不能输其汁于小肠以化食，遂溢于血中而成黄胆矣。治此证者，宜降胃气，除脾湿，兼清肝胆之热则黄胆自愈。

　　处方 生赭石（一两轧细） 生薏米（八钱捣细） 茵陈（三钱） 栀子（三钱）

　　生麦芽（三钱） 竹茹（三钱） 木通（二钱） 槟榔（二钱） 甘草（二钱）

　　煎汤服。

　　效果 服药一剂，呕吐即止，可以进食，又服两剂，饮食如常，遂停药，静养旬日间黄胆皆退净。

　　五、医案　（十）痢疾门

　　○痢疾转肠溃疡

　　沧县杨××，年三十五岁，于季秋因下痢成肠溃疡证。

　　病因 因业商赔累歇业，心中懊 ，暗生内热，其肝胆之热，下迫致成痢疾。痢久不愈，又转为肠溃疡。

　　证候 其初下痢时，后重腹疼，一昼夜十七八次，所下者赤痢多带鲜血，间有白痢。延医治疗阅两月，病益加剧。所下者渐变为血水，杂以脂膜，其色腐败，其气腥臭，每腹中一觉疼即须入厕，一昼夜二十余次，身体羸弱，口中发干，心中怔忡，其脉左右皆弦细，其左部则弦而兼硬，一分钟九十二至。

　　诊断 此乃因痢久不愈，肠中脂膜腐败，由腐败而至于溃烂，是以纯下血水杂以脂膜，即西人所谓肠溃疡也。其脉象弦细者，气血两亏也。其左脉细而硬者，肝肾之阴亏甚也。其口干心中怔忡者，皆下血过多之所致也。此宜培养其气血而以解毒化瘀生新之药佐之。

　　处方 龙眼肉（一两） 生怀山药（一两） 熟地黄（一两） 金银花（四钱）

　　甘草（三钱） 广三七（三钱轧细）

　　药共六味，将前五味煎汤，送服三七末一半，至煎渣再服时，仍送服其余一半。

　　方解 龙眼肉为补益脾胃之药，而又善生心血以愈怔忡，更善治肠风下血，治此证当为主药。

　　山药亦善补脾胃，而又能上益肺气下固肾气，其所含多量之蛋白质，尤善滋阴养血，凡气血两虚者，洵为当用之药。熟地黄不但补肾阴也，冯楚瞻谓能大补肾中元气，要亦气血双补之品也。此三味并用，久亏之气血自能渐复，气血壮旺自能长肌肉排腐烂。又佐以金银花甘草以解毒，三七以化瘀生新，庶能挽回此垂危之证也。

