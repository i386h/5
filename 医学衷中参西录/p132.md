<!-- { "loadSidebar": true } -->
　　复诊 将药煎服三剂，病大见愈，一昼夜大便三四次，间见好粪，心中已不怔忡，脉象犹弦而左部不若从前之硬。因所服之药有效，遂即原方略为加减，又服数剂，其大便仍一日数次，血粪相杂，因思此证下痢甚久，或有阿米巴毒菌伏藏于内，拟方中加消除此毒菌之药治之。

　　处方 龙眼肉（一两） 生怀山药（一两） 熟地黄（一两） 甘草（三钱）

　　生硫黄（八分研细） 鸦胆子（成实者六十粒去皮）

　　药共六味，将前四味煎汤一大盅，送服鸦胆子硫黄末各一半，至煎渣再服时，仍送服其余一半。

　　方解 方中用鸦胆子、硫黄者，因鸦胆子为治血痢要药，并善治二便下血；硫黄为除阿米巴痢之毒菌要药，二药并用，则凉热相济，性归和平奏效当速也。

　　三诊 将药煎服两剂，其大便仍血粪相杂一日数行。因思鸦胆子与硫黄并用虽能消除痢中毒菌，然鸦胆子化瘀之力甚大，硫黄又为润大便之药（本草谓其能使大便润、小便长，西人以硫黄为轻下药），二药虽能消除痢中毒菌，究难使此病完全除根，拟去此二药，于方中加保护脂膜固涩大便之品。

　　处方 龙眼肉（一两） 生怀山药（一两） 大熟地黄（一两） 赤石脂（一两捣细）

　　甘草（三钱） 广三七（三钱轧细）

　　药共六味，将前五味煎汤一大盅，送服三七细末一半，至煎渣再服时，仍送服其余一半。

　　效果 将药连服五剂，下血之证全愈，口中已不发干，犹日下溏粪两三次，然便时腹中分毫不疼矣。俾用生怀山药轧细末，每用两许煮作茶汤，调以白糖令适口，当点心服之，其大便久自能固。

　　五、医案　（十）痢疾门

　　○痢疾

　　天津张姓幼女，年五岁，于孟秋得痢证。

　　病因 暑日恣食瓜果，脾胃有伤，入秋以来则先泻后痢。

　　证候 前因泄泻旬日，身体已羸弱，继又变泻为痢，日下十余次，赤白参半，下坠腹疼。屡次服药不愈，身益羸弱，其脉象亦弱，而左脉之力似略胜于右。

　　诊断 按其左右脉皆弱者，气血两虚也。而左脉之力似略胜于右脉者，知其肝胆虚而挟热，是以痢久不愈。然此热非纯系实热，不可用过凉之药，因其虚而挟热，其虚又不受补，是必所用之补品兼能泻热，俾肝胆之虚热皆愈而痢自愈矣。

　　处方 鸭肝一具，调以食料，烹熟服之，日服二次。

　　效果 如法将鸭肝烹食两日全愈，此方愚在辽宁得之友人齐××。尝阅李氏《本草纲目》，鸭肉性凉善治痢，鸭蛋之腌咸者亦善治痢，而未尝言及鸭肝。然痢之为病，多系肝火下迫肠中，鸭肉凉想鸭肝亦凉，此证先泻后痢，身体羸弱，其肝经热而且虚可知，以鸭肝泻肝之热，即以鸭肝补肝之虚，此所谓脏器疗法，是以奏效甚速也。且又香美适口，以治孺子之苦于服药者为尤宜也。

　　五、医案　（十）痢疾门

　　○痢疾

　　天津郑××，年五旬，于孟秋得下痢证。

　　病因 连日劳心过度，心中有热，多食瓜果，遂至病痢。

　　证候 腹疼后重，下痢赤白参半，一日夜七八次，其脉左部弦而有力，右部浮而濡重按不实，病已八日，饮食减少，肢体酸软。

　　诊断 证脉合参，当系肝胆因劳心生热，脾胃因生冷有伤，冷热相搏，遂致成痢。当清其肝胆之热，兼顾其脾胃之虚。

　　处方 生怀山药（一两） 生杭芍（一两） 当归（六钱） 炒薏米（六钱）

　　金银花（四钱） 竹茹（三钱碎者） 甘草（三钱） 生姜（三钱）

　　共煎汤一大盅，温服。

　　复诊 服药两剂，腹疼后重皆除，下痢次数亦减，且纯变为白痢。再诊脉左部已和平如常，而右部之脉仍如从前，斯再投以温补脾胃之剂当愈。

　　处方 生怀山药（一两） 炒薏米（五钱） 龙眼肉（五钱） 山楂片（三钱）

　　干姜（二钱） 生杭芍（二钱）

　　共煎汤一大盅，温服。

　　效果 将药煎汤服两剂痢遂全愈。

　　帮助 按欲温补其脾胃而复用芍药者，防其肝胆因温补复生热也。用山楂片者，以其能化白痢之滞，且与甘草同用则酸甘化合，实有健运脾胃之功效也。

　　五、医案　（十）痢疾门

　　○噤口痢

　　天津施××，五十六岁，得噤口痢证。

　　病因 举家数口，寄食友家不能还乡，后友家助以资斧令还乡，道路又复不通，日夜焦思，频动肝火，时当孟秋，心热贪凉，多食瓜果，致患下痢。

　　证候 一日夜下痢十五六次，多带鲜血，后重甚剧，腹偶觉疼即须入厕，便后移时疼始稍愈，病已五日，分毫不能进食，唯一日之间强饮米汤数口。其脉左部弦而硬，右部弦而浮，其搏五至，心中发热常觉恶心。

　　诊断 此肝火炽盛，肝血虚损，又兼胃气挟热上逆，是以下痢甚剧，而又噤口不食也。当治以滋阴、清热、平肝、降胃之品。

　　处方 生杭芍（一两） 生怀山药（一两） 滑石（七钱） 白头翁（五钱）

　　秦皮（三钱） 碎竹茹（三钱） 甘草（三钱） 鸦胆子（成实者五十粒去皮）

　　先用白糖水囫囵送服鸭胆子仁，再将余药煎汤一大盅，温服下。

　　复诊 将药如法服两剂，痢中已不见鲜血，次数减去三分之二。其脉左部较前和平，右部则仍有浮弦之象，仍然不能饮食，心中仍然发热，然不若从前之恶心，此宜用药再清其胃腑必然能食矣。

　　处方 生怀山药（两半） 生石膏（两半捣细） 生杭芍（六钱） 白头翁（四钱）

　　秦皮（二钱） 甘草（二钱）

　　共煎汤一大盅，分两次温服。

　　效果 将药煎服一剂，即能进食，痢已不见，变作泄泻，日四五次，俾用生怀山药细末煮作粥，少调以白糖服之，三日全愈。

　　或问 石膏为治外感实热之药，今此证未夹杂外感，何以方中亦用之？答曰：石膏为治阳明胃腑有实热者之圣药，初不论其为外感非外感也。盖阳明胃气以息息下行为顺，若有热则其气多不下行而上逆，因其胃气挟热上逆，所以多恶心呕吐不思饮食，若但知清其热而不知降其气，治之恒不易见效。

　　惟石膏性凉质重（虽煎为汤，仍有沉重之力），其凉也能清实热，其重也能镇气逆，是以凡胃气挟实热上逆令人不思饮食者，服之可须臾奏效。若必谓石膏专治外感实热，不可用治内伤实热，则近代名医徐氏、吴氏医案中皆有重用石膏治愈内伤实热之案，何妨取以参观乎？

　　五、医案　（十一）大小便病门

　　○泄泻兼发灼

　　天津胡××，年四十二岁，于孟秋得泄泻兼灼热病。

　　病因 其兄因痢病故，铺中之事及为其兄殡葬之事，皆其一人经理，哀痛之余，又兼心力俱瘁，遂致大便泄泻周身发热。

　　证候 一日夜泻十四五次，将泻时先腹疼，泻后疼益甚，移时始愈，每过午一点钟，即觉周身发热，然不甚剧，夜间三点钟后，又渐愈，其脉六部皆弱，两尺尤甚。

　　诊断 按此证系下焦虚寒及胸中大气虚损也。盖下焦寒甚者，能迫下焦之元阳上浮，胸中大气虚甚者，恒不能收摄，致卫气外浮，则元阳之上浮与卫气之外浮相并，即可使周身发热。

　　其发在过午者，因过午则下焦之阴寒益盛，而胸中大气益虚也（胸中大气乃上焦之阳气，过午阴盛，是以大气益虚）。此本虚寒泄泻之证，原不难治，而医者因其过午身热，皆不敢投以温补，是以屡治不愈。拟治以大剂温补之药，并收敛其元阳归其本源，则泄泻止而灼热亦愈矣。

　　处方 白术（五钱炒） 熟怀地黄（一两） 生怀山药（一两） 净萸肉（五钱）

　　干姜（三钱） 乌附子（三钱） 生杭芍（三钱） 云苓片（二钱） 炙甘草（三钱）

　　共煎汤一大盅，温服。

　　复诊 服药一剂，身热即愈，服至三剂，泄泻已愈强半，脉象亦较前有力，遂即原方略为加减俾再服之。

　　处方 白术（六钱炒） 熟怀地黄（一两） 生怀山药（一两） 净萸肉（五钱）

　　龙眼肉（五钱） 干姜（四钱） 乌附子（四钱） 云苓片（二钱） 炙甘草（三钱）

　　效果 将药连服十余剂，病遂全愈。

　　帮助 大队温补药中复用芍药者，取其与附子并用，能收敛元阳归根于阴，且能分利小便则泄泻易愈也。至后方去芍药者，因身已不热元阳已归其宅，且泄泻已就愈，仍有茯苓以利其小便，无须再用芍药也。

　　五、医案　（十一）大小便病门

　　○小便白浊

　　天津李××，年二十六岁，得小便白浊证。

　　病因 于季秋乘大车还家，中途遇雨，衣服尽湿，夜宿店中，又披衣至庭中小便，为寒风所袭，遂得白浊之证。

　　证候 尿道中恒发刺痒，每小便完时有类精髓流出数滴。今已三阅月，屡次服药无效，颇觉身体衰弱，精神短少，其脉左部弦硬，右部微浮重按无力。

　　诊断 《内经》谓肾主蛰藏，肝主疏泄，又谓风气通于肝，又谓肝行肾之气。此证因风寒内袭入肝，肝得风助，其疏泄之力愈大，故当小便时，肝为肾行气过于疏泄，遂致肾脏失其蛰藏之用，尿出而精亦随之出矣。其左脉弦硬者，肝脉挟风之象，其右脉浮而无力者，因病久而气血虚弱也。其尿道恒发刺痒者，尤显为风袭之明征也。此宜散其肝风，固其肾气，而更辅以培补气血之品。

　　处方 生箭 （五钱） 净萸肉（五钱） 生怀山药（五钱） 生龙骨（五钱捣碎）

　　生牡蛎（五钱捣碎） 生杭芍（四钱） 桂枝尖（三钱） 生怀地黄（三钱） 甘草（钱半）

　　共煎汤一大盅，温服。

　　方解 方中以黄 为主者，因《神农本草经》原谓黄 主大风，是以风之入脏者，黄 能逐之外出，且其性善补气，气盛自无滑脱之病也。桂枝亦逐风要药，因其性善平肝，故尤善逐肝家之风，与黄 相助为理则逐风之力愈大也。用萸肉、龙骨、牡蛎者，以其皆为收敛之品，又皆善收敛正气而不敛邪气，能助肾脏之蛰藏而无碍肝风之消散，药物解中论之详矣。用山药者，以其能固摄下焦气化，与萸肉同为肾气丸中要品，自能保合肾气不使虚泻也。用芍药、地黄者，欲以调剂黄 、桂枝之热，而芍药又善平肝，地黄又善补肾，古方肾气丸以干地黄为主药，即今之生地黄也。用甘草者，取其能缓肝之急，即能缓其过于疏泄之力也。

　　效果 将药连服三剂，病即全愈，因即原方去桂枝以熟地易生地，俾再服数剂以善其后。

　　五、医案　（十一）大小便病门

　　○小便因寒闭塞

