<!-- { "loadSidebar": true } -->
　　方解 此方乃白虎加人参汤又加赭石，为其胃腑热实故用白虎汤，为其呕吐已久故加人参，为其冲胃上逆故又加赭石也。

　　效果 将药三次服完，呕吐即止，次日减去赭石，又服一剂，大便通下，热退强半。至第三日减去石膏一两，加玄参六钱，服一剂，脉静身凉，而仍分毫不能饮食，憎其臭味如前。愚晓其家人曰：此病已愈，无须用药，所以仍不饮食者，其胃气不开也。胃之食物莫如莱菔，可用鲜莱菔切丝香油炒半熟，而以葱酱作汤勿过熟，少调以绿豆粉俾服之。至汤作熟时，病患仍不肯服，迫令尝少许，始知香美，须臾服尽两碗，从此饮食复常。病患谓其家人曰：吾从前服药十余剂，病未见愈，今因服莱菔汤而霍然全愈，若早知莱菔汤能如此治病，则吾之病不早愈乎？其家人不觉失笑。

　　附记 曾记弱冠时，比邻有病外感痰喘者，延邑中老医皮××，投以小青龙汤一剂喘即愈，然觉胸中似有雾气弥漫不能进食。皮××曰，此乃湿气充盛，是以胃气不开也，此当投以开胃之剂。为疏方，用《金匮》苓桂术甘汤，煎服后未半刻，陡觉胸中阴霾顿开，毫无障碍，遂能进食，见者皆惊其用药之神奇。夫皮君能如此用药，诚无愧名医之目。而益叹经方之神妙，诚有不可令人思议者矣。

　　此因一用莱菔，一用古方，均开胃于顷刻之间，故附志之。

　　五、医案　（十五）温病门

　　○风温兼伏气化热

　　天津陈××，年四十六岁，得风温兼伏气化热病。

　　病因 因有事乘京奉车北上时，当仲夏归途受风，致成温热病。

　　证候 其得病之翌日，即延为诊视，起居如常，惟觉咽喉之间有热上冲，咳嗽吐痰音微哑，周身似拘束酸软。脉象浮而微滑，右关重按甚实，知其证虽感风成温，而其热气之上冲咽喉，实有伏气化热内动也。若投以拙拟寒解汤原可一汗而愈。然当此病之初起而遽投以石膏重剂，彼将疑而不肯服矣。遂迁就为之拟方。盖医以救人为目标，正不妨委曲以行其道也。

　　处方 薄荷叶（三钱） 青连翘（三钱） 蝉蜕（二钱） 知母（六钱）

　　玄参（六钱） 天花粉（六钱） 甘草（二钱）

　　共煎汤一大盅，温服。

　　复诊 翌日复延为诊视，言服药后周身得微汗，而表里反大热，咳嗽音哑益甚，何以服如此凉药而热更增加，将毋不易治乎？言之若甚恐惧者。诊其脉洪大而实，左右皆然，知非重用石膏不可。因谓之曰：此病乃伏气化热，又兼有新感之热，虽在初得亦必须用石膏清之方能治愈。若果能用生石膏四两，今日必愈，吾能保险也。问石膏四两一次全服乎？答曰：非也。可分作数次服，病愈则停服耳。为出方，盖因其有恐惧之心，故可使相信耳。

　　处方 生石膏（四两捣细） 粳米（六钱）

　　共煎汤至米熟，取汤四盅，分四次徐徐温饮下。病愈不必尽剂，饮至热退而止。大便若有滑泻，尤宜将药急停服。

　　复诊 翌日又延为诊视，相迎而笑曰：我今热果全消矣，惟喉间似微觉疼，先生可再为治之。问药四盅全服乎？答曰：全服矣。当服至三盅后，心犹觉稍热，是以全服，且服后并无大便滑泻之病，石膏真良药也。再诊其脉已平和如常，原无须服药，问其大便，三日犹未下行。为开滋阴润便之方，谓服至大便通后，喉疼亦必自愈，即可停药勿服矣。

　　五、医案　（十五）温病门

　　○温病兼痧疹

　　天津舒××，年四十五岁，于仲夏得温病兼痧疹。

　　病因 舒××原精医术，当温疹流行之时，屡次出门为人诊病，受其传染因得斯病。

　　证候 其前数日皆系自治，屡次服表疹清热之药，疹已遍身出齐而热仍不退，因求愚为延医。其表里俱觉发热，且又烦躁异常，无片时宁静，而其脉则微弱不起，舌苔薄而微黄，大便日行一次不干不溏，小便赤涩短少。

　　诊断 此证当先有伏气化热，因受外感之传染而激发，缘三焦脂膜窜入少阴遏抑肾气，不能上与心火相济，是以舌苔已黄，小便短赤，阳明腑热已实，而其脉仍然无力也。其烦躁异常者，亦因水火之气不相交也。此虽温病，实与少阴伤寒之热者无异，故其脉亦与少阴伤寒之脉同。当治以白虎加人参汤，将原方少为变通，而再加托表疹毒之品辅之。

　　处方 生石膏（二两捣细） 大潞参（四钱） 天花粉（八钱） 生怀山药（八钱）

　　鲜茅根（四钱） 甘草（二钱）

　　共煎汤两盅分两次温服下。

　　方解 此方即白虎加人参汤以花粉代知母，生山药代粳米，而又加鲜茅根也。花粉与知母，皆能清热，而花粉于清热之外又善解毒，山药与粳米皆能和胃，而山药于和胃之外又能滋肾。方中之义，用白虎汤以治外感实热，如此变通则兼能清其虚热解其疹毒，且又助以人参更可治证实脉虚之热，引以鲜茅根并可治温病下陷之热也。

　　复诊 将药煎服一剂，热退强半，烦躁亦大轻减，可安睡片时。至翌日过午，发热烦躁又如旧，脉象仍然无力，因将生石膏改用三两，潞参改用五钱，俾煎汤三盅，分三次温饮下。每饮一次，调入生鸡子黄一枚。服后其病亦见愈，旋又反复，且其大便一日两次，知此寒凉之药不可再服。乃此时愚恍然会悟，得治此证之的方矣。

　　处方 鲜白茅根（六两切碎）

　　添凉水五盅，在炉上煎一沸，即将药罐离开炉眼，约隔三寸许，迟十分钟再煎一沸，又离开炉眼，再迟十分钟，视其茅根皆沉水底其汤即成。若茅根不沉水底，可再煎一沸，约可取清汤三盅，乘热顿饮之以得微汗方佳。

　　效果 此方如法服两剂，其病脱然愈矣。

　　帮助 按此证其伏气之化热，固在三焦，而毒菌之传染，实先受于上焦，于斯毒热相并随上焦之如雾而弥漫于全身之脏腑经络不分界限。茅根凉而能散，又能通达经络脏腑无微不至。

　　惟性甚平和，非多用不能奏效。是以一剂重用至六两，其凉散之力，能将脏腑经络间之毒热尽数排出（茅根能微汗利小便，皆其排出之道路），毒热清肃，烦躁自除矣。愚临证五十年，用白虎加人参汤时不知凡几，约皆随手奏效。今此证两次用之无效，而竟以鲜白茅根收其功，此非愚所素知，乃因一时会悟后则屡次用之皆效，故特详之以为治温疹者开一法门也。若其脉象洪滑甚实者，仍须重用石膏清之，或石膏、茅根并用亦可。又按白茅根必须用鲜者，且必如此煎法方效。但根据之成功多用可至十两，少用亦须至四两，不然此证前两方中皆有茅根四钱未见效验，其宜多用可知矣。又药局中若无鲜者，可自向洼中剖之，随处皆有。若剖多不能一时皆用，以湿土埋之永久不坏。

　　五、医案　（十五）温病门

　　○温病兼劳力过度

　　族弟××，年三十八岁，于孟夏来津于旅次得温病。

　　病因 时天气炎热，途中自挽鹿车，辛苦过力，出汗受风，至津遂成温病。

　　证候 表里俱觉甚热，合目恒谵语，所言多劳力之事。舌苔白浓，大便三日未行，脉象左部弦硬，右部洪实而浮，数逾五至。

　　诊断 此证因长途炎热劳碌，脏腑间先有积热，又为外感所袭，则其热陡发。其左脉弦硬者，劳力过度肝肾之阴分有伤也。右部洪实者，阳明之腑热已实也。其洪实兼浮者，证犹连表也。拟治以白虎加人参汤以玄参代知母，生山药代粳米，更辅以透表之药以引热外出。

　　处方 生石膏（三两捣细） 大潞参（四钱） 玄参（一两） 生怀山药（六钱）

　　甘草（三钱） 西药阿斯匹林（一瓦）

　　将前五味共煎汤两大盅，先温服一盅，迟半点钟将阿斯匹林用开水送下，俟汗出后再将所余一盅分两次温服下。

　　效果 将药服一盅后，即不作谵语，须臾将阿斯匹林服下，遍体得汗，继又将所余之汤药徐徐服下，其病霍然全愈。

　　帮助 白虎汤中以石膏为主药，重用至三两，所以治右脉之洪实也；于白虎汤中加人参更以玄参代知母，生山药代粳米，退热之中大具滋阴之力（石膏、人参并用，能于温寒大热之际，立复真阴），所以治左脉之弦硬也。用药如用兵，料敌详审，步伍整齐，此所以战则必胜也。至于脉象兼浮，知其表证未罢，犹可由汗而解，遂佐以阿斯匹林之善透表者以引之出汗，此所谓因其病机而利导之也。若无阿斯匹林之处，于方中加薄荷叶一钱，连翘二钱，亦能出汗。

　　五、医案　（十五）温病门

　　○温病兼下痢

　　天津范姓媪，年过五旬，得温病兼下痢证。

　　病因 家务劳心，恒动肝火，时当夏初，肝阳正旺，其热下迫，遂患痢证。因夜间屡次入厕，又受感冒兼发生温病。

　　证候 表里皆觉发热，时或作渴，心中烦躁，腹中疼甚剧，恒作呻吟。昼夜下痢十余次，旬日之后系纯白痢，其舌苔浓欲黄，屡次延医服药，但知治痢且用开降之品，致身体虚弱卧不能起，其脉左右皆弦而有力，重按不实，搏近五至。

　　诊断 此病因肝火甚盛，兼有外感之热已入阳明，所以脉象弦而有力。其按之不实者，因从前服开降之药过多也。其腹疼甚剧者，因弦原主疼，兹则弦而且有力，致腹中气化不和故疼甚剧也。其烦躁者，因下久阴虚，肾气不能上达与心相济，遂不耐肝火温热之灼耗，故觉烦躁也。

　　宜治以清温凉肝之品，而以滋阴补正之药辅之。

　　处方 生杭芍（一两） 滑石（一两） 生怀山药（一两） 天花粉（五钱）

　　山楂片（四钱） 连翘（三钱） 甘草（三钱）

　　共煎汤一大盅，温服。

　　复诊 将药煎服一剂，温热已愈强半，下痢腹疼皆愈，脉象亦见和缓，拟再用凉润滋阴之剂，以清其余热。

　　处方 生怀山药（一两） 生杭芍（六钱） 天花粉（五钱） 生怀地黄（五钱）

　　玄参（五钱） 山楂片（三钱） 连翘（二钱） 甘草（二钱）

　　共煎汤一大盅，温服。

　　效果 将药连服两剂，病遂全愈。惟口中津液短少，恒作渴，运动乏力，俾用生怀山药细末煮作茶汤，兑以鲜梨自然汁，当点心服之，日两次，浃辰之间当即可撤消矣。盖山药原善滋阴，而其补益之力又能培养气化之虚耗。惟其性微温，恐与病后有余热者稍有不宜，借鲜梨自然汁之凉润以相济为用，则为益多矣。

　　五、医案　（十五）温病门

　　○温病兼脑膜炎

　　天津侯姓幼男，年八岁，得热病兼脑膜炎。

　　病因 蒙学暑假乍放，幼童贪玩，群在烈日中HT 戏，出汗受风，遂得斯证。

