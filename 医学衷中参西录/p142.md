<!-- { "loadSidebar": true } -->
　　病因 家庭勃溪，激动肝胆之火，继因汗出受风，遂得此证。

　　证候 表里壮热，呕吐甚剧，不能服药，少进饮食亦皆吐出。舌苔白浓，中心微黄。大便三日未行。其脉左部弦长，右部洪长，重按皆实。

　　诊断 此少阳阳明合病也。为其外感之热已入阳明胃府，是以表里俱壮热，而舌苔已黄，为其激动之火积于少阳肝胆，是以其火上冲频作呕吐。治此证者欲其受药不吐，当变汤剂为散，且又分毫无药味，庶可奏效。

　　处方 生石膏（一两细末） 鲜梨（两大个）

　　将梨去皮，切片，蘸石膏末，细细嚼服。

　　复诊 将梨片与石膏末嚼服一强半未吐，迟两点钟又将所余者服完，自此不复呕吐，可进饮食，大便通下一次。诊其脉犹有余热，问其心中亦仍觉热，而较前则大轻减矣。拟改用汤剂。以清其未尽之热。

　　处方 生石膏（一两捣细） 生杭芍（八钱） 玄参（三钱） 沙参（三钱）

　　连翘（二钱） 甘草（二钱） 鲜白茅根（三钱）

　　药共七味，先将前六味水煎十余沸，入鲜白茅根再煎三四沸，取汤一大盅，温服。

　　效果 将药如法煎服一剂，热又减退若干，脉象已近和平，遂即原方将石膏改用六钱，芍药改用四钱，又服一剂，病遂全愈。

　　或问 石膏为清阳明之主药，此证原阳明少阳均有实热，何以用石膏但清阳明之热而病即可愈？答曰：凡药服下，原随气血流行无处不到。石膏虽善清阳明之热，究之，凡脏腑间蕴有实热，石膏皆能清之。且凡呕吐者皆气上逆也，石膏末服，其石质之重坠大能折其上逆之气使之下行，又有梨片之甘凉开胃者以辅之，所以奏效甚捷也。若当秋夏之交无鲜梨时，可以西瓜代之。

　　五、医案　（十五）温病门

　　○温病兼衄血便血

　　天津陈姓童子，年十五岁，于仲秋得温病，兼衄血便血。

　　病因 初因周身发热出有斑点，有似麻疹。医用凉药清之，斑点即回，连服凉药数剂，周身热已退，而心中时觉烦躁。逾旬日因薄受外感，其热陡然反复。

　　证候 表里壮热，衄血两次，小便时或带血。呕吐不受饮食，服药亦多吐出。心中自觉为热所灼，怔忡莫支。其脉摇摇而动，数逾五至，左右皆有力，而重按不实。舌苔白而欲黄，大便三日未行。本拟投以白虎加人参汤，恐其服后作呕。

　　处方 生石膏（三两细末） 生怀山药（二两）

　　共煎汤一大碗，俾徐徐温饮下。为防其呕吐，一次只饮一大口，限定四小时将药服完。

　　方解 凡呕吐之证，饮汤则吐，服粥恒可不吐。生山药二两煎取浓汁与粥无异，且无药味，服后其粘滞之力自能留恋于胃中。且其温补之性，又能固摄下焦以止便血，培养心气以治怔忡也。而以治此温而兼虚之证，与石膏相伍为方，以石膏清其温，以山药补其虚，虽非白虎加人参汤，而亦不啻白虎加人参汤矣。

　　复诊 翌日复诊，热退十之七八，心中亦不怔忡，少进饮食亦不呕吐，衄血便血皆愈。脉象力减，至数仍数。

　　处方 玄参（二两） 潞参（五钱） 连翘（五钱）

　　效果 仍煎汤一大碗，徐徐温饮下，尽剂而愈，大便亦即通下。

　　方解 盖其大热已退而脉仍数者，以其有阴虚之热也。玄参、潞参并用，原善退阴虚作热，而犹恐其伏有疹毒，故又加连翘以托之外出也。

　　帮助 此证若能服药不吐，投以大剂白虎加人参汤，大热退后其脉即可不数。乃因其服药呕吐，遂变通其方，重用生山药二两与生石膏同煎服。因山药能健脾滋肾，其补益之力虽不如人参，实有近于人参处也。至大热退后，脉象犹数，遂重用玄参二两以代石膏，取其能滋真阴兼能清外感余热，而又伍以潞参、连翘各五钱。潞参即古之人参。此由白虎加人参之义化裁而出，故虚热易退，而连翘又能助玄参凉润之力外透肌肤，则余热亦易清也。

　　五、医案　（十五）温病门

　　○温疹

　　天津杨姓幼子，年四岁，于季春发生温疹。

　　病因 春暖时气流行，比户多有发生此病者，因受传染。

　　证候 周身出疹甚密，且灼热异常。闭目昏昏，时作谵语。气息迫促，其唇干裂紫黑，上多凝血。

　　脉象数而有力。大便不实，每日溏泻两三次。

　　诊断 凡上焦有热之证，最忌下焦滑泻。此证上焦之热已极，而其大便又复溏泻，欲清其热，又恐其溏泻益甚，且在发疹，更虞其因溏泻毒内陷也。是以治此证者，当上清其热下止其泻，兼托疹毒外出，证候虽险，自能治愈。

　　处方 生怀山药（一两） 滑石（一两） 生石膏（一两捣细） 生杭芍（六钱）

　　甘草（三钱） 连翘（三钱） 蝉蜕（钱半去土）

　　共煎一大盅，分多次徐徐温饮下。

　　效果 分七八次将药服完。翌日视之其热大减，诸病皆见愈。惟不能稳睡，心中似骚扰不安，其脉象仍似有力。遂将方中滑石、石膏皆减半，煎汤送安宫牛黄丸半丸，至煎渣再服时，又送服半丸，病遂全愈。

　　五、医案　（十五）温病门

　　○温疹兼喉痧

　　天津沈姓学生，年十六岁，于仲春得温疹兼喉痧证。

　　病因 因在体育场中游戏，努力过度，周身出汗为风所袭，遂得斯病。

　　证候 初病时微觉恶寒头疼，翌日即表里俱壮热，咽喉闷疼。延医服药病未见轻，喉中疼闷似加剧，周身又复出疹，遂延愚为延医。其肌肤甚热，出疹甚密，连无疹之处其肌肤亦红，诚西人所谓猩红热也。其心中亦自觉热甚，其喉中扁桃腺处皆红肿，其左边有如榆荚一块发白。自言不惟饮食疼难下咽，即呼吸亦甚觉有碍。诊其脉左右皆洪滑有力，一分钟九十八至。愚为刺其少商出血，复为针其合谷，又为拟一清咽、表疹、泻火之方俾服之。

　　处方 生石膏（二两捣细） 玄参（六钱） 天花粉（六钱） 射干（三钱）

　　牛蒡子（三钱捣碎） 浙贝母（三钱） 青连翘（三钱） 鲜芦根（三钱）

　　甘草（钱半） 粳米（三钱）

　　共煎汤两大盅，分两次温服下。

　　复诊 翌日过午复为诊视，其表里之热皆稍退，脉象之洪滑亦稍减，疹出又稍加多。从前三日未大便，至此则通下一次。再视其喉，其红肿似加增，白处稍大，病患自言此时饮水必须努力始能下咽，呼吸之滞碍似又加剧。愚曰：此为极危险之病，非刺患处出血不可。遂用圭式小刀，于喉左右红肿之处，各刺一长口放出紫血若干，遽觉呼吸顺利。拟再投以清热消肿托表疹毒之剂。

　　处方 生石膏（一两捣细） 天花粉（六钱） 赤芍（三钱） 板蓝根（三钱）

　　牛蒡子（三钱捣细） 生蒲黄（三钱） 浙贝母（三钱） 青连翘（三钱） 鲜芦根（三钱）

　　共煎一大盅半，分两次温服。

　　方解 赤芍药，张隐庵、陈修园皆疑是山中野草之根，以其纹理甚粗，与园中所植之芍药根迥异也。然此物出于东三省，愚亲至其地，见山坡多生此种芍药，开单瓣红花，其花小于寻常芍药花约三倍，而其叶则确系芍药无疑。盖南方亦有赤芍药，而其根仍白，兹则花赤其根亦赤，是以善入血分活血化瘀也。又浙贝治嗽，不如川贝，而以之治疮，浙贝似胜于川贝，以其味苦性凉能清热解毒也。

　　效果 将药连服两剂，其病脱然全愈。

　　帮助 《内经》灵枢痈疽篇谓：“痈发于嗌中，名曰猛疽，猛疽不治，化为脓，脓不泻，塞咽半日死。”此证咽喉两旁红肿日增，即痈发嗌中名为猛疽者也。其脓成不泻则危在目前，若其剧者必俟其化脓而后泻之，又恒有迫不及待之时，是以此证因其红肿已甚有碍呼吸，急刺之以出其紫血而红肿遂愈，此所谓防之于预也。且化脓而后泻之，其疮口恒至溃烂，若未成脓而泻，其紫血所刺之口半日即合矣。

　　喉证原有内伤外感之殊，其内伤者虽宜注重清热，亦宜少佐以宣散之品。如《白喉忌表抉微》方中之用薄荷、连翘是也。由外感者虽不忌用表散之品，然宜表散以辛凉，不宜表散以温热，若薄荷、连翘、蝉蜕、芦根诸药，皆表散之佳品也。或有谓喉证若由于外感，虽麻黄亦可用者，然用麻黄必须重用生石膏佐之。若《伤寒论》之麻杏甘石汤，诚为治外感喉证之佳方也。

　　特是，其方原非治喉证之方，是以方中石膏仅为麻黄之两倍，若借以治外感喉证，则石膏当十倍于麻黄。若遇外感实火炽盛者，石膏尤宜多加方为稳妥。是以愚用此方以治外感喉证时，麻黄不过用至一钱，而生石膏恒用至两余，或重用至二两也。然此犹论喉证之红肿不甚剧者，若至肿甚有碍呼吸，不惟麻黄不可用，即薄荷亦不可用，是以治此证方中止用连翘、芦根也。以上所论者，无论内伤外感，皆咽喉证之属热者也。而咽喉中之变证，间有真寒假热者，又当另议治法。

　　五、医案　（十五）温病门

　　○温病兼喉痧痰喘

　　天津马××，年二十八岁，于季秋得温病兼喉痧痰喘证。

　　病因 初因外出受风感冒甚微，医者用热药发之，陡成温病，而喉病喘病遂同时发现。

　　证候 表里俱壮热，喘逆咳嗽，时吐痰涎，咽喉左边红肿作疼（即西人所谓扁桃体炎）。其外边项左侧亦肿胀，呼吸皆有窒碍。为其病喉且兼喘逆，则吸气尤形困难，必十分努力始能将气吸入。

　　其舌苔白而薄，中心微黄。小便赤涩，大便四日未行。其脉左右皆弦长，右部重诊有力，一分钟九十六至。

　　诊断 此乃外感之热已入阳明之府，而冲气又挟胃气肝火上冲也。为其外感之热已入阳明之府，是以右脉之力胜于左脉，为其冲气挟胃气肝火上冲，是以左右脉皆弦长。病现喘逆及咽喉肿疼，其肿痛偏左者，正当肝火上升之路也。拟治以麻杏甘石汤，兼加镇冲降胃纳气利痰之品以辅之，又宜兼用针刺放血以救目前之急。

　　处方 麻黄（一钱） 生石膏（二两捣细） 生赭石（一两轧细） 生怀山药（八钱）

　　杏仁（三钱去皮炒捣） 连翘（三钱） 牛蒡子（三钱捣碎） 射干（二钱） 甘草（一钱）

　　共煎汤两盅，分两次温服。

　　又于未服药之前，用三棱针刺其两手少商出血，用有尖小刀刺其咽喉肿处，开两小口令其出血，且用硼砂、西药盐酸盖理，融以三十倍之水，俾其含漱。又于两手合谷处为之行针。其咽喉肿处骤然轻减，然后服药。

