<!-- { "loadSidebar": true } -->
　　生龙骨（一两，捣细） 生牡蛎（一两，捣细） 萸肉（一两，去净核） 三七（二钱，研细药汁送服）

　　服之血犹不止者，可加赭石细末五六钱。

　　张景岳谓：“咳嗽日久，肺中络破，其人必咳血。”西人谓：胃中血管损伤破裂，其人必吐血。龙骨、牡蛎、萸肉，性皆收涩，又兼具开通之力（三药之性详既济汤来复汤与理郁升陷汤清带汤下），故能补肺络，与胃中血管，以成止血之功，而又不至有遽止之患，致留瘀血为恙也。又佐以三七者，取其化腐生新，使损伤之处易愈，且其性善理血，原为治衄之妙品也。

　　咳血之原由于肺，吐血之原由于胃，人之所共知也。而西人于吐血，论之尤详。其说谓：胃中多回血管，有时溃裂一二处而血出，其故或因胃本体自生炎证，烂坏血管，或因跌打外伤，胃中血管断裂，其血棕黑而臭秽，危险难治，但此类甚少。常见之证，大概血管不曾溃裂，其血亦可自管中溢出，其血多带黑色。因回血管之血色原紫黑，而溢出在胃，胃中酸汁又能令血色变黑也。若血溢自胃中血管，实时吐出，其色亦可鲜红。其病原，或因胃致病，或因身虚弱血质稀薄，皆能溢出。有胃自不病，或因别经传入于胃，如妇女倒经，是子宫之血传入于胃。又如肝脾胀大，血不易通行，回血管满溢，入胃则吐出，入大小肠则便出。便与吐之路不同，其理一也。

　　或问：《内经》谓：阳明厥逆，则吐衄。西人谓：胃中血管损伤破裂出血，则吐血。此二说亦相通乎？答曰：阳明厥逆，胃腑气血必有膨胀之弊，此血管之所以易破也。降其逆气，血管之破者自闭。设有不闭，则用龙骨、牡蛎诸收涩之药以补之，防其溃烂，佐以三七、乳香、没药诸生肌之品以养之。此拙拟补络补管汤所以效也。设使阳明未尝厥逆，胃中血管或因他故而破裂，则血在胃中，亦恒随饮食下行自大便出，不必皆吐出也。

　　此方原无三七，有乳香、没药各钱半。偶与友人××谈及，××谓：“余治吐血，亦用兄补络补管汤，以三七代乳香、没药，则其效更捷。”愚闻之遂欣然易之。

　　××又谓：“龙骨、牡蛎能收敛上溢之热，使之下行，而上溢之血，亦随之下行归经。至萸肉为补肝之妙药，凡因伤肝而吐血者，萸肉又在所必需也。且龙骨、牡蛎之功用神妙无穷。即脉之虚弱已甚，日服补药毫无起象，或病虚极不受补者，投以大剂龙骨、牡蛎，莫不立见功效，余亦不知其何以能然也。”愚曰：人身阳之精为魂，阴之精为魄。龙骨能安魂，牡蛎能强魄。魂魄安强，精神自足，虚弱自愈也。是龙骨、牡蛎，固为补魂魄精神之妙药也。

　　邑有吐血久不愈者，有老医于××，重用赤石脂二两，与诸止血药治之，一剂而愈。后其子××向愚述其事，因诘之曰：“重用赤石脂之义何据？”其子曰：“凡吐血多因虚火上升，然人心中之火，亦犹炉中之火，其下愈空虚，而火上升之力愈大，重用赤石脂，以填补下焦，虚火自不上升矣。”愚曰：“兄之论固佳，然犹有剩义。赤石脂重坠之力，近于赭石，故能降冲胃之逆，其粘涩之力，近于龙骨、牡蛎，故能补血管之破。兼此二义，重用石脂之奥妙，始能尽悉。是以愚遇由外伤内，若跌碰致吐血久不愈者，料其胃中血管必有伤损，恒将补络补管汤去萸肉，变汤剂为散剂，分数次服下，则龙骨、牡蛎，不但有粘涩之力，且较煎汤服者，更有重坠之力，而吐血亦即速愈也。”其子闻之欣然曰：“先严用此方时，我年尚幼，未知详问，今闻兄言贶我多矣。”曾治沧州马氏少妇，咳血三年，百药不效，即有愈时，旋复如故。后愚为诊视，其夜间多汗，遂用净萸肉、生龙骨、生牡蛎各一两，俾煎服，拟先止其汗，果一剂汗止，又服一剂咳血亦愈。盖从前之咳血久不愈者，因其肺中之络，或胃中血管有破裂处，萸肉与龙骨、牡蛎同用以涩之敛之，故咳血亦随之愈也。

　　又治本村表弟张×，年三十许，或旬日，或浃辰之间，必吐血数口，浸至每日必吐，亦屡治无效。其脉近和平，微有芤象，亦治以此方，三剂全愈。后又将此方加三七细末三钱，煎药汤送服，以治咳血吐血久不愈者，约皆随手奏效。若遇吐血之甚者，宜再加赭石五六钱，与此汤前三味同煎汤，送服三七细末更效。

　　邑张某家贫佣力，身挽鹿车运货远行，因枵腹努力太过，遂致大口吐血。卧病旅邸，恐即不起，意欲还里，又乏资斧。乃勉强徒步徐行，途中又复连吐不止，目眩心慌，几难举步。腹中觉饥，怀有干饼，又难下咽。偶拾得山楂十数枚，遂和干饼食之，觉精神顿爽，其病竟愈。盖酸者能敛，而山楂则酸敛之中，兼有化瘀之力。与拙拟补络补管汤之意相近，故获此意外之效也。

　　附录：江苏崇明县蔡××来函：回忆毕业中学时，劳心过度，致患吐血，虽家祖世医，终难疗治。遍求名医延医，亦时止时吐。及肄业大学时，吐血更甚，医者多劝辍学静养，方可望痊。乃辍学家居，服药静养，病仍如旧。计无所施，自取数世所藏医书遍阅之，又汗牛充栋，渺茫无涯。况玉石混杂，瑜瑕莫辨，徒增望洋之叹也。幸今秋自周小农处购得《衷中参西录》，阅至吐衄方补络补管汤，知为治仆病的方。抄出以呈家祖父，命将药剂减半煎服，颇见效验。

　　遂放胆照原方，兼取寒降汤之义加赭石六钱，连服三剂全愈。从前半月之间，必然反复，今已月余安然无恙，自觉身体渐强，精神倍加。

　　一、医方　（七）治吐衄方

　　○化瘀理膈丹

　　治力小任重，努力太过，以致血瘀膈上，常觉短气。若吐血未愈者，多服补药或凉药，或多用诸药炭，强止其血，亦可有此病，皆宜服此药化之。

　　三七（二钱，捣细） 鸭蛋子（四十粒，去皮）

　　上药二味，开水送服，日两次。凡服鸭蛋子，不可嚼破，若嚼破即味苦不能下咽，强下咽亦多呕出。

　　一童子，年十四，夏日牧牛野间。众牧童嬉戏，强屈其项背，纳头 中，倒缚其手，置而弗顾，戏名为看瓜。后经人救出，气息已断。俾盘膝坐，捶其腰背，多时方苏。惟觉有物填塞胸膈，压其胸中大气，妨碍呼吸。

　　剧时气息仍断，两目上翻，身躯后挺。此必因在 中闷极之时努挣不出，热血随努挣之气力上溢，而停于膈上也。俾单用三七三钱捣细，开水送服，两次全愈。

　　一人，年四十七，素患吐血。医者谓其虚弱，俾服补药，连服十余剂，觉胸中发紧，而血益不止。后有人语以治吐血便方，大黄、肉桂各五分轧细，开水送服，一剂血止。然因从前误服补药，胸中常觉不舒，饮食减少，四肢酸懒无力。愚诊之，脉似沉牢，知其膈上瘀血为患也。俾用鸭蛋子五十粒去皮，糖水送服，日两次，数日而愈。

　　一、医方　（八）治心病方

　　○定心汤

　　治心虚怔忡。

　　龙眼肉（一两） 酸枣仁（五钱，炒捣） 萸肉（五钱，去净核） 柏子仁（四钱，炒捣） 生龙骨（四钱，捣细） 生牡蛎（四钱，捣细） 生明乳香（一钱） 生明没药（一钱）

　　心因热怔忡者，酌加生地数钱，若脉沉迟无力者，其怔忡多因胸中大气下陷，详观拙拟升陷汤后跋语及诸案自明治法。

　　《内经》谓“心藏神”，神既以心为舍字，即以心中之气血为保护，有时心中气血亏损，失其保护之职，心中神明遂觉不能自主而怔忡之疾作焉。故方中用龙眼肉以补心血，枣仁、柏仁以补心气，更用龙骨入肝以安魂，牡蛎入肺以定魄。魂魄者心神之左辅右弼也，且二药与萸肉并用，大能收敛心气之耗散，并三焦之气化亦可因之团聚。特是心以行血为用，心体常有舒缩之力，心房常有启闭之机，若用药一于补敛，实恐于舒缩启闭之运动有所妨碍，故又少加乳香、没药之流通气血者以调和之。其心中兼热用生地者，因生地既能生血以补虚，尤善凉血而清热，故又宜视热之轻重而斟酌加之也。

　　西人曰：人身心肺关系尤重，与脑相等。凡关系重者、护持之尤谨，故脑则有头额等八骨以保护之，而心肺亦有胸胁诸骨以保护之。心肺体质相连，功用亦相倚赖，心之功用关系全体，心病则全体皆受害，心之重如此。然论其体质，不过赤肉所为，其能力专主舒缩，以行血脉。

　　有左右上下四房；左上房主接肺经赤血；右上房主接周身回血；左下房主发赤血，营运周身；右下房主接上房回血过肺，更换赤血而回左上房；左上房赤血，落左下房入总脉管，以养全体；右上房回血，落右下房上注于肺，以出炭气而接养气。故人一身之血，皆经过于心肺。心能运血周流一身，无一息之停，实时接入，实时发出，其跳跃即其逼发也，以时辰表验试，一 （即一分钟）跳七十五次，每半时跳四千五百次，一昼夜计跳十万八千次。然平人跳不自觉，若觉心跳即是心经改易常度。心房之内左浓于右，左下房浓于右下房几一倍，盖左房主接发赤血，功用尤劳，故亦加浓也。心位在胸中居左，当肋骨第四至第七节，尖当肋骨第五第六之间，下于乳头约一寸至半寸，横向胸骨。病则自觉周遭皆跳，凡心经本体之病，或因心房变薄变浓，或心房之门有病，或夹膜有病，或总管有病。亦如眼目之病，或在明角罩，或在瞳人，或在睛珠，非必处处皆病也。大概心病左多于右因左房功用尤劳故耳。心病约有数端：一者，心体变大，有时略大，或大过一半。因心房之户，有病拦阻，血出入不便，心舒缩之劳过常度。劳多则变大，亦与手足过劳则肿大之理相同。大甚，则逼血舒缩之用因之不灵矣。一者，心房门户变小、或变大、或变窄、或变阔，俱为非宜。盖心血自上房落下房之门，开张容纳血入后，门即翕闭，不令血得回旋上出。其自下房入总管处亦有门，血至则开张使之上出，血出后门即翕闭，不令血得下返。若此处太窄太小，则血不易出。太大太阔，则血逼发不尽，或已出复返，营运不如常度矣。

