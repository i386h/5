<!-- { "loadSidebar": true } -->
　　朱砂无毒，而 之则有毒。按化学之理，朱砂原硫黄、水银二原质合成。故古方书，皆谓朱砂内含真汞，汞即水银也。若 之，则仍将分为硫黄、水银二原质，所以有毒。

　　又原方原用神曲，而改用酒曲者，因坊间神曲窨发皆未能如法，多带酸味，转不若造酒曲者，业有专门，曲发甚精，用之实胜于神曲也。

　　磁朱丸方，乃《千金方》中治目光昏耗、神水宽大之圣方也。李濒湖解曰：磁石入肾，镇养真阴，使肾水不外移。朱砂入心，镇养心血，使邪火不上侵。佐以神曲，消化滞气，温养脾胃生发之气。然从前但知治眼疾而不知治痫风，至柯韵伯称此方治痫风如神，而愚试之果验，然不若加赭石、半夏之尤为效验也。原方止此三味，为加赭石、半夏者，诚以痫风之证，莫不气机上逆，痰涎上涌。二药并用，既善理痰，又善镇气降气也。

　　送以铁锈汤者，以相火生于命门，寄于肝胆，相火之暴动实于肝胆有关。此肝胆为木脏，即为风脏，内风之煽动，亦莫不于肝胆发轫。铁锈乃金之余气，故取金能制木之理，镇肝胆以熄内风；又取铁能引电之理，借其重坠之性，以引相火下行也。

　　附录：友人祁××之弟患痫风，百药不效。后得一方，用干熊胆若黄豆粒大一块（约重分半），凉水少许浸开服之（冬月宜温水浸开温服），数次而愈。祁××向愚述之，因试其方果效。

　　一、医方　（十）治痫风方

　　○通变黑锡丹

　　治痫风。

　　铅灰（二两，研细） 硫化铅（一两，研细） 麦曲（两半，炒熟）

　　上三味，水和为丸，桐子大。每服五六丸，多至十丸。用净芒硝四五分冲水送服。若服药后，大便不利者（铅灰硫化铅皆能涩大便），芒硝又宜多用。

　　古方有黑锡丹，用硫黄与铅化合，以治上热下凉，上盛下虚之证，洵为良方。而犹未尽善者，因其杂以草木诸热药，其性易升浮，即不能专于下达。向曾变通其方，专用硫化铅，和熟麦曲为丸，以治痫风数日一发者，甚有效验。乃服至月余，因觉热停服，旬余病仍反复。遂又通变其方，多用铅灰，少用硫化铅，俾其久服不致生热，加以累月之功，痫风自能除根。更佐以健脾，利痰、通络、清火之汤剂，治法尤为完善。

　　取铅灰法 用黑铅数斤，熔化后，其面上必有浮灰。屡次熔化，即可屡次取之。

　　制硫化铅法 用黑铅四两，铁锅内熔化。再用硫黄细末四两，撒于铅上。硫黄皆着，急用铁铲拌炒。铅经硫黄烧炼，结成砂子，取出晾冷，碾轧成饼者（系未化透之铅）去之，余者，再用乳钵研极细。

　　一、医方　（十）治痫风方

　　○一味铁养汤

　　治痫风，及肝胆之火暴动，或胁疼，或头疼目眩，或气逆喘吐，上焦烦热，至一切上盛下虚之证皆可。

　　用其汤煎药，又兼能补养血分。

　　方用长锈生铁，和水磨取其锈，磨至水皆红色，煎汤服之。

　　化学家名铁锈为铁养，以铁与氧气化合而成锈也。其善于镇肝胆者，以其为金之余气，借金以制木也。

　　其善治上盛下虚之证者，因其性重坠，善引逆上之相火下行。相火为阴中之火，与电气为同类，此即铁能引电之理也。其能补养血分者，因人血中原有铁锈，且取铁锈嗅之，又有血腥之气，此乃以质补质，以气补气之理。

　　且人身之血，得氧气则赤，铁锈原铁与氧气化合，故能补养血分也。西人补血之药，所以有铁酒。

　　一六岁幼女，初数月一发痫风，后至一日数发，精神昏昏若睡，未有醒时。且两目露睛，似兼慢惊。遂先用《福幼编》治慢惊之方治之，而露睛之病除。继欲治其痫风，偶忆方书有用三家磨刀水洗疮法，因铁锈能镇肝，以其水煎药，必能制肝胆上冲之火，以熄内风。乃磨水者，但以水贮罐中，而煎药者，误认为药亦在内，遂但煎其水服之，其病竟愈。后知药未服，仍欲煎服。愚曰：磨刀水既对证，药可不服。自此日煎磨刀水服两次，连服数日，痫风永不再发。

　　一人，年三十许，痫风十余年不愈，其发必以夜。授以前加味磁朱丸方，服之而愈。年余其病又反复，然不若从前之剧。俾日磨浓铁锈水，煎汤服之，病遂除根。

　　族家嫂，年六旬。夜间忽然呕吐头疼，心中怔忡甚剧，上半身自汗。其家人以为霍乱证。诊其脉，关前浮洪，摇摇而动。俾急磨浓铁锈水，煎汤服下即愈。

　　友人韩××曾治一人，当恼怒之后，身躯忽然后挺，气息即断，一日数次。韩××诊其脉，左关虚浮。遂投以萸肉（去净核）、龙骨、牡蛎（皆不用 ）、白芍诸药，用三家磨刀水煎之，一日连服二剂，病若失。

　　西药治痫风者，皆系麻醉脑筋之品，强制脑筋使之不发，鲜能祓除病根。然遇痫风之剧而且勤，身体羸弱，不能支持者，亦可日服其药两次，以图目前病不反复，而徐以健脾、利痰、通络、清火之药治之。迨至身形强壮，即可停止西药，而但治以健脾、利痰、通络、清火之品。或更佐以镇惊（若朱砂、磁石类）、祛风（若蜈蚣、全蝎类）、透达脏腑（若麝香、牛黄类）之品，因证制宜，病根自能祓除无余也。

　　一、医方　（十一）治小儿风证方

　　○定风丹

　　治初生小儿绵风，其状逐日抽掣，绵绵不已，亦不甚剧。

　　生明乳香（三钱） 生明没药（三钱） 朱砂（一钱） 全蜈蚣（大者一条） 全蝎（一钱）

　　共为细末，每小儿哺乳时，用药分许，置其口中，乳汁送下，一日约服药五次。

　　此方以治小儿绵风或惊风，大抵皆效。而能因证制宜，再煮汤剂以送服此丹，则尤效。

　　一小儿，生后数日即抽绵风。一日数次，两月不愈。为拟此方，服药数日而愈。所余之药，又治愈小儿三人。

　　附录：宗弟张××喜用此丹以治小儿惊风。又恒随证之凉热虚实，作汤剂以送服此丹。其所用之汤药方，颇有可采。爰录其治验之原案二则于下。

　　（原案一）己巳端阳前，友人黄××幼子，生六月，头身胎毒终未愈。禀质甚弱，忽肝风内动，抽掣绵绵不休。囟门微凸，按之甚软，微有赤色。指纹色紫为爪形。目睛昏而无神，或歪。脉浮小无根。此因虚气化不固，致肝阳上冲脑部扰及神经也。黄××云：此证西医已诿为不治，不知尚有救否？答曰：此证尚可为，听吾用药，当为竭力治愈。遂先用定风丹三分，水调灌下。继用生龙骨、生牡蛎、生石决明以潜其阳；钩藤钩、薄荷叶、羚羊角（锉细末三分）以熄其风；生箭 、生山药、山萸肉、西洋参以补其虚；清半夏、胆南星、粉甘草以开痰降逆和中。共煎汤多半杯，调入定风丹三分，频频灌之。二剂肝风止，又增损其方，四剂全愈。

　　按：黄 治小儿百病，明载《神农本草经》。惟此方用之，微有升阳之嫌。然《神农本草经》又谓其主大风，肝风因虚内动者，用之即能熄风可知。且与诸镇肝敛肝之药并用，若其分量止用二三钱，原有益而无损也。

　　（原案二）天津聂姓幼子，生七月，夜间忽患肝风，抽动喘息，不知啼。时当仲夏，天气亢旱燥热。察其风关、气关纹红有爪形，脉数身热，知系肝风内动。急嘱其乳母，将小儿置床上，不致怀抱两热相并。又嘱其开窗，以通空气。先用急救回生丹吹入鼻中，以镇凉其脑系。遂灌以定风丹三分。又用薄荷叶、黄菊花、钩藤钩、栀子、羚羊角以散风清热，生龙骨、生牡蛎、生石决明以潜阳镇逆，天竹黄、牛蒡子、川贝母以利痰定喘。将药煎好，仍调入定风丹三分，嘱其作数次灌下，勿扰其睡。嗣来信，一剂风熄而病愈矣。

　　按：此二证，虽皆系肝风内动抽掣，而病因虚实迥异。张××皆治以定风丹，而其煎汤送服之药，因证各殊。如此善用成方，可为妙手灵心矣。

　　又：献县刘姓之婴孩，抽绵风不已，夜半询方。知病危急，适存有按小儿风证方所制定风丹，与以少许，服之立止，永未再犯。后屡用此方皆效。

　　【附方】 鲍云韶《验方新编》预防小儿脐风散。方用枯矾、蓬砂各二钱半、朱砂二分、冰片、麝香各五厘，共为末。凡小儿降生后，洗过，即用此末擦脐上。每小儿换襁布时，仍擦此末。脐带落后，亦仍擦之。擦完一料，永无脐风之证。

　　按：此方最妙，愚用之多次皆效。真育婴之灵丹也。

　　一、医方　（十一）治小儿风证方

　　○镇风汤

　　治小儿急惊风。其风猝然而得，四肢搐溺，身挺颈痉，神昏面热，或目睛上窜，或痰涎上壅，或牙关紧闭，或热汗淋漓。

　　钩藤钩（三钱） 羚羊角（一钱，另炖兑服） 龙胆草（二钱） 青黛（二钱） 清半夏（二钱） 生赭石（二钱，轧细） 茯神（二钱） 僵蚕（二钱） 薄荷叶（一钱） 朱砂（二分，研细送服）

　　磨浓生铁锈水煎药。

　　小儿得此证者，不必皆由惊恐。有因外感之热，传入阳明而得者，方中宜加生石膏；有因热疟而得者，方中宜加生石膏、柴胡。

　　急惊之外，又有所谓慢惊者，其证皆因寒，与急惊之因热者，有冰炭之殊。方书恒以一方治急、慢惊风二证，殊属差谬。慢惊之证，惟庄在田《福幼编》辨之最精，用方亦最妙。其辨慢惊风，共十四条：一、慢惊吐泻，脾胃虚寒也。一、慢惊身冷，阳气抑遏不出也。一、慢惊鼻风煽动，真阴失守，虚火烧肺也。一、慢惊面色青黄及白，气血两虚也。一、慢惊口鼻中气冷，中寒也。一、慢惊大小便清白，肾与大肠全无火也。一、慢惊昏睡露睛，神气不足也。一、慢惊手足抽掣，血不行于四肢也。一、慢惊角弓反张，血虚筋急也。一、慢惊乍寒乍热，阴血虚少，阴阳错乱也。一、慢惊汗出如洗，阴虚而表不固也。一、慢惊手足螈 ，血不足养筋也。

　　一、慢惊囟门下陷，虚至极也。一、慢惊身虽发热、口唇焦裂出血却不喜饮冷茶水，进以寒凉愈增危笃，以及所吐之乳、所泻之物皆不甚消化，脾胃无火可知。唇之焦黑，乃真阴之不足也明矣。

