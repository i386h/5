<!-- { "loadSidebar": true } -->
　　痉挛即愈，气息亦平。遂去赭石，照原方又服数剂，以善其后。

　　一、医方　（二十八）治气血郁滞肢体疼痛方

　　○金铃泻肝汤

　　治胁下掀疼。

　　川楝子（五钱，捣） 生明乳香（四钱） 生明没药（四钱） 三棱（三钱） 莪术（三钱） 甘草（一钱）

　　刘河间有金铃子散（即楝子之核）与玄胡索等分，为末服之，以治心腹胁下作疼。其病因，由于热者甚效。

　　诚以金铃子能引心包之火及肝胆所寄之相火下行，又佐以玄胡索以开通气血，故其疼自止也。而愚用其方，效者固多，而间有不效者。后拟得此方，莫不随手奏效。盖金铃子佐以玄胡索，虽能开气分之郁，而实不能化气。

　　所谓化气者，无事开破，能使气之郁者，融化于无形，方中之乳香、没药是也。去玄胡索，加三棱、莪术者，因玄胡索性过猛烈，且其开破之力，多趋下焦，不如三棱、莪术性较和平，且善于理肝也。用甘草者，所以防金铃子有小毒也。此方不但治胁疼甚效，凡心腹作疼，而非寒凉者，用之皆甚效验。

　　附录：直隶盐山李××来函：仲冬，刘××兄，病左胁掀疼，诸治无效，询方于弟。授以活络效灵丹方，服之不应，因延为诊视。脉象他部皆微弱，惟左关沉而有力。治以金铃泻肝汤，加当归数钱。服一剂，翌日降下若干绿色粘滞之物，遂豁然而愈。盖此汤原注明治胁下掀疼，由此知兄所拟方各有主治，方病相投，莫不神效也。

　　一、医方　（二十八）治气血郁滞肢体疼痛方

　　○活络效灵丹

　　治气血凝滞， 癖 瘕，心腹疼痛，腿疼臂疼，内外疮疡，一切脏腑积聚，经络湮淤。

　　当归（五钱） 丹参（五钱） 生明乳香（五钱） 生明没药（五钱）

　　上药四味作汤服。若为散，一剂分作四次服，温酒送下。

　　腿疼加牛膝。臂疼加连翘。妇女瘀血腹疼，加生桃仁（带皮尖作散服炒用）、生五灵脂。疮红肿属阳者，加金银花、知母、连翘。白硬属阴者，加肉桂、鹿角胶（若恐其伪可代以鹿角霜）。疮破后生肌不速者，加生黄 、知母（但加黄恐失于热）、甘草。脏腑内痈，加三七（研细冲服）、牛蒡子。

　　一人，年三十许。当脐忽结 瘕，自下渐长而上，其初长时稍软，数日后即硬如石，旬日长至心口。向愚询方，自言凌晨冒寒，得于途间，时心中有惊恐忧虑，遂觉其气结而不散。按：此病因甚奇，然不外气血凝滞。

　　为制此方，于流通气血之中，大具融化气血之力，连服十剂全消。以后用此方治内外疮疡，心腹四肢疼痛，凡病之由于气血凝滞者，恒多奇效。

　　高××年近五旬。资禀素羸弱。一日访友邻村，饮酒谈宴，彻夜不眠，时当季冬，复清晨冒寒，步行旋里。

　　行至中途，觉两腿酸麻，且出汗，不能行步，因坐凉地歇息，至家，遂觉腿痛，用热砖熨之疼益甚。其人素知医，遂自服发汗之药数剂，病又增剧，因服药过热，吐血数口，大便燥结，延愚诊视。见其仰卧屈膝，令两人各以手托其两腿，忽歌忽哭，疼楚之态万状，脉弦细，至数微数。因思此证，热砖熨而益疼者，逼寒内陷也；服发汗药而益疼者，因所服之药，散肌肉之寒，不能散筋骨之寒，且过汗必伤气血，血气伤，愈不能胜病也。遂用活络效灵丹，加京鹿角胶四钱（另炖兑服）、明天麻二钱，煎汤饮下，左腿遂愈。而右腿疼如故，遂复用原方，以虎骨胶易鹿角胶，右腿亦出凉气如左而愈。

　　一少妇，左胁起一疮，其形长约五寸，上半在乳，下半在肋，皮色不变，按之甚硬，而微热于他处。延医询方，调治两月不效，且渐大于从前。后愚诊视，阅其所服诸方，有遵林屋山人治白疽方治者，有按乳痈治者。

　　愚晓病家曰：此证硬而色白者，阴也。按之微热者，阴中有阳也。统观所服诸方，有治纯阴阳之方，无治半阴半阳之方，勿怪其历试皆不效也。用活络效灵丹，俾作汤服之，数剂见轻，三十剂后，消无芥蒂。

　　一妇人年五十许。脑后发一对口疮。询方于愚，时初拟出活络效灵丹方，即书而予之，连服十剂全愈。

　　一妇人，年五十余。项后筋缩作疼，头向后仰，不能平视，腰背强直，下连膝后及足跟大筋皆疼，并牵周身皆有疼意。广延医者延医，所用之药，不外散风、和血、润筋、通络之品。两载无效，病转增剧，卧不能起，起不能坐，饮食懒进。后愚诊视，其脉数而有力，微有弦意，知其为宗筋受病。治以活络效灵丹，加生薏米八钱，知母、玄参、白芍各三钱，连服三十剂而愈。

　　盖筋属于肝，独宗筋属胃，此证因胃腑素有燥热，致津液短少，不能荣养宗筋。夫宗筋为筋之主，故宗筋拘挛，而周身牵引作疼也。薏米性味冲和，善能清补脾胃，即能荣养宗筋。又加知母、玄参，以生津滋液，活络效灵丹，以活血舒筋，因其脉微弦，恐其木盛侮土，故又加芍药以和肝，即以扶脾胃也。

　　薏米主筋急拘挛《神农本草经》原有明文。活络效灵丹中加薏米，即能随手奏效。益叹《神农本草经》之精当，为不可及。

　　活络效灵丹，治心腹疼痛，无论因凉、因热、气郁、血郁皆效。同里有一少年，脐下疼甚剧。医者投以温药益甚，昼夜号呼不止。又延他医，以药下之稍轻，然仍昼夜呻吟，继又服药数剂，亦不见效。适愚自津门旋里，诊其脉，两尺洪实。询其得病之由，言夜晚将寝觉饥，因食冷饼一块，眠起遂疼。晓之曰，此虽由于食凉物，然其疼非凉疼，乃下焦先有蕴热，又为凉物所迫，其热愈结而不散也。投以活络效灵丹，加龙胆草、川楝子各四钱，一剂而愈。

　　或问：此证医者曾用药下之，何以其下焦之郁热，不随之俱下？答曰：热在大肠者，其热可随降药俱下，然又必所用之下药为咸寒之品，若承气汤是也。今其热，原郁于奇经冲任之中，与大肠无关，冲任主血，而活络效灵丹诸药品，皆善入血分，通经络，故能引龙胆、楝子直入冲任，而消解其郁热。况其从前所服之下药，原非咸寒之品，是以从前不效，而投以此药，则随手奏效也。

　　附录：直隶青县张××来函：族兄×，年三十余，素强壮无病。壬戌中秋，因在田间掘壑，劳苦过甚，自觉气力不支，即在壑中吃烟休息，少缓须臾又复力作。至晚归家时，途中步行，觉两腿酸木不仁。及至夜间，两腿抽疼甚剧。适生在里，其弟扣门求为往治。诊其脉，迟滞而细，号呼不已，气逆不顺，身冷，小溲不利。遂用活络效灵丹方，加白芍三钱、桂枝尖二钱、生姜三片。一剂腿疼大减，小便即利，身冷亦退。再剂，霍然全愈。

　　又：天津王媪，年五十七岁，右膝盖部发炎，红热肿疼，食减不眠。其嗣××延为诊视。至其家，闻病者呼号不止，口称救命。其右脉洪数有力，心悸头眩，舌苔白而腻，大便三日未行，小便赤热。此足征湿热下注。

　　予以活络效灵丹，加生石膏六钱，知母、怀牛膝、生薏米冬四钱，甘草梢一钱，嘱服一剂。次日自能来寓，其疼减肿消，夜已成寐，尚云右臂酸疼。又即原方加青连翘、金银花、油松节各二钱，服之全愈。

　　一、医方　（二十八）治气血郁滞肢体疼痛方

　　○活络祛寒汤

　　治经络受寒，四肢发搐，妇女多有此证。

　　生黄 （五钱） 当归（四钱） 丹参（四钱） 桂枝尖（二钱） 生杭芍（三钱） 生明乳香（四钱） 生明没药（四钱） 生姜（三钱）

　　寒甚者，加干姜三钱。

　　证寒在经络，不在脏腑。经络多行于肌肉之间，故用黄 之温补肌肉者为君，俾其形体壮旺，自能胜邪。

　　又佐以温经络、通经络诸药品，不但能祛寒，且能散风，此所谓血活风自去也。风寒既去，血脉活泼，其搐焉有不止者乎？

　　一、医方　（二十八）治气血郁滞肢体疼痛方

　　○健运汤

　　治腿疼、臂疼因气虚者。亦治腰疼。

　　生黄 （六钱） 野台参（三钱） 当归（三钱） 寸麦冬（三钱，带心） 知母（三钱） 生明乳香（三钱）

　　生明没药（三钱） 莪术（一钱） 三棱（一钱）

　　此方减麦冬、知母三分之一，合数剂为一剂，轧细炼蜜为丸，名健运丸，治同前证。

　　从来治腿疼臂疼者，多责之风寒湿痹，或血瘀、气滞、痰涎凝滞。不知人身之气化壮旺流行，而周身痹者、瘀者、滞者，不治自愈，即偶有不愈，治之亦易为功也。愚临证体验以来，知元气素盛之人，得此病者极少。

　　故凡遇腿疼、臂疼，历久调治不愈者，补其元气以流通之，数载沉 ，亦可随手奏效也。

　　一、医方　（二十八）治气血郁滞肢体疼痛方

　　○振中汤

　　治腿疼、腰疼，饮食减少者。

　　于白术（六钱，炒） 当归身（二钱） 陈皮（二钱） 浓朴（钱半） 生明乳香（钱半） 生明没药（钱半）

　　此方重用白术以健补脾胃，脾胃健则气化自能旁达。且白术主风寒湿痹，《神农本草经》原有明文，又辅以通活气血之药，不惟风寒湿痹开，而气血之痹而作疼者，亦自开也。

　　一室女腿疼，几不能步，治以拙拟健运汤而愈。次年旧病复发，又兼腰疼，再服前方不效。诊其脉，右关甚濡弱，询其饮食减少，为制此汤，数剂，饮食加多，二十剂后，腰疼腿疼皆愈。

　　一媪，年近七旬。陡然腿疼，不能行动，夜间疼不能寐。其家人迎愚调治，谓脉象有力，当是火郁作疼。

　　及诊其脉，大而且弦，问其心中亦无热意。愚曰：此脉非有火之象，其大也，乃脾胃过虚，真气外泄也。其弦也，乃肝胆失和，木盛侮土也。治以振中汤，加人参、白芍、山萸肉（去净核）各数钱，补脾胃之虚，即以抑肝胆之盛，数剂而愈。

　　一、医方　（二十八）治气血郁滞肢体疼痛方

　　○曲直汤

　　治肝虚腿疼，左部脉微弱者。

　　萸肉（一两，去净核） 知母（六钱） 生明乳香（三钱） 生明没药（三钱） 当归（三钱） 丹参（三钱）

　　服药数剂后，左脉仍不起者，可加续断三钱，或更加生黄 三钱，以助气分亦可。觉凉者，可减知母。

