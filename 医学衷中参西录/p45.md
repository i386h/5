<!-- { "loadSidebar": true } -->
　　附：治女子血崩有两种草药一种为宿根之草，一根恒生数茎，高不盈尺，叶似地肤，微宽，浓则加倍，其色绿而微带苍色，孟夏开小白花，结实如杜梨，色如其叶，老而微黄，多生于宅畔路旁板硬之地，俗呼为HT 牛蛋，又名臭科子，然实未有臭味。初不知其可入药也。戊辰孟夏，愚有事回籍。有南关王氏妇，患血崩，服药不效。有人教用此草连根实锉碎，煮汤饮之，其病顿愈。后愚回津言及此方，门生李××谓：“此方余素知之，若加黑豆一小握，用水、酒各半煎汤，则更效矣。”一种为当年种生之草，棵高尺余，叶圆而有尖，色深绿，季夏开小白花，五出，黄蕊，结实大如五味，状若小茄，嫩则绿，熟则红，老则紫黑，中含甜浆可食，俗名野茄子，有山之处呼为山茄子。奉省医者多采此草阴干备用，若遇血崩时，将其梗叶实共切碎煎汤服之立愈。在津曾与友人张××言及此草，张××谓，此即《本草纲目》之龙葵，一名天茄子，一名老鸦睛草者是也。而愚查《本草纲目》龙葵，言治吐血不止，未尝言治血崩。然治吐血之药，恒兼能治下血，若三七、茜草诸药是明征也。以遍地皆有之草，而能治如此重病，洵堪珍哉。

　　附录：直隶青县张××来函：族姊适徐姓，年三十余。有妊流产，已旬日矣。忽然下血甚多，头晕腹胀，脉小无力。知为冲脉滑脱之征证，予以固冲汤，加柴胡钱半，归身二钱。服药三剂即止。俾继服坤顺至宝丹以善其后。

　　直隶盐山李××来函：天津赵××妻，年四十余岁，行经过期不止，诸治不效，延弟诊视。见两部之脉皆微细无力，为开固冲汤原方予之，服数剂即全收功。因思如此年岁，血分又如此受伤，谅从此断生育矣。不意年余又产一子，安然无恙。

　　盖因固冲汤止血兼有补血之功也。

　　又：天津张××妻，年二十四岁，因小产后血不止者绵延月余，屡经医治无效。诊其脉象，微细而数，为开固冲汤方，因其脉数，加生地一两。服药后，病虽见轻，而不见大功。反复思索，莫得其故。细询其药价过贱，忽忆人言此地药局所鬻黄 ，有真有假，今此方无显著之功效，或其黄 过劣也。改用口黄 ，连服两剂全愈。

　　由斯知药物必须地道真正方效也。

　　一、医方　（二十九）治女科方

　　○温冲汤

　　治妇人血海虚寒不育。

　　生山药（八钱） 当归身（四钱） 乌附子（二钱） 肉桂（二钱，去粗皮后入） 补骨脂（三钱，炒捣）

　　小茴香（二钱，炒） 核桃仁（二钱） 紫石英（八钱， 研） 真鹿角胶（二钱，另炖，同服，若恐其伪可代以鹿角霜三钱）

　　人之血海，其名曰冲。在血室之两旁，与血室相通。上隶于胃阳明经，下连于肾少阴经。有任脉以为之担任，督脉为之督摄，带脉为之约束。阳维、阴维、阳跷、阴跷，为之拥护，共为奇经八脉。此八脉与血室，男女皆有。在男子则冲与血室为化精之所，在女子则冲与血室实为受胎之处。《内经》上古通天论所谓“太冲脉盛，月事以时下，故有子”者是也。是以女子不育，多责之冲脉。郁者理之，虚者补之，风袭者祛之，湿胜者渗之，气化不固者固摄之，阴阳偏胜者调剂之。冲脉无病，未有不生育者。而愚临证实验以来，凡其人素无他病，而竟不育者，大抵因相火虚衰，以致冲不温暖者居多。因为制温冲汤一方。其人若平素畏坐凉处，畏食凉物，经脉调和，而艰于生育者，即与以此汤服之。或十剂或数十剂，遂能生育者多矣。

　　一妇人，自二十出嫁，至三十未育子女。其夫商治于愚。因细询其性质禀赋，言生平最畏寒凉，热时亦不敢食瓜果。至经脉则大致调和，偶或后期两三日。知其下焦虚寒，因思《神农本草经》谓紫石英“气味甘温，治女子风寒在子宫，绝孕十年无子”。遂为拟此汤，方中重用紫石英六钱，取其性温质重，能引诸药直达于冲中，而温暖之。服药三十余剂，而畏凉之病除。后数月遂孕，连生子女。益信《神农本草经》所谓治十年无子者，诚不误也。

　　一、医方　（二十九）治女科方

　　○清带汤

　　治妇女赤白带下。

　　生山药（一两） 生龙骨（六钱，捣细） 生牡蛎（六钱，捣细）海螵蛸（四钱，去净甲捣） 茜草（三钱）

　　单赤带，加白芍、苦参各二钱；单白带，加鹿角霜、白术各三钱。

　　带下为冲任之证。而名谓带者，盖以奇经带脉，原主合同束诸脉，冲任有滑脱之疾，责在带脉不能约束，故名为带也。然其病非仅滑脱也，若滞下然，滑脱之中，实兼有瘀滞。其所瘀滞者，不外气血，而实有因寒因热之不同。此方用龙骨、牡蛎以固脱，用茜草、海螵蛸以化滞，更用生山药以滋真阴固元气。至临证时，遇有因寒者，加温热之药，因热者，加寒凉之药，此方中意也。而愚拟此方，则又别有会心也。尝考《神农本草经》龙骨善开 瘕，牡蛎善消 ，是二药为收涩之品，而兼具开通之力也。乌 鱼骨即海螵蛸，茹芦即茜草，是二药为开通之品，而实具收涩之力也。四药汇集成方，其能开通者，兼能收涩，能收涩者，兼能开通，相助为理，相得益彰。

　　一妇人，年二十余，患白带甚剧，医治年余不愈。后愚诊视，脉甚微弱。自言下焦凉甚，遂用此方，加干姜六钱，鹿角霜三钱，连服十剂全愈。

　　又：一媪年六旬。患赤、白带下，而赤带多于白带，亦医治年余不愈。诊其脉甚洪滑，自言心热头昏，时觉眩晕，已半载未起床矣。遂用此方，加白芍六钱，数剂白带不见，而赤带如故，心热、头眩晕亦如故。又加苦参、龙胆草、白头翁各数钱。连服七八剂，赤带亦愈，而诸疾亦遂全愈。自拟此方以来，用治带下，愈者不可胜数。而独载此两则者，诚以二证病因，寒热悬殊。且年少者用此方，反加大热之药，年老者用此方，反加苦寒之药。欲临证者，当知审证用药，不可拘于年岁之老少也。

　　按：白头翁不但治因热之带证甚效也。剖取其鲜根，以治血淋、溺血与大便下血之因热而得者甚效，诚良药也。是以仲景治厥阴热痢有白头翁汤也。

　　带证，若服此汤未能除根者，可用此汤送服秘真丹一钱。

　　带下似滞下之说，愚向持此论。后观西法，亦谓大肠病则流白痢，子宫病则流白带，其理相同。法用儿茶、白矾、石榴皮、没石子等水洗之。若此证之剧者，兼用其外治之法亦可。又：其内治白带法，用没石子一两捣烂，水一斤半，煎至一斤，每温服一两，日三次。或研细作粉，每服五分，日二次亦可。又可单以之熬水洗之，或用注射器注射之。按：没石子味苦而涩，苦则能开，涩则能敛，一药而具此两长，原与拙拟清带汤之意相合。且其收敛之力最胜，凡下焦滑脱之疾，或大便滑泻、或小便不禁、或男子遗精、或女子崩漏，用之皆效验。今之医者，多忽不知用惜哉。又东人中将汤，治白带亦甚效。玉烛汤下，载有其方，可采用。若以治赤带，方中官桂、丁香，宜斟酌少用，苦参宜多用。

　　赤白二带，赤者多热，白者多凉。而辨其凉热，又不可尽在赤白也，宜细询其自觉或凉或热，参以脉之或迟或数，有力无力，则凉热可辨矣。治法宜用收涩之品，而以化瘀通滞之药佐之。清带汤，证偏热者，加生杭芍、生地黄；热甚者，加苦参、黄柏，或兼用防腐之药，若金银花、旱三七、鸦胆子仁皆可酌用；证偏凉者，加白术、鹿角胶；凉甚者，加干姜、桂附、小茴香。

　　近阅《杭州医报》，载有俗传治白带便方，用绿豆芽连头根三斤，洗净，加水两大碗，煎透去渣，加生姜汁三两、黄蔗糖四两，慢火收膏，每晨开水冲服。约十二日服一料。服至两料必愈。按：此方用之数次，颇有效验。

　　一、医方　（二十九）治女科方

　　○加味麦门冬汤

　　治妇女倒经。

　　干寸冬（五钱，带心） 野台参（四钱） 清半夏（三钱） 生山药（四钱，以代粳米） 生杭芍（三钱）

　　丹参（三钱） 甘草（二钱） 生桃仁（二钱，带皮尖捣） 大枣（三枚，捭开）

　　妇女倒经之证，陈修园《女科要旨》借用《金匮》麦门冬汤，可谓特识。然其方原治“火逆上气，咽喉不利”。今用以治倒经，必略为加减，而后乃与病证吻合也。

　　或问，《金匮》麦门冬汤所主之病，与妇人倒经之病迥别，何以能借用之而有效验？答曰：冲为血海，居少腹之两旁。其脉上隶阳明，下连少阴。少阴肾虚，其气化不能闭藏以收摄冲气，则冲气易于上干。阳明胃虚，其气化不能下行以镇安冲气，则冲气亦易于上干。冲中之气既上干，冲中之血自随之上逆，此倒经所由来也。麦门冬汤，于大补中气以生津液药中，用半夏一味，以降胃安冲，且以山药代粳米，以补肾敛冲，于是冲中之气安其故宅，冲中之血，自不上逆，而循其故道矣。特是经脉所以上行者，固多因冲气之上干，实亦下行之路，有所壅塞。观其每至下行之期，而后上行可知也。故又加芍药、丹参、桃仁以开其下行之路，使至期下行，毫无滞碍。是以其方非为治倒经而设，而略为加减，即以治倒经甚效，愈以叹经方之函盖无穷也。

　　用此方治倒经大抵皆效，而间有不效者，以其兼他证也。曾治一室女，倒经年余不愈，其脉象微弱。投以此汤，服药后甚觉短气。再诊其脉，微弱益甚。自言素有短气之病，今则益加重耳。恍悟其胸中大气，必然下陷，故不任半夏之降也。遂改用拙拟升陷汤，连服十剂。短气愈，而倒经之病亦愈。

　　一少妇，倒经半载不愈。诊其脉微弱而迟，两寸不起，呼吸自觉短气，知其亦胸中大气下陷。亦投以升陷汤，连服数剂，短气即愈。身体较前强壮，即停药不服。其月经水即顺，逾十月举男矣。

　　或问，倒经之证，既由于冲气胃气上逆，大气下陷者，其气化升降之机正与之反对，何亦病倒经乎？答曰：此理甚微奥，人之大气，原能斡旋全身，为诸气之纲领。故大气常充满于胸中，自能运转胃气使之下降，镇摄冲气使不上冲。大气一陷，纲领不振，诸气之条贯多紊乱，此乃自然之理也。是知冲气胃气之逆，非必由于大气下陷，而大气下陷者，实可致冲胃气逆也。致病之因既不同，用药者岂可胶柱鼓瑟哉。

　　一、医方　（二十九）治女科方

　　○寿胎丸

　　治滑胎。

　　菟丝子（四两，炒炖） 桑寄生（二两） 川续断（二两） 真阿胶（二两）

