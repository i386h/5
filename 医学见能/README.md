<!-- { "loadSidebar": true } -->


　　医学见能 清 唐宗海

　　序

　　《医学见能》四卷，蜀、天彭、唐容川着。仆得于江右之笥筐，忽忽十余载矣，辞简理周，最有功于济世。

　　盖容川原为初学弟子与夫不知医者说法，故理不求深，而方必录验，较之务求艰奥，而无俾实用者，未可同日语也。忆昔家君宦游豫章，幕府中人有以疾苦告者，即检方与之，新发者、覆杯即止，久者、三饮而已。因是上下皆谓家君知医，而不知实得之此书之力，洵可贵焉。容川学通今古，识超凡俦，其所着《中西汇通医书五种》，不舍近而求远，不趋新奇而废正道，早刊行世，已为学人奉若圭臬，惜是书独付阙如，乃为校阅，并附经验简效方于眉上，以备采用，即付手民。呜呼！古人云：“为人子者，不可不知医”。仆谓为人父母者，亦不可不知医。顾医籍棼如，难以遴择，圣言悠远，良匪易悟。世传《验方新编》《一盘珠》《珍珠囊》等，本源未澈，瑕瑜互见，殊憾理不足而方难效。然则是书之出，愿医者朝夕展玩，凡为人子父母者，去彼从此，而各手一编，广医学之识见，助天地之生成，获益诚匪浅，而其功又讵在作者下欤。

　　甲子八月上海秦之济伯未氏序。

　　凡例

　　一、他书皆标证名，是书原为不知医者而设，标出证名，转生迷眩，故见某痛苦即收入某门，分部分类，最便查阅。

　　一、是书虽简略，然每遇一证，必究其源，审知阴阳，分别脏腑，最为灵验，虽见病治病，比时书却高一格。

　　一、妇人小儿，除胎产、麻痘外，悉如男子治法，且各有专书，阅者能得此书之意，再参各书，自可辨其得失，而取用不穷，是书不多赘也。

　　一、是书原无歌括，苦于难记，今按各节衍成绝句，以便记诵。

　　一、疮伤跌打救绝等法，是备急扶危之要务也，附于卷末，方法经验，当熟记之，预备药料，以便济世。

　　原叙

　　备豫不虞，古之善教，而不虞之备，莫要于医。高堂则风竹瓦霜，膝下则新雏弱笋，外而戚友，中则己身，偶有疾苦，均资乎医，诚重矣哉。顾医之难也，非读书识字则不能医，非格物穷理则不能医，非通权达更改不能医，一旦撄非常之疾，束手无策，只得委任凡医，听其措置。为之医者，又复混乱阴阳，颠倒寒热，投剂不中，至于垂危。明哲之士，鉴前车，思补救，奋然求济于方书，而诸书率皆大海茫茫，渺无涯 ，深则摘要钩元，浅则捕风捉影，仓皇检阅，两俱无益。病家既穷于医，又穷于书，惟抚膺扼腕，白恨其不能医已耳。噫！医固若是之难能已乎，抑亦所见之书，有未遽能者乎？夫纪昌之射，六年方工；伯牙之琴，三年未妙；天下事安有一见而能者哉？顾事之在所缓者，不必求诸一见；而事之在所急者，要无取乎难能；况不测之来，危在顷刻，非开卷了然之书，何以供家俗急时之用？余因感此，集为是书，即不知医家，临证查对，无不了如指掌。

　　且是书也，虽非钩元摘要之微，亦匪捉影捕风之陋，果能洞书中之言，通言外之意，将浅者见浅，深者见深，而吾一见能之，裨于世用也，讵有涯哉。

　　卷首　诊法

　　五脏

　　心火脏。主生血，主藏神，主周身脉络，主喜，主笑，开窍于舌。

　　肝木脏。主行血，主藏魂，主周身筋膜，主怒，主惊，开窍于目。

　　脾土脏。主饮食，主藏意，主周身肌肉，主思，主噫，开窍于口。

　　肺金脏。主行气，主藏魄，主周身皮毛，主悲，主咳，开窍于鼻。

　　肾水脏。主生气，主藏志，主周身精髓，主恐，主欠，开窍于耳。

　　外有包络，即心外衣，为阴血布化之源。

　　又有命门，即肾中系，为真阳生气之根。

　　卷首　诊法

　　六腑

　　小肠者，心之腑，属火。主化食为液，上奉心血。胆者，肝之腑，属木。主升清降浊，疏利中土。

　　胃者，脾之腑，属土。主纳受水谷，化气化血。

　　大肠者，肺之腑，属金。主传送糟粕，消利滞气。

　　膀胱者，肾之腑，属水。主气卫皮毛，通达小便。

　　三焦者，胞络命门之腑，兼属水火。主行水化气，通阴达阳。

　　（伯未按：心恶热，肺恶寒，肝恶风，肾恶燥，脾恶湿。胃喜凉，肠喜热，胆喜温。亦不可不知。）

　　卷首　诊法

　　经气

　　（足手）太阳（膀胱小肠）经，司（寒水火化）之气，手从足化，统称寒水，经行身之后。

　　（足手）阳明（胃大肠）经，司（燥土燥金）之气，足从手化，统称燥金，经行身之前。

　　（足手）少阳（胆三焦）经，司（木火相火）之气，足从手化，统称相火，经行身之侧。

　　（足手）太阴（脾肺）经，司（湿土清金）之气，手从足化，统称湿土，分部于大腹。

　　（足手）少阴（肾心）经，司（水阴君火）之气，足从手化，统称君火，分部于小腹。

　　（足手）厥阴（肝包络）经，司（风木相火）之气，手从足化，统称风木，分部于软胁。

　　（伯未按：十二经之部位，手之三阴，从脏走手，手之三阳，从手走头。足之三阳，从头走足，足之三阴，从足走腹。又有督脉，起于会阴，循背而行身之后，所以督率诸阳。任脉起于会阴，循腹而行身之前，所以担任诸阴。冲脉亦起于会阴，夹脐而上散胸中，当诸气之冲要。一源而三岐，统谓之奇经。）

　　卷首　诊法

　　望色

　　青色属肝，风邪也，亦主脾寒。

　　黄色属脾，湿气也，亦主食积。

　　赤色属心，火热也，亦主假热。

　　白色属肺，虚寒也，亦主血脱。

　　黑色属肾，水气也，亦主肾虚。

　　卷首　诊法

　　闻声

　　肝志怒，其声呼，其变骂詈。

　　心志喜，其声笑，其变谵语。

　　脾志思，其声歌，其变郑声。

　　肺志忧，其声哭，其变失音。

　　肾志恐，其声呻，其变气短。

　　卷首　诊法

　　问证

　　问病因：七情六欲，风寒暑湿，饮食起居，损伤惊恐之类是。

　　问病形：痛痒寒热，喘咳烦渴，吐利胀满，便闭抽掣之类是。

　　问病机：朝甚暮愈，暮热朝寒，进退盛衰，变证兼证之类是。

　　问病情：恶寒恶热，苦呕苦满，欲食不食，心烦不寐之类是。

　　卷首　诊法

　　切脉

　　浮脉：轻按即见。主表实，亦主里气内虚。

　　沉脉：重按乃见。主里实，亦主里气内虚。

　　迟脉：一息三至。主虚寒，亦主在脏之病。

　　数脉：一息六至。主实热，亦主真寒假热。

　　虚脉：三部无力。主诸虚，亦主素禀不足。

　　实脉：三部有力。主诸实，亦主素禀有余。

　　大脉：应指洪阔。主病进，亦主正气内虚。

　　缓脉：应指柔和。主病退，亦主胃气有余。

　　长脉：过于三指。主气盛，亦主阳盛阴虚。

　　短脉：不满三指。主气损，亦主中有窒塞。

　　滑脉：往来流利。主血走，亦主痰饮为病。

　　涩脉：往来艰滞。主血虚，亦主瘀血凝积。

　　洪脉：涌沸有力。主实热，亦主内虚不足。

　　紧脉：劲急无定。主寒实，亦主身体疼痛。

　　细脉：窄小不粗。主冷气，亦主血脉不足。

　　微脉：模糊不显。主阳虚，亦主元气败绝。

　　芤脉：浮大中空。主血亡，亦主遗精小产。

　　弦脉：端直中劲。主木旺，亦主痰饮内痛。

　　革脉：浮极有力。主阴亡，亦主阳不入阴。

　　牢脉：沉极有力。主寒实，亦主内有积聚。

　　濡脉：浮细无力。主气虚，亦主外受湿气。

　　弱脉：沉细无力。主血虚，亦主胃气不盛。

　　动脉：摇曳在关。主惊气，亦主阴阳相搏。

　　伏脉：沉潜着骨。主邪闭，亦主阴寒在内。

　　促脉：数中时止。主热郁，亦主邪气内陷。

　　结脉：迟中时止。主寒结，亦主气血渐衰。

　　代脉：止有定候。主气绝，亦主经隧有阻。

　　散脉：去来撩乱。主气散，亦主产妇之吉。

　　浮沉分表里，迟数定寒热，虚实分盛衰，大缓辨进退。长有余而短不足，滑流利而涩艰难。寒热紧洪俱属实，细微血气总为虚。芤中空而血亡故道，弦中劲而木侮脾经。革则阳气外越，牢则阴邪内固。濡气虚，弱血虚，虚各有别。动气搏，伏气闭，气总乖和。结阴促阳，辨迟与数。代亡散绝，有去无来。脉法多端，此为总索。

　　（伯未按：滑伯仁云，脉之纲要，不外浮沉迟数滑涩六者，以其足统乎表里阴阳虚实冷热风寒湿燥脏腑气血之病也。）

　　（又按：中医论生理，主重脏腑经络，论诊断，主重望闻问切，以现代科学视之，目多缺陷。但中医辨症用药，全赖于此，越此范畴，便无头绪，故唐氏此书，本为不知医者说法，而首先提出，殆有深意。）

　　卷一　证治

　　背上

　　〔总诀〕太阳与肺气如天，统主诸阳背上旋。实证最多虚证少，无分虚实总驱寒。

　　背恶寒冷，由于外感发热者，太阳经伤寒也。宜人参败毒散。

　　羌活（一钱） 独活（一钱） 柴胡（二钱） 前胡（二钱） 川芎（八分） 枳壳（一钱） 沙参（二钱） 桔梗（二钱） 杏仁（三钱） 茯苓（三钱） 甘草（一钱） 生姜（三片） 大枣（二枚）

　　葛根（三钱）

　　歌曰：背冷多因外感寒，柴前羌独枳芎攒。

　　参苓桔杏同甘草，葛枣生姜发表安。

　　（伯未按：可用刮痧法佐之。）

　　背恶寒冷，或兼手足清冷者，太阳经阳虚也。宜原方附子汤。

　　附子（三钱） 白术（三钱） 人参（三钱） 白芍（三钱） 云苓（三钱） 生姜（三钱）

　　歌曰：背兼手足冷凄凄，参术姜苓芍附齐。

　　要识阳虚宜补气，不妨斟酌进刀圭。

　　背痛连项，或兼发热恶寒者，太阳经风寒也。宜人参败毒散。

　　羌活（一钱） 独活（一钱） 柴胡（二钱） 前胡（二钱） 川芎（八分） 枳壳（一钱） 沙参（二钱） 桔梗（二钱） 杏仁（三钱） 茯苓（三钱） 甘草（一钱） 生姜（三片） 大枣（二枚） 葛根（三钱）

　　歌曰：背痛缘何与项连，人参败毒总当先。

　　柴前羌独枳芎草，杏桔芩姜葛枣全。

　　背痛连肩，或兼吐痰咳嗽者，肺经有痰饮也。宜加味苏子汤。

