<!-- { "loadSidebar": true } -->
　　喜饮热汤，或兼腹痛厥利者，脾部之虚寒也。宜附子理中汤。

　　附子（三钱） 白术（三钱） 人参（三钱） 生姜（二钱） 甘草（一钱）

　　歌曰：脾部虚寒喜热汤，理中术附与生姜。

　　人参补益同甘草，仲景真方请细详。

　　伤食腹痛，兼见吐酸嗳腐者，宿食停不去也。宜加减平胃散。

　　苍术（二钱） 陈皮（二钱） 浓朴（一钱） 甘草（一钱） 大黄（一钱） 生姜（一钱） 神曲（二钱）

　　歌曰：食伤腹痛用陈皮，苍术生姜朴草随。

　　神曲大黄还共煮，胃平食去此方宜。

　　食入气呛，因而哽噎不下者，肺气不下降也。宜降脾平胃散。

　　百合（三钱） 阿胶（二钱） 半夏（三钱） 麦冬（三钱） 杏仁（三钱） 枳壳（一钱） 细辛（五分） 五味（七分）

　　歌曰：食时气呛用辛冬，百合阿胶半夏从。

　　枳味杏仁同理气，降脾平胃咽方通。

　　食必饮送，无饮即不下咽者，胃气不下降也。宜甘蜜半夏汤。

　　半夏（三钱） 党参（三钱） 白蜜（一两） 甘澜水（一斤）

　　歌曰：食无饮送即难吞，只取生津不取温。

　　半夏人参和白蜜，甘澜水服胃阴存。

　　（伯未按：若因老年血槁者，用地黄、麦冬、当归浓煎，入乳汁、韭汁、桃仁泥和匀呷下。）

　　饮伤腹满，兼见小便不利者，膀胱气不化也。宜原方五苓散。

　　白术（三钱） 云苓（三钱） 猪苓（三钱） 泽泻（三钱） 桂枝（二钱）

　　歌曰：饮伤腹满溺难通，总系膀胱气不融。

　　白术二苓同桂泽，生津利水有奇功。

　　卷二　证治

　　起居

　　[总诀]脾主四肢胆主枢，气机通畅体轻舒。若还运动难为力，按法施方莫舛途。

　　转侧艰难，以及曲伸不利者，少阳之枢逆也。宜当归柴胡汤。

　　当归（三钱） 白芍（二钱） 柴胡（一钱） 秦艽（二钱） 竹茹（二钱） 甘草（一钱） 丹参（三钱） 玉竹（二钱） 僵蚕（三钱） 银花（二钱） 黄芩（三钱） 法夏（二钱）

　　歌曰：少阳枢逆转身难，归芍柴芩艽夏攒。

　　蚕合丹参银共草，竹茹玉竹作汤餐。

　　身体沉重，四肢运动艰滞者，脾经有湿气也。宜和脾利湿汤。

　　白术（三钱） 防己（二钱） 木通（二钱） 云苓（三钱） 苍术（二钱） 泽泻（二钱） 淡竹叶（二钱）

　　歌曰：身重脾经湿气侵，通防二术茯苓斟。

　　淡竹叶加和泽泻，扶脾去湿理堪寻。

　　卷二　证治

　　倒仆

　　[总诀]危急无如猝倒形，骤然跌仆举家惊。不须问病从何起，闭脱分医立起生。

　　猝倒地下，其证手撒目闭者，中风虚脱证也。宜急救三生饮。

　　附子（二钱） 川乌（二钱） 南星（三钱） 人参（三钱）

　　歌曰：猝时倒地目难张，手撒阳虚风暗伤。

　　附子川乌为主药，南星加入党参尝。

　　猝倒地下，其象手握口噤者，中风实闭证也。宜吹鼻通关散。

　　生半夏（三钱） 麝香（一分） 牙皂末（二钱） 白矾（二钱） 细辛（二钱）

　　为末，吹鼻中。

　　歌曰：中风猝倒手难开，实闭通关半夏该。

　　牙皂辛矾同麝末，研来吹鼻莫徘徊。

　　卷二　证治

　　掣动

　　[总诀]筋脉从来贵润柔，那堪风火两相仇。相仇故尔相牵引，须向肝脾问厥由。

　　角弓反张，以及向后跌仆者，太阳经痉病也。宜防风竹茹汤。

　　防风（三钱） 生地（三钱） 白芍（一钱） 葛根（三钱） 荆芥（二钱） 花粉（三钱） 竹茹（三钱） 僵蚕（三钱）

　　歌曰：太阳痉病角弓张，葛根蒌根用最良。

　　竹与僵蚕齐入选，再加地芍与荆防。

　　头低足缩，以及向前跌仆者，阳明经痉病也。宜清阳已痉汤。

　　生地（三钱） 麦冬（三钱） 玉竹（三钱） 石膏（三钱） 芒硝（二钱） 酒军（二钱） 甘草（一钱）

　　歌曰：阳明痉病向前弓，地草芒硝及麦冬。

　　更入石膏军玉竹，清阳养液此为功。

　　一边手足，牵引搐搦不用者，少阳经痉病也。宜加味柴胡汤。

　　柴胡（三钱） 枯芩（二钱） 生姜（二钱） 甘草（一钱） 党参（二钱） 生地（三钱）

　　羚羊角（二钱） 花粉（三钱） 白芍（三钱） 当归（二钱）

　　歌曰：少阳经脉绕旁边，痉病筋收自引牵。

　　姜草参归柴芍地，羚羊花粉共芩煎。

　　筋惕肉动，振振然欲擗地者，寒水干筋肉也。宜苡仁真武汤。

　　白术（三钱） 茯苓（三钱） 甘草（一钱） 附子（三钱） 生姜（三钱） 苡仁（三钱） 桂枝（二钱） 白芍（二钱）

　　歌曰：筋肉寒干振振然，术苓姜附总当先。

　　苡仁桂芍同甘草，真武汤方妙法传。

　　四肢拘急，以及疼痛难忍者，寒甚筋收引也。宜桂枝附子汤。

　　桂枝（二钱） 白芍（二钱） 甘草（一钱） 生姜（三片） 大枣（二枚） 附子（一钱五分）

　　歌曰：四肢拘急系寒收，桂附温经病即瘳。

　　佐以生姜和大枣，再加芍草力方优。

　　四肢酸痛，以及焦痿不用者，火甚筋灼枯也。宜大剂补阴丸。

　　黄柏（三钱） 知母（三钱） 熟地（三钱） 羚羊角（二钱） 龟板（三钱） 牛膝（二钱） 白芍（三钱） 防己（一钱） 当归（三钱） 玉竹（三钱）

　　歌曰：四肢酸痛或痿焦，知柏龟羚地芍调。

　　玉竹当归防己膝，服汤尽剂病都消。

　　四肢软弱，步履疲怠不收者，湿甚筋纵弛也。宜利湿燥筋汤。

　　苡仁（三钱） 木瓜（一钱） 防己（一钱） 桂枝（二钱） 甘草（一钱）

　　歌曰：四肢软弱湿伤筋，利湿防瓜苡草群。

　　行水总求能化气，药分佐使桂为君。

　　（伯未按：可间吞人参再造丸。）

　　卷二　证治

　　虫蛊

　　[总诀]虫因风湿变而生，仲景分经属厥阴。千古医师工杀毒，只原来历未分明。

　　吐虫虫痛，或见舌起白花者，肾风木所生也。宜仲景乌梅丸。

　　当归（三钱） 党参（二钱） 花椒（二钱） 黄柏（二钱） 乌梅（三钱） 干姜（二钱） 附子（二钱） 细辛（二钱） 黄连（三钱） 桂枝（二钱）

　　歌曰：吐虫虫痛用乌梅，桂柏椒姜辛附推。

　　归尾黄连参合用，专平风木救虫灾。

　　口咽生虫，以及二阴生虫者，古名狐惑病也。宜新制化虫丹。

　　花椒（二钱） 雄黄（二钱） 枯矾（一钱） 铅粉（一钱） 乌梅（一钱） 黄连（二钱）

　　甘草（五分）

　　歌曰：咽蚀虫生古有方，症名狐惑用椒黄。

　　枯矾铅粉乌梅肉，甘草黄连仔细商。

　　（伯未按：妇人阴内痒，用蛇床子煎汤洗，拭干，内掺桃仁、雄黄末。）

　　误中虫毒，食白矾而反甜者，邪变入脏气也。宜经验吐利汤。

　　升麻（三钱） 郁金（三钱）

　　歌曰：食矾甜是蛊为殃，解毒当知吐利方。

　　药用升麻能上达，郁金加入即安康。

　　卷二　证治

　　鬼祟

　　[总诀]脉无定准面无常，夜睡流涎鬼祟伤。喻氏移精变气说，凿开荒径指津梁。

　　乍醒乍昏，寒热面色无定者，鬼怪附人身也。宜移精变气散。

　　虎骨（三钱） 牡蛎（三钱） 犀角（二钱） 天麻（三钱） 黄 （三钱） 桂尖（三钱） 龙骨（三钱） 羚羊角（三钱） 麝香（三分） 鹿角（三钱） 人参（三钱） 茯神（三钱）

　　歌曰：醒昏不定色无常，鬼魅凭时虎骨良。

　　龙牡犀羚同麝鹿，大麻 桂茯参尝。

　　颠狂如见鬼，以及潮热谵语者，神魂被火乱也。宜加减龙荟丸。

　　黄连（五分） 木香（六分） 麝香（五厘） 栀子（一钱五分） 黄柏（二钱） 酒军（三钱） 生地（四钱） 杏仁（三钱） 浓朴（八分） 甘草（八分） 黄芩（一钱五分） 丹皮（一钱五分）

　　歌曰：颠狂见鬼扰神魂，胆荟栀连黄柏根。

　　杏朴地芩军共草，香丹麝木治狂言。

　　（伯未按：蜀刻本此条阙。）

　　（伯未按：卷一卷二皆属外感内伤杂病，先由形体，渐及五内，从表入里，层次井然。至于辨症简要，用药平正，在繁复之病例中，能作出提纲挈领功夫，极不容易。治病虽不如此简捷，然略知大法，不致药石乱投。

　　若拘执不变，则又不免贻误病机。故一方面当知灵活运用，另方面当求合理诊断，避免自疗为是。）

　　卷三　证治

　　妇人调经

　　[总诀]妇人经血属于肝，肝血调和病自安。热则先期寒缩后，腹疼瘀血定相干。

　　经水先期，其血紫黑烦怒者，血分中有热也。宜加味四物汤。

　　生地（三钱） 当归（三钱） 白芍（三钱） 川芎（一钱） 丹皮（三钱） 枯芩（三钱） 香附（三钱） 柴胡（二钱） 全皮（三钱） 竹茹（三钱）

　　歌曰：经水先期紫色多，地归芎芍有专科。

　　丹芩地骨香柴竹，热退瘀行病即和。

　　（伯未按：经色不可不辨，大抵色红为正，色紫有风，色黑热甚，色淡为虚，色黄浊者湿。）

　　经水后期，其血淡白疼痛者，血分中有寒也。宜当归和血汤。

　　当归（三钱） 白芍（三钱） 桂尖（三钱） 细辛（五分） 艾叶（三钱） 阿胶（三钱） 甘草（一钱） 生地（三钱） 木通（一钱） 香附（三钱） 大枣（三枚） 法夏（三钱） 云苓（三钱） 生姜（一钱）

　　歌曰：经期缩后色微红，归芍胶辛桂艾同。

　　香附生姜添枣草，云苓法夏地和通。

　　经水过多，以及漏下不止者，冲任之虚崩也。宜千金胶姜汤。

　　生地（三钱） 川芎（一钱） 白芍（三钱） 鹿角霜（二钱） 当归（三钱） 牡蛎（三钱） 艾叶（二钱） 阿胶（二钱） 甘草（一钱） 炮姜（一钱） 附子（二钱） 棕灰（一钱）

　　歌曰：经水嫌多冲任虚，归芎地芍药当储。

　　胶姜鹿牡棕和艾，草附温经暖气嘘。

　　（伯未按：方中加醋炒乌 骨三钱，尤佳。）

　　经水过少，以及干枯发热者，胞宫之血虚也。宜加味四物汤。

