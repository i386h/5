<!-- { "loadSidebar": true } -->
　　出言颠倒，其人痴不识人者，痰入心而癫也。宜朱砂丹矾丸。

　　黄丹（炒，三钱） 白矾（ ，三钱） 茶叶（二钱） 朱砂（三钱） 猪心血（五钱）

　　歌曰：出言颠倒系痴呆，矾研朱砂心窍开。

　　茶叶黄丹猪血裹，心包痰入此方推。

　　（伯未按：先将石菖蒲捣汁与饮。）

　　卒倒不言，牙关紧闭不开者，外邪之骤中也。宜吹鼻通关散。

　　细辛（三钱） 牙皂（三钱）

　　歌曰：卒倒牙关封闭严，语言难出效三缄。

　　急须牙皂同辛研，吹鼻通关效不凡。

　　卒倒作声，有如羊犬等状者，风痰发痫证也。宜加味二陈汤。

　　硼砂（一钱） 陈皮（一钱） 半夏（一钱） 云苓（二钱） 甘草（一钱） 防风（二钱） 麝香（一厘） 竹茹（一钱） 白矾（七分） 枳壳（一钱） 生姜（一钱） 前胡（一钱） 枯芩（一钱） 郁金（一钱） 当归（一钱） 牛黄（三厘）

　　歌曰：卒倒声如犬共羊，方宜陈夏草苓防。

　　硼矾芩枳姜前竹，归郁牛黄与麝香。

　　卷二　证治

　　心神

　　[总诀]心主神兮肝主魂，肾藏精气外游行。此间治法犹难识，况挟长沙百合名。

　　心中大烦，舌黑而不得卧者，少阴之阳烦也。宜黄连阿胶汤。

　　黄连（三钱） 黄芩（三钱） 阿胶（一钱） 白芍（三钱） 鸡子黄（调下，一枚）

　　歌曰：心烦舌黑证为阳，汤用胶连仔细详。

　　白芍枯芩同剂煮，再调鸡子去清尝。

　　心中大躁，手足躁扰不安者，少阴之阴躁也。宜加味白通汤。

　　干姜（二钱） 附子（三钱） 葱白（三钱） 甘草（一钱） 胆汁（七分） 知母（二钱） 麦冬（三钱） 牛膝（一钱）

　　歌曰：心中大躁却为阴，用药还宜姜附斟。

　　胆草和葱知膝共，麦冬加入病无侵。

　　心中怔忡，跳动如舂碓臼者，心脾之血虚也。宜加味归脾汤。

　　白术（二钱） 麦冬（二钱） 茯神（二钱） 党参（二钱） 远志（一钱） 枣仁（二钱） 当归（二钱） 黄 （二钱） 白芍（二钱） 五味（七分） 龙眼（三枚） 甘草（一钱） 乳香（一钱） 没药（一钱）

　　歌曰：心中跳动用参 ，龙眼归苓补血宜。

　　味术枣仁同远志，冬甘乳没芍归脾。

　　（伯未按：单用枣仁四钱，龙眼肉十枚，亦佳。）

　　心悸而怯，常欲叉手冒心者，水气凌心经也。宜桂苓甘枣汤。

　　桂尖（三钱） 云苓（三钱） 甘草（一钱） 大枣（三枚）

　　歌曰：悸怯缘何现此形，总因水气犯心经。

　　除寒消水无逾桂，甘枣还加云茯苓。

　　心惊而惕，神魂不能自主者，心虚而气浮也。宜桂枝龙牡汤。

　　桂枝（三钱） 附子（三钱） 龙骨（三钱） 甘草（炙，二钱） 牡蛎（三钱）

　　歌曰：心常惊惕扰神魂，虚怯宜将桂附温。

　　仍恐元阳难镇敛，再加龙牡草梢存。

　　心神慌惚，入夜则多烦梦者，心血虚有火也。宜原方安神丸。

　　当归（三钱） 生地（三钱） 黄连（二钱） 朱砂（一钱） 甘草（一钱）

　　歌曰：心神慌惚梦偏多，虚火常炎奈若何。

　　归地朱砂连共草，丸汤服下即调和。

　　心神恍惚，每事不能记忆者，有火兼有痰也。宜加味安神丸。

　　龙骨（三钱） 牡蛎（三钱） 茯神（三钱） 菖蒲（一钱） 枣仁（三钱） 生地（三钱） 黄连（一钱） 朱砂（一钱） 远志（一钱） 五味（一钱） 当归（三钱） 甘草（一钱） 贝母（二钱） 麦冬（三钱）

　　歌曰：心神恍惚性多忘，龙牡归苓枣与菖。

　　连地朱砂同志味，草和贝母麦冬尝。

　　心神不定，起居百般不安者，百脉皆合病也。宜加味百合汤。

　　党参（三钱） 白芍（三钱） 百合（三钱） 生地（三钱） 玉竹（三钱） 茯神（三钱） 枣仁（三钱） 麦冬（三钱） 百部（二钱） 五味（一钱） 贝母（三钱） 滑石（三钱）

　　歌曰：心神不定意憧憧，起坐难安用麦冬。

　　部合枣仁苓味芍，竹参贝滑地煎浓。

　　卷二　证治

　　斑黄

　　[总诀]阳明病气陷脾乡，挟湿因而外发黄，若但火邪伤血分，赤斑累累亢于阳。

　　发斑红紫，身热口中干渴者，阳明经血热也。宜加减三黄汤。

　　花粉（三钱） 犀角（一钱） 黄芩（三钱） 黄柏（二钱） 炒栀（三钱） 蝉蜕（七个） 银花（三钱） 白芍（三钱） 枳壳（二钱） 杏仁（一钱） 归尾（三钱） 石膏（三钱）

　　歌曰：发斑红紫口中干，栀柏蝉芩归芍餐。

　　膏杏银花同枳壳，蒌根犀角一方攒。

　　发黄明亮，兼见口渴溺赤者，脾经之湿热也。宜茵陈栀子汤。

　　炒栀（三钱） 黄柏（二钱） 茵陈（五钱） 甘草（一钱）

　　歌曰：发黄口渴尿兼红，栀柏茵陈甘草同。

　　四药总能除湿热，不烦加减奏奇功。

　　（伯未按：服药外，以赤豆时煮食亦佳。）

　　发黄黑暗，兼见口和不渴者，脾经之寒湿也。宜茵陈五苓散。

　　桂枝（三钱） 白术（三钱） 云苓（三钱） 猪苓（三钱） 泽泻（三钱） 茵陈（三钱）

　　歌曰：发黄黑暗口津多，桂术茵陈泽泻科。

　　再入二苓同煮服，病因寒湿即调和。

　　卷二　证治

　　出汗

　　[总诀]古云盗汗属阴虚，自汗阳羸卫外疏。识得阴阳相附丽，互根当究五车书。

　　发热出汗，时见恶风洒洒者，伤风之外证也。宜防风和营汤。

　　防风（二钱） 白芍（二钱） 荆芥（一钱） 紫苏（一钱） 香附（一钱） 杏仁（一钱） 白芷（二钱） 陈皮（一钱） 当归（二钱） 甘草（二钱） 生姜（一钱） 大枣（二枚）

　　歌曰：热汗频频辄恶风，荆防苏芷杏陈攻。

　　生姜枣芍和甘草，香附当归一剂同。

　　睡后出汗，醒时则汗仍收者，阴虚而盗汗也。宜当归六黄汤。

　　熟地（三钱） 生地（三钱） 当归（三钱） 黄芩（二钱） 黄连（一钱） 黄柏（二钱） 黄 （二钱）

　　歌曰：眠时出汗醒时收，盗汗阴虚实可忧。

　　二地归芩连共柏，黄 加入病当瘳。

　　（伯未按：方中可加酸枣仁三钱，甘杞子三钱，尤佳。）

　　醒时汗出，睡后则汗仍收者，阳虚而自汗也。宜参 术附汤。

　　人参（三钱） 黄 （三钱） 白术（三钱） 附子（三钱）

　　歌曰：醒时出汗睡时收，此是阳虚自汗流。

　　术附 参宜共煮，回阳止汗此方投。

　　卷二　证治

　　肿胀

　　[总诀]肿胀原由说的端，总因水气窜皮间。无分表里和虚实，泄水扶脾病自安。

　　先首肿起，以下及于手足者，伤于外之湿也。宜加味五皮汤。

　　陈皮（二钱） 苓皮（二钱） 腹皮（二钱） 姜皮（二钱） 桑皮（二钱） 麻黄（七分） 桂尖（二钱） 杏仁（三钱） 甘草（一钱） 大枣（二枚）

　　歌曰：头肿徐徐及四肢，姜桑苓腹共陈皮。

　　杏仁甘草同红枣，再入麻黄及桂枝。

　　先脚肿起，以上及于腹股者，内之水不行也。宜原方真武汤。

　　白术（三钱） 白芍（三钱） 云苓（三钱） 生姜（二钱） 附子（二钱）

　　歌曰：水不流行脚肿先，渐看腹股肿相连。

　　云苓术芍同姜附，真武原方急与煎。

　　（伯未按：可兼饮冬瓜汁。）

　　肿胀溺赤，或兼口渴脉数者，阳郁而水壅也。宜加味五皮饮。

　　桑皮（三钱） 茯苓（二钱） 腹皮（二钱） 白芍（二钱） 知母（三钱） 青木香（一钱） 防己（一钱） 滑石（三钱） 黄芩（三钱） 当归（一钱） 车前（三钱） 杏仁（三钱）

　　歌曰：口干肿胀溺兼红，青木香和芩芍通。

　　桑腹知苓防己共，归前滑石杏仁同。

　　肿胀溺清，其口不渴脉沉者，阴结而水停也。宜原方真武汤。

　　白术（三钱） 附片（三钱） 白芍（三钱） 云苓（三钱） 生姜（三钱）

　　歌曰：溺清肿胀脉兼沉，真武原方术附寻。

　　白芍云苓姜作引，水停阴结煮汤斟。

　　单腹肿大，其人四肢瘦削者，脾虚而血结也。宜加味逍遥散。

　　白术（三钱） 云苓（三钱） 薄荷（一钱） 煨姜（二钱） 柴胡（一钱） 蚯蚓（一钱） 香附（三钱） 灵脂（三钱） 乳香（一钱） 腹皮（二钱） 防己（一钱） 苏梗（一钱） 当归（三钱） 白芍（三钱）

　　歌曰：胀膨多缘血结成，术苓香附许回生。

　　乳防苏腹荷同蚓，灵脂柴归姜芍行。

　　卷二　证治

　　饮食

　　[总诀]胃司饮食命之根，欲恶之间得病情。单指积停一端说，非吾所谓个中人。

　　饥而思食，每食又不能多者，脾强而胃弱也。宜重订助胃丸。

　　苍术（二钱） 甘草（一钱） 砂仁（二钱） 陈皮（二钱） 生姜（一钱） 吴萸（一钱） 半夏（二钱） 白蔻（一钱） 檀香（一钱） 党参（三钱） 云苓（二钱） 大枣（二枚）

　　歌曰：饥思饮食反嫌多，胃弱脾强姜草和。

　　再入砂陈萸术枣，参苓白蔻夏檀科。

　　食而善饱，每饱又作反胀者，胃强而脾弱也。宜抑胃扶脾汤。

　　麦冬（三钱） 黄连（二钱） 党参（三钱） 白术（三钱） 山药（二钱） 木香（一钱） 白芍（二钱） 麦芽（二钱） 黄精（三钱） 甘草（一钱）

　　歌曰：食而善饱胀翻增，弱在脾经谷不胜。

　　薯术香连参芍草，黄精冬麦效堪凭。

　　（伯未按：蜀刻本无山药、黄精、多干姜、肉蔻。）

　　不善于食，而并不思饮食者，脾胃两皆虚也。宜建中复理汤。）

　　桂枝（二钱） 白芍（三钱） 饴糖（三钱） 党参（三钱） 白术（三钱） 干姜（一钱） 甘草（一钱） 大枣（三枚）

　　歌曰：不思饮食土全虚，桂芍饴糖暖气嘘。

　　参术干姜同枣草，建中汤服饭如初。

　　喜饮冷水，以及消渴不止者，胃中虚热故也。宜原方甘露饮。

　　生地（三钱） 熟地（三钱） 天冬（三钱） 麦冬（三钱） 黄芩（三钱） 枳壳（一钱） 石斛（三钱） 茵陈（三钱） 枇杷叶（三钱） 甘草（一钱）

　　歌曰：喜吞冷水病中消，二地生津力颇饶。

　　芩枳二冬茵斛草，枇杷加入病和调。

