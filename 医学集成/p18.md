<!-- { "loadSidebar": true } -->
　　汗出染衣为黄汗，加味玉屏风散：黄耆、焦朮、防风、石膏、茵陈、蔓青。

　　身黄无汗为黄疸，五苓散加茵陈、苍朮、炒桅、滑石、甘草、灯心、车前。

　　饮食伤脾为谷疸，枳朮丸加苓、泽、查、麦、曲、橘、茵陈。

　　酒后伤湿为酒疸，桅子大黄汤：桅子七个，大黄五钱，枳实三个，淡豉三钱，加葛花、茵陈。

　　色欲伤阴，为女劳疸，四苓散加归、地、芍、麦、滑、草、茵陈。

　　一切发黄，先君耀庭公，用三角风炖酒，救人无算，廉遵此法。阳证，四苓散加茵陈、苍朮、三角风。阴证，附子理中加茵陈、三角风，俱百发百中。

　　灸黄疸穴道

　　至阴、商邱、脾俞、胃俞

　　发热

　　清臣曰：发热之证，有表里、阴阳、虚实，难以枚举，须辨明真热假热，不得一味清凉，致误人命。俞嘉言曰，甘温除大热，此法不可不知。

　　表热：有汗，人参败毒散。无汗，九味羌活汤。

　　里热：便利，黄连解毒汤。便闭，大小承气汤。

　　昼热：有火，小柴胡汤，加栀、连、骨皮、知母。无火，补中汤，去升麻加枳、半、青皮、干姜。

　　夜热：有火，熟地一两、枣皮、沙参、芡实、麦冬各五钱、元参、骨皮各三钱、丹皮、白芥、前仁、五味各一钱、桑叶七张。无火，熟地一两、枣皮四钱、人参、焦术各三钱、肉桂、附子各一钱、柴胡五分。

　　气虚潮热：有汗，补中汤。无汗，归芍赤六君，去陈皮，加柴、葛。

　　血虚潮热：有汗，人参养荣汤。无汗，四物合参苏饮。

　　骨蒸热：清骨散：二地、人参、赤苓、柴胡、防风、秦艽、薄荷、胡黄连。或清热饮：骨皮、丹皮、当归、鳖甲、焦术各三钱、人参、柴胡、黄耆、青蒿、知母各二钱、大枣二个。

　　五心热：四物加参、麦、牛膝、桑叶。或太乙煎：二地、山药、鳖甲、枣皮、丹皮、骨皮。

　　热从脚起，八味丸。或十全，加麦冬、五味。

　　上热下寒，镇阴煎。或生脉散，加熟地八钱、牛膝三钱、附子一分半。

　　过服凉药，虚阳外浮及真寒假热，十全，去地加附子。或六味回阳饮。

　　此证极多，临证宜审。

　　厥证

　　清臣曰：手足冷为厥，因气血两虚而成。有阳厥、阴厥、尸厥、痰厥、气厥、酒厥数种。宜照证施治，不可混同。

　　阳厥，脉滑沉实，热深厥深，大承气汤，加柴、芩、赤芍、甘草。

　　阴厥，脉细沉伏，肢冷面青，四味回阳饮，加肉桂、吴萸。

　　尸厥，口鼻无气，身冷如尸，星香散：南星五钱、木香一钱、生姜。虚寒，加参、附。

　　痰厥，痰壅气闭，四肢厥冷，稀涎散：白矾一钱、牙皂一分，研末，姜汁、竹沥下。

　　气厥，气虚猝倒，身冷脉微，仲景方：人参一两、茯苓、半夏、南星各三钱、附子二钱、炙草一钱。

　　酒厥，湿热上壅，猝倒昏愦，黄连解毒汤，加石膏、葛花、木通、枳壳。

　　灸厥证穴道

　　膻中、肝俞、肾俞、气海、百(原文为「白」，应误。)会、人中。

　　汗证

　　清臣曰：脉大浮濡，在寸为自汗，在尺为盗汗。自汗属阳虚，宜扶阳补卫；盗汗属阴虚，宜滋阴降火。至伤寒时疫，狂汗战汗，由初起失表，邪气

　　内溃，宜清燥和荣，当于各门求治。凡出汗如油、如水、如珠皆属危证，急宜峻补，缓则不救。

　　阳虚自汗，参耆汤：黄耆、人参、焦朮、茯苓、当归、熟地、白芍、陈皮、枣仁、牡蛎、乌梅、甘草。或补中汤加附子、浮麦、麻黄根。

　　阴虚盗汗，当归六黄汤：当归、二地、黄耆、黄芩、黄连、黄柏。或归芍六味丸，加龟板、浮麦、五味。

　　大汗亡阳，收汗汤：黄耆、当归各一两、五味一钱、桑叶七片。或生阳汤：黄耆、人参、熟地、麦冬各一两、当归、枣仁各五钱、五味三钱、炙草二钱。

　　补遗

　　每遇食时，头额大汗，敛汗丹：白芍五钱、生地、元参各三钱、荆芥、白芥、苏子各一钱、五味三分、桑叶七片。

　　心孔有汗，别处无汗，团参散：人参、当归各一两，研末，入猪心内，线缝，煮熟，去药，食心。

　　两手出汗，周身无汗：黄耆、葛根各一两、防风、荆芥各三钱水煎，熏洗三次。

　　不论冬夏额常有汗，黄耆六一汤：黄耆六两、炙草一两。

　　灸汗证穴道

　　复溜、膏肓、大椎。

　　心跳

　　清臣曰：心系于肺，肺为华盖，统摄大内。肺气静，则心安；肺气扰，则心跳。孟子云：今夫蹶者趋者，是气也。而反动其心，是心跳由于气分明矣。方书指为怔忡，详列诸方，又不尽在气分，并附录，以备采用。

　　气虚伤气，独参汤，加桂元。

　　中气大虚，补中益气汤。

　　血不养心，枣仁汤：枣仁、生地、当归、丹参、人参、茯神、黄连、甘草、竹心。

　　痰因火动，二陈汤加茯神、枳壳、麦冬、黄连、竹茹。

　　心肾不交，交肾汤：熟地、枣皮、山药、茯神、黄连、肉桂。

　　虚火上冲，八仙长寿丸。

　　思虑伤脾，归脾汤。

　　劳心过度，天王补心丹：生地、当归、人参、茯神、丹参、元参、二冬、枣仁、柏仁、远志、桔梗、五味，密丸，大枣灯心汤下。

　　惊悸

　　清臣曰：有触心动为惊，无触心动为悸。由心虚胆怯，常若有人捕我之状，治宜清心养血，兼壮胆安神，其病自已。

　　心血不足，生地四物，加焦朮、茯神、麦冬、元参、枣仁、远志、黄连、炙草。一加柏仁。

　　心神不安，生地四物，加陈皮、茯神、麦冬、枣仁、贝母、远志、黄连、甘草，蜜丸，朱砂为衣，大枣汤下。

　　心气大虚，益气安神汤：黄耆、人参、茯神、当归、生地、麦冬、黄连、胆星、枣仁、远志、甘草、姜、枣、竹心。

　　痰迷心窍，安神醒心丸：胆星二两、黄连、人参各六钱、枣仁、远志各四钱、琥珀、辰砂各三钱，研末，猪心血、竹沥、姜汁，打面糊为丸，金箔为衣，开水下。

　　一人闻声即惊，医令病者坐于堂上，使二人扶之，医自堂下，以槌击凳口云：吾击凳亦常事耳，尔何必惊？且击且言，患者视久，其惊遂止，此深得治法者也。

　　健忘

　　清臣曰：健忘者，陡然而忘其事也，年老由精枯髓涸，年少由思虑劳心，宜养心肾培脾土，和气血，安神定志，置身事外，放怀今古，戒一贪字，守一静字，则得之矣。

　　心血不足，八珍，去参，用生地，加元、麦、枣仁、远志。

　　心肾不交，朱雀交泰丸：茯神四两、沉香、黄连各一两、肉桂一钱，蜜丸，人参汤下，无真沉香，用香附。

　　痰迷心窍，二陈汤加胆星、白芥、琥珀、朱砂，用姜汁猪心血为丸，人参汤下。

　　肝气郁结，存注丹：生地、白芍、焦术各三钱、麦冬五钱、柏仁、柴胡、花粉各二钱、青皮三分、菖蒲、甘草各一钱。

　　思虑过度，归脾汤，倍当归、茯神、枣仁，加柏仁。

　　精气衰倦，人参养荣汤，加枣仁、菖蒲，蜜丸服。

　　一切健忘，六味丸，加人参、茯神、当归、枣仁、远志、菖蒲。

　　灸健忘穴道

　　通里、少冲、后溪、心俞。

　　不寐

　　清臣曰：不寐一证，多由精血亏损，无以养心，心虚则神不守舍，故令人不寐。治法以养血安神为主。

　　心虚血少，养荣汤：生地六钱、茯神五分、枣仁、麦冬各三钱、五味十粒、桂元三个、竹茹、灯心。

　　心虚火盛，朱砂安神丸：生地五两、当归二两、黄连两半、甘草五钱，为丸，朱砂一钱为衣、服。

　　心胆虚弱，高枕无忧散：潞参、茯神、陈皮、半夏、枳实、石膏、麦冬、枣仁、甘草、桂元、竹茹。

　　痰涎扰心，温胆汤，加枣仁、远志、五味。一加南星、枣仁。

　　心肾不交，上下两济丹：熟地一两、焦术五钱、枣皮三钱、人参一钱、黄连、肉桂各五分。

　　血虚肝燥，安睡丹：熟地一两、生地、当归、白芍各五钱、菊花三钱、枣皮、枸杞各二钱、甘草一钱。

　　思虑过度，养心汤：二地、当归、潞参、茯神、莲米、麦冬、枣仁、柏仁、炙草、五味、灯心。

　　劳伤心脾，归脾汤。

　　历久不愈，安睡如神汤：人参、茯苓、茯神、焦朮、山药、枣仁各三钱、远志八分、炙草一钱，研，寒水石二钱，朱砂一钱，冲服。

　　睡诀云：睡则必侧，觉正而伸，早晚以时，先睡心，后睡眼，晦庵以此为古今未发之妙。

　　痉证

　　清臣曰：风寒湿之邪，合而为痉，其证头摇口噤，脊背反张，项强拘急，转侧艰难，身热足寒，目面赤色，须审刚柔治之。

　　风寒盛则无汗，为刚痉，桂枝汤，加麻黄、干葛。或当归散：当归、白芍、人参、玉竹、羌活、防风、炙草。

　　风湿盛则有汗，为柔痉，桂枝汤，加芎、防、葛根。或四物，加耆、防、桂枝。

　　风、寒、湿杂揉为痉，小续命汤：麻黄、桂枝、杏仁、白芍、川芎、防风、防己、黄芩、人参、附子、甘草。无汗去桂枝，有汗去麻黄。

　　火盛多痰，芩连二陈汤加枳实、南星、白芥。

　　虚寒久泄，胃关煎加人参、附子。

　　过汗表虚，桂枝汤加参、耆、附子。

　　阴寒闭结，大温中饮加附子。

　　金疮、产后，桂枝汤加黄耆、当归。

　　灸痉证穴道

　　复溜、外关、腕骨、涌泉、曲池、合谷。

　　痹证

　　清臣曰：痹者，闭而不通也。风邪胜，其痛流走，为行痹。寒邪胜，其痛甚苦，为痛痹。湿邪胜，其痛重着，为着痹。由风寒湿杂合成病，近世曰痛风，曰流火，曰历节风，皆行痹之俗名也。

　　风痹，痛无定处，桂枝汤加二活、防风。

　　寒痹，痛有定处，麻黄附子细辛汤加归、芎。

　　湿痹，麻木不仁。五苓散，上加防风，中加苍朮，下加防己、牛膝。

　　通用蠲(音ā，除去、驱出、去掉。)痹汤：当归三钱、海风藤二钱、二活、秦艽各一钱、乳香、木香各八分、川芎七分、肉桂、灸草各五分、桑枝三钱。风胜，倍秦艽，加防风。

　　寒胜加附子。湿胜加苡仁、萆薢、防己。在上去独活加荆芥。在下加牛膝。

　　热肿去桂，加黄柏。

　　外灸雷火针：艾叶、苍朮、白芷、川芎、川乌、薄荷、荆芥、甲珠、硫黄、雄黄、火硝、麝香、牙皂，为末。纸卷成筒烧然一头，隔布焠。口念咒云：天火地火三昧真火，针天天开，针地地裂，针鬼鬼消灭，针人人得长生，百病消除万病消灭。吾奉太上老君急急如律令。

