<!-- { "loadSidebar": true } -->
　　山慈菇去毛，川蚊蛤各二两，红芽大戟一两半、千金子去油一两、麝香三钱，一加雄黄朱砂各三钱，共研极细末，端午午时糯米粥和，入石臼捣千下作锭，每个重一钱，虔心修制，勿令女人鸡犬见。

　　遇仙丹　　治心腹诸气痛及气喘、气噎血积、宿食、曲酒过度，生姜芾蒂汤下，膀胱、肾气、协下三处气痛，小茴酒煎下。

　　藿香、胡椒各二钱半、全蝎七枚、巴豆去油十粒，即神保丸。

　　共研细末，水丸麻子大，朱砂水飞三钱为衣每服三七丸。

　　通关散　　治中风、中痰、中气、及诸证闭结、猝倒、昏愦不省人事。

　　生南星、生半夏各一钱，细辛、牙皂各五分，研末吹鼻取嚏。

　　百顺丸　　治热结便闭、酒病不通等证生大黄十两，牙皂一两，研末，蜜丸梧子大，每开水下二三钱。

　　备急丸　　治寒结肠胃，大便闭，心腹满痛及中食、中恶、卒死等主证。

　　大黄三两，巴豆一两，干姜二两，研末，蜜丸如豆大，或酒或水下三四丸。

　　控涎丹　　治痰涎结胸，胸背腰项、手足筋骨痹，及伤酒等证。

　　甘遂、大戟忌火、煮去骨，白芥炒、等分，研末，糊丸梧子大，姜汤下数丸，忌甘草。

　　蜡矾丸　　治诸般疮毒，不拘生在何宫，初起即消、已成即溃。

　　黄蜡一两，白矾六钱，将蜡熬化，稍冷入矾末为丸，豆大。疮在上，服一两；在下，服七钱。小儿减半，酒和开水下，忌葱三日。

　　绿云膏　　治一切疮毒，紫黑、红肿、痛痒非常、溃烂日久不愈。

　　黄蜡、白蜡、铜青研细各五钱，童女发洗净一两，猪鸡冠油一斤。先将猪油熬去渣，入头发煎枯取起，下二蜡，微火溶化，离火，乘温下铜青，搅匀，贮磁器，埋土中，出火毒。凡遇溃烂诸疮，先用陈艾、花椒煎洗，油纸摊贴，提脓去腐，生肌极效。

　　紫云膏　　治诸般疮疡及犬伤、刀伤、跌打损伤，无名肿毒神效。

　　当归、赤芍、羌活、独活、白芨、白蔹、商陆、马前子、蓖麻仁、生大黄各一两，男子发一圈，麻油二斤。先将麻油浸药三日，依法熬膏，每油一斤，以炒黄丹八两收之，皮纸摊贴。

　　回生丹　　治跌打、刀伤、缢死、惊死、溺水死，无不神效。

　　活土鳖去足、瓦培五钱，自然铜火煅、醋淬九次三钱，真乳香灯心同炒去灯心，瓜儿血竭飞净，巴豆去油、朱砂飞净，各二钱，麝香三分，研末酒下。大人分半，小儿七厘，大能起死回生。

　　七厘散　　治跌打刀伤、骨断筋折，割断咽喉，及无名肿毒诸证。

　　瓜儿血竭一两，乳香、没药、朱砂、红花各一钱半，儿茶二钱四分，冰片、麝香各分半。共研细末，烧酒冲服七厘。外患处有血干撒，无血烧酒调敷，定痛止血神效，妊妇忌服。

　　八厘散　　治跌打损伤，接骨散瘀。

　　瓜儿血竭、乳香、没药、自然铜火煅、醋淬七次各三钱，半两钱煅，马前子油煎去毛，苏木、红花各一钱、丁香五分、麝香一分、研末，黄酒调服八厘，一加童便。

　　制艾绒法　　陈皮去筋梗，烈日晒脆，放筛上揉绒去净渣，合麝香、川乌草、牙皂、细辛、火硝、明雄、研极细，常带身边得热气为妙。

　　附诸骨卡喉法　　面东持水一碗，右手剑诀，书符于碗内，口中念咒，随书随念，七遍毕，用剑诀在碗中点三点，令患者将水一气吞下，其效如神。

　　符式

　　龙、儿、奉、化、神、符、勅、令

　　咒云：吞骨散，化骨丹、化龙下海入深滩，即吞即化，无论铜铁比化开，吾奉太上老君急急如律令。

　　炼水法，每日晨起，净心沐手焚香，向东持水如前法，七次毕，自将碗

　　内之水，一气吞完。如此四十九日，不可间断，以后用之如神。

　　做皮蛋方　　鸭蛋一百个，用杠炭灰一百两，石灰三十两，青盐三十两，柏枝叶、大香各二两，花椒、陈茶叶各一两，后四味煎水，调包蛋上，坛盛三月，光亮极美可售。

　　又方：鸭蛋百个，卤水二汤碗，炭灰三升，石灰升半，食盐二茶杯，调米汤，用火钳夹蛋，杵糊蛋上，即放草灰内，俟干，收入坛中，过五十日可食。

　　医学集成卷四

　　双流清臣刘仕廉纂辑 同邑馥垣李培郁校正 胞弟万里刘仕鹏校阅 门人望之张文俨校录 门人子干李仲元校刊 季男幼臣刘永钟校字

　　病论六则

　　清臣曰：予生多疾，始入医门，凡与人诊脉看病，必先论病，然后立方，注明何证，应用何药，如何治法，医有证据，病家了然，以便更改药方。即另延医士，亦知前法，更有把握，是业医之道，务要虚心领会，以活人为念，切莫固执不通，自以为是，误人一命，终还一命，慎之。

　　恭论

　　吴又香老夫子贵恙，六脉浮大中空，面赤唇红，虚阳外现，所吐之血，满地成团，实因误服寒凉所致。治法应宜温中固肾，以镇阴血，但刻下血离经络，骤热不宜，骤止不可，必须引血归经，毫不妄行，后用理脾健胃，其患自愈，未知是否，敬呈

　　芗翁明府大人斧正

　　引血归经方

　　酒白芍六钱，炙甘草二钱，川郁金三钱，花蕊石二钱，降真香二钱，侧柏为引。

　　此方系甲己化土之法，用白芍为甲木，以敛肝血，甘草为己土，以培脾胃，川郁金能开十二经络，花蕊石行血中之气，降真香行气中之血，引用侧柏和血生血，不止血而血自止，是行血即所以止血。服到血归经络，再服理脾健胃之品，此千古不易之法也。

　　理脾健胃方

　　蜜黄耆八钱，焦于木三钱，炮姜灰一钱、西砂仁二钱、法半夏二钱，破故纸三钱、制附片三钱，益智仁二钱，花蕊石二钱，降真香二钱，侧柏叶引。

　　此方用耆术以大固中州，用姜灰砂半，醒脾崇土，故纸收摄肾气，附片温暖下元，智仁纳气归肾，仍用花蕊降香，兼行滞气，服到咽干唇燥，去花蕊重加熟地白芍，或天冬、五味，再服大补元煎或左右归丸，大剂为丸，告厥成功，益寿延年。

　　双流刘清臣敬拟

　　予论

　　子和彭状元贵疾，六脉洪大鼓指，口臭气粗，里熟太重，以致赤白下利，日夜数十度，非大剂与之，难以捷效，法宜宽肠去滞，行臭逐瘀，慎服温热收涩之品，谨拟一方列后。

　　行滞逐瘀方

　　当归二两、白芍一两六钱、槟榔三钱、厚朴三钱、莱菔二钱，广香二钱、引用苦薤子五个。

　　引方重用当归为君，使大肠有传道之机，护守脂膏，重用白芍为臣，敛肝养血，使木不克土，不成禁口，用槟榔厚朴为佐，推荡胸膈，用莱菔、广香宽肠去滞，薤子行臭逐瘀。如肛门似烙，加黄连；里急后重，加大黄。一剂轻，再剂愈矣。

　　恭论

　　渭春中丞大人贵恙，肝脾二经脉势滞涩，外见目黄溺赤，汗出染衣，此阳疸证也，治法应宜燥湿利水，兼退胆热，三剂可愈。敬呈大人阁下斧正。

　　燥湿退疸方

　　茅苍朮三钱，焦白朮三钱，粉猪苓二钱，白茯苓二钱，川泽泻二钱，西茵陈二钱，引用三角风一把，酒炒、入药同煎。

　　此方用苍朮白朮以燥湿，用茯苓猪苓泽泻以利水，茯苓去气分之水，猪苓去血分之水，泽泻去肾中凡水，茵陈退胆经余热，三角风用酒炒为引，能驱五种黄疸，三剂可愈。俟黄色尽退，始服补脾固肾之品，再以精气神平补之方善后，则长生不老矣。

　　予论

　　张少君贵恙，系阴寒凝滞，腮肋俱肿，唇白面青，经纹沉细，险危之候似为清凉所误，迄今月余，实属阴气凝结。治法非麻黄不能开其腠理，非姜桂不能化其凝结，余用理脾健胃之品辅正脱邪，谨拟二方于左。

　　清肿破结方

　　焦白朮三钱，西砂仁二钱，上安桂一钱，炮干姜一钱，麻黄绒一钱，霍香引。

　　外敷腮肿方

　　硫磺二两，荍面一两、麦面一两，用热水调敷肿处，后三日信到云，肿消病愈，再求培补方，可知用药对症，奏效甚捷。

　　愚本庸医，妄论贵疾

　　封翁吴老大人，系先天命门火衰，不能熏蒸后天脾土，以致饮食减少，痿软无力，舌黑如墨，真阳尽为阴气蒙蔽，治法应宜大固中州，宣畅胸膈，峻补肾阳，温暖下元，纳气归肾，驱阴救阳，则长生不老，寿溢期颐矣。敬拟一方，恭呈廉翁方伯大人哂政是幸。

　　延寿方

　　蜜北耆八钱、于潜术四钱，高丽参四钱、白蔻仁一钱、法半夏二钱、鲜枸杞三钱、杭巴戟三钱，制附片三钱，嫩鹿茸三钱，益智仁二钱、煨姜，红枣引。

　　此方用参、耆、朮，以大固中州；白蔻、半夏，宣畅胸膈；枸杞、巴戟，峻补肾阳；附片、益智、鹿茸，温暖下元，纳气归肾。服到口干舌红，始加熟地一两、当归八钱、官燕六钱、蒙桂三钱，改汤为丸，随意多服，则精神强固。

　　清臣弟谓公庭周老夫子贵体未安，因是非场中，诸医不至，弟属亲谊，势所难辞，细察病情，实由受伤感冒，舌白面青，大烧不止，审其六脉，浮沉俱紧，明系外受风寒，内聚瘀血。治法驱风散寒，追逐瘀血，未知当否，单呈各台斧正是荷。

　　散寒追逐方

　　羌活头二钱、西防风二钱、竹柴胡三钱、桂枝尖二钱、当归尾二钱、赤芍药二钱、桃仁泥二钱、鲜红花二钱、生姜、甜酒引。

　　此方前四味驱风散寒，后四味追逐瘀血，如不出汗，下血无多，再加麻黄一钱、大黄二钱。

　　恭论

　　贯槎吴大老爷，贵体纵云微和，尚属无碍。年近古稀，脉出虎口，寿考之征，况先后两天俱足，阳脏阳脉，君曰怔忡，余曰非也。惕惕然有所动者为怔，筑筑然有所动者为忡，有物所触者为惊，无物所触者为悸。然怔忡、惊悸名虽不同，治法无异，不必服蛮煎、正心丹、茯苓补心汤等方施治。予从脉息有余调理，怔忡惊悸自除，日夜均安，百病俱失，再能怡养性天，则福寿延长矣。

　　脉息有余方

　　生熟地各八钱，明天冬四钱、寸麦冬四钱、全当归三钱、赤芍药二钱、杭菊花二钱、白云苓二钱、熟大黄一钱、元明粉一钱、竹心车前引。

