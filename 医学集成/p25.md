<!-- { "loadSidebar": true } -->
　　此方全用滋水养肝、消风解热、平金润燥、推荡郁热。以大便行一二次后，早服天王补心丹，夜服归脾汤，其患立愈。随作怡养曲授彭山县吴贯槎，清廉吏也，籍隶湘南，秋闱见踬，由诸生从戎，克复数城，选举武阳，虽年愈花甲，运甓（音ì，砖，古代又称「瓴甓」。）尤勤。公退之睱，抱恙怔忡，延予就治。予略暗岐黄，稍知玄妙，诊得六脉健旺，两天俱足，服药百剂不如静镇一时。古诗云，静者心多妙，又万物静观皆自得，按之实养心术也。因不揣固陋，作怡养一曲为献。

　　少年人到暮年老，暮年更比少年好。

　　常学含饴且弄孙，闲看奇花闲听鸟。

　　君性喜清廉，我性喜参考。

　　同性复同心，为君脱诗稿。

　　养性情，除烦恼。

　　快乐多，劳若少。

　　字何必张颠，诗何必贾岛，酒何必刘伶，药何必思邈。

　　勿求曼倩桃，勿觅安期枣，是非随处忘，得失随时了。

　　形神莫过劳，饮食莫过饱。卧不待更寒，起必待天晓。

　　桑者闲，劳人草。

　　涵养深，精神保。

　　辅养刀圭切莫迟，调和水火还须早。

　　怡养性天到百年，此心莫使憧憧扰。

　　医案九条

　　清臣曰：余生所治，奇情怪疾，难以数记，总在灵机应变，活法救人，认定阴阳，守定经络，分明虚实，辨清表里，细查情形，讲究脉息，再四思维，论病立方，斯无遗误。迄今年迈，奏效虽多，不复记忆，谨书数案，以开来学。

　　曾治雪桥牛大人脚疾，卧床月余，痛处难堪，不能步履。延予调治，扑榻见礼，诊其六脉，搭手洪大无伦，重按至骨乃见。察其面舌，青黯色白，问其痛处不在筋骨，尽在肉中空处，毫无定所，予知其为阳痿症也。究其前方，皆三气饮，独活寄生之类。余以十全大补去芎、苓，加附片、巴戟、枸杞、鹿茸、益智，大剂与之，一剂而安，再剂则行动如常。复以此方为丸，多服精神强固。今七十又六，尚能主讲锦江书院。

　　曾治杨庆伯老太夫人患夹食伤寒，延予诊治，六脉沉涩，舌胎满口，面青唇白，印堂下青筋高鼓，饮食无味，险危已极，实由补剂太早所致也。余曰，论寿高困倦，应宜峻补，但此时此际欲扶正气则邪气难除。欲驱邪气，而正气将脱，医家束手。于无可如何之中，设一权变之法，遵金鉴补泻兼施，辅正黜邪未知是否，敬呈。

　　臬司大人斧正。大人曰，听君为之。余以枳朮丸加厚朴、大黄、牙皂服之，舌胎尽退，日食双弓米两次，下榻赏给奴婢，已安泰十日矣。适骆制军送大参一支，自用缸熬，病者喜服，从三更服至天明，气喘汗出，大汗亡阴，不可救药，可知大黄救人无功，人参杀人无过。

　　同治六年，三日见两病之误，一中河场，李廷鼎，患阴症伤寒，人以瘟疫治之，待余往视，嗜卧不语，舌黑脉微。诸医毕集，问余曰，系属何症？以阴症寒答之。当用何药？以附子干姜应之。又问先生验舌与周身否？余应之曰，备细看明，六脉寻筋不见，四肢逆冷，舌黑是真阳埋没，周身是阴毒外现，再服寒凉，不可救药。随拟一方，群医吐舌。以附片八钱为君，干姜肉桂各三钱为臣，西砂半夏各二钱为佐，故纸、胡巴各三钱为辅，麻黄细辛各六分为使，姜、枣引。服一次舌黑全退，二次阴毒尽消。一剂服完，诸症皆愈。二剂去麻黄、细辛，加潞（音ù，古水名，即今山西浊漳河。）党一两，此阴症误认为阳症也。

　　彭场余星栖之兄余焕章患瘟疫，人以阳虚酒病治之。待予往观，群医满座，桂附参耆，一一用遍。予入病室，见气喷如火，口臭气粗，面红舌燥，痞满坚实俱备，未诊脉已知其为热症也。及诊得脉息七至，急下症也，主方白虎承气汤加桃仁、牙皂。立单后，聊书数语：此瘟疫症也，下之宜急，若再迟延则不可救。众医一言不答，病家狐疑不定。适有伊家馆师焦聘三，出视单目，直告曰前药愈治愈危，全无一效，今清臣单目注明，不服此药，一无所救，定服此方。大下而愈，此热症误认为虚症也，不活于医而活于焦氏者矣。

　　开县李宗义之侄李章甫，陈芗墀门生也。丁卯科应乡试，二场后，少阴腹痛，吐泻并行，不能入场，险危之极，延予调治。予以理脾涤饮合吴萸附子细辛汤，加肉蔻炮姜而愈。彼此视为莫逆，在蓉垣官廨（音è，旧时官吏办公的地方。），同陈步香，韩立堂，吟咏唱和，畅怀游览。云及家规，力勤守约，伊叔虽现任江南总督，持家有法，淡饭布衣，谨守八本堂遗训。聊摘二语，以见胸襟。做官以不要钱为本，行军以不扰民为本。同居三月，不忍分袂，薛涛井，载酒联诗饯别。

　　封翁吴啸云，钱塘名士，年逾古稀，每有疾患，延予调治。寿高衰老，不过滋养培补而已。予喜啸云有孝子贤孙，每次就榻，伊子廉生，侍立其旁，并无坐位，研墨开方，扶持出入，不假跟役。暑日封翁唤取实地纱袍套送先生，应命即取。冬日唤取火狐袍套送先生，并给狼皮京靴，各种字帖，一切奇书，自刻善本，各赠一套，廉生遵命即取，亲身馈送，真孝子仁人，予特表而出之，以为世之为子者劝。

　　吾友宁虚亭，患脱肛，天将奣（音ě，天空晴朗无云，此处指天亮。），遣介来铺，敲门甚急，予惊问何事，来人曰：虚亭脱肛，请医速去。予乘舆往视，诊脉后开补中益气汤一剂。单后戏题七律一首：

　　敲门何事太忙忙，报到虚亭患脱肛。

　　似我才称三折背，如君敢号九回肠。

　　臀无表里难容物，腹有诗书亦漏糖。

　　身价从今增十倍，谁人不道是同羊。

　　彼此鼓掌大笑，不药而愈，可知喜则气上，怒则气下，明矣。

　　陈芗墀，楚北东湖举人也，出治双流，凡有疾患，延予调治。公退之暇，喜谈文字，长于八股，精于诗律，并出封翁省齐老大人，看云山房诗集，及持家裕后楹联，朗诵之下，令人敬佩敬服。芗翁之出身加民，克遵遗训，节用爱人，礼贤下士，亲骨肉，体民隐，皆自读父书时已定也，所以累债不知，细事健忘，公正廉明，淡泊自守。今之兰桂齐名，子侄显宦，实由栽培寒士，考取真材之所致也。所取县案数人，一一中试，双邑士民，建有长生禄位祠，以志不忘。予因相处最久，颇知巅末，柳书大概，以为售案首，背遗训者戒。

　　制军骆宫保，精不化气，六脉散漫，气喘欲绝，实由忠君报国，殚心戎务，劳心太过之所由致也。治法应宜峻补正气，收摄肾阳，但平日不服补剂温热之品，止服归芍二冬，杭菊之类，实于此症不宜，诊脉七次，未服予药，星归上界。

　　陈稚香在双流署中，患小便闭塞，已经两日，医过三人，愈治愈危，点不能滴，其胀异常。延予诊视，脉沉面青，四肢逆冷，即用开提化逆之法，桔梗、白蔻，砂仁、法夏、肉桂、生姜。芗翁曰，还用得姜桂白蔻大热之药否？随手解云：小便止有二证，一曰蓄热，一曰癃闭。蓄热宜四苓散，六一散；癃闭宜开提化逆。膀胱有下口而无上口，气化则行，用桔梗开提上气，生姜散逆，白蔻、砂半使中枢得运，下焦自通。肉桂化气，一转运而小便自出矣。遂出前方视之，皆六一四苓八正散之类。芗翁曰，据公所论，前法误也。煎服一次，正饮酒时家人报曰，少爷小便行矣，四座皆惊，均云先生之方神妙莫测，灵应至此，各抄存之，不知抄写成文，恰合题位。

　　任脉经穴分寸歌

　　任脉会阴两阴间，曲骨毛际陷中安。中极脐下四寸取，关元脐下三寸连。

　　石门脐下二寸是，气海乃在寸半间。脐下一寸阴交穴，脐之中央神阙传。

　　脐上上行各一寸，水分下脘建里参。中脘上脘与巨阙，七穴行至鸠尾边。

　　中庭膻下寸六许，膻中位在两乳间。玉堂紫华璇玑穴，上行俱作寸六看。

　　天突喉下约三寸，廉泉颌下骨之尖。承浆颐前唇棱下，任脉中行腹穴全。

　　会阴　　在大便前小便之后两阴之间

　　曲骨　　在横骨上、中极下一寸，毛际陷中动脉处

　　中极　　脐下四寸

　　关元　　脐下三寸

　　石门　　脐下二寸

　　气海　　脐下寸半

　　阴交　　脐下一寸

　　神阙　　当脐中央

　　水分　　脐上一寸

　　下脘　　脐上二寸

　　建里　　脐上三寸

　　中脘　　脐上四寸

　　上脘　　脐上五寸

　　巨阙　　脐上六寸

　　鸠尾　　禁灸，脐上七寸

　　中庭　　膻下寸六分

　　膻中　　两乳中间

　　玉堂　　膻中上一寸六分

　　紫宫　　玉堂上寸六分

　　华盖　　紫宫上寸六分

　　璇玑　　华盖上寸六分

　　天突　　喉下三寸

　　廉泉　　颌下结喉上中央

　　承浆　　颐前下唇棱下陷中

　　（附图：任脉经穴分寸歌）

　　（附图：任脉经穴分寸歌）

　　督脉分寸经穴歌

　　尾闾骨端是长强，二十一椎腰腧藏。

　　十六阳关十四命，三一悬枢脊中详。

　　十椎中枢九筋缩，七椎之下乃至阳。

　　六灵五神三身柱，一椎之下陶道当。

　　一椎之上大椎穴，入发五分哑门行。

　　风府一寸宛中取，脑户二五枕之方。

　　再上四寸强间位，五寸五分后顶彰。

　　百会正在顶中取，耳尖前后发中央。

　　前顶囟后一寸半，星后一寸囟会量。

　　发际一寸上星地，五分神庭切勿忘。

　　鼻端准头素髎值，水沟鼻下人中藏。

　　兑端唇上端中取，龈交唇内齿逢乡。

　　长强　　在脊骶骨之端

　　腰腧　　在二十一椎节下间宛中

　　阳关　　十六椎下

　　命门　　十四椎下

　　悬枢　　十三椎下

　　脊中　　十一椎下

　　中枢　　十椎下

　　筋缩　　九椎下

　　至阳　　七椎下

　　灵台　　六椎下

　　神道　　五椎下

　　身柱　　三椎下

　　陶道　　二椎下

　　大椎　　一椎上陷中，一云平肩

　　哑门　　禁灸，顶后入发际五分

　　风府　　禁灸，入发际一寸

　　脑户　　禁灸，枕骨上强间后一寸半，一曰在发际上两寸

　　强间　　后顶后一寸半

　　后顶　　百会后一寸半

　　百会　　前顶后一寸半，顶中央可容豆，对两耳尖上是穴

　　前顶　　囟会后寸半陷中

　　囟会　　上星后一寸

　　上星　　鼻直上入发际一寸

　　神庭　　直鼻上入发际五分

　　素髎　　鼻端准头

　　水沟　　人中陷中

　　兑端　　上唇之中

　　龈交　　唇内上齿缝中

