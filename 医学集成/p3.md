<!-- { "loadSidebar": true } -->
　　心与小肠属火，心为丁火，小肠为丙火；肝与胆属木，肝为乙木，胆为甲木；脾与胃属土，脾为己土，胃为戊土；肺与大肠属金，肺为辛金，大肠为庚金；肾与膀胱属水，肾为癸水，膀胱为壬水。

　　足六经辨

　　太阳膀胱，阳明胃，少阳胆，太阴脾，少阴肾，厥阴肝。

　　手六经辨

　　太阳小肠，阳明大肠，少阳三焦，太阴肺，少阴心，厥阴心包络。

　　十二经络

　　手三阳，从手至头；手三阴，从脏至手；足三阳，从头至足，足三阴，从足至腹。太阳、少阴行身之后，阳明、太阴行身之前，少阳、厥阴行身之侧。

　　足经脉长，遍络四体，手经脉短，统在足经，故伤寒外感但言足经不言手经。

　　寸关尺解

　　以掌后高骨为关，从关至鱼际，得一寸，以寸名；从关至尺泽，得一尺，以尺名。以关为间隔，尺寸不得混而为一家，合寸关尺为三部。

　　六部脉解

　　六部脉，候以寸关尺。左寸以候心，左关以候肝，左尺以候肾，右寸以候肺，右关以候脾，右尺以候命门。六部各有所属，究之精于六脉，分而不分，不分而分，斯得诀矣。

　　脉定至数

　　诊脉之初，先平自己呼吸，以己之呼吸，定他人之呼吸。人之脏腑不可见，于脉息见之。脉来四至为缓，即平人无病之脉。抛去此部，又考他部，从六部中考其太过不及，斯有权衡。权衡者，先看人之强弱，后考脉之虚实。千病万病，总不出阴阳表里虚实六字。再从六字细心探讨，则权衡定矣。

　　脉定权衡

　　脉以缓字为权衡，缓字探得熟，能识诸症。探得浮沉迟数四大脉真处，则知缓字外即是病，或浮或沉或迟或数，不必尽具。探得缓字在某部，即知某部无病，从病脉治之权衡得矣。

　　浮沉统属（崔氏）

　　从肉上行者，为浮；从肉下行者，为沉。

　　浮而无力，为濡；沉而无力，为弱。

　　浮沉有力，中取无力，为芤。

　　沉极至骨，为伏。

　　浮极内空，为革。

　　沉极内坚，为牢。

　　浮中沉三部有力，为实；浮中沉三部无力，为虚。

　　浮中沉三部无力，按之且小，似有似无，为微。

　　浮中沉三部无力，按之且大，涣漫不收，为散。

　　迟数统属

　　三至为迟，六至为数，四至为缓。

　　缓脉动时一止，为结。

　　数脉动时一止，为促。

　　结促之脉，动而中止，不能自还，为代。

　　滑涩统属

　　滑溜如珠，为滑；往来涩滞，为涩。

　　状如弓弦，按之且劲，为弦；弹搏人手为紧。

　　来时应指而盛，去时减力而衰，为洪。

　　细软如丝，为细。

　　来去迢迢而长，为长；来去缩缩而短，为短。

　　圆如豆粒，约约动摇不移，为动。

　　诸脉主病

　　浮为在表，沉为在里。濡为阳虚，弱为阴虚。

　　芤为失血，伏为闭郁。革为伤精，牢为坚积。

　　实为邪实，虚为正虚(此处原文「实为邪虚，实为正虚」，有误。)。微为阳惫，散为虚极。

　　迟为脏寒，数为腑热。缓为无病，结为寒盛。

　　促为热盛，代为气乏。滑为痰病，涩为血少。

　　弦为水饮，紧为寒痛。洪为胀热，细为气少。

　　长为气盛，短为气虚，动为痛热。

　　预卜生机

　　四时之脉，和缓为宗，即有胃气，脉即有神。方书以有力训之，不知有力即有神，有神即有胃气，久病新病，生机可卜。

　　表里解说

　　表里者，邪在躯壳为表，宜发散，麻桂柴胡汤之类；邪入脏腑为里。

　　阴症，宜温热解散，理中四逆之类；阳症，宜清凉攻下，诸承气汤之类。

　　如表用里药，里用表药，阴症用阴药，阳症用阳药，是诛伐无辜。

　　脉分阴阳

　　浮阳也沉阴也　　微阴也细阴也

　　弦阳中阴也弱阴也　　濡阴也牢阴中阳也

　　虚阴也实阳也　　滑阳中阴也涩阴也

　　洪阳也伏阴也　　缓平和

　　迟阴也数阳也　　芤阳中阴也革阴也

　　结阴也促阳也　　长阳也短阴也

　　紧阳也散阴也　　动阳也代阴也

　　五运所化

　　甲己化土，乙庚化金，丙辛化水，丁壬化木，戊癸化火。

　　如甲己之岁，以土运统之，余皆准此。

　　六气分司

　　一岁之中，六气分司，各主六十日，谓之主气。

　　一之气，自大寒至惊蛰，厥阴风木主之。

　　二之气，自春分至立夏，少阴君火主之。

　　三之气，自小满至小暑，少阳相火主之。

　　四之气，自大暑至白露，太阴湿土主之。

　　五之气，自秋分至立冬，阳明燥金主之。

　　六之气，自小雪至小寒，太阳寒水主之。

　　司天在泉

　　司天主上半年六个月之令，在泉主下半年六个月之令。

　　子午年：少阴君火司天；阳明燥金在泉。

　　卯酉年：阳明燥金司天；少阴君火在泉。

　　辰戌年：太阳寒水司天；太阴湿土在泉。

　　丑未年：太阴湿土司天；太阳寒水在泉。

　　寅申年：少阳相火司天；厥阴风木在泉。

　　巳亥年：厥阴风木司天；少阳相火在泉。

　　司天在泉歌：

　　司天者，天之气候也；在泉者，地之气候也。

　　子午少阴君火天，阳明燥金就在泉。

　　丑未太阴湿土上，太阳寒水从下迁。

　　寅申少阳相火旺，厥阴风木地中联。

　　卯酉却与子午倒，辰戌巳亥亦皆然。

　　初气地左二天右，三为司天岁半周。

　　四为天左五地右，终气在泉岁半后。

　　手掌图示

　　（附图：手掌图示）

　　巳亥起厥阴，顺数到其年上，看是何字，即其年分之司天。前二位是初气，一位是二气，本位司天三气，后一位四气，后二位五气，后三位在泉是终气。

　　左掌图，熟记厥、少、太、少、阳、太六字，则六气尽矣。厥少太为三阴，少阳太为三阳。

　　其法以巳亥为始，即起厥阴司天，故于巳亥位起厥字，子午位为少字，丑位为太字，顺数到底，皆其年分之司天也。其余五气，循序可推矣。

　　值年用药

　　甲己之年丙作首，丙火生土，土喜干燥而恶水湿，药宜辛燥之品。

　　乙庚之岁戊为头，戊土生金，金喜清肃而恶火燥，药宜滋润之品。

　　丙辛之年从庚起，庚金生水，水喜温暖而恶寒凝，药宜温暖之品。

　　丁壬壬上癸顺流，癸水生木，木喜条达而恶抑郁，药宜挑达之品。

　　戊癸翻从甲寅求，甲木生火，火喜升发而恶湿郁，药宜清凉之品。

　　五行本体

　　天地化生五行，五行各秉一脏，各得一气，各主一方，各司一令，各有所化，各有所害。

　　东生风木，司春令，在人为肝，肝气不舒，则病；

　　南生热火，司夏令，在人为心，心气不舒，则病；

　　长夏生湿土，主四季，在人为脾，脾气不舒，则病；

　　西主燥金，司秋令，在人为肺，肺气不舒，则病；

　　北主寒水，司冬令，在人为肾，肾气不舒，则病。

　　此五行为病也。更有母病及子者，如金病移于肾；子病及母者，肾移病于肺；有妻病乘夫者，土病传于肝；夫病及妻者，肝病传于土；有相生而传者，如金传水、水传木、木传火、火传土、土传金；有相克而传者，金传木、木传土、土传水、水传火、火传金，学者其留意焉。

　　望闻问切杨氏

　　医不难治病，难于知病。欲知病，在望闻问切。不明望闻问切，何与神圣功巧？是不知病矣！不知病，焉能治病？夫望闻问切四字，医家入门之要领、临症之先着。苟不究此，如镜花水月，何由把捉，故辑此以为入门临证之助。

　　望色知顺逆

　　望者，望其气色，即知顺逆难易也。

　　凡诸风掉眩，胁肋胀痛及小儿惊痫搐搦，肝病也。色青黄者顺，纯白者逆，脉弦缓者易，独涩者难。

　　颠狂无伦，惊悸怔忡，及大汗如雨，心病也。色赤黄者顺，纯黑者逆，脉洪缓者易，独细者难。

　　咳嗽喘急、胸膈胀满，肺病也。色黄白者顺，纯赤者逆，脉微缓者易，独大者难。

　　遗精盗汗、骨蒸虚劳，肾病也。色苍黄者顺，纯黄者逆，脉沉缓者易，独紧者难。

　　肿胀噎膈，呕吐吞酸，脾胃病也。色泽而黄者顺，纯青者逆，脉和缓者易，独弦者难。

　　至平人无病，而面带青黑者，大灾将临，赤白者亦不免于小恙。此盖与得之偶然者辨，不与禀来之色同论也。

　　闻声知虚实

　　闻者，闻其声音，即知病之虚实生死也。

　　外感之证，在表者，其声壮厉，当参浮脉主治第二条按四时散之，此开门逐贼法也。

　　声音懒怯而微，当补而兼散。气虚，补阴益气煎；血虚，归柴饮；阴虚，一柴胡饮；阳虚，理阴煎加减。此养正除邪、云蒸雨化法也。

　　腹胀膈塞，喘急痰壅，声壮而促，此邪正俱实，须分轻重治之。胀满，和胃饮；膈塞，神香散；喘急，苏子降气汤；痰壅，二陈汤，此从治法也。

　　若证虽有余，其声微短，邪气实而正气虚也，治宜求本。胀满膈塞，理中汤，理阴煎；喘急痰壅，贞元饮，金水六君煎，兼服肾气丸，此逆治法也。

　　至于内伤劳损，头目眩晕，及困惫垂危等证，其声前重而后微者，虚在肾，而精不化气也，当补肾。阳虚寒盛，右归饮，右归丸；阴虚热盛，左归饮，左归丸，补精以化气。

　　其声初微而终显者，虚在肺而气不生精也，当补肺，四君、六君、十全等汤，补气以生精。

　　若声前后显，然中独微者，虚在脾，补中汤、寿脾煎、速救中气，使上以化气、下以生精。

　　至以声决生死，尤属易知。如发言初微而终复者生，始微而终绝者死；言一句而相连者生，一字一断者死；声微而清长者生，声壮而类禽畜者死。

　　问证知标本

　　一问寒热先后，即知寒热真假也。如寒在先、热在后，仍欲饮热，则知水极似火，格阳于外，真寒假热，是寒为本，热为标也，右归饮加泽泻凉服，则寒热均退矣。如热在先寒在后，酷好饮冷，则知火极似水，格阴于外，真热假寒，是热为本，寒为标也。一阴煎加减，斯寒热悉除矣。

