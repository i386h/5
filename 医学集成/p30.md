<!-- { "loadSidebar": true } -->
　　且三阳之病浅深不同，治有次第。假如症在太阳，而发散阳明，已隔一层；病在太阳阳明，而和解少阳，则引贼入门矣。假如病在二经，而专治一经，已遗一经；病在三经，而偏治一经，既遗二经矣。假如病在一经，而兼治二经，或兼治三经，则邪过经矣。况太阳无汗，麻黄为最；太阳有汗，桂枝可先。葛根专主阳明，柴胡专主少阳，皆的当不易之药。至于九味羌活，乃两感热症，三阳三阴并治之法，初非为太阳一经设也。又柴葛解肌汤，乃治春温夏热之症，自里达表，其症不恶寒而口渴。若新感风寒，恶寒而口不渴者，非所宜也。又伤风自汗用桂枝汤，伤暑自汗则不可用。若误用之，热邪愈盛，而病必增剧。若于暑症，而妄行发散，复伤津液，名曰重暍，多致不救。古人设为白朮、防风，例以治风，设益元散、香茹饮，以治暑，俾（音ǐ，使，把的意思。）不犯三阳禁忌者，良有以也。

　　又人知发汗退热之法，而不知敛汗退热之法。汗不出，则散之，汗出多，则敛之。敛也者，非五味、酸枣之谓，其谓致病有因，出汗有由，治得其宜，汗自敛耳。譬如风伤卫，汗自出者，以桂枝汤和荣卫，祛风邪而汗自止。若热邪传里令人汗出者，乃热气熏蒸，如釜中吹煮水气旁流，非虚也，急用白虎汤清之。若邪已结聚不大便者，则用承气汤下之，热气退而汗自收矣，此与伤暑自汗略同。但暑伤气，为虚邪，只有清补并行之一法。寒伤形，为实邪，则清热之外更有攻下止汗之法也。复有发散太过遂至汗多亡阳身瞤动，欲擗地者，宜用真武汤，此救逆之良药，与中寒冷汗自出者，同类并称，又与热症汗出者大相径庭矣。其它少阳症，头微汗或盗汗者，小柴胡汤；水气症头汗出者，小半夏加茯苓汤。至于虚人自汗盗汗等症，则归脾、补中、八珍、十全，按法而用，委曲寻绎各尽其妙，而后即安。所谓汗之必中其经，必得其药，知发而必知敛者，此也。

　　嗟嗟，百病起于风寒，风寒必先客表，汗得其法，何病不除？汗法一差，夭枉随之矣。

　　吁，汗岂易言哉！

　　论和法

　　伤寒在表者可汗，在里者可下，其在半表半里者，惟有和之一法焉。仲景用小柴胡汤加减是已。然有当和不和误人者；有不当和而和误人者；有当和而和，不知寒热之多寡、禀质之虚实、脏腑之燥湿、邪气之兼并，以误人者，是不可不辨也。

　　夫病当耳聋胁痛、寒热往来之际，应用柴胡汤和解之。而或以桂枝、麻黄发表误矣，或以大黄、芒硝攻里，则亦误矣。又或因其胸满胁痛而吐之，则尤误矣。盖病在少阳，有三禁焉：汗、吐、下是也。且非惟汗吐下有所当禁，即舍此三法，而妄用温药，均为无益，而反有害。古人有言：少阳胆为清净之府，无出入之路，只有和解一法。柴胡一方，最为切当，何其所见明确，而立法精微，亦至此乎。此所谓当和而和者也。

　　然亦有不当和而和者，如病邪在表，未入少阳，误用柴胡，谓之引贼入门，轻则为疟，重则传入心胞，渐变神昏不语之候。亦有邪已入里，燥渴谵语，诸症丛集，而医者仅以柴胡治之，则病不解。至于内伤劳倦，内伤饮食，气虚血虚，痈肿瘀血诸症，皆令寒热往来，似疟非疟，均非柴胡汤所能去者。

　　若不辨明症候，切实用药，而借此平稳之法，巧为藏拙，误人匪浅，所谓不当和而和者此也。

　　然亦有当和而和，而不知寒热之多寡者，何也？夫伤寒之邪，在表为寒，在里为热，在半表半里，则为寒热交界之所。然有偏于表者则寒多，偏于里者则热多，而用药须与之相称，庶阴阳和平，而邪气顿解。否则寒多而益其寒，热多而助其热，药既不平，病益增剧，此非不和也，和之而不得寒热多寡之宜者也。

　　然又有当和而和，而不知禀质之虚实者何也？夫客邪在表，譬如贼甫入门，岂敢遽（音ù，立刻，马上。）登吾堂而入吾室，必窥其堂奥（音à，泛指室内深处。）空虚，乃乘隙而进。是以小柴胡用人参者，所以补正气，使正气旺，则邪无所容，自然得汗而解。盖由是门入，复由是门出也。亦有表邪失汗，腠理致密，贼无出路，由此而传入少阳，热气渐盛，此不关本气之虚，故有不用人参，而和解自愈者，是知病有虚实，法在变通，不可误也。

　　然又有当和而和，而不知脏腑之燥湿者，何也？如病在少阳，而口不渴，大便如常，是津液未伤，清润之药，不宜太过，而半夏生姜皆可用也。若口大渴，大便渐结，是邪气将入于阴，津液渐少，则辛燥之药可除，而花粉瓜蒌，有必用矣。所谓脏腑有燥湿之不同者，此也。

　　然又有当和而和，而不知邪之兼并者，何也？假如邪在少阳，而太阳阳明未罢，是少阳兼表邪也，小柴胡汤加表药，仲景有柴胡加桂枝之例矣。又如邪在少阳，而兼里热，则便闭谵语燥渴之症生，小柴胡汤中加里药，仲景有柴胡加芒硝之例矣。又有三阳合病，合目则汗，面垢谵语遗尿者，用白虎汤和解之。盖三阳同病，必连胃腑，故以辛凉之药，内清本腑，外彻肌肤，令三经之邪，一同解散，是又专以清剂为和矣，所谓邪有兼并者，此也。

　　由是推之，有清而和者，有温而和者，有消而和者，有补而和者，有燥而和者，有润而和者，有兼表而和者，有兼攻而和者。和之义则一，而和之法，变化无穷焉。知斯意者，则温热之治、瘟疫之方、时行痎疟，皆从此推广之，不难应手而愈矣。世人漫曰和解，而不能尽其和之法，将有增气助邪，而益其争，坚其病者，和云乎哉！

　　论下法

　　然有当下不下误人者；有不当下而下误人者；有当下不可下而妄下之，误人者；有当下不可下，而又不可以不下，下之不得其法，以误人者；有当下而下之，不知浅深，不分便溺与蓄血，不论汤丸以误人者；又杂症中，不别寒热、积滞、痰水、蛊血、痈脓以误人者，是不可不察也。

　　何谓当下不下？仲景云：少阳病，得之二三日，口燥咽干者，急下之；少阴病，六七日，腹满不大便者，急下之；下利脉滑数，不欲食，按之心下鞭者，有宿食也，急下之；阳明病，谵语不能食，胃中有燥屎也，急下之；

　　阳明病，发热汗多者，急下之；少阴病，下利清水，色纯青，心下必痛，口干燥者，急下之；伤寒六七日，目中不了了，睛不和，无表症，大便难者，急下之。此皆在当下之例，若失时不下，则津液枯竭，身如槁木，势难挽回矣。

　　然又有不当下而下者，何也？如伤寒表症未罢，病在阳也，下之则成结胸。病邪虽已入里，而散漫于三阴经络之间，尚未结实，若遽下之，亦成痞气，况有阴结之症，大便反鞭，得温则行，如开冰解冻之象。又杂病中有高年血燥不行者，有新产血枯不行者，有病后亡津液者，有亡血者，有日久不更衣，腹无所苦，别无他症者，若误下之，变症蜂起矣。所谓不当下而下者，此也。

　　然又有当下不可下者，何也？病有热邪传里，已成可下之症，而其人脐之上下左右，或有动气，则不可下。经云：动气在右不可下，下之则津液内竭，咽燥鼻干，头眩心悸也；动气在左不可下，下之则腹内拘急，食不下，动气更剧，虽有身热，卧则欲蜷；动气在上不可下，下之则掌握烦热，身浮汗泄，欲得水自灌；动气在下不可下，下之则腹满头眩，泻则清榖（音ǔ，落叶乔木，树皮纤维可造纸。亦称「构」、「楮」。），心下痞也。又咽中闭塞者不可下，下之则下轻上重，水桨不入，蜷卧身疼，下利日数十行；又脉微弱者不可下；脉浮大，按之无力者，不可下；脉迟者不可下；喘而胸满者不可下；欲吐欲呕者不可下；病人阳气素微者不可下，下之则呃；病人平素胃不能食者不可下；病中能食，胃无燥屎者不可下；小便清者不可下；病人腹满时减，复如故者不可下，若误下之，变症百出矣。所谓当下不可下而妄下误人者，此也。

　　然有当下不可下，而又不得不下者，何也？夫以羸弱之人，虚细之脉，一旦而热邪乘之，是为正虚邪盛，最难措手。古人有清法焉，有润法焉，有导法焉，有少少微和之法焉，有先补后攻，先攻后补之法焉，有攻补并行之法焉，不可不讲也。如三黄解毒，清之也；麻仁梨汁，润之也；蜜煎猪胆汁土瓜根，导之也；凉膈散、大柴胡，少少和之也。更有脉虚体弱，不能胜任者，则先补之而后攻之，或暂攻之而随补之，或以人参汤，送下三黄枳朮丸，又或以人参、瓜蒌、枳实，攻补并行，而不相悖。盖峻剂一投，即以参、朮、归、芍，维持调护于其中，俾邪气潜消，而正气安固，不愧为王者之师矣。

　　又有杂症中，大便不通，其用药之法，可相参者，如老人，久病人，新产妇人，每多大便闭结之症，丹溪用四物汤，东垣用通幽汤，予尝合而酌之，而加以苁蓉、枸杞、柏子、芝麻、松子仁、人乳、梨汁、蜂蜜之类，随手取效。

　　又尝于四物加升麻，及前滋润药，治老人血枯，数至圊而不能便者，往往有验，此皆委曲疏通之法。若果人虚，虽传经热邪，不妨借用。宁得猛然一往，败坏真元，至成洞泻，虽曰天命，岂非人事哉？所谓下之贵得其法者，此也。

　　然又有当下而下，而不知浅深，不分便溺与蓄血，不论汤丸以误人者，何也？如仲景大承气汤，必痞满燥实兼全者乃可用之。若仅痞满而未燥实者，仲景只用小承气汤，除去芒硝，恐伤下焦阴血也。燥实在下而痞满轻者，仲景只用调胃承气汤，除去枳朴，恐伤上焦阳气也。又有太阳伤风症，误下而传太阴，以致腹痛者，则用桂枝汤加芍药。大实痛者，桂枝汤加大黄，是解表之中兼攻里也。又有邪从少阳来，寒热未除，则用大柴胡汤，是和解之中兼攻里也。又结胸症，项背强，从胸至腹，鞭满而痛，手不能近者，仲景用大陷胸汤；若不按不痛者，只用小陷胸汤。若寒食结胸用三白散，热药攻之。

