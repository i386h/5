<!-- { "loadSidebar": true } -->
　　又水结胸，头出汗者，用小半夏加茯苓汤。水停胁下痛不可忍者，则用十枣汤。凡结胸阴阳二症，服药罔效，活人倶用枳实理中丸，应手而愈。又《河间三书》云：郁热蓄甚，神昏厥逆，脉反滞涩，有微细欲绝之象，世俗未明造化之理，投以温药，则不可救。或者妄行攻下，致残阴暴绝，势大可危，不下亦危，宜用凉膈散，合解毒汤，养阴退阳，积热藉以宣散，则心胸和畅，而脉渐以生，此皆用药浅深之次第也。又如太阳症未罢，口渴，小便短涩，大便如常，此为溺涩不通之症，治用五苓散。又太阳传本，热结膀胱，其人如狂，小腹硬满而痛，小便自利者，此为蓄血下焦，宜抵当丸；若蓄血轻微，但少腹急结，未至硬满者，则用桃仁承气汤，或用生地四物汤，加酒洗大黄各半下之，尤为稳当。盖溺涩症大便如常，燥粪症小便不利，蓄血症小便自利，大便色黑者，此便溺蓄血之所由分也。血结膀胱，病势最急，抵当汤；稍轻者，抵当丸；结胸恶症悉具，则用大陷胸汤；稍轻者，大陷胸丸；其它荡涤肠胃，推陈致新之法，则皆用汤。古人有言：凡用下药攻邪气，汤剂胜丸散，诚以热淫于内，用汤液涤除之，为清净耳，此汤丸之别也。

　　然又有杂症中，不别寒热、积滞、老痰、水蛊、血积、痈脓，以误人者，何也？东垣治伤食症，腹痛便闭拒按者，因于冷食，用见蚬丸；因于热食，用三黄枳朮丸；若冷热互伤，则以二丸，酌其所食之多寡而互用之，应手取效。又实热老痰，滚痰丸；水肿实症，神佑丸；蛊积，剪红丸；血积，花蕊丹、失笑丸；肠痈，牡丹皮散。随症立方，各有攸宜。此杂症攻下之良法也。

　　近世病家不讲于法，每视下药为畏途，病者亦视下药为砒鸠（砒鸠，音īū，砒为「砷」的旧称，鸠为鸠鸽科的鸟的泛称。），致令热症垂危，袖手旁观，委之天数，大可悲耳。昔张子和，儒门事亲三法，即以下法为补，谓下去其邪，而正气自复。谷肉果菜，无在而非补养之物。虽其说未合其宜，而于治病攻邪之法，正未可缺。吾愿学者仰而思之，平心而察之，得其要领，以施救济之方，将以跻斯民于寿域不难矣。

　　论消法

　　消者，去其壅也。

　　脏腑经络肌肉之间，本无此物，而忽有之，必为消散，乃得其平。经云：坚者削之是已。

　　然有当消不消误人者；有不当消而消误人者；有当消而消之不得其法以误人者；有消之而不明部分以误人者；有消之而不辨夫积聚之原有气血、积食、停痰、蓄水、痈脓、虫蛊、劳瘵、痃癖、症瘕、七疝、胞痹、肠覃、石瘕，以及前后二阴诸疾以误人者，是不可不审也。

　　凡人起居有常，饮食有节，和平恬淡，气血周流，谷神充畅，病安从来。

　　惟夫一有不慎，则六淫外侵，七情内动，饮食停滞，邪日留止，则诸症生焉。

　　法当及时消导，俾其速散，气行则愈耳。倘迁延日久，积气盘踞坚牢，日渐强大，有欲拔不能之势，虽有智者，亦难为力。此当消不消之过也。

　　然亦有不当消而消者，何也？假如气虚中满，名之曰鼓。腹皮膨急，中空无物，取其形如鼓之状，而因以名之。此为败症，必须填实，庶乎可消，与蛊症之为虫为血、内实而有物者大相径庭。又如脾虚水肿，土衰不能制水者，非补土不可；真阳大亏，火衰不能生土者，非温暖命门不可。又有脾虚食不消者，气虚不能运化而生痰者，肾虚水泛为痰者，血枯而经水断绝者，皆非消导所可行。而或妄用之，误人多矣。所谓不当消而消者，此也。

　　然又有当消而消之不得其法者，何也？夫积聚瘕症（瘕，音ǎ，女腹中结块病。）之症，有初、中、末之三法焉。当其邪气初客，所积未坚，则先消之而后和之。及其所积日久，气郁渐深，湿热相生，块因渐大，法从中治，当祛湿热之邪，削之软之，以底于平。但邪气久客，正气必虚，须以补泻迭相为用，如薛立斋用归脾汤送下芦荟丸，予亦尝用五味异功散佐以和中丸，皆攻补并行，中治之道也。若夫块消及半，便从末治，不使攻击，但补其气，调其血，导达其经脉，俾荣卫流通，而块自消矣。凡攻病之药皆损气血，不可过也，此消之之法也。

　　然又有当消之而不明部分者，何也？心、肝、脾、肺、肾分布五方，胃、大肠、小肠、膀胱、三焦、胆与膻中，皆附丽有常所，而皮毛、肌肉、筋骨各有浅深，凡用汤丸膏散，必须按其部位，而君臣佐使，驾驭有方，使不得移，则病处当之，不至诛伐无过矣。此医门第一义也，而于消法为尤要。不明乎此而行有克削，则病未消而元气已消，其害可胜言哉。况乎积聚之原，有气血、食积、停痰、蓄水、痈脓、虫蛊、痨瘵（音à，病，多指痨病。），与夫痃癖、痈瘕、七疝、胞痹、肠覃、石瘕、以及前后二阴诸疾，各个不同，若不明辨，为害匪轻。

　　予因略约，而指数之。夫积者，成于五脏，推之不移者也；聚者，成于六腑，推之则移者也。其忽聚忽散者，气也；痛有定处而不散者，血也；得食则痛，嗳腐吞酸者，食积也；腹有块，按之而软者，痰也；先足肿，后及腹者，水也；先腹满，后及四肢者，胀也；痛引两肋，咳而吐涎者，停饮也；

　　咳而胸痛，吐脓腥臭者，肺痈也；当胃而痛，呕而吐脓者，胃脘痈也；当脐而痛，小便如淋，转侧作水声者，肠痈也；增寒壮热，饮食如常，身有痛，偏着一处者，外痈也；病人嗜食甘甜或异味，饥时则痛，唇之上下，有白斑点者，虫也。虫有九：湿热所生而为蛇、为鳖，则血之所成也。胡以知为蛇鳖？腹中如有动物，痛不可忍，吃血故也。又岭南之地以蛊害人，施于饮食，他方之蛊，多因近池饮冷，阴受蛇虺之毒也。病人咳嗽痰红，抑抑不乐，畏见人，喉痒而咳剧者，痨瘵生虫也。痃如弓弦，筋病也。癖则隐癖，附骨之病也。症则有块可征，积之类也。瘕者或有或无，痞气之类也。少腹如汤沃，小便涩者，胞痹也。痛引睾丸，疝也。女人经水自行，而腹块渐大如怀子者，肠覃也。经水不行而腹块渐大，并非妊者，石瘕也。有孕无孕，可于脉之滑涩辨之也。至于湿热下坠，则为阴菌、阴蚀、阴挺下脱、阴茎肿烂之类。而虚火内烁庚金，则为痔漏，为悬痈，为脏毒。

　　种种见症，不一而足，务在明辨症候，按法而消之也。医者以一消字视为泛常，而不知其变化曲折，较他法为尤难。则奈何不详稽博考，以尽济时之仁术也耶。

　　论吐法

　　吐者，治上焦也。胸次之间，咽喉之地，或有痰食痈脓，法当吐之。经曰：其高者因而越之是已。

　　然有当吐不吐误人者；有不当吐而吐以误人者；有当吐不可吐而妄吐之以误人者；亦有当吐不可吐，而又不可以不吐，吐之不得其法以误人者，是不可不辨也。

　　即如缠喉锁喉诸症，皆风痰郁火壅塞其间，不急吐之，则胀闭难忍矣。

　　又或食停胸膈，消化弗及，无由转输，胀满疼痛者，必须吐之，否则胸鬲满闷，变症莫测矣。又有停痰蓄饮阻塞清道，日久生变，或防碍饮食，或头眩心悸，或吞酸嗳腐，手足麻痹，种种不齐，宜用吐法导其痰，诸症如失。又有胃脘痈，呕吐脓血者，经云：呕家有脓，不须治呕，脓尽自愈。凡此皆当吐而吐者也。

　　然亦有不当吐而吐者，何也？如少阳中风，胸满而烦，此邪气而非有物，不可吐，吐则惊悸也。又少阴病，始得之，手足厥冷，饮食入口则吐，此膈上有寒饮，不可吐也。病在太阳不可吐，吐之则不能食，反生内烦。虽曰吐中有散，然邪气不除已为小逆也。此不当吐而吐者也。

　　然又有当吐不可吐者，何也？盖凡病用吐，必察其病之虚实。因人取吐，先察其人之性情，不可误也。夫病在上焦，可吐之症。而其人病势危笃，或老弱气衰者，或体质素虚、脉息微弱者，妇人新产者，自吐不止者，诸亡血者，有气动者、四肢厥冷，冷汗自出者，皆不可吐，吐之则为逆候。此因其虚而禁吐也。若夫病久之人，宿积已深，一行吐法，心火自降，相火必强。

　　设犯房劳，转生虚症，反难救药，更须戒恕。凝神调息静养，越三旬而出户，方为合法。如其人性气刚暴，好怒喜淫不守禁忌，将何恃以无恐，此又因性情而禁吐也。所谓当吐不可吐者，此也。

　　然有不可吐而又不得不吐者，何也？病人脉滑大，胸膈停痰，胃脘积食，非吐不除。食用瓜蒂散与桔红淡盐汤，痰以二陈汤，用指探喉中而出之。体质极虚者，或以桔梗煎汤代之，斯为稳当。而予更有法治焉，予尝治寒痰闭塞，厥逆昏沉者，常用半夏桔红各八钱，浓煎半杯，和姜汁成一杯，频频灌之，痰随药出，则拭之。随灌随吐，随吐随灌。少顷，痰开药下，其人即苏，如此者甚众。又尝治风邪中脏将脱之症，其人张口痰鸣，声如曳锯，溲便自遗者，更难任治，皂角等药切不可用，亦不暇用。因以大剂参、附、姜、夏、浓煎灌之，药随痰出，则拭之。随灌随吐，随吐随灌。久之，药力下咽，胸膈流通，参附大进，立至数两，其人渐醒。一月之间，参药数斤，遂至平复，如此者，又众。又尝治风痰热闭之症，以牛黄丸灌如前法；颈疽内攻，药不得入者，以苏藿香丸灌如前法；风热不语者，以解语丹灌如前法；中暑不醒者，以消暑丸灌如前法；中恶不醒者，以前项桔半姜汁灌如前法；魔梦不醒者，以连须葱白煎酒灌如前法；自缢不醒者，以肉桂三钱煎水灌如前法；喉闭喉风，以鲜杜牛膝捣汁、雄黄丸等灌如前法，俱获全安，如此者又众。更有牙关紧急，闭塞不通者，以搐鼻散吹鼻取嚏。嚏出牙开，或痰或食，随吐而出，其人遂苏，如此者尤众。盖用药随药取吐，不吐之吐，其意更深。此皆古人之成法，而予稍为变通者也。昔仲景治胸痛不能食，按之反有涎吐，下利日数十行，吐之则利止，是以吐痰止利也。丹溪治孕妇转脬（脬，音ā，膀胱。），小便不通，用补中益气汤，随服而探吐之，往往有验，是以吐法通小便也。华佗以醋蒜吐蛇；河间以狗油、雄黄、同瓜蒂以吐虫而通膈；丹溪又以韮汁去瘀血，以治前症。由此观之，症在危险之际，古人恒以通剂，尽其神化莫测之用。

　　况于显然易见者乎则甚矣。吐法之宜讲也。

　　近世医者每将此法置之高阁，亦似汗下之外并无吐法，以致病中常有自吐自呕而为顺症者，见者惊，闻者骇。医家亦不论虚实，而亟亟止之，反成坏病，害人多矣。

　　吁，可不畏哉？

　　论清法

　　清者，清其热也。脏腑有热则清之。经云：热者寒之是已。

