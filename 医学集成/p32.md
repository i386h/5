<!-- { "loadSidebar": true } -->
　　然有当清不清误人者；有不当清而清误人者；有当清而清之，不分内伤、外感以误人者；有当清而清之，不量其人、不量其症以误人者，是不可不察也。

　　夫六淫之邪，除中寒、寒湿外，皆不免于病热。热气熏蒸，或见于口舌唇齿之间，或见于口渴便溺之际。灼知其热而不清，则斑黄狂乱，厥逆吐衄，诸症丛生，不一而足。此当清不清之误也。

　　然又有不当清而清者，何也？有如劳力辛苦之人，中气大虚，发热倦怠，心烦溺赤，名曰虚火。盖春生之令不行，无阳以护其荣卫，与外感热症相隔天壤；又有阴虚劳瘵之症，日哺潮热，与夫产后血虚，发热烦燥，症象白虎，误服白虎者难救。更有命门火衰，浮阳上泛，有似于火者；又有阴盛格阳，假热之症，其人面赤狂躁，欲坐卧泥水中，或数日不大便，或舌黑而润，或脉反洪大，峥峥然如鼓击于指下，按之豁然而空者，或口渴欲得冷饮而不能下，或因下元虚冷频饮热汤以自救。世俗不识，误投凉药，下咽即危矣。此不当清而清之误也。

　　然又有当清而不分内伤、外感者，何也？盖风寒闭火，则散而清之，经云：火郁发之是也。暑热伤气，则补而清之，东垣清暑益气汤是也。湿热之火，则或散、或渗、或下而清之，开鬼门，洁净府，除陈茎是也。燥热之火，则润而清之，通大便也。伤食积热，则消而清之，火去食自平也。惟夫伤寒传入胃腑，热势如蒸，自汗，口渴饮冷，而能消水者，藉非白虎汤之类，鲜克有济也。更有阳盛拒阴之症，清药不入，到口随吐，则以生姜汁少许为引，或姜制黄连，反佐以取效，所谓寒因热用是也，此外感实火之清法也。若夫七情六欲，喜、怒、忧、思、悲、恐、惊，互相感触，火从内发，丹溪治以越鞠丸，开六郁也；立斋主以逍遥散，调肝气也。意以一方治木郁而诸郁皆解也。然经云怒则气上，喜则气缓，悲则气消，恐则气下，惊则气乱，思则气结。逍遥一方以之治气上气结者，固为相宜，而于气缓、气消、气乱、气下之症，恐犹未合。盖气虚者必补其气，血虚者必滋其血。气旺血充，而七情之火，悠焉以平。至若真阴不足，而火上炎者，壮水之主，以镇阳光。真阳不足，而火上炎者，引火归源，以导龙入海，此内伤虚火之治法也。或者曰，病因于火，而以热药治之，何也？不知外感之火，邪火也，实火也。有形之火，后天之火也，得水则灭，故可以水折。内伤之火，虚火也，龙雷之火也。无形之火，先天之火也，得水则炎，故不可以水折。譬如龙得水而愈奋飞，雷因雨而益震动，阴蒙沉晦之气，光焰烛天，必俟云收日出，而龙雷各归其宅耳。是以虚火可补而不可泻也。其有转用参耆而不用八味者，因其穴宅无寒也。其有专用六味而不用桂、附者，因其穴宅无水也。补则同，而引之者稍不同耳。盖外感之火以凉为清，内伤之火以补为清也。

　　然又有清之而不量其人者，何也？夫以壮实之人，而患实热之病，清之稍重，尚为无碍。若本体素虚，脏腑本寒，饮食素少，肠胃虚滑，或产后、病后、房室之后，即有热症，亦宜少少用之，宁可不足，不使有余。或余热未清即以轻药代之，庶几病去人安。倘清剂过多，则病热未已而寒生矣。此清之贵量其人也。然又有清之而不量其症者，何也？夫以大热之症而清剂太微，则病不除，微热之症而清剂太过，则寒症即至。但不及犹可再清，太过则难医药矣。且凡病清之而不去者，犹有法焉，壮水是也。王太仆云：「大热而甚，寒之不寒，是无水也，当滋其肾。肾水者，天真之水也。取我天真之水以制外邪，何邪不服，何热不除？而又何必拘于寒凉，以滋罪戾乎？」由是观之，外感之火尚当滋水以制之，而内伤者更可知矣。大抵清火之药不可久恃，必归本于滋阴。滋阴之法，又不能开胃扶脾以恢复元气，则参、苓、耆、朮亦当酌量而用。非曰清后必补，但元气无亏者可以不补，元气有亏者必须补之。俟其饮食渐进，精神爽慧，然后止药可也，此清之贵量其症也。

　　总而言之，有外感之火，有内伤之火。外感为实，内伤为虚，来路不同，治法迥别。

　　宁曰：热者寒之，遂足以毕医家之能事也乎。

　　论温法

　　温者，温其中也。脏受寒侵必须温剂。经云：寒者热之是已。

　　然有当温不温误人者，即有不当温而温以误人者；有当温而温之不得其法以误人者；有当温而温之，不量其人，不量其症与其时以误人者，是不可不审也。

　　天地杀厉之气，莫甚于伤寒。其自表而入者，初时即行温散，则病自除。若不由表入而直中阴经者，名曰中寒。其症恶寒厥逆，口鼻气冷；或冷汗自出，呕吐泻利；或腹中急痛，厥逆无脉，下利清谷，种种寒症并见，法当温之。又或寒湿侵淫，四肢拘急，发为痛脾，亦宜温散。此当温而温者也。

　　然又有不当温而温者，何也？如伤寒热邪传里，口燥咽干，便闭谵语，以及斑黄狂乱，衄吐便血诸症，其不可温，固无论矣。若乃病热已深，厥逆渐进，舌则干枯，反不知渴，又或挟热下利，神昏气弱，或脉来涩滞，反不应指，色似烟熏。形如槁木，近之无声，望之似脱，甚至血液衰耗，筋脉拘挛，但唇口齿舌干燥而不可解者，此为真热假寒之侯。世俗未明亢害承制之理，误投热剂，下咽即败矣。更有郁热内蓄，身反恶寒，湿热胀满，皮肤反冷，中暑烦心，脉虚自汗，燥气焚金，痿软无力者，皆不可温。又有阴虚脉细数，阳乘阴而吐血者，亦不可温，温之则为逆侯。此所谓不当温而温者也。

　　然又有当温而温之不得其法者，何也？假如冬令伤寒，则温而散之。冬令伤风，则温而解之。寒痰雍闭，则温而开之。冷食所伤，则温而消之。至若中寒暴痛，大便反鞭，温药不愈者，则以热剂下之。时当暑月，而纳凉饮冷，暴受寒侵者，亦当温之。体虚挟寒者，温而补之。寒客中焦，理中汤温之。寒客下焦，四逆汤温之。又有阴盛格阳于外，温药不效者，则以白通汤，加人尿、猪肝汁，反佐以取之。经云：热因寒用是已。复有真虚挟寒，命门火衰者，必须补其真阳。太仆有言：大寒而盛，热之不热，是无火也，当补其心。此心字，指命门而言。仙经所谓七节之旁，中有小心是也。书云：益心之阳，寒亦通行；滋肾之际，热之尤可是也。然而医家有温热之温，有温存之温。参、耆、归、朮，和平之性，温存之温也，春日煦煦是也。附子、姜、桂之性温热之温也，夏日烈烈是也。和煦之日，人人可近，燥烈之日，非积雪凝寒，开冰解冻，不可近也。更有表里皆寒之症，始用温药，里寒顿除，表邪未散，复传经络，以致始为寒中，而其后转变为热中者，容或有之。籍非斟酌时宜，对症投剂，是先以温药救之，继以温药贼之矣。亦有三阴直中，初无表邪，而温剂太过，遂令寒退热生，初终异辙，是不可以不谨。所谓温之贵得其法者，此也。

　　然又有温之不量其人者，何也？夫以气虚无火之人，阳气素微，一旦客寒乘之，则温剂宜重，且多服亦可无伤。若其人平素火旺，不喜辛温，或曾有阴虚失血之症，不能用温者，即中新寒，温药不宜太过，病退则止，不必尽剂，斯为克当其人也。若论其症，寒之重者，微热不除，寒之轻者，过热则亢。且温之与补，有相兼者，有不必相兼者，虚而且寒，则兼用之。若寒而不虚，即专以温药主之。丹溪云：客寒暴痛，兼有积食者可用桂、附，不可遂用人参。盖温即是补，予遵其法，先用姜桂温之，审其果虚，然后以参朮补之，是以屡用屡验，无有差忒。此温之贵量其症也。若论其时，盛夏之月，温剂宜轻；时值隆冬，温剂宜重。然亦有时当盛暑，而得虚寒极重之症，曾用参附煎膏而治愈者。此舍（舍，释也。从手，舍声。——《说文》）时从症法也。譬如霜降以后，禁用白虎汤。然亦有阳明症，蒸热自汗，谵语烦燥，口渴喜饮冷者，虽当雨雪飘摇之际，亦曾用白虎治之而痊安，但不宜太过耳。此温之贵量其时，而清剂可类推已。

　　迩时医者，群尚温补，痛戒寒凉，且曰阳为君子，阴为小人。又曰，阳为君子，苟有过，人必知之，诚以知之，而即为补救，尤可言也。不思药以疗病，及转疗药，则病必增剧，而成危险之候。又况桂枝下咽，阳盛则殆；承气入胃，阴盛以败。安危之机，祸如反掌，每多救援弗及之处。仁者鉴此，顾不痛欤。

　　吾愿医者，精思审处，晰理不差于毫厘，用药悉归于中正，俾偏阴偏阳之药，无往不底于中和，斯为善治。噫可不勉哉？

　　论补法

　　补者，补其虚也。

　　经曰：不能治其虚，安问其余。又曰：邪之所凑，其气必虚。又曰：精气夺则虚。又曰：虚者补之。

　　补之为义大矣哉！

　　然有当补不补误人者，有不当补而补误人者，亦有当补而不分气血、不辨寒热、不识开合、不知缓急、不分五脏、不明根本、不深求调摄之方，以误人者，是不可不讲也。

　　何谓当补不补？夫虚者，损之渐；损者，虚之积也。初时不觉，久则病成。假如阳虚不补，则气日消；阴虚不补，则血日耗。消且耗焉，则天真荣卫之气渐绝，而亏损成矣。虽欲补之，将何及矣。又有大虚之症，内实不足，外似有余。脉浮大而涩，面赤火炎，身肿头眩，烦躁不宁，此为出汗晕脱之机。更有精神浮散，彻夜不寐者，其祸尤速，法当归脾养荣辈，加敛药，以收摄元神。俾浮散之气，退藏与密，庶几可救。复有阴虚火亢，气逆上冲，不得眠者，法当滋水以制之，切忌苦寒泻火之药，反伤真气。若误清之，去生远矣。古人有言，至虚有盛候。反泻含冤者，此也。当补不补之误也。

　　然又有不当补而补者，何也？病有脉实症实，不能任补者，固无论矣。

　　即其人本体素虚，而客邪初至，病势方张，若骤补之，未免闭门留寇。更有大实之症，积热在中，脉反细涩，神昏体倦，甚至憎寒振怵，欲着覆衣，酷肖虚寒之象，而其人必有唇焦口燥，便闭溺赤诸症，与真虚者相隔天渊，倘不明辨精切，误投补剂，陋矣。古人有言，大实有赢状。误补益疾者，此也。此不当补而补之之误也。

