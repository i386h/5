<!-- { "loadSidebar": true } -->
　　然亦有当补而补之不分气血，不辨寒热者，何也？经曰：气主煦之，血主濡之。气，用四君子汤，凡一切补气药，皆从此出也。血，用四物汤，凡一切补血药，皆从此出也。然而少火者，生气之原；丹田者，出气之海。补气而不补火者，非也。不思少火生气，而壮火即食气。譬如伤暑之人，四肢无力，湿热成痿，不能举动者，火伤气也。人知补火，可以益气，而不知清火，亦可以益气。补则同，而寒热不同也。又如血热之症，宜补血、行血以清之；血寒之症，宜温经、养血以和之，立齐治法。血热而吐者，谓之阳乘阴，迫血而妄行也，治用四生丸、六味汤。血寒而吐者，谓之阴乘阳，如天寒地冻，水凝冰也，治用理中汤，加当归。医家常须识此，勿令误也。更有去血过多，成升斗者，无分寒热，皆当补益。所谓血脱者，益其气，乃阳生阴长之至理。盖有形之血，不能速生，无形之气，所当急固。以无形生有形，先天造化本如是耳，此气血寒热之分也。

　　然又有补之而不识开合，而不知缓急者，何也？天地之理，有合必有开。用药之机，有补必有泻。如补中汤，用参、耆，必用陈皮以开之。六味汤，用地黄，即用泽泻以导之。古人用药，补正必兼泻邪。邪去，则补自得力，又况虚中挟邪，正当开其一面，戢我人民，攻彼贼寇，或纵或擒，有收有放，庶几贼退，民安而国本坚固，更须酌其邪正之强弱，而用药多寡得宜，方为合法。是以古方中有补散并行者，参苏饮、益气汤是也；有消补并行者，枳朮丸、理中丸是也；有攻补并行者，泻心汤、芒硝丸是也；有温补并行者，治中汤、参附汤是也；有清补并行者，参连饮、人参白虎汤是也。更有当峻补者，有当缓补者，有当平补者。如极虚之人垂危之病，非大剂汤液不能挽回。予尝用参附煎膏，日服数两，而救阳微将脱之症。又当用参麦数两煎膏，而救津枯之症。亦有无力服参，而以耆、朮代之者，随时处治，往往有功。

　　至于病邪未尽，元气虽虚，不任重补，则从容和缓以补之，相其机，宜循序渐进，脉症相安渐为减药。谷肉菜果，食养尽之，以底于平康。其有体质素虚，别无大寒、大热之症，欲服丸散以保真元者，则用平和之药，调理气血，不敢妄使偏僻之方，久而争胜反有伤也，此开合缓急之意也。

　　然又有补之而不分五脏者，何也？夫五脏有正补之法，有相生而补之之法。难经云：损其肺者，益其气；损其心者，和其荣卫；损其脾者，调其饮食适其寒温；损其肝者，缓其中；损其肾者，益其精。此正补也。肺虚者补脾，土生金也；脾虚者补命门，火生土也；心虚者补肝，木生火也；肝虚者补肾，水生木也；肾虚者补肺，金生水也。此相生而补之也。而予更有根本之说焉。怀胎时形骸未成，先生两肾，肾者先天之根本也。囡地一声，一事未知先求乳食，是脾者后天之根本也。然而先天之中，有水有火，水曰真阴，火曰真阳。名之曰真，则非气非血，而为血气之母，生身生命，赖乎此。

　　周曰：无极之真，二五之精妙，合而凝寂然不动，感而遂通，随吾神以为往来者，此也。古人深知此理，用六味滋水，八味补火，十补斑龙。水火兼济，法非不善矣，然而以假补真，必其真者未曾尽丧。庶几有数，若先天祖，气荡然无存，虽灵芝亦难续命，而况庶草乎？至于后天根本，尤当培养，不可忽视。经曰：安谷则昌，绝谷则危。又云：粥浆入胃，则虚者活。古人诊脉，必曰胃气。制方则曰补中，又曰归脾健脾者，良有以也。夫饮食入胃，分布五脏，灌溉周身，如兵家之粮饷，如民家之烟火，一有不继，兵民离散矣。

　　然而因饿致病者固多，而因伤致病者亦复不少。过嗜肥甘则痰生，过嗜醇酿则饮积，瓜果乳酥湿从内受，发为肿满泄利。五味偏啖，久而增气，皆令夭殃，可不慎哉。是知脾肾两脏皆为根本，不可偏废。古人或谓补脾不如补肾者，以命门之火，可生脾土也。或谓补肾不如补脾者，以饮食之精，自能下注于肾也。须知脾弱而肾不虚者，则补脾为亟；肾弱而脾不虚者，则补肾为先。若脾肾两虚则并补之。药既补矣，更加摄养精神，斯为善道。

　　谚有之曰：药补不如食补。我则曰：食补不如精补，精补不如神补。节饮食、惜精神，用药得宜，病有不痊焉者寡矣。

　　
