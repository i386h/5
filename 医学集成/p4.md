<!-- { "loadSidebar": true } -->
　　一问寒热有朝暮，以辨阴阳之虚实也。如朝不寒而夜寒，新病者，阴邪胜也。阴逢阴旺，所以夜急，理阴煎加麻黄以温其寒。久病者，阳虚也，阳得阳助，所以朝轻，其证必兼四肢厥冷、脐腹寒痛，治宜八味丸培阳。若夜不热而朝热，暴病者，阳邪胜也。阳逢阳旺，所以昼甚，一柴胡饮加减以散其热。久病者，阴虚也，阴遇阴扶，所以夜宁，其证必兼喘嗽烦躁，遗淋失血，治宜六味丸滋阴。

　　一问寒热有止作否。如止作无时，则知元气大虚、正不胜邪，宜八珍、十全，峻补气血，左归右归，力培阴阳。

　　一问寒热初起，内无积滞便结，外有六经形证，此伤寒之寒热也，当阅伤寒门，并浮脉主治第二条。又或表证悉具，身无痛楚，此食积之寒热也，当阅浮脉主治第三条。

　　二问汗，问有汗无汗也。夫无汗为表实，有汗为表虚，人所共知也。若寒从中生，阴为阳拂，脉沉疾，头身痛，此寒凝于中，未及于表，或见汗出，皆浮阳蒸化之汗，非实邪汗也，所以汗出而寒热不解，是岂有汗者尽为表虚乎？宜理阴煎，大加麻黄温中解表，汗从阴达，邪自散矣。又如外感风寒，屡经发汗，汗竟不出，非表实也，乃里虚也。血虚热渴，归柴饮加葛根；无热渴，理阴煎加麻黄；气虚兼寒，大温中饮补散兼施，随汗随愈。至大汗如雨，气血脱也，八珍汤，去川芎、倍参、归、朮。如梦醒俱汗，自汗也；梦有汗，醒无汗，盗汗也，均以一阴煎加山药、枣皮(枣皮：又名山茱萸、山萸肉、天目籽、药枣，属山茱萸科落叶小乔木。)、当归、枣仁、五味补之敛之。如血从毛孔出，血汗也，乃血为火逼，当归六黄汤极效。

　　三问头痛，问其新久及朝夕止作也。如暴病头痛，竟无休息，外感头痛也，宜用辛散。止作有时，内伤头痛也，当辨阴阳。朝痛夜止，阴虚也，治宜滋阴；夜痛朝止，阳虚也，治宜培阳。至痰厥偏正头风，当于头痛门参治。

　　三问身痛，（身痛）之病有三：如暴病身痛，兼头痛发热，此风寒袭于经络，当按四时审虚实散之。如无别病，而独言身痛，此血不营经也，独归酒兼服大营煎加附子。如遇阴雨而痛，此湿痛也，五苓散加苍朮、羌活、芎、归。

　　四问二便，如大便溏泄，小便清长，但脉微弱，即见胀满，慎勿攻伐，惟以温补脾肾为主，理脾涤饮加故纸、胡巴。如大便闭结，小水短赤，证见诸火诸胀，而六脉洪弦火，加减一阴煎，胀大和中饮。

　　五问饮食好恶多寡，及化与不化也。初病好冷恶热，此热邪在里，法当清利。纯好热饮，此寒邪在里，法当温中。善食不化、胃强脾弱也，寿脾煎；知饥而食不下，脾强胃弱也，温胃饮；善食易饥，脾热也，一阴煎倍白芍；恶食兼胀，食积也，平胃散或枳朮丸。

　　六问胸宽与不宽，即知气化与不化也。如杂证初起，胸膈胀痛，肝郁气结也，舒肝饮。久病者，理阴煎加茯苓、白芥。若伤寒汗下后，四肢热减，惟胸热如火，元麦饮或陷胸汤。如热而兼胀，大便仍结，大柴胡汤。至久病胸膈不宽，必因脾虚不能化气，理脾涤饮。凡治诸证，方中必兼理脾，脾健则气化，气化则胸自宽矣。

　　七问耳聋。如初伤风寒而聋，寒在少阳经也，小柴胡汤。如无病而聋，气闭窍也，六郁汤加归、芍、柴、辛、菖蒲。至久病耳聋，必属肾虚。阴虚，左归丸；阳虚，右归丸，俱兼服聪明益气汤。凡诸病兼耳聋，随治渐闻者顺。若不全应，或绝无闻，此精脱之症，不可救矣。

　　八问渴与不渴，即知里证之寒热也。凡大渴恣饮冷水，而又腹坚便结，脉实气壮，此阳证也，当大凉大下。若口渴仍喜热饮，此中寒津竭也，法当温中加生津药。如渴不欲饮，此真阴亏而津液涸，乃口干，非渴也，六味汤、左归饮以壮水。亦有真阴虚而阳邪盛，口亦干渴炎燥，右归饮加人参、泽泻，凉服。或间进冷水，此引火归元，从阴引阳之法也。

　　切脉要法

　　凡诊脉，男左女右，病人仰手，医者覆手，凝神指下，慎勿他思，先以中指按病人大指三寸后高骨起处，是为关脉。讨定关脉，方下前后二指，前为寸，后为尺，是为三部。人长指宜疏排，人矮指宜密排，先以三指各轻于皮肤上候之，谓之浮取；略重于肌肉间候之，谓之中取；极力于筋骨下候之，谓之沉取。

　　前指于寸部三候，中指于关部三候，后指于尺部三候，三三合九，是为九候。

　　九候之中，以寸部候上焦病，关部候中焦病，尺部候下焦病，浮取以候表，沉取以候里，中取以候胃气。各脏各腑，逐一推求，则阴阳、表里、寒热、虚实自了然于三指下矣。

　　脉义总论

　　脉者血气之神、邪正之鉴也。有诸内必形诸外，故血气盛者脉必盛，血气衰者脉必衰。无病者脉必正，有病者脉必乖。病虽万变不常，总以表、里、寒、热、虚、实六字尽之。然六者之中，又以(「以」：原文为「有」，从意改。)虚实二字为最要。盖表里寒热，无不皆有虚实。既知表里寒热，而复能以虚实二字决之，则千病万病，可一以贯矣。且治病之法，无逾攻补，用攻用补，无逾虚实。欲察虚实，无逾脉息。虽脉有二十四名，主病各异，然一脉能兼诸病，而诸病之多，不出于表里寒热。

　　盖表里寒热，悉出于脉之浮沉迟数。然浮沉迟数之纲领，惟在虚实。虚实真，则标、本、阴、阳，万无一失。倘脉有疑似，又必兼证兼理，以测其孰主孰客、孰缓孰急，能知本末先后，即神之至也已。

　　六脉真辨

　　脉法所言，浮为表、沉为里；迟为寒，数为热；微细为虚，弦强为实，是故然矣。然疑似中尤有真辨，不可不察。如浮虽属表，而凡阴虚血少，中气亏损，脉必浮而无力，是浮不可概言表。沉虽属里，而凡表邪初感，寒束皮毛，脉不能达，脉必沉紧，是沉不可概言里。迟虽为寒，凡伤寒初退，余热未清，脉多迟滑，是迟不可概言寒。数虽为热，而真热者未必数。凡虚损之证，阴阳俱困，气血张惶，虚甚者数必甚，是数不可概言热。虚与微细相类，凡痛极气闭，营卫壅滞不通，脉必伏匿，是伏不可概言虚。实与弦强相类，而真阴胃气大亏，及阴阳关格等证，脉必豁大而弦强，是强不可概言实。凡此六脉，临证者必反复推求，庶无误矣。

　　浮脉体状

　　浮脉为阳，轻取有余，重按不足，如捻葱叶，如水漂木，洪大芤革，皆统于此。

　　主病（凡八证）

　　浮脉为中气虚，为阴不足，为风、为暑、为胀满、为不食、为表热、为喘急。

　　主治（凡七条）

　　浮大为伤风，其证恶风、自汗、面光、头身痛、发热、鼻塞，风伤太阳经也，宜桂枝汤。汗多不已，外无表证，玉屏风散。

　　浮紧为伤寒，其证恶寒，无汗面惨，头身痛，腰脊强，通体发热，寒伤太阳经也，春秋：九味羌活汤，夏：正柴胡饮，冬：麻黄汤。若衰老虚弱，而伤风伤寒，难于用散，轻以理阴煎，重以大温中饮。

　　浮滑为宿食，其证口渴、胀滞、嗳气如败卵，亦作头痛发热，但以身不痛，脉不紧，与伤寒异，宜加味调中饮，兼呕，和胃饮；不呕，平胃散，俱加神曲、麦芽、山楂(「楂」：原文为「查」。)；蛋积，加淡豆豉；胀甚，加枳实。

　　浮缓为湿滞。其证恶湿，体重，面垢，首如蒙物，身足肿，小便短。衰老者，胃苓汤治标，肾气丸治本；少壮者，廓清饮治标，苍朮丸治本。

　　浮芤为失血。其证吐血，衄血，溺血，便血。如血在上，而寸口洪滑，血热而逆也。一阴煎治标，六味丸治本；血在下，而尺脉洪滑，血热走而不守也，保阴煎治标，阴八味治本。凡上下失血，六脉浮细无力，理阴煎去桂，或五阴煎、寿脾煎，以调心脾。左归丸，去龟胶，以培真阴；兼服瑞莲丸，以补脾土。

　　浮数为风热。其证目赤肿痛，或肤痒发疹。俱以八味逍遥散，倍归芍，加荆、防、薄荷、黄芩治标，六味丸治本。

　　浮洪为狂躁。其证欲狂不狂，似呆非呆，言语无伦，坐卧不宁。服蛮煎，或二阴煎治标，六味丸加紫河车末四两，菖蒲、犀角、远志各二两，治本。

　　沉脉体状

　　沉脉为阴，轻取不见，重按乃得，如石在水，如鲤卧沙。细小、隐伏、反关皆统于此。

　　主病（凡十证）

　　沉脉为寒，为水，为气，为郁，为停饮，为症瘕，为胀实，为厥逆，为洞泄，为阳郁之候。

　　主治（凡六条）

　　沉细为少气。其证不思饮食，或食不化，或吐冷饮。宜附子理中汤；兼腰膝痛，大营煎加减。

　　沉迟为痼冷。其证厥冷精寒，甚者，唇青爪黑，舌卷囊缩。宜回阳饮，或右归饮。

　　沉滑为宿食。壮者平胃散，理气丸；弱者温胃饮，枳朮丸；兼肩背痛，手战不能举箸，伏痰在脾也，二陈汤治标，茯苓丸治本。

　　沉伏为霍乱。其证腹痛吐泻或泻而不吐，或吐而不泻。壮者，藿香正气散；

　　弱者，和胃饮；手足冷，理中汤，或理阴煎，俱加附子。

　　沉数为内热。其证便闭，便血，为淋，为崩。如下见血，保阴煎；上见火，目赤，咽痛，抽薪饮；胃火上冲，呃逆不止，安胃饮；烦热，口渴，牙痛，失血，玉女煎。

　　沉紧为心腹小肠痛。心腹痛，手拈散；小肠痛，暖肝煎；兼寒热头痛，五积散；按沉虽属里，倘暴病脉见沉紧而数，又见头身痛，发热，乃寒邪初感，阳为阴蔽，即俗云寒包火也。宜温中发散，慎勿施以凉剂，致邪气凝结。

　　迟脉体状

　　迟脉为阴，象为不及，往来迟慢，一息三至，缓、涩、代、结，皆统于此。

　　主病（凡八证）

　　迟脉为寒，为虚，为噎膈，为中满，为洞泄，为带浊，为精不固，为阴盛阳亏。

　　主治（凡六条）

　　迟浮为里气虚。其证必内寒，不思食，或呕恶倦怠。宜温胃饮或理脾涤饮。

　　迟沉为表气虚。其证必恶寒面青，肌冷，宜十全大补汤。

　　迟在两寸为气不化精，四君子汤；兼上气微滞有痰，六君子汤。

　　迟在两尺，为精不化气，补阴益气煎，兼右归丸加参。

　　迟而滑大，主风痰顽痹。四物合二陈，加竹沥、姜汁，使血行风自灭，风灭痰自消矣。

　　迟而细小，乃真阳亏弱，为诸寒之证。如寒在脾肾，冷泻冷痢，胃关煎，兼服九气丹；寒在脾胃，食而不化，胀满，吞酸，呕吐，理脾涤饮；寒在三阴，足膝冷痛，大营煎，兼三气饮，浸酒饮之。

　　按脉来迟慢，总由元气不足，不可用清凉攻击，惟以右归丸大加人参为主。

　　数脉体状

