<!-- { "loadSidebar": true } -->
　　景岳一书，每症引经义，有论症论治，述古辨古之详而又断以己见，从不因人成事，令人有所适从。此医中之名家，犹诗中之李杜也。近世不知公，谓偏于温补，不知公殆长于温补者也，公更长于补阴以了千古未完公案。盖天地之道，一阴一阳，并行不悖者也，乃方书所载。补阳之方极多，而补阴者，自长沙地黄汤外，别无良方，亦千古大缺陷也。景岳制左右归饮，以补六味八味之不及；制理阴煎以配理中汤；制金水六君煎，以配六君子汤；制补阴益气煎，以配补中益气汤；又制一二阴等煎，以治阴虚有火者。于是，阴阳配合，而患阴虚一症者，始有良方调治，而无偏胜之虞。此实千古大功臣也。因书未经人批，故特表而出之。

　　或问余曰，景岳重阴分，丹溪亦重阴分，景岳之不足丹溪，何也？余曰：景岳之所重阴分者，阴中之阳也，故用药温。温主春夏生长之气，地黄、枸杞、当归之属是也。即阴虚有火亦不过用甘凉甘平之品，如生地、麦冬、酒芍之类是也。丹溪之所重阴分者，阴中之至阴也，故用药寒。寒主秋冬肃杀之气，黄柏、知母之属是也，此不可不辨。

　　古今医道至景岳始全，何也？天地间，有阳即有阴，二者原并行不悖。古人着方，多在阳分，而阴分中之称尽善者，自长沙肾气丸外，方不多见，亦千古遗憾！况今人病阴虚者，十居七八；而其中之补阳者，十居八九。燥润相反，阴阳误治，如此杀人，而人罔觉，良可悲也！自景岳出，诚有见于水为天一之源。肾为先天之本，精能化气，阴阳互根之理，而治病制方，多重阴分，以补千古不及，观补阵一类，可以见矣。

　　入门看病

　　病人攒眉呻吟，头痛也；坐而纽身，腹痛也；

　　以手按心，中腕痛也；坐而身俯，腰痛也；

　　护腹如怀卵物，心痛也；摇头以手扪腮，齿痛也；

　　坐而伏者，短气也；吁叹者，郁结也；

　　言迟者，风也；行迟者，痹也；喉中漉漉有声，痰也；

　　问之不答，聋也；问之懒答，或点头，中气虚也；

　　鼻塞声重，伤风也；口鼻气粗，外感也；口鼻气微，内伤也；

　　又手摸心，闭目不言，心虚怔忡也；

　　不此之察，猥云据脉定证，真欺人之语也，识者再三留意焉。

　　治病要诀

　　邪之伤人，先中于表，渐入于里，病初在表，须汗之散之，使不传经入里，则病易愈。若表邪未尽，而遽下之，外邪乘虚而入，或误补之，内邪壅闭不出，变成坏症极多。治病务分老、幼、强、弱、新病、久病、富贵、贫苦几等看法，药亦几等用法。

　　经曰：善治者，先治皮毛，次治肌肤，其次治筋脉，其次治六腑，其次治五脏。

　　伤寒伤风辨

　　伤寒无汗，伤风有汗；伤寒无涕，伤风有涕；伤寒脉紧，伤风脉缓；

　　伤寒怕寒，伤风怕风；伤寒郁而后热，伤风即能发热；

　　伤寒手足微冷，伤风手足皆温。

　　又曰：寒胜则痛，风胜必肿。

　　舌辨阴阳水枯三证

　　阴证舌黑，为少阴中寒，真阳遭其埋没，不能熏腾津液，以致舌胎干黑，芒刺满口，法当驱阴救阳，阳回则津回。方用耆、朮、砂、半、姜、附、故纸、肉桂。其证必目瞑嗜卧，声低息短，少气懒言，身重恶寒，此辨阴症十六字诀。

　　阳证舌黑，为阳明火旺，烁干津液，以致舌胎干黑，芒刺满口，法当驱阳救阴，阴回则津回。方用白虎承气诸法，斟酌选用。其证必张目不眠，声音响亮，口臭气粗，身轻恶热，此辨阳症十六字诀。

　　阴阳证外有水枯一证，不得其法，无由分认。舌胎灰黑，间生芒刺，动生津液，常喜茶水，饮之不多，此为真水枯竭，饮水自救，法宜六味地黄汤或八仙长寿丸。

　　伤寒瘟疫受病不同辨

　　伤寒受病，由皮肤而得，风寒外感，自气分传入血分。瘟疫受病，由口鼻而入，邪热内伏，自血分发出气分，一表一里，一寒一热，判若天壤。

　　伤寒瘟疫脉息不同辨

　　伤寒初起，左手脉盛于右手，或浮而紧，自是风寒外感，必传入三阴，然后脉沉。

　　瘟疫初起，右手脉盛于左手，不浮不沉，中按洪长滑数，重者脉多沉伏细涩，或一手先伏，或六脉俱无，此邪热内壅，闭塞脉道。若认为阴脉，误用温补，祸不旋踵。

　　伤寒瘟疫病证不同辨

　　伤寒初起，其证但头痛身痛，发热恶寒，舌上未即有胎，胸腹未即胀满，口舌未即干燥，四肢未即无力，精神未即困惫，气未即臭，面未即垢，此表有病，里无病也。

　　瘟疫初起，其证亦头痛身痛，壮热恶寒，舌上便有白胎，胸腹便觉饱胀，口舌便觉干燥，四肢便觉无力，精神便觉困乏，出气便觉腐臭，面上便有垢容，此内热怫郁，恰似风寒，实非风寒也。病重者，往往六脉不见，四肢尽冷，此热极似寒，阳症似阴。倘认为阴症，误用温补，下咽即毙。盖外面虽属纯阴，然细察之，或舌胎黄燥，或胎黄而黑，或舌生芒刺，或胸满腹胀，或大小便不通，或气喷如火，或鼻如烟煤，或大便胶固，或挟热下痢，或热结旁流，或蓄血出斑，或唇焦口燥，或舌卷囊缩，或口鼻出血，或大便下血，或潮热作渴，或发狂谵语，或遍身起疙瘩，或四肢肿痛，或扬手掷足，或筋惕肉瞤，或头面俱肿，或咽喉肿痛，或烦躁不安，或不省人事，或大渴饮冷。以上等症，是热极危极之候，见一二端，即宜大下迭下，稍缓不救。

　　伤寒瘟疫治法不同辨

　　伤寒初起，只宜解表，不可攻里，若骤用芩、连、栀、柏、大黄等药，则风寒闭塞，反入里矣。入里之后，亦宜分别寒热虚实治之，不可误下。必至大便秘结，六脉沉实，舌胎黄燥，痞满燥实悉具，方可下之，所谓伤寒下不嫌迟也。

　　瘟疫初起，只宜清里，不可散表。若误用麻黄、桂枝、细辛、白芷、川芎、羌活、独活，及一切发散等药，则精血愈枯，邪热愈炽，往往害人。治法轻者清之，用神解、清化、三黄之类；重则下之，用升降、凉膈、双解、六一顺气之类。下后里证犹存，以承气养荣汤再下之。里证既去，以清燥养荣汤调理之。

　　其有下后病愈，二三日前证复发者，仍照前法治之，不必疑惧。总之，瘟病从无阴证。治法，病初以解毒散结清热导滞为主，病后以生血养阴为主，始终不可用发散温补开胃健脾之药。

　　阴阳表里辨

　　阳症之表，发热、恶寒、头痛、腰脊强、便清、不渴、手足温和；

　　阳症之里，唇焦、舌燥、烦渴、掀衣、扬手、掷足、大便秘结、小便赤涩、爪甲红活、脉浮洪数，身轻易于转侧。

　　阴症之表，无热恶寒、面惨、息冷、手足微厥；

　　阴症之里，不渴、蜷卧、引衣自盖、唇紫舌卷、大便滑泄、小便清白、爪甲青黑、脉沉细、身重难以转侧。

　　惟腹痛与呕吐阴阳表里皆有之。

　　内伤外感辨

　　伤于饮食、劳役、七情六欲为内伤；伤于风、寒、暑、湿为外感。

　　内伤发热，时热时止；外感发热，热甚不休。

　　内伤恶寒，得暖即解；外感恶寒，烈火不除。

　　内伤恶风，不畏大风，反畏隙风；外感恶风，无风先畏，见风更甚。

　　内伤头痛，乍痛乍止；外感头痛，连痛不休。

　　内伤有湿，或不作渴，或心火乘肺，亦作燥渴；外感二三日，表热传里，口方作渴。

　　内伤则热伤气，四肢沉困无力，倦怠好睡；外感则风伤筋，寒伤骨，一身筋骨疼痛。

　　内伤则呼吸气短；外感则喘促气盛。

　　内伤手心热；外感手背热。

　　内伤懒言恶食，口尚知味，二便如常；外感鼻塞流涕，口不知味，小便黄赤。

　　内伤属不足，宜温、宜补、宜和；外感属有余，宜汗、宜吐、宜下。

　　若内伤误作外感，妄发其表，损伤元气，祸在反掌，理中十全主之。

　　如内伤外感兼症，气虚者，补中汤，加发散药；血虚者，四物汤，加发散

　　药；阴虚者，理阴煎，加麻黄、柴胡；阳虚者，理中汤，加麻黄、柴胡。此法活人甚多。

　　看病歌诀

　　有病先从气色看

　　面色光泽病易痊，赤红如潮血虚极。

　　实火唇红并口干，口唇白者阳分弱。

　　鼻孔红燥肺火炎，耳疼肾热或君火。

　　心热舌红又燥烦。

　　肝肺有热现于面，左肝右肺见两颧。

　　面色青黑肝肾损，白主气虚宜培元，色若黄滞脾有积。

　　眼下青色定主痰，鼻青腹痛病主死，目赤面青命难全。

　　阳虚腹痛按即止，按之转甚食火痰。

　　脐腹疼痛少阴证，小腹疼痛厥阴寒。

　　再看舌胎分表里

　　红黄有火清即安，白滑里寒温中急，白涩里热黄滑寒。

　　火之深者黄多燥，胭脂舌向阴虚探。若是白胎小便赤，疫热在里饮达原。

　　舌黑原来分数种，仔细观察要心虔。

　　火极似水生芒刺，误服热药丧黄泉。水极似火气息冷，回阳救急妙如仙。

　　肾气虚极舌胎黑，滋阴润燥莫迟延。精液枯极舌燥黑，回阳八味妙通玄。

　　瘟疫舌黑皮自脱，先下后清自然安。惟有伤寒不易治，分辨阴阳要的端。

　　阳证心烦身恶热，阴证声低体畏寒。阳证气粗兼口臭，阴证蜷卧并懒言。

　　阳证面红思饮水，阴证面青闭目眠。七日以前若误下，转成漏底病难痊。

　　伤风发热身有汗，壮热无汗是伤寒。不思饮食定伤食，脾虚健脾自安然。

　　喜饮冷水知有火，好饮热汤是有寒。阳虚自汗气不足，阴虚盗汗不归元。

　　血虚五心多内热，气虚时常体畏寒。阴气冲阳耳鸣闭，阳气限阴腹鸣弦。

　　口苦胆虚并心热，肝经有热口常酸，脾热口甘胃热淡，肺热口辛肾热咸。

　　腰痛宜分寒与湿，腰酸房劳不待言，色欲头昏腰膝软，气虚头晕神不全。

　　风肿皮肤多淋闭，气肿时消又时旋，食积肿来肚腹痛，血肿皮肤赤脉缠。

　　阳水肿兮小便涩，阴水脾肾两虚看。上肿下消宜发汗，下肿上消贵培元。

　　手陷起迟知水肿，手陷随起气使然。朝宽暮肿血亏损，暮宽朝肿气虚传。

　　脱肛不痛气血弱，脱肛肿痛风火连。昼疟表邪兼补气，夜疟补血并疏肝。

　　化痰消积更利水，虚者补之始能痊。痰热流走疮疡见，痰寒凝结在胸前。

　　寒胜则痛火胜肿，风麻湿木气滞&#16275；(病也)。气郁结者胸胁痛，湿郁周身痛不安。

　　痰郁气喘多胁痛，血郁四肢无力焉。肝气痞塞胸胁胀，脾气不升头昏眩。

　　中风脉浮手足暖，中气脉沉手足寒。腹满时痛为不足，腹满有余痛缠绵。

