<!-- { "loadSidebar": true } -->
　　芹生陂泽之中，蛟龙虽变化莫测，其精焉能入此。大抵是蜥蜴虺蛇，春夏之交，遗精于此耳。且蛇嗜芹，尤为可证。按『外台秘要』云：蛟龙子生在芹上，误食入腹，变成龙子，饴、粳米、杏仁、乳饼煮粥食之，吐出蛟子大验。张机用硬糖治之，考『本草』并无硬糖，当是粳米、饴糖无疑。二物味甘，甘能解毒是也。

　　卷三\果实菜谷禁忌并治第二十五

　　食苦瓠中毒治之方

　　黍穣煮汁，数服之解。

　　【注】

　　『风俗通』云：烧穣可以杀瓠。又云：种瓜之家不烧漆，物性相畏有如是也。人过食苦瓠，吐利不止者，以黍穣汁解之，本诸此。

　　扁豆，寒热者，不可食之。

　　【注】

　　扁豆性滞而补，如患寒热者忌之。

　　久食小豆，令人枯燥。

　　【注】

　　小豆即赤豆也，性主利水，久食令肌肤枯燥。

　　食大豆屑，忌啖猪肉。

　　【注】

　　大豆即黄豆也，若同猪肉食之，则闭气，故忌之，小儿尤当忌之。

　　大麦久食，令人作□。

　　【集注】

　　李□曰：□疥同。盖麦入心，久食则心气盛而内热。『内经』曰：诸疮疡皆属心火。

　　故作□。

　　白黍米不可同饴蜜食，亦不可合葵食之。

　　【注】

　　黍米多热，多食心烦。饴蜜味甘，多食中满。『食疗』云：黍米同葵食成痼疾。物性相反如此。

　　荍收麦面多食之，令人发落。

　　【按】

　　此义未详。

　　盐多食伤人肺。

　　【注】

　　盐味咸，过食伤肺，发嗽哮喘。

　　食冷物冰人齿。

　　食热物勿饮冷水。

　　【注】

　　寒热相搏，脾胃乃伤。

　　饮酒食生苍耳，令人心痛。

　　【注】

　　酒性纯阳，苍耳味苦有毒，苦先入心，饮酒以行其毒，故心痛。

　　夏月大醉汗流，不得冷水洗□身，及使扇，即成病。

　　【注】

　　夏月饮酒汗流，则腠理开，若浴水及使扇，寒风相搏，或即成黄汗，或即成漏风，戒之慎之！饮酒大醉，灸腹背，令人肠结。

　　【注】

　　灸家云：毋灸大醉人。即此义也。

　　醉后勿饱食，发寒热。

　　【注】

　　醉则肝、胆之气肆行，木来侮土，故曰：勿饱食，发寒热。

　　饮酒食猪肉，卧秫稻穣中，则发黄。

　　【注】

　　酒性多湿多热，饮酒食肉，则湿热交蒸于中宫，卧秫稻穣中，则湿热困于外，故发黄也。

　　食饴多，饮酒大忌。

　　【按】

　　谚云：酒家忌甘，此义未详。

　　凡酒及水，照见人影动者，不可饮之。

　　【注】

　　见此影动者，乃怪异也，切不可饮之。

　　醋合酪食之，令人血瘕。

　　【注】

　　酪性粘滞，醋性酸收，故令成血瘕。

　　食白米粥，勿食生苍耳，成走注。

　　【注】

　　白米粥、苍耳子同食，成走注病，必然性味不合也。

　　食甜粥已，食盐即吐。

　　【注】

　　粥甘盐咸，先食甜已，复过食盐即吐，理必然也。

　　犀角筋搅饮食沫出，及浇地坟起者，食之杀人。

　　【注】

　　『抱朴子』云：犀食百草及众木之棘。故知饮食之毒，若搅饮食沫出者，必有毒也浇地坟起者，此怪异也，故食之杀人。

　　卷三\果实菜谷禁忌并治第二十五

　　饮食中毒烦满治之方

　　苦参三两苦酒一升半右二味，煮三沸，三上三下，服之吐食出，即差。

　　【方解】

　　苦参味苦，苦酒味酸，酸苦涌泄而去其毒，烦满自除。

　　又方犀角汤亦佳。

　　【注】

　　中毒烦满，毒在胃中，犀角解胃中毒。

　　卷三\果实菜谷禁忌并治第二十五

　　贪食食多不消心腹坚满痛治之方

　　盐一升水三升右二味，煮令盐消，分三服，当吐出食，便差。

　　【方解】

　　盐咸能软坚，又能涌泄，坚满自除。

　　矾石生入腹，破人心肝，亦禁水。

　　【注】

　　矾性酸涩，无故用之，伤心肝，矾得水则化，物性相畏，故亦禁水。

　　商陆以水服，杀人。

　　【注】

　　商陆大毒，能行水而忌水服，物性相恶而然。

　　葶苈子傅头疮，药气入脑杀人。

　　【注】

　　葶苈大寒，虽能敷疮杀虫，然药气善能下行，则疮毒亦内攻入脑矣，故杀人。

　　水银入人耳及六畜等皆死，以金银着耳边，水银则吐。

　　【注】

　　水银大毒，入耳则沉经坠络，皆能死人。以金银着耳门，引之则吐出，此物性感召之理，犹磁石之引针也。

　　苦楝无子者，杀人。

　　【注】

　　苦楝有雌雄两种，雄者无子，根赤有毒，服之使人吐不能止，有至死者。雌者有子根白微毒，可入药用。

　　凡诸毒多是假毒，以投无知时，宜煮荠苨、甘草汁饮之，通除诸毒药。

　　【注】

　　凡诸毒多借饮食以投毒，而服毒之人，原自不知，若觉之，则时时煮甘草、荠苨汤饮之，以二物能解草石百毒也。

　　卷三

　　订正仲景全书金匮要略注正误存疑篇

　　『金匮要略』一书，其世远而就阙误也，与『伤寒论』等。如□饦之「□」字，与缓中补虚用大黄□虫圆主之之类，俱不可以为法。爰加斟酌其改移删补诸式，与夫存疑之二十八条，悉仿『伤寒论』叙次云。

　　┌───────────────────────────────────┐│补注：正误各条置于引号内者为改正正确者，置于中括弧内者为应删错误原文。│└───────────────────────────────────┘

　　卷三

　　藏府经络先后第一

　　师曰：病人语声寂然，喜惊呼者，骨节间病；语声谙谙然，不彻者，心膈间病；语声啾啾然，细而长者，「腹」〔头〕中病。

　　【按】

　　头中病之「头」字，当是「腹」字，经中从无头中病之文，且文义不属，当改之。

　　师曰：吸而微数，其病在中焦，实也，当下之即愈，虚者不治。在上焦者，其吸「远」〔促〕；在下焦者，其吸「促」〔远〕，此皆难治。呼吸动摇振振者，不治。

　　【按】

　　吸促之「促」字，当是「远」字，吸远之「远」字，当是「促」字；方合病义，当移之。

　　问曰：〔寸脉沉大而滑，沉则为实，滑则为气，实气相搏，〕「厥」〔血〕气入藏即死，入府即愈，此为卒厥，何谓也？师曰：唇口青，身冷，为入藏，即死；如身和汗自出，为入府，即愈。

　　【按】

　　「寸脉沉大而滑，沉则为实，滑则为气，实气相搏」之十八字，文理不顺，衍文也当删之。血气入藏之「血」字，当是「厥」字，始与卒厥相合，当改之。

　　问曰：阳病十八，何谓也？师曰：头痛，项、腰、脊、臂、脚掣痛。阴病十八，何谓也？师曰：欬，上气，喘，哕，咽，肠鸣，胀满，心痛，拘急。五藏病各有十八，合为九十病；人又有六微，微有十八病，合为一百八病。五劳、七伤、六极，妇人三十六病，不在其中。清邪居上，浊邪居下，大邪中表，小邪中里，「漀」〔□〕饦之邪从口入者，宿食也。五邪中人，各有法度，风中于前，寒中于暮，湿伤于下，雾伤于上，风令脉浮，寒令脉急，雾伤皮腠，湿流关节，食伤脾胃，极寒伤经，极热伤络

　　【按】

　　字典无「□」字，当是「漀」字，漀音倾，侧水也。后之积聚门，□气之「□」字亦误。

　　问曰：病有急当救里救表者，何谓也？师曰：病，医下之，续得下利清谷不止，身体疼痛者，急当救里；后身体疼痛，清便自调者，急当救表也。

　　【按】

　　此条注，详见『伤寒论　太阴篇』内，故不复释。

　　夫诸病在藏，欲攻之，当随其所得而攻之，如渴者「小便不利」，与猪苓汤，余皆仿此。

　　【按】

　　如渴者之下，当有「小便不利」四字，必是遗失，当补之。

　　卷三\藏府经络先后第一

　　痉湿暍第二

　　病者，身热足寒，颈项强急，恶寒，时头热，面赤，目赤，独头动摇，卒口噤，背反张者，痉病也。〔若发其汗者，寒湿相搏，其表益虚，即恶寒甚，发其汗已，其脉如蛇〕。

　　【按】

　　「痉病也」之下诸句，与上文义不属。与后条之为欲解脉如故诸句，文义相属，宜分于彼。

　　太阳病，发热无汗，〔反〕寒者，名曰刚痉。

　　【按】

　　反恶寒之「反」字，衍文也。玩痉病之条自知，当恶寒也，宜删之。

　　「若发其汗者，寒湿相搏，其表益虚，即恶寒甚，发其汗已，其脉如蛇，」〔暴腹胀大者，〕为欲解，脉如故，反伏弦者，痉。

　　【按】

　　「暴腹胀大者」五字，衍文也，当删之。

　　卷三\藏府经络先后第一

　　疟病第四

　　师曰：疟脉自弦，弦数者多热，弦迟者多寒，弦「沉」〔小〕紧者下之差，弦迟者可温之，弦「浮」紧者，可发汗针灸也，弦「滑」〔浮〕大者，可吐之，弦数者，风发也，以饮食消息止之。

　　【按】

　　弦小紧者之「小」，当是「沉」字，则有可下之理。弦紧者，当是「弦浮紧」，则有可发汗之理。弦浮大者，当是「弦滑大」，则有可吐之理。且不遗本文疟脉自弦之意当改之补之。

　　师曰：阴气孤绝，阳气独发，则热而少气、烦冤，手足热而欲呕，名曰瘅疟；若但热不寒者，邪气内藏于心，外舍分肉之间，令人消铄肌肉。

　　【按】

　　此言瘅疟，其文脱简，『内经』已详，不复释。

　　温疟者，其脉如平，身无寒，但热，骨节疼烦，时呕，白虎加桂枝汤主之。

　　【按】

　　此言温疟，其文脱简，『内经』已详，不复释。

　　疟多寒者，名曰牝疟，蜀漆散主之。

　　【按】

　　此言牝疟，其文脱简，『内经』已详，不复释。

　　卷三\藏府经络先后第一

　　中风历节第五

　　「寸口脉「浮」〔迟〕而缓，「浮」〔迟〕则为「风」〔寒〕，缓则为虚；荣缓则为亡血，卫缓则为中风；邪气中经，」〔寸口脉浮而紧，紧则为寒，浮则为虚，寒虚相搏，邪在皮肤，〕〔浮者血虚，〕络脉空虚，贼邪不泻，或左或右；邪气反缓，正气即急，正气引邪，喎僻不遂。邪在于络，肌肤不仁；邪在于经，即重不胜；邪入于府即不识人；邪入于藏，舌即难言，口吐涎。

　　【按】

