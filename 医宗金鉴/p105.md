<!-- { "loadSidebar": true } -->
　　【按】苦病兼别因，则又当随机应变，于独参汤中或加热，附补阳而回厥逆，或加生地凉阴而止吐衄，或加黄耆固表之汗，或加当归救血之脱，或加姜汁以除呕吐，或加童便以止阴烦，或加茯苓令水化津生治消渴泄泻，或加黄连折火逆冲上治噤口毒痢。是乃相得相须以有成，何害其为独哉？如薛己治中风，加人参两许于三生饮中，以驾驭其邪，此真善用独参者矣。

　　卷三\删补名医方论

　　参附汤

　　治阴阳气血暴脱等证。人参附子（制）水煎服。

　　【注】先身而生，谓之先天；后身而生，谓之后天。先天之气在肾，是父母之所赋；后天之气在脾，是水谷之所化。先天之气为气之体，体主动，故子在胞中，赖母息以养生气，则神藏而机静。后天之气为气之用，用主动，故育形之后，资水谷以奉生身，则神发而运动。天人合德，二气互用，故后天之气得先天之气，则生生而不息；先天之气得后天之气，始化化而不穷也。若夫起居不慎则伤肾，肾伤则先天气虚矣。饮食不洁而伤脾，脾伤则后天气虚矣。补后天之气无如人参，补先天之气无如附子，此参附汤之所由立也。二脏虚之微甚，参附量为君主，二药相须，用之得当，则能瞬息化气于乌有之乡，顷刻生阳于命门之内，方之最神捷者也。若表虚自汗，以附子易黄耆，名人参黄耆汤，补气兼止汗。失血阴亡，以附子易生地，名人参生地黄汤，固气兼救阴。寒湿厥汗，以人参易白术，名术附汤，除湿兼温里。易虚厥汗，以人参易黄耆，名耆附汤，补阳兼固表。此皆参附汤之转换变化法也，医者扩而充之，不能尽述其妙。

　　卷三\删补名医方论

　　生脉饮

　　治热伤元气，气短倦怠，口渴出汗。人参麦门冬五味子水煎服。

　　【注】经云：大气积于胸中，则肺主之。夫暑热伤肺，肺伤则气亦伤矣。故气短，倦怠而喘咳也。肺主皮毛，肺伤则失其卫护，故汗出也。热伤元气，气伤则不能生津，故口渴也。是方君人参以补气，即所以补肺。臣麦冬以清气，即所以清肺。佐五味以敛气，即所以敛肺。吴琨云：一补，一清，一敛，养气之道备矣。名曰生脉，以脉得气则充，失气则弱。李杲谓：月服生脉饮，加黄耆，甘草，名生脉保元汤，令人气力涌出；更加当归白芍，名人参饮子，治气虚喘咳，吐血衄血，亦虚火可补之例也。

　　卷三\删补名医方论

　　保元汤

　　治男妇气虚之总方也。婴儿惊怯，痘家虚者，最宜。黄耆三钱人参二钱甘草一钱肉桂春夏二三分秋冬六七分，右四味，水煎服。

　　【集注】柯琴曰：昔东垣以此三味能泻火，补金，培土，为除烦热之圣药，镇小儿之惊，效如桴骨。魏桂岩得之，以治痘家阳虚顶陷，血虚浆清，皮薄发痒，难灌难敛者，始终用之。以为血脱须补气，阳生则阴长，有起死回生之功，故名之为保元也。又稍佐肉桂，分四时之气而增损之，谓桂能治血以推动其毒，扶阳益气以充达周身。血内泣，引之出表，则气从内托；血外散，引之归根，则气从外护。参，耆非桂引导，不能独树其功。桂不得甘草和平气血，亦不能绪其条理，要非寡闻浅见者能窥其万一也。四君中不用白术，避其燥；不用茯苓，恐其渗也。用桂而不用四物者，以芎之辛散，归之湿润，芍之酸寒，地黄之泥滞故耳。如宜升则加升柴，宜燥加苓术，宜润加当归，宜利气加陈皮，宜收加芍。宜散加芎。又表实去耆，里实去参，中满忌甘，内热除桂，斯又当理会矣。

　　【按】元气者，太虚之气也，人得之则藏乎肾，为先天之气，即所谓生气之原，肾间动气者是也。生化于脾，为后天之气，即所谓水谷入胃，其精气行于脉中之营养，其悍气行于脉外之卫气者是也。若夫合先后而言，即大气之积于胸中，司呼吸，通内外，周流一身，顷刻无间之宗气者是也。总之，诸气随所在而得名，实一元气也。保元者，保守此元气之谓。是方用黄耆保在外一切之气，甘草保在中一切之气，人参保上，中，下，内，外一切之气，诸气治而元气足矣。然此汤补后天水谷之气则有余，生先天命门之气则不足，加肉桂以鼓肾间动气，斯为备耳。

　　卷三\删补名医方论

　　四君子汤

　　治面色痿白，言语轻微，四肢无力，脉来虚弱者。若内伤虚热，或饮食难化作酸，须加炮姜。人参白术茯苓甘草各二钱加姜，枣，水煎服。加木香，藿香，葛根，为七味白术散。加陈皮，为五味异功散。加陈皮，半夏，为六君子汤。加藿香，砂仁，为香砂六君子汤。

　　【集注】张璐曰：气虚者，补之以甘，参，术，苓，草，甘温益胃，有健运之功，具冲和之德，故为君子。盖人之一生，以胃气为本，胃气旺则五脏受阴，胃气伤则百病丛生。故凡病久虚不愈，诸药不效者，惟有益胃，补肾两途。故用四君子，随证加减，无论寒热补泻，先培中土，使药气四达，则周身之机运流通，水谷之精微敷布，何患其药之不效哉!是知四君子为司命之本也。吴琨曰：夫面色痿白，则望之而知其气虚矣。言语轻微，则闻之而知其气虚矣。四肢无力，则问之而知其气虚矣。脉来虚弱，则切之而知其气虚矣。如是则宜补气。是方也，四药皆甘温，甘得中之味，温得中之气，犹之不偏不倚之人，故名君子。本方加木香，藿香，葛根名七味白术散，治小儿脾虚肌热，泄泻作渴。以木藿之芳香，佐四君入脾，其功更捷；以葛根甘寒，直走阳明，解肌热而除渴也。

　　【按】本方加陈皮，名五味异功散，治气虚而兼气滞者；再加半夏，名六君子汤，治气虚而兼痰饮者；再加砂仁，藿香，名香砂六君子汤，治气虚而兼呕吐者。此皆补中有消导之意也。

　　卷三\删补名医方论

　　香砂六君子汤

　　治气虚痿饮，呕吐痞闷，脾胃不和，变生诸证者。人参一钱白术二钱茯苓二钱甘草七分陈皮八分半夏一钱砂仁八分木香七分，右生姜二钱，水煎服。

　　【集注】柯琴曰：经曰：壮者气行则愈，怯者着而为病。盖人在气交之中，因气而生，而生气总以胃气为本。若脾胃一直有不和，则气便着滞，或痞闷哕呕，或生痰留饮；因而不思饮食，肌肉消瘦，诸证蜂起，而形消气息矣。四君子气分之总方也，人参致冲和之气，白术培中宫，茯苓清治节，甘草调五脏，胃气既治，病安从来。然拨乱反正，又不能无为而治，必举大行气之品以辅之，则补者不至泥而不行。故加陈皮以利肺金之逆气，半夏以疏脾土之湿气，而痰饮可除也；加木香以行三焦之滞气，缩砂以通脾肾之元气，而膹郁可开也。君得四辅，则功力倍宣，四辅奉君，则元气大振，相得而益彰矣。

　　卷三\删补名医方论

　　当归补血汤

　　治男妇血虚似白虎证，肌热面赤，烦渴引饮，脉来洪大而虚，重按则微。当归二钱黄耆一两水煎服。

　　【集注】吴琨曰：血实则身凉，血虚则身热，或以饥困劳役虚其阴血，则阳独治，故诸证为生焉。此证纯象白虎，但脉大而虚，非大而实为辨耳。『内经』所谓脉虚，血虚是也。五味之中，惟甘能补，当归味甘而厚，味厚则补血；黄耆味甘而薄，味薄则补气。今黄耆多数倍，而云补血者，以有形之血不能自生，生于无形之气故也。经言：阳生阴长，是之谓耳。

　　卷三\删补名医方论

　　佛手散

　　治妊娠胎动下血，故因伤动，子死腹中，下血疼痛，口噤欲死，服此探之，不损则痛止，已损则立下。及横生倒生，交骨不开，产后血晕昏乱，崩中金疮，去血过多等证。当归二两或三两川芎一两，右锉粗末合均，每服五钱，水一盏，酒半盏，煎八分，热服。未效再服。加败龟板一具，梳发一团，名开骨散。

　　【注】命名不曰归芎，而曰佛手者，谓此方治妇人胎前，产后诸疾，如佛手之神妙也。当归，川芎为血分之主药，性温而味甘辛，以温能和血，甘能补血，辛能散血也。古人俱必以当归君川芎，或一倍或再倍者，盖以川芎辛窜，捷于升散，过则伤气，故蔻宗奭曰：不可单服，久服，亦此义也。然施之于气郁血凝，无不奏效，故用以佐当归而收血病之功，使瘀去新生，血各有所归也。血既有所归，则血安其部，而诸血病愈矣。至妊娠胎动，胎伤下血，非血壅胎伤，即血乱妄下，服此以探之，血乱胎未动者，血顺则痛止，血壅胎未损者，血行痛止，则胎因之而安也；已动已损者，血得顺行，则胎亦因之而顺下也。横生倒生，或用力太早，或误服催生之药，致气逆血乱，亦用此以调之。产后崩中金疮，亡血昏冒，亦用此以补之。子死腹中，腹痛欲死，亦用此以逐之。以上诸病，皆血病而气不虚者也。若夫气虚难产，产后血脱，唇面黄白，少气烦乱，动则昏冒，若误与此，反致立败，则必倍加人参，速固无形之气，以救有形之血也。至于交骨难开，加龟板，梳发，下输阴道；寒加姜，桂，热加黄耆，汗加桂枝，搐加荆穗，又当以意消息，加减可也。

　　卷三\删补名医方论

　　四物汤

　　治一切血虚，血热，血燥诸证。当归熟地各三钱川芎一钱五分白芍（酒沙）二钱，右四味，水煎服。

