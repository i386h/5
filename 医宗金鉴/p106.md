<!-- { "loadSidebar": true } -->
　　【集注】张璐曰：四物为阴血受病之专剂，非调补真阴之的方。方书咸谓四物补阴，遂以治阴虚发热，火炎失血等证，蒙害至今。又专事女科者，咸以此汤随证漫加风，食，痰，气等药，纷然杂出；其最可恨者，不辨热之虚实，率加知母，黄柏，令人久服，而庸工利其有劫病之能，咸乐用之。殊不知四君子气药，治上下失血过多，一切血药置而不用。独推独参汤，童便以固其脱者，以有形之血，不能速生，无形之气，所当急固也。昔人有言，见血休治血，必先调其气。又云：四物汤不得补气药，不能成阳生阴长之功。诚哉言也!然此汤伤寒火邪解后，余热留于血分，至夜微热不除，或合柴胡，或加桂枝，靡不应手辄效，不可没其功也。柯琴曰：经云：心生血，肝藏血。故凡生血者，则究之于心；调血者，当求之于肝也。是方乃肝经调血之专剂，非心经生血之主方也。当归甘温和血，川芎辛温活血，芍药酸寒敛血，地黄甘平补血。四物具生长收藏之用，故能使营气安行经隧也。若血虚加参耆，血结加桃仁，红花，血闭加大黄，芒硝，血寒加桂，附，血热加芩，连；欲行血去芍，欲止血去芎，随所利而行之，则又不必拘于四矣。若妇人数脱其血，故用以调经种子。如遇血崩，血晕等证，四物不能骤补，而反助其滑脱，则又当补气生血，助阳生阴长之理。盖此方能补有形之血于平时，不能生无形之血于仓猝，能调阴中之血，而不能培真阴之本，为血分立法，不专为女科套剂也。王好古治妇女，不论内伤，外感，胎前，产后，随证加二味于四物中，名曰六合，未免任意牵强。

　　卷三\删补名医方论

　　圣愈汤

　　治一切失血过多，阴亏气弱，烦热作渴，睡卧不宁等证。四物汤加人参，黄耆(一方去芍药)水煎服。

　　【集注】柯琴曰：经云：阴在内，阳之守也；汤在外，阴之使也。故阳中无阴，谓之孤阳；阴中无阳，谓之死阴。朱震亨曰，四物皆阴，行夫地闭塞之令，非长养万物者也。故四物加知柏，久服便能绝孕，谓嫌于无阳耳。此方取参，耆配四物，以治阴虚血脱等证。盖阴阳互为其根，阴虚则阳无所附，所以烦热燥渴；气血相为表里，血脱则气无所归，所以睡卧不宁。然阴虚无骤补之法，计在培阴以藏阳，血脱有生血之机，必先补气，此阳生阴长，血随气行之理也。故曰：阴虚则无气，无气则死矣。此方得仲景白虎加人参之义而扩充者乎。前辈治阴虚，用八珍，十全，卒不获效者，因甘草之甘，不达下焦，白术之燥，不利肾阴，茯苓渗泄，碍乎生升，肉桂辛热，动其虚火。此六味皆醇厚和平而滋润，服之则气血疏通，内外调和，合于圣度矣。

　　卷三\删补名医方论

　　地骨皮饮

　　治阴虚火旺，骨蒸发热，日静夜剧者；妇人热入血室，胎前发热者。四物汤加地骨皮牡丹皮各三钱，水煎服。

　　【集注】柯琴曰：阴虚者阳往乘之，发热也。当分三阴而治之。阳邪乘入太阴脾部，当补中益气以升举之，清阳复位而火自熄也。若乘入少阴肾部，当六味地黄丸以对待之，壮水之主而火自平也。乘入厥阴肝部，当地骨皮饮以凉补之，血有所藏而火自安也。四物汤为肝家滋阴调血之剂，加地骨皮清志中之火以安肾，补其母也；加牡丹皮清神中之火以凉心，泻其子也。二皮凉而润，但清肝火不伤脾胃，与四物加知柏之湿润而苦寒者不同也。故逍遥散治肝火之郁于本脏者也，木郁达之，顺其性也；地骨皮饮，治阳邪之乘于肝脏者也，客者除之，勿纵寇以遗患也。二方皆肝家得力之剂。

　　卷三\删补名医方论

　　犀角地黄汤

　　治热伤吐衄，便血，妇人血崩，赤淋。生犀角生地黄白芍牡丹皮，右四味，先用三物水煎，去滓，入生犀汁，热服。

　　【注】吐血之因有三：曰劳伤，曰努伤，曰热伤。劳伤以理损为主，努伤以去瘀为主，热伤以清热为主。热伤阳络则吐衄，热伤阴络则下血。是汤治热伤也，故用：犀角，清心去火之本。生地，凉血以生新血。白芍，敛血止血妄行。丹皮，破血以逐其瘀。此方虽曰清火，而实滋阴；虽曰止血，而实去瘀。瘀去新生，阴滋火熄，可为探本求穷源之法也。若心火独盛，则加黄芩，黄连以泻热；血瘀胸痛，则加大黄，桃仁以逐瘀也。

　　卷三\删补名医方论

　　四生丸

　　治阳盛阴虚，血热妄行，或吐或衄者。生地黄生柏叶生荷叶生艾叶各等分，右四味，捣烂为丸，如鸡子大，每服一丸，滚汤化服。

　　【集注】柯琴曰：阴虚而阳无所附，则火炎上焦；阳盛则阳络伤，故血上溢于口鼻也。凡草木之性，生者凉，而熟之则温；熟者补，而生者泻。四味皆清寒之品，尽取其生者，而捣烂为丸，所以全其水气，不经火煮，更远于火令矣。生地多膏，清心肾而通血脉之源。柏叶西指，清肺金而调营卫之气。艾叶芳香，入脾胃而擅去瘀生新之权。荷叶法震，入肝家而和藏血摄血之用。五志之火既清，五脏之阴安堵，则阴平阳秘，而血归经矣。是方也，可暂用以遏妄行之热血，如多用则反伤营。盖血得寒，则瘀血不散，而新生血不生也。设但知清火凉血，而不用归脾，养荣等剂以善其后，群有不绵连岁月而毙者。非立法之不善，妄用者之过耳。

　　卷三\删补名医方论

　　当归六黄汤

　　治阴虚有火，令人盗汗者。当归生地熟地黄耆黄芩黄连黄柏，右水煎服。

　　【注】寤而汗出曰自汗，寐而汗出曰盗汗。阴盛则阳虚不能外固，故自汗。阳盛则阴虚不能中守，故盗汗。若阴阳平和之人，卫气昼则行阳而寤，夜则行阴而寐，阴阳既济，病安从来？惟阴虚有火之人，寐则卫气行阴，阴虚不能济阳，阳火因盛而争于阴，故阴液失守外走而出汗；寤则卫气复行出于表，阴得以静，故汗止矣。用当归以养液，二地以滋阴，令阴液得其养也。用黄芩泻上焦火，黄连泻中焦火，黄柏泻下焦火，令三火得其平也。又于诸寒药中加黄耆，庸者不知，以为赘品，且谓阳盛者不宜，抑知其妙义正在于斯耶!盖阳争于阴，汗出营虚，则卫亦随之而虚。故倍加黄耆者，一以完已虚之表，一以固未定之阴。经曰：阴平阳秘，精神乃治。此之谓欤!

　　【集注】吴琨曰：杂证盗汗，与伤寒盗汗不同。伤寒是半表半里之邪未尽，杂证则阴虚有火而已。彼以和表为主，此以救阴为急。故以补阴之品，佐泻火之药，明者辨之。

　　卷三\删补名医方论

　　黄耆建中汤

　　治虚劳里急，悸，衄，腹中痛，夜梦失精，四肢酸痛，手足烦热，咽干口燥，诸不足诸证。黄耆胶饴白芍甘草桂枝生姜大枣，右七味，水煎服。

　　【集注】喻昌曰：虚劳而至于亡血，失精，津液枯稿，难为力矣!『内经』于针砭所莫治者，调以甘药，『金匮』遵之而立黄耆建中汤，急建其中气，俾饮食增而津液旺，以至充血生精，而复其真阴之不足。但用稼穑作甘之本位，而酸辛咸苦在所不用，盖舍此别无良法也。然用法贵立于无过之地，不独呕家不可用建中之甘，即微觉气滞，更当虑甘药太过，令人中满也。至大建中则大建其中之阳，小建中则小小创建之义，理中则燮理之义，治中则分治之义，补中，温中，何莫非先中州之义。缘伤寒外邪逼入于内，法难尽用，仲景但于方首以「小」之一字，微示其意，至『金匮』始尽建中之义。后人引伸触类，制乐令建中汤，十四味建中汤，曲畅建中之旨。学者心手之间，所当会其大义也。

　　卷三\删补名医方论

　　双和饮

　　治大病之后，虚劳气乏。补血益气，不热不冷，温而调之。白芍二钱黄耆(炙)一钱半甘草(炙)七分中桂七分当归一钱熟地黄一钱川芎七分生姜三片，大枣二枚，水二盏，煎一盏，温服。

　　【注】此汤乃李杲以黄耆建中汤，减饴糖合四物之方也。黄耆建中，治虚劳不足，是从脾胃中化生血气。此则直补阴血，兼之温养阳气，所以减饴糖之甘，加纯阴之品，名曰双和也。地骨皮饮，其意在凉血热，故左二皮以清之。圣愈汤，其意在救血脱，故佐参，耆以补之。双和饮，其意在温养血气，故佐耆，桂，炙草以温之。经曰：形不足者，温之以气是也。

　　卷三\删补名医方论

　　人参养荣汤

　　治脾肺俱虚，发热恶寒，肢体瘦倦，食少作泻等证。若气血虚而变见诸证，弗论其病期脉，但用此汤，诸证悉退。人参白术茯苓甘草黄耆陈皮当归熟地白芍桂心远志五味子，右十二味，加姜三片，枣二枚，水煎服。

　　【集注】柯琴曰：古人治气虚以四君子，治血虚以四物，气血俱虚者以八珍，更加黄耆，肉桂名十全大补，宜乎万举万当也。而用之有不获效者，盖补气而不用行气之品，则气虚之甚者，几无气以运动。补血而仍用行血之物，则血虚之甚者，更无血以流行。故加陈皮以行气，而补气者悉得效其用。去川芎行血之味，而补血者因以奏其功。此善治者，只一加一减，便能转旋造化之机也。然气可召而至，血易亏而难成，苟不有以求其血脉之主而养之，则营气终归不足。故倍人参为君，而佐以远志之苦，先入心以安神定志，使甘温之品，始得化而为血，以奉生身。又心苦缓，必得五味子之酸，以收敛神明，使营行脉中而流于四脏。名之曰养荣，不必仍十全之名，而收效有如此者。

　　卷三\删补名医方论

　　归脾汤

　　治思虑伤脾，或健忘怔忡，惊悸盗汗，寤而不寐，或心脾作痛，嗜卧少食，及妇女月经不调。人参龙眼肉黄耆甘草白术茯苓木香当归酸枣仁远志，姜三片，水煎服。

