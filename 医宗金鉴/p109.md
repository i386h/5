<!-- { "loadSidebar": true } -->
　　【按】五行皆一，惟火有二，君火，相火也。君火为心经之火，君主一身之火也。相火为肾中之火，宣布一身之火也。使君火无相火，则不能宣布诸火，以奉生身之本。相火无君火，则不能君主诸火，以制其妄行之灾。故李杲立内伤劳倦，火乘土位之论，以心火有余，用升阳气，泻阴火朱砂安神等药，而未及心火之不足者，以前人已有归脾，养心等方也。震亨立阳常有余，阴常不足之论，以肾火有余，用补阴，补天等药，而未及肾火之不足者，以前人已有肾气，桂附地黄汤丸也。根据本方加附子，肉桂，名桂附地黄丸，治两尺脉弱，相火不足，虚羸少气，王冰所谓益火之原，以消阴翳者是也。加黄柏，知母，名知柏地黄丸，治两尺脉旺，阴虚火动，午热骨痿，王冰所谓壮水之主，以制阳光者是也。经云：阴平阳秘，精神乃治。若阴阳偏胜，则疾病丛生。夫肾取象乎坎，阳藏于阴之藏也。不独阴盛阳衰，阳畏其阴而不敢附，即阴衰阳盛，阴难藏阳亦无可根据，虽同为火不归原，而其为病则异也。故于肾药中加桂，附，壮阳胜阴，使阳无所畏，而自归原矣。加知柏补阴秘阳，使阳有所贮，而自归藏矣。世人但知以桂，附引火归原，不知以知，柏平阴秘阳，举世皆蒙其误，故震亨特立补阴之论，以辟以火济火之非，而未达其旨者，从而诽之，良可叹也。

　　卷三\删补名医方论

　　八味地黄丸

　　治命门火衰，不能生土，以致脾胃虚寒，饮食少思，大便不实，或下元衰惫，脐腹疼痛，夜多漩溺等证。熟地黄(九蒸为度，捣膏)八两干山药四两山萸肉四丙白茯苓丹皮泽泻各三两肉桂附子各一两，，右八味为末，炼蜜丸如桐子大，酒下十五丸，日再服。

　　【集注】赵献可曰：君子观象于坎，而知肾中具水火之用。今人入房而阳易举者，阴虚火动也；阳事先痿者，命门火衰也。真水竭则隆冬不寒，真火熄则盛夏不热。是方也，熟地，山药，泽泻，丹皮，茯苓，山萸皆濡润之品，所以能壮水之主；肉桂，附子辛润之物，能于水中补火，所以能益火之原。水火得其养，则肾气复矣。喻昌曰：『金匮』用八味丸，治脚气上入少腹不仁者。脚气即阴气，少腹不仁即攻心之渐，故用之以驱逐阴邪也。其能虚劳腰痛，少腹拘急，小便不利，则因过劳其肾，阴气逆于少腹，阻遏膀胱之气化，小便不通利，故用之温养下焦，以收肾气也。其短气有微饮者；饮，亦阴类，阻其胸中之阳，自致短气，故用之引饮下出，以安胸中也。消渴病，饮水一斗，小便亦一斗，此肾气不能摄水，小便恣出，源泉有立竭之势，故急用以逆折其水也。夫肾水下趋之消证，肾气不上升之渴证，非用是以蛰护封藏，蒸动水气，舍此曷从治哉!后人谓八味丸为治消渴之圣药，得其旨矣。柯琴曰：命门之火，乃水中之阳。夫水体本静，而川流不息者，气之动，火之用也，非指有形者言也。然火少则生气，火壮则食气，故火不可亢，亦不可衰。所云火生土者，即肾家之少火游行其间，以息相吹耳。若命门火衰，少火几于熄矣。欲暖脾胃之阳，必先温命门之火，此肾气丸纳桂，附于滋阴剂中十倍之一，意不在补火，而在微微生火，即生肾气也。故不曰温肾，而名肾气，斯知肾以气为主，肾得气而土自生也。且形不足者，温之以气，则脾胃因虚寒而致病者固痊，即虚火不归其原者，亦纳之而归封蛰之本矣。崔氏加减八味丸，以五味之酸收，易附子之辛热，肾虚而不寒者宜之也。『千金方』于八味外，更加元参之咸寒，以助熟地而滋肾；加芍药之酸寒，助丹皮以滋肝。总之为桂附加锁钥耳。以之壮水则有余，以之益火恐不足也。『济生方』加牛膝，车前以治水肿，倍茯苓以辅地黄，山药，茱萸，与泽，丹，车，牛等列，随证加减，允为得法。益阴肾气丸于六味外加当归，五味，柴胡，以治目暗不见，化裁愈妙矣。

　　卷三\删补名医方论

　　资生肾气丸

　　治肾虚脾弱，腰重脚肿，小便不利，腹胀喘急，痰盛，已成鼓证，其效如神。熟地黄四两白茯苓三两牡丹皮一两泽泻一两干山药一两车前子一两山茱萸一两牛膝一两肉桂一两附子五钱，右十味，蜜和丸，每服八十丸，空心米饮下。

　　【集注】李中梓曰：经云：诸湿肿满，皆属于脾。又云：其本在肾，其末在肺，皆聚水也。又曰：肾者主水，胃之关也，关门不利，故聚水而从其类也。肿胀之病，诸经虽有，无不由于肺，肾者，盖脾主运行，肺主气化，肾主五液。凡五气所化之液，悉属于肾；五液所行之气，悉属于肺；转输二脏，以制水生金者，悉属于脾。故肿胀不外此三经也。然其治法，有，内，外，上，下，虚，实，不可不辨也。在外则肿，越婢汤，小青龙汤证也。在内则胀，十枣丸，神佑丸证也。在上则喘，葶苈大枣汤，防己椒目葶苈大黄丸证也。在下则小便闭，沉香琥珀丸，疏凿饮子证也。此皆治实之法，若夫虚者，实脾饮此方证也。张介宾曰：地黄，山药，丹皮，以养阴中之真水。山萸，桂，附，以化阴中之真气。茯苓，泽泻，车前，牛膝，以利阴中之滞。能使气化于精，即所以治肺也；补火生土，即所以治脾也；壮水利窍，即所以治肾也。补而不滞，利而不伐，治虚水方，更无有出其，右者。然当因此扩充，随证加减。若其人因大病之后，脾气大虚而病水胀者，服此虽无所碍，终不见效，每熟计之，脾气大伤，诚非肾药之所能治。专用理中汤一两，加茯苓一两。命火衰者，加附子；两足冷者，加肉桂；腹胀甚者，加厚朴。三大剂而足胫渐消，十余剂而腹胀退。凡治中年之后脾肾虚寒者，悉用此法。盖气虚者，不可复行气；肾虚者，不可专利水。温补即所以化气，塞因塞用之妙，顾在用之者何如耳。古法治肿，不用补剂，而用去水等药，微则分利，甚则推逐。如五苓散，五淋散，五皮散，导水茯苓汤之类，皆所以利水也。如舟车神佑丸，浚川散，禹功散，十枣汤之类，皆所以逐水也。但察其果系实邪，则此等治法，仍不可废也。

　　卷三\删补名医方论

　　大补阴丸

　　治阴亏火旺，肺痿咳血，骨蒸盗汗，虚劳之证。黄柏(盐酒炒)知母(盐水炒)各四两熟地(酒蒸)败龟板(酥炙)各六两猪脊髓和炼蜜为小丸，日干。每服三钱，淡盐汤下。

　　【注】朱震亨云：阴常不足，阳常有余，宜常养其阴，阴与阳齐，则水能制火，斯无病矣。今时之人，过欲者多，精血既亏，相火必旺，真阴愈竭，孤阳妄行，而劳瘵，潮热，盗汗，骨蒸，咳嗽，咯血，吐血等证悉作。所以世人火旺致此病者，十居八九，火衰成此疾者，百无二三。震亨发明先圣千载未发之旨，其功伟哉!是方能骤补真阴，承制相火，较之六味功效尤捷。盖因此时以六味补水，水不能遽生；以生脉保金，金不免犹燥。惟急以黄柏之苦以坚肾，则能制龙家之火；继以知母之清以凉肺，则能全破伤之金。若不顾其本，即使病去犹恐复来，故又以熟地，龟板大补其阴，是谓培其本，清其源矣。虽有是证，若食少便溏，则为胃虚，不可轻用。

　　卷三\删补名医方论

　　封髓丹

　　治梦遗，失精及与鬼交。黄柏砂仁甘草，右蜜为丸，每服三钱。

　　【集注】赵羽皇曰：经云：肾者主水，受五脏六腑之精而藏之。又曰：肾者，主蛰封藏之本，精之处也。盖肾为坚脏，多虚少实，因肝木为子，偏喜疏泄母气，厥阴之火一动，精即随之外溢。况肝又藏魂，神魂不摄，宜其夜卧鬼交精泄之证作矣。封髓丹为固精之要药，方用黄柏为君，以其味性苦寒，又能坚肾。肾职得坚，则阴水不虞其泛溢：寒能清肃，则龙火不至于奋扬。水火交摄，精有不安其位者乎？佐以甘草，以甘能缓急，泻诸火与肝火之内扰，且能使水土合为一家，以妙封藏之固。若缩砂者，以其味辛性温，善能入肾，肾之所恶在燥，而润之者惟辛，缩砂通三焦达津液，能纳五脏六腑之精而归于肾，肾家之气纳，肾中之髓自藏矣。此有取于封髓之意也。汪昂曰：此方加天冬，地黄，人参，名三才封髓丹。用天冬补肺以生水，地黄补肾以益精，用人参补脾，从饮食中化生水精也。以药有天，地，人之名，而补亦在上，下，中之分，使天地位育参赞居中，故曰三才也。喻昌曰：加黄柏以入肾滋阴，砂仁以入脾行滞，甘草以稍变天冬，黄柏之苦，俾合人参创建中气，以伸参两之权，殊非好为增益成方之比也。

　　卷三\删补名医方论

　　虎潜丸

　　治肾阴不足，筋骨痿软，不能步履。龟板黄柏各四两知母熟地各二两牛膝三两五钱芍药一两五钱锁阳一两虎骨一两当归一两陈皮七钱五分，右为末，煮羯羊肉，捣为丸，桐子大，淡盐汤下。

　　【集注】王又原曰：肾为作强之官，有精血以为之强也。若肾虚精枯，而血必随之，精血交败，湿热风毒遂乘而袭焉。此不能步履，腰酸筋缩之证作矣。且肾兼水火，火胜烁阴，湿热相搏，筋骨不用宜也。方用黄柏清阴中之火，燥骨间之湿，且苦能坚肾，为治痿要药，故以为君。虎骨去风毒，健筋骨为臣。因高源之水不下，母虚而子亦虚，肝脏之血不归，子病而母愈病，故用知母清肺原，归芍养肝血，使归于肾。龟禀天地之阴独厚，茹而不吐，使之坐镇北方。更以熟地，牛膝，锁阳，羊肉群队补水之品，使精血交补。若陈皮者，疏血行气。兹又有气化血行之妙，其为筋骨壮盛，有力如虎也必矣。『道经』云：虎向水中生，以斯为潜之义焉夫!是以名之曰：虎潜丸。叶仲坚曰：痿原虽分五脏，然其本在肾，其标在肺，『内经』云：五脏因肺热叶焦，发为痿躄。又曰：阳气内伐，水不胜火，则骨痿髓虚，故足不任身。骨痿者生于大热也，若视为虚寒而投以桂，附，多致不救。是方以虎名者，虎于兽中禀金气之至刚，风生一啸，特为肺金取象焉。其潜之云者，金从水养，母隐子胎，故生金者必丽水，意在纳气归肾也。龟应北方之象，禀阴最厚，首常向腹，善通任脉，能大补真阴，证深得夫潜之意者。黄柏味厚，为阴中之阴，专补肾膀之阴不足，能使足膝中气力涌出，故痿当家必用二者为君，一以固本，一以治标，恐奇之不去，则偶之也。熟地填少阴之精，用以佐龟板，知母清太阴之气；用以佐黄柏，牛膝入肝舒筋。归，芍佐之，肝血有归；陈皮疏之，气血以流，骨正筋柔矣。又虑热则生风，逗留关节，用虎骨所以驱之；纯阴无阳不能发生，佐锁阳以温之。羊肉为丸，补之以味。淡盐汤下，急于入肾。斯皆潜之为义。

　　卷三\删补名医方论

　　滋肾丸

