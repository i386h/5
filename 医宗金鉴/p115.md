<!-- { "loadSidebar": true } -->
　　治心胸中有痰饮宿水，自吐出水，复心胸间虚气满不能食，消痰气令能食。茯苓三两人参三两白术三两枳实二两橘皮二两半生姜四两，右六味，水六升，煮取一升八合，分三服。如人行八九里，再进之。

　　【集注】赵良曰：呕为痰饮动中，涌而出之。呕尽水当渴，渴则可征支饮之全去。今反不渴，是其饮尚留，去之未尽也。用半夏之辛温，生姜之辛散，散其欲出之饮，则所留之邪自尽矣。半夏，生姜皆味辛，可治膈上痰，心下坚，呕逆目眩。然悸必心受水凌，故加茯苓以去水，伐肾邪安心神也。后方加人参，枳实，橘皮，此由上，中二焦气弱，水饮入胃，脾不能输归于肺，肺不能通调水道，以致停积为痰为宿水。吐之则下气因而上逆，虚与气结，满不能食。当补益中气，以人参，白术为君；茯苓逐宿水，枳实破诸气为臣；开脾胃，宣扬上焦，发散凝滞，则陈皮，生姜为使也。其积饮既去，而虚气塞满其中，不能进食，此证最多。

　　卷三\删补名医方论

　　礞石滚痰丸

　　治实热老痰之峻剂，虚寒者不宜用。黄芩八两大黄(酒蒸)八两沉香(忌火)五钱礞石(焰硝？？过，埋地内七日用)一两，，右四味为细末，水丸川椒大，量人大小用之。用温水一口，送过咽即仰卧，令药徐徐而下，半日不可饮食，勿起身行动言语，待药气自胃口渐下二肠，然后动作饮食。服后喉间稠粘壅滞不快，此药力相攻，故痰气泛上也。少顷药力至，而渐逐恶物入腹下肠，效如响应。

　　卷三\删补名医方论

　　指迷茯苓丸

　　治中焦停痰伏饮。半夏(制)二两茯苓一两枳壳五钱风化硝二钱半，右四味，姜汁糊为丸。

　　【注】经曰：饮入于胃，游溢精气，上输于脾。游者，运行也；溢者，渗溢也；输者，输布也；精气者，水化之精气也。言入于胃运行水化之精气，渗溢于肠胃之外，而上输布于脾也。又曰：脾气散精，上归于肺。言水之清者上升，犹天之雨露也。又曰：通调水道，下输膀胱。言水之浊者下降，犹地之江河也。此皆言水自浊化清，由腑输脏；自清分浊，由脏输腑，水之运行循环也。又曰：水精四布，五经并行。言水发源于脾，周布四脏，并行五经也。此皆言水内养脏腑，外滋百骸，水之变化精微也。如是者，何痰之有？若饮食失度不和于中，水精不渗溢于外，直下走大，小肠而为泄泻矣。若三焦失运，气不蒸化，水之清者不升，水之浊者不降，精化为水，则内停作胀，外泛作肿，上攻喘呼，下蓄淋闷矣。若上焦气不清肃，不能输布，留于胸中，水之精者悉变为浊，阳盛煎灼成痰，阴盛凝蓄为饮也。故治痰者，以清火为主，实者利之，虚者化之。治饮者，以燥湿为主，实者逐之，虚者温之。所以古人治饮有温补之法，而治痰则无之也。王隐君制礞石滚痰丸，治老痰一方，用黄芩清胸中无形诸热，大黄泻肠胃有质实火，此治痰必须清火也。以礞石之燥悍，此治痰必须除湿也。以沉香之速降，此治痰必须利气也。二黄得礞石，沉香，则能迅扫直攻老痰巢穴，浊腻之垢而不少留，滚痰之所由名也。若阳气不盛，痰饮兼作，又非此方所宜，当以指迷伏苓丸合而治之，用半夏燥湿，茯苓渗湿，风硝软坚，枳壳利气。别于二陈之甘缓，远于大黄，礞石之峻悍，殆攻中之平剂欤!

　　卷三\删补名医方论

　　金匮枳术汤

　　治心下硬如大盘，边旋如杯，水饮所作。枳实七枚白术二两，，右二味，以水五升，煮取三升，分温三服，腹中软即散。

　　【注】心下，胃之上脘也。上脘结硬如盘，边旋如杯，谓时大时小，水气所作，非有形食滞也。用枳实以破结气。白术以除水湿。温服三服，则腹软结开，而硬消矣。李杲法仲景以此方倍白术，是以补为主也。此方君枳实，是以泻为主也。然一缓一急，一补一泻，其用不同，只此多寡转换之间耳。

　　卷三\删补名医方论

　　桂苓甘术汤

　　治心下有痰饮，胸胁支满目眩。又曰：短气有微饮，当从小便去之，桂苓甘术汤主之；肾气丸亦主之。茯苓四两桂枝三两白术三两甘草三两，右四味，以水六升，煮取三升，分温三服，小便则利。

　　【集注】赵良曰：『灵枢』谓心胞络之脉动则病胸胁支满者，谓痰饮积于心胞，其病则必若是也。目眩者，痰饮阻其胸中之阳，不能布精于上也。茯苓淡渗，遂饮出下窍，因利而去，故用以为君。桂枝通阳输水走皮毛，从汗而解，故以为臣。白术燥湿，佐茯苓消痰以除支满。甘草补中，佐桂枝建土以制水邪也。夫短气有微饮，此水饮停蓄，呼吸不利而然也。『金匮』并出二方，妙义益彰。呼气之短，用苓桂术甘汤之轻清以通其阳，阳化气则小便能出矣。吸气之短，用肾气丸之重降以通其阴，肾气通则关门自利矣。

　　【按】风水，阳水也；石水，阴水也。阳水多实，阴水多虚。阳水在上，故多喘；阴水在下，故多满。所以治阳水用散用攻，治阴水用温用补。然阴中必有阳，此方治阴水之在阳而上者也，肾气丸治阴水之在阴而下者也。于此推之，阳中亦必有阴，故有小青龙阳，五苓散之治法也。今举世不分阴阳虚实，皆以金匮肾气汤治之，服之不效，终不改辙，每至吐血而死，良可叹也。

　　卷三\删补名医方论

　　疏凿饮子

　　治遍身水肿，喘呼口渴，大小便秘。羌活秦艽槟榔大腹皮商陆茯苓皮椒目木通泽泻赤小豆等分加姜皮，水煎服。

　　【注】经曰：三焦者，决渎之官，水道出焉。若水饮阻于内，风寒束于外，则三焦之气化不行。上焦之如雾，中焦之如沤，同为下焦之如渎也。以致水气外泛，皮肤作肿，内停腹里作胀，上攻喘咳呕逆，下蓄小便不利，种种诸证，而治法总不外乎表里也。小青龙汤，真武汤，越婢汤，五苓散，疏凿饮子五方，皆治有水气兼表里证之药也。小青龙汤治表里寒实，中有水气，真武汤治里有虚寒，中兼水气。二证俱内不作胀，外不作肿，故一以麻，桂辈散寒以行水；一以姜，附辈温寒以制水也。越婢汤治表里实热，中有水气，五苓散治表里虚热，中有水气。故一以麻黄，石膏，散肤之水，清肌之热，以消肿也；一以桂，苓，术，泽，解肌表热，利所停水，以止吐也。疏凿饮子治表里俱实，不偏寒热而水湿过盛，遍身水肿喘胀便秘者。故以商陆为君，专行诸水。佐羌活，秦艽，腹皮，苓皮，姜皮，行在表之水，从皮肤而散；佐槟榔，赤豆，椒目，泽泻，木通，行在里之水，从二便而出。上下，内外，分消其势，亦犹神禹疏凿江河之意也。至于越婢汤：加半夏者，因喘气上逆，用之降逆也。加附子者，因汗出恶风，散表固阳也。小青龙汤加石膏者，因喘而烦燥，用之兼清胃热也。五苓散以术，桂易滑石，阿胶，名猪苓汤，专清阴兼治水也。真武汤，去生姜加人参，名附子汤，专温阳不治水也。由此可知仲景用方，于群温剂中，加以大寒之品；大寒剂中，加以辛热之品。去桂枝加滑石，则不走外；去生姜加人参，则不治水。其转换变化，神妙如此，拘拘之士，不足语也。

　　卷三\删补名医方论

　　葶苈大枣泻肺汤

　　治肺痈喘不得卧。及水饮攻肺喘急者。葶苈(苦)一两大枣十枚以水五钟，先煮枣三钟，去枣纳葶苈，煮取一钟半，顿服，弱者减服。戒盐酱。

　　卷三\删补名医方论

　　苏葶定喘丸

　　治饮停上焦，攻肺喘满不得卧，面身水肿，小便不利者。苦葶苈子(研泥)南苏子(研泥)各等分，合均，用枣肉为小丸，阴干，磁罐盛之，恐渗去油性，减去药力。每服三钱，于夜三更时白汤下，以痢四，五次为度，痢多则减服之，痢少则加服之。次日身软，则隔一日，或隔二日服之。形气弱者，先减半服之，俟可渐加。戒盐酱，服之即奏奇功，如不严戒一切咸物，即对证用药，万无一生。

　　卷三\删补名医方论

　　舟车神佑丸

　　又名净腑丸治水肿水胀，形气俱实。黑牵牛(炒)四两大黄(酒浸)二两甘遂(面裹煨)一两大戟(面裹煨)一两芫花(醋炒)一两青皮(炒)一两橘红一两木香五钱槟榔五钱轻粉一钱，右为末，水丸，每服五分，五更白滚水下，大便痢三次为度。若一二次不通痢，次日仍服。或六分七分，渐加至一钱，若服后大便痢四，五次，或形气不支，则减其服，三分二分俱可或隔一，二，三日服一次，以愈为度。甚者忌盐酱百日。

　　【注】葶苈大枣汤，苏葶定喘丸，舟车神佑丸，三方皆治肿胀之剂。然葶苈大枣汤，治水停胸中，肺满喘急不得卧，皮肤浮肿，中满不急者，故独用葶苈之苦，先泻肺中之水气，佐大枣恐苦甚伤胃也。苏葶定喘丸，即前方加苏子以降气，气降则水降，气降则输水之上源，水降则开水之下流也。舟车神佑丸，治水停诸里，上攻喘咳难卧，下蓄小便不利，外薄作肿，中停胀急者，故备举甘遂，大戟，芫花，牵牛，大黄，直攻水之巢穴，使从大，小二便而出，佐青皮，陈皮，木香以行气，便气行则水行，肿胀两消，其尤峻厉之处，又在稍加轻粉，使诸攻水行气之药，迅烈莫当，无微不入，无穷不达。用之若当，功效神奇，百发百中。然非形实或邪盛者，不可轻试，苟徒利其有却病之能，消而旋肿，用者慎之!

　　卷三\删补名医方论

　　实脾饮

　　治身重懒食，肢体浮肿，口中不渴，二便不实。白术(土炒)茯苓甘草(炙)厚朴(姜炒)大腹子草果仁木香木瓜附子干姜加姜枣煎服。气虚者加人参。

　　【注】脾胃虚，则土不能制水，水妄行肌表，故身重浮肿。用白术，甘草，生姜，大枣，以实脾胃之虚也。脾胃寒，则中寒不能化水，水停肠胃，故懒食不渴，二便不实。用姜，附，草果，以温脾胃之寒。更佐大腹，茯苓，厚朴，木香，木瓜者，以导水利气。盖气者水之母也，土者水之防也，气行则水行，土实则水治，故名曰实脾也。然此方导水利气之力有余，阴水寒胜而气不虚者，固所宜也。若气少声微，则必以理中汤加附子，数倍茯苓以君之，温补元气以行水，为万当也。

　　【按】苓桂术甘汤，实脾饮，肾气丸，皆治阳虚水气之证。苓桂术甘汤，治上焦阳虚不能输布，水留于上，心下逆满，气上冲胸，故用苓，桂，术，甘之品，扶阳通气输水道也。实脾饮，治中焦阳虚不能蒸化，水渍于中，外泛作肿，二便通利，故用姜，附，苓，术之剂，培土温中，胜寒湿也。肾气丸，治下焦阳虚，不能行水，小便不利，肢体浮肿，喘急腹胀，故用桂，附，地，苓之辈，温而补之，以行水也。

　　卷三\删补名医方论

