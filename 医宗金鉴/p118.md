<!-- { "loadSidebar": true } -->
　　【注】凡风寒在表，脉浮紧数无汗者，皆表实也，宜麻黄汤主之。名曰麻黄汤者，君以麻黄也。麻黄性温，味辛而苦，其用在迅升。桂枝性温，味辛而甘，其能在固表。证属有余，故主以麻黄必胜之算也。监以桂枝制节之妙也。杏仁之苦温佐麻黄，逐邪而降逆。甘草之甘平，佐桂枝和内而拒外。饮入于胃，行气于元府，输精于皮毛，斯毛脉合精，溱溱汗出，在表之邪必尽去而不留，痛止喘平，寒热顿解。不须啜粥而藉汗于谷也。其不用姜，枣者，以生姜之性横散于肌，碍麻黄之迅升，大枣之性泥滞于膈，碍杏仁之速降，此欲急于直达，稍缓则不迅，横散则不升矣。然则为纯阳之剂，过于发散，如单刀直入之将，用之若当，一战成功，不当则不戢而召祸。故可一而不可再，如汗后不解，盒饭以桂枝代之。此方为仲景开表逐邪发汗第一峻药也。庸工不知其制在温覆取汗，若不温覆取汗，则不峻也。世谓麻黄专能发表，不治他病。不知此汤合桂枝汤，名麻桂各半汤，用以和太阳留连未尽之寒热。去杏仁加石膏合桂枝汤，名桂枝二越婢一汤，用以解太阳热多寒少之寒热。若阳盛于内而无汗者，又有麻黄杏仁甘草石膏汤，以散太阴肺之邪。若阴盛于内而无汗者，又有麻黄附子细辛甘草汤，以温散少阴肾家之寒。『金匮要略』以此方去桂枝，『千金方』以此方桂枝易桂，皆名还魂汤，用以治邪在太阴，猝中暴厥，口噤气绝，下咽奏效。而皆不温覆取汗。是知麻黄汤之峻与不峻，而温覆与不温覆。此仲景用方之心法，岂常人所能得而窥耶!

　　卷三\删补名医方论

　　大青龙汤

　　治太阳风寒两伤，营卫同病。伤寒之脉而见中风之证，中风之脉而见伤寒之证，二证俱不出汗而烦躁者，用此两解发汗。虽有是证，若脉微弱，自汗出者，不可服之，服必亡阳。麻黄(去节)六两桂枝二两杏仁(去皮，尖)四十个甘草(炙)二两生姜(切)三两大枣(擘)十二枚石膏(碎，绵裹)如鸡子大，右七味，以水九升，先煮麻黄，减二升，去上沫，纳诸药，煮取三升，去滓，温服一升，取微汗。汗出多者，温粉扑之。一服汗者，停后服。汗多亡伤，遂虚，恶风烦躁不得眠也。

　　【注】何以知风寒两伤，营卫同病？以伤寒之脉而见中风之证，中风之脉而见伤寒之证也。名大青龙汤者，取龙兴云雨之义也。治风不外乎桂枝，治寒不外乎麻黄，合桂枝麻黄二汤以成剂，故为兼风寒中伤者主之也。二证俱无汗，故减芍药，不欲其收也。二证俱烦躁，故加石膏以解其热也。设无烦躁，则又当从事于麻黄桂枝各半汤也。仲景于表剂中加大寒辛甘之品，则知麻黄证之发热，热全在表；大青龙证之烦躁，兼肌里矣。初病太阳即用石膏者，以其辛能解肌热，寒能清胃火，甘能生津液，是预保阳明存津液之先着也。粗工疑而畏之，当用不用，必致热结阳明，斑黄狂胃，纷然变出矣。观此则可知石膏乃中风伤寒之要药，得麻，桂而有青龙之名，得知草而有白虎之号也。服后取微汗，汗出多者，温粉扑之。一服得汗，停其后服，盖戒人即当汗之证，亦不可过汗也。所以仲景桂枝汤中不用麻黄者，是欲其不大发汗也；麻黄汤中用桂枝者，恐其过汗无制也。若不慎守其法，汗多亡阳，变生诸逆，表遂空虚而不任风，阴盛格阳而更烦躁不得眠也。

　　卷三\删补名医方论

　　小青龙汤

　　治伤寒表不解，心下有水气，干呕发热而咳。或渴，或痢，或噎，或小便不利，少腹满，或喘者。及杂病肤胀，水肿证，用此发汗而利水。麻黄(去节)三两芍药三两五味子半升甘草(炙)三两干姜二两半夏(洗)半升桂枝三两细辛三两，右八味，以水一斗，先煮麻黄，减二升，去上沫；纳诸药，煮取三升，去滓，温服一升。若渴者，去半夏加栝蒌根三两。若噎者，去麻黄加附子(炮)一枚。若小便不利少腹满者，去麻黄加茯苓四两。若喘者，去麻黄加杏仁(去皮，尖)半升。若微痢者，去麻黄加荛花如鸡子(熬令赤色)。

　　【按】「加荛花如鸡子，熬令赤色」，此必传写之讹。盖本草荛花即芫花类也，用之攻水，其力甚峻，五分可令人下行数十次，岂有治停饮之微痢，而用鸡子大之荛花者乎？当改加茯苓四两。

　　【注】太阳停饮有二：一中风，表虚有汗，五苓散证也；一伤寒，表实无汗，小青龙汤证也。表实无汗，故合麻桂二方以解外。去大枣者，以其性泥也。去杏仁者，以其无喘也，有喘者加之。去生姜者，以有干姜也，若呕者仍用。佐干姜，细辛，极温极散，使寒与水俱从汗而解。佐半夏逐痰饮，以清不尽之饮。佐五味收肺气，以敛耗伤之气。若渴者，去半夏加花粉，避燥以生津也。若微痢与噎，小便不利，少腹满，俱去麻黄，远表以就里也。加附子以去噎散寒，则噎可止。加茯苓以利水，则微痢少腹满可除矣。此方与越婢汤同治水饮溢于表，而为肤胀，水肿，宜发汗外解者，无不随手而消。越婢治有热者，故方中君以石膏以散阳水也。小青龙治有寒者，故方中佐以姜，桂以消阴水也。

　　卷三\删补名医方论

　　葛根汤

　　治太阳，阳明两经合病，头项强痛，背亦牵强，脉浮无汗恶风者，及表不解，下痢而呕者，并宜服此发汗。葛根四两麻黄(去节)三两桂枝二两芍药二两甘草(炙)二两生姜(切)二两大枣(擘)十二枚，右七味，以水一斗，先煮麻黄，葛根，减二升，去沫，纳诸药，煮取三升，温服一升。覆取微似汗，不须啜粥。余如桂枝法将息及禁忌。

　　【注】是方也，即桂枝汤加麻黄，葛根。麻黄佐桂枝发太阳营卫之汗。葛根君桂枝解阳明肌表之邪。不曰桂枝汤加麻黄，葛根，而以葛根命名者，其意重在阳明，以呕利属阳明多也。二阳表急，非温服覆而取汗，其表未易解也。或呕或痢，里已失和，虽啜粥而胃亦不能输精于皮毛，故不须啜粥也。柯琴曰：此证身不疼，腰不疼，骨节不疼，不恶寒，是骨不受寒矣。头项强痛，下连于背，牵动不宁，是筋伤于风矣。不喘不烦躁，不干呕，是里不病，无汗恶风，病只在表。若表病而兼下利，则是表实里虚矣。比麻黄，青龙二证较轻，然项强连背拘强，更甚于项强无汗，不失为表。但脉浮不紧，故不从乎麻黄，而于桂枝方加麻黄倍葛根以去实，小变麻桂之法也。盖葛根为阳明主药，凡太阳有阳明者，则佐入太阳药中；凡少阳有阳明者，则佐入少阳药中，无不可也。李杲定为阳明经药。张洁古云：未入阳明者，不可便服。岂二人未读仲景书乎？要知葛根，桂枝，俱是解肌和里之药，故有汗，无汗，下利，不下利，俱可用。与麻黄之专于发表者不同也。『金匮』治太阳病无汗，小便反少，气上冲胸，口噤不得语，欲作刚痉。

　　【集注】喻昌曰：伤寒项背几几，无汗恶风者，用葛根汤。此证亦用之者，以其邪在太阳，阳明两经之界。两经之热并于胸中，必伤肺金清肃之气，故水道不行，小便少，津液不布而无汗。阳明之筋内结胃口，外行胸中，过入迎环口，热并阳明，斯筋脉牵引，口噤不得语。然刚痉无汗，必从汗解，况湿邪内郁，必以汗出如故而止。故用此汤合解两经之湿热，与风寒之表，法无害其同也。

　　卷三\删补名医方论

　　桂枝麻黄各半汤

　　太阳病，得之八，九日，如疟状，发热恶寒，热多寒少，其人不呕，清便欲自可，一日二，三度发，脉微缓者，为欲愈也。脉微而恶寒者，此阴阳俱虚，不可更发汗更下更吐也。面色反有热色者，未欲解也，以其不能得小汗出，身必痒，宜桂枝麻黄各半汤。桂枝一两六铢芍药一两麻黄(去节)一两生姜一两甘草(炙)一两大枣(擘)四枚杏仁(去皮，尖)二十四个，右七味，以水五升，先煮麻黄一，二沸，去上沫，纳诸药，煮取一升八合，去滓，温服六合。

　　【注】太阳病，得之八，九日，有如疟状之寒热。热多寒少者，其人不呕，小便清白，此里和不受邪，虽为欲自愈。然必审其如疟状寒热，一日二，三度，轻轻而发，诊其脉微而且缓，则知邪衰正复，表里将和，始为欲愈也。若脉微不缓，正未复也，更恶寒者，邪未衰也，虽不能自愈，但已为前之汗，吐，下虚其表里，故不可更发汗，更吐，更下也。脉微恶寒，表里俱虚，面色当白，今色反赤，是犹有表邪沸郁，不能得小汗出宣发阳气，故面赤身痒，未欲解也。宜桂枝麻黄各半汤，稍稍汗之以和营卫，自可愈也。

　　卷三\删补名医方论

　　桂枝二麻一汤

　　服桂枝汤，大汗出，脉洪大者，与桂枝汤如前法。若形如疟，日再发者，汗出必解，宜桂枝二麻黄一汤。桂枝一两十七铢芍药一两六铢麻黄(去节)十六铢甘草一两二铢杏仁(去皮，尖)十六个生姜一两六铢大枣(擘)五枚，右七味，以水五升，先煮麻黄一，二沸，去上沫，纳诸药，煮取二升，去滓，温服一升，日再服。

　　【注】服桂枝汤大汗出，脉洪大不解，若烦渴者，则表邪已入阳明，白虎汤证也。今脉虽洪大而不烦渴，则为表邪仍在太阳，故与桂枝汤如前法也。若脉不洪大，壮热亦减，惟寒热如疟，日再发者，虽属轻邪，然终为微寒所持，非汗出必不解也，宜桂枝二麻黄一汤，稍发营卫之汗。不用麻黄桂枝各半汤者，盖因已大汗出，不欲其发营卫汗，欲其和营卫汗也。

　　卷三\删补名医方论

　　桂枝二越婢一汤

　　太阳病，发热恶寒，热多寒少。脉微弱者，此无阳也，不可更汗。宜桂枝二越婢一汤。桂枝一两六铢芍药一两甘草(炙)一两三铢石膏二十四铢麻黄十六铢大枣(擘)五枚生姜(切)一两六铢，右七味，以水五升，煮麻黄一，二沸，去上沫，纳诸药，煮取二升，去滓，温服一升，日再服。本方当裁为越婢汤，桂枝汤，各饮一升，今合为一方，桂枝二越婢一汤。

