<!-- { "loadSidebar": true } -->
　　【注】桂枝二越婢一汤，即大青龙以杏仁易芍药也。名虽越婢辅桂枝，实则大青龙之变制也。去杏仁恶其从阳而辛散。用芍药以其走阴而酸收。以此易彼，裁而用之，则主治不同也。以桂枝二主之，则不发汗，可知越婢一者，乃麻黄石膏二物。不过取其辛凉之性，佐桂枝二中和表而清热，则是寓微汗于不发之中亦可识也。非若大青龙以石膏佐麻黄，而为发汗驱热之重剂也。桂枝二麻黄一汤，治若形如疟，日再发者，汗出必解，而无热多寒少，故不用石膏之凉也。桂枝麻黄各半汤，治如疟状，热多寒少，而不用石膏更倍麻黄者，以其面有沸郁热色，身有皮肤作痒，是知热不向里而向表，令得小汗以顺其势，故亦不用石膏之凉里也。桂枝二越婢一汤，治发热恶寒，热多寒少，而用石膏者，以其表邪寒少，肌里热多，故用石膏之凉，佐麻桂以和营卫，非发营卫也。今人一见麻桂，不问轻重，亦不问温覆不温覆，取汗不取汗，总不敢用。皆因未究仲景之旨。麻桂只是营卫之药。若重剂温覆取汗，则为发营卫之药；轻剂不温覆取汗，则为和营卫之药也。

　　卷三\删补名医方论

　　越婢汤

　　治风水恶风，一身悉肿，脉浮不渴，续自汗出，无大热者。又治里水，一身面目黄肿，其脉沉小便不利，故令病水。假令小便自利，此亡津液，故令渴也。越婢加术汤主之。麻黄六两石膏半斤生姜(切)三两大枣(擘)十五枚甘草一两恶风加附子一枚(炮)。，右五味，以水六升，煮麻黄，去沫，纳诸药，煮取三升，分三服。

　　【集注】喻昌曰：越婢汤者，示微发表于不发之方也，大率取其通调营卫。麻黄，石膏二物，一甘热，一甘寒，合而用之，脾偏于阴则和以甘热，胃偏于阳则和以甘寒。乃至风热之阳，水寒之阴，凡不和于中土者，悉得用之何也？中土不和，则水谷不化其精悍之气以实营卫。营卫虚，则或寒，或热之气，皆得壅塞其隧道，而不通于表里。所以在表之风水用之，而在里之水兼渴，而小便自利者，咸必用之，无非欲其不害中土耳。不害中土，自足消患于方萌矣。赵良曰：五脏各一其阴阳，独脾胃居中而两属之。故土不独成四气，土亦从四维而后成，不惟火生而已。于是四方有水寒之阴，即应于脾，风热之阳，即应于胃，饮食五味之寒热，凡入于脾胃者亦然。一有相干，则脾气不和，胃气不清，而水谷不化其精微，以行营卫，以实阴阳也。甘者，土之本味，所以脾气不和，和以甘热，胃气不清，清以甘寒。麻黄之甘热，走手足太阴经，连于皮肤，行气于三阴，以祛阴寒之邪；石膏之甘寒，走手足阳明经，达于肌肉，行气于三阳，以祛风热之邪。既用其味甘以入土，用其寒，热以和阴阳，用其性善走以发越脾气，更以甘草和中缓急，二药相协而成功。大枣之甘，补脾中之血；生姜之辛，益胃中之气。恶风者阳虚，故加附子以益阳。风水者，则加术以散皮肤间风水气，发谷精以宣营卫，与麻黄，石膏为使，引其入土也。越婢之名，不亦宜乎？

　　【按】喻昌所论明析，赵良之说，能细剖其理，开悟后学，故两录之。

　　卷三\删补名医方论

　　麻黄杏仁甘草石膏汤

　　治温热内发，表里俱热，头痛身疼，不恶寒反恶热，无汗而喘，大烦大渴，脉阴阳俱浮者，用此发汗而清火。若脉浮弱沉紧，沉细恶寒，自汗出而不渴者，禁用。麻黄(去节)四两杏仁(去皮，尖)五十枚甘草(炙)二两石膏(碎，绵裹)半斤，右四味，以水七升，先煮麻黄，减二升，去上沫，纳诸药，煮取二升，去滓，温服一升。

　　【集注】柯琴曰：石膏为清火之重剂，青龙，白虎皆赖以建功，然用之不当，适足以招祸。故青龙以无汗烦躁，得姜，桂以宣卫外之阳也；白虎以有汗烦渴，须粳米以存胃中之液也。此但热无寒，故不用姜，桂，喘不在胃而在肺，故不须粳米。其意重在存阴，不必虑其亡阳也，故于麻黄汤去桂枝之监制，取麻黄之专开，杏仁之降，甘草之和，倍石膏之大寒，除内外之实热，斯溱溱汗出，而内外之烦热与喘悉除矣。

　　卷三\删补名医方论

　　麻黄附子细辛汤

　　治少阴病始得之，反发热脉沉，二三日无里证者。麻黄一两附子(炮)一枚细辛二两。热微者，以甘草易细辛微发汗。右三味，以水一斗，先煮麻黄，减二升，去沫，纳药，煮取三升，去滓，温服一升，日三服。

　　【集注】柯琴曰：少阴主里，应无表证；病发于阴，应有表寒。今少阴始受寒邪而反发热，是有少阴之里，而兼有太阳之表也。太阳之表脉应不沉，今脉沉者，是有太阳之证，而见少阴之脉也。故身虽热而脉则沉也。所以太阳病而脉反沉，便用四逆以急救其里；此少阴病而表反热，便于表剂中加附子以预固其里。夫发热无汗，太阳之表不得不开，沉为在里，少阴之枢又不得不固。设用麻黄开腠理，细辛散浮热，而无附子以固元阳，则少阴之津液越出，太阳之微阳外亡，去生便远。惟附子与麻黄并用，则寒邪虽散，而阳不亡；此里病及表，脉沉而当发汗者，与病在表脉浮而发汗者迳庭也。若表微热，则受寒亦轻，故以甘草易细辛而微发其汗，甘以缓之，与辛以散之者，又少间矣。

　　卷三\删补名医方论

　　桂枝加附子汤

　　太阳病发汗，遂漏不止，其人恶风，小便难，四肢微急，难以屈伸者，此方主之。桂枝汤加附子一枚(炮去皮，破八片)煎服法同，不须啜粥。

　　【集注】柯琴曰：发汗太过，阳无所止息，而汗出不止矣。汗多亡阳，元府不闭，风乘虚入，故复恶风；津液外泄，不能润下，故小便难。四肢者，诸阳之本；阳气者，柔则养筋，开阖不得，风寒从之，故筋急而屈伸不利也。是方以附子加入桂枝汤中，大补表阳也；表阳密，则漏汗自止，恶风自罢矣。汗止津回，则小便自利，四肢自柔矣。汗漏不止，与大汗出同，而从化变病则异。服桂枝，麻黄后，大汗出而大烦渴，是阳陷于里，急当救阴，故用白虎加人参汤。服桂枝，麻黄汤，大汗出遂漏不止，是阳亡于外，急当救阳，故用桂枝加附子汤。要知发汗之剂，用桂枝不当，则阳陷于里者多；用麻黄不当，则阳亡于外者多。因桂枝汤有芍药而无麻黄，故虽汗大出，而元府尚能自闭，多不致亡阳于外耳。

　　卷三\删补名医方论

　　芍药甘草附子汤

　　发汗病解，反恶寒者，虚故也，此方主之。芍药三两甘草(炙)二两附子(炮去皮，破八片)一枚，右三味，以水五升，煮取一升五合，去滓，分温服。

　　【集注】柯琴曰：发汗病解而反恶寒，比未汗时更甚，其阳虚可知矣。夫太阳，少阴为表里，太阳之病，本由少阴之虚，不能藏精而为阳之守也。今恶寒反见于发汗病解后，是寒邪已从汗解，太阳阳虚不能卫外而为阴之使也，则阳亡之兆已见于此。若仍以桂枝汤攻表，非以扶阳反以亡阳也。故以芍药收少阴之精气，甘草缓阴邪之上行，附子补坎宫之少火，但使肾中元阳得位，在表之虚阳恶寒自解耳。

　　卷三\删补名医方论

　　桂枝甘草汤

　　治发汗过多，其人叉手自冒心，心下悸，欲得按者。桂枝四两甘草(炙)二两，右二味，水三升，煮取一升，顿服。

　　【集注】柯琴曰：汗出多，则心液虚，中气馁，故悸。叉手自冒，则外有所卫，得按则内有所根据，如此不堪之状，望之而知其虚矣。桂枝本营分药，得麻黄，则令营气外发而为汗，从辛也；得芍药，则收敛营气而止汗，从酸也；得甘草，则补中气而养血，从甘也。故此方以桂枝为君，独任甘草为佐，以补阳气生心液。甘温相得，斯气血和而悸自平。不须附子者，以汗虽多而未至于阳亡。不须芍药者，以汗已止而嫌其阴敛也。

　　卷三\删补名医方论

　　桂枝加芍药加大黄汤

　　本太阳病，医反下之，因而腹满时痛者，属太阴也，桂枝加芍药汤主之。大实痛者，桂枝加大黄汤主之。

　　卷三\删补名医方论

　　桂枝加芍药汤

　　于桂枝汤方内，更加芍药三两，随前共六两，余根据桂枝汤法。

　　卷三\删补名医方论

　　桂枝加大黄汤

　　即桂枝加芍药汤方内，更加大黄一两

　　【集注】柯琴曰：腹痛为太阴，阳明俱有之证，然位同而职异。太阴主出，太阴病则腐秽之出不痢，故满而时痛；阳明主内，阳明病则腐秽燥而不行，故大实而痛；大实痛是阳明病，不是太阴病。仲景因表证未解，阳邪已陷入于太阴，故倍芍药以益脾调中，而除腹满时痛，此用阴和阳法也。若表邪未解，而阳邪陷入于阳明，则加大黄以润胃通结，而除其大实痛，此双解表里法也。凡妄下必伤胃气，胃气虚则阳邪袭阴，故转属太阴；胃液涸则两阳相搏，故转属阳明。属太阴则腹满时痛而不实，阴道虚也；属阳明则腹满大实而痛，阳道实也。满而时痛，是下痢之兆，大实而痛，是燥屎之征。故倍加芍药，小变建中之剂，稍加大黄，微示调胃之方。

　　卷三\删补名医方论

　　小建中汤

　　治伤寒表未解，或心悸而烦，或腹中急痛，而脉阳涩阴弦者。桂枝三两芍药六两生姜(切)三两甘草二两胶饴一斤大枣(擘)十二枚，右六味，以水七升，煮取三升，去滓，纳胶饴，更上火消解，日三服。呕家不可用建中汤，以甜故也。

　　【注】是方也，即桂枝汤倍芍药加胶饴。名曰小建中，谓小小创建中气，以中虽已虚，表尚未和，不敢大补也。故以桂枝汤仍和营卫。倍芍药加胶饴调建中州，而不啜稀粥温服令汗，盖其意重在中虚，而不在伤寒之表也。中虚创建，营卫自和，津液可生，汗出乃解，烦悸可除矣。伤寒浮得脉涩，营卫不足也，沉得脉弦，木入土中也。营卫不足则表虚，木入土中则里急，表虚里急，故亦以此汤主治也。呕家不可用，谓凡病呕者不可用，恐甜助呕也。

　　卷三\删补名医方论

　　炙甘草汤

　　治伤寒脉结代，心动悸者。又治肺痿，咳吐多，心中温温液液者。甘草(炙)四两生姜(切)三两桂枝三两麦门冬半升麻子仁半升大枣(擘)十二枚人参一两阿胶二两生地黄一斤，右九味，以清酒七升，水八升，先煮八味，取三升，去滓，纳胶，烊消尽，服一升，日三服。

