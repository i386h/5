<!-- { "loadSidebar": true } -->
　　主治伤寒发热，不发汗而反下之，表热乘虚入于胸中，与不得为汗之水气结而不散，令心下至少腹硬满而痛不可近，其人身无大热，但头汗出，或潮热燥渴，脉沉紧者。如水肿，肠澼，初起形气俱实者，亦可用。大黄六两芒硝苦葶苈子杏仁(去皮)各半升甘遂(为末)一钱，右五味，以水先煮大黄，杏，苈，去滓，纳芒硝，煮一，二沸，纳甘遂末，温服，得快痢止后服，如未剧者，加白蜜二合，作丸如弹子大，水煮一丸，服过宿乃下，如不下更服。

　　【集注】柯琴曰：胸中者，宗气之所出，故名气海。气为阳，故属太阳之部。气为水母，气清则水精四布，气热则水浊而壅结矣。水结于胸，则津液不下，无以润肠胃，故大便必燥，不下输膀胱，故水道不通。大黄，芒硝善涤肠胃之热实，此病在胸中而亦用以为君者，热淫于内，当治以苦寒，且以润阳明之燥，是实则泻子之法，补膀胱之寒，亦制之以其所畏也。任甘遂之苦辛，所以直攻其水结。然水结因于气结，必佐杏仁之苦温，以开其水中之气，气行而水自利矣。水结又因于气热，必佐葶苈之大寒，以清其气分之热，源清而流自洁矣。若胸中水结而未及中焦者，当小其制，而复以白蜜之甘以缓之，使留恋于胸中，过宿乃下，但解胸心之结滞，而保肠胃之无伤，是又以攻剂为和剂也。是方为利水攻积之剂，故治水肿，痢疾之初起者甚捷，然必视其人壮实，可以一战成功，如平昔素虚弱与病久而不任攻伐者，当念虚虚之戒矣。

　　卷三\删补名医方论七卷

　　三物白散

　　治伤寒，寒实结胸无热证者，及胸膈寒实痰水内结等证。桔梗三分贝母三分巴豆(去皮，熬黑，研如泥)一分，右杵二味为末，纳巴豆于臼中杵之，以白饮合服。强人一钱，羸者减之。病在膈上必吐，在膈下必痢。不痢进热粥一杯，痢过不止，进冷粥一杯。

　　【注】是方治寒实痰水结胸，极峻之药也。君以巴豆极辛极烈，攻寒逐水，斩关夺门，所到之处无不破也。佐以贝母开胸之结。使以桔梗为之舟楫，载巴豆搜逐胸邪。膈上者必吐，膈下者必痢，使其邪悉尽无余矣。然惟知任毒以攻邪，不量强羸，鲜能善其后也，故羸者减之。不利进热粥，利过进冷粥，盖巴豆性热，得热则行，得冷则止。不用水而用粥者，藉谷气以保胃也。

　　卷三\删补名医方论七卷

　　大黄黄连泻心汤

　　治伤寒表解，心下痞，按之不软，其脉关上浮者。大黄二两黄连一两，右二味，以麻沸汤二升渍之，须臾绞去滓，分温再服。

　　【注】痞硬虚邪而用大黄，黄连，能不起后人之疑耶？仲景使人疑处，正是妙处。盖因后人未尝细玩，不得其法，皆煎而服之，大悖其旨矣。观乎用气薄之麻沸汤渍大黄，黄连，须臾去滓，仅得其无形之气，不重其有形之味，是取其气味俱薄，不大泻下。虽曰攻痞，而攻之之妙义无穷也。

　　卷三\删补名医方论七卷

　　附子泻心汤

　　治伤寒表解，心下痞，恶寒汗出者。大黄二两黄连一两黄芩一两附子(炮去皮，别煮汁)一枚，，右四味，切三味，以麻沸汤二升渍之，须臾绞去滓，纳附子汁，分温再服。

　　【注】心下硬痛，结胸也；硬而不痛，心下痞也。恶寒而复汗出，非表不解，乃表阳虚也。故以大黄，黄连，黄芩泻痞之热，附子温表之阳，合内外而治之。其妙在以麻沸汤渍三黄，须臾绞去滓，内别煮附子汁，义在泻痞之意轻，扶阳之意重也。

　　卷三\删补名医方论七卷

　　甘草泻心汤

　　治伤寒中风，医反下之，其人不痢，日数十行，谷不化，腹中雷鸣，心下痞硬而满，干呕心烦不得安。医见心下痞，谓病不尽，复下之，其痞益甚，止非结热，但以胃中虚客气上逆，故使硬也。甘草四两黄芩三两黄连一两干姜三两半夏(洗)半升大枣(擘)十二枚，右六味，以水一斗，煮取六升，去滓再煎，取三升，温服一升，日三服。

　　【注】毋论伤寒，中风，表未解，总不可下，医反下之，因而成痞。其人下痢日数十行，水谷不化，腹中雷鸣者，误下胃中空虚也。心下痞硬而满，干呕心烦不得安者，乘虚客邪上逆也。医见心下痞硬，谓下之不尽，又复下之，其痞益甚。但此非结热之痞，亦非寒结之痞。乃乘胃空虚，客气上逆，阳陷阴凝之痞也。方以甘草命名者，取和缓之意。用甘草，大枣之甘温，补中缓急，治痞之益甚。半夏之辛，破客逆之上从。芩，连泻阳陷之痞热，干姜散阴凝之痞寒。缓急破逆，泻痞寒热，备乎其治矣。

　　卷三\删补名医方论七卷

　　生姜泻心汤

　　治伤寒汗出解后，胃中不和，心下痞硬，干噫食臭，胁下有水气，腹中雷鸣下痢者。甘草(炙)三两人参三两干姜一两半夏(洗)半升黄芩三两黄连一两生姜(切)四两大枣(擘)十二枚，右八味，以水一斗，煮取六升，去滓再煎，取三升，温服一升，日三服。

　　【注】伤寒汗出之后，余邪转属阳明，心下痞满硬痛不大便者，此其人胃素燥热，因而成实，攻之可也。今其人平素胃虚，兼胁下有水气，即不误下，余热乘虚入里，结成痞硬不痛，胃虚不能消化水谷，则干噫食臭也。胃中寒热不和，则腹中雷鸣下利也。名生姜泻心汤者，其义重在散水气之痞也。生姜，半夏散胁下之水气。人参，大枣补中州之土虚。干姜，甘草以温里寒。黄芩，黄连以泻痞热。备乎虚水寒热之治，胃中不和下利之痞，未有不愈者也。

　　卷三\删补名医方论七卷

　　半夏泻心汤

　　治伤寒五，六日，呕而发热，柴胡证具，而以他药下之，但满不痛，心下痞者。半夏(洗)半升黄芩三两干姜三两人参三两黄连一两甘草(炙)三两大枣(擘)十二枚，右七味，以水一斗，煮取六升，去滓再煎，取三升，温服一升，日三服。

　　【集注】王又原曰：伤寒五，六日，柴胡证具，而以他药下之成痞。即用小柴胡汤，以干姜易生姜，以黄连易柴胡。彼以和表里，此以彻上下。而必推半夏为君者，痞从呕得来，半夏之辛以破结而止呕也。

　　卷三\删补名医方论七卷

　　旋覆代赭石汤

　　治汗，吐，下解之后，心下痞硬，噫气不除。旋覆花三两人参二两代赭石一两半夏(洗)半升生姜(切)五两甘草(炙)三两大枣(擘)十二枚，右七味，以水一斗，煮取六升，去滓再煎，取三升，温服一升，日三服。

　　【集注】罗谦甫曰：汗，吐，下解后，邪虽去而胃气已亏矣。胃气既亏，三焦因之失职，清无所归而不升，浊无所纳而不降，是以邪气留滞，伏饮为逆，故心下痞硬，噫气不除。方中以人参，甘草养正补虚，姜，枣和脾养胃，所以安定中州者至矣。更以代赭石之重，使之敛浮镇逆，旋覆花之辛，用以宣气涤饮，佐人参以归气于下，佐半夏以蠲饮于上。浊降痞硬可消，清升噫气自除。观仲景治少阴水气上凌，用真武汤镇之；治下焦滑脱不守，用赤石脂禹余粮固之。此胃虚气失升降，复用此法理之。则胸中转否为泰，其为归元固下之法，各极其妙如此。

　　卷三\删补名医方论七卷

　　麻黄连轺赤小豆汤

　　治伤寒表不解，瘀热在里发黄者。麻黄二两赤小豆一升杏仁(去皮，尖)四十枚生姜(切)一两大枣(擘)十二枚甘草(炙)一两生梓白皮一升连轺二两，右上八味，以潦水一斗，先煮麻黄，再沸，去上沫，纳诸药，煮取三升，分温三服，半日则尽。

　　【注】湿热发黄无表里证，热盛者清之，小便不利者利之，里实者下之，表实者汗之，皆无非为病求去路也。用麻黄汤以开其表，使黄从外而散。去桂枝者避其湿热也。佐姜枣者和其营卫也。加连轺，梓皮以泻其热。赤小豆以利其湿。同成表实发黄之效也。连轺即连翘根，无梓皮以茵陈代之。成无己曰：煎以潦水者，取其味薄不助湿热也。

　　卷三\删补名医方论七卷

　　栀子柏皮汤

　　治伤寒身黄发热，无表里证者。栀子(擘)十五枚甘草一两黄柏一两，右三味，以水四升，煮取一升半，去滓，分温再服。

　　【注】伤寒身黄发热者：若有无汗之表，以麻黄连轺赤小豆汤汗之。若有成实之里，以茵陈蒿汤下之。今外无可汗表证，内无可下里证，惟有黄热，宜以栀子柏皮汤清之可也。此方之甘草当是茵陈，传写之误也。

　　卷三\删补名医方论七卷

　　茵陈蒿汤

　　阳明病发热，但头汗出，身无汗，小便不利，渴饮水浆，此为瘀热在里，身必发黄，腹微满者，本方主之。茵陈蒿六两栀子(擘)十四枚大黄二两，右三味，以水二斗，先煮茵陈，减六升，纳二味，煮取三升，去滓，分温三服。小盒饭利，如皂角汁状，色正赤，一宿腹减，黄从小便去也。

　　【集注】柯琴曰：太阳，阳明俱有发黄证，但头汗出而身无汗，则热不外越；小便不利，则热不下泄，故瘀热在里。然里有不同，肌肉是太阳之里，当汗而发之，故用麻黄连翘赤小豆汤为凉散法。心胸是太阳阳明之里，当寒以胜之，用栀子柏皮汤，乃清火法。肠胃是阳明之里，当泻之于内，故立本方，是逐秽法。茵陈禀北方气，经冬不凋，傲霜凌雪，偏受大寒之气，故能除热邪留结，率栀子通水源，大黄以调胃实，令一身内外瘀热，悉从小便而出，腹满自减，肠胃无伤，乃合引而竭之之法，此阳明利水之圣剂也。又曰：仲景治阳明渴饮有四法：本太阳转属者，五苓散微发汗以散水气；大烦燥渴小便自利者，白虎加参清火而生津；脉浮发热小便不利者，猪苓汤滋阴而利水；小便不利腹满者，茵陈蒿汤以泄满，今黄从小便出，病情治法，胸有成竹矣。每思仲景利小便必用气化之品，通大便必用承气之品。故小便不利者，必加茯苓，甚者兼用猪苓，因二苓为气化之品，而小便由于气化也。兹小便不利，不用二苓者何？本论云：阳明病，汗出多而渴者，不可与猪苓汤，以汗多胃中燥，猪苓汤复利小便故也。斯知阳明病汗出多而渴者，不可用，则汗不出而渴者，津液先虚，更不可用明矣。此以推陈致新之茵陈，佐以屈曲下行之柝子，不用枳，朴以承气，与芒硝之峻利，则大黄但可以润胃燥，而大便之不遽行可知。故必一宿而腹始减，黄从小便去而不由大肠去，仲景立法神奇，匪夷所思耳。

　　卷三\删补名医方论八卷

　　小柴胡汤

