<!-- { "loadSidebar": true } -->
　　【注】凡太阳病治不如法，汗后复下，或下后复汗，误而又误，变成坏病。若其人阳盛而从热化，则转属三阳，阳衰而从寒化，则系在三阴。此二汤所治之烦躁，皆坏病也。烦燥虽六经俱有，而多见于太阳，少阴者，太阳为真阴之标，少阴为真阳之本也。未经汗下而烦躁，多属阳，其脉实大，其证渴热，是烦为阳盛，躁为阴虚。已经汗下而烦躁，多属阴，其脉沉微，其证汗厥，是烦为阳虚，躁为阴极也。夫先下后汗，于法为逆，外无大热，内不渴呕，似乎阴阳自和，而实妄汗亡阳，所以虚阳扰乱于阳分，故昼日烦躁不得眠，盛阴偏安于阴分，故夜而安静。脉沉微，是真阳将脱而烦躁也。用干姜，附子壮阳以配阴。姜，附者，阳中阳也，生用则力更锐，不加甘草则势更猛，是方比四逆为峻，救其相离，故当急也。先汗后下，于法虽顺，若病不解，厥悸仍然，骤增昼夜烦躁，似乎阴盛格阳，而实肾上凌心，皆因水不安其位，挟阴邪而上乘，是阳虚有水气之烦躁也。用茯苓君四逆，抑阴以伐水。人参佐四逆，生气而益阳。参，苓君子也，兼调以甘草，比四逆为缓，阴阳不急，故当缓也。一去甘草，一加参，苓，而缓急自别，仲景用方之妙如此。

　　卷三\删补名医方论八卷

　　附子汤

　　治少阴病，身痛手足寒，骨节痛，口中和，背恶寒，脉沉者。附子(生用，去皮，破八片)二枚茯苓三两人参二两白术四两芍药三两，，右五味，以水八升，煮取三升，去滓，温服一升，日三服。

　　【注】少阴为寒水之脏，故伤寒之重者多入少阴，所以少阴一经最多死证。方中君附子二枚者，取其力之锐，且以重其任也。生用者，一以壮少火之阳，一以散中外之寒，则恶寒自止，身痛自除，手足自温矣；所以固生气之原，令五脏六腑有本，十二经脉有根，脉自不沉，骨节可和矣。更佐白术以培土，芍药以平木，茯苓以伐水。水伐火自旺，旺则阴翳消，木平土益安，安则水有制，制则生化。此万全之术，其畏而不敢用，束手待毙者，曷可胜计耶!

　　卷三\删补名医方论八卷

　　四逆汤

　　治脉沉厥逆等证。甘草(炙)二两干姜一两半附子(生用，去皮，破八片)一枚，，右三味，以水三升，煮取一升二合，去滓，分温再服。强人可大附子一枚，干姜三两。

　　【注】方名四逆者，主治少阴中外皆寒，四肢厥逆也。君以炙草之甘温，温养阳气。臣以姜，附之辛温，助阳胜寒。甘草得姜，附，鼓肾阳温中寒，有水中暖土之功。姜附得甘草，通关节走四肢，有逐阴回阳之力。肾阳鼓寒，阴消则阳气外达，而脉升手足温矣。

　　卷三\删补名医方论八卷

　　通脉四逆汤

　　治少阴下痢清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或痢止脉不出者。厥阴下痢清谷，里寒外热，汗出而厥者主之。干姜三两强人可四两甘草(炙)二两附子(生用，去皮)大者一枚，右三味，以水三升，煮取一升二合，去滓，分温再服，其脉即出者愈。面色赤者，加葱九茎。腹中痛者，去葱加芍药二两。呕者，加生姜二两。咽痛，去芍药，加桔梗一两。痢止脉不出者，加人参二两。

　　【注】论中扶阳抑阴之剂：中寒阳微不能外达，主以四逆。中外俱寒，阳气虚甚，主以附子。阴盛于下，格阳于上，主以白通。阴盛于内，格阳于外，主以通脉。是则可知四逆运行阳气者也，附子温补阳气者也，白通宣通上下之阳气者也，通脉通达内外之阳气者也。今脉微欲绝，里寒外热，是肾中阴盛，格阳于外，故主之也。倍干姜加甘草佐附子，易名通脉四逆汤者，以其能大壮元阳，主持中外，共招外热反之于内。盖此时生气已离，亡在俄顷，若以柔缓之甘草为君，岂能疾呼外阳耶？故易以干姜。然必加甘草与干姜等分者，恐涣漫之余，姜，附之猛不能安养元气，所谓有制之师也。若面赤者，加葱以通格上之阳。腹痛者，加芍药以和在里之阴。呕逆者，加生姜以止呕。咽痛者，加桔梗以利咽。痢止脉不出气少者，俱倍人参，以生元气而复脉也。

　　卷三\删补名医方论八卷

　　白通汤

　　治少阴病，下痢脉微者，与白通汤。痢不止，厥逆无脉，干呕烦者，白通加猪胆汁汤主之。服汤脉暴出者死，脉微续者生。葱白四茎干姜一两附子(生用，去皮，破八片)一枚，右三味，以水三升，煮取一升，去滓，分温再服。

　　卷三\删补名医方论八卷

　　白通加猪胆汁汤

　　葱白四茎干姜一两附子(生用，去皮，破八片)一枚人尿五合猪胆汁一合以上三味，以水三升，煮取一升，去滓，纳猪胆汁人尿，和令相得，分温再服。若无胆汁亦可。

　　【注】是方也，即四逆汤减甘草加葱白也，而名之曰白通者，以葱白能通阳气也。减甘草者，因其缓也；加尿胆者，从其类也。下咽之后，冷体既消，热性便发，情且不违而致大益，则二气之拒格可调，上下之阴阳可通矣。

　　卷三\删补名医方论八卷

　　真武汤

　　治少阴水气为患，腹痛下痢，四肢沉重疼痛，小便不利，其人或咳或呕，或小便利而下痢者，用此加减。白术二两茯苓二两白芍二两大附子(炮)一枚生姜(切)三两，，右五味，以水八升，煮取三升，去滓，温服七合，日三服。若咳者，加五味子半升，细辛，干姜各一两。若小便利者，去茯苓。若下痢，去芍药加干姜二两。若呕，去附子加生姜，足成半斤。

　　【注】小青龙汤治表不解有水气，中外皆寒实之病也。真武汤治表已解有水气，中外皆寒虚之病也。真武者，北方司水之神也，以之名汤者，借以镇水之义也。夫人一身制水者脾也，主水者肾也，肾为胃关，聚水而从其类，倘肾中无阳，则脾之枢机虽运，而肾之关门不开，水即欲行，以无主制，故泛溢妄行而有是证也。用附子之辛热，壮肾之元阳，则水有所主矣。白术之苦燥创建中土，则水有所制矣。生姜之辛散，佐附子以补阳，于主水中寓散水之意。茯苓之淡渗，佐白术以健土，于制水中寓利水之道焉。而尤妙在芍药之酸收，仲景之旨微矣。盖人之身阳根于阴，若徒以辛热补阳，不稍佐以酸收之品，恐真阳飞越矣。用芍药者，是亟收阳气归根于阴也。于此推之，则可知误服青龙致发汗亡阳者，所以于补阳药中必需芍药也。然下利减芍药者，以其阳不外散也；加干姜者，以其温中胜寒也。水寒伤肺则咳，加细辛，干姜者，散水寒也；加五味子者，收肺气也。小便利者，去茯苓，以其虽寒而水不能停也。呕者，去附子倍生姜，以其病非下焦，水停于胃也，所以不须温肾以行水，只当温胃以散水，且生姜功能止呕也。

　　卷三\删补名医方论八卷

　　当归四逆汤

　　手足厥冷，脉细欲绝者，主之。若其人内有久寒，加吴茱萸，生姜。当归三两桂枝三两芍药三两细辛二两通草二两甘草(炙)二两大枣(擘)二十五枚，右七味，以水八升，煮取三升，去滓，温服一升，日三服。

　　卷三\删补名医方论八卷

　　当归四逆加吴茱萸生姜汤

　　于前汤内加吴茱萸半斤，生姜三两。，右九味，以水六升，清酒六升和煮，取五升，去滓，分温五服。

　　【注】凡厥阴病则脉微而厥，以厥阴为三阴之尽，阴尽阳生，若受其邪，则阴阳之气不相顺接，故脉微而厥也。然厥阴之脏，相火游行其间，经虽受寒，而脏不即寒，故先厥者后必发热。所以伤寒初起，见其手足厥冷，脉细欲绝者，不得遽认为虚寒而用姜，附也。此方取桂枝汤，君以当归者，厥阴主肝为血室也。佐细辛味极辛，能达三阴，外温经而内温脏。通草其性极通，善开关节，内通窍而外通营。倍加大枣，即建中加饴用甘之法。减去生姜，恐辛过甚而迅散也。肝之志苦急，肝之神欲散，甘辛并举，则志遂而神悦，未有厥阴神志遂悦，而脉微不出，手足不温者也。不须参，苓之补，不用姜，附之峻，此厥阴厥逆与太少不同治也。若其人内有久寒，非辛温之品所能兼治，则加吴茱萸，生姜之辛热，更用酒煎，佐细辛直通厥阴之脏，迅散内外之寒，是又救厥阴内外两伤于寒之法也。

　　卷三\删补名医方论八卷

　　吴茱萸汤

　　治厥阴病，干呕吐涎沫，头痛者。少阴证，吐痢手足厥冷，烦躁欲死者。阳明食谷欲呕者。吴茱萸一升人参三两生姜六两大枣(擘)十二枚，右四味，以水七升，煮取二升，温服七合，日三服。

　　【集注】罗谦甫曰：仲景救阳诸法，于少阴四逆汤必用姜附；通脉四逆汤倍加干姜，其附子生用；附子汤又加生附至二枚。所以然者，或壮微阳使之外达，或招飞阳使之内返，此皆少阴真阳失所，故以回阳为亟也。至其治厥阴，则易以吴茱萸，而并去前汤诸药，独用人参，姜，枣者，盖人身厥阴肝木虽为两阴交尽，而一阳之真气实起其中，此之生气一虚，则三阴浊气直逼中上，不惟本经诸证悉具，将阳明之健运失职，以至少阴之真阳浮露而吐痢，厥逆，烦躁欲死，食谷欲呕，种种丛生矣。吴茱萸得东方震气，辛苦大热，能达木郁，直入厥阴，降其盛阴之浊气，使阴翳全消，用以为君。人参秉冲和之气，甘温大补，能接天真，挽回性命，升其垂绝之生气，令阳光普照，用以为臣。佐姜，枣和胃而行四末。斯则震坤合德，木土不害，一阳之妙用成，而三焦之间无非生生之气矣，诸证有不退者乎？盖仲景之法，于少阴则重固元阳，于厥阴则重护生气，学者当深思而得之矣。

　　卷三\删补名医方论八卷

　　乌梅丸

　　治厥阴病消渴，气上撞心，心中疼热，饥而不欲食，食即吐蛔。又主久痢。乌梅三百个细辛六两干姜十两黄连一斤当归四两附子六两蜀椒(去汁)四两桂枝六两人参六两黄柏六两，右十味，异捣筛，合治之。以苦酒浸乌梅一宿，去核蒸之，五升米下，饭热捣成泥，和药令相得，纳臼中，与蜜杵二千下，丸如梧桐子大。先食饮服十丸，日三，稍加至二十丸，禁生冷滑物臭食等。

