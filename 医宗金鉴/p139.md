<!-- { "loadSidebar": true } -->
　　32。阳盛格阴身肢厥，恶热烦渴大便难，沉滑爪赤小便赤，汗下清宜阴自完。

　　【注】经曰：阳气太盛，阴气不得相营也。不相营者，不相入也。既不相入，则格阴于外，故曰阳盛格阴也。其外证虽身肢厥冷，颇似阴寒，而内则烦渴，大便难，小便赤，恶热不欲近衣，爪甲赤，脉沉滑，一派阳实热证。汗下清三法得宜，则阳得以消，阴得以完全也。表实无汗，三黄石膏汤。里实不便，三承气汤。热盛无表里证，宜解毒白虎汤。

　　【集注】刘完素曰：蓄热内甚，脉须疾数，以其极热蓄甚而脉道不利，反致脉沉细欲绝，俗未明造化之理，反谓传为寒极阴毒者。或始得之，阳热暴甚，而便有此证候者；或两感热甚者，通宜解毒加大承气汤下之。后热稍退而未愈者，黄连解毒汤调之。或微热未除者，凉膈散调之。或失下热极，以至身冷脉微而昏冒将死，若急下之，则残阴暴绝必死，盖阳后竭而然也。不下亦死，宜凉膈散或黄连解毒汤，养阴退阳，积热渐以消散，则心胸再暖而脉渐以生也。

　　卷四\伤寒心法要诀

　　阴盛格阳

　　33。阴盛格阳色浅赤，发热不渴厥而烦，下痢尿清爪青白，浮微通脉复阳还。

　　【注】经曰：阴气太盛，阳气不得相营也。不相营者，不相入也。既不相入，则格阳于外，故曰阴盛格阳也。色浅赤，谓面色见浮浅之红赤色也。其外证面赤发热而烦，颇类阳热，其内则不渴，下痢清谷，小便清白，爪甲青白，四肢厥冷，脉浮微欲绝，一派阴寒虚证。宜通脉四逆汤冷服之，从其阴而复其阳也。痢止脉不出，加倍人参。下痢无脉，宜白通加猪胆汁人尿汤。厥烦欲死，宜吴茱萸汤。

　　卷四\伤寒心法要诀

　　阳毒

　　34。阳毒热极失汗下，舌卷焦黑鼻煤烟，昏噤发狂如见鬼，咽疼唾血赤云斑。六七日前尚可治，表里俱实黑奴丸，热盛解毒里实下，表实三黄石膏煎。

　　【注】阳毒，谓阳热至极之证也。失汗下，谓应汗不汗，应下不下，失其汗下之时也。热毒炎炎不巳，故舌卷焦黑，鼻内生煤烟也。热毒内攻乘心，故神昏噤栗，发狂如见鬼神，咽疼唾血也。热毒外薄肌肤，故发赤色如锦云之斑也。六，七日前，谓日浅毒未深入，故尚可治。表里俱实，谓有是证，无汗不大便者，宜黑奴丸两解之。无表里实证热盛者，宜黄连解毒汤，兼燥渴者，合白虎汤清之。里实不便者，宜解毒承气汤下之。表实无汗者，宜三黄石膏汤发之。

　　卷四\伤寒心法要诀

　　阴毒

　　35。阴毒寒极色青黑，咽痛通身厥冷寒，重强身疼如被杖，腹中纹痛若石坚，或呕或痢或烦躁，或出冷汗温补先，无汗还阳退阴汗，急灸气海及关元。

　　【注】阴毒，谓阴寒至极之证也。血脉受阴毒邪，故面色青黑也。阴毒内攻于里，故咽痛腹中绞痛也。阴毒外攻于表，故厥冷通身，重强疼痛如被杖也，独阴无阳不化，故阴凝腹若石之坚硬也。或呕吐、或下痢，或烦躁，或冷汗出，皆阳虚不足或有之证，均以温补为先，宜四逆汤倍加人参。若有是证，其人无汗，宜还阳散，退阴散，温而汗之，使寒毒散而阳伸也。凡遇此证，俱宜急灸气海，关元二，三百壮，随服药饵，未有不生者也。

　　卷四\医宗金鉴三十七卷

　　表热里热阴热阳热

　　1。发热无时热翕翕，炊笼腾越热蒸蒸，表热尿白里热赤，外需麻桂内凉承，燥干烦渴为阳热，厥痢外热属阴经，阳热宜清白虎辈，阴热四逆与白通。

　　【注】发热无时热翕翕，谓发热无休止之时，若合羽外复之表热也。炊笼腾越热蒸蒸，谓发热如炊笼蒸蒸内越之里热也。表热，热不在里，故尿白也；里热，故尿赤也。外需麻桂，谓表热无汗宜麻黄汤，有汗宜桂枝汤。内凉承，谓里热轻者宜凉膈散，重者宜三承气汤。发热兼口燥，舌干，烦渴者，为阳经之热也。发热兼厥冷，下痢清谷者，属阴经之热也。阳热宜清，白虎解毒辈也。阴热宜温，四逆白通汤也。

　　【按】翕翕，蒸蒸发热，俱有汗，二证相类。若以翕翕之表热，误为蒸蒸之里热，下之则逆；若以蒸蒸里热，误为翕翕表热，汗之转伤。翕翕之汗热虽同蒸蒸，扪之自温，不似蒸蒸之汗热、扪之自有热气透手也。其间或有疑似难辨，又当审小便之白赤，舌胎之润燥，自可决也。

　　卷四\医宗金鉴三十七卷

　　恶寒背恶寒辨

　　2。恶寒表里阴阳辨，发热有汗表为虚，发热无汗表实证，实以麻黄虚桂枝。无热恶寒发阴里，桂枝加附颇相宜，背寒口和阴附子，口燥渴阳白虎需。

　　【注】恶寒一证，有表里，阴阳之辨。发热恶寒发于阳表也，有汗宜桂枝汤，无汗宜麻黄汤。无热恶寒发于阴里也，有汗宜桂枝加附子汤，无汗宜麻黄附子细辛汤。背恶寒口和，谓口中不燥而和也；阴，谓属少阴也，宜附子汤。背恶寒口燥渴，谓口中燥而汤也；阳，谓属阳明也，宜白虎加人参汤。

　　【按】阴阳二经，恶寒虽同，其身有热无热则异也，一则汗之，一则温之。少阴、阳明之背恶寒虽同，其口中和、口中不和则异也，一则温之，一则清之。恶寒虽属轻微之证，仲景立法可辨，他可类推矣。

　　卷四\医宗金鉴三十七卷

　　恶风

　　3。风寒相因相离少，三阳俱有恶寒风，恶风属阳法从表，三阴恶寒无恶风。

　　【注】风寒二者，大率多相因而少相离，有寒时不皆无风，有风时不皆无寒，故三阳俱有恶寒恶风同见也。恶风与恶寒均表病也，法当从表；然风属阳，寒属阴，故三阴经证有恶寒而无恶风也。

　　卷四\医宗金鉴三十七卷

　　头痛

　　4。三阳头痛身皆热，无热吐沫厥阴经，不便尿红当议下，尿白犹属表未清。

　　【注】三阳，谓太阳、阳明、少阳也。头痛身皆热，谓三阳头痛身皆热也。三阳经头痛，法当从三阳治也。厥阴头痛，则多厥而无热，呕吐涎沫，是厥阴挟寒邪上逆也，宜吴茱萸汤温而降之。三阳头痛，若不大便，小便红赤，为里实热，法当议下，宜承气汤。若小便清白，即不大便，为里热未实，表尚未清，法当先从表治也。三阴经无头痛，惟厥阴有头痛，以其脉与督脉上会于巅也。三阴经无发热，厥阴少阴亦有发热，谓之反发热，以其脏有相火，阴盛格阳于外也。

　　卷四\医宗金鉴三十七卷

　　项强

　　5。项背几几强太阳，脉浮无汗葛根汤，有汗桂枝添葛入，脉沉栝蒌桂枝方。结胸项强如柔痉，大陷胸丸下必康，但见少阳休汗下，柴胡去半入蒌良。

　　【注】项强，太阳病也。项背强，太阳、阳明病也。几几，拘强而甚之貌也。脉浮属二阳之表脉也。若无汗是从伤寒传来，宜葛根汤；有汗是从中风传来，宜桂枝加葛根汤。脉沉，谓邪已入胸里也，宜栝蒌桂枝汤。结胸，谓结胸病也，项强如柔痉，谓项强背反张，有汗如柔痉之状也，宜大陷胸丸。但见少阳，谓太阳、少阳并病之项强。休汗下，谓邪入少阳，不可更汗下也，宜柴胡汤去半夏加栝蒌主之。良，好也。栝蒌桂枝汤方在『金匮要略』。

　　卷四\医宗金鉴三十七卷

　　身痛

　　6。身痛未汗表实证，汗后身疼属表虚，桂加生姜参芍药，尺迟血少建中耆，少阴沉厥附子治，厥阴汗痢四逆医，风湿尽痛难转侧，掣引烦疼桂附宜。

　　【注】身痛，未汗属表实证，宜麻黄汤。汗后身疼，属表虚证，宜桂枝新加汤，即桂枝汤倍生姜，芍药加人参也。曰桂加，即桂枝汤加此也。尺迟血少建中耆，谓身痛尺中脉迟，是血少营气不足也，虽未经汗，不可发汗，直建中汤加黄耆以补营血也。少阴，谓身痛见少阴沉脉，四肢厥冷也。附子治，谓宜附子汤治也。厥阴，谓身痛见厥阴厥逆，汗出不止，下痢清谷也。四逆医，谓以四逆汤医也。风湿，谓风湿身痛也。尽痛难转侧，是湿则令人一身尽痛不能转侧。掣引烦疼，是风则令人筋脉牵引，烦疼不宁也。桂附宜，谓宜以桂枝附子汤也。

　　卷四\医宗金鉴三十七卷

　　烦躁不眠懊？？

　　7。躁身不静烦心扰，不躁难眠作热观，懊？？烦甚无冷病，惟躁阴阳表里看。诸烦无论三法后，便软栀竹等汤煎，便硬白虎三承气，躁同阴见便属寒。

　　【注】身为热动而不安谓之躁，心为热扰而不宁谓之烦。烦则扰于内，躁则动于外，故有心烦而无身烦，有身躁而无心躁也。大抵烦属阳，躁属阴。若懊？？心中反复颠倒，烦不得眠，不与躁同见者，皆无冷病，当作热观也。惟躁则不然，当分表里阴阳取治。故太阳有不汗出而烦躁，谓之在表，大青龙证也。阳明有心下硬之烦躁，谓之在阳，白虎汤证也。三阴有吐痢手足厥之烦躁，谓之在阴，四逆辈证也。诸烦，谓烦不眠懊？？也。无论三法后，谓不论巳经，未经，汗，吐，下三法之前后也。但大便不硬者，以竹叶石膏，温胆，栀子豉等汤主治可也。便硬者，量其热之深浅，以白虎、三承气汤主治可也。躁同阴见，谓躁同三阴证见，便属阴寒之躁，宜四逆、理中、吴茱萸汤主治可也。

　　卷四\医宗金鉴三十七卷

　　自汗头汗

　　8。自汗热越多急下，更兼热痢不休凶，头汗热蒸不得越，黄湿水火血皆成。

　　【注】自汗在太阳，谓之风邪，桂枝汤证也。在阳明，谓之热越，白虎汤证也。若大热蒸蒸汗出过多，则宜调胃承气汤，急下其热，救其津也。若更兼发热下痢不休，内外两脱，故凶也。头汗出，跻颈而还，则为热不得外越，上蒸于首也。或因黄郁未发，或因湿家误下，或因水结胸蒸，或因火劫热迫，或因阳明蓄血，或因热入血室，皆令成之，则当分门施治可也。

　　卷四\医宗金鉴三十七卷

　　手足汗

　　9。手足濈濈然汗出，便硬尿利本当攻，寒中汗冷尿不利，攻之固瘕泻澄清。

　　【注】胃主四肢为津液之主，今热聚于胃，蒸其津液，傍达于四肢，故手足濈濈然汗出，且小便自利，胃中津液必干，大便必硬，本当攻也。若中寒胃阳土虚，脾不约束，津液横溢，四肢犹如阴盛淫雨滂沱，故汗出而冷也。阳虚失运，中寒不化，故小便不利也。今虽便硬而手足汗出，非为热越者比，慎不可攻，攻之必变生，固瘕泄泻澄清不止也。

　　卷四\医宗金鉴三十七卷

　　潮热时热

　　10。午后一发为潮热，无休发热汗蒸蒸，时热自汗无里证，先时与药桂枝称。

