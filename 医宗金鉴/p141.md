<!-- { "loadSidebar": true } -->
　　【注】神昏胃热，谓神昏是胃经热极乘心也。重阳狂，谓热入于阳则狂乱也。三黄，谓三黄石膏汤，治神昏狂乱表实无汗者也。三承，谓三承气汤，治神昏狂乱里实不便者也。白解汤，谓白虎解毒汤，治神昏狂乱，无表里证而热极者也。太阳蓄血发狂，则少腹硬痛，小便自利。若小便不利，是水热蓄也，非血蓄也。阳明血蓄如狂，则喜忘，大便黑。若大便不黑，是热极也，非血蓄也。蓄血轻者，桃仁承气汤，重者抵当汤，择而用之可也。然发狂证，亦有阳盛阴虚之人，作汗将解之时，奄然发狂，濈然汗出而解者，当须识之，不可以药也。

　　卷四\医宗金鉴三十七卷

　　循衣摸床

　　28。循衣摸床有二因，太阳火劫热伤阴，小便利生不利死，阳明热极热弥深，皆缘三法失成坏，脉实堪下弱难禁，虚实阴阳难辨处，独参六味可回春。

　　【注】循衣摸床，危恶之证也。一因太阳火劫取汗，致阳盛伤阴。阴若未竭，则小便利，多生；阴若已竭，则小便难，多死。一因阳明热极，汗，吐，下三法失宜，致成坏证。其热弥深，脉实者，堪下则可治；脉弱者，不堪下则难治。此已成危恶坏证，往往阴阳虚实，医莫能辨，无下手处，当以大剂独参，六味，干生地黄汤，时时与之，每获生也。

　　卷四\医宗金鉴三十七卷

　　太阳阳邪停饮

　　29。太阳阳邪有水逆，消渴发热汗出烦，小便不利水入吐，脉浮而数五苓攒。

　　【注】太阳阳邪，有水逆消渴之病，谓太阳中风，有渴欲饮水，水入即吐者，名曰水逆；饮水多而小便少者，名曰消渴。发热汗出，风邪也。烦，热也。小便不利，水入则吐，饮停也。浮数，风热脉也。均宜五苓散，多服暖水，令微汗出，外解太阳，内利停水则愈。若不能饮暖水，欲饮冷水者，是热盛也，以五苓散加寒水石，石膏，滑石可也。详太阳上篇。

　　卷四\医宗金鉴三十七卷

　　太阳阴邪停饮

　　30。太阳阴邪有水气，伤寒无汗热烘烘，主证干呕咳微喘，外发内散小青龙，小便不利少腹满，下痢除麻共入苓，噎麻易附喘加杏，渴加花粉减半平。

　　【注】太阳阴邪有水气，谓太阳伤寒表不解，发热无汗，兼有干呕而咳微喘，饮病之主证，宜以小青龙汤，外发寒邪，内散寒饮，则可愈也。或小便不利少腹满，或下痢，或噎，或喘，或渴，此饮病或有之证，亦以小青龙汤主之。小便不利，少腹满，是水停下焦，大便下痢，是水走大肠，俱除麻黄，共入茯苓，专渗痢也。噎为内寒之甚，以麻黄易附子，散内寒也。喘气上逆，加杏仁以降逆也。渴加花粉，减去半夏，以避燥生津也。详太阳下篇。

　　卷四\医宗金鉴三十七卷

　　少阴阳邪停饮

　　31。少阴阳邪有停饮，六七日反不得眠，下痢而渴咳而呕，小便不利猪苓煎。

　　【注】少阴阳邪有停饮，谓少阴阳邪热证，兼有停饮病也。少阴病当欲寐，至六、七日反心烦不得眠，是少阴热也，下痢而渴，咳呕，小便不利，是水饮停也。以猪苓汤去其热、而利其水可也。详少阴篇。

　　卷四\医宗金鉴三十七卷

　　少阴阴邪停饮

　　32。少阴阴邪有水气，腹痛四肢重沉疼，小便不利自下痢，或咳或呕真武平。咳加干姜辛味共，小便若利去茯苓，呕去附子生姜倍，痢去芍药入干宁。

　　【注】少阴阴邪有水气，谓少阴阴寒兼有水气病也。饮病主证，谓腹痛，四肢沉重疼痛，大便自利，小便不利，宜真武汤温中利水也。饮病或有之证，或咳，或小便利，或呕，或下痢。咳加生姜，细辛，五味子。小便若利去茯苓。呕，去附子倍加生姜。痢，去芍药入干姜也。

　　卷四\医宗金鉴三十七卷

　　喘急短气

　　33。喘息喝喝数张口，短气似喘不抬肩，促难布息为实证，短不续息作虚观，内因饮病或痰热，外因阴阳表里看，直视神昏汗润发，脉微肢厥命难全。

　　【注】喘息，气急喝喝而数张口，抬肩，欠肚者，喘也。短气，则似喘非喘，而不张口抬肩也。二证皆胸中气病。肺主气，故属肺也。无论喘急，短气，若气促壅塞不能布息，为有余之实证。若气短空乏不能续息，为不足之虚证。内因，谓饮冷伤肺，或因痰热也。外因，谓形寒伤表，表主皮毛，肺之合也，皮毛受邪，其次及肤，及肌，及胸，及腹入胃，皆令病喘，当审阴阳表里，从化主治可也。喘急，短气，兼直视神昏，汗出润发，脉微四肢厥冷，皆死候也。与三阴寒证同见，是为阴喘，宜四逆加杏仁，五味子，虚者倍加人参。与三阳热证同见，是为阳喘，宜白虎，葛根黄芩黄连汤。与太阳表证同见，是为表喘，无汗者麻黄汤，兼烦躁者大青龙汤，有汗者桂枝加厚朴杏子汤。与阳明里证同见，是为里喘，宜大承气汤，兼结胸者，宜大陷胸丸。若兼水气，表实者，小青龙汤，表虚者及小便不利，均宜五芩散加葶苈子。里实者，宜葶苈大枣汤，兼腹胁硬痛者，宜十枣汤。里寒者，宜真武汤。若脉微细，口鼻气短喘乏，而无阴阳表里证，此气虚喘也，宜保元汤加五味子，杏仁。若喘而唾痰稠粘，喉间漉漉有声，此痰喘也，重者宜瓜蒂散、礞石滚痰丸，轻者二陈加苦葶苈子，苏子之类也。

　　卷四\医宗金鉴三十七卷

　　心下悸

　　34。筑筑惕惕心动悸，怔怔忡忡不自安，饮多尿少为停水，厥冷汗后是虚寒。

　　【注】心下筑筑惕惕、怔怔忡忡，谓悸病之状也。饮水多而小便少，水停心下之悸也，宜茯苓甘草汤，或五苓散。厥冷为寒，宜真武汤。汗后为虚，宜小建中汤。或不因汗后，是虚之甚也，宜炙甘草汤。

　　卷四\医宗金鉴三十七卷

　　战振栗

　　35。战身耸动栗心？？，振虽耸动比战轻，故振责虚因无力，栗战相交邪正争，此证若生三法后，虚其中外逆而成，不逆因和而作解，正胜邪却战汗平。

　　【注】战，谓身抖耸动也。栗，谓心内发？？也。振，亦耸动，比之于战则无力也。所以论中曰：振振者，皆责其虚也。栗，邪气为之也。战，正气为之也。邪正相交故争也。此证若生于汗，吐，下之后，是虚其中外而致逆也。若不致逆，邪因以衰，正因以和而作解，则为正胜邪却，战栗汗出而平也。

　　卷四\医宗金鉴三十七卷

　　呃逆哕噫

　　36。呃逆今名？？古名，不似哕哕胃里声，？？声格格连声作，原夫脐下气来冲，颇类嗳噫情自异，均属气逆治能同。虚热橘皮竹茹治，二便不利利之宁，气不归原宜都气，寒虚丁萸附理中，痞硬下痢生姜泻，痞硬噫气代赭功。

　　【注】今之名曰呃逆，即古之名曰？？也。？？者，气噎结有声也。世有以哕呃逆者，盖不知哕哕之声，声从胃里出口，不似？？之格格连声，气从脐下来自冲脉，出口作声也。呃逆颇类嗳气噫气。嗳气者，因饱食太急，比时作嗳，转食气也。噫气者，因过食伤食，越时作噫，食臭气也，故曰情自异也。但均属气逆为病，故曰治能同也。呃逆之病，胃气虚竭也。兼热者，以橘皮竹茹汤加柿蒂主之。兼大便不利，以三承气汤主之。兼小便不利，以二苓散汤主之。兼肾虚不能摄冲脉之气归原，以都气汤加牛膝主之。兼寒虚，太阴手足温，以丁萸理中汤主之，少阴手足厥，更加附子。兼痞硬下痢，以生姜泻心汤主之。兼痞硬噫气，以旋覆代赭石汤主之。

　　卷四\医宗金鉴三十七卷

　　结胸

　　37。按之满硬不痛痞，硬而满痛为结胸，大结从心至少腹，小结心下按方疼。热微头汗为水结，漱水不咽血结名，瘀衄未尽经适断，内实沈大审的攻，抵当桃仁大小陷，误攻浮大命多倾，不实浮滑小陷证，藏结悉具躁烦凶。

　　【注】伤寒下之太早则成痞硬，中风下太早则成结胸，均为表邪乘虚入里。硬满按之而痛，为结胸实邪也。硬满按之不痛，为痞硬虚邪也。大结，谓大结胸，从心下至少腹，硬满而痛，手不可近者，宜大陷胸汤攻之。小结，谓小结胸，微结心下，按之方痛，不按不疼也，宜小陷胸汤开之。身有微热，头自汗出，兼有是证者，为水结胸也，宜大陷胸丸攻之。漱水不欲咽，兼有是证者，为血结胸也，血瘀不成衄解，或衄未尽，或妇人经来适断，皆能成之，宜抵当丸，或桃仁承气汤攻之。内实证实可攻也，沉大脉实可攻也，审其的当，则用抵当，仁承气，大陷胸汤丸以攻之。审若不内实，脉浮滑或脉浮大是未的也，乃小陷胸证，不可攻也，误攻之，定然凶也。藏结，谓状如结胸，舌胎白滑，脉浮而细也。悉具，谓结胸通腹，两胁皆硬满痛也，此证加之烦燥，凶死可知。

　　卷四\医宗金鉴三十七卷

　　痞鞭

　　38。阳证痞鞭为热痞，大黄黄连泻心宁，汗出恶寒寒热痞，附子泻心两收功。误下少阳发热呕，痞满半夏泻心能。虚热水气痞下痢，心烦干呕腹雷鸣，虚热水气生姜泻，痞急气逆甘草灵。桂枝表解乃攻痞，五芩烦渴利尿通。

　　【注】伤寒下早则成痞硬，中风下早则成结胸，此其常也。然论中中风下早未尝无痞硬，伤寒下早亦有结胸。大抵从虚化者多为痞硬，从实化者多结胸也。阳证心下痞硬为热痞，宜大黄黄连泻心汤。若阳证汗出恶寒，为寒热痞，宜附子泻心汤。误下少阳发热而呕，心下痞满，为呕逆痞，宜半夏泻心汤。阳证误下，心下痞硬，下痢，心烦干呕，腹中雷呜，胁下有水气，致小便不利，为虚热水气痞，宜生姜泻心汤。若有是证，胁下无水气，其痞急益甚，为虚热客气上逆之痞，宜甘草泻心汤。凡有痞者，有无汗恶寒之表，宜桂枝汤表解已，乃可以大黄黄连泻心汤攻痞也。若有痞者，与泻心汤，痞不解其人烦渴，小便不利，先以五苓散，小便利后，乃可与诸泻心汤治痞也。

　　卷四\医宗金鉴三十七卷

　　发黄

　　39。湿热发黄头汗出，小便不利渴阳明。素有寒湿发汗后，黄从阴化太阴经。阳色鲜明阴色暗，太阳血蓄并狂生。表实麻翘赤小豆，茵陈里实栀子清。阴黄茵陈四逆主，便溏尿秘茵五苓。环口黧黑柔汗死，体若烟熏阳绝征。

