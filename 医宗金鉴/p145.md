<!-- { "loadSidebar": true } -->
　　【注】都气汤，即六味地黄汤加肉桂、五味子也。橘皮竹茹汤，即橘红，竹茹，人参，甘草，大枣，生姜也。葳蕤汤41。风温浮盛葳蕤汤，羌麻葛芷青木香，芎草石膏葳蕤杏，里实热甚入硝黄。

　　【注】风温初起，六脉浮盛，表实壮热汗少者，宜葳蕤汤，以发表风邪也。即羌活，麻黄，葛根，白芷，青木香，川芎，甘草，石膏，葳蕤，杏仁也。里实热甚多汗者，加芒硝，大黄，以攻里热也。桂枝白虎汤42。风温虚热汗出多，难任葳蕤可奈何，须是鼾睡而燥渴，方宜桂枝虎参合。

　　【注】风温初起脉浮有力，汗少壮热，宜与葳蕤汤。若脉虚身热汗多，难用葳蕤汤者，合与桂枝白虎加人参汤。如不鼾睡，口中和而不燥不渴，身热汗多脉浮盛者，乃亡阳之证，非风温也，即桂枝白虎加人参汤亦不可用也。泻心导赤各半汤43。越经无证如醉热，脉和导赤各半汤，芩连栀子神参麦，知滑犀草枣灯姜。

　　【注】越经，病名也。无证，谓无表里证也。无表里证，脉和而身热不解，形如醉人者，是越经证也。宜泻心导赤各半汤治之，即黄连，黄芩，栀子，茯神，人参，麦冬，知母，滑石，犀角，甘草，灯心，生姜，大枣也。大羌活汤44。两感伤寒病二经，大羌活汤草川芎，二防二术二活细，生地芩连知母同。

　　【注】两感，伤寒病名也。二经，谓一日太阳少阴，二日阳明太阴，三日少阳厥阴同病也。张洁古制大羌活汤治之，即甘草，川芎，防风，防己，苍术，白术，羌活，独活，细辛，生地，黄芩，黄连，知母也。详在『伤寒要诀』。还阳散退阴散黑奴丸45。阴毒还阳硫黄末，退阴炮乌干姜均。阳毒黑奴小麦疸，芩麻硝黄釜灶尘。

　　【注】还阳散，即石硫黄末，每服二钱，新汲水调下。良久寒热汗不出，再服之，汗出愈。退阴散，即炮变色川乌，微炒干姜，等分为末，每服一钱，盐汤滚数沸服，四肢不温，连服三次即温。热服若吐，冷服亦可。黑奴丸，即小麦成黑疸者，名曰小麦奴，黄芩，麻黄，芒硝，大黄，釜底煤灶突烟梁上尘也。为末，蜜丸，重四钱，新汲水下。服后若渴欲饮冷水者，令恣意饮之，须臾自当寒振汗出，腹响微痢而解也。若不渴者，恐是阴极似阳，服之反为害耳。九味羌活汤46。九味羌活即冲和，四时不正气为□。洁古制此代麻桂，羌防苍细芷芎合，生地早芩喘加杏，无汗加麻有桂多，胸满去地加枳桔，烦渴知膏热自瘥。

　　【注】此汤即冲和汤。张洁古制此以代麻黄，桂枝二汤。即羌活，防风，苍术，细辛，白芷，川芎，生地，甘草，黄芩也。喘加杏仁。无汗加麻黄。有汗加桂枝。胸膈满闷，去生地加枳壳，桔梗，快膈气也。烦渴引饮加知母，石膏，热自瘥也。十神汤47十神外感寒气病，功在温经利气殊，升葛芎麻甘草芍，姜葱香附芷陈苏。

　　【注】此汤即升麻，葛根，川芎，麻黄，甘草，芍药，香附，白芷，陈皮，苏叶，生姜，葱白也，能外发寒邪，内舒郁气，故曰寒气病。较之他剂，有温经利气之功殊也。人参败毒散荆防败毒散仓廪散48。人参败毒虚感冒，发散时毒疹痢良，参苓枳桔芎草共，柴前薄荷与独羌，时毒减参加翘蒡，血风时疹入荆防，表热噤痢加仓米，温热芩连实硝黄。

　　【注】人参败毒散，治气虚感冒时气之病。即枳壳，桔梗，川芎，茯苓，人参，甘草，柴胡，前胡，薄荷，独活，羌活也。时毒，谓受四时不正之气，或肿两腮两颐，或咽喉肿痛，根据本方减人参加牛蒡，连翘治之。时疹，谓初病即有之疹。血风，谓遍身骚痒之疹。俱根据本方减人参，加荆芥，防风治之，名荆防败毒散。表热无汗，噤口痢疾，根据本方加仓米治之，名仓廪散。温病，热病热甚，俱加黄连，黄芩。胃实便硬，俱加芒硝，大黄也。五积散49。内伤生冷外感寒，五积平胃半苓攒，麻桂枳桔归芎芍，姜芷加附逐阴寒，腹痛呕逆吴萸入，有汗除麻桂枝添，虚加参术除枳桔，妇人经痛艾醋煎。

　　【注】五积散，即苍术，陈皮，厚朴，甘草，半夏，茯苓，麻黄，官桂，枳壳，桔梗，当归，川芎，白芍，干姜，白芷也。表重用桂枝。里重用官桂。阴寒肢冷加附子。腹痛呕逆加吴茱萸。有汗除去麻黄加桂枝。气虚加人参，白术，除去枳桔。妇人经痛加艾叶，醋煎服之。升麻葛根汤50。升葛芍草表阳明，下痢斑疹两收功，麻黄太阳无汗入，柴芩同病少阳经。

　　【注】升麻，葛根，白芍，甘草，即升麻葛根汤也。阳明表邪不解，或数下痢，及斑疹不透者，均宜主之。若兼太阳无汗之表证，入麻黄。若兼少阳口苦耳聋，寒热往来，半表里之证，加柴胡，黄芩也。二圣救苦丹51。初起时疫温热病，救苦汗吐下俱全，热实百发而百中，大黄皂角水为丸。

　　【注】此丹即大黄四两，皂角二两为末，水为丸也。每服三钱，无根水下。弱者，老者，幼者，量减服之。此药施治于初起时疫，传染伤寒，温病热病，热盛形气俱实者，百发百中。服后或汗，或吐，或下，三法俱全，其病立解。温胆汤52。伤寒病后液津干，虚烦呕渴不成眠，乃是竹叶石膏证，胆经饮热此方先，口苦呕涎烦惊悸，半苓橘草枳竹煎，气虚加参渴去半，再加麦粉热芩连。

　　【注】伤寒病后燥渴虚烦，乃竹叶石膏汤证，非温胆汤证，详在伤寒要诀。若少阳胆经饮热，则口苦、呕烦、惊悸，是温胆汤证也，即半夏，茯苓，橘皮，甘草，枳实，竹茹也。形气俱虚，或因汗，吐，下后及气虚者，均加人参。渴去半夏加麦冬，花粉，以生津也。有热加黄芩，黄连，以清热也。医宗金鉴三十九卷《杂病心法要诀》

　　卷四\杂病心法要诀

　　中风总括

　　1。风从外中伤肢体，痰火内发病心官，体伤不仁与不用，心病神昏不语言。当分中络经腑脏，更审虚实寒热痰，脱证撒手为脾绝，开口眼合是心肝，遗尿肾绝鼾声肺，闭证握固紧牙关，初以通关先取嚏，痰壅不下吐为先。

　　【注】风，谓虚邪，贼风从外而中，伤人四肢躯体，故名曰中风。痰火，谓痰火从内而发，病人心主之官，故名曰痰火。体中风邪，轻则顽麻不仁，重则瘫痪不用。心病痰火，轻则舌强难语，重则痰壅神昏。此证或内或外，单病轻，兼病重，当细辨其中络，中经，中腑，中脏，及中经络兼中腑脏。并细审其兼虚，兼实，兼寒，兼热，兼痰与夫脱证，闭证之浅深缓急而治之。凡初中宜先用通关散取嚏，有嚏可治，无嚏多死。口噤者，用开关散，擦牙软之。痰涎壅盛，用诸吐法涌之。若口噤不开，汤药不能下咽者，则将应服之药，随引调如面茶，含不病人口内，用苇管或笔管插入病人鼻孔，使气连药吹之，其药自能入咽。不可用金器撬之，恐伤齿也。

　　【按】中风一证，分中血脉，中腑，中脏，始自李东垣。中血脉者，大秦艽汤；中腑者，小续命汤；中脏者，三化汤。然从未见有三化汤中脏之证，惟『金匮』书中分为四证：曰络，曰经，曰腑，曰脏，其说最为得当，可为后世法。盖口眼喎斜，肌肤不仁，邪在络也；左右不遂，筋骨不用，邪在经也；昏不识人，便溺阻隔，邪在腑也；神昏不语，唇缓涎出，邪在脏也。学者细阅诸家之论，自知不谬云尔。

　　卷四\杂病心法要诀

　　中风死候

　　2。寸口脉平卒中死，生气独绝暴脱之，五脏几息呼吸泯，譬如堕溺岂能期。脉来一息七八至，不大不小尚能医，大小浮昼沉夜死，脉绝不至死何疑。脱证并见皆死候，摇头上窜气长嘘，喘汗如油痰拽锯，肉脱筋痛发枯直。

　　【注】寸口脉平，谓寸，关，尺脉俱平之人，忽然卒中而死者，皆因中邪太甚，闭塞九窍天真之气，不能与人之生气相通，则独绝于内也。譬如堕跌溺水，岂能预期其死耶!脉来一息七，八至者，不大不小虽困可治。若大而无伦，小而如纤，浮主昼死，沈主夜死，不可治也。五脏脱证，若三脏，四脏并见，及摇头上窜等证，皆死候也。通关散开关散熏鼻法解语法3。通关星皂细荷半，开关乌梅冰片南，巴油纸皂烟熏鼻，龟尿舌下点难言。

　　【注】通关散，南星，皂角，细辛，薄荷，生半夏为末，吹鼻有嚏可治。开关散乌梅肉，冰片，生南星为末，擦牙，其噤可开。巴豆油纸卷皂角末，烧烟熏入鼻内，人事自省。取龟尿点在舌下，言语自易。三圣散瓜蒂散金蝎散五元散巴矾丸4。无汗吐宜防藜蒂，有汗瓜蒂入蝎全，重剂藜豆矾皂胆，痰壅吐以巴矾丸。

　　【注】痰涎壅盛，无汗表实，用三圣散，即防风，藜芦，瓜蒂吐之。有汗里实，用瓜蒂散，即瓜蒂，赤小豆；或用全蝎散，即瓜蒂散加全蝎吐之，此皆吐之轻剂也。甚则用五元散，乃藜芦，赤小豆，白矾，皂角，胆矾。巴矾丸，即巴豆，枯白矾，吐之。乌药顺气散5。乌药顺气实中络，喎斜顽麻风注疼，麻黄枳桔乌蚕共，白芷干姜陈草芎。

　　【注】实中络，谓风邪中络之人，形气实者也。喎斜，口眼歪斜也。顽麻，肌肤麻木也。风注疼，风气攻注骨节疼也。是方麻黄，枳壳，桔梗，乌药，僵蚕，白芷，陈皮，干姜，甘草，川芎也。大秦艽汤6。大秦艽汤虚中络，喎斜偏废减参珍，秦艽生地石膏共，羌独防芷细辛芩。

　　【注】虚中络，谓风邪中络之人，形气虚者也。偏废，谓半身不遂也。灭参珍，谓八珍汤减去人参，加入秦艽，生地，石膏，羌活，独活，白芷，防风，细辛，黄芩也。偏废是中经之证，而亦可治之者，以此方能养血荣筋，为久病风人调理之剂。换骨丹7。中经气实宜换骨，喎斜瘫痪芷芎防，冰麝朱香槐苦味，仙人麻首蔓苍桑。

　　【注】中经气实，谓风邪中经之人，形气实也。瘫，左不用也；痪，右不用也。换骨丹，白芷，川芎，防风，冰片，麝香，朱砂，木香，槐角，苦参，五味子，威灵仙，人参，麻黄膏，何首乌，蔓荆子，苍术，桑皮也。麻黄膏者，以麻黄熬成膏，和前药为丸，朱砂滚衣也。8。小续命汤虚经络，八风五痹总能全，麻杏桂芍通营卫，参草归芎气血宣，风淫防风湿淫已，黄芩热淫附子寒，春夏石膏知母入，秋冬桂附倍加添。

　　【注】虚经络，谓风邪中经，中络之人，形气虚也。八风，谓八方之邪风中人为病也。五痹，详见痹门要诀中。黄耆五物汤9。黄耆五物虚经络，偏废虚风无力瘫，心清语蹇因舌软，舌强神浊是火痰，补卫黄耆起不用，益营芍桂枣姜煎，左加当归下牛膝，筋瓜骨虎附经添。

