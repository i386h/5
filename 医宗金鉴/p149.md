<!-- { "loadSidebar": true } -->
　　【注】冬加干姜，官桂，草豆蔻，益智，助阳气也。秋加白芍，白豆蔻，缩砂仁，槟榔，助燥收也。夏月加黄连，黄芩，黄柏，降阴火也。或腹中气上冲逆，属阴火冲上，虽非夏月亦加之。春加风药，谓羌活，独活，防风，？？本之类，佐参耆之品，能鼓清阳之气上升也。长夏身肢沉困，精神短少，加人参，麦冬，五味子，恐暑伤气也。加泽泻，茯苓，苍术，去脾湿也。肺中有热咳嗽，减人参，远肺热也。春加金沸草，款冬花，散肺风也。夏加麦冬，五味子，保肺气也。冬加连根节麻黄，散肺寒也。头痛加蔓荆子，引太阳也。痛甚加川芎，上行捷也。巅痛脑痛加？？本，入督脉也。苦头痛加细辛，走少阴也。痰厥头痛，沉重懒倦，或呕逆痰涎，加半夏，生姜，治痰逆也。口干嗌干，或表发热，加葛根，生津解肌也。大便燥涩加元明粉，血虚燥加当归，血实燥加桃仁，热实燥加大黄，心下痞胀气不快加木香，食不消加砂仁，心下结热加黄连，心下结气加枳实，胃气壅塞加厚朴。如胃中寒，或冬月，减去黄连，加炒干姜。胃痛加草豆蔻，胃寒或唾沫加益智，气满不快加白豆蔻，青皮，腹痛加白芍，甘草，审其有热加黄芩，有寒加官桂。脐下痛加肉桂，熟地黄。腹内身外刺痛，此属血涩不足，加当归以活血也。胁下痛或急缩，加甘草，柴胡，以和肝也。身重脚软，加防己，苍术，黄柏，去湿热在内也。身痛发热，加？？本，防风，羌活，疏风在表也。清暑益气汤清燥汤8。长夏湿暑交相病，暑多清暑益气功，汗热烦渴倦少气，恶食尿涩便溏行，补中去柴加柏泽，麦味苍麴甘葛青，湿多痿厥清燥地，猪茯柴连减葛青。

　　【注】长夏之令，暑湿炎蒸，交相为病。暑多湿少为病，其证则自汗身热，心烦口渴，倦困少气恶食，小便涩少，大便稀溏，宜清暑益气汤，即补中益气汤去柴胡，加黄柏，泽泻，麦冬，五味子，苍术，神曲，甘葛，青皮也。若湿多暑少为病，则成痿厥之证，腰以下痿软，难于转动，行走不正，两足欹侧，宜清燥汤，即本方更加生地，猪苓，茯苓，柴胡，黄连，减去甘葛，青皮也。升阳散火汤火郁汤9。血虚胃弱过食凉，阳郁于脾散火汤，肌肤筋骨肢困热，扪之烙手热非常，羌独芍防升柴葛，人参二草枣生姜，火郁加葱减参独，恶寒沉数发之方。

　　【注】二草，炙甘草，生甘草。恶寒，谓身虽有如是烙手之热而反恶寒。脉来沉数，则可知火郁肌里，宜以此方发之。白术附子汤加味理中汤10。内伤水来侮土病，寒湿白术附子汤，涎涕腹胀时多溺，足软无力痛为殃，腰背胛眼脊背痛，丸冷阴阴痛不常，苍附五苓陈半朴，虚宜理中附苓苍。

　　【注】东垣内伤，热中之病，用补中益气汤；寒中之病，用白术附子汤。寒中为水来侮土，寒湿之病，其证内则腹胀多溺涎涕，外则足软胛脊腰背睾丸痛。脾胃寒湿而气不虚者，宜用是方，即五苓散加苍术，附子，陈皮，半夏，厚朴也。若脾胃寒湿而气虚者，则宜用理中汤加附子，茯苓，苍术是也。人参资生丸11。资生脾胃俱虚病，不寒不热平补方，食少难消倒饱胀，面黄肌瘦倦难当。

　　【注】缪仲醇制资生丸方，为脾胃俱虚，不寒不热平补之药。其所治之证，乃饮食减少，过时不化，倒饱胀闷，面色痿黄，肌肉渐瘦，困倦无力也。方见诸书，故不录药味。清胃理脾汤12。清胃理脾治湿热，伤食平胃酌三黄，大便粘秽小便赤，饮食爱冷口舌疮。

　　【注】清胃理脾汤，即平胃散加黄连，黄芩，大黄也。酌三黄者，谓有热滞而不实者，不可入大黄也。伤食，谓伤食病证，如痞胀，哕呕，不食，吞酸，恶心，噫气之类。更兼大便粘臭，小便赤涩，饮食爱冷，口舌生疮，皆伤醇酒厚味，湿热为病之证也。理中汤13。理中治虚寒湿伤，食少喜热面青黄，腹痛肠呜吐冷沫，大便腥秽似鸭溏。

　　【注】白术附子汤，治脾胃寒湿形气实者也。理中汤，治脾胃寒湿形气虚者也。虚者，其证食少，喜食热物，面色青黄，腹痛肠鸣，吐冷涎沫，大便腥秽不臭，似鸭粪澄彻清溏也，故宜此汤。消食健脾丸14。胃强脾弱脾胃病，能食不化用消食，平胃炒盐胡椒共，麦蘖查麴白蒺藜。

　　【注】脾胃病中，有胃强脾弱一证，胃强所以能食，脾弱不能消化。宜服消食健脾汤丸，助其消化。用苍术，陈皮，厚朴，甘草，炒盐，胡椒，山查，神麴，麦芽，白蒺藜，末，蜜丸服之。更节其饮食，自然脾胃和而能健运矣。开胃进食汤15。开胃进食治不食，少食难化胃脾虚，丁木藿香莲子朴，六君砂麦与神麴。

　　【注】此方治不思饮食，少食不能消化，脾胃两虚之证。方即六君子汤，加丁香，木香，藿香，莲子，厚朴，缩砂，麦芽，神麴也。平胃散16。一切伤食脾胃病，痞胀哕呕不能食，吞酸恶心并噫气，平胃苍朴草陈皮，快膈枳术痰苓半，伤谷二芽缩神麴，肉滞山查面莱菔，滞热芩连柏大宜。

　　【注】伤食等证，宜用平胃散，即苍术，厚朴，甘草，陈皮也。快膈加枳实，白术，有痰加半夏，茯苓。伤谷滞者，加麦芽，谷芽，缩砂，神麴。伤肉滞者，加山查。伤面滞者，加莱菔。有热者，加黄芩，黄连，黄柏，大黄，酌而用之。葛花解酲汤17。葛花解酲发酒汗，懒食热倦呕头寒，参葛四苓白蔻缩，神麴干姜陈木青。

　　【注】伤酒宜用葛花解酲汤汗之，汗出立愈。其证头痛懒食，呕吐身热，倦怠而烦，似乎外感而实非外感，皆因酒所致也。方即人参，葛花，白术，茯苓，猪苓，泽泻，白蔻，缩砂，神麴，干姜，陈皮，木香，青皮。秘方化滞丸18。秘方化滞寒热滞，一切气积痛攻方，巴豆醋制棱莪术，青陈连半木丁香。

　　【注】秘方化滞丸，治不论寒热一切气滞积痛，攻下之妙药也。即巴豆，三棱，莪术，青皮，陈皮，黄连，半夏，木香，丁香也。此方出『丹溪心法』附余书中，屡试屡验，按证随引，量其老少虚实，增损进退，以意用之，久久自得其效。

　　卷四\杂病心法要诀

　　虚劳总括

　　1。虚损成劳因复感，阳虚外寒损肺经，阴虚内热从肾损，饮食劳倦自脾成，肺损皮毛洒寒嗽，心损血少月经凝，脾损食少肌消泻，肝损胁痛懒于行。肾损骨痿难久立，午热夜汗骨蒸蒸，从下皮聚毛落死，从上骨痿不起终。恐惧不解则伤精，怵惕思虑则伤神，喜乐无极则伤魄，悲哀动中则伤魂，忧愁不巳则伤意，盛怒不止则伤志，劳倦过度则伤气，气血骨肉筋精极。

　　【注】虚者，阴阳，气血，荣卫，精神，骨髓，津液不足是也。损者，外而皮，脉，肉，筋，骨，内而肺，心，脾，肝，肾消损是也。成劳者，谓虚损日久，留连不愈，而成五劳，七伤，六极也。因复感者，谓不足之人，阳虚复感外寒，则损从皮毛肺始；阴虚更生内热，则损从骨髓肾始；内伤饮食劳倦，则损从肌肉脾始。此虚损成劳之因，然其证有五：一，损皮聚毛落，洒淅恶寒咳嗽，肺劳也。二，损血脉虚少，男子面无血色，女子月经不通，心劳也。三，损饮食减少，肌肉消瘦，大便溏泻，脾劳也。四，损两胁引胸而痛，筋缓不能行肝劳也。五，损骨痿不能久立，午后发热，盗汗骨蒸，肾劳也。从下肾脏损起者，损至皮聚毛落则死也。从上肺脏损起者，损至骨痿不能起于床则终也。从脾脏损起者，或至皮聚毛落，或至骨痿不起皆死也。虚损为七伤之证：一，恐惧不解则伤精，精伤则骨酸痿厥，精时自下，盖五脏主藏精者也，不可伤，伤则失守而阴虚，阴虚则无气，无气则死矣。二，怵惕思虑则伤神，神伤则恐惧自失，破？？脱肉，毛瘁色夭，死于冬也。三，喜乐无极则伤魄，魄伤则狂，狂则意不存人，皮革焦，毛瘁色夭，死于夏也。四，悲哀动中则伤魂，魂伤则狂妄不精，不精则不正，阴缩而挛筋，两胁骨不举，毛瘁色夭，死于秋也。五，忧愁不巳则伤意，意伤则悗乱，四肢不举，毛瘁色夭，死于春也。六，盛怒不止则伤志，志伤则喜忘其前言，腰脊不可以俯仰屈伸，毛瘁色夭，死于季夏也。七，劳倦过度则伤气，气伤则火愈壮，壮火则食气，故无气以动，喘乏汗出，内外皆越，则气日耗，气日耗则死矣。虚损为六极之证：一，数转筋，十指爪甲痛，筋极也。二，牙齿动，手足痛，不能久立，骨极也。三，面无血色，头发坠落，血极也。四，身上往往如鼠走，削瘦干黑，肉极也。五，气少无力，身无膏泽，翕翕羸瘦，眼无精光，立不能定，身体苦痒，搔之生疮，精极也。六，胸胁逆满，恒欲大怒，气少不能言，气极也。

　　【按】前人分七伤之证。似多不经。根据『内经』改之。庶后学易明也。

　　卷四\杂病心法要诀

　　虚劳死证

　　2。阴劳细数形尽死，阳劳微革气脱终，枯白颧红一侧卧，嗽哑咽痛咯星红。五脏无胃为真脏，形肉虽存不久停，一息二至名曰损，一息一至行尸名。大骨枯槁大肉陷，动作益衰精髓空，真脏未见一岁死，若见真脏克期凶，喘满动形六月死，一月内痛引肩胸，身热破？？肉尽脱，十日之内不能生。真脏脉见目眶陷，目不见人顷刻倾，若能见人神犹持，至所不胜日时终。

　　【注】阴虚之劳脉细数，则必形消着骨而后死者，阴主形也。阳虚之劳脉微革，则不待痿尽忽然而脱者，阳主气也。五脏之脉无和缓象，为无胃之真脏脉，即形肉虽存，亦必不久于人世也。一息二至，损病之脉也。一息一至，行尸之脉也。大骨，颧，肩，股腰之大骨也。大肉，头，项，四肢之大肉也。枯槁者，骨痿不能支也，陷下者，肉消陷成坑也。动作精神渐衰，真脏脉不见，期一岁死，若真脏脉见，遇所不胜之时日凶可期也。若真脏脉不见，有是证者，喘满动形，六月而死；有是证者，五脏内损，痛引肩胸者，一月而死；有是证者，肉尽之处，皆枯燥破裂，谓之破，身热不巳，十日内死。真脏脉见，目眶下陷，视不见人，顷刻而死。若能见人，则神尚未去，至所不胜之日时而死也。

　　卷四\杂病心法要诀

　　虚劳治法

　　3。后天之治本血气，先天之治法阴阳，肾肝心肺治在后，脾损之法同内伤。

　　【注】后天脾胃水谷生化荣卫，故治法本乎气血。先天肾脏精气生化之原，故治法本乎阴阳。五脏虚损治法，俱在于后，而脾脏虚损治法巳载内伤，故曰同内伤也。拯阴理劳汤4。阴虚火动用拯阴，皮寒骨蒸咳嗽侵，食少痰多烦少气，生脉归芍地板贞。薏苡橘丹连合草，汗多不寐加枣仁，燥痰桑贝湿苓半，阿胶咳血骨热深。

