<!-- { "loadSidebar": true } -->
　　【注】古以双胎，乃精气有余，岐而分之，血因分而摄之故也。若男同孕者，刚日阳时也；女同孕者，柔日阴时也；男女同孕者，刚日阴时，或柔日阳时也。其他或有不成男女，男不可为父，女不可为母，与男女之兼形者，又皆阴阳变常，驳气所感，事之所有，理之所无，莫可稽考者也。

　　卷四\嗣育门

　　脉见有子

　　6。少阴动甚知有子，阴搏阳别尺寸凭，但搏不滑胎三月，搏而滑石五月形。

　　【注】少阴肾脉动甚者，有子脉也。但当凭其两尺阴脉搏指有力，两寸阳脉不搏指而别于两尺，斯为有子脉无疑也。其但搏不滑者，主三月之胎；搏而滑者，主五月之胎也。

　　卷四\嗣育门

　　胎男女辨

　　7。上小下大女腹箕，中正圆高男腹釜，右疾为女左疾男，胎气钟于阴阳主。

　　【注】上小下大，如箕之形，盖以女胎面向母腹，其足膝抵腹，故有是形也。中正圆高，如釜之形，盖以男胎面向母背，则背脊抵腹，故有是形也。右手属阴，脉疾为女。左手属阳，脉疾为男。是胎气钟于阴，则右盛主女；钟于阳，则左盛主男也。

　　卷四\嗣育门

　　辨别孕病

　　8。孕病不分须诊乳，五月之后乳房升，何以知其母子吉，身虽有病脉和平。

　　【注】妇人经水不至，不分是孕是病者，五个月之后，以孕妇乳房辨之。若乳房升大有乳者，是孕，若乳房不大无乳者，是病也。凡孕妇有病，其险可知，亦何以知其母子俱吉，惟诊其脉象和平，则虽有病，知均吉无虑也。

　　卷四\嗣育门

　　分经养胎

　　9。分经养胎不足凭，无所专养论不经，形始未分无不具，阴阳之道渐分形。

　　【注】巢元方曰：妊娠一月名胚胎，足厥阴脉养之；二月名始膏，足少阳脉养之；三月名始胎，手心主脉养之，当此时血不流行，形象始化；四月始受水精以成血脉，手少阳脉养之；五月始受火精以成气，足太阴脉养之；六月始受金精以成筋，足阳明脉养之；七月始受木精以成骨，手太阴脉养之；八月始受土精以成肤革，手阳明脉养之；九月始受石精以成毛发，足少阴脉养之；十月五脏，六腑，关节，人神皆备。又有推巢元方养胎之说，谓四时之令必始于春，所以一月，二月间，是足厥阴，少阳木也；三月，四月间，手厥阴，少阳火也；五月六月间，足太阴，阳明土也；七月，八月间，手太阴，阳明金也；九月，十月间，足少阴，太阳水也。惟手少阴，太阳二经，无所专养者，以君子之官无为而已。此说更为不经。夫男女交接，精血聚而成胚，此孕形之始也，虽未分身躯脏腑，而其理无不具也。犹太极浑然，包罗万象，而阴阳之一气氤氲，浸渐化生而成，子母分形，自然而然如草木成熟，壳脱蒂落也。

　　卷四\嗣育门

　　受孕分房静养

　　10。受孕分房宜静养，谨戒食味使脾安，调其喜怒防惊恐，慎厥起居避风寒。

　　【注】受孕之后，分房静养，恐动相火，致生胎毒。谨戒饮食五味，使其脾胃调和，母之气血易生，子之形成必育。内调七情，外避风寒，起居安顺，不持重用力，不安逸多睡，不登高涉险，则母无病，子亦安矣。

　　卷四\嗣育门

　　定胎母子二法

　　11。安胎之道有二法，母病胎病要详分，母病动胎当治母，子病致母审胎因。

　　【注】安胎之道有二法，母病，胎病当详分而施治也。凡因母病以致胎动者，但疗其母，母安则胎自安；或因胎病有所触动，以致母病者，但宜安胎，胎安则母自愈矣。

　　卷四\嗣育门

　　胎前用药三禁

　　12。胎前清热养血主，理脾疏气是为兼，三禁汗下利小便，随证虚实寒热看。

　　【注】丹溪曰：胎前当清热养血为主，恐伤阴血也。理脾脾健，则气血易生；疏气气顺，则气血调和；理脾疏气，兼以清热养血，则胎自安矣。三禁者，汗，下，利小便也，盖恐过汗亡阳伤气，过下亡阴伤血，利小便伤津液也。然又当随证详审表里，虚实，寒热，以施其治，不可过峻也。

　　卷四\嗣育门

　　安胎审宜调治

　　13。形瘦不宜过热品，体盛补气恐动痰，安胎芩术为要药，佐以他药任抽添。火盛倍芩痰倍术，血虚四物气四君，杜续胶艾胎不稳，气盛苏腹枳砂陈。

　　【注】形瘦之人多火，过用温热则伤阴血。肥盛之人多痰，过于补气，恐壅气动痰。白术消痰健脾，条芩清热养阴，二味为安胎要药。若有他证，则以药佐之，或减白术加条芩，或加白术减条芩，任其抽添。如火盛，则当位芩以清火；痰盛，则当倍术以消痰；血虚，则合四物汤以补血；气虚，则合四君汤以补气；胎不安稳，更佐以杜仲，续断，阿胶，艾叶以安之；若气盛胎高，则加紫苏，大腹皮，枳壳，砂仁，陈皮以舒之。四物汤四君子汤方俱见首卷汇方内

　　卷四\嗣育门

　　嗣育门汇方

　　1。加味地黄丸治妇人经水不调，必不能受孕，即使受之，亦不全美，宜常服此方。熟地四两山萸肉山药各二两牡丹皮白茯苓各一两五钱泽泻香附(童便浸三次)各一两上为末，炼蜜丸如梧子大。每服七十丸，白沸汤送下。2。涤痰汤治妇人肥盛者，多不受孕。以身中有脂膜闭塞子宫也，以此汤送后丸药。当归一两茯苓四两川芎七钱五分白芍药白术(土炒)半夏(制)香附米陈皮甘草各一两上作十贴，每贴姜三片，水煎吞后丸子。3。涤痰丸白术(土炒)二两半夏麴川芎香附米各一两神麴(炒)茯苓各五钱橘红四钱甘草二钱上为末，粥丸。每服八十丸。如热者，加黄连，枳实各一两。4。大补丸治妇人瘦弱，多由血少不能受孕。宜常服此方。天冬(去心)麦冬(去心)菖蒲茯苓人参益智仁枸杞子地骨皮远志肉上为细末，炼蜜丸，如桐子大，空心酒下三十丸。5。苁蓉菟丝子丸此方不寒不热，助阴生子。肉苁蓉一两三钱复盆子蛇床子川芎当归菟丝子各一两二钱白芍药一两牡蛎(盐泥固？？)乌贼鱼骨各八钱五味子防风各六钱条芩五钱艾叶三钱上为末，炼蜜丸，如桐子大。每服三，四十丸。盐汤下，早晚皆可服。6。调经丸理气养血，调经种子。香附川杜仲(姜汁炒)八两大川芎白芍药当归(去尾)怀生地陈皮小茴香(酒炒)延胡索(略炒)肉苁蓉(酒炒)旧青皮(麸炒)台乌药(炒)枯黄芩(酒炒)乌贼鱼骨(酥炙)以上各四两上十四味称足，真正好醋，和面打糊为丸，如梧桐子大。每服百丸，空心好酒送下。一方无陈皮，地黄，有人参，黄耆各二两。

　　卷四\胎前诸证门

　　胎前总括

　　1。妊娠胎前病恶阻，胞阻肿满气烦悬，痫嗽转胞与子淋，激经胎漏胎不安。小产死胎胎不长，子瘖脏燥鬼胎连，余病当参杂证治，须知刻刻顾胎原。

　　【注】此言妊娠胎前，有恶阻，胞阻，子肿，子满，子烦，子悬，子痫，子嗽，转胞，子淋，激经，胎漏，胎动不安，小产堕胎，子死腹中，胎萎不长，子瘖，脏燥，鬼胎等证，皆当一一详辨熟记。其余胎前伤寒，伤食，疟痢，霍乱，泄泻，当于杂证门中参考治之。但须时刻保护胎原，不致误犯为要也。

　　卷四\胎前诸证门

　　恶阻总括

　　2。恶心呕吐名恶阻，择食任意过期安，重者须药主胃弱，更分胎逆痰热寒。

　　【注】妇人受孕月余之后，时时呕吐者，名曰恶阻。若无他病择食者，须随其意而与之。轻者过期自然勿药而愈，重者须以药治之。当以胃弱为主，更审其或因胎气阻逆，或痰饮阻逆，与夫兼热，兼寒，而分治之。

　　卷四\胎前诸证门

　　恶阻证治

　　保生汤3。胎气阻逆惟呕吐，无他兼证保生汤，砂术香附乌陈草，量加参枳引生姜。

　　【注】恶阻，有因胎气阻逆者，乃受胎后胞门闭塞，脏气内阻，挟胎气上逆于胃，故令恶心呕吐也。若平素胃虚所致，虽无痰饮，寒热相兼而亦有恶阻证者，宜用保生汤，即砂仁，白术，香附，乌药，陈皮，甘草也。引用生姜者，以止其呕也。若气弱者，量加人参；气实者，量加枳壳。加味六君汤4。痰饮恶阻吐痰水，烦眩加味六君汤，枇杷藿香旋缩枳，热秘芩军寒桂姜。

　　【注】恶阻因于痰饮者，其吐必多痰水，且心烦头目眩晕，必其人平素胃虚，中停痰饮也。宜用加味六君汤，于六君汤内，加枇杷叶，藿香，旋覆花，缩砂，枳壳。若胃热便秘，加黄芩，大黄以利之；胃寒喜热，加肉桂，干姜以温之。六君汤方见首卷加味温胆汤5。热阻恶食喜凉浆，心烦愦闷温胆汤，橘半茯甘与枳竹，更加芩连芦麦姜。

　　【注】恶阻因于胃热者，必呕吐，心中热烦，愦闷喜饮凉浆也。宜用加味温胆汤，其方即陈皮，半夏，茯苓，甘草，枳实，竹茹，名温胆汤。更加黄芩，黄连，芦根，麦门冬，引生姜也。

　　卷四\胎前诸证门

　　胞阻总括

　　6。妊娠腹痛名胞阻，须审心腹少腹间。伤食心胃胎腰腹，少腹胞寒水尿难。

　　【注】孕妇腹痛，名为胞阻。须审其痛，或上在心腹之间者，多属食滞作痛；或下在腰腹之间者，多属胎气不安作痛；若在少腹之间者，则必因胞血受寒，或停水尿难作痛也。

　　卷四\胎前诸证门

　　胞阻证治

　　加味平胃散延胡四物汤7。心胃痛多伤食滞，苍朴陈甘果枳麴，便秘加军倍甘草，胎动延胡四物宜。

　　【注】孕妇心胃作痛者，多因伤食停滞，宜平胃散，即陈皮，厚朴，苍术，甘草也。加草果，枳壳，神麴以消之。若更大便秘结，日久则加硝，黄以攻之，然必倍甘草以缓其峻性，庶不伤胎。若腰腹作痛，胎动下血，则当用四物汤，君以延胡，以定痛而保胎也。四物汤方见首卷加味胶艾四物汤蜜消汤8。腹腰痛甚防胎堕，胶艾四物杜酒葱，外邪宜加羌独活，内热便秘蜜硝攻。

　　【注】胞蒂系于腰。凡腹腰痛者，须防堕胎。宜用胶艾四物汤，加杜仲，大豆，淋酒，葱白以定痛而保胎。若因外感风寒之邪，则加羌活，独活以散之；若内热大，小便闭者，则用蜂蜜，芒硝煎汤以攻之。经曰：有故无陨是也。胶艾四物汤方见首卷加味芎归饮导赤散五苓散9。胞血受寒少腹疼，参吴胶艾草归芎。尿涩热甚导赤散，木通生地甘草灵。水盛阳虚五苓效，术泽肉桂茯猪苓。

