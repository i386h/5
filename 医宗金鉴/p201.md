<!-- { "loadSidebar": true } -->
　　【方歌】少阴肾经起足心，上内踝骨足后跟，上〔月专〕出腘入股内，行至胸中部位分。

　　【注】足少阴肾经，起于足心陷中，循内踝入足后跟，中内联踝之上，上〔月专〕分中，出腘内廉后股内，上行至合缝；自合缝上行，去腹中行旁开一寸至脐；从脐旁上行复上去中行旁开一寸五分；从腹上行至胸中，旁开二寸而终。

　　外科卷上\编辑外科心法要诀

　　心包络经歌

　　【方歌】厥阴心包腋下起，腋下乳外臑内行，入肘下行两筋间入掌中指之端止。

　　【注】手厥阴心包络经，起于腋下三寸，乳外侧一寸许，从腋下向外上转，循臂内入肘内，下行两筋之间入掌中，循中指出其端而终。

　　外科卷上\编辑外科心法要诀

　　三焦经歌

　　【方歌】少阳三焦四指端，手腕臂外两骨间，贯肘上肩项耳后上绕耳前动脉间。

　　【注】手少阳三焦经，起于手小指次指之外侧，去爪甲角如韭叶许，由小指次指岐骨之间，上行手腕臂外两骨中间贯肘上肩；由肩上项至耳后，上绕耳上角，下循耳前动脉而终。

　　外科卷上\编辑外科心法要诀

　　胆经歌

　　【方歌】少阳胆经起外眦，绕耳前后上额颅，巅后颈肩腋季胁跨膝踝跗小指出。

　　【注】足少阳胆经，起于目外眦，斜贯耳前，循行耳后，上抵额颅，至巅后行颈侧，过肩下腋，走身侧之季胁，下腿跨，行膝之外，至外踝之前，内行足跗，至足小指次指之外侧，去爪甲角如韭叶许而终。

　　外科卷上\编辑外科心法要诀

　　肝经歌

　　【方歌】厥阴肝经起聚毛，循行足跗内踝间，上腘环阴器季胁上行乳下二肋端。

　　【注】足厥阴肝经，起于足大指后，去爪甲韭叶聚毛虚，循行足跗上面，走内踝，上行腘〔月专〕过膝，直上环阴器向外湾行至季肋内，斜上行直乳下二肋端而终。

　　外科卷上\编辑外科心法要诀

　　任脉歌

　　【方歌】任脉起于两阴中，上行毛际腹中行，颈下结喉中央上唇棱下陷承浆名。

　　【注】任脉起于前阴、后阴之中间，前行横骨，上行毛际，由毛际直上腹之中行，上行颈下结喉上之中央，由结喉上行至下唇棱下陷中而终。

　　外科卷上\编辑外科心法要诀

　　督脉歌

　　【方歌】督脉起于尻骨端，后行脊背腰脑巅，前行鼻柱皆中道唇内齿上龈缝间。

　　【注】督脉起于尻骨之端，由尻骨后行脊背之中行，上行至巅顶之中，前行至鼻下人中，至唇内门牙之中缝而终。

　　外科卷上\编辑外科心法要诀

　　脉部位歌

　　【方歌】脉为血脉百骸通，大会之地寸口宗，掌后高骨名关上关之前后寸尺名。

　　【注】脉者血之府也。周身血脉，运行贯通，十二经中，皆有动脉。独取寸口者，盖以其经每至寅时，各经之气皆上朝而大会于肺，故曰寸口宗也。掌后有高骨隆起，界于尺脉、寸脉之间，名曰关部。关前之位，其名曰寸；关后之位，其名曰尺。尺、寸者，谓从关上至鱼际长一寸从关下至尺泽长一尺，故名之也。

　　外科卷上\编辑外科心法要诀

　　脉分主歌

　　【方歌】上焦候寸下焦尺，中焦之候属两关，包络与心左寸应胆与肝家在左关，膀胱小肠肾左尺，胸中及肺右寸间胃与脾脉右关取，大肠并肾右尺班。

　　【注】两寸之脉，主候上焦胸中；两关之脉，主候中焦膈中；两尺之脉，主候下焦腹中。左寸之脉，浮候包络，沈以候心；左关之脉，浮以候胆，沈以候肝；左尺之脉，浮候膀胱、小肠，沈以候肾。右寸之脉，浮候胸中，沈以候肺；右关之脉，浮以候胃，沈以候脾；右尺之脉，浮候大肠，沈亦候肾。此遵《内经》分配三部诊脉法也。

　　伪诀以大肠、小肠配寸，三焦、命门配尺，包络竟置不问，悉属不经。滑寿以左尺候小肠、膀胱，右尺候大肠千古只眼也，当从之。

　　外科卷上\编辑外科心法要诀

　　浮沈脉歌

　　【方歌】浮沈从内上下行，皮浮属肺血心经，筋沈属肝骨沈肾肌肉为脾候在中。

　　【注】脉从内上行者，谓之浮；脉从内下行者，谓之沈。然心、肺俱浮，于皮毛取之而得者，肺之浮也；于血脉取之而得者，心之浮也。故曰皮浮属肺血心经也。肺肾俱沈以筋平取之而得者，肝之沈也；至骨取之而得者，肾之沈也。故曰筋沈属肝骨沈肾也。肌肉在浮沈之间，属脾。其候在中，故曰候在中也。凡脉以部位而得名者皆统于浮沈，故以浮沈为提纲，以统濡、弱、芤、伏、牢、革、虚、实、微、散诸脉也。

　　外科卷上\编辑外科心法要诀

　　濡弱芤伏牢革诸脉歌

　　【方歌】浮沈无力曰濡弱，中取无力芤脉看，沈极筋骨为伏脉浮沈极力革牢参。

　　【注】浮而无力谓之濡脉，沈而无力谓之弱脉，浮沈有力，中取无力，状如葱管，谓之芤脉。沈极推至筋骨，按之而始得者，谓之伏脉。浮而极有力者，谓之革脉。沈而极有力者，谓之牢脉。

　　外科卷上\编辑外科心法要诀

　　虚实微散诸脉歌

　　【方歌】三部有力曰实脉，三部无力虚脉称，三部无力而且小似有如无微脉名，三部无力而且大，涣漫不收散脉形。

　　【注】浮、中、沈三部俱有力，谓之实脉。浮、中、沈三部俱无力，谓之虚脉。浮、中、沈三部无力，按之且小，似有似无，谓之微脉。浮、中、沈三部无力，按之且大涣漫不收，谓之散脉。

　　外科卷上\编辑外科心法要诀

　　迟数缓疾结促代诸脉歌

　　【方歌】三至为迟六至数，四至为缓七至疾，缓止为结数止促动止难还代脉识。

　　【注】一呼一吸，谓之一息。一息三至，谓之迟脉。一息四至谓之缓脉。一息六至，谓之数脉。一息七至，谓之疾脉。缓脉动时一止，谓之结脉。数脉动时一止，谓之促脉。结促之脉，动而中止，不能自还，谓之代脉。凡脉以至数而得名者，皆统于迟数。故以迟数为提纲，以统缓、疾、结、促、代五脉也。

　　外科卷上\编辑外科心法要诀

　　滑涩弦紧洪细大长短动诸脉歌

　　【方歌】滑脉如珠溜不定，涩脉滞涩往来艰，弦脉端直细且劲紧比弦粗劲且弹。来盛去衰洪脉是，细则如丝大豁然长脉迢迢短缩缩，如豆摇摇作动看。

　　【注】形状如珠，滑溜不定，谓之滑脉。往来滞涩，进退维艰谓之涩脉。状如弓弦，细而端直，按之且劲，谓之弦脉。较弦则粗，按之劲，左右弹者，谓之紧脉。上来应指而盛，下去减力而衰。谓之洪脉，脉形软直如丝者谓之细脉。脉形粗大豁然者，谓之大脉。来去迢迢而长谓之长脉。来去缩缩而短，谓之短脉。其形如豆，约约动摇不移者，谓之动脉。凡脉以形状而得名者，皆统于滑涩。故以滑涩为提纲，以统弦、紧、洪、细、大、长、短、动八脉也。

　　外科卷上\编辑外科心法要诀

　　痈见疽脉、疽见痈脉歌

　　【方歌】痈脉脉宜洪大数，若逢牢短化脓难，疽脉最宜沈与弱浮大且散命归泉。

　　【注】痈乃阳毒，应见阳脉。若洪大而数，则毒易溃。若见牢短之脉，则为阴凝气少，故曰化脓难也。疽乃阴毒，脉应见沈与弱，是为顺脉。若见浮大而散，则为阳脱气败故曰命归泉也。

　　外科卷上\编辑外科心法要诀

　　痈疽伏脉歌

　　【方歌】痈疽伏脉理当明，毒闭于经六脉停，审证无凶宜穿发气通脉道自然行。

　　【注】痈疽二证，有见伏脉者，皆由于毒气闭塞经络，荣卫壅滞之故，以致六脉停止，沈伏不见也。若审其证无凶象非死脉也。治之惟宜穿通经络，宣发荣卫，使气得通而脉道自然行矣。

　　外科卷上\编辑外科心法要诀

　　肿疡溃疡浮脉歌

　　【方歌】肿疡浮脉恐多虚，或有风寒在表居，溃后脉浮气外泻频加补剂始相宜。

　　【注】肿疡脉浮者，非气血不足，即为风寒在表，须详证施治溃疡脉浮者，乃气从外泻，须补剂调养，始为合法。

　　外科卷上\编辑外科心法要诀

　　肿疡溃疡沈迟脉歌

　　【方歌】肿疡沈脉多毒闭，溃后多毒在内存，无力须详毒内陷迟寒数热更当分。

　　【注】肿疡不当，脉沈而脉沈者，乃毒闭使然也。溃后而沈者是毒尚存于内也。若沈而无力，恐内虚毒陷，当详审之，沈而迟则为兼寒，沈而数则为兼热，更当分别。

　　外科卷上\编辑外科心法要诀

　　肿疡溃疡数脉歌

　　【方歌】肿疡数脉宜热毒，数且兼洪欲作脓，溃后洪大为病进脓出洪数治无功。

　　【注】肿疡脉数，作脓兼洪，皆正应之脉也。若溃后洪大，脓出数洪者，皆为邪盛正虚，病脉相反，其病日进，治亦无功。

　　外科卷上\编辑外科心法要诀

　　肿疡溃疡滑脉歌

　　【方歌】肿疡滑脉尚为顺，初起有痰治痰宜，溃后痰多恐气乏喘生毒陷死之机。

　　【注】滑主流通。肿疡初起，脉滑无痰，尚为顺脉。若有痰则当以治痰为急，恐溃后痰多气乏，必致喘生毒陷而死也。

　　外科卷上\编辑外科心法要诀

　　肿疡溃疡涩脉歌

　　【方歌】肿疡涩脉属毒滞，有力为实无力虚，溃后脉涩为伤血急补气血莫迟疑。

　　【注】涩主滞涩。肿疡初起脉涩者，乃气血为毒滞之征。若按之有力，毒滞为实；按之无力，正损为虚，不可不辨。

　　若溃后脉涩，为伤血不足之象，急当大补气血，莫迟疑也。

　　外科卷上\编辑外科心法要诀

　　肿疡溃疡虚实脉歌

　　【方歌】肿疡脉虚宜内托，溃后内虚大补甯，肿疡脉实宜消散溃后如实毒未清。

　　【注】肿疡未溃脉虚者，不须攻毒，惟宜内托；已溃脉应虚者急当以大补收功。如肿疡未溃，脉实者，当消毒散毒；已溃脉实者，乃毒气犹未清也。

　　外科卷上\编辑外科心法要诀

　　肿疡溃疡长脉歌

　　【方歌】肿疡长脉为有余，消散之方任所施，溃后得之为气治条然和畅不须医。

　　【注】肿疡见脉长者，乃气血有余，消散之方，任意施治。溃后脉长者，乃气之畅也，故曰气治，不待医药自能愈也

　　外科卷上\编辑外科心法要诀

　　肿疡溃疡短脉歌

　　【方歌】肿疡短脉元气虚，大加补剂如相宜，溃后脉短为虚甚补之仍短决死期。

　　【注】肿疡脉短者，元气虚也，非大加补益之剂不可。溃后脉短者，虚之甚也，若补之而脉仍短者，则为败证，其死必矣。

　　外科卷上\编辑外科心法要诀

　　肿疡溃疡洪脉歌

　　【方歌】肿疡洪脉阳热盛，宣热攻毒必有功，溃后洪脉毒留内治之不退自然凶。

