<!-- { "loadSidebar": true } -->
　　凡治疔证贵乎早，三阴三阳更宜晓，在下宜灸上宜针速医即愈缓难保。

　　【注】此数证俱名曰疔。盖疔者，如丁钉之状，其形小，其根深，随处可生。由恣食厚味，或中蛇蛊之毒，或中疫死牛、马、猪、羊之毒，或受四时不正疫气，致生是证。

　　夫疔疮者，乃火证也。迅速之病，有朝发夕死，随发随死，三、五日不死，一月半月亦必死，此系藏府之乖逆性情之激变，节候之寒温肃杀，且毒中有浅深也，若一时失治，立判存亡。有名为火焰疔者，多生于唇、口及手掌指节间，初生一点红黄小疱，痛痒麻木；甚则寒热交作，烦燥舌强，言语疏忽，此属心经毒火而成也。

　　有名为紫燕疔者，多生于手、足、腰、肋筋骨之间，初生便作紫疱，次日破流血水，三日后串筋烂骨，甚则目红甲青，邪视神昏、睡语惊惕，此属肝经毒火而成也。

　　有名为黄鼓疔者，初生黄疱，光亮明润，四畔红色缠绕多生口角、腮、颧、眼胞上下，及太阳正面之处，发时便作麻痒，重则恶心呕吐，肢体木痛，寒热交作，烦渴干哕，此属脾经毒火而成也。有名为白刃疔者，初生白疱，顶硬根突，破流脂水，痒痛兼作，多生鼻孔、两手，易腐易陷，重则腮损咽焦，欬吐痰涎，鼻掀气急此属肺经毒火而成也。有名为黑靥疔者，多生耳窍、牙缝、胸腹、腰肾偏僻之处，初生黑斑紫疱，毒串皮肤渐攻肌肉，顽硬如丁，痛彻骨髓，重则手足青紫，惊悸沈困，软陷孔深，目睛透露，此属肾经毒火而成也。以上五疔，本于五藏而生。

　　又有红丝疔，发于手掌及骨节间，初起形似小疮，渐发红丝，上攻手膊，令人寒热往来，甚则恶心呕吐，治迟者，红丝攻心，常能坏人。又有暗疔，未发而腋下先坚肿无头，次肿阴囊睾丸，突兀如筋头，令人寒热拘急焮热疼痛。又有内疔，先发寒热腹痛，数日间，忽然肿起一块如积者是也。又有羊毛疔，身发寒热，状类伤寒但前心、后心有红点，又如疹形，视其斑点，色紫黑者为老，色淡红者为嫩。以上诸证，初起俱宜服蟾酥丸汗之；毒势不尽，情寒壮热仍作者，宜服五味消毒饮汗之如发热，口渴，便闭，脉沈实者，邪在里也，宜服黄连解毒汤加生大黄一钱五分，葱头五个清之。凡证轻者宜服化疔内消散；若疔毒将欲走黄，急服疔毒复生汤；已走黄者，令人心烦昏愦，急用七星剑汤以救之。若手足冷，六脉暴绝者，系毒气闭塞，元气不能宣通，先宜蟾酥丸，随服木香流气饮行气，其脉自见。若疔毒误灸，烦躁谵语者，乃逼毒内攻也，宜服解毒大青汤。若溃后余毒未尽，五心烦热者，宜服人参清神汤。针后出脓之时，气虚惊悸者，宜服内托安神散。若攻利太过以致发渴、六脉虚大者，宜服补中益气汤。若发汗之后汗不止，热不退，疮不疼，便不利者，此属里虚，宜服八珍汤加黄耆、麦冬治之。凡疔溃后不宜补早，虽见真虚，只可平补，忌用温补之药。

　　外治用药、针灸，亦当循其次第。书云：疔疮先刺血内毒宜汗泻，禁灸不禁针，怕绵不怕铁。初觉贵乎早治十证十全；稍迟者，十全五六；失治者，十坏八九。

　　初发项以上者，三阳受毒，必用铍针刺入疮心四、五分挑断疔根，令出恶血；随用立马回疔丹，或蟾酥条插入孔内，外以巴膏盖之。如项以下生者，三阴受毒，即当艾灸以杀其势，灸之不痛，亦须针刺出血，插蟾酥条旁肿以离宫锭涂之。如旁肿顽硬，推之不动，用针乱刺顽硬之处，令多出恶血，否则必致走黄。挑法：先用针干将毒顶焦皮刮开，针入疔根，坚硬如针者为顺；若针刺入，绵软如瓜穣而不知痛者为逆，百无一生。凡挑疔根先出紫黑血，再挑刺至鲜血出，以知痛为止；随填拔疔散令满，以万应膏盖之，过三、四时，拨去旧药易以新药；若药干无水不痛者，此挑法未断疔根也，再深挑之，必以上药知痛，药入水流为率；三、四日后疮顶干燥，以琥珀膏贴之，令疔根托出，换九一丹撒之黄连膏抹之，外盖白膏药生肌敛口。若初起失治，或房劳、梦遗损气，以致毒气内攻，走黄不住者，其疮必塌陷，急当随走黄处，按经找寻，有一芒刺直竖，即是疔苗，急当用铁针刺出恶血，即在刺处用艾壮灸三壮以宣余毒。若身面漫肿，神昏闷乱，干呕心烦作渴，遍身起疱抽搐者，俱为逆证。惟红丝疔于初起时，急用磁针于红丝尽处，砭断出血；寻至初起疮上挑破，即用蟾酥条插入，万应膏盖之，随服黄连解毒汤。

　　再暗、内二疔，不用挑法，先以蟾酥丸含化令尽，以冷水漱去毒涎，再用三丸嚼葱白三寸，裹药黄酒送下，盖卧出汗；少时无汗，再饮热酒催之；仍无汗，系毒热滞结，急用霹雳火法令汗出，毒热随之而解。次用双解贵金丸下之自效。若暗、内二疔，初起牙关紧急者，用蟾酥丸三、五粒，葱头煎汤研化灌之；俟稍苏，治法如前至羊毛疔，先将紫黑斑点，用衣针挑出如羊毛状，前后心共挑数处，用黑豆、荞麦研粉涂之，实时汗出而愈。

　　一法：用明雄黄末二钱，青布包扎，蘸热烧酒于前心擦之，自外圈入内，其毛即奔至后心，再于后心擦之，其羊毛俱拔出于布上，埋之，忌茶水一日。

　　再诸疔部位、形色，亦有急缓，生于头、项胸背者最急生于手、足骨节之间者稍缓。一疔之外别生一小疮名曰应候；四围赤肿而不散漫者，名曰护场；四旁多生小疮者，名曰满天星；有此者缓，无此者急。疔证初起至四、五日间，由白色而至青紫色，疔头溃脓，形似蜂窝，内无七恶等证者为顺；若初起似疔非疔，灰色顶陷如鱼脐，如蚕斑，青紫黑疱，软陷无脓，内见七恶等证者为逆。凡疔毒俱由火毒而生，忌服辛热之药，恐反助其邪也；忌敷寒凉之药，恐逼毒攻里也。再膏药不宜早贴，惟在将溃己溃时贴之，呼脓长肉，以避风寒。初溃时，忌用生肌药，恐毒未除，反增溃烂。生项以上者属三阳经，不宜灸，若火日生疔，亦禁灸，犯之或为倒陷，或至走黄。俱忌椒、酒、鸡、鱼、海味、鹅肉、猪首、辛辣、生冷等物，气怒、房劳、诸香并孝服、经妇、僧道、鸡犬等项，犯之必致反复，慎之。

　　方剂：蟾酥丸组成：蟾酥（酒化，二钱）轻粉铜录枯矾寒水石（〔火段〕）胆矾乳香没药麝香（各一钱）朱砂（三钱）雄黄（二钱）蜗牛（二十一个）以上各为末，称准，于端午日午时，在净室中先将蜗牛研烂，同蟾酥和研稠粘，方入各药，共捣极匀，丸如绿豆大。每服三丸，用葱白五寸，令患者嚼烂，吐于手心内，男用左手，女用右手，将药丸裹入葱泥内，用无灰热酒一茶钟送下；被盖约人行五、六里路，病者出汗为度；甚者，再用一服。如外用之法，搓条作饼，随证用之。修合时，忌妇人、鸡、犬等见之。

　　【方歌】蟾酥丸治诸疔毒，初起恶疮皆可逐，外用化腐又消坚内服驱毒发汗速。朱砂轻粉麝雄黄，铜绿枯矾寒水入胆矾乳没共蜗牛，丸如绿豆葱酒服。

　　又方：五味消毒饮组成：金银花（三钱）野菊花蒲公英紫花地丁紫背天葵子（各一钱二分）水二钟，煎八分，加无灰酒半钟，再滚二、三沸时热服。渣，如法再煎服，被盖出汗为度。

　　【方歌】五味消毒疗诸疔，银花野菊蒲公英，紫花地丁天葵子煎加酒服发汗灵。

　　又方：化疔内消散组成：知母贝母（去心，研）穿山甲（炙，研）蚤休白芨乳香天花粉皂刺金银花当归赤芍甘草（生，各一钱）酒、水各一钟，煎一钟，去渣，量病上、下服之。

　　【方歌】化疔内消知贝甲，蚤休芨乳草天花，皂刺银花归芍酒疔证毒轻服更嘉。

　　又方：疔毒复生汤组成：金银花栀子（生，研）地骨皮牛蒡子（炒，研）连翘（去心）木通牡蛎（〔火段〕）生军皂刺天花粉没药乳香（各八分）酒、水各一钟，煎一钟，食远服。不能饮酒者，只用水煎，临服入酒一杯，和服亦效。脉实便秘者，加朴硝。

　　【方歌】疔毒复生欲走黄，头面肿浮毒内伤，银栀骨蒡翘通蛎军刺天花没乳香。

　　又肮：七星剑组成：苍耳头野菊花豨莶草地丁香半枝连（各三钱）蚤休（二钱）麻黄（一钱）用好酒一斤，煎至一碗，澄去渣热服，被盖出汗为度。

　　【方歌】七星剑呕热兼寒，疔毒走黄昏愦添，麻黄苍耳菊豨莶地丁香蚤半枝连。

　　又方：木香流气饮组成：当归白芍（酒炒）川芎紫苏桔梗枳实（麸炒）乌药陈皮半夏白茯苓黄耆防风青皮（各一钱）大腹皮槟榔枳壳（麸炒）泽泻甘草节木香（末，各五分）生姜三片，红枣肉二枚，水煎服。下部加牛膝。

　　【方歌】木香流气宣气滞，归芍芎苏桔枳实，乌药二陈耆大腹风榔青枳泻煎之。

　　又方：解毒大青汤组成：大青叶木通麦门冬（去心）人中黄栀子（生，研）桔梗元参知母升麻淡竹叶石膏（〔火段〕，各一钱）水二钟，灯心二十根，煎八分，食远服。

　　大便秘加大黄，闷乱加烧人粪。

　　【方歌】解毒大青过麦门，中黄栀子桔元参，知升竹叶石膏〔火段〕，疔疮误灸毒内侵。

　　又方：人参清神汤组成：人参陈皮白茯苓地骨皮麦门冬（去心）当归白术（土炒）黄耆远志（去心，各一钱）柴胡黄连甘草（炙，各五分）水二钟，粳米一撮，煎八分，食远服。

　　【方歌】人参清神疔毒溃，陈苓地骨麦冬归，尤耆柴远黄连草益气除烦热可推。

　　又方：内托安神散组成：人参麦门冬（去心）茯神黄耆白术（土炒）元参陈皮（各一钱）石菖蒲甘草（炙）酸枣仁（炒，研）远志（去心）五味子（研，各五分）水二钟，煎八分，临服入朱砂末三分和匀，食远服

　　【方歌】内托安神多惊悸，疔疮针后元气虚，参麦茯菖耆术草元参枣远味陈皮。

　　又方：立马回疔丹组成：轻粉蟾酥（酒化）白丁香硵砂（各一钱）乳香（六分）雄黄朱砂麝香（各三分）蜈蚣（炙，一条）金顶砒（注末卷，五分）共为细末，面糊搓如麦子大。凡遇疔疮，以针挑破用一粒插入孔内，外以膏盖，追出脓血疔根为效。

　　【方歌】立马回疔轻蟾酥，白丁香乳麝雄朱，硵蜈金顶砒研末疔疮用此根自除。

　　又方：九一丹组成：石膏（〔火段〕，九钱）黄灵药（一钱）共研极细，撒于患处。

　　【方歌】九一丹医疔破后，根除用此把脓搜，〔火段〕石膏对黄灵药，清热生肌患自瘳。

　　又方：霹雳火组成：鹅卵石烧红，安铁杓内，杓安桶内，以醋淬石，令患者将患处覆桶上，厚衣密盖，勿令泄气，热气微再添红石加醋淬之，疮头及肿处，使热气熏蒸至汗出，其毒减半。

