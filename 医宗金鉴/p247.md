<!-- { "loadSidebar": true } -->
　　【注】此证系好肉暴伤，汤烫火烧，皮肤疼痛，外起燎疱。即将疱挑破，放出毒水使毒轻也。其证虽属外因，然形势必分轻重，轻者施治，应手而愈；重者防火毒热气攻里令人烦躁，作呕便秘，甚则神昏闷绝。初伤用冷烧酒一钟，于无意中望患者胸前一泼，被吃一惊，其气必一吸一呵，则内之热毒，随呵而出矣。仍作烦闷者，以新童便灌之。外初用清凉膏涂之，解毒止痛，不致臭烂次以罂粟膏涂之。痛止生脓时，换黄连膏贴之收敛。火毒攻里者，宜四顺清凉饮服之，务令二便通利，则毒热必解。初终禁用冷水、井泥浸塌伤处，恐热毒伏于内寒滞束于外，致令皮肉臭烂，神昏便秘，端肩气喘，多致不救。外花炮火药烘燎者，治法同前。

　　方剂：婴粟膏组成：婴粟花（十五朵，无花以壳代之）香油四两，将婴粟炸枯，滤净，入白蜡三钱溶化尽倾入碗内，待将凝之时，下轻粉二钱，搅匀炖水中令冷取出。临用时，抿脚挑膏，手心中捺化，搽于伤处绵纸盖之，日换二次，其痛自止。次日用软帛挹净腐皮，再搽之。

　　【方歌】婴粟膏医汤火烧，香油罂粟共煎熬，白蜡更兼真轻粉患上搽涂痛即消。

　　又方：清凉膏组成：水泼开石灰末一升，加水四碗，搅浑澄清；取清汁一碗加香油一碗，以箸顺搅数百转，其稠粘如糊，用鸡翎蘸扫伤处。

　　又方：黄连膏（见鼻部鼻疮）四顺清凉膏（见面部痄腮）

　　外科卷下\杂证部

　　冻疮

　　【方歌】冻疮触犯严寒伤，气血肌肉硬肿僵，凉水揉〔塌〕觉热散，大忌烘火立成疮。

　　【注】此证由触犯严寒之伤，伤及皮肉着冻，以致气血凝结肌肉硬肿，僵木不知痛痒。即在着冻之处，塾衣揉搓令气血活动；次用凉水频洗觉热，僵木处通活如故则已若日久冻僵，疙瘩不散，用冰一块，绢包〔塌〕之以僵疙瘩化尽为度，此从治之法也。若暴冻即着热，或进暖屋，或用火烘汤泡，必致肉死损形，轻则溃烂，重则骨脱筋连，急剪去筋，否则浸淫好肉。初治宜人参养荣汤，加醇酒服之；溃烂者，外按痈疽溃疡治法。亦有经年不愈者，用独胜膏敷之甚效。

　　方剂：独胜膏组成：于六月初六、十六、二十六日，用独头蒜杵烂，日中晒热，涂于冻发之处，即于日中晒干。忌患处着水。

　　又方：人参养荣汤（见溃疡门）

　　外科卷下\杂证部

　　人咬伤

　　【方歌】人咬系受牙毒伤，肿痛臭烂异寻常，始终惟宜童便洗蟾酥条饼功最良。

　　【注】此伤由人牙齿食用炙搏之物，渐渍有毒，故一受其伤则肿痛臭烂，异于寻常。初咬时，用热童便浸伤处，洗去牙黄污血，贴蟾酥饼，以万应膏盖之，出微脓即愈。

　　若失治，则烂痛发肿，仍用童便浸洗；次用油纸捻点火于患处薰之，良久插蟾酥条如伤口大，作饼罨上，万应膏盖之。俟肿消时，用葱白二两，甘草五钱，水煎日洗一次，换生肌玉红膏，盖贴万应膏收口。一法：随于咬后，即用童便洗之，人粪涂之；肿溃时，人中黄熬汤时洗。较诸治法尤觉神效。

　　方剂：蟾酥饼、蟾酥条（俱见疔疮门）万应膏、生肌玉红膏（俱见溃疡门）

　　外科卷下\杂证部

　　熊虎狼伤人

　　【方歌】熊虎狼伤致成疮，内外服洗葛根汤，青布燃薰铁汤洗独窠栗子嚼涂伤。

　　【注】熊、虎、狼牙爪伤人皮肉成疮者，初宜葛根浓煎，内服一、二钟，外洗日十度；或煮生铁有味者洗之。又用青布急卷为绳，燃着纳竹筒中，注疮口薰之出毒水；次宜独窠粟子，生嚼涂伤口效。

　　外科卷下\杂证部

　　马咬伤

　　【方歌】马咬伤时损肌肉，粟子嚼烂敷患处，若逢毒气入里者马齿苋汤速宜服。

　　【注】此伤用粟子嚼烂敷之。毒气入里，心烦呕闷者，马齿苋煎汤，饮之即效；外用马鞭子挽手，及鞭穗〔火段〕灰存性，研末，猪脂捣合贴之，俱效。

　　外科卷下\杂证部

　　疯犬咬伤

　　【方歌】疯犬咬伤毒最深，刺吮粪灸尿洗淋，顶心红发当拔去三年禁忌保终身。

　　【注】犬因五脏受毒而成疯犬，故轻其咬，必致伤人，九死一生之证也。初被咬时，急就咬处刺令出毒血，以口含浆水吮洗伤处。或以拔法拔之，或以人尿淋洗，拭干，即用核桃壳半边，以人粪填满，罨在咬处，上着艾灸之壳焦粪干再易；灸至百壮，以玉真散唾津调敷，次日再灸，渐灸至三、五百壮为度。于初灸时，即服扶危散逐恶物血片，从小水中出；若毒物血片，堵塞茎中，致小水涩滞若淋者，即服琥珀碧玉散以通利之。被咬之人顶心有红发一根，速当拔去。一法：用豆豉研末，香油调稠，丸如弹子大，常揩拭所咬处；掏开看豉丸内若有狗毛茸茸然，此系毒气已出，易丸再揩，至无茸毛方止，甚效。始终禁忌，必当慎重，终身忌食狗肉，及蚕蛹、赤豆；百日内忌见麻物，忌饮酒；三年内忌食一切毒物及房事，可常食杏仁，以防其毒。若治迟，犬毒入心，颢乱腹胀，口吐白沫者，用虎头骨、虎牙、虎胫骨为末，酒调二钱服之；若发狂叫唤，人声似犬声，眼神露白者逆。终始犯禁忌者不救。

　　方剂：扶危散组成：斑蝥（按日数用之。如犬咬已七日用七个，十日用十个，去翅、足，加糯米同炒，去米）滑石（水飞，一两）雄黄（一钱）麝香（二分）共研细末，每服一钱，温酒调下，不饮酒者米汤调下。

　　【方歌】扶危散治疯犬咬，斑蝥糯米一同炒，滑石雄黄与麝香研加酒服毒即扫。

　　又方：琥珀碧玉散组成：滑石（六两）甘草（一两）琥珀（五钱）青黛（八分）共研细末，每服三钱，灯心煎汤调下。

　　【方歌】琥珀碧玉用六一，黛珀同加研极细，灯心汤调服三钱滑涩能医小水利。

　　又方：疯犬咬伤拔法组成：用砂烧酒壶两个，盛多半壶烧酒，先以一壶上火令滚无声，倾去酒，即按在破伤疮口，拔出黑血水，满则自落；再以次壶仍按疮口，轮流提拔，以尽为度，其证立愈又方：玉真散（见破伤风）

　　外科卷下\杂证部

　　马汗驴涎入疮

　　【方歌】溃疮误犯马汗伤，焮痛紫肿疮四旁，急砭肿处出紫血乌梅嚼烂涂敷良。患者烦热毒攻腹，强弱量服马苋汤更有驴涎入疮者，冬瓜青皮末敷疮。

　　【注】此证系溃疮未合，误入马汗之毒，以致疮口四旁，忽复焮痛紫肿。宜急砭肿处，令出紫血，乌梅嚼烂，涂于疮上。若患者烦闷发热，恐毒入腹，以致不救，急用醇酒浓煎马齿苋饮之，尽醉为效。但马齿苋其性寒滑，凡疮溃未合，气血未复，而又受此汗毒，必量人壮弱，用一两或五钱。更有驴涎入疮者，形证与马汗毒同，宜冬瓜片下青皮，晒干研末敷之，熬汤洗之亦可；毒甚者亦用马齿苋酒饮之立效。

　　外科卷下\杂证部

　　蛇咬伤

　　【方歌】蛇咬伤时即饮醋，仍宜用绳扎患处，再服五灵共雄黄肿消口合自如故。

　　【注】凡被蛇咬伤者，实时饮好醋一、二碗，使气不随血走以绳扎伤处两头。若昏困，宜用五灵脂五钱，雄黄二钱五分，共为末，酒调二钱灌之。少时咬处出黄水，水尽则肿消，以雄黄末掺之，口合而愈。

　　外科卷下\杂证部

　　蜈蚣咬伤

　　【方歌】蜈蚣咬伤用雄鸡，倒控鸡涎手蘸之，抹搽伤处痛立止甚饮鸡血最相宜。

　　【注】此伤取雄鸡倒控少时，以手蘸鸡口内涎抹搽伤处，其痛立止；甚者，生鸡血乘热饮之，立效。

　　外科卷下\杂证部

　　蝎螫蚕咬

　　【方歌】蝎螫急取大蜗牛，捣烂涂之痛立休，蚕咬须将苎根捣取汁搽涂患即瘳。

　　【注】凡蝎螫，取大蜗牛一个，捣烂涂之，其痛立止。一时不得蜗牛，即将螫处挤去毒水，急用膏药烤热贴之，亦能止痛。蚕咬者，用苎根捣汁涂之即愈。

　　外科卷下\杂证部

　　射工伤

　　【方歌】射工伤人必痒痛，甚则骨肉烂成疡，豆豉捣敷白芷洗已烂海螵蛸末良。

　　【注】射工，即树间杂毛虫也，又名瓦刺虫。人触着，则能放毛射人，初痒次痛，势如火燎，久则外痒内痛，骨肉皆烂，诸药罔效。用豆豉清油捣敷痛痒之处，少时则毛出可见，去豆豉用白芷煎汤洗之。如肉已烂，用海螵蛸末掺之即愈。

　　外科卷下\杂证部

　　蚯蚓伤

　　【方歌】蚯蚓咬伤受毒气，眉髯脱落全无迹，法用盐汤频频洗久则其毒自然去。

　　【注】蚯蚓咬伤，即受蚯蚓之毒。令人眉髯皆落，状如大麻风但夜则蚓鸣于体中为异耳。宜用盐汤频频洗之，其毒自去。

　　外科卷下\杂证部

　　天蛇疮

　　【方歌】天蛇疮发肌肤中，似癞非癞是其形，证因草内蜘蛛毒复被露水侵始生。

　　【注】此证生于肌肤，似癞非癞，是草中花蜘蛛蟞伤，复被露水所侵而致。法宜秦艽一味煎汤，徐徐饮之；外敷二味拔毒散甚效。

　　方剂：二味拔毒散（见肿疡门）

　　外科卷下\杂证部

　　蠼〔虫叟〕伤

　　【方歌】蠼〔虫叟〕隐壁尿射人，误着皮肤水疱淫，痛如火烙如豆大，盐汤二味拔毒侵。

　　【注】此虫一名多脚虫，藏于壁间，以尿射人。若误中其毒令人皮肤起燎浆水泡，痛如火烙，初如饭糁，之如豆大宜盐汤绵塌疮上，数换即消；甚则毒延遍身，搔痒不休，宜二味拔毒散敷之甚效。

　　方剂：二味拔毒散（见肿疡门）

　　外科卷下\杂证部

　　百虫入耳

　　【方歌】虫偶入耳勿惊慌，烧肉香气近耳旁，独坐夜灯引虫出麻油滴耳使虫殃。

　　【注】百虫偶然误入耳中（如蝇、蚊小虫），以麻油数点滴入耳窍，虫即死取出。如蜒蚰等物入者，以肉炙香，置于耳旁，虫闻香自出。夜间暗入者，切勿惊慌响叫，逼虫内攻，宜端坐点灯光向耳窍，其虫见光自出。若对面有人，其虫不出，人皆旁避方效。

　　外科卷下\婴儿部

　　赤游丹毒

　　【方歌】胎毒初患赤游丹，腹肢先后内外参，人服外贴兼砭血红轻紫重黑难痊。

