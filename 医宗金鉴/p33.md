<!-- { "loadSidebar": true } -->
　　此详上条不先救里而发其表，以明太阴、少阴同病之证也。下利清谷，太阴寒邪已传少阴，即有身痛不可攻表。若误攻其表，即使汗出，太阳表解而太阴寒凝，必胀满矣下利，腹胀满，身体疼痛者，先温其里，乃攻其表，温里宜四逆汤，攻表宜桂枝汤。

　　【注】

　　此承上条互发其证，以明先里后表之治也。下利腹胀满者，里寒邪也；身体疼痛者表寒邪也。凡表里寒邪之证同见，总以温里为急。故当先温其里，后攻其表。温里宜四逆汤，攻表宜桂枝汤。

　　【集注】

　　方有执曰：里虚表实，惟其虚也，故必先之，惟其实也，故可后焉。

　　发汗后，腹胀满者，厚朴生姜半夏甘草人参汤主之。

　　【注】

　　发汗后表已解而腹满者，太阴里虚之胀满也。故以厚朴生姜甘草半夏人参汤主之。消胀散满，补中降逆也。

　　【集注】

　　成无己曰：吐后胀满，与下后胀满，皆为实者，言邪气乘虚入里而为实也。发汗后则外已解，腹胀满知非里实，由太阴不足，脾气不通，故壅而为满也。与此汤和脾胃而降逆气宜矣。

　　汪琥曰：此条乃汗后气虚腹胀满，其人虽作胀满而内无实形，所以用人参、炙甘草等甘温补药无疑也。

　　张锡驹曰：此言发汗而伤其脾气也。脾主腹，故腹满为太阴主病。发汗后而腹胀满则知其人脾气素虚，今脾气愈虚，则不能转输，浊气不降，清气不升，而胀满作矣。

　　卷二\辨太阴病脉证并治全篇

　　厚朴生姜半夏甘草人参汤方

　　厚朴（炙，去皮）半筋生姜（洗）半筋半夏（洗）半升甘草（炙）二两人参一两右五味，以水一斗，煮取三升，去滓，温服一升，日三服。

　　发汗不解，腹满痛者，急下之，宜大承气汤。腹满不减，减不足言，当下之，宜大承气汤。

　　【注】

　　此详申上条，互发其义，以别其治也。发汗后表已解，腹满不痛者，乃腹满时减，减复如故之虚满也，当温之，厚朴生姜半夏甘草人参汤证也。今发汗后表不解，腹满大痛者，乃腹满不减，减不足言之实满也，当下之，宜大承气汤，盖以里急，故攻里后和表也。

　　【集注】

　　喻昌曰：「减不足言」四字，形容腹满如绘。见满至十分，即减去一、二分，不足杀其势也。此所以纵有外邪未解，而当下无疑耳！程应旄曰：下之而腹满如故，即减去一、二分，算不得减。下之不妨再下，必当以减尽为度也。

　　刘宏璧曰：太阴无可下之法也，设在经则各经已无可下之理，在藏则太阴尤无受下之处，桂枝加大黄汤安能无疑乎？不知脾与胃相表里也，太阳误下，太阴受邪，适胃有宿食，则脾因胃之实而实，亦即因太阳之邪而痛矣。既大满大痛，已成胃实，又非此汤之所能治，故宜大承气汤也。

　　太阴病，脉浮者，可发汗，宜桂枝汤。

　　【注】

　　太阴经病，脉当浮缓；太阴藏病，脉当沉缓。今邪至太阴，脉浮不缓者，知太阳表邪犹未全罢也。故即有吐利不食，腹满时痛一、二证，其脉不沉而浮，便可以桂枝发汗先解其外，俟外解已再调其内可也。于此又可知论中身痛腹满下利，急先救里者脉必不浮矣。

　　【集注】

　　王肯堂曰：病在太阳脉浮无汗，宜麻黄汤。此脉浮当亦无汗，而不言者，谓阴不得有汗，不必言也，不用麻黄汤而用桂枝汤。盖以三阴兼表病者。具不当大发汗也，须识无汗亦有用桂枝者。

　　程知曰：此言太阴宜散者也。太阴病，谓有腹痛下利证也。太阳脉，尺寸俱浮，今脉浮则邪还于表可知矣，故宜用桂枝解散。不用麻黄者，阴病不得大发其汗也，桂枝汤有和里之意焉。

　　程应旄曰：此太阴中之太阳也，虽有里病，仍从太阳表治，方不引邪入藏。

　　本太阳病，医反下之，因而腹满时痛者，属太阴也，桂枝加芍药汤主之。大实痛者桂枝加大黄汤主之。

　　【注】

　　本太阳中风病，医不以桂枝汤发之而反下之，因而邪陷入里，余无他证，惟腹满时痛者，此属太阴里虚痛也，故宜桂枝加芍药汤以外解太阳之表，而内调太阴之里虚也。

　　若大满实痛，则属太阴热化，胃实痛也，故宜桂枝加大黄汤以外解太阳之表，而内攻太阴之里实也。

　　【集注】

　　赵嗣真曰：太阴腹满证有三：有次第传经之邪，有直入中寒之邪，有下后内陷之邪不可不辨。

　　喻昌曰：太阳病之误下，其变皆在胸□以上。此之误下而腹满时痛，无胸□等证，则其邪已入阴位，所以属在太阴也。仍用桂枝解肌之法，以升发太阳之邪，倍芍药者以调太阴之气，本方不增一药，斯为神耳！大实、大满宜从急下，然阳分之邪初陷太阴未可峻攻，但于桂枝汤中少加大黄，七表三里，以分杀其邪，与大柴胡汤同其义也程应旄曰：误下太阳而成腹满时痛，太阴之证见矣。然表邪内陷，留滞于太阴，非藏寒病也。仍用桂枝汤升发阳邪，但倍芍药以调和之。倘大实而痛，于证似可急下，然阴实而非阳实，仍从桂枝例升发阳邪，但加大黄以破结滞之物，使表里两邪各有去路则寒随实去，不温而自温矣。然此二证虽属之太阴，实从太阳传来，则脉必尚浮可知。

　　卷二\辨太阴病脉证并治全篇

　　桂枝加芍药汤方

　　于桂枝汤方内，更加芍药三两，随前共六两，余根据桂枝汤法。

　　卷二\辨太阴病脉证并治全篇

　　桂枝加大黄汤方

　　桂枝三两大黄二两芍药六两甘草（炙）二两生姜（切）三两大枣（擘）十二枚右六味，以水七升，煮取三升，去滓，温服一升，日三服。

　　【集解】

　　柯琴曰：腹满为太阴、阳明俱有之证，然位同而职异。太阴主出，太阴病则腐秽气凝不利，故满而时痛；阳明主内，阳明病则腐秽燥结不行，故大实而痛，是知大实痛是阳明病，而非太阴病矣。仲景因表证未解，阳邪已陷入太阴，故倍芍药以益脾调中而除腹满之时痛，此用阴和阳法也。若表邪未解，而阳邪陷入阳明，则加大黄以润胃通结，而除其大实之痛，此双解表里法也。凡妄下必伤胃之气液，胃气虚则阳邪袭阴故转属太阴；胃液涸则两阳相搏，故转属阳明。属太阴则腹满时痛而不实，阴道虚也；属阳明则腹满大实而痛，阳道实也。满而时痛，是下利之兆；大实而痛，是燥屎之征，故倍加芍药，小变建中之剂，少加大黄，微示调胃之方也。

　　太阴为病，脉弱，其人续自便利，设当行大黄、芍药者，宜减之，以其人胃气弱，易动故也。

　　【注】

　　太阴为病，必腹满而痛，治之之法，当以脉消息之。若其人脉弱，则其中不实，虽不转气下趋少腹，然必续自便利。设当行大黄、芍药者，宜减之，以胃气弱难堪峻攻其便易动故也。由此推之，可知大便□者，不论在阴在阳，凡脉弱皆不可轻下也。

　　【集注】

　　程知曰：此言太阴脉弱，恐续自利，虽有腹痛，不宜用攻，与建中汤相发明也。

　　喻昌曰：此段叮咛与阳明篇中互相发明。阳明曰：不转矢气，曰：先□后溏，曰：未定成□，皆是恐伤太阴脾气。此太阴证而脉弱，恐续自利，虽有腹痛，减用大黄芍药又是恐伤阳明胃气也。

　　汪琥曰：或问大黄能伤胃气，故宜减芍药能调脾阴，何以亦减之？答曰：脉弱则气馁不充，仲景以温甘之药能生气，芍药之味酸寒，虽不若大黄之峻，要非气弱者所宜多用，故亦减之。

　　伤寒脉浮而缓，手足自温者，系在太阴。太阴当发身黄，若小便自利者，不能发黄至七、八日，虽暴烦，下利日十余行，必自止，以脾家实，腐秽当去故也。

　　【注】

　　伤寒脉浮而缓，手足热者，为系在太阳，今手足温，故知系在太阴也。太阴属湿，湿与热瘀，当发身黄，小便自利者，则湿不蓄，热不瘀，故不能发黄也。若至七、八日大便□，则为转属阳明，今既不□，虽暴烦下利日十余行，必当自止，何也？以脉浮缓手足温，知太阴脾家素实，邪不自容，腐秽当去故也。

　　【集注】

　　程知曰：言自利之证，脉浮缓，手足温，则为脾实也。太阴脉本缓，故浮缓虽类太阳中风，而手足自温，则不似太阳之发热，更不似少阴、厥阴之厥逆，所以为系在太阴也。太阴湿热相蒸，势必发黄，然小便利，则湿下泄而不发黄矣。此虽暴烦频利，有似少阴之证，然其利当自止。所以然者，以脉浮缓，手足温，知其人脾气实，而非虚寒之比，其湿热所积之腐秽，自当逐之而下也。若不辨晰而以四逆法治之，则误矣。

　　程应旄曰：太阴得浮缓、手足温之脉证，则胃阳用事，自无藏寒之痛，阴郁或有之。

　　小便不利必发黄，虽发黄不为阴黄。若小便自利者，不能发黄，阴欲郁而阳必驱，至七、八日，虽暴烦下利日十余行，必自止。所以然者，脉不沉且弱而浮缓，手足不凉而自温，阴得阳以周护则不寒，不寒则不虚，是为脾家实也。经曰：阳道实阴道虚阴行阳道，岂肯容邪久住，此则腐秽当去故耳。

　　汪琥曰：下利烦燥者死，此为先利而后烦，是正气脱而邪气扰也。兹则先烦后利，是脾家之正气实，故不受邪而与之争，因暴发烦热也。

　　太阴中风，四肢烦痛，阳微阴涩而长者，为欲愈。

　　【注】

　　太阴中风者，谓此太阴病是从太阳中风传来者，故有四肢烦疼之证也。阴阳以浮沉言夫以浮微沉涩之太阴脉，而兼见阳明之长脉，则为阴病阳脉，藏邪传府，故为欲愈也。

　　【集注】

　　程知曰：伤寒，阴邪也，故自利，宜用四逆。伤风，阳邪也，故烦痛见于四肢。凡太阴病脉浮者，多是太阴中风。

　　喻昌曰：微涩之中，更察其脉之长而不短，知元气未漓，其病当自愈也。

　　太阴病，欲解时，从亥至丑上。

　　【注】

　　邪之解也，必于所旺之时，亥、子、丑乃太阴所旺之时也。当此旺时，故邪不能胜而自解矣。

　　音切趋七句切揭音讦腐音府秽于废切

　　卷二

　　辨少阴病脉证并治全篇

