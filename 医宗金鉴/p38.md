<!-- { "loadSidebar": true } -->
　　凡少阴四逆，虽属阴盛不能外温，然亦有阳为阴郁，不得宣达而令四肢逆冷者，故有或咳、或悸、或小便不利，或腹中痛、泄利下重诸证也。今但四逆而无诸寒热证，是既无可温之寒，又无可下之热，惟宜疏畅其阳，故用四逆散主之。

　　【集注】

　　李中梓曰：按少阴用药，有阴阳之分，如阴寒而四逆者，非姜附不能疗此证，虽云四逆必不甚冷，或指头微温，或脉不沉微，乃阴中涵阳之证。惟气不宣通是以逆冷，故以柴胡凉表，芍药清中，此本肝胆之剂，而少阴用之者，为水木同源也。以枳实利七冲之门，以甘草和三焦之气，气机宣通，而四逆可痊矣。

　　程知曰：盖伤寒以阳为主，四逆有阴进之象，下之则阳益亏陷而不出。故经谓诸热邪传经至于手足逆冷最难辨认，谓为寒深于里，则无脉微欲绝之象；谓为热深于里，则无烦渴之证。盖只是热邪入结于里，而阳气不得顺行于四肢也。此证当用和解，不当用寒下，故经中用剂之轻少者，无如此方，则其轻缓解散之义可见矣。

　　程应旄曰：初得之四逆，固非热证，亦非深寒，咳悸而或小便不利，既似乎水蓄，腹痛泄利，又似乎寒凝，其中更兼下重一证，得毌气滞在趺阳，而经络失宣通也耶！汪琥曰：四逆散，乃阳邪传变而入阴经，是解传经之邪，非治阴寒也。凡阳热之极六脉细弱，语言轻微，神色懒静，手足清温，有似阴证，而大便结小便数，齿燥舌苔其热已伏于内，必发热也。若用热药，则内热愈炽；用凉药，则热被寒束而不得散法惟宜和表解肌，疏通气血，而里热自除，此仲景四逆散所由设也。

　　卷二\辨少阴病脉证并治全篇

　　四逆散方

　　甘草（炙）枳实（破，水渍，炙干）柴胡芍药右四味，各十分，捣筛，白饮和服方寸匕，日三服。

　　咳者，加五味子、干姜各五分，并主下利。悸者，加桂枝五分。小便不利者，加茯苓五分。腹中痛者，加附子一枚，炮令折。

　　泻利下重者，先以水五升，煮薤白三升，煮取三升，去滓，以散三方寸匕，纳汤中煮取一升半，分温再服。

　　【方解】

　　方名四逆散，与四逆汤均治手足逆冷，但四逆汤治阴邪寒厥，此则治阳邪热厥。热厥者，三阳传厥阴合病也。太阳厥阴，麻黄升麻汤、甘草干姜汤证也；阳明厥阴，白虎汤、大承气汤证也。此则少阳厥阴，故君柴胡以疏肝之阳，臣芍药以泻肝之阴，佐甘草以缓肝之气，使枳实以破肝之逆，三物得柴胡，能外走少阳之阳，内走厥阴之阴则肝胆疏泄之性遂，而厥可通也。或咳或下利者，邪饮上下为病，加五味子、干姜温中以散饮也。或悸者，饮停侮心，加桂枝通阳以益心也。或小便不利者，饮蓄膀胱加茯苓利水以导饮也。或腹中痛者，寒凝于里，加附子温中以定痛也。或泻利下重者，寒热郁结，加薤白开结以疏寒热也。

　　【集解】

　　方有执曰：人之四肢，温和为顺，故以不温和为逆，但不温和而未至于厥冷，则热犹未深入也，故用柴胡以解之，枳实以泻之，芍药以收之，甘草以和之也。

　　少阴病，下利，若利自止，恶寒而蜷卧，手足温者，可治。

　　【注】

　　少阴病，恶寒厥冷下利不止者，阴寒盛也。今下利能自止，手足能自温，虽见恶寒蜷卧，乃阴退阳回之兆，故曰可治。

　　【集注】

　　程应旄曰：少阴病，下利而利自止，则阴寒亦得下袪，而又不致于脱，虽有恶寒蜷卧不善之证，但使手足温者，阳气有挽回之机，故可温而救之也。

　　沈明宗曰：手足温者，乃真阳未离，急用白通四逆之类，温经散寒，则邪退而真阳复矣，故曰可治。

　　少阴病，恶寒而蜷，时自烦，欲去衣被者，可治。

　　【注】

　　少阴病，恶寒而蜷，阴寒证也。若时自烦欲去衣被者，此阳回阴退之征，故曰可治。

　　少阴病，得之二、三日以上，心中烦，不得卧，黄连阿胶汤主之。

　　【注】

　　此承上条以出其治也。少阴病，得之二、三日以上，谓或四、五日也。言以二、三日少阴之但欲寐，至四、五日反变为心中烦不得卧，且无下利清谷咳而呕之证，知非寒也，是以不用白通汤；非饮也，亦不用猪苓汤；乃热也，故主以黄连阿胶汤，使少阴不受燔灼，自可愈也。

　　【集注】

　　程知曰：二、三日邪在少阴，四、五日已转属阳明，故无呕利厥逆诸证。而心烦不得卧者，是阳明之热，内扰少阴，故不欲寐也，当以解热滋阴为主治也。

　　卷二\辨少阴病脉证并治全篇

　　黄连阿胶汤方

　　黄连四两黄芩二两芍药二两鸡子黄二枚阿胶三两右五味，以水六升，先煮三物，取二升，去滓，内胶烊尽，小冷，纳鸡子黄，搅令相得，温服七合，日三服。

　　【集解】

　　柯琴曰：此少阴之泻心汤也，凡泻心必藉连、芩，而导引有阴阳之别。病在三阳，胃中不和，而心下痞□者，虚则加参、甘补之，实则加大黄下之。病在少阴，而心中烦不得卧者，既不得用参甘以助阳，亦不得用大黄以伤胃也。故用芩、连以直折心火用阿胶以补肾阴；鸡子黄佐芩、连，于泻心中补心血；芍药佐阿胶，于补阴中敛阴气斯则心肾交合，水升火降，是以扶阴泻阳之方，而变为滋阴和阳之剂也。是则少阴之火，各归其部，心中之烦不得眠可除矣。经曰：阴平阳秘，精神乃治。斯方之谓欤！少阴病，下利咽痛，胸满心烦，猪肤汤主之。

　　【注】

　　身温腹满下利，太阴证也；身寒欲寐下利，少阴证也。身热不眠咽痛，热邪也；身寒欲寐咽痛，寒邪也。今身寒欲寐，下利咽痛，与胸满心烦之证并见，是少阴热邪也。

　　少阴之脉，循喉咙，其支者，从肺出络心注胸中，是以少阴之热邪上逆，则所过之处无不病也。以猪肤汤主之，解少阴上焦之热，兼止下焦之利也。

　　【集注】

　　喻昌曰：下利咽痛，胸满心烦，此少阴热邪充斥上下中间，无所不到，寒下之药，不可用矣，故立猪肤汤一法也。盖阳微者，用附子温经；阴竭者，用猪肤润燥，温经润燥中，同具散邪之义也。

　　卷二\辨少阴病脉证并治全篇

　　猪肤汤方

　　猪肤一斤右一味，以水一斗，煮取五升，去滓，加白蜜一升，白粉五合，熬香，和令相得，温分六服。

　　【方解】

　　猪肤者，乃革外之肤皮也。其体轻，其味咸，轻则能散，咸则入肾，故治少阴咽痛是于解热中寓散之意也。

　　【集解】

　　成无己曰：猪，水畜也。其气先入肾，解少阴之客热。加蜜以润燥除烦，白粉以益气断利也。

　　少阴病二、三日，咽痛者，可与甘草汤，不差，与桔梗汤。

　　【注】

　　少阴病二、三日，咽痛无他证者，乃少阴经客热之微邪，可与甘草汤缓泻其少阴之热也。若不愈者，与桔梗汤，即甘草汤加桔梗以开郁热，不用苦寒者，恐其热郁于阴经也。

　　【集注】

　　喻昌曰：用甘草者，和缓其势；用桔梗者，开提其邪也。此在二、三日，他证未具故可用之。若五、六日，则少阴之下利、呕逆诸证皆起，此法又未可用矣。

　　卷二\辨少阴病脉证并治全篇

　　甘草汤方

　　甘草二两右一味，以水三升，煮取一升半，去滓，温服七合，日二服。

　　卷二\辨少阴病脉证并治全篇

　　桔梗汤方

　　桔梗一两甘草二两右二味，以水三升，煮取一升，去滓，温分再服。

　　少阴病，咽中痛，半夏散及汤主之。

　　【注】

　　少阴病，咽痛者，谓或左、或右，一处痛也。咽中痛者，谓咽中皆痛也，较之咽痛而有甚焉。甚则涎缠于咽中，故主以半夏散，散风邪以逐涎也。

　　【集注】

　　方有执曰：此以风邪热甚，痰上壅而痹痛者言也。故主之以桂枝怯风也，佐之以半夏消痰也，和之以甘草除热也，三物者，是又为咽痛之一治法也。

　　卷二\辨少阴病脉证并治全篇

　　半夏散及汤方

　　半夏（洗）桂枝甘草（炙）各等分右三味，各别捣筛已，合治之，白饮和服方寸匕，日三服。若不能散服者，以水一升煎七沸，内散两方寸匕，更煮三沸，下火令小冷，少少咽之。半夏有毒，似不当散服。

　　少阴病，咽中伤，生疮，不能语言，声不出者，苦酒汤主之。

　　【注】

　　少阴病，咽痛不愈，若剧者，咽中为痛所伤，渐乃生疮，不能言语，声音不出，所必然也。以苦酒汤主之，用半夏涤涎，蛋清敛疮，苦酒消肿。则咽清而声出也。

　　【集注】

　　程知曰：咽痛忌汗、忌寒下、故甘草、桔梗、苦酒三方，皆用和解之法。惟半夏散及汤，在前条为辛散温解之法也。

　　卷二\辨少阴病脉证并治全篇

　　苦酒汤方

　　半夏（洗，破如枣核大）十四枚鸡子（去黄，内上苦酒，着鸡子谷中）一枚右二味，内半夏，着苦酒中，以鸡子壳置刀环中，安火上，令三沸，去滓，少少含咽之，不差，更作三剂。

　　【集解】

　　李杲曰：大抵少阴多咽伤、咽痛之证，古方用醋煮鸡子，主咽喉失音，取其酸收，固所宜也。半夏辛燥，何为用之？盖少阴多寒证，取其辛能发散，一发一敛，遂有理咽之功也。

　　程知曰：按卵白象天，卵黄象地。前黄连阿胶汤用鸡子黄，义取入肾滋阴；此苦酒汤用鸡子白，义取入肺润痰也。

　　少阴病八、九日，一身手足尽热者，以热在膀胱，必便血也。

　　【注】

　　邪传少阴，不从阴化而见寒证，亦不从阳化而见热证，是其人肾气素充，所以藏虽受邪，留连八、九日，仍复传府外散也。太阳主表，故一身手足尽热，若热还卫分，非汗不解；热还荣分，非衄不解。热甚于上，则头痛、目瞑、衄血；热甚于下，则腹痛尿难、便血，理必然也。凡热少血多，瘀成血蓄；热多血少，热迫其血，血不得蓄今为少阴邪热。复转膀胱而伤荣分，迫走下窍，故便血也。

　　【集注】

　　程知曰：前少阴病，手足不逆冷，反发热者不死，阳未全亏也。此八九日，一身及手足尽热，阴盛于里也。

　　张璐曰：少阴病难于得热，热则阴尽阳复；故少阴篇中谓手足不逆冷，反发热者不死然病至八九日，阴邪内解之时，反一身手足尽热，少阴必无此证，当是藏邪转府肾移热于膀胱，以膀胱主表，故一身及手足尽热也；膀胱之血为少阴之热所逼，其趋必出阴窍，以阴主降故也。

　　少阴病二三日，至四五日腹痛小便不利，下利不止便脓血者，桃花汤主之。

　　【注】

