<!-- { "loadSidebar": true } -->
　　少阴病，二三日无阴邪之证，至四五日始腹痛小便不利，乃少阴阳邪攻里也。若腹痛口燥咽干而从燥化，则为可下之证矣；今腹痛小便不利是热瘀于里，水无出路，势必下迫大肠而作利也。倘利久热伤其荣，荣为火化，血腐为脓，则为可清之证也；今下利昼夜不止，而便脓血，则其热已随利减，而下焦滑脱可知矣，故以桃花汤主之，益中以固脱也。

　　【集注】

　　成无己曰：要略云，阳证内热，则溢出鲜血；阴证内寒，则下紫黑如豚肝也。

　　喻昌曰：治下必先固中，中气不下坠，则滑脱无源，而自止。注家见用干姜，谓是寒邪伤胃，不知热邪挟少阴之气填塞胃中，故少佐干姜之辛以散之也。

　　程知曰：此下利脓血之治法也。腹痛小便不利，少阴热邪也；而下利不止，便脓血则证为伤血，且有中气下脱之虞矣，故用桃花汤固肠止利也。

　　魏荔彤曰：此证乃热在下焦，而熏蒸中焦，使气化因热郁而不行，大便因热盛而自利也。久而下利不止，将肠胃秽浊之物，如脓带血，尽随大便而下；热一日不消，利一日不止也。

　　沈明宗曰：此邪挟内湿凝滞血分，则便脓血也。

　　卷二\辨少阴病脉证并治全篇

　　桃花汤方

　　赤石脂(一半全用，一半筛末)一斤干姜一两糯米一升右三味，以水七升，煮米令熟，去滓，温服七合，内赤石脂末方寸匕，日三服，若一服愈，余勿服。

　　【方解】

　　少阴寒邪，多利清谷；少阴热邪，多便脓血；日久不止，关门不固，下焦滑脱矣。此方君以体膏性涩之石脂，养肠以固脱；佐以味甘多液之糯米，益气以滋中，则虽下利日久，中虚液枯，未有不愈者也。其妙尤在用干姜少许，其意不在温而在散火郁，借此以开脓血无由而化也。若一服愈，余勿服，以其粘涩之性甚也。

　　少阴病下利，便脓血者，桃花汤主之。

　　【注】

　　少阴病诸下利，用温者，以其证属虚寒也。此少阴下利便脓血者，是热伤荣也，而不径用苦寒者，盖以日久热随血去，肾受其邪，关门不固也，故以桃花汤主之。

　　少阴病下利，便脓血者，可刺。

　　【注】

　　少阴病下利，便脓血用桃花汤不止者，热瘀于阴分也，则可刺本经之穴，以泄其热热去则脓血自止矣。

　　【集注】

　　张璐曰：先下利日久，而后便脓血，则用桃花汤。若不先下利，而下利，便脓血，则可刺经穴。若刺经穴不愈，则当从事白头翁汤；设更咽干心烦不得眠，则又须黄连阿胶汤为合法也。

　　林澜曰：刺者泻其经气而宣通之也。下利便脓血，既主桃花汤矣，此复云可刺者，如痞证利不止，复利其小便，与五苓散，以救石脂禹余粮之穷；故此一刺，亦以辅桃花汤之所不逮也。

　　少阴病得之二三日，口燥咽干者，急下之，宜大承气汤。

　　【注】

　　邪至少阴二三日，即口燥咽干者，必其人胃火素盛，肾水素亏，当以大承气汤，急泻胃火以救肾水。若复迁延时日，肾水告竭，其阴必亡，虽下无及矣。

　　【集注】

　　成无己曰：与大承气汤急下之，以全肾何也？经云：三阴经受病已入于府者，可下而已。则是上条少阴病乃入府证也，少阴邪热已转属府胃，府实热消灼肾水，故口燥咽干，用大承气以泻府，而实热自除。且少阴之藏本肾属水，胃府属土，泻土所以救水也。

　　方有执曰：口燥咽干者，少阴之脉循喉咙挟舌本，邪热客于其经，而肾水为之枯竭也然水干则土燥，土燥则水愈干，所以急于下也。

　　张璐曰：按少阴急下三证，一属传经热邪亢极，一属热邪转入胃府，一属温热发自少阴，皆刻不容缓之证。故当急救欲绝之肾水，与阳明急下三法，同源异派。

　　汪琥曰：少阴病得之二三日者，非才得病二三日，即口燥咽干；谓少阴口燥咽干之病已得之二三日也。

　　少阴病，自利清水，色纯青，心下必痛，口干燥者，急下之，宜大承气汤。

　　【注】

　　少阴病自利清水，谓下利无糟粕也。色纯青，谓所下者皆污水也。下无糟粕，纯是污水，此属少阴实热；所以心下必痛，口燥咽干，其为少阴急下之证无疑矣，故当急下之，宜大承气汤。

　　【集注】

　　程知曰：阳邪热结，口必干燥；设系阴邪，口中和而不燥矣。故宜急下之以救阴也。

　　沈明宗曰：邪传阳明，必俟大便坚□而攻下者，迺未伤胃中津液之谓。此利清水，因少阴邪热炽盛，乘逼胃中津液，顷刻势已濒危，不得不以通；因通用急夺，而救胃肾将绝之阴也。

　　少阴病六七日，腹胀不大便者，急下之，宜大承气汤。

　　【注】

　　少阴病六七日，腹胀不大便者，盖因其人阳气素盛，胃有宿食故也。所以传邪已入少阴，复转属阳明，而成胃实，故宜大承气汤急下之也。

　　【集注】

　　张璐曰：少阴之证自利者最多，虚寒则下利清谷，虚热则下利脓血，故多用温补传经阳邪内结，则自利纯青水；温热病，则自利烦渴；并宜下夺清热。此以六七日不大便而腹胀，可见邪热转归阳明，而为胃实之证，所以宜急下也。

　　少阴中风脉，阳微阴浮者，为欲愈。

　　【注】

　　少阴中风脉，若见阳浮阴弱，乃风邪传入少阴，则是其势方盛，未易言愈。今阳脉反微，阴脉反浮，阳微则外邪散而表气和，阴浮则里气胜而邪外出，故为欲愈也。

　　少阴病欲解时，从子至寅上。

　　【注】

　　子丑寅阳生渐长之候也，病在少阴而解于阳生之际，所谓阳进则阴退，阴得阳而邪自解也。少阴所重在真阳，从可见矣。

　　音切蜷音拳

　　卷二

　　辨厥阴病脉证并治全篇

　　厥阴者，阴尽阳生之藏，与少阳为表里者也。故其为病，阴阳错杂，寒热混淆，邪至其经，从化各异；若其人素偏于热，则邪从阳化，故消渴，气上撞心，心中疼热，蛔厥，口烂，咽痛，喉痹，痈脓，便血等阳证见矣；若其人素偏于寒，则邪从阴化，故手足厥冷，脉微欲绝，肤冷，藏厥，下利，除中等阴证见矣。所以少阳不解，传变厥阴而病危，厥阴病衰，转属少阳为欲愈，阴阳消长，大伏危机。兹以阴阳从化，厥热胜复之微旨，详发于篇中，俾临证者，诊治有要道焉。

　　厥阴之为病，消渴，气上撞心，心中疼热，饥而不欲食，食则吐蛔；下之，利不止。

　　【注】

　　此条总言厥阴为病之大纲也。厥阴者，为阴尽阳生之藏，邪至其经，从阴化寒，从阳化热，故其为病，阴阳错杂，寒热混淆也。消渴者，饮水多而小便少，乃厥阴热化而耗水也。厥阴之脉，起足大指，循股内入阴中，环阴器抵少腹，贯心膈。其注肺热邪循经上逆膈中，故气上撞心，心中疼热也。饥而不欲食者，非不食也，因食则动蛔而吐，故虽饥而不欲食，食则吐蛔也。夫消渴多饮，饥不能食，则胃中所有者，但水与热耳！若更以厥阴热气，挟蛔撞疼，误认为转属阳明之实痛而下之，则胃愈虚，必下利不止矣。

　　【集注】

　　成无己曰：邪自太阳传至太阴，则腹满而嗌干，未成渴也；至少阴则口燥舌干而渴未成消也；至厥阴则成消渴者，以势甚能消水故也。又张卿子云；尝见厥阴消渴数证舌尽红赤，厥冷脉微，渴甚，服白虎、黄连等汤，皆不能救，盖厥阴消渴，皆寒热错杂之邪，非纯阳亢热之证可比也。

　　魏荔彤曰：此申解厥阴传经热邪为患，历举其证，以禁误下也。伤寒之邪，传入少阴为里中之里，乃自少阴传厥阴，又为三阴之极尽处矣。阴尽处受邪，无所复传，却同少阳为升降之出路。少阳无下法。厥阴阴邪亦无下法，下之为误可知矣。首标「消渴」二字，凡热必渴，而寒湿隔阻正气，亦有渴者，然其渴虽欲饮水，必不能多，未有渴而饮，饮而仍渴，随饮随消随渴。若是者消渴为传经之热邪，传入厥阴无疑也。

　　厥阴病，渴欲饮水者，少少与之愈。

　　【注】

　　厥阴病，渴欲饮水者，乃阳回欲和，求水自滋，作解之兆，当小小与之，以和其胃胃和汗出，自可愈也。若多与之，则水反停渍入胃，必致厥利矣。

　　【集注】

　　张璐曰：阳气将复，故欲饮水，而少少与之者，盖阴邪方欲解散，阳气尚未归复，若恣饮不消，反有停蓄之患矣。

　　汪琥曰：厥阴有消渴一证，不言自愈者，盖热甚而津液消烁，虽饮水不能胜其燥烈乃邪气深入未愈之征也。而此条之渴欲饮水与之愈者，盖其热非消渴之比，乃邪气向外欲解之机也，两者自是不同。

　　伤寒，厥而心下悸，宜先治水，当服茯苓甘草汤，却治其厥，不尔，水渍入胃，必作利也。

　　【按】

　　「厥而心下悸者」之下，当有「以饮水多」四字，若无此四字，乃阴盛之厥悸，非停水之厥悸矣，何以即知是水而曰宜先治水耶？

　　【注】

　　伤寒厥而心下悸者，不渴引饮，乃阴盛之厥悸也，若以饮水多，乃停水之厥悸也。故宜先治水，却治其厥，当与茯苓甘草汤，即桂枝甘草汤、加茯苓、生姜也。桂枝、甘草补阳虚也，佐生姜外散寒邪，则厥可回矣，君茯苓内输水道，则悸可安矣，此先水后厥之治也。盖停水者，必小便不利，若不如是治之，则所停之水渍入胃中，必作利也。

　　【按】

　　伤寒太阳篇，汗出表未和，小便不利，此条伤寒表未解，厥而心下悸，二证皆用茯苓甘草汤者，盖因二者见证虽不同，而里无热，表未和，停水则同也。故一用之谐和荣卫以利水，一用之解表通阳以利水，无不可也。此证虽不曰小便不利，而小便不利之意自在，若小便利则水不停，而厥悸属阴寒矣，岂宜发表利水耶！

　　【集注】

　　方有执曰：『金匮』云：水停心下，甚则悸者，是悸为水甚，而厥则寒甚也。寒无象而水有形，水去则寒消，而厥亦愈，入胃者，水能渗土也。

　　喻昌曰：太阳篇中饮水多者，心下必悸，故此厥而心下悸者，明系饮水所致。所以乘其水未渍胃，先用茯苓甘草汤治水，以清下利之源，后迺治厥，庶不致厥与利相因耳！程应旄曰：寒因水停而作厥者，其证以心下悸为验。厥阴有此，多因消渴得之，水其本也，寒其标也，不先水而先厥，且防水渍入胃，敢下之乎？汪琥曰：厥而心下悸者，明系饮水多，寒饮留于心下，胸中之阳，不能四布，故见厥此非外来之寒比也，故法宜先治水，须与茯苓甘草汤，而治厥之法，即在其中矣。

　　盖水去则厥自除也。不尔者，谓不治其水，则水渍下入于胃，必作利也。

