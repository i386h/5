<!-- { "loadSidebar": true } -->
　　津液少则脉涩，唇口因以干燥，此因不饮而然，非由此而不饮也。

　　【集注】

　　程应旄曰：不饮如与人别气，至二、三日汤水不沾唇之类。肺失游溢精气，故脉涩而唇口干燥也。

　　问曰：人愧者，其脉何类？师曰：脉浮，而面色乍白、乍赤。

　　【注】

　　愧者羞也，羞则神色荡而不定，故脉浮，而面色乍白、乍赤也。此皆察色合脉，以意消息而知之之类也。

　　【集注】

　　程应旄曰：以上数条，不论有病无病，凡人有所负于中，辄复形之色与脉也。于此推之，以意消息，则诸病之情，无不可即外以征内矣。

　　问曰：脉有灾怪，何谓也？师曰：假令人病，脉得太阳，与形证相应，因为作汤，比还送汤如食顷，病人乃大吐，若下利，腹中痛。师曰：我前来不见此证，今乃变异是名灾怪。又问曰：何缘作此吐利？答曰：或有旧时服药，今乃发作，故名灾怪耳。

　　【注】

　　脉有灾怪，谓因药而变灾怪也。假令人病太阳病，得太阳脉，脉证相应，因为作太阳病汤药与服之；比还，如食顷，病人乃大吐下利，腹中痛，师问曰：我先来不见此证今乃灾变怪异，缘何作此吐利？病者答曰：或有旧时服药，今乃发作，故为此灾怪耳！望、问固医家之事，亦须病人毫无隐讳，方能尽医所长，仲景为病家服药未告于医，医失问先服何药，故出此条以示戒耳！

　　【集注】

　　成无己曰：医以脉证与药相对，而反变异为其灾可怪，故名灾怪。

　　张志聪曰：脉得太阳与形证相应者，如太阳病，脉浮头顶强痛而恶寒，此脉与形证相应也。或有旧时服药，今乃发作者，言送汤如食顷，所投之药未周于经，必旧时服药之故也。

　　卷二

　　辨脉法篇

　　辨者，别也。辨脉者，辨别诸脉之名也。法者，诸脉部位至数，形状相类相反，别之各有其法也。脉名者，如浮、沉、迟、数、滑、涩诸脉之名是也。部位者，如浮、中、沉、上、下之部位是也。至数者，如迟三至，数六至之至数是也。形状者，如滑流、涩滞之形状是也。相类者，如弦与紧，滑与动之类是也。相反者，如浮与沉，虚与实之反是也。皮肤取而得之，谓之浮；筋骨取而得之，谓之沉，此以脉之上下部位而得名也，是则凡脉因部位而得名，皆统乎浮沉矣。如浮而无力谓之濡，沉而无力谓之弱；浮而极有力谓之革，沉而极有力谓之牢；浮中沉俱有力，按之且大谓之实，浮中沉俱无力，按之且大谓之虚；浮中沉极无力，按之且小，似有似无，谓之微，浮中沉极无力，按之且大涣散不收，谓之散；浮沉有力，中取无力，谓之芤，按之至骨，推寻始得，谓之伏，此皆以部位兼形状相反，而得名者也。一息三至，谓之迟；一息六至，谓之数，此以脉之至数而得名者也，是则凡脉因至数而得名者，皆统乎迟数矣。

　　如一息四至谓之缓，一息七至谓之疾，数时一止谓之促，缓时一止谓之结，至数不乖动而中止，不能自还，须臾复动，谓之代，此皆以至数兼相类而得名者也。流利如珠，谓之滑；进退艰难滞涩，谓之涩，此以脉之形状而得名也，是则凡脉因形状而得名者，皆统乎滑涩矣。如脉形粗大，谓之大；脉形细小，谓之小；来去迢迢，谓之长；来去缩缩，谓之短；来盛去衰，谓之洪；其形如豆，动摇不移，谓之动；状类弓弦按之端直且劲，谓之弦；较弦则粗，按之左右弹指，谓之紧，此皆以形状兼相类相反而得名者也。此辨脉之大概也。诊者于此能详审而扩充之，则进乎法矣。今以浮、沉、迟、数、滑、涩，六脉别之以为纲；以大、小、虚、实，诸脉辨之以为目，务使阴阳标本，虚实寒热，心中有据，指下无差，庶心手相得，而辨证处方，自无错谬矣问曰：脉有阴阳，何谓也？答曰：凡脉大、浮、数、动、滑，此名阳也；脉沉、涩、弱、弦、微，此名阴也。凡阴病见阳脉者生，阳病见阴脉者死。

　　【注】

　　此以脉之阴阳，辨病之阴阳生死法也。浮、大、数、动、滑，五者，比之诸脉为有余阳道有余，故曰阳也。沉、涩、弱、弦、微，五者，比之诸脉为不及，阴道不及故曰阴也。阴病，谓阴寒病也。见阳脉，谓见阳热脉也，阳热脉，即浮、大、数、动、滑类也。以阴病得阴脉证脉相应，死难必也。阴病若得阳脉，犹冬尽春生，万物虽未即生，然日进生机，故曰生也。阳病，谓阳热病也。见阴脉、谓见阴寒脉也。阴寒脉即沉、涩、弱、弦、微类也。以阳病得阳脉，证脉相应，生可卜也；阳病若得阴脉如暑去秋来，万物虽未即死，然日趋死候，故曰死也。盖天人无二理，春夏为阳秋冬为阴，阳主生，阴主杀故也。

　　【集注】

　　方有执曰：阴阳者，通藏府血气表里虚实，风寒寒热而总言之也。

　　程知曰：阴病见阳脉而主生者，邪气自里之表，欲汗而解也。阳病见阴脉而主死者邪气自表入里，正虚邪盛也。故正气实者，多见阳脉，正气虚者，多见阴脉。

　　脉来缓，时一止复来者，名曰结；脉来数，时一止复来者，名曰促，阳盛则促，阴盛则结，此皆病脉。

　　【注】

　　缓，四至脉也，缓时一止复来者，名曰结脉。数，六至脉也，数时一止复来者，名曰促脉。阳盛则促，阴盛则结，阴阳偏胜则病，故曰：此皆病脉也。

　　脉按之来缓，时一止复来者，名曰结，又脉来动而中止，更来小数，中有还者反动名曰结阴也；脉来动而中止，不能自还，因而复动者，名曰代阴也，得此脉者必难治

　　【按】

　　脉按之来缓，时一止至，名曰结阴也数语，文义不顺，且前论促结之脉已明，当是衍文。

　　【注】

　　脉来至数不乖而中止，不能自还，因而复动，名曰代，乃一藏无气，求他藏以代续之故也。凡病得此代脉者，必为难治，盖以促结之止，如急行而蹶，虽然中止，即能自还，非代脉之止可比也。

　　阴阳相搏，名曰动，阳动则汗出，阴动则发热，形冷恶寒者，此三焦伤也。若数脉见于关上，上下无头尾，如豆大，厥厥动摇者，名曰动也。

　　【按】

　　『素问』曰：阳加于阴谓之汗，阳加于阳，岂有汗出之理？阳动则「汗出」二字当是「发热」二字；阴动则「发热」二字当是「汗出」二字。

　　【注】

　　动者躁动也，谓阴阳互相鼓击而不宁也。动，阳脉也，寸为阳，阳乘击于阳，故阳动发热也。尺为阴，阴乘击于阴，故阴动汗出也。关界乎阴阳，则阴阳互相乘击，故发热汗出同见也。此为动而有力，阳盛之候，若按之不鼓，是为阳衰之诊，则必形冷而不发热，汗出而必恶寒，非搏击阳盛之动，乃扰乱阳虚之动也，由三焦之阳气伤，则不能外温肉分，故有是证也。动脉之状，颇似数脉，惟上下无头尾，如豆大，厥厥动摇，故名曰动也。厥厥者，谓似有根之摇动，动而不移，非若滑脉之流动，动而不居也。

　　【集注】

　　方有执曰：阴阳相搏之阴阳，以二气言；阳动阴动之阴阳，以部位言。下言动脉之定位与其形状，厥厥举发貌。

　　程知曰：阳升阴降，交通上下，往来于尺、寸之间，则冲和安静，惟阳欲升，而阴不足以和之使降，则两相搏击，其脉必数，而厥厥摇动见于关上也。

　　脉浮而紧者，名曰弦也，弦者状如弓弦，按之不移也，脉紧者，如转索无常也。

　　【注】

　　脉浮而紧者，名曰弦也，此非谓浮紧即弦脉，乃谓浮而劲紧，弦之状也。弦紧相类惟恐人将弦作紧，将紧作弦，故并举相形以别之也。弦者状如弓弦，按之不移，即所谓端直也；紧者如转索无常，即所谓不端直也。端直则不能如转索，转索则不能似端直，其为劲急则同，所以相类也。

　　【集注】

　　方有执曰：此明弦紧之辨。按之不移，言如弦之张于弓，一定而不可动移也。转索无常，言左右旋转而不可拘也。

　　程知曰：紧为寒邪方盛，直细中有转动急疾之意，故谓如转索也。张锡驹曰：弦紧之分，在移与不移耳！脉弦而大，弦则为减，大则为芤，减则为寒，芤则为虚。寒虚相搏，此名为革，妇人则半产漏下，男子则亡血失精。

　　【注】

　　脉形粗大有力，谓之大；浮沉有力，中取无力，状如□管谓之芤；沉而且大，按之劲急有力，谓之牢；浮而且大，举之劲急有力，谓之革，革脉者以鼓革而得名，外急中空之象也。弦则为劲，减其中取之劲，外急象也；大则为实，小其中取之实，中空像也，此以弦减、芤虚二脉，形容革脉也。女子得之半产漏下，男子得之亡血失精，寒虚相搏故也。

　　【集注】

　　程知曰：言弦而虚大之脉也。弦则为减，谓阳气减少而寒也；大则为芤，谓似革中空而虚也。虚寒相抟，则精血漏失，故有革象也。

　　问曰：脉有残贼，何谓也？师曰：脉有弦、紧、浮、滑、沉、涩。此六脉名曰残贼能为诸脉作病也。

　　【注】

　　此下，皆残贼为病之诊也。相乘之脉为正气虚，随我所虚而乘及之之谓也。残贼之脉为邪气实，恃彼之强而虐及之之谓也。此六脉者名曰残贼，残则明伤，贼则暗袭，脉中有此当属实邪，不论何部，但本脉中兼见此脉，辄防邪至也。

　　【集注】

　　方有执曰：诸脉，谓各部之脉也。作，起也。言六者若见于各部之脉中，则皆能于其部生起病端。张锡驹：残，伤残；贼，贼害也。言此六者之脉，足以暗伤人之经脉血气，如贼之害人而不觉，故曰能为诸脉作病也。

　　寸口脉阴阳俱紧者，法当清邪中于上焦，浊邪中于下焦，清邪中上，名曰洁也；浊邪中下，名曰浑也。阴中于邪；必内栗也，表气微虚，里气不守，故使邪中于阴也。阳中于邪，必发热头痛，项强颈挛，腰痛胫酸，所谓阳中雾露之气，故曰清邪中上。浊邪中下，阴气为栗，足膝逆冷，便溺妄出，表气微虚，里气微急，三焦相溷，内外不通，上焦怫郁，藏气相熏，口烂食龂也。中焦不治，胃气上冲，脾气不转，胃中为浊荣卫不通，血凝不流。若卫气前通者，小便赤黄，与热相搏，因热作使，游于经络出入藏府，热气所过，则为痈脓。若阴气前通者，阳气厥微，阴无所使，客气入内嚏而出之，声嗢咽塞，寒厥相迫，为热所拥，血凝自下，状如豚肝，阴阳俱厥，脾气孤弱，五液注下，下焦不阖，清便下重，令便数难，脐筑湫痛，命将难全。

　　【注】

