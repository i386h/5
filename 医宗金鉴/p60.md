<!-- { "loadSidebar": true } -->
　　寸口阴阳俱紧者，谓六脉浮沉俱紧也。浮脉紧，则雾露之邪中于上焦；沉脉紧，则寒邪中于下焦，上焦指太阳也，下焦指少阴也。雾露之邪，曰洁、曰清，清邪中上，发热头痛，项强颈挛，腰疼胫酸者，雾露之邪中于太阳表也。寒邪曰浑、曰浊、浊邪中下，阴气为栗，足胫逆冷便溺妄出者，寒邪中于少阴里也。经曰：虚邪不能独伤人必因身形之虚而后客之也。盖因其人表气虚，里气不固，清浊之邪，中伤上下，三焦相溷，表里不通，以致上焦清气不宜，邪气怫郁，与藏相熏，口烂蚀龂。中焦不治胃气主下，而反上冲，脾气主运，而反不转，中焦皆浊，荣卫不通，血凝不流行也。

　　若正能胜邪，卫气先通，其人必先小便赤黄，热伤之经必血凝肉腐，而外发为痈脓也若荣气先通，其人必先嚏嗢咽塞，热拥于里之血凝者自下，状如豚肝也。若正不胜邪，阴阳俱逆，荣卫不通，脾气孤弱，不能散精，五液注下，下焦不阖，里急坠痛圊便数窘，命将难全也。

　　【集注】

　　沈亮宸曰：伤寒之证，转热即佳，故少阴、厥阴，皆以发热而愈，而凡下脓血与痈脓皆非死证。若阴阳俱厥，厥者必利，故五液注下，下焦不阖，命将难全也。

　　方有执曰：清指风，浊指寒，曰洁、曰浑，以天地之偏气言也。阴中于邪已下至浊邪中下一节，是释上文阴即下焦，阳即上焦也。阴气为栗已下至血凝不流，是言证。若卫气前通已下，言变痈脓之故。若阴气前通已下，言变脓血利之故。卫气即阳气，荣气即阴气，乃承上荣卫不通而言，而清浊之所以为病，在其中矣！阴阳俱厥已下，言证并于里而加重，故曰：命将难全也。

　　脉阴阳俱紧者，口中气出，唇口干燥，蜷卧足冷，鼻中涕出，舌上胎滑，勿妄治也。

　　到七日以来，其人微发热，手足温者，此为欲解；或到八日已上，反大发热者，此为难治。设使恶寒者，必欲呕也；腹内痛者，必欲利也。

　　【注】

　　此承上条互详其证，戒人临此阴阳混淆之病，慎勿妄治也。此条之蜷卧足冷，即上条之浊邪中下也；此条之鼻涕舌胎，即上条之清邪中上也；此条之唇口干燥，即上条之口烂蚀龂也；此条之反大发热，即上条之痈脓下血也；此条之腹中痛，即上条之下重湫痛也；此条之恶寒，即上条之必内栗也。脉阴阳俱紧，伤寒脉也；口中气出，唇口干燥胃经热也；蜷卧足冷，少阴寒也；鼻中涕出，表伤风也；舌上胎滑，里无热也。

　　似此表里、阴阳、寒热、虚实，杂揉未定之病，慎勿妄治，则当审其孰轻、孰重、孰缓、孰急，先后施治可也。到七日以来，其人微发热手足渐温者，此阴退阳复为欲解也；若到八日以上，反大发热者，乃邪盛正衰，此为难治也。设使恶寒知尚在表，若呕必欲入里也。腹内痛者，知邪已入里，内攻必欲下利也。

　　【集注】

　　方有执曰：微发热邪退也，大发热邪盛也，恶寒尚在表也，腹内痛已入里也。

　　脉阴阳俱紧，至于吐利，其脉独不解，紧去入安，此为欲解。若脉迟至六、七日不欲食，此为晚发，水停故也，为未解，食自可者为欲解。

　　【按】

　　紧去入安之「入」字，当是「人」字，人安谓不吐利也，必是传写之讹。「此为晚发水停故也」二句，与上下文义不属，当是衍文。

　　【注】

　　此发明脉阴阳俱紧，内外寒甚，至于吐、利解不解之义也。吐利后脉仍紧，为邪未尽不解也；紧去脉缓，为邪尽人安欲解也。若紧去脉迟，至六、七日不欲食者，则胃未和为未解也；若欲食者，则胃已和，虽脉迟亦为欲解也。

　　【集注】

　　成无己曰：脉阴阳俱紧，为寒气甚于上下，至于吐利之后，紧脉不罢者，为其脉独不解，紧去则人安为欲解也。

　　寸口脉浮而大，浮为虚，大为实，在尺为关，在寸为格，关则不得小便，格则吐逆。

　　【注】

　　平脉以脉内外候关格，此以脉尺寸候关格。于此推之，凡阴阳盛极皆病关格，而不必定在内外尺、寸也。寸口脉浮而大，浮为正气虚，大为邪气实，在尺则阴邪实，关闭正气不能宣，名曰关，关则不得小便也。在寸则阳邪实，格拒正气不能化，名曰格格则吐逆也。

　　【集注】

　　张锡驹曰：浮大之脉在于尺，则为关阴，阴气不能施化，故不得小便。浮大之脉在于寸，则为格阳，阳气不能宣通，故吐逆。

　　脉浮而滑，浮为阳，滑为实，阳实相搏，其脉数疾，卫气失度，浮滑之脉数疾，发热汗出者，此为不治。

　　【注】

　　浮为阳，滑为实，阳实相搏，其脉行于脉外者，数且疾矣。卫气行疾，荣气行迟，荣卫不相辅而行，故曰失度。浮、滑、数、疾，有余之脉，见发热无汗有余之证，脉证相合则为可治；若见发热汗出不足之证，脉证不合，不治明矣。

　　【集注】

　　成无己曰：浮、滑、数、疾之脉，发热汗出解者，邪气退也。若不解者，正气脱也必不可治。经曰：脉阴阳俱盛大，汗出不解者死。

　　脉浮而数，浮为风，数为虚，风为热，虚为寒，风虚相搏，则洒淅恶寒也。

　　【按】

　　数为虚之「虚」字，当是「热」字。「风为热，虚为寒」二句当是衍文。风虚相搏之「虚」字，亦当是「热」字。

　　【注】

　　风寒在表则脉浮紧，风热在表则脉浮数，表受风邪，故洒淅恶寒也。

　　诸脉浮数，当发热而洒淅恶寒，若有痛处，饮食如常者，蓄积有脓也。

　　【注】

　　诸脉浮数，谓寸、关、尺六脉俱浮数也。浮则为风，数则为热，风热遏郁于表，则当发热而洒淅恶寒也。若有隐痛之处，饮食如常者，非表邪之诊，乃内痈蓄积有脓之诊于此知浮数之脉，不可概为风热也。

　　【集注】

　　王肯堂曰：人身有焮肿痛楚处，未有不自觉者，此条所言，必是内痈，故曰：蓄积有脓也。如胃脘痈，肺痈，肠痈，皆各有辨，而胃痈之脉，人迎反盛，未有不误以为伤寒者，故宜察之。

　　程应旄曰：脉证似伤寒，若不于若有痛处，饮食如常之证参酌，而误以辛温发散，助其阳热，否则误以寒凉彻热，遏住邪气，滋害深矣。

　　张璐曰：若为焮肿，为热壅经络；若无肿处，必邪留藏府，随内外而发痈脓也。

　　脉浮而大，浮为风虚，大为气强，风气相搏，必成瘾疹，身体为痒，痒者名泄风，久久为痂癞。

　　【注】

　　六脉俱浮而大，浮为风虚，大为气强，强者热也，风热相搏，必成瘾疹也。身体为痒痒者肌虚，热气外薄故也，名为泄风，若久不愈，则成痂癞。痂癞，疥，癣、疠、癞之类是也。

　　【集注】

　　成无己曰：痂癞者，疠风也，眉少发稀，身有干疮而腥臭，经云：脉风成疠是也。

　　朱震亨曰：经云：诸痒为虚，血燥不荣肌腠，所以痒也。

　　方有执曰：经云：外在腠理，则为泄风。

　　寸口诸微亡阳，诸濡亡血，诸弱发热，诸紧为寒，诸乘寒者则为厥，郁冒不仁，以胃无谷气，脾涩不通，口急不能言，战而栗也。

　　【按】

　　濡，浮而无力，候阳虚也，岂有亡血之理？弱，沉而无力，候阴虚也，岂止发热而已？诸濡亡血，当是诸濡卫虚；诸弱发热，当是诸弱荣虚。

　　【注】

　　寸口者，指寸、关、尺三部而言也。诸微，谓凡病见微脉，皆亡阳也。诸濡，谓凡病见濡脉，皆卫虚也。诸弱，谓凡病见弱脉，皆荣虚也。诸紧，谓凡病见紧脉，皆为寒也。诸乘寒者，谓诸微濡弱脉，亡阳荣卫不足之人，一病即见残贼。紧脉则为寒乘病厥也。厥于中者，郁冒昏迷，不知痛痒；厥于经者，战栗口噤不能言语，以平日胃虚损谷，脾虚不运，中虚不胜外邪也。

　　【集注】

　　程知曰：诸乘寒者，则以阳极虚，而阴寒直乘之也，故为厥逆。其所以昏冒不知人强直而无觉者，则以胃无谷气，脾不流通，故使口噤不能言，外战内栗而厥也。

　　问曰：曾为人所难，紧脉从何而来？师曰：假令亡汗若吐，以肺里寒，故令脉紧也；假令欬者，坐饮冷水，故令脉紧也；假令下利，以胃中虚冷，故令脉紧也。

　　【注】

　　此详申上条，诸亡阳荣卫不足之人，而见紧脉之义也。曾为人所难，问紧脉为寒实之诊，虚冷亦见紧脉，是从何而来也？师曰：假令其亡汗表虚，若吐胸虚，下利里虚寒邪乘虚为病，或外感寒邪，或内饮冷水，或中寒阴化，皆令脉紧也。若与浮同见无汗，则为伤寒实邪；有汗，则为亡阳虚邪。与沉同见，腹痛不便，则为中寒实邪腹痛下利，则为中寒虚邪。由此推之，凡诸实脉从虚化者，即未可谓之实矣。

　　【集注】

　　程应旄曰：紧则为寒，称曰乘脉，今复列之残贼何义？曰：虚则为人乘，实则乘人凡脉皆然，不独紧也。

　　寸口脉微，尺脉紧，其人虚损多汗，知阴常在，绝不见阳也。

　　【注】

　　上条以浮沉见微紧，此条以寸尺见微紧，皆阴盛阳亡之诊，故曰：知阴常在，绝不见阳也。祗曰：虚损多汗者，略言之也。

　　【集注】

　　程知曰：言寸微、尺紧为虚损多汗之证也。寸微弱为亡阳，尺紧疾为阴胜，阴胜于内阳绝于外，故为虚损多汗。

　　师曰：病人脉微而涩者，此为医所病也。大发其汗，又数大下之，其人亡血，病当恶寒，后乃发热，无休止时。夏月盛热，欲着复衣，冬月盛寒，欲裸其身，所以然者阳微则恶寒，阴弱则发热，此医发其汗，使阳气微，又大下之，令阴气弱，五月之时阳气在表，胃中虚冷，以阳气内微，不能胜冷，故欲着复衣。十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知血亡也。

　　【按】

　　「又阴脉迟涩，故知血亡也」二句，与上文义不属，非有阙文，即是衍文。

　　【注】

　　病人脉微而涩，询之为医大发其汗，又数大下之，所以致此病也。其人亡血，略辞也谓亡其血气也。气亡则阳微，阳微则恶寒；血亡则阴弱，阴弱则发热；阳微阴弱故病当恶寒后乃发热也。轻者邪不留连，遇所不胜时则愈；重者无休止时，即遇所不胜尤甚也。然恶寒虽遇夏月盛热，欲着复衣，所以然者，五月之时，阳气在外，胃中虚冷，大发其汗，令阳气微，故不胜寒也。发热虽遇冬月盛寒，欲裸其身，所以然者十一月之时，阳气在内，胃中烦热，又数下之，令阴气弱，故不能胜热也。此即论中所谓热在骨髓，寒在皮肤；寒在骨髓，热在皮肤，沉痼寒热之病也。

　　【集注】

