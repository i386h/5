<!-- { "loadSidebar": true } -->
　　小青龙汤方加减法内若微利者，去麻黄加「茯苓四两」〔荛花如鸡子大，熬令赤色〕。

　　【按】

　　「加荛花如鸡子大」，此必传写之误。考本草荛花是芫花类也，每用之攻水其力甚峻五分可令人下行数十次，岂有治停饮之微利，用鸡子大之荛花者乎？当改加茯苓四两。

　　伤寒心下有水气，欬而微喘，发热不渴，「小青龙汤主之」。服汤已，渴者，此寒去欲解也。〔小青龙汤主之〕

　　【按】

　　「小青龙汤主之」六字，当在发热不渴之下，始与服汤已渴者之文义相属，岂有寒去欲解，而更服小青龙汤之理乎？当移之。

　　卷二\伤寒论注正误存疑全篇

　　阳明篇正误

　　阳明病，脉浮而紧者，必潮热，发作有时，但浮者，必「自」〔盗〕汗出。

　　【按】

　　自汗是阳明证，盗汗乃少阳证，盗汗应是自汗，当改之。

　　阳明病，脉迟，汗出多，「发热」，微恶寒者，表未解也，可发汗，宜桂枝汤。

　　【按】

　　汗出多之下，当有「发热」二字，若无此二字，脉迟汗出多，微恶寒乃表阳虚，桂枝附子汤证也，岂有用桂枝汤发汗之理乎？当补之。

　　伤寒脉浮滑，此以表有热，里有「热」〔寒〕，白虎汤主之。

　　【按】

　　里有寒之「寒」字，当是「热」字，若是「寒」字，非白虎汤证也，当改之。

　　伤寒若吐下后不解，不大便五、六日，上至十余日，日晡所发潮热，不恶寒，独语如见鬼状。若剧者，发则不识人，循衣模床，惕而不安，微喘直视。脉「滑」〔弦〕者生，涩者死。微者，但发热谵语者，大承气汤主之，若一服利，止后服。

　　【按】

　　脉弦者生之「弦」字，当是「滑」字，弦为阴负之脉，岂有必生之理？惟滑脉为阳始有生理。况滑者通也，涩者塞也，凡物之理，未有不以通为生，而塞为死者，当改之。

　　太阳病，寸缓关浮尺弱，其人发热汗出，复恶寒不呕，但心下痞者，此以医下之也如其不下者，病人不恶寒而渴者，此转属阳明也。小便数者，大便必□，不更衣十日无所苦也，渴欲饮水，少少与之，「若小便不利」〔但以法救之〕，渴者宜五苓散。

　　【按】

　　「但以法救之」五字，当是「若小便不利」五字，方与上文小便数，及下文渴者之义相属。此条病势不急救之之文，殊觉无谓。昔王三阳亦云：此处五苓散难用，不然经文渴者之下，当有缺文，当改之。

　　栀子柏皮汤方

　　【按】

　　此方之甘草，当是茵陈蒿，必传写之误也。

　　太阳病，当恶寒发热，今自汗出，反不恶寒发热，关上脉细数者，以医吐之过也。一、二日吐之者，腹中饥，口不能食，三、四日吐之者，不喜糜粥，欲食冷食，「五、六日吐之者」，朝食暮吐，以医吐之所致也，此为小逆。

　　【按】

　　欲食冷食之下，当有「五六日吐之者」六字，若无此一句，则不喜糜粥，欲食冷食与朝食暮吐之文不相联属。且以上文一、二日，三、四日之文细玩之，则可知必有「五六日吐之」一句，由浅及深之义也，当补之。

　　寸口脉浮大，而医下之，此为大逆，浮则无血，大则为寒，寒气相抟，则为肠鸣，医乃不知，而反饮冷水，〔令汗大出〕水得寒气，冷必相抟，其人必□。

　　【按】

　　「令汗大出」四字，当是衍文，宜删之。

　　阳明病，□语有潮热，反不能食者，胃中必有燥屎五、六枚也，「宜大承气汤下之」若能食者，但□耳。〔宜大承气汤下之〕

　　【按】

　　「宜大承气汤下之」句，应在必有燥屎五、六枚之下始合。若但便□即用大承气汤下之，殊失仲景慎重误下之旨，当移之。

　　阳明中风，脉弦浮大而短气，腹都满，□下及心痛，久按之，气不通，鼻干，不得汗嗜卧，一身及面目悉黄，小便难，有潮热，时时哕，耳前后肿，刺之小差，外不解病过十日，脉续「弦」〔浮〕者，与小柴胡汤。但浮，无余证者，与麻黄汤，若不尿，腹满加哕者，不治。

　　【按】

　　续浮之「浮」字，当是「弦」字，始与小柴胡汤法之脉相合。若是「浮」字，则上之浮即宜小柴胡汤，而下之浮又用麻黄汤，不自相矛盾耶？当改之。

　　发汗后，水药不得入口为逆，若更发汗，必吐〔下〕不止。

　　【按】

　　必吐下不止之「下」字，衍文也，当删之。

　　卷二\伤寒论注正误存疑全篇

　　少阳篇正误

　　得病六、七日，脉迟浮弱，恶风寒，手足温，医二、三下之，不能食，而□下满痛面目及身黄，颈项强，小便难者，与柴胡汤，后必下重，本渴饮水而呕者，柴胡汤不中与也。〔食谷者哕〕

　　【按】

　　「食谷者哕」四字，衍文也，食谷呕者有之，从无食谷哕者之证，当删之。

　　伤寒五、六日，头汗出，微恶寒，手足冷，心下满，口不欲食，大便□，脉「沉」细者，此为阳微结，必有表复有里也，脉沉亦在里也。汗出为阳微，假令纯阴结，不得复有外证，悉入在里，此为半在里，半在外也。脉虽沉「细」〔紧〕，不得为少阴病所以然者，阴不得有汗，今头汗出，故知非少阴也，可与小柴胡汤，设不了了者得屎而解。

　　【按】

　　脉细当是「脉沉细」，观本条下文脉沉亦在里也之「亦」字自知，当补之。脉虽沉紧之「紧」字，当是「细」字。观本条上文并无「紧」字，如何说脉虽沉紧，此「虽」字又何所谓耶？当改之。

　　伤寒发热，汗出不解，心下痞□，呕吐而「不」〔下〕利者，大柴胡汤主之

　　【按】

　　下利之「下」字，当是「不」字，若是「下」字，岂有上吐下利，而犹以大柴胡汤下之者乎？当改之。

　　太阳病，过经十余日，反二、三下之，后四、五日，柴胡证仍在者，先与小柴胡汤呕不止，心下急，郁郁微烦者，为未解也，与大柴胡汤下之则愈。

　　【按】

　　许叔微曰：大柴胡汤，一方无大黄，一方有大黄。盖大黄荡涤蕴热，伤寒中要药，王叔和云：若不用大黄，恐不名大柴胡汤。且仲景曰：下之则愈。若无大黄，将何以下心下之急乎？当从叔和为是，宜补之。

　　太阳病，过经十余日，心中「嗢嗢」〔温温〕欲吐，而胸中痛，大便反溏，腹微满郁郁微烦，先此时，自极吐下者，与调胃承气汤，若不尔者，不可与。但欲呕，胸中痛，微溏者，此非柴胡证，以呕故极吐下也。

　　【按】

　　王肯堂曰：「温温」当是「嗢嗢」。又云以呕下，疑有阙文，当改之。

　　卷二\伤寒论注正误存疑全篇

　　太阴篇正误

　　太阴之为病，腹满而吐，食不下，时腹自痛，若下之，必胸下结□，「自利益甚」。

　　【按】

　　吴人驹曰：「自利益甚」四字，当在必胸下结□之下，若在吐食不下之下，则是已吐食不下而自利益甚矣。仲景复曰：若下之无所谓也，从而移之。

　　伤寒，本自寒「格」〔下〕，医复吐下之，寒格更逆吐下，若食入口即吐，干姜黄连黄芩人参汤主之。

　　【按】

　　经论中并无寒下之病，亦无寒下之文。玩本条下文，寒格更逆吐下，可知寒下之「下」字，当是「格」字，文义始属。注家皆释胃寒下利，不但文义不属，且与芩、连之药不合，当改之。

　　卷二\伤寒论注正误存疑全篇

　　少阴篇正误

　　少阴病，饮食入口即吐，心中「嗢嗢」〔温温〕欲吐，复不能吐，始得之，手足寒脉弦迟者，此胸中实，不可下也，当吐之，若膈上有寒饮，干呕者，不可吐也，当温之，宜四逆汤。

　　【按】

　　「温温」当是「嗢嗢」，嗢嗢者，乃吐饮之状也，当改之。

　　卷二\伤寒论注正误存疑全篇

　　厥阴篇正误

　　伤寒，厥而心下悸者，「以饮水多」，宜先治水，当服茯苓甘草汤，却治其厥，不尔水渍入胃，必作利也。

　　【按】

　　厥而心下悸者之下，当有「以饮水多」四字，若无此四字，乃阴盛之厥悸，非停水之厥悸矣，何以即知是水，而曰宜先治水耶？当补之。

　　伤寒脉微而厥，至七、八日肤冷，其人躁，无暂安时者，此为藏厥，非蛔厥也。蛔厥者，其人当吐蛔，今病者静，而复时烦者，「非」〔此〕为藏寒，蛔上入其膈，故烦须臾复止，得食而呕，又烦者，蛔闻食臭出，其人当自吐蛔，蛔厥者，乌梅丸主之又主久利。

　　【按】

　　此为藏寒之「此」字，当是「非」字，若是「此」字，即是藏厥，与辨蛔厥之义不属当改之。

　　伤寒五、六日，不「大便」〔结胸〕，腹濡，脉虚复厥者，不可下，此为亡血，下之死。

　　【按】

　　「结胸」二字，当是「大便」二字。不结胸腹濡脉虚复厥，皆无可下之理。今曰：不可下，何所谓也？当改之。

　　伤寒始发热六日，厥反九日而利，凡厥利者，当不能食，今反能食者，恐为除中，食以索饼，「若」〔不〕发热者，知胃气尚在，必愈。恐暴热来出复去也，后三日脉之其热续在者，期之旦日夜半愈。所以然者，本发热六日，厥反九日，复发热三日并前六日，亦为九日，与厥相应，故期之旦日夜半愈，后三日脉之而脉数，其热不罢者，此为热有余，必发痈脓也。

　　【按】

　　不发热者之「不」字，当是「若」字，若是「不」字，即是除中，何以下接恐暴热来出而复去之文耶？当改之。

　　伤寒脉迟，六、七日，「厥而下利」，而反与黄芩汤彻其热，脉迟为寒，今与黄芩汤复除其热，腹中应冷，当不能食，今反能食，此名除中，必死。

　　【按】

　　伤寒脉迟六、七日之下，当有「厥而下利」四字，若无此四字，则非除中证也。况有此四字，始与下文反与黄芩汤之义相属，当补之。

　　卷二\伤寒论注正误存疑全篇

　　合病并病篇正误

　　三阳合病，脉浮大「弦」〔上〕关上，但欲眠睡，目合则汗。

　　【按】

　　浮大上之「上」字，当是「弦」字，始合论中三阳合病之脉，若是「上」字，则经论中从无两寸脉主三阳病之理，当改之。

