<!-- { "loadSidebar": true } -->
　　问曰：上工治未病，何也？师曰：夫治未病者，见肝之病，知肝传脾，当先实脾，四季脾王不受邪，即勿补之。中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。酸入肝，焦苦人心，甘入脾，脾能伤肾肾气微弱，则水不行，水不行，则心火气盛，则伤肺，肺被伤，则金气不行，金气不行，则肝气盛，肝气盛，则肝自愈，此治肝补脾之要妙也。肝虚则用此法，实则不再用之。经曰：虚虚实实，补不足，损有余。是其义也。余藏准此。

　　【注】

　　此承上条受病三因，以明其治。上工，良医也。中工，常医也。已病，已然之病也。

　　未病，未然之病也。假如现在肝病，此已然之病也；肝病将来传脾，此未然之病也。

　　良医知肝病传脾，见人病肝，先审天时衰旺，次审脾土虚实，时旺脾实则知不受肝邪不须补脾，直治已病之肝，若时衰脾虚，则知肝必传脾，先补未病之脾，兼治已病之肝。彼常医不晓四时所胜，五藏相传之理，见肝之病，惟泻已病之肝，不知补未病之脾也。上工不但知肝实必传，脾虚之病，而且知肝虚不传，脾虚反受肺邪之病，故治肝虚，脾虚之病，则用酸入肝，以补已病之肝，用焦苦入心，以助不病之心，用甘入脾，以益不实之脾。使火生土，使土制水，水弱则火旺，火旺则制金，金被制则木不受邪，而肝病自愈矣，此亢则害，承乃制，制则生化，化生不病之理，隔二、隔三之治，故曰：此治肝补脾之要妙也。然肝虚则用此法，若肝实则不用此法也。中工不晓虚实，虚者泻之，是为虚虚；实者补之，是为实实，非其义也。上工知其虚实，补其不足，损其有余，是其义也。其余四藏，皆准此法。伤字，作制字看。

　　【集注】

　　徐彬曰：假如肝经之病，肝木胜脾土，知邪必传脾经，治宜实脾为先，此脾未病而先实之，所谓治未病也。不忧本藏之虚，而忧相传不已，其病益深，故先以实脾为急务也。

　　程林曰：经云：因其轻而扬之，因其重而减之，因其衰而彰之。所谓因者，乘其机也治未病者，谓治未病之藏府，非治未病之人也。见肝之病，当先实脾，使土旺则能胜水，水不行则火盛而制金，金不能干木，肝自愈矣。此治肝补脾，治未病之法也。

　　高世栻曰：实脾专为制水，使火盛金衰，肝不受制，则肝自愈，其理甚精微，故曰：此治肝补脾之要妙也。

　　问曰：病人有气色见于面部，愿闻其说？师曰：鼻头色青，腹中痛，苦冷者死（一云：腹中冷，苦痛者死。）；鼻头色微黑者，有水气；色黄者，胸上有寒；色白者，亡血也；设微赤非时者，死。其目正圆者，痉，不治。又色青为痛，色黑为劳，色赤为风，色黄者便难，色鲜明者有留饮。

　　【注】

　　气色见于面部，而知病之死生者，以五气入鼻，藏以五藏，其精外荣于面也。色者青、赤、黄、白、黑也。气者，五色之光华也。气色相得者，有气有色，平人之色也即经云：青如翠羽，赤如鸡冠，黄如蟹黄，白如豚膏，黑如乌羽者，生也。气色相失者，色或浅深，气或显晦，病人之色也。即经云：浮泽为外，沉浊为内，察其浮沉以知浅深，察其夭泽，以观成败，察其散抟，以知新故，视色上下，以知病处，色粗以明，沉夭为甚，不明不泽其病不甚也。有色无气者，色枯不泽，死人之色也。即经云：青如蓝叶，黄如黄土，赤如衃血，白如枯骨，黑如炱者，死也。鼻者，明堂也明堂光泽，则无病矣。而曰见青色为腹中痛，鼻苦冷甚者死；黑色为水为劳，黄色为上寒下热，小便难，面目鲜明，内有留饮；色白为亡血，色赤为热为风，若见于冬为非其时者死。目直视，正圆不合，如鱼眼者，痉，不治。此气色主病之大略，其详皆载『内经』。

　　师曰：病人语声寂然，喜惊呼者，骨节间病；语声喑喑然，不彻者，心膈间病；语声啾啾然，细而长者，头中病（一作痛）。

　　【按】

　　头中病之「头」字，当是「腹」字。经中从无头中病之文，且文义不属，必是传写之□。

　　【注】

　　病人语声寂然，谓寂然不语也，若恶人语是心病也。喜惊呼者，谓不恶人语，且喜惊呼，是知其病不在心而在外也，故曰：骨节间病也。病人语声喑喑然不彻者，谓声不响亮而不了彻也，此有碍于息气，故知为心膈间病也。病人语声啾啾然细而长者，谓唧唧哝哝小而悠长也，因不敢使气急促动中，故知腹中病也。

　　师曰：息摇肩者，心中坚；息引胸中上气者，咳；息张口短气者，肺痿唾沫。

　　【注】

　　息者，一呼一吸也。摇肩，谓抬肩也。心中坚，谓胸中壅满也。呼吸之息，动形抬肩胸中壅气上逆者，喘病也。呼吸引胸中之气上逆，喉中作痒梗气者，咳病也。呼吸张口，不能续息，似喘而不抬肩者，短气病也。盖肺气壅满，邪有余之喘也，肺气不续息，正不足之短气也。然不足之喘，亦有不续息者，有余之短气，亦有胸中壅满者肺气上逆者，必咳也。咳时唾痰，嗽也，若咳唾涎沫不已者，非咳病也，乃肺痿也师曰：吸而微数，其病在中焦，实也。当下之即愈。虚者不治。在上焦者，其吸促；在下焦者，其吸远，此皆难治。呼吸动摇振振者，不治。

　　【按】

　　吸促之「促」字，当是「远」字；吸远之「远」字，当是「促」字，方合病义，必传写之□。

　　【注】

　　此承上文，言喘分三焦，有可治、不可治之辨也。喘，肺病也，肺主气，司呼吸，故以呼吸气促，谓之諯也。若呼吸气均促，是病在呼吸，阻升降之气也，故知喘在中焦也；呼之气促，吸之气长，病在呼，呼出心与肺，故知喘在上焦也；呼之气长，吸之气短，病在吸，吸入肾与肝，故知喘在下焦也。喘之实者，谓邪气盛，则实也，中实则必腹满便□，当下之，可治也。喘之虚者，谓正气夺则虚也，中虚，则必腹软便滋，不堪下，难治也。若喘而呼吸动摇，振振不能擎身者，则为形气不相保，勿论虚实不治也。曰吸而微数，数即促也，促即短也，远即长也。吸不言呼，略辞也，犹言呼吸均短，呼短吸长，吸短呼长也。

　　师曰：寸口脉动者，因其王时而动，假令肝王色青，四时各随其色，肝色青而反色白非其时色脉，皆当病。

　　【注】

　　寸口者，统言左右三部脉也。脉动法乎四时，命乎五藏，然必因其王时而动，则为平脉也。假令肝旺于春，随其时，色当青，脉当弦，此不病之色脉也。若色反白，脉反浮，此非其时，乃病之色脉也。四时准此。

　　【集注】

　　尤怡曰：王时，当时至而气王，乃脉乘之而动，其色亦应之。如肝王于春，脉弦而色青，此其常也，推之四时，无不皆然。若色当青而反白，为非其时，而有是色，不特肝病为然，即肺亦当病矣。

　　问曰：有未至而至，有至而不至，有至而不去，有至而太过，何谓也？师曰：冬至之后，甲子夜半，少阳起，少阳之时，阳始生，天得温和。以未得甲子，天因温和，此为未至而至也；以得甲子，而天未温和，此为至而不至也；以得甲子，而天大寒不解此为至而不去也；以得甲子，而天温如盛夏五六月时，此为至而太过也。

　　【注】

　　冬至之后，得甲子日夜半，少阳之气始生，天渐温和，气之常也。若未得甲子，天即温和，此为未至而至也。气未应至而先至者，是来气有余也。已得甲子，阳气渐盛天未温和，此为至而不至也。气应至而不至者，是来气不足也。若天大寒不解，此为至而不去也。气应去而不去者，是去气太过也。若天过温如盛夏时，此为至而太过也气应至而甚者，是至气太过也。太过者，其气淫，则薄其所不胜，乘其所胜也。不及者，其气迫，则所胜妄行，；所生者受病，所不胜薄之也。此『内经』所谓谨候其时，气可与期，余皆仿此。

　　师曰：病人脉浮者在前，其病在表；浮者在后，其病在里，腰痛背强不能行，必短气而极也。

　　【注】

　　脉浮虚风之候也，关前之寸脉浮者，病在表也；关后之尺脉浮者，病在里也。虚风在表，故主腰痛背强不能行也。虚风在里，故主短气而极也。

　　问曰：经云：厥阳独行，何谓也？师曰：此为有阳无阴，故称厥阳。

　　【注】

　　阴阳偕行，顺也；阴阳独行，逆也。厥，逆也，逆阳独行，此为有阳无阴，故称厥阳也。

　　【集注】

　　李□曰：厥阳即阳厥也。『内经』云：阳气衰于下则为寒厥，阴气衰于下则为热厥此厥阳独行，有阳无阴之大概也。

　　高世栻曰：按此为有阳无阴，是为厥阳也。经曰：阴气衰于下，则为热厥。帝曰：热厥何如而然也？岐伯曰：阴气虚，则阳气入，阳气入，则胃不和，胃不和，则精气竭精气竭则不荣于四肢也，乃肾气日衰，阳气独胜，此所以为有阳无阴，而为厥阳独行也。

　　问曰：寸脉沉大而滑，沉则为实，滑则为气，实气相抟，血气入藏即死，入府即愈此为卒厥何谓也？师曰：唇口青，身冷，为入藏，即死；如身和，汗自出，为入腑即愈。

　　【按】

　　「寸脉沉大而滑，沉则为实，滑则为气实，实气相抟」之十八字，文理不顺，衍文也血气入藏之「血」字，当是「厥」字，始与卒厥相合，必传写之□也。

　　【注】

　　此详申阳厥、阴厥生死之义也。厥气者，逆气也，即逆阳逆阴之气也，气逆则乱于胸中，故忽然眩仆，名曰卒厥。若唇口青，身冷，是阴进阳退，则为入藏，即死也；若身温汗自出，是阴消阳长，则为入府，即愈也。

　　【集注】

　　沈明宗曰：邪气入藏，神明昏愦，卒倒无知，谓之卒厥。若唇口青，身冷，神机不能出入，藏气垂绝，所以主死。经曰：血气并走于上，则为大厥、暴厥是也。若身和汗出，乃邪气入府，不得出入，一时卒倒，非藏绝之比，顷时阳机外达，邪气随之外泄故知入府即愈。

　　问曰：脉脱入藏即死，入府即愈，何谓也？师曰：非为一病，百病皆然。譬如浸淫疮从口起流向四肢者，可治；从四肢流来入口者，不可治。病在外者可治，入里者即死。

　　【注】

　　此详申入藏即死、入府即愈之义也。卒厥之病，多脉脱而不见，脉脱不见而死者，是正气不反也；脉脱不见而生者，是邪气闭而复通也。非为厥气一病，百病入藏入府皆然也。譬如浸淫疠风等疮，从口起流向四肢，可治；从四肢流来入口者，不可治也。

　　盖以病向外者，可治；病入里者，难医，亦此义也。

　　【集注】

