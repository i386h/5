<!-- { "loadSidebar": true } -->
　　疮家初起，毒热未成，法当汗散。已经溃后，血气被伤，虽有身痛表证，亦不可发汗恐汗出血液愈竭，筋失所养，因而成痉，或邪风乘之，亦令痉也。

　　痉病有灸疮，难治。

　　【注】痉病宜灸，如有灸疮，若不发脓，则为荣卫已绝，故曰难治。

　　湿家之为病，一身尽疼，发热，身色如熏黄也。

　　【注】

　　湿家，谓病湿之人。湿之为病，或因外受湿气，则一身尽痛；或因内生湿病，则发热身黄。若内外同病，则一身尽痛，发热，身色如熏黄也。湿家之身痛发黄，不似伤寒之身痛发黄者，以无六经之形证也。

　　【集注】

　　徐彬曰：此言全乎湿而久郁为热者，若湿挟风者，风走空窍，故痛只在关节；今单湿为病，则浸淫遍体，一身尽痛，不止关节矣。然湿久而郁，郁则热，故发热，热久而气蒸于皮毛，故疼之所至，即湿之所至，湿之所至，即热之所至。而色如熏黄者，熏火气也，湿为火气所熏，故发色黄带黑而不亮也。

　　湿家，病身疼发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，纳药鼻中则愈。

　　【注】

　　此申上条，详其义，出其脉，别其治也。湿家病，身疼发热，面黄而喘，此内生外受之湿病也。外宜羌活胜湿汤，内宜茵陈五苓散；喘甚，大陷胸丸。若更头痛鼻塞而烦其脉大，证类伤寒，但其人里和能食，知非伤寒，不可发汗，乃头中寒湿之邪，故头痛鼻塞，惟宜纳药鼻中，取黄水从涕出，而寒湿以泄，病可愈也。所纳之药，如瓜蒂散之类。

　　【集注】

　　魏荔彤曰：头中为诸阳之首，非寒湿能犯之地。今头中有寒湿，则热气挟之上炎，非寒湿外邪自能然也，有湿热则内为之主持也。热引湿邪，上乾清分，鼻必为塞，故用纳鼻药，宣通清气而病愈矣。

　　湿家，身烦疼，可与麻黄加术汤，发其汗为宜，慎不可以火攻之。

　　【注】

　　湿家外证，身痛甚者，羌活胜湿汤；内证发黄甚者，茵陈五苓散。若惟身烦痛而不发黄者，则为外感寒湿，与麻黄加术汤发其汗，寒湿两解也。慎不可以火攻之者，谓不可以火劫大发其汗，必致变也。

　　【集注】

　　赵良曰：湿与寒合，令人身疼，大法表实成热，则可发汗，无热是阳气尚微，汗之恐虚其表，是证虽不云热而烦，以生烦由热也，所以服药不敢大发其汗。且湿亦暴汗可散，用麻黄汤治寒，加术去湿，使其微汗耳。不可火攻，火攻则增其热，必有他变所以戒人慎之。

　　喻昌曰：麻黄加术，则虽发汗不至多汗，而术得麻黄，并可以行表里之湿。不可以火攻者，反增发热也。

　　卷二\痉湿病暍脉证并治第二

　　麻黄加术汤方

　　麻黄（去节）三两桂枝（去皮）二两甘草（炙）二两杏仁（去皮、尖）七十个白术四两右五味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗。

　　【按】

　　桂枝气味辛甘，全在于皮，若去皮是枯木矣。如何有解肌发汗之功？宜删此二字，后仿此。

　　太阳病，关节疼痛而烦，脉沉而细者，此名湿痹，湿痹之候，小便不利，大便反快但当利其小便。

　　【注】

　　此承上条互详其义，谓湿家身痛不可发汗，当有利小便之法也。太阳病，一身关节烦疼，若脉浮细者，湿在外也，当汗之；小便不利，大便反快，脉沉细者，湿在内也当利之。。今湿气淫于内外，故关节烦疼，□而不行，小便不利，大便反快，此名湿痹。虽有身痛，其脉不浮细，故不可发汗。设脉沉细，故但当利小便，若小便利，濡泻止，痹不愈，身仍疼痛，汗之可也。

　　【集注】

　　赵良曰：痹痛也，因其关节烦疼，脉沉而细，则名曰湿痹也。经云：湿胜则濡泻，小便不利，大便反快者，是湿气内胜地，但当先利小便，以泻腹中湿气，故云治湿不利小便，非其治也。设小便利已，而关节之痹不去，又必自表治之。

　　李□曰：太阳经行身之表，外邪皆得伤之，故亦受湿气也。关节疼痛者，湿留关节也湿气郁蒸而生热，故烦也。经云：沉潜水蓄，沉细为内湿脉。痹者，闭塞不通之谓即『内经』湿气胜者为□痹之意，今小便不利，是湿盛于内也。即『内经』湿胜则濡泄也。利小便则湿去，而泻烦止矣。

　　湿家，其人但头汗出，背强，欲得被覆向火，若下之蚤则哕，或胸满，小便不利，舌上如胎者，以丹田有热，胸中有寒，渴欲得水，而不能饮，则口燥烦也。

　　【注】

　　湿家头汗出者，乃上湿下热，蒸而使然，非阳明内实之热，蒸而上越之汗也。背强者乃湿邪重□之强，非风湿拘急之强也。欲覆被向火者。乃一时湿盛生寒，非伤寒之恶寒也。若误以阳明内湿之热，上越之头汗而遂下之，则湿从寒化，即乘虚入于上则肺气逆而胸满，入于中，则胃不和而为哕，入于下，则膀胱气化不行，为小便不利舌上白滑如胎者，盖以误下热陷，丹田有热也。寒聚于上，胸中有寒也，所以渴欲得水，而不能饮。由下有热而生口燥烦，由上有寒而不化生津液，虽口燥舌干，而不能多饮也。

　　湿家下之，额上汗出，微喘，小便利者，死；下利不止者，亦死。

　　【注】

　　此承上条互详误下，以明湿家头汗之死证也。夫误下，额汗微喘，若小便不利，是湿家额汗之喘，未可言死也。今小便反利，则知非湿气上溢，乃上脱额汗之喘，故曰死若下利不止，亦知非湿去之利，乃中脱直下之利，故曰亦死。

　　【集注】

　　赵良曰：此妄下之，因而致逆，逆则阳自上越，阴自下脱，其额上汗出微喘者，阳之越，小便利与下利不止者，阴之脱也，阴阳离决，必死之兆也。自此而推之，下之虽额上汗出微喘，若大小便不利者。是阴气不脱，而阳之根犹在也；下之虽大小便利设额上无汗与喘，是阳气不越，而阴之根犹在也，则非离决，可以随其证而治之。

　　李玮西曰：前云湿家当利小便，以湿气内瘀，小便原自不利，宜用药利之。此下后里虚，小便自利，液脱而死，不可一例概也。

　　病者一身尽疼，发热，日晡所剧者，名风湿。此病伤于汗出当风，或久伤取冷所致也可与麻黄杏仁薏苡甘草汤。

　　【注】

　　病者，谓一身尽痛之病人也。湿家一身尽痛，风湿亦一身尽痛，然湿家痛，则重□不能转侧；风湿痛，则轻掣不可屈伸，此痛之有别者也。湿家发热，早暮不分微甚；风湿之热，日晡所必剧，盖以湿无来去，而风有休作，故名风湿。原其由来，或为汗出当风，或为久伤取冷，相合而致，则麻黄杏仁薏苡甘草汤，发散风湿，可与也明矣。

　　【集注】

　　程林曰：一身尽疼发热，风湿在表也。日晡，申时也。阳明王于申酉戌，土恶湿，今为风湿所干，当其王时，邪正相抟，则反剧也。汗也湿类，或汗出当风而成风湿者或劳伤汗出而入冷水者，皆成风湿之病也。

　　魏荔彤曰：痉家非风不成，虽有寒，亦附于风；湿痹无寒不作，虽有风，亦附于寒此一定之理也。

　　卷二\痉湿病暍脉证并治第二

　　麻黄杏仁薏苡甘草汤方

　　麻黄（去节汤泡）半两甘草（炙）一两薏苡仁半两杏仁（去皮、尖，炒）十枚右锉麻豆大，每服四钱，水盏半，煮八分，去滓，温服，有微汗，避风。

　　风湿，脉浮，身重，汗出恶风者，防己黄耆汤主之。

　　【注】

　　脉浮，风也，身重，湿也，寒湿则脉沉，风湿则脉浮。若浮而汗不出恶风者，为实邪可与麻黄杏仁薏苡甘草汤汗之。浮而汗出恶风者，为虚邪，故以防已、白术以去湿黄耆、甘草以固表，生姜、大枣以和荣卫也。

　　【集注】

　　赵良曰：此证风湿皆从表受之，其病在外，故脉浮汗出。凡身重有肌肉痿而重者，有骨痿而重者，此之身重，乃风湿在皮毛之表，故不作疼。虚其卫气，而湿□为身重故以黄耆实卫，甘草佐之，防己去湿，白术佐之。然则风湿二邪，独无散风之药何耶？盖汗多，知其风已不留，以表虚而风出入乎其间，因之恶风尔。惟实其卫，正气壮则风自退，此不治而治者也。

　　尤怡曰：风湿在表，法当从汗而解，乃汗不得发而自出，表尚未解而已虚，汗解之法不可守矣。故不用麻黄，出之皮毛之表，而用防己，驱之肌肤之里，服后如虫行皮中及腰下如冰，皆湿下行之征也。然非耆、术、甘草，焉能使卫阳复振，而驱湿下行哉。

　　卷二\痉湿病暍脉证并治第二

　　防己黄耆汤方

　　防己一两甘草半两白术七钱半黄耆（去芦）一两一分右锉麻豆大，每炒五钱匕，生姜四片，大枣一枚，水盏半，煎八分，去滓，温服，良久再服。

　　喘者，加麻黄半两。胃中不和者，加芍药三分。气上冲者，加桂枝三分。下有陈寒者加细辛三分。

　　服后当如虫行皮中，从腰下如冰，后坐被上，又以一被绕腰以下，温令微汗差。

　　风湿相搏，一身尽疼痛，法当汗出而解，值天阴雨不止，医云此可发汗，汗之病不愈者，何也？盖发其汗，汗大出者，但风气去，湿气在，是故不愈也。若治风湿者，发其汗，但微微似欲汗出者，风湿俱去也。

　　【注】

　　风湿相搏，一身尽痛，法当从汗而解，而汗亦不可失其宜也。值雨淫湿盛之时，若发其汗使大出，亦不能愈，以风气去，湿气在，故不愈。然治风湿者，必俟其天气晴明发其汗，使微微似欲汗出者，则风湿皆去，病斯愈矣。

　　【集注】

　　徐彬曰：此言风湿当汗解，而不可过也。谓风湿相搏疼痛，原当汗解，值天阴雨，则湿更甚，可汗无疑。而不愈何故？盖风性急可骤驱，湿性滞当渐解，汗大出则骤，风去而湿不去，故不愈。若发之微，则出之缓，缓则风湿俱去矣。然则湿在人身，粘滞难去，骤汗且不可，而况骤下乎？故前章曰下之死，此但云不愈，见用法不当，而非误下比也。

　　伤寒八、九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤主之；若大便坚，小便自利者，去桂枝加白术汤主之。

　　【注】

