<!-- { "loadSidebar": true } -->
　　卷二\中风历节病脉证并治第五

　　乌头汤方

　　麻黄芍药黄耆各三两甘草川乌（□咀，以蜜二升，煎取一升，即出乌头）五枚右五味，□咀四味，以水三升，煮取一升，去滓，内蜜煎中，更煎之，服七合；不知尽服之。

　　诸肢节疼痛，身体尪羸，脚肿如脱，头眩短气，温温欲吐，桂枝芍药知母汤主之。

　　【按】

　　温温当是「嗢嗢」。

　　【注】

　　历节之证，诸肢节疼痛也。身体尪羸，即上条身体羸瘦，甚言其瘦之甚也。脚肿如脱即上条独足肿大，甚言其肿之甚也。头眩短气，阳气虚也。嗢嗢欲吐，寒邪盛也。

　　而不用乌头汤者，因无黄汗之湿胜也。用桂枝芍药知母汤者，以壮阳气，散寒湿为急也。故方中桂枝芍药倍于麻黄、防风，大加白术、附子，其意专在温行阳气，次在散寒湿也。多用生姜，因其欲吐；更佐知母、甘草者，以其剂过辛热，监制之也。

　　【集注】

　　李□曰：此历节病，由气血两虚而致者也。风湿相搏，四肢节节皆痛，即历节病也。

　　身体尪羸，邪胜正衰也。脚肿如脱，气绝于下也。头眩短气，气虚于上也。温温欲吐气逆于中也。此三焦气血两虚，故是汤主祛风湿而温气血。

　　卷二\中风历节病脉证并治第五

　　桂枝芍药知母汤方

　　桂枝四两芍药三两甘草二两麻黄二两生姜五两白术五两知母四两防风二两附子（炮）二枚右九味，以水七升，煮取二升，温服七合，日三服。

　　趺阳脉浮而滑，滑则谷气实，浮则汗自出。

　　【注】

　　趺阳胃脉也，谷气，胃气也，浮则为风外薄，滑则为胃实热，风热蒸于肌腠之间，故汗自出。此发明黄汗，亦有因风热之义也。

　　少阴脉浮而弱，弱则血不足，浮则为风，风血相抟，即疼痛如掣。

　　【注】

　　少阴心脉也，心主血，心脉浮而弱，弱则为血虚，浮则为风邪，风血相抟，而交争于经络之间，故疼痛牵引如掣也。此发明历节亦有因血虚之义也。

　　【集注】

　　李□曰：风在血中，则栗悍劲切，无所不至，为风血相搏。盖血主荣养筋骨者也，若风以燥之，则血愈耗而筋骨失其所养，故疼痛如掣。昔人曰：治风先养血，血生风自灭，此其治也。

　　盛人脉涩小，短气，自汗出，历节疼，不可屈伸，此皆饮酒汗出当风所致。

　　【注】

　　盛人脉盛，不应涩小；盛人气长，不应气短。令盛人脉涩小，短气，是形气脉息不合也。审其证，自汗出，历节疼不可屈伸，询其由，得之于饮酒汗出当风也。此又发明历节不止一端之义也。

　　【集注】

　　徐彬曰：盛人，肥人也。肥人湿多，脉得涩小，此痹像也。于是气为湿所搏而短，因风作使而自汗，气血为邪所痹而疼痛不可屈伸。然肥人固多湿，何以脉骤涩小，岂非酒湿困之乎？何以疼痛有加而汗出不已，岂非湿而挟风乎？脉证不同，因风则一，故曰：此皆饮酒汗出当风所致。

　　卷二

　　血痹虚劳病脉并治第六

　　问曰：血痹病从何得之？师曰：夫尊荣人，骨弱肌肤盛重，因疲劳，汗出，卧不时动摇，加被微风，遂得之。但以脉自微涩，在寸口关上小紧，宜针引阳气，令脉和紧去则愈。

　　【注】

　　历节属伤气也，气伤痛，故疼痛也。血痹属伤血也，血伤肿，故麻木也。前以明邪气聚于气分，此以明邪气凝于血分，故以血痹名之也。尊荣人，谓膏粱之人，素食甘肥故骨弱肌肤盛重，是以不任疲劳，疲劳则汗出，汗出则腠理开。亦不胜久卧，卧则不时动摇，动摇即加被微风，亦遂得以干之。此言膏粱之人，外盛内虚，虽微风小邪易为病也。然何以知病血痹也？但以身体不仁，脉自微涩，则知邪凝于血故也。寸口关上小紧，亦风寒微邪应得之脉也。针能导引经络取诸痹，故宜针引气血，以泻其邪，令脉不涩而和，紧去邪散，血痹自通也。

　　【集注】

　　周扬俊曰：天下惟尊荣人为形乐志苦，形乐故肌肤盛，志苦故骨弱，骨弱则不耐劳肌盛则气不固，稍有劳困，即汗出也，汗出而阳气虚，虽微风且得以袭之，则血为之痹。故一见脉微，则知其阳之不足，一见脉涩，则知其阴之多阻，此血痹之本脉也。

　　而其邪入之处，则自形其小紧，小为正气拘抑之象，紧为寒邪入中之征。然仲景明言微风，何以反得寒脉也？盖邪随血脉上下，阻滞汁沫，未有不痛者，故痛为紧脉也。

　　针以泄之，引阳外出，则邪去而正自伸也。

　　血痹，阴阳俱微，寸口关上微，尺中小紧，外证身体不仁，如风痹状，黄耆桂枝五物汤主之。

　　【注】

　　此承上条互详脉证，以明其治也。上条言六脉微涩，寸口关上小紧，此条言阴阳寸口关上俱微，尺中亦小紧。合而观之，可知血痹之脉浮沉，寸口、关上、尺中俱微、俱涩、俱小紧也。微者虚也，涩者滞也，小紧者邪也，故血痹应有如是之诊也。血痹外证，亦身体顽麻，不知痛痒，故曰：如风痹状。但不似风痹历关节流走疼痛也。主黄耆桂枝五物汤者，调养荣卫为本，祛风散邪为末也。

　　【集注】

　　周扬俊曰：此申上条既痹之后，未能针引以愈，遂令寸口微者，今则阴阳俱微，且寸关俱微矣，且尺中小紧矣。夫小紧既见于尺，则邪之入也，愈深而愈不得出，何也？正虚之处，便是容邪之处也。脉经内外，谓之阴阳，上下亦谓之阴阳，今尺既小紧则微属内外也明矣。若言证以不仁概之，则疼痛麻木，每与我相阻，其为不仁甚矣故以风痹象之，非真风痹也。于是以黄耆固卫，芍药养阴，桂枝调和荣卫，托实表里驱邪外出，佐以生姜宣胃，大枣益脾，为至当不易之治也。

　　卷二\血痹虚劳病脉并治第六

　　黄耆桂枝五物汤方

　　黄耆三两芍药三两桂枝三两生姜六两大枣十二枚右五味，以水六升，煮取二升，温服七合，日三服。（一方有人参）夫男子平人，脉大为劳，极虚亦为劳。

　　【注】

　　男子平人。应得四时五藏平脉，今六脉大而极虚，非平人之脉也。然大而无力，劳役伤脾气也，极虚者，内损肾阴精也，此皆欲作虚劳之候，故有如是之诊也。

　　【集注】

　　李□曰：平人者，形如无病之人，经云：脉病人不病者是也。劳则体疲于外，气耗于中，脉大非气盛也，重按必空濡，乃外有余而内不足之象，脉极虚则精气耗矣。盖大者，劳脉之外暴者也；极虚者，劳脉之内衰者也。

　　魏荔彤曰：夫男子平人，脉大为劳，极虚亦为劳；脉大者，邪气盛也，极虚者，精气夺也。以二句揭虚劳之总，而未尝言其大在何脉？虚在何经？是在主治者，随五劳七伤之故而谛审之也。

　　人年五、六十，其病脉大者，痹侠背行。若肠鸣、马刀、侠瘿者，皆为劳得之。

　　【按】

　　「若肠鸣」三字，与上下文不属，必是错简。侠瘿之「瘿」字，当是「瘰」字。每经此证，先劳后瘰、先瘰后劳者有之，从未见劳瘿先后病也，必是传写之□。

　　【注】平人年二、三十，常得大脉者，则多病劳。若人年已五、六十，其脉亦大，不即病劳者，以气血虽虚，而火自微也，火微故不病劳也。虽不病劳，然气血荣卫虚痹不行，故为马刀、鼠疮、侠瘰也。此发明脉大虽同，为病不同之义也。

　　劳之为病，其脉浮大，手足烦，春夏剧，秋冬差，阴寒精自出，酸削不能行。

　　【按】

　　阴寒精自出之「寒」字，当是「虚」字，是传写之□。

　　【注】

　　此言浮大为劳，以详其证也。手足烦，即今之虚劳，五心烦热，阴虚不能藏阳也。阴虚精自出，即今之虚劳遗精，阴虚不能固守也。酸削不能行，即今之虚劳膝酸，削瘦骨痿不能起于床也。夫春夏阳也，阴虚不胜其阳，故剧；秋冬阴也，阴虚得位自起故差。

　　【集注】

　　徐彬曰：脉大既为劳矣，更加浮，其证则手足烦，盖阴既不足而阳必盛也。于是春夏助其阳则剧，秋冬助其阴则差。阴虚而精自出者，久则酸削不能行矣。

　　程林曰：「寒」字作「虚」字看，阴虚则气不守，而精自出矣。

　　李□曰：脉浮大者，里虚而气暴于外也。四肢者，诸阳之本，劳则阳耗，阴虚而生内热，故手足烦。凡劳伤多属阴虚，当春夏木火盛炎之际，气浮于外则里愈虚，故剧：秋冬金水相生之候，气敛于内则外不扰，故差也。肾藏精，精自出者，肾水不藏也肾主骨，故酸削而不能行也。

　　男子脉虚沉弦，无寒热，短气里急，小便不利，面色白，时目瞑兼衄，少腹满，此为劳使之然。

　　【注】

　　此复申虚极为劳，以详其证之义也。脉虚沉弦，阴阳俱不足也；无寒热，是阴阳虽不足而不相乘也；短气面白，时瞑兼衄，乃上焦虚而血不荣也；里急，小便不利，少腹满，乃下焦虚而气不行也。凡此脉证，皆因劳而病也，故曰：此为劳使之然。

　　男子面色薄者，主渴及亡血，卒喘悸，脉浮者，里虚也。

　　【按】

　　「脉浮者，里虚也」当是衍文。

　　【注】

　　此复申虚劳面色白，互详其证之义也。面色白不因衄者，是血不内生也；因衄者，是血亡于外也。今曰面色薄，谓面色浅淡不华，亦不足之色也。故主津液不足之渴及吐衄亡血气虚卒喘，血虚卒悸也。

　　【集注】

　　李□曰：此节以亡血为主。『内经』云：精明五色者，气之华也。又云：心之华在面其充在血脉，劳则气耗火动，逼血妄行，必致亡血。盖血主濡之，血亡则精采夺而面色薄，津液去而烦且渴矣。又劳者，气血俱耗，肺主气，气虚则喘，心主血，血虚则悸。卒者，卒然见此病也。

　　男子脉浮弱而涩，为无子，精气清冷。

　　【注】

　　男子之脉浮大而虚者，为虚劳也。浮弱而涩者，则为精气清冷，故为无子也。

　　夫失精家，少腹弦急，阴头寒，目眩，发落，脉极虚，芤迟，为清谷亡血失精。脉得诸芤动微紧，男子失精，女子梦交，桂枝龙骨牡蛎汤主之。

　　【按】

　　此条亡血失精之下等句，与上文义不属，当另作一条在后。

　　【注】

　　失精家，谓肾阳不固精者也。少腹弦急，虚而寒也。阴头寒，阳气衰也。目弦，精气亏也。发落，血本竭也。若诊其脉极虚而芤迟者，当知极虚为劳，芤则亡血，迟则为寒，故有清谷、亡血、失精之证也。

　　【集注】

