<!-- { "loadSidebar": true } -->
　　问曰：病有积、有聚、有□气，何谓也？师曰：积者，藏病也，终不移。聚者，府病也，发作有时，展转痛移，为可治。□气者，□下痛，按之则愈，复发为□气。诸积大法：脉来细而附骨者，乃积也。寸口积在胸中，微出寸口，积在喉中；关上积在脐傍，上关上，积在心下；微下关，积在少腹。尺中积在气冲，脉出左，积在左；脉出右，积在右；脉两出，积在中央，各以其部处之。（□作漀解见首篇）

　　【注】

　　病有积、有聚、有漀气，当别之也。积者藏病，无时不有，不移其处也。聚者府病发作有时，展转痛移也。为可治，谓府病易治也。漀深者，饮积□下痛也，按之则止不按复痛。以水气得按暂散，故痛暂止也，此即其证而言之。然诸积大法，尤当以诊候之也，脉来沉伏附骨而细者，乃诸积之诊也。若见两寸，积在胸中也；微出近鱼际，积在喉中也；两关，积在脐傍也；上关近寸，积在心下也；微下近尺，积在少腹也；尺中，积在气冲也；脉出左、积在左，脉出右、积在右；脉两出，谓左右俱见积在中央也。各以其部之处，而诊积之所在也。

　　【集注】

　　徐彬曰：积者迹也，病气之属阴者也。藏属阴，两阴相得，故不移，不移者，有专痛之处，而无迁改也。聚则如市井之物，偶聚而已，病气之属阳者也。府属阳，两阳相比，则非如阴之凝，故寒气感则发，否则已。所谓有时也，既无定□，则痛无常处故展转痛移，其根不深，故比积为可治也。

　　李□曰：积为藏病，深入在里，故脉细而附骨也。寸、关、尺、上下、左右，别积病之所在，皆指细而附骨之部分，即『内经』前以候前，后以候后，上竟上者，胸喉中事也；下竟下者，少腹腰股膝胫足中事也。

　　卷二

　　惊悸吐衄下血胸满瘀血病脉证并治第十二

　　寸口脉动而弱，动即为惊，弱即为悸。

　　【注】

　　寸口通指三部也。脉动而弱，主惊悸病也。动即为惊，以惊为外触而动也；弱即为悸以悸为内生而怯也。

　　【集注】

　　徐彬曰：惊为外邪袭心，故其寸口脉动，动者脉来乱动也。悸乃神不自主，故其寸口脉弱，弱者脉沉无力也。邪之所袭，因心之虚，故惊悸并见。

　　李□曰：此寸口脉兼三部而言。盖惊自外至者也，惊则气乱，故脉动而不宁；悸自内惕者也，悸因中虚，故脉弱而无力。

　　师曰：夫脉浮，目睛晕黄，衄未止，晕黄去，目睛慧了，知衄今止。

　　【注】

　　浮脉主阳主表，若目睛清洁，主阳表病也；目睛晕黄，主血脉病也。盖以诸脉络于目而血热则赤，血瘀则黄。今目睛黄晕，知其衄未止也；若黄晕去，目睛慧了，知其衄已止，故曰：衄今止也。

　　又曰：从春至夏衄者太阳，从秋至冬衄者阳明。

　　【注】

　　衄血阳络伤也，下血阴络伤也。太阳主外，春夏主外，故从春至夏衄血，属太阳也。

　　阳明主内，秋冬主内，故从秋至冬衄血，属阳明也。

　　【集注】

　　李□曰：衄血出于鼻，手太阳经上□抵鼻，目下为□；足太阳经，从巅入络脑，鼻与脑通；手阳明经挟鼻孔；足阳明经起鼻交额中，四经皆循鼻分，故皆能致衄。太阳行身之表，经云：太阳为开。是春生夏长，阳气在外有开之义，故春夏衄者太阳。阳明行身之里，经云：阳明为阖。是秋敛冬藏，阳气在内，有藏之义，故秋冬衄者阳明。

　　尤怡曰：少阳之脉不入鼻额，故不主衄。

　　衄家不可汗，汗出必额上陷，脉紧急，直视，不能眴，不得眠。

　　【注】

　　衄该吐血而言也。衄血吐血之家，阴已亡矣，若发其汗，汗出液竭，诸脉失养，则额角上陷中之脉为热所灼，紧且急也。目直视，目瞪不转睛也。不能眴，目睫不合也。

　　亦为热灼其脉，引缩使然也。不得眠，阳气不能行于阴也。凡此之病，皆阳盛阴微之危证，故衄家慎不可汗也。

　　【集注】

　　赵良曰：足太阳经主表，上巅入额，贯目睛，衄则在上络脉之血已脱，若更发汗，是重竭津液，津液竭则脉枯，故额上陷中脉紧而急，牵引其目，视不能合也。无血阴虚故不得眠。

　　病人面无血色，无寒热，脉沉弦者，衄；脉浮弱，手按之绝者，下血；烦欬者，必吐血。

　　【按】

　　脉沉，当是「脉浮」；脉浮，当是「脉沉」，文义始属，必传写之□。

　　【注】

　　赤色血色也。面无血色，谓面白之人，纯白而无赤；面黄之人，纯黄而不红也。人有恐怖则面色脱白，其状惊骇；人有愧心；乍白乍红，其状惶怯。今无故而面无血色则可知非惊愧致气乱血散也；且无寒热病，又可知非虚损不生血少血也，既非血散又非血少，当询之病人，必有失血之故。诊之于脉，必有吐衄、下血之因。衄吐属阳故脉见浮弦，按之必芤，荣血空也；下血属阴，脉见沉弱，按之欲绝，荣气微也。

　　且微色如斯，而证兼烦欬，是病在心肺，故必吐血也。

　　夫吐血，欬逆，上气，其脉数，而有热，不得卧者，死。

　　【注】

　　吐血欬逆，肺大伤也；上气，肺无降也；脉数有热，火烁肺金也；不得卧者，阳不入阴，故曰死也。

　　【集注】

　　赵良曰：脉数有热，阳独胜也；不能卧，阴已绝也。阴既绝，阳岂独生耶？故死。

　　若得卧者，阴未绝，未可言死。

　　程林曰：吐血、欬逆、上气，则肺藏伤矣。脉数则虚热不去，火来刑金矣。阴血消亡故不得卧，死可必矣。

　　夫酒客欬者，必致吐血，此因极饮过度所致也。

　　【注】

　　酒性大热，溃脉伤经，极饮过度，必致欬嗽吐血也。

　　【集注】

　　徐彬曰：此言吐血，不必由于气不摄血，亦不必由于阴火炽盛。其有酒客而致咳，则肺伤已极，又为欬所击动，必致吐血，故曰：极饮过度所致。则治之者，当以清酒热为主也。

　　亡血不可发其表，汗出则寒栗而振。

　　【注】

　　凡失血之后，血气未复为亡血也，皆不可发汗。失血之初，固属阳热，亡血之后，热随血去，热虽消而气逐血虚，阳亦微矣。若发其汗，则阳气衰微，力不能支，故身寒噤憟而振振耸动也。发阴虚之汗，汗出则亡阴，即发吐衄之汗也，故见不得眴，不得眠，亡阴之病也。发阳虚之汗，汗出则亡阳，即发亡血之汗也，故见寒憟而振，亡阳之病也。

　　【集注】

　　李□曰：夺血者无汗，以汗与血，俱属心液，血亡液竭，无复余液作汗也。今又发表则阴虚且更亡阳，表间卫气虚极，故寒憟而振。

　　吐血不止者，柏叶汤主之。

　　【注】

　　吐血之病，热伤阳络，当清其热；劳伤阳络，当理其损。今以柏叶汤温散之品，而治吐血不止者，则必是热伏阴分，用此宣发，使热行阳分，血不为热所迫，则自止矣。

　　卷二\惊悸吐衄下血胸满瘀血病脉证并治第十二

　　柏叶汤方

　　柏叶干姜各三两艾三把右三味，以水五升，取马通汁一升合煮，取一升，分温再服。

　　【集解】

　　程林曰：『神农经』云：柏叶主吐血，干姜止唾血，艾叶止吐血。马通者，白马尿也凡尿必达洞肠乃出，故曰通，亦微温止吐血。四味皆辛温行阳之品，使血归经，遵行隧道，而血自止，故吐血不止，以柏叶汤主之也。

　　心气不足，吐血、衄血，泻心汤主之。

　　【按】

　　心气「不足」二字，当是「有余」二字，若是不足，如何用此方治之，必是传写之□

　　【注】

　　心气有余，热盛也，热盛而伤阳络，迫血妄行，为吐、为衄。故以大黄、黄连、黄芩大苦大寒直泻三焦之热，热去而吐衄自止矣。

　　卷二\惊悸吐衄下血胸满瘀血病脉证并治第十二

　　泻心汤方

　　大黄二两黄连黄芩各一两右三味，以水三升，煮取一升，顿服之。

　　病人胸满、唇痿、舌青、口燥，但欲漱水，不欲咽，无寒热，脉微大来迟，腹不满其人言我满，为有瘀血。

　　【注】

　　表实无汗，胸满而喘者，风寒之胸满也；里实便涩，胸满烦热者，热壅之胸满也；面目浮肿，胸满喘不得卧者，停饮之胸满也；呼吸不快，胸满太息而稍宽者，气滞之胸满也。今病人无寒热他病，惟胸满、唇痿、舌青、口燥、漱水不欲咽，乃瘀血之胸满也。唇、舌、血华之处也，血病不荣，故痿瘁色变也。热在血分，故口燥漱水不欲咽也。脉微大来迟，阴凝之诊，则当腹满，今腹不满，询之其人，言我满在胸不在腹也与上如是之证推之，为有瘀血也。

　　病者如热状，烦满，口干燥而渴，其脉反无热，此为阴伏，是瘀血也，当下之。

　　【注】

　　此承上文互详证脉，以明其治也。如热状，即所谓心烦胸满，口干燥渴之热证也。其人当得数大之阳脉，今反见沉伏之阴脉，是为热伏于阴，乃瘀血也。瘀血者当下之宜桃核承气、抵当汤、丸之类也。

　　【集注】

　　李□曰：血瘀内无实热，故外证但如热状，而其脉不数疾，反无热也。烦满者，血瘀经气不舒；燥渴者。血瘀津液不布。血属阴，瘀则脉伏于内，故为阴伏。当下之，以去瘀生新也。

　　下血，先便后血，此远血也，黄土汤主之。下血，先血后便，此近血也，赤小豆当归散主之。

　　【注】

　　先便后血，此远血也，谓血在胃也，即古之所谓结阴，今之所谓便血也。先血后便此近血也，谓血在肠也，即古之所谓肠澼为痔下血，今之所谓藏毒、肠风下血也。一用黄土汤以治结阴之血，从温也：一用赤小豆当归散以治藏毒之血，从清也。

　　【集注】

　　赵良曰：肠胃阳明经也，以下血言，胃居大肠之上，若聚于胃，必先便后血，去肛门远，故曰远血。若聚大肠，去肛门近，故曰近血。故治远血黄土汤主之，治近血赤小豆当归散主之。

　　卷二\惊悸吐衄下血胸满瘀血病脉证并治第十二

　　黄土汤方

　　甘草干地黄白术附子（炮）阿胶黄芩各三两□中黄土半筋右七味，以水八升，煮取三升，分温二服。

　　卷二\惊悸吐衄下血胸满瘀血病脉证并治第十二

　　赤小豆当归散

　　（方见狐惑）寸口脉弦而大，弦则为减，大则为芤，减则为寒，芤则为虚，寒虚相击，此名曰革妇人则半产漏下，男子则亡血失精。

　　【注】

　　详见『伤寒　辨脉篇』内，不复释。

　　火邪者，桂枝去芍药，加蜀漆牡蛎龙骨，救逆汤主之。

　　【按】

　　此方是治火逆惊狂者，与首条之脉动惊病不合，必是错简。

