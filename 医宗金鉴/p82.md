<!-- { "loadSidebar": true } -->
　　卷二\惊悸吐衄下血胸满瘀血病脉证并治第十二

　　桂枝救逆汤方

　　桂枝三两甘草（炙）二两生姜三两牡蛎（熬）五两龙骨四两大枣十二枚蜀漆（洗去腥）三两右为末，以水一斗三升，先煮蜀漆，减一升，内诸药，煮取三升，温服一升。

　　心下悸者，半夏麻黄丸主之。

　　【按】

　　此方是治寒水心下悸者，与首条之脉弱悸病不合，必是错简。

　　卷二\惊悸吐衄下血胸满瘀血病脉证并治第十二

　　半夏麻黄丸方

　　半夏麻黄等分右二味，末之，炼蜜和丸，小豆大，饮服三丸，日三服。

　　卷三

　　痰饮咳嗽病脉证并治第十三

　　夫病人饮水多，必暴喘满。凡食少饮多，水停心下，甚者则悸，微者短气。脉双弦者寒也，皆大下后，里虚，脉偏弦者，饮也。

　　【按】

　　此条微者短气之下，古本有「脉双弦者，寒也」等句，文义不属，当另分为一条在后

　　【注】

　　凡病人食少饮多，小便利者，为消渴病；小便不利者，为留饮病。留饮者，即今之停水饮病也。若水停上焦胸中，则壅肺气不得降，故暴喘满也；若水停中焦心下，甚者则凌心，故病悸动不安，微者则碍肺，故病呼吸短气；若水停下焦少腹，则不输膀胱故必苦里急也。仲景于此，但言上、中二焦，不及下焦者，非略之也，谓已详于『伤寒论』中也。

　　【集注】

　　程林曰：饮水多，则水气停泛于胸膈，必暴喘满也。凡人食少饮多，则胃土不能游溢精气，甚者必停于心下而为悸。微者则阻于胸膈而为短气也。

　　先渴后呕，为水停心下，此属饮家，小半夏茯苓汤主之。

　　【注】

　　水停心下，中焦部也，中焦属胃，故不止病悸、短气，而亦病呕也。病悸短气者，是水停胃外，从膈下而上干于胸也。病呕者，是水停胃内，从胃中而上越于口也。然必先渴饮水多而后作呕者，方属饮家呕病也。主小半夏汤者，以止呕也；加茯苓者，以饮水多而病呕，故兼利水也。

　　【集注】

　　魏荔彤曰：水停心下，阻隔正气，不化生津液，上于胸咽故渴也；渴必饮水，水得水而愈恣其冲逆，所以先渴而后必呕也。此属饮家，当治其饮，不可以为渴家，治其渴也。治饮则用辛燥，治渴必用寒润，大相径庭，可不明其属于何家，而妄治之乎？尤怡曰：先渴后呕者，本无呕病，因渴饮水，水多不下而反上逆也，故曰：此属饮家小半夏止呕降逆，加茯苓去其停水。

　　卷三\痰饮咳嗽病脉证并治第十三

　　小半夏茯苓汤方

　　半夏一升生姜半筋茯苓三两右三味，以水七升，煮取一升五合，分温再服。

　　呕家本渴，渴者为欲解，今反不渴，心下有支饮故也，小半夏汤主之。

　　【注】

　　饮家渴者，是水停气不化生津液而渴也；呕家渴者，是呕吐胃干燥伤津液而渴也，故曰呕家本应渴也。先呕后渴者，当少少与饮之，以和胃生津，为欲解也；若呕吐后反不渴者，是必心下素有支饮故也。惟主小半夏汤止呕，而不加茯苓者，以不渴并无新饮，且呕后已伤津液，不可再行利水，重竭津液也。

　　【集注】

　　李□曰：此专以治呕，言呕家渴者，为欲解，以胃气复而津液生也。若心下素有支饮则不燥自当不渴，泛溢而呕也。半夏、生姜温能和胃气，辛能散逆气，为呕家圣药

　　卷三\痰饮咳嗽病脉证并治第十三

　　小半夏汤方

　　半夏一升生姜半筋右二味，以水七升，煮取一升半，分温再服。

　　【集解】

　　沈明宗曰：此支饮上溢而呕之方也。凡作呕必伤津液，应当作渴，故为呕家本渴，渴则病从呕去，谓之欲解。若心下有支饮，停蓄胸膈致燥，故呕而不渴，则当治饮，所以生姜散邪，半夏涤饮，呕自止矣。

　　卒呕吐，心下痞，膈间有水，眩悸者，半夏加茯苓汤主之。

　　【注】

　　卒然呕吐，虽然不渴而心下痞塞，是膈间有水凝结也。眩者，是水阻阳气不升也；悸者，是水气上干于心也。即不渴无新饮，而平日饮盛可知，则不必顾及津液，亦必加茯苓以利水，斯结可开而阻可通也。

　　【集注】

　　赵良曰：心下痞，膈间有水，眩悸者，阳气必不宣散也。经云：以辛散之。半夏、生姜皆味辛，『本草』半夏可治膈上痰。心下坚呕逆眩者，亦上焦阳气虚不能升发，所以半夏生姜并治之。悸则心受水凌，非半夏可独治，必加茯苓去水，下肾逆以安神神安则悸愈也。

　　尤怡曰：饮气逆于胃则呕吐，滞于气则心下痞，凌于心则悸，蔽于阳则眩，半夏、生姜止呕降逆，加茯苓去其水也。

　　卷三\痰饮咳嗽病脉证并治第十三

　　半夏加茯苓汤方

　　（见前）假令瘦人脐下有悸，吐涎沫而癫眩，此水也，五苓散主之。

　　【按】

　　瘦人之「瘦」字，当是「病」字；癫眩之「癫」字，当是「巅」字，巅者头也，文义相属，此传写之□。

　　【注】

　　悸者，筑筑然跳动病也。上条心下有悸，是水停心下为病也；此条脐下有悸，是水停脐下为病也。若欲作奔豚，则为阳虚，当以茯苓桂枝甘草大枣汤主之；今吐涎沫，水逆胃也，巅眩水阻阳也，则为水盛，故以五苓散主之也。

　　卷三\痰饮咳嗽病脉证并治第十三

　　五苓散方

　　泽泻一两一分猪苓（去皮）三分茯苓三分白术三分桂（去皮）二分右五味，为末，白饮服方寸匕，日三服，多饮暖水，汗出愈。

　　夫短气有微饮，当从小便去之，芩桂术甘汤主之。肾气丸亦主之。

　　【注】

　　水停心下，甚者病悸，已明其治矣。微者短气，其治有二：气虚短气，是气少不能长息而短也；微饮短气，是水停阻碍呼吸而短也。若呼之气短，是心肺之阳有碍也，用芩桂术甘汤以通其阳，阳气通则膀胱之窍利矣。吸之气短，是肝肾之阴有碍也，用肾气丸以通其阴，阴气通，则小便之关开矣。故曰：苓桂术甘汤主之，肾丸亦主之也。

　　卷三\痰饮咳嗽病脉证并治第十三

　　茯苓桂枝白术甘草汤方

　　茯苓四两桂枝白术各三两甘草二两右四味，以水六升，煮取三升，分温三服，小便则利。

　　卷三\痰饮咳嗽病脉证并治第十三

　　肾气丸方

　　（见妇人杂病中）

　　【集注】

　　尤怡曰：饮，水病也。治水必自小便去之；苓、桂、术、甘益土气以行水，肾气丸温阳气以行水，虽所主不同，而利小便则一也。

　　夫心下有留饮，其人背寒冷如掌大。留饮者，□下痛引缺盆、欬嗽则转甚。胸中有留饮，其人短气而渴，四肢历节痛。脉沉者有留饮。

　　【按】

　　此条古本内于「四肢历节痛」之下有「脉沉者有留饮」一句，当另为一条，始合论脉之义。短气而渴之「渴」字，当是「喘」字，四肢上当有缺文，皆传写之□。

　　【注】

　　停饮初病，即以小半夏汤加茯苓、五苓散、肾气丸等药治之而愈者，微邪也。若邪甚而不去者，留于心上则阻心阳，必背寒冷；留于□下则得肝气，必□下痛引缺盆，欬嗽转甚，留于胸中则壅肺气，必短气而喘；留于身体则塞经络，必四肢历节痛也。由此推之，留于脾则腹肿身重，留于肾则囊足胫肿，理必然也。

　　膈上病，痰满喘欬吐，发则寒热，背痛，腰疼，目泣自出，其人振振身□剧，必有伏饮。

　　【注】

　　伤饮之病，留而不去，谓之留饮；伏而难攻，谓之伏饮。伏饮者，乃饮留膈上伏而不出，发作有时者也。即今之或值秋寒，或感春风，发则必喘满欬吐痰盛，寒热背痛腰疼，欬剧则目泣自出，欬甚则振振身动，世俗所谓吼喘病也。

　　【集注】

　　程林曰：痰饮留于膈，则令人喘欬吐；发于外，则令人寒热，背痛、腰疼；欬甚则肺叶举，而目泣出；喘甚则息摇肩，而振振身□。如此剧者，必有伏饮。

　　脉浮而细滑，伤饮。

　　【注】

　　凡饮病得脉浮而细滑者，为痰饮，初病水邪未深之诊也。

　　【集注】

　　李□曰：饮脉当沉，今脉浮者，水在肺也。

　　脉沉者，有留饮。

　　【按】

　　此条系在四肢历节痛之下，今分在此。

　　【注】

　　凡饮病得脉沉者为留饮，水邪将深之诊也。

　　【集注】

　　程林曰：脉得诸沉者，当责有水，故脉沉者为水饮。

　　李□曰：经云：沉，潜水蓄是也。

　　病者脉伏，其人欲自利，利反快，虽利，心下续坚满，此为留饮欲去故也，甘遂半夏汤主之。

　　【按】

　　「此为留饮欲去故也」句，当在「利反快」之下，必传写之□。

　　【注】

　　凡饮病得脉伏者，为伏饮，水邪已深之诊也。凡病饮之人，欲自下利，利后通快，此为所留之饮，欲自去而愈故也。若虽利，利反不快，心下续有坚满，乃所留之饮盘结不欲去也，宜攻之以甘遂半夏汤。方中反佐甘草以激之，意在所向无前，即潜伏难攻水结未有不破者；因自下利，故又佐芍药以约束之。防胜后穷追不止也。

　　卷三\痰饮咳嗽病脉证并治第十三

　　甘遂半夏汤方

　　甘遂大者三枚半夏（以水一升，煮取半升，去滓）十二枚芍药五枚甘草（炙）如指大一枚右四味，以水二升，煮取半升，去滓，去蜜半升，和药汁煎取八合，顿服之。

　　【集解】

　　程林曰：留者行之，用甘遂以决水饮，结者散之，用半夏以散痰饮。甘遂之性直达恐其过于行水，缓以甘草白蜜之甘，收以芍药之酸，虽甘草、甘遂相反，而实有以相使，此酸收甘缓，约之之法也。『灵枢经』曰：约方犹约囊。其斯之谓欤！尤怡曰：甘草与甘遂相反，而同用之者，盖欲其一战而留饮尽去，因相激而相成也。

　　芍药、白蜜不特安中，亦缓药毒耳！问曰：夫饮有四，何谓也？师曰：有痰饮，有悬饮，有溢饮，有支饮。问曰：四饮何以为异？师曰：其人素盛今瘦，水走肠间，沥沥有声，谓之痰饮；饮后水流在□下欬吐引痛，谓之悬饮；饮水流行，归于四肢，当汗出而不汗出，身体疼重，谓之溢饮；欬逆倚息，气短不得卧，其形如肿，谓之支饮。

　　【注】

　　设问曰：夫饮，不止于留饮伏饮也，而世谓饮有四者何也？师曰：留饮、伏饮，言饮病新久深浅之理也，今世所谓四者，有痰饮、悬饮、溢饮、支饮，言饮病之情状也。

