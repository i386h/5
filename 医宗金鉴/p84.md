<!-- { "loadSidebar": true } -->
　　卷三\痰饮咳嗽病脉证并治第十三

　　泽泻汤方

　　泽泻五两白术二两右二味，以水二升，煮取一升，分温再服。

　　病痰饮者，当以温药和之。

　　【注】

　　稠浊为痰，阳之盛也；稀清为饮，阴之盛也。有痰无饮，当以凉药治之；有饮无痰当以热药温之。若痰而兼饮者，此不可纯凉，又不可纯热，故当以温药和之可也。

　　夫有支饮家，欬烦，胸中痛者，不卒死，至一百日或一岁，宜十枣汤。

　　【注】

　　支饮，水在膈之上下也。水乘肺则欬，水乘心则烦，水结胸则痛，其人形气俱实，以十枣汤攻之可也。然病此卒不死，或至百日，或延至一年者，以饮阴邪，阴性迟，故不卒死也。

　　十枣汤方（见上）欬家其脉弦，为有水，十枣汤主之。

　　【注】

　　此承上条，以出其脉也。欬家，谓久欬之家也，欬家未可攻也。若脉弦，其欬则为有水也，有水可攻，故以十枣汤攻之。

　　【集注】

　　魏荔彤曰：欬嗽者，有饮冷而欬嗽者，有因外感风寒而欬嗽者，所谓形寒饮冷则伤肺也，此外感风寒之欬嗽也。有因伤倦而欬嗽者，所谓阴虚内热，火刑肺金，此内伤虚劳之欬嗽也。于此俱无涉也。仲景命之曰：欬家，专为痰饮在内，逆气上冲之欬嗽言也。故其脉必弦，无外感家之浮，无内虚家之数，但见弦者，知有水饮在中为患也主之以十枣汤，使水邪有所制，斯下注而免于上厥也。

　　脉双弦者，寒也，皆大下后里虚。脉偏弦者，饮也。

　　【按】

　　此条系在首条「微者短气」之下，今分在此。

　　【注】

　　脉双弦者，两手左右脉皆弦也，偏弦者，或左、或右、脉单弦也。偏弦者，饮也，故当下之；双弦者，寒也，不当下也。即偏弦当下，亦不可大下，若大下之，则虚其里单弦变而为双弦矣。弦为阴脉，重阴则寒，故曰：双弦者寒也。此又示人不可以弦脉，专主饮也。

　　脉弦数，有寒饮，冬夏难治。

　　【按】

　　脉弦数之「数」字，当是「迟」字，始与寒饮之理合，是传写之□。

　　【注】

　　单弦主饮，固当下也，若单弦兼迟，而有寒饮，不可下也。寒饮之欬，冬夏难治者以夏阴极于内，冬阴极于外故也。此承上二条，详申弦脉饮病可下、不可下之义也。

　　久欬数岁，其脉弱者，可治；实大数者，死。其脉虚者，必苦冒，其人本有支饮在胸中故也，治属饮家。

　　【注】

　　久欬数岁，即今之年年举发，痰饮欬嗽水喘之病也。若其脉弱者，知邪不进则为可治若实大数者，知邪日进故死也。若脉虚者知正气虚，必苦冒也，审其人素本有支饮则不必治其欬，宜于痰饮家求治法也。

　　【集注】

　　尤怡曰：久欬数岁不已者，支饮渍肺而欬，饮久不已，则欬久不愈也。欬久者，其气必虚，而脉反实大数者，则其邪犹盛，以犹盛之邪，而临已虚之气，其能久持乎？故死。若脉虚者正气固虚而饮气亦衰，故可治。然饮虽衰而正不能御，亦足以上蔽清阳之气，故其人必苦冒也。此病为支饮所致，去其饮则病自愈，故曰：治属饮家。

　　欬逆倚息不得卧，小青龙汤主之。青龙汤下已，多唾，口燥，寸脉沉，尺脉微，手足厥逆，气从少腹上冲胸咽，手足痹，其面翕热如醉状，因复下流阴股，小便难，时复冒者，与茯苓桂枝五味甘草汤，治其气冲。冲气即低，而反更欬，胸满者，用苓桂五味甘草汤去桂，加干姜、细辛，以治其欬满。欬满即止，而更复渴，冲气复发者，以细辛、干姜为热药也，服之当遂渴，而渴反止者，为支饮也；支饮者，法当冒，冒者必呕；呕者复内半夏以去其水，茯苓桂枝五味甘草汤去甘草、桂枝，加细辛干姜半夏汤主之。水去呕止，其人形肿者，加杏仁主之。其证应内麻黄，以其人遂痹故不内之若逆而内之者必厥。所以然者，以其人血虚，麻黄发其阳故也。若面热如醉，此为胃热上冲薰其面，加大黄以利之。

　　【按】

　　小青龙汤下已之「下」字，当是「汗」字，大小青龙汤皆汗剂，必是传写之□。

　　【注】

　　欬逆，古欬嗽名也；倚息，今呼吸促也。欬嗽呼吸气促不得卧，久病多属痰饮，新病每兼形寒，故宜以小青龙汤汗之，以散内饮外寒也。小青龙汤辛温大散，惟有余之人宜之，若误施之于不足之人，辛热则伤阴，故多唾口燥也。大散则伤阳，故手足厥逆也；面热如醉，阳外浮也；小便难，气上冲，阴内竭也；脉沉微，里气弱也；手足痹表气虚也；时复冒，虚之甚也。虽阴阳表里俱虚，然属误汗，寒热错杂之坏病，故与茯苓桂枝五味甘草汤，先通阳和阴，俟上冲气平，再议他法也。今气冲虽下而反更咳嗽胸满者，则知寒饮贮胸，故嫌桂枝偏于走表，加干姜、细辛独胜中之寒饮也。服之欬满即止，而更复渴冲气复发，则知阴火上逆，为干姜、细辛热药所动故也。若服之时遂渴，稍时而渴反止者，则为其人素有支饮也。支饮者，法当冒，冒者是因饮逆胸中作呕而冒，非阳虚为饮所阻不升之冒也。故仍以本方复加半夏者，以去水也，更去甘草者，恐甘助呕也。水去呕止，其人面形肿者，加杏仁以降呕欬，上逆之余邪若不因呕欬面肿，则为风邪所袭，应加麻黄。今其人血虚手足痹，阳虚手足厥，且因呕欬后而肿，故不加也。若兼有面热如醉，此为胃热上冲熏其面，更加大黄以利胃热可也。

　　卷三\痰饮咳嗽病脉证并治第十三

　　苓桂五味甘草汤方

　　茯苓四两桂枝四两甘草（炙）三两五味子半升右四味，以水八升，煮取三升，去滓，分温三服。

　　卷三\痰饮咳嗽病脉证并治第十三

　　苓甘五味姜辛汤方

　　茯苓四两甘草干姜细辛各三两五味子半升右五味，以水八升，煮取三升，去滓，温服半升，日三服。

　　卷三\痰饮咳嗽病脉证并治第十三

　　苓桂五味甘草去甘草去桂加干姜细辛半夏汤方

　　茯苓四两细辛干姜各二两五味子半夏各半升右五味，以水八升，煮取三升，去滓，温服半升，日三服。

　　卷三\痰饮咳嗽病脉证并治第十三

　　苓甘五味加姜辛半夏杏仁汤方

　　茯苓四两甘草三两五味子半升干姜三两细辛三两半夏三两杏仁（去皮、尖）半升。

　　右七味，以水一斗，煮取三升，去滓，温服半升，日三服。

　　卷三\痰饮咳嗽病脉证并治第十三

　　苓甘五味加姜辛半杏大黄汤方

　　茯苓四两半夏半升甘草三两五味子半升干姜三两细辛三两杏仁（去皮、尖）半升大黄三两右八味，以水一斗，煮取三升，去滓，温服半升，日三服。

　　卷三

　　消渴小便利淋病脉证并治第十四

　　厥阴之为病，消渴，气上冲心，心中疼热，饥而不欲食，食即吐蛔，下之利不止。

　　【按】

　　此条是『伤寒论』厥阴经正病，与杂病消渴之义不同，必是错简。

　　寸口脉浮而迟，浮即为虚，迟即为劳，虚则卫气不足，劳则荣气竭。

　　【按】

　　此条当在『虚劳篇』中，错简在此。

　　【注】

　　寸口，通指左右三部而言也。浮而有力为风，浮而无力为虚，按之兼迟，即为虚劳之证，故主卫外荣内虚竭也。

　　趺阳脉浮而数，浮即为气，数即消谷而大坚，气盛则溲数，溲数即坚，坚数相抟，即为消渴。

　　【按】

　　「而大坚」句不成文，「大」字之下当有「便」字，必是传写之遗。

　　【注】

　　趺阳胃脉也。胃脉浮盛，按之而数，为胃气热，故善消谷也。火盛消谷，则大便必坚气盛消水，则小便必数，故溲数即坚也，坚数相抟，即为消谷消渴之病。

　　趺阳脉数，胃中有热，即消谷引食，大便必坚，小便即数。

　　【注】

　　此复申上条大便坚、小便数之义也。

　　男子消渴，小便反多，以饮一斗，小便一斗，肾气丸主之。

　　【注】

　　饮水多而小便少者，水消于上，故名上消也；食谷多而大便坚者，食消于中，故名中消也；饮水多而小便反多者，水消于下，故名下消也。上、中二消属热，惟下消寒热兼之，以肾为水火之藏也。饮一溲一，其中无热消耗可知矣。故与肾气丸从阴中温养其阳，使肾阴摄水则不直趋下源，肾气上蒸则能化生津液，何消渴之有耶！

　　【集注】

　　程林曰：小便多则消渴，经曰：饮一溲二者不治。今饮一溲一，故与肾气丸治之。肾中之动气，即水中之命火，下焦肾中之火，蒸其水之精气，达于上焦，若肺金清肃如云升而雨降，则水精四布，五经并行，自无消渴之患。今其人必摄养失宜，肾水衰竭，龙雷之火不安于下，但炎于上而刑肺金，肺热叶焦，则消渴引饮，其饮入于胃游溢渗出，下无火化，直入膀胱，则饮一斗，溺亦一斗也。故用桂附肾气丸，助真火蒸化，上升津液，何消渴之有哉！沈明宗曰：「男子」二字，是指房劳伤肾，火旺水亏而成消渴者。

　　卷三\消渴小便利淋病脉证并治第十四

　　肾气丸方

　　（见妇人杂病中）脉浮，小便不利，微热消渴者，宜利小便，发汗，五苓散主之。

　　【注】

　　脉浮，病生于外也；脉浮微热，热在表也；小便不利，水停中也；水停则不化津液故消渴也。发表利水止渴生津之剂，惟五苓散能之，故以五苓散主之也。于此推之曰脉浮，可知上条脉沉也；曰微热，可知上条无热也。且可知凡脉沉无热之消渴，皆当用肾气丸方也。

　　卷三\消渴小便利淋病脉证并治第十四

　　五苓散方

　　（见痰饮中）脉浮发热，渴欲饮水，小便不利者，猪苓汤主之。

　　【注】

　　此与上条文同义异。文同者，脉浮小便不利，发热、微热、渴欲饮水、消渴也。而义异者，一以五苓散利水发汗，一以猪苓汤利水滋干也。审其所以义异之意，必在有汗、无汗之间也。何以知之？一以发汗为主，其因无汗可知；一以滋干为主，其因有汗可知。故文同而义异，病同而治别也。仲景之书，言外寓意处甚多，在学者以意会之自识也。

　　卷三\消渴小便利淋病脉证并治第十四

　　猪苓汤方

　　猪苓（去皮）茯苓阿胶滑石泽泻各一两右五味，以水四升，先煮四味，取二升，去滓，内胶烊消，温服七合，日三服。

　　渴欲饮水，口干舌燥者，白虎加人参汤主之。

　　【注】

　　消渴则渴欲饮水，水入即消，而仍口干舌燥者，是热邪盛也，故以白虎加人参汤，清热生津也。

　　卷三\消渴小便利淋病脉证并治第十四

　　白虎加人参汤方

