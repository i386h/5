<!-- { "loadSidebar": true } -->
　　黄疸腹满，小便不利而赤，自汗出，此为表和里实，当下之，宜大黄硝石汤。

　　【注】

　　此承上条，互详其证，以明其治也。腹满小便不利而赤，是热在里，其人自汗出，此为表和里实也，宜大黄硝石汤下之。

　　卷三\黄疸病脉证并治第十六

　　大黄硝石汤方

　　大黄黄蘖硝石各四两栀子十五枚右四味，以水六升，煮取二升，去滓，内硝更煮，取一升，顿服。

　　【集注】

　　李□曰：腹满小便不利而赤，里病也。自汗出，表和也。里病者，湿热内甚，用栀子清上焦湿热，大黄泻中焦湿热，黄蘖清下焦湿热，硝石则于苦寒泻热之中，而有燥烈发散之意，使药力无所不至，而湿热悉消散矣。

　　黄疸病，茵陈五苓散主之。（一本云：茵陈汤及五苓散并主之）

　　【按】

　　黄疸病之下，当有「小便不利者」五字，茵陈五苓散方有□落，必传写之遗。

　　【注】

　　黄疸病，脉沉腹满在里者，以大黄硝石汤下之；脉浮无汗在表者，以桂枝加黄耆汤汗之；小便不利者，不在表里，故以茵陈五苓散主之。

　　卷三\黄疸病脉证并治第十六

　　茵陈五苓散方

　　茵陈蒿末十分五苓散五分（方见痰饮中）右二味和，先食饮服方寸匕，日三服。

　　【集解】

　　尤怡曰：此正治湿热成疸者之法，茵陈散热郁，五苓利湿瘀也。

　　黄疸病，小便色不变，欲自利，腹满而喘，不可除热，热除必哕，哕者小半夏汤主之

　　【注】

　　黄疸病小盒饭赤，今不赤而白，且欲自利，虽腹满而喘，是湿盛无热，阴黄证也。切不可除热，若除热以凉药下之，则胃必寒而作哕。哕者主之以小半夏汤，以止哕也。

　　【集注】

　　李□曰：小便色不变欲自利，里无实可知，腹满而喘，脾气虚而肺气不利耳！用苦寒药攻里除热，则胃寒而虚气上逆，故哕，宜小半夏汤散逆止哕。

　　高世栻曰：小便色不变，非赤也，欲自利，非下利也。若腹满而喘，虽似里实，不可投寒剂以除热，如大黄硝石汤，不可用也。若投寒剂而除热，则必哕，哕，呃逆也。

　　半夏生姜辛温散寒，故哕者，当以小半夏汤主之也。

　　卷三\黄疸病脉证并治第十六

　　小半夏汤方

　　（见痰饮中）黄疸之病，当以十八日为期，治之十日以上差，反剧为难治。

　　【注】

　　疸病属脾，脾主土，土无定位，寄旺于四季之末，各十八日。期之十八日者，土旺之日也，政治十日以上当差，而不逾十八日之外也。若逾十八日不差而反剧者，则土衰矣。故曰：难治。

　　【集注】

　　高世栻曰：十八日，乃脾土寄旺于四季之期，十日土之成数也，黄疸之病在于脾土故当以十八日为期。然治之宜先，故治之十日以上即当差。至十日以上不差，而疸病反剧者，是谓难治，谓土气虚败不可治也。

　　谷疸之为病，寒热不食，食即头眩，心胸不安，久久发黄为谷疸，茵陈蒿汤主之。

　　【注】

　　此详申谷疸之为病也。未成谷疸之时，其人多病寒热，寒热作时，则不能食，寒热止时，则或能食，虽能食，然食后即头晕目眩，心烦不安，此为湿瘀热郁而内蒸，将作谷疸之征也。久久身面必发黄，为谷疸矣。宜茵陈蒿汤利下，使从大、小二便而出之

　　卷三\黄疸病脉证并治第十六

　　茵陈蒿汤方

　　茵陈蒿六两栀子十四枚大黄二两右三味，以水一斗，先煮茵陈，减六升，内二味，煮取三升，去滓，分温三服，小便当利，尿如皂角汁状，色正赤，一宿腹减，黄从小便去也。

　　阳明病，脉迟者，食难用饱，饱则发烦，头眩，小便必难，此欲作谷疸，虽下之，腹满如故，所以然者，脉迟故也。

　　【注】

　　谷疸属胃热，脉当数，今脉迟，脾藏寒也。寒不化谷，所以虽饥欲食，食难用饱，饱则烦闷，胃中填塞健运失常也。清者阻于上升，故头眩；浊者阻于下降，故小便难也此皆欲作谷疸之征。其证原从太阴寒湿郁黩而生，若误以为阳明热湿发黄，下之虽腹满暂减，顷复如故，所以然者，脉迟寒故也。此发明欲作谷疸，属脾阴寒化而不可下者也。

　　【集注】

　　程林曰：脉迟为寒，寒不杀谷，故食难用饱，饱则谷气不消，胃中若浊，浊气蕴蓄则发烦，熏蒸则作眩也。小便难者，以脉迟则无阳以施化浊气，但留于胃而不宣，是以欲作谷疸。若下之，徒虚其胃而腹满如故也，所以然者，以脉迟为寒之故也。

　　黄家，日晡所发热，而反恶寒，此为女劳。得之，膀胱急，少腹满，身尽黄，额上黑足下热，因作黑疸，其腹胀如水状，大便必黑，时溏，此女劳之病，非水也。腹满者难治，硝石矾石散主之。

　　【注】

　　此详申女劳疸之为病。黄疸日晡所发热，乃阳明热症，当不恶寒也；而反恶寒者，非阳明热症，此或为女劳得之也。女劳得之疸证，虽膀胱急，少腹满，而小便自利，身虽尽黄，而额上则黑，虽发热，惟足下甚，此少阴热因作黑疸也。故腹胀如水状，而大便必黑时溏，知非水胀病，乃为女劳得之疸胀病也。时溏黑色者，亦藏病及血之征也。血病者颜必变，岂有色黑而血不病者乎？女劳疸腹满者为难治，以其脾肾两败也以硝石入血消坚，矾石入气胜湿，然此方治标固宜，非图本之治，世久书□，姑辨其理也。

　　【集注】

　　尤怡曰：黄家，日晡所本当发热，今发热而反恶寒者，此为女劳得之疸也。热在胃浅而肾深，故热深则先反恶寒也。膀胱急，额上黑，足下热，大便黑，皆肾热之征，虽少腹满胀有如水状，而实为肾气不行，非脾湿而水不行也。惟是证兼腹满，则脾肾并伤，而其治为难耳！硝石咸寒除热，矾石除痼热在骨髓，骨与肾合，用以清肾热也。

　　大麦粥和服，恐伤胃也。

　　卷三\黄疸病脉证并治第十六

　　硝石矾石散方

　　硝石矾石（烧）等分右二味为散，以大麦粥汁，和服方寸匕，日三服。病随大小便去，小便正黄，大便正黑，是候也。

　　男子黄，小便自利，当与虚劳小建中汤。

　　【注】

　　妇人产后经崩，发黄色者，乃脱血之黄色，非黄疸也。今男子黄而小便自利，则知非湿热发黄也。询知其人必有失血亡血之故，以致虚黄之色外现。斯时汗、下、渗、利之法俱不可施，惟当与虚劳失血同治，故以小建中汤调养荣卫，黄自愈矣。

　　【集注】

　　高世栻曰：女为阴，男为阳，阴主血，阳主气，男子黄阳气虚也，黄者土之色，阳气虚而土色外呈，中无湿热，故小便自利，此为虚也，故当以小建中汤和其阴阳，调其血气也。本论『血痹虚劳篇』有小建中汤主治虚劳，故曰：虚劳小建中。意谓此男子黄而小便利，亦为虚劳之证云尔。

　　卷三\黄疸病脉证并治第十六

　　小建中汤方

　　（见虚劳中）酒黄疸，或无热谵言，小腹满欲吐，鼻燥。其脉浮者，先吐之；沉弦者，先下之。

　　【注】

　　此详申酒疸之为病也。酒体湿而性热，过饮之人必生湿热为疸病也。无热，无外热也；谵语、鼻燥，有内热也；小腹满，湿热蓄于膀胱也；欲吐，湿热酿于胃中也。其脉浮者，酒热在经，先吐之以解外也；沉弦者酒饮在里，先下之以解内也。

　　【集注】

　　李□曰：胃足阳明之脉，起于鼻之交頞中，故鼻燥也。

　　夫病酒黄疸，必小便不利，其候心中热，足下热，是其证也。

　　【注】

　　此详酒疸之病，湿热生也，必小便不利。其候心中热，胃府热也，足下热，胃经热也是其酒疸之证也。

　　【集注】

　　程林曰：夫小便利则湿热行，不利则湿留于胃，胃脉贯膈下足跗，上熏胃脘则心中热下注足跗，则足下热也。

　　酒疸，心中热，欲吐者，吐之愈。

　　【注】

　　此详申酒疸宜吐之治也。酒疸心中热欲吐者，谓胃中烦乱懊□欲吐，非吐之不能愈也

　　【集注】

　　程林曰：后证热深则懊□欲吐，今微热则心中热亦欲吐，病属上焦，故吐之可愈也。

　　酒黄疸，心中懊□，或热痛，栀子大黄汤主之。

　　【注】

　　此详申酒疸宜下之治也。酒黄疸，谓因饮酒过度而成黄疸也。心中懊□欲吐，或自吐之而愈，或服栀子豉汤吐之而愈，皆可也。若心中懊□不欲吐，或心中热痛，皆非吐之可愈，故以栀子大黄汤下之愈也。

　　卷三\黄疸病脉证并治第十六

　　栀子大黄汤方

　　栀子十四枚大黄一两枳实五枚豉一升右四味，以水六升，煮取三升，分温二服。

　　【集解】

　　魏荔彤曰：酒黄疸，心中懊□或热甚而痛，栀子大黄汤主之，盖为实热之邪立法也。

　　酒家积郁成热，非此不除也。

　　酒疸下之，久久为黑疸，目青面黑，心中如啖蒜齑状，大便正黑，皮肤抓之不仁，其脉浮弱，虽黑微黄，故知之。

　　【注】

　　酒疸，心中懊□，或心中热痛，脉沉实者，当下之。若心中热欲吐，脉浮弱者，当吐之，而反下之则为逆也。若其人素有劳倦，下之则热入于脾，顷时腹满如故，则成谷疸也。若其人素有女劳，下之则热入于肾，虽黄微黑，久久必变为黑疸也。目青者精伤也，面黑者肾伤也，心中如啖蒜齑状胃伤也，大便黑色血伤也，皮肤不仁血痹也此等证皆因酒疸，脉浮弱者，应吐而反下之之误使然也。

　　【集注】

　　赵良曰：酒疸之黑，非女劳疸之黑也，盖女劳之黑，肾气所发也；酒疸之黑，败血之黑也。因酒之湿热伤脾胃，脾胃不和，阳气不化，阴气不运，若更下之，久久则运化之用愈耗矣。气耗血积故腐瘀，浊色越出面为黑，味变于心咽作嘈杂，心辣如啖蒜齑状。荣血衰而不行于皮肤，抓之不仁，输于大肠，便如黑漆，其目青与脉浮弦，皆血病也。

　　诸黄，猪膏发煎主之。

　　【按】

　　诸黄，谓一切黄也。皆主猪膏发煎，恐未必尽然。医者审之，此必有脱简也。

　　【集注】

　　程林曰：扁鹊有『黄经』、『明堂』有烙三十六黄法，皆后人所未见，唯『圣济总录』载三十六黄，方论详明，治法始备。今猪膏发煎，能治诸黄，当是黄之轻者，可从小便而去，至若阴黄、急黄、女劳之属，岂猪膏发煎所能治乎？医者审之。

　　卷三\黄疸病脉证并治第十六

　　猪膏发煎方

　　猪膏半斤乱发如鸡子大三枚右二味，和膏中煎之，发消药成，分再服，病从小便出。

　　诸黄，腹满而呕者，宜柴胡汤。

　　【注】

