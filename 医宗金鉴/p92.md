<!-- { "loadSidebar": true } -->
　　下利手足厥冷，脉绝无者，有阴无阳之脉证也。虽用理中四逆辈，恐其缓不及事，急灸脐下，以通其阳。若脉还手足温者生。脉不还手足不温，反微喘者，阳气上脱也故死。

　　【集注】

　　程林曰：下利而至于手足厥冷无脉，则独阴无阳，灸之以复其阳，而脉绝不来，反微喘者，则正气又脱于上，孤阳无根，故死。

　　下利气者，当利其小便。

　　【注】

　　下利者，初利则为气郁于大肠而不外渗，水气并下，但当利其小便，输其渗泻之窍气宣而利止也。久利则为气陷于大阳，而不上举，又当于升补中兼利小便也。

　　【集注】

　　尤怡曰：下利气者，气随利失，即所谓气利是也。

　　气利，诃黎勒散主之。

　　【注】

　　气利，所下之气秽臭，所利之物稠粘，则为气滞不宣，或下之、或利之皆可也。若所利之气不臭，所下之物不粘，则谓气陷肠滑，故用诃黎勒散以固肠，或用补中益气以举陷亦可。

　　卷三\呕吐哕下利病脉证并治第十七

　　诃黎勒散方

　　诃黎勒（煨）十枚右一味，为散，粥饮和顿服。

　　【集解】

　　李□曰：气利者，下利气虚，下陷而滑脱也。诃黎勒性敛涩，能温胃固肠。粥饮和者假谷气以助胃。顿服者，药味并下，更有力也。

　　尤怡曰：气利，气与屎俱失也。诃黎勒涩肠而利气，粥饮安中益肠胃。顿服者，补下治下制以急也。

　　若下利脉数，有微热汗出，令自愈；设脉紧，为未解。

　　【注】

　　下利脉数，内热利也，微热汗出，其邪衰矣，故令自愈。设脉紧者，是表未衰，故为未解也。

　　【集注】

　　程林曰：寒则下利，脉数有微热，则里寒去，汗出则表气和，表里俱和，故令自愈；设复紧者，知寒邪尚在，是为未解也。

　　下利，有微热而渴，脉弱者，令自愈。

　　【注】

　　下利大热而渴，则为邪盛，脉弱则为正虚，不能愈也。今微热而渴，脉弱者，邪正俱衰，故知自愈也。

　　【集注】

　　程林曰：下利大热而渴，则偏于阳，无热不渴，则偏于阴，皆不能愈；以微热而渴知阴阳和，脉弱，知邪气去，故即自愈。

　　下利，脉数而渴者，令自愈；设不差，必清脓血，以有热故也。

　　【注】

　　此承上条邪正俱衰，病当自愈而不愈之义也。设不差者，则必表和，热退而数渴，仍然是里热未除也，故圊脓血。

　　【集注】

　　魏荔彤：下利，固以阳气有余为吉，又不可太盛，成热邪伤阴，致阳复有偏胜之患。

　　下利，寸脉反浮数，尺中自涩者，必圊脓血。

　　【注】

　　此承上表里已和，病当自愈而不愈之义也。下利里病，而得浮数表脉，故曰：脉反浮数也。但尺中自涩，则知热陷血分，必圊脓血也。

　　【集注】

　　徐彬曰：下利属寒，脉应沉迟，反浮数，其阳胜可知。而尺中自涩，涩为阳邪入阴此亦热多，故曰：必圊脓血。

　　程林曰：寸脉浮数，为热有余，尺脉自涩，为血不足，以热有余，则挟热而便脓血。

　　下利，三部脉皆平，按之心下坚者，急下之，宜大承气汤。

　　【注】

　　下利之人，心下□者，诸泻心汤证也。若寸、关、尺三部脉皆平实有力，虽下利，宜攻坚也。

　　【集注】

　　李□曰：下利，按之心下坚者，实也。设或脉见微弱，犹未可下，今三部脉皆平，则里气不虚可知，自宜急下之，此凭脉又证书之法也。

　　卷三\呕吐哕下利病脉证并治第十七

　　大承气汤方

　　（见痉病中）下利，脉迟而滑者，实也，利未欲止，急下之，宜大承气汤。

　　【注】

　　脉迟不能兼滑，惟浮取之迟，沉取之滑，则有之矣。今下利脉迟而滑，谓浮迟而沉滑也。浮迟则外和，沉滑则内实。欲止内实之下利，当下之，积去则止，宜大承气汤。

　　【集注】

　　尤怡曰：脉迟为寒，然与滑俱见，则不为寒而反为实，以中实有物，能阻其脉迟行。

　　夫利因实而致者，实不去则利不止，故宜急下。

　　下利，脉反滑者，当有所去，下乃愈，宜大承气汤。

　　【注】

　　下利脉反滑者，是病脉实，不相宜也。若其人形气如常，饮食如故，乃有当去之积未去也，下之乃愈，宜大承气汤。

　　【集注】

　　赵良曰：下利虚证也，脉滑实脉也，以下利之虚证，而反见滑实之脉，故当有所去也程林曰：经云：滑为有宿食，故当下，去之而利自止矣。

　　下利已差，至其年月日时复发者，以病不尽故也，当下之，宜大承气汤。

　　【注】

　　下利差后，至其或年、或月、或日而复发其利者，此宿食积病，攻之不尽故也。若其人形气不衰，饮食尚强，当攻其未尽，自不复发其利也，宜大承气汤。

　　【集注】

　　沈明宗曰：此旧积之邪复病也。下利差后，至其年月日时复发者，是前次下利之邪隐僻肠间，今值藏府司令期，触动旧邪而复发；无隐僻之根未除，终不能愈，故用大承气迅除之耳。

　　下利谵语者，有燥屎也，小承气汤主之。

　　【注】

　　下利里虚证也，谵语里实证也，何以决其有燥屎也？若脉滑数，知有宿食也；其利秽粘，知有积热也；然必脉证如此，始可知其有燥屎也，宜下之以小承气汤。于此推之而燥屎又不在大便□不□也。

　　【集注】

　　李□曰：经曰：实则谵语，故知有燥屎宜下。

　　卷三\呕吐哕下利病脉证并治第十七

　　小承气汤方

　　大黄四两厚朴（炙）三两枳实（炙）大者三枚右三味，以水四升，煮取一升二合，去滓，分温三服，得利则止。

　　下利，脉反弦，发热身汗者，自愈。

　　【注】

　　下利，脾病也。弦，肝脉也。脾病不当见弦脉，故曰脉反弦也。下利里病也，发热表证也，若发热身汗，则为表与里和，虽脉弦亦可自愈也。

　　下利，脉沉弦者下重，脉大者为未止，脉微弱数者为欲自止，虽发热不死。

　　【注】

　　沉主里，弦主急，下重后重也。下利脉沉弦者，故里急后重也。滞下之证，发热脉大则邪盛为未已也，脉微弱数者则邪衰，病当自止，虽发热不死也。由此可知脉大身热者死也。

　　热利下重者，白头翁汤主之。

　　【注】

　　此承上条以明治其也。下利脓血，里急后重，积热已深，故以白头翁汤大苦大寒；寒能胜热，苦能燥湿，湿热去，下重自除矣。

　　【集注】

　　程林曰：热利下重，则热迫于肠胃，非苦不足以坚下焦，非寒不足以除热，故加一「热」字，别以上之寒利。

　　尤怡曰：此证湿热下注，故用白头翁，苦以除湿，寒以胜热也。

　　卷三\呕吐哕下利病脉证并治第十七

　　白头翁汤方

　　白头翁黄连黄蘖秦皮各三两右四味，以水七升，煮取二升，去滓，温服一升，不愈更服。

　　下利，便脓血者，桃花汤主之。

　　【注】

　　初病下利便脓血者，大承气汤或芍药汤下之。热盛者，白头翁汤清之。若日久滑脱则当以桃花汤养肠固脱可也。

　　卷三\呕吐哕下利病脉证并治第十七

　　桃花汤方

　　赤石脂（一半锉，一半筛末）一筋干姜一两粳米一升右三味，以水七升，煮米令熟，去滓，温七合，内赤石脂末方寸匕，日三服，若一服愈，余勿服。

　　下利清谷，不可攻其表，汗出必胀满。

　　【注】

　　详见『伤寒论　太阴篇』篇内，不复释。

　　下利脉沉而迟，其人面少赤，身有微热，下利清谷者，必郁冒，汗出而解，病人必微厥，所以然者，其面戴阳，下虚故也。

　　【注】

　　详见『伤寒论　厥阴篇』内，不复释。

　　下利腹胀满，身体疼痛者，先温其里，乃攻其表，温里宜四逆汤，攻表宜桂枝汤。

　　【注】

　　详见『伤寒论　太阴篇』内，不复释。

　　卷三\呕吐哕下利病脉证并治第十七

　　桂枝汤方

　　桂枝三两芍药三两甘草（炙）三两生姜三两大枣十二枚右五味，□咀，以水七升，微火煮取三升，去滓，适寒温服一升。服已须臾，啜热稀粥一升，以助药力，温覆令一时许，遍身□□微似有汗益佳，不可令如水淋漓。若一服汗出病差，停后服。

　　下利后更烦，按之心下濡者，为虚烦也，栀子豉汤主之。

　　【注】

　　详见『伤寒论　太阳中篇』，不复释。

　　卷三\呕吐哕下利病脉证并治第十七

　　栀子鼓汤方

　　栀子十四枚香豉（绵裹）四合右二味，以水四升，先煮栀子，得二升半，内豉煮取一升半，去滓，分二服，温进一服，得吐则止。

　　下利，肺痛，紫参汤主之。

　　【按】

　　此文脱简不释。

　　卷三\呕吐哕下利病脉证并治第十七

　　紫参汤方

　　紫参半筋甘草三两右二味，以水五升，先煮紫参，取二升，内甘草，煮取一升半，分温三服。

　　卷三

　　疮痈肠痈浸淫病脉证并治第十八

　　诸浮数脉，应当发热，而反洒淅恶寒，若有痛处，当发其痈。

　　【注】

　　诸浮数脉，谓寸、关、尺六脉俱浮数也。浮脉主表，数脉主热，若是表邪，则当发热而洒淅恶寒也。今非表邪，应当发热，不当恶寒，若有痛处，乃当发痈之诊，非表邪之诊也。

　　【集注】

　　周扬俊曰：病之将发，脉必兆之。夫浮数阳也，热也，浮数兼见，为阳中之阳，是其热必尽显于外矣。而反洒淅恶寒，证不相应，何哉？必其气血凝滞，荣卫不和，如经所谓荣气不从，逆于肉理，乃生痈肿，阳气有余，荣气不行，乃发为痈是也，况其身已有痛处乎。夫脉之见者阳也，其将发而痛者亦属阳，故曰：当发其痈。

　　师曰：诸痈肿，欲知有脓无脓，以手掩肿上，热者为有脓，不热者为无脓。

　　【注】

　　诸痈肿者，谓诸阴阳痈肿也。不论阴阳，凡诸痈肿，欲知有脓无脓，当以手掩之肿上热则能腐化成脓。故热者为有脓，不热者为无脓也。

　　【集注】

　　周扬俊曰：师之所以教人，知痈已成欲其溃，未成托之起也。

　　肠痈之为病，其身甲错，腹皮急，按之濡如肿状，腹无积聚，身无热，脉数，此为肠内有痈脓，薏苡附子败酱散主之。

　　【注】

