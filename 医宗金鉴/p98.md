<!-- { "loadSidebar": true } -->
　　又方：韭根一把乌梅二七个吴茱萸（炒）半筋右三味，以水一斗煮之；以病人栉，内中三沸，栉浮者生，沉者死；煮取三升，去滓分饮之。

　　【方解】

　　韭根、吴茱萸、乌梅之治，亦收阳气法也。浮为阳，沉为阴，阳生阴死义也。

　　救自缢死，旦至暮虽已冷，必可治；暮至旦小，难也。恐此当言分气盛故也。然夏时夜短于昼，又热，犹应可治。又云：心下若微温者，一日以上，犹可治之方。

　　徐徐抱解，不得截绳，上下安被卧之，一人以脚踏其两肩，手少挽其发，常弦弦勿纵之；一人以手按揉胸上，数动之；一人摩捋臂胫屈伸之。若已僵，但渐渐强屈之，并按其腹，如此一炊顷，气从口出，呼吸，眼开，而犹引按莫置，亦勿苦劳之，须臾可少桂汤及粥清含之，令濡喉，渐渐能咽，及稍止，更令两人，以两管吹其两耳朵此法最善，无不活者。

　　【注】

　　旦至暮阳气有余，阳主生，故虽已冷必可治也。暮至旦，阴气有余，阴主死，故稍难也。自缢之人，必可治者，恐此当有言语忿争，气盛不散，故可治也。暮至旦，固难治；然遇夏时夜短于昼又热，皆阳气有余，犹应可治。又云：心下若微温者，虽一日以上，犹可治之。观此谆谆告切，仲景仁心，惟恐人畏其繁琐而不治也。此法尝试之十全八、九，始知言果不谬。弦弦，犹言紧紧也。揉胸按腹，摩臂胫屈伸之，皆引导其气之法也。

　　凡中暍死，不可使得冷，得冷便死，疗之方屈草带绕暍人脐，使三两人溺其中令温。亦可用热泥和屈草，亦可扣瓦□底按及车缸以着暍人，取令溺须得流去，此谓道路穷卒无汤，当令溺其中，欲使多人溺，取令温，若汤便可与之，不可泥及车缸，恐此物冷，暍既在夏月，得热泥土暖车缸，亦可用也。

　　【注】

　　中暑卒死之人，不可置放阴凉之处，恐其闭热在内，犹被冻之人，不可沃以热汤，恐其闭寒在内，反为大害也。

　　卷三\杂疗方第二十三

　　救溺死方

　　取□中灰二石余，以埋人从头至足，水出七孔即活。尝试蝇子落水而死者，而□灰埋之自活。

　　【集解】

　　李□曰：□灰得火土相生之气，以埋人则外温卫气，而内渗水湿。故能使水出七孔而活。

　　卷三\杂疗方第二十三

　　治坠马及一切筋骨损方

　　大黄（切，浸汤成汁）一两绯帛（烧灰）如手大乱发（烧灰用）如鸡子大久用炊单布（烧灰）一尺败蒲一握三寸桃仁（去皮、尖、熬）四十九个甘草（炙、锉）如中指节右七味，以童子小便，量多少，煎汤成，内酒一大盏，次下大黄，去滓，分温三服。

　　先锉败蒲席半领，煎汤浴，衣被盖覆，斯须通利数行，痛处立差。利及浴水赤，勿怪即瘀血也。

　　【注】

　　外浴以散其瘀，内服以下其瘀，斯两得之矣。

　　【集注】

　　徐彬曰：从高坠下，法当救损伤筋骨为主。然顿跌之势，内外之血必无不瘀，瘀不去则气不行，气不行，则伤不愈，故以桃仁、大黄，逐瘀为主，绯帛红花之余，乱发血之余，合童便以消瘀血。汤浴能活周身气血，然筋骨瘀血必有热气滞郁，故以炊单布受气最多而易消者，以散滞通气，从其类也。加少炙甘草，补中以和诸药也。

　　卷三

　　禽兽鱼虫禁忌并治第二十四

　　『金匮要略』二十四、二十五两门，原列在卷末，其文似后人补入，注家或注、或删但传世已久，难以削去。兹仍附原文，另为一篇，以存参考云。

　　凡饮食滋味，以养于身，食之有妨，反能为害。自非服药炼液，焉能不饮食乎？切见时人不闲调摄，疾疢竞起，若不因食而生，苟全其生，须知切忌者矣。所食之味，有与病相宜，有与身为害，若得宜。则益体，害则成疾，以此致危，例皆难疗。凡煮药饮汁，以解毒者，虽云救急，不可热饮，诸毒病得热更甚，宜冷饮之。

　　肝病禁辛，心病禁咸，脾病禁酸，肺病禁苦，肾病禁甘。

　　【注】

　　此言五藏有病，而禁之以五味何也？肝木病若与之以辛，辛助肺气，恐□肝也，故肝病则禁辛。心火病若与之以咸，咸能益水，恐水□火也，故心病则禁咸。脾土病若与之以酸，酸味属肝，恐木□土也，故脾病则禁酸。肺金病若与之以苦，苦味属火，恐□金也，故肺病则禁苦。肾水病若与之以甘，甘能补脾，脾主□水，故肾病则禁甘。

　　春不食肝，夏不食心，秋不食肺，冬不食肾，四季不食脾。辩曰：春不食肝者，为肝气王，脾气败，若食肝则又补肝，脾气败尤甚，不可救。又肝王之时，不可死气入肝恐伤魂也。若非王时，即虚，以肝补之，佳。余藏准此。

　　【注】

　　此言四时，有宜食，有不宜食者。如春为肝王，则脾弱，故宜食脾，而不宜食肝，若食肝，则肝益王，而脾更弱，故曰：不可救。又云：肝王之时，不可以死气入肝，即『内经』毋伐天和之意。若伐天和，则伤肝，肝主魂，恐复伤魂也。若非王时，即虚虚则以肝补肝，故谓之佳，余藏准此。

　　凡肝藏自不可轻啖，自死者弥甚。

　　【注】

　　谓诸畜兽临杀之时，心有所惊，肝有所忿，食之俱不利，故曰：不可轻啖，如兽自死者，必中毒而死，更不可食也。

　　凡心皆为神识所舍，勿食之，使人来生复其对报矣。

　　【注】

　　人与物虽别，而贪生畏死之心则一也，惟其心为神识所舍，故曰：勿食之凡肉及肝落地不□尘土者，不可食之。

　　猪肉落水浮者，不可食。

　　诸肉不干，火炙而动，见水自动者，不可食之。

　　六畜肉，热血不断者，不可食之。

　　诸五藏及鱼，投地尘土不污者，不可食之。

　　【注】

　　以上五条，皆怪异非常，必不可食之。

　　诸肉及鱼，若狗不食、鸟不啄者，不可食之。

　　【注】

　　凡禽兽不食之肉，必有毒，不可食之。

　　肉中有如朱点者，不可食之。

　　【注】

　　朱点恶血所聚，此色恶不食也。

　　父母及本身所属之相，不可食，食之令人神魂不安。

　　【注】

　　此为仁人孝子之心也。

　　食肥肉及热羹，不可饮冷水。

　　【注】

　　食肥肉热羹后，继饮冷水，冷热相搏，腻膈不行，不腹痛吐利，必成痞变积，慎之慎之。

　　秽饮馁肉臭鱼，食之皆伤人。

　　【注】

　　言败腐之物，皆不宜食也。

　　自死禽兽口闭者，不可食之。

　　【注】

　　凡自死之物，其肉皆有毒，口闭则毒不得外泄，切不可食。

　　六畜自死，皆疫死，则有毒，不可食之。

　　【注】

　　疫毒能死六畜，其肉必有疫毒，故不可食。

　　兽自死，北首及伏地者，食之杀人。

　　【注】

　　凡兽北向自死，及死不僵而伏地者，食之多杀人。

　　食生肉饱，饮乳，变白虫。

　　【注】

　　食生肉饱，即饮乳酪，则成湿热，必变生白虫。

　　疫死牛肉，食之令病洞下，亦致坚积，宜利药下之。

　　【注】

　　疫死牛肉，有毒不可食，食之若洞泻，为其毒自下，或致坚积，宜下药利之。

　　脯藏米瓮中有毒，及经夏食之，发肾病。

　　【注】

　　脯肉藏米瓮中，受湿热郁蒸之气，及经夏已腐者，食之腐气入肾，故发肾疾。

　　治自死六畜肉中毒，用黄蘖捣屑，取方寸匕服。

　　【注】

　　六畜自死，肉中有毒，中其毒者，以此方服之，若能解毒也。

　　卷三\禽兽鱼虫禁忌并治第二十四

　　治食郁肉漏脯中毒方

　　烧犬屎，酒服方寸匕。每服人乳汁亦良。饮生韭汁三升亦得。

　　【注】

　　郁肉，密藏经宿之肉也。漏脯，经漏水之脯也。食之中毒，以烧犬屎、人乳汁、生韭汁，量其轻重而解之。

　　卷三\禽兽鱼虫禁忌并治第二十四

　　治黍米中藏干脯食之中毒方

　　大豆浓煮汁饮之，数升即解，亦治狸肉、漏脯等毒。

　　【注】

　　同上郁肉，大豆汁亦能解毒。

　　卷三\禽兽鱼虫禁忌并治第二十四

　　治食生肉中毒方

　　掘地深三尺，取其下土三升，以水五升，煮数沸，澄清汁，饮一升即愈。

　　【注】

　　地浆能解诸毒，掘得黄土有泉渗出，谓之地浆。三尺，大概言也，未见黄土，皆秽土得黄土乃可取用。

　　卷三\禽兽鱼虫禁忌并治第二十四

　　治食六畜鸟兽肝中毒方

　　水浸豆豉，绞取汁，服数升愈。

　　【注】

　　食禽肉兽肝，中毒在胃，故用豆豉涌吐其毒。

　　马脚无夜眼者，不可食之。（夜眼一名：附蝉尸）

　　【注】

　　凡马皆有夜眼，若无者其形异，故勿食之。

　　食酸马肉不饮酒，则杀人。

　　【注】

　　马肉味酸有毒，故饮酒以解之。

　　马肉不可热食，伤人心。

　　【注】

　　马属火，肉热火甚，恐伤心，当冷食之。

　　马鞍下肉，食之杀人。

　　【注】

　　鞍下肉，久经汗渍有毒，食之杀人。

　　白马黑头者，不可食之。

　　【注】

　　『食疗』云：食之令人癫。

　　白马青蹄者，不可食之。

　　【注】

　　白马青蹄，骑之不利，人食之必取害，故不可食。

　　马肉□肉，共食醉饱卧，大忌。

　　【注】

　　马肉属火，□肉属水，共食已属不和，若醉饱即卧，则伤脾气，故曰：大忌。

　　驴马肉合猪肉食之，成霍乱。

　　【注】

　　诸肉杂食，恐难消化，乱于肠胃，故成霍乱。

　　马肝及毛，不可妄食，中毒害人。

　　【注】

　　『汉史』，云：文成食马肝而死，故曰：不可妄食。恐中其毒也。

　　卷三\禽兽鱼虫禁忌并治第二十四

　　治马肝毒中人未死方

　　（马肝一名悬□）雄鼠屎二七粒，末之，水和服，日再服。

　　【注】

　　马食鼠屎则腹胀，是鼠能制马也，故中马肝毒，以此解之。

　　又方：人垢，取方寸匕，服之佳。

　　【注】

　　人垢，即人头垢也。用方寸匕，酒化下，得吐为佳。

　　卷三\禽兽鱼虫禁忌并治第二十四

　　治食马肉中毒欲死方

　　香豉二两杏仁三两右二味，蒸一食顷熟杵之服，日再服。

　　【方解】

　　日华子云：黑豆调中下气，治牛马瘟毒，杏仁下气，气下则毒亦解矣。

　　又方：煮芦根汁饮之良。

　　【方解】

　　芦根味甘性寒，解诸肉毒。

