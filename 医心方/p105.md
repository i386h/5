<!-- { "loadSidebar": true } -->
　　枸杞酒 主诸风痹劳，或大热，或不能饮食，或腹胀，或脚重，或行步目暗，或忘，或失意，或上气，或头痛眩，皆悉主之。其久服者，除病延命，令人聪明、轻身、益气，除寒去热；百日服之，百病悉除，目可独见，耳可独闻；三年以上，乘浮云，驾飞龙。千金莫传。

　　枸杞一斤（去上蕉皮，取和皮生者）

　　上一物， 咀，以酒三斗渍之，冬七日、春秋五日、夏三日，服日三，一合稍增二合，复为散服，作丸服。无所禁，但饮酒不致醉耳。

　　今按：加石决明方在治虚劳方中。

　　服菊方：《金匮录》云：南阳郦县山中有甘谷，水甘美，所以尔者。谷上左右皆生菊，菊华堕其中，历世弥久，故水味为变。其临此谷居民，皆不穿井悉食谷水，食谷水者，无不寿。考高者，百四五十岁，下者不失八九十，无夭年者，正是得此菊力也。汉司空王畅、太尉刘宽、太尉袁隗，皆曾为南阳太守。每到官，常使郦县月送甘水三十斛，以为饮食。此诸公多患风痹及眩冒，皆得愈。

　　《大清经》云：服菊延年益寿，与天地相守不死方：春三月甲寅日，日中时采更生，更生者，菊之始生苗也。夏三月丙寅、壬子日，日中时采周盈，周盈一云周成，周成者，菊之茎也。秋三月庚寅日，日晡时采日精，日精者，菊之花也。常以十月戊寅日平旦时采神精。神精者，一曰神华，一曰神英者，菊之实也。无戊寅者壬子亦可用也。冬十一月、十二月壬寅日日入时采长生，长生者菊之根也。一方云：十一月无壬寅，壬子亦可用也。都合五物，皆令阴干，百日，各舍二分冶合下筛。此上诸月或无应采之日，则用戊寅、戊子、戊辰、壬子日也。春加神精一分，更生二分；夏加周盈三分、长生二分；秋加神精一分、日精二分；冬加日精三分。常以成日合之，无用破，厄日合之也，一方亦不用执日，合药神不行。当于密室中，捣丸用白松脂，如梧子，服七丸，日三，后饭。

　　服之一年，百病皆去，耳聪目明，身轻益气，增寿二年；服之二年，颜色泽好，气力百倍，白发复黑，齿落复生，增寿三年；服之三年，山行不近蛇龙，鬼神不逢，兵刃不当，飞鸟不敢过其旁，增寿十三年；服之四年，通知神明，增寿三十年；服之五年，身生光明，目照昼夜，有光开梁，交节轻身，虽无翼，意欲飞行；服之六年，增寿三百岁；服之七年，神道欲成，增寿千岁；服之八年，目视千里，耳闻万里，增寿二千年；服之九年，神成能为金石，死后还生，增寿三千年，左有青龙，右有白虎，黄金为车。

　　服槐子方：《大清经》云：槐木者，虚星之精，以十月上巳取子，新瓦瓮盛。又以一瓮盖上密封，三七日发，洗去皮。从月一日起服一枚、二日二枚、三日三枚，如此至十日，日加一计，十日服五十五枚，一月服一百六十五枚，一年服一千九百八十枚，六小月减六十枚。此药主秘补脑，早服之令头不白，好颜色，长生无病。（又云阴干百日。）

　　又云：阴干百日，捣去皮取子，着瓦器中盛之，欲从一日始日服一枚，十日十枚。复从一日，始满十日，更之如前法。欲治诸平病，留饮，当食不消，胸中之气满，转下下利，一服一合，二合愈，多服无毒。若病患食少勿多服，令人大便刚难。

　　又云：三虫法：取槐子不须上已得取之，并上皮捣令可丸，丸如杏核，一服三丸，日二服。多服、长服尔尔，可以蜜丸之治，延年益寿。一方：槐子熟者置牛腹中，阴干百日，为饭。旦夕一枚。十日身轻，三十日发白更黑，百日面有光，二百日奔马不及其行。

　　服莲实鸡头实方：《大清经》云：七月七日采藕华七分，八月八日采藕根八分，九月九日采藕实九分，冶合，服方寸匕，日别五度。以八月直、戊日取莲实，九月直、戊日取鸡头实，阴干百日，捣分等，直、戊以井花水服方寸匕。满百日，壮者不老，老者复壮，益气力，养神，不饥，除百病，轻身延年不老，神仙，身色如莲花。

　　服术方：《大清经》云：服术，令人身轻目明，延年益寿，颜色光泽。发白更黑方：取术好白者，刮去皮，令净、末，下筛，若以酒浆服方寸匕，后食，日三。常使相继，老而更少，气力充盛。弘农人刘景伯服之不废，寿六百岁。八月取之甚好。（服术禁食桃。）

　　或方云：涓子采术法：但取术择毕，熟蒸，以釜下汤淋得汁煎之，令如淳染止，不杂他物，经年不坏，随人之多少，令人不老不病，久服不死。神仙服术诸法：二月三日，取根，曝干，净洗一斛，水三斛，煮咸半，绞去滓，微火煎得五升，纳酒二升，枣膏一升，饴三升，汤上煎可丸，服如鸡子一枚，日并，便利五脏不病，可以山居，行气致神。又法：术二斛，净洗去皮，熟，捣，以水六斛煮之二日二夜，绞去滓，纳汁釜中，取三升，黍米作粥合得二斛许，微火煎，又下胶饴十斤，此得六升，熟出，置案上暴燥，饼之如小儿 状，四万断之，合大如梳，日食三饼，不饥，辄轻身益寿不老。无所禁。

　　卷第二十六

　　美色方第二

　　《隋炀帝后宫诸香药方》云：令身面俱白方：橘皮（三分） 白瓜子（五分） 桃花（四分）

　　三物，捣筛，食后酒服方寸匕，日三，三十日知。

　　《如意方》云：欲得美色细腰术：三树桃花阴干，下筛，先饭，日三，服方寸。（今按：《僧深方》以酒服。）

　　悦面术：杏仁一升，胡麻去皮捣屑五升，合膏，煎，去滓，纳麻子仁半升更煎。大弹弹正白下之，以脂面，令耐寒白悦光明，致神女下。

　　《范汪方》治面无色，令人曼泽肥白方：紫菀（三分，一方五分） 白术（五分） 细辛（五分）

　　凡三物，为散，酒服方寸匕，十月知之。

　　令人面目肥白方：干麦门冬（一升，去心） 杏仁（八百枚，去皮生用）

　　凡二物，为丸，先食，酒服如杏仁二丸，日三，十日知之。

　　令人妩媚白好方：蜂子（三升，）妇人乳汁（三升）

　　二物，以竹筒盛之，熟，和埋阴垣下，二十日出，以敷面，百日如素矣。

　　又云：令人洁白方：瓜瓣（四分） 桃花（四分） 橘皮（一分） 白芷（二分） 孽米（二分）

　　五物，下筛，蜜和如梧子大，酒服五丸，日三，三十日知，百日白矣。

　　令人面及身体悉洁白方：七月七日取乌鸡血涂面上便白，远至再三涂。此御方也，身体悉可涂之。

　　令人妙好，老而少容方：天门冬（二分） 小麦种（一分） 车前子（一分） 瓜瓣（二分） 白石脂（一分） 细辛（一分）

　　六物，别冶下筛，候天无云合和搅之，当三指撮饭后服，勿绝。十日身轻，三十日焦理伸，百日白发黑，落齿生，老者复壮，少者不老。东海小童服之传与卢王夫人，年三百岁，恒为好女，神秘。

　　《灵奇方》云：练质术：乌贼鱼骨 细辛 栝蒌 干姜 蜀椒 （分等）

　　以苦酒渍三日，牛髓一斤，煎黄色，绞去滓，以装面，令白悦，去黑子。（今按：《范汪方》云：黑丑人，更鲜好也。）

　　《僧深方》治面令白方：白瓜子（五两，一方五分） 杨白皮（三两，一方三分） 桃花（四两，一方四分）

　　上三物，下筛，服方寸匕，食已，日三，欲白加瓜子；欲赤加桃花。服药十日，面白；五十日，手足举体鲜洁也。

　　《千金方》治虚羸（伦为反）瘦病，令人肥白方：白蜜（二升） 猪肪（一升） 胡麻油（半升） 干地黄（一升）

　　四味，合煎之可丸，酒服如梧子日三丸，日三。

　　悦泽颜色方：酒渍桃花，服之好颜色，除百病，三月三日收。

　　又方：白蜜和白茯苓涂，七日愈。

　　又方：美酒渍鸡子三枚，密封四七日成，涂面净好无比。

　　《葛氏方》治人面体黎黑，肤色粗陋，面血浊皮浓。容状丑恶方：末 米，酒和涂面浓粉上，勿令见风，三日即白。（今按：《范汪方》云：捣筛，食后服方寸匕。）

　　又方：白松脂十分，干地黄九分，干漆五分，附子一分，桂心二分。捣末，密和，如梧子，未食服十枚，日三，诸虫悉出，渐举肥白。

　　卷第二十六

　　芳气方第三

　　《灵奇方》云：芳气术：瓜子 芎 本 当归 杜衡（各一分） 细辛（二分） 防风（八分） 白芷 桂心（各五分）

　　凡九物，合捣筛，后食服方寸匕，日三。五日口香，十日舌香，二十日肉香，三十日衣香，五十日远闻香。一方无白芷。

　　《葛氏方》云：令人身体香方：白芷 薰草 杜若 薇衡 本凡分等，未，蜜和，旦服如梧子三丸，暮四丸。二十日身香。（注也）今按：《如意方》云：昔侯昭公服此药坐人上一座悉香。

　　又方：甘草、瓜子、大枣、松皮，分等未，食后服方寸匕，日三。〔（注也）今按：《范汪方》云：二十日知，百日衣被床帷悉香。〕《如意方》云：香身术：瓜子、松皮、大枣，分等末，服方寸匕，日再，衣被香。

　　《枕中方》云：道士养性令身香神自归方：瓜瓣 当归 细辛 本 芎 （各三分） 桂（五分）

　　凡六物，各别捣合，服方寸匕，日三。服之五日，香在口；十日香在舌；二十日香在皮；三十日香在骨；五十日香在气；六十日远闻四方。

　　《录验方》（九药）云：熏衣香方：丁子香 藿香 零陵香 青木香 甘松香（各三两） 白芷 当归 桂心 槟榔子（各一两） 麝香（二分）

　　上十物，细捣，绢筛为粉，以蜜和，捣一千杵，然后出之，丸如枣核，口含咽汁，昼一夜三，日别含十二丸，当日自觉口香；五日自觉体香；十日衣被亦香；二十日逆风行他人闻香；二十五日洗手面水落地香；一月以后，抱儿儿亦香。唯忌蒜及五辛等。不但口香体洁而已，兼亦治万病。（一方：有香附子。）

　　卷第二十六

　　益智方第四

　　《千金方》云：聪明益智方：龙骨 虎骨（炙） 远志三味，分等，食后服方寸匕，日三。

　　养命开心益智方：干地黄（三两） 人参（三两） 茯苓（三两） 苁蓉（三两） 蛇床子（一分） 远志（三分） 菟丝子（三分）

　　七味，为散，服方寸匕，日二，忌肉，余无所忌。

　　开心散主好忘方：远志（一两） 人参（一两） 茯苓（二两） 菖蒲（一两）

　　四味饮服方寸匕，日三。

　　又方：常以甲子日取石上菖蒲一寸九节者，阴干百日下筛，服方寸匕，日三，耳目聪明不忘。

