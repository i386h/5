<!-- { "loadSidebar": true } -->
　　《短剧方》云：三黄汤治散盛热实不除，心腹满，小便赤，大行不利，地逆充胸中，口焦燥，目赤熏热方：黄连（二两） 黄芩（二两） 大薰黄（二两） 甘草（二两） 芒硝（二两）

　　凡五物，以水五升，煮取二升半，纳芒硝，令烊，分三服。

　　卷第二十

　　治服石心腹痛方第十五

　　《病源论》云：膈间有寒，胃管有热，寒热相搏，气逆攻乘心，故心腹痛也。

　　皇甫谧论云：或心痛如锥刺。坐当食而不食，当洗而不洗，寒热相交，气结不通，结在心中，口噤不得息，当绞口捉与热酒，任本性多少。其令酒两得，行气自通，得噫（于基反，根声也），因以冷水洗淹布巾，着所苦处，温复易之自解。解便速冷食，能多益善。若大恶，着衣小使温，温便去衣即瘥。于诸痛之中，心痛最为急者，救之若赴汤火，乃可济耳。

　　《短剧方》云：治散发心痛，腹胀兼冷，动热相格（古伯反。谷也，止也，阙也，正也）

　　不消，甘草汤方：甘草（一两） 栝蒌（二两） 术（二两） 枳实（二两） 栀子仁（二两）

　　凡五物，以水七升，煮取二升，分三服。

　　又云：单行甘草汤方：甘草（四两）

　　凡一物，以水五升，煮之折半，冷之，顿服尽，当大吐。患心腹痛，服诸药无效者，宜服此汤。

　　张仲景方云：黄芩汤治散发腹内切痛方：栀子（二两） 香豉（三升） 黄芩（二两）

　　凡三物，切，绵裹，以水九升，煮取三升，分三服，以衣覆卧，亦应有汗。

　　《僧深方》云：若散发悉口噤心痛，服葱白豉汤方：葱白（半斤） 豉（三升） 甘草（二两） 生麦门冬（四两，去心）

　　凡四物，以水五升，煮取二升，分再服。（一方加茱萸一升。）

　　卷第二十

　　治服石腰脚痛方第十六

　　《病源论》云：肾（时忍反，下同）主腰脚，服石，热归于肾。若将适失度，发动石热，气乘腰脚，石势与血气相击，故脚热肿痛也。其状脚烦热而腰痛也。

　　皇甫谧云：或脚疼欲折，坐下温，宜常坐寒床，以冷水洗起行。又云：或腰痛欲折，坐衣浓体温，以冷水洗，冷石熨之。

　　卷第二十

　　治服石百节痛方第十七

　　皇甫谧云：或百节酸（丝官反，下同）痛，坐卧下大浓，又入温被中，又衣温不脱故也，卧下当极薄大要也。被当单布，不着绵衣，亦当薄且垢，故勿着新衣，宜着故絮也。虽冬寒当常KT 头受风，以冷石熨，衣带初不得系也。若犯此酸闷者，促入冷水浴，勿忍病而畏浴也。

　　《极要方》云：服乳石不得将慎，冲热失食，憎寒头痛，百节酸（素官反，疼痛也）疼。

　　口唇干焦（即消反）舌卷方：知母（八分） 石膏（十三分，碎） 升麻（六两） 通草（八分） 硝石（八分，汤成下） 竹青皮（六分） 露蜂房（二枚，炙）

　　切，以水二大升，煎取九合，食后分温三服。

　　《短剧方》云：解散二物麻子豉汤治人虚劳，下焦有热，骨节疼烦，肌急内圯（备美反，毁也。又岸崩貌），小便不利，大行数少，吸吸口燥。少气折石热方：豉（二升） 麻子〔五合，擂（力推反，研物也）取仁〕凡二物，研麻子仁，以水四升，煮取一升半，分服五合，日三便愈，神验。

　　卷第二十

　　治服石手足逆冷方第十八

　　《石论》云：治解散，胸中有热，手足逆冷，若寒，甘草汤方：甘草（一两） 橘皮（二两）

　　凡二物，水三升，煮取一升半，以绵缠箸头，数取汁服，须臾间复服，不可废食。

　　卷第二十

　　治服石面上疮方第十九（二十）

　　《广济方》云：石气发热，身体微肿，面上疮出方：寒水石以冷水于碗（乌管反）中研，令汁浓，将涂疮，干即点，勿停。

　　卷第二十

　　治服石身体生疮方第二十（十九）

　　《病源论》云：将适失宜，外有风邪（以遮反），内有积热，热乘于血，血气壅滞，故使生疮。

　　《千金方》云：治散发疮痛不可忍方：冷石（五两）

　　一味，下筛，粉疮上，燥痛，须臾静定。（今检：《本草》陶注云：硝石，一名冷石。）

　　又云：散发生细疮方：黄连 芒硝（各五两）

　　二味，水八升，煮黄连，取四升，去滓，纳芒硝，以布取贴疮上，数数易之。

　　《短剧方》云：治通身发疮，擘（博厄反）折经（五根反，又语斤反）日，用水不得息者方：锉（粗卧反）胡叶煮，温洗渍尤良。冬取根煮饮之。

　　《录验方》云：解散烂疮洗汤方：黄连（半斤） 苦参 黄芩（各半斤）

　　凡三物，以水二斗，煮取一斗，去滓，极冷洗之，日三。

　　《新录方》云：凡散发疮方：水研大麻子，涂，日二三。

　　又方：水摩蔓荆子，涂，日二三。

　　又方：水和豉，研为泥涂上，日二。

　　秦承祖：疗散发热疮三黄膏方：大黄（二两） 黄连（二两） 黄芩（二两）

　　凡三物，以好苦酒渍之足，相淹一宿，猪膏二斤，微火煎三沸，沸辄下，去滓，摩之。

　　又云：疗散浮在肌肤作疮方：子柏黄皮，末，下筛，鸡子白，和如泥，先煮子柏汁，洗却以敷之，不过再，便愈。

　　卷第二十

　　治服石结肿欲作痈方第二十一

　　《录验方》云：解散除热，热结肿坚，起始欲作痈，大黄汤方：升麻 大黄 夕药 枳实（各二两） 黄芩（三两） 甘草 当归（各一两）

　　凡七物，以水八升，煮取二升半，分三服。快下，肿即消。（《短剧方》云：升麻汤。）

　　卷第二十

　　治服石痈疽发背方第二十二

　　《千金方》云：痈疽发背，皆由服五石、寒食、更生散所致，亦有单服钟乳而发者。又有生平未服石而自发者，此是上世有服之者，其候稍多。

　　又云：养生者，小觉背上痈痒有异，即取净土水和作泥，捻（都念反）作饼子，径一寸半，浓二分，以粗艾作炷（音主，下同），灸泥上灸之。一炷一易。饼子若粟米大时可灸七饼，若如榆荚大，灸七炷即瘥。若至钱许大，日夜灸不住即瘥。

　　又云：恒冷水射之，渍冷石熨之，日夜勿止，待瘥住手。

　　《庞氏论》云：凡诸服草石散者，皆不可灸身体，令人喜发炎疽疮也。若体有疮不可温治也。唯以水渍布贴之，烧李子中人作膏，以摩疮上，诸洗如故。薛侍郎云：若发疮及肿，但服五香连翘汤等。（在《短剧》治恶脉方。）

　　又云：若肿有根，坚如铁石，带赤色者，服汤仍以小，小艾炷当肿上灸一两炷为佳。

　　卷第二十

　　治服石身体肿方第二十三

　　皇甫谧云：或周体悉肿，不能自转，从坐久停息，不饮酒，药气沉在皮肤之内，血脉不通故也。饮酒冷洗，自劳行步即瘥。不能行者，使健人扶曳行之。

　　《秦承祖方》云：凡药发之后，身体浮肿，多取冷所致，甘草汤方：甘草（三两，炙） 栀子（十四枚）

　　凡二物，以汤五升，煮取一升半，分再服。

　　又云：疗散发赤肿贴方：黄芩（四两） 鸡子（四枚） 吴茱萸（四两）

　　凡三物，捣下粗筛，以水一升，合鸡子白于器搅之，令沸出，染巾，贴肿上，温复易之，数十过。

　　《千金方》云：若从脚肿向上稍进入腹则杀人方：赤小豆（一斗）

　　以水三斗，煮烂出豆，以渍脚膝以下，日一，数日为之，愈矣。

　　又云：若已入腹者，不须渍煮豆食之，断一切姜菜饮食米曲，唯只食豆一物，渴饮汁，瘥乃止。

　　又云：散发赤肿摩膏方：生地黄（五两） 大黄（一两） 木（李。杏，或本此字）仁（三十枚） 生章陆（三两）

　　四味，切，酢渍一宿，猪脂一升，煎章陆黑，去滓，摩之，日三夜一。

　　卷第二十

　　治服石身体强直方第二十四

　　皇甫谧云：或关节强直不可屈伸，坐久停息，不自烦劳；药气胜正气，结而不散，起（越，或本此字）沉滞于血脉中故也。任力自温，便冷洗即瘥。任力自温者，令行动出力，足劳则发温也。非浓衣近火之温也。

　　《释慧义》云：治寒噤似中恶，手脚逆冷，角弓反张，其状如风，或先热后寒，不可名字。若先寒者，用冷水二三升洗脚，使人将之。先热者，以生熟汤四五升许洗之，若体中觉直者，是散，急服此汤方：栝蒌根（三两） 栀子（二十一枚，擘） 人参（一两） 甘草（一两，炙） 香豉（一升） 石膏（三两，末） 葱叶（三两）

　　凡七物，细切之，以水八升，煮取二升半，分三服。

　　《僧深方》云：治散发猝死，身体强直，以手着口上，如尚有微气，即便两人汲水灌，灌洗亦两三时间，死者乃战，战便令人扶曳行，便得食，食竟复劳，行半日许便愈。此药失节度，所为似中恶。解之方：黄连 大黄 黄芩（各二两） 豉（一升） 栀子仁（十四枚）

　　凡五物，以水七升，煮取三升半，去滓，纳豉，更煮取三升，三服。近有用此汤即得力也。

　　卷第二十

　　治服石发黄方第二十五

　　《病源论》云：饮酒内热，因服石，石热又热，热搏脾胃，脾胃主土，其色黄而候于肌肉，积热蕴结，发于肌肤，故成黄。

　　《录验方》治散发或黄发热毒，胸中热气烦闷。胡 叶汤方：胡 叶（一把，切）

　　凡一物，以水七升，煮取二升半，分再服，一剂便愈，亦治通息发黄，终日用水，不得息者，浓煮大茎叶，适寒温，自洗渍尤良。

　　《新录方》治发黄者，捣苍耳，取汁，服一升，日一。（今按：服紫雪红雪等可下去积热。）

　　卷第二十

　　治服石呕（乌后反）逆方第二十六

　　《病源论》云：将适失宜，脾胃虚弱者，石热结滞，乘于脾胃，致令脾胃气不和，不胜于谷，故气逆而呕，谓之呕逆也。

　　秦承祖云：芒硝丸，治散患积热逆呕方：芒硝（三两） 大黄（三两） 杏仁（三两）

　　凡三物，各别捣冶，先末大黄，芒硝下筛，后捣杏仁子，令如膏，乃合三物以蜜丸，服如梧子二丸，日二，多少随意消息之。

　　《短剧方》云：解散发，振动烦闷呕逆，人参汤方，法议道人所增损方用如此：人参（二两） 甘草（二两） 术（二两） 黄芩（一两） 栝蒌（二两）

　　凡五物，以水七升，煮取二升，分三服。

　　卷第二十

　　治服石咳嗽方第二十七

