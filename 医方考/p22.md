<!-- { "loadSidebar": true } -->
　　丁香（三粒） 柿蒂 竹茹（各三钱） 陈皮（一钱）

　　大病后，中焦气塞，下焦呃逆，此方主之。

　　大病后，五脏皆伤，升降失常，故令中焦痞塞，五脏之阴既伤，则少阳之火奋于下，故令下焦呃逆，直冲清道而上也。是方也，丁香、陈皮，辛温者也，理中气之痞塞。竹茹、柿蒂，苦寒者也，疗下焦之呃逆。或问：降逆何以不用栀、柏？余曰：此少阳虚邪，非实邪也，故用竹茹、柿蒂之味薄者以主之。若栀、柏味浓，则益戕其中气，痞塞不益盛乎？古人盖亦深权之矣。

　　卷三　呃逆门第二十四

　　木香调气散

　　木香 檀香 白蔻仁 丁香（各三两） 砂仁（四两） 甘草（炙） 藿香（各半两）

　　共为末，每服二钱，盐汤下。

　　中焦呃逆者，此方主之。

　　中焦者，水谷之海，仓廪之区也。其呃逆责之谷气，故用砂仁、蔻仁以化食，木香、丁香、檀香、藿香以调气，甘草以和中，盐汤以润下。或问：中焦呃逆，与下焦呃逆何以辨？余曰：彼则由于大病后，此则得之饮食后也。又中焦之呃逆轻而短，下焦之呃逆恶而长，其辨判然矣。

　　卷三

　　翻胃门第二十五

　　叙曰：翻胃一证，古今难之。若胃脘未枯，皆为可治。借曰枯之，则从容用药，犹可久延。若造次不察病理，非惟无益，而又害之矣。今着六考，宜于言外而变通之。

　　卷三　翻胃门第二十五

　　韭汁牛乳饮

　　韭汁 牛乳（等分）

　　时呷之。

　　胃脘有死血，干燥枯槁，食下作痛，翻胃便秘者，此方主之。

　　翻胃者，胃不能安谷，食下即出之名也。嗜酒燥暴之人，多有此疾。胃脘有死血者，醇酒渍胃，久积瘀热之所致也。干燥枯槁者，燥急心热之所致也。有枯燥，故令食下作痛。有积热，故令翻胃便秘。韭汁味辛，能消瘀行血。牛乳甘温，能养血润燥。

　　卷三　翻胃门第二十五

　　驴尿一物饮

　　驴尿，每服呷二合。

　　郁火翻胃者，此方主之。

　　火郁于中，治以辛香开胃之药，益滋其燥，非所宜也。驴尿辛膻，可使开郁，然为浊阴之所降，则可以济火矣。唐贞观中，许奉御及柴蒋等，时称名医，奉敕治翻胃，竭其术，竟不能疗，渐至羸惫，死在旦夕。忽有术士云：服驴子小便极验。旦服二合，午食惟吐一半。

　　晡时又服二合，人定时食粥，吐即定。后奏知大内中，五六人患翻胃，同服，一时俱瘥。卢和着《丹溪纂要》，谓入驴尿以防生虫，此未究理者也。

　　卷三　翻胃门第二十五

　　螺泥丸

　　取田中大螺，不拘多少，用新水养之，取其吐出之泥，阴干为丸。每服三十丸，藿香汤下。积热翻胃，此方亦良。

　　螺性至凉，泥性至冷，故可用之清胃。吞以藿香汤，假其辛芳开胃而已。

　　卷三　翻胃门第二十五

　　九蒸大黄

　　诸逆冲上，皆属于火，故用大黄酒润九蒸晒之，取其无伤胃气而能去火。此久练之将军也。

　　卷三　翻胃门第二十五

　　附子散

　　附子（一枚）

　　干姜煎汤润七次为末，每服三钱。

　　寒痰翻胃者，此方主之。

　　膈上有寒痰，壅塞中、下二焦之气，阴遏其阳，蓄极而通，则令翻胃。附子辛热，能解寒痰，寒痰既解，则气道疏通，而无蓄极之阳矣，故翻胃顿除。

　　卷三　翻胃门第二十五

　　三花神丸

　　甘遂 芫花 大戟（拌温炒，各半两） 黑丑（二两取头末） 大黄（一两） 轻粉（一钱）

　　共为末，水丸。每服五丸，渐加五丸，以快利为度。

　　积痰满胃，食下即吐，宜主此方。

　　胃中纯是痰，则遏下焦少阳之火。蓄极而通，必作翻胃者，势也。以平剂治之，则经年不效，故聚甘遂、芫花、大戟、黑丑、大黄峻厉之品以下之。方内有轻粉，一可以逐风涎，一可以解遂、芫、戟、丑之辛烈。此大毒类聚为丸，瞑眩之剂也。惟声重、脉来有力者能行之。若言微，脉来无力者，勿轻与也。

　　卷三

　　噎膈门第二十六

　　叙曰：近代医籍，翻胃、噎膈，混作一证。今考于汉、唐之上，有翻胃，有噎，有膈。

　　要之，翻胃自是不同，而噎，而膈，则可混一而治也。考方八首，明者辨之。

　　卷三　噎膈门第二十六

　　《深师》七气汤

　　干姜 黄芩 桂心 半夏 甘草 橘皮 干地黄 芍药（各二两） 桔梗（三两） 枳实（五枚） 人参（一两） 吴茱萸（五合）

　　气噎膈者，此方主之。

　　噎膈者，有物噎塞，防碍饮食之名。今人与翻胃浑然无辨，非古也，深师、孙真人之传也。七气者，寒气、热气、怒气、恚气、喜气、忧气、愁气也。气者，营运不息之物，故气行则治，气郁则病。冲和则治，乖戾则病。是方也，辛可以行气，故用干姜、肉桂、吴萸、半夏、陈皮之辛。苦可以降气，故用黄芩、枳实、桔梗之苦。脾虚则不能运气，故用人参、甘草以益脾。肝肾弱则不能吸气，故用地黄以滋肾，芍药以和肝。

　　卷三　噎膈门第二十六

　　韭汁饮

　　生韭汁 醇酒（等分）

　　每服二合，日二。

　　血噎膈者，此方主之。

　　汉医但称噎、称膈而已，后之方书称五噎、五膈。五噎者，气噎、忧噎、劳噎、食噎、思噎也。五膈者，忧膈、恚膈、气膈、寒膈、热膈也。立言虽曰有五，说证其实未周。今不拘其说，只据世人所有之证而订其方焉。血噎膈者，或因跌扑，或因大怒，血积胸膈，久久凝结，令人妨碍饮食，得热则宽，得寒则痛是也。生韭汁，能解蓄血之瘀结，佐以醇酒，行其势也。

　　卷三　噎膈门第二十六

　　栝蒌实丸

　　栝蒌仁 枳壳 制半夏 桔梗姜汁米糊为丸。

　　痰噎膈者，此方主之。

　　痰随气上，亦随气下，故栝蒌、枳壳、桔梗，皆下气药也。痰以湿生，必以燥去，故半夏者，燥湿之品也。或问：桔梗为诸药之舟楫，浮而不沉者也。何以下气？余曰：甘者恋膈，苦者下气，轻者上浮，苦者下降，此药之性也。桔梗甘而苦，为阳中之少阴，故初则恋膈，久则下气矣。痰盛者，宜于痰门诸方消息之。

　　卷三　噎膈门第二十六

　　回令丸

　　黄连（六两） 吴茱萸（一两，水煮少时，晒干）

　　共末为丸。

　　火噎膈者，此方主之。

　　此即左金丸也。曰回令者，黄连之苦能胜热，可以回其火令也。以吴茱萸之辛热佐之，取其反佐以从治尔。

　　卷三　噎膈门第二十六

　　食郁越鞠丸

　　山楂 神曲 砂仁 香附（童便制） 苍术（米泔浸七日） 抚芎 栀子食噎膈者，此方主之。

　　食不自膈也，或由气塞，或由火郁，然后停食而作食膈。故用香附、苍术、抚芎以顺气，栀子以泻火，山楂、神曲、砂仁以消食。昔齐王中子诸婴儿，病烦惫食不下，时呕沫。仓公视之曰：食膈病也，作下气汤以饮之。其方今不可考矣。若芩连枳术丸、木香槟榔丸、义亦近之。

　　卷三　噎膈门第二十六

　　蒜齑酢

　　《太平御览》云：华佗行道，见一人病噎，嗜食而不得下，家人车载欲往就医。佗闻其呻吟，驻车往视，语之曰：向来道旁卖饼者，有蒜齑大酢，从取三升饮之，病即当瘥。即如佗言，立吐蛇一条。悬之车边，欲造佗，佗尚未还，佗家小儿戏门前，迎见，自相谓曰：客车边有物，必是遇我公也。疾者前入，见佗壁悬此蛇辈以十数。昆谓蒜味辛热，为阳中之阳，能令人气实闷乱而自吐，若蛇虫蛊瘕，犹为宜之。《褚氏传》曰：褚澄以蒜一升，吐李道念之鸡雏。《齐谐记》云：郭坦之儿，食蒜一畦，吐消食笼于顷刻。蒜之妙用如此，今之医者，罕能知之。或问：何以不用瓜蒂散？余曰：伤寒内热者，宜吐以瓜蒂散之苦寒。虫瘕痼冷者，宜吐以蒜酢之辛热。人知苦能吐热，而不知热能吐寒，故特表而出之。

　　卷三　噎膈门第二十六

　　染靛

　　《广五行记》：永徽中，绛州有僧病噎，防食数年，临死遗言，令破喉视之。得一物似鱼而有两头，遍体悉是肉鳞，致钵中，跳跃不止，以诸味投钵中，皆化为水。时寺中方刈蓝作靛，试取少靛致钵中，此虫绕钵畏走，须臾化为水。昆谓此虫湿热所生，湿从土化，热从火化。靛之为物，色青而性寒，是禀东方之木色，与北方之水味最浓者也。水足以制火，木足以克土，此五行之理也。故足以化湿热之虫。自有五行以来，上而万象，下而万类，一为克制，无不化之，况于此虫乎？

　　卷三　噎膈门第二十六

　　楮实汤

　　南唐烈祖，因食饴喉中噎，国医皆莫能愈，时吴廷绍尚未知名，进楮实汤一服，疾失去。群医默识之，他日取用，皆不验。或叩之，答曰：噎因甘起，故以楮实汤治之。其方今不可考，但发此二句，便知其为良医。《内经》曰：甘者令人中满，故其气上溢，奈何不作嗌乎？又曰：酸胜甘，则治法思过半矣。

　　卷三

　　情志门第二十七

　　叙曰：情志过极，非药可愈，须以情胜。故曰：怒伤肝，悲胜怒。喜伤心，恐胜喜。思伤脾，怒胜思。忧伤肺，喜胜忧。恐伤肾，思胜恐。《内经》一言，百代宗之，是无形之药也。今考神良之医士十一事，明者触类而通之，则术在我矣。

　　文挚，齐人也。齐威王病，发使召文挚。挚至，谓太子曰：王病，怒则愈。王若即杀臣，奈何？太子曰：无虑，我当救之。文挚于是不时来见王，及来，不脱履而登床，王大怒，使左右持下将烹之。后及太子叩头请救，王怒遂解，赦挚，因此病愈。所以然者，王之病，得于思，故以怒胜之。

　　《魏志》云：有一郡守病，华佗以其人甚怒则瘥，乃受其货而不加功，无何弃去，留书骂之。守果大怒，令人追杀，守子知之，嘱吏勿逐， 恚不已，吐黑血数升而愈。所以然者，守之病，亦本于思也。经曰：思则气结。气结者，阴翳之根也。故用暴怒以伤其阴，使之归于平调而已。

　　《邵氏闻见录》云：州监军病悲思，其子迎赫允治之，允告其子曰：法当甚悸即愈。时通守李宋卿御史严甚，监军内所畏也。允与其子请于宋卿一造，问责其过失，监军惶怖汗出，疾赵知则，太原人，因喜成疾。巢氏医脉之，为之惊异，出取药，竟不与之。数日，赵悲哭辞家人曰：处世不久矣。巢知其将愈，使人慰之。诘其故，引《素问》恐胜喜以对，可谓得玄关者也。

