<!-- { "loadSidebar": true } -->
　　通可以去塞，牵牛、大黄、甘遂、芫花、大戟，皆通剂之厉者也。辛可以行滞，陈皮、青皮、木香，皆行滞之要药也。此方能下十二经之水，下咽之后，上下左右无所不至，故曰舟车。

　　卷四　水肿门第三十六

　　《千金》苦瓠圆

　　取苦瓠白穣实，捻如大豆，以面裹煮一沸，空腹吞七枚，至午当出水一升，如此三四日，水自出不止，大瘦乃瘥。三年内慎口味。苦瓠须好，无厌翳细理者。不尔，有毒，不堪用。

　　大水，头面遍身肿胀者，此方主之。石水者，亦主之。

　　经曰：苦能涌泄，故用之在上，则令人涌，用之在下，则令人泄。今以熟面裹之，空腹而吞，盖用之于下也，宜乎水自泄矣。石水者，四肢皆瘦，惟有少腹坚硬如石，肿胀而便不利也！

　　卷四　水肿门第三十六

　　麦门冬饮

　　麦门冬（五十枚，去心，姜炒） 粮米（五十粒）

　　水出高源者，此方主之。

　　肺非无为也，主降下之令焉。凡人饮入于胃之时，脾气散精，上归于肺。肺热失其降下之令，不能通调水道，下输膀胱，渍于高源，淫于皮肤，则作水肿。诸医罕明乎此，实土导水，皆不能愈。故用麦门冬清肺，以开其降下之源。粮米益脾，而培乎金之母气。此治病必求其本也。或问：此证何以辨之？余曰：肢体皆肿，少腹不急，初病便有喘满，此其候也。

　　卷四

　　鼓胀门第三十七

　　叙曰：鼓胀是虚中之实，宜分气、血、虫、食而治之，以朝宽暮急，能食不能食而辨之。实者可攻，虚者渐磨可也。例之相道焉，国内空虚，则宜惠养元气，恶能黩武？今考名方七首，示大法耳。或较形气、病气而攻补兼施，此在人之妙用，初不必泥也。

　　卷四　鼓胀门第三十七

　　大安丸

　　山楂肉（二两，炒） 白术（炒） 神曲（炒） 半夏（制） 茯苓（各一两） 陈皮（去白） 连翘萝卜子（生用各五钱）

　　饮食伤脾，成鼓胀者，此方主之。

　　鼓胀者，腹皮虚大，鼓之坚急而有声也。经曰：阴之五宫，伤在五味。故饮食过其分量，则伤脾，脾伤则不能运化，积其谷气，虚大而鼓胀矣。然五味之变，酸性甘，腐胜焦，苦胜热，香胜腐，燥胜湿，淡胜饮，利胜滞，气胜味。故用山楂之酸以消肥甘，用神曲之腐以化焦炙，用连翘之苦以磨积热，用陈皮之香以开腐秽，用半夏之燥以胜土湿，用茯苓之淡以利水饮，用萝卜子之利以行食滞，用白术之气以胜五味。五味能胜，则脾不伤，脾不伤，则中气营运而无鼓胀矣。此大安之旨也！

　　卷四　鼓胀门第三十七

　　导气丸

　　青皮（水蛭炒） 莪术（虻虫炒） 三棱（干漆炒） 槟榔（斑蝥炒） 吴茱萸（牵牛炒） 干姜（砂炒） 胡椒（茴香炒） 附子（盐炒） 赤芍药（川椒炒） 石菖蒲（桃仁炒）

　　上件同炒药熟，去水蛭等不用，研末，酒糊为丸，如梧桐子大。每服五丸至七丸，空心紫苏汤下。

　　诸腹胀大，痞塞不通，大便虚秘，此方主之。

　　青皮、莪术、三棱、菖蒲，气积药也，炒以水蛭、虻虫、干漆、桃仁，则逐败血矣！干姜、附子、胡椒、茱萸，温中药也，炒以 砂、食盐、茴香、牵牛，则软坚而疏利矣。槟榔炒以斑蝥，下气者得破气者而益悍。赤芍药炒以川椒，泻肝者得疏肝者而益利。制度之工如此，以之而治气实有余之证，斯其选矣。

　　卷四　鼓胀门第三十七

　　大黄虫丸

　　大黄（十两，蒸） 黄芩（二两） 甘草（三两） 干漆（炒） 桃仁（各一两） 芍药（四两）

　　杏仁（去皮尖） 虻虫（去翅足，炒） 蛴螬（炒，各一升） 虫（半升，炒） 水蛭（百枚，炙黄） 干地黄（半两）

　　共为末，蜜丸小豆大。日三服，每五丸。

　　腹胀有形块，按之而痛不移，口不恶食，小便自利，大便黄色，面黄肌错者，血证谛也，此丸与之。

　　腹胀有形块，按之而痛移者，气与火也，今痛不移，则属有形矣。然食与血皆有形，食而腹胀则恶食，今不恶食，则知其为血矣。小便自利者，血病而气不病也。大便黑色者，病属于阴也。面黄肌错者，血病则不能荣养其容，濡泽其肤，故令萎黄甲错耳。大黄，攻下之品也，引以干漆、虻虫、蛴螬、水蛭、 虫、桃仁之辈，则入血而攻血。芍药、地黄，生新血于去瘀之际。杏仁、甘草，致新气于逐败之余。而黄芩之苦，又所以浓肠坚胃，而不为攻下所伤耳。

　　卷四　鼓胀门第三十七

　　鸡矢醴散

　　大黄（酒润） 桃仁（去皮尖） 鸡屎（白者，酒炒，等分）

　　共为末，每服三钱，姜汤下。

　　此方治血蛊良。

　　大黄苦寒，利于攻下。佐以桃仁，逐败血也。佐以鸡屎，杀蛊虫也。

　　《腹中论》曰：有病心腹满，旦食则不能暮食，此为何病？岐伯对曰：名为鼓胀。黄帝曰：治之奈何？岐伯曰：治之以鸡矢醴，一剂知，二剂已。王冰注曰：鸡屎利小便，微寒。

　　此注还未妥。

　　卷四　鼓胀门第三十七

　　香枣丸

　　苦丁香一物为末，熟枣肉作丸梧子大。每三十丸，空心枣汤下。

　　诸鼓胀内热者，此方主之。

　　苦丁香，即苦瓜蒂也。散用之则吐，丸用之则泻，凡有形之邪无不出之。亦良方也！

　　卷四　鼓胀门第三十七

　　大戟枣子

　　大戟（连根叶一握） 大枣（一斗）

　　二物同煮一时，去大戟不用，旋旋吃枣无时，服尽决效。

　　此攻水证鼓胀之方也。

　　大戟气大寒而味苦甘，有小毒，能下十二经之水。大枣味甘，取其大补脾胃，而不为攻下所伤耳。服此方大忌甘草，以其与大戟相反故也。

　　卷四　鼓胀门第三十七

　　六君子汤

　　人参 白术 茯苓 半夏（姜煮） 陈皮 甘草脾虚鼓胀，手足倦怠，短气溏泄者，此方主之。

　　经曰：脾主行气于三阴。三阴者，太阴脾、厥阴肝、少阴肾也。其脉皆行于腹里，脾病则三阴之气不行，故令鼓胀。手足倦怠者，四肢受气于脾，脾病则无以受气，故倦怠。短气者，脾病而中气弱也。溏泄者，土弱不能制湿也。是方也，人参、白术、茯苓、甘草，甘温益脾之物也。半夏、陈皮，快脾利气之物也。然温者益气，甘者守中，下咽之后，必增胀满，此勿疑之。经曰：塞因塞用，故用补剂以治胀满，初服则胀，久服则通。此惟精达经旨者知之，庸医未足道也。

　　卷四

　　小便不通门第三十八

　　叙曰：溲溺不通，匪细故也。期朝不通，便令人呕，名曰关格，又日不通而死矣。一见呕证，便不可救。经曰：出入废，则神机化灭，升降息，则气立孤危。此之谓也。故考五方以通溲溺。

　　卷四　小便不通门第三十八

　　倒换散

　　大黄（一两） 荆芥（二两）

　　每服末二钱。

　　内热小便不通者，此方主之。

　　内热而小便不通者，郁其少火，而气不化也。《内经》曰：膀胱者，州都之官，津液藏焉，气化则能出矣。然化气之道，莫妙于升降。天地以升而降化万物，奈何而昧于人乎？故用荆芥之轻清者以升其阳。用大黄之重浊者以降其阴。清阳既出上窍，则浊阴自归下窍，而小便随泄矣。方名倒换者，小便不通，倍用荆芥。大便不通，倍用大黄。颠倒而用，故曰倒换。

　　卷四　小便不通门第三十八

　　八正散加木香汤

　　车前子 瞿麦 蓄 滑石 山栀子（炒黑） 甘草梢 木通 大黄 木香湿热下注，少腹急，小便不通者，此方主之。

　　湿热下注，令人少腹急，则小便有可行之势矣。而卒不通者，热秘之也。陶隐君曰：通可以去滞，泻可以去秘，滑可以去着。故用木通、瞿麦、 蓄通其滞，用大黄、山栀泻其秘。

　　用车前、滑石滑其着。用甘草梢者，取其坚实，能泻热于下。加木香者，取其辛香，能化气于中。

　　卷四　小便不通门第三十八

　　铁服丸

　　大皂角一物，炒焦为末，炼蜜为丸梧子大。每服七丸，白汤下。

　　少腹急，小便不通，气不化者，此方亦良！皂角之气，能通关开窍。皂角之味，能去垢涤污，故能化下焦之气，通膀胱之滞。

　　卷四　小便不通门第三十八

　　熨脐法

　　用炒盐热熨脐腹，冷复易之。

　　咸可以软坚，热可以行滞，此炒盐之意也。然必熨其脐者，脐为吾身之枢，有生之系也，故能进气以化滞。

　　卷四　小便不通门第三十八

　　探吐法

　　烧盐（二两），温水（二升）

　　服之探吐。

　　经云：升降出入，无器不有。故不升则不降，而道器灭矣。是以观于注水之瓶，上窍通，则下窍自利。此用吐之意也！

　　卷四　小便不通门第三十八

　　大螺着少腹法

　　宋季饶医熊彦诚，年五十五岁，病前后便溺不通五日，腹胀如鼓；同辈环视，皆不能措力。与西湖妙果僧慧月相善，遣信邀至诀别。月惊驰而往，于钓桥逢一异客楫之曰：方外高人，何孑孑走趋若是？月曰：一善友久患秘结病危，急欲往问。客曰：易事耳，待奉施一药。

　　即脱靴入水探一大螺而出曰：事济矣！抵家以盐半匙，和壳生捣，置病者脐下一寸三分，用宽帛紧系之，仍办溺器以须其通。月未以为然，姑巽谢之。至熊家，彦诚昏不知人，妻子聚泣。诸医知无他策，慢使试之，曾未安席而暴下，诸医愧叹而散。月归访异人，无所见矣。

　　熊后十六年乃终。昆谓便溺不通者，热秘之也。大螺性寒而善厘清，故浊水之中，一着大螺，便能澄澈。剂之以盐，取其善润而已。

　　卷四

　　小便不禁门第三十九

　　叙曰：溲溺惟宜，形气治也。溲溺不禁，形气病也。轻者脬中有痹气，重者大气虚而且绝尔。辩此者以他证合之。姑考四方以志大法。

　　卷四　小便不禁门第三十九

　　缩泉丸

　　乌药 益智仁（等分）

　　共为末，山药糊为丸梧子大。每服七十丸，空心盐汤下。

　　脬气虚寒，小便频数，遗尿不止者，此方主之。

　　脬气者，太阳膀胱之气也。膀胱之气，贵于冲和，邪气热之则便涩，邪气实之则不出。

　　正气寒之则遗尿，正气虚之则不禁。是方也，乌药辛温而质重，重者坠下，故能疗肾间之冷气。益智仁辛热而色白，白者入气，故能壮下焦之脬气。脬气复其天，则禁固复其常矣。

　　卷四　小便不禁门第三十九

　　八味丸

