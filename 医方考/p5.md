<!-- { "loadSidebar": true } -->
　　太阴者，脾也。自利渴者为热，不渴者为寒。脾喜温而恶寒，寒多故令呕；寒者，肃杀之气，故令腹痛；鸭溏者，后便如鸭之溏，亦是虚寒所致；霍乱者，邪在中焦，令人上吐下泻，手足挥霍而目了乱也。霍乱有阴阳二证，此则由寒而致故耳。病因于寒，故用干姜之温；邪之所凑，其气必虚，故用人参、白术、甘草之补。

　　卷一　伤寒门第二

　　吴茱萸汤

　　吴茱萸（一升，泡过） 人参（三两，去芦） 生姜（六两） 大枣（十二枚）

　　伤寒食谷欲呕者，属阳明也，此汤主之；得汤反剧者，属上焦，此非所宜也。少阴犯真寒，吐利，手足厥冷，烦躁欲死者，此汤主之。厥阴干呕吐沫，头痛者，亦此汤主之。

　　阳明，胃也。为仓廪之官，主纳水谷，有寒，故令食谷欲呕，吴茱萸汤温之宜矣。若得汤反剧，便非胃中寒，乃是上焦火，宜用凉剂，而吴茱萸非宜矣。少阴犯真寒者，足少阴肾脏中寒，与传来阳证不同也。肾间阴寒盛，则上格乎阳而为吐。经曰：肾主二便。故肾寒则大便不禁而为利，手足得阳而温，受气于内者也；内有阴寒，故令手足厥逆而冷。烦躁者，阴盛格阳，阳气内争，故令阳烦而阴躁，斯其为证亦危矣，故欲死。厥阴者，肝也，寒气内格，故干呕吐沫；厥阴与督脉会于巅，故头痛。吴茱萸辛热而味浓，经曰味为阴，味浓为阴中之阴，故走下焦而温少阴、厥阴；佐以生姜，散其寒也；佐以人参、大枣，补中虚也。虽然，张机氏立是方，以治少阴、厥阴之寒也固矣，不又曰少阴病吐利烦躁四逆者死乎？厥冷之与四逆，无相违也。临病之工，乌可不慎！

　　卷一　伤寒门第二

　　白通汤

　　葱白（四茎） 干姜（一两，炮） 附子（一枚，炮）

　　少阴下利者，此方主之。

　　少阴属肾，水脏也，得天地闭藏之令，主禁固二便，寒邪居之，则病而失其体矣，故下利。葱白，所以通阳气也；姜、附，所以散阴寒也。是方也，能散阴而通阳，故即葱白而名曰白通。

　　卷一　伤寒门第二

　　白通加人尿猪胆汁汤

　　葱白（四茎） 干姜（一两，炮） 附子（一枚，炮） 人尿（五合） 猪胆汁（一合）

　　少阴下利，脉微者，与白通汤。利不止，厥逆无脉，干呕烦者，此方主之。服汤，脉暴出者死，微续者生。

　　少阴下利脉微，此少阴有真寒也，故与白通汤散阴复阳。若利不止，厥逆无脉，干呕烦者，乃寒盛格拒乎阳，药不能达于少阴，而阳逆乱于上故也。加人尿、猪胆者，取其苦寒与阴同类，可以引姜、附入拒格之寒而调其逆。《内经》曰：必同其气，可使平也。正此之谓。

　　入之兵也，惟明者知之。其服汤脉暴出者，正气因发泄而脱也，故死；脉微续者，阳气渐复也，故生。

　　卷一　伤寒门第二

　　附子汤

　　附子（二枚，炮） 茯苓（去皮） 芍药（炒，各三两） 人参（二两） 白术（四两，炒）

　　少阴病口中和，背恶寒者，此方主之。少阴病身体痛，手足寒，骨节痛，脉沉者，亦此方主之。

　　伤寒以阳为主，上件病皆阴胜，几于无阳矣。辛甘皆阳也，故用附、术、参、苓以养阳；辛温之药过多，则恐有偏阳之弊，故又用芍药以扶阴。经曰：火欲实，水当平之。此用芍药之意也。

　　卷一　伤寒门第二

　　四逆汤

　　甘草（二两） 干姜（两半） 附子（一枚）

　　煎成凉服。

　　太阴自利不渴，阴证脉沉身痛，与夫厥逆下利，脉不至者，此方皆主之。

　　论曰：自利不渴属太阴。太阴主水谷，病故自利；内有真寒，故不渴。阴证者，举三阴而言，则又非独太阴矣。病在里，故脉沉。寒则血脉凝涩，故身痛。四肢受气于里，里寒则阳寒淫于内，治以甘热。故用甘草、姜、附大热之剂；申发阳气，祛散阴寒，能温经暖肌而回四逆，因以名汤焉。然必凉服者，经曰治寒以热，凉而行之是也。否则戴阳者，反增上燥，耳目口鼻皆血者有矣。药之难用也有如此。

　　卷一　伤寒门第二

　　干姜黄连黄芩人参汤

　　干姜（炮） 黄连（炮） 黄芩（炮） 人参（去芦，各三两）

　　伤寒误吐下，寒气内格，食入口即吐者，此方主之。

　　不当吐下而吐下之，故曰误吐下。如用栀子、瓜蒂之类以吐，又用承气之类以下，其性皆寒，误用之，则损中气。中气既虚且寒，便恶谷气，故食入口即吐。入口即吐者，犹未下咽之谓也。用干姜之辛热，所以散寒；用人参之甘温，所以补虚；复用芩、连之寒苦者，所以假之从寒而通格也。经曰：有假其气，则无禁也，正此之谓。自非深得经旨，故能通其变耶？

　　卷一　伤寒门第二

　　当归四逆汤

　　当归（去土） 桂枝 芍药（炒，各三两） 细辛（去土） 甘草（炙） 通草（各二两） 大枣（廿五枚）

　　论曰：伤寒脉滑而厥者，里有热也，白虎汤主之；手足厥寒，脉细欲绝者，当归四逆汤主之。

　　滑，阳脉也。故其厥为阳厥，乃火极盛，如干之上九，亢龙有悔之象也，故用白虎。白虎考见前。若手足厥寒，脉细欲绝，则非白虎所宜矣。手足厥寒，则阳气外虚，不温四末；脉细欲绝，则阴血内弱，脉行不利。阳气外虚，故用桂枝、细辛以温其表；阴血内弱，故用当归、芍药以调其里；通草通其阴阳；大枣、甘草和其营卫。是证也，自表入里，虽曰传至厥阴，始终只是阳证，与寒邪直中三阴不同，故不用吴萸、姜、附辈，而用桂枝汤加当归、细辛、通草尔。明者自得之。

　　卷一　伤寒门第二

　　当归四逆加吴茱萸生姜汤

　　当归（去土） 芍药（炒） 桂枝（各三两） 细辛（去土） 甘草（炙） 通草（各二两） 大枣（廿五枚） 吴茱萸（三钱，泡） 生姜（六钱）

　　论曰：若其人内有久寒者，当归四逆加吴茱萸生姜汤主之。

　　此承上文言，虽有手足厥寒，脉细欲绝证候，若其人内有久寒，则加吴茱萸、生姜以散久寒而行阳气。曰久寒者，陈久之寒，非时下直中之寒也明矣。

　　卷一　伤寒门第二

　　桂枝加芍药汤

　　桂枝（三两，净洗） 芍药（六两，炒） 甘草（二两） 生姜（二两） 大枣（十二枚）

　　本太阳病，医反下之，因而腹满时痛者，属太阴也，桂枝加芍药汤主之。

　　表证未罢，而医下之，邪乘里虚，当作结胸，今不作结胸，而作腹满时痛，是属于太阴。里气不和，故腹满时痛耳。时痛者，有时而痛，非大实之痛也，故但与桂枝汤以解表，加芍药以和里。

　　卷一　伤寒门第二

　　桂枝加大黄汤

　　桂枝 芍药 生姜（各三两） 甘草（二两） 大枣（十二枚） 大黄（一两）

　　表证未罢，因误下而大实痛者，此方主之。

　　大凡表证未罢，仍当解表，若误下以虚其里，则余邪乘虚而入，内作大实痛。曰大实痛，则非有时而痛者可例矣；故前方但倍芍药，而此则加大黄。加大黄者，取其苦寒能荡实也。

　　论又曰：太阴为病，脉弱，其人续自便利，设当行大黄、芍药者，宜减之，以其人胃气弱，易动故也。则夫俗医不辨虚实，而执方治病者，皆仲景之罪人矣！

　　卷一　伤寒门第二

　　桂枝加附子汤

　　桂枝 芍药 生姜（各三两） 大枣（十二枚） 甘草（二两） 附子（三枚）

　　太阳病发汗，遂漏不止，其人恶风，小便难，四肢微急，难以屈伸者，此方主之。风湿相搏，身体疼烦，不能转侧者，亦此方主之。

　　发汗遂漏不止，则虚其表而亡阳，阳虚则无以卫外，故其人恶风；小便难者，经虚腑亦虚，而膀胱之气不化，不化则不出，故小便难。汗多，表亡津液，则无以养筋，故四肢微急，难以屈伸。用桂枝汤，所以和在表之营卫；加附子，所以壮在表之元阳。风湿相搏者，风邪与湿邪相搏激也。然何以知之？若风邪为患，必分六经，今身体尽是疼烦，不能转侧，则无六经可辨之证，故知其风湿相搏也。与桂枝汤解在表之风，加附子以温寒湿。

　　卷一　伤寒门第二

　　麻黄附子细辛汤

　　麻黄（去节） 细辛（去土，各二两） 附子（一枚）

　　少阴病，始得之，反发热，脉沉者，此方主之。

　　病发于阴者，当无热。今少阴病始得之，何以反发热也？此乃太阳经表里相传之证故耳！盖太阳膀胱经与少阴肾经相为表里，肾经虚，则太阳之邪由络直入肾脏。余邪未尽入里，故表有发热，真寒入肾，故里有脉沉。有太阳之表热，故用麻黄以发汗；有少阴之里寒，故用辛、附以温中。

　　卷一　伤寒门第二

　　黄连阿胶汤

　　黄连（去毛，炒，四两） 黄芩（一两，炒） 鸡子黄（二枚，生用） 芍药（二两，炒） 阿胶蚌粉（炒，三两）

　　少阴病，心烦不得卧者，此方主之。

　　寒邪径中三阴者，名曰阴证，始终只是一经，不复再传。今自三阳经传来，虽至三阴，犹曰阳证。所以有传、有不传者，以阴静阳动也。少阴病者，有舌干口燥、欲寐诸证也。欲寐而不行寐，故曰心烦不得卧也。少阴者，水脏，水为热灼，不足以济火，故心烦。阳有余者，泻之以苦，故用黄芩、黄连之苦；阴不足者，补之以甘，故用鸡黄、阿胶之甘；阴气耗者敛之以酸，故复佐以芍药之酸。

　　卷一　伤寒门第二

　　桃花汤

　　赤石脂（一斤） 干姜（一两） 粳米（一升）

　　少阴病下利便脓血者，此方主之。

　　此证自三阳传来者，纯是热证。成无己因其下利而曰协热，因其用干姜而曰里寒。昆谓不然。盖少阴肾水也，主禁固二便，肾水为火所灼，不能济火，火热克伐大肠金，故下利且便脓血；此方用赤石脂，以其性寒而涩，寒可以济热，涩可以固脱；用干姜者，假其热以从治，犹之白通汤加人尿、猪胆，干姜黄连黄芩人参汤用芩、连，彼假其寒，此假其热，均之假以从治尔。《内经》曰：寒者热之，热者寒之，微者逆之，甚者从之；逆者正治，从者反治，从少从多，观其事也。正此之谓。用粳米者，恐石脂性寒损胃，故用粳米以和之。向使少阴有寒，则干姜一两之寡，岂足以温？而石脂一斤之多，适足以济寒而杀人矣！岂仲景之方乎？噫！以聊摄之明，犹且昧此，则下聊摄者可知矣。

　　卷一　伤寒门第二

　　白头翁汤

　　白头翁 黄柏 黄连 秦皮伤寒热利下重者，此方主之。

　　热利者，协热而利；下重者，下利频数而重也。药之为性，寒者能除热，苦者能浓肠。

