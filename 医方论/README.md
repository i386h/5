<!-- { "loadSidebar": true } -->


　　医方论 清 费伯雄

　　序

　　欲救人而学医则可，欲谋利而学医则不可。我若有疾，望医之救我者何如？我之父母妻子有疾，望医之相救者何如？易地以观，则利心自澹矣！利心澹则良心现，良心现斯畏心生。

　　平时读书必且研以小心也，临症施治不敢掉以轻心也。夫而后以局外之身引而进之局内，而痛痒相关矣！故医虽小道而所系甚重，略一举手人之生死因之，可不儆惧乎哉！近年以来，叠遭兵火，老成多半凋残，学医者纷纷日起，吾恐其无有师承而果于自用也。

　　故于拙刻《医醇剩义》中先标一“醇”字，此非不求有功，但求无过之谓。若仅如是，浅陋而已矣，庸劣而已矣，何足以言“醇”乎！吾之所谓"醇"者，在义理之的当，而不在药味之新奇。如仲景三承气汤颇为峻猛，而能救人于存亡危急之时，其峻也正其醇也，此吾之所谓“醇”也。夫学难躐等而法有正宗，初学人此法，成就者亦此法，先后共此一途。行远自迩，不惑于他歧，如是而已矣。第书籍散失，学人难于博观而约取之。乡曲之士，每以《医方集解》一书奉为枕秘，甫经临症辄检用之。殊不知，集中可用之方固多，而不可用者亦不少，漫无别择，草菅人命矣！兹于所集各方之后，逐加评论，盖欲为初学定范围，非敢为高明下针砭也，且欲学人澹其谋利之欲，发其救人之心，犹前志云。

　　同治四年十月武进费伯雄晋卿甫题于古延陵之寓斋

　　发凡

　　一、是编专为初学而设，但取《医方集解》所选之方，逐一评论，其余概不旁及。

　　一、是编但载一方一论，与原书对看自明，其主治与注释，一概不录，以归简便。

　　一、学医而不读《灵》、《素》，则不明经络，无以知致病之由；不读《伤寒》、《金匮》，则无以知立方之法而无从施治；不读金、元四大家，则无以通补泻温凉之用，而不知变化。《集解》所选之方，原以仲景及四家为宗。其余所收者，不过张、王、许、钱、严、陶数人而已，本未尝博采群书也。然于此而得其醇，化其偏，触类引伸，亦可以无大过。有志之士，欲求更上一层，则自有由博返约之法在。

　　一、雄以驽骀下质，何敢以管窥之见妄议古人。然欲为初学折衷一是，则僭妄之罪所不敢辞！

　　卷一　补养之剂

　　六味地黄丸

　　地黄（砂仁酒拌、九蒸九晒）八两 山茱肉（酒润）山药四两 茯苓（乳拌） 丹皮 泽泻三两蜜丸。

　　此方非但治肝肾不足，实三阴并治之剂。有熟地之腻补肾水，即有泽泻之宣泄肾浊以济之；有萸肉之温涩肝经，即有丹皮之清泻肝火以佐之；有山药收摄脾经，即有茯苓之淡渗脾湿以和之。药止六味，而大开大合，三阴并治，洵补方之正鹄也。

　　卷一　补养之剂

　　附桂八味丸

　　熟地八两 山茱肉四两 山药四两 茯苓三两 丹皮三两 泽泻三两 附子一两 肉桂一两蜜丸。

　　附桂八味为治命肾虚寒之正药，亦导龙归海之妙法。然虚阳上浮，火无所附者，必于脉象细参，或脉洪大，而重按甚弱；或寸关洪大，而两尺独虚细者宜之。否则抱薪救火，必成燎原之势矣。

　　卷一　补养之剂

　　知柏八味丸

　　大熟地八两 山茱肉四两 山药四两 茯苓三两 泽泻三两 牡丹皮三两 知母二两黄柏二两蜜丸。

　　知柏八味虽云壮水制火，究竟苦寒太过，徒伤胃气，水亦无以滋生，不如用介类潜阳生精益髓之法为妥。或肾有邪火，强阳不萎等症，可以暂用。

　　卷一　补养之剂

　　七宝美髯丹

　　何首乌赤白各一斤（去皮、切片、黑豆拌、九蒸九晒）白茯苓（乳拌）半斤 牛膝（酒浸、同首乌第七次蒸至第九次） 当归（酒洗） 枸杞（酒蒸） 菟丝子（酒浸蒸）各半斤 破故纸（黑芝麻同拌炒）四两蜜丸。

　　此温补命肾、兼摄纳下元之剂。地黄补肾中之阴，首乌补肾中之阳，各为君药，不可合并，用各有当也。

　　卷一　补养之剂

　　还少丹

　　熟地二两 山药一两五钱 牛膝（酒浸）一两五钱 枸杞（酒浸）两半 山茱肉 茯苓（乳拌）杜仲（姜汁炒） 远志（去心） 楮实（酒蒸） 五味子（炒） 小茴香（炒） 巴戟天（酒浸） 肉苁蓉（酒浸）各一两 石菖蒲五钱加枣肉，蜜丸。

　　此方以温补脾肾为主，参以润肺金而通山泽，用意极佳。微嫌远志、菖蒲二味开透太过，与羸乏盗汗等症不宜，不如酌用丹参、柏仁之类为妥。

　　卷一　补养之剂

　　黑地黄丸

　　苍术（酒浸） 熟地黄一斤 五味子半斤 干姜（春冬一两，秋七钱，夏五钱）

　　枣肉蜜丸。

　　此方去脾湿，润肾燥，极为老洁，然湿胜者为宜，血虚者，尚宜酌量加减。

　　卷一　补养之剂

　　虎潜丸

　　黄柏（盐酒炒）半斤 知母（盐酒炒）三两 熟地黄三两 虎胫骨（酥炙）一两 龟板（酥炙）四两 锁阳（酒润） 当归（酒洗）一两五钱 牛膝（酒蒸） 白芍（酒炒） 陈皮（盐水润）二两羯羊肉酒煮烂捣丸，冬加干姜一两。

　　虎潜丸，息肝肾之虚风。风从虎，虎潜则风息也。惟知柏苦寒，用以泄肾经之邪火则可；若谓补肾滋阴，则予不以为是，不如用枸、菟等类为佳。

　　卷一　补养之剂

　　天真丸

　　精羊肉七斤（去筋膜脂皮，批开，入下药末） 肉苁蓉 山药各十两 当归（酒洗）十二两天冬一斤为末，安羊肉内缚定，用无灰酒四瓶，煮，令酒干，入水二斗，煮烂再入后药。

　　黄 五两 人参三两 白术二两为末，糯米饮作饼，焙干和丸，温酒下。

　　此用血肉有情之品，以形补形。喜其不用地黄之滋腻，平调营卫，而不碍脾胃，故极为妥善。

　　卷一　补养之剂

　　三才封髓丹

　　天门冬 熟地黄各二两 人参一两 黄柏（酒炒）三两 砂仁一两五钱 甘草（炙）七钱五分面糊丸，用苁蓉五钱切片，酒一大盏，浸一宿，煎汤送下。

　　此方治龙雷之火不安，梦遗走泄则可，若肾气久虚，精宫不固者，岂得再用苦寒！断宜补肾纳气之法为是。

　　卷一　补养之剂

　　大造丸

　　紫河车一具 败龟板二两（童便浸三日，酥炙黄） 黄柏（盐酒炒） 杜仲（酥炙）各一两五钱 牛膝（酒浸） 天冬（去心） 麦冬（去心） 人参各一两 地黄二两（茯苓、砂仁六钱同煮，去之）

　　夏加五味子五钱，酒煮，米糊丸；女人去龟板，加当归二两，乳煮，糊丸。

　　方中用茯苓、砂仁二味，制地黄最佳。但恐黄柏苦寒，伤损脾胃，渐致食少、溏泄，则金气更伤，此不可以不虑也，不如减去为佳。

　　卷一　补养之剂

　　补天丸

　　紫河车一具 黄柏（酒炒） 龟板（酥炙）三两 南杜仲（姜汁炒） 牛膝（酒浸）一两陈皮一两冬加干姜五钱，夏加炒五味子一两，酒糊为丸。

　　河车为生人造命之原，用之以补先天，并非假后天以济先天也。加减之法颇佳。但黄柏宜除去。

　　卷一　补养之剂

　　人参固本丸

　　人参二两 天冬（炒） 麦冬（炒） 生地 熟地四两蜜丸。

　　此方治火旺克金者为宜，若脾胃虚弱，宜参用培土生金之法。

　　卷一　补养之剂

　　参乳丸

　　人参末 人乳粉等分蜜丸。

　　平补气血，一壮水之源，一益气之主。后人两仪膏，从此化出。

　　卷一　补养之剂

　　天王补心丹

　　生地四两（酒洗） 人参 玄参（炒） 丹参（炒） 茯苓（一用茯神） 桔梗 远志（炒）各五钱 酸枣仁（炒） 柏子仁（炒，研去油） 天冬（炒） 麦冬（炒） 当归（酒洗） 五味子（炒）各一两蜜丸，弹子大，朱砂为衣。一方有石菖蒲四钱，无五味子；一方有甘草。此方原为心血不足，怔忡健忘等症而设，故收敛之药不嫌太重，有桔梗载药上浮，远志开通心气，二味已足。减去石菖蒲者为是，否则开泄太猛，非虚人所宜也。

　　卷一　补养之剂

　　孔圣枕中丹

　　败龟板（酥炙） 龙骨（研末入鸡腹煮一宿） 远志 九节菖蒲各等分为末，每服酒调一钱。

　　体壮、气浊、痰多者可服。若体气不甚强者，加当归、芍、丹参、柏仁等，方可久服。

　　卷一　补养之剂

　　大补阴丸

　　黄柏（盐酒炒） 知母（盐水炒）四两 熟地（酒蒸） 败龟板（酥炙）六两猪脊髓和蜜丸。

　　此治阴火炽盛，以致厥逆者则可，至内伤虚热，则断不可用。

　　卷一　补养之剂

　　滋肾丸（又名通关丸）

　　黄柏（酒炒）二两 知母（酒炒）一两 肉桂一钱蜜丸。

　　坎之为象，一阳居二阴之中，故真阳奠安而不妄动。肾水大亏，不能制火，飞龙上亢，故喘急而小便秘。此方用知、柏以象二阴，用肉桂以象一阳，仍取坎卦之义，以通生化之原。

　　意义极精，非寻常导龙归海法也。

　　卷一　补养之剂

　　斑龙丸

　　鹿角胶 鹿角霜 菟丝子 柏子仁 熟地黄等分为末，酒化胶为丸。一方加补骨脂，一方加鹿茸、肉苁蓉、阳起石、附子、黄 、当归、枣仁、辰砂。

　　鹿角、菟丝，阴中之阳也，地黄阴中之阴也，用以补肾，不偏不倚。若加入阳起石、辰砂等燥烈之品，则劫阴耗气，全失立方之旨矣。

　　卷一　补养之剂

　　龟鹿二仙膏

　　鹿角十斤 龟板五斤 枸杞二斤 人参一斤先将鹿角龟板锯截、刮净、水浸、桑火熬炼成胶；再将人参、枸杞熬膏和入，每晨酒服三钱。

　　峻补气血，不寒不燥，又能益髓固精，诚补方中最妙者也。

　　卷一　补养之剂

　　补火丸

　　石硫黄一斤 猪大肠二尺将硫黄为末实猪肠中，煮烂三时，取出去皮，蒸饼为丸如梧子大。每服十丸。

　　硫黄一味，道家尊之为金液，盖以硫黄为火之精，其性纯阳。《丹经》云：阴气一分不尽不仙，故学仙者欲绝阴以归纯阳，必炼绝阴丹服之，以破除阴气。此道家烧炼之方，非寻常可用之药。尝见士大夫功成名就，妄想长生，烧炼硫黄、辰砂等物，按时服食。乃服之日久，无不腹胀面青，肠胃崩裂而死，可不戒哉！若寒疫阴厥，猝急之时，当病投之，功效大而且

　　卷一　补养之剂

　　唐郑相国方

　　破故纸十两（酒蒸为末） 胡桃肉二十两（去皮烂研）

　　蜜调如饴，每晨酒服一大匙。不能饮者热水调。忌芸苔、羊肉。

