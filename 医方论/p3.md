<!-- { "loadSidebar": true } -->
　　柴胡 前胡 黄芩六钱 升麻五钱 桑皮四钱 葛根四钱 荆芥七钱 赤芍 石膏一两加姜三片，豉二十粒，煎。

　　升麻之为物，用以治天行疠疫，化毒消斑则可；寻常阳明症中，不可轻用。且用石膏为君，意在清肺胃耳，独不虑寒胃太过，其更改不可问乎！

　　卷一　发表之剂

　　九味羌活汤

　　羌活 防风 苍术一钱五分 细辛五分 川芎 白芷 生地 黄芩 甘草一钱加生姜、葱白煎。

　　此方用以代麻桂等汤，实为稳妥。但地黄滋腻太过，不如仍用桂枝汤中之芍药，敛阴而不滋腻也。至其辛散燥烈，阴虚气弱者忌用，则固自言之矣！

　　卷一　发表之剂

　　十神汤

　　麻黄四两 葛根十四两 升麻 川芎 白芷 紫苏 甘草 陈皮 香附 赤芍各四两每服三钱，加姜五片，葱三茎煎。

　　时邪瘟疫，天行之疠气也。故此方于升散中多用芳香辟秽之品，辛烈善走，虽有芍药、甘草，不能制之。不可作阳经外感之通剂用也。

　　卷一　发表之剂

　　神术散

　　苍术（制） 防风二两 甘草（炙）一两加姜、葱煎。本方除苍术，加白术二两，不用葱，名白术汤。

　　神术、白术二方，乃治寒伤脾胃，湿淫于里之妙法。夹有外感受寒无汗者加葱白，受风有汗者去葱白。动有法度，正不必谓其可代麻黄、桂枝二法也。

　　卷一　发表之剂

　　太无神术散

　　苍术（泔浸） 浓朴（姜汁炒）各一钱 陈皮二钱 甘草（炙） 藿香 石菖蒲各一钱五分

　　卷一　发表之剂

　　葱豉汤

　　葱白一握 豉一升解表通阳最为妥善。勿以其轻淡而忽之。

　　卷一　发表之剂

　　人参败毒散

　　人参 羌活 独活 柴胡 前胡 川芎 枳壳 桔梗 茯苓一两 甘草五钱每服一两，加姜三片，薄荷少许煎。

　　此不过寻常固本治标法耳，用之于虚人感冒则可，若表里俱实，则不增剧为幸，尚望病之轻减乎？伤寒用人参，仲景本有成法，并非以人参助元气，为驱邪之主也。岚瘴则湿毒为多，亦非感冒可比。至疫疠之气，中人更烈，阳毒则有发热、烦躁、斑疹等症，阴毒则有面青、腹痛、下利等症。若用此方治阳毒，既无清火解邪之功，以之治阴毒，又无回阳急救之力，均未见其可。予于喻西江先生最为服膺，岂敢轻议。但谓表药中有用人参之法则可，若谓表药中用人参更为得力，则不敢阿私所好也。

　　卷一　发表之剂

　　川芎茶调散

　　薄荷八钱 川芎 荆芥四钱 羌活 白芷 甘草（炙）一钱 防风钱五分 细辛一钱每三钱，食后茶调服。

　　轻扬解表，三阳并治，兼用细辛，并能散寒。惟虚人宜去此一味，盖细辛善走，诚恐重门洞开，反引三阳之邪内犯少阴，此不可以不虑也。

　　卷一　发表之剂

　　再造散

　　人参 黄 桂枝 甘草 附子（炮） 细辛 羌活 防风 川芎 煨姜 枣此方但可施于常时之不能作汗者。若在冬月，而脉见浮紧，便是太阳之寒伤营，此方断不可用。注中又引东垣、丹溪治虚人感冒，多用补中益气加表药，予不以为然。盖亲见喜用升柴者杀人无数，故不得不加意慎重。非偏执己见，不喜升柴，实不敢泥纸上之成方，误目前之人命也。

　　卷一　发表之剂

　　大羌活汤

　　羌活 独活 防风 细辛 防己 黄芩 黄连 苍术 白术 甘草（炙）三钱 生地黄知母 川芎一两每服五钱，热饮。

　　两感伤寒，一日太阳、少阴，二日阳明、太阴，三日少阳、厥阴，古方俱有加减治法，但予意更有进者。若至二日，而前症未解，则是四经合病；三日而前症未解，则是六经俱病矣。四经合病者，既未有成方；而六经俱病者，更难于措手。仲景以后，岂复有补天浴日手段？大羌活汤，漫无分别，亦不过尽人事而已！

　　卷一　发表之剂

　　桂枝羌活汤

　　桂枝 羌活 防风 甘草等分 每服五钱疟发在处暑前，宜从时疟治。且《内经》只分邪在肌表，在卫、在营，初无六经之说，更不

　　卷一　涌吐之剂

　　瓜蒂散

　　甜瓜蒂（炒黄） 赤小豆共为末，热水或酸齑水调下。

　　“高者因而越之”，经有明训，即吐法也。后人视为畏途，久置不讲，殊不知痰涎在胸膈之间，消之匪易，因其火气上冲之势，加以吐法，使倾筐倒箧而出之，则用力少而成功多，瓜蒂散之类是也。且吐必有汗，故并可治风治黄。惟注中“食填太阴，欲吐不出”二语，须与申明：盖饮食必先入胃，食填太阴者，非既出胃而入脾也，乃胃气窒塞，使脾气不通耳。

　　又必新入之食，尚为完谷，故可用吐，若经宿之后，将为燥粪滞于胃中，便宜攻下，岂可尚用吐法乎！

　　卷一　涌吐之剂

　　参芦散

　　人参芦（研为末）

　　水调下一、二钱。或加竹沥和服。

　　化痰清火，颇为平稳，但用以涌吐，恐力尚不逮也。

　　卷一　涌吐之剂

　　栀子豉汤

　　栀子十四枚 淡豉四合服令微吐。

　　注中治伤寒汗吐下后，虚烦不眠，懊 身热等症。“汗吐下后”一语，宜善体会，盖言或汗后，肌表虽解而里热未除；或吐后，痰气虽平，而阳邪未去；或下后，里滞虽退而表邪未清。乃指一节而言，并非谓三法并用之后也。今人死煞句下，往往误认三法并施，虽有壮夫，岂能堪此？且三法并用之后，岂尚有余邪未清者乎？不参活句，谬以千里矣！仲景用栀子，令上焦之热邪委宛而下；用豆豉以开解肌理。真超凡入圣之方，其各种加减之法，亦俱有精义，不得草草读过。

　　卷一　涌吐之剂

　　稀涎散

　　皂角四挺（去皮弦炙） 白矾一两共为末，温水调下五分，或加藜芦。

　　治上焦用涌吐之法，此义本之《内经》，而方则出于仲景。古人体气壮实，不妨用之，后世机心日开，嗜欲日甚，元气大伤，禀受甚薄，一经涌吐，汗而且喘，百变丛生。后人不敢轻用，盖亦慎重之道。即如稀涎散，性最猛烈，用以救猝急痰症，方足以斩关夺门，然尚有醒后缓投药饵，痰不可尽攻之戒！可知虚人及寻常之症不可轻用吐法也。

　　卷一　涌吐之剂

　　干霍乱吐方

　　烧盐 热童便三饮而三吐之。

　　痧症至元而始着。元以前，但有霍乱之名，无所谓“痧症”也。欲吐不得，欲泻不得，阴阳颠倒，气闭血凝，症极危险，故不可进药饵谷食。烧盐、童便以吐之是也。然必须外用针刺人中、少商、委中、舌尖等处，再用手揉其穴，令血能多出，则毛窍方开，而气始得渐达。

　　卷一　攻里之剂

　　大承气汤

　　大黄四两（酒洗） 芒硝三合 枳实五枚 浓朴半斤先煎朴、实，将熟内大黄，煮二、三沸，倾碗内和芒硝服。

　　攻下之法，原因实症俱备，危在旦夕，失此不下，不可复救。故用斩关夺门之法，定难于俄顷之间，仲景所以有急下存阴之训也。乃后人不明此义，有谓于攻下药中，兼行生津润导之法，则存阴之力更强，殊不知一用生津滋润之药，则互相牵制，而荡涤之力轻矣！此譬如寇盗当前，恣其焚掠，所过为墟，一旦聚而歼之，然后人得安居，而元气可以渐复。是去实可以保阴，乃相因之理，方得“存”字真解。并非谓攻实即是补阴，并可于攻下中寓养阴法也。仲景制大承气汤，用枳实开上焦，用浓朴通中焦，芒硝理下焦，而以大黄之善走者统率之，以荡涤三焦之坚实，正聚寇尽歼之大法。而又恐药力太猛，非可轻投，故又有欲用大承气，先与小承气之训。夫以仲景之神灵，岂尚待于先试，实恐后人审症未确，借口成法，孟浪轻投，不得不谆谆告诫，此实慎重民命之婆心也。至于三阴多可下之症，三阳惟正阳明可下，少阳必不可下，而阳明中夹有太阳、少阳症者，亦断不可下。惟太阳症脉紧、恶寒、无汗、腹痛者，乃阴气凝结营分，亦可用温、用下。细看方书，宜下忌下之条，慎重斟酌，始为得之。

　　卷一　攻里之剂

　　小承气汤

　　大黄四两 浓朴二两 枳实三枚（麸炒）

　　此治邪在中、上两焦之正法也。注中但有谵语潮热、喘满等症，而无腹胀坚满之象，故减去芒硝，不使伐无病之地以劫阴。略一加减，必有精义，规矩方圆之至也。

　　卷一　攻里之剂

　　调胃承气汤

　　大黄（酒浸） 芒硝一两 甘草（炙）五钱少少温服。

　　此治邪在中下焦之正法也。注中“恶热口渴、腹满，中焦燥实”数语，最宜着眼。可见病在脾胃，全与上焦无涉，若杂入枳、朴以犯上焦，则下焦之浊气必随感而上，反致喘逆者有之矣！去枳、朴，加甘草，使之专入脾胃，而又缓芒、黄善走之烈，谨慎周详，毫发无憾。

　　卷一　攻里之剂

　　大陷胸汤

　　大黄二两 芒硝一升 甘遂一钱（为末）

　　先煮大黄去滓，内芒硝，煮一、二沸，内甘遂末，温服。

　　伤寒下之早，则反为结胸。盖缘邪尚未入阳明，若先下之，则邪未去而徒伤胃气，邪反得乘虚入胃，而为结胸。或热胜、寒胜、痰胜、湿胜，诸泻心汤参酌用之，最为妥善。此症仲景用泻心、承气诸法，而用大陷胸汤者，因三焦俱实，而又有水气，故不得不改用此方。

　　观胃至前后两条，有云：“或重汗而复下之，不大便，五六日，舌上燥渴”，此则津液大伤，近于阳结。又云：“或无大热，但头微汗出，脉沉”，为水结胸，则近于阴结。此二条，似不堪此峻剂矣！丹溪亦微有不满之意，后人自当以慎重为宜。

　　卷一　攻里之剂

　　小陷胸汤

　　黄连一两 半夏半升 栝蒌一枚小陷胸汤非但治小结胸，并可通治夹滞时邪，不重不轻，最为适用。

　　卷一　攻里之剂

　　大陷胸丸

　　大黄八两 芒硝 葶苈（炒） 杏仁（去皮尖）各半升合研取如弹丸一枚，别捣甘遂末一钱，白蜜二合，煮服。

　　变汤为丸，加葶苈、杏仁以泄肺气，是专为上焦喘满而设。

　　卷一　攻里之剂

　　十枣汤

　　芫花（炒） 甘遂 大戟等分 大枣十枚先煮枣去滓，内前药末，或枣肉为丸。

　　十枣汤乃逐水之峻剂，非大实者不可轻试。至河间之三花神 丸，除大枣而加大黄、黑丑，已是一味峻猛，不复留脾胃之余地，更加轻粉，则元气搜刮殆尽，病虽尽去，而人亦随亡。可知仲景以十枣命名，全赖大枣之甘缓，以救脾胃，方成节制之师也。

　　卷一　攻里之剂

　　三物备急丸

　　巴豆霜 大黄 干姜等分蜜丸。

