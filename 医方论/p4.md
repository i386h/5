<!-- { "loadSidebar": true } -->
　　此不过猝急备用方耳，姑存之以备一法。

　　卷一　攻里之剂

　　砂丸

　　砂 巴豆（去油） 三棱 干姜 白芷五钱 木香 青皮 胡椒二钱五分 大黄 干漆（炒）一两 槟榔 肉豆蔻一个为末。酽醋二升，煮巴豆五、七沸再下三棱、大黄末同煎五、七沸，入 砂，熬成膏，和诸药杵丸绿豆大，每五丸姜汤下。

　　凡积聚之成，多由阳虚气弱。阳分虚则不能化浊，而阴气日凝；气分弱则不能和营，而血脉闭塞。种种积聚，由此而成。施治之法，当以通阳理气为第一义。若但用攻劫峻剂，吾见其立败也。

　　卷一　攻里之剂

　　木香槟榔丸

　　木香 槟榔 青皮（醋炒） 陈皮（去白） 枳壳（炒） 黄柏（酒炒） 黄连（茱萸汤炒） 三棱（醋煮） 莪术（醋煮）五钱 大黄（酒浸）一两 香附 黑牵牛二两 芒硝水丸。一方加当归，酒洗。

　　此较 砂丸已从轻减，但峻烈之品尚多，试问病退之后，元气尚存几许？即有加当归一味，一润而十攻，岂尚能有济乎？此等方法注中原载施壮实之人，究竟壮实之人患此症者绝少，大抵皆脾虚气弱者多。断不可借口于经验之方，而任意轻投也。

　　卷一　攻里之剂

　　枳实导滞丸

　　大黄一两 枳实（麸炒） 黄芩（酒炒） 黄连（酒炒） 神曲（炒）五钱 白术（土炒） 茯苓二钱 泽泻三钱蒸饼为丸。

　　治湿热蕴结，腹痛泄泻，颇为得力。但黄芩、黄连尚在可减之律，恐苦寒太过，反伤中、上二焦也。

　　卷一　攻里之剂

　　倒仓法

　　黄牡牛肉（肥嫩者）二、三十斤切碎、洗净，用长流水、桑柴火煮糜烂，滤去渣，取净汁，再入锅中，文武火熬至琥珀色，则成矣。择一静室明快不通风者，令病患先一夜不食，坐其中，每饮一钟，少时又饮，积数十钟。病在上者必吐，病在下者必利，病在中者吐而且利。视所出物可尽病根，乃止吐利。后必渴，不得与汤，其小便必长，取以饮之，名轮回汤，非惟止渴，兼涤余垢。行后解退倦卧觉饥，先与米饮，次与稀粥，三日后渐进浓粥软饭。戒牛肉数年。

　　倒仓法，乃实脾之法也。牛性属土，最能补脾，脾气实则中州之转输利便而垢滞无所容留。故在上者迫之仍从上出，在下者迫之仍从下出，正盛邪消，理固然也。

　　卷一　攻里之剂

　　蜜煎导法

　　蜂蜜用铜器微火熬，频搅勿令焦，候凝如饴，捻作挺子，头锐如指。掺皂角末少许，乘热纳谷道中，用手抱住，欲大便时去之。

　　阴液亏损，魄门燥结，故以此润之。

　　卷一　攻里之剂

　　猪胆导法

　　猪胆一枚取汁入醋少许，用竹筒长三、四寸以下，半纳谷道中，将胆汁灌入肛中，顷当大便。

　　胆汁苦寒，泻火而润燥，故热结便秘者宜之。

　　卷一　表里之剂

　　大柴胡汤

　　柴胡八两 半夏半升 黄芩 芍药三两 生姜五两 大枣十二枚 枳实四枚 大黄（酒浸）二两大柴胡为发表攻里之剂。可见表症未解，虽里症甚急，不宜专于攻下，置表症于不问也。

　　然究竟攻里之力倍于解表，从此可悟立方之法，当相其缓急轻重而投之，则不拘成法中，自然处处合法矣。

　　卷一　表里之剂

　　柴胡加芒硝汤

　　小柴胡汤加芒硝六两伤寒再传，少阳之症未解，胃中又有实热，故用芒硝以荡其余波，较大柴胡为轻减矣。

　　卷一　表里之剂

　　桂枝加大黄汤

　　桂枝汤加大黄一两，芍药三两太阳误下，不专属胃而入于脾，故仍用桂枝以解太阳之邪，加大黄以去太阴之实。

　　卷一　表里之剂

　　水解散

　　麻黄四两 桂心 甘草（炙） 白芍二两 大黄 黄芩三两瘟疫有直中而无传经，初起便有数经合病者，故发表攻里不嫌太早也。

　　卷一　表里之剂

　　防风通圣散

　　防风 荆芥 连翘 麻黄 薄荷 川芎 当归 白术 白芍（炒） 山栀（炒黑） 大黄（酒浸） 芒硝五钱 黄芩 石膏 桔梗一两 甘草二两 滑石三两加生姜、葱白煎。

　　虽云通治一切内外诸邪，然必如注中表里三焦俱实者方可用。否则硝、黄之峻烈，石膏、滑石之沉寒，寻常之症岂能堪此？双解散已除去大黄、芒硝，而石膏、滑石二味，予意尚以为

　　卷一　表里之剂

　　葛根黄连黄芩汤

　　葛根半斤 甘草（炙） 黄芩二两 黄连二两太阳误下，热入阳明，故于解表中，清阳明之热以止利。

　　卷一　表里之剂

　　三黄石膏汤

　　石膏一两五钱 黄芩 黄连 黄柏七钱 栀子二十个 麻黄 淡豉二合每服一两，姜三片，枣二枚，细茶一撮煎服。

　　三焦郁热，毒火炽盛，非三黄、石膏不足以祛之。尤妙在麻黄、豆豉开解肌表，使郁火通行。此正如清风涤烦，非发风助火也。

　　卷一　表里之剂

　　五积散

　　白芷 陈皮 浓朴六分 当归 川芎 芍药 茯苓 桔梗八分 苍术 枳壳七分 半夏麻黄四分 干姜 肉桂（重表者用桂枝） 甘草三分加姜、葱煎。

　　仲景治伤寒，发表则麻黄、桂枝，温中则干姜、附子，简当的确，开后学无限法门。此方不过发表温中耳，而药味繁多，通治五积，岂有一人之身，五积咸备，而尚能有活者乎？若其人只有一积，或多则二积，岂可以五积并治者治之乎？后人于本方再合人参败毒散，名曰五积交加散，则更不解所谓矣。

　　卷一　表里之剂

　　麻黄白术汤

　　青皮 陈皮 黄连（酒炒） 黄柏（酒炒） 甘草（炙） 升麻二分 柴胡 桂枝 人参黄 浓朴 苍术（泔浸） 白术（土炒） 猪苓三分 茯苓 泽泻 吴萸四分 白蔻 炒曲各五分 麻黄（不去节）六分 杏仁四粒分二服。

　　药须对症而发。见一症，治一症，合病则合治之，并病则并治之，如是而已，未闻可以六经通治也。方中药有二十二味，补散温凉，一齐用到。即如升、柴、麻、桂等，岂不与喘促无力相妨乎？黄连、黄柏等岂不与脐有动气、小腹急痛相戾乎？不谓东垣老人亦有此等方，何况自桧以下。

　　卷一　表里之剂

　　参苏饮

　　人参 紫苏 干葛 前胡 半夏（姜汁炒） 茯苓七钱五分 陈皮（去白） 甘草 枳壳（麸炒） 桔梗 木香二钱每五钱加姜、枣煎。

　　补散兼行，风痰并解，当病即止，不为过量，制方最佳。

　　卷一　表里之剂

　　香苏饮

　　香附（炒） 紫苏二钱 陈皮（去白）一钱 甘草七分加姜、葱煎。

　　外疏风而内行气，正以轻松流利为佳，不必动辄峻剂也。

　　卷一　表里之剂

　　茵陈丸

　　茵陈 栀子 鳖甲 芒硝二两 大黄五两 常山 杏仁（炒）三两 巴豆一两（去心皮，炒）豆豉五合蜜丸。

　　天行厉气，取效每有不可以常理论者。至 疟及赤白痢，自有正法治之，何必冒险以冀幸，汪 庵反以为佳方，吾不解也。

　　卷二　和解之剂

　　小柴胡汤

　　柴胡八两 半夏半升 人参 甘草 黄芩 生姜三两 大枣十二枚少阳为半表半里之经。邪在表者可汗，邪在里者不可汗也；邪在表者可吐，邪在里者不可吐也；邪在里者可下，邪在表者不可下也。须知此之所谓半表半里者，乃在阴阳交界之所，阳经将尽， 乎欲入太阴，营卫不和，阴阳交战，并非谓表里受邪，若大柴胡可表可下例也。仲景嘉惠后世，独开和解一门，俾后人有所持循，不犯禁忌。盖和者，和其里也；解者，解其表也。和其里，则邪不得内犯阴经；解其表，则邪仍从阳出。故不必用汗吐下之法，而阴阳不争，表里并解矣。小柴胡汤乃变大柴胡之法，而别出心裁，用人参以固本，又用甘草、姜、枣以助脾胃，又用黄芩以清里热，使内地奠安，无复返顾之虑。我既深沟高垒，有不战而屈人之势，而又用柴胡以专散少阳之邪，用半夏消痰行气以化逆，譬之自守已固，而又时出游骑，以蹴踏之，使之进无所得，退无所据，有不冰消瓦解者乎？此则仲景立方之微意，非通于神明者不能也。注中凡仲景所加减之方，皆精当不磨，有专治而无通治，此其所以可贵也，学人须细细参之，则于和解一门，思过半也。

　　卷二　和解之剂

　　黄连汤

　　黄连（炒） 干姜（炒） 桂枝 甘草三两 人参二两 半夏半升 大枣十二枚变姜连泻心之法而为升降阴阳之法。寒热并用，补散兼行，和法之最佳者。

　　卷二　和解之剂

　　黄芩汤

　　黄芩三两 芍药 甘草二两 大枣十二枚古未有治下利之方，自仲景立此法，以调和肠胃为主，后人踵事而增，药味太多，失之庞杂者不免矣。

　　卷二　和解之剂

　　芍药甘草汤

　　白芍药 甘草（炙）各四两不通则痛。腹中不和，气逆而有浊阴，此但用甘酸化阴之法，而逆气自消，亦高明柔克之义

　　卷二　和解之剂

　　栝蒌薤白白酒汤

　　栝蒌一枚 薤白三两 白酒四斤薤白通阳，栝蒌散团结之气，再加白酒以行气血，自能消阴翳而开痹结。故不必用辛散耗血之品，以伤至高之元气也。

　　卷二　和解之剂

　　温胆汤

　　陈皮（去白） 半夏（姜制） 茯苓 甘草 枳实（麸炒） 竹茹加姜煎。

　　胆为清静之府，又气血皆少之经。痰火扰之，则胆热而诸病丛生矣。温胆者，非因胆寒而与为温之也，正欲其温而不热，守其清静之故常。方中用二陈、竹茹即是此意。

　　卷二　和解之剂

　　逍遥散

　　柴胡 当归（酒拌） 白芍（酒炒） 白术（土炒） 茯苓一钱 甘草（炙）五分加煨姜、薄荷煎。

　　逍遥散，于调营扶土之中，用条达肝木，宣通胆气之法，最为解郁之善剂。五脏惟肝为最刚，而又于令为春，于行为木，具发生长养之机。一有怫郁，则其性怒张，不可复制；且火旺则克金，木旺则克土，波及他脏，理固宜然。此于调养之中，寓疏通条达之法，使之得遂其性而诸病自安。加丹参、香附二味，以调经更妙，盖妇人多郁故也。

　　卷二　和解之剂

　　六和汤

　　砂仁 藿香 浓朴 杏仁 半夏 扁豆 木瓜 人参 白术 赤苓 甘草 姜枣扁豆一味，古方多用之，以其有清暑利湿、健脾之功也。予以为扁豆之性最劣，减去扁豆、人参二味更妙。

　　卷二　和解之剂

　　藿香正气散

　　藿香 紫苏 白芷 大腹皮 茯苓三两 白术（土炒） 陈皮 半夏曲 浓朴（姜制） 桔梗二两 甘草一两每服五钱。
