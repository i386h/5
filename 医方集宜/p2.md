<!-- { "loadSidebar": true } -->
　　赐进士中宪大夫广东按察司副使前知抚州南昌二郡事治生苏宇KT 顿首拜撰昔人有言治目如治民治齿如治兵一技之能其通于理道类如此况乎翕元气保太和权衡生心而造化在手者乎扁之视佗之涤希世不可复得而世之论者辄曰吾有奇术于此乃或施而不效且益之疾是犹矜燃犀之智而与民相拂逞挚鸷之龈而与俗相 者也夫医有脉矣一腕之下不胜异意焉有法矣一候之间不胜异视焉有方矣一剂之投不胜异尚焉运机于呼吸之顷转关于毫末之际其不可以人戏也犹之治国治天下者之不可以人戏也故得其气者可以祛晦明风雨之疾而臻其妙者至于六气和五味着五色澄五声两仪奠焉万化成焉寅丈莲侣先生司李泉南骨月两瘵者苏瘠者赵湫底郁塞者咸得所欲寿国参苓救时针砭种种其见先生自言余先世代有阴德至余祖竹溪翁精歧黄之术贫病者与之药所活甚众今其书其在曷广其传胄曰善昔子瞻居杭日施圣散予杭之民病得此药全活者不可胜数是书按病求方按方求药虽素不知医者随试辄效而闽南尚鬼信巫不惜倾身家以殉之者庶可藉是以少息左之右之无不宜之以之治身以之治国以之治天下亦若是而已矣又奚直一圣散子之有造于杭哉

　　岁在戊午三月既望通家晚生胡公胄顿首拜撰

　　兹医方集宜老师先王父竹溪公所搜订以寄仁术之传者也吾乡荐绅先生叙之详矣璜何能赘窃三复而绎之夫医者有生心者也而作之有恒则又有常心者也有生心则能活能随时变化以急人之疾已人之痛而人藉之以起死回生功显于所易见有常心则不忍其术之不广道之无传俾世世人皆得藉之以起死回生功阴用于所不知者何人故医不可无方方不可无宜吾夫子论病于尧舜求其所以已此病者曰立达曰取譬而必曰仁之方夫医之道犹治理也则所为方可知已师先世种德所传多神异事其授异人秘方则自祖伯朝城令遇之龙洞山中故屡世擅活人之术竹溪公明于其理始以生心着其常心汇为书表章之以广其传而方之行始远盖至师理吾郡折狱多平反活人益滋多矣师以医之道悟治以政之道摹医其用宽也如姚僧之治梁武其用峻也如更梁武而治梁元其钩隐于察眉也如冯延之砭廷貂而其辨冤于覆盆也如秦越人之洞隔垣署郡郡理署晋晋理署惠同惠同理其提福生民真随俗为宜而无不效而乃不忘先王之秘方镌以济部中毋亦曰吾祖先无一州一邑之命而存心爱人存活不可胜数矧吾孙 繁朝家之组受事一方动关民命其何敢真民 不以轸念而令其凋瘵无所调剂不如祖先之以生心拯人多也则师之用意微矣是集也朝城令得之山中异人不以泄而竹溪公始泄之于书为医方以生人竹溪公得之朝城令用之医而师始转用之理官为治方以生生人其用愈大其治愈远则其方亦愈神即璜小子受师炉治幸得托于立达之中不自暗堕倘可载师之余方而敢譬行之何在非竹溪公之流泽远也夫殷中军不尝以解经脉着乎所给事至叩头流血然后为一诊其母试之一验而即楚其经何衷之狭也有苍生之望竟使壶山蒙其耻声盖不待咄咄书空之日而觇其无济世之器矣吾又因是刻以见师之大云此尧舜犹病之仁而吾夫子所谓仁之方也

　　万历己未进士观刑部政门生杨锡璜顿首拜撰

　　医之道本草于神农素问于黄帝未始有方也而方之所从出也二圣人岂不能为方以开天下万世之先而恐后之人按方而执之不知有神明变化之用则必有不适于宜而其误至于杀人者矣圣人为宜不为方故曰神而化之使民宜之此圣人无方之神也方之说盖起于长桑君之授越人曰我有禁方使毋泄而后尽与之然方而曰禁取禁而秘之岂惟不令人公且有不使人知者矣虽善于宜而未必尽为天下用此越人得之所以能随俗为变医闻天下而不免于自祸其身则亦以其方集而不泄之求其后太仓公授禁方于元里决生死悦疑药论甚精而病家多怨之亦坐此耳善哉汉文帝之能用方也诏太仓长而问之以技所长所能治病及所受学何师何岁县里人何病与医药已其病之方具悉而对帝亦HT HT 闻矣然意所对者不过切脉诊色药病所宜与所授书之善为方耳非有关于天下国家之利病且其所授书之人至不欲令子孙知学我方若是乎慎而不轻隘而不廓而汉文帝悉以公之天下后世而尽除千古之肉刑发三王所未有之剂以回造化之脉遂使天下人无残肤缺体英布不黥孙子无刖人无病而嘻不药而愈熙熙各登春台行华胥此其于上池元里禁方书所称奇称妙其宜何若而论者且以为帝闻太仓长药论悲其意而除之故千古善用医方者莫如汉文帝嗟乎医方之宜亦难言矣苟得其宜小用之可以无病于身大用之可不病于天下精用之可以起一时人之疾化用之可以养千万世人之和无方者圣人神人之宜也有方者贤人智人之宜也贤智人隔垣见一方人圣神人无垣见万方人顾所宜何如耳圣神人不可得而以望于贤智人之不拘方此丁竹溪先生医方集宜之所为作也闻丁之先所传多异事朝城令公读书龙洞山中始遇异人授秘方其事迹与长桑元里相似朝城公得而行之于令大抵皆活人之政而不专以已病闻其书之方久亦散轶不尽传竹翁先生儒者也乃使搜简而表章之参以古方益以已所证验集而成书曰医方集宜竹翁岂欲以一定之方必天下哉有味哉其言曰仁者以天地万物为一体而义存焉义者宜也舍方则病仁执方则病义吾集此以待知方之宜而已竹翁之意远矣非专为宜医者待也盖将以待夫后之人有能好方书而精者无结 于方之中可以寿身又有妙方书而化者无穷施于方之外可以寿天下故竹翁之后人最善用集方之宜者莫如郡司理公司理公之所职者刑也而所期者刑无刑也按狱必以律无轻失出入此有方也狱无小大必以情情而矜之时而舍之此无方也有方则民不犯法无病仁不有方则法无冤民无病义竹翁有集方能大用化用而不为小用者司理也郡少医病则召巫而祝往岁疫盛行民病多死司理伤之乃刻是集行之部中以济病民于是全活者众此又以有方妙无方而教民精用者也赤张满稽言有虞氏之药疡也病而求医孝子操药以诊慈父其 色焦然司理之刻斯集夫亦有焦然者矣所谓为民求医者也夫然后司理之善用方可知也用方书活民而民活竹翁之道行不用方书活民而民无不活竹翁之道益竹易曰神无方又曰德方以智无方则神有方则智竹翁之集方与司理之善用方仁义忘矣而进于智虽道济天下可也何乃其禁方哉

　　万历岁在庚申秋七月晋江宇下儒林间人李光缙顿首拜撰

　　吾家上世以来率精于医洪武间吾祖仲宝翁以耆德推重乡评承京兆委署本邑事最久其神异尤多成化间吾祖德刚江之浒芦苇丛薄间多虎暴德刚翁为文祭之虎渡江去地遂无虎患又尝还人遗金至今祭虎还金事里中人犹津津然能道之其它行具见庐陵孙公鼎传中暨吾祖伯远读书龙洞山中遇异人授秘方后令朝城九载致政其交游迓游燕京当时在朝诸老如刘公大夏屠公镛侣公钟曾公鉴顾公佐潘公祯俱重翁之品欢然与相酬唱篇什甚众盖屡世皆擅活人妙术其遗方秘简历更以来亦颇散逸建吾王大父竹溪翁精心慧识始搜括蠹余而表章之参以古方益以己所证验裒集成书凡有十卷其书首病源次形证次脉法而治法治方治验又次之一开卷而病者之情形与用药之会了然指掌尝曰医者意意者宜也因名之以集宜顾散帙旧藏笥中余惧其久而寝以散失使前人一片活人心地湮没不传不忍也又闽地绝少医药以祷赛代针砭以巫觇当医王一有寒暑霜露之虞束手无策况其大者乎于是谋寿诸梓以广其传惟吾王大父仁心为质其天性孝友忠诚不欺诸不具论论其细者于凡贫难人之乞医药浓资给之婉慰藉之未已也又谆复期以来告必无自沮殷殷然应之无倦色于戏此其心何心哉慎斯术也以德则必不遗微细则必哀此梵独旨哉王大父良相良医之论真知言也吾故因叙是书而并及其制行大略以见吾王大父苦心济人之意非KT 区区剿古人绪论以衍歧黄一脉已也

　　万历岁在戊午春王正月元旦孙明登顿首撰于温陵之勺海楼

　　凡例八款

　　医学

　　医之为学先须熟谙内经并张李刘朱四家之说以知病源次观本草以知药性而处方次晓素难及叔和脉诀以知切脉而定虚实必宗斯三者以为提纲又考诸历代名医之正法庶使病机明而不惑于学也

　　凡例八款

　　医源

　　医之源流自黄帝歧伯秦越人东汉张仲景西晋王叔和隋之巢元方五代陈日华宋陈文忠严用和金之陈无己刘守真张元素元李明之王好古朱彦修辈悉皆医门名流正派大可学人也故多收录其法至于近代明医若吴中罗益沧州吕复皆承东垣之余绪咸有着述未易枚举嗟乎自内经以来医书一百九十九家其间量为择取各随所宜以为定见

　　凡例八款

　　病源

　　病源之说专以内经为主复采先贤群经定论但去其繁就其简以便观览

　　凡例八款

　　形证

　　形证之设谓人有病于脏腑经络必有证见于皮毛颜色之间且人心肝脾肺肾在人身中藏而不可见若夫口鼻耳目则露而共见者也五脏受病患马能知之盖有诸中形诸外古云脏病形乃应所谓外证以证内病若不识外证岂能明内病耶今病下略具形证以便审察

　　凡例八款

　　脉法

　　脉理之妙有七表八里九道六极合为三十样之分呼吸之际识病情决生死岂不难哉人未尝会得脉理之妙但值病者徒张切脉之名岂知脉理之机妙今于病下考定应有之脉及挟病之脉大略有所凭据

　　凡例八款

　　治法

　　治病之法临病之际辨病源明脉证类集古之成方成法及发表攻里调和诸方宜攻宜守正治反治缓急之法使好下手

　　凡例八款

　　治方

　　诸病之下悉以刘张朱李及古今诸名医有理妙方采附其末以便参考

　　凡例八款

　　治验

　　治验之法因病出异经典之无古人治遇根由及祖之遗法自己历年经验方法不敢私慝录附各条之末愿以类推

　　六气十二经见证　六气见证

　　风

　　为动摇 为掉眩 为螈 为口眼歪斜 为角弓反张 为偏枯 为瘫痪 为痒 为半身不遂 为要 筋缩 为舌强 为痰壅 为肢痛 为强直

　　六气十二经见证　六气见证

　　寒

　　为澄彻清冷 为症瘕癫疝 为坚痞腹满 为屈伸不便 为厥逆禁固 为四肢逆冷 为腹中急痛 为下痢清白 为吐利腥秽

　　六气十二经见证　六气见证

　　暑

　　为吐泻霍乱 为身如芒刺 为四肢无力 为面垢 为自汗 为大渴引饮 为头痛恶心为五心烦热 为烦躁书关药材名：  

　　六气十二经见证　六气见证

　　湿

　　为痉强筋劲 为痞满霍乱 为肢重 肿肉如泥按之不起 为身目俱黄 为肢节疼痛 为筋软短拘挛痿弱 为积饮 为身如坐水中 为声如瓮中出 为泄泻

　　六气十二经见证　六气见证

　　燥

　　（诸燥类风）

