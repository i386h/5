<!-- { "loadSidebar": true } -->


　　医旨绪余 清 孙一奎

　　叙

　　医之为道，岂眇小乎哉！陶铸天地，和顺阴阳，宣节气化，措民物而置安全，其效与粒食蒸民者同功。而其立言秘旨，可等洁净精微之蕴。脱若性非霁哲，养非深邃，蕴积非以岁年，与夫受衷非慈祥长浓，则无能窥阃奥以观其妙，调瘥疠，回夭札，而登之康宁黄发也。世之业是术者，非不纷然伙矣，类眯谬自用，有称名家，亦操方书为套本，鲜济则委天命不可为，偶而获效，辄扬扬矜诩其能，益自信执方之为便。以斯头班，安望其究《素》、《灵》之真诠，晰和扁之渺绪哉！医道之小，业医者自小之也。余族叔文垣，冲年以机颖俊奕着，比受《易》，了了昭彻大义，塾师殊异之，舞象而后，访兄之括苍，遇异人以禁方相授，归则会乃翁疾，即由儒从业。又念良医以意中，而执方为下，简籍所载，古人之意存焉。乃发藏书读之，上自《灵枢》、《素》、《难》，下及古今名家，靡不翻阅。又非徒然搜猎古人之言诠，务因言诠融洽古人之神髓。居而心惟，出而广询，近而丘里乡国之士靡不谘，远而江淮河汉之险靡不蹈，就专门以叩厥秘，宗儒硕以研厥精，积之三十年所，独智益彻，而理 益融，于凡天地间浮沉升降之机，阴阳阖辟之运，气化推迁，消息盈缩之数，人身之寒热虚实，顺逆表里之异，镜莹于中。其治病也，察天时，稽气运，审受病之因，酌君臣佐使之用，故投剂辄效，籍籍称奇矣。何论葆和尊人，以及太耋，而新都之巨阀穷檐，与三吴之显贵隐约，靡不饮其汤液，而称有喜也。且也曰：以其已试者辑而录之，又采诸名家言与人辩难等语，汇编成集，名曰《医旨绪余》。是集也，三才之理明，五行之义着，相火之辩畅以达，三焦之位论而确，以至脏腑之分发，症名之异同，经络之流贯，呼吸之本原，脉义之考，诊法治法之定，靡不备载。又列前贤之长，以标其善。简册虽约，而其远宗之正，近取之周，考核之精，谦冲之度，一集而四善具焉，犹曰“绪余”，恶有能出其右而称渺论哉！昔皇甫有言：人而不精医道，虽有忠孝之心，仁慈之性，君父危困，赤子颠连，将何以济？！余不佞，谓叔精诣若是，咸可济之矣，故掇拾其概而为之序，观者慎毋谓余属宗亲，而言近阿哉。

　　族子烨元素顿首拜撰

　　上卷

　　一、太极图抄引

　　生生子曰：天地万物，本为一体。所谓一体者，太极之理在焉。故朱子曰：太极只是天地万物之理。在天地，统体一太极；在万物，万物各具一太极。即阴阳而在阴阳，即五行而在五行，即万物而在万物。夫五行异质，四时异气，皆不能外乎阴阳。阴阳异位，动静异时，皆不能离乎太极。人在大气中，亦万物中一物尔，故亦具此太极之理也。惟具此太极之理，则日用动静之间，皆当致夫中和，而不可须离也。医之为教，正示人节宣天地之气，而使之无过不及。攻是业者，不能寻绎太极之妙，岂知本之学哉！故具太极图抄于首简。

　　上卷

　　二、太极图

　　太极图　

　　上卷

　　三、太极图说

　　（附中和集太极图说）

　　山阳度氏曰：上之一圈者，太极本然之妙也。及其动静既分，阴阳既形，而其所谓上之一圈者，常在乎其中，盖本然之妙，未始相离也。至于阴阳变合而生五行，水火木金土各具一圈者，所谓分而言之，一物一太极也。水而木，木而火，火而土，土而金，复会于一圈者，所谓合而言之，五行一太极也。然其指五行之合也，总水火木金而不及土者，盖土行四气，举是四者以该之，两仪生四象之义也。其下一圈，为干男坤女者，所谓男女一太极也。以见太极之妙，流行于天地之间者，无物不在，而无物不然也。

　　中和集曰：上之一圈者，释曰“圆觉”，道曰“金丹”，儒曰“太极”。所谓无极而太极者，不可极而极之谓也。释氏云：如如不动，了了常知。《易?系》云：寂然不动，感而遂通。《丹书》云：身心不动，以后复有无极真机，言太极之妙本也，是知三教所尚者，静定也，周子所谓主于静者是也。盖人心静定，未感物时，湛然天理，即太极之妙也。一感于物，便有偏倚，即太极之变也。苟静定之时，谨其所存，则天理常明，虚灵不昧，动时自有主宰，一切事物之来，俱可应也。静定工夫纯熟，不期然而自然，至此无极之真复矣，太极之妙应明矣，天地万物之理悉备于我矣。

　　上卷

　　四、不知《易》者不足以言太医论

　　生生子曰：天地间非气不运，非理不宰，理气相合而不相离者也。何也？阴阳、气也，一气屈伸而为阴阳动静，理也。理者、太极也，本然之妙也。所以纪纲造化，根柢人物，流行古今，不言之蕴也。是故在造化，则有消息盈虚：在人身，则有虚实顺逆。有消息盈虚，则有范围之道；有虚实顺逆，则有调剂之宜。斯理也，难言也，包牺氏画之，文王彖之，姬公爻之，尼父赞而翼之，黄帝问而岐伯陈之，越人难而诂释之，一也。但经于四圣则为《易》，立论于岐黄则为《灵》、《素》，辨难于越人则为《难经》，书有二而理无二也。知理无二，则知《易》以道阴阳，而《素问》，而《灵枢》，而《难经》，皆非外阴阳而为教也。《易》理明，则可以范围天地，曲成民物，通知乎昼夜；《灵》、《素》、《难经》明，则可以节宣化机，拯理民物，调燮札瘥疵 而登太和。故深于《易》者，必善于医；精于医者，必由通于《易》。术业有专攻，而理无二致也。斯理也，难言也，非独秉之智不能悟，亦非独秉之智不能言也。如唐祖师孙思邈者，其洞彻理气合一之旨者欤，其深于《易》而精于医者欤，其具独秉之智者欤。故曰：不知《易》者，不足以言太医；惟会理之精，故立论之确，即通之万世而无敝也。彼知医而不知《易》者，拘方之学，一隅之见也；以小道视医，以卜筮视《易》者，亦蠡测之识，窥豹之观也，恶足以语此。

　　上卷

　　五、问三才所同者于人身何以见之

　　生生子曰：人之与天地万物同者，同此理气也。朱子曰：人之与物，本天地之一气，同天地之一体也，故能与天地并立而为三才。《皇极经世》曰：天有四时，地有四支。四支各有脉也，一脉三部，一部三候，以应天数。神统于心，气统于肾，形统于首，形气交而神主其中，三才之道也。《撄宁生卮言》曰：天地非大气鼓 ，则寒暑不能以时，潮汐不能以讯，霜露冰雪不能以其候；人身非此气鼓 ，则津液不得行，呼吸不得息，血脉不得流通，糟粕不得传送也。

　　《内经?阴阳应象大论》曰：“天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之气”。《卮言》曰：人首尊而足卑。天地奠位也，脾肺相为母子，山泽通气也；肝胆主怒与动，雷风之相搏也；心高肾下，水火不相射也。此人之所以与天地参而为三也。

　　上卷

　　六、命门图说

　　生生子曰：天人一致之理，不外乎阴阳五行。盖人以气化而成形者，即阴阳而言之。夫二五之精，妙合而凝，男女未判，而先生此二肾，如豆子果实，出土时两瓣分开，而中间所生之根蒂，内含一点真气，以为生生不息之机，命曰动气，又曰原气，禀于有生之初，从无而有。此原气者，即太极之本体也。名动气者，盖动则生，亦阳之动也，此太极之用所以行也。

　　两肾，静物也，静则化，亦阴之静也。此太极之体所以立也。动静无间，阳变阴合，而生水火木金土也，其斯命门之谓欤。

　　图　《素问》曰：“肾藏骨髓之气”。又曰：“北方黑色，入通于肾，开窍于二阴，藏精于肾”。《难经》曰：“男子以藏精”，非此中可尽藏精也，盖脑者髓之海，肾窍贯脊通脑，故云。

　　生生子曰：三十六难言肾有两脏，其左为肾，右为命门。命门者，诸神精之所舍，男子以藏精，女子以系胞，故知肾有二也。三十九难言：“五脏亦有六脏者，谓肾有两脏也。其左为肾，右为命门。命门者。

　　精神之所舍也。男子以藏精，女子以系胞，其气与肾通”。细考《灵》、《素》，两肾未尝有分言者，然则分之者，自秦越人始也。追越人两呼命门为精神之舍，原气之系，男子藏精，女子系胞者，岂漫语哉？是极归重于肾为言。谓肾间原气，人之生命，故不可不重也。《黄庭经》曰：肾气经于上焦，营于中焦，卫于下焦。《中和集》曰：阖辟呼吸，即玄牝之门，天地之根。

　　所谓阖辟者，非口鼻呼吸，乃真息也。越人亦曰：肾间动气者，人之生命，五脏六腑之本，十二经脉之根，呼吸之门，三焦之原。命门之义，盖本于此，犹儒之太极，道之玄牝也。观铜人图命门穴不在右肾，而在两肾俞之中可见也。

　　《难经》虽有命门之说，并无左右水火之分，何后人妄臆指命门属相火耶！顾《灵》、《素》三阴三阳、手足十二经配合，皆有定偶，以象十二时、十二月、十二律之意，今又以命门为属火，则当统之于何经？十二经既无所统，则两肾皆属少阴水可知。《黄庭经》曰：两部肾水对生门（左肾为壬，右肾为癸。

