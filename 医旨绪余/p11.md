<!-- { "loadSidebar": true } -->
　　《易》曰：“天地 ，万物化醇；男女媾精，万物化生。”则 者，升降凝聚之谓也，媾精者，配合交感之谓也。必二气合，则化自生矣。否则独阳不生，独阴不成，恶能望其化生哉！然则人之不孕育者，岂夫妇竟无一交媾之遇邪？遇而不识不会，是亦独阴独阳之谓也。不知者诿于天命，则泥矣。间有倡为资药饵以养精血，候月水以种孕育，又多峻补以求诡遇，则嗣未必得，而害已随之，此固予之痛惜也久矣。因究种子之道有四：一曰择地，二曰养种，三曰乘时，四曰投虚是也。何也？盖地则母之精也，种则父精也，时则两精交媾之时也，虚则去旧生新之初也。又尝闻之师曰：不受胎之原有二，阴失其道而不能受者，以气胜血衰故也。衰则寒热乘之，气凝血滞，而营卫不和，经水先后多寡不一也。阳失其道而不能施者，以气虚精弱故也。弱则原于色欲过度，耗其精元，精元既弱，譬之射者，力微矢枉，安能中的。究斯二者，皆由不能自宝，以致真元耗散，阳不施，阴不受，阴涸阳枯，则生生之道息矣，犹乃归之天命，不亦误哉！以是种子者，必地盛则种可投，又必时与虚俱得焉，可成孕而生子矣。虽然，至难养者精，至难遇者时与虚，苟不凭以药饵之力，示以调摄之宜，候以如期之法，则养与遇竟茫然矣。又知种子之法，以调经养精为首，而用药须审平和，夫妇尤必相保守，旬日之间，可使精元俱盛，待时而合。时则所谓三十时中两日半也，经候至此，积秽荡涤既尽，新血初生，时与虚俱会，而可以施其巧矣。又恐情窦不开，阴阳背弛，续有奇砭以动其欲，庶子宫开而真元媾合，两情畅美，虽平生不孕者亦孕矣，尚何疑哉。是乃历试历验，百发百中者也。呜呼！是说也，岂畔道云乎哉，亦以培植元气，顺养天真，特资药力以佐助之，所谓人定亦可以胜天者是也。由是而知，始而无嗣者，非天也，人自戕天也；继而有嗣者，亦非天也，人能成其天也。故曰：斯道顺则成人，逆则成丹，慎毋以天命自诿也。噫！以天命自诿者，良可惜哉。

　　下卷

　　五十三、护胎说

　　凡妇人孕后，当戒之在色，不知自慎，则欲动而子宫复开，岂惟多致半产漏下，即生子亦多疮毒夭伤。

　　何也？由淫火烁胎也。彼马牛之类受胎后，牡逼身辄蹄之，使不得近，谓之护胎，何致有半产之事；人惟多欲，故往往不知护也。《产宝论》及妇人科，俱缺此一款，余故采《菽园杂记》所载者，润色之如此。

　　下卷

　　五十四、王节斋《本草集要》参论

　　或有问于生生子曰：观子视病用药，尝于各家所长中求之，亦未尝见于纯用参 ，何独于此辩辩不绝口耶？予曰：予之辩辩，盖欲白王公之冤，而针时师之癖也。王公以六经出身，行轩岐之道，着书立言，生生之志廓然矣。观其书羽翼丹溪，固欲成人之美者。盖丹溪扫温补之弊，其书虽行，后之人颠倒于其间者，犹未斩然而截迹也，故王公娓娓告戒，常恐后之人不遵丹溪阴虚之说，而闯温补之藩，岂意后人不究其原，而于告戒之处，则一概木偶而泥塑，凡遇发热咳嗽见红之疾，不察病因，不询兼症，则曰此正王公阴虚火动，忌用参 之病也，当以滋阴降火治之。冤哉，冤哉！王公欲成人之美者，讵谓酿祸迄今不已耶。何者？时师诵王公之书，于《杂着》，则曰是拳拳于滋阴也；诵《本草》，于参 则曰是温也。积温可以成热，此阳也，阳旺则阴愈消，肺寒则可服，肺热反伤肺等语，时不彻口。间欲有用之者，则众起而排之，乃曰：参 岂易服者耶？服则杀人。是以病家亦相安于滋阴，虽死而无悔也。识卓理融者，每为之束手，正如一傅众咻，欲求不寒心也难矣。推王公之心，抑何尝谓参 不补阴而特补阳哉？观其序《本草集要》云：古人因病以立方，非制方以待病，学医之道，莫先于读本草，药性明，然后学处方云云。时师观书，只识吹毛求疵，安知通章大义，又安知寓意之处，如古人讽谏之谓也。

　　王公《本草集要》，于人参条下云：味甘气温微寒云云。夫既主补五脏，安精神，定魂魄，止惊悸，除邪气，明目开心益志，调中生津，通血脉，治五劳七伤。以上症，谁谓非五脏之阴虚者耶？王公曷为不删而略之，王公盖以其味甘，气虽温，而又有微寒在焉，故集此为补阴者之法眼也。虽有肺受火邪喘嗽，及阴虚火动，劳嗽吐血勿用之语，盖指不当补而补之者，观其复引仲景治亡血脉虚，以此补之，谓气虚血弱，故补其气而血自生，阴生于阳，甘能生血也。以通章大义观之，王公何尝道人参不补阴也？丹溪治阴虚咳嗽琼玉膏，葛可久治吐血独参汤，义皆孚此。

　　于黄 条下云：味甘气微温云云。夫既补丈夫虚损，五劳羸瘦，补中生血，补肺气，实皮毛，泻阴火，为退热之圣药，治虚劳自汗，无汗则发，有汗则止。又治消渴，腹痛泄痢，肠风，血崩带下，月候不匀，产前后一切痛。补肾、三焦、命门元气药中，呼为羊肉。以上症，谁谓非五脏之阴虚者耶？王公曷为不删而略之，王公亦以其甘能生血，且其气微温，是以能温分肉而实皮毛。以通章大义观之，王公何尝道黄 不补阴也？东垣治血虚发热，以黄 一两，当归二钱，名曰补血汤。治盗汗，用当归六黄汤，以黄为君。义皆本此。夫本草之所以集者，特述其药性之刚柔，气味之温凉，补泻之专功，以为立方治病之准，谁谓通章之义不足凭，而于一句积温成热之说，独可据哉！必如时师所言，养血药中以四物汤为主，加黄柏、知母，就为滋阴降火之妙剂，则惬然服之而无疑，抑不思当归味甘辛气温，川芎味辛气温。当归虽补血，亦能破血，以其甘中有辛也。川芎上行顶巅，下行血海，乃血中之气药也。治一切气，温中散寒，开郁行气燥湿。又曰：久服则走散真气，盖辛散故也。较之于参 ，补性优劣为何如？俱一本草语也，俱王公所集要也，时师既宗王公，乃不畏芎归之辛，而独畏参 之甘，抑何僻也？！《丹溪心法?传》中，罗成之云：先生犹以芎归之性辛温，而非阴虚者所宜服，况其他乎。时师既遵王公，当求王公之所自，知王公之所自，则可以知丹溪之用心矣。予故曰：丹溪谓阴虚者，救时之言也；王公道阴虚者，成人之美者也；时师言阴虚者，偏而僻者也；畏人参如虎者，此又丹溪王公之罪人，误天下之苍生者也！予之便言，岂好辨哉，愿为王公之忠臣耳。

　　下卷

　　五十五、《洗冤录》载沿身骨节上下联系名目

　　夫人两手指甲连者小节，小节之后中节，中节之后本节，本节之后肢骨之前生掌骨，掌骨上生掌肉，掌肉后可屈曲者腕，腕左起高骨者手外踝，右起高骨者右手踝，二踝相连生者臂骨，辅臂骨者髀骨，三骨相继者肘骨，前可屈曲者曲肘，曲肘上生者 骨， 骨上生者肩 ，肩 之前者横 骨，横 骨之前髀骨，髀骨之中陷者缺盆，缺盆之上者颈，颈之前者颡喉，颡喉之上者结喉，结喉之上者颏，颏两傍者曲颔，曲颔两傍者颐，颐两傍者颊车，颊车之上者耳，耳上者曲鬓，曲鬓上行者顶，顶前者囟门，囟门之下者发际，发际正下者额，额下者眉，眉际之末者太阳穴，太阳穴前者目，目两傍者两小 ，小 上者上睑，下者下睑，正位能瞻视者目瞳子，瞳近鼻者两大 ，近两大 者山根，山根上印堂，印堂上者脑角，脑角下者承枕骨，脊骨下横生者髋骨，髋骨两傍者钗骨，钗骨下中者腰门骨，钗骨上连生者腿骨，腿骨下可屈曲者曲 ，曲 上生者膝盖骨，盖骨下生者胫骨，胫骨傍生骨， 骨下左起高硕者两足外踝，右起高硕者两足内踝，胫骨前垂者两足 骨， 骨前者足本节，本节前者小节，小节相连者足趾甲，趾甲后生者足前趺，趺后凹陷足心，下生者足掌骨，掌骨后生者踵肉，踵肉后者脚跟也。

　　下卷

　　五十六、《洗冤录》验胎法

　　又五脏论有称耆婆者云：一月如珠露，二月如桃花，三月男女分，四月形象全，五月筋骨成，六月毛发生，七月动右手于母腹左，八月动左手于母腹右，九月三转身，十月满足生。若验得未成形象，只念所堕胎作血肉一片、或一块，若经日坏烂，多化为水。若所堕胎已成形象者，谓头、脑、口、眼、耳、鼻、手、脚、指甲等全，亦有脐带之类。若胎在母腹中被惊而死，其胎下系紫黑色，血荫软弱。若生下腹外死者，其尸系淡红赤色，胞衣白，却无紫黑色，极易验也。

　　下卷

　　五十七、人身内景说

　　咽之与喉有二窍，前后不同，喉在前，咽在后。咽则因物而咽，以应地气。而为胃之系，下连胃管，为水谷之道路。自咽而入于胃，胃主腐熟水谷。其水谷精悍之气，自胃之上口，出于贲门，输于脾，脾气散精，上归于心，淫精于脉，脉气流经，经气归于肺。肺朝百脉，输精于皮毛，毛脉合精，气行于腑，腑精神明，留于四脏，冲和百脉，颐养神气，利关节，通九窍，滋志意者也。其滓秽，则自胃之下口，入于幽门，传于小肠，自小肠下口，至于大肠上口，大小二肠相会为阑门；阑门者，阑约水谷以分别也。

　　其水则渗灌入于膀胱，膀胱者，胞之室也，胞虚受水，而为藏水之室家也。其浊秽入于大肠，大肠一名回肠，以其回屈而受小肠之浊秽也。喉主出纳，以应天气。而为肺之系，下接肺经，为喘息之道路，自喉咙而通于肺，肺下无窍而有空，行列分布。诸藏清浊之气，以为气管。大肠为肺之府，肺色白，故大肠为白肠。主传送浊秽之气下行，而不使上干于心肺，所谓传泻行道之府也。肺之下有心，心系有二，一则上与肺相通，一则自肺叶曲折向后，并脊膂细络相连，贯脊通髓，而与肾系相通。小肠为心之腑，心色赤，故小肠为赤肠。主引心火浊气下行，而不使上干于华盖，所谓容受之府也。盖心通五脏系，而为五脏之主。

　　有膈膜遮蔽浊气，不得上熏于心，所以真心不受邪凌犯；其所以致病者，心包络耳。心包络是心上漫脂之外有细筋如丝，与心肺相连者是也。心包络经自膻中散布，络绕于三焦；三焦其气通灌十二经络，上下往来，无有休息，自与心包络配合为表里，故俱有名而无合应。脾系在膈下，着右胁，上与胃膜相连。胃为脾之府，脾色黄，故胃为黄肠。而为水谷之府也。肝系在心肺下，着左胁，上贯膈，入肺中，与膈膜相连。而胆在肝短叶之间。胆为肝之府，肝色青，故胆为青肠。而为清净之府也。肾与脐对，形如石卵，而曲附脊膂，有系上通于心，所谓坎离相感，水火升降者此也。膀胱为肾之府，肾色黑，故膀胱为黑肠。而为津液之府也。

　　下卷

