<!-- { "loadSidebar": true } -->
　　《灵枢经》曰：“上焦出于胃上口，并咽以上，贯膈而布胸中，走腋，循太阴之分而行，还至阳明，上至舌下，足阳明常与营俱，行阳二十五度，行于阴亦二十五度，一周也，故五十度而复大会于手太阴。”观此，则秦越人谓作水谷之道路，气之所终始者，为不诬矣。“中焦亦并胃中，而出上焦之后，此所受气者，泌糟粕，蒸津液，化其精微，上注于肺脉，乃化而为血”。“下焦者，别回肠，注于膀胱而渗入焉。故水谷者，常并居于胃中，成糟粕，而俱下于大肠，而成下焦，渗而俱下，济泌别汁，循下焦而渗入膀胱焉”。观此，下焦之文，则纯是决渎之事，马氏乃谓上中下之三焦以气看，手少阳之三焦作有形府看，谓其惟司决渎之职而已，分三焦为二，何其谬哉！《灵兰秘典》曰：“三焦者，决渎之官，水道出焉。”渎，犹江、河、淮、济之渎。《尔雅》曰：“渎者，独也，各独出其所而入海也。”夫决渎本下焦之事，决渎之官，犹今之总督河道之职也。今以三焦之名，而独任下焦之职，此其故何哉？盖以水渎在下，非气莫导，膀胱所藏之水，必待气海之气施化，乃为泄便注泄，是故以三焦治之，谓赖其气而为之前导也，故曰“气化则能出矣”。若曰不必下焦之气施化，而手少阳自能决而出焉，则经不当复缴“气化则能出矣”之句。或曰：三焦是六腑之一，故决渎由之，恐不可作下焦看也。余曰：此正是马氏所疑之处，马氏以手少阳三焦为腑，惟司决渎，下焦非腑也，故作气看。不思《素问?宣明五气篇》曰；“胃为气逆，为哕，为恐。大肠小肠为泄。下焦溢为水。膀胱不利为癃；不约为遗溺。胆为怒。”又《灵枢?九针篇》曰：六气为病，“胆为怒。胃为气逆，哕。大肠、小肠为泄。膀胱不约为遗溺。下焦溢为水”。据此二篇，则《灵》、《素》亦以下焦备六腑之数，是下焦与三焦无彼此也，是故不分而为二也。王好古虽引《灵枢》谓有足三焦之说，缘足三焦乃太阳之别络（别络乃支络），并太阳之正，入络膀胱，约下焦（约是约束也），实则闭癃，虚则遗溺，虽有足三焦之名，实则足太阳之络脉也。盖下焦乃足经之所属，故即膀胱言之也。《本脏篇》言“肾合三焦膀胱”，亦以此故。好古此问，不过欲人知此义尔，实无二质可分也。诸家言有形状，有俞穴者，皆不过即其经脉而言，如奇经冲、任、督之类也。噫！夫《难经》、《灵》、《素》之翼也，《脉经》，诊候之宗也。《难经》载心包络、命门、三焦者凡八篇，《脉经》阐《灵》、《素》之要旨，推脉候之本原。噫！医学至秦越人亦神矣，至王叔和亦可称精思矣。二公殚心究竟，着述垂训，亦可谓无渗漏矣。乃陈无择不信《难经》，而信龙川不核之方志，世人不宗王叔和《脉经》，而宗高阳生之《脉诀》，且也妄肆讥弹，是何异河伯而议海若之汪洋，处蚁封而谈藐姑射之灵秘哉！多见其不知量也。余为此辩，岂不知将益增哓哓之口，顾后之人惑于其说而莫之觉，愿为秦王忠臣也，或毁或誉，何暇计哉。孔子曰：“知我者，其惟《春秋》乎，罪我者，其惟《春秋》乎。”余私心窃欲自附云。

　　上卷　九、《难经正义》三焦评

　　附东垣三焦论

　　东垣云：三焦，有名无形，主持诸气，以象三才之用，故呼吸升降，水谷往来，皆恃此以通达。是以上焦在心下，主内而不出；中焦在胃中脘，主腐熟水谷；下焦在脐下，主分别清浊，出而不内。统而论之，三才之用，本于中焦。中焦者，胃脘也，禀天五之冲气， 阴阳清浊自此而分，十二经络自此而始。或不得其平，则寒热偏胜，虚实不同，荣卫涩滞，清浊不分，而生诸病。故曰：气会三焦，手少阳脉通于膻中。膻中者，臣使之官，为气之海。审此，则知三焦者，冲和之本也。三焦，相火及包络之脉，人之元气也，周身何处无之，是名相火用事，主持阴阳之气，神明之府也。（出《医学发明》）

　　上卷

　　十、问诊三焦包络

　　或有难于生生子曰：心主、包络、三焦之说，已得闻命矣，但诊法尚未详明，如子所言，动脉下行于足经者，法当诊于下部欤？诚如是，令人之惑滋甚也。且足经肾肝之动脉，皆不上行于手，又何故取法于手之尺部而诊肾肝耶？请再悉之。余曰：嘻！如上所疑，是殆未知寸关尺上下阴阳之义也。夫脉之一字，有二义焉，十二经之动脉，乃路陌之脉，非寸关尺之谓也；寸失尺之脉，乃气血之先，人之神也，故可以候周身百骸之疾。余之所指，非即动脉为诊，乃宗《内经》、《脉经》，形于上者上诊之；形于下者下诊之，乃法象也，非为动脉之出入而言也。昔秦越人述《内经》之微旨，而取诊法于寸关尺者，又岂无所本哉？寸关尺之部位，乃手太阴经经渠、太渊穴也，实手太阴经之动脉出入之地。古人取此以验五脏之脉者，以肺受百脉之朝，又五脏六腑之气味皆出于胃，变见于气口，以气口为五脏主，而脉之大要会也。按《脉要精微论》曰：“尺内两傍，则季胁也。尺外以候肾，尺里以候腹中。附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。前以候前，后以候后。上竟上者，胸喉中事也；下竟下者，少腹腰股膝胫足中事也。”按此，附上，谓关也；上附上，谓寸也。寸关皆有左右手分诊，而尺独不分左右者，则两尺皆以肾为诊也明矣。《内经》论诊法部位，前后上下如此，皆法象天地，配合阴阳，诚万古不可少易者。越人阐明《内经》之旨，取寸关尺以诊一身脏腑上下之候，而王叔和宗之，皆本于此。心包络附近于君，当宗《脉经》心部诊之，乃上以候上之意也。三焦亦当如《脉经》，上中下分诊之。其肾肝之动脉，虽不上行于手，而肾肝之元神，气血之先，岂有不随胃之元气上行耶？！《玉机真脏论》曰：“脏气者，不能自致于手太阴，必因于胃气，乃至于手太阴也。”故一难独取寸口，以决五脏六腑死生吉凶之法，其义可见。是以医者，要明天地阴阳上下之理，以譬周身，则自然贯通，不为异论束缚。为医而不本《素》、《难》、《脉经》，而一听庸俗口耳之学，与为儒而不讲明四书五经，惟徒剽窃时义者何异。孙思邈曰：不知《易》者。不足以言太医。斯言诚有味哉。

　　上卷

　　十一、脉义

　　脉者，天地之元气也。人受天地之气以生，故一身之升降浮沉，即造化生生不息之机。其不息者，脉也。按《内经?五常政大论篇》岐伯曰：“根于中者，命曰神机，神去则机息。”顾其为字，从肉从永，其命名为陌，谓脉脉不断，长永之道也，是斡旋一身而为之纲领。彼四时之脉体，有如弦、钩、毛、石之谓者，无非迹阴阳浮沉升降消长而取义耳。至其营运之妙，有起伏隐见，可验于一呼一吸之间。仲景曰：“呼吸者，脉之头也。”是以有呼吸则有脉，无呼吸，则脉息气绝而物化矣。此其天人一致之理，四时流行之机，微妙不易名状，必潜会默契，庶可得其真体。刘守真释名为幕，余以为未然。《尔雅》谓膜，幕也；幕络一体也，非谓脉也。膜则有形，而脉则以神运，无形者也。观天何言哉，四时行，百物生，可见矣。故见此者谓之知道，悟此者谓之知脉，脉何容易言哉。（上释脉义。）

　　上卷

　　十二、问十二支土多十二经火多之义

　　有以十二支问于生生子曰：十二支属水火木金者各二，土属有四者何也？生生子曰：万物生于土，而归于土，土本四维，寄旺于四季之末，故土有四也。土也者，在人以脾胃应之；四肢属脾，四肢犹四维也。脏腑皆藉脾胃以为养，犹万物皆藉于土也。又问：人之十二经，金木水土各二而已，火独有四者何也？生生子曰：有令德之君，必有调元赞化之臣，然后纲维立，教化行，而成无为之治。假令君非相以赞密勿，何能帅百执事，恪恭厥职。三焦、包络，亦犹是也。包络有护持之功，三焦有承宣节制之效，何以见？盖荣卫出于三焦，而所以营于中，卫于外，大气搏于胸中以行呼吸，使脏腑各司其职，而四肢百骸奠安者，孰非相火斡旋之功哉！古人以药譬兵，以身譬国，良以此夫。丹溪曰：“天非此火，不能生物；人非此火，不能以有生。”信然。

　　上卷

　　十三、问手心主

　　或有问于生生子曰：《灵兰秘典篇》问十二经贵贱相使，何独遗手心主也？生生子曰：无所遗也，以膻中该言尔。“膻中者，臣使之官，喜乐出焉。”《灵枢?胀论篇》曰：“胸腹者，脏腑之郭也。膻中者，心主之宫城也。”《素问?遗篇》曰：膻中在胸两乳间，为气海，手厥阴包络之所居，此作相火位，故言臣使，主其喜乐。

　　上卷

　　十四、手足经配合脏腑之义

　　有以十二经问属手足者何以故？生生子曰：阴阳上下配合之义也。手经之脉起于手，足经之脉起于足。手经主持于上，足经主持于下。手足经者，所以纪上下也，犹《易》之本乎天者亲上，本乎地者亲下也。《素问》运气篇曰：心、肺、心包络皆膈上，属手经，肝、脾、肾在下，属足经。手同手经，足同足经，手足经脏腑阴阳相配皆然，乃一合也。或曰：脏腑既以阴阳配合表里，何无夫妻之义？予曰：夫妻配合，是以相克言阴阳，此以手足同类言阴阳，乃自然之势，不可紊者。如手太阴肺，金也，里也，阴也，手经也，故以手阳明大肠金配。手少阴心，火也，里也，阴也，手经也，故以手太阳小肠火配。足太阴脾，土也，阴也，里也，足经也，故以足阳明胃土配。足厥阴肝，木也，阴也，里也，足经也，故以足少阳胆木配。足少阴肾，水也，阴也，里也，足经也，故以足太阳膀胱水配。此五脏五腑五行正配合也。手厥阴心包络，火也，手少阳三焦，亦火也。二经虽无特形，皆属相火。一为气父，表也；一为血母，里也。亦是以类配也。手以手配，足以足配，阴以阳配，火以火配，水以水配，金以金配，木以木配，土以土配，皆自然之势，不得不然者（观此配合，则知上下手足阴阳皆有定偶，手配手之阴阳，足配足之阴阳，则手经之三焦，必不配足经之右肾明矣）。

　　上卷

　　十五、问五行金木水火土之义

