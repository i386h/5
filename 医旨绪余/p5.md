<!-- { "loadSidebar": true } -->
　　生生子曰：夫五行者，一水、二火、三木、四金、五土，咸有所也，何以然？《素问》运气曰：水之为言润也（阴气濡润，任养万物也），火之为言化也（阳在上，阴在下，毁然盛而化生万物也），木之为言触也（阳气触动，冒地而生地），金之为言禁也（阴气始，禁止万物而揪敛），土之为言吐也（含吐万物，将生者出，将死者归，为万物家）。水生于一，《灵枢经》曰：太一者，水之尊号。一，数之始也。天地未分，万物未成之初，莫不先见于水，先地之母，后万物之源。以今验之，则草木子实未就，人虫胎卵胚胎皆水也，故天一生水。一，阳数也；子，北方水之位也。子者，阳生之初，故水曰一。地二生火；二，阴数也；午，南方火之位也。午者，阴生之初，故火曰二。天三生木；三，奇之数；木居东，东亦阳也，故木曰三。地四生金；四，偶之数；金居西，西亦阴也，故金曰四。天五生土；五者，奇之数，亦阳也；土应西南长夏，故土曰五。以上下左右合而观之，卒莫不有一定之理，而人身应之。午位居上，故火旺于午，在人以心应之，故心居上。子位居下，水旺于子，在人以肾应之，故肾居下。卯位居左，木旺于卯，在人以肝应之，故肝居左。酉位居右，金旺于酉，在人以肺应之，故肺居右。中者，土位，土居未，在人以脾胃应之，故脾胃居中。此五行不易之定位也（观五行一定之理，则火不在下部，尤可见矣）。

　　上卷

　　十六、问心包络何以不得为藏

　　或有曰：《难经》言藏有六，心、肝、脾、肺、肾，五而已，余一藏乃右肾也。手厥阴心包络既是十二经中之一经，与少阳为表里矣，乃不以包络为藏，而以右肾当之何也？生生子曰：心包络乃包心之脂膜，实不离乎心也，虽其经起止有二，余络出入屈折相同，观《灵枢?邪客篇》有曰：少阴无 ，心不病乎？岐伯曰：外经病而藏不病也。盖“心者，五脏六腑之大主，精神之所舍，其藏坚固，邪弗能容，容之则心伤，心伤则神去，神去则死矣。故诸邪之在于心者，皆在于心之包络。包络者，心主之脉也，故独取其经于掌后锐骨之端，其余脉出入屈折，其行之疾徐，皆如手少阴心主之脉行也。”非若右肾之有形质者比也。以其质无特形，是故不得为特藏也。

　　上卷

　　十八、问五行土无定体寄旺四季各一十八日何长夏一月土又独主之

　　生生子曰：朱子云：天有春夏秋冬，地有木火金水， 人有仁义礼智，皆以四者相为用也。论岁气流行之序，一岁之中，有春夏秋冬四时，木火金水各主一时，以行其气，虽不言土，而土在四季中矣。土又独主长夏一月者，盖长夏建未，未位西南，乃土正旺之地。顾五行之理，顺而相生，无少间断，彼冬之水，生春之木，春之木，生夏之火，夏火正炽，曷能使其生金，徒有伤之而已，火旺则土相，故以土继之，是火生土，而土生秋金，秋金生冬水，冬水复生春木，乃可生生无穷。《礼运》曰：播五行于四时。周子亦曰：五行顺布，四时行焉。是四时之内，固备五行之气也，由是而土独主于长夏也。

　　上卷

　　十九、问十二经脏腑命名之义

　　生生子曰：此圣人观数于物而名之也。按《尔雅》曰：心，纤也。灵识纤微，无物不贯心也。《卮言》曰：心者，深也。为之君主，神明出焉，深居端拱，而相火代之以行事也。肺者， 也。 然而居乎其上，为五脏之华盖也。又云：肺，勃也，言其气勃郁也。脾者，裨也。所以为胃行水谷，而裨助乎四脏也。又脾属土，天高而地下，尊卑之义也。肾者，神也。神也者，妙万物而为言者也，为作强之官，技巧出焉，妙万物者也。又肾者，引也。肾属水，主引水气灌注诸脉也。肝者，干也。属木，象木枝干也。为将军之官，谋虑出焉，所以干事也。胃者，汇也。万物之所聚，故曰海也。肠者，畅也。实而不满，通畅胃气，去滓秽也。胆者，敢也。为中正之官，决断出焉，敢之义也，又曰：胆者，淡也。清净之府，无所受输，淡淡然也。膀胱者。脬之室也。室以藏物，犹包裹也。又曰：胞，KT 也。空虚之言也。主以虚，承水 也。包络者，以其包络于心，不使浊气熏蒸于心也。又名手心主者，以其主行心之事也。手，是言手经。三焦以焦言，犹三才也。三才之用，重于中焦。滑伯仁曰：三焦始于原气，用于中焦，散于膻中，上焦主内而不出，下焦主出而不内，其内其出，皆系中焦之腐熟，用于中焦之为义，其可见矣。

　　上卷

　　二十、原呼吸

　　生生子曰：呼吸者，即先天太极之动静，人一身之原气也（即肾间动气）。有生之初，就有此气，默运于中，流动不息，然后脏腑得所司而行焉。《难经》曰：“肾间动气者，五脏六腑之本，十二经脉之根，呼吸之门。”《经》谓肺出气，出此也；肾纳气，纳此也。谓呼在肺而吸在肾者，盖肺高肾下，犹天地也。故滑伯仁曰：肺主呼吸，天道也（此呼吸，乃口鼻之呼吸，指谷气而言也），肾司阖辟，地道也（此阖辟，乃真息，指原气而言也）。《灵枢》曰：“五谷入于胃也，其糟粕、津液。宗气，分为三隧。故宗气积于胸中，出于喉咙，以贯心脉，而行呼吸（行，犹承行）。”此指后天谷气而言，谓呼吸资宗气以行，非谓呼吸属宗气也。何者？人一离母腹时，便有此呼吸，不待于谷气而后有也。虽然，原气使无宗气积而养之，则日馁而瘁，呼吸何赖以行？故平人绝谷，七日而死者，以水谷俱尽，脏腑无所充养受气也。然必待七日乃死，未若呼吸绝而即死之速也。以是知呼吸者，根于原气，不可须臾离也。宗气如《难经》一难之义，原气如八难之义，原气言体，谷气言用也。（上原呼吸。）

　　上卷

　　二十一、论诊法

　　生生子曰：甚矣！脉之难言也。非脉之难言也，欲尽于寸关尺三部之难也。非尽于寸关尺三部之难也，欲尽于寸关尺三部，而能以意会于脏腑之外之难也。盖脉通于经络，营运于脏腑，而充周于郛廓。

　　诊候者，不以意会，徒拘拘以一脏一腑而尽于寸关尺三部之中，则凡脏腑之外，经络之间，脑项胸背腰膝HT 踝四肢百骸，无有不病者，又将安诊？吾谓三部之中，非一脏一腑所能尽也，彼《内经?脉要精微论篇》，但言候五脏与胃，余大、小肠及胆、膀胱不言者，非略之也，各以部地而该之也。何哉？如曰：“尺外以候肾，尺里以候腹中”，所谓腹中者，何物也？盖小腹之下，大、小肠、膀胱所居之地也。又如“左外以候肝，内以候膈”，膈非腑也，独非一身中物乎？膈之下，胆所居也。五脏之系，上下联系，莫不经循膈过，然则候膈者，非即膈膜已也。又如“左外以候心，内以候膻中”，膻中虽非实脏，乃心主之宫城，与“右内以候胸中”相同，皆即其部地言之也、腹中、胸膈之候，乃内景之事，而胸膈腹之外，又何以候之？故后四句复申言曰：“前以候前，后以候后，上竟上者，胸喉中事也，下竟下者，小腹腰股膝胫足中事也”。观此，则三部中非拘拘一脏一腑所可尽也，余故曰：欲尽于三部而意会于脏腑之外之难也。古人以寸部之阳候头痛，以尺部诊大小二便，虽云肾主二便，其实上以候上，下以候下之验也。特附于上，以广三部诊外之意云。

　　上卷

　　二十二、证候推移指法

　　《内经?脉要精微论篇》曰：推而外之，消息之，内而不外，有心腹积也。推而内之，消息之，外而不内，身有热也。推而上之，消息之，上而不下，腰足清也。推而下之，消息之，下而不上，头项痛也。

　　左寸，外以候心，内以候膻中。左关，外以候肝，内以候膈。右寸，外以候肺，内以候胸中。右关，外以候胃，内以候脾。两尺，外以候肾，里以候腹中。是以有推而内，推而外消息之法也。

　　一说：左寸，推而上之，上而不下，头项痛；推而下之，下而不上，胸胁痛也。推而内之，内而不外，心腹积也；推而外之，外而不内，眼目昏也。

　　左关，推而上之，上而不下，腰足清也；推而下之，下而不上，肠胃痛也。推而内之，内而不外，筋骨痛也；推而外之，外而不内，身有热也。

　　左尺，推而上之，上而不下，小肠痛也；推而下之，下而不上，足胫痛也。推而内之，内而不外，小便浊也；推而外之，外而不内，腰足痛也。

　　右寸，推而上之，上而不下，气喘急也；推而下之，下而不上，胸中痛也。推而内之，内而不外，咽喉痛也；推而外之，外而不内，背脊痛也。

　　右关，推而上之，上而不下，吐逆也；推而下之，下而不上，主下血也。推而内之，内而不外，腹有蛊也；推而外之，外而不内，肌肉痛也。

　　右尺，推而上之，上而不下，小腹胀也；推而下之，下而不上，足腿痛也。推而内之，内而不外，疝瘕也；推而外之，外而不内，小便秘也。

　　汪石山曰：按消息，谓详细审察也。推，谓以指那移于部之上下而诊之，以脉有长短之类也；又以指那移于部之内外而诊之，以脉有双弦单弦之类也；又以指推开其筋而诊之，以脉有沉伏止绝之类也。《刊误》谓内外以指按轻重言，推有数义，故特着之，非但外以候心，内以候膻中之类也。

　　上卷

　　二十三、宗气营气卫气说

　　生生子曰：宗气者，为言气之宗主也，此气搏于胸中，混混沌沌，人莫得而见其端倪，此其体也。及其行也，肺得之而为呼，肾得之而为吸，营得之而营于中，卫得之而卫于外。胸中，即膻中，膻中之分，父母居之，气之海也。三焦为气之父，故曰宗气出于上焦也。

　　营气者，为言营运谷气，入于经隧，达于脏腑，昼夜营周不休，始于手太阴，而终于手太阴，以应刻数焉，故曰营出中焦也。又曰：营是营于中。又曰：营在脉中（世谓营为血者，非也，营气化而为血耳。中字、非中焦之中，乃经隧中、脉络中也。《内经?痹论》云：营者，水谷之精气，和调于五脏，洒陈于六腑，乃能入于脉也）。

　　卫气者，为言护卫周身，温分肉，肥腠理，不使外邪侵犯也。始于足太阳，五十度而终于足太阳，故曰卫出下焦也。又曰：卫是卫于外。又曰：卫在脉外（此外字，亦非纯言乎表，盖言行乎经隧之外也。《内经?痹论篇》云：卫气者，水谷之悍气，其气 疾滑利，不能入于脉也，故循皮肤分肉之间，熏于肓膜，散于胸腹，逆其气则病，从其气则愈）。

