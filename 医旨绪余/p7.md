<!-- { "loadSidebar": true } -->
　　或问治气郁胁痛，有谓达之者，有谓泻之者，于达、泻二字，还有说否？生生子曰：胁者，肝之部分，又足少阳经所行之地，此经多有余，《经》曰：“东方实。”丹溪曰：“气有余，便是火。”《内经》曰：“肝者，将军之官，谋虑出焉。胆者，中正之官，决断出焉。”盖人于日用之间，不能恬淡虚无，而纯合乎天和；惟不能恬淡虚无而合乎天和，是以七情一有不遂则生郁，郁久则生火，壅遏经隧，充塞清道，而痛作矣。至于痛极而涌吐酸水者，犹洪范所谓曲直作酸，乃肝胆之咎征也。《经》曰：“木郁则达之。”启玄子谓吐之令其条达，此固一说也。然于“达之”之义，犹有所未尽焉。达，是通达之达，非独止于吐也。木郁于下，以柴胡、川芎之类升而发之，以顺其挺然之性，正所谓因曲而为之直，又谓从其性而升之，皆达之之义也。仲景小柴胡汤，治少阳胁痛，以柴胡为君，得其旨矣。《经》曰：“有余者泻之。”今肝实而胁痛，固宜泻之矣。本草列青皮、香附、黄连、白芍、柴胡、川芎之类，均为泻肝之剂，苟不择而用之，吾未见得志也。何者？夫青皮、香附，泻气之冲逆者也；黄连、白芍，泻血之沸腾者也。《经》曰：“上者抑之”，为其当下而不下，故用此辛酸苦寒之剂，以泄其冲逆沸腾之势，使之降下，以致于平而已，此正治法也，群皆识其为泻也。至若柴胡、川芎之所以为泻者，则异乎是也。盖柴胡、川芎，升发肝胆之清气者也。《经》曰：“下者举之”，为其当升而不升，故用此辛甘苦平之味，于阴中提阳，以扶其直遂不屈之性，使之上升，以复其常，是清阳升而浊阴降也，正前所谓木郁则达之之意，此从治法也，群皆未识其所以为泻也。《经》曰：轻者正治，重者从治。又曰：轻者可降，重则从其性而升之。又曰：“过者折之，以其畏也，所谓泻之。”过者，谓郁实而为火也。折之者，为裁之也；畏者，如木郁之病，用辛散属金之药，而排闼其纷伙，剪伐其猖獗，以致于中和，乃拨乱反正之意也。此皆识阴阳升降之理，顺逆之势，有如是耳。噫！苟为医而不明阴阳升降之理，顺逆之势，则用药安能识其正哉！且夫人与天地相流通者也，即举肝而言之，在天为雷，在方为东，在时为春，在五行为木，在人为肝，运动之气，皆相参焉。故张子和曰：胆与三焦寻火治，肝与包络都无异。丹溪曰：此指龙雷之火而言也，在人以肝胆应之。凡物不得其平则鸣，彼阳气久伏，壅遏于九地之下，则品物为之潜藏，当其升发之际，必轰然迅烈，大发声震，惊于天关之外，然后品物咸亨，此势也，理也。今木郁之病，亦近之，木郁于下，则春升之令不行，以故痛而猛，猛而吐，吐而愈者，亦均此势也，均此理也。知夫此，则凡造物之所以有升降顺逆者，皆得以遂其正矣，于用药乎何有。

　　上卷

　　三十、咳嗽

　　生生子曰：古云：咳者，谓无痰而有声，肺气伤而不清也。嗽者，谓有痰而无声，脾湿动而生痰也。今曰咳嗽者，既有声而复有痰也。然其病不一，有五脏咳，有六腑咳，有六气咳，有虚咳，有实咳，有水咳，有火咳，种种不同，用药亦异。观古人立方，多所重于肺部，有清肺者，有保肺者，有敛肺者，有泻肺者，有补肺者。五者，谓肺属金而主乎声者也。惟肺也，外统皮毛，为一身之护卫，内为华盖，作五脏之至尊，肺受百脉之朝，故病每干于肺，设不干肺，抑何咳焉？是以治咳必兼于肺。至于清痰降火，流湿润燥，补肾疏风者，莫明于《丹溪纂要》，条分列治，极为详尽；但主嗽多，咳少耳。学人宜于是而扩充之，则思过半矣。

　　上卷

　　三十一、哮

　　生生子曰：丹溪云：“哮者，专主于痰，宜用吐法。亦有虚而不可吐者，必使薄滋味；不可纯用寒凉，必兼散表。”此深造病情者也。其间，亦有自童幼时，被酸咸之味，或伤脾，或抢肺，以致痰积气道，积久生热，妨碍升降，而成哮症。一遇风寒即发，缘肺合皮毛，风寒外束，弗得发越，内热壅郁，新痰复生，因新痰而致旧痰并作也。是以气高而哮，抬肩拮项，不得仰卧，面赤头疼，恶寒发热，治宜散表，表散热解，气道流通，庶亦暂可。有饮食浓味伤脾，不能运化而发者，脾伤则津液不得布散而生痰涎，壅塞经隧，肺气为之不利，则胸满腹痛，盗汗潮热，昼夜发哮，声如拽锯，治宜消食健脾，清痰利气，斯亦定矣。有房劳太过，肾水衰少，不能制火下降，火寡于畏，而侮所胜，肺金受伤，金伤则生化之源绝矣。病则下午潮热，哮声如雷，头疼面赤，盗汗烦躁，昼轻夜重，脉数无力。治当补肾制火，清金润燥，庶或得安。有气逆而发者，《经》曰：怒则气上，有升无降。又曰：大怒则火起于肝。又曰：上升之气，自肝而出，中挟相火。肺虚不能平木，病则胸满胁痛，耳聋眼赤，气出如火，治宜抑肝利气。是痰也，气浓者，当劫而吐之，拔其病根；根拔又当速补中气，中气充实，痰不再作矣。

　　上卷

　　三十二、喘

　　生生子曰：《内经》云：“诸气愤郁，皆属于肺。”诸满喘呕，亦属于肺，以肺主气者也。诸喘气逆者，乃阳火急数而然也。一呼一吸为一息，呼随阳出，吸随阴入，呼吸之间，脾受其气，通乎营卫，合乎阴阳，热则息急气粗，寒则息迟气微。今之喘逆，由火热而息急也，或六淫所伤，七情所感，或脾肾俱虚，或脾湿肿满，或本脏气虚，或瘀血伤滞，皆所以致之，要当合脉认病，合病制方，庶无差失之患矣。

　　又曰：方书有云治喘嗽者，有云治痰喘者，有云治喘逆气急者，有云气喘者，不可不分别明白，究治此病，虚实攸系匪轻。验今之喘嗽者，既嗽而兼有喘声也。痰喘者，喉中有痰，或出或不能出，抬肩撷项者是也。喘逆气急者，无痰嗽而独气急作喘声也。气喘者，较逆急势则稍缓耳。前二者，兼痰兼嗽，盖有杂症以干之，故治有汗吐下之不同也，后二者，乃本脏气虚，或阴虚火动，及产后喘急者，为孤阳几于飞越，治惟补之、敛之。攻补之不同，由虚实之异路也；少有差忒，则轻者重，重者死矣。予于喘嗽二病，寻究端倪，会类治法，逐证填方，不以重复自嫌，其间搜集不尽者，将俟后之明敏，藉此为左券云尔。

　　喘而无汗者，宜解表。

　　喘而有汗者，宜和营卫，固腠理。

　　腹满，脉沉实者，为内实，当下之。

　　发时有痰吐出者，宜化痰。

　　发时有痰不能出者，宜开提之。

　　食积痰逆者，宜导痰运脾。

　　饮水多者，宜渗利之。

　　久嗽不已，痰壅胸膈气实者，宜吐之。

　　心火形肺者，宜清心热。

　　气从小腹上冲，乃冲脉之火，宜调中益气汤加黄柏、知母以降之。

　　脉数无力者，宜滋阴降火。

　　产后喘急者，郭氏谓孤阳绝，阴极，为难治。

　　本脏气虚及久喘，攻击太过者，宜人参、五味、阿胶之类补之。

　　新喘气实者，宜葶苈、枳壳、桑皮之类泻之。

　　肿满脾虚，不能摄水，上迫于肺，喉中作水鸡声者，或小青龙汤，或导水丸，桑皮、赤小豆、瞿麦之类决之。瘀血凝滞胸膈者，或韭汁之类以活之。

　　上卷

　　三十三、论汗不可纯作血看当以气看为妥

　　生生子曰：《灵枢经》云：“汗者，心之液”。又曰：“夺汗者无血，夺血者无汗”。故今人多认汗为心血也。愚谓五脏皆有汗，不独心有之也。《经脉别论篇》曰：“饮食饱甚，汗出于胃。惊而夺精，汗出于心。持重远行，汗出于肾。疾走恐惧，汗出于肝。摇体劳苦，汗出于脾。”夫汗，不过一气而已。此气者，乃五谷之精，气静则化而为血，以养生身（《灵枢经》曰：血者，神气也，血之与气，异名而同类焉）。扰则越而为汗（不待化而气先发越也）。《易》曰：“地气上而为云，天气下而为雨。”《阴阳应象大论篇》曰：“阳之汗，以天地之雨名之。”良以此也（启玄子注曰：夫人汗泄于皮腠者，是阳气之发泄尔，然其取类于天地之间，则云腾雨降而相似也）。

　　上卷

　　三十四、论五郁

　　生生子曰：《内经》有五郁之论，谓“木郁达之，火郁发之，土郁夺之，金郁泄之，水郁折之。”虽统揭夫郁之名，而未显言夫郁之症，与详明其达、发、夺、泄、折之义。惟是后之人认达为吐，认发为发汗，以泄为解表利小便，以夺为下，以折为抑其冲逆，意义未必非是，恐于经义未之尽也，余故缕析五郁之症，并治法焉。

　　夫五脏一有不平则郁。达，是条达或通达也，发是发越，泄是疏泄，夺是攘夺，折是决折。何者？夫《内经》曰：木郁达之，木郁者，肝郁也。达者，条达、通达之谓也。木性上升，怫逆不遂，则郁。故凡胁痛耳鸣，眩运暴仆，目不认人，皆木郁症也。当条而达之，以畅其挺然不屈之常（如食塞胸中，而肝胆之气不升，故胸腹大痛，宣而吐之，以舒其木之气，是在上者因而越之也。木郁于下，胁疼日久，轻则以柴胡、川芎之类开而提之，亦条达之意也；重则用当归龙荟丸摧而伐之，孰非通达之意欤）。

　　火郁发之，火郁者，心郁也。发者，发越之谓也。火性炎上，怫逆不遂，则郁。故凡瞀闷目赤，少气疮疡，口渴溲黄，卒暴僵仆，呕哕吐酸，螈 狂乱，皆火郁症也。当发而越之，以返其自然之常（又如五心烦热，肌肤大热，过食冷物，抑遏阳气于脾土之中，以火郁汤、升阳散火汤，皆发之之意也，又谓从其性而扬之。思想无穷，所愿不遂，悒郁不乐，因生痰涎，不进饮食，或气不升降，如醉如痴，以木香、石菖蒲、生姜、雄黄之类帅而动之，亦发之之意也。小便混浊，疮疡舌疳，以黄连解毒汤、导赤散、八正散之类引而下之，孰非越之之意欤）。

　　土郁夺之，土郁者，脾郁也。夺者，攘夺之谓也。土性贵燥，惟燥乃能运化精微，而致各脏也。壅滞渍濡，则郁。故凡肿满痞塞， 肿，大小便不利，腹疼 胀，皆土郁症也。当攘而夺之，以复其健运之常（又如腹中窒塞，大满大实，以枳实导滞丸，木香槟榔丸、承气汤下而夺之，是中满者，泻之于内也。饮食伤脾，痞闷，痰涎日生，以橘半枳术丸；忧思痞结，不思饮食，腹皮微急，以木香化滞汤、消痞丸消而磨之，亦攘之之意也。诸湿肿满， 肿，湿热发黄，以实脾利水之剂燥之，孰非攘而夺之之意欤）。

