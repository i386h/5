<!-- { "loadSidebar": true } -->


　　叶天士医案精华 清 叶天士

　　中风

　　今年风木司天。春夏阳升之候。兼因平昔怒劳忧思。以致五志气火交并于上。肝胆内风鼓动盘旋。上盛则下虚。故足膝无力。肝木内风壮火。乘袭胃土。

　　胃主肌肉。脉络应肢。绕出环口。故唇舌麻木。肢节如痿。固为中厥之萌。观河间内火召风之论。都以苦降辛泄。少佐微酸。最合经旨。折其上腾之威。使清空诸窍。毋使浊痰壮火蒙蔽。乃用药之权衡也。至于颐养工夫。寒暄保摄。尤当加意于药饵之先。

　　金石斛 化橘红 北秦皮 草决明 冬桑叶 白蒺藜 嫩钩藤 生白芍又 前议苦辛酸降一法。肝风胃阳已折其上引之威。故诸症亦觉小愈。虽曰治标。正合岁气节候而设。思夏至一阴来复。高年本病。预宜持护。自来中厥。最防于暴寒骤加。致身中阴阳两不接续耳。议得摄纳肝肾真气。补益上虚本病。

　　九制熟地 肉苁蓉 生虎胫骨 淮牛膝 制首乌 川萆 川石斛 赤白茯苓 柏子霜 黑 豆皮立冬后三日。诊得左脉小弦动数。右手和平略虚。问得春夏平安。交秋后有头晕。左目流泪。足痿无力。不能行走。舌生红剌。微咳有痰。此皆今年天气大热已久。热则真气泄越。虚则内风再旋。经言痿生大热。热耗津液。而舌剌咳嗽流泪者。风阳升于上也。上则下焦无气矣。故补肝肾以摄纳肾气为要。而清上安下。其在甘凉不伤脾胃者宜之。

　　制首乌 杞子 天冬 茺蔚子 黄甘菊 黑 豆皮 茯苓 川石斛 虎骨胶离愁菀结。都系情志中自病。恰逢冬温。阳气不潜。初交春令。阳已勃然变化。内风游行扰络。阳但上冒。阴不下吸。清窍为蒙。状如中厥。舌喑不言。刘河间谓将息失宜。火盛水衰。风自内起。其实阴虚阳亢为病也。既不按法论病设治。

　　至惊蛰雷鸣。身即汗泄。春分气暖。而昼夜寤不肯寐。甚至焦烦。迥异于平时。何一非阳气独激使然耶。夫肝风内扰。阳明最当其冲犯。病中暴食。以内风消烁。

　　求助于食。今胃脉不复。气愈不振。不司束筋骨以利机关。致鼻准光亮。肌肉浮肿。考古人虚风。首推侯氏黑散。务以填实肠胃空隙。庶几内风可息。奈何医者不曰清火豁痰。即曰腻补。或杂风药。内因之恙。岂有形质可攻。偏寒偏热。皆非至理。

　　生牡蛎 生白芍 炒生地 菊花炭 炙甘草 南枣肉嗔怒动阳。恰值春木司升。厥阴内风乘阳明脉络之虚。上凌咽喉。环绕耳后清空之地。升腾太过。脂液无以营养四末。而指节为之麻木。是皆痱中根萌。

　　所谓下虚上实。多致巅顶之疾。夫情志变蒸之热。阅方书无芩连苦降。羌防辛散之理。肝为刚脏。非柔润不能调和也。

　　鲜生地 元参心 桑叶 丹皮 羚羊角 连翘心脉濡无热。厥后右肢偏痿。口 舌歪。声音不出。此阴风湿晦中于脾络。加以寒滞汤药。蔽其清阳。致清气无由展舒。法宗古人星附六君子汤。益气仍能攻风祛痰。若曰风中廉泉。乃任脉为病。与太阴脾络有间矣。

　　人参 茯苓 新会皮 香附汁 南星姜汁炒 竹节白附子姜汁炒痛从腿肢筋骨。上又腰腹。贯于心胸。若平日经来带下。其症亦至。此素禀阴亏。冲任奇脉空旷。凡春交。地中阳气升举。虚人气动随升。络血失养。诸气横逆。面赤如赭。饥不欲食。耳失聪。寤不成寐。阳浮脉络交空显然。先和阳治络。

　　细生地 生白芍 生鳖甲 生龟甲 生虎骨 糯稻根 滋肾丸脉弦小数。形体日瘦。口舌麋碎。肩背掣痛。肢节麻木。肤腠瘙痒。目眩晕。耳鸣。已有数年。此属操持积劳。阳升内风旋动。烁筋损液。古谓壮火食气。皆阳气之化。先拟清血分中热。继当养血。熄其内风。安静勿劳。不致痿厥。

　　生地 元参 天冬 丹参 犀角 羚羊角 连翘 竹叶心年岁壮盛。腕有气瘕。嗳噫震动。气降乃平。流痰未愈。睾丸肿硬。今人夜将寐。少腹气冲至心。竟夕但寤不寐。头眩目花。耳内风雷。四肢麻痹。肌腠如剌如虫行。此属操持怒劳。内损乎肝。致少阳上聚为瘕。厥阴下结为疝。冲脉不静。脉中气逆混扰。气燥热化。风阳交动。营液日耗。变乱种种。总是肝风之害。非攻消温补能治。惟以静养。勿加怒势。半年可望有成。

　　阿胶 细生地 天冬 茯神 陈小麦 南枣肉头痛神烦。忽然而至。五行之速。莫如风火。然有虚实内外之因。非徒发散苦寒为事矣。如向有肝病。目疾丧明。是阴气久伤体质。今厥阴风木司天。春深发泄。阳气暴张。即外感而论。正内经冬不藏精。春病必温。育阴可使热清。大忌发散。盖阴根久伤。表之再伤。阳劫阴液。仲景谓一逆尚引日。再逆促命期矣。余前主阿胶鸡子黄汤。佐地冬壮水。芍甘培土。亟和其厥阳冲逆之威。咸味入阴。

　　甘缓其急。与内经肝病三法恰合。今已入夏三日。虚阳倏上。烦躁头痛。当大滋肾母以苏肝子。补胃阴以杜木火乘侮。旬日不致反复。经月可望全好。

　　人参 熟地 麦冬 天冬 龟胶 阿胶 五味 茯神此痿厥也。盖厥阴风旋。阳冒神迷则为厥。阳明络空。四末不用而为痿厥。

　　午后黄昏。乃厥阴阳明旺时。病机发现矣。凡此皆属络病。金匮篇中有之。仲景云。诸厥宜下。下之利不止者死。明示下降之药。皆可止厥。但不可硝黄再伤阴阳耳。但积年沉 。非旦夕速效可知矣。

　　活鳖甲 真阿胶 方诸水 鲜生地 元参 青黛平昔肠红。阴络久伤。左胁下宿瘕。肝家风气易结。形瘦面青。阴虚阳气易冒。血络不得凝静。诸阳一并。遂为厥。冲气自下犯胃为呃。症似蓄血为狂。奈脉细劲。咽喉皆痛。真阴枯槁之象。水液无有。风木大震。此刚剂强镇。不能息其厥冒耳。

　　生鸡子黄 真阿胶 淡菜 龟板 热童便脉上左部稍振。水亏。木中风动。左牙痛。盖风从内旋。乃阳之化风。只以春深地气上升之候。多升少降。无非下元不司收纳。虚症何疑。况因目恙。频用韭子烟熏。查本草药性。辛辣升腾助阳。孙真人于遗浊用之。藉其升阳以涵阴。更无漏泄耳。今痱中八日。声音渐振者。乃精气略有宁静。里窍略有灵机。是顺境也。乃不明此理。仍用辛以泄气。加人参亦是清散上焦之药。以肝肾藏虚在于至阴。若再投辛以伤其阴。必致虚症峰起。焉望其向安。倘必以上有火热。古称实火宜清。虚火宜补。温养柔和。与温热刚燥迥异。幸勿疑讶。

　　生地 川斛 麦冬 茯神 阿胶 女贞子脉左细数而劲。右数大而虚。此肾精肝血内亏。水不涵木。阳挟内风。暴起莫制。指臂拘挛。口目 邪在左。盖肝风阳气从左而升。冲气撞心。消渴晕厥。仲景列于厥阴篇中。凡肝属阴木。必犯胃之阳土。饮食热气入胃。引动肝肠。即病发矣。此恙已六七年。阴损已极。必屏绝俗扰。怡悦情怀。然后滋养堪固其阴。必有小效。无期速功。

　　炒松熟地 陈阿胶 大淡菜 萸肉 五味 芡实 金樱子粉右痪。舌喑。足痱。头重。面载阳。呵欠。微呃。诊脉小濡而缓。此肾纳失司。肝风震突。但病起耳后暴肿。必兼温热客气。清上轻扬。肿势颇减。七日以来。当阴阳经气一小周天。不必以时邪引病为惑。昔河间宣明方论中。谓舌强难言。其咎在乎舌下经脉不主流动。以肾脉萦及舌本耳。其主地黄饮子。取意浊药清投。

　　机关渐灵。并无碍乎上气痰热。仿此法。

　　熟地 肉苁蓉 远志 川石斛 茯神 枸杞子 牛膝 石菖蒲年前肝风眩晕。主以凉血分利阳熄风。一年未发。今岁正月春寒。非比天暖开绁。此番病发。必因劳恐触动情志。至于呕逆。微冷倏热。交丑寅。渐作耳鸣咽痹。食纳久留脘中。想少阳木火盛于寅。胆脉贯耳。犯逆之威。必向阳明。而后上凭诸窍。脉右涩大。胃逆不降。食味不甘。而脘中逆乱。熏蒸日炽。营血内耗。无以养心。斯寝不肯寐。心摇荡漾。有难以鸣状之象。今头重脘痹。全是上为木火升腾。阻遏清阳。前方滋清。血药居多。必不奏功。今议汤剂。方以苦降其逆。辛通其痹。然汤宜小其制度。以久病体虚。初春若此。冬藏未为坚固可知。其丸剂。界以局方龙荟丸。暂服半月再议。

　　连翘 黑栀皮 羚羊角 鲜菊叶 紫菀 郁金 大杏仁 土栝蒌皮 鲜菖蒲根粤东地卑多湿。阳气多绁。宦游十载。恰已五旬。中年二气。不及壮盛坚固。

　　眩晕汗出。乃阳不潜藏。变化内风。扰动虚灵所致。内经藏象谓肾为根本。左右有二。盖一阴一阳。互相交纽。水中有火。为生生化育。惟藏蓄不露。斯永年无病。

　　而肝为肾子。母气既衰。水不生木。肝属风藏。内风乘龙雷相火。迅速飞腾。陡升莫制。每虑仆中之累。是皆内因之症。自述热起脊背。直至巅顶。清之补之无效。

　　未免藏阴内乏。阳气独升之旨。古人以肾藏内寓真阳。非温不纳。肝藏内寄相火。非清不宁。用药之法。填实精气。以固其下。佐咸味以达之。兼气重以镇之。介类以潜之。酸味以收之。复入滋清以凉肝。引之导之。浮阳内风。勿令鼓动。

　　熟地 北五味子 萸肉 磁石 青盐 琐阳 龟板 茯神 湘莲 天门冬 猪脊筋张石顽治春榜赵明远。平时六脉微弱。己酉九月。患类中风。经岁不痊。邀石顽诊之。其左手三部。弦大而坚。知为肾藏阴伤。壮火食气之候。且人迎斜内向寸。又谓三阳经满溢入阳维之脉。是不能无颠仆不仁之虑。右手三部浮缓。

　　而气口以上微滑。乃痰沫壅塞于鬲之象。以清阳之位。而为痰气占据。未免侵及心主。是以神识不清。语言错误也。或者以其神识不清。言语错误。口角常有微涎。目晴恒不易转。以为邪滞经络。而用祛风导痰之药。殊不知此本肾气不能上通于心。心藏虚热生风之症。良非燥药所宜。或者以其小便清利倍常。以为肾虚而用八味壮火之剂。殊不知此症虽虚。而虚阳伏于肝藏。所以阳事易举。饮食易饥。又非益火补阴药所宜。或者以其向患休息久痢。大便后。常有痰红渍沫。而用补中益气。殊不知脾气陷于下焦者。可用升举之法。此阴血久利之余疾。有何清气在可升发乎。若用升柴升动肝肾虚阳。鼓激鬲上痰饮。能保其不为喘胀逆满之患乎。是升举药不宜轻服也。今举河间地黄饮子。助其肾。

　　通其心。一举而两得之。但不能薄滋味。远房室。则药虽应病。终无益于治疗也。

　　惟智者善为调摄为第一义。

　　熟地 巴戟天 苁蓉 山萸肉 茯苓 薄荷 淡熟川附 肉桂 五味子 麦冬 川石斛 远志 鲜石菖蒲

　　虚劳

