<!-- { "loadSidebar": true } -->
　　几日来时有呃逆。因胃乏谷气而中空。肝阳冲突。上冒肆虐耳。为今返正。先与糜粥。使胃中得濡。厥阳不致上冒。而神昏之累可已。进药之理。甘温可以生津除热。即斑疹亦不足虑。观仲景论中。邪少虚多。阴液阳津并涸者。复脉汤主之。谨仿此义。

　　炙甘草 人参 生地 白芍 阿胶 麦冬温邪有升无降。经腑气机交逆。营卫失其常度。为寒热。津液日耗。渴饮不饥。阳气独行。则头痛面赤。是皆冬春骤暖。天地失藏。人身应之。患此者最多。考古人治温病忌表。误投即为劫津。逆传心包。最怕神昏谵语妄狂。治病以辛甘凉润为主。盖伤寒入足经。温邪入手经也。上润则肺降。不致 郁。胃热下移。知饥渴解矣。

　　嫩竹叶 桑叶 杏仁 蔗汁 麦冬 生甘草 石膏久患虚损。原寝食安舒自服阴柔腻补。不但减食不寐。脘中常闷。渴欲饮凉。此口鼻吸入温邪。先干于肺。误补则邪愈炽。气机阻塞。弱质不敢开泄。援引清扬肃上。兼以威喜丸。淡以和气。上焦得行。可用养胃法。

　　白沙参 苡仁 天花粉 桑叶 郁金 威喜丸积劳伤阳卫疏。温邪上受。内入乎肺。肺主周身之气。气窒不化。外寒似战栗。其温邪内郁必从热化。今气短胸满。病邪在上。大便泻出稀水。肺与大肠表里相应。亦由热迫下泄耳。用辛凉轻剂为稳。

　　杏仁 枯梗 香豉 橘红 枳壳 薄荷 连翘 茯苓温邪中自口鼻。始而入肺为咳喘。继传膻中则呛血。乃心营肺卫受邪。然邪在上焦。壅遏阻气。必聚为热。痰臭呛渴。是欲内闭。惜不以河间三焦立法。或谓伤寒主六经。或谓肺痈。或泄气血。致热无出路。胸突腹大。危期至速矣。即有对症药饵。气涌沸腾。势必涌吐无余。焉望有济。夫温热秽浊。填塞内窍。神识昏迷胀闷欲绝者。须以芳香宣窍。佐牛黄金箔。深入脏络。以收锢闭之邪。今危笃若此百中图一而已。

　　紫雪丹仲景云。阴气先伤。阳气独发。不寒瘅热。令人消烁肌肉。条例下不注方。但曰。以饮食消息之。后贤谓甘寒生津。解烦热。是矣。今脉数。舌紫渴饮。气分热邪未去。渐次转入血分。斯甘寒清气药中。必佐存阴。为法中之法。

　　生地 石膏 生甘草 知母 粳米 竹叶心 白芍温邪逆传膻中。热痰蔽阻空窍。所进寒凉消导。徒攻肠胃。毫无一效。痰乃热熏津液所化。膻中乃空灵之所。是用药之最难。至宝丹。芳香通其神明之窍以驱热痰之结。极是。但稚年受温邪。最易亏阴津耗。必兼滋清。以理久伏温邪为正。

　　犀角 鲜生地 元参 连翘心 丹皮 石菖蒲 至宝丹腹满已久。非是暴症。近日面颔肿胀。牙关紧闭。先有寒热。随现是象。诊脉右搏数。左小。乃温邪触自口鼻。上焦先受。气血与热胶固。致清窍不利。倏有痹塞之变。理当先治新邪。况头面咽喉结邪。必辛凉轻剂以宣通。若药味重浊。徒攻肠胃矣。仿东垣普济消毒意。

　　连翘 牛蒡子 马勃 射干 滑石 夏枯草 金银花露 金汁脉左数。右缓弱。阳根未固。阴液渐涸。舌赤微渴。喘促自利。溲数。晡刻自热。

　　神烦呓语。夫温邪久伏少阴。古人立法。全以育阴祛热。但今见症。阴分固有伏邪。真阳亦不肯收纳。拟仿刘河间浊药轻投。不为上焦热阻。下焦根蒂自立。冀其烦躁热蒸渐缓。

　　熟地炭 茯苓 淡苁蓉 远志炭 川石斛 五味子丰腴体质。适值过劳。阳气受伤。呕吐食物。无头痛身热。已非外感风寒。而间日烦躁。渴饮。唇焦。舌黑。是内伏热气。由募原以流布三焦。亦如疟邪分争营卫者然。然有年积劳既久。伏邪客病本轻。脉小缓。按之不无鼓击。可为征验。且二便颇通。略能纳谷。焉有停滞积聚。仲景于瘅热无寒之条。不出药方。但曰。以饮食消息。后贤参圣意。甘寒以养胃阴。其热自解。要知表散之辛温。消滞之苦温。以及苦寒沉降。多犯圣训戒律矣。

　　鲜生地 甜杏仁 麦冬 花粉 竹叶心 青蔗汁 连翘夏季温热上受。首先入肺。河间主三焦。极是。今世医者。初用非发散。即消食。散则耗气。消则劫胃。究竟热蕴未除。而胃汁与肺气皆索。故不饥不食不便。

　　上脘似格似阻。酸浊之气。皆是热化。病延多日。苦寒难以骤进。先拟开提上焦气分。

　　苏子 杏仁 土栝蒌皮 枇杷叶 黄芩 降香

　　疫毒疹

　　朱某疫疠秽邪。从口鼻吸受。分布三焦。弥漫神识。不是风寒客邪。亦非停滞里症。故发散消导。即犯劫津之戒。与伤寒六经。大不相同。今喉痛丹疹。舌如朱。神躁暮昏。上受秽邪。逆走膻中。当清血络以防结闭。然必大用解毒。以驱其秽。必九日外不致昏愦。冀其邪去正复。

　　犀角 连翘 生地 玄参 菖薄 郁金 银花 金汁暴寒骤加。伏热更炽。邪郁则气血壅遏。痧疹不肯外达。痰气交阻。神迷喘促。渐入心胞络中。有内闭外脱之忧。热注下迫。自利粘腻不爽。法当开其结闭。

　　消毒解其膻中之壅。必得神清。方保无变。

　　连翘心 飞滑石 石菖蒲 炒金银花 射干 通草 煎化牛黄丸舌边赤。昏谵。早轻夜重。斑疹隐现。是温湿已入血络。夫心主血。邪干膻中。

　　渐至结闭为昏痉之危。苦味沉寒。竟入中焦。消导辛温。徒劫胃汁。皆温邪大禁。

　　议清疏血分。轻剂以透斑。更参入芳香。逐秽以开内窍。近代喻嘉言申明。戒律宜遵也。

　　犀角 玄参 连翘 银花 石菖蒲 金汁 牛黄丸发瘰热肿。独现正面。每遇九十月大发。五六月渐愈。七八年如是。因思夏令阳气宣越。营卫流行无间。秋令气凛外薄。气血凝滞。此湿热漫无发泄。乃少阳木火之郁。及阳明蕴蒸之湿。故上焦尤甚耳。法以辛凉。佐以苦寒。俾阳分郁热得疏。庶几发作势缓。

　　夏枯草 鲜菊叶 苦丁茶 鲜荷叶边 羚羊角 黑桅皮 郁金 苡仁

　　暑

　　暑热必挟湿。吸气而受。先伤于上。故仲景伤寒。先分六经。河间温热须究三焦。大凡暑热伤气。湿着阻气。肺主一身周行之气。位高为手太阴经。据述病样。面赤足冷。上脘痞塞。其为上焦受病显著。缘平素善饮。胃中湿热久伏。辛温燥裂。不但肺病不合。而胃中湿热。得燥热锢闭。下利稀水。即协热下利。故黄连苦寒。每进必利甚者。苦寒以胜其辛热。药味尚留于胃底也。然与初受之肺邪无当。此石膏辛寒。辛先入肺。知母为味清凉。为胃之母气。然不明肺邪。徒曰生津。焉是至理。昔孙真人未诊先问。最不误事。再据主家说及病起两旬。从无汗泄。经云。暑当汗出勿止。气分窒塞。日久热侵入血中。咯痰带血。舌红赤不甚渴饮。上焦不解。漫延中下。此皆急清三焦。是第一章旨。故热病之瘀热留络。而为遗毒。注腑肠而为洞利。便为束手无策。再论。湿乃重浊之邪。热为熏蒸之气。热处湿中。蒸淫之气。上迫清窍。耳为失聪。不与少阳耳聋同例。青蒿减柴胡一等。

　　亦是少阳本药。且大病如大敌。选药如选将。苟非慎重。鲜克有济。议三焦厘清。治从河间法。

　　飞滑石 生石膏 寒水石 大杏仁 炒黄竹茹 川通草 莹白金汁 金银花露又 诊脉后。腹胸肌腠。登现瘾疹。气分湿热。原有暗泄之机。早间所谈余邪遗热。必兼解毒者为此。下午进药后。诊脉较大于早晨。神识亦如前。但舌赤。中心甚干燥。身体扪之。热甚于早间。此阴分亦被热气蒸伤。瘦人虑其液涸。然痰咯不清。养阴药无往而非腻滞。议得早进清膈一剂。而三焦热秽之蓄。当用紫雪丹二三匙。藉其芳香。宣窍逐秽。斯涸热可解。浊痰不粘。继此调理之方。清营分。

　　滋胃汁。始可瞻顾。其宿垢欲去。犹在旬日之外。古人谓下不嫌迟。非臆说也。

　　知母 竹叶心 连翘心 炒川贝 犀角 元参 金汁 银花露 紫雪丹又 经月时邪。脉形小数。小为病退。数为余热。故皮腠麸脱。气血有流行之义。

　　思食欲餐。胃中有醒豁之机。皆佳兆也。第舌赤而中心黄苔。热蒸既久。胃津与阴液俱伤。致咽物咽中若阻。溺溲尖管犹痛。咯痰浓浓。宿垢未下。若急遽攻夺。

　　恐真阴再涸矣。此存阴为主。而清腑兼之。故乳进食物。便是助热。惟清淡之味。

　　与病不悖。自来热病。最怕食后劳复。举世共闻。非臆说也。

　　细生地 元参心 知母 炒川贝 麦冬 地骨皮 银花露 竹沥暑必挟湿。二者皆伤气分。从鼻吸而受。必先犯肺。乃上焦病。治法以辛凉微苦。气分上焦廓清则愈。惜乎专以陶书六经看病。仍是与风寒先表后里之药。致邪之在上漫延。结锢四十余日不解。非初受六经。不须再辨其谬。经云。病自上受者。治其上。援引经义以论治病。非邪僻也。宗河间法。

　　杏仁 栝蒌皮 半夏 姜汁 白蔻仁 石膏 知母 竹沥又 脉神颇安。昨午发疹。先有寒战。盖此病起于湿热。当此无汗。肌腠气窒至肤间。皮脱如麸。犹未能全泄其邪。风疹再发。乃湿因战栗为解。一月以来病魔。

　　而肌无膏泽。瘦削枯槁。古谓瘦人之病。虑涸其阴。阴液不充。补之以味。然腥膻浊味。徒助上焦热痰。无益培阴养液。况宿滞未去。肠胃气尚窒钝。必淡薄调理。

　　上气清爽。痰热不至复聚。从来三时热病。怕反复于病后之覆。当此九仞。幸加意留神为上。

　　元参心 细生地 银花 知母 生甘草 川贝 丹皮 橘红 竹沥病几一月。犹然耳聋。神识不慧。嗽甚痰粘。呼吸喉间有音。此非伤寒暴感。

　　皆夏秋间暑湿热气内郁。新凉引动内伏之邪。当以轻剂清解三焦。奈何医者。

　　不晓伏气为病。但以发散消食寒凉清火为事。致胃汁消亡。真阴尽灼。舌边赤。

　　齿板燥裂。乃邪留营中。有内闭螈 厥逆之变。况右脉小数。左脉涩弱。热固在里。当此阴伤日下。久之再犯亡阴之戒。从来头面。皆是清窍。既为邪蒙。精华气血不肯流行。诸窍失司聪明矣。此轻清清解。断断然也。议清上焦气血之壅为先。不投重剂苦寒。正仿古人肥人之病。虑虚其阳耳。

　　连翘心 元参 犀角 郁金 橘红 黑栀皮 川贝 鲜菖蒲根 竹沥又 脉右缓大。左弱。面垢色已减。痰嗽不爽。良由胃中津液。为辛散温燥所伤。

