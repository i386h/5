<!-- { "loadSidebar": true } -->
　　人参 茯苓 香附 苏梗 白附 半夏 姜汁 陈皮周身掣痛。头不可转。手不能握。足不能运。两脉浮虚。浮虽风象。而内虚者。

　　脉亦浮而无力。以脉参症。当是劳倦伤中。阳明不治之候。阳明者。五脏六腑之海。主束筋骨而利机关。阳明不治。则气血不荣。十二经络无所禀受而不用矣。

　　卫中空虚。营行不利。相搏而痛。有由然也。法当大补阳明气血。不与风寒湿所致成痹者同治。

　　人参 黄 归身 甘草 桂枝木 秦艽 白术长夏湿痹。经脉流行气钝。兼以下元脉络已虚。痿弱不能走趋。脊膂常似酸楚。大便或结或溏。都属肝肾奇经为病。盖必佐宣通脉络为正治法。倘徒呆补。夏季后必滋湿扰。须为预理。

　　肉苁蓉 小茴香 巴戟天 归身 远志 鹿角霜 桑椹子 生茅术 茯苓 熟地金毛狗脊 煎膏和丸脉微而涩。微为阳气虚。涩为阴血伤。去冬已下肢独冷。步趋无力。高年内乏藏纳之司。入夏身动加喘。肉腠麻痹若虫行。此真阳失蛰。胃阳失护。生生意少。岂攻病药石所宜。喻嘉言先生所谓大封大固。莫令真阳泄尽而暴脱。皆为此也。录严氏三因方。

　　人参 白术 附子据述缘季秋外邪变疟。延及百日始愈。凡秋疟。是夏月暑湿热内伏。新凉外触。引动伏邪而发。俗医但知柴葛解肌。暑湿伤在气分。因药动血。血伤挛痹。

　　筋热则弛。筋寒则急。遂至酿成痿痹难效症。

　　当归身 桑寄生 生虎骨 枸杞子 川抚芎 沙苑蒺藜血伤骤加惊恐。气郁热升风旋。清神受蒙为厥。凡厥皆隶厥阴。今左股麻痹。忽爽忽迷。皆肝胆中相火内风。未得宁静。病延数日。左脉小濡。热胜。津液暗伤。不宜纯与攻涤苦寒。经旨以肝为刚脏。与胃腑对待。柔缓濡润。阳和液复。可免痫症。

　　鲜生地 石菖蒲 柏子仁 阿胶 天冬 茯神偏枯症。风论云。邪中五脏六腑之俞穴。各入门户为病。则四肢不举。然阳主左而阴主右也。又云。汗出偏沮。使人偏枯。此外感之邪。或营卫皆虚。邪乘虚入。或虚风内动。皆有之。医者治之。当补正以逐邪。未可逐邪而罔顾本元。然治之之法。以阳明为主。

　　生 白芍 当归 防风 续断 萆 蚕砂 橘红 虎骨 秦艽

　　痿

　　下焦痿 。先有遗泄湿疡。频进渗利。阴阳更伤。虽有参 术。养脾肺以益气。未能救下。即如畏冷阳微。几日饭后吐食。乃胃阳顿衰。应乎外阳失职。但下焦之病。多属精血受伤。两投柔剂温通之补。以肾脏恶燥。久病宜通任瞀。通摄兼施。亦与古贤四斤金刚健步诸法互参。至于胃药。必须另用。夫胃腑主乎气。

　　气得下行为顺。东垣有升阳益胃之条。似乎相悖。然芩连非苦降之气味乎。凡吐后一二日。暂停下焦血分药。即用扶阳理胃二日。俾中下两固。经旨谓阳明之脉。束筋骨以利机关。谅本病必有合矣。

　　鹿茸 淡苁蓉 当归 杞子 补骨脂 巴戟尖 牛膝 柏子仁 茯苓 川斛长夏湿热。经脉流行气钝。兼以下元络脉已虚。痿弱不耐步趋。常似酸楚。

　　大便或结或溏。都属肝肾为病。然益下必佐宣通脉络。乃正治之法。徜徒呆补。

　　恐季夏后湿热还扰。须为预理。

　　鹿角霜 当归 生茅术 熟地 茯苓 桑椹子 苁蓉 巴戟 远志 小茴 金毛狗脊酒蒸水熬膏和丸淡盐汤送下痿 在下。肝肾病多。但素饮必有湿热。热瘀湿滞。气血不行。筋缩。肌肉不仁。体质重者难移。无非湿邪之深沉也。若论阳虚。不该大发疮痍。但久病非速攻。莫计效迟。方可愈疾。

　　细生地 咸苁蓉 当归须 牛膝 黄柏 生刺藜 川斛 萆色苍脉实。体质坚壮。虽年逾四旬。气元充旺。询知平日喜啖酒醴甘肥。此酿成湿火。蕴结下焦。今少腹微肿硬。二便带涩。自觉少腹气胀下冲。两足沉重。

　　艰于步履。腿股皮中甚热。即内经所云。湿热不攘。大筋 短。小筋弛长。 短为拘。弛长为痿也。更述曾因熬炼膏药。中有 虫蜈蚣等物。吸受秽浊毒瓦斯。未始非与湿热纠蓄。沉伏下焦。前议苦辛寒燥。兹再佐以搜逐络隧。然此病从口而入。必茹素戒饮一二年之久。

　　绵茵 黄柏 川萆 茯苓皮 金铃子 穿山甲 大槟榔汁金疮去血。乃经脉营络之伤。若损及脏腑。倏忽莫救。后此嗔怒动肝。属五志中阳气逆。迸与客邪化火两途。苦辛泄气。频服既多。阳遂发泄。形虽若丰盈。

　　而收藏固摄失职。少腹约束。阳道不举。背脊喜靠。步履无力。皆是痿弱症端。渐至痿废。议以通纳之法。专事涵养生真。冀下元之阳。八脉之气。收者收。通者通。

　　庶乎近理。

　　鹿角霜 淡苁蓉干 生菟丝粉 生杜仲粉 归身 五味 大茴香 远志 家韭子覆盆子 云茯苓 蒜汁泛丸五旬又四。阳气日薄。阳明脉络空乏。不司束筋骨。以流利机关。肩痛痹麻。

　　头目如蒙。行动痿弱无力。此下虚上实。络热内风沸起。当入夏阳升为甚。燥湿利痰。必不应病。议清营热。以熄内风。

　　犀角 鲜生地 元参心 连翘心 冬桑叶 丹皮 钩藤 明天麻勉强摇精。致阳缩囊纵。不但形质伛偻。肛门脐窍。皆为收引。咽喉牵绊。自此食物渐渐减少。由精血之伤有形。最难自复。少厥两阴。脉循喉咙。开窍于二阴。既遭损伤。其气不及充注于八脉。见症皆拘束之状。上年进柔剂阳药。服后头巅经脉皆胀。耳窍愈鸣。想是藏阴宜静。试以乘舆身怖。必加局促不安。宜乎升阳之动药不灵矣。夫少阴内藏。原有温蒸诸法。厥阴相火内寄。恶寒喜凉。仿丹溪潜阳法。仍候高明定议。

　　元武板 知母 茯苓 秋石 生地 阿胶 远志炭 柏子仁又 交四之气。热胜元虚。则气候不耐久坐。舌心腐碎。吸短。气似不接续。中焦喜按。始得畅安。目胞欲垂难舒。四肢微冷失和。从前调理见长。每以温养足三阴。兼进血气充形之品。病减。今当长夏脾胃主气。气泄中虚。最防客气之侵。是质重之补宜缓。而养胃生津。宁神敛液。仍不可少。俟秋深天气下降。仍用前法为稳。拟逐日调理方法。

　　人参 麦冬 知母 天冬 茯神 甘草 川斛 建莲当夏季反复变幻。因天地气机大泄。体气久虚。无以主持。故见病治病则无功。而安中纳下。每每获效。入秋常服附子七味丸颇安。秋分节。天气降。地气收。缘火热气伤。虚体未能收肃。是以肢节时寒。头巅欲冷。无非病久诸气皆馁。

　　斯外卫之阳少护。液髓暗枯。则血脉不营。而阴乏内守。凡此皆生气之渐鲜也。

　　急当温养益气。填补元形。使秋令助其收藏。预为来春生发之用。按内经有四气调神法。即今投药。亦当宗此旨。

　　鹿胎 熟地 五味子 麦冬 人乳粉 苁蓉 黄狗肾 柏子仁 青盐交冬宜藏。老年下虚。二气少续。忽然右痪舌喑。面亮戴阳。呵欠吸气短。欲呛。此非外来客邪。皆根本先怯。平昔眩晕。肝藏虚风显然。水不生木。坎中真阳内寓。必温理其下。凡阳主乎通。阴主乎摄。扶过七日。少阳主气再振。望其偏废延永。倘攻风劫痰之治。非本气自病法则。

　　人参 熟附 远志 茯神 鲜菖蒲捣汁冲高年液涸风动。酒湿气蒸。足趾曾经腐疡。经年来或麻痹。或牵掣。不能转侧。已成筋骨之痿。兼之火升眩晕。头面清窍。常似不爽。大便艰涩。四五日始一更衣。阳气不能潜伏。阴液日就枯槁。老来痿 。原无复元之法。诊得脉数动疾。

　　温燥之补。无益反害。仿丹溪虎潜之制。稍为加减。冀得津液少存。亦安闲永年之算。非攻病也。

　　大生地 淡天冬 肉苁蓉 淮牛膝 生白芍 虎骨胶 柏子仁 肥知母 川黄柏

　　痉厥

　　经云。烦劳则张。精绝辟积于夏。令人煎厥。夫劳动阳气弛张。则阴精不司留恋。其阳虽有若无。故曰绝。积之既久。逢夏季阳正开泄。五志火动风生。若煎熬者然。斯为晕厥耳。治法以清心益肾。使肝胆相火内风。不为暴起。然必薄味。

　　静养为稳。

　　连翘心 元参心 竹叶心 知母 细生地 生白芍肾厥。由背脊而升。发时手足逆冷。口吐涎沫。喉如刀刺。盖足少阴经脉上循喉咙。挟舌本。阴浊自下上犯。必循经而至。仿许学士椒附意。通阳以泄浊阴耳。

　　炮附子 淡干姜 川椒 胡卢巴 半夏 茯苓 姜汁泛丸脐上心下热炽。咽喉间陈腐气。遂神昏仆厥。经时汗出而醒。病来口涌血沫。乃膻中热拥。以致心窍受蒙。若非芳香清透。不能宣通络中瘀痹。

　　天竹黄 丹参 郁金 云茯神 石菖蒲 生乌犀角 麝香 冰片 野赤豆皮煎汤泛丸竹叶汤送下食后服厥属肝病。几番病发。都因经水适来。夫血海贮聚既下。斯冲脉空乏。而风阳交动。厥之暴至之因由也。咸寒濡润。亦和阳泄内风之义。治之未应。下焦独冷。喉呛胸痹。思冲脉乃阳明所属。阳明虚则失阖。厥气上犯莫遏。内经治肝不应。当取阳明。制其侮也。暂用通补入腑。取乎腑以通为补。

　　小半夏汤加白糯米诸厥皆隶厥阴。疝瘕。心热胁胀。中消便难。乃肝阳内风。妄动消烁。犯及阳明矣。经言。治肝不应。当取阳明。肝胃一脏一腑相对。不耐温补者。是肝用太过。

　　肝体不及也。

　　九孔石决明 淮小麦 清阿胶 细生地 天冬 茯苓脉左动如数。右小濡弱。病起嗔怒。即寒热汗出心悸。继而神魂自觉散越。

　　夫肝脏藏魂。因怒则诸阳皆动。所见病源。无非阳动变化内风为厥。故凡属厥症。多隶厥阴肝病。考内经治肝。不外辛以理之酸以治之。甘以缓急。今精采散失。镇固收摄。犹虑弗及。而方书泄肝平肝抑肝方法尽多。至于补法。多以子母相生为治。此病全以肝肾下焦主治为正。所服医药。并无师古之方。未识何见。

　　阿胶 鸡子黄 人参 生地 金箔冷自足上贯于心。初起周身麻木。今则口鼻皆是冷气。病起惊恐。内伤肝肾为厥。冲脉隶于肝肾。二脏失藏。冲气沸乱。其脉由至阴而上。故多冷耳。

　　淡苁蓉 熟地炭 五味子 紫石英 茯苓 牛膝

　　癫痫

　　平昔操持。身心皆动。悲忧惊恐。情志内伤。渐渐神志恍惚。有似癫痫。其病不在一脏矣。医药中七情致损。二千年来。从未有一方包罗者。然约旨总以阴阳迭偏为定评。凡动皆阳。当宗静以生阴是议。阳乘于络。阴脉不安。敛镇摄固。

　　久进可效。家务见闻。必宜屏绝。百日为期。

　　人参 廉珠 茯神 枣仁 炙草 生龙骨 萸肉 五味

　　三消

