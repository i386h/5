<!-- { "loadSidebar": true } -->


　　医法圆通 清·郑寿全著

　　 卷一

　　用药弊端说

　　用药一道，关系生死。原不可以执方，亦不可以执药，贵在认证之有实据耳。实据者何？阴阳虚实而已。阴阳二字，万变万化。在上有在上之阴阳实据，在中有在中之阴阳实据，在下有在下之阴阳实据。无奈仲景而后，自唐宋元明以逮本朝，识此者固有，不识此者最多。[眉批]医不执方药，在平日求至理而探玄奥。一得上中下阴阳实据，用药即不误人。病家知此理法，延医入门，以此审其高下，决其从违，《万病回春》立说之功不浅。此先医医，而后医病家。具见良工心苦。其在不识者，徒记几个汤头，几味药品，不求至理，不探玄奥，自谓知医。一遇危症，大海茫茫，阴阳莫晓，虚实莫辩，吉凶莫分。一味见头治头，见脚治脚。幸而获效，自夸高手。若不获效，延绵岁月。平日见识用尽，方法使完，则又藉口曰：病入膏肓，药所难疗。殊不知其艺之有未精也。更有一等病家，略看过几本医书，记得几个汤歌药性，家人稍有疾病，又不敢自己主张，请医入门开方去后，又或自逞才能，谓某味不宜，某味太散，某味太凉，某味太热，某味或不知性，忙将《本草备要》翻阅，看此药能治此病否。如治与病合则不言，不与病合则极言不是，从中添减分两，偶然获效，自矜其功，设或增病，咎归医士。此等不求至理，自作聪明，每每酿成脱绝危候。虽卢缓当前，亦莫能治，良

　　 

　　可悲也。更有一等富贵之家，过于把细些小一病，药才入口，稍有变动，添病减病，不自知也，又忙换一医，甚至月延六七位，每每误事。[眉批]学养兼到之医，方能识此火候，太非易易。不知药与病有相攻者，病与药有相拒者，岂即谓药不对证乎？何不多延数时，以尽药力之长哉。

　　予观古人称用药如用兵。有君臣，有佐使，有向导；用缓攻，有急攻，有偷关；有上取，有下取，有旁取；有寒因寒用，热因热用，塞因塞用，通因通用诸法。岂非知得药与病有相拒相斗者乎？予愿富贵之家，不可性急，要知病系外感，服一三道发散药，有立见松减些者。气滞、食滞、腹痛、卒闭之症，服行气消导开窍之品，有片刻见效者。若系内伤空虚损日久，误服宣散、清凉、破气、滋阴等药、酿成咳嗽白痰，子午潮热，盗汗骨蒸，腹胀，面肿，气踹等症，又非三五剂可见大功。所以古人治病，有七日来复之说，或三十剂、五十剂，甚至七八十剂，始收全功者矣。

　　最可怪者，近之病家，好贵恶贱，以高丽参、枸杞、龟、鹿、虎胶、阿胶、久制地黄、鹿茸等品，奉为至宝。以桂、麻、姜、附、细辛、大黄、芒硝、石膏等味，畏若砒毒。由其不知阴阳虚实至理，病之当服与不当服耳。〔眉批〕扪虱而谈，其言侃侃，有旁若无人之概。病之当服，附子、大黄、砒霜，皆是至宝。病之不当服，参、芪、鹿茸、枸杞，都是砒霜。无奈今人之不讲理何，故谚云：参、芪、归、地，治死人无过；桂、附、大黄，治好人无功。溯本穷源，实由于不读仲景书，徒记几个幸中方子，略记得些各品药性，悬壶于市，外著几件好衣服，轿马往来，目空一世。并不虚心求理，自谓金针在握。仔细追究，书且点不过两篇，字且画不清几个，试问尚能知得阴阳之至理乎？东家被他桂、附治死，西家被他硝、

　　  

　　黄送命。相沿日久，酿成此风。〔眉批〕淋漓尽致。所以病家甘死于参、芪、归、地之流，怕亡于姜、附、硝、黄之辈。此皆医门之不幸，亦当世之通弊也。

　　予愿业斯道者，务将《内经》、《难经》、仲景《伤寒》、《金匮》、孙真人的《千金》、《翼》诸书，与唐、宋、金、元，朱、张、刘、李并各后贤医书，彼此较量，孰是孰非。更将予所著《医理真传》并此《医法圆通》，留心讨究。阴阳务求实据，不可一味见头治头，见咳治咳，总要探求阴阳盈缩机关，与夫用药之从阴从阳变化法窍，〔眉批〕医学骨髓，尽此一语，学者潜心。而能明白了然，经方、时方，俱无拘执。久之，法活圆通，理精艺熟，头头是道，随拈二三味，皆是妙法奇方。观陈修园先生《三字经》，列病数十条，俱言先以时方治之，不效，再求之《金匮》，明是知道近日医生之胸中也。然时方如四君、六君、四物、八珍、十全、归脾、补中、六味、九味、阴八、阳八、左归、右归、参苏、五积、平胃、柴苓、逍遥、败毒等方，从中随证加减，亦多获效。大抵利于轻浅之疾，而病之深重者，万难获效。修园所以刻《三字经》与《从众录》之意。不遽揭其非，待其先将此等方法用尽，束手无策，而后明示曰，再求《金匮》，是教人由浅而深，探求至理之意也。窃以《金匮》文理幽深，词句奥古，阅之未必即解其至理，诚不若将各证外感内伤阴阳实据，与市习用药认证杂乱处搜出，以便参究。予岂好辩哉？予实推诚相与，愿与后世医生同入仲景之门，共用仲景之法，〔眉批〕一片婆心。普济生灵，同登寿域，是所切望也。

　　  

　　各症辩认阴阳用药法眼

　　心 病 不 安 俗云：心跳心慌

　　按心病不安一证；有心血不足为病者，有心气不足为病者。

　　心血不足为病者， 血不足则火必旺。 其人多烦，小便短赤而咽中干，肌肤枯槁憔悴，而神不大衰，甚则狂妄喜笑，脉必细数，或洪大，喜食甘凉、清淡、油润之品者是也。

　　心气不足为病者，气，阳也。气衰则血必旺。其人少神，喜卧懒言，小便清长，或多言多劳力、多用心一刻，心中便潮热而自汗出。言者，心之声也。汗者，血之液也。多言、劳力及用心太过，则心气耗。气耗则不能统血，故自汗出。〔眉批〕心气即心阳，所谓神也。神伤则精散，精散则不能统血，气液脱而为潮热、自汗，此是阳不能统阴，阴无所制。阴证蜂起，正本澄源，立法亲切，于治此病乎何有？甚至发呕欲吐，心阳一衰，阴气上偕，故发呕。脉必细微，抑或浮空，喜食辛辣煎炒极热之品者是也。

　　目下市习，不辩阴阳，听说心不安宁，一味重在必血不足一边，故治之有效，有不效。其所用药品，无非人参、酸枣、茯神、远志、琥珀、龙骨、朱砂、地黄、当归、元肉之类，与夫天王补心，定志宁神诸方。然此等方药，全在养血，果系心血不足则甚宜。若系心阳衰败则不当。此属当世混淆莫察之弊，不忍坐视不言，姑酌一治心阳虚方，以补市习之漏。

　　补坎益离丹附子八钱桂心八钱蛤粉五钱 炙甘草四钱 生姜五片

　　  

　　用药意解：夫曰：补坎益离者，补先天之火，以壮君火也。真火与君火本同一气，真火旺则君火始能旺，真火衰则君火亦即[]衰。真火藏于水中，二气浑为一团，故曰一元。[眉批]造化机械，阴阳根柢，露于腕下，作一幅活太极图观之，便得医之真实际也。真火上腾，真火，天体也。其性发，用故在上。必载真水上升，以交于心，故曰离中含阴。又曰：气行血随，水既上升，又必复降下。水，地体也。随气而至离宫。则水气旺极，极则复降下也。水下降，君火即与之下降，故曰阴中含阳。又曰：血行气附，主宰神明，即寓于浑然一气之中，昼则出而听政以从阳。阳在上也，曰离。夜则入而休息以从阴，阴在下也，曰坎。此人身立命指归，医家宜亟讲也。今病人心不安宁，既服养血之品而不愈者，明是心阳不足也。心阳不足，固宜直补其心阳。而又曰补坎者，盖以火之根在下也。予意心血不足与心阳不足，皆宜专在下求之，何也？水火互为其根，其实皆在坎也。真火旺则君火自旺，心阳不足自可愈，真气升则真水亦升，心血不足亦能疗。其所以服参、枣等味而不愈者，是未知得火衰[]而水不上升也。方用附、桂之大辛大热为君，以补坎中之真阳。细查坎阳，乃先天乾金真气所化，故曰金生水。后人见不及此，一味补土生金，补金生水，着重在后天脾肺，不知坎无真气上腾，五脏六腑皆是死物。前贤叫人补脾者，先天赖后天以辅也，先天为体，后天为用。故《经》云：无先天而后天不立，无后天而先天亦不生。教人补金，是教人补先天真金所化之真气也。道家称取坎填离，即是盗取坎中一点金气也。予恒曰：人活一口气，即此。考桂、附大辛大热，辛即金之味，热即纯阳之性也。仲景深通造化，知桂、附能回阳，故立白通、四逆回阳诸方，起死回生，其功迅速，实非浅见可测。[眉批]乾分一气，落于坤中而成坎，乾即金也，坎即水也。坤中得阳即是火，火曰炎上，故能启示上升而交于心。心属火为离，离中得水，水曰润下，又燃火而下降，全是一金为之斡旋。桂、附、辛归金而热归火，大能升水降火，交接心肾。先生独得仲

　　[] 即原本作"郎"，据文义改。

　　[] 衰原本作"衰"，据文义改。

　　  

