<!-- { "loadSidebar": true } -->
　　按女科与男子稍有不同，以其质秉坤柔，具资生之德，而有经期、胎前、产后，病情与男子不同，其余皆同。诸书分辩详，实可择取。予于女科一门，亦稍有见解，因于闲暇，又从而直切畅言之，以补诸书未言之旨，恐见解不当，高明谅之。［眉批］知非氏曰：女子之病，多于男子，奈何多多一病耳。虽曰五漏成体一，两耳不须治一，两乳不须治一，经水则其要也。治之奈何，在知本，知本于太阴，无他谬巧矣。夫太阴者，月也。三五而盈，三五而缺。盈者，阴进，为阳，主长。缺者，阳退，为阴，主消。阳长阳消，以阳为运用。长者生之，徒升发不泄；消者死之，徒降下不留，月事以时下。一月一降，为不病之恒，降下无所苦，又不爽其期，谓曰月信。苟阳失健运，则坤中之阴精不藏，如先期而至，是月受日魂未足，阴中阳微，不得谓为有火，而用苓、连、知、柏。如后期而至，是月受日魂未足，阴中阳虚，阳虚阴亦无准，不得谓为有寒，而用四物、桂、附。淋漓不断者，少则非崩，崩者多而不止，皆由元阳行德不下，以致阴精流溢不守，不得仅以热论，色紫成块，色淡不鲜，同为阳气不足。将行腹痛，行后腹痛，均是阳虚气凝。至于处子、妇人经闭不通，皆由虚损，先宜扶阳，继须通利。通利之方，桃核承气汤，不遗余力，若姑息养奸，百日而劳瘵成，不可救药矣。非医之过而何？所有带证，处子、妇人，皆多患此，不在经证之例，亦非带脉为病。非白淫，即寒湿，浊恶不堪，法宜升散，不宜燥熯，致烁阴精，皆治本之决也。至于内伤外感，亦能伤太阴而有以上诸条，触类而伸之，比类而参之，有形证，有理路，何患无治法乎。钦安分门别类，博学而详说之，妙在窥透阳不化阴之玄理，反复论辩，只重一阳字，握要以图，立法周密，压倒从世诸家，何况庸手。知非良深佩服，而胎前不言证，归于六经矣，产后不言，法尽于阴阳矣，知非亦可无言矣。

　　  

　　经水先期而至或十七八九日，二十四王日者是也

　　按经水先期而来，诸书皆称虚中有热，为太过，为气之盈，多以四物汤加芩、连、阿胶之类治之，以为血中有热，热清而血不妄动，经自如常。予谓不尽属热，多有元气太虚，血稍存注，力不能载，故先期而下。其人定见面白无神，少气懒言，稍有劳动，心惕气喘，脉细而微，亦或浮空。此等法当温固元气为主，不得妄以芩连四物治之。果系可服芩连四物者，人必精神健旺，多暴怒，抑郁，言语、起居、动静一切有神，如此分处，用药庶不错误。

　　经水后期而至或三十七八日，四五十日，及两三月者是也

　　按经水后期而至，诸书称为虚中有寒，为不及，为气之缩，多以桂、附之类加入四物汤治之，以为血中有寒，寒得温而散，血自流通，经即如常。予谓不尽属寒。其中多有暗泄处，不可不知。暗泄者何？其人或常自汗不止，或夜多盗汗，或常流鼻血，或偶吐血，或多泄水，或饮食减少。如此之人，切不可照常通经、赶经法施治，当审其病而调之。如其人当经期将至，前四五日，常自汗出者，是气机上浮而不下降，汗出即血出也，察其是卫阳不固者固之，如芪附汤，建中汤是也。察其系内有热伏，热蒸于外，而汗出者，宜凉之，如益元散，生地四物之类治之。

　　若是盗汗，察其系阴盛隔阳于外，阳气不得藏，气机上浮，故盗汗出，法宜收纳，如封髓丹，潜阳丹之类。察其系血分有热，热蒸于外，盗汗亦作，法宜清润，如鸡子黄连汤之类。

　　若是鼻血、吐血、审是火旺，逼血外行，自有火形可征，

　　  

　　法宜清凉，如桃仁、地黄、犀角汤之类。审是阳虚不能镇纳阴气，阴血上僭外越，自有阳虚病情可考，不得即为倒经，而妄用通经凉血止血之方，惟有扶阳抑阴，温中固土为准，如甘草干姜汤，潜阳，建中等汤。

　　若是时常泄水，饮食减少，多由元气下泄，阴血暗耗，法宜温中收固。况饮食减少，生化机微［］，天真之液不能如常流注，学者须知，切切不可见其经之后至，而即以通套等法施之。

　　其中尚有外感寒邪，闭束营卫气机，亦能使经期后至。可按六经提纲治之。更有经期将至，偶食生冷，或洗冷水，亦能使经期后至，须当细问明白，切不可粗心。

　　经来淋漓不断

　　按经来淋漓不断一证，有元气太虚，统摄失职者；有因冲任伏热，迫血妄行者。

　　因元气太弱者，或由大吐、大泻伤中，或过服宣散、克伐，或房劳忧思过度，种种不一，皆能如此。其人起居动静，脉息声音，一切无神，法宜温固，如附子理中、黄芪建中、香砂六君之类。

　　因冲任伏热，热动于中，血不能藏，其人起居动静，脉息声音，一切有神，法宜养阴清热，如黄莲泻心汤，生地芩连汤之类，总要握其阴阳，方不误事。

　　经水来多而色紫成块

　　按经水紫色成块一证，诸书皆称火化太过，热盛极矣。多以凉血汤，及生地四物加芩、连之类，法实可从，其病形

　　[] 微 原本作"征"，笔误，据文义改。

　　  

　　定是有余可征。若无有余足征，而人见昏迷、困倦嗜卧，少气懒言，神衰已极，又当以气虚血滞，阳不化阴，阴凝而色故紫，故成块。不得妄以清凉施之，法宜温固本元为主，如理 加香附，甘草干姜汤，建中汤之类，方不为害。总之众人皆云是火，我不敢即云是火，全在有神无神处，仔细详情，判之自无差矣。

　　经水来少而色淡

　　按经水少而色淡一证，诸书皆称血虚，统以四物加人参汤主之，以为血虚者宜补其血。予谓此证，明是火化不足，阳衰之征。阳气健则化血赤，阳气微则化血淡。阳气盛则血自多，阳气衰则血自少，乃一定之理，法当扶阳以生血，即天一生水的宗旨。何得专以四物人参汤，一派甘寒之品乎？此皆后人不识阴阳盈虚之妙，故有如此之说也。予见当以黄芪建中汤，当归补血汤加附子，或甘草干姜汤合补血汤，如此治此，方不误事。

　　经水将行而腹痛

　　按经水将行腹痛一证，诸书皆言血中有滞也，多用通滞汤，及桃仁四物汤。予思此二方，皆是着重血中有滞也。如果属热滞，此二方固可治之。苟因寒邪阻滞，以及误食生冷，又当以温中行滞为主，无专以此二方为是。如此分处治去，庶不至误事。

　　经水行后而腹痛

　　按经水行后腹痛一证，诸书皆云虚中有滞也，统以八珍汤加香附治之，亦颇近理。予思经后腹痛，必有所因，非外

　　  

　　寒风冷之侵，必因内阳之弱，不概以气血两虚有滞为准，又当留心审察。如系外寒风冷，必有恶风畏寒，发热身痛，仍宜发散，如桂枝汤是也。若系内阳不足，则寒从内生，必有喜揉按、热熨之情，法宜温里，如附子理中加丁香、砂仁之类。

　　予常治经后腹痛，其人面白唇淡者，以甘草干姜汤加丁香、官桂治之，或以补血汤加安桂治之，必效。

　　妇人经闭不行或四五十日，或两三月者是也

　　按闭经一证，关系最重，诊视探问，必须留心。如诊得六脉迟涩不利者，乃闭之证。若诊得六脉流利，往来搏指，妊娠之兆，切切不可直口说出。先要问明何人，看丈夫在家否？如丈夫在家，称云敝内，他先请问，方可言说是喜，不是经闭。设或言寡居，或方言丈夫出外，数载未归；设或言室女年已过大，尚未出阁。访问的确，审无痰饮证形，痰疾脉亦多滑利。虽具喜脉，切切不可说出，但云经闭。如在三两月内，不妨于药中多加破血耗胎之品，使胎不成，亦可以曲全两家祖宗脸面，亦是阴德。即服药不效，而胎成者，是恶积之不可掩，而罪大之不可解也。倘一朝遇此，主家向医说明，又当暗地设法，曲为保全，不露主角，其功更大。设或室女，于归期促，不得不从权以堕之。不堕则女子之终身无依，丑声扬，则两家之面目何存？舍此全彼，虽在罪例，情有可原。自古圣贤，无非在人情天理上，体会轻重而已。

　　予思经闭不行， 亦各有所因。有因经行而偶洗冷水闭者，有因将行而偶食生冷闭者，有因将行而偶忿气闭者，有因素秉中气不足，生化太微而致者，有因偶感风寒，闭塞而致者，不可不知。

　　  

　　因洗冷水而闭者，盖以经血之流动，全在得温以行，得寒而凝，理势然也。今得冷水以侵之，气机忽然闭塞，血液不流，法当温经，如麻黄附子细辛汤、阳旦汤、或补血汤加丁香、肉桂之类。

　　因食生冷而闭者，诚以天真之液如雾露之气，全赖中宫运转，血自流通。今为生冷停积中宫，闭其运转之机，血液故不得下降。法当温中，如理中汤加砂仁、丁香、肉桂，或甘草干姜汤加丁香、胡椒之类。

　　因忿气而闭者，盖以忿争则气多抑郁，抑郁则气滞而不舒，气不舒，则血不流，故闭。法宜理气舒肝为主，如小柴胡汤加香附、川芎、麦芽之类。

　　因素秉不足，生化太微而致者，盖以不足之人，多病，多痰，多不食，或多泄泻，或多汗出，元气泄多蓄少，不能如常，应期而下。要知血注多，则下行之势易。血注少，则下行之势难。务宜看其何处病情为重，相其机而治之。或宜甘温，或宜辛温，或宜苦温，又当留意。

　　因外感风寒而闭者，按六经提纳治之，自然中肯。切不可一见经闭，即急于通经，专以四物加桃仁、红花、玄胡、香［］附、苏木、丑牛之类，胡乱瞎撞，为害非浅，学者宜知。更有寡妇、室女经闭，要不出此，不过多一思交不遂，抑郁一层，终不外开郁行滞而已。

　　崩

　　按崩证一条，有阳虚者，有阴虚者。

　　阳虚者何？或素秉不足，饮食不健。或经血不调，过服清凉。或偶感风寒，过于宣散。或纵欲无度，元气剥削。如

　　[] 香 原本作"杏"，据文义改。

　　 

　　此之人，定见起居动静、言语、脉息、面色，一切无神。元气太虚，不能统摄，阴血暴下，故成血崩。实乃脱绝之征，非大甘大温不可挽救，如大剂回阳饮，甘草干姜汤之类。切切不可妄以凉血、止血之品施之。

