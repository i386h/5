<!-- { "loadSidebar": true } -->
　　仲景云：阳盛阴虚，下之则愈，汗之则死。发热身疼，脉浮紧者，当发汗。假令尺脉迟弱者，不可发汗，以营弱血少故也。咽燥喉痹者，不可发汗，津液现已伤也。咳而小便利，若失小便者，不可发汗，下元虚也。下利，虽有表证，不可发汗，发汗则水湿必散于周身，而成浮肿胀满。淋家不可发汗，发汗则津液内亡，客热更增。衄血亡血家，不可发汗，以其血液虚也。疮家不可发汗，发汗则痉。表虚热盛故生疮，汗之则表愈虚而热愈炽，热则伤血，热则生风，故变为痉。少阴病，脉沉细数。沉为在里，不可发汗。大便素难便者，不可发汗，发汗则谵语，以其血液既少，而复夺之，表虚里实，故谵语。汗家不可重发汗，发汗则心神恍惚，盖以汗为血液也，心液大耗，神无所主，故见恍惚。虚人发热，无身疼者，不可发汗，发汗则阳亡。盖以发热乃阳越于外，收之唯恐不及，今误汗之，阳必亡。血气欲绝，手足厥冷，引衣踡卧，不可发汗，发汗则殆。厥证脉紧，不可发汗，汗则声绝咽嘶舌萎。要知阳厥宜下，即热深厥深是也。阴厥宜回阳，即四逆汤法之也。脉弦细，头痛发热者，属少阳，宜和解，不宜发汗，发汗则变证百出。太阳与少阳并病，头项［］强痛，或眩冒，时加结胸，心下痞硬者，

　　[] 项 原本作"顶"，据文义改。

　　  

　　不可发汗。风温证不可发汗，汗之则热盛，汗则血伤也。湿温证不可发汗，汗之卫阳虚，津液竭，热必盛也。　虚烦证不可发汗，汗之则心血虚，而烦愈盛也。午后热，不可发汗，汗之则阳亡。久病阳虚阴虚，一切诸证，不可擅发汗。

　　病有宜吐者

　　病如桂枝证，头不疼，项不强，寸脉微浮，胸中痞硬，气上冲咽喉，不和息者，此为有寒。一云内有久痰，宜吐之。病人胸中菀菀而痛，不能食，欲使人按之，而反有涏唾，下利日十余行，其脉反迟，寸口微滑。此宜吐之，吐之则利止。少阳病，饮食入口即吐，心下温温欲吐，复不能吐者，宜吐之。宿食在上脘者，当吐之。病手足逆冷，脉乍结，以客气在胸中，心下满而烦，欲食不能，病在胸中，当吐之。凡病在膈上，脉大胸满多痰者，食在胃口，脉滑者，俱宜吐之。

　　病有不宜吐者

　　脉虚、脉微者，不可吐。太阳病干呕，呕逆者，不可吐。吐之则伤胃。　四肢厥逆者，不可吐。膈上有寒饮干呕者，不宜吐，当温之。凡中下二部之病，切不可吐，吐则为逆。

　　病有宜下者

　　发汗不解，腹满痛者，急下之。　下利，三部脉皆平，按之心下硬者，急下之。　下利，脉迟滑者，内实也，利未欲止，当下之。　脉滑而数者，有宿食也，宜下之。　寸脉浮大，按之反涩，尺中亦微而涩，知有宿食也，宜下之。下

　　  

　　利，不欲食者，以有宿食故了，当下之。不利，见谵语者，有屎燥也，宜下之。　下利瘥，至其年月日时复发者，病不尽故也，当下之。伤寒六七日，目中不了了，晴不合，无表里证，大便难，身微热者，此为实也。急下之。阳明病，发热汗出多者，急下之。二阳并病，太阳证罢，但发潮热，手足漐漐汗出，大便难而谵语者，下之则愈。少阴病得之二三日，口燥咽干者，急下之，此邪未深入，便作口燥，肾水将干，宜急下之，以救欲绝之水也。少阴证六七日，腹胀不大便者，急下之，此少阴邪热入胃府也，土胜则水干，宜急下以救肾水。　少阴病，自利清水，色纯青，心中必痛，口中燥者，急下之。青为肝色，肝邪乘肾，故下利。阳邪上攻，故口燥，此亦少阴传阳明腑证也。厥阴证，舌卷囊缩，宜急下之。此证有寒极而缩者，宜温。此由阳明之热，陷入厥阴，阳明主润宗筋，宗筋为热所功，弗荣而急引舌睾丸，故舌卷囊缩，此为热极，故宜急下以存阴也。

　　须知胃为五脏之大源，凡胃受热，处处皆可传及。总之，土燥则水易亏，故阳明与厥阴皆有急下法。法虽不同，其入腑之理则一也。

　　病有不宜下者

　　仲景云：阳盛阳虚，汗之则愈，下之则死。　太阳病外证未解者，不可下。下之则引邪入里也。　脉浮大者，不可下。浮大为在表也。　恶寒者，不可下。邪尚在表也。　呕多，虽有阳明证，不可下。邪在上焦也。阳明病不能食，攻其热必哕，胃中虚冷故也。　阳明病应发汗，反下之，则为大逆。太阳阳明合病，喘而胸满，不可下，宜麻黄汤。寒散肺清，胃邪亦自散也。　脉细数者，不可下。细数为血虚

　　  

　　有热，下之热邪入里，恐亡阴。　恶水者，不可下，下之则内冷，不嗜食，完谷出。　头痛目黄者，不可下，邪在上也。阳微者，不可下，下之痞硬，阴盛而阳不宣也。　寒厥者，不可下，下之则死。　腹胀可按而减者，不可下，里虚而邪未实也。咽中秘塞者，不可下，邪未上也。　阳明病，面赤，心下虽微满，不可下，邪未实也。　腹中上下左右有动气者，不可下。结胸证，脉浮大者，不可下，邪在表也。脏结无阳证，舌上苔滑，安静不渴者，不可下。　大便硬，小便数者，不可下，乃脾约丸证也。　阳明病，自汗出，若发汗小便自利者，不可下，此为津液内竭，虽硬不可攻，宜蜜煎导之。

　　凡病之当汗与不当汗，当吐与不当吐，当下与不当下，浅深各有定据，不得砐行妄为。务宜详察病情，诊视脉象有神无神，声音微厉，饮热饮冷，喜按畏按，各处搜求，自然有下手处也。

　　服　药　须　知

　　大凡阳虚阴盛之人，满身纯阴，虽现一切证形，如气喘气短，痰多咳嗽，不食嗜卧，面白唇青、午后、夜间发热，咽痛，腹痛泄泻，无故目赤，牙疼，腰痛膝冷，足软手弱，声低息微，脉时大时劲，或浮或空，或沉或细，种种不一。皆宜扶阳，驱逐阴邪，阳旺阴消，邪尽正复，方可了扶阳之品。但初服辛温，有胸中烦燥者，有昏死一二时者，有鼻血出者，有满口起泡者，有喉干痛、目赤者。此是阳药运行，阴邪化去，从上窍而出也。以不思冷水吃为准，即吃一二口冷水，皆无妨。服辛浊温四五剂，或七八剂，忽咳嗽痰多，日夜不辍。此是肺胃之阴邪，从上出也，切不可清润。服辛温

　　  

　　十余剂后，忽然周身面目浮肿，或发现斑点，痛痒异常，或汗出，此是阳药运行，阴邪化去，从七窍而出也，以饮食渐加为准。服辛温十余剂，或二十余剂，或腹痛泄泻。此是阳药运行，阴邪化去，从下窍而出也。但人必困倦数日，饮食懒餐，三五日自己。其中尚有辛温回阳，而击身反见大痛大热者，阴陷于内，得阳运而外解也，半日即愈。

　　凡服此等热药，总要服至周身、腹中发热难安时、然后与以一剂滋阴，此乃全身阴邪化去，真阳已复，即与以一剂滋阴之品，以敛其所复之阳，阳得阴敛，而阳有所依，自然互根相济，而体健身轻矣。虽然邪之情形，万变莫测。以上所论，不过略陈大意耳，学者须知。

　　  

　　卷四

　　失血破疑说

　　今人一见失血诸证，莫不称为火旺也。称为火旺，治之莫不用寒凉以泻火。举世宗之而不疑，群医信之而不察。所以一得失血证，群皆畏死，由其一经失血，死者甚多，不知非死于病，实死于泻火之凉药耳。然则，凉药其可废乎？非即谓凉药之可废，但失血之人，正气实者少也，正气一衰，阴邪上逆，十居八九，邪火所致十仅一二。不可不慎。

　　予有见于今之失血家，群皆喜服清凉而恶辛温，每每致死，岂不痛惜。予故为当服辛温者，决其从违焉。不观天之日月，犹人身之气血乎。昼则日行于上，而月伏于下，夜则月行于上，而日伏于下，人身气血同然。失血之人，血行于上，而气伏不升可知。欲求血之伏于下，是必待气之升于上，气升于上，血犹有不伏者乎。知得此中消息，则辛温扶阳之药，实为治血之药也。

　　又可怪者，人人身中本此气血二物，气为阳，法天，火也；血为阴，法地，水也。故曰人非水火不生活。水火二字，指先天先地真气，非凡世之水火也。愚夫愚妇，固说不知，而读书明理这之士，亦岂不晓。明知血之为水，水既旺极而上逆，何得更以滋水之品助之。此其中亦有故，故者何？惑于血色之红也，不知血从火里化生出来，经火锻炼，故有色赤之象。岂得以色红，而即谓之火，即宜服凉药乎？此处便是错误关头。毒流有年，牢不可破，予不惮烦，又从而言之，愿与后之来

　　  

　　者作一臂力焉。幸甚。

　　附：七绝一首

　　吐血都传止血方，生军六味作主张。甘寒一派称良法，并未逢人用附姜。姜、附，阳也。血，阴也。以阳治阴，即益火之源，以消阴翳。血水如潮本阳亏，阳衰阴盛敢僭为。阴盛，即君弱臣强，夫弱妻强的章本。人若识得升降意，阳主升，阴主降，乃是定理。今阴升而阳不升，更以阴药助之，阴愈升而阳愈降，不死何待。宜若宜辛二法持。宜苦者，十仅一二，宜辛者十居八九。

　　益火之源以消阴翳辩解

　　前贤云：益火之源，以消阴翳，阳八味是也。此方此语相传已久，市医莫不奉为准绳，未有几个窥透破绽，予不能无疑也。疑者何？疑方药之不与命名相符［］。既云益火之源，以消阴翳，必是在扶助坎中一点真气上说，真气一衰，群阴四起，故曰阴翳。真气一旺　阴邪即灭，故曰益火。方中桂、附二物，力能扶坎中真阳，用此便合圣经。何得又用熟地、枣皮之滋阴，阴邪即盛，就不该用此。丹皮之泻火，益火而反泻火，实属不通。山药、伏苓、泽泻之甘淡养阴则利水乎？推其意也，以为桂、附之辛热属火，降少升多，不能直趋于下，故借此熟地、枣皮，沉重收敛之品，而使其趋下。又以丹皮之苦寒助之，更经苓、泽利水，使阴邪由下而出，［眉批］孰知五味下喉，其气味立刻周遍，呼吸立刻上下交通，何待此。似为有理，独不思仲景治少阴病，四肢厥逆，腹痛囊缩。爪黑唇青，大汗淋漓，满身全是阴翳，何不重用此熟地、枣皮、丹皮、苓、泽之品，而独重用姜、附、草三味起死回生，其功迅速。由此观之，仲

　　[] 符 原本作"孚"，据文义改。

　　  

　　景之白通、四逆，实益火之源，以消阴翳者也。若此方而云，益火消阴，断乎不可。予非固为好辨，此是淆乱圣经之言。毒流已久，祸延已深，不得不急为剪除也。

　　壮水之主以制阳光辨解

