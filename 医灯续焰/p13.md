<!-- { "loadSidebar": true } -->
　　若胸中烦而不呕者，去半夏、人参，加栝蒌实一枚。若渴者，去半夏加人参，合前成四两半，加栝蒌根四两。若腹中痛者去黄芩，加芍药三两。若胁下痞硬，去大枣，加牡蛎四两。若心下悸，小便不利者，去黄芩，加茯苓四两。若不渴，外有微热者，去人参，加桂枝三两，温覆取微汗愈。若咳者，去人参、大枣、生姜，加五味子半升、干姜三两。

　　仲景白虎汤（加人参名人参白虎汤） 《伤寒论》云：伤寒脉浮滑，此表有热，里有寒，白虎汤主之。又云：吐下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。大抵表里皆热，在表多汗，非闭郁之热；在里渴烦，非入腑坚实之热，转夏为秋之剂也。

　　知母（六两） 石膏（一斤） 甘草（炙，二两） 粳米（六合）

　　上四味，以水一斗，煮米熟汤成。去滓，温服一升。日三。

　　卷五

　　泄泻脉证第四十四

　　泄泻下利，沉小滑弱。实大浮洪，发热则恶。

　　泻痢见于下部，时时惟出，无论因之内外，总属伤阴耗里之虚证。沉小滑弱，乃为相宜。（滑乃有余，似乎相反。然喜其有水液，而不因泻痢枯涸耳。大约宜五苓散、平胃散、东垣升阳除湿汤、理中汤、五味子散、四神丸、七味白术散。痢则芍药汤、香连丸、益元散、败毒散、东垣芍药黄芩汤、和剂真人养脏汤、金匮桃花汤、白头翁汤、和剂参苓白术散，俱当审寒热虚实选用之。）若实大浮洪则恶矣。实大与虚反，浮洪与里反。邪盛正衰，不言可喻。再加发热，则阴气弥伤，而里气弥耗，不至躁亡不已也。

　　卷五　泄泻脉证第四十四

　　附方

　　五苓散（见第十七）

　　平胃散 治脾胃不和，不思饮食，心腹胁肋胀满刺痛，口苦无味，胸满短气，呕哕噫气吞酸，面黄肌瘦，体倦节痛。常自利，常发霍乱、反胃等证。

　　苍术（去粗皮、米泔浸，五斤） 陈皮（三斤二两，去白） 甘草（锉，炒，三十两） 浓朴（去粗皮、姜制、炒，三斤二两）

　　上为细末。每服二钱。水一盏，姜三片，枣二枚，同煎七分，去滓温服。或去姜、枣带热服。空心食前，入盐一捻，沸汤点服亦得。常服调气暖胃，化宿食，消痰饮，辟风寒冷湿不正之气。

　　东垣升阳除湿汤 治脾胃虚弱，不思饮食，肠鸣腹痛，泄泻无度，小便黄，四肢困弱。

　　甘草 大麦 面（如胃寒腹鸣者加） 陈皮 猪苓（以上各三分） 泽泻 益智仁 半夏 防风神曲 升麻 柴胡 羌活（以上各五分） 苍术（一钱）

　　上 咀，作一服。水三大盏，生姜三片，枣二枚，同煎一盏。去滓，空心服。

　　理中汤（见第十七）

　　二神丸 治脾肾虚弱，侵晨五更作泻，全不思食，或食而不化，大便不实神效。

　　破故纸（四两，炒） 肉豆蔻（二两，生用）

　　用红枣四十九枚，生姜四两，同煮熟。去姜及皮核，取肉和药丸如梧子。每服五七十丸，空心盐汤下。

　　五味子散 治肾泄，在侵晨五更作泻，或大便不实，不时去后。

　　五味子（炒，二两） 吴茱萸（炒，五钱）

　　为末。每服二钱，白汤调服。为丸更妙。

　　四神丸 治脾肾虚弱，大便不实，饮食少思。即二神丸、五味子散合丸，空心食前服。

　　钱氏七味白术散 治中气亏损，津液短少，口舌干渴，或口舌生疮，不喜冷冻饮料，或吐泻后口干，最宜服。

　　人参 白术 木香 白茯苓 甘草 藿香（各五分） 干葛（一钱）

　　上，水煎服。

　　芍药汤 治便血后重。经曰：溲而便脓血，知气行而血止也。行血，则便脓自愈。调气，则后重自除。

　　白芍药（二两） 当归 黄连 黄芩（各五钱） 槟榔 木香 甘草（各二钱） 桂（二钱半）

　　上 咀。每服五钱，水煎服。痢不减，加大黄。

　　香连丸 治痢疾，并水泻、暑泻，甚效。

　　黄连（十二两，另用吴茱萸十两为末。二味热水拌和，入瓷器，置热汤中顿一日，同炒至黄连紫色，去茱用连）

　　为末。每四两，配木香一两，醋打米糊为丸，如梧子大。每服三十丸，白汤下。

　　久痢中气下陷，以补中益气汤下。中气虚者，四君子加姜桂汤下。

　　益元散（一名天水散，一名六一散） 治伤寒表里俱热，烦渴口干，小便不通及霍乱吐泻，下利肠 ，五淋，及妇人产难，催生下乳。

　　桂府滑石（腻白者水飞，六两） 粉草（去皮，一两，研烂）

　　上为极细末。每服三钱，白汤调下，新水亦得。加薄荷末少许，名鸡苏散。加青黛末少许，名碧玉散，治疗并同。

　　败毒散（见第三十七）

　　东垣芍药黄芩汤 治泄痢腹痛，或后重，身热，久不愈，脉洪疾者，及下痢脓血稠粘。

　　黄芩 白芍药（各一两） 甘草（五钱）

　　上 咀，每服一两，水一盏半，煎一盏，温服无时。如痛，加桂少许。

　　和剂真人养脏汤 治大人小儿冷热不调，下痢赤白，或便脓血，有如鱼脑，里急后重，脐腹 痛，及脱肛坠下，酒毒湿毒，便血，并宜服。

　　人参 白术 当归（各六钱） 白芍药 木香（各一两六钱） 甘草 肉桂（各八钱） 肉果（面裹煨，半两） 御米壳（蜜炙，三两六钱） 诃子肉（一两二钱）

　　上 咀，每服四钱，水一盏半，煎八分，去滓，食前温服。忌酒面生冷腥腻之物。滑泄夜起，久不瘥者，加附子四片。

　　金匮桃花汤 治下痢脓血。

　　赤石脂（一斤，一半锉，一半筛末） 干姜（一两） 粳米（一升）

　　上先以水七升，煮米姜令熟，去滓，温七合，内石脂末方寸匕。日三服。若一服愈，勿服。

　　金匮白头翁汤 治热痢脓血。

　　白头翁（二两） 黄连 黄柏 秦皮（各三两）

　　上以水七升，煮二升，去滓。温服一升，不愈更服。

　　和剂参苓白术散 治久泻痢，或大病后调理。消渴者尤宜。

　　人参 干山药 莲肉（去心） 白扁豆（去皮，姜汁浸，炒，各一斤半） 于白术（二斤） 桔梗（炒黄色） 砂仁 白茯苓（去皮） 薏苡仁 炙甘草（各一斤）

　　上为细末，每服二钱，米汤调下，或加姜枣煎服，或枣肉和丸，如桐子大。每服七十丸，空心米饮下。或炼蜜丸如弹子大，汤化下。

　　卷五

　　呕吐反胃脉证第四十五

　　呕吐反胃，浮滑者昌。弦数紧涩，结肠者亡。

　　呕吐有声有物，反出于胃，上焦之病也。（宜仲景大半夏汤、生姜半夏汤、二陈汤之类。）上焦，则脉应浮。有物，则脉应滑。浮滑为阳，饮食之能纳能运而不反者，阳之力也。故云：浮滑者昌。若得弦数紧涩之脉，则逆矣。盖弦状阴敛，阳运衰微。又弦为肝木之脉。呕吐属胃，胃者土也。木来乘土，土将夺矣。《金匮要略》云：脉弦者虚也，胃气无余。亦惧胃土虚而见肝木之脉也。（宜平肝补脾，如四君子汤、六君子汤加防风白芍之类。）数则为热，热当消谷。而反吐谷者，乃知数为虚数。虚则不运，数则气促，呕吐不止，胃将由此而败。《金匮要略》云：阳气微，膈气虚，脉乃数。（宜补中兼清虚热，如六君子汤加竹茹、生姜、茱萸、制黄连之类。紧则为寒，寒则无阳以运，故上出而呕吐。宜温中散寒，如理中汤、藿香安胃散之类。）涩脉枯涩，吐亡津液之所致也。《金匮要略》所谓朝食暮吐，暮食朝吐，宿谷不化，名曰胃反。脉紧而涩，其病难治者是也。（宜补气而生津，如四君子汤加黄 、五味子之类。）夫胃为水谷之海，若再加大肠秘结，是全无阴液而水谷之海枯矣。水谷之海枯而能生者，未之有也。（反胃，粪如羊屎者不治。）

　　卷五　呕吐反胃脉证第四十五

　　附方

　　仲景大半夏汤（见第二十）

　　仲景生姜半夏汤 《要略》云：病患胸中似喘不喘，似呕不呕，似哕不哕，胸中愦愦然无奈者，生姜半夏汤主之。

　　半夏（半升） 生姜汁（一升）

　　上以水三升，煮半夏取二升，内生姜汁，煮取一升半。小冷，分四服。日三夜一，服止，停后服。

　　二陈汤（见第十六）

　　四君子汤（见第十六）

　　六君子汤（见第十六）

　　仲景理中汤（见第十七）

　　藿香安胃散（见第二十）

　　卷五

　　霍乱脉证第四十六

　　霍乱之候，脉代勿讶。厥逆迟微，是则可怕。

　　仲景云：呕吐而复下利，名曰霍乱。（宜仲景通脉四逆汤、理中丸、四逆加人参汤之类。）霍乱者，挥霍撩乱，不能自持，阴阳乖离，上下亟夺，是时脉或代止，勿惊讶也。乃卒吐暴下，谷神顿委，暂不接续故耳。若手足厥冷，脉复迟微，是则大为可怕。盖手足为诸阳之本，迟微为纯阴之脉，阳衰阴盛，真元渐绝之象也。是故暴脱者能渐生。而渐绝者，又何能暴起哉？（暴脱者，如日中风雨，风雨过而日仍明。渐绝者，如日渐西坠，坠则终此日矣，九死之证也。设欲用药救治，非附子理中汤、四逆加人参汤之类不可。）

　　卷五　霍乱脉证第四十六

　　附方

　　仲景通脉四逆汤 《伤寒论》云；少阴病，下利清谷，里寒外热．手足厥逆，脉微欲绝，身反不恶寒，其人面赤色，或腹痛、或干呕、或咽痛、或利止脉不出者，通脉四逆汤主之。今用治霍乱吐利脉不出者亦宜。

　　甘草（炙，二两） 附子（大者一枚、生用、去皮脐、破八片） 干姜（三两，强人可四两）

　　上以水三升，煮一升二合，去滓，分温再服。其脉渐出者愈。

　　仲景理中丸（见第十七）

　　仲景四逆加人参汤 治一切虚寒亡阳，下利，四肢厥逆等证。

　　甘草（炙，二两） 干姜（一两半） 人参（一两） 附子（一枚，生用、去皮，破八片）

　　上以水三升，煮一升二合，去滓，分温再服。强人可大附子一枚。干姜三两。

　　附子理中汤（见第十七）

　　卷五

　　咳嗽脉证第四十七

　　咳嗽多浮，聚胃关肺。沉紧小危，浮濡易治。

