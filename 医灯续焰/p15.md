<!-- { "loadSidebar": true } -->
　　若云肾有七伤则可。正文不言七伤而注录者，欲其便于查考耳。夫劳极损伤，气血日耗，形体渐衰。所见之脉，随病呈象。如空虚之浮、不鼓之软、欲绝之微、无力之弱。虽云病脉，然与病犹相宜也。至若双弦，乃知土败。急数定为火炎。盖弦为肝木，双弦则木太盛。久病之土，何堪其侮，故知其必败也。数已为热。急数，则躁疾直强，略无半点和柔。邪火炎炎，真阴自绝。两皆不治之证。

　　卷六　劳极脉证第五十一

　　附方

　　四君子汤（见第十六）

　　补中益气汤（见第三十九）

　　参术膏 治中风虚弱，诸药不应。或因用药失宜，耗散元气，虚证蜂起。但用此药，补其中气，诸证自愈。

　　人参 白术（各等分）

　　上水煎稠收膏，汤化服之。

　　四物汤（见第二十一）

　　六味丸（见第十六）

　　八珍汤（见第十六）

　　圣愈汤 治一切失血。或血虚烦渴躁热，睡卧不宁。或疮证脓水出多，五心烦热，作渴等证。

　　熟地黄（生者自制） 生地黄 当归（酒拌，各一钱） 人参 黄 （炒） 川芎（各二钱）

　　上水煎服。

　　济生续断汤 治肝劳虚寒，胁痛胀满，挛缩烦闷，眼昏不食。

　　川续断（酒浸） 川芎 当归（酒浸、去芦） 陈皮（去白） 半夏（制） 干姜（炮，各一两） 肉桂（不见火） 炙甘草（各半两）

　　咀。每服四钱。水一盏，姜五片，煎服无时。

　　木瓜散 治筋虚极，脚手拘挛，十指甲痛，数转筋。甚则舌卷卵缩，唇青面黑。

　　木瓜（去子） 虎胫骨（酥炙） 五加皮（洗） 当归（酒浸） 桑寄生 酸枣仁（炒） 人参柏子仁 黄 （各一两） 炙甘草（一两）

　　煎服法同前。

　　鹿角丸 治骨虚极，面肿垢黑，脊痛不能久立，血气衰惫，发落齿枯，甚则喜唾。

　　鹿角（二两） 牛膝（酒浸，焙去芦，一两半）

　　上为细末，炼蜜丸如梧子大。每服七十丸，空心盐汤下。

　　保命金刚丸 治肾损骨痿，不能起于床。宜服此益精。

　　萆 杜仲（炒、去丝） 苁蓉（酒浸） 菟丝子（酒浸，各等分）

　　上为细末，酒煮猪腰子，捣和丸，如桐子大。每服五七十丸。空心用温酒送下。

　　丹溪虎潜丸龟版 黄柏（各四两） 知母 熟地黄（各二两） 牛膝（三两半） 芍药（一两半） 锁阳虎骨（酥炙） 当归（各一两） 陈皮（七钱半） 干姜（半两）

　　上为末，酒糊丸。加附子，治痿厥如神。

　　保命黑地黄丸（加五味子为肾气丸） 治阳盛阴衰，脾胃不足，房室虚损，形瘦无力，面多青黄而无常色，此补气益胃之剂也。

　　苍术（一斤，泔浸） 熟地黄（一斤，酒蒸、捣如泥） 五味子（半斤） 干姜（秋冬一两，夏半两，春五钱）

　　上为细末。枣肉丸，如桐子大。食前米饮或酒服百丸。治血虚久痔甚妙。经云：肾苦燥，急食辛以润之。此药开腠理，生津液，通气。又五味子酸以收之。此虽阳盛而不燥热，乃是五脏虚损于内，故可益血收气。此药类象神品方也。

　　资生丸 健脾开胃，消食止泻，调和脏腑，滋养荣卫。王肯堂先生曰：余初识缪仲淳时，见袖中出弹丸咀嚼。问之。曰：此得之秘传。饥者服之即饱，饱者服之即饥。因疏其方。余大善之，而颇不信其消食之功。已于饥饱后，顿服二丸，径投枕卧。夙兴，了无停滞，始信此方之神也。先恭简年高脾弱，食少痰多。余龄葆摄，全赖此方。因特附着于此，与世共之。

　　白术（米泔水浸、用山黄土拌蒸九次、晒九次、去土、切片、焙干，三两） 人参（去芦、人乳浸透、饭锅上蒸熟，三两） 白茯苓（去粗皮、水飞去筋膜、人乳拌、饭锅上蒸熟、晒干，一两五钱） 橘红 山楂肉（炒） 神曲（炒，各二两） 川黄连（姜汁炒） 白豆蔻仁（微炒） 泽泻（去毛、炒，各三钱半） 桔梗（米泔浸、炒） 真藿香（洗） 甘草（蜜炙、去皮，各五钱）

　　白扁豆（去壳、炒） 莲肉（去心、皮，各一两） 薏苡仁（淘净、炒，三两）

　　干山药（炒） 麦芽面（炒） 芡实（净肉炒，各一两五钱）

　　末之，炼蜜丸。每丸二钱重。每服一丸，醉饱后二丸。细嚼，淡姜汤下。

　　杨氏还少丹 大补心肾脾胃，一切虚损，神志俱耗，筋力顿衰，腰脚沉重，肢体倦怠，血气羸乏，小便混浊。

　　干山药 牛膝（酒浸） 远志（去心） 山茱萸（去核） 白茯苓（去皮） 五味子 巴戟（酒浸去心） 肉苁蓉（酒浸一宿） 石菖蒲 楮实 杜仲（去粗皮、姜汁酒拌同炒、断丝） 舶茴香（各一两） 枸杞子 熟地黄（各二两）

　　此据宝鉴所定。考杨氏原方，山药、牛膝各一两半。茯苓、茱萸、楮实、杜仲、五味、巴戟、苁蓉、远志、茴香各一两。菖蒲、地黄、枸杞各半两。

　　上为细末，炼蜜同枣肉为丸，如桐子大。每服三十丸。食前温酒或盐汤下。日三服。五日觉有力，十日精神爽，半月气壮，二十日目明，一月夜思饮食，冬月手足常暖。久服令人身体轻健，筋骨壮盛，悦泽难老。更看体浓加减。如热加山栀一两。心气不宁，加麦门冬一两。少精神，加五味子一两。阳弱加续断一两。

　　常服固齿，无瘴疟。妇人服之，容颜悦泽，暖子宫，去一切病。

　　龟胶 治诸虚百损，精少髓枯，肾衰，水道竭乏，血液干涸，一切阴不足之证。

　　龟壳十斤或数十斤，水浸五七日，视上黑皮浮起，即取刮净纯白。如灼过，以刀剜去焦迹，再洗净。石臼中捣碎，入瓷坛中包固。再坐大锅中，隔水煮。水干，旋以温水添足，不断火一二昼夜。视版酥烂汁稠，滤去版滓。将汁入锡锅中，或瓷锅，桑火缓缓熬收。不住搅动，至滴水不散，用铜杓兜入瓷器中。冷即成饼，每服不拘多少，滚水、温酒任化下。

　　鹿胶 治阳衰，形羸体瘦，少气困乏，力减神疲，或精冷无子，及一切虚寒阳不足之证。

　　嫩鹿角不拘多少，寸截浸水数日，去粗皮，隔水煮如龟版法。服法亦同。但角坚硬，必煮一日，方捣碎，再入坛煮收如上。俱宜腊月水煮，庶胶经久不臭。若二胶合服，阴阳两补，更妙也。

　　丹溪保和丸（见第十七）

　　平胃散（见第四十四）

　　元戎逍遥散 治血虚劳倦，五心烦热，肢体疼痛，头目昏重，心怔颊赤，口燥咽干，发热盗汗，减食嗜卧。及血热相搏，月水不调，脐腹胀痛，寒热如疟。又疗室女荣卫不和，痰嗽潮热，肢体羸瘦，渐成骨蒸。（加山栀、牡丹皮，名加味逍遥散。）

　　白茯苓（去皮） 白术（炒） 当归 白芍药（炒） 柴胡（各一两） 甘草（半两）

　　上 咀。每服四钱。水一钟，煨生姜一块切片，煎至六分。去滓。热服无时。

　　肾着汤（见第二十一）

　　金匮肾气丸（见第十六）

　　宝鉴天真丹 治上焦阳虚。

　　沉香 穿心巴戟（酒浸） 茴香（炒） 萆 （酒浸，炒） 胡芦巴（炒香） 破故纸（炒香）

　　杜仲（麸炒，去丝） 琥珀 黑牵牛（盐炒，去盐，各一两） 官桂（半两）

　　上十味为末，用清酒打糊为丸，如桐子大。每服五十九。空心温酒送下。盐汤亦可。

　　仲景小青龙汤（见第十六）

　　仲景麻黄汤（见第十六）

　　天王补心丸 宁心保神，益血固精，壮力强老，令人不忘。除怔忡，定惊悸，清三焦，化痰涎，祛烦热，疗咽干，育养心神。

　　人参（去芦，五钱） 当归（酒浸） 五味子 麦门冬（去心） 天门冬（去心） 柏子仁 酸枣仁（各一两） 白茯苓（去皮） 玄参 丹参 桔梗 远志（各五钱） 生地黄（四两） 黄连（酒洗、炒，二两）

　　上为末，炼蜜丸如桐子大。朱砂为衣。每服二三十丸。临卧灯草、竹叶煎汤下。

　　朱砂安神丸（见第十九）

　　朱雀丸（百一） 治心肾不交，心神不定，事多健忘。

　　沉香（半两） 茯神（二两）

　　上为细末，蜜丸如小豆大，飞朱砂为衣。每服二十丸。食后用人参汤下。

　　和剂人参养荣汤 治脾肺俱虚，发热恶寒，肢体瘦倦，食少作泻等证。若气血虚而变见诸证，勿论其病，勿论其脉，但服此汤，其病悉退。

　　白芍药 陈皮 人参 黄 （蜜炙） 桂心 当归 白术 甘草（炙，各一钱） 熟地黄 五味子（炒杵） 白茯苓（去皮，各七分半） 远志（去心，五分）

　　上姜枣水煎服。

　　卷六

　　失血脉证第五十二

　　诸病失血，脉必见芤。缓小可喜，数大可忧。

　　卫行脉外，荣行脉中。凡失血之病，脉中必空，故见芤象。若缓小不足，与病相宜，是可喜也。脉数而大，邪盛正衰，且为火象，必烁真阴，诚为大可忧者。

　　卷六

　　瘀血脉证第五十三

　　瘀血内蓄，却宜牢大。沉小涩微，反成其害。

　　血蓄于内，瘀凝不行。瘀凝则脉大，不行则脉牢，亦因病呈象也。逐之使去，巢穴一空，而致新不难矣。（宜桃仁承气汤或丹皮、红花之类。）设脉沉小涩微，是病有余而脉反不足，病有物而脉若无物。虽云瘀血，亦不过着于经络。如仲景所云：荣卫气伤，内有干血之类。似非瘀蓄于一处者，故脉见如斯。补之有碍，逐之不能，是反成其害也。（宜大黄 虫丸。）

　　卷六　瘀血脉证第五十三

　　附方

　　仲景桃核承气汤（见第二十）

　　仲景大黄 虫丸 结在内者，手足脉必相失，宜此方。然必兼大补剂琼玉膏之类服之。

　　大黄（十分。古以二钱半为一分。当是二两半，蒸） 黄芩（二两） 甘草（三两） 桃仁（一升）

　　杏仁（去皮尖一升） 地黄（十两） 芍药（四两） 干漆（一两） 虻虫（一升） 水蛭（百枚）

　　蛴螬（一升） 虫（半升）

　　上十二味，末之。炼蜜为丸，小豆大。酒饮服五丸。日三服。

　　卷六

　　精浊脉证第五十四

　　遗精白浊，微涩而弱。火盛阴虚，芤濡洪数。

