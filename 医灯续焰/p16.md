<!-- { "loadSidebar": true } -->
　　肾主藏精，欲后方为施泄。今或念动即出，或无欲自遗，此皆肾虚不能藏摄故耳。（宜知柏八味丸、河间秘真丸、猪肚丸之类。）白浊者，小便色白而浊，亦为肾虚胞冷不能厘清所致。（宜清心莲子饮、萆 厘清饮之类。）形属精液，证属脱亡，脉安得不微涩而弱也？设见芤濡洪数之脉，芤濡固为阴虚，而洪数实因火盛。火盛则精遗，火盛则便浊，似与肾之虚、胞之寒而不能藏、不能别者，大径庭矣。临诊可忽乎故？（宜六味丸、导赤散、六一散之类。）

　　卷六　精浊脉证第五十四

　　附方

　　知柏八味丸（即六味丸加知母、黄柏）

　　河间秘真丸 治白淫，小便不止，精气不固。或有余沥，及梦寐阴人通泄。

　　龙骨（一两） 大诃子皮（五枚） 缩砂仁（半两） 朱砂（一两，研细、留一分为衣）

　　上为末。面糊丸，绿豆大。每服一二十丸。空心温酒、热水任下。不可多服。

　　猪肚丸 治醉饱后遗精，神效。

　　牡蛎（ 、另研极细） 白术（各四两） 苦参（三两） 猪肚一具（煮极烂、去油膜、捣如泥）

　　上前三味，捣筛极细。同猪肚捣数百杵，令极匀。燥略增肚汁。丸如桐子大。

　　每服五十丸，空心米饮送下。不但治遗滑，即劳瘦者，亦能肥也。

　　清心莲子饮（见第四十九）

　　萆 厘清饮 治真元不固，不时白浊，或小便频数，凝如膏糊等证。

　　益智仁 川萆 石菖蒲 乌药（各等分）

　　上 咀。每服四钱。水一盏，入盐一捻，煎七分。食前温服。一方加茯苓、甘草。

　　六味丸（见第十六）

　　钱氏导赤散（见第四十九）

　　六一散（见第四十四）

　　卷六

　　三消脉证第五十五

　　三消之脉，浮大者生。细小微涩，形脱可惊。

　　三消者，上中下也。渴而多饮为上消。《素问》气厥论谓之膈消。（宜金匮猪苓汤、人参白虎汤、子和加减三黄丸、凉膈散、酒煮黄连丸、六一散之类。）消谷善饥为中消。《素问》脉要精微论谓之消中。（宜酒煮黄连丸、大黄黄连泻心汤、山栀、黄连之类。）渴而便数有膏为下消。

　　《素问》气厥论谓之肺消。饮一溲二，后人又谓之肾消。（宜六味丸、固本丸、知柏八味丸之类。）

　　娄全善亦云：肾消者，饮一溲二。其溲如膏油，即膈消、消中之传变。总不外火烁真阴，津液燥竭。自古论之者多矣，惟刘河间、张戴人二论，辞义畅达，最为中綮。兹录于下。

　　河间曰：五脏六腑四肢，皆禀气于脾胃。行其津液，以濡润养之。然消渴之病，本湿寒之阴气极衰，燥热之阳气太盛故也。治当补肾水阴寒之虚，而泻心火阳热之实。

　　除肠胃燥热之甚，济身中津液之衰，使道路散而不结，津液生而不枯，气血和而不涩。则病自已矣。况消渴者，因饮食服饵之失宜，肠胃干涸，而气不得宣平；或精神过违其度而耗乱之；或因大病，阴气损而血液衰，虚阳 悍，而燥热郁甚之所成也。若饮水多而小便多，名曰消渴。若饮食多，不甚渴，小便数而消瘦者，名曰消中。若渴而饮水不绝，腿消瘦而小便有脂液者，名曰肾消。一皆以燥热太甚，三焦肠胃之腠理，怫郁结滞，致密壅滞，复多饮于中，终不能浸润于外，荣养百骸，故渴不止，小便多出或数溲也。戴人之论，则曰火能消物，燔木则为炭，燔金则为液，燔石则为灰，煎海水则为盐，鼎水则干。人之心肾为君火，三焦胆为相火。得其平，则烹炼饮食，糟粕去焉。不得其平，则燔灼脏腑，而津液耗焉。夫心火甚于上，为膈膜之消；甚于中，为肠胃之消；甚于下，为膏液之消；甚于外，为肌肉之消。上甚不已，则消及于肺。中甚不已，则消及于脾。下甚不已，则消及于肝肾。外甚不已，则消及于筋骨。四脏皆消尽，则心始自焚而死矣。故知消渴一证，调之而不下，则小润小濡，固不能杀炎上之势。下之而不调，亦旋饮旋消，终不能沃膈膜之干。

　　下之调之，而不减滋味，不戒嗜欲，不节喜怒，则病已而复作。能从此三者，消渴亦不足忧矣。二公此论消渴之因证，可谓既明且悉，不烦再解。但其脉浮大者，尚属弥漫宽散。前河间云：使道路散而不结，津液生而不枯，气血和而不涩，则病自已矣。然非弥漫宽散之气机，不能得此不结、不枯、不涩之病机耳。故云浮大者生。

　　若脉细小浮涩，则气血之虚衰枯槁，不言可知。再加身体瘦悴，是谓形脱。即戴人所云木为炭、金为液、石为灰、水为盐、鼎水干之义。形气两败，岂直可惊已哉。

　　卷六　三消脉证第五十五

　　附方

　　金匮猪苓汤 治发热，渴欲饮水，小便不利。

　　猪苓 茯苓 阿胶 滑石 泽泻（各一两）

　　上五味，以水四升，先煮四味。取二升，去滓，内胶烊消。温服七合。日三服。

　　仲景人参白虎汤（见第四十三）

　　子和加减三黄丸 治丹石毒及热渴。以意测度，须大实者方用。

　　黄芩（春四两，夏、秋六两，冬三两） 大黄（春三两，夏一两，秋二两，冬四两） 黄连（春四两，夏七两，秋三两，冬二两）

　　上为末，炼蜜丸如桐子大。每服十丸。服一月病愈。

　　和剂凉膈散（见第十九）

　　和剂酒煮黄连丸 治伏暑发热，呕吐恶心。并治膈热，解酒毒，浓肠胃。

　　黄连（去须，十二两） 好酒（五斤）

　　上将黄连以酒煮干，研为末。滴水丸如桐子大。每服三五十丸。空心热水送下。

　　六一散（见第四十四）

　　大黄黄连泻心汤 治太阳病发汗，遂发热恶寒。因复下之，心下痞，表里俱虚，阴阳血气并竭。无阳则阴独，复加烧针，因胸烦，面色青黄肤 者，难治。若色微黄，手足温者，易愈。心下痞，按之濡，其脉关上浮者。

　　大黄（二两） 黄连（一两，加黄芩为伊芳尹三黄汤）

　　上锉如麻豆，沸汤二升渍之，须臾绞去滓。分温再服。

　　六味丸（见第十六）

　　固本丸（叶氏加人参名人参固本丸） 夫心生血，血生气，气生精。精盛则须发不白，容貌不衰。今人滋补血气，多用性热之药，殊非其治。此方盖用生地黄能生精血，用天门冬引入所生之地。熟地黄能补精血，用麦门冬引入所补之地。又以人参能通心气，使五味并归于心。

　　生地黄（洗） 熟地黄（洗，再蒸） 天门冬（去心） 麦门冬（去心，各一两）

　　上为末，炼蜜丸如桐子大。空心温酒或盐汤下三十丸。

　　知柏八味丸（见第五十四）

　　卷六

　　小便淋脉证第五十六

　　小便淋 ，鼻头色黄。涩小无血，数大何妨。

　　淋者，淋沥不净。 者，闭塞不通。其证小便少而数，少腹弦急，痛引于脐。

　　病源论皆谓肾虚膀胱热之所成也。分有五种，曰石淋、劳淋、血淋、气淋、膏淋。

　　石淋者，淋而出石也。肾主水，水结则化为石。肾虚为热所乘，热则成淋。其病状，小便则茎里痛，尿不能卒出，痛引少腹，膀胱里急，沙石从小便出。甚者塞痛，令人闷绝。（宜局方石韦散、三因石燕丸之类。）气淋者，肾虚膀胱热，气胀所为也。膀胱合与肾为表里。膀胱热，热气流入于胞。热则生实，令胞内气胀，则小腹满。肾虚不能制其小便，故成淋。其状膀胱小便皆满，尿涩，常有余沥是也。亦曰气癃。（宜瞿麦汤、沉香散之类。）膏淋者，淋而有肥，状似膏，故谓之膏淋，亦曰肉淋。此肾虚不能制肥液，故与小便俱出也。（宜鹿角霜丸、菟丝子丸之类。）劳淋者，谓劳伤肾气，而生热成淋也。肾气通于前阴。其状，尿留茎内，数起不出，引小腹痛，小便不利，劳倦即发也。（宜黄汤、补中益气汤之类。）血淋是热淋之甚者，则尿血，谓之血淋。心主血，血之行身，通遍经络，循环腑脏。热甚，则散失其常经，溢渗入胞，而成血淋也。（宜立效散、济生小蓟饮子之类。）五种之外，复有寒热二种。寒淋者，其病状先寒战，然后尿是也。由肾气虚弱，下焦受冷气，入胞与正气交争，寒气胜，则战寒而成淋。正气胜，则战寒解，方得小便也。（宜肉苁蓉丸、八味丸之类。）热淋者，三焦有热，气搏于肾，流入于胞，而成淋也。其状小便赤涩。亦有宿病淋，今得热而发者。其热甚，则变尿血。亦有小便后，如小豆羹汁状者，蓄作有时也。（宜六一散、本事火府丹、导赤散、局方八正散之类。）巢氏之说如此，恐未必尽然。大抵皆三焦气化不及，热迫膀胱，令水道涸涩之所成也。劳、气、血、膏、石，虽分五种，其病机，必因劳动火，火盛搏气，甚及于血。血转为膏，膏转为石。自清而浊，自薄而浓，自柔而坚，自无形而渐有形。亦熬汁成膏，煮水结盐之义，岂真有砂石出水脏哉？至若肾虚不能制肥液，更可笑也。历考《内经》，并运气等篇，肝、心、脾、肺、肾、小肠、督脉，亦皆有此证。三焦膀胱病此者，为独多耳。夫三焦膀胱者，《素问》灵兰秘典虽列为二，在三焦，则曰决渎之官，水道出焉。在膀胱，则曰州都之官，津液藏焉。气化则能出矣。三焦之下，即接膀胱。一主藏，一主决，相为根据倚。故《灵枢》本藏篇云：肾合三焦。三焦、膀胱者，腠理毫毛其应。又四时气篇云：小腹痛肿，不得小便，邪在三焦约，取之太阳大络。

　　又五癃津液篇云：三焦闭不泻，津液不化，不得渗膀胱，则下焦胀。又本输篇云：膀胱者，津液之府也。少阳属肾，肾上连肺，故将两脏。三焦者，中渎之府也，水道出焉。属膀胱，是孤之府也。观此，则知三焦、膀胱，名虽二而实一。故古人刺灸之法，多取三焦穴，而不取膀胱，义可想矣。所谓少阳属肾者，少阳正指三焦手少阳，非足少阳也。即肾合三焦之变文。肾上连肺者，言以最下之肾，而相将于最上之肺。凡在两脏之中者，俱在相将之内。此所以成一三焦也。况肺主气而通调水道，三焦亦主气而上下游行。如是，则淋秘又不独下焦为然。上中下之气，有一不化，则不得如决渎之水而出矣。热乘津液，则水道不利。水道不利而有热，必郁蒸而外发黄色。见于鼻者，以鼻为肺窍耳。脉涩小者，涩滞微小而不滑利也。征其正衰而无血。数大为火象。火证见之，又何妨乎？较之无血者，是为易治。

　　卷六　小便淋脉证第五十六

　　附方

　　局方石韦散 治肾气不足，膀胱有热，水道不通，淋沥不宣，出少起数，脐腹急痛，蓄作有时，劳倦即发。或尿如豆汁，或便出砂石。

