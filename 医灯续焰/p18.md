<!-- { "loadSidebar": true } -->
　　癫者颠也。谓发时颠倒，异于平日。语言错乱，喜怒无因，或笑或歌，或悲或泣，神迷意惑，秽洁妄知。平日能言，发反沉默。平日沉默，发反多言。甚或行步不休，或复僵仆不起。俗呼为失心风。狂者刚暴猖狂，叫号骂詈。甚则逾垣上屋，蹈火赴汤，不避死生，不知饥饱，倍常勇力，若邪所凭。俗呼为发狂。二者证既不同，因当各异。古人多以癫狂混称，亦疏略矣。盖人身气为阳，血为阴。腑为阳，脏为阴。腑之手足六经为阳，脏之手足六经为阴。形质可见者为阳，神志不可见者为阴。身半以上为阳，身半以下为阴。表为阳，里为阴。凡此阴阳，俱各两相根据倚，互为交通。而后气血和平，腑脏安静，经脉调匀，形神合一。上下无厥逆之虞，表里无盛虚之变。如是，则微 小疾，亦无自而生，况癫狂乎？今癫云重阴者，谓偏重于阴也。邪入于阴而阴实也。五脏为阴，神志舍于五脏，亦为阴。设或抑郁不伸，谋思不遂，悲哀不置， 傺无聊，久久藏神凝结，情识昏述，灵明何有，此癫之成于神志者也。（宜灵苑辰砂散、归脾汤、人参琥珀丸之类。）一种因阳虚不能卫外，反下陷而附并于阴。附并于阴则阴气实，下而不上，则升降紊而癫疾作矣，即《脉经》所谓阳附阴则癫者是也。（宜升阳益气加补中益气汤、四逆散之类加减用之。）一种因三阳经从头下行，三阴经不得从足上行而逆下。下则阴经实，亦似阳附阴之义。但此直指经脉之逆，经所谓癫疾厥狂，久逆之所生者是也。（宜调其升降，正其逆顺，如交感丹加升麻、巴戟、木香、桂枝之类。）一种因内有蓄血，令人如狂，或善忘，或如见鬼。如狂者，如狂而非狂，即癫状也。血者，神明之府，血蓄不行，神机大碍，故见上证。血为阴，是亦重阴、阴实之义，谓之邪入于阴亦可。（宜桃仁承气汤、代抵当丸之类。）狂则反是，乃重阳、阳实之证也。《素问》宣明五气篇云：邪入于阳则狂。邪入阳则阳实，阳实则热盛。阳性主动，以盛热而加以动性，猖狂刚暴，不言可知。又生气通天论云：阴不胜其阳，则脉流薄疾，并乃狂。并则阳重、阳实之义。故《素问》病能论云：狂生于阳也。又云：阳明者常动，巨阳、少阳不动。不动而动大疾，此其候也。盖言阳明之经脉常动，以阳明为水谷之海，其气充盛，故常动。巨阳、少阳之脉不动，言二经之气不如阳明之盛，故不动。不动者，非不动也，不如阳明之常动也。今无论常动者，即不动者，亦常动而动且大疾，是为狂病之候。观此，则狂病之为重阳、阳实明矣。与上文脉流薄疾，并乃狂，若出一义。又《灵枢》通天篇亦云：阳重脱，易狂。脱非阳脱，言重并于阳分，而若与阴脱离也。又《灵枢》本神篇云：肝悲哀动中则伤魂，魂伤则狂忘不精。肺喜乐无极则伤魄。魄伤则狂，狂者意不存人。夫肝属木，性上达而藏魂，故魂主升，阳也。悲哀而至于动中，则神情消沮，恍成秋金而克木。木受克，则肝气伤。肝气伤，则魂无所归。而欲其精明不忘，不可得矣。（宜升达，如逍遥散加郁金、香附、远志、茯神、木香之类。）肺属金，性收降而藏魄，故魄主降，阴也。喜乐而至于无极，则神情涣散，恍成夏火而克金。金受克，则肺气伤。肺气伤，则魄无所归。一派浮阳，动成狂妄，又安能内照而意存人事哉。（宜收敛，如天王补心丹、朱雀丸加龙骨、牡蛎、枣仁、茯神之类。）

　　又《灵枢》经脉篇云：阳明病至，则恶人与火。闻木声，则惕然而惊。心欲动。独闭户塞牖而处，甚则欲上高而歌，弃衣而走。夫邪客阳明，则阳盛热甚。人则增烦，火则助热，故恶也。闻木声而惊者，惊其相克，故惕然心动也。闭户塞牖，即恶人、火之义。甚则欲上高而歌，弃衣而走者，以四肢为诸阳之本，热实四肢，健于登跃，故能上高而歌。身表为诸阳之署，热盛于身，意求凉爽，故欲弃衣而走。（宜白虎汤、承气汤、凉膈散、紫雪之类。）又《灵枢》大惑论云：卫气不得入于阴，常留于阳。留于阳，则阳气满。阳气满，则阳跷盛。不得入于阴，则阴气虚，故目不瞑。又曰：卫气留于阴，不得行于阳。留于阴，则阴气盛。阴气盛，则阴跷满。不得入于阳，则阳气虚，故目闭也。其中言及二跷者。以二跷之脉皆上会于目内 。阳脉交于阴则阴跷盛，故目闭。阴脉交于阳则阳跷盛，故目开。《灵枢》癫狂篇，首叙目之内外及上下 者，亦以癫则目闭，狂则目开，而明阴阳之所以不同也。是皆不易之理。然而兼痰、兼火、兼风者，常十之五。以三种兼证而较审之，则癫必多痰，而狂必多火、多风也。

　　痰则多滞九窍。九窍从阴从脏，九窍不利，故多癫。风火多淫四肢，四肢从腑从阳，四肢盛实，故多狂。阴阳分属，二说觉更了然。（痰宜滚痰丸、寿星丸，火宜泻青丸之类。）其脉浮洪者，是为阳脉。阳狂得之，与证相宜。即阴癫得之，亦从阴转阳，自里达表之象，故均为吉兆。若沉而急，沉则入阴迫里，急则强急不柔，是无胃气之脉也。不论狂癫，凶殃立至。又不独脉为然，而证亦不可忽者，故癫狂篇言呕多沃沫、气下泄者不治，又言癫发如狂者不治。盖呕多沃沫，脾败；气下泄，肾败。脾、肾二脏，为人之先后二天。二脏已败，自无生理。发如狂者，阴竭于内，阳散于外，脱根外越，灯灭忽明之象，亦主死。如是，则脉与证，又不可不参看也。

　　卷七　癫狂脉证第五十八

　　附方

　　灵苑辰砂散 治风痰诸痫，狂言妄走，精神恍惚，思虑迷乱，乍歌乍哭，饮食失常，疾发仆地，吐沫戴目，魂魄不守。

　　辰砂（一两，须光明有墙壁者） 酸枣仁（半两，微炒） 乳香（半两光莹者）

　　上量所患人饮酒几何，先令恣饮沉醉，但勿令吐。至静室中，以前药都作一服，温酒调之，令顿饮。如饮酒素少人，但以随量取醉。服药讫，便安置床枕令卧。

　　病浅者半日至一日，病深者至三两日。令家人潜伺之。鼻息匀调，但勿唤觉，亦不可惊触使觉。待其自醒，即神魂定矣。万一惊寤，不可复治。吴正肃公少时心病，服此一剂，五日方寤，遂瘥。

　　归脾汤 治因思气结、因忧抑郁，以致脾伤而心下痞闷，寤不得寐。右关脉结而大。

　　或思虑伤脾，不能统血，而血衄妄行。或健忘怔忡，惊悸盗汗。或心脾作痛，嗜卧少食，大便不调。或肢体重痛，月经不调，赤白带下。或思伤脾而患疟痢等证。

　　人参 白术 白茯苓 黄 龙眼肉 酸枣仁（各二钱） 远志 当归（各一钱） 木香 甘草（各五分）

　　上加姜枣煎服。

　　人参琥珀丸 治失神狂乱，哀乐无由，惊悸不时，夜不能寐，一切恍惚不宁等证。

　　人参（去芦） 琥珀（另研） 茯神（去木） 白茯苓（去皮） 石菖蒲（节密小者） 远志（各半两，酒浸半日去心）

　　乳香（另研） 朱砂（另研水飞） 酸枣仁（温酒浸半日去壳，纸上炒令香熟，各二钱半）

　　上为细末。炼蜜丸桐子大。每服二十丸，食后温酒下，日再服。如不能饮，枣汤下。

　　补中益气汤（见第三十九）

　　仲景四逆散 《伤寒论》云：少阴病四逆，其人或咳、或悸、或小便不利、或腹中痛、或泄利下重者，四逆散主之。

　　甘草（炙） 枳实（破、水渍、炙干） 柴胡 芍药上四味，各十分，捣筛。白饮和服方寸匕。日三服。

　　申先生交感丹 补虚损，固精气，乌须发。此铁瓮城申先生方也。久服令人有子。

　　苍术（刮净，一斤分作四分，用酒、醋、米泔、盐汤各浸七日晒研） 川椒红（炒研） 小茴香（各四两，炒研）

　　交感丹（又） 凡人中年精耗神衰，盖由心血少，火不下降，肾气惫，水不上升，致心肾隔绝，荣卫不和。上则多惊，中则塞痞，饮食不下，下则虚冷遗精。愚医徒知峻补下田，非惟不能生水滋阴，而反见衰悴。但服此方半年，屏去一切暖药，绝嗜欲，然后习秘固 流之术，其效不可殚述。俞通奉年五十一，遇铁瓮城申先生，授此服之，老犹如少，年至八十五乃终也。因普示群生，同登寿域。

　　茯神（去皮、木，四两） 香附子（一斤，新水浸一宿，石上擦去毛，炒黄）

　　为末，炼蜜丸弹子大。每服一丸，侵晨细嚼，以降气汤下。

　　降气汤香附子（如上法半两） 茯神（二两） 炙甘草（一两半）

　　为末，点沸汤，服前药。

　　仲景桃核承气汤（见第二十）

　　代抵当丸（见第二十）

　　逍遥散（见第五十一）

　　天王补心丸（见第五十一）

　　朱雀丸（见第五十一）

　　仲景白虎汤（见第四十三）

　　仲景大承气汤（见第十七）

　　小承气汤（见第十七）

　　凉膈散（见第十九）

　　紫雪 治发斑咽痛，及暑中三阳，香港脚烦躁。

　　升麻（六钱） 黄金（十两） 寒水石 石膏（各四两八钱） 犀角 羚羊角（各一两） 玄参（一两六钱）沉香 木香 丁香（各五钱） 甘草（八钱）

　　用水五盏，先煮黄金至三盏。入诸药，再煎至一盏，去滓。入芒硝三两二钱，慢火煎，以柳木搅不停手。候欲凝，入瓷盆中，更下朱砂、麝香末各三分，急搅令匀。候冷凝结成雪。每一钱，细细咽之。

　　滚痰丸（见第十七）

　　琥珀寿星丸（局方用南星一斤、朱砂二两、琥珀一两。无猪心血。）

　　天南星（一斤。掘坑深二尺。用炭火五斤于坑内烧热红，取出炭扫净。用好酒一升浇之，将南星趁热下坑内，用盆急盖讫，泥壅合。经一宿取出，再焙干为末） 琥珀（四两另研） 朱砂（一两研飞，以一半为衣）

　　上和匀。猪心血三个，生姜汁打面糊，搅令稠粘。将心血和入药末，丸如桐子大。每服五十丸，用人参汤空心送下。日三服。

　　泻青丸（见第四十九）

　　卷七

　　痫病脉证第五十九

　　痫病宜虚，实急者恶。浮阳沉阴，滑痰数热。

　　痫之始发，卒然跌仆，手足牵掣，口噤作声，或吐沃沫痰涎。一饭顷，气平苏醒。与癫、 二证，似是而非。癫证则如上文所云， 证则多身强直，如弓反张，亦无痫证之作声也。然有阴阳二种，正如小儿之急惊、慢惊。阳痫先身热，螈 惊啼而后发。其脉浮洪，病属六腑，外在肌肤，轻浅易治。（宜集验龙脑安神丸、河间犀角丸之类。）

