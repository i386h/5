<!-- { "loadSidebar": true } -->
　　天阳地阴，气阳血阴。人之脉，以血为体，固当配地。然观其上下周匝，出入脏腑，联系贯通，起伏交会，一如大气之行于地中。故地有脉而山川秀丽，人有脉而形体安全。象之吻合，莫有肖于此者。故曰其象法地，能再因其象而取法焉。则吾医之识脉，与堪舆之寻龙，无二义也。府者，藏也，聚也。隧道乃精专所注，故为血之府。充遍人身，应夏火之气。中焦变赤，得正南之色，故为心之合。肺主皮毛而朝百脉，如部落然，故为皮之部。（《素问》五脏生成篇云：心之合脉也，其荣色也。又六节脏象篇云：心者生之本，其充在血。肺者气之本，其充在皮。又五脏生成篇云：诸血者皆属于心，诸气者皆属于肺：又平人气象论云：藏真高于肺，以行营卫阴阳。又经脉别论云：脉气流经，经气归于肺。肺朝百脉，输精于皮毛。毛脉合精，行气于府。）

　　卷一

　　始生营卫第三

　　资始于肾，资生于胃。阳中之阴，本乎营卫。

　　营者阴血，卫者阳气。营行脉中，卫行脉外。

　　肾为十二经脉之根，故曰资始。胃乃生化之源，故曰资生。肾之与胃，盖有先后天之分焉。《灵枢》经脉篇云：人始生，先成精，精成而脑髓生。骨为干，脉为营，筋为刚，肉为强，皮肤坚而毛发长。谷入于胃，脉道以通，血气乃行。此即资始资生之注脚也。所谓阳中之阴者，盖本乎营卫耳。营者营运于中，卫者护卫于外。营为阴血，行脉之中，入隧道也。卫为阳气，行脉之外，不入隧道也。

　　卷一

　　气动脉应第四

　　脉不自行，随气而至。气动脉应，阴阳之谊。

　　气如橐 ，血如波澜。血脉气息，上下循环。

　　气，阳也。血，阴也。阳主动，阴主静。脉之行也，必气为之先。气行则血行，气动则脉动。阴阳相应而不相失，如交谊然。橐，圈橐也，无底之器。 ，管 也，有孔之物。夫阳气之自顶至踵也，虽固护于外，无间隔于中。其游行出入，溪谷募腠，又各有窍穴，故如橐如 。波，微浪也，涌叠而前。澜，回澜也，旋涡而返。

　　血之在气中也，陇涌流行，亦复回环灌溉，故如波如澜，若合若分，互为体用。周流上下，无始无终，此则循环之义矣。

　　卷一

　　寸口大会男女定位第五

　　十二经中，皆有动脉。惟手太阴，寸口取决。

　　此经属肺，上系吭嗌。脉之大会，息之出入。

　　一呼一吸，四至为息。日夜一万，三千五百。

　　一呼一吸，脉行六寸。日夜八百，十丈为准。

　　初持脉时，令仰其掌。掌后高骨，是谓关上。

　　关前为阳，关后为阴。阳寸阴尺，先后推寻。

　　心肝居左，肺脾居右。肾与命门，居两尺部。

　　魂魄谷神，皆见寸口。左主司官，右主司府。

　　左大顺男，右大顺女。本命扶命，男左女右。

　　关前一分，人命之主。左为人迎，右为气口。

　　神门决断，两在关后。人无二脉，病死不愈。

　　男女脉同，惟尺则异。阳弱阴盛，反此病至。

　　十二经者，即手足三阴三阳之经脉也。其始从中焦注手太阴肺，手太阴肺注手阳明大肠，手阳明大肠注足阳明胃，足阳明胃注足太阴脾，足太阴脾注手少阴心，手少阴心注手太阳小肠，手太阳小肠注足太阳膀胱，足太阳膀胱注足少阴肾，足少阴肾注手厥阴心包，手厥阴心包注手少阳三焦，手少阳三焦注足少阳胆，足少阳胆注足厥阴肝，足厥阴肝还复注手太阴，是谓一周。其脉数十二经，共长十六丈二尺。各有长短，亦逐经各有动脉。如手太阴脉动中府、云门、天府、侠白；手阳明脉动合谷、阳溪；足阳明脉动冲阳、大迎、人迎、气冲；足太阴脉动箕门、冲门；手少阴脉动极泉；手太阳脉动天窗；足太阳脉动委中；足少阴脉动太溪、阴谷；手厥阴脉动劳宫；手少阳脉动禾 ；足少阳脉动下关、听会；足厥阴脉动太冲、五里、阴廉之类。既皆有动脉，是皆可即其脉以诊病。今惟取手太阴寸口动脉，决诸病之死生吉凶者，何耶？盖手太阴一经，内属肺脏。其经起于中府，终于少商，其肺系上连喉咙吭嗌以通呼吸。肺主一身之气，气非呼吸不行，脉非肺气不布。故仲景云：呼吸者，脉之头也。又寅初方升之气，出于中焦。中焦，指胃也。盖胃为水谷之海，属土居中。灌溉四脏以及百骸。所谓灌溉者，无非一水谷之气。四脏中固有土，而土中亦具四脏。（即胃气中要有弦、钩、毛、石，弦、钩、毛、石中要有胃气义。）脉之昼夜，五十环周。始于此，亦终于此。始终循环，原无少间。但以一日夜分四时论之，必以寅初为更始也。故《素问》脉要精微论云：诊法常以平旦。阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。盖以此时，诸脉更始于胃。

　　其大小虚实，躁静疾徐，种种毕露。出于胃，即注于肺，最为切近。又必由肺之呼吸以行，此所谓肺朝百脉也。呼出于阳，吸入于阴。一呼脉二至，一吸脉二至，总四至为一息。一日一夜，约一万三千五百息，即此一呼一吸，脉气行去六寸，以一万三千五百息算来，共得八百一十丈。以脉数之十六丈二尺折算，应得周行于身五十度，此昼夜脉行度数之准则也。（据越人二十三难云：脉数总长十六丈二尺，任督二跷在内。以一呼一吸行六寸算之，昼夜一万三千五百息，共行八百一十丈。周于身者，得五十度。后又云：其始从中焦注手太阴，终于足厥阴。厥阴复还注手太阴，所谓如环无端者。不知二跷、任督从何处接入？岂附行于足少阴、太阳耶？附则不能在循环注接之内。当俟知者。）凡初持人之脉，先令仰手。以腕之高骨对平处，谓之关上。

　　关前为阳，后为阴。阳曰寸，阴曰尺。尺至寸，长一寸九分。即此一寸九分，三部分之，为寸、关、尺也。关居中，若为阴阳界限，而阴阳实互交于此。能先后细为推究，未有不得其病情者。三部中又各有定位。

　　木火居左，金土居右，水居其下。若以相生论之，则左关肝木生左寸心火，左寸心火生右关脾土，右关脾土生右寸肺金，右寸肺金生两尺肾水。魂为肝神，魄为肺神。谷不可言脾神，然其变化资生，生死以之，更神乎神矣。谷神，一魂魄也；魂魄，一谷神也，而又总摄于心君。游行出入，虽无处不到；而盛衰逆顺，未有不从寸口验焉。左肝、心为木、火，为阳主升，主生长，职多发施，故曰司官。右肺、脾为金、土，为阴主降，主收受，职多聚纳，故曰司府。男子生于寅，以阳为体。左阳也。左大则气钟于阳，故在男为顺。女子生于申，以阴为体。右阴也。右大则气钟于阴，故在女为顺。由是男女之本命分系于左右，顺则虽病，而本命犹可扶持。关前一分，人命之主者，指魂魄谷神也。左为人迎，右为气口者，指司官、司府也，决断神门。关后有两者，指两肾也。即应肾间动气也，即《难经》八难所谓三焦之原，守邪之神，故曰神门。关前谷神、关后神门二脉，即生人之先后二天也。无二者，言无此二脉也。无则根本绝矣，故死。（即无一亦死。）仲景云：寸脉下不至关为阳绝，尺脉上不至关为阴绝。殆亦关前关后之谓乎？男女脉同，同于定位。惟尺则异，异于盛衰。男子钟于阳，故阴弱。女子钟于阴，故阴盛。

　　独验于尺者，天一资生之始，阴阳即判于此耳。（尺乃生人之根本，如草木之色香华实皆判定于根 。）

　　反此，则男得女盛，女得男弱，男女皆失其常，故当病至。

　　卷一

　　七诊九候第六

　　脉有七诊。曰浮中沉、上下左右，消息求寻。

　　又有九候，举按轻重，三部浮沉，各候五动。

　　寸候胸上，关候膈下，尺候于脐，下至跟踝。

　　左脉候左，右脉候右。病随所在，不病者否。

　　浮为心肺，沉为肾肝，脾胃中州，浮沉之间。

　　心脉之浮，浮大而散。肺脉之浮，浮涩而短。

　　肝脉之沉，沉而弦长。肾脉之沉，沉实而濡。

　　脾胃属土，脉宜和缓。命为相火，左寸同断。

　　与皮毛相得曰浮，按之至骨曰沉，中则在浮沉之间，上下即寸与尺，此概两手六部而言也；左右，左手、右手也，是谓七诊。言能消息细求，错综审别，则上下表里之病，无遁情矣。一说上下左右，即脉要精微论所云：尺内两旁，则季胁也。

　　尺外以候肾，尺里以候腹中。附上，左外以候肝，内以候膈；右外以候胃，内以候脾。上附上，右外以候肺，内以候胸中；左外以候心，内以候膻中。前以候前，后以候后。上竟上者，胸、喉中事也。下竟下者，少腹、腰、股、膝、胫、足中事也。（竟，尽也。上竟于鱼际，下竟于尺末。）又《素问》三部九候论云：独小者病，独大者病，独疾者病，独迟者病，独热者病，独寒者病，独陷下者病。亦谓之七诊，但与本文七诊之义不同，当参看。九候者，言脉分三部。三部中，各有浮中沉，是谓九候。九候之情形，非举按轻重不能得，其候以五动为准。寸则候胸上至头之疾，关候膈下至脐之疾，尺候脐下至足之疾。左脉候身之左，右脉候身之右。病随脉之所在而见。不病，则脉不应。与前七诊，大同小异。（七诊九候当参看。）总不外仲景所谓效象形容四字而已。心肺居上，脉应浮。肾肝居下，脉应沉。脾胃居心肺肾肝之间，谓之中州，脉亦应在浮沉之间。心肺同一浮也，但浮大而散者，象夏火，故属心；浮涩而短者，象秋金，故属肺。肝肾同一沉也，但沉而弦长者，象春木，故属肝；沉实而濡者，象冬水，故属肾。脉和而缓，不虚微，不实强，不疾不迟，自有一种舒徐冲融气象，土之性也，脾胃宜之。命门右肾，固舍相火，然终不能离水位，故与左同断。

　　卷一

　　四时胃气第七

　　春弦夏洪，洪当作钩。秋毛冬石，四季和缓，是谓平脉。

　　太过实强，病生于外。不及虚微，病生于内。

　　春得秋脉，死在金日。五脏准此，推之不失。

　　四时百病，胃气为本。脉贵有神，不可不审。

