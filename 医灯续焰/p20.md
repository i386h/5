<!-- { "loadSidebar": true } -->
　　防风通圣散（见第四十九）

　　上散。贾同知、崔宣武、刘庭瑞及河间者共四方。其中药品增减、分量多寡，俱不相同。但河间适中，选用当从之也。

　　半夏白术天麻汤（见第二十二）

　　滚痰丸（见第十七）

　　玉液汤 治七情所伤。气郁生涎，随气上逆，头目眩晕，心嘈忪悸，眉棱骨痛。

　　半夏（肥大者六钱，汤泡七次，切作片）

　　上作一服。水一钟半，生姜十片，煎至八分。去滓，入沉香末少许，不拘时温服。

　　四物汤（见第二十一）

　　补中益气汤（见第三十九）

　　卷八

　　头痛脉证第六十二

　　头痛多弦。浮风紧寒，热洪湿细，缓滑厥痰，气虚弦软，血虚微涩，肾厥弦坚，真痛短涩。

　　弦为阴脉，敛直而无抑扬之势，乃阳虚不能张大，或致外邪所乘。况头乃六阳所乘，邪束于外，阳郁于中，安得不痛？故头痛者多弦。多弦者，不皆弦也。亦有脉浮而痛者，属风，风性飘荡虚浮也。（兼见恶寒、发热、自汗等证，宜仲景桂枝汤、玄珠茶调散之类。）

　　脉紧而痛者属寒，寒性收敛紧实也。（兼见恶寒、发热、无汗、体痛等证，宜仲景麻黄汤，九味羌活汤之类。）

　　脉洪而痛者属热，热性充盛洪大也。（兼见恶热、面赤、口干等证，其痛刺动不定。宜泻青丸、二仙散、对金散、神芎丸、凉膈散之类。）脉细而痛者属湿，湿性渗衍濡细也。（兼见体痛、头重冒、鼻塞、目黄等证，宜奇效芎术汤、半夏白术天麻汤，或瓜蒂散，或红豆散搐鼻。）脉缓滑而痛者属痰。痰乃凝水结液，停蓄不流，故替替然缓滑也。（兼见呕逆、痞闷、肠鸣等证，宜局方玉壶丸、半夏白术天麻汤之类。）脉弦软而痛者属气虚。气虚则弦敛软弱，而无鼓动之力。（兼见恶寒、痛而空晕、四肢多寒喜暖、气虚微、体倦等证，宜补中益气汤、六君子汤之类。）脉微涩而痛者属血虚。血虚则微弱涩滞，而有干燥之象。

　　（兼见面白、口干、头两侧痛甚而兼晕、痛加于夜或夜热等证，宜四物汤、逍遥散之类。）脉弦坚而痛者属肾。肾气厥逆，不能接引膀胱。膀胱经气壅遏，上实下虚，巅为之痛，脉亦弦直而坚实也。

　　即《灵枢》经脉篇所云：膀胱是动，则病冲头痛。《难经》六十难所云厥头痛者是也。（兼见头重晕、腰痛、少腹里急、上热下寒等证，宜六味丸、八味丸、羌活、川芎之类。）《难经》单言手三阳而不及足三阳，恐未尽善。《素问》五藏生成篇云：头痛巅疾，下虚上实，过在足少阴、巨阳，甚则入肾。此正指膀胱厥痛不已，甚则入肾而为真头痛也。其痛连脑尽痛，齿亦痛。盖肾主骨、主髓，髓以脑为海，而齿则骨之余也。其脉短涩者，短则阳脱于上，涩则阴衰于下。若手足厥寒至节者，必死不治。（此等证若欲治之，非猛进乌附之药不可。或灸百会穴，以望生于万一。）虽然，头痛又不止此数种。六腑之清阳固上升，而五脏之精华亦上注。外有六淫之侵，内有经络之逆。使隧道壅遏，清阳混淆，而痛作于头巅者多矣。故五脏六腑皆能病此，但宜细察其脉与兼见之证，以别其脏腑、阴阳、寒热、虚实而施治焉，则万举万当矣。

　　卷八　头痛脉证第六十二

　　附方

　　桂枝汤（见第十九）

　　玄珠茶调散（见第二十二）

　　麻黄汤（见第十六）

　　九味羌活汤（见第十六）

　　泻青丸（见第四十九）

　　二仙散（即茶调散）

　　大黄 黄芩（各二两） 牵牛 滑石（各四两）

　　上为细末。滴水为丸，如小豆大。温水下十五丸。每服加十丸，以利为度。日三服。

　　对金散 治偏正头风。

　　大黄 黄芩（各等分）

　　上二味，为极细末。每服四分，临睡用好酒调下。仍饮酒尽量一醉，散发露顶卧。令人扇头数百扇，盖暖，睡至明日病失矣。不愈，再一服如前法。须大醉扇透，百发百中。

　　神芎丸（见第十七）

　　凉膈散（见第十九）

　　奇效芎术汤 治湿头痛，眩晕痛极。

　　川芎 附子（生，去皮、脐） 白术（以上各三钱） 桂心（去皮）

　　上作一服。水二钟，生姜七片，枣二枚，煎至一钟。食远服。

　　半夏白术天麻汤（见第二十二）

　　瓜蒂散（见第四十八）

　　红豆散麻黄根（炒，半钱） 苦丁香（半钱） 红豆（十粒） 羌活 连翘（各三钱）

　　上五味为细末。鼻内搐之。

　　和剂玉壶丸 治风痰吐逆，头痛目眩，胸膈烦满，饮食不下。及咳嗽痰盛，呕吐涎沫。

　　天南星（生） 半夏（生，各一两） 天麻（半两） 头白面（三两）

　　上为细末。滴水为丸，如梧桐子大。每服三十丸。用水一大盏，先煎令沸。下药煮五七沸，候药浮即熟。漉出放温，别用生姜汤下。不计时候服。

　　补中益气汤（见第三十九）

　　六君子汤（见第十六）

　　四物汤（见第二十一）

　　逍遥散（见第五十一）

　　六味丸（见第十六）

　　八味丸（见第十六）

　　卷八

　　心腹痛脉证第六十三

　　心腹之痛，其类有九。细迟从吉，浮大延久。

　　心腹之痛，其类甚多。此仅言有九者，亦举其要耳。曰饮、曰食、曰风、曰寒、曰热、曰悸、曰虫、曰忤、曰疰。饮者，痰饮也。痰饮留中，清阳淆浊，故痛。（兼见气喘、痞闷等证，其脉滑，宜二陈汤、丹溪海蛤丸、前胡半夏汤之类。）食者，食物也。食物停积，气碍不行，故痛。或勉食寒凉馁败之物，扰乱中和，亦痛。（兼见胀满、呕嗳食臭、恶食等证，其脉紧滑，宜加味枳术丸、香砂平胃散之类。）风者，风邪也。乘虚内干，邪正相搏，故痛。（兼见自汗、恶风等证，其脉缓，宜香苏散、参苏饮之类。）寒者，寒邪也。乘虚内袭，荣脉凝泣，故痛。（兼见恶寒、呕逆、喜温等证，其脉紧，宜五积散、苏合香丸之类。）热者，火也。火郁不发，熏蒸于中，故痛。（兼见恶热、热中、嘈杂吞酸等证，其脉数，宜统旨清中汤、越鞠丸、左金丸之类。）悸者，心中动悸也。中气空虚，乍有所触，不能持定，故痛。（兼见心慌、心悸、恍惚等证，其脉虚微，痛而欲按，宜黄 建中汤、补中益气汤、六君子汤之类。）虫者，虫积也。饮食不节，寒热不时，以致虫动。虫动则攻冲上下，故痛。

　　（兼见面黄白斑驳、呕吐清水沃沫，或作或止，或痛处动欲痛等证，其脉大小不匀，宜九痛丸、剪红丸、芜荑散、仲景乌梅丸、万应丸、集效丸之类。）忤者，客忤也。不正之邪，一时干忤，乱其清道，挠其运机，故痛。

　　（兼见吐逆、头目不清，或妄见妄言，或不知人等证，其脉数动，宜苏合丸、备急丸、紫金锭、九痛丸之类。）疰者，尸疰也。如蛊如蛀，不识何因。或去或来，痛无定所。此得之亡人所传，即传尸气也。

　　（兼见骨蒸吐血、咳嗽劳损诸证，其脉微弱而数，宜于劳病门选方对证用之。）外有瘀血痛、厥心痛、真心痛三种。瘀血痛者，痛在胃脘。或热饮食，或极呕吐，致伤胃脘，络血迸溢。瘀留于中，气为所碍，或作或止，或食下痛甚，或饮汤水作呃。其脉涩。（宜二陈汤、桃仁、红花、五灵脂、玄胡、香附、韭汁、藕汁、红曲之类。）厥心痛者，因诸脏腑经络有循胃口上膈者、（手太阴肺。）

　　有络肺下膈者、（手阳明大肠。）有下膈属胃络脾者、（足阳明胃。）有从胃别上膈注心中者、（足太阴脾。）有络心下膈抵胃者、（手太阳小肠。）有夹脊者、（足太阳膀胱。）有络心注胸中者、（足少阴肾。）有起于胸中，出属心包络下膈者、（手厥阴心包络。）有布膻中，散络心包下膈者、（手少阳三焦。）有下胸中贯膈者、（足少阳胆。）有夹胃上贯膈，布胁肋者、（足厥阴肝。）有循腹里上关元者、（奇经任脉。）有并于脊里者、（奇经督脉。）有夹脐上行，至胸中而散者、（奇经冲脉。）有入里维络诸阴者，（奇经阴维脉。）是诸脏腑经络及任、督、冲、维之脉。气有厥逆，则经有偏盛。而当脉所过如胃口、胸、膈、心包、膻中、脊、胁、脐、腹等处，随经相引而痛。乃诸经之痛，岂心痛哉。（诸经之痛，则随经有兼见之证。如肺经痛，恶寒、气急、胀满、痛引缺盆，宜参苏饮、香苏散、苏合丸之类。大肠痛，上引膈，肠鸣口干，宜四七汤、枳桔二陈汤之类。胃痛，引脾及膺乳、呕吐，宜二陈汤、平胃散、东垣温胃汤、来复丹之类。脾痛，引胃脘、心下，腹胀善噫、善呕、食不下，宜二陈汤、香砂平胃散、理中汤、来复丹之类。小肠痛，引膈胃，肠鸣，宜二陈汤、四七汤、苏合丸之类。膀胱痛，引腰脊，恶寒，宜参苏饮、东垣天台乌药散。肾痛，引胸中腰脊，心如饥、上气、喝喝而喘、善恐，宜半硫丸、乌药顺气散之类。心包痛，引包络胸胁，胸胁支满、心动、心烦、喜笑，宜二陈汤、铁瓮先生交感丹之类。三焦，痛引心包膻中，耳鸣，宜二陈汤、越鞠丸之类。胆痛，引胸膈胁肋、口苦、善太息、振寒，宜二陈汤、温胆汤、小柴胡汤之类。肝痛，引膈胃胁肋，嗌干、呕逆、胸满，宜二陈汤四七汤、来复丹之类。）真心痛者，真脏痛也。

　　盖心为一身君主，神明所居，邪不易侵，病不易及。必也真脏自虚，神明失守，致心包厥痛之邪，乘虚而入。

　　《难经》言其痛甚但在心。但在心，则毫不控引他处。必兼见神昏舌短，手足青冷。斯为旦发夕死，夕发旦死之真心痛耳。以上诸痛，若脉见细迟，是气减舒徐，厥邪衰退之象，理应从吉。设或大浮，知邪方盛。况心腹里证而得表脉，更非所宜。虽不至于殒躯，亦难愈也。

　　卷八　心腹痛脉证第六十三

　　附方

　　二陈汤（见第十六）

　　丹溪海蛤丸 治痰饮心痛。

　　海蛤（烧为灰，研极细。过数日，火毒散，用之） 栝蒌仁（带瓤同研）

　　上以海蛤入栝蒌内，干湿得所为丸。每服五十丸。

　　前胡半夏汤 治痰盛。

　　前胡 半夏（姜制） 茯苓（各二钱） 陈皮 木香 紫苏 枳壳 甘草（各一钱）

　　上作一服。水二钟，生姜三片，乌梅一个，煎一钟。食远服。

　　正传加味枳术丸 治痰积、食积、酒积、果积、肉积。在胃脘当心而痛，及痞满恶心、嘈杂嗳气、吞酸、吐呕、脾疼等证。

