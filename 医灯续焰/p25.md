<!-- { "loadSidebar": true } -->
　　故岐伯又曰：心气热，则下脉厥而上。上则下脉虚，虚则生脉痿，枢折挈，胫纵而不任地也。（宜丹溪虎潜丸、补阴丸之类。）肝气热，则胆泄口苦，筋膜干。筋膜干，则筋急而挛，发为筋痿。（宜四物汤、三因加减四斤丸之类。）脾气热，则胃干而渴，肌肉不仁，发为肉痿。（宜东垣神效黄 汤、钱氏泻黄散之类。）肾气热，则腰脊不举，骨枯而髓减，发为骨痿。（宜丹溪虎潜丸、三因加减四斤丸之类。）此皆言肺热叶焦，皮毛急薄，热留着不去，灾及四脏而发为诸痿也。

　　若四脏不虚，无隙可乘，则热亦不能遽袭。故下文岐伯复曰：悲哀太甚则胞络绝。

　　胞络绝，则阳气内动，发则心下崩，数溲血也。故本论曰：大经空虚，发为肌痹，传为脉痿。（宜仲景炙甘草汤、黑地黄丸之类。）此言悲哀太甚，致心系急而胞络绝。评热论曰：胞脉者，属心而络于胞中。绝则不能上交于心，亢阳内迫。内迫则血溢下崩，随溲而出。崩则大经空虚，无以荣灌脉络，故先为肌痹，而渐传为脉痿也。又曰：思想无穷，所愿不得，意淫于外，入房太甚，宗筋弛纵，发为筋痿，及为白淫。故《下经》曰：筋痿者，生于肝，使内也。（宜知柏八味丸、四物汤、加味逍遥散之类。）此言外想邪淫而不遂，及甚于入房。一则肝火抑郁，一则阴精耗亡，皆前阴所关。前阴者，宗筋也。

　　宗筋无阴以养，而反为火迫，故弛纵痿弱，及淫念动而白物随下。故筋痿者，生于肝使内也。又曰：有渐于湿，以水为事，若有所留，居处相湿，肌肉濡渍，痹而不仁，发为肉痿。故《下经》曰：肉痿者，得于湿地也。（宜胃苓汤、仲景防己黄 汤、东垣参术汤之类。）此言从事于水湿之处，居处皆湿，渐受其邪，留着而濡渍肌肉之间。久则肌肉不仁，发为肉痿。故肉痿者，得之湿地也。又曰：有所远行劳倦，逢大热而渴。渴则阳气内伐，内伐则热舍于肾。肾者水脏也，今水不胜火，则骨枯而髓虚，故足不任身，发为骨痿。故《下经》曰：骨痿者，生于大热也。（宜知柏八味丸、六味丸、补阴丸之类。）

　　此言远行劳倦，逢热而渴。渴则内热殊甚。内热甚，则乘其虚者而迫之。远行劳倦，则肾气适虚。（经脉别论云：持重远行，汗出于肾，肾虚明矣。）肾虚，则受其热而不能胜，渐至髓减骨枯，以致足不任身，发为骨痿。故骨痿者，生于大热也。又曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋。阴阳总宗筋之会，会于气街，而阳明为之长，皆属于带脉而络于督脉。（腰脊不举，似兼督脉证。）故阳明虚则宗筋纵，带脉不引，（前白淫似带脉不引证。）故足痿不用也。又曰：各补其荥而通其俞，调其虚实，和其逆顺。筋、脉、骨、肉，各以其时月受，则病已矣。前岐伯论痿之感受传变，可谓尽矣，而终复归之阳明者，何哉？盖阳明为水谷之海，冲为血海。此不言水谷而言五脏六腑之海，不言血而言经脉之海，见脏腑经脉，无非二者为之源。一润宗筋为阳，一灌溪谷为阴。总宗筋而会于气街，推阳明为之长者。气街乃阳明正脉，亦有尊水谷之义。督脉直行，带脉横围，阳明冲脉，皆属带而络督。阳明虚，则不能荣养宗筋，而带脉亦无力收引，故足痿不用也。是知束骨利机关者，必藉乎宗筋，而宗筋又藉阳明之荣润，故治痿者独取阳明也。然必兼视各脏之荥俞，宜补宜通；受病之时月，或衰或盛，而后逆顺可和，虚实可调，病良已矣。此岐伯答帝治痿之针法也。其脉多微缓，或涩或紧，或细或濡者，以微应皮毛，缓应肌肉，涩应血脉，紧应筋膜，细濡应骨髓耳。

　　卷十　痿病脉证第六十七

　　附方

　　虎潜丸（见第五十一）

　　补阴丸黄柏 知母（俱盐酒拌炒） 熟地黄 败龟版（酥炙，各四两） 白芍药（煨） 陈皮 牛膝（酒浸，各二两） 虎胫骨（酥炙） 锁阳（酒浸、酥炙） 当归（酒洗，各一两半） 冬月加干姜五钱半。

　　上为末，酒煮羯羊肉为丸，盐汤下。

　　四物汤（见第二十一）

　　三因加减四斤丸 治肾、肝虚，热淫于内，致筋骨痿弱，不自胜持，起居须人，足不任地，惊恐战掉，潮热时作，饮食无味，不生力气，诸虚不足。

　　肉苁蓉（酒浸） 牛膝（酒浸） 天麻 木瓜（干） 鹿茸（燎去毛、切、酥炙） 五味子（酒浸） 熟地黄 菟丝子（酒浸、另研，各等分）

　　上为细末，炼蜜丸如桐子大。每服五十丸，空心温酒、米饮任下。一方不用五味子，有杜仲。

　　东垣神效黄 汤黄 （二钱） 人参（去芦） 白芍药 炙甘草（各一钱） 蔓荆子（锉二分） 陈皮（去白，五分）

　　水一盏八分，煎一盏，去滓，临卧稍热服。如小便淋涩，加泽泻五分。如有大便热证，加黄柏，酒炒四次，三分。麻木不仁，虽有热，不用黄柏，再加黄 一钱。如眼缩小，去芍药。忌酒、醋、湿面、大料物、葱、韭、蒜及淡渗、生冷、硬物。麻木重甚者，加芍药一钱。

　　钱氏泻黄散（见第四十九）

　　仲景炙甘草汤（见第三十三）

　　黑地黄丸（见第五十一）

　　知柏八味丸（见第五十四）

　　加味逍遥散（见第五十一）

　　胃苓汤（见第十七）

　　仲景防己黄 汤防己（一两） 甘草（半两，炒） 白术（七钱半） 黄 （去芦，一两一分）

　　上锉。每抄五钱匕，生姜四片，大枣一枚，水盏半，煎八分，去滓温服。良久再服。喘者，加麻黄半两。胃中不和，加芍药三分。气上冲者，加桂枝三分。下有陈寒者，加细辛三分。服后当如虫行皮中，从腰下如冰，后坐被上。又以一被绕腰以下，温令微汗瘥。

　　东垣参术汤 治气虚颤掉。

　　人参 白术 黄 （各二钱） 白茯苓 炙甘草 陈皮（各一钱） 附子（甚者加。童便制，一钱）

　　水二钟，煎八分，食前服。

　　六味丸（见第十六）

　　卷十

　　痹病脉证第六十八

　　风寒湿气，合而为痹。浮涩而紧，三脉乃备。

　　痹之一证，无如《素问》痹论之精且详矣。其言邪客之多少，传变之浅深，证状之虚实，腑脏之死生，荣卫形体之异，寒热阴阳之分，皆辞义显明，不可增损一字，兹录全文于下。

　　黄帝问曰：痹之安生？岐伯对曰：风、寒、湿三气杂至，合而为痹也。其风气胜者为行痹，寒气胜者为痛痹，湿气胜者为着痹也。帝曰：其有五者，何也？岐伯曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。帝曰：内舍五脏六腑，何气使然？岐伯曰：五脏皆有合。

　　病久而不去者，内舍于其合也。故骨痹不已，复感于邪，内合于肾。筋痹不已，复感于邪，内舍于肝。脉痹不已，复感于邪，内舍于心。肌痹不已，复感于邪，内舍于脾。皮痹不已，复感于邪，内舍于肺。所谓痹者，各以其时，重感于风、寒、湿之气也。凡痹之客五脏者：肺痹者，烦满、喘而呕。（宜当归汤、紫苏子汤之类。）心痹者，脉不通，烦则心下鼓，暴上气而喘，嗌干善噫，厥气上则恐。（宜茯神汤之类。）肝痹者，夜卧则惊，多饮，数小便，上为引如怀。（宜萆 丸、奇效人参散之类。）肾痹者，善胀，尻以代踵，脊以代头。（宜加味五痹汤、奇效人参散之类。）脾痹者，四肢懈堕，发咳呕汁，上为大塞。

　　（宜温中法曲丸、黄 丸之类。）肠痹者，数饮而出不得，中气喘争，时发飧泄。（宜茯苓川芎汤之类。）

　　胞痹者，少腹膀胱，按之内痛。若沃以汤，涩于小便，上为清涕。（宜肾沥汤之类。）阴气者，静则神藏，躁则消亡。饮食自倍，肠胃乃伤。淫气喘息，痹聚于肺。淫气忧思，痹聚于心。淫气遗溺，痹聚于肾。淫气乏竭，痹聚于肝。淫气肌绝，痹聚在脾。诸痹不已，亦益内也。其风气胜者，其人易已也。帝曰：痹其时有死者，或疼久者，或易已者，其故何也？岐伯曰：其入脏者死。其留连筋骨间者疼久，其留皮肤间者易已。帝曰：其客于六腑者何也？岐伯曰：此亦其食饮居处为其病本也。六腑亦各有俞，风、寒、湿气中其俞，而食饮应之，循俞而入，各舍其腑也。帝曰：以针治之，奈何？岐伯曰：五脏有俞，六腑有合。循脉之分，各有所发。各随其过，则病瘳也。帝曰：荣卫之气，亦令人痹乎？岐伯曰：荣者，水谷之精气也。和调于五脏，洒陈于六腑，乃能入于脉也。故循脉上下，贯五脏，络六腑也。卫者，水谷之悍气也。其气 疾滑利，不能入于脉也。故循皮肤之中，分肉之间，熏于肓膜，散于胸腹。逆其气则病，从其气则愈。不与风、寒、湿气合，故不为痹。帝曰：善。痹或痛，或不痛，或不仁，或寒，或热，或燥，或湿，其故何也？岐伯曰：痛者，寒气多也。有寒，故痛也。其不痛不仁者，病久入深，荣卫之行涩，经络时疏，故不通。

　　皮肤不营，故为不仁。其寒者，阳气少，阴气多，与病相益，故寒也。其热者，阳气多，阴气少，病气胜，阳遭（《甲乙经》作乘。）阴，故为痹热。其多汗而濡者，此其逢湿甚也。阳气少，阴气盛，两气相感，故汗出而濡也。帝曰：夫痹之为病，不痛何也？岐伯曰：痹在于骨，则重。在于脉，则血凝而不流。在于筋，则屈不伸。在于肉，则不仁。在于皮，则寒。故具此五者，则不痛也。凡痹之类，逢寒则虫，（《甲乙经》作急。）逢热则纵。帝曰：善。其脉浮涩而紧者，浮为风，涩为湿，紧为寒。乃一脉中见此三种，始为三邪杂合。若杂合中，邪有偏胜，则又当审脉之浮多、涩多、紧多，以别之也。主方十一首，固与本论腑脏证对，殊不知三邪之变见于形体者，不可胜纪。论中虽分行、痛、着三种，而三种之证未经列出。如痛痿走注、麻木不仁、拳挛重着等证，似与前方漠不相关。若概治之，恐迂缓无裨。故又选对证名方于后，以便采用焉。（行痹宜仙灵脾散、三因控涎丹。痛痹宜乌药顺气散、丹溪二妙散。着痹宜东垣神效黄 汤、温经除湿汤、史国公浸酒之类。）

　　卷十　痹病脉证第六十八

　　附方

　　当归汤当归（酒洗二钱） 赤芍药（煨一钱半） 独活 防风 赤茯苓 黄芩 秦艽（各一钱） 杏仁（去皮尖，八分） 甘草（六分） 桂心（三分）

　　水二钟，姜三片，煎八分，不拘时，温服。

　　紫苏子汤 治肺痹，胸心满塞，上气不下。

