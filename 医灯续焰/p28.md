<!-- { "loadSidebar": true } -->
　　（宜胃苓汤、调胃白术泽泻散之类。）肾水者，其腹大，脐肿腰痛，不得溺，阴下湿，如牛鼻上汗，其足逆冷，面反瘦。（宜金匮肾气丸、济生肾气丸之类。）又云：寸口脉沉而迟。沉则为水，迟则为寒。寒水相搏，趺阳脉伏，水谷不化。脾气衰则 溏，胃气衰则身肿。少阳脉卑，少阴脉细。男子则小便不利，妇人则经水不通。经为血，血不利则为水，名曰血分。

　　（宜调荣散、四制香附丸之类。）又云：寸口脉迟而涩，迟则为寒，涩为血不足。趺阳脉微而迟，微则为气，迟则为寒。寒气不足，则手足逆冷。手足逆冷，则荣卫不利。荣卫不利，则腹满胁鸣相逐，气转膀胱，荣卫俱劳。阳气不通即身冷，阴气不通即骨疼。阳前通则恶寒，阴气通则痹不仁。阴阳相得，其气乃行。大气一转，其气乃散。实则失气，虚则遗尿，名曰气分。（宜防己茯苓汤、实脾饮、复元丹之类。）又云：气分，心下坚大如盘，边如旋杯，水饮所作，桂枝去芍药，加麻辛附子汤主之。又云：心下坚，大如盘，边如旋盘，水饮所作，枳术汤主之。（旋，圆也。杯高于盘，盘大于杯。此杯、盘之异，总皆水饮聚结。）

　　又云：水之为病，其脉沉小，属少阴。浮者为风，无水。虚胀者为气水，发其汗即已。脉沉者，宜麻黄附子汤。浮者，宜杏子汤。又云：病者苦水，面目、四肢、身体皆肿，小便不利。脉之不言水，反言胸中痛，气上冲咽，状如炙脔，当微咳喘。

　　审如师言，其脉何类？师曰：寸口脉沉而紧，沉为水，紧为寒。沉紧相搏，结在关元。始时尚微，年盛不觉。阳衰之后，荣卫相干。阳损阴盛，结寒微动。肾气上冲，喉咽塞噎，胁下急痛。医以为留饮而大下之。气击不去，其病不除。后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈丸下水。

　　当时如小瘥，食饮过度，肿复如前。胸胁苦痛，象如奔 。其水扬溢，则浮咳喘逆，当先攻击冲气令止，乃治咳。咳止，其喘自瘥。先治新病，病当在后。（总宜金匮肾气丸。）又云：趺阳脉当伏，今反紧。本自有寒疝 。腹中痛，医反下之，下之即胸满短气。又云：趺阳脉当伏，今反数。本自有热消谷，小便数，今反不利，此欲作水。又云：寸口脉浮而迟，浮脉则热，迟脉则潜。热潜相搏，名曰沉。趺阳脉浮而数，浮脉即热，数脉即止。热止相搏，名曰伏。沉伏相搏，名曰水。沉则络脉虚，伏则小便难。虚难相搏，水走皮肤，即为水矣。又云：寸口脉弦而紧，弦则卫气不行，紧即恶寒，水不沾流，走于肠间。又云：少阴脉紧而沉，紧则为痛，沉则为水，小便即难。脉得诸沉，当责有水，身体肿重。水病脉出者死。（脉出者，脉出肾少阴之部。

　　水源泛滥而散，欲其归源，不可得矣。）又云：夫水病患，目下有卧蚕，面目鲜泽，脉伏。其人消渴，病水腹大，小便不利。其脉沉绝者，有水，可下之。又云：病下利后，渴，饮水，小便不利，腹满因肿者何也？答曰：此法当病水。若小便自利，及汗出者，自当愈。又云：诸有水者，腰以下肿，当利小便。腰以上肿，当发汗，乃愈。以上《金匮》论水病之寒热虚实，表里阴阳，脏腑气血。虽有多种，然约而言之，总不外肾、脾、肺三脏为之原始也。盖肾居下焦，属水，统摄阴液，为水之宗本。右为相火，火以济寒，故水得以宣扬也。脾居中焦，属土，合肌肉，为水之堤防，主化谷生津，津生不穷，故水得以灌溉也。肺居上焦，属金，主气，为水之化源，行荣卫而出治节，故水得以通调也。人或房室劳倦，忧思恐惧，饮食起居，各以类伤其脏而脏气虚。虚则各失其职，而水液之常道紊矣。在肾则不能统摄宣扬而停蓄，在脾则不能堤防灌溉而滥行，在肺则不能生化通调而壅闭。况脾与胃合，胃又倚肾为关。

　　关门不利则水聚，利则必由于气化，是肺又为肾关之所倚也。故《素问·水热穴论》曰：其本在肾，其末在肺，皆聚水也。上仲景治水方法，皆以脉证为本，而后量其轻重虚实，治之百无一失。世俗浅医，欲求急效，动以破气去水为正治。不知暂宽一二，肿满续至。坐视其死者比比，可胜悼哉。后学当不厌其繁，而一惟以灵素金匮为准，斯得之矣。

　　《准绳》云肿病不一，或遍身肿，或四肢肿、面肿、脚肿、皆谓之水气。然有阳水，有阴水。并可先用五皮饮，或除湿汤加木瓜，腹皮各半钱。如未效，继以四磨饮。

　　遍身肿，烦渴，小便赤涩，大便多闭，此属阳水。轻宜四磨饮，添磨生枳壳，兼进保和丸。重则疏凿饮子利之，以通为度。亦有虽烦渴而大便已利者。此不可更利，宜用五苓散，加木通、大腹皮半钱以通小便。遍身肿，不烦渴，大便自调，或溏泄，小便虽少而不赤涩，此属阴水，宜实脾饮。小便多少如常，有时赤，有时不赤。

　　至晚则微赤，却无涩滞者，亦属阴也，不可遽补。木香流气饮，继进复元丹。若大便不溏，气息胀满，宜四磨饮下黑锡丹。四肢肿，谓之肢肿，宜五皮饮加姜黄、木瓜各一钱，或四磨饮，或用白术三两， 咀。每服半两，水一盏半，大枣三枚拍破，同煎至九分，去滓温服，日三无时。名大枣汤。面独肿，苏子降气汤，兼气急者尤宜。或煎熟去滓后，更磨沉香一呷。有一身之间，惟面与双脚浮肿，早则面甚，晚则脚甚。经云：面肿为风，脚肿为水，乃风湿所致。须问其大小肠通闭，别其阴阳二证，前后用药。惟除湿汤，加木瓜、腹皮、白芷各半钱，可通用。或以苏子降气汤、除湿汤各半帖煎之。罗谦甫导滞通经汤，治面目、手足浮肿。感湿而肿者，其身虽肿，而腰下至脚尤肿。腿胀满尤甚于身。气或急，或不急。大便或溏，或不溏。

　　但宜通利小便为佳。煎五苓散，吞木瓜丸。（内犯牵牛，亦不可轻服。）间进除湿汤，加木瓜、腹皮各半钱，炒莱菔子七分半。因气而肿者，其脉沉伏。或腹胀，或喘急，宜分气香苏饮。饮食所伤而肿，或胸满，或嗳气，宜消导宽中汤。不服水土而肿者，胃苓汤，加味五皮汤。有患生疮，用干疮药太早，致遍身肿，宜消风败毒散。若大便不通，升麻和气散。若大便如常，或自利，当导其气自小便出，宜五皮饮，加生料五苓散。腹若肿，只在下，宜除湿汤，和生料五苓散，加木瓜、泽泻之类。以上数条，为有余之证。大病后浮肿，此系脾虚，宜加味六君子汤。白术三钱，人参、黄 各一钱半，白茯苓二钱，陈皮、半夏曲、芍药、木瓜各一钱。炙甘草、大腹皮、木香各五分，姜、枣煎服。小便不利，间入五苓散。有脾肺虚弱，不能通调水道者，宜用补中益气汤补脾、肺、六味丸补肾。有心火克肺金，不能生肾水，以致小便不利而成水证者，宜人参平肺散。若肾经阴亏，虚火烁肺金而小便不生者，用六味地黄丸以补肾水，用补中益气汤以培脾土。脾、肺、肾之气交通，则水谷自然克化。二经既虚，渐成水胀。又误用行气分利之药，以致小便不利，喘急痰盛，已成蛊证。

　　宜加减金匮肾气丸主之。以上数条，为不足之证。不足者，正气不足。有余者，邪气有余。凡邪之所凑，必正气虚也。故以治不足之法治有余则可，以治有余之法治不足则不可。洁古法，如水肿因气为肿者，加橘皮。因湿为肿者，煎防己黄 汤，调五苓散。因热为肿者，八正散。如火热燥肺为肿者，乃绝水之源也，当清肺除燥，水自生矣。于栀子豉汤中加黄芩。如热在下焦，阴消使气不得化者，当益阴而阳气自化，黄柏、黄连是也。如水胀之病，当开鬼门，洁净府也，白茯苓汤主之。白茯苓汤能变水。白茯苓、泽泻各二两，郁李仁五钱。水一碗，煎至一半，生姜自然汁入药。常服无时，从少至多。服五七日后，觉腹下再肿，治以白术散。白术、泽泻各半两为末，煎服三钱。或丸亦可，煎茯苓汤下三十丸。以黄 芍药建中汤之类调养之。平复后，忌房室、猪鱼盐面等物。香茹熬膏，丸如桐子大。每服五丸，日三。

　　渐增，以小便利为度。冬瓜不限多少，任吃。鲤鱼一头，重一斤以上者，煮熟，取汁和冬瓜、葱白作羹食之。青头鸭或白鸭，治如食法，细切，和米并五味煮熟作粥，食之。宜空腹时进。

　　昔人论水病，知经义者，固惟仲景一人。近世何柏斋、张景岳二论，亦庶几焉。故附录于下。

　　柏斋曰：造化之机，水火而已，宜平不宜偏，宜交不宜分。水为湿、为寒；火为燥，为热。火性炎上，水性润下。故火宜在下，水宜在上，则易交也。交则为既济，不交则为未济。不交之极，则分离而死矣。消渴证，不交而火偏盛也。水气证，不交而水偏胜也。制其偏而使之交，则治之之法也。小火不能化大水，故必先泻其水，后补其火。开鬼门，泻在表在上之水也。洁净府，泻在里在下之水也。水势既减，然后用暖药以补元气，使水火交，则用药之次第也。又云：卢氏以水肿隶肝、肾、胃而不及脾，丹溪非之似矣。然实则皆非也。盖造化生物，天地水火而已矣。

　　主之者天也，成之者地也。故曰干知太始，坤作成物。至于天地交合变化之用，则水火二气也。天运水火之气于地之中，则物生矣。然水火不可偏盛。太旱物不生，火偏盛也。太涝物亦不生，水偏盛也。水火和平，则物生矣，此自然之理也。人之脏腑，以脾胃为主。盖饮食皆入于胃而运以脾，犹地之土也。然脾胃能化食与否，实由于水火二气，非脾胃所能也。火盛，则脾胃燥。水盛，则脾胃湿。皆不能化物，乃生诸病。水肿之证，盖水盛而火不能化也。火衰，则不能化水，故水之入于脾胃者，皆渗入血脉骨肉。血亦化水，肉发肿胀，皆自然之理也。导去其水，使水少减；复补其火，使二气平和，则病去矣。丹溪谓脾失运化，由肝木侮脾。乃欲清心经之火，使肺金得令，以制肝木。则脾土全运化之职，水自顺道，乃不为肿。其词迂而不切，故书此辩之。

