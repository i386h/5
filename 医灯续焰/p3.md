<!-- { "loadSidebar": true } -->
　　天地之气，东升属木，位当寅卯，于时为春，万物始生。其气从伏藏中透出，如一缕之烟，一线之泉。在人则肝应之而见弦脉。即《素问》玉机真藏论所谓其气来软弱轻虚而滑，端直以长；《素问》平人气象论所谓软弱招招，如揭长竿末梢者是也。气转而南，属火。位当巳午，于时为夏，万物盛长。其气从升，后散大于外，如腾涌之波，燎原之火。在人则心应之而见钩脉。即玉机真藏论所谓其气来盛去衰，平人气象论所谓脉来累累如连珠、如循琅 者是也。气转而西，属金。位当申酉，于时为秋，万物收成。其气从散大之极，自表初收，如浪静波恬，烟清焰熄。在人则肺应之而见毛脉。即玉机真藏论所谓其气来轻虚以浮，来急去散；平人气象论所谓脉来厌厌聂聂，如落榆荚者是也。气转而北，属水。位当亥子，于时为冬，万物合藏。其气从收降而敛实，如埋炉之火、汇潭之泉。在人则肾应之而见石脉，即玉机真藏论所谓其气来沉以搏，平人气象论所谓脉来喘喘，累累如钩，按之而坚者是也。（玉机真藏作冬脉营。营者营聚于中，中必实，亦石之义。钩而按之坚，乃有石义。不尔，是夏脉矣。）以上经论所云四时诸脉形状，虽因时变易，其中总不可少和柔平缓景象。盖和缓为土，即是胃气。有胃气而合时，便是平脉。玉机真藏论云：脾脉者土也，孤脏以灌四旁者也。

　　今弦钩毛石中有此一种和缓，即是灌溉四旁，即是土矣，亦即是脾脉矣。以其寓于四脉中，故又曰善者不可得见。平人气象论云：长夏属脾，其脉和柔相离，如鸡践地。察此脉象，亦不过形容其和缓耳。辰戌丑未四季之月，各月土旺一十八日，即是灌溉四旁之义。故分而为四，有土而不见土也。若论五行，则析而为五。土居其中，是属长夏。况长夏居金火之间，为相生之过脉，较他季月不同，故独得见主时之脉。二说虽殊，其义不悖，当参看。所谓太过、不及者；言弦钩毛石之脉，与时相应，俱宜和缓而适中。欲其微似，不欲其太显；欲其微见，不欲其不见。今即以一弦脉论之。若过于微弦而太弦，是谓太过。太过则气实强。气实强则气鼓于外，而病生于外。若不及于微弦而不弦，是谓不及。不及则气虚微。气虚微则气馁于内，而病生于内。其钩毛石之太过不及，病亦犹是。今不但不见春弦之太过不及，而反见毛浮之秋脉。当升而反降，当生而反杀。气机大逆，神转不回，是谓克贼，未有不病而死者。春木既为金克，金日邪旺，正何以堪，故死于此。五脏皆以此理推之，自无差失。四时有四时之脉，四时有四时之病。但土灌四旁，虽病变百出，必以之为本。况胃气乃水谷之精。诸脉有神，水谷之力也。不闻得谷者昌乎。诚不可不审。

　　卷一

　　平和迟数第八

　　调停自气，呼吸定息。四至五至，平和之则。

　　三至为迟，迟则为冷。六至为数，数即热证。

　　转迟转冷，转数转热。迟数既明，浮沉当别。

　　医至病家，宜默坐片时。先调停自气，令呼吸均匀，方诊其脉。（平人气象论云常以不病患调病患。医不病，故为病患平息以调之。）大约以我呼吸一息，得彼脉四至五至为准则。（呼吸闰以太息，故在四至五至之间。）此为平和之脉，断为无病。虽病亦极微浅，以脉不为病变故也。（病邪微，不能变易其脉。）若一息三至，不及四五，是名迟脉。迟则气寒而行慢，故病主冷。

　　若一息六至，过于四五，是名数脉。数则气热而行快，故病主热。转迟则更迟，在三至以下，而冷者愈冷矣。转数则更数，在六至以上，而热者愈热矣。此迟数脉病之相应也。迟数既明，寒热乃定。欲知寒热之所属，又当别乎浮沉耳。

　　卷一

　　内外因第九

　　浮沉迟数，辨内外因。外因于天，内因于人。

　　天有阴阳，风雨晦明，人喜怒忧，思悲恐惊。

　　外因之浮，则为表证。沉里迟阴，数则阳盛。

　　内因之浮，虚风所为。沉气迟冷，数热何疑。

　　浮数表热，沉数里热。浮迟表虚，沉迟冷结。

　　表里阴阳，风气冷热。辨内外因，脉证参别。

　　脉理浩繁，总括于四。既为提纲，引申触类。

　　在表则浮，在里则沉。迟则为寒，数则为热。固一定不易之理，而因则有二焉。

　　此内外之不可不辨也。外感六淫，因之于天。内伤七情，因之于人。六淫者，天之阴阳风雨晦明也。即《左传》医和所云：阴淫寒疾，阳淫热疾，风淫末疾，雨淫腹疾，晦淫惑疾，明淫心疾也。淫者，淫佚偏胜。久而不复之谓。故阴淫则过于清冷，而阳气不治，寒疾从起，如上下厥逆，中外寒栗之类。阳淫则过于炎燠，而阴气不治，热疾从起，如狂谵烦渴，血泄浸淫之类。风淫则过于动摇，而疾生HT 末，如肢废毛落、 习螈 之类。雨淫则过于水湿，而疾生肠腹，如腹满肿胀，肠鸣濡泻之类。晦淫则过于昏暗，阳光内郁，而成惑疾，如百合狐惑，热中脏燥之类。明淫则过于彰露，阳光外散，而成心疾，如恍惚动悸，错妄失神之类。七情者，人之喜怒忧思悲恐惊也，即所谓七气。而巢氏《病源论》，以劳气易惊气，又增寒热二气，广为九气。若配四时五脏，则又只言五气。如《素问·阴阳应象大论》云：天有四时五行，以生长收藏，以生寒暑燥湿风。人有五脏，化五气，以生喜怒悲忧恐是已。据巢氏言九气之状，谓怒则气上，喜则气缓，悲则气消，恐则气下，寒则气收聚，热则腠理开而气泄，忧则气乱，劳则气耗，思则气结。怒气上者，怒则气逆，甚则呕血及食，故气上矣。喜气缓者，喜则气和，营卫通利，故气缓矣。悲气消者，悲则心系急，肺布叶举，使上焦不通，营卫不散，热气在内，故气消矣。恐气下者，恐则精却，精却则上焦闭。闭则气还，还则下焦胀，故气下矣。寒气收聚者，寒则经络涩滞，故气收聚矣。热气泄者，热则腠理开窍，营卫通，故汗出而气泄矣。忧气乱者，忧则心无所寄，神无所归，虑无所定，故气乱矣。劳气耗者，劳则喘且汗，内动外泄，故气耗矣。思气结者，思则身心有所止，气留不行，故气结矣。是谓九气，而七气即在其中。虽皆内因，而为病则有二种。一种因感触情境，气久不散，着而为病者，病生于情也。一种因五行之盛衰，五脏之虚实，互相胜复，病中见情者，情生于病也。病生于情者，如《素问》阴阳应象大论云：喜怒伤气，寒暑伤形。

　　暴怒伤阴，暴喜伤阳。厥气上行，满脉去形。喜怒不节，寒暑过度，生乃不固。又曰：东方生风，在声为呼，在变动为握，在志为怒。怒伤肝，悲胜怒。南方生热，在声为笑，在变动为忧，在志为喜。喜伤心，恐胜喜。中央生湿，在声为歌，在变动为哕，在志为思。思伤脾，怒胜思。西方生燥，在声为哭，在变动为咳，在志为忧。忧伤肺，喜胜忧。北方生寒，在声为呻，在变动为栗，在志为恐。恐伤肾，思胜恐。又《灵枢》口问篇云：夫百病之始生也，皆生于风雨寒暑，阴阳喜怒，饮食居处。大惊卒恐，则血气分离，阴阳破散，经脉厥绝，脉道不通。阴阳相逆，卫气稽留，经脉虚空，血气不次，乃失其常。又《素问》玉机真藏论云：忧恐悲喜怒，令不得以其次，故令人有大病矣。因而喜大虚，则肾气乘矣。怒则肝气乘矣。悲则肺气乘矣。恐则脾气乘矣。忧则心气乘矣。又《灵枢》本神篇云：怵惕思虑者则伤神，神伤则恐惧流淫而不止。悲哀动中者，竭绝而失生。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡惮而不收。心怵惕思虑则伤神，神伤则恐惧自失，破 脱肉。脾忧愁而不解则伤意，意伤则 乱，四肢不举。肝悲哀动中则伤魂，魂伤则狂忘不精，当人阴缩而筋挛，两胁骨不举。肺喜乐无极则伤魄，魄伤则狂，皮革焦。肾盛怒而不止则伤志，志伤则善忘其前言，腰脊不可以俯仰屈伸。恐惧而不解则伤精，精伤则骨 痿厥，精时自下。又《素问》调经论云：喜怒不节，则阴气上逆。上逆则下虚，下虚则阳气走之，故曰实矣。喜则气下，悲则气消，消则脉虚空。因寒饮食，寒气熏满，则血泣气去，故曰虚矣。又《素问》痿论，岐伯曰：悲哀太甚则胞络绝，胞络绝则阳气内动。发则心下崩，数溲血也。又曰：思想无穷，所愿不得，意淫于外，入房太甚，宗筋弛纵，发为筋痿及为白淫。又《素问》遗篇云：人忧愁思虑即伤心。恚怒气逆，上而不下即伤肝。又《灵枢》邪气脏腑病形篇云：愁忧恐惧则伤心。又《灵枢》口问篇云：口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开。

　　液道开，故涕泣出焉。又寿夭刚柔篇云：忧恐忿怒伤气。气伤脏，乃病脏。又《素问》血气形志篇云：形乐志苦，病生于脉。形乐志乐，病生于肉。形苦志苦，病生于咽嗌。形数惊恐，经络不通，病生于不仁。又《素问》疏五过论云：尝贵后贱，虽不中邪，病从内生，名曰脱营。尝富后贫，名曰失精，五气流连，病有所并。又云：暴乐暴苦、始乐后苦，皆伤精气。精气竭绝，形体毁沮。暴怒伤阴，暴喜伤阳。

　　厥逆上行，满脉去形。愚医治之，不知补泻，不知病情。精华日脱，邪气乃并。又曰：故贵脱势，虽不中邪，精神内伤，身必败亡。始富后贫，虽不伤邪，皮焦筋屈，痿为挛。又《素问》生气通天论云：阳气者，大怒则形气绝而血菀于上，使人薄厥。又通评虚实论云：隔则闭绝，上下不通，则暴怒之病也。又《灵枢》刺节真邪篇曰：饮食不节，喜怒不时，津液内溢，乃下留于睾。又《素问》经脉别论曰：有所堕恐，喘出于肝，淫气害脾。有所惊恐，喘出于肺，淫气伤心。惊而夺精，汗出于心。疾走恐惧，汗出于肝。此皆病生于情也。情生于病者，如《素问》金匮真言论曰：东方色青，入通于肝，开窍于目，藏精于肝，其病发惊骇。又《素问》调经论曰：血并于阴，气并于阳，故为惊狂。又曰：血并于上，气并于下，心烦惋善怒。

