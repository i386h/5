<!-- { "loadSidebar": true } -->
　　又方 百会穴，人中穴，足大拇指离甲一韭叶许，名鬼眼穴，及丹田、气海诸穴，灸七壮，愈多愈妙。一二处醒，即止，不必俱灸也。以炭火烹米醋熏鼻亦妙。诸急证，宜先以牙皂末搐鼻取嚏。牙关紧者，以乌梅肉擦之自开。皆通关之法，后可进药。

　　砒毒 早禾杆烧灰，新汲水淋汁，绢滤过。冷服一碗，得下利即安。新汲水调白扁豆末亦好。华佗用黑铅磨浓水灌之。

　　附子、天雄、川乌、斑蝥毒 煮大小黑豆汁饮。

　　河豚毒 仓卒无药，用清油多灌之，得吐愈。

　　巴豆毒 煮黄连汁饮。

　　诸药毒 甘草、黑豆、淡竹叶等分，水一碗煎服。

　　刺毛虫毒 疼痛不已，蚯蚓泥干搽。又治胡蜂叮。

　　郁肉漏脯毒（郁肉，密器盖隔宿者。漏脯，茅屋漏下沾着者） 烧犬屎，酒服方寸匕。生韭汁亦好。

　　马肉毒 香豉二两，杏仁三两，蒸一饭时，杵之。酒煎服。芦根煮汁饮，亦良。

　　牛肉毒 甘草煮汁饮之，即解。

　　犬肉毒 心下坚，腹胀口干，发热妄语，或洞下。杏仁一升，不去皮，熟研，以沸汤三升和取汁。

　　分三服。利下肉片良。

　　中箭死鸟兽肉毒 大豆煮汁及盐汁，服之解。

　　诸鱼毒 橘皮煎浓汁饮之解。芦根煮汁亦食。

　　蟹毒 紫苏煮汁饮之。苏子亦好。

　　诸果毒 猪骨烧过为末，水服方寸匕，解。

　　诸菌毒 闷乱欲死，人粪汁饮一升。饮土浆一、二升亦良。大豆浓煮汁饮之，或服吐利药，俱可解。亦治枫树菌毒，令人哭不止。（哭，一作笑。）

　　野芋毒 即前方。

　　闭口椒毒 戟入咽喉，气欲绝，或吐白沫，身冷，用肉桂煎汁饮之。或多饮冷水，或食蒜，或饮地浆，俱良。

　　水莨菪叶毒 人每误认作菜食，令人狂乱吐血。甘草煮汁饮之，即解。

　　芹菜毒 手背腹满痛，名蛟龙病。以芹上带蛟蜃精耳，用硬糖二、三升煮服之，当吐如蜥蜴者。

　　贪食成病方 食多不消，心腹坚满痛。用盐一升，水三升，煮盐消化。分三服，当吐出食。

　　诸食物毒 煮甘草荠 汁饮之，通能解。

　　卷十三

　　痈疽脉证第七十四

　　痈疽浮数，恶寒发热。若有痛处，痈疽所发。

　　脉数发热，而痛者阳。不数不热，不疼阴疮。

　　未溃痈疽，不怕洪大。已溃痈疽，洪大可怕。

　　痈者，壅也。疽者，阻也。荣卫气血，壅塞阻滞，郁热成脓之所致，有阴阳脏腑之分。痈大而浅，疽小而深。大则气鼓发。鼓发，则向表而浅。小则气收敛。收敛，则近里而深。浅则从腑从阳，故易消易溃。深则从脏从阴，故难消难溃。易溃者，则毒从外泄。难溃者，则毒常内陷。此吉凶轻重之所由分也。方书谓其源有五，一曰天行时气，二曰七情内郁，三曰体虚外感，四曰身热搏于风冷，五曰食炙 、饮法酒、服丹石等热毒。虽分为五，然总不外三因也。三因者，一外因，如《素问》运气等篇之太阳、少阴、阳明、太阴、少阳、厥阴之客气，以及所至所复，寒燥湿邪，并热淫所胜，岁火太过之发为 疹疮疡，痈疽疮肿。又据脉要精微论，帝曰：诸痈肿筋挛骨痛，此皆安生？岐伯曰：此寒气之肿，八风之变也。又生气通天论曰：劳汗当风，寒薄为 。郁乃痤。（薄之浅则为 ，郁之久则为痤。）又曰：阳气者，开阖不得，寒气从之，乃生大 。荣气不从，逆于肉理，乃生痈肿。（腠理之开阖，皆卫气主之。卫气失常，则开阖亦不得如常矣。邪因乘隙而入，结于筋络，故成伛偻。邪若入陷于脉，则营亦不顺，逆于肉理之中，久则结聚为痈肿也。）又《素问》气穴论曰：邪溢气壅，脉热肉败，荣卫不行，即将为脓。内消骨髓，外破大 ，留于节腠，必将为败。（邪留于节腠溪谷之间。节腠溪谷，神气所注，必大为败坏，岂仅消髓破 而已？）又《灵枢》刺节真邪篇曰：虚邪之中人也，搏于脉中，则为血闭。不通则为痈。（亦荣气不从义。）又云：热胜其寒，则烂肉腐肌为脓，内伤骨。内伤骨，为骨蚀。（热气胜，久则良肉腐化为脓。不外泻而内入，入则烂及于骨。骨伤不易生新附骨，如虫之蚀也。）又曰：邪气中之，凝结日以易甚，连以聚居，为昔瘤。凝结之久，日渐增聚，则日渐长大矣。不腐而大，赘于形体，其名曰瘤。昔者，夙昔之谓，言其久也。又曰：骨与气并，日以益大，则为骨疽。（邪附于骨，久为骨疽。）又曰：有热则化为脓，无热则为肉疽（此邪结于肉者。有热，久则肉腐为脓，无热，久则肉化为浆渣。今疽瘤内常有此类。）一内因，如《素问》阴阳别论曰：三阳为病，发寒热，下为痈肿。（三阳者，太阳也。

　　太阳主表，故发寒热。太阳走足，故下为痈肿。）又《素问》气厥论曰：肾移寒于脾，痈肿少气。脾移寒于肝，痈肿筋挛（肾水寒气反移，凌于脾土，是为逆。逆则气壅肌肉而为肿，以脾主肌肉故。脾以寒气反移凌于肝木，亦为逆。逆则气不独壅肌肉，而筋亦挛肿，以肝主筋故。）又《素问》厥论曰：少阳厥逆，发肠痈，不可治。惊者死。（此言少阳游行之火。若厥逆结聚，为毒最甚，故不可治。若发惊，是为入脏，主死。以惊属心，脏则指厥阴心包络也。）又《灵枢》脉度篇曰：六腑不和，则留结为痈。（腑为阳，阳主卫。卫气不和，则留结于肌腠而痈肿矣。）又玉版论，黄帝曰：病之生时，有喜怒不测，饮食不节。阴气不足，阳气有余，营气不行，乃发为痈疽。阴阳不通，两热相搏，乃化为脓。（喜怒伤气，饮食伤脏。不测者，暴发之谓。暴则气壅逆而阳有余。不节者，纵食偏嗜之谓。不节则五宫伤而阴不足。阳有余则气聚而热胜，阴不足则荣不行而热亦胜。两热相搏，营卫不行，故化脓而成痈疽也。）

　　又陈无择亦云：痈疽瘰 ，不问虚实寒热，皆由气郁而成，盖言喜怒忧思久郁所致。治以远志酒、独胜散，兼以五志相胜之理，乃善。（如恐胜思，思胜恐之类。）不内外因，如《素问》生气通天论曰：膏粱之变，足生大丁，受如持虚。（足生者，必生也。）又异法方宜论曰：东方之域，天地之所生也。鱼盐之地，海滨傍水。其民食鱼而嗜咸，皆安其处，美其食。鱼者，使人热中。盐者，胜血，故其民皆黑色疏理，其病皆为痈疡，其治宜砭石。（鱼生于水，外阴而内阳，水之体也。动而不息，火之象也。火显于外，阳蓄于内，美食久久，使人热中。痈疡之病，乃其常耳。）又有久服丹石法酒，热毒蓄中，发为痈疽疔肿，亦同膏粱之类。其脉浮数者，以血泣而气复从之。邪与正郁，郁则化热，故数也。在表在阳，故浮也。正为邪搏，则宣畅外卫之力薄，故复恶寒。据脉证，似与伤寒表证无异。但伤寒虽有痛，或在头，或在身体，或在骨节，未有痛止于一处者。今痛止一处而脉数，此处必化热为脓，正痈疽所发之处也。即《伤寒论》辨脉法所谓诸脉浮数，当发热而洒淅恶寒。若有痛处，饮食如常者，蓄积有脓是也。如此者，乃为阳毒。若脉不数，身不热，所患之处不疼，是邪客阴分，不能鼓发，多致内陷。然必兼有烦懊呕逆，胸膈不安等证。

　　否则不热不疼，脉又不数，是一不病患也，何得谓之阴疮而反重于阳证耶？方痈疽之未溃也，无论成脓与否，热邪郁蓄，外不疏通，脉之鼓涌洪大，是其宜也。至于已溃，则热泄邪解，而洪大之脉宜衰矣。溃而不衰，一派热邪，正从何复，诚为大可惧者。与《素问》评热病论所谓病温者，汗出辄复热，而脉躁疾，不为汗衰，病名阴阳交者，同一义也。凡此痈疽疡肿，自有专书，注固不能毕述，然《灵枢》痈疽一篇，穷源别流，包括殆尽，恐业外医者，不能出其范围也，故备录于下。黄帝曰：余闻肠胃受谷，上焦出气以温分肉而养骨节，通腠理。（卫气源流。）中焦出气如露，上注溪谷而渗孙脉，津液和调，变化而赤为血。血和，则孙络先满溢，乃注于络脉。

　　皆盈，乃注于经脉。阴阳以张，因息乃行。（荣气源流。）行有经纪，周有道理，与天合同，不得休止。切而调之，从虚去实。泻则不足，疾则气减，留则先后，从虚去虚，补则有余。血气已调，形气乃持。余已知血气之平与不平，未知痈疽之所从生。成败之时，死生之期，有远近，何以度之，可得闻乎？岐伯曰：经脉流行不止，与天同度，与地合纪。故天宿失度，日月薄蚀。地经失纪，水道流溢，草萱不成，五谷不殖，径路不通，民不往来，巷聚邑居，则别离异处。血气犹然，请言其故。夫血脉营卫，周流不休，上应星宿，下应经数。寒邪客于经络之中则血泣。血泣则不通。

　　不通，则卫气归之，不得复反，故痈肿。（言卫气因以留聚，而不得复返于平常流行之故道也。）寒气化为热，热胜则腐肉，肉腐则为脓。脓不泻则烂筋，筋烂则伤骨，骨伤则髓消，不当骨空，（骨空，骨中之细孔，如鬃眼者，所以通血液之渗灌。）不得泄泻，血枯空虚，则筋骨肌肉不相营。经脉败漏，熏于五脏，脏伤故死矣。黄帝曰：愿尽闻痈疽之形，与忌曰名。

　　岐伯曰：痈发于嗌中，名曰猛疽。（猛者猛烈急速之谓。）猛疽不治，化为脓。脓不泻，塞咽半日死。其化为脓者，泻则合豕膏冷食，三日已。发于颈，名曰夭疽，（外在颈而内则入腋熏肺。以其最上，故曰夭。）其痈大以赤黑。不急治，则热气下入渊腋，前伤任脉，内熏肝肺，十余日而死矣。阳气大发，消脑留项，名曰脑烁。（烁，消烁也。烈火熔金之谓。脑被其热，烁亦如之。烦心者，肾毒传心也。）其色不乐，项痛而如刺以针。烦心者，死不可治。发于肩及 ，名曰疵疽，其状赤黑。急治之，令人汗出至足，不害五脏。痈发四五日，逞（速也。）

　　之。发于腋下，赤坚者，名曰米疽。（言其小如粟米也。）治之以砭石。欲细而长，疏砭之，涂以豕膏，六日已，勿裹之。其痈坚而不溃者，为马刀侠缨，急治之。（马刀蛤蛎之属，痈形似之。侠缨者，发于结缨之处，人迎之下颈侧也。二痈一在腋，一在颈，常相联系，故俗名历串。）发于胸，名曰井疽。（言其深也。）其状如大豆。三四日起。不早治，下入腹。不治，七日死矣。

　　发于膺，名曰甘疽。色青，其状如谷实栝蒌，常苦寒热。急治之，去其寒热，十岁死。死后出脓。（甘属土。

