<!-- { "loadSidebar": true } -->
　　血并于下，气并于上，乱而喜忘。又宣明五气篇曰：胃为气逆、为哕、为恐。又云：胆为怒。又云：精气并于心则喜，并于肺则悲，并于肝则忧，并于脾则畏，并于肾则恐。又云：阳入之阴则静，阴出之阳则怒。又《素问》调经论曰：神有余则笑不休，神不足则悲。又曰：血有余则怒，不足则恐。又《灵枢》行针篇曰：多阳者多喜，多阴者多怒。又《素问》解精微论曰：水之精为志，火之精为神。水火相感，神志俱悲，是以目之水生也。故谚言曰：心悲名曰志悲。又《灵枢》本神篇曰：肝藏血，血舍魂。肝气虚则恐，实则怒。又云：心藏脉，脉舍神。心气虚则悲，实则笑不休。又玉机真藏论曰：春脉太过，则令人善怒。又《素问》脉解篇云：阳明所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。又曰：少阴所谓恐如人将捕之者，秋气万物未有毕去，阴气少，阳气入，阴阳相薄，故恐也。又曰：肝气当治而未得，故善怒。善怒者，名曰煎厥。又《灵枢》根结篇曰：厥阴为阖，阖折即气绝而喜悲。又《素问》缪刺篇曰：邪客于足少阴之络，令人无故善怒，气上走贲上。又《素问》生气通天论曰：俞气化薄，传为善畏，及为惊骇。又《灵枢》五变篇曰：此人薄皮肤而目坚固以深者，长冲直扬。

　　其心刚，刚则多怒，怒则气上逆。胸中蓄积，血气逆留，髋皮充肌，血脉不行，转而为热。热则消肌肤，故为消瘅，此言其人暴刚而肌肉弱者也。又《素问》痹论曰：心痹者，脉不通，烦则心下鼓，暴上气而喘，嗌干善噫，厥气上则恐。又曰：肝痹，夜卧则惊。此皆情生于病也。故病生于情者治其情，如喜胜悲，悲胜怒之类。情生于病者治其病，如平肝怒解，温胆悸宁之类。外因之邪自表而入。当其在表，正气应之，其脉必浮。若见沉脉，邪已去表而入里矣。若脉不及四至，名曰迟。迟则邪在阴分，主冷。过于四至，名曰数。数则邪在阳分，主热。内因之邪，自内而生，如暴喜、卒惊。暴怒阳气浮越，脉应之而浮，其中必虚。如今之暴怒蹶仆、卒惊晕倒、大喜伛痛如中风状，而非外来之风，此即所谓虚风也。若忧思悲恐，久积沉郁，脉应之而沉，以无虚浮风象，故直指曰气耳。迟则为冷。若脉迟，不论因于何气，皆主冷也。数则为热。若脉数，不论因于何气，皆主热也。数皆主热。若浮而得之，不论何因，其热在表。沉而得之，其热在里。迟既主冷，若浮而得之，不论何因，其冷在表而虚。沉而得之，其冷在里而结。外因之表里阴阳，内因之风气冷热，非参以脉，则不能分别。然而脉理浩繁，能提括其纲，自可条析其目，但以浮沉迟数四者而触类焉。则引彼可以证此，申此可以例彼，而诊家之精义，思过半矣。

　　卷一

　　浮脉第十

　　浮脉法天，轻手可得。泛泛在上，如水漂木。

　　有力洪大，来盛去悠。无力虚大，迟而且柔。

　　虚甚则散，涣漫不收。有边无中，其名曰芤。

　　浮小为濡，绵浮水面。（绵一作帛。）濡甚则微，不任寻按。

　　天覆于上，阳也。浮脉似之，故曰法天。其脉应手皮毛，轻手可得。按之且有泛泛欲上之势，如水中漂木，虽按之使沉，亦必随手而起，《脉经》所谓举之有余，按之不足者是也。若浮脉中加以洪大，来盛去悠，是为有力之浮脉，谓之浮大之脉亦可。若浮脉中加以虚大，迟而且柔，是为无力之浮脉，谓之虚大之脉亦可。若浮而虚大之甚，则涣散弥漫，不敛不实，名曰散脉，《脉经》所谓气实血虚，有表无里者是也。若四边有而中则无，名曰芤脉。芤者，中空之草，其状如葱。《脉经》所谓浮大而软，按之中央空，两边实者是也。若浮而小，名曰濡脉。如帛浮于水，按之软薄，全无力也。若浮濡之甚，则极虚极小，名曰微脉。不胜重为寻按，《脉经》所谓若有若无，或欲绝者是也。

　　卷一

　　沉脉第十一

　　沉脉法地，近于筋骨。深深在下，沉极为伏。

　　有力为牢，实大弦长。牢甚则实， 而强。

　　无力为弱，柔小如绵。弱甚则细，如蛛丝然。

　　地载于下，阴也。沉脉似之，故曰法地。其脉近在筋骨，非重按不可得，更有深深下沉之势，《脉经》所谓举之不足，按之有余者是也。若沉之极，似附着于筋骨，名曰伏脉，《脉经》所谓极重按之乃得者是也。若沉而有力，实大弦长。弦则强急，且大且实，坚牢之义，自可想见。《脉经》有革脉而无牢脉，要知牢即革也。革脉形如按鼓，亦即强急坚牢之义，皆有余于外者。若牢之甚，则内外皆实， 而强，如有根蒂也。沉而无力，既小且柔，是名为弱。《脉经》所谓极软而沉细，按之欲绝指下者是也。弱之甚，则更柔更小，若有若无，萦萦如蜘蛛之丝，名曰细，与微脉固不相远也。

　　卷一

　　迟脉第十二

　　迟脉属阴，一息三至。小 于迟，缓不及四。

　　二损一败，病不可治。两息夺精，脉已无气。

　　浮大虚散，或见芤革。浮小濡微，沉小细弱。

　　迟细为涩，往来极难，易散一止，止而复还。

　　结则来缓，止而复来。代则来缓，止不能回。

　　一呼一吸为一息，脉应四至，是其常也。迟则一息三至，气不振发，行不如度，故曰属阴。缓则小 于迟，犹未能及于四至。若一息二至，元气已损。一息一至，元气已败，病则必不可治。两息一至，真精夺去，虽一见脉，正气已无，不过烬灯之余焰耳。迟而浮大，或为虚散，或为芤革。迟而浮小，不为濡则为微。迟而沉小，不为细则为弱。迟而细，则力不足于往来，名曰涩。往来艰涩，则易于散，而或有一止。（不足之止。）然非绝藏之脉，故止而复还也。结则缓中时或一止，止而复来。盖气有结滞，脉为阻碍，暂一止而复来。（阻塞之止。）与涩之易散一止者，不相悬也。代则缓中一止，止不能回。（脱根之止。）《脉经》所云：不能自还，因而复动。正如替代之代，有出无入，有去无来之象。

　　卷一

　　数脉第十三

　　数脉属阳，六至一息。七疾八极，九至为脱。

　　浮大者洪，沉大牢实。往来流利，是谓之滑。

　　有力为紧，弹如转索。数见寸口，有止为促。

　　数见关中，动脉可候。厥厥动摇，状如小豆。

　　脉以四至为平，闰以太息，大约不出五至。若一息六至，是为数脉。气行速疾逾于常度，故曰属阳。一息七至，气更速快，故曰疾。一息八至，阳热已极。一息九至则元神散脱，而与迟之夺精者，固无异也。数而浮大，其名曰洪。数而沉大，不为牢即为实。数而往来流利，是名曰滑，即《脉经》所云辗转替替然。与数相似者。数而有力，是名曰紧。紧原以形状言，不以至数言。但紧脉敛实似弦，弦则直急如弦。紧则《脉经》所云如转索，如切绳，内有搅动弹搏之状，似乎数也。若数中时见一止，（失伦之止。）名曰促脉。脉流数疾，势如奔逸，偶不相继，故一止耳。

　　仲景云：阳盛则促，故当于寸口见焉。若数脉见于关上，名曰动脉。盖关为阴阳交互之处，阴阳不和，两相抗激，势不相下，故迸于上而厥厥动摇也。然上下无头尾，只在一分之关上，非圆实之小豆，不足以形容其状也。

　　卷一

　　长脉第十四

　　长则气治，过于本位。长而端直，弦脉应指。

　　脉位有三，寸关尺也。长则透出本位。惟其透出，乃见长象。非气之充畅，不能有此，故曰治。若长而端直，应于指下，是为弦脉。即《素问》玉机真藏论曰：其气来软弱轻虚而滑，端直以长者是也。

　　卷一

　　短脉第十五

　　短则气病，不能满部，不见于关，惟尺寸候。

　　一脉一形，各有主病。数脉相兼，则见诸证。

　　脉短，则气不充畅，无论在寸在尺，俱不能满足本部。惟其不能满部，乃见短象。气不足，非病而何？然此惟尺寸见之。设若在关而不满本部，则与尺寸不相接矣，理无此脉。盖脉类多矣。有一脉，自有一脉之形。形有不同，故病亦各异。若脉数形兼见，而病亦数种兼成。仲景所谓此自经常，不失铢分者也。如下文云云。

　　卷二

　　浮脉主病第十六

　　浮脉主表，里必不足。有力风热，无力血弱。

　　浮迟风虚，浮数风热，浮紧风寒，浮缓风湿，浮虚伤暑，浮芤失血，浮洪虚火，浮微劳极，浮濡阴虚，浮散虚极，浮弦痰饮，浮滑痰热。

