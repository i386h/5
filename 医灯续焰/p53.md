<!-- { "loadSidebar": true } -->
　　向壁卧。闻师到，不惊起而目盼视，若二言三止，脉之咽唾者，此诈病也。若脉和平，当言此病太甚，须针灸数十处，服吐下药乃愈。（吓其诈也。）

　　卷十九（补遗）　闻诊

　　声

　　《难经》六十一难曰：闻其五音以别其病。以五脏有五声，以合于五音。谓肝呼应角，心言应征，脾歌应宫，肺哭应商，肾呻应羽是也。然此义深奥，非寻常所可仿佛者。今惟以名贤简易之法，汇着于下。

　　脉之呻者，痛也。（为彼诊时，有呻吟之声。）

　　言迟者，风也。（风滞于气，机关不利，出言迟吃而蹇涩。）

　　声如从室中言，此中气之湿也。（湿浊淆气，言不清亮。）

　　言而微，终乃复言者，此夺气也。（谓气短弱不相接，言未已，停止半晌复言。）

　　衣被不敛，言语骂詈不避亲疏者，此神明之乱也。（即风狂之类。热病不论。）

　　出言懒怯，先轻后重者，内伤不足。

　　出言壮厉，先重后轻者，外感有邪。

　　攒眉呻吟者，苦头痛。

　　叫喊，或呻吟，以手扪心下者，中脘痛。

　　呻吟不能转身，或转而作楚态者，腰痛。

　　呻吟摇头，或攒眉以手扪腮唇者，齿痛。

　　呻吟不能行起者，腰脚痛。

　　为彼诊时，数吁气者，属郁结。（吁则气郁少伸。）

　　摇头言者，里痛。

　　形羸声哑，劳瘵不治。（此必咽中有疮，肺金火克。肺主声故耳。）

　　暴哑者，风痰，伏火或忿怒叫喊所致。

　　声嘶色败，久病不治。

　　坐而气促喉声者，痰火哮喘。

　　言语蹇涩者，风痰。

　　中年人声浊，痰火。

　　诊时独言独语、言谈无绪者，思虑伤神。（心神他寄故耳。）

　　伤寒坏证，声哑为狐惑。上唇有疮，虫食其脏。下唇有疮，虫食其肛。

　　虽病而声音响如故者，吉。

　　《金匮要略》曰：病患语声寂然喜惊呼者，骨节间病。语声喑喑然不彻者，心膈间病。语声啾啾然细而长者，头中病。（欲言复寂，忽又惊呼，非深入骨节之病，不如此也。况骨节中属大筋。筋为肝合，骨乃胆主，惊呼亦出于肝胆故耳。）喑喑，低渺之声，听不明彻，必心膈间有所阻碍。

　　啾啾，细长之声，所谓如室中、瓮中出者。头中有湿，混其清阳，故鼻窒发声如此也。

　　卷十九（补遗）　闻诊

　　息

　　气短促不足以息，虚甚（气不能应呼吸）。

　　平人无寒热，短气不足以息者，实也（中焦有碍或痰火。）

　　吸而微数，其病在中焦，实也。当下之即愈（中实，吸不得入，还出复入，故微数也。）虚者不治（实则可下。中虚，吸不尽入而微数者，肝肾欲绝。）在上焦者，其吸促。在下焦者，其吸远。此皆难治。呼吸动摇振振者不治。（病在上焦，气宜通下。病在下焦，气宜达上。上下交通，病斯愈矣。

　　今上焦者吸促而不能通下，下焦者吸远而不能达上。上下不交通，病岂易治乎？动摇振振，气不载形也。）

　　卷十九（补遗）　问诊

　　人品起居

　　凡诊病，必先问所看何人，或男或女，或老或幼，或童仆，或婢外家。次问得病之日，受病之原，及饮食胃气如何？便利如何？曾服何药？日间何如？夜间何如或寐或寤，有无胀闷痛处？

　　卷十九（补遗）　问诊

　　病证

　　问病不答，必耳聋。即当询之，是素聋否？不则病久，或汗下过伤虚聋。

　　问而懒言答，惟点头者，是中气虚。

　　昏愦不知人，问是暴厥，抑是久病？妇女僵厥，多是中气，亦须问其曾大怒否？妇女当问其月水如何？寡妇气血凝滞，两尺多滑，不可误断为胎。室女同。

　　心腹胀痛，问其旧病、新病。

　　卷十九（补遗）　问诊

　　嗜欲苦乐

　　问其所欲何味，所嗜何物？或纵酒，或斋素。喜酸者，则知肝虚。喜甘，脾虚。他味准此。

　　头身臂膊作痛，必问曾病恶疮否？临病必审形志。或形劳志苦，或抑郁伤中，故贵脱势，眷恋于心。虽不中邪，病从内生，名曰脱营。（谓脱散营气。）

　　尝富后贫，悲忧内结，名曰失精。（谓精神丧失。）

　　二者皮焦筋屈，痿痹为挛。以其外耗于卫，内夺于荣。良工诊之，必知病情。

　　再问饮食起居，暴乐暴苦，始乐后苦。暴怒伤阴，暴喜伤阳，形体毁沮，精华日脱，邪气内并。（邪乘虚而袭。）

　　卷十九（补遗）　问诊

　　附：辨舌

　　张三锡曰：金镜录载三十六舌，辨伤寒之深浅吉凶，可称详备。然细讨究，不过阴阳、表里、寒热、虚实而已。陶节 曰：伤寒邪在表，则舌无苔。热邪在表，则苔渐生。自白而黄，黄而黑甚则黑裂矣。黑苔多凶。若根黑或中黑，或尖黑，皆属里热。全黑，则热极而难治。常见外感挟内伤，宿食重而结于心下者。五六日，舌渐黄，或中干而边润，名中焙舌。此则里热尚浅。若全干，无论黄黑，皆属里证，分轻重下之。若曾经下，或屡下不减，乃宿滞结于中宫也。询其脉之虚实，及中气何如。实者润而下之。虚人神气不足，当生津固中气。有用生脉散，对解毒汤而愈者。有用附子理中汤，冷服而愈者。一则阴极似阳，一则阳极似阴，不可不辨。

　　白苔属寒。外证烦躁，欲坐卧于泥水中，乃阴寒逼其无根失守之火而然。脉大不鼓，当从阴证治。若不大躁，呕吐者，从食阴治之。

　　白苔燥 虚而微热，或不得汗，或胃中少有饮而不行，宜温解。

　　白滑苔 虚寒胃寒，阳气不振，宜温。

　　白苔起芒刺 津液不足，胃中有物，宜运动。

　　黄苔 微热，热渐入里，或燥渴之象。宜清解。

　　灰色苔 胃中有物，中气虚热，渴而不能消饮者，宜温解。

　　黑色苔 热入里实。燥浓者，宜下。滑润者，水困火，宜温。虽黑而润，所谓水极似火也。不燥为异。

　　凡伤寒辨舌者，以舌属心而主火。寒为水也，水寒凌火，舌受其困。

　　产后辨舌者，以心主血也。经云：少阴气绝，则血不流。故舌紫黑者，为血先死。

　　凡见黑舌，要问曾食酸甜咸物否？能染成黑色。凡视舌色，虽有成见，亦必细审兼证，及脉之虚实。不尔，恐有毫厘千里之谬。

　　卷二十（附余）

　　医范

　　张仲景曰：夫天布五行以运万类，人禀五常以有五脏。经络府俞，阴阳会通。

　　玄冥幽微，变化难极。自非才高识妙，岂能探其理致哉？上古有神农、黄帝、岐伯、伯高、雷公、少俞、少师、仲文，中世有长桑、扁鹊，汉有公乘、阳庆及仓公。下此以往，未之闻也。观今之医，不念思求经旨，以演其所知。各承家技，始终顺旧。

　　省疾问病，务在口给。相对斯须，便处汤药。按寸不及尺，握手不及足。人迎趺阳，三部不参。动数发息，不满五十。短期未知决诊，九候曾无仿佛。明堂阙庭，尽不见察，所谓窥管而已。夫欲视死别生，实为难矣。孔子云：生而知之者上，学则亚之。多闻博识，知之次也。余宿尚方术，请事斯语。

　　孙真人曰：医方卜筮，艺能之难精者也。既非神授，何以得其幽微？世有愚者，读方三年，便谓天下无病可治。及治病三年，乃知天下无方可用。故学人必须博极医源，精勤不倦。至若道听途说而言医者，岂不深自误哉。

　　史嵩曰：夫为医者，在读书耳。读而不能为医者有矣，未有不读而能为医者也。

　　不读医书，又非世业，杀人岂不甚于梃刃乎？金华戴叔能曰：医以活人为务，与吾儒道最切近。自唐书列之技艺，而吾儒不屑为之。世之习医者，不过诵一家之说，守一定之方，以幸其病之偶中；不复深探远索，上求圣贤之意，以明夫阴阳造化之会归；又不能博极群书，采择众议，以资论治之权变；甚者至于屏弃古方，附会臆见，辗转相迷，而其为患不少矣。是岂圣贤慈惠生民之本意哉。

　　学士商辂曰：医者，意也。如对敌之将，操舟之工，贵乎临机应变。方固难于尽用，然非方，则古人之心弗传，茫如望洋，如捕风，必有率意而失之者矣。方果可以弗用乎？虽然，方固良矣，然必熟之《素问》以求其本，熟之《本草》以究其用，熟之诊视以察其证，熟之治疗以通其变。始于用方，而终至于无俟于方，夫然后医之道成矣。昔许胤宗谓我善读仲景书而知其意，然未尝专用其方，诚名言哉。

　　《续医说》云：近时医者，偏执己见。或好用热药，或好用凉药。然《素问》有异法方宜论，抑何尝偏执耶？古之良医，必量人之虚实，察病之阴阳，而后投以汤剂。或补或泻，各随其证。若的是阳虚失血，治以干姜、附子；诸虚百损，补以人参、黄 ；痰热壅嗽、清以芩、连；大便结热，利以硝黄。其法岂尽废乎？许叔微有云：形有寒邪，虽婴孩亦可服金液；脏有热毒，虽老羸亦可服大黄。至哉通变之说也。

　　杨仁斋曰：治病如操舟。操舟在手，当风波震荡之冲，一有转移，则舟覆矣。

　　医衡主持在我，不可遍徇病家所欲。尤不可张惶，使病患惊闻。有病家粗识皮肤，辨难反复，万勿惑焉。又有瘥后触犯再复，隐讳不言，须诘问其由，庶得对病施药。

　　陆宣公论云：医以活人为心，故曰医乃仁术。有疾而求疗，不啻求救焚溺于水火也。医乃仁慈之术，须披发撄冠而往救之可也。否则焦濡之祸及，少有仁心者能忍乎？窃有医者，乘人之急而诈取货财，是则孜孜为利，跖之徒也，岂仁术而然哉。

