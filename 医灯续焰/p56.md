<!-- { "loadSidebar": true } -->
　　凡为医师，当先读书。凡欲读书，当先识字。字者，文之始也。不识字义，宁解文理。文理不通，动成窒碍。虽诗书满目，于神不染，触途成滞，何由省入？譬诸面墙，亦同木偶。望其拯生民之疾苦，顾不难哉？故昔称太医，今曰儒医。太医者，通天地人者也。儒医者，读书穷理，本之身心，验之事物，战战兢兢，求中于道。造次之际，罔敢或肆者也。外此，则俗工耳，不可以言医矣。

　　凡为医师，当先识药。药之所产，方隅不同，则精粗顿异；收采不时，则力用全乖。又或市肆饰伪，足以混真。苟非确认形质，精尝气味，鲜有不为其误者。譬如将不知兵，立功何自？医之于药，亦犹是耳。既识药矣，宜习修事。雷公炮炙，固为大法。或有未尽，可以意通。必期躬亲，勿图苟且。譬诸饮食，烹调失度，尚不益人，反能增害，何况药物关乎躯命者耶。可不慎诸。

　　凡作医师，宜先虚怀。灵知空洞，本无一物。苟执我见，便与物对。我见坚固，势必轻人。我是人非，与境角立。一灵虚窍，动为所塞。虽日亲至人，终不获益。

　　白首故吾，良可悲已。执而不化，害加于人。清夜深思，宜先愧耻。况人之才识，自非生知，必假问学。问学之益，广博难量。脱不虚怀，何由纳受？不耻无学，而耻下问，私心自胜，于道何益。苟非至愚，能不儆省乎？医师不患道术不精，而患取金不多。舍其本业，专事旁求。假宠贵人，冀其口吻，以希世重。纵得多金，无拔苦力。于当来世，岂不酬偿。作是思惟，是苦非乐。

　　故当勤求道术，以济物命。纵有功效，任其自酬。勿责浓报。等心施治，勿轻贫贱。

　　如此，则德植厥躬，鬼神幽赞矣。（以上所祝五条，皆关切医师才品道术，利济功过，仰愿来学，俯从吾祝，则进乎道而不囿于技矣。讵非生人之至幸，医道之大光也哉。）

　　陶弘景曰：五经四部，军国礼服，若讲用乖越者，犹可矣。止于事迹非宜尔。

　　至于汤药，一物有谬，便性命及之。千乘之君，百夫之长，何不深思戒慎耶？昔许太子侍药不尝，招弑君之恶。季孙馈药，仲尼有未达之辞。知其药性之不可轻信也。

　　卷二十（附余）　医范

　　袁氏医家十事

　　一、医之志。须发慈悲恻隐之心，誓救大地含灵之苦。视众生之病，不论亲疏贵贱，贤愚贫富，皆当恫 乃身，尽力殚力，曲为拯理。

　　二、医之学。须上通天道，使五运六气，变化郁复之理，无一不精。中察人身，使十四经络，内而五脏六腑之渊涵，外而四肢百骸之贯串，无一不彻。下明物理，使昆虫草木之性情气味，无一不畅。然后可以识病而用药。

　　三、医之识。医之用药，如将之用兵。纵横合变，呼吸异宜。非识见之高，不能神会而独断也。然此识非可袭取，非可商量。全在方寸中，虚明活泼。须涤除嗜欲，恬 无为，则虚空自然生白也。

　　四、医之慎。医为人之司命，生死系之。用药之际，须兢兢业业，不可好奇而妄投一药，不可轻人命而擅试一方，不可骋聪明而遽违古法。倘或稍误，明有人非，幽有鬼责，可惧也。

　　五、医之善。君子之游艺，与据德根据仁，皆为实学。故古人技艺之工，都从善养中得来。若承蜩，若养鸡，皆是法也。医虽小道，实具甚深三昧。须收摄心体，涵泳性灵，动中习存，忙中习定。外则四体常和，内则元神常寂。然后望色闻声，问病切脉。自然得其精，而施治得宜也。

　　六、医之术。医非徒仁术，亦仙术也。谚云：古来医道通仙道，此岂无稽之言哉。凡欲学医，须将玄门之旨，留神讲究。玄牝之门，生身之户，守中养气之诀，观窍观妙之理，务求明师指示，亲造其藩而闯其室。此处看得明白，则病候之生灭，身中之造化，已洞悉矣。以之治疾，岂不易易。况人之疾，有草木金石所不能治者，则教之根据法用功，无不立愈。天台智者禅师，谓一日一夜调息之功，可以已二十余年之痼疾。盖天之阳气一回，则万物生色。人之元气一复，则百体皆和。宿疾普消，特其余事耳。

　　七、医之量。书云：必有忍，其乃有济。有容德乃大。医者术业既高，则同类不能无忌。识见出众，则庸庶不能无疑。疑与忌合，而诽谤指摘，无所不至矣。须容之于不校，付之于无心，而但尽力于所事。间有排挤殴詈，形之辞色者，亦须以孟子三自反之法应之。彼以逆来，我以顺受。处之超然，待之有礼，勿使病家动念可也。

　　八、医之言。仲尼大圣屡以慎言为训。而医者之言，尤当慎者，不可夸己之长，不可谈人之短，不可浮诞而骇惑病患，不可轻躁而诋诽同类。病情之来历，用药之权衡，皆当据实晓告，使之安心调理。不可诬轻为重，不可诳重为轻。即有不讳，亦须委曲明谕。病未剧，则宽以慰之，使安心调理；病既剧，则示以全归之道，使心意泰然。宁默毋哗，宁慎毋躁。

　　九、医之行。语曰：以身教之从，以言教之讼。故慎吾之言，不若端吾之行。

　　道高天下，守之以谦。智绝人群，处之以晦。敦孝弟，重伦理，而于礼、义、廉、耻四字，则秉之如蓍龟，遵之如柱石。久而勿失，自然起敬起信，而医道易行也。

　　十、医之守。医虽为养家，尤须以不贪为本。凡有病患在，即举家不宁。当此时而勒人酬谢。家稍不足，则百计营求，艰难更倍。即充足之家，亦于满堂懊恼之中，而受其咨诅痛苦之惠，亦非心之所安也。故我生平于病患所馈，不敢纤毫轻受。

　　有不给者，或更多方周给之。非以市恩，吾尽吾心而已矣。子孙习医而能根据此十事，古之圣贤，何以加此。

　　卷二十（附余）　医范

　　为医八要

　　（楫着）

　　医家存心，当自重，不当自轻。当自谦，不当自傲。当计功，不当计利。当怜贫，不当谄富。自重必多道气，自轻必无恒心。自谦者，久必学进；自傲者，久必术疏。计功则用心于治病而伎巧生，计利则用心于肥家而诡诈出。怜贫则不择人而医，阴德无穷。谄富则不待请而至，卑污莫状。

　　卷二十（附余）　医范

　　采芝八则

　　（明州蒋式金着）

　　立己宜养重，不宜自轻吾党既以斯道为己任，则此一人之身，实千万人之所系命者也。必当立志清华，持躬敦朴，以示吾道之不苟。倘复徇人丧己，径窦甘趋，且非怀珍待聘之心，难免枉寻直尺之诮。

　　临证宜计功，不宜图利业以治生。若谓忧道不忧贫，斯不近情之语也。第贪得之念胜，则随在而急欲奏功。未能殚厥心以从事，有以人图侥幸者矣。是宜 乃身，以祈必济。庶功成而利亦随之。洵不必撄情得失，而已禄在其中。

　　持心宜善下，不宜恃能学问之道，虚己者多助，自恃者罔功。况岐伯之传，义精理奥，岂一人之私智所能洞测者乎？若彼管窥，狃于一得，遂有蔑视侪类之思。是以安于寡陋，而所业日荒，古人所以有持满之戒也。良贾深藏，允宜被服。

　　行道宜怜贫，不宜谄富炎凉丑态，涉世恒情。吾党虽无是行，而或存是心。每见遇贵介之子，持术惟患其不精。值窭寒之徒，用意辄邻于忽略。抑思此术，原为救人而设。 独无告者，更宜加以矜怜。匪第完济世之初心，是亦阴行善之一节。

　　看书宜辨理，不宜执方陈言往论，虽古人己试之明验，然神而明之，存乎其人。况五方之风气强弱不齐，古今人之禀性浓薄亦异。若必执成法而不善变，是何异强方枘以就圆凿也。渊博之士，宜出自心之玄解，毋泥括帖之旧闻。

　　治病宜究因，不宜务末标本之说，昔人论之甚祥。今之图治者，不审其致之之由，而漫施补救。如救焚者，第扑其燎原之焰，而不灭其火。焰虽熄而火性尚存，终必复燃也。是在培其根、塞其源，歼厥渠魁，而群丑自向风而遁矣。

　　处友宜从浓，不宜怀谗慨自人不古处，交道 衰。在同途共事者，更深操戈下石之惨。不知谮人者，人亦谮之。曷若息厥雌黄，互相规劝。宏其党类，各借声援。一以收同人之益，一以维声气之穷。

　　制药宜求精，不宜就简质本五行，各宜其用，制法咸宗雷公矣。然考诸出处，或一本而根梢异治，或一味而 咀不同。所产有地土之殊，所藏有新旧之别。慎毋指鹿为马，徒取充宠。

　　认鲁为鱼，漫夸具眼。致令奇方圣剂，竟介于效与不效之间。不惟无以起沉 ，而适足以损令望。

　　卷二十（附余）　医范

　　吴鹤皋太素脉论

　　医家以岐黄为祖。其所论脉，不过测病情、决死生而已，未有所谓太素也。扁鹊、仓公之神，仲景、叔和之圣，亦无所谓太素也。何后世有所谓太素者，不惟测人之病情，而能占人之穷通。不惟决人之死生，而能知人之祸福，岂其术反过于先圣耶？是亦风鉴巫家之教耳。初学之士，先须格致此理，免为邪说摇惑，则造诣日精，而仓、扁、张、王之堂可闯矣。故太素乃医之旁门，不得不辨，亦恶紫乱朱，距邪放淫之意。

　　又：太素之说，固为不经，然其间亦有可采者。如曰脉形圆净，至数分明，谓之清。脉形散涩，至数模糊，谓之浊。质清脉清，富贵而多喜。质浊脉浊，贫贱而多忧。质清脉浊，此谓清中之浊。外富贵而内贫贱，失意处多，得意处少也。质浊脉清，此谓浊中之清。外贫贱而内富贵，得意处多，失意处少也。若清不甚清，浊不甚浊，其得失相半而无大得丧也。富贵而寿，脉清而长。贫贱而夭，脉浊而促。

　　清而促者，富贵而夭。浊而长者，贫贱而寿。此皆太素可采之句也，然亦不能外乎风鉴，故业太素者，不必师太素。但师风鉴，风鉴精而太素之说自神矣。至其甚者，索隐行怪，无所不至，是又巫家之教耳。孔子曰：攻乎异端，斯害也已，正士岂为之。

　　卷二十（附余）　医范

　　吴鹤皋脉案式

　　脉案者，窃公案之义。医者察得病情，立定方法，使病邪不能逃吾之方论。药至而邪伏，譬之老吏听讼，援律定刑，使奸人无所逃也。

　　一书某年、某月、某地、某人。二书其人年之高下，形之肥瘦长短，色之黑白枯润，声之清浊长短。三书其人之苦乐病由，始于何日。四书初时病证，服某药，次服某药，再服某药。某药少效，某药不效。五书时下昼夜孰甚，寒热孰多，喜恶何物，脉之三部九候如何。六引经旨以定病名。某证为标，某证为本。某证为急，当先治。某证为缓，当后治。某脏当补，某脏当泻。七书当用某方，加减某药。某药补某脏，某药泻某脏。君臣佐使之理，吐下汗和之意，一一详尽。

