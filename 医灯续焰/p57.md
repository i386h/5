<!-- { "loadSidebar": true } -->
　　书年之干支，月之春秋者，占运气也。书某地者，占方宜也。书年形声色者，用之以合脉也。书苦乐者，占七情也。书始于何日者，占久近也。历问某病证药物而书其验否者，以之斟酌己见也。书昼夜寒热者，辨气血也。书喜恶何物者，察阴阳脏腑也。书脉状者，以之合年形声色病证也。书经旨者，如法家引律，使确乎不可逃也。书病名者，用药如用兵，师出贵有名也。书标本者，识轻重也。书方药君臣之理者，欲病患达而尝也。凡看王公大人，贵宦儒门之病，必书此一案，便无一毫苟且，自然奏功。即不愈，亦免误投药剂之疑也。

　　陶弘景曰：晋时有一才人，欲刻正周易及诸药方，先与祖讷共论。祖云：辩释经典，纵有异同？不足以伤风教。至于汤药，小小不达，便至于寿夭所由，则后人受弊不少，何可轻以裁断。祖之此言，可为仁识，足为龟镜矣。

　　《曲礼》曰：医不三世，不服其药。宋景濂云：古之医师，必通于三世之书。所谓三世者，一曰黄帝针灸，二曰神农本草，三曰素问脉经。《脉经》所以察证，本草所以辨药，针灸所以祛疾。非是三者，不足以言医。传经者，既明载其说，复斥其非，而以父子相承三世为言，何其惑与？夫医之为道，必志虑渊微，机颖明发，然后可与于斯，虽父不能必其子也。

　　施笠泽曰：愚按古今之称神医者，莫若扁鹊、仓公。而扁鹊之术，则受之长桑君。仓公之术，则传之公乘、阳庆，初未闻以世传也。至如李东垣、朱丹溪、滑伯仁辈，皆豪杰自振者。是知医在读三世书，而不在于祖父之三世也。

　　卷二十（附余）　医范

　　张顾存先生回头歌

　　奉劝仁术们，亟回头，从宽譬，不为良相为良医，愿得博济行仁义，资彼青蚨半养身。先要阴功积渐次，念关天，休计利。朱（秀水宰相）钱（山阴宰相）严（云南冢宰）

　　廖（云南中丞）齐昌嗣。

　　楫曰：虚言谤人而不知悔，大言誉己而不知惭。惟以利乱厥心，罔顾丑出其口。

　　此小人之尤者也，而医党特甚。殊不知世有明眼。虚言大言，如见肺肝，不旋踵而为人鄙笑者多矣。所谓谤人誉己者，适所以誉人谤己也。吴因之先生曰：造谤者甚忙，受谤者甚闲。忙者不能造闲者之命，闲者则能定忙者之品。亦名言哉。

　　卷二十一（附余）

　　病则

　　《史记》曰：病有六不治。骄恣不论于理，一不治也。轻身重财，二不治也。衣食不能适，三不治也。阴阳并脏气不定，四不治也。形羸不能服药、五不治也。信巫不信医，六不治也。

　　秦观《劝善录》云：今人或为汤火所伤，或为针刀误伤，手足痛已难忍，必号叫求救。至于临时头昏腹痛，或小可疾病，便须呼医买药，百般救疗，于我自身，爱惜如此。至于生物，则恣意屠宰，不生怜悯。未论佛法，明有劝戒。未论天理，明有报应。若不仁不恕，惟知爱物，亦非君子长者之所当为。谛观物情，当念众生。不可不戒。不可不戒。

　　沈莲池曰：世人有疾，杀牲祀神，以祈福 。不思己之祀神，欲免死而求生也。

　　杀他命而延我命，逆天悖理，莫甚于此矣。夫正直者为神，神其有私乎？寇宗 曰：治妇人，虽有别科，然亦有不能尽圣人之法者。今豪足之家，居奥室之中，处帷幔之内，复以帛蒙手臂，既不能行望色之神，又不能殚切脉之巧，四者有二缺焉。黄帝有言曰：凡治病，察其形气色泽。形气相得，谓之可治。色泽以浮，谓之易已。形气相失，谓之难治。色夭不泽，谓之难已。又曰：诊病之道，观人勇怯，骨肉皮肤，能治其情，以为诊法。若患人脉病不相应，既不得见其形，医人只据脉供药，其可得乎？如此言之，乌能尽其术也。此医家之公患。世不能革，医者不免尽理质问。病家见所问繁 ，为医业不精，往往得药不肯服。似此甚多。

　　扁鹊见齐候之色，尚不肯信，况其不得见者乎。呜呼！可谓难也已。

　　王海藏云：常人求诊拱默，苟令切脉，试其能知病否。且脉者，人之气血，附于经络。热胜则脉疾，寒胜则脉迟。实则有力，虚则无力。至于得病之由及所伤之物，岂能以脉知乎？故医者不可不问其由，病者不可不说其故。孙真人云：未诊先问，最为有准。

　　丹溪云：病而服药，须守禁忌。孙真人《千金方》言之详矣，但不详言所以禁忌之由。敢陈其略，以为规戒。夫胃气者，精纯冲和之气。人之所赖以为生者也。

　　若谋虑神劳，动作形苦，嗜欲无节，思想不遂，饮食失虑，药饵违法，皆能致伤。

　　况伤之后，须用调补。恬不知怪，而又恣意犯禁。旧染之疾，与日俱积。吾见医将日不给，而伤败之胃气，无复完全之望，去死近矣。

　　龚廷贤曰：南方人有患病者，每延医至家诊视后，只索一方，令人购药于市。

　　不论药之真伪新陈，有无炮炙制度，辄用服之。不效，不责己之非，惟责医之庸。

　　明日遂易一医。如是者数，致使病证愈增。而医人亦惑乱，莫知其所以误也。吁！此由病家之过欤？抑医家之不明欤？王海藏曰：病患服药，必择人煎药，能识煎熬制度。须令亲信恭诚至意者。煎药铫器，除油垢腥秽。必新净甜水为上。量水大小，斟酌以慢火煎熬。分数用纱滤去滓，取清汁服之，无不效也。

　　孙真人曰：古来医人皆相嫉害。扁鹊为秦太医令李醯所害，即其事也。一医处方，不得使别医和合。脱或私加毒药，令人增疾，渐以致困。如此者非一，特须慎之。宁可不服其药，以任天真。不得使愚医相嫉，贼人性命，甚可哀伤。

　　陶弘景曰：王公贵胜，合药之日，悉付群下。其中好药贵石，无不窃换。乃有紫石英、丹砂吞出洗取，一片动经十数过卖。诸有此例，巧伪百端。虽复监检，终不能觉。以此疗病，故难即效。如斯并是药家之盈虚，不是医人之浅拙也。

　　龚廷贤曰：北方有患病者，每延医至家，不论病之轻重，时刻欲效。否则即复他求，朝秦暮楚。殊不知人禀有虚实，病感有浅深。且夫感冒腠理之疾，一二剂可愈；至于内伤劳瘵之证，岂可以一二剂而愈哉？此习俗之弊，误人者多矣。惟智者辨之。

　　寇宗 曰：夫病不可治者，有六失。失于不审，失于不信，失于过时，失于不择医，失于不识病，失于不知药。六失之中，有一于此，即为难治。非只医家之罪，亦病家之罪也。矧有医不慈仁，病者猜鄙，二理交驰，于病何益。由是言之，医者不可不慈仁，不慈仁则招非。病者不可猜鄙，猜鄙则招祸。惟贤者洞达物情，各就安乐，亦治病之一说耳。

　　苏东坡曰：脉之难明，古今之所病也。至虚有盛候，大实有羸状。疑似之间，便有死生之异。士大夫多秘所患以求痊，验医能否，使索病于冥漠之中，辨虚实冷热于疑似之间。医者不幸而失，终不肯自谓失也，巧饰遂非以全其名。间有谨愿者，虽合主人之言，亦参以所见，两存而杂治。吾平生求医，盖于平时默验其工拙。有疾求疗，必尽告以所患，使医了然知患之所在，然后诊之。虚实冷热，先定于中，脉之疑似，不能惑也。故虽中医，治吾疾常愈。吾求疾愈而已，岂以困医为事哉。

　　褚澄曰：用药如用兵，用医如用将。善用兵者，徒有车之功。善用药者，姜有桂之用。知其才智，以军付之，用将之道也。知其方伎，以生付之，用医之道也。

　　世无难治之疾，有不善治之医。药无难代之品，有不善代之人。非命而绝，从可知矣。

　　《素问》曰：拘于鬼神者，不可与言至德。恶于针石者，不可与言至巧。病不许治者，病必不治，治之无功矣。

　　王符潜夫论曰：疾弃医药，更往事神，故至于死亡。不自知为巫所欺误，乃反恨事巫之晚，此荧惑细民之甚者也。

　　卷二十一（附余）

　　病家须知

　　（潘之淇着）

　　一、养神明。凡人一身精血从气，气从神。神者，精气之母也。礼曰：有疾。

　　疾者斋，养者皆斋。斋也者，清明之至也。心不苟虑，身不苟动，志一气应，达乎神明，所以理阴阳而迎天庥也。肝主仁。心主礼，肺主义，肾主智，脾主信，性情之宅也。是故却病法有曰：静坐观空，觉四大皆从假合，此上之上者也。又曰：常将不如我者，巧自宽解。万事到来，以死譬之。庶亦心安意定，清虚日来。又曰：时请高明亲友，讲开怀出世之事，亦足以荡涤烦襟，开发志意。若夫愁思缕结，则神郁于内。内而不出，为滞为幽。暴怒炎攻，则气冲于上。上而不下，为张为蹶。

　　又或栖栖身后，盼盼妻孥，视眼前一切可欣可喜。难割难舍之物，系恋不已，营度不休，未有不至于伤生殒命者也。试想到伤生殒命时，那一人能替得我，那一物能将得去耶。苏东坡曰：因病得闲殊不恶，安心是药更无方。此真病患一服清凉散也。

　　一、防邪物。房室不远，则耗其精。劳动不戒，则耗其力。言语不省，则耗其气，此邪之自内受者也。起居不谨则风露侵，饮食不节则肠胃损，此邪之自外入者也。健人有此，不免于病，况病者而可以益之毒乎。然病患性情多恣，稍不当意，忿意生。父母妻子惧其拂也而任之。偏于数事，多所违犯。故病者不可自轻其生，而侍病者尤不可不慎防密摄，事事留心。若纵其所欲，未有不至于坏者。慎之慎之。

