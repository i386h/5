<!-- { "loadSidebar": true } -->
　　一、戒讳疾。《医家四要》曰：望、闻、问、切，犹人之有四肢也。一肢废，不成其为人。一要缺，不成其为医。然必先望、先闻而后切者，所重有甚于切也。乃病家不知此理，往往秘其所患，以俟医之先言，即以验医之能否。岂知病固有证似脉同，而所患大相刺谬。若不先言明白，猝持气口，其何能中？昔丹溪有叔祖，年七十，患泄泻，脉涩而带弦，询其喜食鲤鱼，遂以茱萸、陈皮、生姜、砂糖等药，探吐胶痰而泻止。又有邻人素患疳疮。夏初泄泻，脉亦涩而弦。丹溪曰：此下疳之重者，与当归芦荟丸去麝，四剂而泻止。此两人证似脉同而治之迥别者，以其问之详，言之明也。又如其人，或先贵后贱，或先贫后富，暴乐暴苦，始乐后苦，及所思所喜，所恶所欲，所疑所惧之云何。其始病所伤所感，所起所在之云何。以至病体日逐转变之情形，病后所服药饵之违合，必详言之，则切脉自无疑惑，投剂便可奏功。若种种讳忌不言，而懵然伸臂授医，使其 邀射覆之一中，是直以性命为戏也。王海藏曰：常人求诊，拱默惟令切脉。殊不知气血附于经络，热则脉疾，寒则脉迟，实则有力，虚则无力。若得病之因与所伤之物，岂能以脉知之乎？苏东坡曰：吾疾必尽告医者，使胸中了然，然后诊脉，疑似不能惑也。吾求疾愈而已，岂以困医为事哉。两翁真高明之见也，病家不可不知。

　　一、谨微疾。凡服药于微，则其病易疗。若过半而治疗者，什三矣。过七八而治疗者，什不得一矣。昔齐中尉潘满如小腹痛，仓公诊曰：病得之酒且内。中尉不复自止于内。二十八日，当溲血而死。居二十五日，果溲血，三日死。王仲宣年二十。仲景谓之曰：君有病，四十岁当眉落，半年而死。授五石汤令服，可免。居数日，复问之。诡云：已服汤。仲景曰：色候固非服汤之诊，君何轻命也。后至期果如其言，眉落而死。今人染病在身，不自珍惜，罔遵医戒，忽略初机。直至深重，乃始张惶，卒以丧亡而不救。噫！晚矣。

　　一、慎药石。病家有三种陋习。一者听信师巫，广行杀戮，祷赛鬼神，而医药反若可缓，煎调漫托匪人。二者不明药理，旦暮更医，致使源流不清，臧否淆溷，乱投杂剂，罔知适从。三者自命知医，胶持意见，妄为加减，以掣医人之肘。有此三弊，虽仓扁无以见其能矣。善养者知之。

　　卷二十一（附余）

　　尊生十二鉴

　　（楫着）

　　远房室经脉篇云：人始生，先成精。又上古天真论为《素问》首篇，亦单说得一精字。

　　盖精者，先天之胚胎，生生之种子也。故欲修长年，必先远色，矧病者乎。病既因虚致邪，务宜坚城却寇。

　　寡嗜欲嗜欲不满，心无宁时。损耗精神，莫此为甚。人非木石，安能绝无。简而寡之，斯为得矣。

　　断思想思想无穷，神结于内。展转勿置，烦由以生。时日未觉，久则暗损气血多矣。亟宜斩绝。

　　消暴怒《内经》云：怒则气上。上而不下，病从生矣。甚有呕血者，痰塞仆蹶者，皆气上不下故耳。能临事顾身，怒将潜灭。

　　戒劳动动而生阳，勉力动之成火矣。故劳字上从火，下从力。动亦从力、从重，非重力不能动也。劳动，则气火烦沸，诸火上腾，病变不出。而素有火疾者，更为甚焉。惟静逸为对治之法。

　　省言语言由心发。既发于心，则恐其错误，未免烦费吾心，细为检点。又人之一言一语，必由呼吸而出。费心损神，呼吸损气。神气两亏，于人何益？慎起居起居者何，一切行住坐卧，早起晚息也。慎起居者何，言一切行住坐卧，早起晚息间，谨而慎之。勿使风寒暑湿之邪，乘虚侵袭。而病中尤当防备，要令我城坚固，莫教围寇益兵。

　　勿迎送迎送劳形。周全于迎送之间，则劳神矣。谅我病夫，虽礼可废。

　　节饮食饮食赖以养生。而养生中，有戕生者。故生气通天论云：阴之所生，本在五味。

　　阴之五宫，伤在五味。伤者，言其偏胜也。五味且不可偏，而乃有偏于凉冷，偏于炙，偏于膏粱，偏于曲 者。渐令湿热垢腻，久积肠胃。一旦发为疮疡疔毒，痰火痈疽，种种恶疾，必不能免。人又何苦取一时之快，而博他日之大不快也。愚哉！检药石药石听医，吾何以检之哉？择其善者从之，其不善者弃之。善与不善，评之于理而已。更有效医自试，君佐妄施，致令轻者困，重者笃。忽于入口，遗而噬脐，愚之甚矣。

　　修德行古语云：人有善念，天必从之。故国有灾异，君惟修德，可以弭之。是君一身修德，即能荫庇一国，而人一心修德，岂不能获免己身。所谓修德者何，即告解改过也。要在扫除旧习，顿悟昨非，束步绳趋，兢时惕日，如此不辍，如此终身，是之谓真告解，真改过也。天意自然向注，凶眚自然潜消。若急来抱佛脚，上岸讨行李，试问头上翁，已早知之矣。

　　明用度谚言黄白为世间活宝。宝固不可浪费，活岂教人死守乎。有等家富矣，而贫状浮面，穷语挂唇，惟利是图，卑污罔顾。讵知此生之光景有限，饶君粟贯陈红，究竟来一样耳。较彼处贫安，随分乐者，果孰得孰失乎？噫！良可悲也。

　　闽李廉泉者，商吾淅。戊辰正月，忽中风昏愦。延医治疗，至四月不愈。召余诊。余与药，复谆谆戒忌。逾月，复不减。询知其以余所嘱戒忌者，竟忘矣。因命笔书调摄事宜十二则，令置座右。不月而李疾顿愈。是知调摄力胜吾笼中物百倍，敢梓传为病家一助云。

　　寇宗 曰：夫未闻道者，放逸其心，逆于生乐，以精神徇智巧，以忧畏徇得失，以劳苦徇礼节，以身世徇财利。四徇不置，心为之病矣。极力劳形，躁暴气逆，当风纵酒，食嗜辛咸，肝为之病矣。饮食生冷，温凉失度，久坐久卧，大饱大饥，脾为之病矣。呼叫过常，辩争陪答，冒犯寒暄，恣食咸苦，肺为之病矣。久坐湿地，强力入水，纵欲劳形，三田漏溢，肾为之病矣。五病既作，故未老而羸，未羸而病。

　　病至则重，重则必毙。呜呼！是皆弗思而自取之也。卫生之士，谨此五者，终身无苦。经曰：不治已病，治未病，正此谓矣。

　　寇宗 曰：夫安乐之道，在能保养者得之。况招来和气之药少，攻决之药多，不可不察也。是知人之生，须假保养，无犯和气以资生命。才失将护，便至病生。

　　苟或处治乖方，旋见颠越。防患须在闲日，故曰：安不忘危，存不忘亡。此圣人之预戒也。

　　朱丹溪曰：与其救疗于有疾之后，不若摄养于无疾之先。是故已病而求治，所以为医家之法。未病而先治，所以明摄生之理。夫如是，则思虑而预防者，何患之有哉。此圣人不治已病，治未病之意也。

　　《食治通说》云：燕居暇日，何所用心。善养形神，周防疾患。常存谨畏，无失调将。食饮之间，最为急务。安危所系，智力可分。与其畏病而求医，孰若明理以自求。与其有病而治以药，孰若抑情而预治。情斯可抑，理亦自明。能任理而不任情，则所养可谓善养者矣。防患却病之要，其在兹乎。

　　寇宗 曰：夫用药如用刑。刑不可误，误即干人命，用药亦然。一误，即便隔生死。然刑有鞫司，鞫成然后议定，议定然后书罪。盖人命一死，不可复生，故须如此详谨。今医人才到病家，便以所见用药。若高医识病知脉，药又相当，如此即应手作效。或庸下之流孟浪乱投汤剂，逡巡便至困危。如此杀人，何太容易。世间此事甚多，良由病家不择医，平日未尝留心于医术也。可不惧哉。

　　《物理论》曰：夫医者，非仁爱不可托也。非聪明达理，不可任也。非廉洁淳良，不可信也。是以古之用医，必选名姓之后。其德能仁恕博爱，其智能宣畅曲解，能知天地神祗之次，能明性命吉凶之数。处虚实之分，定逆顺之节。原疾诊之轻重，而量药剂之多少。贯微达幽，不失细小，如此乃谓良医，岂区区俗学人能之哉。

　　陶弘景曰：医贵有恒，不可权饰妄造。所以医不三世，不服其药。九折臂者，乃成良医，盖谓药功积深故也。今之承藉者，多恃炫名价，不能精心研习，虚传声美。京邑诸人，皆尚声誉，不取实学，闻风兢往。自有新学该明，而名称未播贵胜，以为始习，多不信用。委命虚名，良可惜也。

　　吴球曰：西乡一人患病，久慕城间名医，舆迎治病。因事绊，不得亲行，遂令伊芳兄前去。患者不乐，服药无效，遂送归。仍请本医。至途遇兄，询其病源。兄曰：某病，某脉，用某药，今在此囊中。遂将药带至病家。病者闻至，遂有喜色。诊脉后，竟将前药煎与服之。病者曰：此药气味与前者大不相同。须臾问曰：何如？答曰：稍可。次日又进，其病瘳矣。吁！药一也，其气味异焉，盖其人疑心故耳。

　　宋景濂赠郑院判序云：有其术而无所于用，值可用之机而人不能任之。欲望其以有成者，百家之所难也，惟医为甚。扁鹊、华佗，天下固不常有也。使有之而值浅易之疾。遇难语之人，上之不足展吾术，次之不能从吾所欲为。法宜针而责我以砭，法宜实而命我以虚。乖迕拘执，卒之与恒医无异。是岂医之罪哉？势使然也。

　　诚有善任人者，惟吾所用而不较，期以成效而不泥于私谋，人人皆可得而勉矣。故疾有死于过爱而生于达理。过爱者，恐其危而不肯任人。达理者，知非己之所能为，则信人而求其成效。其达者，乃所以生之，而爱乃所以杀之也。若福建承宣布政使陈君彦铭，其达理者欤。陈君之妻，偶得寒疾，羸弱已甚，征太医院判官郑某治之。

　　郑请曰：愈否在我，幸无挠我。陈君许诺。郑君乃视脉而疗之。或谓药性与疾戾，以语慑陈君。君不听，任之不变。已而果愈。陈君出金帛谢之。郑君辞曰：子善任吾故尔。使子不我任而自用，虽欲愈，可得耶？孙真人曰：世间凡有病患亲朋、故旧，交游来问疾，其人曾不经事，未读一方，自夸了了，诈作明能，谈说异端。或言是虚，或言是实，或云是风，或云是虫，或云是水，或云是痰。纷纷谬说，种种不同。破坏病患心意，不知孰是，迁延未就。

　　时不待人， 然致祸，各自散走。是病先须好人及好名医，识病深浅，探赜方书，博览古今，事事明解者看病。不尔，大误人事。

　　《见闻搜玉》云：饮食男女，人之大欲存焉。制之若无，斯为圣人。节而不纵，可谓贤人。纵而不节，是为下愚。盖杀生以资口腹，淫欲以丧天真，二者更相助法。

