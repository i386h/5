<!-- { "loadSidebar": true } -->
　　张大复曰：杀物以疗病，不若全物以疗之之善也。昔予舅氏之病疹也。外大父将求鹳卵而疗焉。既得之矣，鹳且逐卵而仆于地。大父伤之曰：有死子而求生之，有生卵而必伤之，何见之舛也。遂舍之。夜半疹愈。夫使食卵而愈，未有不以为卵验矣。鹳有其卵而子得生，亦非鹳之能生之也。然而生非卵验也，因是可以解世人之惑。余常病悸。有医者教之食鳖。曰：食鳖则血滋，血滋则悸去。从之期月而悸自如也。一夕梦群鳖来嘬余，自颈以及于臂，肤无完者。觉而心怦怦焉，悸乃益甚。

　　嗟乎！固有以杀而病甚者也。

　　跋

　　尝谓天地无脉，则辘轳不转；山川无脉，则灵秀不钟；草木无脉，则苍翠不舒。

　　凡所以能生生者，惟有脉之纡回营运而已。乃知人一小天地耳。胎形于先，生成于后。形具而气周，气周而脉见。是人之生于脉也益信。今欲治生者，孰不洞悉脉之原委，以察阴阳之虚实，辨脏腑之寒热，定吉凶于呼吸乎。第紫虚以《四言举要》阐奥于前，意括未该。我师推展于今，钩深致远，因脉及证，因证及方，辩析无剩义，而且多别解，即郭象之注庄、张湛之注老，不是过焉。书成，题曰：医灯续焰。

　　夫以五都九市之奇，罗于暗室，非太乙之藜，无以别其珍奇异宝。是集也，洵紫虚之薪传，后学之指南也欤。所谓一灯才煜，而千百世之暗皆除。予追随历有年所，周旋于风雨晦明，得藉离明之照。兹杀青告成，分校及门，因附言于殿。以是知寿天下、寿万世者，端此矣，宁小补哉。

　　壬辰浴佛日，甬东门人蒋式金顿首谨跋并书。

　　
