<!-- { "loadSidebar": true } -->
医略十三篇

　　医略十三篇序

　　《医略十三篇》，乃京口蒋君宝素手著。京口于吾吴为同里，是亦延陵一大郡会也。予自历官台省，垂四十年，于里闬奇材异能之士，鲜所知者。向闻王九峰、蒋椿田工岐黄术，名噪一时，宝素则椿田之哲嗣，而九峰之高足弟子也。近亦有声大江南北，生平好读三坟，锐志于扁卢之学，其造诣之浅深高下，虽知之未悉，然能述父师之训，折衷于三折肱诸家之说，本经义以立言，而著为是编，则其用力于《灵枢》玉板之书，概可见矣。昔范文正有言，不为良相，当为良医。宝素则谓为医等于为相，以为方家之刀圭量剂，可通于宰辅之鼎鼐和调。会予方忝任保衡，乃因其同邑及门李雨人殿撰请序于予，将以征信于时。书不云乎，若药弗瞑眩，厥疾弗瘳。史有之良药苦口利于病，忠言逆耳利于行。然则，宝素所为比例于良相良医之论，理或然与。虽然，予滋愧矣。爰书以质之宝素弁诸简端。

　　吴县潘世恩撰

　　医略序

　　阴阳风雨晦明，天之六气也。阴淫寒疾，阳淫热疾，风淫末疾，雨淫腹疾，晦淫惑疾，明淫心疾，是六气者乃人生致疾之原也。盖人生不能无病，治病必先赖乎医。是医也者，病人生死之所寄也。顾不重乎。治病者必先求之于形与神，然后求之于藏府。能求之于形神藏府，即有危险之症，亦莫不了如指掌，而得心应手矣。无如今之时医，于人有疾，不论其轻重虚实，概目之曰感冒风寒，饮食停蓄。不知伤寒者则恶寒，伤食者则恶食。果伤乎食，在病者自不欲食，今并能食者而亦禁之，将正气渐亏，百病从兹而入，甚可危也。抑知人之所恃者正气耳。使正气充足，则百病无由而入。如正气不足，则难言之矣。岂止于一感冒风寒饮食停蓄不能霍然而愈已耶。以是推之，则人之正气不能不固也明矣。即如书中所言人之各病之事甚伙，内有论伏邪一篇，诚可谓剀切详明，无微不至，深得夫医理，足为后世之楷模也。彼世医其能辨之耶。纵能辨之，亦仅辨夫外感之初症，而难辨夫内伏之危症也。予素不习医，于凡医家之言，无不细为留意。顾方书虽多，而其议论百出不穷，悉未能细考其实，难免无误。今因柳君宾叔见示京口蒋君宝素手著《医略》一书。蒋君，京口人也。于吾为同里，是亦延陵一大郡会也。其言人之致疾之原，无不深求其故，已非世之为医者所能及其万一，而尤详者，则莫过于《医略》中之关格考、人迎辨两篇。此可谓济世之书也。可谓传世之书也。即使扁鹊仓公复生，亦无出乎其右矣。爰此笔以书之。是为序。

　　时道光二十八年二月扬州阮元撰

　　医略序

　　语云：医之为言，意也。夫人而知之矣。然世之业俞雷者，所在而有其庸庸者无论矣，即专门名家，或拘于偏见，或泥于古方，可以偶一弋获而未可以百发百中，诚欲得医之意，必万全而无害者，不数数觏，予自宣抚粤西，以四时皆夏，一雨成秋之风土，时婴小疾，未暇延医，间尝就验方以意为之，无不应手立瘥。一日与李雨人学使相过从，谈次及之。雨人为言其锦乡丹徒有蒋君宝素其人者，幼以贫而失学，比长乃究心经籍，锐志学医。承其父椿田老人家传，且得名医师王九峰氏秘授。未几而声誉骤起，所至之处，其病若失。因示其所著《医略》一书。读之于表里阴阳虚实之辨，与夫心肝脾肺肾之源，直可按图而索骥。盖其书原本经术，参考诸家，而撮其要旨，病虽万变，理必一归，察脉既真，斯投剂不妄。其目仅十有三篇，而方术家之能事毕矣。奚必博称远引，侈陈夫青囊金匮为哉。用为述其大略如此。 中州周之琦序

　　序

　　今之所谓学问者，吾知之矣。日手一编，咿唔不辍，阅时稍久，则援笔学为文词，雅郑不分，朱紫变色。遇有好之者，从而称道之，则名大噪。号召生徒，推演流派。甚则取青紫，持风气文章经济，彪炳一时。然而其中之为是为非，为真为伪，吾乌乎辨之哉。今欲持一民一物，以验其读书之是否有用，盖莫医若矣。医学始于神农黄帝，其书在未有六经之前。六经所以经世，而未始不与医理相发明者。人身一小天地，经脉贯注，肌髓沦浃，其理日流行于两间。道之与艺，未尝有二，均非浅学之士所能道。然而儒术犹有幸中之时，是非可否，无所凭以发其覆。惟医则按脉切理，投剂立效，轻则为离合，重则为死生。士大夫不能博施济众，其可以随分自尽，以展其有用之学者。儒固不知医也。吾友蒋子宝素，年甫志学，即学医务精其业，多读书以养其原，其诊脉也洞见症结，言足以显其情，沉疴痼疾，应手若失。余不知医理，但观其效，以为邑有蒋子，一邑之厚幸也。比又见所著《医略》，原本家学，阐发师传，证以六经，参以各说，食古而化，因时制宜。然后知其用心之挚，非儒者剽窃所可同，出而问世，是非真伪，必有能辨之者。是书既传，庶乎医学之不坠，而人皆有生理矣。蒋子体羸瘠若不任事，而风度飒爽，神明殊胜，知其有异人者。比年患怔忡，盖思虑过甚所致。余深愿其慎自珍重，益广其业，令天下得见全书。虽不能争相延请，而缘其立说以为准则，由是伸躄起废，各为全人。是则蒋子所加惠者，固不独一邑之人已也。

　　道光辛丑岁抄同里愚弟李承霖序

　　医略十三篇序

　　予素不知医，亦不信医。非固也，诚以医之为道，贵能观虚实，辨阴阳，其理甚微，其效甚捷。譬诸水然，水可以载舟，亦可以覆舟，医可以活人，亦可以戕人。然水犹载舟之力居多，而医则戕人之势常胜，故不敢知而亦未尝轻信也。丹徒蒋君宝素，幼极贫，年十四始识字，述乃翁椿田老人家学，并从里中良医王九峰游，尽得其传。不数年而声华藉甚，远近争迎者纷至沓来，不啻和缓之往还于秦晋也。于是本之经术，邃于方剂，自《素问》紫书，旁及仲景、东垣诸名家，芟其芜杂，荟其精英，著《医略十三篇》。及门李雨人殿撰携之京邸，导其意问序于予。取而观之，觉理之微者无弗显，效之捷者益其神。凡君臣佐使表里寒热诸大端，举其粗略，而他本之详，都不外是。将吾意所解而口不能宣者，亦莫不能了然在目。术家脱皆由是引而伸之，触类而长之，庶乎其易知易能而亦可以深信无疑也夫。是为序。

　　成都卓秉恬撰

　　医略序意 天覆地载，万物悉备，莫贵于人。人所生者神也，所托者形也。疾病所伤者，形与神也。形与神俱则生，形与神离则死，死者不可复生，离者不可复反，故圣人重之。神农著《本草》，黄帝著《内经》，上揆之天，下验之地，中审之人。世异时移，因机动变，使各得其所，不致夭殃。然非明哲，孰能究其文，通其意，以应万病。几千年来，得其要领者，越人设问难，仲景述伤寒而已。甚矣哉，天下疾病若彼其蕃变也。明哲如此其难得也。以天下疾病之蕃变，而求不世出之明哲，此慎疾者之所共忧也。即使明哲生于当时，无能亲身户治天下之病，即使身亲其役，又乌能使天下之人尽知明哲之为明哲也。嗟乎！古今之远，岁月之长，海宇之广，疾病之多，俗情之廖，药石无知，生死难明，藏府不能言，扁鹊仲景不可复生也。（素）甚惧焉，乃因家君医话，业师医案，著《医略》八十一卷，先刻六淫门十三卷以问世，幸天下明哲，惠而教我。

　　时道光二十年庚子冬至日镇江蒋宝素自序于快志堂

　　真中风第一 《椿田医话》曰：第一真黄风汤，主治真中风初感一切形证，可代大小续命等汤。见五绝者不治，口开心绝，手撒脾绝，眼合肝绝，遗尿肾绝，声如鼾呼肺绝。 嫩黄芪（三钱） 防风根（八分） 云茯苓（三钱） 炙甘草（五分） 制半夏（钱半） 福橘皮（一钱） 当归身（三钱） 赤芍药（钱半） 豨莶（三钱） 长流水煎，入竹沥三钱，姜汁五分和服。一二剂，或三五剂，至十剂后，六经形证悉退。里证未清者，接服第二方。

　　第二真黄风汤，主治真中风初感，服第一真黄风汤后，六经表证已解，里证未除，或二便阻隔，或变色，或神志不清，或语言蹇涩，或口目斜，或半身不遂，舌苔或白滑，或黄厚，或黧黑，胸次或舒或不舒，饮食或进或不进，皆主之。 炙黄芪（三钱） 防风根（五分） 云茯苓（三钱） 制半夏（钱半） 炙甘草（五分） 福橘皮（一钱） 当归身（三钱） 人参（钱半） 桂水炒白芍（钱半） 豨莶（三钱） 麸炒枳实（五分） 长流水煎服，一二剂，或三五剂，及至十剂后，里证向安。或证言微蹇，或面戴阳色，或消谷善饥，或饮食少进，或浊痰未清，或肢体无力，或无故多思，或怔忡惊悸不寐等证，接服第三方调理。

　　第三真黄风汤，主治真中风，服前二方，表里俱和，诸证悉退，或二气未充，或余氛未尽，宜此方调理，真善后之良法也。 炙黄芪（三钱） 防风根（三分） 人参（钱半） 大熟地（四钱） 云茯苓（三钱） 炙甘草（五分） 制半夏（钱半） 福橘皮（一钱） 麸炒枳实（五分） 豨莶（三钱） 长流水煎服一二剂，或三五剂至十剂后，或更以十剂为末，水叠丸，每早晚开水服三钱。

　　《易》曰：挠万物者，莫疾乎风。

　　《庄子·内篇》曰：夫大块噫气，其名为风。

　　《吕氏春秋·有始觉》曰：何谓八风，东北曰炎风，艮气所生，一曰融风。东方曰滔风，震气所生，一曰明庶风。东南曰熏风，巽气所生，曰清明风。南方曰巨风，离气所生，一曰凯风。西南曰凄风，坤气所生，一曰凉风。西方曰飂风，兑气所生，一曰阊阖风。西北曰厉风，乾气所生，一曰不周风。北方曰寒风。坎气所生，一曰广莫风。

　　《史记·律书》曰：不周风居西北，主杀生，又曰：广莫风居北方。广莫者，言阳气在下，阴莫阳广大也。又曰：条风居东北，主出万物。条之言条治万物而出之。又曰：明庶风居东方。明庶者，明众物尽出也。又曰：清明风居东南维，主风吹万物。又曰：景风居南方。景者，言阳气道竟。又曰：凉风居西南主地。地者沉夺万物气也。又曰：阊阖风居西方。阊者，倡也。阖者，藏也。言阳气导万物阖黄泉也。

　　又《扁鹊仓公列传》曰：臣意常诊安阳武都里成开方，开方自言以为不病，臣意谓之病苦沓风，三岁四支不能自用，使人喑，喑即死。今闻其四支不能用，喑而未死也。病得之数饮酒以见大风气。所以知成开方病者，诊之其脉法奇咳言曰：藏气相反者死，切之得肾反肺，法曰：三岁死也。

　　《说文》曰：痱，风病也。痱病因外感为真中，因内伤为类中。

