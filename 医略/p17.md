<!-- { "loadSidebar": true } -->
　　《后汉书·马援列传》曰：援在交趾，尝饵薏苡实，云能轻身资欲，以胜瘴气也。 《活人书·三昧论》曰：食饮有节，起居有常，则邪气不能为害。彼道路崎岖，人烟疏阔，水浆不洁，酒炙多腥，饮食起居，未免乖度。况复有阴阳相搏之气乎，故曰瘴气，惟染劳役伤饥之人者，此也。 《圣济总录》曰：岭南朴蛇瘴，亦名锁喉瘴，项大肿痛连喉。用赤足蜈蚣一二节，研细，水下即愈。 巢元方曰：夫岭南青草黄芒瘴，犹如岭北伤寒也。南地暖，故太阴之时，草木不黄落，伏蛰不闭藏，杂毒因暖而生。 又曰：瘴疟病生于岭南，带山瘴之气，其状发寒热，休作有时，皆由山溪原岭嶂湿毒气故也。其病重于伤暑之疟。 杨士瀛《直指方》曰：瘭疮，一名蛇瘴，蛮烟瘴雨之乡多毒，人有不伏水土风气而感触之者，数月以还，必发蛇瘴。惟赤足蜈蚣最能伏蛇为上药，白芷次之。 大梁李待诏《瘴疟论》曰：岭南既号炎方，而又濒海，地卑而土薄，炎方土薄，故阳懊之气常泄，濒海地卑，故阴湿之气常盛，二气相搏，此寒热所由作也。阳气泄，故冬无霜雪，四时放花，人居其地，气多上壅，肤多汗出，腠理不密，盖阳不反本而然。阴气盛，故晨夕雾昏，春夏淫雨，一岁之间，蒸湿过半，三伏之内，反不甚热，盛夏连雨，即复凄寒。饮食衣服药食之类，往往生醭，人居其间，类多中湿。肢体重倦，又多脚气之疾。盖阴常偏胜而然。阴阳之气既偏而相搏，故人亦因之而感受其寒热不齐之病也。又阳燠既泄，则使人本气不坚，阳不下降，常浮于上，故病者多上脘郁闷，胸中虚烦。阴湿既盛，则使人下体多寒，阴不上升，常沉而下。故病者腰膝重疼，腿足寒厥。余观岭南瘴疾，证候虽或不一，然大抵阴阳各不升降，上热下寒者十有八九。况人身上本属阳，下本属阴，兹又感此阳燠阴湿不和之气，自多上热下寒之证也。得病之因，正以阳气不固，每发寒热，身必大汗，又复投之以麻黄、金沸、青龙等汤，再发其表，则旋踵受毙。甚者又以胸中痞闷，用利药下之，病人下体既冷，下之则十无一生。若此者医害之也。其时余染瘴疾，全家特甚，余悉用温中固下，升降阴阳正气之药，十治十愈。二仆皆病胸中痞闷烦躁，昏不知人，一云愿凉药清膈，余审其证，上热下寒，皆以生姜附子汤冷温服之，即日皆醒。自言胸膈清凉，得凉药而然也。实不知附子也。翌日各与丹朱丸一粒，令空心服之，遂能食粥。然后用正气、平胃等药，自尔遂得平安。更治十数人皆安。盖附子用生姜煎，既能发散，以热攻热，又能导虚热向下焦，除宿冷，又能固接元气。若烦闷者，放冷服之。若病烦躁，不好饮水，反畏冷不能饮者，皆其虚热，非真热也。宜姜附汤。沈存中治瘴用七枣汤，正与此同，亦一服而愈，有用术附汤而病益甚，盖术附相济，能固热气，不能发散，惟附子一味为最妙。 又曰：或有脉证，实非上热下寒，而目黄赤者，不可用附子。脉若浮洪而数，寒热往来，无汗，乃小柴胡汤证。若证有可疑，寒热不辨，宜服嘉禾散。若热多者冷服之。嘉禾散能调中气，升降阴阳，治下虚中满，疗四时温疫伤寒，使无变动，虽伤暑及阳证伤寒服之亦愈。若或寒多，服之尤宜。服二三日，即寒热之证自判。然后随证调治，无不愈者。大抵岭南之地卑湿，又人食槟榔，多气疏而不实，四时汗出，不宜更用汗药，此理甚明。亦有当汗下者，然终不多也，明者察之。 新安王棐《指迷方·瘴疟论》曰：棐读书之余，留意医学，幸得其传，颇识方脉。就辟入南，研究此证，谓南人凡病皆谓之瘴，率不服药，惟事鬼神。夫瘴之为病，犹伤寒之病也。岂可坐视不药耶。每为中医荏苒而致不救者有之。人过桂林以南无医药，且居南之人，往往多汗，上盈下空，不可用汗吐下三法。其业医者既鲜且庸，或妄用汗吐下者，是谓虚虚。方书皆谓南方天气温暑，地气郁蒸，阴多闭固，阳多发泄，草木水泉皆禀恶气。人生其间，元气不固，感而为病，是谓之瘴。轻者寒热往来，正类痎疟，谓之冷瘴。重者蕴热沉沉，昼夜如卧灰火中，谓之热瘴。最重者一病便失音，莫知其所以然，谓之哑瘴。冷瘴必不死，热瘴久而死，哑瘴无不死。此方书之说也。然以愚意观之，所谓哑瘴者，非伤寒失音之证乎。又岂中风失语之证乎。治得其道，亦多可生，安得谓之无不死耶。若夫热瘴，乃是盛夏初秋，茅生狭道，人行其间，热气蒸郁，无林木以蔽日，无水泉以解渴，伏暑至重，因而感疾。或有饮酒而不节者，或食煎炙而积热者，偶成此证，其热昼夜不止，稍迟二三日，则血凝而不可救矣。南中谓之中箭，亦谓之中草子。然有挑草子法，乃以针刺头额及上下唇，仍以楮叶擦舌，皆令出血，徐以草药解其内热，应手而愈，安得谓之久而死耶。至于冷瘴，或寒多热少，或寒少热多，亦有叠日间日之作。及其愈也，疮发于唇，验其证即是外方之疟，本非重病，然每因误治而致祸，亦不可以必不死而忽之。但诊其脉息极微，见其元气果虚，即与附子汤而愈。若误投寒药，所谓承气入胃，阴盛乃亡。若脉洪盛，证候实热，宜服和解药而徐治之。若误投热药，所谓桂枝下咽，阳盛则毙。要在切脉审证，辨其寒热虚实，治之无不愈也。又人谓岭南水泉草木地气之毒，故凡往来岭南之人及宦而至者，无不病瘴而至危殆。又谓土人生长其间，与水土之气相习，外人入南必一病，但有轻重之异。若久而与之俱化则免矣。此说固若有理，但备之以将养之法，解之以平易之药，决保无病，纵病亦易愈。且瘴之为病，土人反重，外人反轻，盖土人淫而下元虚，又浴于溪而多感冒，恣食生冷酒馔，全不知节，所以重也。然则，病瘴者不可全咎风土之殊，皆人自失节养有以致之耳。君子之居是邦也，当慎起居，节饮食，适寒温，晨酒夜食，切忌太过。或有不快，即服正气散一二剂，则脾胃自壮，气血通畅，微邪速散，又何瘴之有。 吴兴章杰岭表十说：一曰岭表之俗，食槟榔，甚者日至十数枚。盖瘴疟之作，率由饮食过度，气滞痰结，而槟榔最能下气消食去痰，故人皆狃于近利，而暗于远患。此颇类北人之食酪酥，多致肤理致密。一旦病疫，当汗，则塞而不得出。峤南地热食槟榔，故藏气疏泄。若一旦病瘴，当攻发，则虚羸而不能堪。所以土人多瘠而色黄，岂全是气候所致，盖亦槟榔为患。殆勿思耳。 二曰《本草》载三人触雾晨行，饮酒者独不病。（吴又可《温疫论》引此文、谓饱食者不病，所记异也。）故北人度岭、率相勉饮酒，而迁客羁士，往往醺酣以自适。且岭外酒价尤廉，贩夫役卒，俱得肆饮，咸谓可以辟瘴，殊不知少则益，而多则滋瘴之源也。何以言之。盖南土暑湿，嗜酒则多中湿毒，兼以瘴疟之作，率因上膈痰饮，而酒则尤能聚痰。岭外谚云：莫饮卯时酒，莫食申时饭，诚摄生之要也。可见酒之为物，能辟瘴以生人，亦能滋瘴以害人。然则生也死也，非酒也，顾在人也。 三曰广南每以暑毒为患者。盖一岁之间，暑滋过半，使人难避而易犯。凡起居饮食少失节度，则为暑毒所中。道途之间，尤多冒暑，故土人于暑时相戒勿出。且遐荒之境，道路崎岖，而传舍饮食，皆不如欲，所以自北初至者，皆云不习水土而病，及既还则又谓之回头瘴。大率得之道路劳倦，冒犯暑气，与夫饮食居处失度也。 四曰岭南寒暑之候不常，尤难于调摄。故凡居人与在路者，冬夏之衣，皆不可缺，随其气候，速宜增减，缓则致病。又岭外海风异常，稍中人则为病，坐卧易衣时当慎也。 五曰岭外虽以多暑为病，而四时亦有伤寒温疫之疾，其类不一。土人不问何疾，悉谓之瘴，治疗多误。或有一岁盛寒，近类中州，而土俗素无蚕绩，冬不衣绵，居室疏漏，户扃不固，忽遭岁寒，则次年温疫必兴。医者之治温疫，亦当以本法治之，（此即伏邪，当详伏邪门治法治之。）而随风土气候，人之强弱，酌宜可也。 六曰瘴疟之作，多因伏暑伤冷所致。纵非饮食冷物，亦必寒邪感于外，饮食伤于内也。大抵伏暑浅而寒多者易治，伏暑深而热多者难治。近时北医至此，用大柴胡汤治热瘴，须是本气壮实者乃能堪之。如土人久服槟榔，脏气既虚，往往不能服寒药，又能当此峻剂乎。然土人才见发黄，便谓不治之疾，良可哀也。 七曰北人之来岭南，婢仆多病瘴气。盖劳役之人，饮食乖度，昼多冒暑，夜多卧地，又凡事不能避忌，故先受其毙。即与之同休戚，宜加意戒之。 八曰俚俗有病，必召巫觋而祭鬼神，士大夫咸笑其信巫不信医，愚谓此可悯恻而不可笑也。夫民虽至愚，孰不思趋利避害，况性命所系，晓然易见。若医者能愈人疾，彼何不信。盖岭外良医甚鲜，药石艰难，且山谷海峡之民，何从而得医药，所以不免信巫也。岂得已哉。 九曰瘴病不一，而土人以哑瘴最为危急。其状初得之即失音，不过一二日即致不救。医家多言为极热所致，或云内蕴热而外为感寒所激。近见北医有用生附子一味愈此疾者，得非以热治热，或是发散寒气耶。（此即阴盛格阳之类。）予尝闻有饮溪涧水中毒，令人失音，则知凡失音者，未必皆瘴也。溪涧水毒，灼然有之。道路无井泉，而濒海之民与夫山行者，皆饮溪涧之水，岂无邂逅遇毒者。故途人所以多病，此得非是欤。（与即含沙射影之类，当以沙毒门诸法治之。） 十曰传云岭外多毒草，彘食之而人食其肉者亦毒人，所以北人度岭，多戒食彘。然岭南能致瘴毒者，非止一端，岂独彘哉。顺泉云：岭南之彘在市井者，食豆与酒糟，在乡村者，食糠与碎米芊苗，未有食草者。若以食草为戒，则马牛羊之肉，俱不可食耶。此其不足信也。 继洪曰：予寓岭南既久，愈知瘴疾不易用药。若身热而复寒，谓之冷瘴，不换金正气散主之。若身热胸痞，或呕或噎，大便不利者，嘉禾散。若病轻而有食积者，兼用感应丸。无食积不用。若病重者，不可妄用转利，惟当温中固下。若冬末春初因寒而作大热者，小柴胡汤。夏月因暑者，六和汤。若身极热而头极痛脉数者为热瘴，宜用南人挑草子法，亦不可不服药。第此证病深，最为难治。盖凉药多不可用，惟宜热药，须得法以用之。如附子汤冷服者是也。然此非工巧以处之则不可。如身热汗不多，头痛未解，或且与和解散。如腰以上极热，腰以下稍凉，胸膈烦渴，腰腿重疼，或大便溏滑，其脉数而按之不实，此阳浮阴闭也。惟李待诏生姜附子汤最妙。（此阴盛格阳之属。）凡初病者，以生姜、附子能发散耳。若病经去汗既多，虚烦潮上，则惟恐其不敛不降，宜用熟附、干姜、沉香冷服之。若便利则不用沉香，如烦甚则少加竹茹，渴甚多加人参、北五味，呃逆加丁香、淡竹茹。若烦躁而有异象眩惑，夜不安寝，可与温胆汤，惟大便利者不可服。若至四肢厥冷，两足冷甚，头额虚汗，时或呃逆，脉数而促，其证多危。惟以三建汤之属，能敛心液，能壮元阳，可以更生也。又有哑瘴，即热瘴之甚者。医书谓血得寒则凝泣，得热则淖溢，故热瘴面赤心热，舌破鼻衄，皆瘴热沸其血上涌所致，故宜用挑草子法。甚则血上塞其心窍，故昏不能言，或但噫噫作声，即哑瘴也。治此者当散其血，用局方黑神散，立见神效。其或涎迷心窍，而舌强者亦有之，却非真哑瘴也。及兼风痰之证者，俱当审察而后用药。 杨仁斋曰：瘴疟，挟岚瘴溪源蒸毒之气致然也。自岭以南，地毒苦炎，燥湿不常，人多瘴疟。其状血乘上焦，病欲来时，令人迷困，甚则发躁狂妄，亦有哑不能言者，皆由败血瘀于心，毒涎聚于脾。 戴复庵曰：近时因寒热发作，见其指甲青黑，遂名曰沙。或戛或挑，或灌以油茶，且禁其服药。此病即是南方瘴气，生料平胃散加草果、槟榔，正其所宜，岂有病而无药者哉。 蒋宝素曰：瘴气者，经旨所无，乃岭表方隅之疾。炎蒸湿郁，虫蛇毒气，上腾如雾，中人为患，类乎伏邪痎疟沙毒之证也。《后汉书》有薏苡解瘴之说，治其湿也。《圣济总录》、杨士瀛《直指》有瘴之名，用赤足蜈蚣、白芷治之，竟作蛇毒。《活人》三昧论，巢元方、杨仁斋有阴阳相搏之气，杂毒因暖而生岚瘴溪源蒸毒之语，亦以炎蒸气毒为主。王棐、继洪有寒瘴热瘴哑瘴之辨，及挑草子法，分其形证论治。沈存中、李待诏每用附子奏捷。盖岭南阳气外越，证多阴盛格阳，扶阳抑阴近理。然又云目黄赤者，不可用附子，亦有当汗下者，则此中表里寒热虚实无所不有，当以伏邪痎疟沙毒诸法参治。吴兴章杰岭表十说颇详，戴复庵言寒热作时，指甲青黑，是南方瘴气。诸家所论如是，余亦未历其境，难凭臆说。故故业师医案，家君医话，均未及此。谨录前哲精义于此，以俟国工君子。 略曰：砭曲池出血，北人谓之打寒，治伤寒温疫。刺头额上下唇出血，岭南谓之挑草子，治瘴气。挤眉心、承浆、胸前背后、出红斑，近代谓之挤沙，治感冒。（或用碗蘸香油刮诸处名刮沙，亦有用针挑者。）三者相似。然瘴与沙更近，则沙毒门射影丸、含沙散，治瘴可通用也。
