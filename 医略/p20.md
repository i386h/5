<!-- { "loadSidebar": true } -->
　　人迎辨（附刻） 蒋宝素曰：人迎气口，为脉之要会。关阴格阳，为证之权衡。《内经》本以人迎诊六府之阳，气口诊五藏之阴。人迎本足阳明胃脉，在结喉两旁，气口本手太阴肺脉，在两手太渊经渠穴处。关阴格阳为证名，溢阴溢阳为脉体，人迎气口为脉位。扁鹊推上鱼为溢，入尺为覆，为关格证之脉。长沙明吐逆食不得入，不得小便，为关格证之状。《脉经》《脉诀》以左为人迎，右为气口。滑伯仁以结喉两旁分人迎气口。马仲化以左手关上为人迎，右手关上为气口。关格为脉体，非证名，谓《难经》三难及三十七难，论关格覆溢证脉为非。长沙在尺为关，在寸为格，关则不得小便，格则吐逆为误。张景岳知人迎在结喉之旁，不达《内经》扁鹊、长沙之旨，反以马氏为是，皆非也。《内经》每以人迎气口并举，而论关格，其理最微，其旨最博。文凡四见，略有参差，各有所指。盖深忧后世之不达，姑言之重复详明如此。扁鹊亦忧后人不达经义，本禁服篇、终始篇关格证，而推覆溢脉之名。（脉有名则关格是证。）长沙亦忧后人不达经义，本覆溢脉而明关格证之状。（证有状则关格非脉。）盖证难辨者，莫难于关阴格阳。脉难辨者，莫难于人迎气口。是以黄、岐、扁鹊、长沙，反覆推明因证推脉之名，因脉明证之状，可谓详而密矣。观脉度篇及《难经》三十七难，论关格为证，忧彰明较著者，奈何不察。夫圣经垂训于后世，亦赖后贤阐发，故内经道统，扁鹊得之而讨论，长沙得之而推明。自汉以后，晋有皇甫士安，隋有全元起，唐有王冰，俱注释《内经》，多所发明，惟人迎气口诸条则略。自王叔和《脉经》，高阳生《脉诀》，不知经义人迎气口本旨，误以左为人迎，右为气口。后世悉宗其谬，如东垣、丹溪之明，亦信而不辨。人迎气口部位，尚且不明，关阴格阳证状，安能契合。遂致议论多歧，是非莫辨。至明马仲化注《内经》，人迎气口关格诸条，竭力条辨，反以扁鹊、长沙为误，亦宗左为人迎，右为气口谬说，妄言关格为脉体，非证名。张景岳集《类经》释人迎气口关格诸条，力辨人迎在结喉两旁，气口在两手太渊穴处诚是也。然又宗马氏指关格为脉体，非证名，以扁鹊、长沙论关格覆溢证脉为误。是脉体明，而证又晦。故经曰：知其要者，一言而终，不知其要，流散无穷。诚哉！是言也。谨列经义人迎气口关格覆溢证脉本旨，及诸家注释辨论，并附鄙见，条分于下。 人迎乃足阳明经胃脉，在结喉两旁，不在左手，总统三阳六府诸证，至四盛以上，以辨关格。按：《灵枢·经脉篇》曰：胃足阳明之脉，起于鼻之交頞中，（頞，鼻茎尽处、亦名山根。交頞、谓脉左右互交也。）旁约太阳之脉，（自鼻頞至目内眦睛明穴。）下循鼻外入上齿中，（自睛明，至承泣、四白、巨髎之分。）还出挟口环唇，（至地仓穴。）下交承浆，（任脉穴。）欲循颐后下廉，出大迎，（腮下为颔，颔下为颐，自地仓以下大迎。）循颊车，（本经穴。）上耳前，（下关穴。）过客主人，（少阳经穴。）循发际，（行悬厘、颔厌之分至头维，会于督脉神庭之次。）至额颅。（发际前。）其支者，（支犹水之有支。）从大迎前下人迎，（本经穴名。在结喉两旁一十五分，即人迎脉也。）循喉咙入缺盆，（本经穴。）下膈属胃络脾。（胃与脾相为表里。）其直者，从缺盆下乳内廉，（直谓直下而分行，从缺盆下行气户等穴至乳中乳根。）挟脐，（自乳根至天枢等穴。）入气街中。（气街即气冲。自外陵等穴至此，）其支者，起于胃口，下循腹里，下至气街中而合，（胃口乃胃之下口。《难经》所谓幽门是也。循腹里，过足少阴肓腧之外，此即上文支者之脉，由胃下行，与直者复合于气街之中，）以下髀关，低伏兔，下膝膑中，下循胫外廉，下足跗，入中指内间，髀，股也。抵，至也。髀关、伏兔，皆膝上穴名。自此由阴市诸穴以下行。膝盖名膑，骨名胫，足面名跗，三者即巨虚，冲阳等穴之次，乃循内庭入中指内间，而出厉兑。足阳明经止于此。其支者，下廉三寸而别，下入中指外间。其支者，别跗上，入大指间出其端。（廉，下廉也。下廉三寸，即丰隆穴是，为阳明别络。故下入中指外间。又其支者，自跗上冲阳穴，次别行入大指间，斜出足厥阴行间之次，循大指出其端，而接手足太阴经也。）是动则病洒洒振寒，胃中寒则胀满。为此诸病，盛则泻之。虚则补之。盛者，人迎大三倍于气口。虚者，人迎反小于气口也。大肠手阳明之脉，起于大指次指之端，终于上挟鼻孔。是动则病齿痛颈肿。为此诸病，盛则泻之。虚则补之。盛者，人迎大三倍于寸口。虚者，人迎反小于寸口也。小肠手太阳之脉，起于小指之端，终于至目内眦，斜络于颧。是动则病咽痛颔肿。为此诸病，盛则泻之。虚则补之。盛者，人迎大再倍于气口。虚者，人迎反小于寸口也。膀胱足太阳之脉，起于目内眦，终于至小指外侧。是动则病冲头痛。为此诸病，盛则泻之，虚则补之。盛者，人迎大再倍于寸口。虚者，人迎反小于寸口也。三焦手少阳之脉，起于小指次指之端，终于至目锐眦。是动则病耳聋。为此诸病，盛则泻之，虚则补之。盛者，人迎大一倍于寸口。虚者，人迎反小于寸口也。胆足少阳之脉，起于目锐眦，终于还爪甲，出三毛。是动则病口苦。为此诸病，盛则泻之。虚则补之。盛者，人迎大一倍于寸口。虚者，人迎反小于寸口也。按本篇以人迎胃脉，统察手足三阳六府诸病，与寸口肺脉相较倍数，合阴阳之数，察病之所在。手足阳明为三阳，故人迎大三倍于寸口者，为病在胃与大肠经也。手足太阳为二阳，故人迎大再倍于寸口者，为病在膀胱与小肠经也。手足少阳为一阳。故人迎大一倍于寸口者，为病在胆与三焦经也。以人迎胃脉统察六阳经者，以胃为诸脉之本源也。六府为阳，故以胃统六阳诸证，岂独以左手为言哉。若以左为人迎，则察六府之脉，皆当在左手，孰知本经胃脉循行之处，从不至左手，其曰从大迎前下人迎，乃切指人迎在结喉两旁，不在左手一证也。又动输篇，帝曰：足之阳明，何因而动？岐伯曰：胃气上注于肺，其悍气上冲头者，循咽上走空窍，循眼系，入络脑，出顑（音坎。《说文》：顑与颔同）。下客主人，循牙车，合阳明，并下人迎，此胃气别走于阳明者也。此以人迎为阳明胃脉，其曰胃气上注于肺，是胃为肺脉之根，肺为胃脉之干。寸口肺脉，能察人迎胃脉，为其根干相通故也。其悍气者，即胃气所生之卫气，循咽上走穴窍，循眼系出睛明穴，历攒竹、曲池、五处、承光、通天、络却等穴，入络于脑，复出颔下足少阳胆经之客主人，循本经之牙车，合于本经之经隧，并下本经之人迎。此虽卫气所行，即是内之胃气，出而别走于阳明之经隧。此以人迎胃脉动于结喉两旁，不在左手二证也。又本输篇，岐伯曰：缺盆之中，任脉也，名曰天突。一次任脉侧之动脉，足阳明也。按缺盆之中，任脉之侧，正是结喉之旁人迎脉处。又曰：足阳明，挟喉之动脉也。此明指人迎在结喉两旁，不在左手，三证也。又病能论，黄帝问曰：人病胃脘痈者，诊当何如？岐伯对曰：诊此者，当候胃脉。其脉当沉细，沉细者气逆，逆者人迎甚盛，甚盛则热。人迎者，胃脉也。此分明切指人迎为胃脉也。此人迎在结喉两旁，不在左手，四证也。又阴阳类论，黄帝以三阳之脉至手太阴。又曰：一阳者，少阳也。至手太阴，上连人迎。此即寸口以上察人迎，所谓人迎与寸口上下相应者是也。若以左为人迎，则上字无着落。若以左寸之上为人迎，则手太阴上连人迎，又作何说。手太阴，寸口也。既以左为人迎，右为寸口。寸口之上，又有人迎，是人迎又在右寸之上，更不得言左为人迎。又平人气象论曰：颈脉动喘疾咳曰水。颈脉即人迎也。此人迎在结喉两旁，不在左手，五证也。又《周礼》医师郑康成注，脉之大候，要在阳明寸口。贾公彦疏：阳明者，在大拇指本骨之高处，与第二指间。寸口者，大拇指本高骨后一寸是也。按：郑注，脉之大候，要在阳明寸口，阳明即胃之人迎，寸口即太阴肺脉，以二脉为百脉之根源，故为大要。贾疏，阳明在大拇指本骨之高处，与第二指间，乃阳明部所属之脉，即《素问·脉要精微论》右外以候胃是也。阳明属胃在右关外侧，故近第二指间，非阳明本部。阳明本部，即人迎脉也。在结喉两旁。寸口在大拇指本高骨后一寸乃尺中部位，即扁鹊、长沙，以两尺之下察寸口之意。大拇指本高骨为关脉，贾公彦但知两尺之下察寸口，不知两寸之上察人迎，故误以阳明本部在右关外侧，此亦人迎不在左手之一证。

