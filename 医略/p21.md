<!-- { "loadSidebar": true } -->
　　《内经》本以人迎总统三阳六府诸证，非专论外格。经脉篇以人迎察手足三阳诸病，至三倍而止，为阳气未出三阳本位，固非外格。必至四倍以上，为阳气扬溢于外，离出三阳本位，不与阴气相荣，为阴阳离决之证，方为外格。故禁服篇、终始篇、六节藏象论，俱以人迎四倍以上，论关格之证。禁服篇曰：人迎大一倍于寸口，病在足少阳，一倍而躁，（躁者，一倍之中，而有更躁之意。《素问》云：其有躁者在手。下同。）病在手少阳。人迎二倍，病在足太阳。二倍而躁，病在手太阳。人迎三倍，病在足阳明。三倍而躁，病在手阳明。盛则为热，虚则为寒。又曰：人迎四倍者，且大且数，名曰溢阳。溢阳为外格，死不治。终始篇曰：人迎一盛，病在足少阳。一盛而躁，病在手少阳。人迎二盛，病在足太阳。二盛而躁，病在手太阳。人迎三盛，病在足阳明。三盛而躁，病在手阳明。人迎四盛，且大且数，名曰溢阳。溢阳为外格。六节藏象论曰：十一藏取决于胆，故人迎一盛，病在少阳，二盛病在太阳，三盛病在阳明，四盛以上为格阳。按：此三篇，所指有异。如禁服篇，以一倍二倍三倍察手足三阳诸证，以阳气未出三阳本位，以四位为外格，以阳气离出三阳本位，故曰死不治。终始篇、六节藏象论，不论六府诸病，直以一盛二盛三盛四盛以上论格阳，盖所重在格阳，故不论六府诸病。然六节藏象论，加一故字，以发明诸篇精义。言人迎一盛，所以病在少阳者，十一藏取决于胆故也。以阳明胃脉与太阴肺脉较察者，盖胃为肺脉之根，肺为胃脉之干。五藏别论曰：胃者，水谷之海，六府之大源也。五味入口，藏于胃，以养五藏气，气口亦太阴也。五藏六府之气味，皆出于胃，变见于气口。玉机真藏论曰：五藏者，皆禀气于胃。胃者，五藏之本也。藏气者，不能自致于手太阴，必因于胃气，乃致于手太阴也。盖诊脉之道，必先明岁气，（如春弦、夏洪、秋浮、冬沉、之类。）然后察胃气，然后察藏气，然后察病气。以胃为肺脉之根，肺为胃脉之干，由胃以输脾，由脾以归肺。然五藏六府之气味，皆出于胃，变见于气口。胃虽为脉之根，而变见于气口，则气口乃为要会之地，故可统察十二经之证。扁鹊欲独取寸口，又虑人迎为肺脉之根，《内经》以人迎四倍于寸口为外格证。若不诊人迎，则外格从何较察。深观经旨，推终始、禁服二篇之义，而演之于三难曰：脉有太过，有不及，有阴阳相乘，有覆有溢，有关有格，何谓也？然。关之前者，阳之动也。脉当九分而浮，过者法曰太过，减者法曰不及。遂上鱼为溢，为外关内格，此阴乘之脉也。（乘，凌也。阴乘，即阴凌阳散，无复相荣，乃乖离绝决之象，外关闭而内格绝也。）此上鱼为溢，即终始、禁服二篇所谓人迎四倍，且大且数，名曰溢阳，溢阳为外格之义。（溢阳为外格证之脉，外格为溢阳脉之证。）扁鹊既独取寸口，不诊人迎，推溢阳为外格之意，溢阳为阳气扬溢于外，不与阴气相荣，而关阴于内，使不得出，则阴气内覆，而格阳于外，使不得入，为阴乘阳散，阳气孤悬格绝于外，阴阳相背，无复相荣，故曰外关内格，此阴乘之脉也。阳气扬溢于外，人迎脉大四倍于寸口，则寸口脉小四倍于人迎。今不诊人迎，独取寸口，何以较人迎寸口之大小。盖非以寸口名人迎，以寸口之上察人迎。人迎为寸口肺脉之根，寸口为人迎胃脉之干。人迎脉大至四倍以上，未有不变见于气口者，以根大而干亦大，则以寸口之上察人迎脉也。若经脉、终始、禁服、六节藏象等篇，所谓一倍二倍三倍，（即以喉两旁之人迎。）则寸口之上，亦渐大至一盛二盛三盛。如人迎四倍以上为外格证，则寸口之上亦溢于鱼上为溢阳脉，以应人迎之气，为其根干相通，是寸口以上可察人迎之气，而结喉两旁之人迎，亦不必诊也。此扁鹊独取寸口，以尺寸而分关格覆溢证脉，不诊人迎本意也。仲景因《内经》以人迎胃脉大四倍于寸口肺脉，论格阳证，扁鹊不诊人迎，独取寸口，推《内经》溢阳为外格之意，以寸口之上察人迎，以溢为脉，格为证。然又云：脉有关有格。又云：是皆真藏之脉，人不病而死也。此又似只论脉而不论证，恐后人误认关格为脉体，非证名。（盖脉有关有格者，以脉至四倍以上为关格证之脉也。人不病而死，甚言其证之危。虽不病而人必死，既有其脉，必有其证，故仲景云然。）亦本《内经》溢阳为外格之旨，而明外格证之状。曰脉浮而大，浮为虚，大为实，在寸为格，格则吐逆。脉浮而大，即四倍之类。浮为虚，真气虚。大为实，邪气实。在寸为格，以寸口之上，脉越于鱼际，溢于鱼上，以应人迎之脉，吐逆食不得入，以阳气扬溢于外，胃中全失冲和，安能腐化水谷，是必格拒，吐逆食不得入，故名曰格。（终始篇、禁服篇，名外格。六节藏象论，名格阳。脉度篇，名格。扁鹊、长沙，亦名格。马仲化、张景岳，误以格为脉体，非证名，反笑长沙以格误作《内经》之膈证，盖不知格乃膈之终也。）乃膈食之终也。仲景犹恐以浮大为关格，而仍误认关格为脉体，复详于趺阳脉曰：趺阳脉伏而涩，伏则吐逆，水谷不化，涩则食不得入，名曰关格。（按：关格可分可合，格阳亦可名关格，关阴亦可名关格，不过以内外之分。终始篇、禁服篇，俱以人迎四倍且大且数，名曰溢阳。溢阳为外格。扁鹊外关内格之意本此。又论格阳证，亦以关格称之。故长沙详趺阳脉论格阳证，名曰关格。）盖趺阳即足阳明胃脉之在足者。（按：《伤寒论》自序云：按寸不及尺，握手不及足，人迎趺阳三部不参，即人迎在喉为上部，趺阳在足为下部，举其上下，则寸口在其中矣，为中部。足见人迎不在左手。）趺阳脉伏涩，为胃气不通于下，而扬溢于上。故人迎脉大四倍以上，上之人迎脉大为关格，下之趺阳脉伏涩亦为关格，则关格为证明矣。而后世犹然不解，皆惑于《脉经》《脉诀》，妄指左手为人迎，右手为气口，及马仲化谬谓扁鹊、长沙以尺寸分关格为误，指关格为脉体，非证名等说也。马仲化曰：按《伤寒论》云：寸口脉浮而大，浮为虚，大为实，在寸为格，格则吐逆，趺阳脉伏而涩，伏则吐逆，水谷不化，涩则食不得入，名曰关格。夫《内经》诸篇，分明以左手人迎（按《内经》无左手为人迎之文。）脉大，自一盛以至四盛，乃手足六阳经为病，其名曰格。故春夏人迎微大者为无病。今仲景曰：在寸为格。又曰：格则吐逆。是以格脉误为内经之膈证。《此事难知》集、李东垣宗之。且曰：气口之脉，大四倍于人迎，则又同于《难经》三十七难之误。按：三十七难，本《灵枢》脉度篇，推明关格为证，以申三难之义。马氏不知关格为证，误以为脉，故言之颠倒如此。据马氏此论，以左手为人迎，关格为脉体，故不得不以扁鹊、长沙为误。左手为人迎，则尺寸不能分关格。（在尺为关，在寸为格。若以左为人迎论格，则右为气口论关，与尺无涉。盖不知寸口以上察人迎，尺中以下察气口，无分左右也。）关格为脉体，则吐逆食不得入，不能为格证。盖不知《内经》本以关格为证名，故扁鹊恐后人误认关格为脉体，推覆溢脉之名。（脉有名，则关格是证，上鱼为溢，入尺为覆。）长沙亦恐后人误认关格为脉体，明关格证之状。（证有状、则关格非脉，关则不得小便，格则吐逆，）而马氏犹然不悟，反以为非。且曰《内经》诸篇，分明以左手为人迎。今偏考《内经》，并无左手为人迎之说，（吴鹤皋亦曰：此家脉法法象，阳左阴右，自为一家，左手关上为人迎，此盖思之而未得其解，遂曰自为一家。殊属可笑。）皆为《脉经》《脉诀》所误，且曲为之解，何其谬信如此。张景岳曰：人迎，足阳明胃脉也，在颈下夹结喉旁一寸五分。一盛二盛，犹言一倍二倍，谓以人迎寸口相较，或此大于彼，或彼大于此，而有三倍四倍之殊也。禁服篇曰：寸口主中，人迎主外，两者相应，俱往俱来，若引绳大小齐等。春夏人迎微大，秋冬寸口微大，如是者，命曰平人。故人迎寸口而至于盛衰相倍者，乃不免于病矣。然人迎候阳，故一盛在少阳胆与三焦也。二盛在太阳膀胱小肠也。三盛在阳明胃与大肠也。四盛以上者，以阳脉盛极，而阴无以通，故曰格阳。又曰：愚按关格脉证，本经垂训极明，世人病此不少，而历代医师每各立名目，以相传训，甚至并其大义而失之。其谬甚矣。夫所谓关格者，阴阳否绝不相荣运，乖羸离败之候也。故人迎故盛者，病在三阳之府也。阳明行气于三阳，而人迎之脉，在结喉之旁也。故古法诊三阳之气于人迎，如四时气篇曰：人迎候阳，正谓此也。又曰：又按关格之脉，如六节藏象、脉度、终始、禁服、经脉等篇，言之再四，盖恐其难明，故宣而又宣，诚重之也。而后世诸贤，鲜有得其旨者，岂皆未之察耶。夫人迎在颈，系阳明表脉，故人迎倍大者曰格阳。此以阴阳否绝，气不相营，故名关格，不可易也。而三难曰：脉有太过，有不及，有阴阳相乘，有覆有溢，有关有格，何谓也？然。关之前者，阳之动也。脉当九分而浮，过者法曰太过，减者法曰不及，遂上鱼为溢，为外关内格，此阴乘之脉也。故仲景宗之曰：在寸为格，格则吐厥。夫人迎四倍，既非寸口之谓，（寸口以上察人迎，故曰在寸为格。景岳盖未知此。）而曰吐厥者，即膈食一证耳。（景岳不知膈食，进而为关格。）此证未必至死，何《内经》谆谆特重之若是耶。继自叔和以后，俱莫能辨，悉以尺寸言关格，（景岳盖不知寸口以上察人迎，尺脉以下察寸口。）而且云左为人格，以致后世惑乱，遂并阴阳表里大义，尽皆失之。迨及东垣之宗《脉经》者，则亦以左为人迎，曰气口之脉，大四倍于人迎，此清气反行浊道也。故曰格。（气口之脉大四倍于人迎，即寸口以上渐大至四倍，以应喉旁之人迎，已将达《内经》扁鹊长沙之旨，而不舍左为人迎谬说，此东垣将悟未悟，为《脉经》《脉诀》所误，遂不能悟。惜哉！）甚至丹溪特立关格一门，曰此证多死，寒在上，热在下，脉两寸俱盛四倍以上。夫两寸俱盛四倍，又安得为寒在上，热在下耶。其说愈乖，其义愈失，致使后学茫然莫知所辨。欲求无误，其可得乎。独近代马玄台知诸子之非，谓关格之义，非膈食闭癃之证，（癃闭，乃津液不通，一时阻塞而闭。关则不得小便，乃津液枯涸而闭。膈食乃关格之始，马仲化盖未知此。）曰：呜呼痛哉！轩歧之旨乎。秦张王李朱，后世业医者所宗，尚与《内经》渺然如此，况能使后世下工，复知关格为脉体，而非病名也。又焉能决关格脉之死生，治关格脉之病证，及治膈证闭癃证而无谬也哉。此马子之言诚是也。然观其诸篇之注，则亦未详经义，谬宗叔和，仍以左为人迎，竟置阳明胃脉于乌有，而仍失本经表里阴阳，根本对待之义，此其复为误也。据张氏此论，谓人迎在结喉两旁，诚过人之见，然不知两寸之上察人迎，而私淑玄台之谬说，故反以扁鹊、长沙为误，致令关格证脉不分。如曰愚按关格脉证，又曰又按关格之脉，则关格曰证可也。曰脉可也。（关格为覆溢脉之证，覆溢为关格证之脉。）若以关格为证，不应指丹溪为非，亦当悟仲景明关格证状之意。若以关格为脉，不合《内经》本旨，亦当悟扁鹊推覆溢脉名之意。此景岳不敢背经义，而惑于仲化谬论，不达扁鹊、长沙之旨，以故议论多歧。且言如六节藏象、脉度、终始、禁服、经脉等篇，言之再四，盖恐其难明，故宣而又宣，亦不言《内经》所以宣人格在喉旁之义。自矜其辨，执人迎在结喉两旁，以证诸家之误，而不达扁鹊以寸口之上论格阳，推格阳脉名，以上鱼为溢，为格阳证之脉名。长沙以寸口之上论格阳，明格阳证状。以吐逆食不得入，为格阳证之证状，反以为非是，脉体明而证又晦，证既晦则脉亦不明，证脉不符于理则悖，反使人迎复晦，可为痛惜。故著人迎辨以证之。
