<!-- { "loadSidebar": true } -->
　　《吕氏春秋·孟春纪》曰：孟春行秋令，则民大疫疾。又季春纪曰：季春行夏令，则民多疾疫，时雨不降，山陵不收。又仲夏纪曰：仲夏行秋令，则草木零落，果实早成，民殃于疫。又仲冬纪曰：发盖藏，起大冢，地气且泄，是谓发天之房，诸蛰则死，民多疾疫。

　　《礼记·月令》曰：孟夏行秋令，则民多大疫。

　　《史记·扁鹊仓公列传》曰：齐中御府长信病，臣意入诊其脉，告曰：热病气也。然暑汗脉少衰不死。曰：此病得之当浴流水而寒甚，已则热。信曰：唯然。往冬时为王使于楚，至莒县阳周水，而莒桥梁颇坏，信则揽车辕未欲渡也。马惊即堕，信身入水中几死，吏即来救，信出之水中，衣尽濡，有间而身寒，已热如火，至今不可以见寒。臣意即为之汤液火剂逐热，一饮汗尽，再饮热去，三饮病已。即使服药出入二十日，身无病者。所以知信之病者，切其脉时并阴。《脉法》曰：热病阴阳交者死。切之不交，并阴，并阴者，脉顺清而愈。其热虽未尽，犹活也。肾气有时间浊，在太阴脉口而希，是水气也。肾固主水，故以此知之。失治一时，即转为寒热。

　　《说文》曰：疫，民皆疾也。

　　《释名》曰：疫，役也。言有鬼行役也。

　　《张华博物志》曰：汉武帝时，西域月氏国，度弱水贡返魂香三枚，大如燕卵，黑如桑椹。值长安大疫，西使请烧一枚辟之。宫中病者闻之即起，香闻百里，数日不歇。疫死未三日者，熏之皆活。（理之所无，而事或有。芳香解疫则然也。）

　　《通鉴·唐纪》：关中比岁饥馑，兵民率皆瘦黑，至是麦始熟，市有醉人，当时以为嘉瑞。人乍饱食，死者五之一。

　　《太平御览》七百四十二卷，载曹植《说疫气》曰：建安二十二年，厉气流行，家家有僵尸之痛，室室有号泣之哀，或阖门而殪，或覆族而丧，或以为疫者，鬼神所作。夫罹此者，悉被褐茹藿之子，荆室蓬户之人耳。若夫殿处鼎食之家，重貂累蓐之门，若是者鲜焉。此乃阴阳失位，寒暑错时，是故生疫，而愚民悬符厌之，亦可笑也。

　　《元史·耶律楚材列传》曰：材从太祖下灵武，诸将争取子女金帛，材独取遗书及大黄。既而士卒病疫，惟得大黄辄愈。

　　《九峰医案》曰：第二日憎寒发热，头身腰背俱痛，苔白溲赤，无汗脉数，邪伏膜原，外越太阳经也。 羌活（一钱） 防风（一钱） 川芎（八分） 海南槟榔（一钱） 川厚朴（八分） 草果仁（五分） 酒炒黄芩（一钱） 炙甘草（五分） 赤芍（钱半） 生姜（一片）

　　第三日，恶寒自罢，昼夜发热，日晡益甚，头身之痛较轻，眉棱目眦痛甚，鼻干不得卧，苔白，汗不透，脉洪长而数，溲浑而赤，伏邪外越，阳明经府不和，不致神昏呃逆为吉。 海南槟榔（一钱） 川厚朴（七分） 草果仁（五分） 酒炒黄芩（钱半） 炙甘草（五分） 白知母（钱半） 赤芍（钱半） 葛根（二钱） 生姜（一片）

　　第四日，得汗虽透，热仍不解，反觉憎寒，耳聋不寐，心烦喜呕，胸满胁痛，苔淡黄，溲浑赤，脉弦数。伏邪交并少阳阳明，小柴达原加减。 柴胡根（一钱） 酒炒黄芩（钱半） 炙甘草（五分） 川厚朴（七分） 海南槟榔（一钱） 草果仁（五分） 赤芍（钱半） 白知母（二钱） 生姜（一片）

　　第五日，烦呕稍减，夜得少寐，寒热依然，耳聋胸满，溲浑赤，脉弦数。照原方加陈皮一钱。

　　第六日，小柴达原加减服后，大解一次，色如败酱，浑赤之溲较淡，夜寐稍安，四更后心烦作呕，饮陈米汤少顷即止，平明自汗，身热乍退，唇燥舌干，脉仍弦数，伏邪渐溃，阴液耗伤，虑生歧变。 柴胡根（一钱） 黄芩（钱半） 炙甘草（五分） 赤芍（钱半） 知母（二钱） 陈橘皮（一钱） 当归身（三钱） 逆水芦根（一两） 大荸荠（四枚）

　　第七日，热退，脉不静，大便如败酱，溲浑如豆汁，夜寐不沉，胸否不食，心烦作呕，舌燥作渴，苔黄不腐，伏邪化热伤阴，最忌神昏，苔刺呃逆。原方加天花粉三钱。

　　第八日，脉数便未解，溲反浑近赤，颠前心下俱热有汗，肢微冷，苔黄，舌尖赤微有刺，口燥作渴，反欲热饮，神烦少寐。邪伏少阳，倒入阳明，化热伤阴，热极反兼寒化。肢冷，渴欲热饮，大便不解，府气不通，邪无出路，原当承气下结存津，二气素虚，姑从缓治。 大生地（五钱） 当归身（三钱） 柴胡根（一钱） 黄芩（钱半） 知母（二钱） 怀牛膝（三钱） 赤芍（钱半） 枳实（一钱） 逆水芦根（二两）

　　第九日，服药后大解二次，色黑如漆，中有瘀血，颠前热退，苔刺回润，烦渴减，肢逆和，夜寐安，数脉缓，溲色渐淡，黄苔渐腐，伏邪赖府气宣通渐化，后阴为里之表，邪伏膜原，转入阳明，由大肠传逆变化出焉，其路甚近，与表邪从汗解之意同，故大便解，诸证减，大便闭，诸证加。六淫在表，当从汗解。伏邪在里，当从便解。攻下与发汗何殊，伏气与表邪一体。胃为多血之府，脾为统血之藏，便黑带血，胃热迫血流入大肠，病及至阴，脾伤失统。虑其大便复闭，阳邪复聚，仍以养阴通府。 大生地（四钱） 生甘草（五分） 当归梢（三钱） 怀牛膝（钱半） 赤芍（钱半） 知母（二钱） 黄芩（钱半） 黑山栀（钱半） 桃仁泥（钱半） 杏仁泥（三钱） 栝蒌仁（三钱） 活水芦根（二两）

　　第十日，本方加大荸荠六个，用长流水煎。 第十一日，两进养阴通府，便解三次，色紫黑有块，纯是停瘀，诸证悉除，宵眠呼吸自若，醒后神志安舒，知饥思食，身凉脉缓，惟溲色犹浑，胸前尚热，余氛未尽，伏邪解于血分，真阴五液俱伤，在内为血，发外为汗，汗即血也。病从血下而瘳，犹表邪随汗而解，后阴为里之表，于兹可见。议补阴益气，以善其后。 大生地（八钱） 人参（一钱） 淮山药（四钱） 炙甘草（五分） 当归身（三钱） 新会皮（一钱） 银柴胡（五分） 炙升麻（三分）

　　始得病，不恶寒，发热而渴，溲赤不寐，服发表消导等剂，汗不出，热不退，延今四十余日，形容枯削，肢体振掉，苔色灰黑，前后大解共十三次，酱黑之色，逐次渐淡，至于黄，溲亦浑黄不赤，昼夜进数十粒薄粥四五次，夜来倏寐倏醒，力不能转侧，言不足以听，脉微数，按之不鼓，年及中衰，体素羸弱，伏邪虽有欲解之势，元气渺无驱逐之权，邪热纵横，真阴枯涸，势必邪正相寻俱败，危如朝露，急宜峻补，冀其五液三阴一振，正复不能容邪，从中击外，庶几一战于表，得战汗则解。 大生地（八钱） 人参（一钱） 大麦冬（三钱） 辽五味（八分） 当归身（三钱） 白茯神（三钱） 酸枣仁（三钱） 远志肉（一钱） 逆水芦根（二两）

　　扶阴敛气，辅正驱邪，服后竟得战汗，寒战逾时，厥回身热，汗出如浴，从朝至暮，侵汗不收，鼻息几无，真元几脱，急以前方进服二剂。

　　前方连服二剂，侵汗旋收，诸证悉退，惟精神慵倦，酣睡若迷。此邪退正复之机，邪正相持日久，邪氛初息，正返于经，休息无为，固当如是，原方再服。是方也，本非发汗，亦非止汗。夫汗之出与汗之收，皆元气为之主宰。气为橐籥，汗为波澜。前服所以汗出者，药力辅正，从藏达府，由经出络，驱邪于表。邪从汗解，而汗不止者，药力不继，正虚不可复收，故以原方仍从某经某络导其散亡之气，还之藏府。若投止汗之剂，则大谬不然，或增减一味亦不可，药性有歧，途迷莫返，故曰失之毫厘，差以千里，欲发汗不知营卫之盛衰，欲止汗不知橐籥之牝牡，是犹荡舟于陆，驾车于海，仆非不能再议一方，故缕述为知者一道。

　　六脉俱数，浮取不足，沉取有余，十日以来，神昏如醉，间或独语，苔淡黄不润，板齿无津，目赤唇焦，不饥不渴，与汤饮亦受，心下至少腹，按之无痛满，大便如常，溲色红浑，伏邪盘踞太阳，热入膀胱，壬病逆传于丙，丙丁兄妹，由是传心，心火云金，清肃不行，犯经旨死阴之禁，虑难有济。勉拟犀角地黄汤，合导赤散，加黑山栀，取清心保肺，导引邪火屈曲下行之意。 大生地（八钱） 犀角（钱半） 白芍药（三钱） 粉丹皮（三钱） 甘草梢（一钱） 木通（一钱） 黑山栀（二钱） 活水芦根（二两）

　　经以心之肺，谓之死阴。不过三日而死者，不及金之生数也。服清心保肺三剂，竟过三日，生气复来，清肃令行，热氛自退，知饥欲食，胃气渐醒，神识渐清，溲浑尚赤，导赤保肺，犀角清心以逼丁邪返丙归壬，溲清则愈。 大生地（八钱） 犀角（二钱） 白芍药（三钱） 粉丹皮（三钱） 甘草梢（一钱） 木通（一钱） 黑山栀（二钱） 白茯苓（三钱） 福泽泻（三钱） 黄芩（钱半） 活水芦根（二两）

　　身热汗自出，不欲去衣者，恶寒也。正伤寒汗出恶寒为表虚，伏气则不然，邪伏膜原，外越三阳之表，卫护失司，腠理不密，以溲浑赤为别，非寒伤于表可比。宜顺其性以扬之。不可执有汗用桂枝解肌，仲景有桂枝下咽，阳盛则毙之戒，拟活人败毒散加减。 羌活（一钱） 柴胡根（一钱） 枳壳（一钱） 川芎（一钱） 炙甘草（五分） 桔梗（一钱） 赤茯苓（三钱） 陈皮（一钱） 生姜（一片）

　　伤寒汗出淋漓，则病不除，伏邪汗出淋漓，则病将解，昨暮服药，汗更大出，发背沾衣，通宵达旦，溱溱不已，遍体凉和，六脉俱静，溲色澄清，惟中胃未醒，宜养胃生阴。 大沙参（三钱） 云茯苓（三钱） 黑脂麻（三钱） 鲜石斛（三钱） 当归身（三钱） 炒谷芽（三钱） 陈橘皮（一钱） 白豆蔻（八分） 六和神曲（钱半） 陈仓米（一两） 荷叶蒂（一个）

