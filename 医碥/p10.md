<!-- { "loadSidebar": true } -->
　　伤风恶风，伤寒恶寒，犹伤酒恶酒，伤食恶食也。盖表阳被邪所郁，方欲就温暖以宣通。故恶寒之遏闭，未发热时固恶，即发热时亦恶，不欲去衣被，甚而近火犹凛，当暑亦恶，不论有风无风，皆生畏怯，（恶寒与恶风稍异，恶风者有风乃恶，无风则否，不若恶寒之有风无风皆恶也。）必待表解方罢。症必发热无汗，头项强痛，脉浮紧。（所谓发热恶寒，发于阳也。）若不发热而恶风蜷卧，则为直中阴症矣。（所谓无热恶寒，发于阴也。按《伤寒论》少阴、厥阴篇，俱言恶寒，而太阴篇无之，阙文耳。盖六经皆有恶寒，妄生分别便非。）

　　一为伤寒阳邪深入

　　传经阳邪，深入阴分，热郁于内，表气不通，手足厥逆，恶寒，状若阴症，所谓恶寒非寒，明是热症者此也。

　　一为伤寒将解

　　按《伤寒论·辨脉篇》曰：脉浮而紧，按之反芤，此为本虚，故当战而汗出也。

　　其人本虚，是以发战，以脉浮，故当汗出而解也。若脉浮而数，按之不芤，此人本不虚。若欲自解，但汗出耳，不发战也。盖伤寒欲解，正气实者，邪不能争，则汗出而解，不发战。若正气本虚，邪与正争，则先战而后汗。若但内栗而汗不出，则正气虚极，无以托邪，为危候。

　　一为疟疾发作

　　疟邪与卫气相争，正为邪滞，内郁不通，不达于表则表寒，不行于里则里亦寒，故外战而内栗也。

　　卷之一·杂症　恶寒

　　内伤恶寒有五

　　一为阳衰表虚

　　此《经》所谓阳虚则恶寒也。治宜姜、附、参 之类，助阳固表。又有痹气一症。帝曰：人身非衣寒也，中（指脏腑言）非有寒气也，寒从中生者何？岐伯曰：是人多痹气也，（寒湿之气凝闭于肌体。）阳气少，阴气多，故身寒如从水中出。此则阳衰而兼寒实者也。

　　一为阴乘阳位

　　上焦阳虚，下焦素有阴寒之气，发动乘虚上干，故恶寒也。

　　一为阳气郁陷

　　或酒食、痰血、水湿、疮毒，郁抑阳气于里，不达于表；或劳倦郁抑，中气下陷，不能升发，则表虚而怯寒也。或发之，或吐之。（产后血瘀、乳胀皆能致之。）观邪塞上焦不通，抑遏阳气，东垣用升阳益胃汤，丹溪用吐法，吐出湿痰，使阳气随吐升发，可见矣。

　　一为热盛气散

　　热盛于里，火能生风，冲突元气，气从火散，故凛凛而寒，甚则振颤，鼓颔咬牙，战栗如伤神守，有以大承气汤（见大便不通）下之而愈者。此外假寒，而内真热之症也。（此为阳盛格阴，与阴盛格阳相反。阳，指内热言；阴，指外寒言。内热外寒，两相格拒，所谓阳盛格阴也。）

　　一为肺被火刑

　　肺主皮毛，热则气张汗越，失其敛肃之权，腠理虚疏，不任风寒，故恶之。

　　上明恶寒之理。至内伤外感之辨，昼夜之分，详后。

　　一内外之辨

　　外感恶寒，虽近烈火不除；内伤恶寒，得就温暖则解。

　　一昼夜之分

　　夜寒者，阴气（即寒邪）。旺于阴分；（为里、为脏、为血。）昼寒者，阴邪加于阳分；昼夜俱寒者，重阴也。（与《发热篇》热分昼夜条对看，更详味下条自明。）按阳虚则畏寒而恶阴，故旦安而暮乱；（至夜则寒也。）阴虚则畏热而恶阳，故夜宁而朝争；（昼则热也。）此正虚之候也。阳邪实者，遇阳而愈旺，故朝热而暮轻；阴邪实者，逢阴而更强，故夜寒而昼减；此邪实之候也。阳虚而阴邪乘于阳分，则气行阳二十五度而病发，故日寒而夜息；阴虚而阳邪陷于阴分（即血分也），则气行阴二十五度而病发，故夜热而昼凉；（观疟疾或日发，或夜发，可见矣。）此正虚挟邪之候也。其有昼夜俱热甚者，为重阳无阴；昼夜俱寒甚者，为重阴无阳；昼寒夜热者，为阴阳交错也。其有久病虚弱，无分昼夜，作止不时者，以正气不能主持，而阴阳相乘，胜复无常也。（若壮实人初病见此，又为邪正相攻，不时扰动之故。

　　观伤寒少阳证往来寒热，初无定期可见矣。）

　　卷之一·杂症

　　寒热

　　（恶寒发热常相兼，观彼两门自见。此篇乃以寒热往来，及内外上下寒热者言之。）

　　往来寒热，有期者疟也，无期者诸病也。有伤寒邪在少阳，及妇人病伤寒，热入血室，而往来寒热者，（详《伤寒·少阳篇》。）有衰弱人，阴阳之气并虚，相为胜复而往来，（详《伤寒·平脉篇》病有洒淅恶寒条中。）病后产后多有之。（产后黄 丸。）有郁抑而致者，如寡妇、尼姑，独阴无阳，欲火炽于中，则内热不得遂，而气郁于里，不外达则表寒，久之郁热得伸，则表热是也。（抑阴地黄丸。）有宿食结滞者，轻则消导，重则下之。有结热在里者，大柴胡汤。（见疟。又气郁则痰停，而寒热作，理详疟门。）

　　外热内寒。仲景云：身大热，反欲得衣者，热在皮肤，寒在骨髓也。《活人》云：先与桂枝汤（见伤湿）治寒，次与小柴胡汤治热。按二方谬甚，此证大抵阴盛格阳，用二方殆矣。

　　外寒内热。仲景云：身大寒，反不欲衣者，寒在皮肤，热在骨髓也。《活人》云：先与白虎加人参汤（见发热）治热，次与桂枝麻黄各半汤治寒。按热入三阴，其表必冷，以阳陷于内，不达于表也。但去里热，则阳气复还于表，而外寒自解。其可印定此二方乎？上寒下热。（腰上寒，腰下热。）《灵枢》云：先刺项太阳，（大杼、天柱等穴。）久留之，（久留以补其阳。）已刺（谓已入针）则熨项与肩胛，（兼用熨法以温之。）令热下合乃止，（上热与下热相合，不复上寒下热也。止，谓出针。）所谓推而上之者也。嵩 《尊生书》用炒栀二钱半，瞿麦五分，（二物沉降，引上寒入下焦，则下焦之热得和。）炙草三分，葱白三根，姜三片，（姜、葱发散，推下热上行，以解上焦之寒。）煎服。叔和谓此为阳附阴，言阳火下乘于阴部也。

　　上热下寒。叔和谓此为阴附阳，言阴火上乘于阳位也《经》云：视其虚脉而陷之于经络者取之，气下乃止，所谓引而下之者也。（上热下寒，则在下之脉必虚，虚必陷下，须察视之。虚者不可见，而陷者可见。故视其陷下之在于经，或在于络，则取而补之，俟阳气下行乃止针。）东垣云：上热下寒，《经》云阴病在阳，（阳，上焦也。言阴火上乘于阳分。）当从阳引阴，（言当从上焦引去其热。）

　　必须先去络脉经隧之血。（指阳经脉络言，须刺出血，以去其热。）若阴中火旺，上腾于天（天，谓上焦，）致六阳（上焦阳气）反不衰而上充者，（即《经》所谓阴病在阳也。）先去五脏之血络（阴络也），引而下行，（引火归下）。天气降下，则下寒之病自去矣。慎勿独泻其六阳，只去阴火，只损血络经隧之邪，勿误也。又云：圣人以上热下寒，是有春夏无秋冬也。（有升无降。）当从天外（犹云天上，指上焦言）引阳降入地中，此乃天上群阴火炽，（犹言阴火上乘。）反助六阳不能衰退。

　　先于六阳中决血络出血，使气下降。故《经》云：视其虚脉下陷于经络者取之，所谓引而下之也。病大者，三棱针决血，去阳中之热，使得行秋令，奉收道，下降入地中也。（按《经》言视脉虚陷取之，谓取其穴而补之也。东垣误以为泻，故有此论。又疑独泻六阳为非，故又言须去五脏之血络。总由不明《经》语耳。）杨参政年 七十，病面郁赤若饮酒，痰稠粘，眩运，两寸脉洪大，尺脉弦细无力，上热下寒明矣。欲药之，为高年气弱不任。记先师所论，凡上热犹鸟巢高巅，射而取之。即以三棱针于巅前发际刺二十余，出紫血约二合许，实时头目清利，诸苦皆去，后不复作。又治姚公六十有七，头面赤肿而痛，耳前后肿尤甚，胸中烦闷，嗌咽不利，身半已下寒，足胫尤甚，脉浮数，按之弦细，刺肿处五十余痛止。又灸气海百壮，助下焦阳气，退其阴寒；次灸三里各七壮，以引阳气下行；足 寒退，遂制既济解毒汤，以黄芩、黄连酒制泻上热，桔梗、甘草佐诸苦药治其热，升、柴以散之，连翘散结消肿，酒煨大黄引苦药上行，止烦热，全愈。按此症有实热者，如上二案治法可也。若虚热，则是戴阳症也，不用热剂温肾以引火归原，而反用寒凉，殆矣，审之。

　　卷之一·杂症

　　诸中总论

　　诸中，谓中风、中寒、中暑、中湿、中气、中食、中恶也。皆卒然仆倒，昏不知人。若痰涎壅盛，咽喉作声，证在危急。但见闭证，（牙关紧闭，两手握固是也。）不见脱证者，（详下。）不论何中，且先与治痰通关，并可用麻油、姜汁、竹沥调苏和丸。虚寒者，三生饮加人参、竹沥、姜汁，抉开口灌之，如抉不开，则令人含药口内，以竹管吹入其鼻，自能下咽。二药必是闭非脱者方可用。若止中血脉，不入脏腑，亦勿轻用，恐引邪入内。且先用通关散；细辛、皂角、菖蒲为末，（或加南星、生半夏、薄荷末。）吹鼻，得嚏则苏。又痰壅宜吐，急救，稀涎散：猪牙皂角，肥实不蛀者四挺，去黑皮，晋矾光明者一两，为细末，轻者五分，重者七分，温水调灌。又碧霞丹：拣好石绿研，水飞再研，取二、三钱，同冰片三、四豆许，研匀，以生薄荷汁、温酒调服。二药不大呕吐，但微微令涎自口角流出即苏。又本门方载此二方，与此大同小异，酌轻重用之。无汗表实，三圣散；有汗里实，巴矾丸，皆吐药也。若见口开（心绝）、手撒（脾绝）、眼合（肝绝）、遗尿（肾绝）、声如鼾（肺绝），此为脱症，不治。然五症不全见者，速灸脐下（气海穴），服参 膏，亦有生者。切忌苏合、牛黄等丸。（牛黄丸见中风。）发直吐沫，摇头上撺，面赤如 或赤黑，汗缀如珠，皆不治。诸中，或未苏或已苏，或初病或久病，忽吐出紫红色者，死。卒中，眼上戴不能视者，灸第二第五椎骨上各七壮，一齐下火，炷如半枣核大。涎涎潮卒，则当扶入暖室中正坐，沃醋炭火内，当面熏之，气入鼻内良久，涎之聚于心者，自收归旧处，立苏。不可令吃一滴汤水，恐涎系于心络，不能去，必成废人。

　　卒仆，六脉多沉伏，（邪滞于里，气不外达也。）亦有洪盛者，（暴仆时多沉伏，苏醒时即转洪盛矣。）

　　浮缓吉，坚大急疾凶。浮进为寒。虚大为暑，不当暑（言非暑月）。则为虚浮涩，为湿。浮大为风。浮数无力亦为风。微而数，沉而迟，皆气中。风应人迎，气应气口，洪数为火，滑为痰。更当察时月气候，及其人之起居饮食，参以显证，以定病之主名。

　　卷之一·杂症

　　中风

