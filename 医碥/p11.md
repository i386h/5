<!-- { "loadSidebar": true } -->
　　其证卒然仆倒，昏迷不醒，痰涎壅塞，咽喉作声。或口眼 斜，四肢瘫痪，或半身不遂，或口噤舌强，喑不能言。（卒倒者中脏，重证。不倒者中血脉等，轻证。详下。）风有外风，有内风。内风者，即人身中之气也。（《经》曰：人身之气，以天地之疾风名之。又气有余便是火，火气之标疾如风也。又肝属风。）外风由于外感，内风由于内伤，此证有纯是内伤者，有内伤兼外风者，从无纯只外风者。若单只感冒外风，不过为头疼发热，自汗等轻证。如仲景《伤寒论》所云而已。乌有昏迷卒倒，濒于死亡，如前所举诸重证哉？（前项重证，皆由内伤亏败而然。风若非寒，纵极狂暴，无令人昏倒之事。惟西北方寒风，令人冻僵仆倒则有之，然此即属中寒，不名中风矣。）按王安道谓卒暴僵仆等证，昔人以为外中于风，及刘河间、李东垣、朱丹溪出，所论始与昔人异。河间主火，东垣主气，丹溪主湿，（详下。）反以风为虚象。盖三子以相类中风之病，混同立论，致使后人狐疑云云。后人祖其说，咸以古人所言者为真中风，三子所论者为类中风。张景岳又谓：三子所论，与外中风邪无涉，固不可以中风名之，并不可以类中风名之，直名之为非风可耳。（瑶）按：三子所论，乃指内风立说，与外感之风对讲，内风、外风皆可云中，故予仍旧概以中风名之，使人知有内风之义，非故与王、张诸公立异也。

　　卷之一·杂症　中风

　　内伤兼外风证

　　《灵枢经》云：虚邪（即外风）。偏客于身半，（因其人半身血气空虚，故风邪偏客之。）其入深，内居营卫，营卫衰则真气去，邪气独留，发为偏枯。（偏，谓半身枯，枯，废也。真气衰乃偏枯，其非一外感即偏枯，可知。可见外感风寒，必无卒仆及偏废等证，惟内伤而后有。）身偏不用（不能运动也）。而痛，（血气为邪滞故痛。）言不变，志不乱，（邪未入脏腑，神明不乱也。）病止在分（分肉）。腠（腠理）之间，巨针取之。（刺经络以通其血脉。）益其不足，损其有余，乃可复也。痱之为病也，（《经》谓：中风有四，一曰偏枯，如木之根本未甚枯，而一边枝干先萎也，即上证。二曰风痱，即下证。三曰风 ，谓奄然忽不知人也，即中脏证。四曰风痹，谓痹证因风所成者也，详痹门。）身无痛者，（病在里，故外不痛也。）四肢不收，（如瘫痪是也。瘫者，坦也，筋脉弛纵，坦然不举也。痪者，涣也，血气散涣而无用也。较偏枯止病半身者为甚矣。）志乱不甚，其言微知，（其言尚可晓也。）可治。甚则不能言，不可治也。

　　仲景谓：中风络脉空虚，（经络之血气虚。）贼邪不泻，或左或右，邪气反缓，（邪滞故缓也。缓，迟滞弛纵之意。）正气即急。（正被邪遣，故急迫也。如左被邪气凝滞，而寒则迫正气于右而热，故右之筋脉缩急也。）正气引邪， 僻不遂。（即口眼 斜。）邪在于络（肌表浮络，）肌肤不仁。（麻木不知痛痒。）

　　邪在于经，即重不胜。（营分着邪，筋脉废而不用，则转动艰难，故重。或兼湿气也。）邪入于腑，即不识人。（中腑必归胃，胃热蒸液成痰，由胃之大络入迷心窍，故不识人也。）邪入于脏，舌不能言，口吐涎。

　　（中脏必归心，舌者心之苗，心经痰滞，筋脉不灵，无以运舌，故舌强难言。心火上蒸，舌下廉泉穴开，故吐涎也。）

　　东垣则分：中血脉（盖兼仲景中络、中经言之。）者，外有六经之形症；中腑者，内有便溺之阻隔；（二便不通。）中脏者，痰涎昏冒卒倒，口不能言，不识人。（东垣所谓中脏，盖兼仲景中腑言之。）

　　中血脉者，（偏枯歪斜，麻木者是。）小续命汤加减，分六经证治之。证见太阳，无汗恶寒，（此伤寒也，非中风也。然风每兼寒，故通言之。）本汤倍麻黄、防风、杏仁；（并针至阴、昆仑、举跷。）

　　有汗恶风，本汤倍桂枝、芍药、杏仁。（针风腑。）证见阳明，无汗身热，（亦是伤寒证。）不恶寒，（伤寒恶寒，传至阳明则不恶寒，而反恶热）。本汤加石膏、知母各二两，甘草一两；有汗身热不恶风，本汤加葛根二两，倍桂枝、黄芩。（针陷谷，刺厉兑。）证见太阴，无汗身凉，（伤寒在三阳经则身热，传至太阴则热入于里，身但微温，今言凉者，盖主直中言也。）

　　本汤倍附子，加干姜二两，甘草三两。（针隐白。）证见少阴，有汗无热，（太阴不言有汗，少阴不言无汗，当是互文。）本汤倍桂枝、附子、甘草。（针太溪。）若无此四证，而但见少阳、厥阴证者，或六经证混淆者，或支节挛痛，麻木不仁者，每本汤八两，加羌活四两，连翘六两。（其证见少阳者，灸绝骨；见厥阴者，刺大敦，以引其热。按小续命汤，乃麻黄、桂枝之变方，止可用于中血脉，然亦不可轻用，内热炽者尤忌，慎之。《金鉴》以口眼 斜，肌肤麻木不仁为中络，形气实者乌药顺气散，虚者大秦艽汤。以斜瘫痪不遂为中经，实者换骨丹，虚者小续命汤、黄 五物汤。）按六经形证，在伤寒以头疼、（脑后巅顶。）项强、背痛，属太阳；以头痛、（额前。）目痛、鼻干，属阳明；头痛、（两太阳穴两角。）

　　胁痛、呕、口苦、寒热往来，属少阳。此皆以其经脉所行之部分言也。若太阴之腹痛自利，（饮食不消，腹胀嗳气，身重黄肿，亦是。）少阴之脉沉细，但欲寐，（唾沫、善恐、奔豚、骨痿、脊腰两股后廉内痛、足下热痛，亦是。）厥阴之消渴，气上撞心等证，（闭癃、遗尿、疝、小门痛、面尘、呕逆，亦是。）则皆以其经脉受邪之为病言之。然三阴主里，病辄经脏相连，病在经者有此证，入脏者亦有此证，何以别之？曰：三阴入脏则身无热，在经则身热。（观《伤寒论》三阴证，以发热为邪还于表，可悟。）则但有身热恶风寒，而内无便溺阻隔及昏迷等证，则可知为病在血脉之表，而不在脏腑之里矣。抑又思之，此皆以足经言耳，岂手经独无可言者乎。考其经脉可知也。再按六经形证，可参下文中腑兼中脏条。中腑者，内有便溺之阻隔，（大、小二便不通也，不利于饮食者亦是。）三化汤或局方麻仁丸通利之。

　　（《金鉴》实者三化汤，虚者搜风顺气丸。）

　　若外无六经之形证，内无便溺之阻隔，而但手足不能运动，舌强不能语言，乃血弱不能养筋故也。大秦艽汤养血而筋自荣。若内外证俱有，先解表而后攻里，表里邪既解，当服愈风汤，以行中道。（行中道犹云和解。）久服大风尽去，纵有微邪，亦从愈风汤加减治之。然治病之法，不可失于通塞，（塞固不可，太通利亦不可也。）或一气之微汗，（十五日也。）或一旬（十日也）之微利，（内外分解，使余邪尽出也。问：此证既兼内伤，何得数为汗、下，罔顾虚虚耶？曰；虚者自虚，实者自实，不去其邪，何以存正？庸医惟知温补，反訾古人，亦可哂矣。久之清浊自分，营卫自和矣。）

　　中脏者，痰涎昏冒，至宝丹、活命金丹之类。内有麝香入脾治肉，牛黄入肝治筋，龙脑入肾治骨。中血脉、中腑者不可用，恐其通窍而引邪入筋骨，不能出也。

　　（《金鉴》实者牛黄清心丸，虚者参附汤，脱症见者倍参。）

　　中腑多兼中脏，如左关脉浮弦，面目青，左胁偏痛，（两胁皆肝部位，而左胁尤肝所居。）

　　筋脉拘急，（肝主筋。）目 ，（肝窍于目。）头目眩，（肝火上冲。）手足不收，坐HT 不得，（皆筋病也，）此中胆兼中心，犀角散之类。如左寸脉浮洪，面赤汗多，（汗为心液。）心神颠倒，舌强，言语謇涩，（心脉上荣舌本。）忪悸恍惚，此中小肠兼中心，加味牛黄散之类。如右关脉缓或浮大，面唇黄，汗多，（脾湿盛也。）身重怠惰，嗜卧，肌肉 动不仁，（脾主肌肉。）

　　腹胀不食，（脾气不运。）此中胃兼中脾也，防风散之类。如右寸脉浮涩而短，鼻流清涕，多喘，（肺气上壅。）胸中冒闷，（胸中，肺之部分也。）气短声嘶，（肺主声音。）四肢痿弱，（肺热则痿。）此中大肠兼中肺也，五味子汤之类。如左尺脉浮滑，面目黧黑，腰脊痛引小腹，不能俯仰，两耳虚鸣，骨节疼痛，足痿，善恐，此中膀胱兼中肾，独活散之类。（按中脏必有痰涎、昏冒、卒倒等危证，非只此等，此等特用以分别其为何腑、脏耳。）

　　治风之法，初得之当顺气，（顺气则可，破气、泻气则不可。）及其久也，当活血。（四物汤吞活络丹即此义。）若不顺气，徒用乌附，又不活血，徒用防风、天麻、羌活辈，未见其能治也。按中风必由于真气虚，则宜补气以顺之。（黄 、人参必用之药。）气虚而逆冲，则宜降气以顺之。（沉香之属。）气虚而滞，则宜宣导以顺之。（木香、陈皮之属。）皆所谓顺也。

　　（气热则凉之，气寒则温之，亦为顺。）热则血枯涩，寒则血凝滞，或滋润以活之，或温行以活之，皆所谓活也。此证未有不因真气不周而病者，故黄 为必用之君药，防风为必用之臣药，黄 助真气者也，防风载黄 助真气以周于身者也，亦能发散风邪。许胤宗治王太后中风口噤，煎二药熏之而愈，况服之乎？多怒则加羚羊角；渴加葛根汁、秦艽；口噤口 ，亦加秦艽；恍惚错语，加茯神、远志；不得睡，加酸枣仁；内热加梨汁、人乳、生地黄汁；痰多加竹沥、荆沥，少佐以姜汁。治此证用诸汁最妙，以其行经络，渗分肉，捷于诸药也。

　　以上所论，乃内伤而兼外风者也。盖内伤气血亏败，日久有所触，则随触而发，故一遇外感风寒而卒然倒仆，显出如许危证，知非一朝一夕之故矣。

　　卷之一·杂症　中风

　　内风证

　　内伤亏败日久，极则必发，不必有所感触也。（久病或产后，多有暴脱之症，深居密室，岂有外感哉？）

　　刘河间则主乎火，谓热甚生风，非肝木之风，（如云不必泥定肝风耳。）亦非外感之风。

　　由将息失宜，五志过极，心火暴盛，肾水虚衰，不能制之，热气郁怫，心神昏冒，故卒倒无知。病微则但僵仆，气血流通，筋脉不挛，发过如故。重则气血郁结不通。

