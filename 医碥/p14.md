<!-- { "loadSidebar": true } -->
　　热盛伤气，（壮火食气也。又气为汗泄，则益耗散矣。）脉大而虚，气虚故脉虚。其症自汗、面垢、背恶寒、（气从汗泄则阳虚，背属阴，阳微故恶寒也。）口干、前板齿燥、（热气从口出，故前齿燥。）烦闷，或头痛、（火上攻也。）发热，（热外盛也。）神思怠倦殊甚。暑伤气而不伤形，（寒则伤形，血脉为寒所滞也。）故身体不痛，与伤寒异。又与温热病相似而异，此脉虚，彼脉实也。

　　又与湿温相似而异，此身热而渴，彼身凉不渴也。此症首在察汗之多少，汗少则热盛于里，而伤其内气。肺气伤必喘乏，人参白虎汤；（见发热。）脾气伤则四肢困倦、不欲食，人参白虎汤，多用甘草；肾气伤则津液涸，小便少，六味地黄汤加知柏。（见虚损。）又暑先入心，心属火，以类相从，就燥之义也。（观柴干则先燃，湿则后灼，可见。）

　　心气受热而浮，心血受热而燥，证见心烦口干，辰砂五苓散（见伤湿）、朱砂安神丸（见烦躁）加黄连。小肠为心之府，五苓利心经暑毒，使从小便出，为治暑上剂，益元散尤佳。暑气攻里，腹内作痛，小便不通，生料五苓散加木香七分，或益元散。大便不通者，加味香薷饮（见中暑），仍佐以三黄丸（见发热。）暑毒客于上焦，胸膈痞塞，汤药至口即出，不能过 ，或上气喘急，六和汤浸冷，调入麝香少许。暑气久不解，遂成伏暑，内外俱热，烦躁自汗，大渴喜冷，香薷饮加黄连一钱，继进白虎汤（见发热。）若不愈，暑毒深入，结热在里，谵语烦渴，不欲近衣，二便结涩，调胃承气汤（见大便不通），或三黄石膏汤。

　　伏暑烦渴，多热痰者，消暑丸。每两入黄连末二钱，名黄连消暑丸。或二陈汤（见痰），或小半夏茯苓汤（见痰），并可加黄连一钱。自汗，手足厥冷，六和汤、苏合香丸（见诸中）。

　　自汗，手足时搐搦者，谓之暑风。缘汗出毛孔开，风乘之，火得风煽益虐，筋脉枯急故也。香薷饮或香薷汤（并见中暑），并加羌活一钱。痰盛者，（风火交煽则痰涌盛。）六和汤、星香散（见中风）各半帖。暑月身痒如针刺，间有赤肿处，亦名暑风。（风邪留于皮肤，热不得泄，故痒痛。）六和汤为末和消风散（见头痛），酒调服。汗多则热泄于外，阳衰于中，真气耗散，宜急收其汗，人参、黄 、白术、五味也。属以温中固表为宜。又大汗不止亡阳，且令肾水竭绝，津液内枯，是为亡阴，急当滋水之上源。三伏之义，为庚金受囚也。金遇丙丁，失其清肃，故孙思邈谓：夏宜常服五味，泻丙以补庚。（恐金气为热所甚散，故敛之。敛之即补也。）壬水绝于己，癸水绝于午，西北寒清绝矣。故前人立法，谓夏月宜补，乃补天元之真气，非补热火也，令人夏食寒是也，生脉散（见中暑）主之。

　　如两足欹侧，脚膝痿弱，行步不正，是痿也，加酒洗黄柏、知母，令两足涌出气力。东垣谓：热伤元气，四肢不收，两足痿软，遇早晚则寒厥。日高之后，阳气将旺，复热如火，乃阴阳气血俱不足，故阴虚而热厥，阳虚而寒厥也。（热盛则阴虚，气伤则阳亦虚也。）口不知味，（肝热则口酸，心热则口苦，肺热则口辛，肾热则口咸，脾热则口甘或淡，是为口中不和则不知味。又气虚则食不化，伤食之人亦不知味也。）目中溜火，（肝火上透也。）视物KT KT 无所见，（精神恍惚也。）小便频数，大便秘结，（热在下焦。）胃脘当心痛，（气虚不运，或食、或痰、或死血，滞于胃脘或痛。）胸中闭塞，时显呕哕，（皆不运之故。）或有痰嗽，（金受火刑。）口沃白沫，（肾水上泛。）腰背腹皆痛，甚则如刀刺腹，（皆气血凝滞之故。）头痛时作（火上攻），两胁痛（肝气郁），或急缩，脐下周遭如绳束之急，（带脉血枯筋缩。）食不下，或食入即饱，全不思食，（火气胀闷。）

　　自汗尤甚，若阴气覆在皮毛之上。（气弱阳不外伸，兼汗多渍体使然。）皆热伤元气所致，黄人参汤主之。

　　又察其有无别邪。如冒暑饮酒，酒热与暑气内盛，发热大渴、小便不利，其色如血，生料五苓散（风伤湿）去桂加黄连一钱。或以五苓去桂，吞酒煮黄连丸。如伤食者，其人头痛背寒，（气为食郁，不达于背也。）畏食恶心，噫酸臭气，胸膈痞满，六利汤倍砂仁。

　　若因暑渴饮冷，致暑毒留结心胸，精神昏愦，语音不出者，（寒闭热于肺管，故声不出。）香薷汤（见中暑。）化苏合香丸（见诸中。）若先饮冷后伤暑者，此必心下痞 ，五苓散。生姜汤调服佳。

　　或君子汤（见气）调中亦可。中和后，或小便不利，或茎中痛，宜蒲黄三钱、滑石五钱、甘草一钱。

　　又暑每兼湿，时当长夏，湿热大胜，蒸蒸而炽。人感之，四肢困倦，精神短少，懒于作动。小便黄赤者，热也。支节疼痛，大便溏泄，身体沉重者，湿也。脉洪大（热也）而濡或迟，（湿也。）须以清热燥湿之剂治之。东垣清暑益气汤谓热伤气，故以黄益气固表为君。人参、甘草为臣。苍术、白术、泽泻等渗利除湿；升麻、葛根解表热兼胜湿；（风药也，故能胜湿。）湿热壅滞则食不消而痞满，炒曲、青皮消食快食；气乱于胸中，清浊相干，陈皮理之；黄柏以泻热救肾；人参、五味、麦冬救金以滋水之上源为佐。血虚加当归，气郁加升、柴，中满去甘草，咳去人参，咽干加干葛，血减心烦加人参（阳能生阴也）、当归，少加黄柏泻火，如烦犹不止加黄连。然苟非兼湿，则诸利水之品，反足以耗竭肾水，致损两目，慎之。

　　东垣又谓：风犯汗眼，汗闭不出为湿，身重体痛，或渴或不渴，小便不利，此风湿相搏也。头痛，或上热壅盛，心烦，情思惨凄，有不乐生之意，（阴湿之情状如此，所谓阳舒阴惨也），此阴胜阳之极也，病甚则传为痿厥。厥者，气逆上冲也。痿者，四肢痿软无力也。由湿郁成热，热极上冲而厥，筋脉受伤则痿也，利湿清热为宜矣。（清燥汤可用。）又伤暑后复感风寒者，身痛头疼，发热，去衣则凛，着衣则烦，感风则有汗，五苓散（见伤湿）内用桂枝；感寒则无汗，六和汤加藿香、紫苏。市井中多此症，往往日间冒暑经营，夜间开窗眠卧所致。有此症而发潮热，似疟而未疟者，六和汤、养胃汤（见疟）各半帖。若鼻流清涕，或鼻孔热气时出者，亦六和汤加川芎五分，羌活、黄芩各七分。以上皆夏月感受暑邪，而为其所伤者也。（昔人所谓动而得之为阳症者是也。有不必动而得者，感其热气即病也，益元散。）又有因避暑贪凉，而反为寒凉所伤者，或纳风凉以伤其外，或食瓜果以伤其内，因而头痛发热，恶风无汗。（昔人名此为中暑，或又名为中 ，名目混乱，故削其名，而存其症。）症似伤寒，此为阴寒所遏，周身阳气不得伸越也。治宜辛凉发散，辛温消导。（此全未伤暑而感风寒者，与上文先伤暑续感风寒不同，昔人所谓静而得之为阴症者也。）

　　暑月多食生冷，忽受暑邪，热入于内，阴阳错杂，冷热相搏，中气扰动，上壅则吐，下迫则泻，故多吐泻。霍乱呕不止者，枇杷叶散，（见中暑）去茅根吞来复丹（见中暑）。

　　呕而痰，却暑散（见中暑）吞消暑丸或小半夏茯苓汤（见痰饮）。呕而渴者，浸冷香薷汤（见中暑）或五苓散（见伤湿），兼吞消暑丸。泻而渴，生料平胃散（见伤食）、生料五苓散各半帖，名胃苓散，或连理汤。（即理中汤加黄连、白茯苓也。理中汤见中寒。）泻止仍渴，春泽汤，（即五苓加人参。）

　　或缩脾饮（见中暑）。泻而腹痛有积者，生料五苓散、霍香正气散（见中暑）各半帖。虽无积而腹痛甚，气滞也，生料五苓散加木香七分，或六和汤加木香五分，或用二汤调苏合香丸。（见诸中）泻而发热者，胃苓散。如吐利不止，外热内寒，烦躁欲裸形，此阴盛格阳，香薷饮加附子，或大顺散加参、附，并浸冷服。又有吐极胃虚，粒米不入，病甚危笃者，人参一钱，黄连五分，（姜汁炒焦。）糯米一撮，水一茶钟，煎至一酒杯，候冷，与一茶匙许，渐渐与之，与尽便可投药食。暑月人多服香薷饮以预防之，若元气素虚，或房劳过度者服之，为害不浅。若饮预防，惟生脉散为宜。暑病多阴证，死而肢体爪甲青黑者是也，故治暑之剂多用温热。

　　卷之二·杂症

　　伤湿

　　雨露本乎天，清阳也，故伤于上，止犯皮毛；（汗多衣湿不换，致湿气返入于内者，同之。）

　　泥水本乎地，浊阴也，故伤于下，侵及骨肉，二者皆自外入。饮食之湿、脾土所生之湿，本乎人，皆自内出。在外在上者汗之，以苦温甘卒之剂，（辛散湿，苦燥湿，甘温益气以散邪。）在内在下者利之，以苦热酸淡之品。（恐其上行，故用酸以敛而降之，以淡泄之。）

