<!-- { "loadSidebar": true } -->
　　治饮食之湿，在上则吐之，在下则泻之、（食湿则泻大便。）利之。（饮湿则利小便。）治脾土所生之湿，则察其兼化，盖土德兼该，挟风则为风湿，（走注者是。）挟火则热湿，（烦热者是。）挟寒则为寒湿。（痹痛者是。）又上下中外，无处不到，（在上则头重、胸满、呕吐；在中则腹胀痞塞；在下则足胫 肿；在外则身肿重、骨节痛。）当分部位为治，随所兼寒热温凉以用药。又须察其为何脏之邪，如自病土虚生湿则补土；如火盛生湿则清心；如气郁成湿则升肝；如金寒水冷泛溢为灾则暖肾。所治之药，各从所入，不特二术也。其症发热恶寒，恶湿身重，自汗，骨节疼，小便秘涩，大便多泄，腰脚痹冷，跗肿肉如泥，除湿汤。（见中湿。）若兼腰痛特甚，不可转侧，如缠五六贯钱重者，湿入肾也，肾着汤、渗湿汤。小便秘，大便溏，五苓散吞戊己丸（见泻）。若兼感风则证兼恶风，或额上微汗，除湿汤、桂枝汤各半帖，令微发汗。（不可大发。）已得汗而发热不去者，败毒散加苍术一钱、防己五分。若兼感寒则无汗，惨凛烦痛，五积散（见中寒）和除湿汤（见中湿）、五苓散各半帖。若感寒又感风者，汗出身重，恶风喘满，骨节烦痛，状如历节风，脐下至脚冷痹，不能屈伸，所谓风寒湿合而为痹也，防己黄 汤或五痹汤（见痹）。若浴出未解湿裙裤，忽尔熟睡，湿侵肾经，外肾肿痛，腰背弯曲，五苓散加入真坏少许，下青木香丸。（见气）三服，脏腑通，肿消腰直痛止。坐湿处，肾丸肿痛，六味地黄（见损虚）加柴胡、吴茱萸、肉桂各一钱，独活五分。若湿与热相搏，清热渗湿汤。其证肩背沉重疼痛，（有热则上行于肩背也。）上热胸膈不利，及通身疼痛者，拈痛汤（见身体痛）。湿热发黄，当从郁治，（凡湿热之物，必郁而后黄。）逍遥散。

　　（勿用茵陈五苓。）酒面乳酪，停滞不化，除湿汤及苍白二陈汤消息之。（即二陈加二术。二陈见痰饮。）上吐下利二法，利比吐为多，以湿水也多就下。又利大便小便二法，利小便比利大便为多，以湿非挟痰食等浊物者，皆当由小便出也。故曰：利湿不利小便，非其治也。燥湿三法：风以胜之，风动而地干也，羌防等；土以涸之，水得泥干也，苓术等；酸以收之，敛约不使泛滥也，（肉紧缩则不糟）。黄丹、白矾等。（肉紧实则水不能藏，不得不从二便泄去。）湿脉必缓，兼浮为在表，兼沉为在里，兼弦为风湿，兼数为热湿，兼迟为寒湿。通用苍术、茯苓、猪苓、木通、木瓜、石斛。在上加防风，在中倍苍术，在通身加乌药、羌活，在两臂加桑枝、威灵仙，在两足加牛膝、萆 、防己，寒湿虽暑月亦觉清冷加虎骨、官桂，血必虚加当归。

　　卷之二·杂症

　　伤燥

　　《经》曰：诸燥枯涸，干劲（凡物之干燥者，必硬劲。）皴揭，（皴，裂也。揭，掀起也。凡物干者，其皮必皴裂而掀起。）皆属于燥。燥为肺金之化，秋令也。所以致燥有二：一因于寒，秋风清肃，夏令之湿，至是而干，所谓风胜湿也；一因于热，夏时热盛，有湿以润之，至秋则湿退而热犹未除故燥，所谓燥万物者莫 乎火也。其因于热者固热矣，即因于寒者亦未始非热。何则？秋令降敛，阳气内入，寒气外束，故每当秋凉，多觉口鼻气热，是其理也。此言天时之致燥也。若或亡血亡津，肾虚火盛，致此多端，则又属于人事矣。在外则皮肤皴揭枯涩，在上则鼻咽焦干，在下则二便涸涩，在手足则痿弱无力，（血不荣筋所致。）在脉则涩滞虚衰。治以甘寒润剂，清肺以滋水源，庶几血充液满，泽及百骸，滋燥养荣汤、大补地黄丸、清凉饮子、导滞通幽汤、润肠丸、（二方见大便不通。）八正散，（见淋。）皆可随证选用也。《内经》每云秋伤于湿，盖运气之说，以立秋、处暑、白露三气属湿土也，毕竟伤燥者多。

　　卷之二·杂症

　　春温

　　（温疟 风温 温毒 湿温）

　　温，春阳之气也，时至春而阳气发动。人应之，身中之阳气亦发动，一遇风寒外袭，闭其腠理，此气不得升发，即郁而为热，与冬月伤风寒发热无异。而有恶寒不恶寒之分者，以冬时阳气潜藏，表阳虚，故怯寒；春月阳气升发，表阳盛，故不怯寒也。无汗者当发散，然冬月阳微，可用辛温，春月阳盛，宜用辛凉。仲景麻黄汤止为冬月伤寒立法，不可混施于此证也。《经》谓：冬伤于寒，春必病温。又谓：冬不藏精，春必病温。又谓：凡病伤寒而成热者，先夏至为病温，后夏至为病暑。

　　程郊倩谓：冬伤于寒，寒字当肾字看。盖肾水属冬，其气寒，故古人往往言肾为寒，如言肝为风，言脾为湿之类，细阅前代医书自见。冬伤寒云云，谓耗伤肾水，阴精泄而不藏，阴虚则火炎，至春阳气发动，炎炎之势不可遏止，一为风寒所郁，故温热病生耳。然岂特不藏精者乃然哉？即在平人，当春阳气升发，感受风寒郁而成病者固多。《金鉴》谓能藏精者其病轻，不藏精者其病重，韪矣。或曰：《经》言温疟，谓得之冬中风寒，气藏骨髓中，至春则气大发，（寒郁火成热，因春阳而发为温疟也，即先夏至为病温之意。）邪不能自出，（句上当有若字。）因遇暑气，脑髓灼，肌肉消，（言热至骨。）腠理开发，（此五句，言若春时邪犹不能发，至夏乃发也，即后夏至为病暑意。）或有所用力，邪气与汗皆出，此病藏于肾，先后内出于外也。如是者，阴虚而阳盛，盛则热矣，衰（热气衰也）则气复返入，入则阳虚，虚则寒矣。（阳气发泄太过，则表虚而怯寒，表怯寒则气敛而内返，气内返则表愈虚，故寒也。）明是言冬时触寒，子何敢程说耶？曰：《礼记》谓：言非一端，而各有当。各求其当可也。风温即春温之重者。仲景曰：太阳病，发热而渴，不恶寒者，（在冬月伤寒，则为阳明经证。）为热病。（春月感冒，邪在太阳，即得此证，不俟传至阳明乃见，故知为春温病也。）发汗已，（发汗则热泄，应愈矣。）身灼热者，名风温。（热盛得发表之剂，其势益扬，如风之煽火，愈加炽盛也。）风温为病，脉阴阳俱浮，自汗出，（风温原本有汗，由内热炽盛蒸发之故，较春温内热不甚而无汗者为重矣。）身重，（壮热伤气，无气以动，故重。）多眠睡，鼻息必鼾，（热壅神昏也）语言难出。（气伤懒言。）若被下者，小便不利，（亡阴泉竭。）直视，（精不荣于目也。）失溲。（阴不守于内也。）若被火者，微发黄色，（火上加火，热湿欲发黄，而热多湿少，故微黄也。）剧则如惊痫，（热极生风。）时螈 。（筋为热灼，干缩而抽搐也。）若火熏之，一逆尚引日，再逆促命期。大抵风温忌汗，亦不宜下，（里热未实者不宜。）尤不宜火，当用双解散去麻黄，加桂枝、石膏。（余谓桂枝不必加。）春温无汗虽宜解表，然必兼清里，双解散，审其表里之重轻为加减可也。（双解散乃防风通圣散合六一散也，《金鉴》称其神效，加减用之可也。）此方虽内犯芒硝、大黄，然泄热莫速于此，且分两有限，不至太下，无伤也。前人云：温热证误下不妨，误汗则殆。硝黄，可用则用之，可不用则去之，是在临证斟酌耳。

　　风温汗太多脉虚者，桂枝汤（见伤湿）合人参白虎汤。（见发热。）温病兼暑证，名温毒，治法不出上条。湿温即温病挟湿者，其证：身重、胸满、多汗、两胫冷，白虎汤加苍术、茯苓。

　　卷之二·杂症

　　瘟疫病论

　　瘟疫非伤寒也，世医误以为伤寒矣。伤寒感天地之常气，此感天地之厉气也。

　　邪自口鼻入，内不客脏腑，外不客经，舍于伏脊之内，去表不远，附近于胃，乃表里分界，是为半表半里，《针经》）所谓横连膜原是也。凡邪在经为表，在胃为里，今邪在膜原，正当经胃交关之所。病之始发，凛凛恶寒，甚则厥逆，阳热郁极而通，则厥回而中外皆热。始而恶寒，既而发热，非若伤寒发热而兼恶寒也。瘟初起，先憎寒后发热，头痛身疼，脉洪而数，其脉不浮不沉，盖以邪在膜原故也。

　　不可认为伤寒表证而发其汗，邪不在经，汗之徒伤。又不可下，邪不在里，下之无益。宜达原饮疏之，槟榔二钱，浓朴一钱，草果五分，知母一钱，芍药、黄芩各一钱，甘草五分，午后温服。上槟榔、浓朴、草果三味，消滞破结，协力并逐，使邪气速离膜原。后四味为滋液和血、清燥和中之用。（按此汤初起可用，若病成热炽，用此恐无济。有表者宜用河间双解散，无表者宜用东垣二圣救苦丹。以及凉膈、白虎、黄连解毒、普济消毒等剂。俱对证之药，酌用可也。）其邪气游溢诸经不同，本方加减法：胁痛耳聋，寒热。呕而口苦，邪溢于少阳也，加柴胡（一钱）；腰背项痛，邪溢于太阳也，加羌活（一钱）；目痛，眉棱骨痛，眼眶痛，鼻干，不眠，邪溢于阳明也，加干葛（一钱）。若不见三阳经证，不必加药，止照本方。（以上论初起用达原饮。）

　　服此药其邪不传里者，一二剂自解。其证候：头痛身痛，发热而复凛凛，但内无胸满腹胀等证，谷食不绝，不烦不渴，此邪气外传，由肌表出。或自发斑消，或从出汗解。斑有斑疹、桃花斑、紫云斑。汗有自汗、盗汗、狂汗之异。此病气使然，不必较论，但求得斑、得汗为愈病耳。此邪自外传，顺证也，勿药亦能自愈。

　　其有汗出不彻而热不退者，宜白虎汤：生石膏、（一两。）知母、甘草、（各五钱。）粳米（一撮）服此药辛凉解散，或战汗或自汗而解。盖前服达原饮，毒结渐开，邪气已离膜原，尚未出表，然内外之气已通，故多汗、脉长洪数，故宜白虎辛凉散之也。其有斑出不透而热不退者，宜举斑汤：白芍、当归、（各一钱。）升麻（五分）、白芷、柴胡、（各七分。）

　　穿山甲，（二钱炙黄。）水姜煎服。其有斑汗并行而热不除者，宜白虎（合）举斑汤。斑汗既愈，一二日或四五日后，根据前发热，无胸满腹胀等证，脉洪而数，此膜原有隐伏之邪，发未尽也。勿药，一二日间当仍自汗自斑而愈。未愈者，仍根据前法治之，然亦少有，至于再三发者，更少有也。（以上论邪传表。）

　　若服达原饮而无汗无斑，外亦无头疼身痛，惟胸膈痞满，此邪传里也。有欲吐不吐者，有得少吐不快者，邪传里之上也，宜瓜蒂散吐之。甜瓜蒂（一钱）赤小豆（二钱）

