<!-- { "loadSidebar": true } -->
　　下后身反加热。下后当身凉，今反加热，此结开而气通，郁阳伸越也。即如炉中伏火，拨开虽焰，不久自熄。此与下后脉反数义同。若无下证，而妄下之过早者，其发热乃病势，原当逐渐发热，非因误用承气更加发热也。日后邪气传胃，有下证者，宜更下之。

　　下后脉反数，应下失下，口燥舌干而渴，身热反减，四肢时厥，欲得近火拥被，此阳气壅伏也。既下矣，厥回不冷，脉大而加数，舌亦不干渴，此里邪去，阳气暴伸也，宜柴胡清燥汤：柴胡、黄芩、陈皮、甘草，去花粉，去知母，加葛根，随其性而升泄之。

　　下后数日，舌上复生胎刺，邪未尽也，再下之。胎刺未去，然已软，但热渴未除，更下之。胎刺既去，日后又热，仍宜下之。其中或缓或急，或轻剂或重剂，或兼用柴胡清燥汤、犀角地黄汤，至投承气汤，或宜多与，或宜少与，宜临证斟酌。

　　下后病全愈，但腹中有块，按之痛，气时不利，常作蛙声，此邪气尽而宿结未除也。不可攻，徒损无益，待胃气平复，自能润下。（或滋阴，下润自通。能食者，新致则陈自推。）

　　下后腹满去，思食知味，而热未除，脉近浮，此表尚有余邪也，当得汗解。如不汗，以柴胡清燥汤和之。复不得汗者，以渐而解也，勿苛求其汗。

　　战汗后复下后，越数日腹痛不止，欲作滞下也。勿论已见病未见病，宜芍药汤：白芍、当归、（各一钱）。槟榔（二钱）、浓朴（一钱）、甘草（七分）、里急后重加大黄（三钱）、红积倍白芍，白积倍槟榔。

　　下后自汗不止。（详自汗下。）下后盗汗。（详盗汗下。）

　　下后斑渐出。（详发斑下。）下后斑出，复下斑反隐。（详发斑下。）

　　下后或数下亡阴。瘟病有宜下者，不得已数下之，致两目涩，舌枯干，津不到咽，唇口燥裂，由其人素多火而阴亏，今重亡津液，宜清燥养荣汤：知母、花粉、当归身、白芍、陈皮、地黄汁、甘草，灯心煎服。如热渴未除，里证仍在，宜承气养荣汤：知母、当归、白芍药、生地、大黄、枳实、浓朴，姜煎服。如表有余热，宜柴胡养荣汤：黄芩、陈皮、柴胡、甘草、当归、白芍、生地、知母、花粉，姜、枣煎服。如痰涎涌甚，胸膈不清，宜贝母养荣汤：知母、花粉、栝蒌仁、贝母、橘红、白芍、当归、苏子，姜煎服。（忌参、术。）

　　下后余热不能顿除，以膜原之邪未尽，传胃故也。当宽缓两日，以柴胡清燥汤缓剂调理。

　　下后反痞。下后痞应去，而反痞者，虚也。其人素弱，或新病初起，脾失健运故也。再用行气药则非矣，宜参附养荣汤：当归、白芍、人参、炒干姜、（各一钱。）生地黄（三钱）、炮附子（七分）。若果是虚，一服必愈。虚实宜辨，表虽微热，脉不甚数，口不渴者，是虚痞。若潮热口渴，脉数者，是实痞，实痞宜再下之，用此则大害。

　　下后反呕。下后呕宜去而反呕，此胃气虚寒，少食便吞酸，宜半夏藿香汤，一服呕止。半夏（一钱半）、藿香、炮姜、陈皮、白茯苓、白术（各一钱）、甘草（五分），姜煎服。

　　下后脉浮，宜汗不得汗。（见夺液不得汗条。）

　　下后夺气不语。下后气血俱虚，神思不清，惟向里睡，似寐非寐，似寤非寤，呼之不应，此正气夺也。与其服药不当，莫如静守。宜人参养荣汤补之，能食者自然虚回，前证自愈。设不食者，病转加，法当峻补。

　　卷之二·杂症　瘟疫病论

　　瘟病兼证论

　　吐蛔，此胃热也，必非脏寒。乌梅丸、理中汤万不可用，但用调胃承气，蛔自愈。

　　蓄血。疫久失下，血为热搏，败为紫黑，溢于肠胃，漱水不咽，小便利，大便黑，是其候也。宜桃仁承气汤：大黄、芒硝、桃仁、当归、芍药、丹皮。服此药热除为愈。若余热尚存者，宜犀角地黄汤：地黄（五钱，捣烂加水绞汁，其渣入锅煎）、白芍（一钱半）、丹皮（一钱）、犀角（一钱）、同地黄汁服。

　　发黄。疫邪传里，移热下焦，小便不利，邪无输泄，经气郁滞而发黄，身目如金，宜茵陈汤：菌陈（一钱）、山栀（二钱）、大黄（五钱）、姜煎服。

　　循衣摸床，撮空理线，筋惕肉 ，肢体振战，目睛不了了，皆为耽搁失下，或用缓药 迟之故，此元神将脱也。补之则毒甚，攻之则气已虚，危证也。不得已，勉用黄龙汤：大黄、浓朴、枳实、芒硝、人参、地黄、当归。或用人参养荣汤亦可，但虚候少退即宜屏去，勿久用也。

　　服药不受，额汗，肢冷振战，心烦，坐卧不安，此中气亏，不能胜药也，名药烦。急投姜汤立已，或药中多加生姜煎服，则无此状矣。更宜均药为两三次服，以防呕吐。

　　服承气汤全不行，或次日方行，或半日仍吐原药，此因中气亏不能运药也，大凶之兆，宜加生姜、人参，以助胃气。然有病重剂轻，亦致不行，不在此例。

　　思冷冻饮料，热渴甚也。勿论四时，宜量与之。若尽意饮，则水停心下矣。

　　虚烦，坐卧不安，手足不定，六脉不显，尺脉不至，此元气不能主持，法当大补。

　　神虚谵语。未下之前谵语，必有内热烦渴之证，此为实病，宜下。既下之后，数日内谵语不止，此元神未复也，急宜清燥养荣汤。

　　协热下利，泄泻稀粪，色必赤黄，或焦黄，此胃不留邪也。一二日利止热退为病愈，利不止者宜小承下之，而利自止。若利止一二日，忽烦渴，又泄，此伏邪又发也，仍照前治。

　　大便闭结，内热故也，宜下之，诸病如失。

　　呃逆有寒有热，以本证参之。热则白虎、承气，寒则四逆汤。

　　热结旁流。先便闭后纯利清水，全无粪，此粪结于内也，宜承气汤下结粪而利自止。若服药后，结粪不下，仍利臭水，邪犹在也，病必不减，再下之。

　　大肠胶闭，极臭如粘胶，而却不结，此热极也，不下即死。

　　小便赤色，胃热也，宜调胃承气汤。

　　小便急数白膏如马遗，膀胱热也，宜猪苓汤：猪苓（二钱）、泽泻（一钱）、滑石（五分）、甘草（八分）、木通（一钱）、车前（二钱）。

　　小腹按之硬痛，小便自调，此蓄血也，桃仁汤：桃仁（三钱）、丹皮、当归、赤芍、（各一钱）。阿胶（二钱）、滑石（五分）。

　　脉厥，神色不败，言动自如，别无怪证，忽六脉如丝，甚至于无，或一手先伏，此失下气闭故也，宜承气汤缓缓下之，六脉自复，忌生脉散。

　　卷之二·杂症　瘟疫病论

　　愈后诸证论

　　愈后大便久不行，作呕不进食，此下格病也。宜调胃承气热服，下宿结而呕止。

　　愈后数日，腹痛里急，此下焦伏邪，欲作滞下也，宜芍药汤：白芍、当归、浓朴（各一钱）、槟榔（二钱）、甘草（七分）。

　　愈后大便数日不行，别无他证，此虚燥也。切不可攻，宜蜜导法，甚则宜六成汤：当归（一钱半）、白芍、麦冬、天冬、（各一钱。）地黄（五钱）、肉苁蓉（三钱）、日后更燥，宜六味丸减泽泻。

　　愈后五更夜半作泻，其脉迟细而弱，此命门阳虚也，宜七成汤：故纸（三钱）、炮附、白茯苓、人参、（各一钱。）五味（八分）、甘草（五分）。愈后更发者，八味丸倍加附子。

　　愈后微渴微热，不思饮食，此正气虚也，强与之即为食复，渐进稀粥，以复胃气。

　　愈后能饮食，肢体浮肿，此气复也。胃气大健则浮肿消，勿误为水气。若小便不利而肿，乃是水肿，宜济生肾气丸。

　　愈后因劳而复发热，宜安神养血汤：茯神、枣仁、白芍药、当归、远志、桔梗、地黄、陈皮、甘草、圆眼肉。

　　愈后伤食，吞酸嗳气而复热，轻则少食，重则消导，自愈。若无故自复，此前邪未尽除也，稍与前证所服之药，以彻其余邪自愈。

　　卷之二·杂症　瘟疫病论

　　妇人小儿瘟病论

　　经水适来而瘟，邪不入胃，入于血室，至夜发热谵语，或止夜热而不谵语，宜柴胡汤：柴胡、黄芩、半夏、甘草、生地。

　　经水适断而瘟，宜柴胡养荣汤，与适来有虚实之别。

　　妊娠瘟病，宜下者，照前法下之，毋惑参术安胎之说而用补药，则大凶矣。但下药得下则已，勿过剂也。

　　小儿瘟病，遇时气盛行，发热、目吊、惊搐、发痉，是也。宜太极丸：天竺黄、胆星、（各五钱。）大黄（三钱）、麝香（三分）、冰片（三分）、僵蚕（三钱），糯米饭丸，如芡实大，朱砂为衣。凡遇疫证，姜汤下一丸，神效。

　　卷之二·杂症　瘟疫病论

　　补遗病论

　　疫兼痢，发热身痛，渴躁满吐，最为危急，宜槟芍顺气汤：槟榔、白芍、枳实、浓朴、大黄，生姜煎服。

　　疫兼水肿，宜小承气下之。

　　阳证似阴，外寒而内热，则小便必赤，最易辨也。

　　阴证似阳，此伤寒有之，瘟病无有也。

　　卷之二·杂症

　　疟

　　《内经》论疟，谓生于风。盖外感风寒，邪在太阳阳明属表，则发热。在少阳属半表半里，则寒热往来。观《伤寒论》可见。疟疾往来寒热，邪在少阳也。故仲景有疟脉自弦，弦数多热，弦迟多寒之说。喻嘉言亦谓：邪在少阳或兼他经证则有之，谓他经而全不涉少阳则不成其为疟。故不论兼有何脉，皆不离弦之一字，以弦乃少阳脉也。然伤寒少阳证往来寒热无定期，而疟病往来寒热有定期者，以彼止受感无形之邪风，风者善行数变故无定期。此虽亦感无形之邪风，然必郁成有形之痰涎留滞一处，与日行之卫气相遇，邪正交争乃作，故有定期也。古谓无痰不成疟以此。

