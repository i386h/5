<!-- { "loadSidebar": true } -->
　　因气郁者，必面色青滞，脉涩，胁痛，呕吐清水或苦水，意不乐，逍遥散（见郁）加黄连、（吴茱萸水浸炒。）贝母，倍柴胡。因劳倦者，必气虚喘乏，四肢困倦，遇劳即发，补中益气汤。（见气。）经年不愈，邪结痞块，胀痛，曰疟母。以上均审所蓄之邪，是痰、是血、是黄水，分别治之。又须看热多寒少、热少寒多，以分寒热。然热多寒少而脉空虚，未可便用寒凉；热少寒多而脉洪数，未可概用温热，又当细察也。此外又有纯寒无热者，曰牝疟，蜀漆散、牡蛎汤主之，或柴胡姜桂汤减黄芩加半夏。盖其人素寒，所蓄之痰饮亦寒，与卫气相触，寒气发动，纯阴无阳，故但有寒无热也。又有纯热无寒者，曰瘅疟，缘肺气素热，阳气盛，（所蓄之痰涎亦热，才遇卫气之触，热势即便激发也。）令人消烁脱肉。《经》云：阴气先绝，阳气独发，（言肺热偏于阳而无阴也。）则少气（壮火食气也）烦冤，（烦热不安也。）手足热而欲呕。（小柴胡合白虎汤。）

　　又有感山岚瘴气，湿热熏蒸而为瘴疟者，王裴曰：南方天气暑热，地气郁蒸，草木水泉皆禀恶气，故病者往来寒热，名冷瘴。蕴热沉沉如卧炭火中者，名热瘴。

　　甚者病即失音，名哑瘴。热甚昼夜不止，稍迟二三日则血凝难救，南方谓之中箭，又谓之中草子。有挑草子法，乃以针刺头额及上下唇，仍以楮叶擦舌，皆令血出，徐以药解其内热，可愈。杨仁斋曰：瘴疟，挟岚瘴溪毒之气致然，血乘上焦，令人迷闷，甚则狂躁，哑不能言，皆由败血瘀心，毒涎聚脾。治须凉膈，疏通大肠，小柴胡加大黄、观香丸、治瘴木香丸，皆为要药。僧继洪曰：冷瘴宜用不换金正气散，（见中寒。）热瘴宜用挑草子法。此病最难治，凉药多不可用，（句未妥，凉药虽恐冰血，独不可加辛散之品乎？）热药亦不可轻用，且与和解可也。哑瘴即热瘴之甚者，血得寒则凝涩，得热则淖溢，面赤心热，舌破鼻衄，皆热沸血壅所致，故宜用挑草子法出其血。甚则血上塞心窍，哑不能言，但噫噫作声，即哑瘴也。治此皆当散血，用黑神散（见血）立散。

　　（黑神散须慎用。）其或痰迷心窍而舌强者，不在此论。

　　又有似疟非疟者，如伤寒邪在少阳经，往来寒热，似疟而无定期，或一日二三遍，且热已即寒，寒已即热，相继不息，不似疟之有定期，有息时也。又虚人亦有往来寒热。《经》云：阳虚则外寒，阴虚则内热，阴气上入阳中则恶寒，（本身下焦阴寒之气，上干阳分则恶寒。）阳气下入阴中则发热。（上焦阳气下陷阴中，则发热。）故亦有往来寒热，似疟而实非疟，病后产后多有之，必由积渐虚损而致，与疟之发于陡然者不同。

　　且亦忽作忽止，无有定期，与疟之不爽其期者又别也。（按瘴疟亦有无定期者，不可不知。）

　　治法：无汗须发汗，散邪为主；（丹溪谓：外邪必用汗解，惟足厥阴最难得汗，其汗至足方佳。大率取汗非必用麻黄辈，但开郁通经，邪即散而为汗矣。）有汗当敛汗，扶正为先；新发邪实者，可汗、吐、下；久病正虚者，宜补气血；稍久而正虚邪滞者，宜一补一发；若深入于阴分者，宜先升后汗；至若邪乘虚入，则宜以发散祛其客邪，然后扶持胃气；痰、食、气滞，则先以消导散其壅滞，然后渐补脾元。诸疟发过三五次，表里之邪皆清，即宜截之。凡用药，病正发时，当避其锐气，于未发前二时服。

　　卷之二·杂症

　　咳嗽

　　火刑肺金，燥痒不能忍因咳。咳因痒，痒因火燥，是咳必有火，然有虚实之分，不可概用寒凉。嗽因于痰，痰本脾湿，脾热则湿蒸为热痰，脾寒则湿泛为寒痰。热者挟火作痒，而咳嗽并见；寒者无火不作痒，但嗽出其痰而已。故古人分有声无痰为咳，（非必无痰也，以咳因于痒，不因于痰，故不言痰也。）有痰无声为嗽，（非必无声也，以嗽本欲出其痰，非因火逆作声，故不言声也。）有声有痰为咳嗽也。

　　分外感内伤二证，皆以肺为主。外感邪从皮毛入，皮毛者肺之合也，皮毛受寒则汗孔为寒所凝闭，而肺气内郁成热；或皮毛受热，亦传入于肺而肺热，此固以肺为主。若内伤火炎，火性亲上，不论何脏腑之火，皆得上干于肺，故亦以肺为主也。

　　外感以有咳嗽为轻，盖肺气虽郁，尚能通也，故鼻流清涕，鼻痒而嚏，喉痒而咳。若郁甚，热壅不能上通，则鼻干且塞，无喷嚏咳嗽之证矣。盖郁不甚者，尚欲外散与上通；甚则不外散而内攻，不上通而下郁也。内伤以有咳嗽为重，如肝肾之火，其初止病下焦，未遽上干也。久而炎炽，乃及于肺，则病重矣。（若肺火自盛者，不在此论。）

　　伤风，消风宁嗽汤。肺火素盛之人，易于伤风，以肺有火则常汗出腠开，邪易入。又内火盛，略被遏郁即热也，治宜解表兼清其火。《金匮》咳而上气，喉中水鸡声，（痰饮与气相触成声。）射干麻黄汤。上气肺胀，喘，目如脱，（谓喘咳之甚，目突欲出也。）脉浮大，越婢加半夏汤。上气喘而急燥属肺胀，欲作风水，（详肿胀门。）发汗则愈，小青龙汤（见痰）加石膏。咳而脉浮者，浓朴麻黄汤；（以散外邪。）脉沉者，泽漆汤。（以逐内饮。）

　　时行咳嗽，发热恶寒，鼻塞气急，初病即伏枕，一二日即轻，俗名虾蟆瘟，参苏饮（见发热） 加细辛五分。外感风寒，失于解表，久不愈，因而咳血。医误以劳证治之，清金降火，频进寒凉，外寒未解，内寒又生，缠锦日久，遂致委顿，假劳变成真劳，（俗云伤风不愈变成劳者，此也。）此最当察。《医贯》云：肺经受寒，血凝不行，咳嗽随痰而出，其人必恶寒，其脉必紧，其血必有，或紫或黑数点，（此亦有火证，不可执。）用麻黄桂枝汤，微汗而愈者数人。盖汗与血一物也，夺血者无汗，夺汗者无血，若作阴虚火动治，殆矣。感风者鼻塞声重，伤冷者凄清怯寒，挟热则烦躁，受湿则重滞，有血则膈间腥闷，停水则心下怔忪。夏月火盛，宜滋水清金，黄连必用。感湿者，身体重痛，小便不利，或有汗，白术酒。（见中湿。）秋燥宜润，杏仁、栝蒌之属。有冷热相兼者，因增减衣服，寒热俱感，遇乍寒亦咳，遇乍热亦咳，饮热亦咳，饮冷亦咳，（肺火素盛者亦如此。）宜金沸草散、消风散（见头痛）合煎。或款冬花散，以薄荷叶代麻黄。声暴哑者寒包火也，宜辛凉解散。有痰壅于肺者，金实则不鸣也，必清肺中邪滞，清咽宁肺汤。咳而声嘶，杏仁煎、润肺丸、清音丸。有热咳失声咽疼，多进冷剂而声愈不出者，生姜汁调消风散，（见头痛。）少少与之。然失音非独实证有之，宜审察，佐以橄榄丸，含化，仍浓煎枇杷叶散，（见中暑。）热服。凡外感风寒，治宜辛散，所谓肺欲辛也。若发散太过，或形气病气俱虚，即宜补。内伤者，阴虚火旺，治宜甘润，最忌辛香，所谓气病毋多食辛也。然虚中有实者，亦宜行滞。火郁肺经气分，喘咳面肿，身热无痰，泻白散。（见发热。）若面赤咳出血，是火郁血分，加黄芩、生地；内热甚者，加黄连；咳急呕逆胁痛者，肝火也，加青皮、青黛等；若喘而面浮不得卧者，是有痰饮水气，加苦葶苈以泻之。肺燥宜润，二冬、贝母、阿胶、鸡子清之属。

　　痰因燥难出，加栝蒌仁；喘，加杏仁。动则喘满气急者，肺胀也。（甚则胸高骨昂。）或左或右，不得眠，此痰夹瘀血，碍气为病，四物汤（见血）加桃仁、诃子、青皮、竹沥、姜汁、韭汁之属。壅遏不得眠者，难治。咳久肺胀，宜收敛，诃子为主，佐以海石、香附、（童便浸三日用。）栝蒌仁、青黛、半夏曲、杏仁、姜汁，蜜调噙之。（初病外感肺胀，见前《金匮》二条，忌收敛，凡诃子、五味、五倍、乌梅、粟壳等，皆收后之品，初病切勿用也。）痰嗽，痰出嗽止。痰甚者外作寒热，痰多而清为寒实，多而稠粘为热实，并壅闭正气。寒实者透罗丹，热实者泻肺丸。痰积非青黛、栝蒌不除。凡咳嗽面赤，胸腹胁常热，惟足有凉时，脉洪，热痰在胸膈也，小陷胸汤（见胸痛）、礞石滚痰丸（见痰），或用张子和法吐下之尤快。面白悲嚏，或胁急胀痛，脉沉弦迟细者，寒痰在胸腹也，半夏温肺汤。食积痰作嗽发热者，半夏、南星为君，栝蒌、莱菔子为臣，青黛、石减为使。食积人，面青白黄色不常，面上有如蟹爪路，一黄一白者是。治酒嗽，青黛、栝蒌，蜜丸噙，救肺。饮冷热酒，或冷水伤肺致咳，紫菀饮。饮酒伤肺痰多，栝蒌、杏仁、青黛、黄连为丸，竹沥煎入韭汁吞之。若虑太寒遏火，先以辛散之，后以酸收之，甚者吐之，后与五苓、（见伤湿。）甘露（见霍乱）等胜湿去痰之剂。《医贯》谓：肺为娇脏，畏热畏寒，火刑金固咳，（肾水虚火上炎者，六味丸。）水冷金寒亦嗽。（若肾火虚，下焦寒，逼火上浮乘肺，肺热而咳。虽不可云金寒，然是虚热，亦同寒治，八味丸。）有脾胃先虚，不能制水，水泛为痰，乘肺而嗽者；又有初虽心火刑金，因服寒凉伤脾，肺虚而嗽者，须用六君子（见气）加炮姜以补脾肺，八味丸（见虚损）以补土母。又谓：王节斋云，酒色过度损伤真阴者，不可服参 。此说大是误人。予遇此证，先以六味（见虚损）壮水降火，随以参救肺，使金水相生而愈。世之用寒凉者固非，知用参 而不知先壮水者亦非，致阳火旺而阴愈伤，乃不识先后着也。凡咳嗽动引百骸，觉气从脐下逆奔而上者，肾虚气不归元也，安肾丸等。劳嗽，有因久咳嗽而成劳者，有因病劳而咳嗽者，其证寒热往来，或独热，潮热盗汗，咽喉干痛，精神疲困，痰或浓或淡，或带血腥，语言不出，保和汤、滋阴清化丸、五汁膏，并可用。干咳无痰，乃火郁之证，（不得志之人多有之。）用苦梗开之，（逍遥散更妙。）次用滋补之剂，四物汤（见血）加炒柏、竹沥等。不已则成劳。经年累月服药不瘥，余无他证，却与劳嗽不同，宜保肺，一味百部膏、桑枝煎、必效散、噙化丸，并可用。

　　凡咳嗽上半日多，阳火也，（阳火旺于阳时。）痰稠黄，二陈（见痰）加贝母、石膏、竹茹。

　　下半日多，阴火也，起于下焦，痰青黑粘滞，四物汤（见血）加炒柏、知母，或知柏八味丸。黄昏咳多，火气浮于肺也，（肺气当降时而不得降，火浮故也。）不宜凉药，当以五味、五倍等敛而降之。又黄昏睡熟中，忽嗽痰数口，食积痰也，（睡则脾静不运，故痰停于内而嗽。

