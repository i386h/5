<!-- { "loadSidebar": true } -->
　　前证火咳，此证痰嗽也。）二陈（见痰）、山楂、麦芽，消导自已。五更清晨嗽，亦为痰停。（理详痰门。）咳亦属火，火空则发也。（每日寅时，气血注肺，其时空心，无所阻碍，故火随气乘空上浮。）二陈加黄芩、桔梗、桑皮。日轻夜重，属阴虚，二陈加当归。

　　卷之二·杂症

　　喘哮

　　喘谓呼吸迫促，劳动之人多有之。（如奔走则气喘是也。）其在病机，则气之上奔也。

　　古人又以短气名之，谓呼吸之气短促也。然有实喘虚喘之分，所当详辨。实者有邪，邪气实也；虚者无邪，正气虚也。实喘之状，张口抬肩，摇身撷肚，胸胀气粗，声高息涌，惟呼出之为快也。虚喘之状，气少而不续，慌张短怯，声低息微，皇皇然若气之欲断。（似喘不抬肩，似呻吟而无痛，呼吸虽急而无痰声是也。）

　　实喘有由于外感者，六淫外邪壅闭肺气，以致胸满上喘也。有由于内伤者，七情五志之动火，酒食痰湿之郁热，上壅于肺而喘也。又有一等火郁甚者，其上冲作喘，与诸实喘无异。而阳气内郁之极，不能畅达，以致四肢厥逆，六脉伏涩，（按之鼓指。）此不可以热药投，亦不可以寒药下，（用寒则火愈郁。）惟逍遥散（见郁）加茱、连，宣散蓄热，得汗即愈，愈后六味（见虚损）调之。

　　虚喘有由于阳虚者，肺气实则能清肃下行，脾气实则能健运四布，虚则不能运行下降，而但浮越于上也。有由于阴虚者，肝肾阴虚（兼水火言）则火上炎，乃真元耗损，命门之火自下上冲也。其人平居若无病，但觉喘乏，察其脉，数大而虚，或微而无力者是也。

　　东垣曰：华佗云盛而为喘，《活人》亦云喘为气有余，然盛而为喘者，非肺气有余也。气盛当认作气衰，有余当认作不足。肺气果盛，当清肃下行而不喘，以火入于肺，肺气衰乃喘耳。故盛者非肺气盛也，乃火邪盛也。故泻之以苦寒，非泻肺气也，泻肺中之火，即所以补肺气也。按东垣所言固是，然壮盛之人，忽为邪袭者有之，未可便言气衰也。但喘则气越，亦必渐虚矣。

　　丹溪谓：新病属实，久病属虚。按新病亦有虚者，如其人本虚，而忽感风寒，是新病亦有虚也。久病亦有实者，如其人痰塞肺窍，久而不开，喘何由除，是久病亦有实也。实喘治法：伤风寒者，五虎汤、三拗汤、定喘汤、华盖散。寒束热成痰者，陈皮汤，天寒加桂枝。乍进乍退，得食则减，（痰为食所坠下也。）食已即喘，是痰火，桔梗二陈汤。动作便有痰声，是痰，定喘汤加栝蒌，三服后照痰证治之，甚者神仙住喘汤。止喘而无痰者，为气实喘，苏子降气汤（见气），甚者加葶苈、前胡。七情郁结，上气喘急，实者四磨饮、四七汤。（并见气。）诸实喘并忌敛、涩、升、补、燥、热、酸、咸之剂，宜降气清火，润肺辛散，如苏子、桑皮、枇杷叶、前胡、乌药、枳壳、半夏、山栀、元参、知母、青黛、黄芩、贝母、二冬、花粉、杏仁、海石、橘红皆可用。若脉洪实，遍身痰气火气，坐卧不得，宜黄连膏。水气喘者，水气逆行，肺气得水而浮，（观浴河者水浸至胸则喘可见。）喘不能卧，葶苈大枣汤、桂苓术甘汤（见痰饮）等，或汗之。是湿者，渗湿汤。（见伤湿。）暑热喘者，白虎汤（见发热，）栝蒌、枳壳、黄芩。食喘者，凡病初起即喘急，多是停食也。或放屁，甚者或咬人，消食自愈。小儿行走气急作喘，多是食。食喘兼外感，散邪消食。《经》有胃喘一证，谓胃络不和，气逆作喘。（胃气本下行，二阳脉亦从头走足，若不下行而反干乎上，则气喘逆。）然所以致逆者，非火则食与痰耳，审治之。又有肺积，名息贲。（贲，奔同。肺气结滞成积，则呼吸之息上奔。）在右胁下如覆杯，令人喘咳，发肺痈，详积聚门。虚喘治法：肺气虚者，人参、五味、阿胶之属。人参为末，鸡子清投新水，调下一钱。劳即喘者，胡桃不去衣九钱，人参一钱，杏仁去皮尖二钱，姜、枣煎，带渣服，去大便一次即愈。昔有二人同行，一含人参则不喘，不含者喘，可见虚宜补。肾水虚者，相火由冲任直冲而上，非四物所能治、寒凉所能制。其痰为肾水所泛溢，亦非竹沥、枳、半所能化，必用六味（见虚损）加门冬、五味，大剂煎服，水升火降，喘自定。若肾火虚者，下焦阴寒之气，逼其浮阳上越作喘，外证面赤（戴阳）烦躁，脉浮大而数，去死不远，用助元接真镇坠之药，尚可回生。然不可峻骤，且先以八味丸（见虚损）、黑锡丹（见呃逆）、养正丹（见气）之类，煎生脉散（见中暑）送下。觉气稍定，然后以大剂参、 、破故纸、阿胶、牛膝等以镇于下，又以八味加河车为丸，遇饥则服，方可保全。火从冲任逆上，则胃气之下行者亦从之逆上矣，东垣用调中益气汤（见劳倦）加吴茱萸，（汤洗去苦味用。）然须治肾为是。

　　再按古人以短气即喘，而分实喘虚喘，具如前说。若根据后人分短气与喘为二，则以短气为虚喘，而喘单就实者言，未为不可也。参看短气少气篇。

　　哮者，喉间痰气作响，以胸中多痰，粘结喉间，与呼吸之气相触成声。得之食味酸咸太过，（幼时多食盐醋，往往成此疾，俗谓之盐哮。）渗透气管，痰入结聚，一遇风寒，气郁痰壅即发，其发每在冬初，必须淡饮食，行气化痰。禁凉剂，恐风寒难解；禁热药，恐痰火愈炽。苏子、桑皮、枳壳、青皮、半夏、前胡、杏仁、山栀必用。八九月内用承气预下其热，使冬时无热可包，是妙法。哮久用青皮一个，劈开，入巴豆一粒，扎定，瓦上炙黄，每服三五分，姜酒下。愈后用半夏八两，石膏四两，苏子二两，丸服。又方，鸡子略击破壳，不可损膜，浸尿缸内三四日夜，煮吃，效，能去风痰也。或猫屎烧灰，砂糖汤调下。皂荚去皮、弦、子，蜜炙二钱，明矾一钱，杏仁一钱，紫菀、桑皮、炙草、石菖蒲、半夏各二钱，白丑头末一钱，胆星一钱五分，百部熬膏丸，绿豆大，每服七十丸。遇浓味即发者，清金丹。

　　卷之二·杂症

　　短气少气

　　二者古人不甚分别。如东垣谓二者皆气不足。戴复庵谓短气者，呼吸不来，语言无力，宜补虚。于进药外，选壮盛人，吸气嘘其口中以助之。此与《素问》谓怯然少气者，言而微，终日乃复言，此气夺也，乃少气不足以言，有以异乎？是以二者同属之虚也。亦有分短气为实者，如仲景论胸痹短气为实，（是痞满篇。）又论短气皆属于饮，（见痰饮篇。）是以短气为实也。盖水饮痰食诸实邪，足以阻碍正气，气本不少，因为邪阻上壅而呼吸喘急，（古人多以短气为喘可见。）不得如平气之舒和悠长，故谓之短耳。此但去其邪，邪去气自舒矣，须分别观之。

　　卷之二·杂症

　　嗳气

　　即《经》所云噫气，由气不得舒，故嗳以出之，理与呃逆通。彼则气闭而逆冲，自作响以出；此则气滞而不冲，故藉噫以出之也。《经》以心为噫。《痹论》所谓心痹者，脉不通，烦则心下鼓，暴上气而喘，嗌干善噫。又谓刺中心一日死，其动为噫者，是也。（王太仆解心噫之义，谓象火炎上，烟随焰出。）又属脾气不舒，《经》所谓太阴腹胀善噫者是也，观饱食则嗳可见。

　　卷之二·杂症

　　呃逆

　　即《内经》所谓哕，气自下冲上而呃呃作声也。《经》谓：诸逆冲上，皆属于火。然必有所闭遏乃然，有为寒气所闭者，有为热气所闭者，有为水饮痰食及血，诸有形之物所闭者。景岳譬之雨中之雷，（阳为阴蔽，奋出于地而有声也。）水中之 ，（气为水覆，上出为 ， 作声。）深得其理。予尝吸烟入喉，胃口乍闭，每每作呃，故知热气亦能闭也。丹溪治陈超越，因饱食后奔走，（络伤血内溢矣。）患呃逆。但食物则呃百余声，（食物质浊，血之属也。）半日不止，饮酒与汤则不作，（酒、水质清，气之属也。）至晚发热，（血属阴，血病故夜发。）脉涩数。以血入气中治之，（犹云血覆气上。）用桃仁承气汤（见血）加红花煎服，下污血数次而愈。又治一女子，大吐顽痰而愈。故知血食痰，皆能闭也。有发于中焦者，脾胃之气被闭也；有发于下焦者，肝肾之气被闭也。气为阳，阳属火，治须撤闭散火，而有实火虚火之分。实者利之、清之、散之；虚者补之。无病而呃者，不必治也。即治不过用《内经》刺鼻取嚏，或闭息不令出入，或惊之之法，皆可立已。若有病而呃者，形气壮实，别无恶候，审其致闭之邪去之，亦即已。惟病重得此，多为气脱。凡见其呃自丹田而上，久久乃一声，（密频相连者为实，久久一声者为虚。）通身振动者，即是危候，恐难治矣。（此先天命门真火欲脱，多不救。）与黑锡丹，灸关元。伤寒吐汗下后，与泻利日久误服寒凉者，理中汤（见中寒。）产后，丁香散。伤寒热病，便燥脉数，承气汤（见大便不通。）气为寒闭，未郁成热者，柿钱散、丁香柿蒂散、羌活附子汤。

　　气逆而虚者，陈皮竹茹汤。痰饮者，二陈汤、导痰汤（并见痰）加姜汁、竹沥。阳虚自汗者，参附汤。阴虚火炎者，参附煎汤，下大补阴丸。偶然呃一二日不止者，木香调气散（见中气）。灸法：男左女右，乳下黑尽处一韭叶许，灸三壮，甚者二七壮。

　　卷之二·杂症

　　欠嚏

　　呵欠者必伸腰，故又名欠伸。《经》谓：卫气昼行于阳，夜行于阴，阴主夜、卧。阳主上，阴主下，故阴气积于下，阳气未尽入行于阴，阳引而上，阴引而下，阴阳相引，故数欠。此从阳之阴，由动入静之机也。一人病吐血斗余，烦躁不得卧，证甚危迫。延予至时，已半夜，闻其欠声，予曰：不死矣。知阴犹在也，药之而愈。

　　《经》曰：阳气和利，满于心，出于鼻，故嚏。河间谓：鼻中痒，因气喷作声。

　　鼻为肺窍，痒为火化，（火甚则痛，微则痒也。）火干于肺，发于鼻，故痒而嚏也。或以物扰鼻亦嚏者，扰者亦属火也。或视日而嚏者，太阳火曜于目，热气内通于鼻，痒而嚏也。仲景云：其人清涕出、发热、色和者，善嚏。（即伤风浅证，风在皮毛，郁其阳气于肺，气盛化涕以出，郁勃而嚏也。色和，谓病浅耳。）可见嚏由气盛，郁勃使然，故阳虚者无嚏，得嚏则为佳兆。

　　卷之二·杂症

　　伤饮食

　　（此以饮食过度，留积不化者言。若饮食衰少不足之证，见下劳倦篇。）

　　饮者或寒或热或过饱，皆能伤人。

