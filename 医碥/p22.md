<!-- { "loadSidebar": true } -->
　　劳则气耗，以喘而汗出。喘则气内越，汗出则气外越，故气耗也。又劳则动火，火动则气益散，气愈虚而火愈炎矣。（气盛则运而不积，纵有火亦能行散，不见其为火。气虚则不能运而火聚，聚故炎也。）然非特劳为然也，七情过甚，色欲过度，饮食不时，皆能伤其真气，皆能生火。火为元气之贼，壮火食气，一盛则一衰。火聚于中，脾胃受热则困倦，四肢疰闷，（疰，住也，注也。言四肢 闷，住而不去，或走注也。）无气以动，动即喘乏。脾失健运之常，（阴阳和平乃运，一有偏胜则不运矣。寒固有之，热亦宜然。）即不思食，口不知味，饮食日少，谷气不盛。（气衰则资于饮食，乃谷气又衰，则愈不运而郁积矣。）以故气不能升而上焦不行，不能下降而下脘不通，止郁于脾胃之中而作热。热气上蒸于胸，外透于表，以故气喘，心烦，头痛而渴，或不渴，（津液或存或亡之故。）表热自汗，或皮肤不任风寒而生寒热，脉浮大而虚，春夏剧，秋冬瘥，谓之阳虚内热。病者首宜安心静坐，以存养其气，而以酸味收其散越，甘温补其虚衰，（按东垣云：《经》曰：劳者温之，损者温之。又曰：温能除大热，是也。大忌苦寒之药损其胃气。王安道驳之曰：《经》谓劳者温之，温乃温养之谓，凡调其饮食，适其起居，与用药调养皆是，非寒温之温。损者温之，《经》原作损者益之。温能除大热，遍考《内经》无此语。又曰：温能除热，亦惟气温而味甘者斯可耳。盖温能益气，甘能缓火也。愚谓安道此论甚是，可为妄用附、桂者当头一棒。）又以甘寒泻其热火。东垣特立补中益气汤。（见气。）中者何？胃也。气生于胃，盖天元真气虽五脏皆具，而必得后天水谷之气充养，乃能生生不息。胃独为水谷之海，饮食入胃，其精气游行淫溢，藉脾之营运，以上输于肺，而充营卫，布周身，故言气必归之胃也。胃气虚则下陷于肝肾，故用参 以补其虚。黄 又能益肺固表，不令自汗以泄元气。甘草能泻脾胃之火。（火性急，甘以缓之，即为泻也。）若脾胃太虚，腹中急痛，甘草宜多用。升麻、柴胡二物味薄，阴中之阳，从地升天者也，能引清气上行，以举其下陷，兼引参、 、甘草等甘温之气上升，以补卫气之解散而实表。清浊相干，（清不升则浊不降，反混于清阳之位。）用去白陈皮以理之，又能助阳气上升以散滞气。白术苦甘温，除胃中热，利腰脐间血。（脾得补则气盛，而湿行热泄，血气流通也。）火盛则血亏，血中有火，日渐煎熬，血减则心无所养，致心烦乱，病名曰 。 者烦闷不安也，故以当归补血，又得人参补阳，为阳生阴长之用。（以上补中益气方，共八味。）火虽属心，而起于下焦肾中之阴火也。火旺则肾水虚，少加黄柏以泻阴火救肾水。如烦犹不止，加生地黄以滋肾，肾水旺则心火自降。如气浮心乱，别以朱砂安神丸（见烦躁）镇固之。若更烦乱，血不足也；如腹中或周身有刺痛，血不足而涩滞也，加当归身五分或一钱。

　　如精神短少，加人参五分、五味子十二个。头痛加蔓荆子三分，痛甚加川芎五分，顶脑痛加 本五分、细辛三分，诸头痛并用此四味足矣。若兼头上热（风热上盛。）则此不能治，别以清空膏（见头痛）主之。如头痛有痰，沉重懒倦，乃太阴湿土痰厥头痛，加半夏五分、生姜三分。耳鸣目黄，颊颔肿，颈、肩、 、肘、臂外后廉痛，面赤，脉洪大者，（皆风热上攻也，属手太阳经。）羌活二钱，防风、 本各七分，甘草五分，通其经血：（风热上壅，经脉不行，故肿痛也。）加黄连、黄芩各七分，以清热消肿；人参五分，黄七分，益气而泻火，（气旺则营运，而火散。）另作一服与之。嗌痛颔肿，加黄芩、甘草各三分，桔梗七分。口干嗌干，（胃中津液不升。）加葛根五分。升胃气以上润之、久病痰嗽，肺中伏火，去人参，初病勿去之。（初病指未嗽时言。正藉参以补气，故不可去。若肺热而嗽，则当去之。）冬月或春寒秋凉，加不去根、节麻黄五分。如春令大温，只加佛耳草、款冬花各五分。夏月加五味子三五枚、去心麦冬五分。夏月不嗽，亦加人参三二分，并五味、麦冬救肺受火邪也。如舌上白滑胎者，（舌上凉滑白润。）是胸中有寒，勿用麦冬、五味。

　　食不下，乃胸中胃上有寒，或气涩滞，加青皮、木香各三分，陈皮五分，此三味为定法。如冬月加益智仁、草豆蔻各五分；如夏月加黄连、黄芩各五分；如秋凉加槟榔、草豆蔻、白豆蔻、缩砂各五分；如春寒少加辛热之品，以补春阳之不足，益智仁、草豆蔻可也。胸中气滞宜青皮，如气促气少，去之。心下痞，有寒有热。（二者皆能使气不运而痞。）如觉寒热兼者，加附子、黄连各一钱；寒痞不能食，加生姜、陈皮各一钱；热痞能食，加黄连五分、枳实三分。脉缓有痰而痞。加半夏、黄连各一钱。

　　脉弦、四肢满闷、便难（肝热滞于脾，不运不达之故也）而痞，加柴胡七分、黄连五分、甘草三分。痞而夯闷，加芍药、黄连各一钱。痞而腹胀，加枳实、木香、缩砂各三分，浓朴七分。如天寒，少加姜、桂。腹中痛者，加白芍五分、炙甘草三分。（肝热散满腹中，急胀而痛，故用白芍寒敛其热，甘草缓其急而扶脾。）如恶寒冷痛，加桂心三分。如恶热喜寒而痛，于已加白芍、甘草中，更加生黄芩三二分。夏月腹痛，虽不恶热，亦然治时热也。

　　（苦恶寒则不可加矣。）如天凉时，恶热而痛，于已加白芍、甘草、黄芩中，更少加桂。如天寒，去芍药，加益智仁三分，或加半夏五分、（取其辛温。）生姜三片。如腹痛、恶寒、脉弦，是木克土，小建中汤主之，内芍药味酸，于土中泻木为君。（寒证而用芍药之寒何也？盖取其收敛肝之散满，且有桂可制其寒也。）如脉沉细，腹中痛，理中汤（见中寒），干姜辛热，于土中泻水为主。（此是肾寒反克。）胁下痛，或缩急，俱加柴胡三五分、甘草三分。脐下痛，（血虚。）加熟地五分，立止。如不止，乃寒也，更加桂三二分。如脉缓，体重节痛，腹胀自利，米谷不化，湿也，平胃散。（见伤饮食。）身体重者，湿，加去桂五苓散一钱。

　　（见伤湿。）如风湿相搏，一身尽痛，加羌活七分，防风、 本根各五分，升麻、苍术各一钱。勿用五苓，为风药已能胜湿也。别作一服与之，病去勿再服。小便遗失，肺气虚不能摄也，宜安卧养气，黄 、人参补之。不愈，是热也，（热下迫也。）加黄柏、生地各五分。如卧而多惊，小便淋者，邪在少阳、厥阴，宜太阳经所加之药，（指羌、防、 本等味，肝火郁故用风药以升发之。）更添柴胡五分。如淋，（观此二字，知上文只就卧而多惊言。）加泽泻五分，此下焦风寒合病也。（风寒犹云肝肾。）《经》云肝肾之病同一治，为俱在下焦也。非风药行经则不可，（故宜太阳经所加药。）乃受客邪之湿热也，（肝肾受热，故卧而多惊。受热不行，故淋也。）宜升举发散以除之。（风药能散热除湿也。）大便秘涩，加当归梢一钱、（润而下行，血药也。大便有形属血分，血燥故大便秘。）大黄酒洗煨五分或一钱。仍不行者，煎成正药，先用清者一口，调元明粉五分或一钱，得行即止，不宜大下，致变凶证。脚膝痿软，行步乏力或痛，乃肝肾伏热，（热则软弱，寒则坚劲，凡物皆然。）加黄柏五分，空心服。

　　不已，更加汉防己五分。脉缓，沉困，怠怠无力者，加苍术、泽泻、人参、白术、茯苓、（以治湿热。）五味子。（利湿防泻气，故以此收之且清热也。）上补中益气一方加减，（观此句，则上文所云加减，俱就补中益气一方而言。）初病热中则可用，若寒中则不可用。（劳役伤气，有热中、湿热、暑热、火郁、寒中之分。）盖此为甘酸之剂，适足以益其病耳，如参、 、甘草、芍药、五味子之类是也，不能治寒也。（甘滞酸敛，皆不能行散寒气也。）

　　按阳虚内热，与外感风寒之证相类，其辨别处，详四诊问寒热条中。夫内伤脾胃，乃伤其气，外感风寒，乃伤其形。（营卫血脉，乃形也。）伤其外则为有余，（邪气有余。）有余者泻之，吐汗下皆泻也。伤其内则不足，（正气不足。）不足者补之，温和调养皆补也。

　　误治则有实实虚虚之祸矣。若内伤而兼外感，亦只用补中益气汤一二服，得微汗即已，非正发汗，乃阴阳和，（犹云气充。）自然汗出也。

　　又有时当夏令，兼受暑邪，肌肤壮热，烦躁闷乱，恶热，大渴引饮，气上喘促，目赤面红，身体疼痛，日西谵语，证似伤寒阳明经白虎证者，误服白虎汤（见发热）必死。白虎证脉洪大有力，此洪大而虚，重按全无，气血两虚也。经曰：血虚则脉虚而发热。宜清暑益气汤（见伤暑），或当归补血汤。（见血。）

　　寒中者，乃水来侮土，寒湿之证，腹胀，（寒湿不运。）胃脘当心而痛，（亦气不运所致。）膈噎不通，或涎唾。（寒湿上泛。）或清涕，（肺寒涕冷）或多溺，（气虚寒湿盛不能摄。）足下痛不能任身履地，（足寒气不运，故痛也。）骨乏无力，（肾虚。）两丸多冷，阴阴作痛，或妄见鬼状，梦见亡人。（阳虚见鬼，无非阴象。）腰背皆痛，不渴，脉迟细，或盛大以涩，（盛，弦劲有力之意。盛大，寒实也，如寒痰冷食之类。寒滞气血不行，故涩也。）治用神圣复气汤、（见腹痛。）白术附子汤、草豆蔻丸，（见心痛。）或用理中汤（见中寒）加减。脐下筑者，肾气动欲作奔豚也，气壅而不行则筑筑然动跳，白术壅滞，去之，而加肉桂以温散之。吐多亦因气壅而逆，去白术，加生姜。若泻多则留白术，正取其壅补，使气不下泄。且泻者多湿，术又能胜湿也。心悸者加茯苓，饮聚则心神被水寒所迫，不安故悸，茯苓以利之。

　　渴者倍白术，水湿凝滞，气不布化，则津液不生，故渴。术除湿，湿去则气行而津生也。腹痛加人参，气虚则不运，不通而痛，故加参以补气。寒加干姜。腹满去白木加附子，附子味辛热，热能胜寒，辛能散满。或用建中汤，饴糖、甘草以益土；姜、桂以散寒，且辛润能通营卫；芍药酸收，津液不通，收而行之，（既不通，何以用酸收，盖气散漫不行，故津液不流通，收聚其气，而后津液能行也。）性微寒以济姜、桂之热。使不伤阴气也。呕家不可用此汤，以甜也。（甜则滞而满闷。）

　　内伤气虚多汗，调中益气汤，即补中益气汤加白芍、五味也，以收耗散之气。

　　又补中益气汤除当归、白术，加木香、苍术，亦名调中益气汤，有湿而气滞者宜之。

