<!-- { "loadSidebar": true } -->
　　外感暑热燥气，增助内气成热，此一火也，治宜辛润清凉。外感风寒湿气，闭郁表气成热，亦一火也，治宜辛温发散。内伤饮食辛热之物，致火得热益炽，此一火也，宜以苦寒之剂消导之。内伤饮食生冷之物，致火被遏愈怒，又一火也，治宜辛热之剂消导之。肾水虚，致令下焦之火上炎，此一火也，治宜六味，（见虚损。）壮水以制阳光。肾阴盛，逼其浮游之火上升，又一火也，治宜八味（见虚损），益火以消阴翳。又凡动皆属火，醉饱火起于胃，大怒火起于肝，悲哀火起于肺，房劳火起于肾，五脏火炽，心火自焚。种种已散见于各篇中，而发热篇更详，细阅自见。夫人非寒则热，非实则虚耳。今寒热虚实皆能生火，然则凡病多属火，河间、丹溪之言，岂不信哉？而张景岳辈不达其旨，极力谰诋，亦已过矣。或曰：虚火既不可用寒凉，是有火之名，无火之实，故景岳诸公直谓之非火，子何訾之乎？曰：虚火不可用寒凉，谓苦寒之味耳，若甘寒之品，何可废乎？盖虚火有二：其一可用温热，如内寒外热，下寒上热等证是也，目为非火犹可也。其一宜用甘寒，水虚火炎者是也，目为非实火则可，竟目为非火，可乎？至于滞下、消渴、吞酸、虫疳等证，明明属热者，亦概目为非火，且反谓之为寒，真菽麦不辨者矣。彼意以为必目之为非火，而后人不敢用寒凉，不知立论失实，徒起后人之疑也。今夫驽马之驾而败，尽人而知之矣。

　　直言此为驽马不可驾，未有不信者也。必谓之非马也，鹿也，谁则信之乎？不信则有驾之而败者矣。是非火之说，固将使人不信而用寒凉也。熟若仍其虚火之名，而明夫不可用寒凉之故、之为，实而可信哉。

　　或谓上世人所禀浓实，可任攻伐；晚近人所禀薄弱，止宜温补，谬也。丹溪去景岳不过二百余年，如果禀赋强弱相悬如是，将数千百年而后，人皆变为阴鬼乎。

　　惟古人谓劳扰之人多火，与安静者不同；黑瘦之人多火，与肥白者不同，其说深为得理。

　　桂、附引火归元，此为下寒上热者言之，若水涸火炎之证，上下皆热，不知用此引火引归何处。今日医者动用桂、附，动云引火归元，杀人如麻，可叹也。（说详八味丸方注。）

　　凡病有形者是痰，无形者是火。如红肿结块，或痛或不痛，皆形也，痰也。（按结块肿而不痛、不红者，纯痰也；红肿而痛者，兼火也。）但痛不肿者，无形也，火也。（又谓湿火肿而不痛，燥火痛而不肿，亦此意也。）又谓胀痛是湿火，筋缩痛是燥火。（又谓平时筋不缩，偶直足一曲即缩是火。盖火性欲舒伸，一屈则激而暴发，陡然抽击。观蛇之动而击曲，是其象也。）又谓火证、睡觉忽腰背重滞，转觉不便，（睡则火敛于内，蒸其血液滞于腰背也。腰背着席，故滞。）隆冬薄衣不冷，非壮盛，食时有涕无痰，（痰为食压暂下，故无痰。火气得谷气助之上升，故化涕以出。）不食时有痰无涕。弱证，左侧睡则心左坠一响，右侧睡则心右坠一响，（弱证人，心血少，易于动，故转侧则倾坠。与火气相搏击，故响。）心中滴滴当当响，（火气搏击心血作响。）头眩耳鸣。心火，黄连、生地、木通。小肠火，木通。肝火，柴胡，片芩佐之。胆火，龙胆草。脾火，白芍。胃火，石膏。肺火，黄芩，桑皮佐之。大肠火，子芩。肾、膀胱火，知母、黄柏。凡用知、柏、芩、连等寒药，少加枳壳行之，否则凝滞。又寒凉药不可久服，致伤脾胃，不救。三焦火，山栀。上中二焦火，连翘。虚火，姜皮、竹叶、麦冬、童便、生甘草、生姜缓之散之，或参、 等补之。实火热甚，黄芩、黄连、山栀、黄柏。宜下者，芒硝、大黄。血虚发热，当归、生熟地。无根之火，游行作热，（肾水干涸，相火上炎也。阳以阴为根，肾阴虚，故曰无根。）六味丸（见虚损）加元参，作汤服。气如火从脚下起入腹，（肾阳虚极欲脱。）十不救一，六味加肉桂五钱作汤。外用附子末，津调涂涌泉穴，引火下行。燥火，归、地、麦冬。湿火，苍术、茯苓、猪苓、木通。郁火，重按烙手，轻按不觉，取汗则愈。过食生冷，遏少阳之火于脾部者，升、柴、葛根、羌活、细辛、香附、葱白。肝火郁，青黛。

　　卷之二·杂症

　　郁

　　郁者，滞而不通之义。百病皆生于郁，人若气血流通，病安从作？一有拂郁，当升不升，当降不降，当化不化，或郁于气，或郁于血，病斯作矣。凡脉见沉、伏、结、促、弦、涩，气色青滞，意思不舒，胸胁胀痛，呕吐酸苦者是也。治法，《经》言：木郁达之，火郁发之，土郁夺之，金郁泄之，水郁折之。解者以吐训达，以汗训发，以下训夺，以解表、利小便训泄，以制其冲逆训折，大概如此，不必泥定。

　　何则？木郁者，肝气不舒也。达取通畅之义，但可以致其通畅，不特升提以上达之。

　　发汗以外达之，甚而泻夺以下达之，无非达也，安在其泥于吐哉？余仿此。（尝见有病热发汗不出者，以承气汤下之，里气一通，余邪自化汗以出，岂非火郁以夺为发之义哉？）丹溪分六郁，气、血、湿、火、食、痰也。故制越鞠丸，以香附理气，抚芎行血，苍术开湿，栀子治火，神曲消食，痰郁加贝母。而大要以理气为主，盖气滞则血亦滞，而饮食不行，痰湿停积，郁而成火。气行则数者皆行，故所重在气，不易之理也。赵献可则以加味逍遥为主，（逍遥之归、芍即越鞠之川芎，逍遥之白术即越鞠之苍术，逍遥之陈皮即越鞠之神曲，逍遥之柴胡即越鞠之香附，逍遥之加味即越鞠之栀子也。）谓肝胆少阳木气，象草穿地而出，此时被寒风一郁，即萎软遏抑而不能上伸。惟温风一吹即畅达，盖木喜风，风摇即舒畅，寒风则畏，温风则喜。柴胡、薄荷辛而温者，辛故能发散，温故入少阳。其郁甚而热者加左金丸，（见发热。）热非寒品不除，故用黄连治火，实则泻其子也。郁非辛热不开，吴萸辛热且气臊，肝之气亦臊，同气相求，故用为反佐，引以入肝。服后木郁已舒，继用六味地黄汤（见虚损）加柴胡、芍药以滋肾水。逍遥，风以散之也；六味，雨以润之也。木有不得其天者乎？按赵氏此论甚精，但谓此方可以通治诸郁，则主张太过，举一废百，乌乎可也？六淫七情，皆足以致郁。如外伤于风寒湿三气，皆足以闭遏阳气，郁而成热固也。暑热燥三气，亦足令气郁。《准绳》谓：燥金收涩，收涩则伤其分布之政，不惟生气不得升，即收气亦不得降。（不升属肝郁，不降属肺郁。）

　　《经》曰：逆秋气则太阴不收，肺气焦满。又谓：诸气怫郁，皆属于肺。是燥气之致郁也。

　　又燥为火化，《易》曰：燥万物者，莫 于火。是燥之致郁，无非火热之气所为也。至于七情，除喜则气舒畅外，其忧思悲怒，皆能令气郁结。而痰食之遏闭，水湿之停阻，又可知矣。《准绳》谓郁多在中焦，盖不论何脏腑郁结，皆关中土也。

　　又谓用药兼升降，盖欲升必先降之而后得升也；欲降之，必先升之而后得降也。

　　越HT 之苍术，足阳明药也，气味雄壮辛烈，开发水谷气，上升之力多；香附阴血中快气药也，下气之功多。一升一降，互用也。按上升下降，则中焦之郁开矣。气郁，胸胁痛，脉沉而涩，宜香附、苍术、抚芎。湿郁，周身走痛，或关节痛，遇阴寒则发，其脉沉细，宜苍术、川芎、白芷、茯苓。热郁，目瞀，小便赤，其脉沉数；宜山栀、青黛、香附、苍术、抚芎。痰郁，动则喘，寸口脉沉滑，宜海石、香附、南星、栝蒌仁。血郁，四肢无力，能食便红，其脉芤涩，宜桃仁、红花、青黛、川芎、香附。食郁，嗳酸，腹满不能食，右寸脉紧盛，宜香附、苍术、山楂、神曲、针砂。

　　上诸郁药，春加防风，夏加苦参，秋冬加吴茱萸。苍术、抚芎，总治诸郁。

　　按百病皆生于郁，与凡病皆属火，及风为百病之长，三句总只一理。盖郁未有不为火者也，火未有不由郁者也，（浓酒浓味，房劳损阴，以致火炎，似无关于郁，然亦必由不能运散乃然耳。）而郁而不舒则皆肝木之病矣。故曰知其要者，一言而终。

　　卷之二·杂症

　　痰

　　(饮)痰本吾身之津液，随气营运。气若和平，津流液布，百骸受其润泽，何致成痰为病？苟气失其清肃而过于热，则津液受火煎熬转为稠浊；或气失温和而过于寒，则津液因寒积滞，渐致凝结，斯痰成矣。故痰一也，而因寒因热其源不同，可概治欤？辨别之法，古以黄稠者为热，稀白者为寒，此特言其大概而不可泥也。试以外感言之，余尝自验。伤风咳嗽，痰随嗽出，频数而多。色皆稀白。误作寒治，遂致困顿，后悟其理，方知为热极所致。盖火盛壅逼，频咳频出，停留不久，故未至于黄稠耳。迨火衰气平，咳嗽渐息，痰之出者，半日一口，反黄而稠，则火不上壅，痰得久留，受其煎炼所致，而病亦遂愈。方知黄稠之痰，火气尚缓而微；稀白之痰，火势反急而盛也。此皆当用辛凉解散，而不宜于温热者也。又以内伤言之，肾火虚，水泛为痰，其痰清稀，当用温热，固也。即肾火盛，水沸为痰，其痰亦清稀。盖龙雷动而雨水随之，卒然上涌，虽略带浊沫，终非黄稠可比，亦宜用甘寒壮水，而不宜于温热者也。孰谓稀白之痰，必属于寒哉？大抵稀白而吐 者，必属寒。（予尝吐痰，出喉冰冷，虽咳嗽频并，而不咳之时多，仍是 非数，用温胃敛肺之药而愈。然又有痰出喉甚冷，而证仍属热者，盖痰本水属，积久而多，则火不能温也。故张子和谓：新痰热，旧痰寒。）

　　吐数而因伤风郁热者，及内伤雷龙火动者，必属热。因于脾气虚寒不能摄涎，频吐遍地者，必属寒。（其人安静无他，既非伤风咳嗽，又非雷龙火动，可辨。）此等须细为辨别，更当参之以脉，可见也。有气化之津液，有饮食之津液，胃者津液之海也，故痰聚焉。积久聚多，随脾胃之气以四讫，则流溢于肠胃之外，躯壳之中。经络为之壅塞，皮肉为之麻木，甚至结成窠囊牢不可破，其患固不一矣。法在平调其气，热者使复清肃之常，凉风生而湿土燥；寒者使回阳和之令，旭日出而坚冰消。气得其平，痰源以绝，而后其停蓄于肠胃之内、肌肤之中者，乃可徐图。否则根株不拔，旋去旋生，无奏效之日矣。更有一妙义，痰随气行，既随气以出于肠胃之外，亦随气以入于肠胃之内，若潮之往返。然人身之气，日则行于外，夜则返于内者也，故遇夜安卧。晨兴盥嗽则吐痰独多，岂非痰随夜气内返于胃之故乎？然则往者必令复返，外者必令复内，乃有出路。

