<!-- { "loadSidebar": true } -->
　　今略着其概如左。饮食入胃，脾为营运其精英之气，虽曰周布诸脏，实先上输于肺，（气亲上也。）肺先受其益，是为脾土生肺金。肺受脾之益，则气愈旺，化水下降，泽及百体，是为肺金生肾水。肾受肺之生，则水愈足，为命门之火所蒸，化气上升，肝先受其益，是为肾水生肝木。肝受肾之益，则气愈旺，上资心阳，发为光明，是为肝木生心火。脾之所以能运化饮食者，气也。气寒则凝滞而不行，得心火以温之，乃健运而不息，是为心火生脾土。此五脏相生之气机也。肺在心上，心火上炎，肺受其伤，此为心火克肺金也。若由脾胃积热，或由肝肾相火，或由本经郁热，皆与心无涉。肾阴太盛，寒气上冲，心为之悸；或肾寒甚，而逼其龙火上乘，心为之烦，皆肾水克心火也。若饮水过多，停蓄不行，心火被逼不安而悸者，与肾无涉。脾气过燥，则肾水为其所涸而失润；或过湿，则肾水为其所壅而不流，皆脾土克肾水也。

　　若他脏之燥，外感之湿，与脾无涉。肝木 泄太过，则脾胃因之而气虚；或肝气郁结太甚，则脾胃因之而气滞，皆肝木克脾土也。若自致耗散，自致凝滞，及由他脏腑所致者，与肝无涉。气有降则有升，无降则无升，纯降则不升，何则？浊阴从肺右降，则胸中旷若太虚，无有窒塞，清阳得以从肝左升，是谓有降有升。若浊阴壅满胸中，不肯下降，则肝气被遏，欲升不能，是谓无降无升。

　　（东垣谓食填太阴，为金克木，即此说。详见伤饮食门。）肺金肃敛太过，有秋无春，是谓纯降不升。无降无升，纯降不升，皆肺金克肝木也。若肝木自沉，或因他脏之寒郁，与肺无涉。此五脏相克之病情也。不足，则欲其生；太过，则欲其克。故木疏土而脾滞以行，金得火而肺寒以解，肾得脾之健运而水无泛滥之虞，肝得金之敛抑而木无 散之患。人但知生之为生，而不知克之为生。心火偏胜，则克肺金，若肾水充足，则火有所制，不但不克金，且温脾以生金，余脏同此论之。

　　此平人之无病，实由五脏互相克制，故不至偏胜为灾。即《经》所谓：亢则害，（亢，太盛也；害，克也。）承乃制，（承，相承也。水之承金，如子之承父，火耒克金，水乃制之也。）

　　制生化。（火受水制，则不特不克金，且益土以生金。化，犹生也。）若已病之人，则火盛者，不但刑金，且复涸水，肝脾皆被焚灼矣。不治之，而望其自然承制，有此理乎？乃医者见其热极血瘀而舌黑也，热伏于内而外反寒 也，谓黑为水色，寒 为水象，是火极而反兼水化，乃金之子水，为母报火之仇，即亢害承制之理。其说虽本前人，终欠的当。《医贯》曰：人皆曰水克火，予独曰水养火。盖水克火者，后天有形之水火也。水养火者，先天无形之水火也。（先天水火，互相为根，故水养火，如灯得油而愈明也。）人皆曰金生水，予独曰水生金。盖肺气，夜卧则归藏于肾水之中，肾中火炎，则金为火刑而不能归；无火则水冷金寒，亦不能归。凡气从脐下逆奔而上者，肾虚不能纳气归元也。毋徒治肺，或壮水之主，（此即承制之理，肾水心火一也。）或益火之元，（所谓水冷金寒用丙丁也，即制生化以克为生之理。）金向水中生矣。人皆曰土克水，予独于水中补土。

　　八味丸从水中补火，以蒸腐水谷是也。（寻常土寒，止须补脾胃之阳，若命门火衰，犹釜底无薪，必须八味丸。）人皆曰木克土，予独升木以培土。盖木者，春生之气也，与胃气同出异名。

　　当遂其发生之性，木气升发，即胃气升发也。及其发达既久，生意已竭，又当敛归水土之中，以为来春发生之本，（明此则金之克木，正所以敛聚其生意，不使散也，亦以克为生之理。）

　　焉有伐之之理？此东垣《脾胃论》用升、柴以升木气，谆谆言之详也。（土性中和，有升有降。郁而不升，虽曰木病，亦即土病。故升木即是培土。由是言之，若有升无降，则降金亦未始非培土矣。）愚按赵氏之说甚有理，诚能触类引伸，则五脏互相关系之故，无不了然矣。赵氏又论五行各有五，其说颇凿，未甚的当。予谓五脏无一脏无血液，是皆有水也；无一脏无气，是皆有火也；无一脏不发生，是皆有木也；无一脏不藏敛，是皆有金也。有气、有血、有发、有敛，是无一脏不和平，则皆有土也。知五脏各具五行，则其互相关涉之故，愈推愈觉无穷，而生克之妙，不愈可见哉。

　　卷之一·杂症

　　五邪说

　　五脏互相关涉，则五脏皆得为一脏之病，故有本脏自病者，有他脏传来者，何以别之？以证之先后见者别之。如止见腰热、足心热，尺脉沉数，是肾水虚而热也。若先见目赤胁痛，左关脉数，而后见前脉证，是子病及母也。若先见咳嗽喘满，右寸脉数，而后见前脉证，是母病及子也。若先见腹痛肚热，大便秘结，右关脉数，而后见前脉证，是夫病传妻也。若先见心烦舌赤，小便赤涩，左寸脉数，而后见前脉证，是妻病传夫也。他脏仿此。《难经》论五邪，谓假令心病，因伤暑得之，为正邪。（暑属心火，本经自病。）因中风得之，为虚邪，乃从后来者也。（木向前生火，是火在木前，木在火后，心病自肝传来，故曰从后来也。）因饮食劳倦得之，为实邪，从前来者也。因伤寒（犹言因肺受寒。）得之，为微邪，从所胜来者也。因中湿（《难经》以湿属肾，以湿即水也。）得之，为贼邪，从所不胜来者也。《脉诀》又以脉言之，谓心火当夏令时，反见肝脉，为虚邪，虚则补其母，难愈。反见脾脉，为实邪，实则泻其子，易愈。反见肺脉，为微邪，虽不治，自愈。盖以夏令心火当权，脉应洪大，今犹见春脉，是至而不至，不得乘时正位，为火气不足，故见伤风飧泄之证，须用辛温之品以补肝，使木气上升以生火，而补正难于速效也。又脾脉未及长夏而先见，为土气有余，故见饮食停滞，大便燥结等证，须用苦寒以泻其子，一泻而邪即去，易于为力也。又火令当权，金偶来乘，立即避去，不逐自退。如夏月偶然感寒咳嗽，即不发表，而暑月多汗，邪随汗散，不药而愈也。然《脉诀》又谓：春得脾而难疗，冬见心而不治，反以微邪为可畏者。何也？解者谓：本脉得令，而兼带妻脉，则为微邪，不治自愈。（如夏令见洪肺，略带涩也。）若本脉全无，而独见妻脉，则不可以微邪论也。（如夏令脉涩而不洪，是全见妻脉也，恐金生水，来克火，故不治。）当细察之。

　　卷之一·杂症

　　十二经配三阳三阴说

　　心经脉名手少阴经，小肠经脉名手太阳经，肺经脉名手太阴经，大肠经脉名手阳明经，心包络经脉名手厥阴经，三焦经脉名手少阳经，以各脉俱行于手，故言手，以别于足经也。肾经脉名足少阴经，膀胱经脉名足太阳经，脾经脉名足太阴经，胃经脉名足阳明经，肝经脉名足厥阴经，胆经脉名足少阳经，以各经俱行于足，故言足，以别于手经也。阴阳之分，则从其所系之脏腑而命之耳。然太阳、少阳、太阴、少阴，四象也。四象之外，又增阳明、厥阴名色，非蛇足乎？则何不直以心经、小肠经等称称之之为得乎？又《内经》尝以厥阴为一阴，少阴为二阴，太阴为三阴；少阳为一阳，阳明为二阳，太阳为三阳矣。则又何不以一阴、二阴等称称之乎？窃谓五脏配五行，六经配六爻。三阴经，坤之三画也；三阳经，干之三画也。

　　以一、二、三为序命之，似为妥当。而必立此太、少、厥等名色，且泥此生解，支离牵强，无当病情，千古相沿不改。此庄生所谓，呼牛者姑应以牛，呼马姑应以马耳。

　　卷之一·杂症

　　六气说

　　六气，风、热、暑、湿、燥、寒也。风属木；暑、热皆属火，而分热为君火，暑为相火；（此与心为君火，肾为相火之说各别。）湿属土；燥属金；寒属水，此《内经》之说也。夫四时之气，春则温，夏则热，秋则凉，冬则寒。然温热蒸而为湿，凉寒肃而为燥，此四气之外，又添燥、湿二气也。湿极于夏，燥始于秋，故系湿于长夏，系燥于秋。一以终言，一以始言，乃互文以见意，非谓春无湿而冬无燥也。又四时皆有风，而属巽木，故系之春，岂夏秋冬无风乎？不言温凉者，以寒热为举隅，非谓春必当以风易温，秋必当以燥易凉也。此等最宜活看，倘若执运气之说，则于理难通矣。何则？阴阳水火，相为对待，本无偏胜，故四序不愆。若泥分大寒、立春、雨水、惊蛰属风木，则混冬月之节令入于春矣。分春分、清明、谷雨、立夏属热火，小满、芒种、夏至、小暑属暑火，则春夏混乱，火令过多矣。分大暑、立秋、处暑、白露属湿土，则秋气反多于夏，而土为失位矣。九秋皆属燥气，而割三节以与相反之湿，止存秋分、寒露、霜降三节，反取立冬一节以益之，牵混破碎，节序皆愆，尚可信乎？虽云阳有余阴不足，亦何至火二而水一。因分火为热暑二气，以致此盈彼缩，而四序皆愆，亦何为乎？窃谓温凉寒热四气，分布四时，铁板不易。燥湿二气，皆属之土，有寒湿，有热湿，有寒燥，有热燥，分布四季，月辰未为湿土，温热之所蒸也；戌丑为燥土，寒凉之所肃也，是为热湿寒燥。又火在地中而土燥，坤土次于离火之后是也。水在地中而土湿，艮土次于坎水之后是也。是为热燥寒湿。盖土德兼该，有如是也。风则无时不有，而秋冬更为凛烈，合之为七气，夫何不可之有哉。昔人谓《内经》非岐黄书，乃后人之假托，要未必出于一手，故有醇有疵，分别观之可耳。

　　卷之一·杂症

　　六气后论

