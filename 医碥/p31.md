<!-- { "loadSidebar": true } -->
　　按三消，在河间、子和以为热证。而《金匮》谓消渴，小便反多，饮一斗溲一斗，肾气丸主之。又《内经》谓心移寒于肺，为肺消，饮一溲二者死，不治。是三消固有寒证乎？曰：此虽亦名消渴，而实不当以消渴名者也。盖《金匮》所言，乃因其人命门火衰，不能蒸动肾水与脾胃中谷气，以上达于肺，故上焦失润而渴。其所饮之水，未经火化，直下膀胱，故饮一溲一，其味不咸，肾气丸。（即八味丸。）用附、桂以壮其命门之火，如釜底加薪，则水谷之气上腾，蒸为润泽也。然此证止因水不上滋而渴，非如盛火之焚灼，则其渴不甚，饮亦必不多，（其谓饮一斗溲一斗者，乃合算之词，非言每饮必一斗也。）其与热证之大渴引饮不止者，安得无殊哉？肾热则小便如膏，肾寒则小便清白，又自有辨也。至若《内经》所言，心火衰微，反为水冷金寒之化，不特所饮之水无气以化，且并身中之津液，亦无气提摄，相并下趋，而成饮一溲二之证，则肺气之消索已甚，尚何大渴大饮之有？此皆不当名消渴，致后人泾渭不分，动手即从温补，热证逢之，不死何待？此河间、子和二公所谓大声疾呼，而痛诋其非也。

　　河间谓：饮多而小便多者，非虚寒无火，不能制水，乃燥热太甚，肠胃三焦之腠理怫郁结滞，致密壅塞，水液不能渗泄于外，（如水沃石，过而不留。）故溲多也。（此消之又一义也。）

　　当除其燥热，济津液之衰，使道路散而不结，气血利而不涩。（即前所谓以辛润之品，开通腠理也。）又谓常有阳极似阴者，下部觉冷，两足如冰，乃心火不降，宜寒药下之三五次，则火降水升，寒化自退，其言可谓名通。子和谓：心为阳火，先受寒邪，火郁伤肺，火与寒皆来乘肺，肺外为寒所薄，阳气不得泄，内为火所燥，故皮肤消索，溲溺与积湿频并，饮一溲二。膈消不为寒所薄，阳得宣散，故可治。肺消为寒所薄，阳气自溃于中，故不治，亦一说也。

　　三消通治：好黄连治净为末，冬瓜自然汁和成饼，阴干，再为末再和，如是者七次，仍用冬瓜汁丸，桐子大，每服三十丸，大麦仁汤入冬瓜汁送下。寻常渴，一服效。小便既多，大便必秘，宜常服四物汤（见血）调之。糯米泔折二，亦可冷进。三消久而小便不臭，反作甜气，在溺桶中涌沸，其病为重。更有如猪脂浮在溺面，如烛泪溅在桶边，此精竭也，难治。水在天地与人身，皆有甘有咸，甘者生气，咸者死气。小便死水也，本咸而反甘，是生气泄也，脾胃之生气下陷矣。（参汗门脱汗味淡更明。）三消久之精血亏，或目无所见，或手足偏废如中风，须滋生精血。愈后须防发痈疽，黄 六一汤下忍冬丸。末传鼓胀水气，五皮饮（见肿胀）送济生肾气丸。（见虚损。）

　　东垣中满分消诸方（见肿胀。）可选用。坎、干水也。气也，小而井，大而江河也。兑、坤水也，形也，微而露，大而雨也。一阳陷于二阴之中为坎，坎以气潜行万物之中，为受命之根本，故润万物莫如水。一阴彻于二阳之上为兑，兑以形普施于万物之上，为资生之利泽，故说万物莫说于兑。三焦为形之火。制以有形之水者，兑，泽也，可暂者也。吾身自有上池真水，气也，天一所生也。以无形之水，沃无形之火，常而可久者也。是为真水火，升降既济，渴自止矣。

　　寻常消渴，饮食劳倦，气虚发热，致津液不足而渴，不可与五苓（见伤湿，）宜补中益气汤（见气）加五味子、葛根。无病自渴，与瘥后渴，参术饮、四君子汤（见气）、缩脾饮（见中暑），俱加干葛。久病阴虚，黄 饮、四物汤（见血），加人参、木瓜。

　　或七珍散去术，加木瓜。产妇血虚，渴，宜益血。酒渴，干葛饮调五苓散。多食果子致渴，药中加麝香。停饮致渴，详痰饮门。

　　卷之三·杂症

　　痿

　　（发于夏者俗名注夏）

　　痿者，手足软弱无力，纵缓不收也，（即俗所谓手摊脚软之意。）盖热而兼湿使然。观物之寒而干者，必坚硬收引；热而湿者，必柔软弛长可见。湿属土，胃为水谷之海，主润筋脉。胃病则不能营运水谷，湿停筋脉中，不为润而为涝，与热相合，故治痿独取阳明也。五脏皆有热，热者，火也，火属心而伤肺。又制火者水，金为水之源，源伤则流绝，重其源之伤，故总归于肺热也。然此证之有热无寒则然矣，其有湿与否，则须细辨。若无湿而概用燥药以利水，则火益燥烈，筋脉反致枯干挛缩，求为弛长缓纵而不可得矣。治者审之。（无湿亦有痿者。以津液为热所灼，尚未即干，虽不弛长，亦未短缩，但困弱柔软而不能行动也。观草木遇烈日而枝叶萎软，可见矣。）《内经》分五痿。

　　肺热叶焦，皮毛虚弱急薄着，（皮干紧，与肉相搏，而着于肉也。）而生痿 ，（足不能行。）其证色白而毛败。

　　心热则下脉厥而上，（三阴在下之脉，因心热而逆上。）上则下脉虚，虚则脉痿，枢折挈，（膝腕似折而不能提挈也。）

　　胫纵而不任地，其证色赤而络脉溢。肝热则胆泄口苦，筋膜干，筋膜干则筋急而挛、发为筋痿，其证色苍而爪枯。脾热则胃干而渴，肌肉不仁，发为肉痿，其证色黄而肉蠕动。肾热则腰脊不举，骨枯髓减，发为骨痿，其证色黑而齿槁。又论其致热之由，谓有所亡失，所求不得，则发肺鸣，（咳嗽也。）肺热叶焦。

　　五脏因肺热叶焦，发为痿 。悲哀太甚则胞脉绝，绝则阳气内动，心下崩，数溲血，大经空虚，发为肌痹，传为脉痿。思想无穷，所愿不得，意淫于外，入房太甚，宗筋弛纵，发为筋痿，及为白淫。筋痿者生于肝，使内有渐于湿，（渐渍也。）

　　以水为事，（如舟居者之习于水。）居处相湿，肌肉濡渍，痹而不仁，发为肉痿。得之湿地，有所远行劳倦，逢大热而渴，渴则阳气内伐，内伐则热舍于肾，水不胜火，骨枯髓虚，故足不任身，发为骨痿。细详《经》意，是言五脏各有自致之痿，有他病传变之痿，（观肌痹传为脉痿句可知。）而总归于肺热所发也。至其致热之由，或言七情，或言房色，或言伤湿，或言劳倦，乃互文以见。内外诸邪，皆足生病，未见有归重于湿之意。

　　但本证论治，谓阳明为脏腑之海，主润宗筋，束骨而利机关，与冲脉（冲脉又名血海。）合于宗筋，属于带脉。阳明虚（冲脉无所禀则亦虚。）则宗筋纵，带脉不收，（所谓虚则不能行湿，不为润而为涝也，一切筋脉皆缓纵可知。）故足痿而不用，所以治痿独取阳明。又《生气通天论》云：湿热不攘，大筋 短，小筋弛长，（大筋亦有弛长，小筋亦有 短，勿泥。） 短为拘，弛长为痿，是此证固以湿热言，不以干热言也。故古人方中多用术、苓、泽泻，及诸风药。但此证属干热者毕竟多，然则滋阳明水谷之气，以润宗筋，壮北方少阴之精，以沃涸泽，尚忧无济，反敢利其湿哉？治法：热者补阴丸。东垣取黄柏为君，以滋水清热。嵩崖谓：风药及香燥温补之剂，断不可用，童便一味最妙。清燥汤（详伤暑）用黄连、黄柏、麦冬、五味、生地、当归，以清金滋水养血，人参、黄 、甘草以补肺气。有湿用二术、二苓、泽泻，湿在下部者加升、柴，（升提以利之。）饮食少进，用陈皮、神曲。肺热，宜黄 、二冬、石斛、百合、山药、犀角、桔梗、枯芩、栀子、杏仁之属，有湿加木通、秦艽。心热，黄连、苦参、牛黄、龙齿、牡丹皮、地骨皮、犀角。肝热，生地、天冬、白芍、柴胡、龙胆草、白蒺藜、黄芩、黄连。脾热痰湿，二术二陈、霞天膏等，甚则三化汤（见中风）、调胃承气汤（见大便不通）下之，控涎丹（见痰）取之。肾热，六味（见虚损）

　　加知柏。湿热，健步丸加黄柏、苍术、黄芩，或小胃丹（见痰饮）攻之。湿痰，二陈加苍术、黄柏、竹沥、姜汁。血虚，四物（见血）。加减。气虚，（壮火食气。）补中益气（见气）加苍术、黄柏。死血，桃仁、红花、归尾、赤芍之类。

　　若但两足痿软，病在下部，属肾、膀胱。《经》谓恐惧不解则伤精，（伤肾亦多端矣，举恐惧以该其余，勿泥也。）精伤则骨酸痿厥，精时自下。（肾伤精脱，则水虚可知，水虚则火炎，热而筋弛可知。）又谓三阳（即膀胱太阳经）为病，发寒热，下为痈肿，（热胜可知。）及为痿厥是也，又属脾湿。《经》云：凡治痿厥，肥贵人（犹言富贵人）则膏粱之疾也。（浓酒浓味，积为湿热。）又云：秋伤于湿，（秋为燥令，而云伤湿者，以见秋亦有伤湿耳，勿泥。）发为痿厥是也。东垣治粘合公，三十二岁病此，尻阴皆冷，阴汗臊臭，精滑不固。此醇酒浓味滋火于内，逼阴于外，医误作寒治，十旬不愈，脉沉数有力。以滋肾大苦寒之剂，制之以急，寒因热用，再服而愈。（当是滋肾丸、神龟滋肾丸之类。）左经丸、续骨丹，治湿痰污血，阻碍经络而致者。兼表邪，越婢加术汤。（见肿胀。）

　　卷之三·杂症

　　肺痿肺痈

　　《金匮》问曰：热在上焦者，因咳为肺痿，（火刑金，因咳，壮火食气，故肺热叶焦，手足困弱而不用，曰痿。）肺痿何从得之？师曰：或从汗出，（言汗出过多也。）或从呕吐，或从消渴小便利数，或从便难，（血已燥矣。）又被快药下利，重亡津液，（以上数者，皆亡津液之由，可推展之。）

　　故得之。（津液亡则阴不济阳，而热甚矣。）曰：寸口脉数，其人咳，口中反有浊唾涎沫者何？（津液既伤，则热为干热，何故反有唾沫吐出，故疑之。）师曰：此为肺痿之病。（肺热则清肃之令不行，水精不四布，留贮胸中化为涎沫，不但不濡他脏，并肺亦不滋，干者自干，唾者自唾也。）若口中辟辟燥，咳即胸中隐隐痛，脉反滑数，此为肺痈。（肺痿病在气分，故津液随气分化为涎而出诸口。肺痈病在血分，故津液随血分凝为脓而不出诸口。然亦有唾浊者，观下文便知。滑为痰涎之诊，既干燥无痰涎，则脉应涩，何以反滑？以血热也。然初虽数滑，后则数实矣。）咳唾脓血。（痈溃脓血从咳唾出。）

　　脉数虚者为肺痿，（壮火食气则气虚，津液亡则阴虚。）数实者为肺痈。（气壅血滞为实。）问曰：病咳逆，何以知此为肺痈？曰：寸口（通三部言。）脉微（《金鉴》云：微当作浮，下同）而数，微则为风，数则为热；微则汗出，数则恶寒。（此以外感言，故脉浮数而身热，有汗，恶寒。）风中于卫，热过于营，（过，入也。

