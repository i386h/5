<!-- { "loadSidebar": true } -->
　　外感风寒，内郁成热，由浅入深。）呼气不入，（句旧在热过于营句上，今移此。）吸而不出。（言呼吸之气，出入不利也，即下喘满意。）风伤皮毛，热伤血脉，风舍于肺，（由皮毛入肺。）其人则咳，（火刑金，肺痒故咳。）口干喘满，咽燥不渴，（热尚在表，未遽伤其津液，故不渴，以初病时言。）时唾浊沫，（即伤风痰嗽也。）时时振寒。（即恶风寒意。）热之所过，血为凝滞，（时时振寒，则表久不解，而热不散，于是日渐深入，而血凝滞。）蓄结痈脓，吐如米粥，（溃后吐脓如米粥。）始萌可救，脓成则死。（亦有不死者，观下文便知。此条举外感而言，而内伤之致此者可例矣。）咳而胸满，振寒脉数，咽干不渴，时出浊唾腥臭，（可知肺痈亦有唾涎沫者矣，由此推之，则肺痿亦必有不吐涎沫者矣。必泥上条所云以辨证，得毋误乎？再按肺痿有干热，有湿热，而以干热为主。即有涎沫，亦吐者自吐，干者自干，况无涎沫可吐者，其为干涸，又何待言乎？合痿门详看，其理自见矣。热得湿而后壅肿成痈，则肺痈多为湿热，故时吐浊。其不唾者，乃凝结在里之故。

　　谓肺痈无湿，恐非情理。）久之吐脓如米粥者，为肺痈，桔梗汤主之。（以解毒排脓。上条言死，此条言不死，盖证有轻重之别也。）肺痈喘不得卧，葶苈大枣泻肺汤主之。（大苦大寒，峻泻肺邪，恐稍迁延，脓成则死矣。）肺痈胸满胀，一身面目浮肿，（浊气不得下降之故。）鼻塞，清涕出，（热气上蒸成水也。）

　　不闻香臭酸辛，（肺热攻鼻，故酸辛，浊气充塞，故不闻香臭。）咳逆上气，喘鸣迫塞，葶苈大枣泻肺汤主之。肺痿吐涎沫而不咳者，（肺痿咳而吐涎沫，本证也。今止吐涎沫而不咳，则似肺痿而实非肺痿矣。）其人不渴，必遗尿，小便数，所以然者，以上虚不能制下故也，此为肺中冷。

　　（肺冷则气寒，不能摄津液，故上则吐沫，下则小便不禁也。）必眩，（经谓：上虚则眩是也。）多唾涎，甘草干姜汤以温之。若服汤已，渴者，属消渴。（小便多而渴者为消渴，小便多而不渴者为肺冷。然消渴病初起，亦有不遽渴者，误作肺冷治之，遂见渴证。此仲景教人辨别肺痿、肺冷、消渴之法。）

　　喻嘉言曰：才见久咳，先须防此两证。肺痈由五脏蕴崇之火，与胃中停蓄之热上乘乎肺，肺受熏灼，血为之凝，痰为之裹，遂成小痈，日渐长大，则肺日胀而胁骨日昂，乃至咳声频并，痰浊如胶，憎寒发热，日晡尤甚，面红鼻燥，胸生甲错。（甲错谓枯索粗糙，如鳞甲相错也。）始先苟能辨其脉证，属表属里，极力开提攻下，无不愈者。迨至血化为脓，肺叶朽烂，倾囊吐出，十死不救，嗟无及矣。又云《金匮》治法，贵得其大要，多方图之，生胃津，润肺燥，下逆气，开积痰，止浊唾，补真气以通肺之小管，散火热以复肺之清肃，亦能复起，可不致力乎？《尊生》肺痿，举肺汤：桔梗、甘草、竹茹、二冬、阿胶、沙参、百合、贝母。肺痈，手掌皮粗，气急颧红，脉数鼻煽，不能饮食，不治。肺痈，清金饮：刺蒺藜、苡仁、橘叶、黄芩、花粉、牛蒡、贝母、桑皮、桔梗。咳吐稠痰，胸胀喘急，发热，玄参清肺饮：玄参、柴胡、陈皮、桔梗、茯苓、地骨、麦冬、苡仁、甘草、槟榔，煎成入童便一盏服。重者不能卧，宁肺桔梗汤：桔梗、贝母、当归、栝蒌仁、黄 、枳壳、甘草节、桑白、防己、百合、苡仁、五味、甜葶苈、地骨、知母、杏仁。身热加柴胡，便秘加熟大黄。勿论已成未成，通用金鲤汤：鲤鱼一个，（重四两，去肠，勿经水。）

　　贝母（末二钱）

　　入鱼腹内，线缝，童便一碗浸，重汤煮至鱼眼出为度，去鳞骨，净肉仍浸童便内顿热，连便服之，日三次，效速。已吐脓后，排脓散：黄 、白芷、五味、人参各等分。

　　卷之三·杂症

　　痹

　　（麻木）

　　《内经》谓：风寒湿三气杂至，合而为痹。（痹、闭滞也。身中血气为三者之邪所闭滞。）风气胜者为行痹，（风善行动，嘘其寒湿走注不定，故痹痛亦走而不定。）寒气胜者为痛痹，（血气痹滞无不痛者，而寒之痛为甚。以寒则凝，其滞而不通，比风湿尤甚，故痛若虎咬，世呼为白虎风是也。）湿气胜者为着痹，（不如风胜者之流走，但着而不移；亦不如寒胜者之痛甚，但略痛，或但麻木不仁。

　　盖湿如水而寒如冰，腠理之松滑与紧涩有异，则气血之行，其为阻滞冲击者，固有微甚之分也。）是名三痹。

　　《经》又分，以冬得之为骨痹，（骨重不举而酸疼。）春得之为筋痹，（筋挛不伸。）夏得之为脉痹，（血脉不流而色变。）长夏得之为肌痹，（肌肉不仁，不知痛痒。）秋得之为皮痹，（皮逢寒则急，逢热则纵，虽麻木，尚知痛痒。）是名五痹。

　　又谓：五痹久不愈，重感于邪，则各传其脏。如见胸满烦喘咳嗽，是皮传肺，为肺痹也。呕吐痰涎，心下痞硬，四肢懈惰，是肌传脾、为脾痹。心烦心悸，嗌干善噫，厥气上则恐，（如肾寒冲心则恐悸之类。）是脉传心，为心痹。多惊善怒，胁胀，多饮，小便数，是筋传肝，为肝痹。善胀，尻以代踵，（足挛不伸也。）脊以代头，（伛偻不直也。）是骨传肾，为肾痹。痹入五脏则死矣。又谓传腑。数饮而小便不通，中气喘急，时作飧泄，（不泻则胀，不胀则泻。）为肠痹。（大小肠也，举肠该胃。）小腹膀胱按之痛，若沃以汤，涩于小便，上为清涕，为胞痹。（胞即膀胱，详淋证门。）不言胆者，缺文也。又有众痹、周痹之名。谓各在其处，歇而复起，左右相移，更发更休，名众痹。

　　若在血脉之中，止随脉以上下，而不左右相移，名周痹。（周痹似中风之偏废，然有痛而无口眼斜为异矣。）按以上诸痹，总皆风寒湿三气为患，特以其受病之所在，区别言之耳，要其病本则一也。

　　再按风，即寒也，（说见疟论。）虽曰风寒湿，实寒湿二者足以尽之。气为寒湿所闭，气盛而寒湿微者，则走注而不甚痛；若气盛而寒湿亦盛者，则不甚流走而痛剧；气弱而寒湿甚者，则着而不行，亦不甚痛，或但麻木也。《经》所谓风胜为行痹者，风有外风内风。以外风言，即寒之浅者，止伤于卫，（风胜犹云邪偏胜于卫。）不甚闭遏，故能流走而不甚痛。若以内风言，则即人身之气矣。是《经》言风即兼言气可知矣。至寒之痛，必由于气盛冲击；湿之着，必由于气弱不运，固可推而得之耳。麻者非痛非痒，如千万小虫乱行，如麻之乱也，观于脚麻可知。木者不痒不痛，并不麻，顽然一物，自己肌肉如他人肌肉，按之不知，搔之不觉，如木之无知也。河间论麻，谓是气涩，东垣谓是气虚。盖气盛能行，不麻；全无气不行，亦不麻；惟气衰不能营运流利，停滞此处，嘘其津液痰涎，纷乱沸动所致也。（若血液燥涸者，气行不得滑利，纷然而窜走其空隙，亦麻。）或言风者误也。观人之久坐而起则脚麻，及绳缚久，释之，则亦麻，岂非气久不行，得起得释而微通，嘘其久滞之血液而然哉？李正臣夫人病麻，昼减而夜甚，又闭目则甚，开目则否。盖昼与开目，则阳行于外，气得流通，故减也。再按外感之寒湿能痹，岂内生之寒湿独不痹乎？寒能滞气涩血，湿能停痰聚液，观之瘀血痰饮之为痹，而初无外感者，可见矣，不特此也。内生之风亦为痹，内风者，热气之 疾者也，热盛亦生湿、生痰矣。热甚则血枯，死血阻塞经隧，则亦不通而痹矣。又忍尿亦成痹。（尿不行则气亦不行而乍痹，必膝冷。）支饮臂麻木，一隅三反，是在明者。

　　卷之三·杂症　痹

　　治法

　　虚人痹者，小续命汤（见中风）加减：风胜倍防风，寒胜倍附子，湿胜倍防己，皮痹加黄 或桂枝皮，脉痹加姜黄或红花，肌痹加葛根或白芷，筋痹加羚羊角或续断，骨痹加虎骨或狗脊，有汗减麻黄，便溏减防己，寒胜减黄芩加干姜，热胜减附子加石膏。壮者增味五痹汤：风痹以羌、防为主，寒痹麻黄、附子为主，湿痹防己、羌活为主，皮、脉等五痹，加药照前条。三痹通用木通，不见水者二两，以长流水二碗，煎一碗，热服取微汗。（昔有人梦得此方而痹痛愈，此谓通则不痛也。）不愈再三服，视所胜，照前方加味。（不得过三钱。）三痹汤、独活寄生汤，并治各痹久不已，乘虚入脏。五苓散（见伤湿）。加附子治胞痹，加苍术治肠痹。气虚麻木，黄 益气汤。冷痹，（身寒无热，四肢厥冷。）蠲痹汤。热痹，（身热如火。）升阳散火汤（见劳倦）加犀角、羚羊角。又行痹，黄、苍术各酒炒二钱，姜一片煎，调威灵仙（酒炒）末，羚羊角灰，芥子末，温服。走注与历节不同，历节是支节疼痛，未必行也，今将治走注诸方开后：如意通圣散、虎骨散、桂心散、仙灵脾散、没药散、小乌犀丸、没药丸、虎骨丸、十生丹、骨碎补丸、定痛丸、八神丹、一粒金丹、乳香应痛丸。外贴，用牛皮胶一两，水熔成膏，芸薹子、安息香、川椒、附子，各半两，为细末，和贴。亦有痰涎走注，变生诸疾，但察并非风寒湿外感，而忽然肢体上下走易作痛，神昏多睡，或饮食无味，痰唾稠粘，夜间喉有痰声者是也，但用控涎丹（见痰）。数服即愈。

　　痛痹。上部痛：羌活、桂枝皮、桔梗、威灵仙，臂痛加桑枝、姜黄。下部痛：牛膝、防己、木通、黄柏，加乌、附以引经。关节痛：穿山甲、虎骨、松节。

　　上部肿痛：五积散（见中寒）、乌药顺气散，加姜葱发汗。下部肿痛：五苓散、（见伤湿。）

　　八正散（见淋）、大橘皮汤（见肿胀），加灯心、竹叶利小便。肿而大便不通；大柴胡汤（见疟）、防风通圣散（见中风）。筋痛：缓筋汤。浑身筋骨痛：立效散，觉冷者甘草附子汤，觉热者当归拈痛汤。（见身体痛。）历节肿痛：犀角汤，再服茵芋丸。肢节痛：大羌活汤。外用熨法：三年酽醋五升，煎三四沸，入葱白二三升，再煎一沸滤出，布裹乘热熨之。又方：芫花、桑白、川椒，各二钱，桂心一两，柳蛀五钱，麦麸一升，醋炒热，青布裹熨。樟木屑一斗，滚水泡熏洗，勿令气入眼。着痹：白米半碗，薏苡仁数钱，生川乌末四钱，熬粥，宜稀薄，下姜汁、蜜各二三茶匙，空心啜之。然非有风，川乌不宜用。张子和以苦剂吐去湿痰，次用白术、茯苓，寒加附、姜煎服。

　　着痹：大概气必虚，四君子（见气）为主，加去邪之品。

　　卷之三·杂症

　　痉

