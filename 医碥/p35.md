<!-- { "loadSidebar": true } -->
　　霍，言其手足之扰动，如挥霍也；乱，言其内之邪正变乱也。其证心腹卒痛，或吐或泻，或吐泻交作，甚则两足转筋，转筋甚而从足入腹，或通身筋皆转，舌卷囊缩者死。若无吐泻，而止转筋腹痛者，名干霍乱，即俗所谓搅肠痧也。病由邪气结滞中焦，阻隔上下，正气不通。上之阳气不得下通于阴，则上壅，故吐。下之阴气不得上通于阳，则下迫，故泻也。（此言阳上阴下之阻隔也，亦有阴上阳下者，又有阴阳参错，清浊邪正混淆，寒热互争，彼此拒格不通者，于是血气营卫之行失次，彼顺此逆，搏击于中矣。）上吐下泻，则中焦之邪得以分消，有不药亦愈者。若邪气炽盛，吐泻适足虚其正气，邪愈结而不运矣。转筋由筋中素蕴火邪，血液久虚所致，然未遽然也。若因霍乱吐泻，顿亡津液，则血液之虚者愈虚。或不因吐泻，而外冒风寒，腠理闭密，热气怫郁激发，则火邪之烈者愈烈，（干霍乱之转筋，及寻常转筋以此。）于是挛缩急痛，而不可忍矣。

　　观其情形急暴，属火无疑。或以为寒，谓寒则收引，不知收引特拘急牵强耳，与转筋之挛痛异常者不同，乌可混哉。或疑转筋多在足，明属阴寒。盖足居下部，属阴多寒，又感风寒，筋脉收引劲急。霍乱不论寒证热证，皆邪结中焦，阳气不能下达，两足必冷，故每转筋。若果由火热，则是筋皆转矣，何独足乎？此论足独转筋由于寒，亦有理，然谓一于寒，而中无火邪，则非矣。若无火邪，则阴凝而静，断无躁急转戾之理。

　　且霍乱乃脾胃病，故足独转筋，不可谓必由于寒也。丹溪治遍身转筋入肚，作极咸盐汤于槽中暖浸，以润其燥。（血热也，寒而劲急者，亦可用以软坚。）治霍乱当审其为何邪。河间谓为热甚所致，火性躁暴也。凡暴病暴死，皆属于火也。《准绳》谓以脾湿为本，脾湿盛则亦郁而生热也。张子和则以风湿热三气合而为邪，盖脾湿土，为肝风木所克，（肝木清气，为湿所遏，不得升，不升则湿愈不行，若受木克者然。）

　　郁为热而暴发，发则心火上炎，故吐，脾湿下流，故泻也。王海藏亦谓，风湿热与食相合为邪。《明理论》则谓他病霍乱，多由饮食所伤，若伤寒霍乱，则由邪入中焦，胃气不和，因之阴阳痞隔而致。诸公之论，当兼采之，不可执一说以误人也。大抵夏秋之交，最多此证。盖夏月人多食冷冻饮料水，其寒湿之气，与暑热之气，交抟胃中，是为寒热不和，即无所郁遏，亦将久而病发。若外感风寒，内伤饮食，则闭滞不行，其发也暴矣。病之将作，必先腹中 痛，痛高近心则先吐，痛下近脐则先泻。因冒风则恶风有汗，因冒寒则恶寒无汗，冒湿则身体重着，伤暑则心神烦躁。问其曾否食过何物，曾否七情动气，更分寒热虚实治之。气少唇青肉寒，四肢拘急，畏冷喜热，脉沉迟，人事清醒者，寒也，（霍乱暴证，原属于火，但火由寒激，发则火泄而寒独存也。）理中汤（见中寒。）脉绝者，通脉四逆汤（见厥）。吐利不止，元气耗散，格阳于外，或口渴喜冷，得水则不能饮，或发热烦躁，欲去衣被，不可误以为热，宜理中汤，甚则附子理中汤，（并见中寒。）不效则四逆汤（见厥），并宜放十分冷服。转筋者，理中汤去术，加生附子一枚。

　　或理中汤加冻胶锉炒一钱。（血为寒凝，状如冻胶，故加此治之，且以润其燥。）

　　或煎浓盐汤浸，仍缚系其腿胫，勿令入腹。或灸承山二十七壮，神效。（一法，男子手挽其阴，女子手牵乳近两旁。）

　　身热烦渴，气粗口燥，喜冷畏热，心神闷乱，脉洪数者，热也。若更四肢重着，骨节烦疼者，兼湿也。中暑霍乱，宜香薷饮（见中暑），井底沉极冷顿服，桂苓白术散亦妙。

　　湿盛者，除湿汤（见中湿）、诃子散。暑湿相搏者，二香散。热多饮水者，五苓散（见伤湿）。

　　转筋者，木瓜煮汁饮之，或香薷煮汁亦可，或烧栀子二十枚为末，熟水调下。烦渴者，吐泻后津竭也，止渴汤、增损缩脾饮、茯苓泽泻汤、小麦门冬汤。霍乱后，下利不止，腹中 痛，恐作痢，宜黄连丸。霍乱后，下利见血，止血汤、赤石脂汤。

　　按寒热诸症，疑似难决，必参诸脉。然霍乱气闭，脉多沉伏不见，或涩滞歇至，（须辨其应指有力无力）。则亦难辨矣。切不可妄投药，且先以阴阳水分理之，刮痧法最妙，干霍乱尤宜。法用瓷碗之精细者，汤温之，香油抹边令滑，不伤肉，刮脊两旁俞穴，引出脏腑之邪，又刮手足湾，引之四散，热血随刮透出，起红紫疙瘩，红者轻，紫者重，黑者更甚。盖气结则血凝，血凝而气愈滞，血散气行，则立愈矣。七情郁结者，七气汤。胁下痛者，木克土也，建中加柴胡木瓜汤。兼外感风邪者，六和汤（见伤暑）。倍藿香，煎熟调苏合香丸（见诸中）。大抵苏合香丸、藿香正气散（见中风），最能通关理气，所必用也。霍乱非有邪不致，有邪即为实，虽虚人亦不得纯补，惟吐泻后当细察之。若已透畅，人困弱，脉虚软，是邪已去而正虚也。若吐泻未透，脉仍涩滞有力，人仍烦躁不宁，是邪尚未尽也，须别之。吐泻不止，头目晕眩，肢冷转筋，须臾不救者，吴茱萸汤。汗出厥逆不解者，四逆汤（见厥）。吐泻后，小便利，汗出者，即内外热，亦宜温之。吐泻后，二便不通，胃中实痛者，结粪留滞，四君子（见气）加大黄一两。吐泻后，胸膈高起，痞塞欲绝，理中汤（见中寒）加枳实、茯苓。吐泻已透，而余吐余泻未止，腹有余痛，宜一味报秋豆叶煎服，干者尤佳。罗谦甫治一人伤酒肉潼乳，霍乱吐泻，脉沉数，（热未去也。）按之无力。（所伤之物已去。）以新汲水半碗，调桂苓白术散，徐服之。少安，又于墙阴掘地二尺许，入新汲水搅之，澄清，名地浆，再调服之而愈。墙阴土，重阴也，暑热躁甚，非此不除。又治一人，年八十，中暑霍乱，吐泻昏迷，头热如火，足冷。以桂苓甘露饮泻热补气，坠浮火以安神明，加茯苓以分阴阳，冰水调灌之而愈。再以参术调中汤，调理平复。妊娠产后霍乱，不外上法，但须顾胎防虚。

　　干霍乱不得吐泻，则邪结中焦，用温热立死。炒盐入新汲水乘热多饮，探吐之，不吐更服，吐乃饮，三吐乃止。（大抵邪尽即止，勿泥。）此法极妙，凡欲吐而不得吐，及吐不透者，并宜之。须极咸乃妙。吐后心腹 痛，频欲登圊，苦于不通，藿香正气散（见中风）加枳壳一钱，（生者更速。）多下来复丹。（见中暑。若泻则不可用此丹。）

　　不效，须用神保丸，（见伤饮食。）但此丸必到大肠乃行。若隔于上，则转服转秘，须用来复丹研末，汤调，吞养正丹（见气）百粒，庶可引前药到下。戴复庵法，先服浓盐汤探吐，次调苏合香丸吞来复丹，仍进藿香正气散加木香、枳壳。浓朴汤、活命散、冬葵子汤。顶心有红发急拔之，取青蒿汁和水饮愈。或刺委中穴，并十指头出血亦妙。火甚者，药须反佐。古方煎盐汤调童便入药，取其下降以通阴也，兼能行血。

　　凡霍乱，切不可与粥饮。盖邪滞未化，谷食一入，益结滞不行，往往致死。并忌酒、姜汤、蒜、乌梅、梅酱、热汤，一切收敛温热之药。

　　卷之三·杂症

　　泄泻

　　泄泻之症，水谷或化或不化，腹痛或不痛，并无努责，亦无脓血，及里急后重，惟觉困倦耳，故与痢疾异。饮食入胃下小肠，得气营运则清浊以分，水渗膀胱，谷趋大肠，二便调矣。何泄之有？若气不运化，水谷不分，归并大肠一路，则泻矣。而气之所以不运，则六淫七情种种之邪，皆得而滞之，略具如下。

　　或因于风。经曰：春伤于风，夏为飧泄。言春时伤于风寒，由皮肤而经络，传入肠胃，腹胀肠鸣，（风气往来肠胃间，冲击作响也。）因而飧泄也。（泄出原食不化。）

　　此风非汗不出，始为寒气，久则郁热。又肝木之气，亦名为风。春时肝气宜升，为邪所伤，郁而下陷，郁久成热，热久蒸化为湿，遂至飧泄，此宜升清除湿。二证皆肠鸣，（肝风内煽亦鸣响。）脉弦，泄时或闭而不下，下多白沫，辟辟有声，其气不甚臭秽，以完谷不化也。

　　夏以久言，勿泥。（或谓春木当令，虽不能升，亦不肯下趋，但郁成热，至夏热盛蒸湿，如云蒸而雨降，故至夏乃泄，亦通。）

　　或因于寒。盖寒则气凝，无以营运水谷，故泄也。寒气攻刺，腹中绵绵作痛，肠鸣，暴下无声，水谷不化，所下清冷，如鸭屎之溏，（大便如水，中有少粪也。）小便白，脉沉迟，身冷。脉细，（心虚。）皮寒，（肺虚。）气少，（肝虚。）前后泄利，（肾虚。）饮食不入，（脾虚。）为五虚，难治，用参术补剂早救之，迟则不能挽矣。

　　或因于热。盖火性急迫，逼其水谷下注，往往不及传化即出。勿因其完谷不化，误作虚寒。其脉洪数，小便赤涩，腹中痛刺，痛一阵泻一阵，口燥渴，粪出辟辟有声，肛门热痛。热泻固由火性急迫，亦有热气壅滞不行，不但寒不能运也，所下多垢粘，色黄赤，腹中闷痛。

　　或因于暑。与热泻同理。证则面垢，多汗，烦渴。

　　或因于湿。湿盛而小便不利，水走肠间，漉漉有声，腹不痛，脉沉缓，体重软弱。治湿宜利小便。若气虚下陷而利之，是降而又降也，当升其阳，所谓下者举之也。升阳用风药，风药又能胜湿。

　　或因于食。盖伤食则脾滞，不能营运水谷，故泄，噫气如败卵臭，腹中绞痛，痛一阵泻一阵，下过稍宽，少顷又痛，所下臭秽粘腻，（前食既滞，则后食继停，陈陈相因，久而乃出，故臭秽。）色黄。

　　或伤于酒。每天明时泻一二次。（酒质湿，夜气阴寒，不能久摄，故至明必泻。）

　　或因于饮。渴而饮，饮而泻，泻而复渴，复饮复泻也。

　　或因于痰。痰滞气不行，故水谷不分，腹中隐隐微痛，或觉冷，下如稠饮，时泻时不泻，或多或少，不食不饥，昔肥今瘦，脉滑。

　　有脾虚不能受食，食毕即肠鸣腹满，必泻出所食方快，不食则无事，名脾泻。

　　每天明时泻一二次，名肾泻。（肾火虚寒也。）

　　有肝气滞。两肋痛而泻者，名肝泄。

　　有患口舌糜烂而泻者，乃心脾二经之热，心开窍于舌，脾开窍于口，其热上攻故糜烂。若移其热于胃与小肠，则运化失职，故泄也，名口糜泄。

　　久泻不已名滑泻，又名洞泄。大孔如竹筒，饮食入口，直出无禁，气将脱矣，饮食不进则无救矣。

　　治法：风泻，升阳益胃汤（见恶寒）。寒泻，理中汤（见中寒）、浆水散。

