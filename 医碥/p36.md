<!-- { "loadSidebar": true } -->
　　热泻，益元散（见伤暑）加芩、连、灯心、竹叶。止泻汤去白术，加黄连、滑石、扁豆。热止在上膈，渴而引饮，水入胃中，胃本无热，不能行水，致泻，灸第一椎下陷中，五苓散（见伤湿）。

　　亦可。暑泻，青六丸、（见痢。）玉龙丸。湿泻，胃苓汤、五苓散、升阳除湿汤吞戊己丸、止泻汤。寒湿加姜、桂，热湿加黄连、葛根。食泻，平胃散（见伤饮食）加枳实。审其曾伤何物，仍烧此物存性，调服三五钱。形气实者下之。酒泻，理中汤（见中寒）加干葛，吞酒煮黄连丸（见伤暑），或葛花解酲汤（见伤饮食）。饮泻，实者神佑丸（见肿胀），虚者春泽汤（见伤湿）、白术调中汤。痰泻，止泻汤加半夏、海粉。实者吐之下之，虚者六君子汤。（见气。）

　　脾泻，快脾丸。肾泻，四神丸，早晚二服。肝泄，止泻汤加柴胡、青皮。若因肝气不敛，致脾气散而不运，加白芍。口糜泄，其证上发则下止，下泄则上愈。当口糜发时，用泻心导赤散，滚汤淬服。若当泄泻时，则早晚用参苓白术散，糯米汤服。

　　若小便少，利不止，乃水走大肠，用茯苓、车前子各等分，煎汤代茶。若服寒凉药，口疮不效，则为虚火上泛，理中汤加肉桂，大倍茯苓，降阳利水，阳降则口糜愈，水利则泄泻止。久泄，八柱散，或四君子（见气）加肉果、升麻。仲景云：下利不止，以理中与之益甚，理中者理中焦，此利在下焦，赤石脂禹余粮汤丸主之。泻久不止，多变为痢，（详痢门。）实者以浓朴枳实汤预防之，虚寒者四神丸。收涩之剂，固肠丸、诃子散皆治热泻，扶脾丸、桃花丸、诃子丸、赤石脂禹余粮汤皆治寒滑。泄泻久不止，不可离甘草、芍药，为脾病也。不可离白术，为湿也。忌枳壳。为能宽肠也。

　　忌当归，为能滑肠也。（用补中益气者白芍代之。）泻已愈，至明年此月复发者，有积也。热积大承气汤，（见大便不通。）虚者保和丸（见伤饮食）加三棱、蓬术之属。寒积备急丸。（见伤饮食。）

　　理中（见中寒）加茯苓、黄连，名连理汤，寒热杂合而泻者最宜。（如暑泻兼内伤生冷，或热邪已解，而泻仍不止，疑似之证，皆可服之。）凡泻，津液既去，口必渴，小便多赤涩，未可便作热论。（必初起即渴，即赤涩，乃为热。）阴阳已分，泻已止，而小便少者，此肺气虚不能生水，补中益气汤（见气）加麦冬、五味。或肾阴虚而水自涸，六味丸（见虚损）加麦冬、五味。或肾阳虚而阴无以化，八味丸。（见虚损。）若再行渗利，则小便益不行，而水入不消，肿胀之证反作矣。泻脉必沉，宜细小，不宜大数实。下泄，上吐痰，皆不已，为上下俱脱，死。腹大胀，手足厥，利不止，形脱，死。

　　卷之三·杂症

　　肠鸣

　　大抵气与水液相冲击而成声。气多则响高，水多则响沉，或无水而有痰食之闭塞，气闭忽通，则鸣也。气有寒有热，热则气盛，其冲击必有力。寒则气不足，不足本不能冲击，然郁积久之，则亦必通。观寒凝腹痛者，以炒葱姜盐熨腹，则腹响而气行痛止，可见也。是故气之和平而流畅者不鸣也，必其或热或寒，有塞有通而后鸣。经谓热淫所胜，病腹中雷鸣，气上冲胸，治以咸寒。又谓中气不足，肠为之鸣，脾虚腹满，肠鸣飧泄，食不化是也。胃寒泄泻肠鸣，升阳除湿汤（见泄泻）加益智仁、半夏、枣、姜。火击水者，二陈（见痰）加芩、连、栀子。水气客于大肠，疾行则鸣，濯濯如囊裹水之声，河间葶苈丸。

　　卷之三·杂症

　　痢

　　痢由湿热所致。或饮食湿热之物，或感受暑湿之气，（不论外感六淫，内伤七情，饮食劳倦，皆能致湿热。）积于肠胃，（不论何脏腑之湿热，皆得入肠胃，以胃为中土，主容受而传之肠也。）则正为邪阻，脾胃之营运失常。于是饮食日益停滞，化为败浊，胶粘肠胃之中，营运之机，益以不利。气郁为火，与所受湿热之气，混合为邪，攻刺作痛，此痢症所以腹痛也。

　　（旧谓肺金之气，郁于大肠间，盖以气属肺为言耳，不必泥定是肺气也。实热者，火性急迫，不得宣通，其痛必甚。

　　虚寒则痛微，盖寒闭则痛甚，寒开则痛微。痢者虽滞而不畅，终是开而非闭，虚者少气，不甚壅故痛微。）邪能伤正，伤在血分则便血，曰赤痢。（当与肠风参看。）伤在气分则便脓，曰白痢。（脓有二：一则胃中津液，一则水谷汁浆，均为邪火煎熬成脓。观饭食腐败，往往化为白脓可见。而津液稠浊，上出为痰，下出为脓，尤其明着。景岳谓是肠间脂膏剥刮而下。不思肠胃之里，并无脂膏，止有涎沫，观猪肠可见矣。

　　又大肠合肺主气，小肠合心主血，故古谓血从小肠来，脓从大肠来，不必泥也。）若血气并伤，则赤白兼见。

　　又或湿盛血败而色如豆汁，或热极而色见紫黑，（黑而光如漆者，为瘀血，有血丝者亦然。）或久痢而元气虚弱，湿痰败浊，色尘腐如屋漏水。（中原盖屋用泥，故漏水尘浊晦黑。）或证转虚寒，色如鱼脑，如鼻涕，如冻胶。（色同白痢，但有初起后剧，及寒热不同。）或脏腑败坏，面色如死猪肝鸡肝，（其色青黯。）此痢之所以有各色也。气既郁滞肠中，则欲升不升，欲降不降，忽而下逼，火性迫促，竟若不及更衣，然欲降而不能降，虽就圊却无所出。（气郁不宣，则胶固之积不出，即日食之糟粕，亦销铄胶粘，所出无几。）不降而偏欲降，才净手又要更衣，急迫频并，最是恼人，是为里急。邪迫肛门，气凝血聚，因而重坠，（亦有脱滑者，必病久乃见。）是为后重。痢本湿热，痢久阴伤，湿热转成燥热，肛门如火，广肠血枯，虽极力努责，（责，求也，努力以求其出也。）而糟粕干涩，欲出不能，但虚坐而无所出，是为虚坐努责。泻痢皆由于湿，而湿有寒热，皆能作泻。痢则因湿热，（若是寒湿，即当洞泄，无结滞不通，欲出不出等证。）谓痢有因寒湿者，谬也。均之湿热，而或泻或痢，何也？曰：泻因湿热骤盛，火性急速，遽迫水谷暴下，不及蒸为腐败，倾盆而出，肠胃即清，故无胶固垢积。积滞既无，气行弗碍，浊降而清随升，故无里急后重。病发既速，则血气未伤，故无赤白血脓。痢则初起湿热尚微，积渐乃盛，盛而后发，为日既久，遂蕴酿出如许证候耳。有先泻后痢者，因湿少热多，湿已泻出，热尚未除，且泻久亡阴，阴虚又复生热，湿火转成燥火，刮逼肠垢与血而下，故转而为痢也。（古谓此为脾传肾，以脾恶湿，肾恶燥。此证先湿伤脾，后燥伤肾，故曰脾传肾也。其病为进，贼邪也。）有先痢后泻者，因湿多热少，痢久热去，而湿犹存。火与元气不两立，邪热既去，则正气得复，正不容邪，所余垢积与湿，至是尽行扫荡，（热邪在中，肺气被壅，热去则肺气下行，化水四布，有若时雨，沟浍皆盈，垢积尽荡矣。）故转为泻也。（此为肾传脾，其病为退，微邪也。）

　　夏时受邪，至秋病发，或疟或痢，其流虽异，其源则同。（盖夏月感受风凉，喜食生冷，风寒客于肌肤，邪正杂处，生冷停于肠胃，湿热相蒸，其时腠理开通，未至郁闭，胃气升发，未至遏抑。

　　至秋而气敛火降，邪在肌肤者，被敛而内蒸为疟，在肠胃者，被降而下迫为痢也。）

　　疟痢并作者，如疟止痢甚，加腹痛，饮食少进，此虚寒也。疟之止非真止，乃阴胜而阳不敢与争耳，补中益气汤（见气）加姜、桂。一服愈，如痢止疟复作，乃阳得补而渐伸，能与阴争，故疟复作，吉兆也。再服前方，以助微阳之力，加附子五钱，一证并除。按此说甚是，然岂无热陷于里，不与阴争，又岂无热胜寒衰，阴不敢争，故疟止痢甚者乎？一隅三反，是在明者。（再按疟痢并作，必先治疟，以表有风寒，宜先解表。若先治痢，恐虚其里，致表邪内陷也。）

　　疟后痢，乃余邪内伏，或脾气虚下陷使然，谓之似痢非痢。痢后疟，乃气血两虚，气虚则恶寒，血虚则发热，故寒热交争，谓之似疟非疟。二者俱作虚治，并用补中益气汤。

　　凡痢证，有身热者为重，若兼外感者，（外感风寒郁为湿热致痢。）不在此论。苟非外感，而初起身热，是毒盛于里而达于外也。久痢身热，是阴虚而阳越于外也，故皆为重证。

　　呕逆为火邪上冲，亦不宜见此，即防噤口。

　　噤口，有因积垢壅滞，有因宿食不消，有因热毒上冲，有因停饮上逆，有因兜涩太早，邪反上干，有因过服寒剂，伤败胃气，以致饮食与药俱不能入，入即吐，此为危候。胃惫气陷，绝不思食者，不治。

　　屡止屡发，经年不愈者，名休息痢。多因兜涩太早，积热未清。或过服寒凉，元气下陷，肾虚不固所致。

　　时行疫痢，当求其时气而治之。盖必有彼此相同之证候，即其气也。（如皆见身肿，即为时气之湿也。）

　　凡痢初起，必无寒证。然其人平素阳虚，元气衰弱，又复过食生冷，以致火郁蒸成湿热，其标虽热，其本则寒，治当求本。若夫病久气虚，或过服凉剂，转为寒证，固甚多矣，所当细察。如始见烦渴引饮，喜冷畏热，小便赤涩，面色黄赤，手足温暖，脉见数盛。久之则心不烦，口不渴，即渴而喜热饮，小水由赤而黄，由黄而白，面色亦转青白，手足不温而冷，脉变虚弱，则证转虚寒无疑。虚实当辨。如腹痛拒按者为实，喜按者为虚。脓血稠粘，数至圊而不能便者为实，不及拈衣而即泄出者为虚。未经泻荡而后重者为实，已经泻荡而仍后重者为虚。邪实之重，粪出少减，（名粪前坠，滞也。）少顷又重；（邪未尽也。）虚滑之重，粪出愈甚，（名粪后坠。）少顷略可。（较愈甚时略松也，气复升故也。）凡痢中所有之证，如烦渴，咽干，舌黑，肿胀，悉有虚实之殊，无得概指为实，当细别之。

　　卷之三·杂症　痢

　　脉法

　　痢为里证，脉宜沉恶浮，（有表邪者不在此论。）宜细恶大，（初起邪盛者不在此论。）宜缓恶弦。

　　卷之三·杂症　痢

　　治法

　　初起宜利湿清热， 通积滞。若久痢亡阴，湿转为燥，则利湿又在所禁。（不特此也，湿不盛者，初起亦不可利，恐致津液干涸，邪热愈炽，不救。）本寒标热，证见阳虚，则寒剂又在所禁。旧积已去，新积旋生，则下剂又在所禁矣。（积去而复生者，血气凝滞故也，但当调其血气耳。不特此也，旧积而挟虚亦不可下。丹溪治叶氏，先补完胃气而后下之。再按积垢胶固肠胃，与沟渠壅塞相似，刮磨疏通则可，木香槟榔丸之类是也。轻用硝、黄、牵牛、巴豆等，辟以清水荡壅塞之渠，安得疏畅。

