<!-- { "loadSidebar": true } -->
　　又督脉，女子入系廷孔，男子循茎下至篡，其病癃闭遗溺，治取督脉俞穴。（不取膀胱俞穴者，以膀胱但脏溺，其出溺皆从三焦督脉及肝也。）丹溪云：肺热不生水清金，乃隔二之治也。脾湿不运，清不升，浊不降，故肺气壅闭不下行，燥湿健脾，乃隔三之治也。若不关脾肺，但膀胱有热，直泻膀胱，乃正治也。东垣分在气在血，以渴不渴为辨。渴者热在肺，属气分，用淡渗之药，茯苓、猪苓、泽泻、琥珀、灯心、通草、车前、瞿麦、扁蓄等气薄之品，气薄为阳中之阴，从阳而下降者也。不渴者热在下焦，属血分，须用纯阴之剂，无阴则阳无以化，黄连、黄柏、知母、滑石之类。（淡渗之品，乃阳中之阴，非阴中之阳，勿用。）热实者，八正散（见淋）加木香。腹痛不可忍，木通汤。上喘，红秫散。肾虚寒，气不化者，甚而转筋，不救，肾气丸（见虚损）。此为下元冷秘，常有用桂附乃通者。气虚不化，而不急满，惟倦怠懒言，春泽汤（见伤湿）。津液藏于膀胱，气化乃能出，故用沉香、橘红之属。或用吐法，以提其气，气升则水自降，如滴水之器，上窍开，下窍乃通也。（气虚而不升化，用参、 等药，先服后吐之，痰多闭气，用二陈，先服后吐之，更推类，以尽其余。）或由大便不通，而小便渐闭者，通大便则小便自行。瘀血闭气者，宜多用牛膝，实者桃仁煎、代抵当丸、（见血。）牛膝膏。（见淋。）渴而腹冷，水气也，（水蓄腹中故冷，停蓄不运，清气不升，津液不生，故渴。不降，故小便闭。）

　　栝蒌瞿麦丸主之，便利腹温为度。小便不通，及转胞危急，诸药不效，用猪尿脬一个，底头穿一小孔，贯一通透翎筒，线扎紧，翎筒口塞以蜡，从脬口吹气，满七分，线扎紧，再用手捻紧翎筒根，令不泄气，乃去筒口之蜡，将筒口插入茎物窍内，放手，（放开捻筒根之手也。）却捻猪脬，使气透入膀胱，小便即出。小便不通，呕逆，饮食不得入，名关格。若头汗出者（阳脱）死，脉细涩者（知阴亦竭）亦死。葱白一斤，碎切，入麝香五分，拌匀，分二包，先用一包置脐上，以炭火熨斗熨之，半炷香久，换一包，以熨斗盛冷水熨之，互相换熨，以通为度。或以木通、老葱煎汤服，顷时探吐，再服再吐，以通为度。

　　或身无汗，以葱汤入木桶内，令病者坐杌上，没脐为度，匝腰系裙以覆之，少时汗出尿亦出，即于桶中溺之，勿出桶，恐气收而尿又回也。孕妇胎满，逼压尿脬，胞转翻倾侧，胞系了戾，不得小便，名转胞。须举其胎，令稳婆香油抹手，入产户托起其胎，溺出如注。次以人参、白术、陈皮、升麻，加入四物汤（见血）内煎服，顷时以指探吐，如此三四次，则胎举矣。一法令孕妇卧榻上，连榻倒竖起，尿自出，胜手托。男子亦有转胞。妇人转胞，不必尽由胎压，多因尿急脬胀。而骤马驰车，飞跑疾走，致脬 翻，或水溢中焦，食满肠胃，下压膀胱，无处退避，以致闪侧翻转，（热攻气迫者可推。）并须吐法。滑石散。《金匮》，妇人病，饮食如故，（病不在胃。）烦热不得卧，倚息，（喘也，不下通则上干，故烦喘不得卧，阳被迫浮越，故热。）此转胞不得溺也，（此由虚寒，气不化，溺急胞胀，重坠翻转。）肾气丸。（即八味丸，见虚损。）

　　卷之三·杂症

　　淋

　　一滴不出名闭，即小便不通。点滴而出名癃，即淋。二证皆由气闭涩，其理已见上编。淋证大概肾虚膀胱热。（五脏六腑所受内外诸邪热，皆得入膀胱。）肾虚则火动，常欲泄而不能藏，（火动欲泄则属之肝，故上编言肝火疏泄为癃。）故数。膀胱热则水道枯涩，故渗出涩滞，数而且涩，茎中痛，淋沥不宣，故谓之淋。（肾虚膀胱热，则水液少。子和治一人，令顿食咸鱼，少顷大渴，令恣意饮水，然后以药治之，立通。曰：淋者无水，故涩也。）脉实大，宜分理之。脉虚细涩，精血败坏，难治。治法：行滞气，解邪热，通水道，其大纲又在平心火。此证最忌发汗，（淋证属热耗津液，发汗则愈涸，无水可出则动血矣。）汗之则尿血《准绳》谓暑月多此证，以汗多，小便常赤涩也，治用五苓散，（见伤湿。）敛其外发之汗，（意谓内有白术、桂枝能敛汗也，恐未必。不如去桂，合生脉散佳。）使液聚于内，又从而导下之。然有虚劳汗出而赤涩者，乃津液枯燥，又不宜渗利矣，敛汗清热滋液可也。失血亡精者，同此论之。淋证茎中必痛，若先痛后痒，则火退矣，或者实证转虚。

　　气淋。初起为气淋，以气滞而涩痛也，白茯苓、甘草稍、白芷、山栀、木通、猪苓、泽泻、车前、地肤子、葱白。生料五苓散（见伤湿）加阿胶，或五苓、益元（见伤暑）各半服。火府丹佐以导赤散、（见发热。）石韦散。或四苓（见伤湿）加木通、滑石、瞿麦、灯心。

　　肺热，清肃之气不下降，加味八正散。气虚，八物汤（见虚损）加杜牛膝、黄芩。

　　膏淋。久为膏淋及砂石淋。膏淋湿热伤气分，水液混浊如膏，如涕，如米泔。

　　实热八正散加苍术，虚热鹿角霜丸。精尿俱出，（精塞尿道，欲出不能而痛。）海金砂散、菟丝子丸、鹿茸丸、（见血。）土牛膝、地肤叶汁、白茯苓、泽泻、山栀、甘草梢、琥珀、郁金、萆 。

　　砂淋。尿为热所煎熬成砂石，如煮海水成盐。八正散、神效琥珀散、如圣散、石燕丸、独圣散。石首鱼脑中石十个 ，滑石二钱，琥珀三分，为细末，每服一钱，木通汤下。蝼蛄七个，盐一两，新瓦上铺盖，焙干为细末，每服一钱，温酒下。冬葵子、滑石、瞿麦、琥珀、土牛膝、车前、泽泻、山栀、地肤叶汁。必断盐乃效，一则淡食能渗利，一则无盐不作石也。

　　血淋。热伤血分，茎中必痛，（不痛为尿血，见血门。）归尾、土牛膝、赤芍、玄胡、车前、泽泻、郁金、山栀、刘寄奴主之。血瘀则小腹硬痛，加红花、五灵脂。血热则色鲜红，脉数有力，加生地。血虚，六味（见虚损）加车前、牛膝。血冷则色黯，面枯，尺脉沉迟，肾气丸（见劳损。）死血，牛膝膏。牛膝根茎叶酒煮服，治小便不利，茎中痛欲死，及妇人血结坚痛，如神。但虚人不宜用，当同补药用之，免损胃。侧柏叶、生藕节、车前草等分，捣汁调益元散（见伤暑）、发灰散、小苏子饮、（并见血。）立效散、瞿麦散。

　　痰淋。痰郁气成热所致，七气汤（见气）、青州白丸子（见中风）。

　　劳淋。劳则动火，热流膀胱所致，脾劳，（劳倦所伤。）补中益气（见气）合五苓（见伤湿）。肾劳，（色伤。）阳虚肾气汤，阴虚知柏地黄汤。（并见虚损。）心劳，（思虑所伤。）清心莲子饮（见赤白浊）。

　　热淋。火府丹、益元散、（见伤暑。）导赤散（见发热）、五淋散、榆白皮散。

　　冷淋。由冷气客于下焦，满于脬中，水道为寒所凝，不得宣通，故先寒战，而后便数成淋，（邪正相争，正气怯邪气之冷，故寒战。又为冷气相激，则郁热而成淋。）

　　进冷剂愈甚者是也。宜地髓汤下八味丸（见虚损），或用生料鹿茸丸（见血）、肉苁蓉丸、泽泻散、沉香散。若下元虚冷，水寒冰凝，小便不通，或淋沥，证见转筋，喘急欲死，不问男女胎产，急用八味丸料煎服，缓则不救。盖寒得热则流通，非附、桂何能直达膀胱，使雪消春水来耶。

　　又有似淋非淋者。老人阴萎而思色，则精不出而内败，（火虽动而气已衰，不能送精使出也。）小便涩如淋，（败精流入茎窍。）二便牵痛，（精伤血枯燥，故大便亦痛。）愈痛则愈便，愈便则愈痛，（精伤血败，气亦下陷，大便红白似痢，小便白浊如淋，因其痛而欲便以求通，因便多而气愈坠，故痛更甚。）

　　大菟丝子丸（见咳嗽）、鹿茸丸（见血）、肾气丸（见虚损）。

　　又有胞痹一证。小腹按之痛，（水闭故按之痛。）若沃以汤，（水闭气蒸成热。）小便不利，上为清涕，由风寒湿三气客于胞中，痹而不通，故气不化。风寒由足太阳入，太阳经络脑下鼻，故流清涕。治以肾着汤（见伤湿）、茯苓丸（见小便不禁）、巴戟丸。此本痹证而兼淋者也。

　　卷之三·杂症

　　小便数

　　频数无度，似淋而茎中不痛，故另分一篇。（数而少且涩，则似淋，以不痛故异。多且不涩，又似不禁，然可忍为异。）证由肾虚有火，火动欲出，水不得藏，（肾虚六味丸，有火五苓散。）数而少者，茯苓琥珀汤利之，免致涩痛成淋。数而多者，薯蓣、莲肉、益智仁之属收之。然此证固属有火，亦有下元虚冷，肾不摄水者，菟丝子丸、八味丸。（见虚损）、鹿茸丸（见血）。中气不足，数而多，补中益气汤（见气）。夜多小便、益智仁二十个为末，盐五分，水一碗煎，临卧温服，或苁蓉丸。小便毕，少顷，谓已尽，忽再出些少，或尿后又急者，多由忍尿行房所致，（忍尿则水不下行，行房则火炎，气升而不降，水不下而气不降，后虽便亦不畅，其去未尽，故情状如此。）宜生料五苓散（见伤湿）加阿胶，吞加减八味丸（见虚损）。心移热于小肠，致小便数，（大喜动心火多有之。）厘清散（见赤白浊）、四七汤（见气），仍以辰砂妙香散（见心痛）煎吞小菟丝子丸（见赤白浊）。大便硬，小便数者，名脾约，麻仁丸。（见大便不通。

　　说详《伤寒·阳明篇》。）天暖衣浓，则气上升而外泄，故多汗。天寒衣薄，则气内敛而下降，故多尿，不在病论。

　　卷之三·杂症

　　遗尿、小便不禁

　　不知而出为遗，知而不能忍为不禁，比小便数为甚，故另为一篇。多由肺肾虚寒，气不能摄，补中益气汤（见气）送肾气丸。（见虚损。）大抵上虚补气，下虚固脱。睡着遗尿，大菟丝子丸（见咳嗽），猪脬炙碎煎汤下。韭子丸、六味丸（见虚损）去泽泻，加故纸四两，益智仁、人参各三两、肉桂一两。老人尿不节，山茱萸一味最妙。产后不禁，血气兼虚，八珍汤（见虚损）。以上皆言虚寒之证，亦有热甚神昏，尿出不知者，即《伤寒论》所谓直视失溲也，此为死证。热甚，阳邪盛也，失溲，阴失守也，故死。河间谓热甚客于肾部，干于肝经，廷孔郁结之极，气血不能宣通，神无所用，故遗尿不禁。（肝主疏泄，郁极则泄愈甚。）后人又推展之，谓各脏腑之热，皆能令小便不禁，皆热证也。实热者，神芎导水丸，（见肿胀。）每服百丸，空心白汤下，一服利，即止后服。

