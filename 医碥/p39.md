<!-- { "loadSidebar": true } -->
　　薛立斋治因劳发热作渴，小便自遗，（肝火疏泄。）或时闭涩，（肝血虚故涩，气郁故闭也。）作肝火血虚，阴挺不能约制，午前服补中益气汤，（见气。升散其郁。）加山茱、山药，午后服六味丸。（见虚损。滋阴养血。）月余悉退，此虚热也。有洗手足，尿即急，不能忍者，岂房劳伤肾，尿为火持不下，得水则阳得阴化，故尿出乎？又岂肾冷不摄，得水则益其冷，而即出乎？然阴性迟，火性急，似当以前说为是。（大抵内水与外水相感应之理。）

　　卷之三·杂症

　　小便黄赤

　　小便白则无火，是黄赤乃有火也，黄柏、知母主之。然有实火虚火之分。如天热多汗，或阴分枯涸，则小便短少，短少则必黄，此为虚火，不得专用寒凉。

　　卷之三·杂症

　　交肠

　　大小便易位而出也，（粪出前窍，尿出后窍。）乃藏气乖乱所致。或因醉饱，或因大怒，气乱于中，肠胃失职，不循输化之常道故也。法当宣吐以开提其气，（如走错路者，仍令回至原处，则不再误也。）使阑门清利，得复司泌别之职，则愈矣。吐后宜五苓散（见伤湿）、木香调气散（见中气）各一钱，加阿胶末一钱，汤调服。或研黄连阿胶丸为末，加木香少许，汤送下。此皆除湿热之剂。盖气乱由于郁，（不郁则顺道而行，何乱之有？惟郁极暴伸，势必肆行横决，不循常道。）气郁则为湿热也。嗜酒者血必瘀，湿热所伤也，四物（见血）加海金砂、木香、槟榔、木通、桃仁。姜宜人二便俱从前阴出，以为交肠，用五苓。喻嘉言曰：非也。交肠乃暴病，骤然而气乱于中。此证乃久病，以渐而血枯于内，先由脾不摄血，下行有若崩漏，胞门子户之血渐亡，转吸大肠之血亦尽，又转吸胃中之血亦尽，下脱之血始无源而止。血尽则气孤而无偶，为拳为块，奔迫散乱，水谷舍故趋新，水道辟为谷道，江汉两渠，并归一路，与交肠易位而出不同，安可用五苓再劫其阴。其说甚辨，录之。夏子益奇疾方，治妇人因产病交肠，用旧 头，烧灰酒服，仍间服五苓散分利之。如无 头，旧纱帽可代，以受头气日久，取阳气上冲之义，（即用吐升提意，故又治血崩。）取漆能行败血也。

　　卷之三·杂症

　　关格

　　关格之说不一，而各有理。经谓寸口（即手寸关尺之总名）主中，（寸口本肺脉，属脏，以候内。）

　　人迎（在结喉旁，乃胃脉，属腑，以候外）主外，两者相应，大小齐等。春夏人迎微大，秋冬寸口微大，曰平人。（说见四诊。）人迎一盛，（大于气口一倍也。下仿此。）病在足少阳，一盛而躁，病在手少阳。二盛，病在足太阳，二盛而躁，病在手太阳。三盛，病在足阳明，三盛而躁，病在手阳明。四盛，且大且数，（数即躁也。）名曰溢阳，（阳盛而溢。）为外格。

　　（拒饮食不得入。）寸口脉一盛，病在足厥阴，一盛而躁，病在手厥阴。二盛，病在足少阴，二盛而躁，病在手少阴。三盛，病在足太阴，三盛而躁，病在手太阴。四盛，且大且数，名曰溢阴，为内关，（溲溺不通。）皆死不治。人迎、寸口俱盛四倍以上，命曰关格，与之短期。（按此皆以躁数为言，是主热立论，乃举隅之词。观其又一条云：必审按寒热，以验脏腑之病，可知此证有寒有热矣。）又谓五脏不和，则七窍（耳目口鼻）不通，（气不通矣。）六腑不和，则留结为痈。

　　故邪在腑，则阳脉不和，不和则气留而阳盛矣。气太盛，则阴脉不利，（此二句，当根据《难经》云：邪在脏，则阴脉不利，接下不利则血留而阴盛，与上文邪在腑对讲。今云阳太盛则阴不利者，以见阴阳相关，彼此脉络传注之理，古人文本往往如此。）不利则血留而阴气盛矣。阴气太盛，阳气不能荣也，（气血相和则荣茂，今血不行，而邪聚于阴经，则阳气不能与通。）故曰关阳。（言闭关不使阳入也。）阳气太盛，则阴气不能荣也，故曰格阴。（拒格其阴不得入也。）阴阳俱盛，不得相荣，故曰关格，不得尽期而死。按经言阴阳之邪，偏盛或俱盛，则其经脉不和，而见于人迎、寸口如此。后世独诊寸口，故秦越人以上鱼为溢，（阳被阴格，脉从寸溢上鱼际也。）为外关内格；（外阳为内阴所拒格，不得下通，如被关闭然。）入尺为覆，（阴被阳格，脉从尺覆，向臂上。覆，退却之义。）为内关外格。（阴被格不上通，如被关闭也。）仲景则谓，寸口脉浮而大，浮为虚，（正气内虚，故外浮越。）大为实。（邪气实也。）在尺为关，在寸为格，关则不得小便，格则吐逆。（此与越人同意。越人以脉之长而有余言，仲景以脉之大而有余言，皆邪盛也。）又谓下微本大者。

　　（下谓沉分，本谓尺言。沉分脉微小，惟尺略大也。）则为关格不通，不得尿，（沉而微小，阴虚，尺大寒邪盛。

　　虚寒无阳则不化，故小便不能出，不言格食者，省文也。）头无汗者可治，有汗者死。（阳脱也。）又谓趺阳脉伏而涩，（伏则气不行，涩则血不流，无以出纳施化。）伏则吐逆，水谷不化，涩则食不得入，（血枯胃腕稿也。）名曰关格。（不言小便不通，亦省文也。上二条以尺、寸言，此以趺阳言也。）详此二家所云，各有其理，亦推展《内经》未尽之意也。又云岐子谓，关格为阴阳易位，盖阳上阴下，定位也。今寒反在胸中，舌有白胎，而水浆不下，热在丹田，而小便不通，曰关格。上寒治以热，下热治以寒。若兼有寒热，分主客治之，治主宜缓，治客宜急，此亦一说也。由此论之，则夫阳极于上，阴极于下，否隔不交者，当通其阴阳，转否为泰，可知矣。

　　又张景岳谓，《内经》谓人迎盛四倍以上，为有阳无阴；寸口盛四倍以上，为有阴无阳；二者俱盛四倍以上，为阳极于上，下焦无阳，阴极于下，上焦无阴，阴阳离绝。多由酒色伤其精气，以致阳飞于上，阴走于下，脉浮豁无根，散大躁动如此，为欲脱危候。凡见六脉如弦如革，洪大异常，而且躁数，脉动则身亦动，乳下之虚里及脐旁，皆有动气，舂舂筑筑，与脉相应。上气微喘，动作则甚，肢体无力。谓为虚损，则本无咳嗽失血等证，谓为痰火，则又无实邪发热等证，此真阴败竭，元海无根，最危之候也。彼不纳食，不得小便，自有本证，与关格何涉哉？其说虽与前人异，然理甚精。（按诸家皆就吐食不溺之证言，而无一定之脉，景岳则指定大数之脉言，而无吐食不溺之证，各如其说，施治可也。）

　　卷之三·杂症

　　头痛

　　头为清阳之分，外而六淫之邪相侵，内而脏腑经脉之邪气上逆，皆能乱其清气，相搏击致痛。须分内外虚实。实者，其人血气本不虚，为外邪所犯，或蔽覆其清明，或壅塞其经络，或内之实火上炎，因而血瘀涎滞，不得通行而痛，其痛必甚，此为实。虚者，其人气血本虚，为外邪所犯，或内之浊阴上干，虽亦血瘀涎滞，不能通行，而搏击无力，其痛不甚，此为虚。（《准绳》谓真气虚寒，遇外之寒湿所侵，血涩脉寒，卷缩紧急，引其小络而痛，得暖则痛止。）实者，邪气实而正气不虚，可任攻。虚者，正气自虚，而邪气自实，补正仍须治邪。若邪亦不实，但补正则邪自退。六淫外邪，惟风寒湿三者，最能郁遏阳气。火暑燥三者皆属热，受其热则汗泄，非有风寒湿袭之，不为患也。然热甚亦气壅脉满，而为痛矣。内邪不一，皆统于风，（风即气之飘 上升者。）以高巅之上，惟风可到也。故不论内外邪，汤剂中必加风药以上引之。风药味之薄者，阴中之阳，自地升天者也，升麻、薄荷之类。痛如破，不能忍，蔓荆子。

　　风在太阳，巅顶连颈强痛，脉浮紧，君羌活，加姜、葱。（葱白宜连须用。）风在少阳，头角痛，口苦，脉弦细，君柴胡，加姜、葱。风在阳明，额痛连目，脉浮长，君白芷，加姜、葱。少阴、太阴，脉至胸颈而还，故无头痛。惟厥阴脉会巅顶，故巅痛，君 本，如脉沉足冷，干呕吐沫，加吴茱萸、附子。用风药者，由风木虚，不能升散，土寡于畏，得以壅塞而痛。（犹言少阳清气不升，脾湿上壅不降耳。）故用风药以散之。若疏散太过，服风药反甚，（发散太过，清阳之气愈虚，浊阴终不降，且表虚易招外侮。）

　　宜补气实表，顺气和中汤。凡外感头痛，详《伤寒论》。头痛久不愈者，名头风。头风，头面多汗，恶风，时止时发，先风一日则痛甚，至风日则少愈。（清阳之气被郁，故喜通而恶塞。风者，天气之通者也。先郁后通，先风一日，正郁极欲通之候也，欲通不通，故扰动而痛甚。至风日则天气通，而人气应之亦通，故少愈也。）由内有郁热，或痰火，毛窍常疏，风易入，外寒束内热，闭逆为痛。医用辛温之药散其标寒，虽暂效，以热济热，病益深。宜泻火凉血，佐以辛散，南星、苍耳子、石菖蒲、天麻最当。头风久不愈，恐损目，（邪害空窍。）清空膏主之。有痰加半夏，诸般头痛并治。惟血虚头痛（详下）不宜，正巅顶痛者亦勿用。

　　内伤头痛，气虚者耳鸣目眩，（清气不升，阴火上冲。）九窍不利，（气不能达于九窍也。）

　　自觉空虚，恶劳动，动则痛更甚，脉虚大，必包裹其头乃少宁，四君子汤（见气）加风药。血虚头痛，鱼尾（眉尖后，近发际）终日星星如细筋抽引，痛不甚，脉芤或数，善惊惕，当归、川芎、连翘、熟地各二钱，水煎，泡薄荷末二钱、鼻吸其气，候温服，安卧效。或四物汤（见血）加风药。气血俱虚者，调中益气汤（见劳倦）加川芎、蔓荆子、细辛，神效。阴虚发热，两太阳穴作痛，此相火自下冲上，六味九（见虚损）。产后血瘀头痛，膈热上干也。

　　热厥头痛，虽严寒犹喜风寒，在暖处或见烟火则甚，宜清上泻火汤，后用补气汤。

