<!-- { "loadSidebar": true } -->
　　有在天之六气，有在人之六气。上编所言，天之六气也。此篇所言，人身之六气也。《经》曰：人身之气，以天地之疾风名之，是人身之气，可名之为风也。各脏腑皆有气，皆可名风，而属之肝者。以风为动物，肝主动也。《经》曰：在天为风，在地为木，在人为肝。故古人于肝，或名之为木，或名之为风。凡医书中所言风证，作外感风寒看不合者，作肝气看则合，初学之士，不可不知也。若误作外邪治，妄行发散，则非矣。然内风亦有当发散者，以肝气郁抑于中，则与之升发，或服药后，温覆以取微汗，令之外发，或但服药令之内升，不用温覆取汗，酌之可也。外感之风多属寒，虽夏月得风亦凉，可见也。内生之风则多属热。何者？人身之气，有寒有热，气寒则微，气热则盛，盛则鼓荡飘忽而风生焉，所谓热极生风。又谓风从火断，汗之宜也。风既为热气所生，则其气必热。而亦有寒者，以火气暴盛者，元气被其冲激，煽而为风，风动而生凉也。验之焚燎，火起则风发，（风即虚空之气耳，不煽不动，火之冲激，与用扇 之无异也。）习习生凉可见。故丹溪谓：寒气自下上冲为火。即此义也。火在天为热气、（《经》以属之春分后四气。）暑气，（《经》以属之小满后四气。）在地为五行之火，在人身为君相之火，已详水火论。湿，在天为湿气，在地为土，在人为脾胃，故古人言脾胃，往往以土名之，或以湿名之。然脾胃居中，兼该六气，六气皆能为之病，不独主湿恶湿也。燥，在天为清气，在地为金，在人为肺，故古人言肺，往往以金名之，以燥名之。而或主寒燥言，或主热燥言，则当细与辨别，庶不致错误。

　　寒，在天为寒气，在地为水，在人为肾，故古人言肾，往往以水名之，以寒名之。

　　《经》曰：冬伤于寒。寒字即肾字之替身，非言时令之寒也。人身六气为病，有自生者，有与天之六气相感应而生者，故外感内伤，大端最宜分晰也。

　　卷之一·杂症

　　运气说

　　运气之说，拘牵不通，固为有识者所不信。然其大指，在详举六气有许多变幻，寒中有热，热中有寒，邪正交错，蕃变纷纭，莫可纪极。一以明人之病源，一以例人之病情耳。明人之病源者，言人感六气而生病，欲人细推所感之气，其中有无夹杂他气，当兼治也。例人之病情者，天地之气变幻无定，则人身之气亦变幻无定，而病情不可以一律拘也。如冬月固属寒气司令，然亦有客热加临，故冬月亦有温时，所谓非时之暖也。人于冬月病外感，则未知为感寒而病欤？抑感非时之温而病欤？是其源所当察也。寒气在上，则阳伏地中，故土上凛烈，而井泉温暖。

　　以验人身，则外感于寒，而内郁为热也，是其情之有可例也。此言运气者之大指。

　　取其大者，略其烦碎，弃其纰谬，而实物理验于人身，是在善读书者耳。

　　卷之一·杂症

　　虚实寒热说

　　虚者，正虚也，谓其人气血虚衰也。实者，邪实也，（一切内外寒热诸邪，不论有形无形，但着滞为患，亟宜消散者，皆为实邪。）非谓其人气血壮实也。故曰虚中有实，实中有虚。

　　（所谓正自虚，而邪自实也。）虚而不实者，只用补。虚而实者，必攻补兼施。若实而不虚，则直攻之而已。如虚人伤食，轻则于补剂中加消导之品，重则加下利之药，顷刻收功矣。庸医乃谓须与纯补，俟其气旺，则食自运。迁延时日，坐失事机，往往变生他证。即幸而奏效，病者受苦久矣，未有久苦于病，而元气不伤者也。名曰补之，实以伤之，亦何为哉？有虚寒，有实寒，（如多食生冷，及寒痰停滞之类。）有虚热，有实热，知实热而不知虚热，与知虚寒而不知实寒，皆庸医也。

　　卷之一·杂症

　　补泻论

　　泻此即补彼，（如泻火即是补水。）补此即泻彼，（如补火即是驱寒。）故泻即补也，补即泻也。

　　寒以补阴，故夏月饮水，热以补阳，故冬日饮汤。必以温热为补，寒凉为泻者，谬也。张子和谓：良工治病，先治其实，后治其虚，亦有不治其虚时。庸工治病，纯补其虚，不敢治其实。以为先固其气，元气实，邪自去。不知邪之中人，轻则传久而自尽，颇甚则传久而难已，更甚则暴死。补之，真气未胜，邪已交驰横骛，而不可制矣。惟脉虚下脱，无邪无积之人，方可议补。其余有邪积之人，必以吐、汗、下三法，先攻其邪，邪去而元气自复也。又曰：汗、吐、下，以药石草木治病者也，犹君之刑罚。补者，以谷肉果菜养口体者也，犹君之德教。故曰：德教兴平之粱肉，刑罚治乱之药石。若人无病，粱肉而已，及其有病，当先诛伐，病之去也，粱肉补之。如世已治矣，刑措而不用，岂可以药石为补哉。又曰：胸以上大满大实，病如胶粥，微丸微散，皆儿戏也，非吐，病安能出。又曰：风寒暑湿之气，入于皮肤之间而未深，欲亟去之，莫如发汗。又曰：人知下之为泻，而不知下之为补，陈 去而肠胃洁， 瘕尽而荣卫昌，不补之中有真补者存焉。又曰：人之食饮，酸咸甘苦，百味皆聚于胃，壅而不行，荡其旧而新之，亦脾胃之所望也。其言可谓名通。按子和治病，不论何证，皆以吐、汗、下三法取效，此有至理存焉。盖万病非热则寒，寒者气不运而滞，热者气亦壅而不运，气不运则热郁痰生，血停食积，种种阻塞于中矣。人身气血，贵通而不贵塞，非三法何由通乎？又去邪即所以补正，邪去则正复，但以平淡之饮食调之，不数日而精神勃发矣。故妇人不孕者，此法行后即孕，阴阳和畅也。男子亦阳道骤兴，（子和云：病久否闭，忽得涌泄，血气冲和，心肾交媾，阳事必举，宜切戒房室。）非其明验乎？丹溪倒仓法，实于此得悟。后人不明其理，而不敢用，但以温补为稳，杀人如麻，可叹也。

　　卷之一·杂症

　　反治论

　　以热治寒，以寒治热，谓之正治，又谓之逆治。（逆其性也。）以热治热，以寒治寒，谓之反治，又谓之从治。（从其性也。）而有真反假反之分。假反者，如热邪内陷，阳气不达于外，故身冷肢厥，战 恶寒，以大承气汤下之而愈。不识者，见其外证似寒，用寒讶其相反。识者谓其内证真热，用寒实为正治，乃假反而非真反也。真反者，如风火暴盛，痰涎上涌，闭塞咽喉，非辛热之品不能开散，不得已，暂用星、半、乌、附、巴豆等热药，是则真反也。又有寒热并用者，因其人寒热之邪夹杂于内，不得不用寒热夹杂之剂。古人每多如此。昧者訾为杂乱，乃无识也。然亦有纯寒而于热剂中少加寒品，纯热而于寒剂中少加热药者，此则名为反佐。以纯热证虽宜用纯寒，然虑火因寒郁，则不得不于寒剂中少佐辛热之品，以行散之，庶免凝闭郁遏之患。（寒药热服，亦此意也。）纯寒证虽宜用纯热，然虑热性上升，不肯下降，则不得不于热剂中少佐沉寒之品，以引热药下行，（如加胆汁、童便入热药中，引入肝肾之类。又热药寒服，亦此意也。）此反佐之义也。知此诸义，则上病取下，（如心火上炎，由肾水下虚，滋阴则火自降。）下病取上，（如小便不摄，由肺气虚者，则益肺气。）左病取右，右病取左，（如左半身痰凝不遂，由右半身火气逼注使然，则泻右之火气，而左自宽。）欲升先降，（浊降而后清可得而升，如水停气不化津而渴，用五苓去水升清，则津生渴止是也。）欲降先升，（如小便不通用吐法。）欲行先止，（如气虚散漫，不能营运，须先收敛其气，凝聚不散，盛则自运，所谓塞因塞用也。）欲止先行，（如食积，泻用承气去积则已，所谓通因通用也。）等法，皆触类贯通矣。

　　卷之一·杂症

　　标本说

　　标本中气之说，出于《内经》。有谓天之六气为本，人之六经为标，经之相为表里者为中气。所谓少阳之上，火气治之，中见厥阴。（天在人上，故曰上。言少阳感天之火气而病，少阳与厥阴为表里，病每相连，故其中兼见厥阴证也。余仿此。）阳明之上，燥气治之，中见太阴。太阳之上，寒气治之，中见少阴。厥阴之上，风气治之，中见少阳。少阴之上，热气治之，中见太阳。太阴之上，湿气治之，中见阳明。是也。有谓人之脏腑为本，六经为标，脏腑之相为表里者为中气。如胃为本，足阳明经为标，脾为中气。

　　脾为本，足太阴经为标，胃为中气是也。有谓病之先受者为本，病之后变者为标。

　　如病本于伤食，因而证见吐泻是也。又此脏此经先病，后乃转属他脏他经是也。

　　《经》谓病有生于本者，有生于标者，有生于中气者。有在标而求之于标，在本而求之于本。有在本而求之于标，在标而求之于本。先病而后逆者，（因病而致气血之逆。）

　　先逆而后病者，先寒或热而后病者，先病而后寒或热者，先病而后泄者，先泄而后病者，皆治其本。惟先热而后生中满，先病而后生中满，及大、小便不利者，皆治其标。（中满指胀极，肚腹欲裂者言。大、小便不利，指点滴不通者言。并属危急之候，故先治标。按中风，痰涎壅盛不通则死，急用三生饮、稀涎、通关等散去其痰。又吐衄，余血停瘀，不得不去瘀导滞，亦急则治标之义也。）又谓病发而有余，（邪盛也。）本而标之，（邪盛则侮及他脏，而因本以传标。）先治其本，后治其标。病发而不足，（正虚也。）标而本之，（不足则他脏来侮，为标病传本。）先治其标，后治其本。谨察间、（间，即《论语》病间曰之间。）甚，以意调之，间者并行，（标本兼治也。）甚者独行。又谓少阳太阴从本，少阴太阳从本从标，阳明厥阴不从标本从乎中。从前解者，殊欠明白。愚谓少阳，经之属阳者也。少阳之上，火气治之，火亦阳也，故少阳从本，为以阳从阳。不言从中者，中为厥阴，木从火化，彼反从我，故不言也。太阴，经之属阴者也，湿亦阴气也，故太阴从本，为以阴从阴。

