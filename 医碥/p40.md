<!-- { "loadSidebar": true } -->
　　头目赤肿，胸膈烦闷，大便微秘，身半以下寒，足 尤甚，（此条详寒热篇上热下寒条。）既济解毒汤（见寒热）。痰厥头痛，晕眩烦乱，恶心欲吐，半夏白术天麻汤（见眩晕）。虚风内作，非天麻不治，痰非半夏不除，黄 实表止自汗，人参补气，二术、泽泻、茯苓除湿，橘皮调中升阳，炒曲、麦芽消食荡胃，干姜除寒，黄柏（酒炒）治伏火发燥。湿热作痛，必昏重欲吐，兼眉棱骨痛，二陈（见痰）加风药。伤食头痛，胸膈痞塞，咽酸，噫败卵臭，恶食，治中汤加砂仁一钱，或红丸子，或平胃散（并见伤饮食）加枳实。伤酒头痛，恶心，昏冒眩晕，葛花解酲汤。（见伤饮食。）头痛巅疾，下虚上实也。（寒湿上干。）过在足少阴太阳，甚则入肾，寒湿自经而入脏也。肾主骨髓，髓通脑，寒入骨髓，逆上至脑，阻碍清阳，故脑痛连齿，亦骨之余也。（此几几乎真头痛矣。）湿热上干者，必以苦吐之，轻者透顶散，搐鼻取涎。头重如裹，由湿气在头，头者轻清象天，清故轻也。

　　湿者地之浊气，浊故重也。外湿蒙蔽故如裹，宜微汗，勿大汗，恐汗去湿留，红豆搐鼻散。外有嗅毒头痛，吃炒香附一味愈。真头痛，手足寒至节，全脑连齿皆痛，旦发夕死，不治。与黑锡丹，（见呃逆。）灸百会，猛进参、沉、乌、附或可生，然天柱折者必死。（真头痛与真心痛皆寒证，阴灭阳也。）

　　偏头痛。旧分右属热与痰，（热用黄芩，痰用半夏、苍术。）以阳明胃腑居右，多热多痰也。

　　分左属风属血虚，以肝木主风居左，又左属血也。（风用荆芥、薄荷，血虚用川芎、当归、菊花。）

　　然不必泥定。生萝卜汁，仰卧注鼻中，左痛注右，（左痛则左壅塞，虽注之亦不通，右通故可注，从右透左，则并通矣。）右痛注左。荜茇、（散热。）猪胆（清热）。搐鼻。川芎散、细辛散。川芎、柴胡为主，佐以蔓荆子、苍耳叶、升麻、甘草、葱、姜。大便秘，大黄下之。外用萆麻子五钱，大枣十五枚，捣成泥，涂绵纸上，箸卷成筒，去箸，纳鼻中，良久下涕，痛止。又石膏二钱，牛蒡子二钱，为末酒下，饮大醉立愈。

　　雷头风。头痛而起核块，或头中如雷鸣，（风动作声，如籁之发。）清震汤。或不省人事，地肤子、生姜捣烂，热酒冲服，取汗愈。子和用茶调散（见伤饮食）。吐之，后用神芎丸（见肿胀）下之，再服乌荆丸（见血），及愈风饼子之类。弱者用凉膈散，（见发热。）消风散热。痰热生风作响，半夏（牙皂、姜汁煮过，一两）、大黄（酒浸透，湿纸包煨，如是者三次，二两）、白僵蚕、连翘、橘红、桔梗、天麻（各五钱）、片芩（酒炒，七钱）、薄荷叶（三钱）、白芷、青礞石、粉草（各一钱），为末，水浸蒸饼丸，绿豆大，临卧茶吞二钱，以痰利为度，后服清痰降火之药。气挟肝火作响，加味逍遥（见郁）最当。亦有如虫响者，名天白蚁，茶子为细末吹鼻。

　　大头痛。头肿如斗，俗云大头瘟，天行疫气所发。头面赤肿，或发疙瘩。

　　先发鼻额属阳明，先发耳前后属少阳，先发脑后及项属太阳。若三阳俱受邪，则各处并发，治戒急下。（恐遗高分之邪。）当先缓后急，退热、（芩、连等。）消毒，（连翘、鼠粘子、板蓝根之类。）缓缓治之。（细口呷，或食后服，或酒炒使上升不速下，皆缓之义。）候大便热结，上焦之邪热皆降聚于中州，乃下之，三承气（见大便不通）选用。此毒若结块不散，必成脓，外用柏叶和蚯蚓粪泥捣敷。或井底泥调大黄、芒硝末亦可。赤肿结核， 针出血愈。

　　头摇掉眩属风热，风火主动也，羌活、川芎、白芷、 本、苍术、细辛、甘草、天麻。若因肝肾二经血亏，致火炎生风，须养血。又凡人内有痛则头摇，心绝则头摇，状如烟煤，直视者死。痉病亦头摇。

　　头风屑。罗谦甫谓肝风盛，金来克之，使头有雪皮。（难解。大抵风热上蒸，其液干，则化为白屑耳。）大便实，泻青丸（见中风），虚者人参消风散。

　　眉棱骨痛。或外邪郁成风热，上攻于脑，从目系过眉骨，下注于目。（目系上属于脑，过眉骨也。）或内之风热湿痰上攻，选奇汤主之。（风热者，清上散痰，二陈加酒芩、白芷。

　　风寒羌乌散。）肝虚者，才见光明，眼眶骨痛，生熟地黄丸。（肝血虚火旺也。）肝经停饮，发则眉骨痛，眼不可开，昼静夜剧，（湿为阴邪，故夜病甚。）导痰汤（见痰），或小芎辛汤加半夏、橘红、南星、茯苓。

　　卷之三·杂症

　　眩晕

　　眩，惑乱也，从目从玄。玄，黑暗也，谓眼见黑暗也。（虚人久蹲陡起，眼多黑暗是也。）

　　晕与运同，旋转也，所见之物皆旋转如飞，世谓之头旋是也。此风火上冲使然。经以掉眩属风木，风即火气之飘忽者，风从火生，火藉风煽，观焰得风而旋转，可见矣。（外风、内风、热风、冷风，皆能煽火。）经言五脏六腑之精气，皆上注于目，然则目之能视者，乃脏腑之精气灵明为之也。此上注之精气。必安静不摇，而后 物有定，若为风火所煽而旋转，则所见之物亦旋转矣。此乃目之精气为病，非目睛之转动也。然经谓目系属于脑，出项中，邪（邪指风邪言）中项入深，随目系入脑则脑转，脑转则引目系急，目系急则目转眩。赵以德谓顺静宁谧者水之化，动扰挠乱者火之用。头以脑为主，脑者髓之海，目之瞳子亦肾之精，二者皆属肾水，喜宁静而恶动扰。宁静则清明内持，动扰则散乱昏惑，故目眩脑转云云。则风火煽动，固有脑转系急，而目转眩者乎。六淫七情，饮食痰水诸邪，皆能动火生风，风火盛极即然，虽壮实人亦有之，不必虚弱也，但虚者多耳。昧者定归之虚，试观醉人眼花，与虚何涉哉。刘宗浓以为上实，经以为上虚，非相悖也。盖虚者血与气也，实者风火与痰涎也，正自虚而邪自实也。痰涎随风火上壅，浊阴干于清阳也，故头风眩晕者多痰涎。丹溪谓无痰不作眩，必搐去而后愈。

　　卷之三·杂症　眩晕

　　治法

　　气虚者，补中益气汤（见气）。血虚者，补肝养荣汤，或四物汤（见血）加荆芥穗。肾阳虚，八味丸（见虚损）或黑锡丹（见呃逆）。肾阴虚，六味丸。（见虚损。）中脘伏痰呕逆，旋复花汤。痰闭不出者吐之，独圣散。（见伤饮食。）吐讫，可用清上辛凉之药，防风通圣散（见中风）加半夏等。青黛散，搐鼻取涎，神效。痰涎盛，而大小便结，利下之。

　　但见有吐涎者，知其有痰，半夏、橘红、旋复等。风痰，南星、僵蚕。因停水眩晕者，详水肿门。因湿者，头重不起，虚人更甚，五苓散（见伤湿）、除湿汤（见中湿）。因热者，烦渴，栀子、黄连、甘菊。实者，大黄酒炒三次，为末，茶调，每一二钱。

　　因气郁者，则志气不舒，逍遥散（见郁）加薄荷、菊花。虚寒者，宜三五七散，或芎附汤（见血）。生料正元饮加鹿茸一钱，下灵砂丹（见呕吐）。或正元饮加炒川椒十五粒，下茸珠丸。

　　不效，则独用鹿茸一味，每服五钱，无灰酒煎，入麝香少许服。（缘鹿茸生于头，故治头眩也。）泻多脱阴，虚阳上浮，时时眩晕，或视物不见者危。眩晕非天麻不治，不可缺。

　　卷之三·杂症

　　项强痛

　　多由风寒邪客三阳，亦有痰滞湿停，血虚闪挫，久坐失枕所致。感冒风寒者，驱邪汤。痰盛者，消风豁痰汤。湿盛者，加味胜湿汤。血虚火盛筋燥者，（项强急，动则微痛，左为甚，脉弦而涩。）疏风滋血汤。闪挫，久坐，失枕，而致项强，不可转移，多由肾虚不能生肝，肝血虚，无以养筋，六味丸（见虚损）常服。

　　卷之三·杂症

　　胸痛

　　（缺盆下曰胸。当与痹满门胸痹条参看。）

　　五脏及胆、心包络七经，筋脉俱至胸，是诸经之邪，皆得为胸痛。而胸者，肺之部分，则其痛尤多属肺可知。乃医书多以肝病为言，此举隅之论耳，勿泥。须知胸为清阳之分，其病也，气滞为多。（实亦滞，虚亦滞。）气滞则痰饮亦停，宜行气除饮，此治在肺分。肺主气，宜下降，不宜上壅者也。（至气有余为火而属心，痰本于湿而属脾，其义可兼举矣。）若乃肝气实而上冲，因载血以上，或肝虚而清阳不升，浊阴不降，此则病在肝胆，痛必连胁矣。（至肝火之上炎。由肾水之竭，肝气之虚寒，由肾火之衰，亦可推。）治法于上下编参之。经云：春脉如弦，其气不实而微，此谓不及，令人胸痛引背，两胁胀满，此肝虚也，补肝汤。（见胁痛。）《金匮》肝中寒者，（此下有两臂不举，舌本燥七字，《医宗金鉴》谓是衍文，删之。）善太息，胸中痛，不得转侧，（则胁亦痛可知。）

　　食则吐，（肝性条达，为寒所郁不得伸，故太息以舒之。食则吐者，气上逆也。）而汗出也。又云肝着，（气着滞不行也。）常欲蹈其胸，（蹈者，按摩之意。）先未苦时，但欲饮热，（寒则凝滞，热则流通，故喜饮热。）

　　旋复花汤主之。（方用旋复花三两，葱十四茎，新绛少许，水三升，煮一升，顿服。

　　《金鉴》谓与证不合，疑误。

　　愚谓此乃停饮，而阳气不宣，故用此逐饮通阳，加绛以和血也。）此肝实也。《素问》曰：阳明所谓胸痛短气者，水气在脏腑也。轻者五苓散（见伤湿），重者用张子和法取之。木香、郁金二味，气郁痛者倍木香，血郁痛者倍郁金，为末，每服二钱，老酒下，虚者加人参。

　　痰饮痛，轻者小陷胸汤，重者大陷胸丸治之。若痰唾稠粘者，则用控涎丹（见痰饮。）

　　卷之三·杂症

　　心痛

　　（心包络痛，胃脘痛。）

　　心为君主，义不受邪。若邪伤其脏而痛者，谓之真心痛。其证卒然大痛，切牙噤口，舌青气冷，汗出不休，面黑，手足青过节，冷如冰，旦发夕死，夕发旦死，不治。不忍坐视，用猪心煎取汤，入麻黄、肉桂、干姜、附子服之，以散其寒，或可死中求生。如但见爬床搔席，面无青色，四肢不厥，声尚能出，即非真心痛，乃心包络受邪作痛也。而包络之邪，皆由各脏腑经脉传来。如从胸痛至心，是肺心痛；从胃脘痛至心，是胃心痛；从胁痛至心，是肝心痛；从腰痛至心，是肾心痛，可类推之。盖五脏六腑任督各支脉，皆络于心，其邪气自支脉而乘心者，不易人于心，而但犯其包络也。于是气血为邪所滞，邪正相击，故痛矣。

