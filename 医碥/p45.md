<!-- { "loadSidebar": true } -->
　　蛾喉，肿痛在咽喉两旁者，名双乳蛾；（形若蚕蛾故名，亦有形若枣栗者。）在一边者，名单乳蛾；如白星上下相连者，名连珠蛾。但张口可见者，吹药易到，针刺易施；深而不可见者，颇难治。俱宜服清咽利膈汤，吹冰硼散。（见口。）易见者，脓熟针之；难见者，桐油饯探吐脓血。若痰壅气急声小，探吐不出者危。急用三棱针刺少商穴（在大指甲内边，去甲韭叶许，刺深二分）出血，仍吹、服前药，缓缓取效。若形如圆眼，有红丝相裹，或单或双，生于喉旁，（有顶大蒂小者。）不犯不痛，名为喉瘤，由肺经郁热，多言损气而成，忌针，益气清金汤，外用消瘤碧玉散点之。

　　喉痹，痹者，闭塞之谓。饮食难入，语言难出，喉中或有疮，或无疮，或有块如丸、如拳。若初起即发寒热，势盛而急，且痛且痒，绕颈红肿，痰涎壅塞，声如拽锯，即名缠喉风。须臾不救，急令张口，针其喉中肿处，并刺两手少商穴出血，或以桐油饯探吐其痰，随用甘草汤漱口，以解桐油之气为上策。若牙关紧闭，用巴豆油，纸捻蘸燃吹灭，令鼻吸其烟，实时口鼻流涎，牙关自开。或水化解毒雄黄丸，吹鼻达咽即吐，牙关亦开。随用上法以通其闭塞，频服喉痹饮或清咽利膈汤，吹金、碧二丹或冰硼散，（见口。）药内须加牛黄，功效乃速。《准绳》急喉痹，有声如鼾，痰涎响者，此为肺绝之候，宜参膏，用姜汁、竹沥开服，或先煎独参汤救之，迟则不及。予按此证属风火急暴，痰涎壅塞，致气闭塞以死，非气虚也。不务撩痰出血而补气何也？及见《医贯》引此有注云：类中风多此证。又观《景岳全书》论阳虚喉痹谓：非喉痹因于阳虚，乃阳虚由于喉痹，缘患喉痹而过服寒凉，或艰于饮食，致中气虚寒暴脱，声如鼾，痰如拽锯，宜人参汤救之云云。乃知《准绳》所言，不为初起实证立法，勿误会也。肿发项外，脓胀痛者，防透咽喉，不可轻针。

　　急用皂角末吹鼻取嚏，其肿即破，或兼用皂角末醋调，浓敷项肿。凡喉证皆由内火炽盛，若兼感风寒，则火被寒束，其性更烈。有舌胀退场门搅动者，名弄舌喉风，治法大概相同。凡兼外感者，切忌胆矾等酸收之药吹点，敛热不散；又忌硝、黄等下剂，致阳下陷。（凡同时多病此而恶寒者，属时行之寒疫也，即为外感。）当用甘桔汤加黄连、僵蚕、荆芥、半夏、鼠粘子根、薄荷等发之。挟虚者，加人参、当归辈。水浆不入者，先用解毒雄黄丸四五粒，极酸醋磨化灌，令吐痰，（上言不可用酸收，此用醋者，为吐痰计也。吐痰须收敛在一处乃吐之，既吐则醋亦随出矣。又醋能消积血。）更用生姜汁灌之，（一以散寒，一以去用醋之涩。）却用上药。（咽喉证最忌半夏、生姜，以内火得辛散愈炽也。惟兼外感可用。）若风寒结热，先于耳前听会穴起，形如瘰 ，渐攻咽喉肿痛者，宜速用牛黄清心丸，兼服清咽利膈汤，吹冰硼散（见口）。若纯是内火，不兼外寒，则酸涩之品，硝、黄之剂，正当用矣。大约撩痰出血，为此证急务。按此证有无兼外感，最难辨，何则？外感必发热恶寒脉浮，而此证急者，初起亦发寒热，脉浮，（若初起一二日不发寒热，三日后乃发者，则为缓证。）故难辨也。

　　须问其有无受风受寒，及有无时行证同，细细察之。大抵无外感者，必先一二日见胸膈气滞痰壅，后见喉痛，乃身发寒热；若因外感者，必先发寒热，后见胸膈气滞痰壅，咽喉痛也。以上皆言急证，若缓证便宜缓治。喉痹饮，徐徐频与，不可过用寒凉，恐痰结胸中，得寒则凝滞不运，渐至喘塞不治。其有气急闭甚者，僵蚕为末，姜汁调下立愈。或马兰根苗捣汁，鹅翎蘸探吐，或饮汁亦妙，或以汁和醋含漱，皆可。此证必问二便，便利者浮游之火上攻，宜消风热，降气解毒。

　　喉痛，连胸红肿而痛，恐是肺痈，必用蜜调药，加百草霜、桔梗为要。妇人喉证，先问月经，闭者用通经药，一服愈。此证虽因于火，而火有虚实。实火，因过食煎炒、浓酒、浓味，蕴积热毒，其证烦渴便闭，宜用重剂润下，泄其积热。大便通后，乃用去痰解热之药清和上焦。然元气有余，可用硝、黄；弱者，须滋燥润肠，或蜜导。虚火，由劳心好色，七情内伤，以致肾水亏损火上炎，午后痛甚者，宜滋阴降火。此证初起，有觉咽喉干燥，如毛草硬物刺梗，微红肿痛。甚者，日久紫暗不鲜，颇似冻榴子色。其后，破烂腐衣，叠若虾皮，声音雌哑，臭腐延蚀，妨碍饮食，宜知柏地黄汤。（见虚损。）若吐酸甜涎者，甘露饮（见齿）加黄连。便燥者，炼过猪油、白蜜各半，挑服二匙，日三五次。肿，吹紫雪散；腐，吹八宝珍珠散，此治肾水虚火炎者。若肾阳衰虚，下焦阴寒之气，逼其无根之火上冲者，亦午后痛甚，须八味丸（见虚损）料，大剂煎汤，冰冷与饮，引火归原乃可救，切不可用寒凉。人之咽喉如曲突。曲突，火炎若以水自上灌下，突爆裂矣。惟灶床下以盆水映之，上炎即熄，所谓上病疗下也。亦忌发汗、针砭出血。又有中焦阳衰，虚浮之火上炎而咽痛，面赤喉干，口舌生疮，过劳更甚，或午前甚者，其脉必浮大，理中汤（见中寒）加山药、（以上降之。）山茱萸，（以下降之。理见六味丸注。）或补中益气汤（见气）

　　加麦冬、桔梗、牛蒡子。若面唇俱白，不寐懒食，归脾汤（见血）加酒炒川黄连。俱用冰硼散（见口）一钱，加灯草 灰存性者三分，吹之立效。（凡红肿无形者，灯草灰最宜。）凡属虚证，其势必缓，其色亦淡，其肿亦微。

　　喉癣，喉间生红丝，如戈窑纹，又如秋海棠叶背，干燥而痒，久则烂开，有小孔如蚁蛀，故又名天白蚁。由过食辛热，致胃火上炎灼肺所致。痨证亦多此，皆属火盛水虚，观其干燥不肿可知矣。宜广笔鼠粘汤。未溃吹矾精散，已溃吹清凉散。

　　须精心寡欲，戒浓味发物，庶可保全。若至喉哑，或烂开叠起腐衣，形如蚁蛀，多不救。喉菌，状如浮萍，色紫，忧郁气滞血热使然，妇人多患之。初用碧丹五、金丹一，后则碧三、金二，吹之。噙清灵膏，服喉痹饮。喉疮，层层如叠，不痛，日久有窍出臭气，枸杞叶烧酒顿服。久嗽喉痛，乌梅肉五分，柿霜、天冬、麦冬、硼砂各二钱，玄参一钱，蜜丸含化。会厌痛，详下喑门。喉柱肿痛，烧盐、枯矾研匀，箸头点之即消。内服甘桔射干汤。禁针，伤命。

　　凡喉证已碎（破损也）者，先吹长肉药，后用碧丹。痰不出，用金丹加制皂角少许。

　　倘至穿烂，多用口疳药（见口）加龙骨、珍珠。凡喉证无痰者，不治。水涸也，且无可去，闭从何通！故难。凡喉证舌肿满口，色如胡桃、茄子、朱砂纸，不治。最忌口渴气喘，痰如桃胶，一颈皆肿，面红紫或青白无神，皆恶候。凡喉证，急切无药，牙皂一个，蜜调和水煎服。凡喉证，用诸冷药不效者，宜姜汁。然已破损者，用姜汁则辣痛，且散而难收，又在所禁矣。

　　喉痛则呼吸难通，言语难出；咽痛则不能咽唾、纳食。喉痹必兼咽痛；咽痛未必兼喉痹。

　　咽中结块，饮食不通，此危证，射干、牛舌叶汁、海藻，俱治此。然不若，百草霜蜜丸芡实大，新汲水化服，甚者不过两丸。

　　咽痛，必用荆芥。阴虚火上炎者，必用玄参。气虚，人参加竹沥。血虚，四物（见血）加竹沥。实热，三黄丸。（见发热。）或黄连、荆芥、薄荷为末，姜汁、蜜调噙。或山豆根噙。风热，表散之，散之下已，则收之。或单用硼砂，或和胆矾、白僵蚕、白霜梅噙，不宜过用寒药。栝蒌一个，白僵蚕微炒五钱，桔梗七钱，甘草炒二钱，为末，每用少许吹之。红肿，可用此散一钱，加朴消一钱吹之，咽津。有小白头疮者，此散一钱加白矾五分，吹之。咽痛，诸药不效者，非咽痛也，乃鼻中生一红丝悬一黑泡，如樱珠垂挂到咽门，碍饮食。用生牛膝根直而独条者，洗净，加好醋三五滴同研细，就鼻孔滴二三点入去，则丝断珠破，立安。若溃腐久不愈，由杨梅毒者，须以萆 、土茯苓为主。

　　咽喉中有物，不能吞吐，如毛刺、如絮、如膜、如梅核、如肉脔，均名梅核气。

　　由气结生痰，日久恐成噎膈。木香四七丸苏子降气汤，四七汤，（二方见气。）或人参、官桂、枇杷叶各五钱，杏仁二钱五分，蜜丸弹子大，含化，以愈为度。或胆矾、硼砂、牙皂、雄黄、枣肉，丸芡实大，噙化。温黄酒一杯过口，清咽屑更加，诸物哽喉，《三因方》煮薤白令半熟，以线缚定，手执线头，少嚼薤白咽之，度薤白至哽处便牵引，哽即出矣。秘方用倾银炉上倒挂灰尘，砂糖和丸，咽之自下。骨哽，槿树叶油、马屁勃、砂糖三味，熬膏为丸，噙化。苎麻杵烂，丸如弹子大，将所哽物煎汤化下。禽兽骨哽，以犬吊一足，取其涎，徐徐咽之。剪刀草，如野茨菇，生篱堑间，其根白，研之则如胶，用顺水吞下，即吐出骨，不过两三口，效。研萱草根，顺水下，亦佳。朴硝研，对入鸡苏，丸如弹子大，含化，不过三四丸。南硼砂，井花水洗涤，含化，最软骨。贯众浓煎一盏半，分三服连进，片时一咯骨自出。鱼骨哽，以皂角少许入鼻中，得嚏哽出。细茶、五倍子等分为末，吹入咽喉，立愈。食橄榄即下，或用其核为末，顺流水下。鱼骨在肚中刺痛，煎吴茱萸汁一盏饮之，则骨软而出。鸡骨哽，用水帘草捣汁饮之，其骨自消。野苎麻洗净，捣烂如泥，每用龙眼大。如被鸡骨所伤，鸡羹化下；鱼骨所伤，鱼汤化下。稻芒糠谷哽喉，将鹅吊一足，取涎，徐徐咽下即消。或取荐头草嚼，亦妙。吞钉铁金银铜钱等物，但多食肥肉，自随大便而下。吞钱及铁物在喉不得下，南烛根烧，细末，汤调一钱下之。吞铁或针，用饴糖半斤，浓煎艾汁，调和服。或用磁石磨如枣核大，钻眼以线穿，令吞喉间，针自引出，磁石须阴阳家用验者。吞钱，烧炭末，白汤调服。数匙即出。或服蜜升许，或食荸荠、茨菇，其钱自下。或用艾一把，水五升，煎至一升，顿服即下。或用百部根四两，酒一升，渍一宿，温服一升，日再。吞钗，取薤白曝，令萎黄，煮使熟，勿切，食一枣大即出。吞钱钗及，饴糖一斤，渐渐食之。吞发缠喉不出，取自乱发作灰，白汤调服一钱。

　　陈无择云：凡治哽之法，皆以类推，如鸬 治鱼哽，磁石治针哽，发灰治发哽，狸虎治骨哽，亦各从其类也。《金鉴》鱼骨，用河中养畜之鸭倒挂取涎，仰卧频灌。

　　卷之四·杂症

　　喑

