<!-- { "loadSidebar": true } -->
　　一曰舌喑，乃舌不能转运言语，而喉咙声音如故也。娄全善云：人舌短语不清，乃痰涎闭塞舌本之脉而然。盖肾脉挟舌本，脾脉连舌本，心脉别系舌本，三脉有虚则痰涎入之，脉道闭塞不能运舌矣。以参、蓍、术、归、陈皮、竹沥、姜汁治之，半月愈。若三脉亡血筋枯缩，亦喑。《经》云：刺舌下，中脉太过，血出不止，为喑。又云：脉涩甚为喑，是也。前方加补血药。又风寒客之则急缩。《经》云：脉搏坚而长，（即弦劲意。）病舌卷不能言，是也。大秦艽汤。（见中风。）又热则脉弛缓，亦不能运，宜清热。《经》云：脾脉病，舌本强，视盛虚热寒，陷下取之。又云：手太阴之别曰通里，去腕下一寸五分，别而上行，入于心中，系舌本，虚则不能言，取之掌后一寸。产后败血迷心窍，心气不通，脉亦不行，舌强者，七珍散。妊娠喑者，其言哑细无音，由肾脉为胎盛阻绝，不能上通舌本也，不必治。

　　一曰喉喑，但喉中声哑而舌则能转运也。由劳嗽久而然，盖声出于肺，（凡物中空有窍者能鸣，肺有窍而虚者也。）喉为道路，劳病日久，火刑肺金，金伤，破则不鸣。又火盛则痰壅，痰塞肺窍，是为金实亦不鸣也。若热壅成疮，肺痈喉烂，则更甚矣。不甚者声止嘶破，甚则竟不出声也，此属内伤。又有外感风寒入肺，郁热成痰，痰火窒塞，肺窍不利，声亦嘶哑重浊。又有大声疾呼、讴歌失音者，亦金破之义也。平常痰火上壅，香附，童便浸透，为末，调服，以疏通上焦。诃子，泡，去核，以消痰、降火、开音；木通以降火清肺，导热由小肠出；桔梗以利肺气；童便以降火润肺，故诸方通用之。发声散，开结痰。橘红煎汤，化痰甚捷。寒包热者，解表，郁金、生地、阿胶、知母、杏仁、桔梗、沙参、蝉蜕、牛蒡子、童便。寒痰结滞，五粉丸。

　　积血作痛失音，蛤蚧丸。（血为热壅，结滞肺窍。）劳证血枯火盛，青黛、蛤粉，蜜调服。狐惑声哑，详伤寒。气虚感湿，痰涎凝肺，补虚去湿。风寒郁热，暴咳失音，杏仁煎。

　　或灸丰隆二穴各三壮、照海二穴各一壮，立效，仍药之。

　　又有寒客会厌而卒喑，吞吐不利者，生附子去皮、脐，切大片，蜜炙，噙之勿咽，一云咽津。忌苦寒药，恐成疮，难消难溃。

　　卷之四·杂症

　　皮毛须发肌肉筋骨四肢二阴

　　皮毛，《经》曰：肺之合皮也，其荣毛也。又云：肺主皮毛，肺气不荣，则皮毛焦，津液去，爪枯毛折。

　　皮肤痛，属火邪伤肺。《经》云：夏脉太过，则病身热肤痛，为浸淫。（湿热小疮。）

　　皮肤索泽，（枯索而不润泽也。）由精血枯涸，清燥润肺可也。（牛骨髓、真酥油合炼一处，每日空心热酒调服三匙，治皮肤枯燥如鱼鳞。）糙涩如鳞甲之相错，曰甲错。仲景谓：劳伤虚极羸瘦，内有干血，两目黯黑，肌肤甲错，大黄 虫丸（见虚劳）主之。又云：咳有微热烦满，胸中甲错，为肺痈，苇茎汤主之。

　　皮肤麻木，（详痹证门。）《伤寒论》曰：身如虫行，汗多亡阳也。可见麻由气虚，气虚则营运不能流利，嘘其痰液，纷然沸动，有如虫行。若为风邪所凑，痰被风嘘，如波浪沸腾，其麻更甚矣。先用生姜为向导，枳壳以开气，半夏以逐痰，羌、防以散风，木通、牙皂以通经络，又僵蚕为治麻圣药。麻在手臂加桑条，在股、足加牛膝。待病减用补中益气（见气）加参、 。暑天热伤元气，手与背麻，参、、升、柴、白芍、五味、甘草，空心服。手摩患处，午前又一服。经年累月无日不木，乃死血凝滞于内，外挟风寒，用附、桂为向导，乌药、木香行气，当归、桃仁、红花、阿胶活血，木通、牙皂、穿山甲通经络。待病减用八珍（见虚损）补气血，必效。浑身麻木，八仙汤：当归、茯苓、川芎、熟地、陈皮、半夏、羌活、白芍、人参、秦艽、牛膝、白术、桂枝、柴胡、防风、炙草，煎服。四肢面目皆麻，补中益气（见气）加木香、炮附、麦冬、羌、防、乌药。但在腿麻木沉重，黄 、甘草、五味、升、柴、当归、红花、陈皮、青皮、泽泻，名除湿益气汤。瘀血麻木，四物（见血）加桃仁、红花、韭汁。因气麻木，紫苏、陈皮、香附、乌药、川芎、羌活、苍术、南星、半夏、当归、桂枝、甘草。身麻有痰，黄连、半夏、栝蒌仁、黄芩、茯苓、桔梗、枳壳、陈皮、天麻、细辛、南星、甘草，煎。口舌麻木吐涎者，并治。

　　皮肤痒，痛痒皆属火，火甚则痛，微则痒。（观火近灼则痛，远烘则痒，可见。）或以为风者，风即火气，非有二也。（此内风也。亦有火气欲散，忽感外风，郁火不得外散，进退皮肤间，扰动作痒者。仲景《伤寒论·太阳篇》有脉浮迟，面热赤，不能得小汗，身必痒之文，可参也。）若无外风，不得误用风药，以证既属火，则血必虚，风药燥血，不可用也，但宜清火养血。（血行风自灭。）又火与元气不两立，火之盛，气之虚也。然泻火便是补气，不必用补中、四君（并见气）等。大抵遍身瘙痒，由肺家血虚火盛而生风，宜四物（见血）加二冬、桑枝、蝉蜕、僵蚕、牛蒡、刺蒺藜、威灵仙，外用苍耳叶、地肤子、浮萍，煎水浴。

　　遍身搔痒起疙瘩，俗名风疙瘩。红者，名血风，血分风热也；白者，名白膜，气分风热也，广州名风落瘼。鱼罾煮水浴，或羊桃叶火 热擦，并效。此与赤白游风相类，所异者，彼游走而此痞耳。又与发斑异，此无病而陡发，彼因病而后发也。

　　暑月痱子痒痛，苦参四雨，菖蒲二两，水五瓢，煎数滚，添水二瓢，盖片时，临洗和入公猪胆汁四五枚洗之，不三次痊愈。若抓破者，绿豆粉一两、滑石五钱、黄柏三钱、轻粉二钱，搽之。

　　遍身青紫斑点，色若葡萄，初起用羚羊角、防风、玄参、麦冬、知母、黄芩、牛蒡各八分，甘草二分。

　　发须，《经》曰：肾之合骨也，其荣在发。多食甘，则骨痛而发落。又曰：女子七岁肾气实，齿更发长；五七阳明脉衰，面始焦，发始堕。丈夫八岁肾实，发长齿更；五八肾气衰，发堕齿槁。又曰：冲任皆起于胞中，上循胸里，为经络之海。其浮而外者，循腹上行，会于咽喉，别络唇口。妇人数脱血，冲任之脉不荣口唇；宦者，去其宗筋，伤其冲任，血泻不复，唇口不荣，故须不生。有人未尝有所伤，不脱于血，其须不生，何也？曰：此天之所不足也，禀冲任不盛，宗筋不成，有气无血，唇口不荣，故须不生。张子和曰：年少发早白落，或头起白屑者，血热太过也。世俗止知发者血之余，以为血衰，不知血热发反不茂，火多水少，木反不荣，火至于项，炎上之甚也。大热病汗后、劳病后，发多脱落，岂有寒耶？用针刺神庭、上星、囟会、前项、百会出血，次调盐、油以涂发根，甚者至再、至三，少白可黑，落发可生。按子和所论甚是，尝见人年三、四十后，顶发脱落者，其人必躁动多火，常患目疾；顶发茂密者，其人必沉静少火，从不病目，可验也。

　　丹溪治一少年发尽脱，饮食起居如常，脉微弦而涩，轻重皆同。此浓味成热，湿痰在膈间，又平日多吃梅，（故脉弦涩。）酸味收湿热之痰，随气上升，熏蒸发根之血，渐成枯槁，故脱发。处以补血升散之药，用防风通圣散，（见中风。）去朴硝，（嫌其速下也。）大黄三度酒炒，（使上行泻热。）兼四物汤（见血）。酒制，合和作小剂，（治上故小其服。）

　　煎以灰汤，（灰可治梅酸。）入水频与之。（在上之药，不厌小而频也。）两月后诊其脉，湿热渐解，停药，淡味调养，二年发长如初。甜瓜叶捣汁涂，即生。麻叶、桑叶，泔煮，沐发七次，可长六尺。三青膏可染须。

　　肌肉，《经》曰：脾主肉。邪在脾胃，则病肌肉痛。邪溢气壅，脉热肉败，营卫不行，必将为脓。湿伤肉，风胜湿，甘伤肉，酸胜甘。又云：多食酸，则肉胝KT 而唇揭。久坐伤肉。形乐志乐，病生于肉，治之以针石。

　　筋骨，《经》曰：肝主筋，筋病无多食酸，酸伤筋，辛胜酸。又云：多食辛，则筋急而爪枯。（爪为筋之余。）又云：久行伤筋。诸筋皆属于节。手屈而不伸者，病在筋也；伸而不屈者，病在骨也。转筋皆属血热，四物（见血）加黄芩、红花、苍术、南星。（因于热者用此。）挛急疼痛，松节二两，细锉如米粒，乳香一钱，共放银石器内，慢火炒出火毒，研末，每服一二钱，热木瓜酒调下。（因于寒者用此。）娄全善谓：转筋之时，当随其所痛之处，燔针刺之，以知为度。愚谓：用灯心蘸油燃 ，可也。（因寒因热俱可用。）余详霍乱门。肾主骨，寒则坚，热则腐。骨病无多食甘，食甘积热伤骨，故过食甜而齿病。（齿者骨之余。）又苦走骨，骨病无多食苦。久立伤骨。

　　四肢，《经》谓：四肢为诸阳之本。又云：阳受气于四肢。又云：阳气者，起于足五趾之表。其说可疑。人身阴阳之气，皆从脏腑外达至于四肢，故四肢为末。

　　今反以为本，谓阳受气于此，起于此，可乎？若云手之三阳从手走头，则足之三阳又从头走足矣。此等疑义，千古莫晰，何也？阳实则肢肿，热肿也；阳虚则肢满，寒胀也。脾主四肢，脾实则四肢不举，湿热盛也；脾虚则四肢不用，气困乏也。风淫末疾，故四肢颤掉。五脏有邪，留于肢节。《经》云：肺心有邪，其气留于两肘；肝有邪，其气留于两腋；脾有邪，心有邪，其气留于两髀；肾有邪，其气留于两膝，是也。手心热属心与包络。手热赤痒，掌皮浓裂，脾热肝风也，（脾主四肢，风淫末疾）加味逍遥散加钩藤、熟地。手足心肿，风也，花椒、盐、醋和敷之。手足抽掣动摇，弄舌吐沫，不可遽作风火痰治，其脉沉弱，即是脾虚生风之证，宜大补，归脾汤最妙。臂发热，四物汤加秦艽、丹皮、白术、茯苓、钩藤、甘草、柴胡。亦有怒动肝火，小柴胡加川芎、当归，亦可用加味逍遥散。膝属脾、肾、肝，凡人逸则痿软无力，劳则痛如针刺，脉洪数有力，皆肝肾阴虚所致。痿软无力，真病之形，作痛如锥，邪火之象，六味加牛膝、车前。此证多疑其风痰而用发散者，是促其危也。

　　有饮食过当，腿足或臂内酸胀浮肿作痛，又责之脾胃，补中益气加茯苓、半夏。

