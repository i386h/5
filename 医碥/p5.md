<!-- { "loadSidebar": true } -->
　　不言从中者，中为阳明，燥从湿化，亦彼反从我，故不言也。少阴，经之属阴者也，热气则为阳矣。太阳，经之属阳者也，寒气则属阴矣。标本异气，各能生病，故或从本，或从标也。亦俱不言从中者，少阴之中为太阳，言从本之阳，足以该之。太阳之中为少阴，言从本之阴，亦足以该之。至若阳明，亦经之阳者也，燥亦气之属阳者也，宁非以阳从阳。而不言从本者，以从本一义，已于少阳太阴发之，而有燥从湿化者，其理不可不明，故特举从中言也。厥阴，亦经之阴者也，风亦气之属阳者，宁非标本异气，而不言或从标或从本者，以从标一义，已于少阴太阳发之，而从本之风，则又从乎火化，故不从本而从乎中也。然风从火化，木火同气，其理无疑。若燥湿相反，其从化理似难说。然观仲景治伤寒燥渴，反用五苓去湿，其理可推。盖脾土之湿，壅滞不行，则气化不布，津液不流，而胃与大肠均失其润，反成燥结，固有之矣。按从中之说，不过于常理之外，另立一义，以示木能生火，湿郁成热之例。非谓厥阴病必有阳无阴，阳明病必有湿而无燥也。若执泥便说不去。张子和标本歌云：少阳从本为相火，太阴从本湿土坐，厥阴从中风是家，阳明从中湿是我，太阳少阴标本从，阴阳二气相包裹，风从火断汗之宜，燥与湿兼下之可。其意盖谓燥证当以温润之药治之耳。观其治燥诸条，只用硝、黄，不用去湿之药，不泥《经》语可见矣。再按少阳太阴从本，此纯热无寒，纯寒无热，标本合一者之治例也。少阴太阳从本从标，此寒中有热，热中有寒，阴阳夹杂者之治例也。

　　阳明厥阴不从标本，从乎中治，此阳证根阴，阴证根阳，表里互求者之治例也。如此看较活。

　　卷之一·杂症

　　表里论

　　以周身言，则躯壳为表，脏腑为里。而以躯壳言，则皮肤为表，骨肉为里。以脏腑言，则腑为表，脏为里也。以经脉言，太阳阳明为表，三阴为里，少阳为半表半里。而于表中又分表里，则太阳乃表之表，阳明乃表之里。于里中又分表里，则太阴为里之表，少阴为里之中，厥阴为里之里也。故伤寒传经之次，首太阳，次阳明，次少阳，次太阴，次少阴，次厥阴。按太阳之腑为膀胱，阳明之腑为胃，二腑皆贮物，泻而不藏，外通出表，故其经脉属表。太阴之藏脾，少阴之藏肾，厥阴之藏肝，皆贮精，藏而不泻，不能外出，故其经脉属里。少阳之府胆，所贮精汁，类于物，则似腑也，然亦藏而不泻，则又似脏，故其经脉属半表半里，此无可疑。独肾位肝下，最属深藏，其经脉应为里之里，乃反为里之中，此则不能无疑。岂经脉虽连系于脏腑，而其表里层次，自以其行于肌肤之浅深分，不照脏腑之部位为次序耶？且此止言足经耳，若手经之次第，亦有可得而言者耶？窃疑《内经·热病论》论伤寒传经之次，乃仿运气，厥阴为一阴，少阴为二阴，太阴为三阴，少阳为一阳，阳明为二阳，太阳为三阳之说以为言。然此乃言客气之次第，恐未可为病机之据也。且运气之说，亦谬而不足信矣。

　　卷之一·杂症

　　阴阳论

　　人身从脐中分，上部为阳，下部为阴，面为阳，背为阴，左为阳，右为阴，表为阳，里为阴，腑为阳，脏为阴，气为阳，血为阴，动为阳，静为阴，语为阳，默为阴，寤为阳，寐为阴，呼为阳，吸为阴，魂为阳，魄为阴。《内经》言背为阳，是对腹为阴说，非谓背为阳而面为阴也。盖腹处下，而背居上，故以上者为阳，下者为阴耳。后人不明其说，以腹字当面字看，误矣。观《易》卦，阳盛于午，阴盛于子。背，北也，北属阴，阴静阳动，背不动，属阴明矣。又溺水死者，女尸必仰，女人阴气重也。男尸必仆，男人阳气重也。不更可验背之属阴，面之属阳哉？夫阳盛于午，阴盛于子，此面阳背阴之义也。由复至干，左升为阳，由至坤，右降为阴，此左阳右阴之义也。阳主气，阴主血，阳大而阴小。乃丹溪谓：左半血多，右半气多，人右手足大于左手足。何也？曰：左右阴阳对待，本甚均平，无偏多偏少。然阳盛于午，至酉而犹热，阴盛于子，至卯而犹寒，岂非极盛之势，余气犹旺耶？然则左虽属阳，而阴反盛，右虽属阴，而阳反强，固可见矣。又何疑于左半身血多，右半身气多，右手足之大于左手足乎。（《医贯》谓：冬至一阳生，当渐向暖和，乃腊月大寒，冰雪反甚，盖阳伏于下，逼阴于上，故井水气蒸而坚冰至。夏至一阴生，当渐向清凉，乃三伏潺暑，酷热反炽，盖阴盛于下，逼阳于上，故井水寒而雷电合。可以互证。）予尝病眼热，必右目先而甚，左目后而微，知左属血，火不易伤也。（所谓干柴者先灼，湿者后燃也。）又病脚肿，必左先而甚，右后而微，知右属气，湿尚易运也。又尝掩右目，用左目视月，则不如右目之明，以右目火盛，能远烛也。掩左目，用右目观书，则不如左目之朗，以左目水盛，能近鉴也。然此犹各有所长也。若较其强弱，则右必强于左。尝吹筒弋鸟，筒鸟相对若引绳，以为必中也，而不中，知二目之力有强弱不同也。因闭右目，独用左目视筒鸟如引绳，乃开右目并用，则大异矣，是左目为右目所夺也。又闭左目，独用右目，视筒鸟如引绳，乃开左目并视，其为如引绳者，亦无异也，是右目不为左目所夺也。岂非右目强而左目弱哉？故《经》言右耳目不如左耳目明者，吾不信也。腑为阳，脏为阴。细分之，则心肺处上部为阳，肝肾居下部为阴。又心与肺较，则肺属金为阴，心属火为阳。肝与肾较，肾属水为阴，肝属木为阳。又肺与肝较，则肺主降为阴，肝主升为阳。又肾有水有火，肾火为阳，肾水为阴。纷纭蕃变，无有定名。医书动言阴阳，而不切指其为何项，甚属朦混，当细分之。（如言阴虚，则未知其言血虚耶？肺虚耶？肾水虚耶？肾火虚耶？何不切指之曰血虚，曰肺虚，曰肾水虚，曰肾火虚，之为明白也。本集一一分晰之。）

　　卷之一·杂症

　　夏月伏阴辨

　　丹溪谓夏月炎暑盛行，人身内外皆热，其说甚的。乃张景岳谓，夏月伏阴，人身外热内寒，冬至伏阳，人身外寒内热。以夏至阴生，地上热而井水寒，冬至阳生，地上寒而井水温为证。其说似是而非。乃知有天时，而不知有地理者也。人身之气，与天地通，固从天时而变，亦随地势而移。既有东西南北之殊，岂无上下高深之别。

　　人之身固在地上也，非在地中也。设夏时而身处井中，则不特内寒，即外亦寒矣。

　　尚得如其说谓外热内寒耶？然则置身地上，不特外热，即内亦热，自可反观而见矣。

　　试观浮瓜沉李，咽水饮冰，未尝畏冷，其情可见。冬月能如是乎？或曰：夏月汗多，汗多则亡阳，阳亡则阴生于内，谓之伏阴，非欤？曰：夏月汗多，是人皆然，岂皆亡阳乎？不过虚其津液耳。津液虚即阴虚，阴虚则阳愈炽，观小便之短而赤可知。不滋金水，而补火土，吾见其惑也。曰：古人于暑证，多用热剂，非欤？曰：此因证转虚寒乃然，不可一概混施也。问：夏月阳气外泄，冬月阳气五内，非欤？曰：阳外泄则汗出而内涸，故清润之品为宜；气内敛则化水而阴滋，故温热之剂可任。观夏月渴而小便短赤，冬月不渴而小便清长，则阳外泄者之内非冷，阳内藏者之中非热，不辨自明矣。

　　卷之一·杂症

　　气

　　气无形而血有质，气为阳，主护卫于外，故名之曰卫；血为阴，主营运于中，故名之曰营。血阴有质，故其行也必次第循经，而入于脉道之中，充于内而后达于外。气阳无形，故其行也 疾，不循经而出于脉道之外，实于表而后返于里。观（《内经》谓饮酒者，气先行皮肤，先充在外之络脉，而后满于在内之经脉。可见矣。）此二者之行，所以有不同也。（《经》谓营气之行，寅时起，由肺经而大肠、胃、脾、心、小肠、膀胱、肾、心包、三焦、胆、肝诸经，复返于肺，如是者每日五十周。卫气之行，每日早至暮，行阳分二十五周，每周由太阳而少阳、阳明、足少阴，复返于太阳。暮至晓，行阴分二十五周，每周由肾而心、肺、肝、脾，复返于肾。二者之行不同如此。按《经》言营气，是言血中之气，非单言血，盖血中之气，既负血而行，则亦不及卫气之 疾也。）《经》言卫气，昼行阳二十五度，（度，即遍也。）夜行阴二十五度，大概如此。盖昼则阳动，而气行于表者多，夜则阴静，而气敛于内者多，非昼全不行于内，夜全不行于外也。至谓一昼夜必行五十周，则凿矣。气一耳，以其行于脉外，则曰卫气，行于脉中，则曰营气，聚于胸中，则曰宗气。名虽有三，气本无二。气与血并根柢于先天，而长养于后天。

　　《经》谓营气出于中焦。又谓心生血。不过以胃受谷气，蒸化成血，血色之赤，禀于心火为言耳。要之血即天一之水，（观血味咸可知。）气为坎中之阳，同根于肾，无岐出也。气根于肾，亦归于肾，故曰肾纳气，其息深深。（气不归元，则喘咳不得卧。）肺司呼吸，气之出入，于是乎主之。且气上升，至肺而极，升极则降，由肺而降，故曰肺为气主。

　　肾主纳气，故丹田为下气海；肺为气主，故胸中为上气海。肾水为坎中之阳所蒸，则成气，上腾至肺，所谓精化为气，地气上为云也。气归于肺，复化为水，肺布水精，下输膀胱，五经并行。（水之精者行于经永。）所谓水出高源，天气下为雨也。阴阳互根，于此可悟矣。肾以闭藏为职，虽子半阳生，而气发渊泉，机犹未畅，故气之升发，不属肾而属肝也。藏属肾，泄属肝，（升则泄矣。）此肝肾之分也。肝主升，肺主降，此肺肝之分也。心主动，（志壹则动气也。）肾主静，此心肾之分也。而静藏不致于枯寂，动泄不致于耗散，升而不致于浮越，降而不致于沉陷，则属之脾，中和之德之所主也。然则升降动静，苟失其中，虽为肝、肺、心、肾之不职，亦即脾之不职。而但知气之不升，或有升无降，为肝木克脾土者，陋也。知各脏之病，皆关乎脾，则知脾气调和，即各脏俱调和矣。故补脾不如补肾，不过举要之词，故不若补肾不如补脾之论，为得其全也。老人、小儿尤以脾胃为主。《经》言阳之气，以天地之疾风名之。又曰风气通于肝，故气病往往称风，如肝风、肠风、胃风之类，（饮食在胃，则胃实肠虚，气下于肠，饮食在肠，则肠实胃虚，气上于胃，往来鼓动有声，所谓肠风、胃风即此。）皆气之往来，鼓动若风耳，非必外来之风也。以上明气之理，至其病证脉治，详下。

　　卷之一·杂症　气

　　气之病证

