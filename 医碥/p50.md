<!-- { "loadSidebar": true } -->
　　宜以逐气流经之药下之。七曰 疝，阴囊肿坠，如升如斗，不痒不痛者是也。得之地气卑湿所生，潮湿之乡多感此疾。宜以去湿之药下之。女子阴户突出虽亦此类，乃热则不禁固也，不可便谓虚寒而涩之、燥之，本名曰瘕，宜以苦下之、坚之。

　　（按子和于七疝皆言下之者，以内有湿热，结聚不通也。然必有此实证乃可下耳，不可泥。）

　　赵以德云：予尝病脾肺湿热流入，右丸肿大，寒热交作，虽张子和言疝病在下，当下不当吐，然脾气下陷必升举之，因先服调胃之剂一二帖，次早注神使气至下焦，呕逆而上，觉肋下积动到中焦，则吐而出之，肿减半。次早复吐，吐后和胃气，疏通经络而愈。凡用此法治伤酒水注右丸肿者，辄效。

　　治法：内寒者，当归温疝汤。外寒入腹者，乌桂汤。外寒内热者，川乌头炮、栀子仁炒各三钱，煎服。湿热受外寒，十味苍柏散。水疝尿不利，茴楝五苓散。

　　瘕硬血疝，大黄皂刺汤。冲疝、厥疝，夺命汤。气疝、诸疝走注痛者，青木香丸神效。狐疝及一切疝，茴香楝实丸。妇人产后血分受寒疝者，羊肉汤。诸疝，灸大敦穴即安。《尊生书》谓：治法断不宜补，姜、橘同煎补肝，细辛闭肝气，必禁。

　　（虚亦须补，此太泥。）疝脉必弦急，忌微弱。亦有挟虚者，脉虽沉紧，必豁大无力，其痛亦轻，但重坠牵引耳，人参、牛膝可用。余皆作实治，破疝汤主之，木香、玄胡、橘核、荔枝核、茴香、川楝子、没药、地肤子、青皮，马鞭草根煮汁煎。寒疝，加吴萸、附、桂。亦有睾丸升上入腹者，加飞盐、沉香。或用鸡鹅蛋壳烧灰，空心酒下三钱，二服压至故所。亦有胁旁动气，横入阴处，响声如蛙，坠下，照前方去盐、沉。水疝有一丸渐小，竟消尽成独丸者，沉沉牵小腹作痛，水疝汤：白茯苓、萆、泽泻、石斛、车前各二钱，临卧及五更各一服。外用带须葱一大把，煎汤洗睾丸，频添热汤，以手挪之，即在汤内撒尿，其病易去。若囊破水流，灶心土糁之。

　　狐疝昼病夜安，气病血不病也，不宜辛香流气之剂、补中益气汤（见气）加知、柏、虎骨治之。血疝睾丸偏大，宜和血，四物（见血）加桃仁、玄胡、橘核，于夜分时，一手托下，一手按上，由轻至重，丸弄百回，弥月瘀血尽散。筋疝茎筋挈痛，得之房术者，宜解毒缓急，甘草梢、黑豆、五倍同煎服。 疝，五苓散（见伤湿）加葱白、茴香、盐。若丸肿如斗，不痒不痛者，得之有生之初，无治法。又有木肾，顽痹硬大，或痛或不痛者是也，由寒冷凝滞，当温散，破疝汤加海藻、昆布、川椒、附子。外用艾炒热裹丸，冷则频换。疝由小肠经得者，旧名小肠气，又名横弦、竖弦，绕脐走注，小腹刺痛，喝起汤、救痛散。由膀胱经得者，旧名膀胱气，毛际上小腹作痛，五苓散（见伤湿）加川楝子。形如瓜，声如蛙，木香神效散。偏坠，不拘左右，川楝、木香、茴香、苍术、石菖蒲为丸，每服三钱，空心盐汤下，安卧片时，微汗既止。左边痛不可忍，茹神散。外肾胀大，麻木痛硬，七治金铃丸。偏坠药不愈，用蓖麻子每岁一个，研烂贴顶门，以绳缚两足中指，合缝处艾如麦粒大灸七壮，即时上去，随去蓖麻。肛门、阴囊、肾茎痒甚，抓破好了又痒，人言熬醋洗立愈。外有发热，忽生 腮， 腮愈睾丸胀者，耳后属胆，胆受风热生 腮，移热于肝故睾丸肿，加味逍遥（见郁）入防风、荆芥、青皮。

　　卷之四·杂症

　　脱肛

　　气虚不能收者，宜补气以升提之，血虚加血药，寒者以香附、荆芥等分煎汤洗。

　　若大肠受热而突出者，朴硝煎汤洗之。肠风者，凉血清肠散。（虚寒者不痛，其脱而出、托而入必滑；实热者必痛而肿，突而出、托而入必涩。）虚而挟热者，槐花散、薄荷散。日久不愈，常宜服收肠养血和气汤，更须涩之，龙骨散、涩肠散。外用五倍末糁蕉叶上托之，数次即不复脱。生铁三斤，水一斗，煮取五升洗，内服磁石散。一法，鳖头烧灰涂。

　　卷之四·杂症

　　谷道痒痛

　　多因湿热生虫，欲作痔 。以雄黄入艾棉烧烟熏之，并纳蜣螂丸。蜣螂七枚，五月五日收，去翅、足，炙为末，新牛粪五钱，肥羊肉一两炒香，共为丸如枣肉大，炙令热，新棉裹，纳谷道中，半日莫吃饭，虫即出，三五度瘥。杏仁捣膏敷。杵桃叶一斛蒸极热，纳小口器内，坐熏之，虫即死。木鳖子肉四五枚，研如泥，沸汤冲洗，另用少许涂患处。

　　卷之四·杂症

　　怒

　　阳为阴闭不得伸则怒，如雷之奋于地也。震为雷，阳在阴下，阴雨则雷动。

　　阴雨，以气言之则寒也，以象言之则水也。水者，有形之物也。故人身阳气，或为无形之寒气所闭，或为有形之痰血所遏，皆不得伸而郁为怒。《经》谓血并于上，气并于下，则善怒是也。（东垣以食填太阴为木郁，用吐以达之，亦此理也。）阳气主升，（属肝胆，）

　　故雷发于春。阳主舒，遇怫逆之事则不得舒而怒，亦郁遏之义也。怒而不得发者，发之。怒而屡得发者，平之。《经》曰：悲胜怒。

　　卷之四·杂症

　　太息

　　《经》曰：忧思则心系急，急则气道约，（约，结而不行也。忧思郁结则气不行，志为气帅，自然而然，何必推说到心系急乎？此真形骸之论，后人之伪说耳。故太息以出之。舒之也。）

　　气盛而郁则为怒，气不盛而郁则为太息。观《经》谓胆病者，（气不得升故为胆病。）善太息，口苦呕汁可知。太息之与怒，同属于郁矣。

　　卷之四·杂症

　　喜笑不休

　　笑由于喜，喜属心，则笑亦属心。《经》曰：心藏神，神有余则笑不休。神即心火也，观于火燔烁甚则鸣笑可知也。烛笑而光摇，人笑而气浮。子和以烧盐（沧盐二两，火烧通赤，放冷研细，河水煎服。）探吐热痰，及黄连解毒汤而愈。水克火，寒胜热也。

　　卷之四·杂症

　　悲

　　悲属肺，悲则气降，肺主降，故属肺也。仲景云：妇人脏躁，则悲伤欲哭，象如神灵所作，（无故而哭，即本人亦不自知，故如鬼神所凭也。）小麦一升，大枣十枚，水煮服。

　　子和诊一妇人，问曰：娘子常欲痛哭为快否？妇人曰：然。子和曰：火灼肺金，金受屈制，无所投告，肺主悲，故欲痛哭也。投黄连解毒汤（见喜）而愈。

　　喻嘉言诊姜宜人大肠血枯燥，曰：病中多哭泣否？曰：然。盖大肠与肺为表里，大肠燥则火热干肺也。

　　卷之四·杂症

　　惊

　　遇事而惊者，由于外也；因病而惊者，动于中也。心为热所乘，则动而惊。而属之肝胆者，以肝主动，而胆虚则善惊也。（胆小及胆大而虚者，皆善惊，由血液不足也。血液者水也，水主静，水足则静而不易动，故不惊。）心肝赖血以养，血虚则心之神无所根据，肝之魂亦不藏。五脏之热，皆得乘心而致惊。《经》谓：阳明病者，恶人与火，（胃热则恶人之扰与火之热，不得安静清凉也。）闻木音则惕然而惊。（木生火而主动故也。）举阳明可概其余矣。

　　内火之惊，脉多浮数；外事之惊，脉多浮动，动脉如豆摇摇不定是也。黄连安神丸。惊则气上，以重坠之药镇其浮越。（丹砂、龙骨之类。）由于火盛血虚者，甘寒滋润之剂以泻心补血。

　　惊则心神出而舍空，液入成痰，拒其神不得归，而惊不能已，十味温胆汤、养心汤、寿星丸、（见狂癫。）控涎丹（见痰）加辰砂、远志。惊由于火，而致火多端，有五饮停蓄郁成火者，五饮汤丸。（见痰饮。）由湿郁成热者，羌活胜湿汤。（见伤湿。）因寒而郁成热者，散寒火自退。热郁有痰，寒水石散。气郁有痰，加味四七汤。睡卧不安，时时惊觉者，温胆汤加枣仁、莲肉，以金银同煎，吞十四友丸，或镇心丹、远志丸。惊者平之，子和谓平，乃平常之义。如闻响而惊者，常击物作响，使习闻如平常，则不惊矣。

　　卷之四·杂症

　　悸

　　（即怔忡。）

　　悸者，心筑筑惕惕然，动而不安也。（俗名心跳。）一由血虚，血虚则不能养心，心气常动，幸无火热相乘，故不至于惊而但悸也。若血不虚而动者，则为心火盛，（亦有肾火上冲者。）火主动也，幸血不虚，故但动而不惊。此惊与悸之别也。一由于停饮，水停心下，心火为水所逼，不能下达而上浮，故动而不安也。（必有气喘之证。）肾水上泛凌心，义亦如之，而治有异。（饮食所停之水宜疏导，肾阴上泛之水宜益火。）

　　但思虑即动者，属血虚。时作时止者，痰因火动。有失志之人，由所求不遂，或过误自咎，恨叹不已，独语书空，则心不息不安，时常劳动而怔忡作矣。温胆汤（见惊）去竹茹，加人参、柏子仁各一钱，下定志丸，仍佐以酒调辰砂妙香散。（见心痛。）有痞塞不思饮食，心中常有所歉，爱处暗地，或倚门后，见人则惊避，似失志状，心常跳动，此为卑之病，以气血两不足也，人参养荣汤。（见虚损。）饮食少者，嘉禾散（见疟）加当归、黄各一钱。

　　卷之四·杂症

　　恐

　　恐者，心有所怯也，盖心气虚使然。而属之肾者，恐则气下，故属肾也。经曰精气并于肾（气本观上，今因虚而下，与精血并居肾部。）则恐是也。又属之肝胆者，以肝胆之气旺则上升，虚则下降，今恐而气下，是肝胆之气不足也。故勇者谓之胆壮，怯者谓之胆小。张子和曰：惊者不自知，因外有所触而卒动；恐者自知，不能独坐安卧，必须人为伴侣。惊由血虚，恐因气怯，此大概也。恐亦有由血虚者，热伤肾阴，水涸血虚，复为火所扰。则志昏惑而不定。（肾藏志，志者心之定向也。肾属水，水清故鉴物分明，明则不惑，慧生定也。火扰之则浊，浊则昏暗，又火为荧惑，故昏惑也。）不定则不静故恐，恐亦心之动也。故孟子言不动心，以无惧为训。惊恐常相因，恐则惊矣，惊则恐矣。惊则安其神，恐则定其志。心之神下交，则肾有所主而志定，即坎中之一阳也。肾之精上奉，则心有所滋而神安，即离中之一阴也。丹溪治周本心病恐，如人将捕之，夜卧不安，口干，饮食不知味，以参、术、当归为君，陈皮为佐，盐炒黄柏、炙玄参各少许，煎服，月余而安。经云恐伤肾，（恐则精却而走失，盖肾精方欲化气而上，因恐则退却而下，则精伤矣。

　　精伤则肾气亦虚，而阴痿、骨酸等证皆作矣。）故用柏、玄引之入肾以补之。人参散、茯神散、补胆防风汤，皆治胆虚。

　　卷之四·杂症

　　健忘

