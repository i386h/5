<!-- { "loadSidebar": true } -->
　　治痫，赵以德曰：痫疾浅者，止在经脉，气不通，眩运仆倒；深者，入肾，邪留于阴不行，不行则阴气蓄满，郁极乃发，发则相火自下逆上，填塞其声音，惟迫其羊鸣者一二声而出，遍身之涎沫皆迫而上胸臆，流于口，诸经脉筋骨皆不胜其冲逆，故卒倒无知，少顷火气退散乃醒，不治则邪不散，遂成常证。《经》谓：癫者（《内经》亦以痫为癫，宜当痫字看。）气下泄，及发如狂者死。盖邪入于阴者，阴气满，闭塞于下而逆上，令气下泄，则肾气下脱故死。又心之阳不胜其阴气之冲逆，阳气暴绝，故如狂亦死也。然不可一概论，盖阴脱者尺脉不应，如狂者寸脉不应，若尺寸俱盛，则是阴阳俱实，不可断为必死也。先身热螈 ，惊啼叫呼乃发，脉浮，病在腑也，为阳痫易治。先身冷，不惊掣，不啼呼，忽然而发，脉沉，病在脏，为阴痫难治。

　　久则有六畜之声，反折上窜，声如犬吠属肝；目瞪口呆，声如羊叫属心；直视腹满，声如牛叫属脾；惊跳反折，声如鸡鸣属肺；如尸，吐沫，声如猪叫属肾。然治法则一，总以行痰为主，逐痰饮：南星、半夏、竹沥、姜汁、栝蒌、僵蚕、天麻、龙齿、石菖蒲、远志，加附子少许。犬加柴胡，羊加黄连，牛加白芍，鸡加黄芩，猪加知母。痰盛必用吐，先一餐勿食，次早捣茶子煎汤，束小腹饮之即叶。虚者先补后攻。妙功丸、（久而有虫亦用此丸。）妙香散、（见心痛。）牛黄丸、杨氏五痫丸选用。昼发灸阳跷，夜发灸阴跷，为二跷能行下焦之气也。（二跷为病主癫痫，见奇经八脉。）各二七壮。

　　凡灸痫，必须先下之乃可灸，否则气不通能杀人。平旦发者足少阳，晨朝发者足厥阴，日中发者足太阳，黄昏发者足太阴，人定发者足阳明，半夜发者足少阴，加引经药。愈后，痰热药中加养血宁神之品。脉虚弦属惊，沉数属实热。

　　虚者脉宜虚缓，若急实沉小，或虚而弦急，皆难治。

　　卷之五·四诊　望色

　　察面

　　察面图　庭（即天庭）以候首面，阙（即眉心）以候肺，阙以上候咽喉，下极（即山根）以候心，年寿（即鼻柱）以候肝，其左右以候胆，面王（即准头）以候脾，方上（即鼻隧）以候胃，人中以候膀胱、子宫，面中央（颧骨之下，迎香之外）以候大肠，大肠之旁（颊之上也）以候肾，面王以上（两颧内，鼻准旁）以候小肠。

　　上本《内经》，后人又以天庭候心，左颊候肝，右颊候肺，鼻候脾，颏候肾，参而查之可也。

　　面有青黄赤白黑，以应五脏。岐伯曰：生于心，如以缟（素帛也）裹朱；生于肺，如以缟裹红；（红，谓淡红。）生于肝，如以缟裹绀；（青含赤色。）生于脾，如以缟裹栝蒌实；（黄含赤色。）生于肾，如以缟裹紫，（黑含赤色。按五色俱带赤，乃血之本色。然色为精神所发现，欲藏不欲露，故如缟裹。若露则为脏气失守，精气外浮，中脏告竭矣。）此为无病之色。若病而色见，则以相生者吉，相克者凶；（如脾病泄泻，而见赤色，为相生，见青色为相克。又秋见黄色：为相生，见赤色为相克也。）滋润而明亮者吉，枯槁而晦滞者凶。（即《内经》所谓赤欲如白裹朱，不欲如赭之意。面不润责之水，无光责之火。）晦滞之色，上行者，病益甚，（审其色之尖锐向上，知为上行，向下知为下行。下文内走外走等仿此。）下行如云散者，病渐已。女子色见右为逆，左为从，男子反此。色散未聚，病亦未聚。（凡色明显者为新病，浊晦者为久病。）色从面内走面外，病亦自内走外。左右上下，以此推之。

　　青色属肝，主风，主惊，主寒，主痛。面唇青者，寒极也。青而脱色，（脱色，谓面无血色，神采脱也。）惊恐也。青而黑者，多寒痛。青而白者，多虚风。（以上皆寒证。盖肝阳不足，阴寒内凝，脾失其营运之权，故多腹中冷痛，吐泄之疾。）青而赤者，为肝火。

　　青赤而晦滞者，为郁火。（以上热证。）

　　赤色属心，主热。心热者，庭先赤。脾热者，鼻先赤。肺热者，右颊先赤。肾热者，颐颏先赤。肝热者，左颊先赤。面色缘缘正赤者，阳气怫郁在表，汗不彻故也。（此伤寒太阳经表热证。）面赤而潮热谵语者，胃实也。（此伤寒阳明腑实热证。）面赤如微酣，或两颧浅红娇嫩，游移不定，（不尽面通红。）乃阴证戴阳，必下利清谷，或小便清白，（或淡黄。）脉沉细，或浮数无力，按之欲散。

　　虽或烦躁发热，欲坐卧泥水中，（外热甚也。）渴欲饮水，或咽喉痛，证似实热，而索水置前却不能饮，肌表虽大热，而重按之则不热，或反觉冷，且两足必冷，须审。（此伤寒直中寒证。）

　　又有面赤烦躁，遍舌生疮生刺，舌敛缩如荔枝状，或痰涎涌盛，喘急，小便频数，口干引饮，两唇焦裂，喉间如烟火上攻，两足心如烙，脉洪数无论，按之有力，扪其身烙手，此肾虚火不归元所致，证最难辨。但病由内伤，其来以渐，是乃干柴烈火，不戢自焚，与上所列三证，固自不同也。又有久病虚人，两颧至午后带赤者，此则阴虚火动之常证，虽未至如上证之烈，亦内伤也。（以上二证皆虚热。）赤色出于两颧，（状若装朱。）大如拇指者，病虽愈必死。（又热病无汗颧赤死，盖颧以骨为主，骨属肾，水恶反克也。）

　　黄色属脾，主湿热，食积。黄而明如橘子者，湿少热多也。黄如烟熏，暗浊不明，湿多热少也。（湿土瘀浊。）黄而黯淡者，则为寒湿。黄而枯 者，胃中有火。

　　黄而色淡，胃气虚。黄而青黑者，为木克土，（肝阳不升，脾为寒滞。）水无制。（脾不运则水停。）

　　白色属肺，主气血虚寒，纵有虚火，断无实热。白而无神者，为肝泄脱血。白而青者，气寒血凝。白而淖泽，肺胃之充也。白而肥，有痰。白而瘦，爪甲鲜赤，气虚有火也。

　　黑色属肾，主寒，主痛。青黑为阴寒，焦黑齿槁，为肾热。黑而枯夭，见于耳目口鼻，不论何处，俱不吉。若见于天庭，大如拇指，必不病而卒死。（阴晦之色，加于阳之高位，故死。）

　　面惨不光者，阴寒也。面光不惨者，阳热也。面如锦纹者，阳毒也。面垢如油，喘促者，暑病也。

　　凡暴感客邪之色，不妨昏浊壅滞，病久气虚，只宜瘦削清 。若病邪方锐，而青白少神，气羸久困，而妩媚鲜泽，咸非正色，五色之中，青黑黯惨，无论病之新久，总属阳气不振。惟黄色见于面目，而明润者，向愈之候也。此经所以谓面黄，目青或赤，或白或黑，皆不死。（以黄色在也。）面青，目赤或黑；面赤，目白或青；面黑，目白，皆死。（以无黄色也。按面目色同，为顺，色异为逆，说本华佗。则此所谓不死者，但不死耳，非顺也。）

　　卷之五·四诊　望色

　　察目

　　凡目明能识见者，可治。昏不识人，或反目上视，或瞪目直视，或目睛正圆，或戴眼，反折，或眼胞陷下者，皆不治也。凡开目而欲向明，欲见人，多言好动者，阳证也。（阳盛，欲以动而散其热也。又有病热而恶日与火者，恶其助热也。）目闭恶明，不欲见人，懒言恶动者，阴证也。（阴盛则阳衰，故恶动散。又有阳虚而喜见日光者，乐其助正也。）目痛为阳明表证，目赤为经络热盛。

　　目黄，头汗，欲发黄。白睛黄，欲发疸。目睛不了了，（不了了，犹不 ，火熏而朦胧也。）为胃府实。睛不和，（黑白不分明也，似即俗所谓半胧眼。）为内热甚。目眩为痰火。眼胞微肿，为有水。目下灰色，为寒饮。眼胞上下如烟煤者，寒痰。眼黑颊赤，为热痰。眼黑，而行走艰难呻吟者，痰饮入骨也。眼黑，而面赤土色，四肢痿痹，屈伸不便者，风痰也。

　　目 黄者，为病欲愈。

　　目痛，赤脉从上而下者，太阳病。（足太阳经，为目之上纲。）从下而上者，阳明病。（足阳明经，为目之下纲。）从外 走内者，少阳病。（足少阳经，行锐 之后。）

　　瘰 发寒热，赤脉上下至瞳子，见一脉，一岁死；（邪锐而专也。）见一脉半，一岁半死；见二脉，二岁死；二脉半，二岁半死；三脉，三岁死。（邪散而缓也。）

　　卷之五·四诊　望色

　　察耳

　　耳叶红润者生。干枯尘垢而青黑者，为肾败，死。

　　耳中策策痛，而耳叶黄者，病名黄耳，类伤寒也。（风入于肾，卒然发热恶寒，脊强背直，如痉状。）

　　卷之五·四诊　望色

　　察鼻

　　鼻头色青，腹痛苦冷者死。（中寒暴证。）微黑而泽者，水气。黑而枯燥者，房劳。黑黄而亮者，瘀血。黄色者，小便难。（湿热不泄，故瘀而黄。）鲜明者，有留饮。（津液不行，湿生热，故色黄而明润。）赤为肺热。鼻孔干燥，目瞑，漱水不咽者，欲衄也。鼻孔黑如烟煤而燥者，阳毒也。黄黑枯槁，为脾火，津涸，大便燥结。鼻塞涕浊者，风热也。

　　白为气虚，为亡血。鼻孔冷滑而黑者，阴毒也。鼻孔煽张者，肺绝，不治。鼻上汗出如珠，为心脾痛极。男子色见于准头，为小腹痛，为卵痛。其圆直，（其色直垂而绕于面王之下。）为茎痛、狐疝、 阴之属也。女子为膀胱子处之病，散为痛，（色散，但为气痛，无积聚。抟色若结滞。）为聚，（血凝气滞。）方圆左右，（以积之形位为言。）各如其色形。

　　卷之五·四诊　望色

　　察唇齿

　　唇焦干燥裂，为脾热。（经谓脾胃之华在唇四白，四白者，唇之四际白肉也。）唇赤肿，为胃湿热。鲜红，为火盛。淡白，为气虚。淡而四绕起白晕，为亡血。青黑为寒。唇青舌卷，或还口黧黑，唇口动颤不止者，皆死证也。唇下有疮，名狐，上有疮，名惑。

　　齿槁者，肾热。前板齿燥者，中暑。

　　卷之五·四诊　望色

　　察舌

　　舌青，或青紫而冷滑者，为寒证。青紫而焦燥，或胀大，或卷缩者，为热证。

　　寒甚亦卷缩，筋脉得寒而收引也，然必不焦燥。

　　凡舌强硬短缩，而神气昏乱，语言不清者死。（亦有痰证而舌本硬及缩者，不在此论。）热病，舌本烂，热不止者死。阴阳易病，舌出数寸者死。伤寒热止在表者，舌无胎。热邪传里，则胎渐生，由白而黄而黑，由润而燥，而拆裂，由滑而涩、而芒刺，皆以热之浅深微甚为层次。（胎因内热，致脾气闭滞不行，饮食津液停积于内，故胎见于外。

