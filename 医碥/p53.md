<!-- { "loadSidebar": true } -->
　　若脾气不滞，则饮食运化，津液流通，虽热甚，不必有胎也。此理宜知。）略具如下：纯白舌 伤寒白滑胎舌，为热初入内，犹带表证，表剂中加清凉之品。又有胃中虚冷，寒饮结聚膈上，成白滑胎者。又脾闭甚，则白如积雪。又有脏结证，（详《伤寒论近言》。而胎白滑者，须辨。温热病，一发便壮热烦渴，舌正赤而有白胎者，虽滑，即当用白虎，治其内热而表自解，切不可用表药。时疫初起，胎白如积粉。

　　白杂色舌 伤寒热入胃，则白胎中黄，白多黄少而滑，尚带表证，仍宜于解表药中加清凉之品。黄多白少，干涩，无表证者，或清或下。（有夹食痰血而滑，须下者，参下黄杂色舌条。）若燥裂生芒刺，则必下无疑。温热时疫，则虽润滑，亦宜凉膈、白虎、承气之属，以清热攻里，万不可发表也。

　　纯黄舌 润滑者须审，若热尚未结聚，不可便攻。若在夏月，便宜攻下，不必待胎燥乃攻也。

　　黄杂色舌 根黄硬，尖白，中不甚干，亦不滑，短缩不能伸出，谵妄烦乱者，此挟痰食，大承气加生姜、半夏治之。舌色青紫，而胎却黄浓，甚则纹裂，但觉口燥，舌仍不干者，此阴证挟食也。脉或沉细而伏，或虚大而涩，按其心下或脐旁硬痛，而时失气者，急宜大承气，另煎生附子，佐大黄下之。脉虚大者，黄龙汤下之。

　　热极烦躁者，更加生地、麦冬，夏月尤宜。此证若胎黄不燥，在冬月，宜附子理中汤合小承气汤下之。大抵舌有积胎，虽见阴象，亦是虚中有实，急当攻下，但与常法不同耳。又中宫有痰饮水血者，舌多不燥，不可因其不燥，而延缓至误也。

　　（中暑证夹血，多有中心黑润者，勿误作阴证治之。）

　　纯黑舌 遍舌黑胎，夏月或可救，以炎令邪火内外燔灼，黑胎易生也，犹可攻治。冬月得此舌，必死。

　　黑杂色舌 中黑边黄，承气下之。边白，大柴胡下之。若生芒刺裂瓣，不论边系何色，但看瓣底色红活者，急下之。如俱黑者，不治。若腐烂卷缩，亦不治。发生虫，虽为湿，亦属肝伤，俱为危候。大抵尖黑尚轻，根黑则重。夏月中暑，多黑舌，边红中黑干者，宜白虎汤。以上皆邪热实热，然亦有虚热者。舌心虽黑或灰黑，而无积胎，舌形枯瘦，而不甚赤，其证烦渴，耳聋，身热不止，大便五六日或十余日不行，腹不硬满，按之不痛，神不昏，不得睡，稍睡或呢喃一二句，或带笑，或叹息，此为津枯血燥之虚热，宜大料六味丸合生脉散、炙甘草汤。误与承气必死。

　　若直中寒证，始病不发热，舌心便黑色，（非由自黄变化。）虽黑而滑，舌亦瘦小，当急温之。

　　赤色舌 温热时疫，热毒内盛，润滑者未可便下，黄连解毒、白虎等汤。干而有黄白黑等胎，及芒刺、纹裂、坑烂、起 者，皆下证也。一种柔嫩如新生，望之似润，而燥涸殆甚者，为妄行汗下，津液竭所致，多不治，宜生脉散等。又红痿舌，（痿软不能动也。）及红细枯长舌，并难治。

　　紫色舌者，兼酒毒所致，其色必深紫而赤，且干涸。若淡紫而带青滑，则又为直中寒证矣，须辨。

　　灰色、（有寒有热。）酱色、（焦黄为酱色，夹食热证也。）蓝色、（木克土败之色。）及妊娠各舌，（面赤舌青，子死母活，俱青则俱死，宜润泽，忌枯败。）并当详审。

　　总之，舌胎不论何色，但干燥者必属热，惟润滑者须审。

　　卷之五·四诊　望色

　　察身

　　身轻，自能转侧者可治。沉重，不能转侧者难治。足冷恶寒，蜷卧向壁，为阴证。阳病者，不能俯，阴病者，不能仰。身目齿爪俱黄者，疸病也。脾病者，色黄而肉蠕动。肺病者，色白而毛败。头重视身，此天柱骨倒也，死。摇头，以手扪腮者，齿痛也。坐而伏者，短气也。身汗如油，形体不仁，乍静乍乱，喘而不休者，死。肉形脱者，脉虽调，亦死。皮肤润泽者生，枯燥者死。皮肤着者死。（皮肤枯燥着骨也。）

　　卷之五·四诊　望色

　　察手足

　　手足冷，名厥。在伤寒则有寒有热。初病即手足冷者，直中寒证也。爪甲青冷，或过肘膝，且常冷。若先发热，以渐入内，而手足乃冷者，传经热证也。爪甲红，乍冷乍温，不过肘膝，此仲景之说也。在杂证，则手足冷者名寒厥，手足热者名热厥，此《内经》之说也。详厥逆门。但足冷，手不冷，身发热者，为外感夹阴，宜五积散。不可汗下及小柴胡，以有黄芩苦寒也。又夏暑病湿温，人必足冷手温，多汗妄语，宜苍术白虎合五苓，不可用五积助热。有两手逆冷，而两足热如火烙者，此阴气衰于下，（则阳下乘之而足热。）阳气衰于上，则阴上干而手冷。阴阳痞隔之兆也。若初起而脚膝 弱，或足胫赤热肿痛，当从香港脚治之。手足冷至节，而心痛甚者，名真心痛，旦发夕死。循衣摸床，撮空理线，扬手掷足，此神去而魂乱也，死。坐而下一脚者，腰痛也。（坐久腰痛，故下一脚以伸之。）行迟者，表强也。（风邪束其筋络，故步履不随。）肝热者，色苍而爪枯。搐搦者，肝邪也。搐，抽搐，手足频频伸缩也。搦，十指频频开合，拳紧握也。（经曰：肝病变动为握。）螈 者，虚而有风也。（螈，筋脉收引。 ，筋脉弛纵。）脉急者，尺之皮肤亦急。（急，紧急也。）脉缓者，尺之皮肤亦缓。（缓，纵缓也。）脉小者，尺之皮肤亦减而少气。脉大者，尺之皮肤亦贲（音忿，大而沸起也）而起。脉滑者，尺之皮肤亦滑。脉涩者，尺之皮肤亦涩。尺肤滑而泽脂者，风也。（热风鼓其血液外见，故滑泽。）尺肤涩者，风痹也。（血少则内热，热则生风。）尺肤粗，如枯鱼之鳞者，水 （同溢）饮也。（脾土衰而肌肉消，水反乘之也。）尺肤热甚，脉盛燥者，温病也。尺肤寒甚，脉小者，泄、少气。掌中热者胸中热，寒者胸中寒。（掌中为三阴脉所聚，其脏皆在胸中。）臂多青脉，曰脱血。（张景岳云：血脱则气去寒凝，故色见青黑，言臂则他可知，即诊尺之义。愚按此说，乃血脱后方见青脉也。然有先见青脉而后脱血者，则气虚寒凝，不能摄血耳。）

　　卷之五·四诊

　　闻声

　　肝声呼。（怒则叫呼，或惊而呼也。）心声言（《洪范》言属火。）笑（狂笑为实热，微笑为虚热。）脾胃声歌，（轻颤如歌。）又为哕。（哕，干呕，详呕吐。）肺声哭，又为咳。肾声呻，又为欠，为嚏。（阳未静而阴引之，故欠。阳欲达而阴发之，故嚏。）声清朗如平日者吉。声浊鼻塞者，伤风也。

　　声如瓮中出者，（混浊不清之意。）必中湿也。攒眉呻吟者，痛也。暴哑者，风痰伏火，或怒喊哀号所致也。声哑如破而咳者，客寒裹热也。伤寒坏病，声哑，而唇口有疮者，狐惑也。声哑形羸者，劳瘵，肺有疮也。骤然声喑，咽痛如刺，而不肿不赤不发热，二便清利，阴寒也。骤然音喑，而喉颈亦肿胀闭，或发热便秘，龙火也。鼻息鼾睡者，风温也。诊时吁气者，郁结也。噫气，以手抚心者，中脘痛也。摇头言者，里痛也。少气不足以息者，气虚也。平人无寒热，而短气不足以息者，痰火也。言而微，终日乃复言者，正气夺也。语言謇涩者，风痰也。言骤及多言者，火也。言语善恶，不避亲疏，衣被不敛者，神明乱也。谵语者，邪气实也。

　　郑声者，正气虚也。

　　卷之五·四诊　问证

　　问寒热

　　凡平素无病，而突然恶寒发热，多属外感。必有头痛体痛，拘急无汗，或有汗等表证，浮紧浮大等表脉可据。若无表证表脉，病由渐致者，属内伤。外感则寒热齐作而无间，内伤则寒热间作而不齐。外感恶寒，虽近烈火不除。（必表解乃已。）内伤恶寒，得就温暖即解。外感恶风，乃不禁（禁，禁当也。）一切风寒。内伤恶风，惟恶夫些小贼风。（又外感证显在鼻，故鼻息气促而鸣，壅盛有力，不若内伤之息短而气乏。内伤证显在口，故口中不和，饮食无味，不若外感初则知味，传里则不能食也。又外感热传里，渴，其饮甚多，不若内伤液亏之渴，略饮即止。又外感则邪气有余，故发言壮厉，先轻而后重。内伤元气不足，故出言懒怯，先重而后轻。又外感头痛，常常而痛。

　　内伤头痛，时作时止也。）外感手背热，手心不热。（亦有背热于腹。）内伤手心热，手背不热。（亦腹热于背。）背微恶寒者，阳微不能胜阴也。阳明中 亦有此。（宜白虎加人参汤。）

　　劳役内伤亦有此，必乍寒乍止，为阳虚内热。（升阳散火汤。）湿痰证亦有此，必身重体痛。（导痰汤。）凡脾胃素虚之人，暑月饮食生冷冰水，寒气蓄聚，阴上乘阳，多见背寒冷如掌大。（宜温。）

　　恶寒蜷卧不发热者，阴证也。壮热而渴，不恶寒反恶热者，温热证也。来往寒热，有定期者，疟也；无定期者，伤寒少阳经证，及内伤虚证也。潮热在日晡所者，伤寒阳明证也；在子午者，内伤证。

　　卷之五·四诊　问证

　　问头身

