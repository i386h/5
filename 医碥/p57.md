<!-- { "loadSidebar": true } -->
　　问：脉气当随时令更改，则夏月脉浮，不特心肺浮，即肝肾亦浮矣。（最浮为肺，次心次脾次肝次肾。）冬月脉沉，不特肾沉，即心肺亦沉矣。（最沉为肾，次肝次脾次心次肺。）何必泥定肺脉常在皮毛，肾脉常在骨上乎？曰：夏浮冬沉，特微浮微沉耳，其更改固不远也。

　　按肺较心更浮，肝较脾略沉，是右寸关比左寸关差浮也。以例两尺，亦应右浮于左，盖右肾为水中之火，左肾为水中之水，自应少异耳。合而言之，右三部皆浮于左。古人谓右属气，左属血，气浮血沉，不亦宜乎？

　　卷之五·四诊　切脉

　　脉无胃气则死

　　经曰：人无胃气则死。（此言脉以有胃气为主也。胃属土，其德中和，其气之达于脉也，不刚不柔，不疾不徐，不大不小，不浮不沉，有雍容和平之状，无过不及之伤者也。）春胃微弦曰平，（雍容和缓中略带弦意也。）弦多胃少曰肝病，（肝邪胜，胃气衰也。）但弦无胃曰死，（胃气已绝故也。）

　　胃而有毛（犹云得秋脉。

　　）曰秋病，（金克木也，春木旺尚无伤，至秋则必疾矣。）毛甚曰今病。（目下即病也。）

　　夏胃微钩曰平，钩多胃少曰心病，但钩无胃曰死，胃而有石曰冬病，石甚曰今病。（石者，沉实之意，冬脉也。）

　　长夏胃微 弱曰平，（长夏未月也，土湿则软，故微软弱，即缓脉也。）弱多胃少曰脾病，（犹言脾胃自病也。）但代无胃曰死，（代，更代也。春弦、夏钩秋毛、冬石，脉体随时而更，但见其所更者，而不见胃气则死矣。不言但弱无胃曰死，以弱但正气不足，非有邪气相乘，且弱止可言胃气衰，不可言胃气绝也。何则？胃脉虽曰中和，而长夏土湿，则略近柔软一边，可云柔软之甚为弱，不可云但弱无柔软也。）

　　弱有石曰冬病，（土气衰而水反乘之，故至冬必病矣。）弱（当作石）甚曰今病。（春夏以克我者言，此下皆以我克者言，互文以见例也。

　　又春言胃有毛，夏言胃有石，此及下文变胃言软弱毛石，亦互文也。）

　　秋胃微毛曰平，毛多胃少曰肺病，但毛无胃曰死，毛而有弦曰春病，弦甚曰今病。

　　冬胃微石曰平，石多胃少曰肾病，但石无胃曰死，石而有钩曰夏病，钩甚曰今病。

　　真肝脉至，（此下皆言真脏脉，真犹言纯。真肝脉者，言此为纯乎肝脉，毫无胃气者也。

　　盖肝弦肺涩心浮肾沉，各得一偏，惟胃气六脉，不弦不涩，不浮不沉，中和合德，有以化四者之偏。

　　故肝虽乘春令，以呈其弦象，而中和柔软之胃气，即与之偕行，而胃之和缓意多，肝之弦意少，是为平脉。若弦多胃少，即为病脉矣。况毫无胃气，而纯乎弦劲耶？此盖胃绝使然。故凡病真脏脉现者，必死也。余脏仿此论之。）

　　如循刀刃，如按琴瑟弦。

　　（皆挺劲之意。）真心脉至，坚而搏，如循薏苡子。（坚实之状，累累然见手指下也。）

　　真肺脉至，大而虚，如以毛羽中人。（虚浮无力之意。）真肾脉至，搏而绝，（绝，陡绝，无余韵也。）

　　如指弹石。（坚实。）真脾脉至，弱而乍数乍疏。

　　卷之五·四诊　切脉

　　各脉主病

　　病非表则里，非热则寒，非虚则实耳。故序浮沉迟数虚实六脉于先，余脉于后。

　　长大实滑等有余之脉，主证多同；短细虚涩等不足之脉，为病相类，当会通观之。

　　非入于此者，即不入于彼也。如头痛身热，隶之浮数，岂他脉便无此二证哉？览者但取其意，勿泥其文，便触类旁通，引伸不尽矣。

　　浮 阳脉也。阳外阴内，故浮主表，沉主里。又阳上阴下，故浮主上部，沉主下部。以外感言之，凡六淫之邪中于表，清邪中于上，脉必浮也。以内伤言之，里气失守而虚邪外越，肾阴失守而浮阳上冲，脉亦必浮也。

　　浮迟 为表冷，（浮主表，迟主寒也。）伤湿，（表中湿邪，滞其经络。）中风。（虚风内发故浮，内虚寒故迟。若兼风邪中表，滞其经络，则亦浮迟也。）

　　浮数 为头痛，运眩，吐衄，（皆风热上攻所致。）表热，疮，阳结，（能食，不大便。）胸满，肩背痛。

　　浮虚 为表阳虚，伤暑，（大热伤气，汗出过多故虚。）劳倦，喘，咳血。

　　浮实 为表邪实，（六淫之邪，或痰凝血滞之在表者，皆是也。）胀满，（胃热。）气逆痛，（肺热。）肤痛，疮。

　　浮大 为风热瘾疹，（风热嘘血，沸腾于外也。）身痒，（名泄风，热蒸汗出，为风所闭，故痒也。）表邪盛、痂癞，（即疠风。风热久不散，郁而为湿，相蒸生虫，肌肉溃烂也。）气高，气实血虚，失血，燥结，阳厥，关格，（浮为正虚，大为邪实，邪实正虚，不能运化，故关而不得小便，格而不纳食也。）为癫疾。

　　浮小 为表阳衰。

　　浮缓 为伤风，（伤风有汗，内热得泄，故脉不紧。）伤湿。（湿伤肌表、肌肉，血脉缓弱，如土湿则软也。）

　　浮紧 为伤寒，身痛。

　　浮弦 为头痛，吐食，风饮。

　　浮滑 为风痰，衄血，吐逆。

　　浮涩 为麻木，身热无汗，肺燥，汗多津伤，血虚气浮。

　　浮长 为头痛，风痫。

　　浮短 为喘乏。

　　沉 主里，主下部。七情郁结，痰血停滞，凡属内邪，脉必见沉。若不因内邪而见沉，则为阳气内陷，为里虚不能外达，分别观之。

　　沉迟 为里寒，泄泻，气血滞，蓄水。

　　沉数 为内热外寒，（内热反觉外寒，热聚于内，不达于外也。）便难，消谷，（食多而便少也，盖为热所消化。）热厥（厥，手足冷也。热聚于内，不达于四肢，故冷。又有手足热者，详《医碥》厥门。

　　沉虚 为里虚，泻血，下利。

　　沉实 为积聚，血瘀，烦心，（热乘心。）咳唾。（热乘肺。）

　　沉缓 为里湿，蓄水。

　　沉紧 为冷痛，奔豚，（肾中阴寒之气，从小腹上冲心，若豚奔突。）瘕疝，（瘕，积块也。

　　疝，为小腹有形之病，皆寒邪之凝聚而成者。）腰脊痛。（肾附背，肾寒则气滞而脊痛。）

　　沉弦 为胁下有积，（弦为肝脉，肝主胁腹。）少腹痛，内饮，疝。

　　沉滑 为食痰，便脓血。

　　沉涩 为血滞，精伤，不月，不孕，内疽。

　　沉大 为内邪盛。

　　沉细 为血少，洞泄亡阴。

　　迟 主寒，以寒则气少而行慢也，属水。

　　迟大 为寒邪，顽痹。

　　迟细 为寒泻。

　　迟虚 为虚寒。

　　迟实 为寒积。

　　迟缓 为寒湿。

　　迟紧 为寒痛，（寒滞气不通故痛。）为筋急，（筋寒则收引故急。）

　　迟涩 血寒而滞。

　　数 主热，以热则气盛而行速也，属火。

　　数大 为烦躁，渴， 疹，胀满。

　　数虚 为虚热，怔忡，虚损。

　　按虚热者，脉必虚数无力，固矣。然有过服寒剂，寒热搏击，或肝邪克土，脉反弦大有力者，投以温补之药，则数者静，弦者缓，大者敛矣。此最当知。又有虚寒而逼火浮越者，真阳欲脱者，脉皆数，甚者亦弦大有力，皆当以证参之，勿误也。

　　数实 为实热，痈疮，烦躁，谵妄。

　　数滑 为热痰，血热，渴。

　　数涩 为热灼血干。

　　虚 为正气不足。

　　虚滑 为正虚挟痰。

　　虚涩 为血液不足，气滞。

　　虚弦 为虚损，少食，虚痛。

　　虚缓 为虚弱，泄泻。

　　虚细 为气血不足。

　　虚大 为血虚。

　　实 为邪气有余，不作正气充实论。以正气止有不足，无太过，太过即为邪气也。参长脉条。坎中满，离中虚，水脉多实，火脉多虚。

　　实滑 为痰结，为宿食。

　　实大 为邪盛而实。

　　实大浮数 为肿，胸胁壅满，不小便。（气有升无降。）

　　紧 为寒邪，为木邪。微者不过抑遏正气，甚则戕贼中州，为真脏见。

　　紧迟 为肝气寒滞。

　　紧数 为寒郁热，咳嗽，（外寒束热攻肺。）痛。（寒热相搏故痛。）

　　紧大 为寒邪盛，下利。（土败木贼，难治。）

　　紧实 为有形之邪。（瘕疝瘀血之类。）

　　缓 主湿邪，土湿则泥泞而软也。问：缓本和柔之名，乃脾胃之正气，何以谓之病脉？曰：脾胃脉本中和，不紧不缓，原无紧缓可名，今曰缓，即非不紧不缓之中和矣。盖凡有可名者，即非中和，即为病脉也。旧谓四至为缓，三至为迟，湿滞故脉迟缓，亦通。盖缓有两义；一对数言，一对紧言。以主湿则亦有两义：一为湿滞之而迟，一为湿浸之而软也。

　　缓大 为湿盛。

　　缓细 为正虚挟湿。

　　缓数 为湿热，肉痿。（不能行动曰痿，肌肉、四肢并见软弱也。脾主肌肉、四肢，湿热盛则困倦。

　　经谓脉缓多热，盖对脉急多寒言。寒则筋脉收引故紧，热则筋脉弛纵故缓也。然必兼见热证，乃为热，不可不知。）

　　缓浮数 为多汗。

　　缓数大 为狂笑，（心热则笑。）湿热壅胀。

　　缓长数 为喜呕，（湿热挟肝火上逆。）水瘕，（水积也，土受木克，不能制水，水郁成热也。）

　　痹。（麻木不知痛痒也。土受木克，不能行痰，聚于肌肤，故痹。痹而不行，郁滞成热，故数。）

　　缓滑 为湿痰。

　　缓涩 为解 。（困倦意，气血衰弱使然。）

　　长 为邪气长。问：经曰长显气治，是长本佳脉，何以云病？曰：长大实滑，皆有余之脉，短小虚涩，皆不足之脉，不及太过，皆为失中，故长大不作正气有余，实滑不作血气充足也。然衰弱之病，脉由短而渐长，则为佳兆。诸脉之变异，皆当以此推之，吉凶自见也。

　　长数 为热炽。

　　寸长 为足胫痛，（阳盛阴伤也。）格，（寸脉长九分，过此为太过，遂上鱼名溢。格，不纳食也。阳盛于上，胃中血枯，故食不得入。）逆气喘息。

　　尺长 为关。（尺脉长一寸，过此为太过，名覆。关，不得小便也，热结在下，故不得小便。）

　　尺寸俱长大 为阳明病。（伤寒热在阳明，则脉大而长。）

　　短 短，为正气短。

　　短涩 为肺燥。

　　寸短 为头痛。（阳不足，则阴气得而上干之。）

