<!-- { "loadSidebar": true } -->
　　大 为邪气盛。经谓大为病进，乃指大而有力者，其病为实邪，邪加盛则脉加大也。仲景谓大为虚，又谓大为劳，乃指大而无力者，其病为虚邪，虚则气散，劳则气张，故脉亦应之而虚大也。当分别观之。（阴静而敛，阳动而张，故火旺者脉必大而浮数虚豁，水足者脉不必大，即大亦沉静而有力也。）

　　小 为正衰，血气皆少，形体消瘦。（阳不张则小，水不足亦小，兼迟则火尤衰，兼数则水更损。）

　　细数 为血虚发热。（虚劳得此难治。）

　　芤 为失血。

　　芤数 为亡血发热，身体瘦，肌肉甲错。（甲错，枯燥也。）

　　芤迟 为气虚脱血。

　　芤动微紧 为男子失精，女子梦交。

　　弦 为肝邪伤脾，为痛，为饮，（皆脾气被伤而停滞之故。）甚则与紧同论。

　　弦迟 为寒疟，慢惊风。

　　弦数 为热痛，急惊风，正气大虚。

　　弦实 为肝实，善怒不乐，（肝郁不畅。）眩冒，（肝火上冲故眩，乘心故冒。）

　　巅病。（肝脉会于巅，火上冲故痛。）

　　弦大 为肝邪盛。

　　弦小 为虚损。

　　弦滑 为痰饮。

　　滑 流动属阳，主风热，（热气如风，吹血流动。）主痰饮，（凡物干涸则涩，湿润则滑，故滑为血盛痰多。）主胎孕。

　　滑大 为多痰，多血。

　　滑缓 为痰湿。

　　滑紧 为寒痰，冷食。

　　涩 血少而滞，属阴。

　　涩大 为火盛血枯。（此经所谓阳有余也。）

　　涩小 为血气俱少，少食，心痛，（血少不养心。）痹，（气滞血涩。螈挛，血不养筋。

　　）噎膈反胃，肠结。

　　微濡弱 皆血气衰微之脉。

　　微浮 为阳气微。

　　微紧 为虚损多汗，（阴寒逼阳于外。）短气（阴寒逼阳浮上。）

　　微涩 为体痹，（气滞血涩。）寒栗，咳逆唾腥。

　　濡弱 为亡血发热，烦心，厥逆。（阳气不能四达，故手足冷。）

　　弱涩 为精冷无子。

　　散 为脱，为 仆。

　　牢 为痼寒， 疝，（阴病，睾丸连少腹急痛。）瘕 。

　　革 为寒盛，男亡血失精，女半产漏下。（并寒不摄血。）

　　动 阴阳相搏，虚者则动，阳动见于寸，阴动见于尺，阴动为发热，血崩，阳动为汗出，惊，痛。（阴阳相搏，气不顺，故痛。）

　　伏 不过一时偶伏，乃暴病，久元气调即通。为霍乱，痛剧，阴阳痞隔，气闭，血滞，忿怒气逆，战汗。（伤寒服药后，烦躁冒瞀，脉忽伏不见，寒战，此正邪相争，欲作汗，宜静待，勿仓皇误治。）

　　伏涩 为吐逆，（血枯不能纳食。）水谷不化。（气滞不运。）

　　结 为寒滞，七情郁结，气血滞，疽，癖。

　　促 为热壅，痈毒，便脓血。（痈毒不成，则下泄也。若非热壅，则为气脱。）

　　代 为脏绝，霍乱，跌打闷绝，暴绝，疮痛极，胎气阻。

　　按以上所列脉病，略举大概，难以执泥。如浮主表，沉主里，而内伤发热，大类外感，脉亦浮数。寒邪初感，遏郁表气，脉不能外达，反见沉紧，不细辨，则以表为里，以里为表，而误治矣。脉数为热，然阴虚发热，阳虚发热者，脉皆数，愈虚愈数，一当滋阴，一当补阳，而概以实热治之，可乎？（尝见实热之脉，多缓软不数，故经以缓为热，宜知。）脉迟为寒，然热滞于内者，脉亦壅滞似迟，以为寒，误矣。有邪盛而正未衰者，有邪盛而正已衰者，脉见实则不见虚，既无虚脉可参，则正之已衰者，又何由而见乎？（按此当以兼紧兼缓辨之，又以形气之盛衰参之。）凡此皆当参伍求之，而不可刻舟求剑者。况一脉而数病，亦一病而数脉，即欲胶执 言之，又乌可得哉？

　　卷之五·四诊　切脉

　　人迎气口

　　按《内经》谓：寸口主中，（寸口为太阴肺经脉，肺为脏，故以此通候五脏之气。）人迎主外。（阳明胃经脉也，胃为腑，故以此通候六腑之气。腑阳脏阴，阳外阴内，故寸口以候内，人迎以候外。）人迎本在颈下，夹结喉旁一寸五分，后世既废古人三部分诊之法，遂改候人迎于左手关脉，而名右手关脉为气口，与之相衡。谓气口大于人迎，为内伤饮食，（以右关属胃也。

　　此有理。）人迎大于气口，为外感风寒，（以左关属肝，肝主风也。然内风与外风无涉，于理未的。）分主表里。虽与经意无异，而部位不同矣。犹之足少阴肾气，本于太溪诊之，（在足内踝后五分，筋骨上动脉陷中。）今则诊于两尺。足阳明胃气，本于跗阳（即冲阳，在足跗上，去陷谷二寸，高骨间动脉中。）诊之，今则诊于右关也。（张仲景每以寸口、跗阳、肾少阴并言，喻嘉言谓即寸关尺。）

　　再按结喉旁人迎脉，怕大于两手寸口脉数倍，从无寸口反大于人迎者。（经谓平人春夏人迎微大，秋来气口为大，恐非。）此后人所以改候人迎于左关，以与右关较大小也。

　　卷之五·四诊　切脉

　　男女脉同异

　　古谓男脉左大于右，女脉右大于左，验之不然。盖人之右手，比左手略大，脉亦应之而右大于左，不论男女皆然也。惟男两尺怕虚，女两尺怕实，差不同耳。

　　卷之五·四诊　切脉

　　胎孕脉

　　经曰：妇人手少阴动甚者，任子也。（少阴脉指神门言，今则诊于左寸矣。）动甚，流利滑动也。

　　（旧说谓心生血，血旺故能胎。按手少阴，全元起作足少阴，谓太溪脉，《准绳》从之。）阴搏阳别，（旧注谓阴尺阳寸，尺脉搏手与寸殊别，《淮绳》从之。）谓之有子。（子，男女通称。）按叔和王氏曰：左疾为男，右疾为女。（疾者，滑利之意。）又曰：左尺偏大为男，右尺偏大为女。又曰：左沉实为男，右浮大为女。盖左属阳，右属阴，阳道实，故脉实而沉；阴道虚，故脉浮而虚也。

　　（观坎离二象可见。）大字含有虚意。而滑伯仁则云：左尺洪大为男，右尺沉实为女。与叔和相反，滑说恐非。再按胎孕之脉，六部皆滑疾，而两尺尤甚，不求于尺，而求于寸，亦误信经语矣。经言心生血，谓血色之赤，自心火来耳，岂真血生于心哉？《准绳》曰：妊娠初时，寸微小，呼吸五至，三月而数，尺滑疾，重按之散者，胎已三月也。不散，但疾不滑者，五月也。（胎至五月，则乳头乳根必黑，乳房亦升发，更为实据。）《脉经》云：尺脉按之不绝，妊娠也。（羸弱之妇，不必脉皆滑实，但按尺中应指，源源不绝便是。滑伯仁谓：三部浮沉正等，无他病而不月，为胎妊。亦此意。）其脉离经，（经，常也，与常日脉异者是。一说离经谓歇至，及大小不匀，如雀啄者是。）而腹痛引腰背，为欲生也。（腹不痛，痛不引腰脊，俱未产，当静待之。）张路玉云：胎形如抱瓮，按之冰冷，而脉乍大乍小，乍有乍无，浮沉动止，早暮不同，为鬼胎。又有如风雨乱点，忽去忽来，或指下见两岐者，为夜叉胎。又云：孕脉沉细弦急，憎寒壮热，唇青黑，是胎气损也。胎若不动，反觉上抢心闷绝，按之冰冷者，是胎已死。

　　卷之五·四诊　切脉

　　脉有顺逆

　　脉得四时之顺，曰病无他；脉反四时，曰病难已。春夏而脉瘦，小也。秋冬而脉浮大，曰逆四时。春得秋脉，夏得冬脉，长夏得春脉，秋得夏脉，冬得长夏脉，命死不治。春不沉，（春脉宜弦，然春初尤带冬沉，今但弦不沉也。余仿此。）夏不弦，秋不数，冬不涩，是谓四塞。（为病脉。）沉甚、弦甚、数甚、涩甚，曰病，参见曰病，复见曰病，未去而去曰病，去而不去曰病，反者死。

　　按脉与时违，须问有病无病。无病而得此，诚为可虞。（无病何因脉变，非无病也。不见其病耳，如受蠹之木，如磨刀之石，不见其损，日有所亏，不无枝叶未坏，本实先拨之忧耳。）若因病而致，不过难治，非必死也。（如秋月病热，脉得浮洪，为脉证相合，宁可断为必死乎？）

　　形盛脉细，少气不足以息者危。形瘦脉大，胸中多气者死。（经又云：形气有余，脉气不足死。脉气有余，形气不足生。当参看。）形气相得者生，参伍不调者病，三部九候皆相失者（失常）死。上下左右相应如参舂，（此来彼去，如参舂者之彼起此落也。）不可数者死。中部独调。

　　（中部在手，即寸口。）众脏相失者死。（上部在头，下部在足，所候各脏若失常，中虽调亦死。）中部独减者死。（上下部虽调，而中部独衰减亦死。）

　　脉从阴阳，（谓阳病见阳脉，阴病见阴脉也。）病易已。逆阴阳，病难已。脉从而病反者何如？曰：脉至而从，按之不鼓，诸阳皆然。（阳证见阳脉，为脉至而从矣。然使按之无力，不能鼓指，便非真阳证，不可作热治。凡诸脉之似阳非阳者，皆然也。）诸阴之反何如？曰：脉至而从，按之鼓甚而盛也。（阴证虽见阴脉，然鼓指有力，则亦非阴。）热病，汗出而脉尚躁盛者死。（温病时疫，皆以数盛有力为顺，细小无力为逆，汗后脉静身凉为顺，脉仍躁、身仍热为逆。）风热而脉静，泄、脱血而脉实，病在中。（邪内结也。）脉虚，病在外。（外感也。）脉涩坚，皆难治。（以上皆经语。）诸卒仆暴厥证，（旧名中风，张景岳易名非风。）皆元气素亏，故尔卒倒，不省人事，脉宜小弱，不宜数盛。中毒宜浮大数实，（浮则毒尚活动，可行散。）不宜微细虚涩。（正被毒伤矣。）劳倦伤，脉以虚大弱缓为顺，紧数大汗出，热不止者死。饮食伤，以滑大为顺。若胃停生冷则兼紧。霍乱吐利后，搏大者逆，太微迟者逆。（未吐利前，脉伏或歇至，不妨，以气滞不行也。吐利后脉歇亦不妨，以气暴虚，不能接续也。）噎膈，脉浮滑而大便润者顺，（不过痰气阻逆。）数弦涩，大便燥结者死。

　　（气血枯结也。）肿胀，宜浮大有力，忌短涩虚细。肺痿，虚数为顺。肺痈，过于洪数者逆，已溃宜缓滑。失血证，脉宜虚弱，弦实数者逆，加以身热不得卧，必死。

　　蓄血？脉实大可攻，为顺。痢疾为里证，宜沉，恶浮与发热，（久痢，虚阳外越也。若初病兼表邪者，不在此论。）宜缓细有神，恶强弦。头目痛，脉浮滑，为风痰上攻，可治。短涩为血虚火逆，难治。卒视无所见者死。（清阳失守，邪火僭逆于上也。）瘕疝积聚之类，沉实有力可治，虚弱者死。癫狂宜滑大，忌涩小。痈疮未溃，浮滑数大为顺，沉细迟涩者逆。痉病，浮弦为阳，沉紧为阴，然过于坚强者不治。胎脉宜和滑流利，忌虚涩。

