<!-- { "loadSidebar": true } -->
　　《内经》列九气为病。一曰怒则气上，甚则呕血（暴怒伤阴，血随气逆、飧泄。完谷而出也。怒气上冲则呕血，下郁则飧泄，气郁不运，则水谷不分也。）或血菀于上，（不呕则郁积于上焦。）形气绝，（卒然倒毙）名薄厥。（薄，迫也。谓血气厥逆，迫于上焦。）或胸满胁痛，食则气逆而不下。一曰喜则气缓。志气通畅和缓，本无病。然过于喜，则心神散荡而不藏，为笑不休，为气不收，甚则为狂，有喜极气暴脱而死者，必其人素虚，气浮无根也。（所谓暴喜伤阳。）一曰悲则气消。心志摧抑沮丧，则气亦因之消索。以怒则气盛而张反观之，可见悲则气衰而敛矣。为目昏，（悲泣多则目昏。）为筋挛，为阴缩，（皆有降无升，肝木受克所致也。）为酸鼻辛、为少气不能报息，（报，接续意。）为下血，（气不能摄血也。）为泣则臂麻。一曰恐则气下。精却、（肾精方欲化气而上，因恐则却而退下也。王太仆谓；恐则伤精，却而上，不下流，下焦阴气亦回环而不散，故聚而胀。未妥。）气还，下焦胀，为阴痿骨酸，精时自下。一曰惊则气乱。心无所倚，神无所归，虑无所定，为痴痫，（惊则神不守舍，痰涎入心所致。）为不省人事，为僵仆。

　　一曰思则气结。心有所存，神有所归，正气留而不行，为不眠，为中痞，三焦闭塞，为不嗜食，为昏瞀，为得后（即大便）与气，（嗳气，或屁。气郁下陷之屁，不若伤食之屁臭甚。）则快然而衰。（结气得通而滞减也。）一曰寒则气收。腠理闭，气不行，上下所出水液，澄澈清冷。

　　一曰热则气泄。腠理开，汗大泄，喘呕吐酸，暴迫下注，所谓壮火食气，又曰热伤气也。（气乘风则飘，遇火则散，火主发泄，一夜热作而身顿怯，可见。）一曰劳则气耗。喘息汗出，内外皆越，精神竭绝，（《经》曰：静则神藏，躁则消亡。）为促乏，为嗽血，为腰痛骨痿，为高骨坏，为煎厥。（五心烦热，如煎熬而厥逆也。）男为少精，女为不月。按七情皆生于心，以悲则气下，故属之肺；怒则气上，故属之肝；恐则怯而欲藏匿，故属于肾；思则无所不通，故属之脾耳，此义宜知。（惊属心肝气动，故风火交煽，则病发惊骇。）清气在下，则生飧泄，浊气在上，则生 胀。《经》谓清浊相干为乱气，（水谷之清气注五脏，浊气注六腑，清气上升，浊气下行，反之则乱也。）予谓邪正相干亦然。（此如卦画之交错，阴阳揉杂。）于此想见霍乱情状。

　　气滞必痛。《经》云诸痛皆因于气。又云气伤痛，形伤肿。先痛后肿者，气伤形也；先肿后痛者，形伤气也。丹溪谓气有余便是火。自觉冷气自下而上者，非真冷也，火极似水耳，不治其火，则气不降。（火极似水，犹云热证似寒，气为火所冲突，飘忽若风，故冷也。）气本清，滞而痰凝血瘀，则浊矣。不治其痰血，则气不行。

　　卷之一·杂症　气

　　脉

　　长则气治，短则气病，数则气热，迟则气寒，大则阴伤，弦则气郁，上盛则气高，下盛则气胀，涩则气滞，衰则气少，凡气不舒者脉必沉。

　　卷之一·杂症　气

　　治法

　　结者散之，郁者达之，闭者开之，（气闭者无小便，或两手脉伏不见。）陷者举之，高者抑之，浮越者镇坠之，脱者固之，散者收之，虚者补之，（痞满似难补，然由脾虚不行，正宜补脾以复其健运之职，则浊气行而痞满自除。所谓塞因塞用也。）热者清之，寒者温之。其病在七情，非药可愈者，以五志相胜。故悲可以治怒，以怆恻苦楚之言感之。喜可以治悲，以谑浪亵狎之言娱之。恐可以治喜，以迫遽死亡之言怖之。怒可以治思，以污辱欺罔之言触之。思可以治恐，以虑彼忘此之言夺之。又习可以治惊。（使之习见则不惊。）

　　逸可以治劳也。大约青皮疏肝，枳壳利膈，香附散郁，木香舒脾，浓朴散满，沉香降逆，前胡下痰，柴胡升清，乌药、川芎、紫苏能散邪气从汗而解。槟榔、大腹皮能使浊气下行，而去后重。莱菔子、苏子、杏仁下气润燥，肺气滞于大肠者宜之。

　　豆蔻、沉香、丁香、檀香辛热能散滞气，暴郁者宜之。郁久成火者忌用，须以姜炒山栀子佐之。以上皆治有余气病。若兼痰火、兼积滞、兼血，各随症加减。调气用木香，然性温上升，若阴火上冲胸、喉，似气滞而实非气者，用之反以助火，当用黄柏、知母，少佐枳壳。气虚气滞，六君子汤加益智、苏梗。血虚气滞，四物汤（见血）加香附、陈皮。肾阴虚气滞，六味地黄汤（见虚损）加沉香、石斛、砂仁。肾阳虚气滞，四逆汤（见厥）加肉桂、补骨脂。肥人气滞必挟痰，二陈汤（见痰）加香附、枳壳，燥以开之，甚者加苍术、白芥子。瘦人气滞必挟火，宜苏子、山栀、归、芍，降以润之。

　　妇人性执，易于动气，痞满胀痛，上凑心胸，或攻筑胁肋，腹中结块，月水不调，或眩晕呕吐，往来寒热，正气天香散、四七汤酌用之。如气不升降，痰涎壅盛者，苏子降气汤。气不归元，以补骨脂为主，取其壮肾，收浊气归就膀胱，使化而出也。

　　或白术亦可，以其能和胃，胃和则气自归元，此为脾肾两虚者立法也。若肺肾两虚，气不归元，喘促不卧者，宜五味、胡桃、人参之类。气郁久则中气伤，不宜克伐，宜归脾（见血）、逍遥（见郁）二方，佐抚芎、香附、枳壳以舒郁。胎产同法。木香流气饮，通治一切气病，利三焦，通营卫，达内外，肿胀、喘嗽、痛疼皆效。分心气饮，治七情气滞。苏子降气汤，治气上逆。补中益气汤，治气虚下陷。越鞠汤（见郁）治气郁中焦。

　　卷之一·杂症

　　血

　　精、髓、血、乳、汗、液（外出为汗，内蕴为液）、津（出于口者）、涕（蓄于脑，出于鼻）、泪、溺，皆水也，并属于肾。而血色独红者，血为心火之化，数者色皆白，乃肺气之化也。

　　肾为阴，肺为阳，阳交乎阴而液以化。肾属水，心属火，水交于火而血以成，以其为心火所成。故《经》谓心生血，又云血属于心，又云心主身之血脉也。赤者，心火之色。心火不足，则血色淡。心气虚寒，则血凝而紫黑，紫黑为肾色自见，无火也。亦有火盛血瘀而色紫黑者，总可见血之关于心。（张介石曰：凡身有血处，触之必痛，痛属心知，而赤为火色，故曰心生血。又曰：人身麻木处，则无血色，血所不至，是心所不治，故不知痛痒。又曰：赵氏云血随相火行，故色红，非也。相火居坎水中，弗能自露，阳为阴掩，其色黑。至于心火，而阳老矣，阴为阳闭，故内暗外明，其色赤。血如随相火行，则必黑而不红。）汗、液、津、泪、溺皆清澈，阳所生也。精、髓、血、乳、涕皆稠浊，阴所成也。阳性速，其生易，故气至而即生。（如悲哀气动，则泪若涌泉，内热蒸腾，则汗出如雨，可见。）阴性迟，其成难，故蓄积而后富。细分之，则精、髓、涕为一类，血与乳为一类。而乳之成，较血为易，故曰血者难成而易亏。

　　髓藏而不泄，涕即脑髓，其泄也，以病脑热。惟精藏而能泄，其泄也，以阴阳之和畅，故能成生育之功。血亦藏而不泄，较精之藏而能泄殊矣。故精动而血静，精阳而血阴，（妇人之月事，乃溢而倾，非施泄之谓也。）精少血多，贵贱之别也。精生血死，老少之分也。（精色白，肺气所化，清阳也。清阳为少火，火少则生。血色赤，心火所成，浊阳也。浊阳为壮火，火壮则老。）水凝为冰，见 则消，血凝成块，虽煮不化，水随气行，能越于外，血随气行，但运于中，清浊阴阳，气质之分，可观矣。旧谓血总统于心，此即心生血之义矣。而曰化生于脾，脏受于肝，宣布于肺，施泄于肾，何也？曰：《经》言水谷入胃，中焦受气取汁，变化而赤为血。盖言胃中水谷之清气，藉脾运化成血，故曰化生于脾。然儿在胎中，未尝饮食，先已有血，可见血为先天之水，不过藉后天为长养，非全靠后天也。（又云脾统血者，则血随脾气流行之义也。）又《经》言人卧则血归于肝。盖言人寤属阳，寐属阴，阳主外而亲上，阴主内而亲下。寤则血随阳动，外运而亲上，卧则血随阴静，五内而亲下。五脏皆在内，而肝肾居下，为血之所归脏，言肝而肾可该。何则？肝动肾静，动者尚脏，则静者可知，故曰脏受于肝也。（一说，血不藏，皆肝之疏泄使然，故以脏受责之亦通。）其谓宣布于肺，则血随气行之义耳。其谓施泄于肾，则混精为血，观古人动称父精母血可见，要知是精非血，不当混合为一也。经脉之血流行，脏腑之血守位。以上明血之理，其病证脉治详下。

　　血随气行，气寒而行迟，则血涩滞。气热而行驶，则血沸腾。（盖血属阴，非阳不运，故遇寒而凝。气属火，非少则壮，故遇热而灼。）涩滞皮肤则为痛痹，凝结经络则为疽癖，瘀积肠胃则为败腐，虚寒不摄则为脱崩，沸腾上焦则为吐衄，流注下焦则为便血，壅塞经脉则为痈毒，浮见皮肤则为 疹。而且湿盛而蒸为疠风，血干而化为痨蛊。致病非一，要不出寒热二端。大抵瘀尚易治，干则难医，无潮热者轻，有潮热者重。

　　卷之一·杂症　血

　　吐血

　　（即呕血。旧分无声曰吐，有声曰呕，不必。）

　　吐由口出，古人谓是胃腑之血。张景岳则谓出于口者，有咽与喉之异。喉为肺之上窍，而兼总五脏之清道，故诸脏之血，皆得从清道以出于喉，不独肺也。咽为胃之上窍，而兼总六腑之浊道，故诸腑之血，亦皆得由浊道以出于咽，不独胃也。

　　五脏之气皆禀于胃，则五脏之病亦皆及于胃。如怒则气逆而呕血，肝病也。欲火上炎而呕血，肾病也。而其血皆由胃脘以出，则是出于喉者止五脏之血，而出于咽者，不只六腑之血矣。按景岳之说甚是，然何以别之？大抵由肝肾而出者，往往倾盆而来，如潮之涌，此雷龙之火暴发乘胃所致。肝、肾、胃血俱出，彼时喘息不定，面如醉酒，心神烦乱，少刻火退神清，面白气平，血乃渐止。若胃火自病，其势不甚暴烈，所出必不若是之多也。凡血色初吐鲜红而散，少停一、二时再吐，则略紫而凝，久而又吐，则黑而结块。若吐血不停，则初吐者为上焦近血，色鲜红。后出者为中下焦远血，其色深红。吐后未尽余血，色淡或糖色，或粉红色。

　　卷之一·杂症　血

　　咳嗽血

