<!-- { "loadSidebar": true } -->
　　吐血治法。凡血逆上行，宜降气，降气火自降。若徒以寒凉降火，往往伤脾作泻。脾寒不能行血，血愈不归经，宜行血，血行归经自止。（归经非已离经之血，复能返于经也，但未离经者得不脱，即为归耳。）若徒事止血，必有瘀蓄之患。宜补肝，不宜伐肝。肝火动，由肝血之虚，滋阴则火自降。用寒凉伐肝，火被郁，则怒发而愈烈矣。凡吐血属火者，饮童便立止。或捣侧柏叶汁，以童便二分，酒一分，和而温饮之，大能止血。或白汤化阿胶二钱，发灰二钱，入童便、生藕汁、生地黄汁、刺蓟汁各一杯，仍浓磨好墨汁，顿温服。或急用加味四生饮，生荷叶、生艾叶、生柏叶、生地黄各等分，入降香，童便煎服。元气虚弱，即将童便浸前药，水丸，独参汤送下。或苏子降气汤，加人参、阿胶各一钱，下养正丹。（并见气。气降则血自下矣。）凡上膈壅滞吐血，脉有力，精神不倦，觉胸中满痛，或血是紫黑块者，用生地黄、赤芍、当归、丹皮、荆芥、阿胶、滑石、大黄醋制、元明粉、桃仁泥之属，从大便夺之，此釜底抽薪法也。（盖血从下出为顺，上出为逆，用大黄等引血下行，转逆为顺也。观仲景谓蓄血证，下血则愈。又谓：无病忽恶利血，为病进；若血上行后，忽恶利血，为邪欲愈，可见矣。）血下行后，用苡仁、百合、麦冬、地骨皮，（鲜者更佳。）嗽渴加枇杷叶、五味子、桑白皮，有痰加贝母。（皆气薄味淡，肺经之本药也。）

　　因其衰而减之，于虚劳证尤宜。吐血在暑天，病患口渴、面垢、头晕、干呕，煎茅花、灯心、麦门冬汤，仍入藕节汁、侧柏汁、茅根汁、生姜汁少许，生蜜亦少许，调五苓散。（见伤湿。）血止，用生地黄、当归、牡丹皮、赤芍药、百草霜末煎服一二帖，却用黄 六一汤调理。暑气通心，火毒刑肺，虽致吐衄，然大热伤气，其人必脉虚气怯体倦息微，此惟生脉散、（见中暑。）人参汤之属为宜，不得滥用寒凉。若气不甚虚者，宜《局方》犀角地黄汤，或枇杷叶散。（见中暑。）凡肝火盛者，必有烦热脉证，宜芍药、生地、丹皮、栀子、泽泻、芩、连之属，降其火而血自消。若肝气逆者，必有胸胁痛满等证，芍药、生地、青皮、枳壳、贝母、泽泻之属，行其气而血自清。

　　怒气伤肝者，唇青面青脉弦，当用柴胡清肝散，或鸡苏丸，煎四物汤吞下，并用十四友丸，（见惊。）灯心、麦门冬汤吞下，盖其中有理肝之药。其有病虽因怒，察其无胀无火，是逆气已散，肝火已平，无得再散再清。若脉虚神困，病伤及脾，治当专理中气，宜景岳五阴煎，五福饮之类主之。勿谓始因怒气，而专意伐肝也。凡忧思损伤心脾，以致吐血，证见气短形悴，或胸怀郁然，食饮无味，或饥不欲食，或魂魄惊困而卧不安，是皆中气亏损，不能摄血所致，速宜救本，不宜治标，宜归脾汤。饮酒伤胃吐血，宜葛花解酲汤（见伤饮食），加黄连、丹皮，或汤中加金钩子、干葛、茅花。过啖炙爆辛热，上焦壅满痛，血出紫黑成块，桃仁承气汤导之。酒色过度，饥饱吐血，效方：枇杷叶、款冬花、北紫菀、杏仁、鹿茸、桑白皮、木通、大黄为末，蜜丸噙化。又有饱食，胃冷不化，强吐之，使所食物与气冲裂胃口，吐鲜血，宜理中汤（见中寒），加川芎、扁豆，或川芎、干葛。劳心吐血，用莲子心五十粒，糯米五十粒，研末温酒调服，及天门冬汤。劳力太过，吐血不止，苏子降气汤（见气）

　　加人参、阿胶，用猪肝煮熟，蘸白芨末食之。打扑损伤吐血，先以藕节汁、侧柏汁、茅根汁、韭汁、童便磨墨汁，化阿胶止之。却以芎、归、白芍、百合、荆芥穗、阿胶、丹皮、紫金藤、大黄、滑石、红花煎汤，调番降香末、白芨末与服。或先用苏合香丸，（见诸中）。却以黑神散，和小乌沉汤，童便调服。凡努力及跌打等伤吐血，宜芎归饮，引血归经，有瘀则加大黄、桃仁、红花，或郁金、黄酒以行之。凡吐衄失血如涌，多致血脱气亦脱，危在顷刻者，此际有形之血不能即生，无形之气所当急固，急用人参一二两为细末，加飞罗面一钱许，或温水，或井花冷水，随其所好，调如稀糊，徐徐服之。或浓煎独参汤徐服亦可。此正血脱益气，阳生阴长之理也。凡郁证吐血，（六淫七情，皆能郁气成热，郁于经则衄，郁于腑则吐。）脉多枯涩，证恶风寒，误以为虚，温补之，殆矣。观其面色多滞，喜作呕哕，口苦酸，即当散郁，加味逍遥散（见郁）主之，后用六味（见虚损）滋阴。杨仁斋曰：血遇热则流，故止血多用凉药。然有虚寒致血错行者，当温中，使血归经，理中汤（见中寒）加木香，或甘草干姜汤，甚效。《医贯》云：血得寒而凝，不归经络而妄行者，其血必黑黯，面色必夭白，脉必微迟，身必清凉。

　　古人谓：凡失血证，多以胃药收功。肾寒火虚，逼阳上升，载血而出，脉沉足冷，舌必无胎，即有亦白薄而滑，虽渴不能饮冷，强饮亦不能多，少顷即吐出，面虽赤，色必娇嫩，八味汤（见虚损）冷服。（此为内伤之证。又有外感寒邪，直中肾经，逼火上冲，致吐血者，须服白通汤即愈。内伤渐致，外感暴来，分别在此。）此为雷龙之火，不可直折。若觉肾热，脉洪足温，又为水干火炎，去桂附，纯用六味。（见虚损。）

　　热嗽血治法，宜金沸草散（见咳嗽）加阿胶一钱，痰盛加栝蒌仁、贝母。痨嗽有血，宜补肺汤加阿胶、杏仁、桑白皮各一钱，吞养正丹（见气），或三炒丹，间进百花膏，或七伤散、大阿胶丸。阴虚火动嗽血，滋阴保肺汤。痰带血丝出，童便、竹沥止之。

　　感冒小恙，不知解表，过服寒凉，肺经之血凝滞，咳嗽带痰而出，证恶寒而脉紧，或寒束热于肺，久嗽出血，麻黄、桂枝、甘草、当归、杏仁、枳梗，（后证宜加清凉之品。）得微汗愈。（血证最忌汗，惟此当汗耳。）

　　咯唾血治法。痨瘵咯血，七珍散加阿胶、当归各半钱，恶甜人更加百药煎半钱，仍调钟乳粉为佳。一味钟乳粉，用糯米饮调，吐血、嗽血亦治。因饱屈身，伤肺吐嗽血者，白芨枇杷丸，或白芨莲须散。治咯血，黄药子、汉防己各一两，为末，每服一钱，水一盏，小麦二十粒同煎，食后温服。白芨一两，藕节半两，为末，每一钱，汤调下。新绵灰半钱，酒调下，苡仁为末，煮熟猪胰切片，蘸药，食后腹微空时服。

　　鼻衄治法，乱发烧存性，细研，水服方寸匕，并吹鼻中。萱草根汁每一盏，入生姜汁半盏，相和细呷。竹蛀屑，水调服。线扎中指中节，左鼻出扎左指，右出扎右，两出两扎之。有头风自衄，头风才发则衄不止，宜芎附饮，间进一字散。下虚上盛而衄，不宜过用寒剂，宜四物汤，加参、 、麦冬、五味，磨沉香下养正丹（见气）、八味地黄丸。（见虚损。）伤湿而衄，肾着汤（见伤湿）加川芎，名除湿汤。伏暑而衄，茅花汤调五苓散（见伤湿）。饮酒过多而衄，茅花汤加干葛，鸡距子，或理中汤（见中寒）去干姜，加干葛、茅花。 而衄不止，苏合香丸（见诸中）一丸。或以小乌沉汤一钱，白汤调下。或煎浓紫苏汤，独调小乌沉汤。或添入黑神散一钱，盐汤调下亦得。仍蓦然以水其面，使惊，则血止。非特 衄，凡五窍出血皆治。衄后头晕，四物汤、十全大补汤。（见虚损。）

　　溲血治法，先与生料五苓散（见伤湿）和四物汤。若服药不效，其人素病于色者，此属虚证。宜五苓散和胶艾汤，吞鹿茸丸或八味地黄丸（见虚损），或鹿角胶丸。或辰砂妙香散（见心痛）和五苓散，吞二项丸子。若小便自清，后有数点血者，五苓散加赤芍药一钱。亦有如砂石而色红，却无石淋之痛，亦属虚证，宜五苓散和胶艾汤，或五苓散和辰砂妙香散，吞鹿茸丸、八味丸、鹿角胶丸。灰发二钱，茅根、车前草煎汤调下。

　　夏枯草烧灰存性为末，米饮或凉水调下。

　　便血治法。发热烦躁，不欲近衣，大渴脉洪，以无目痛鼻干，知非白虎证，此阴虚发躁，当以黄 一两，当归二钱煎服。风冷入客肠胃，下瘀血如豆汁，八珍汤（见虚损）去生地、甘草，加桂，名胃风汤。暑毒入肠胃下血者，一味黄连煎汤饮。酒积下血不止，粪后见，神曲一两半，白酒药二丸，为末，水调作饼，慢火炙黄为细末，每服二钱，白汤调下。肠风腹痛肛肿，败毒散（见伤湿）加槐角、荆芥，或槐花汤、枳壳散。脏毒腹略疼，肛肿凸，大便难通，先以拔毒疏利之剂，追出恶血脓水，然后内托，并凉血祛风，虚兼参、术，助养胃气。下血久，面色痿黄，渐成虚惫，宜用黄 四君子汤（见气），下断红丸。气虚脱血，补中益气汤（见气）。中蛊脏腑败坏，下血如鸡肝如烂肉，其证唾水沉，心腹绞痛，马蔺根末，水服方寸匕，蛊随吐出。 毛烧末，水服方寸匕，亦吐。苦瓠一枚，水二升煮取一升服，亦吐。

　　蓄血治法。仲景抵当丸难用，用韩氏生地黄汤。虚人难下者，以四物汤加穿山甲煎服妙。亦有用花蕊石散，以童子小便煎服，或酒调下。

　　补虚：熟地 归身 枸杞 萸肉 枣仁 苁蓉润燥：蜜 当归 阿胶 柏子仁 乳酪凉血：二冬 生地 芩 连 栀子 知母 黄柏 元参 花粉 丹皮 白芍 犀角 胆草 槐花温血：附子 肉桂 黑姜止血：棕灰 发灰 童便 茅花 乌梅 白芨 柏叶 藕节 地榆 蒲黄（炒黑） 百草霜 椿白皮行滞：瞿麦 川芎 香附 乳香 没药 韭汁 生牛膝 滑石 蒲黄（生用） 玄胡索 益母草 五灵脂破结：大黄 芒硝 桃仁 红花 三棱 莪术 姜黄 归尾 花蕊石 苏木（多用）

　　举陷：荆芥穗 升麻 川芎 柴胡 荷叶有三药必用，二药必禁。服寒凉百不一生，则知母、黄柏宜禁。服童便百不一死，则童便宜服。血虽阴类，运之者阳，荷叶仰盂象震，最能运血，则荷叶宜用。

　　降气莫善于降香，则降香宜用也。（旧说如此，勿泥。）

　　卷之一·杂症

　　发热

　　发热者，热之发现于肌表者也。凡病多发热，热生于火，火本于气，（丹溪谓气有余便是火，其义可见。）其理不外气乖与气郁二端。（小儿痘疹发热别见。）

　　卷之一·杂症　发热

　　气乖有三

　　一曰阳亢发热

　　阴阳水火，原自和平，不热不寒，是谓正气。一有乖违，不无偏胜。《经》曰：阳胜则热。此为亢阳之火，证见烦渴，燥结，小便赤涩，六脉洪数，治宜寒凉。

　　（有因浓酒浓味，蕴酿而成者，有炎令燥气，感触而致者，有五志过极，心火亢暴者。）

　　一曰阴虚发热

　　（血虚同）

