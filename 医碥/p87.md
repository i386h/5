<!-- { "loadSidebar": true } -->
　　卷之七·诸方（下）　诸方门目（下）

　　狂癫痫

　　用羊肝一具 肥牙皂（一斤，去筋皮，水三碗，同羊肝煮干，去肝，将牙皂焙干为末） 半夏（六两，每个切四块） 箭头朱砂（一两五钱，同半夏炒黄色，去朱砂） 南星（生，二两） 黑牵牛（二两，微炒） 共为末，姜汁丸，朱砂为衣，每七十丸，姜汤下。忌鱼、鸡、母猪、牛、羊等肉。

　　卷之七·诸方（下）　诸方门目（下）

　　方后附录

　　大方 有君一臣三佐九之大方。（病势大而邪不一，不可以一二味治者宜之。）有分两大而顿服之大方。（肝、肾及下部病者宜之。肝、肾下部位远，若小剂徐呷，则力微势缓，才到下部即散，故必大剂急啜，乃能及下也。）

　　小方 有君一臣二之小方。（病小无兼证者宜之。）有分两少而徐呷之小方。（心肺及上肺病者宜之。）

　　缓方 有甘以缓之之缓方。（甘草、饴、蜜之属。）有以丸缓之之缓方。（丸之行，比汤、散为迟。）有品味众多之缓方。（品众则递相拘制，不得各骋其性。）有无毒治病之缓方。（无毒则性纯而功缓。）有气味俱薄之缓方。（气味俱薄则力弱，故功缓。）

　　急方 有急病急攻之急方。（如中风卒厥，用通关散之类。）有汤、散荡除之急方。（汤、散之行比丸为速。）有毒药之急方。（毒性上通下泻，以夺病势）。有气味俱浓之急方。（气味俱浓，则力猛行急。）

　　按小而兼缓，病在上部而缓者宜之。大而兼急，病在下部而急者宜之。小而兼急，病在上部而急者宜之。大而兼缓，病在下部而缓者宜之。又病大者宜大，小者宜小，治主宜缓，治客宜急，各有攸当。

　　奇方 有独用一物之奇方。有合奇数一三五七九之奇方。

　　偶方 有二味相配之偶方。有合偶数二四六八十之偶方。有二方相合之偶方。

　　按王太仆云：汗须以偶气乃足以外发，下须以奇乃不至攻伐太过。其意盖以奇为小方，偶为大方。小方治近在脏腑，大方治远在皮毛也。然则奇偶即大小二方耳，而复立此者，盖亦有奇大于偶者，故又立此二方，以见治法之变动不居耳，然不必泥。观仲景桂枝汤汗以五味，大承气汤下以四味，可见矣。

　　复方 王太仆以复方即偶方，谬也。当根据后人二方相合为偶，数方相合为复之说。又张子和引《内经》【奇之不去则偶之，偶之不去则反佐以取之】之说，以解复方。谓【复】乃【反复】之义，盖奇之不去，则反用偶方，偶之不去，则覆用反佐，反复重叠，以治其病也，亦通。

　　卷之七·诸方（下）　诸方门目（下）

　　方后附录

　　宣可去壅。（壅，上壅也。病在膈上，如气上壅。而呕哕用姜、橘、藿香，以宣散之。痰壅上膈，用瓜蒂等以宣吐之。中风口噤，胸膈迷闷，用通关散以嚏之皆是。）

　　通可去滞。（但滞耳，未至上壅也。如气滞用木香、槟榔，水滞用木通、防己，郁滞用香附、抚芎之类。

　　汪 以宣与通相类，改通为行水，不知宣单就上部言，通则兼中下二部言也。）

　　补可去弱。（精弱以熟地、苁蓉、羊肉补之。气弱以人参之属补之。）

　　泄可去闭。（滞，但行之滞耳。闭，则竟不行矣。如小便闭用葶苈，大便闭用硝、黄之类。）

　　轻可去实。（如表邪实用麻黄汤、香苏散轻扬之剂是也。）

　　重可去怯。（如气怯神浮，用朱砂镇之之类。）

　　滑可去着。（着，粘着也。因脏腑干涩，有所粘着而不行，惟滑可以去之。如大肠着，用麻仁、郁李，小肠着，用葵子、滑石之类。）

　　涩可去脱。（如汗脱用牡蛎、五味，肠脱用肉果、诃皮、粟壳，津脱用五味、乌梅，精脱用莲蕊，血脱用地榆之类。）

　　燥可去湿。（如湿胜用桑皮、茯苓，寒湿姜、附、胡椒，气湿苍术、白术，湿痰半夏、南星、蛤粉，湿热黄连、黄柏、山栀之类。）

　　湿可去枯。（湿则润，故枯燥可去。）

　　卷之七·诸方（下）　诸方门目（下）

　　方后附录

　　急服 有通口直饮。（重剂，治下部宜之。）有趁热连饮。（轻剂、偶剂，发汗宜之。）

　　缓服 有趣热徐徐小饮。（治肺病宜。）有不用气随津自下。（治咽喉病宜。）

　　冷服 有寒剂冷服。（治大热病宦。）有热剂冷服。（治假热病宜。）

　　热服 有热剂热服。（治大寒病宜。）有寒剂热服。（治假寒病宜。）

　　温服 有补药温服。（取温补气。）有平药温服。（病不犯大寒热者宜。）

　　空心服 有五更空心服。（病在肾、肝，宜取其再睡一番，药入肾、肝。）有早起空心服。（补下、治下宜。）有空心服后即压以食。（治肾恐妨心，治命门恐妨肺者宜。）

　　食后服 有食后即服。（病在胸膈者宜。）有食远方服。（病在中脘者宜，或病在胸膈用峻下药，恐饮食方在胃口，下早致胸结者亦宜。）

　　临卧服 有服后正卧。（病在胸膈，素有积者宜。）有服后左右侧卧。（病在左右肋，使药直至病所。）有服去枕卧。（病在肺及在膈以上者宜。）

　　一二滚服。（发散，治上病者宜。）百十滚服。（温补，治中脘病者宜。）浓煎服。（治下部病者宜。）已未午初服。（于阴中引提阳气，宜补中益气汤、提疟汤皆是。）

　　卷之七·诸方（下）　诸方门目（下）

　　方后附录

　　急流性速堪通便，宣吐回澜水（即逆流水。）最宜。百沸气腾能取汗，甘澜劳水意同之。（流水杓扬万遍，名甘澜水，又名劳水。）黄齑水吐痰和食，霍乱阴阳水可医。（见霍乱。）新汲无根皆取井，（将旦首汲曰井华水，无时首汲曰新汲水，出 未放曰无根水。）除烦去热补阴施。地浆解毒兼清暑，（掘墙阴黄土，以水入坎中，搅取浆，澄清用。）腊雪寒冰治疫奇。更有一般蒸汗水，（如蒸酒法蒸水，以管接取，倒汗用之。）奇功千古少人知。功堪汗吐何须说，滋水清金理更微。（肺热而肾涸，清金则津液下泽，此气化为水，天气下为雨也。肾涸而肺热，滋阴则津液上升，此水化为气，地气上为云也。蒸水使水化为气，气复化水，有循环相生之妙，用之最精。）

　　
