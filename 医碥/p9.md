<!-- { "loadSidebar": true } -->
　　阴虚，谓肾水虚也。火性本上炎而外现，得水以制之，则离交于坎，龙潜于渊，内蕴而为神明，下济而成交泰。若阴亏水虚，则柴干火烈，而焚灼为灾矣。（或由色欲损精，或由泻利亡阴，或由燥热伤液，皆能致之也。）此之火炎，乃由水虚所致，与上条阳亢而阴未亏者不同。证见口干体瘦，食少懒倦，头痛时作时止，遗精盗汗，骨蒸肉烁，唇红颧赤，咳嗽痰血，久成痨瘵。治宜甘润之剂，滋水以制火。若误用苦寒，则火被寒郁，其怒发愈烈矣。按薛立斋治一老人，肾虚火不归经，而游行于外，发热，烦渴引饮，面目俱赤，遍舌生刺，敛缩如荔枝，两唇焦裂，或时喉间如烟火上冲，急饮凉茶少解，两足心如烙，痰涎壅盛，小便频数，喘急，脉洪数无伦，而且有力，扪其身烙手。以十全大补（见虚损）加山茱萸、泽泻、丹皮、山药、麦冬、五味、附子，及八味丸（见虚损）治之而愈。愚谓此证明是水虚火炎，当用六味（见虚损），而用前药者，必因其人年老，水火并虚故尔。如火不虚，不得因此案而误用温热，以致阴分愈伤也。（虚不论水火，脉皆无力，而此有力者，必曾服寒凉之剂，激之使然。故凡用寒药直折者，必须热服，不效、则药须用姜汁或酒炒过服之即愈。亦防郁遏之意也。再按此证，全似实火，然虚火较实火必反烈，以其离根浮越，全体外现，比实火之内热透外，韬光埋焰者自不同也。《已任编》云：有误服白虎，以致热甚如燔，冲开三五尺，人不能近者，可想见虚火之烈矣）。血虚发热，或由吐衄便血，或由产后崩漏，一切失血所致。证见烦躁，面目黑，渴饮不止。证类白虎，惟脉不长不实，浮大而重按全无为异耳。误服白虎，必危。治宜滋阴补血。若阳并虚，兼用气药，血脱补气，阳生阴自长也。

　　一曰阳虚发热

　　阳虚，谓肾火虚也。阳虚应寒，何以反发热，则以虚而有寒，（若无寒而但阳虚，则止自见其不足，不能发热）。寒在内而格阳于外，故外热；（阳被寒拒，出居肌表，外越则脱，不脱而又不能内返，则格斗而激发为热也）。寒在下而戴阳于上，故上热也。此为无根之火，乃虚焰耳。证见烦躁，欲坐卧泥水中，面赤如微酣，或两颧浅红，游移不定，（与实热之尽面通红者异）。渴欲饮水，或咽喉痛，而索水置前，却不能饮，肌表虽大热，而重按之则不热，或反觉冷，且两足必冷，小便清白，下利清谷，脉沉细，或浮数无力，按之欲散。治宜温热之剂。温其中而阳内返，温其下而火归元。误投寒凉立死。（或口食冷物，或鼻吸寒气，其人平素阳虚阴盛，外寒一中，阴邪遂张，真阳因之失守也。）

　　卷之一·杂症　发热

　　气郁有七

　　一风寒郁热

　　阳气自内达外，喜畅达而恶遏闭。若风寒外袭，则阴凝之气，足以闭固腠理，而表阳不宣，则郁而为热也。证见头项强痛，恶风汗出，脉浮缓者为伤风。兼体痛而恶寒无汗，脉浮紧者为伤寒。治宜解肌发表，得汗则热泄而愈。（此乃表阳受郁。）

　　一饮食郁热

　　饮食停滞中脘，则脾胃之阳气被其遏抑，不能宣通，亦郁而成热。证见头痛发热，如伤寒而身不痛，恶食欲吐，嗳腐吞酸，胸口饱闷，或胀痛，气口脉滑大，甚或沉伏。治宜消导。（此乃里气受郁。）

　　一为痰饮郁热

　　痰饮所在之处，气被阻滞，郁而成热，理同食滞。证见恶风自汗似伤寒，但头不痛，项不强，或头痛而作止无常，胸膈不快，恶心，气上冲，目下如灰色，或烟黑，脉弦滑。治宜除痰。

　　一为瘀血郁热

　　（痈疽同）

　　理同痰饮。证见小便利，大便黑，小腹脐或胸胁急结，按之痛，或两足厥冷，或吐红鼻衄，不渴，即渴亦嗽水不咽，脉必涩。治宜行血。柴胡、黄芩、川芎、白芷、桃仁、五灵脂、甘草，便结加大黄、浓蜜，利出黑物愈。疮毒则脉弦数恶寒，饮食如常，而有痛处。

　　一为水湿郁热

　　水湿由外感者，理同风寒，由内伤者，理同痰饮。证见身重，或重痛不可转侧，骨节掣痛，屈伸不利，汗出恶风，不欲去衣，头如裹，声如从瓮中出，脉迟缓。治宜利湿。

　　一为肝气郁热

　　恚怒不发，止自摧抑，则肝气不宣，郁而成热，妇人最多此证。证见胸胁胀痛，或飧泄，面青，手足冷，太息不乐，脉沉弦。木郁则达之，宜逍遥散。（见郁。）

　　一为脾气郁热

　　或劳倦气散，或思虑气结，或饥饿气馁，中气因而衰微，不能营运，或滞于中，或陷于下，而郁滞成热。证见怠惰嗜卧，行动喘乏，四肢困倦，（此劳倦饥馁伤。）或时自言自语，不知首尾，（此思虑伤。）夜分即热，（气行里亲下，滞陷愈甚也。）天明暂缓，（气外出上升，郁陷得略解也。此初郁病证）。或昼夜不解，（郁久则热甚，不分昼夜矣）。或日出气暄则热，天阴夜凉则缓，（郁热又久，则气耗散，愈热愈耗，愈耗愈热。昼动阳浮，故加烦热，动散静存，故天阴夜凉则缓。缘初则郁热而生火，继则火发而热剧，终则火壮而气耗。节次如此，乃病成而变之理，不可不知）。五心烦热，甚则肌肉筋骨如烧。此李东垣所谓阳虚发热也。（此症《内经》名阴虚发热。阴字当内字看，东垣名阳虚发热，阳字当气字看，合二说言之，是内气虚发热也）。与上条阳虚发热，戴阳格阳症不同。盖此为中焦之阳，彼为下焦之阳，彼格阳是内寒而外热，此则内外皆热而无寒。戴阳是上热而下寒，此则热反下陷而无寒，故不同也。治宜培补中气。气旺则滞者运，气升则陷者举矣。（五脏郁证，止举肝脾，余当于郁证门求之。）劳倦者，加酸味以敛其浮越。

　　上疏发热之理，至热分脏腑、经络、三焦、昼夜、血气、虚实，详后。

　　一热分脏腑经络

　　东垣云：五脏有邪，各有身热，其状各异。（脉皆洪数，而有浮沉之别。）以轻手扪之则热，重按之则不热，（王海藏谓：皮肤如火燎，重按则不甚热。然则东垣所云不热，非全不热也，特不甚热耳。

　　下仿此。）是热在皮毛血脉也。在皮毛者属肺热，申酉尤甚。（肺金气旺时也。）症见喘咳，洒淅恶寒，轻者泻白散，重者凉膈散、白虎汤、地骨皮散之类治之。白晴赤，烦渴，黄芩一物煎汤，丹溪清金丸，即黄芩为末，粥丸。二方泻肺中血分之火，泻白散泻肺中气分之火。在血脉者属心热，日中益甚。症见烦心，掌中热，以黄连泻心汤泻丁，导赤散泻丙，火腑丹（见淋）丙丁俱泻，朱砂安神丸（见烦躁）、清凉饮子（见伤燥）之类治之。

　　重按至筋骨之分，则热蒸手极甚，轻摸之则不热，是热在筋骨间也。在筋者（肌肉之下，骨之上也）属肝热，寅卯间甚。（或寅申间发。）症见胸胁满闷，便难，转筋，多怒善惊，四肢困热，筋痿不能起床，泻青丸、柴胡饮（见虚损）之类治之。或当归龙荟丸（见胁痛）、左金丸。

　　在骨者属肾热，亥子尤甚，骨蒸，酥酥然如虫蚀，困热不任，亦不能起于床，滋肾丸（见小便不通）、六味地黄丸（见虚损）主之。轻扪重按俱不热，不轻不重按之而热，是热在肌肉也，属脾热，遇夜尤甚。（脾阴土，夜属阴。）症见怠惰嗜卧，四肢不收，无气以动。实热，以泻黄散、调胃承气汤（见大便不通）治之。虚热，以人参黄 散、补中益气汤（见气）治之。胃中热则消谷，令人悬心，（心神被火灼，故悬悬不宁也。）善饥，脐以上皮热，（胃居脐上也。）肠中热则出黄如糜，（糜粥也。）脐以下皮热。（肠居脐下也。）由是推之，肝胆热，则胁亦热，心肺热，则胸背亦热，肾热，则当腰亦热矣。两手太热，如在火中，为骨厥，灸涌泉穴三壮立愈。手足心热，栀子、香附、苍术、白芷、半夏、川芎、为末，神曲糊丸。五心烦热，火郁脾中，火郁汤。三物黄芩汤（见烦躁）治妇人四肢烦热。

　　热时发时止，知不在表，（在表则常热也。）大小便如常，知不在里，非表非里，是在经络也。

　　一热分三焦

　　热在上焦，咽干口烂，栀子、黄芩。热在中焦，心烦口渴，黄连、芍药。热在下焦，便闭溺赤，黄柏、大黄。

　　一热分昼夜血气

　　（详恶寒篇末）

　　昼热夜静，是阳邪（即热邪）自旺于阳分也。（阳分者表也、腑也、气也。阳邪在阳分，遇阳时故热作。）昼静夜热，是阳邪下陷于阴分也。（观热入血室症，日轻夜重可见。详《伤寒·少阳篇》。）昼夜俱热，烦躁，是重阳无阴，当亟泻其阳，峻补其阴。昼热在气分，柴胡饮（见虚损、）白虎汤，以泻气中之火。（阴虚者不宜用。）夜热在血分，地骨皮散、清凉饮子（见伤燥），以泻血中之火。

　　一热分虚实

　　血肉充盛，皮毛荣润，阴有余而热，及能食而热，口苦干燥，大便难，脉洪盛者为实热。骨痿肉燥，筋缓血枯，皮聚毛落，阴不足而热，及不能食而热，气短脉虚者，为虚热。

　　卷之一·杂症

　　潮热

　　有作有止，如潮水之来，不失其期，一日一发。（热者，火也。火气所在之经，必乘本经气旺之时而发，如心经热则潮于午，肾经热则潮于子之类，已详发热门。）若日三五发，即是发热，不名潮热矣。潮热有虚有实，伤寒日晡潮热，胃实也，已详《伤寒论》。余症潮热，若大便结涩，小便赤短，喜冷畏热，睡卧不安，此气盛也，参苏饮（见发热）或小柴胡汤（见寒热。）

　　或气乏食少，神瘁体羸，病虽暂去，而五心常有余热，此为虚，茯苓补心汤、十全大补汤、养荣汤（二方俱见虚损）之类。病后欠调理者，八珍散。症似虚，而胸膈痞满，背心痛，服补药不效者，痰饮也。随气而潮，故热随饮而亦潮，五饮汤。夜微热，病人不自觉，早起动作无事，饮食如常，既无别症可疑，只是血虚，阴不济阳、宜润补，宜上条茯苓补心等汤。脉滑有宿食，常暮发热，于伤食门求之。血虚，五心热，夜剧者，四物二连汤。热病愈后，余热伏留在经，复发热者，小便清利，误用寒凉，致中气虚寒，无以托邪，不能行散，大剂参、术等补之，战汗而解，血虚加归、地。

　　卷之一·杂症

　　恶寒

　　（轻则畏怯，重则战栗）

　　恶寒分内伤、外感。

　　卷之一·杂症　恶寒

　　外感恶寒有四

　　一伤感初感

