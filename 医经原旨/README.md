<!-- { "loadSidebar": true } -->


　　医经原旨 清 薛雪

　　绪言

　　黄帝作《内经》，史册载之，而其书不传。不知何代明夫医理者，托为君臣问答之辞，撰《素问》、《灵枢》二经传于世，想亦闻陈言于古老，敷衍成之，虽文多败缺，实万古不磨之作。窥其立言之旨，无非窃拟壁经，故多繁辞，然不迨拜手赓扬、都俞吁 之风远矣！且是时始命大挠作甲子，其干支节序占候岂符于今日？而旨酒溺生，禹始恶之。当其玄酒味淡，人谁嗜以为浆，以致经满络虚、肝浮胆横耶？至于十二经配十二水名，彼时未经地平天成，何以江淮河济、方隅畛域，竟与后世无歧？如此罅漏，不一而足。近有会稽张景岳出，有以接乎其人，而才大学博，胆志颇坚，将二书串而为一，名曰《类经》，诚所谓“别裁伪体”者欤？惜乎疑信相半，未能去华存实。余则一眼觑破，既非圣经贤传，何妨割裂？于是鸡窗灯火，数更寒暑，彻底掀翻，重为删述，望闻问切之功备矣！然不敢创新立异，名之曰《医经原旨》，为医家必本之经，推原其大旨如此。至于针灸一法，另有专书，故略收一二，余多节去。其据文注释，皆广集诸家之说，约取张氏者为多，苟或义理未畅，间尝缀以愚见，冒昧之责，何所逃避？际此医风流弊之日，苟有一人熟读而精思之，则未必无小补云。

　　乾隆十九年岁在甲戌，扫叶老人薛雪撰。

　　卷一

　　摄生第一

　　今时之人，其知道者，食饮有节，起居有常，不妄作劳。（节饮食以养内，慎起居以养外，不妄作劳以保其天真。）虚邪贼风，避之有时。（虚邪，谓风从冲后来者，主杀主害，如避矢石，治外之道也。）

　　志闲而少欲，心安而不惧，形劳而不倦。（志闲而无贪，何欲之有？心安而无虑，何惧之有？形劳而神逸，何倦之有？）高下不相慕。（高忘其贵，下安其分，两无相慕，知止不殆也。）嗜欲不能劳其目，淫邪不能惑其心，和于阴阳，调于四时。（和，合也，合阴阳之变化。调，顺也，顺四时之往来。）积精全神，此能益寿而强者也，从则治而逆则乱矣。

　　春三月，此谓发陈。（发，启也。陈，故也。春阳上升，发育庶物，启故从新，故曰“发陈”。）天地俱生，万物以荣。（万象更新也。）夜卧早起，广步于庭。（广，大也，所以布发生之气也。）被发缓形，以使志生。（缓，和缓也。举动和缓，以应春气，则神定而志生，是即所以使也。后仿此。）生而勿杀，予而勿夺，赏而勿罚。（皆所以养发生之德也，故君子于启蛰不杀，方长不折。予、与同。）此春气之应，养生之道也。（四时之令，春生，夏长，秋收，冬藏。应春气者，养生气也。）逆之则伤肝，夏为寒变，奉长者少。（逆，不顺也。奉，承也。肝属木，王于春，春失所养，故伤肝。肝伤则心火失其所生，当夏令则火有不足而寒水侮之，因为寒变。寒变者，变热为寒也。春生既逆，承生气而夏长者少矣。）夏三月，此谓蕃秀。（蕃，茂也。阳王已极，万物俱盛，故曰蕃秀。蕃，音烦。）天地气交，万物华实。（岁气阴阳盛衰，其交在夏。天地气交斯时也，阳气生长于前，阴气收成于后，故万物华实。）夜卧早起，无厌于日。（起卧同于春时，不宜藏也。无厌于长日，气不宜惰也。）使志无怒，使华英成秀。（长夏火土用事，怒则肝气易逆，脾土易伤，故欲使志无怒，则华英成秀。华英，言神气也。）使气得泄，若所爱在外。（夏气欲其疏泄，泄则肤腠宣通，故若所爱在外。）

　　此夏气之应，养长之道也。（应夏气者，养长气也。长，上声。）逆之则伤心，秋为 疟，奉收者少。

　　（心属火，王于夏。夏失所养，故伤心。心伤则暑气乘之，至秋而金气收敛，暑邪内郁，于是阴欲入而阳拒之，则为寒，火欲出而阴束之，则为热。金火相争，故寒热往来而为 疟。夏长既逆，承长气而秋收者少矣。 ，音皆。）冬至重病。（火病者畏水也。余俱仿此。）秋三月，此谓容平。（阴升阳降，大火西行，秋容平定，故曰“容平”。）天气以急，地气以明。（风气劲疾曰急，物色清肃曰明。）早卧早起，与鸡俱兴。（早卧以避初寒，早起以从新爽。）使志安宁，以缓秋刑。（阳和日退，阴寒日生，故欲神志安宁，以避肃杀之气。）

　　收敛神气，使秋气平。无外其志，使肺气请。（皆所以顺秋气，欲使肺金清净也。）此秋气之应，养收之道也。（应秋气者，养收气也。）逆之则伤肺，冬为飧泄，奉藏者少。（肺属金，王于秋。秋失所养，故伤肺。肺伤则肾水失其所生，当冬令而为肾虚飧泄。飧泄者，水谷不分而为寒泄也。秋收既逆，承收气而冬藏者少矣。飧，音孙。）冬三月，此谓闭藏。（阳气藏伏，闭塞成冬也。）水冰地坼，无扰乎阳。（坼，裂也。

　　天地闭塞，故不可烦扰以泄阳气。坼，音策。）早卧晚起，必待日光。（所以避寒也。）使志若伏若匿，若有私意，若已有得。（皆所以法冬令，欲其自重，无妄动也。）去寒就温，无泄皮肤，使气亟夺。

　　（去寒就温，所以养阳。无使泄夺，所以养气。亟，数也。亟，棘、器二音。）此冬气之应，养脏之道也。

　　（应冬气者，养脏气也。）逆之则伤肾，春为痿厥，奉生者少。（肾属水，王于冬。失所养，故伤肾。肾伤则肝木失其所生。肝主筋，当春令而筋病为痿。阳欲藏，故冬不能藏则阳虚为厥。冬藏既逆，承藏气而春生者少矣。）逆春气则少阳不生，肝气内变。（春令属木，肝胆应之。肝主春，足厥阴、少阳主治，故逆春气则少阳之令不能生发，肝气被郁，内变为病。此不言胆而止言肝者，以脏气为主也。后仿此。）逆夏气则太阳不长，心气内洞。（夏令属火，心与小肠应之。心主夏，手少阴、太阳主治，故逆夏气则太阳之令不长，而心虚内洞诸阳之病生矣。）逆秋气则太阴不收，肺气焦满。（秋令属金，肺与大肠应之。肺主秋，手太阴、阳明主治，故逆秋气则太阴之令不收而肺热叶焦为胀满也。）逆冬气则少阴不藏，肾气独沉。（冬令属水，肾与膀胱应之。肾主冬，足少阴、太阳主治，故逆冬气则少阴之令不藏而肾气独沉。藏者，藏于中。沉者，沉于下。肾气不蓄藏，则注泄沉寒等病生矣。）夫四时阴阳者，万物之根本也。（生成之所由也。）所以圣人春夏养阳，秋冬养阴，以从其根，（夫阴根于阳，阳根于阴，阴以阳生，阳以阴长，所以圣人春夏则养阳，以为秋冬之地，秋冬则养阴，以为春夏之地，皆所以从其根也。今人有春夏不能养阳者，每因风凉生冷，伤此阳气，以致秋冬多患疟泻，此阴胜之为病也；有秋冬不能养阴者，每因纵欲过热，伤此阴气，以致春夏多患火症，此阳胜之为病也。

　　养生者慎之。）故与万物浮沉于生长之门。逆其根则伐其本，坏其真矣。（能顺阴阳之性，则能浮沉于生长之门矣。万物有所生而独知守其根，百事有所出而独知守其门，则圣人之能事也。）

　　卷一

　　阴阳第二

　　黄帝曰：阴阳者，天地之道也，（道者，阴阳之理也。阴阳者，一分为二也。太极动而生阳，静而生阴，天生于动，地生于静，故阴阳为天地之道。）万物之纲纪，（大曰纲，小曰纪，总之为纲，周之为纪，物无巨细，莫不由之，故为万物之纲纪。）变化之父母，（物生谓之化，物极谓之变。《易》曰：“在天成象，在地成形，变化见矣。”然而变化虽多，无非阴阳之所生，故为之父母。）生杀之本始，（生杀之道，阴阳而已，阳来则物生，阳去则物死。然阳亦能杀，阴亦能长，故生于阳者阴能杀之，生于阴者阳能杀之。万物死生皆由乎此，故谓之“本始”。本，根本也。始，终始也。）神明之府也。（神，变化不测也。明，三光着象也。府，所以藏物也。神明出于阴阳，故阴阳为神明之府。）治病必求于本。（本，致病之原也。人之疾病，或在表，或在里，或为寒，或为热，或感于五运六气，或伤于脏腑经络，皆不外阴阳二气，必有所本，故或本于阴，或本于阳，病变虽多，其本则一，知病所从生而直取之，是为得一之道。倘但知见病治病，而不求其致病之因，则流散无穷，诚哉疏矣！）故积阳为天，积阴为地。（阴阳体象，大小不同，形气生成，不积不浓，故必积阳至大而为天，积阴至浓而为地。）阴静阳躁。（阴性柔，阳性刚也。）阳生阴长，阳杀阴藏。（此即四象之义。阳生阴长，言阳中之阴阳也。阳杀阴藏，言阴中之阴阳也。盖阳不独立，必得阴而后成，如发生赖于阳和，而长养由乎雨露，是阳生阴长也。阴不自专，必因阳而后行，如闭藏因于寒冽，而肃杀出乎风霜，是阳杀阴藏也。此于对待之中而复有五脏之道，所谓“独阳不生，孤阴不成”也。一曰阳之和者为发生，阴之和者为成实，故曰阳生阴长；阳之亢者为焦枯，阴之凝者为固闭，故曰阳杀阴藏。此又以阴阳之淑慝言也。）阳化气，阴成形。（阳动而散，故化气。阴静而凝，故成形。）寒极生热，热极生寒。（阴寒阳热，乃阴阳之正气。寒极生热，阴变为阳也；热极生寒，阳变为阴也。动之始则阳生，动之极则阴生，静之始则柔生，静之极则刚生。如人伤于寒则病为热，本寒而变热也；内热已极而反寒栗，本热而变寒也。故阴阳之理，极则必变。）寒气生浊，热气生清。（寒气凝滞，故生浊阴。热气升散，故生清阳。）清气在下，则生飧泄，浊气在上，则生 胀。（清阳主升，阳衰于下而不能升，故为飧泄。浊阴主降，阴滞于上而不能降，故为 胀。飧泄，完谷而泄也。 胀，胸膈满也。飧，音孙。 ，音嗔。）此阴阳反作，病之逆从也。（作，为也。“此”字承上文“治病必求其本”以下而言，如阴云“长”，阳云“杀”，寒生热，热生寒，清在下，浊在上，皆阴阳之反作而病之逆从也。顺则为从，反则为逆，逆从虽殊，皆有其本，故必求其本而治之。）故清阳为天，浊阴为地。地气上为云，天气下为雨。雨出地气，云出天气。（此下言阴阳精气之升降，以见天人一理也。天地者，阴阳之形体也。云雨者，天地之精气也。阴在下者为精，精者水也，精升则化为气，云因雨而出也。阳在上者为气，气者云也，气降则化为精，雨由云而生也。自下而上者，地交于天也，故地气上为云，又曰“云出天气”。自上而下者，天交于地也，故天气下为雨，又曰“雨出地气”。

