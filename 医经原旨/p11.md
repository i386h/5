<!-- { "loadSidebar": true } -->
　　（不胜则逆，故曰“逆行”。逆则当死。）肝受气于心，传之于脾，气舍于肾，至肺而死；（此详言一脏之气，皆能遍及诸脏也。肝气受于心，心者肝之子，受气于其所生也；脾者肝之克，传其所胜也；肾者肝之母，气舍所生也；肺者肝之畏，死所不胜也。）心受气于脾，传之于肺，气舍于肝，至肾而死；脾受气于肺，传之于肾，气舍于心，至肝而死；肺受气于肾，传之于肝，气舍于脾，至心而死；肾受气于肝，传之于心，气舍于肺，至脾而死。此皆逆死也。（逆死之义如此，下言顺传之序也。）一日一夜五分之，此所以占死生之早暮也。（五分者，朝主甲乙，昼主丙丁，四季土主戊己，晡主庚辛，夜主壬癸。此一日五行之次，而脏有不胜，即其死生之期也。）五脏相通，移皆有次。五脏有病，则各传其所胜。（传其所胜者，风入于肺为肺痹；弗治，则肺传之肝为肝痹；弗治，则肝传之脾为脾风；弗治，则脾传之肾曰疝瘕；弗治，则肾传之心曰螈；弗治，则心复反传而行之肺，法当死也。）不治，法三月，若六月，若三日，若六日，传五脏而当死。（病不早治，必至相传，远则三月、六月，近则三日、六日。五脏传遍，于法当死。所谓三、六者，盖天地之气，以六为节。如三阴、三阳，是为六气，六阴、六阳，是为十二月。故五脏相传之数，亦以三、六为尽。若三月而传遍，一气一脏也；六月而传遍，一月一脏也。三日者，昼夜各一脏也；六日者，一日一脏也。脏惟五而传遍以六者，假令病始于肺，一也，肺传肝，肝传脾，脾传肾，肾传心，心复传肺，是为六传。六传已尽，不可再传，有七日而病退得生者，以真元未至大伤，故六传毕而经尽气复，乃得生也。）是顺传所胜之次。（上言逆者，言脏之气。盖五脏受克，其气必逆，故曰逆行。此言顺者，言病之传，凡传所胜，必循次序，故曰“顺传”。是顺传者，即气之逆也，故五脏传遍者当死。）故曰别于阳者，知病从来，别于阴者，知死生之期。（阳者言表，谓外候也。阴者言里，为脏气也。察其外，即知病在何经，故“别于阳者，知病从来”。病伤脏气，必败真阴，察其本，即可知危在何日，故“别于阴者，知死生之期”。此以表里言阴阳也。）言知至其所困而死。（至其所困而死，死于其所不胜也。凡年、月、日、时，其候皆然。）精、气、津、液、血、脉一气，辨为六名。（六者之分，总由气化，故曰“一气”。

　　形不同而名则异，故当辨之。）两神相搏，合而成形，常先身生，是谓精；（两神，阴阳也。搏，交也。精，天一之水也。凡阴阳合而万形成，无不先从精始，故曰“常先身生，是谓精”。按“两精相搏谓之神”，“两神相搏，合而成形，常先身生，是谓精”，盖明阴阳之互用，即合一之道也。）上焦开发，宣五谷味，熏肤，充身，泽毛，若雾露之溉，是谓气；（上焦，胸中也。开发，通达也。宣，布散也，气者，人身之大气，名曰“宗气”，亦名为“真气”，积于胸中，出于喉咙，以贯心脉而行呼吸焉，所受于天，与谷气并而充身也。谷入于胃，以传于肺，五脏六腑，皆以受气，故能熏肤，充身，泽毛，若雾露之温润而溉养万物者为气也。）腠理发泄，汗出溱溱，是谓津；（津者阳之液，汗者津之泄也。腠理者，皮肤之隙。溱溱，滋泽貌。溱，音臻。）谷入气满，淖泽注于骨，骨属屈伸泄泽，补益脑髓，皮肤润泽，是谓液；（淖泽，濡润也。液者阴之精，谷入于胃，其气满而化液，故淖泽而注于骨。凡骨属举动屈伸，则经脉流行而泄其泽，故内而补益脑髓，外而润泽皮肤，皆谓之液。

　　夫津液本为同类，亦有阴阳之分，盖津者液之清，液者津之浊，津为汗而走腠理属阳，液注骨而补脑髓属阴。三焦出气，以温肌肉、充皮肤为津，其留而不行者为液，正此义也。 、泄同。）中焦受气，取汁变化而赤，是谓血；（中焦者，并胃中，出上焦之下，凡水谷之入，必先归胃，故中焦受谷之气，取谷之味，输脾达脏，由黄白而渐变为赤，以奉生身者，是谓之血。）壅遏营气，令无所避，是谓脉。（壅遏者，堤防之谓，犹道路之有封疆，江河之有崖岸，俾营气无所回避而必行其中者，是谓之脉。然则脉者，非气非血，而所以通乎气血者也。）精脱者耳聋，（肾藏精，耳者肾之窍，故精脱则耳聋。）

　　气脱者目不明，（五脏六腑精阳之气，皆上注于目而为精，故阳气脱则目不明。）津脱者腠理开，汗大泄，（汗，阳津也。汗大泄者津必脱，故曰亡阳。）液脱者骨属屈伸不利，色夭，脑髓消，胫酸，耳数鸣，（液所以注骨益脑而泽皮肤者，液脱则骨髓无以充，故屈伸不利而脑消胫酸；皮肤无以滋，故色枯而夭；液脱则阴虚，故耳鸣也。）血脱者色白，夭然不泽，（血之荣在色，故血脱者色白如盐。夭然不泽，谓枯槁无神也。）其脉空虚，此其候也。（脉贵有神，其脉空虚，即六脱之候。）六气者，各有部主也。其贵贱善恶，可为常主，然五谷与胃为大海也。（一气辨为六名，故云“六气”。言六者，无非一气之所化也。部主，谓各部所主也，如肾主精，肺主气，脾主津液，肝主血，心主脉也。贵贱善恶，以衰旺邪正言，如春夏则木火为贵，秋冬则金水为贵，而失时者为贱也；六气之得正者为善，而太过不及者为恶也。贵贱善恶，主各有时，故皆可为常主。然六气资于五谷，五谷运化于胃，是为水谷之海，故胃气为脏腑之本。）谷所从出入，浅深、远近、长短有度。唇至齿长九分，口广二寸半；（长，深也。广，阔也。）齿以后至会厌深三寸半，大容五合；（会厌在喉咙之上，乃所以分水谷，司呼吸，而不容其相混者也。）舌重十两，长七寸，广二寸半；咽门重十两，广二寸半，至胃长一尺六寸；（咽门，即食喉也，其名曰“咽”，至胃长一尺六寸，乃并胃脘而言。）胃纡曲屈伸之，长二尺六寸，大一尺五寸，径五寸，大容三斗五升；（纡曲，曲折也。大言周遭之数，径言直过之数。其中之谷常留二斗，水一斗五升而满。纡，音于。）小肠后附脊，左环，回周叠积，其注于回肠者，外附于脐上，回运环十六曲，大二寸半，径八分分之少半，长三丈二尺；（小肠居胃之下，在脐上二寸所，后附于脊，左旋而环，其下口注于回肠者，外附近于脐上一寸，当水分穴处是也。八分分之少半，言八分之外，尚有如一分之少半也。）回肠当脐左环，回周叶积而下，回运环反十六曲，大四寸，径一寸寸之少半，长二丈一尺；（回肠，大肠也。叶积，如叶之积，亦叠积之义。大肠上口，即小肠下口，当脐左旋而下，接广肠也。）广肠传脊，以受回肠，左环，叶脊上下，辟大八寸，径二寸寸之大半，长二尺八寸。（广肠，大肠下节也，亦名直肠。直肠居后，绕脊而下，故曰传脊。传，布也。叶脊上下，言叠于脊之上下而至尾 也。辟、 同。以其最广，故云“辟大八寸”。）肠胃初入至所出，长六丈四寸四分，回曲环反三十二曲也。（此自口而入，自便而出之全数。三十二曲，合小肠、大肠而言也。）

　　人不食七日则死。胃大一尺五寸，径五寸，长二尺六寸，横屈，受水谷三斗五升，其中之谷常留二斗，水一斗五升而满。上焦泄气，出其精微 悍滑疾，下焦下溉诸肠。（精微 悍滑疾，言水谷之精气也。下溉诸肠，言水谷之质粕也。）小肠大二寸半，径八分分之少半，长二丈二尺，受谷二斗四升，水六升三合合之大半。回肠大四寸，径一寸寸之少半，长二丈一尺，受谷一斗，水七升半。广肠大八寸，径二寸寸之大半，长二尺八寸，受谷九升三合八分合之一。肠胃之长，凡五丈八尺四寸，受水谷九斗二升一合合之大半，此肠胃所受水谷之数也。（五丈八尺四寸，乃止合肠胃之数，非总计唇口咽门而言也。）平人则不然，胃满则肠虚，肠满则胃虚，更虚更满，故气得上下，五脏安定，血脉和利，精神乃居。故神者，水谷之精气也。（受水谷九斗二升一合合之大半者，乃言肠胃能容之总数也。若平人常数，则不皆然。盖胃中满则肠中虚，肠中满则胃中虚，有满有虚，则上下之气得以通达，五脏血脉得以和调，而精神乃生，故神为水谷之精气也。）故肠胃之中，常留谷二斗，水一斗五升，故平人日再后后二升半，一日中五升，七日五七三斗五升，而留水谷尽矣。故平人不食饮七日而死者，水谷、精气、津液皆尽故也。（平人肠胃之中所存水谷，惟三斗五升而已，然人之二便，大约日去五升，当七日而尽，故平人不食饮七日而死也。古今量数不同，非若今之升斗尺寸也。）

　　人之血、气、精、神，以奉生而周于性命。（奉，养也。周，给也。血、气为本，精、神为用，合是四者以奉生，而性命周全矣。）经脉者，所以行血气而营阴阳，濡筋骨、利关节者也。（经脉者，即营气之道。营，运也。濡，润也。营行脉中，故主于里而利筋骨。）卫气者，所以温分肉、充皮肤、肥腠理、司关阖者也。（肉有分理，故云分肉。卫行脉外，故主表而司皮毛之关阖。）志意者，所以御精神、收魂魄、适寒温、和喜怒者也。（御，统御也。适，调燮也。）是故血和则经脉流行，营覆阴阳，筋骨劲强，关节清利矣。（覆，包藏也。）卫气和则分肉解利，皮肤调柔，腠理致密矣。

　　（，音致。）志意和则精神专直，魂魄不散，悔怒不起，五脏不受邪矣。（专直，其静也专，其动也直，言其专一而正也。）寒温和则六腑化谷，风痹不作，经脉通利，肢节得安矣。此人之常平也。

