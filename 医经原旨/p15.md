<!-- { "loadSidebar": true } -->
　　则，度也。予、与同。菀、郁同。）必先明知二十五人，则血气之所在，左右上下，刺约毕也。（凡刺之道，须明血气，故必知此二十五人之脉理而刺之，大约可以尽矣。）

　　卷二

　　脉色上第四

　　诊法常以平旦，阴气未动，阳气未散，饮食未进，经脉未盛，络脉调匀，气血未乱，乃可诊有过之脉。（平旦者，阴阳之交也。阳主昼，阴主夜；阳主表，阴主里。凡人身营卫之气，一昼一夜五十周于身，昼则行于阳分，夜则行于阴分，迨至平旦，复皆会于寸口。寸口者，脉之大会，五脏六腑之所终始也。夫脉，气血之先也。盛则脉盛，衰则脉衰，热则脉数，寒则脉迟，微则脉弱，平则脉和；长人脉长，短人脉短；性急人脉急，性缓人脉缓。此皆其常也，反者为有过之脉。）切脉动静而视精明，察五色，观五脏，有余不足，六腑强弱，形之盛衰，以此参伍，决死生之分。（切者，以指按索之谓。切脉之动静，诊阴阳也。

　　视目之精明，诊神气也。察五色之变见，诊生克邪正也。观脏腑虚实以诊其内，别形容盛衰以诊其外。故凡诊病者必合脉色，内外参伍以求，则阴阳、表里、虚实、寒热之情无所遁，而先后、缓急、真假、逆从之治必无差，故可以决死生之分，而况于疾病乎？参伍之义，以三相较谓之“参”，以伍相类谓之“伍”。

　　搜其隐微，通其变，极其数也。）尺内两旁，则季胁也。（尺内者，关前曰寸，关后曰尺，故曰“尺内”。季胁，小肋也，在胁下两旁，为肾所近，故自季胁之下皆尺内主之。夫尺对寸而言，人身动脉虽多，惟此气口三部一寸九分，总曰“寸口”。分言之，则外为寸部，内为尺部。外为阳，故寸内得九分，阳之数也。内为阴，故尺内得一寸，阴之数也。关前曰“寸”，关后曰“尺”。寸前曰“鱼际”，尺后曰“尺泽”。所谓关者，乃间于尺寸之间，为阴阳之界限，正当掌后高骨处是也。故于寸内取九分为寸，尺内取一寸为尺。以契阳九阴十之数耳。）尺外以候肾，尺里以候腹。（尺外，尺脉前半部也。尺里，尺脉后半部也。前以候阳，后以候阴。人身以背为阳，肾附于背，故外以候肾，腹为阴，故里以候腹。所谓腹者，凡大小肠、膀胱、命门皆在其中矣。诸部皆言左右而此独不分者，以两尺皆主乎肾也。）中附上，左外以候肝，内以候膈；（中附上，言附尺之上而居乎中者，即关脉也。左外言左关之前半部，内言左关之后半部。肝为阴中之阳脏，而亦附近于背，故外以候肝，内以候膈。举膈而言，则中焦之膈膜、胆腑皆在其中矣。）右外以候胃，内以候脾。（右关之前所以候胃，右关之后所以候脾。脾胃皆中州之官，而以表里言之，则胃为阳，脾为阴，故外以候胃，内以候脾。寸口者，手太阴也。太阴行气于三阴，在手而主五脏。胃亦腑也，此独言之，是脏腑之气味皆出于胃，变见于气口，亦无不见乎此矣。）上附上，右外以候肺，内以候胸中；（上附上，言上而又上，则寸脉也。五脏之位，惟肺最高，故右寸之前以候肺，右寸之后以候胸中。胸中者，膈膜之上皆是也。）左外以候心，内以候膻中。（心肺皆居膈上，故左寸之前以候心，左寸之后以候膻中。膻中者，两乳之间，谓之气海，当心包所居之分也。前以候前，后以候后。此重申上下内外之义而详明之也。统而言之，寸为前，尺为后；分而言之，上半部为前，下半部为后。盖言上以候上，下以候下也。）上竟上者，胸喉中事也；下竟下者，少腹、腰股、膝胫、足中事也。（竟，尽也。言上而尽于上，在脉则尽于鱼际，在体则应于胸喉。下而尽于下，在脉则尽于尺部，在体则应于少腹足中。此脉候上下之事也。首言尺内，次言中附上而为关，又言上附上而为寸，皆自内以及外者；盖以太阴之脉，从胸走手，以尺为根本，寸为枝叶也。故凡人之脉，宁可有根而无叶，不可有叶而无根。审其尺之缓急、浮大、滑涩，肉之坚脆，而病形定矣。是盖所重在本耳。又上竟上者，言胸喉中事，下竟下者，言少腹足膝中事。

　　分明上以候上，下以候下，此不易之理，后世脉经，纷纷凿说，其谬甚矣。）人一呼脉再动，一吸脉亦再动，呼吸定息脉五动，闰以太息，命曰平人。平人者，不病也。（出气曰呼，入气曰吸，一呼一吸，总名曰息。动，至也。再动，两至也。

　　常人之脉，一呼两至，一吸亦两至；呼吸定息，谓一息既尽而换息未起之际也；脉又一至，故曰五动。闰，余也，犹闰月之谓。言平人常息之外，间有一息甚长者，是为闰以太息，而又不止五至也。此即平人不病之常度。总计定息太息之数，大约一息脉当六至，呼吸定息脉行六寸，乃合一至一寸也。）常以不病调病患。医不病，故为病患平息以调之为法。（不病者，其息匀；病者，其息乱。医者不病，故能为病患平息以调之，以其息匀也。是为调诊之法。）人一呼脉一动，一吸脉一动，曰少气。（脉为血气之道路，而脉之营运在乎气，若一呼一吸脉各一动，则一息二至，减于常人之半矣。以正气衰竭也，故曰“少气”，谓之离经。

　　）人一呼脉三动，一吸脉三动而躁，尺热曰病温，尺不热脉滑曰病风；脉涩曰痹。（若不因定息、太息而呼吸各三动，是一息六至矣，亦谓之离经。躁者，急疾之谓。尺热，言尺中近臂之处有热者，必其通身皆热也。脉数躁而身有热，故知为病温。数滑而尺不热者，阳邪盛也，故当病风。然风之伤人，其变不一，不独在于肌表，故尺不热也。涩为血不调，故当病痹。滑，不涩也，往来流利；涩，不滑也，如雨沾沙。

　　滑为血实气壅，涩为气滞血少。）人一呼脉四动以上曰死，脉绝不至曰死，乍疏乍数曰死。（一呼四动，则一息八至矣，况以上乎？谓之夺精。四至曰脱精，五至曰死，六至曰命尽，是皆一呼四至以上也，故死。脉绝不至则元气已竭，乍疏乍数则阴阳败乱无主，均为死脉。）一日一夜五十营，以营五脏之精，不应数者，名曰狂生。（营，运也。人之经脉营运于身者，一日一夜凡五十周，以营五脏之精气。其数则周身上下、左右前后凡二十八脉，共长十六丈二尺。人之宗气积于胸中，主呼吸而行经隧。一呼气行三寸，一吸气行三寸，呼吸定息脉行六寸，以一息六寸推之，则一昼一夜一万三千五百息，通计五十周于身，则脉行八百一十丈。其有太过、不及而不应此数者，名曰“狂生”。狂犹妄也，言虽生未可必也。）所谓五十营者，五脏皆受气，持其脉口，数其至也。（凡此五十营者，即五脏所受之气也。但诊持脉口而数其至，则脏气之衰王可知矣。）五十动而不一代者，五脏皆受气；（代，更代之义。谓于平脉之中而忽见 弱，或乍数乍疏，或断而复起，盖其脏有所损则气有所亏，故变易若此，均名为代。若五十动而不一代者，五脏受气皆足，乃为和平之脉。）四十动一代者，一脏无气；（四十动一代者，是五脏中一脏亏损也。一脏无气者，肾气先尽也。然则五脏和者气脉长，五脏病者气脉短。观此一脏无气，必先乎肾，二脏、三脏、四脏、五脏，当自远而近，以次而短，则由肾及肝，由肝及脾，由脾及心，由心及肺。故凡病将危者，必气促似喘，仅呼吸于胸中数寸之间，盖其真阴绝于下，孤阳浮于上，此气短之极也。医于此际而尚欲平之、散之，未有不随扑而灭者也。）三十动一代者，二脏无气；二十动一代者，三脏无气；十动一代者，四脏无气；不满十动一代者，五脏无气。予之短期，要在终始。（予、与同。短期，死期也。言五脏无气，可与之定死期矣。终始，十二经终之义。）

　　所谓五十动而不一代者，以为常也。以知五脏之期；予之短期者，乍数乍疏也。（以为常者，言人之常脉当如是也，故可因此以察五脏之气。若欲知其短期，只在乎乍疏乍数。此其时相变代，乃与常代者不同，盖以脏气衰败，无所主持而失常如此，故云“乍疏乍数”者死。动而中止，不能自还，因而复动，经名曰“代”。又脉五来一止，不复增减者死。脉七来，是人一息半时，不复增减，亦名曰“代”，正死不疑。后世以结、促、代并言，均目之为止脉，岂足以尽其义哉！夫缓而一止为结，数而一止为促，其止则或三、或五、或七八至不等，然皆至数分明，起止有力。所主之病，有因气逆痰壅而为间阻者，有因血气虚脱而为断续者，有因生平禀赋多滞而脉道不流利者，此自结、促之谓也。至于代脉之辨，则有不同，非谓代而止也。五十动而不一代者，乃至数之代。若脉本平匀而忽强忽弱者，乃形体之代。若脾主四季而随时更代者，乃气候之代。脉无定候，更变不常，均谓之代。当因其变而察其情，庶得其妙。若本无病而脉得四十投而一止者，一脏无气，却后四岁春草生而死；脉来三十投而一止者，二脏无气，却后三岁麦熟而死；脉来二十投而一止者，三脏无气，却后二岁桑椹赤而死；脉来十投而一止者，四脏无气，岁中死。脉来五动而一止者，五脏无气，却后五日而死。是从无事中而预测其危，固有足理，惟达者能之，勿谓是说出自后人而谩诋其非也。）天地之至数，始于一，终于九。（数始于一而终于九，天地自然之数也。以天而言，岁则一岁统四季，一季统九十日，是天数之九也：以地而言，位则戴九履一，左三右七，二四为肩，六八为足，五位中宫，是《洛书》之九也；以人而言，事则黄钟之数起于九，九而九之，则九九八十一分，以为万事之本，是人事之九也。九数之外是为十，十则复变为一矣。故曰“天地之至数，始于一，终于九”也。）─者天，二者地，三者人。因而三之，三三者九，以应九野。（一者，奇也，故应天；二者，偶也，故应地；三者，参也，故应人。天开于子，地辟于丑，人生于寅，所谓三才也。

　　三而三之，以应九野。九野者，即《洛书》九宫，《禹贡》九州之义。）故人有三部，部有三候，以决死生，以处百病，以调虚实而除邪疾。（以天地人言，上中下谓之三才；以人身而言，上中下谓之三部。于三部中而各分其三，谓之三候。三而三之，是谓三部九候。其通身经隧由此出入，故可以决死生，处百病，调虚实而除邪疾也。三部九候，非独以寸口为言也。如仲景脉法上取寸口，下取趺阳，可以三隅反矣。）

