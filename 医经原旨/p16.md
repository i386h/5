<!-- { "loadSidebar": true } -->
　　上部天，两额之动脉；（额旁动脉，当颔厌之分，足少阳脉气所行也。）上部地，两颊之动脉；（两颊动脉，即地仓、大迎之分，足阳明脉气所行也。）上部人，耳前之动脉。（耳前动脉，即和 之分，手少阳脉气所行也。）中部天，手太阴也；（掌后寸口动脉，经渠之次，肺经脉气所行也。）中部地，手阳明也；（手大指、次指岐骨间动脉，合谷之次，大肠经脉气所行也。）中部人，手少阴也。（掌后锐骨下动脉，神门之次，心经脉气所行也。）下部天，足厥阴也；（气冲下三寸动脉，五里之分，肝经脉气所行也，卧而取之；女子取太冲在足大指本节后二寸陷中。）下部地，足少阴也；（内踝后跟骨旁动脉，太溪之分，肾经脉气所行也。）下部人，足太阴也。（鱼腹上越经间动脉，直五里下箕门之分，沉取乃得之，脾经脉气所行也。若候胃气者，当取足跗上之冲阳。）故下部之天以候肝，（足厥阴脉也，故以候肝。）地以候肾，（足少阴脉也，故以候肾。）人以候脾胃之气；（足太阴脉也，脾胃以膜相连，故可以候脾胃之气。）中部之天以候肺，（手太阴脉也，故以候肺。）地以候胸中之气；（手阳明大肠脉也，大肠小肠皆属于胃，胃脘通于胸中，故以候胸中。）人以候心。（手少阴脉也，故以候心。）上部之天，以候头角之气；（两额动脉，故以候头角。）地，以候口齿之气；（两颊动脉，故以候口齿。）人，以候耳目之气。（耳前动脉，故以候耳目。）三部者，各有天、地、人。

　　三天、三地、三人。（是为三部九候。）三而三之，合则为九。九分为九野，九野为九脏。故神藏五，形藏四，合为九藏。（九藏，即九候之谓。神藏五，以肝藏魂，心藏神，肺藏魄，脾藏意，肾藏志也。形藏四，即头角、耳目、口齿、胸中，共为九藏。此言人之九藏，正应地之九野，乃合于天地之至数。）

　　五脏已败，其色必夭，夭必死矣。（色者神之帜，脏者神之舍。其色夭者其神去，其神去者其脏败，故必死矣。夭者，枯暗不泽而色异常也。）必先度其形之肥瘦，以谓其气之虚实。虚则补之，实则泻之。

　　（候谓诊候其病情；度谓度量其虚实。形之肥瘦者，针有浅深之异，病之虚实者，治有补泻之殊，虽以针法为言，而用药者亦如是也。）必先去其血脉而后调之。（凡有瘀血在脉而为壅塞者，必先刺去壅滞，而后可调虚实也。）无问其病，以平为期。（凡病甚者，奏功非易，故不必问其效之迟速，但当以血气平和为期则耳。）欲知病之所在，必明七诊，察其九候：独大者病，独小者病，独疾者病，独迟者病，独寒者病，独热者病，独陷下者病。（此言九候之中，而复有七诊之法。谓脉失其常而独大者、独小者、独疾者、独迟者、独寒者、独热者、独陷下者，皆病之所在也。独寒、独热，谓其或在上，或在下，或在表，或在里也。陷下，沉伏不起也。此难以三部九候为言，而于气口部位类推为用。）

　　诊有十度：度人脉度，脏度，肉度，筋度，俞度。（十度，谓脉、脏、肉、筋、俞五度，左右各一，二五为十也。度人之度，音铎。）阴阳气尽，人病自具。（凡此十度者，人身阴阳之理尽之矣。故人之疾病，亦无不具见于此。）脉动无常，散阴颇阳，脉脱不具，诊无常行。（脉动无常，言脉无常体也。散阴颇阳，言阴气散失者脉颇类阳也。浮大者，气实血虚也。脉浮无根者死，有表无里者死。真阴散而孤阳在，脉颇似阳而无根者，非真阳之脉也，此其脉有所脉而阴阳不全具矣。诊此者，有不可以阴阳之常法行也。）诊必上下，度民君卿。（贵贱、尊卑，劳逸有异；膏粱、藜藿，气质不同，故当度民君卿，分别上下以为诊。）

　　受师卒术不察逆从，弃阴附阳，诊故不明。（卒，尽也。阴阳离决，精神乃绝。故凡善诊者，见其阴必察其阳，见其阳必察其阴，使不知阴阳逆从之理，诊焉得明？）至阴虚，天气绝，至阳盛，地气不足。

　　（至阴、至阳，即天地之道也。至阴虚者，地气衰而不升，不升则无以降，故天气绝。至阳盛者，天气亢而不降，不降则无以升，故地气不足。盖阴阳二气，互藏其根，更相为用，不可偏废。此借天地自然之道，以喻人之阴阳贵和也。）阴阳并交，至人之所行。（并交者，阴阳不相失而得其和平也。此其调摄之妙，惟至人者乃能行之。）阴阳并交者，阳气先至，阴气后至，是以持诊之道，先后阴阳而持之。（凡阴阳之道，阳动阴静，阳刚阴柔，阳倡阴随，阳施阴受，阳升阴降，阳前阴后，阳上阴下，阳左阴右，数者为阳，迟者为阴，表者为阳，里者为阴，至者为阳，去者为阴，进者为阳，退者为阴，发生者为阳，收藏者为阴，阳之行速，阴之行迟，故阴阳并交者，必阳先至而阴后至，是以持诊者在察阴阳先后，以测其精要也。）奇恒之势，乃六十首。诊合微之事，追阴阳之变，章五中之情，取虚实之要，定五度之事，知此乃足以诊。（奇，异也。恒，常也。六十首，即所谓《九针》六十篇之义，今失其传矣。诊合微之事者，参诸诊之法而合其精微也。追阴阳之变者，求阴阳盛衰之变也。章，明也。五中，五脏也。五度，即前十度也。会此数者，参伍其妙，斯足以言诊矣。）

　　是以切阴不得阳，诊消亡，得阳不得阴，守学不湛，知左不知右，知右不知左，知上不知下，知先不知后，故治不久。（切阴不得阳，诊消亡者，言但知有阴阳而不知阴阳互根、互用之义，及阴平阳秘之道者也。湛，明也。偏守其学，终属不明。左右、上下、先后，皆阴阳之道也。使不知左右，则不明升降之理；不知上下，则不明清浊之宜；不知先后，则不知缓急之用，安望能治，治而能久哉？）知丑知善，知病知不病，知高知下，知坐知起，知行知止，用之有纪，诊道乃具，万世不殆。（凡此数者，皆有对待之理，若差之毫厘，则谬以千里。故凡病之善恶，形之动静，皆所当辨。能明此义，而用之有纪，诊道斯备，故可万世无殆矣。纪，条理也。殆，危也。）起所有余，知所不足。（起，兴起也。言将治其有余，当察其不足。盖邪气多有余，正气多不足。若只知有余而忘其不足，则取败之道也。此示人以根本当慎之意。）

　　度事上下，脉事因格。（能度形情之高下，则脉事因之可格致而知也。）是以形弱气虚死；（中外俱败也。）形气有余、脉气不足死；（外貌无恙，脏气已坏也。）脉气有余、形气不足生。（脏气未伤者形衰无害，盖以根本为主也，形肉已脱九候虽调犹死，盖脱与不足本自不同，而形肉既脱，脾元绝矣，故脉气虽调亦所不治。与此互求，其义更明。）是以诊有大方，坐起有常。（大方者，大法也。坐起有常则举动不苟，而先正其身，身正于外，心必随之，故诊之大方必先乎此。）出入有行，以转神明。（行，德行也。医以活人为心，其于出入之时，念念皆真，无一不敬，则德能动天，诚能格心，故可以转运周旋而无往弗神矣。行，去声。）必清必净，上观下观。（必清必净则心专志一而神明见，然后上观之以察其神、色、声、音，下观之以察其形、体、逆、顺。）司八正邪，别五中部。（司，候也。别，审也。候八节、八风之正邪以察其表，审五脏、五形之部位以察其里。）按脉动静，循尺滑涩寒温之意。（按脉动静，可别阴阳，滑涩寒温，可知虚实。凡脉滑则尺之皮肤亦滑，脉涩则尺之皮肤亦涩，脉寒则尺之皮肤亦寒，脉温则尺之皮肤亦温，故循尺即可以知之。循，揣摩也。）视其大小，合之病能。（大小，二便也。二便为约束之门户，门户不要则仓廪不藏，得守者生，失守者死，故视其大小以合病能。能，情状之谓。）逆从以得，复知病名。（反者为逆，顺者为从。必得逆从，必知病名，庶有定见而无差谬。）诊可十全，不失人情。（诊如上法，庶可十全，其于人情尤不可失也。）视息视意，不失调理。（视息者，察呼吸以观其气，视意者，察形色以观其情，故能不失调理。）不知此道，失经绝理。

　　亡言妄期，此谓失道。（不知此道则亡言妄期，未有不殆者矣。）万物之外，六合之内，天地之变，阴阳之应。彼春之暖，为夏之暑，彼秋之忿，为冬之怒。四变之动，脉与之上下。（物在天中，天包物外，天地万物，本同一气。凡天地之变，即阴阳之应，故春之暖为夏暑之渐也，秋之忿为冬怒之渐也。春生夏长，秋收冬藏，是即阴阳四变之动，而脉亦随之以上下也。）以春应中规，（规者，所以为圆之器。

　　春气发生，圆活而动，故应中规，而人脉应之，所以圆活也。）夏应中矩，（矩者，所以为方之器。夏气茂盛，盛极而止，故应中矩，而人脉应之，所以洪大方正也。）秋应中衡，（衡，平也。秋气万宝俱成平于地面，故应中衡，而人脉应之，所以浮毛而见于外也。）冬应中权。（权，秤锤也。冬气闭藏，故应中权，而人脉应之，所以沉石而伏于内也。凡兹规矩权衡者，皆发明阴阳升降之理，以合乎四时脉气之变象也。）是故冬至四十五日，阳气微上，阴气微下；夏至四十五日，阴气微上，阳气微下。阴阳有时，与脉为期。期而相失，如脉所分。分之有期，故知死时。（冬至一阳生，故冬至后四十五日以至立春，阳气以渐而微上，阳微上则阴微下矣。夏至一阴生，故夏至后四十五日以至立秋，阴气以渐而微上，阴微上则阳微下矣。此所谓阴阳有时也。与脉为期者，脉随时而变迁也。期而相失者，谓春规、夏矩、秋衡、冬权不合于度也。如脉所分者，谓五脏之脉各有所属也。分之有期者，谓衰王各有其时也。知此者，则必知死生之时矣。）微妙在脉，不可不察。察之有纪，从阴阳始。始之有经，从五行生。生之有度，四时为宜。（脉之微妙，亦惟阴阳五行为之经纪，而阴阳五行之生各有其度：如阳生于冬至，阴生于夏至，木生于亥，火生于寅，金生于巳，水土生于申，此四时生王各有其宜也。纪，纲纪也。

　　经，经常也。即大纲、小纪之义。）补泻勿失，与天地如一。（天地之道，损有余而补不足。补泻不失其宜，则与天地之道如一矣。）得一之精，以知死生。（一之精者，天人一理之精微也。天地之道，阳主乎动，阴主乎静，阳来则生，阳去则死，知天道之所以不息者，则知人之所以死生矣。）所以声合五音，色合五行，脉合阴阳。（声合宫商角征羽，色合金木水火土，脉合四时阴阳，虽三者若乎有分，而理则一也。）

