<!-- { "loadSidebar": true } -->
　　不特自察如此，所察皆然。）愚者不足，智者有余。（愚者失之，智者得之也。）有余则耳目聪明，身体轻强，老者复壮，壮者益治。（此智者有余之征验。）天不足西北，西北方阴也，而人右耳目不如左明也；地不满东南，东南方阳也，而人左手足不如右强也。（天为阳，西北阴方，故天不足西北；地为阴，东南阳方，故地不满东南。日月星辰，天之四象，犹人之有耳目口鼻，故耳目之左明于右，以阳胜于东南也。水火土石，地之四体，犹人之有皮肉筋骨，故手足之右强于左，以阴强于西北也。）阳者其精并于上，并于上则上明而下虚，故耳目聪明而手足不便也；阴者其精并于下，并于下则下盛而上虚，故其耳目不聪明而手足便也。（并，聚也。天地之道，东升西降。升者为阳，降者为阴。阳气生于子中，极于午中，从左升而并于上，故耳目之明亦在左，而左之手足不便也。阴气生于午中，极于子中，从右降而并于下，故手足之强亦在右，而右之耳目不聪也。）俱感于邪，其在上则右甚，在下则左甚，此天地阴阳所不能全也，故邪居之。（俱，兼上下而言也。夫邪之所凑，必因其虚，故在上则右者甚，在下则左者甚，盖以天之阳不全于上之右，地之阴不全于下之左，故邪得居之而病独甚也。）天有精，地有形，天有八纪，地有五里，五行精气，成象于天则为七政二十八宿，以定天之度；布位于地则为山川河海，以成地之形。惟天有精，故八节之纪正；惟地有形，故五方之里分。纪，考记也。里，道里也。故能为万物之父母。（干知大始，坤作成物。

　　阳以化气，阴以成形。阴阳合德，变化见矣。故天地为万物之父母。）清阳上天，浊阴归地。（阳升阴降也。）

　　天地之动静，神明之纲纪。（神明者，阴阳之情状也。阴阳往来，然后能变化。）生长收藏，终而复始。（一阴一阳，互为进退，故消长无穷，终而复始。）惟贤人上配天以养头，下象地以养足，中傍人事以养五脏。（清阳在上，故头配天以养其清；浊阴在下，故足象地以养其静；五气营运于中，故五脏傍人事以养其和，此虽以头、足、五脏为言，而实谓上、中、下无非法于天、地、人也。）天气通于喉，地气通于嗌，（天气，清气也，谓呼吸之气；地气，浊气也，谓饮食之气。清气通于五脏，由喉而先入肺；浊气通于六腑，由嗌而先入胃。嗌，咽也。天食人以五气，地食人以五味，五气入鼻，藏于心肺，五味入口，藏于肠胃。喉主天气，咽主地气。其义皆同。嗌，音益。）风气通于肝，（风为木气，肝为木脏，同气相求，故通于肝。上文二句总言天地阴阳通于人，此下四句分言五行气候通于人，详明天气通喉以及于五脏者也。）

　　雷气通于心，（雷为火气，心为火脏。）谷气通于脾，（山谷土气，脾为土脏。）雨气通于肾。（雨为水气，肾为水脏，故相通也。）六经为川，肠胃为海，（六经者，三阴三阳也，周流气血，故为之川。肠胃者，盛受水谷，故为之海。此详言地气通于嗌也。）九窍为水注之气。（上七窍，下二窍，是为九窍。水注之气，言水气之注也。如目之泪，鼻之涕，口之津，二阴之尿秽皆是也，虽耳若无水，而耳中津气湿而成垢，是即水气所致，气至水必至，水至气必至，故言水注之气。）以天地为之阴阳，（此重申上文，言贤人之养身皆法乎天地之阴阳也。）阴中有阴，阳中有阳。（既言阴矣，而阴中又有阴，既言阳矣，而阳中又有阳，此阴阳之道所以无穷。）平旦至日中，天之阳，阳中之阳也。日中至黄昏，天之阳，阳中之阴也。合夜至鸡鸣，天之阴，阴中之阴也。鸡鸣至平旦，天之阴，阴中之阳也。

　　（午前为阳中之阳，午后则阳中之阴也。子前为阴中之阴，子后为阴中之阳也，故以一日分为四时，则子，午当二至之中，卯、酉当二分之合，日出为春，日中为夏，日入为秋，夜半为冬也。）夫人亦应之，言人之阴阳，则外为阳，内为阴；（以表里言。）言人身之阴阳，则背为阳，腹为阴；（以前后言。）言人身之脏腑中阴阳，则脏者为阴，腑者为阳。肝、心、脾、肺、肾五脏皆为阴，胆、胃、大肠、小肠、膀胱、三焦六腑皆为阳。（五脏属里，藏精气而不泻，故为阴。六腑属表，传化物而不藏，故为阳。）所以欲知阴中之阴、阳中之阳者何也？为冬病在阴，夏病在阳，春病在阴，秋病在阳，皆视其所在为施治也。（此举一岁之候，以明病治之阴阳也。冬气伏藏，故在阴，夏气发越，故在阳。春病在阴者，以春阳尚微而余阴尚盛也；秋病在阳者，以秋阴尚微而余阳尚盛也。必当体察气宜，庶无误治。）

　　故背为阳，阳中之阳心也；背为阳，阳中之阴肺也。腹为阴，阴中之阴肾也；腹为阴，阴中之阳肝也；腹为阴，阴中之至阴脾也。（心、肺居于膈上，连近于背，故为背之二阳脏。肝、脾、肾居于膈下，连近于腹，故为腹之三阴脏。然阳中又分阴阳，则心象人之日，故曰“牡脏”，为阳中之阳；肺象人之天，天象玄而不自明，故天体虽阳而实包藏阴德，较乎日之纯阳者似为有间，故肺曰“牝脏”，为阳中之阴。

　　若阴中又分阴阳，则肾属人之水，故曰“牝脏”，阴中之阴也；肝属人之木，木火同气，故曰“牡脏”，阴中之阳也；脾属人之土，其体象地，故曰“牝藏”，为阴中之至阴也。）此皆阴阳、表里、内外、雌雄相输应也。故以应天之阴阳也。（雌雄，即牝牡之谓。输应，转输相应也。此总结上文以人应天之义。）

　　卷一

　　脏象上第三

　　心者，君主之官也，神明出焉。（心为一身之君主，禀虚灵而含造化，其一理以应万物，脏腑百骸，惟所是命，故曰“神明出焉”。）肺者，相傅之官，治节出焉。（肺与心皆居膈上，位高近君，犹之宰辅，故称“相傅之官”。肺主气，气调则营卫脏腑无所不治，故曰“治节出焉”。节，制也。相，去声。）肝者，将军之官，谋虑出焉。（肝属风木，性动而急，故为将军之官。木主发生，故为谋虑所出。）胆者，中正之官，决断出焉。（胆禀刚果之气，故为中正之官而决断所出。胆附于肝，相为表里，肝气虽强，非胆不断，肝胆相济，勇敢乃成，故曰“决断所出”。）膻中者，臣使之官，喜乐出焉。（膻中在上焦，亦名上气海，为宗气所积之处，主奉行君相之令而布施气化，故为臣使之官。多阳者多喜，多阴者多怒。膻中为二阳脏所居，故喜乐出焉。十二经表里有心包络而无膻中，正为心包络，包为膜，心君之宫室；络为膜外之巷街，心君之城府也。一为密勿之地，一是畿甸之间，臣使之义着焉。膻中者，宫室外之城府也。）脾胃者，仓廪之官，五味出焉。（脾主运化，胃司受纳，通主水谷，故皆为仓禀之官。

　　五味入胃，由脾布散，故曰“五味出焉”。）大肠者，传道之官，变化出焉。（大肠居小肠之下，主出糟粕，故为肠胃变化之传道。）小肠者，受盛之官，化物出焉。（小肠居胃之下，受盛胃中水谷而厘清浊，水液由此而渗于前，糟粕由此而归于后。脾气化而上升，小肠化而下降，故曰“化物出焉”。）肾者，作强之官，伎巧出焉。（伎、技同。肾属水而藏精，精为有形之本，精盛形成则作用强，故为作强之官；水能化生万物，精妙莫测，故曰“伎巧出焉”。）三焦者，决渎之官，水道出焉。（决，通也。渎，水道也。上焦不治则水泛高原，中焦不治则水留中脘，下焦不治则水乱二便。三焦气治则脉络通而水道利，故曰“决渎之官”。）

　　膀胱者，州都之官，津液藏焉，气化则能出矣。（膀胱位居最下，三焦水液所归，是同都会之地，故曰“州都之官，津液藏焉”。膀胱有下口而无上口，津液之入者为水，水之化者由气。有化而入，而后有出，是谓“气化则能出矣”。然气化之原，居丹田之间，是名下气海，天一元气，化生于此。元气足则运化有常，水道自利，所以气为水母。知气化能出之旨，则治水之道思过半矣。）凡此十二官者，不得相失也。（失则气不相使而灾害至矣。）故主明则下安，以此养生则寿，殁世不殆，以为天下则大昌。（心主明则十二官皆安，所以不殆。能推养生之道以及齐家、治国、平天下，未有不大昌者矣。）主不明则十二官危，使道闭塞而不通，形乃大伤，以此养生则殃，以为天下者其宗大危，戒之戒之！（心不明则神无所主，而脏腑相使之道闭塞不通，故自君主而下，无不失职，所以十二脏皆危而不免于殃也。身且不免，况于天下乎！重言戒之者，甚言君心之不可不明也。）至道在微，变化无穷，孰知其原？（至道之大，其原甚微，及其变化，则有莫测。不能见道，安得知其原哉！见道者，由穷理尽性以至于命也。）窘乎哉，消者瞿瞿，孰知其要？闵闵之当，孰者为良？（窘，穷也。瞿瞿，不审貌。

　　闵闵，忧恤也。“消者瞿瞿，孰知其要”，谓十二官相失则精神日消，瞿瞿然莫审其故，诚者窘矣，果孰得而知其要也！“闵闵之当，孰者为良”，谓能忧人之忧而恤人之危者，又孰足以当其明哲之良哉！盖甚言知道之少也。）恍惚之数，生于毫厘。（恍惚者，无形之始，毫厘者，有象之初，即“至道在微”之征也。）毫厘之数，起于度量；千之万之，可以益大；推之大之，其形乃制。（毫厘者，度量之所起也。千之万之者，积而不已而形制益多也。喻言大必由于小，着必始于微，是以变化虽多，原则一耳。

　　但能知一，则无一之不知也；不能知一，则无一之能知也。正以见人之安危休咎，亦惟心君为之原耳。）心者身之本，神之变也。其华在面，其充在血脉，为阳中之太阳，通于夏气。（心为君主而属阳，阳主生，万物系之以存亡，故曰“生之本”。心藏神，神明由之以变化，故曰“神之变”。心主血脉，血足则面容光彩，脉络满盈，故曰“其华在面，其充在血脉”。心属火，以阳藏而通于夏气，故为阳中之太阳。）

