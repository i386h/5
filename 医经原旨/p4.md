<!-- { "loadSidebar": true } -->
　　肺者气之本，魄之处也，其华在毛，其充在皮，为阳中之太阴，通于秋气。（诸气皆主于肺，故曰“气之本”。肺藏魄，故曰“魄之处”。肺主身之皮毛，故其华在毛，其充在皮。肺金以太阴之气而居阳分，故为阳中之太阴，通于秋气。）肾者主蛰，封藏之本，精之处也。其华在发，其充在骨，为阴中之少阴，通于冬气。（肾者，胃之关也，位居亥子，开窍二阴而司约束，故为主蛰，封藏之本。肾主水，受五脏六腑之精而藏之，故曰“精之处也”。发为血之余，精足则血足而发盛，故其华在发。肾之合骨也，故其充在骨。肾为阴脏，故为阴中之少阴，通于冬气。）肝者罢极之本，魂之居也，其华在爪，其充在筋，以生血气，此为阳中之少阳，通于春气。（人之运动，由乎筋力，运动过劳，筋必罢极。肝藏魂，故为魂之居。爪者，筋之余，故其华在爪，其充在筋。肝属木，位居东方，为发生之始，故以生血气。虽王于春，阳犹未盛，故为阳中之少阳，通于春气。罢，音皮。）脾、胃、大肠、小肠、三焦、膀胱者，仓廪之本，营之居也，名曰器，能化糟粕，转味而入出者也。（此六者，皆主盛受水谷，故同称“仓廪之本”。营者，水谷之精气也，水谷贮于六腑，故为营之所居，而皆名曰器。凡所以化糟粕、转五味者，皆由乎此也。粕，音朴。）其华在唇四白，其充在肌。此至阴之类，通于土气。（四白，唇之四际白肉也。唇者，脾之荣；肌肉者，脾之合。脾以阴中之至阴而分王四季，故通于土气。此虽若指脾为言，而实总结六腑者，皆仓廪之本，无非统于脾气也。

　　故曰“此至阴之类”。）凡十一脏，取决于胆也。（五脏六腑共为十一，禀赋不同，情志亦异，必资胆气，庶得各成其用，故皆取决于胆也。五脏者，主藏精而不泻，故五脏皆内实；六腑者，主化物而不藏，故六腑皆中虚，惟胆以中虚，故属于腑。然藏而不泻，又类乎脏，故足少阳为半表半里之经，亦曰中正之官，又曰奇恒之府，所以能通达阴阳而十一脏皆取决乎此也。然胆者少阳春生之气，春气升则万化安，故胆气春生则余脏从之，所以十一脏皆取决于胆。）肺合大肠，大肠者传道之府。（此言脏腑各有所合，是为一表一里。肺与大肠为表里，故相合也。）心合小肠，小肠者受盛之府。（心与小肠为表里，故相合也。）肝合胆，胆者中精之府。（肝与胆为表里，故相合也。

　　胆为中正之官，藏清净之液，故曰“中精之府”。盖以他府所盛者皆浊而此独清也。）脾合胃，胃者五谷之府。

　　（脾与胃为表里，而胃司受纳，故为五谷之府。）肾合膀胱，膀胱者津液之府也。（肾与膀胱为表里，而津液藏焉，故为津液之府。）少阳属肾，肾上连肺，故将两脏。（少阳，三焦也。三焦之正脉指天，散于胸中，而肾脉亦上连于肺；三焦之下 属于膀胱，而膀胱为肾之合，故三焦亦属于肾也。然三焦为中渎之府，膀胱为津液之府，肾以水脏而领水腑，理之当然，故肾得兼将两脏。将，领也。两脏腑亦可以言脏也。）

　　三焦者中渎之府也，水道出焉；属膀胱，是孤之府也，是六腑之所与合者。（中渎者，谓如川如渎，源流皆出其中也。即水谷之入于口，出于便，自上而下，必历三焦，故曰“中渎之府，水道出焉”。膀胱受三焦之水而当其疏泄之道，气本相根据，体同一类，故三焦下 出于委阳，并太阳之正入络膀胱，约下焦也。

　　然于十二脏之中，惟三焦独大，诸脏无与匹者，故名曰“是孤之府也”。肺合大肠，皆金也；心合小肠，皆火也；肝合胆，皆木也；脾合胃，皆土也；肾合膀胱，皆水也。惟三焦者，虽为水渎之府，而实总护诸阳，亦称相火，是又水中之火府，故曰“三焦属膀胱”。夫少阳与心主为表里，其在下者为阴，属膀胱而合肾水，在上者为阳，合包络而通心火，此三焦之所以际上极下、象同六合而无所不包。观六腑之别，极为明显，以其皆有盛贮，因名为腑。而三焦者曰“中渎之府”，“是孤之府”，分明确有一腑，盖即脏腑之外，躯体之内，包罗诸脏一腔之大腑也，故有“中渎”、“是孤”之名，而亦有大腑之形。《难经》谓其有名无形，诚一失也。是盖譬之探囊以计物，而忘其囊之为物耳，遂致后世纷纷无所凭据。有分为前后三焦者，有言为肾旁之脂者；即如东垣之明，亦以手三焦、足三焦分而为二。夫以一三焦尚云无其形而诸论不一，又何三焦之多也？画蛇添足，愈多愈失矣。后世之疑将焉释哉！）东方青色，入通于肝，开窍于目，藏精于肝。（东为木王之方，肝为属木之脏，故相通也。青者木之色，目者肝之窍。木之精气藏于肝曰“魂”。）其病发惊骇。（风木之气多振动，故病发为惊骇。）其味酸，其类草木，（酸者，木之味。）其畜鸡，（《易》曰：巽为鸡。东方木畜也。）其谷麦。（麦成最早，故应东方春气。）其应四时，上为岁星，（木之精气，上为岁星。）是以春气在头也。（木王春，春气上升也。）其音角，（木音曰角，其应春，其化丁、壬、巳、亥。）其数八。（《河图》：数，天三生木，地八成之。）是以知病之在筋也。（肝主筋也。）其臭臊。（臭，气之总名也。臊为木气所化。《月令》曰：其臭膻。膻与臊类。臭，许救、尺救二切。臊，音骚。）南方赤色，入通于心。开窍于耳，藏精于心。（南为火王之方，心为属火之脏，其气相通。赤者，火之色，耳者，心之窍，火之精气藏于心曰“神”。心在窍为舌，肾在窍为耳，可见舌本属心，耳则兼乎心肾也。夫舌本兼肾，则心亦兼耳，犹下文羊与马通用，言其午、未同位也。然五官之用无不兼乎心者也，否则孰为之主宰耶？）故病在五脏。（心为五脏之君主，心病则五脏应之。）其味苦，其类火，（火之味苦。）其畜羊，（其畜马而曰羊者，午、未俱属南方耳。）其谷黍。（黍之色赤，糯小米也。）其应四时，上为荧惑星。（火之精气，上为荧惑星。）是以知病之在脉也。（心主血脉也。）其音征，（火音曰征，其应夏，其化戊、癸、子、午。）其数七，（地二生火，天七成之。）其臭焦。（焦为火气所化。）

　　中央黄色，入通于脾。开窍于口，藏精于脾。（土王四季，位居中央。脾为属土之脏，其气相通。黄者，土之色。口者，脾之窍。土之精气藏于脾曰“意”。）故病在舌本。（脾之脉连舌本，散舌下。）其味甘，其类土，（土之味甘。）其畜牛，（牛属丑而色黄也。《易》曰：坤为牛。）其谷稷。（稷，小米也。粳者为稷，糯者为黍，为五谷之长，色黄属土。）其应四时，上为镇星。（土之精气，上为镇星。）是以知病之在肉也。（脾主肌肉也。）其音宫，（土音曰宫，其应长夏，其化甲、己、丑、未。）其数五，其臭香。（香为土气所化。）西方白色，入通于肺。开窍于鼻，藏精于肺。（西为金王之方，肺为属金之脏，其气相通。白者，金之色。鼻者，肺之窍。金之精气藏于肺曰“魄”。）故病在背。（肺在胸中，附于背也。）

　　其味辛，其类金，（金之味辛。）其畜马，（肺为干象。《易》曰，干为马。）其谷稻。（稻坚而白，故属金。）

　　其应四时，上为太白星。（金之精气，上为太白星。）是以知病之在皮毛也。（肺主皮毛也。）其音商，（金音曰商，其应秋，其化乙、庚、卯、酉。）其数九，（地四生金，天九成之。）其臭腥。（腥为金气所化。）北方黑色，入通于肾。开窍于二阴，藏精于肾。（北为水王之方，肾为属水之脏，其气相通。黑者水之色，二便者肾之窍。水之精气藏于肾曰“志”。）故病在溪。（肉之大会为谷，肉之小会曰溪。溪者，水所流注也。故病在溪。 ，溪同。）其味咸，其类水，（水之味咸。）其畜彘，（彘，猪也。《易》曰：坎为豕。彘，音治。）其谷豆。（菽也，黑者属水。）其应四时，上为辰星。（水之精气，上为辰星。）是以知病之在骨也。（肾主骨也。）其音羽，（水音曰“羽”，其应冬，其化丙、辛、辰、戌。）其数六，（天一生水，地六成之。）其臭腐。（腐为水气所化。《月令》云：其臭朽。朽与腐类。）故善为脉者察之。（善诊者，必能察此阴阳脏象之精微而合于吾心，庶神理明而逆从变化无遁情矣。）东方生风，（风者天地之阳气，东者日升之阳方。故阳生于春，春王于东，而东方生风。）风生木，（风动则木荣也。木生酸，《洪范》五行首先言味，故曰“曲直作酸”。凡物之味酸者，皆木气所化。）酸生肝，（酸先入肝也。）肝生筋，（肝主筋也。）筋生心。（木生火也。）肝主目。（目者，肝之官也。）其在天为玄，（玄，深微也。天道无穷，东为阳升之方，春为发生之始，故曰“玄”。）

　　在人为道，（道者，天地之生意也。人以道为主，而知其所生之本，则可与言道矣。）在地为化。（化，生化也。有生化而后有万物，有万物而后有终始。凡自无而有，自有而无，总称曰“化”。化化生生，道归一气，故于东方首言之。）化生五味，（万物化生，五味具矣。）道生智，（生意日新，智能出矣。）玄生神。（玄冥之中，无有而无不有也。神神奇奇，所从生矣。“在天为玄”六句，他方皆无而东方独有之，盖东方为生物之始，元贯四德，春贯四时，言东方之化则四气尽乎其中矣。通举五行六气之大法，非独指东方为言也。）神在天为风，（飞扬散动，风之用也。鼓之以雷霆，润之以雨露，无非天地之神，而风则神之一者。又风为六气之首，故应东方。）在地为木，（五行在地，东方成木。后仿此。）在体为筋，（筋属众体之木。在脏为肝，肝属五脏之木。）在色为苍，（苍属五色之木。）在音为角，（角属五音之木。）在声为呼，（怒则叫呼。）在变动为握（握同搐搦，筋之病也。）在窍为目，在味为酸，在志为怒。（强则好怒，肝之志也，并于肝则忧。）怒伤肝，（怒出于肝，过则伤肝。）

　　悲胜怒。（悲忧为肺金之志，故胜肝木之怒。悲则不怒，是其征也。）风伤筋，（同气相求，故风伤筋。）

　　燥胜风。（燥为金气，故胜风木。）酸伤筋，（酸走筋，过则伤筋而拘挛。）辛胜酸。（辛为金味，故胜木之酸。）南方生热，（阳极于夏，夏王于南，故南方生热。）热生火，（热极则生火也，）火生苦，（火炎上，炎上作苦。故物之味苦者，由火气之所化。）苦生心，（苦先入心也。）心生血，（心主血脉也。）

