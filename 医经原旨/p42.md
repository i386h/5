<!-- { "loadSidebar": true } -->
　　是皆阳衰阴胜之病也。水液之浊，虽为属火，然思虑伤心，劳倦伤脾，色欲伤肾，三阴损亏者多有是病，又中气不足，溲便为之变，则阴阳盛衰，又未可尽为实热。）诸病水液，澄澈清冷，皆属于寒；（水液者，上下所出皆是也。水体清，其气寒，故凡或吐或利，水谷不化而澄澈清冷者，皆得寒水之化，如秋冬寒冷，水必澄清也。）诸呕吐酸，暴注下迫，皆属于热。（胃膈热甚则为呕，火气炎上之象也，酸者，肝木之味也，由火盛制金，不能平木，则肝木自甚，故为酸也。暴注，卒暴注泄也。肠胃热甚而传化失常，火性疾速，故如是也。下迫，后重里急。迫，痛也。火性急速而能燥物故也。是皆就热为言，亦属暴病故耳。或有属虚，属寒，属湿，又当久病，宜临病而察之，不可扪 以为日也。）谨守病机，各司其属。有者求之，无者求之，盛者责之，虚者责之。必先五胜，疏其血气，令其调达而致和平。（上文一十九条，即病机也。机者，要也，变也，病变所由出也。凡或有或无，皆谓之机。有者言其实，无者言其虚，求之者，求有无之本也。夫大寒而甚，热之不热，是无火也，当助其心。大热而甚，寒之不寒，是无水也；热动复止，倏忽往来，时动时止，是无水也，当助其肾。内格呕逆，食不得入，是有火也；病呕而吐，食入反出，是无火也。暴速注下，食不及化，是无水也；溏泄而久，止发无恒，是无水也。故心盛则生热，肾盛则生寒。肾虚则寒动于中，心虚则热收于内。又热不得寒，是无水也；寒不得热，是无火也。夫寒之不寒，责其无水；热之不热，责其无火。热之不久，责心之虚；寒之不久，责肾之少。有者泻之，无者补之，虚者补之，盛者泻之，适其中外。疏其雍塞，令上下无碍，气血通调，则寒热自和，阴阳调达矣。是以方有治热以寒，寒之而火食不入；攻寒以热，热之而昏躁以生。此则气不疏通，雍而为是也，纪于水火，余气可知，故曰：“有者求之，无者求之，盛者责之，虚者责之。”令气通调，妙之道也。五胜，谓五行更胜也。先以五行，寒暑温凉湿、酸咸甘辛苦相胜为法也。）

　　卷四　疾病第九

　　邪气

　　喜怒不节则伤脏，脏伤则病起于阴，清湿袭虚，则病起于下；风雨袭虚，则病起于上。是虽三部，至于淫 ，不可胜数。（百病治生，无非外感内伤，上中下三部之分也，至其浸淫流 ，则变有不可胜数矣。）然风雨寒热，不得虚，邪不能独伤人。卒然逢疾风豪雨而不病者，盖无虚。故邪不能独伤人，必因虚邪之风，与其身形两虚相得，乃客其形。两实相逢，众人肉坚。其中于虚邪也，因于天时，与其身形，参以虚实，大病乃成。气有定舍，因处为名。上下中外，分为三员。（从冲后来者为虚风，伤人者也。从所居之乡来者为实风，主生长、养万物者也，若人气不虚，虽遇虚风，不能伤人，故必以身之虚，而逢天之虚，两虚相得，乃客其形也，若天有实风，人有实气，两实相逢，而众人肉坚，邪不能入矣。

　　三员，如虚邪之中人，病因表也；积聚之已成，病因内也；情欲之伤脏，病在阴也。）是故虚邪之中人也，始于皮肤。皮肤缓则腠理开，开则邪从毛发入，入则抵深，深则毛发立，毛发立则淅然，故皮肤痛。（此下言阳邪传舍之次也。邪之中人，必由表入里，始于皮肤。表虚则皮肤缓，故邪得乘之。邪在表则毛发竖立，因而淅然。寒邪伤卫则血气凝滞，故皮肤为痛。凡寒邪所袭之处必多酸痛，察系何经，在阴在阳，或深或浅，从可知矣。诊表证者，当先乎此也。）留而不去，则传舍于络脉。在络之时，痛于肌肉。其痛之时息，大经乃代。（邪在皮毛，当治于外。留而不去，其入渐深，则传舍于络脉，络浅于经，故痛于肌肤之间。若肌肉之痛时渐时息，是邪将去络而深，大经代受之矣。）

　　留而不去，传舍于经。在经之时，洒淅喜惊。（络浮而浅，经隐而深。邪气自络入经，犹为在表，故洒淅恶寒，然经气连脏，故又喜惊也。）留而不去，传舍于输。在输之时，六经不通，四肢则肢节痛，腰脊乃强。（凡诸输穴，皆经气聚会之处。其所留止，必在关节溪谷之间，故邪气自经传舍于输，则六经为之不通，而肢节腰脊，为痛为强也。）留而不去，传舍于伏冲之脉。在伏冲之时，体重身痛。（伏冲之脉，即冲脉之在脊者，以其最深，故曰“伏冲”。邪自经输留而不去，深入于此，故为体重身痛等病。）

　　留而不去，传舍于肠胃。在肠胃之时，贲向腹胀，多寒则肠鸣飧泄，食不化，多热则溏出麋。（邪气自经入脏，则传舍于肠胃，而为奔向腹胀之病。寒则澄澈清冷，水谷不分，故为肠鸣飧泄，食不化；热则浊垢下注，故为溏为麋，以麋秽如泥也。）留而不去，传舍于肠胃之外，募原之间，留着于脉，稽留而不去，息而成积。（肠胃之外，募原之间，谓皮里膜外也，是皆隐蔽曲折之处，气血不易流通，若邪气留着于中，则止息成积，如疟痞之属也。）或着孙脉，或着络脉，或着经脉，或着输脉，或着于伏冲之脉，或着于膂筋，或着于肠胃之募原，上连于缓筋。邪气淫 ，不可胜论。（此下言邪气所着，淫 之变也。募原，如手太阴中府为募，太渊为原之类也。缓筋，支别之柔筋也。）其着孙络之脉而成积者，其积往来上下，臂手孙络之居也。浮而缓，不能句积而止之，故往来移行肠胃之间。水凑渗注灌，濯濯有音，有寒则 胀满，雷引，故时切痛。（凡络脉之细小者，皆孙络也。句，拘也。邪着孙络成积者，其积能往来上下，盖积在大肠、小肠之络，皆属于经，其络浮而浅，缓而不急，不能句积而留止之，故移行于肠胃之间，若有水则凑渗注灌，濯濯有声。若有寒则为胀满及雷鸣相引，时为切痛。句，音垢。）其着于阳明之经，则挟脐而居，饱食则益大，饥则益小。（足阳明经挟脐下行，故其为积则挟脐而居也，阳明属胃，受水谷之气，故饱则大，饥则小。）其着于缓筋也，似阳明之积，饱食则痛，饥则安。（缓筋，在肌肉之间，故似阳明之积。饱则肉壅，故痛；饥则气退，故安。）其着于肠胃之募原也，痛而外连于缓筋，饱食则安，饥则痛。（肠胃募原，痛连缓筋，饱则内充外舒，故安，饥则反是，故痛。）其着于伏冲之脉者，揣之应手而动，发手则热气下于两股，如汤沃之状。（伏冲，其上行者循背里，终于督脉，其下行者注少阴之大络，出于气街，循阴股内廉，入 中，故揣按于股则应手而动，若起其手，则热气下行于两股间，此邪着伏冲之验也。）其着于膂筋，在肠后者，饥则积见，饱则积不见，按之不得。（膂，脊骨也，脊内之筋曰“膂筋”，故在肠胃之后，饥则肠空，故积可见，饱则肠满蔽之，故积不可见，按之亦不可得也。）其着于输之脉者，闭塞不通，津液不下，孔窍干壅。（输脉者，所以通血气，若闭塞不通，则津液干壅。）此邪气之从外入内，从上下也。（此总结上文邪气之起于阳者，必自外而内，从上而下也。）积之始生，得寒乃生，厥乃成积也。厥气生足 ， 生胫寒，胫寒则血脉凝涩，血脉凝涩则寒气上入于肠胃，入于肠胃则胀， 胀则肠外之汁沫迫聚不得散，日以成积。（此言寒气下逆之成积者也。厥气，逆气也。寒逆于下，故生足 ，谓肢节痛滞不便利也。由胫寒而血气凝涩，则寒气自下而上，渐入肠胃，肠胃寒则阳气不化，故为胀，而肠外汁沫迫聚不散，则日以成积矣。）卒然多食饮则肠满，起居不节、用力过度则络脉伤：阳络伤则血外溢，血外溢则衄血；阴络伤则血内溢，血内溢则后血。肠胃之络伤则血溢于肠外，肠胃有寒汁沫与血相搏，则并合凝聚不得散，而积成矣。（此言食饮、起居失节之成积者也。卒然多食饮，谓食不从缓，多而暴也、肠胃运化不及，则汁溢膜外，与血相搏，乃成食积，如婴童痞疾之类是也。又或起居用力过度，致伤阴阳之络，以动其血，瘀血得寒汁沫相聚于肠外，乃成血积，此必纵肆口腹，及举动不慎者多有之。）卒然外中于寒，若内伤于忧怒，则气上逆。气上逆则六输不通，温气不行，凝血蕴里而不散，津液涩渗，着而不去，而积皆成矣。（此言情志内伤而挟寒成积者也。寒邪既中于外，忧怒复伤其内，气因寒逆则六经之输不通，暖气不行则阴血凝聚，血因气逆而成积，此必情性乖戾者多有之也。）其生于阴者，忧思伤心，重寒伤肺，忿怒伤肝，醉以入房，汗出当风伤脾，用力过度，若入房汗出，浴则伤肾。（此言情欲伤脏，病起于阴也。伤心者病在阳，伤肺者病在气，伤肝者病在血，伤脾者病在营卫，伤肾者病在真阴，凡伤脏者，皆病生于阴也。）此内外三部之所生病者也。

　　邪气之中人，高下有度：身半以上者，邪中之也；身半以下者，湿中之也。（阳受风气，阴受湿气也。）

　　中于阴则溜于腑，中于阳则溜于经。阴之与阳，异名同类，上下相会，经络之相贯，如环无端，或于阴，或于阳，上下左右，无有恒常。诸阳之会，皆在于面。中人也，方乘虚时，及新用力。若饮食汗出，腠理开而中于邪，中于面则下阳明，中于项则下太阳，中于颊则下少阳。（此言邪之中于阳经也。

　　手、足六阳，俱会于头面，故为诸阳之会。凡足之三阳，从头走足，故中于面则自胸腹下行于阳明经也，中于项则自脊背下行于太阳经也，中于颊则自胁肋下行于少阳经也。脉遍周身者，惟足六经耳，故但言足也。）其中于膺背两胁，亦中其经。（膺在前，阳明经也；背在后，太阳经也；两胁在侧，少阳经也。

　　中此三阳经与上同。）中于阴者，常从臂 始。夫臂与 ，其阴皮薄，其肉淖泽，故俱受于风，独伤其阴。

