<!-- { "loadSidebar": true } -->
　　（此言邪之中于阴经也。 ，足胫也。淖泽，柔润也。臂 内廉曰阴，手、足三阴之所行也。其皮薄，其肉柔，故邪中于此，则伤其阴经。）身之中于风也，不必动脏。入于阴经，脏气实不能客，还之于腑，故曰：“中阳则溜于经，中阴则溜于腑。”（邪中阴经，当内连五脏，而脏气固者，邪不能客，未必动脏，则还之于腑，仍在表也，故邪中阳者溜于三阳之经，邪中阴者溜于三阴之腑，如心之及小肠，脾之及胃，肝之及胆，包络之及三焦，肾之及膀胱，此以邪中三阴，亦有表证，明者所当察也。）邪之中人脏者，愁忧恐惧则伤心，形寒饮冷则伤肺。以其两相感触，中外皆伤，故气逆而上行。（此下言邪之中于五脏也。然必其内有所伤，而后外邪得以入之。心藏神，忧愁恐惧则神怯，故伤心也；肺合皮毛，其脏畏寒，形寒饮冷故伤肺也。若内有所伤而外复有感，则中外皆伤，故气逆而上行，在表则为寒热疼痛，在里则为喘咳呕哕等病。）有所堕坠，恶血留内，有所大怒，气上而不下，积于胁下，则伤肝；（肝藏血，其志为怒，其经行胁下也。）有所击仆，若醉入房，汗出当风，则伤脾；（脾主肌肉，饮食击仆者伤其肌肉，醉后入房，汗出当风者因于酒食，故所伤皆在脾。）有所用力举重，若入房过度，汗出浴水，则伤肾；（肾主精与骨，用力举重则伤骨，入房过度则伤精，汗出浴水则水邪犯其本脏，故所伤皆在肾。）五脏之中风者，阴阳俱感，邪乃得住。（此承上言必由中外俱感，而后邪乃得往。往，进也。）虚邪之中身也，洒淅动形，正邪之中人也微，先见于色，不知于身，若有若无，若亡若存，有形无形，莫知其形。

　　有一脉生数十病者，或痛或痈，或热或寒，或痒或痹或不仁，变化无穷，皆邪气之所生也。（一脉，犹言一经也。邪气，即风也。虚邪贼风，善行数变，故其为病变化无穷。）气者，有真气，有正气，有邪气。真气者，所受于天，与谷气并而充身也。（真气，即元气也。气在天者，受于鼻而喉主之；在水谷者，入于口而咽主之。然钟于未生之初者曰“先天之气”，成于已生之后者曰“后天之气”，气在阳分即“阳气”，在阴即“阴气”，在表曰“卫气”，在里曰“营气”，在脾曰“充气”，在胃曰“胃气”，在上焦曰“宗气”，在中焦曰“中气”，在下焦曰“元阴、元阳之气”，皆无非其别名耳。）正气者，正风也，从一方来，非实风，又非虚风也。（从一方来，谓太乙所居之方也，风得时之正者为正风，然正风、实风，本同一方，而此曰“非实风”者，以正风之来徐而和，故曰“正气”，实风之来暴而烈，故与虚风对言也。）邪气者，虚风之贼伤人也，其中人也深，不能自去。（从冲后来者为虚风，其中人也甚，故深入不能自去。）正风者，其中人也浅，合而自去，其气来柔弱，不能胜真气，故自去。（合而自去，谓邪与正合，而正胜之，故自去也。）虚邪之中人也，洒淅动形，起毫毛而发腠理。其入深，内搏于骨则为骨痹，搏于筋则为筋挛，搏于脉中则为血闭不通，则为痈，搏于肉与卫气相搏，阳胜者则为热，阴胜者则为寒，寒则真气去，去则虚，虚则寒搏于皮肤之间。（洒淅，寒栗也。邪之中人，变不可测，故无分皮肉筋骨，着则为病也。若与卫气相搏，阳胜则热，阴胜则寒，皆邪气也。曰“寒则真气去，去则虚”。盖气属阳，人以气为主，寒胜则阳虚，所重在气也。阳气既虚，则阴寒搏聚于皮肤之间矣。）其气外发，腠理开，毫毛摇，气往来行则为痒，留而不去则痹，卫气不行，则为不仁。（邪之在表者其气外发，或腠理开，则汗为不敛；或毫毛动摇，则毛瘁而败；或气往来行，则流而为痒；或邪留不去，则痛而为痹；若卫气受伤，虚而不行，则不知痛痒，是谓不仁。）虚邪偏客于身半，其入深，内居荣卫，荣卫稍衰，则真气去，邪气独留，发为偏枯；其邪气浅者，脉偏痛。（虚邪若中于半身，其入深而重者，则营卫衰，真气去，乃发为偏枯，若邪之浅者，亦当为半身偏痛也。）虚邪之入于身也深，寒与热相搏，久留而内着：寒胜其热则骨痛肉枯，热胜其寒则烂肉腐肌为脓，内伤骨，内伤骨为骨蚀。（邪中于外者必寒，气蓄于内者必热。

　　寒邪深入，与热相搏，欠留不去，必内有所着，故寒胜则伤阳而为痛为枯，热胜则伤阴而为脓为腐，其最深者内伤于骨，是为骨蚀，为侵蚀及骨也。）有所疾前筋，筋屈不得伸，邪气居其间而不反，发为筋溜。

　　（有所疾前筋，谓疾有始于筋也。筋之初着于邪，则筋屈不得伸，若久居其间而不退，则发为筋溜。筋溜者，有所流注而结聚于筋也，即赘瘤之属。下仿此。）有所结气，归之卫气，留之不得反，津液久留，合而为肠溜。（邪有所结，气必归之，故致卫气失常，留而不反，则蓄积于中，流注于肠胃之间，乃结为肠溜。）

　　久者数岁乃成，以手按之柔，已有所结；气归之，津液留之，邪气中之，凝结日以易甚，连以聚居，为昔瘤。（其有久者，必数岁而后成也。然其始也，按之虽柔，或上或下，已有所结；及其久也，气渐归之，津液留之，复中邪气，则易于日甚，乃结为昔瘤。昔瘤者，非一朝一夕之谓。）以手按之坚，有所结，深中骨，气因于骨，骨与气并日以益大，则为骨疽。（又有按之而坚者，其深中骨，是气因于骨而然。

　　骨与气并，其结日大，名为“附骨疽”也。）有所结，中于肉，宗气归之，邪留而不去，有热则化而为脓，无热则为肉疽。（又有结于肉中者，则宗气归之。宗，大也。以阳明之气为言，邪留为热则溃腐肌肉，故为脓；无热则结为粉浆之属，聚而不散，是为肉疽。）凡此数气者，其发无常处，而有常名也。（虽有常名，而发无常处。无常处，则形证亦无常矣，此所以变化无常也。）

　　卷四　疾病第九

　　阴阳

　　夫自古通天者，生之本，本于阴阳。天地之间，六合之内，其气九州，九窍、五脏、十二节，皆通于天气。（自古之有生者，皆通天元之气以为生也，其生之本，阴阳而已，大为六合，广为九州，人之九窍五脏，天之四时十二节，皆气候之所行，营卫之所通也，故曰：“皆通于天气”。）其生五，其气三。数犯此者，则邪气伤人，此寿命之本也。（人生虽本乎阴阳，而禀分五行、其生五也；阴阳盛衰，少太有三，其气三也。有五有三，则生克强弱，变出其间矣。得其和，则为正气而生物；犯其变，则为邪气而伤物，其生其死，皆此三、五耳，故为寿命之本。）苍天之气清净则志意治，顺之则阳气固，（天色深玄，故曰“苍天”。天气者，阳气也。

　　上云生之本，本于阴阳，此专言阳气者。盖生气通天，以阳为本，阳气既固，阴必从之，故圣人谆谆于此，其示人之意深矣。）虽有贼邪，勿能害也。此因时之序。（阳气固者，其天全也，天全则神全，虽有贼风邪气，不能犯之，盖在乎因时之序，如四气调神之谓是也。）故圣人传精神，服天气而通神明。（传，授也。服，佩也，惟圣人者，能得天之精神，服天之元气，所以与天为一，而神明可与天通矣。）失之则内闭九窍，外壅肌肉，卫气散解，（九窍通于内。肌肉卫于外，其行其固，皆阳气为之主也。失之，则失其清阳之化，故九窍肌肉皆为闭壅矣。人之卫气，本于天之阳气，阳虚则卫虚，卫气散解则天真失守，故重在卫阳也。）

　　此谓自伤，气之削也。（自伤其真阳，元气削也。）阳气者，若天与日，失其所，则折寿而不彰。（此发明阳气之本也。日不明则天为阴晦，阳不固则人为夭折，皆阳气之失所也。）故天运当以日光明。（天不自明，明在日月。月体本黑，得日乃明，此天运必以日光明也，日即阳也，阳即明也。阳之所在，明必随之；明之所及，阳之至耳。阳明一体，本无二也。然阳在午则为昼而日丽中天，着有象之神明，离之阳在外也；阳在子则为夜而火伏水中，化无形之元气，坎之阳在内也。君火以明，相火以位，曰君曰相，无非阳气之所在。苟或失序，欲保天年，其可得乎？）是故阳因而上，卫外者也。欲如运枢，起居如惊，神气乃浮。（此下言阳气不固者，四时之邪，皆得以伤之也。清阳为天，包覆万物，故因于上而卫于外。人之卫气，亦犹是也，欲其如运枢周旋，不已不息。若举动躁妄，则神气浮越，即不能固其阳气也，邪乃侵之。）因于寒，体若燔炭，汗出而散。（感寒邪则发热，得汗而解，南人曰“伤寒”，北人曰“热病”。其所感阴阳虚实，经络脏腑，即病不即病，传变不传变，惟仲景书另为圣经，所当玩索者也。）因于暑，汗，烦则喘喝，静则多言。（暑有阴、阳二证，阳证因于中热，阴证因于中寒，但感在夏至之后者，皆谓之暑耳。暑是热中之凉气，非即热也。暑伤于阳者，汗出烦躁，为喘，为大声呼喝；若其静者，亦不免于多言，盖邪伤于阴，精神内乱，故言无伦次也。故曰：“静而得之为中暑，动而得之为中热。”中暑者阴证，中热者阳证。避暑热于深堂大厦得之者，名曰“中暑”。其病必头痛恶寒，身形拘急，肢节疼痛而烦心，肌肤火热无汗，此为房室之阴寒所遏，使周身阳气不得伸越也。又有触热太过，气不得伸，面垢闷倒，名曰“中 ”。若行人或农夫于日中劳役得之者，名曰“中热”。其病必苦头痛，发躁热，恶热，扪之肌肤大热，必大渴引饮，汗大泄，无气以动；乃为天热外伤肺气也，一中于热，一中于寒，皆谓之“暑”。但治寒宜散，必汗出而解；治热宜凉，必热清而愈。然夏月浮阳在外，伏阴在内。若人以饮食情欲伤其内，或冒暑贪凉，劳役过度伤其外，及元气素虚之辈，最易患此，香薷等岂宜泛用？要当以调补元气为主，然后察其寒热而佐以解暑之剂。若果为阴寒所中，则附子、姜、桂，先哲每多用之，不可因炎热在外而忽“舍时从证”之良法也。）因于湿，首如裹，湿热不攘，大筋 短，小筋弛长。 短为拘，弛长为痿。（湿土用事，虽属长夏之气，然土王四季，则感发无时。但湿之中人，有内外上下之辨，湿伤外者，雨雾阴湿之属也；湿伤内者，酒浆乳酪之属也，湿在上则首如裹，谓若以物蒙裹然者，凡人行瘴雾之中，及酒多之后，觉胀壅头面，即其状也，湿热，湿郁成热也。攘，退也。湿热不退而下及肢体，大筋受之则血伤，故为 短；小筋受之则柔弱。故为弛长。 短，故拘挛不伸；弛长，故痿弱无力。）

