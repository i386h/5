<!-- { "loadSidebar": true } -->
　　因于气，为肿，四维相代，阳气乃竭。（因于气者，凡卫气、营气、脏腑之气，皆气也，一有不调，皆能致疾。四维，四肢也。相代，更迭而病也，因气为肿，气道不行也。四肢为诸阳之本，胃气所在，病盛而至于四维相代，即上文“内闭九窍，外壅肌肉、卫气散解”之谓，其为阳气之竭也可知。）阳气者，烦劳则张，精绝，辟积于夏，使人煎厥。（此下言起居不节，致伤阳气也。辟，病也，人以阳气为生，惟恐散失。若烦劳过度，则形气弛张于外，精神竭绝于中，阳扰阴亏，不胜炎热，故病积至夏日以益甚，令人五心烦热，如煎如熬；孤阳外浮，真阴内夺，气逆而厥，故名“煎厥”。）目盲不可以视，耳闭不可以听，溃溃乎若坏都， 乎不可止。（目盲耳闭，九窍废也。溃溃，坏貌。都，城郭之谓。 ，逝而不返也，阴以阳亏，精因气竭。精神日销，渐至衰败，真溃溃乎若都邑之坏， 乎其去不可绾也。 ，音骨。）阳气者，大怒则形气绝而血菀于上，使人薄厥。（此下言怒气伤肝，及汗湿、肥甘、风寒之类，皆足以伤阳气也。人之阳气，惟贵充和，若大怒伤肝则气血皆逆，甚至形气俱绝，则经脉不通，故血逆妄行。

　　菀积于上焦也。相迫曰薄，气逆曰厥。气血俱乱，故为薄厥。）有伤于筋，纵，其若不容。（怒伤形气，必及于筋，肝主筋也。筋伤则纵缓不收，手足无措，其若不能容者。）汗出偏沮，使人偏枯。（沮，伤也。

　　坏也，有病偏汗者，或左或右，浸润不止，气血有所偏沮，久之则卫气不固于外，营气失守于中，故当为半身不随偏枯之患。沮，将鱼切。）汗出见湿，乃生痤 。（汗方出则玄府开，若见湿气，或沃凉水，必留肤腠。甚者为痤，微者为 。痤，小节也。 ，暑疹也。痤，才和切。 ，音沸。）高梁之变，足生大疔，受如持虚。（高梁，即高粱，肥甘也。足，多也，能也。浓味太过，蓄为内热，其变多生大疔。热侵阳分，感发最易，如持空虚之器以受物，故曰“受如持虚”。）劳汗当风，寒薄为 ，郁乃痤。（形劳汗出，坐卧当风，寒气薄之，液凝为 ，即粉刺也。若郁而稍大，乃成小疖，是名曰痤。凡若此者，皆阳气不固之使然。 ，支加切。）阳气者，精则养神，柔则养筋。（此下言阳气之运用，若有不同，则为偻为 ，为畏为惊，为痈为疟，为隔等症也。神之灵通变化，阳气之精明也；筋之运动便利，阳气之柔和也，故“精则养神，柔则养筋”。阳气去则神明乱，筋骨废，为病为危矣。）开阖不得，寒气从之，乃生大偻。（开谓皮腠发泄，阖谓玄府闭封，皆卫气为之主也。若卫气失所，则当开不开，当闭不闭，不得其宜，为寒所袭，结于经络之间， 急不伸，则形为偻俯矣，阳急则反折，阴急则俯不伸，即此之谓。）陷脉为 ，留连肉腠。（陷脉，寒气自经络而陷入脉中也。 ，鼠 之属，邪结不散，则留连肉腠，曼延日甚也。）俞气化薄，传为善畏，乃为惊骇。（寒气自脉渐深，流于经俞，气化内薄，则侵及脏腑，故传为恐畏，为惊骇，以阳气受伤于内也。）营气不从，逆于肉理，乃生痈肿。（邪气陷脉，则营气不从，营行脉中也。不从则不顺，故逆于肉理，聚为痈肿也。）魄汗未尽，形弱而气烁，穴俞以闭，发为风疟。（魄，阴也。汗由阴液，故曰“魄汗”。汗出未止，卫气未固，其时形气正在消弱，而风寒薄之，俞穴随闭，邪气留止，郁而为疟，以所病在风，故曰“风疟”，夏暑汗不出者，秋成风疟，亦言俞穴之闭也。）

　　故风者，百病之始也。清静则肉腠闭拒，虽有大风苛毒，弗之能害，此因时之序也。（凡邪伤卫气，如寒暑湿气风者，莫不缘风气以入，故风为百病之始。然卫气者，阳气也。人惟清静，无过劳扰，则腠理闭而阳气固，虽有大风苛毒，弗之能害也。所谓“清静”者无他，在因四时之气序耳。）故病久则传化，上下不并，良医弗为。（并，阴阳交通也，病始因风，久必传化，及至上下不并，则阴阳相离，水火不相济矣。虽有良医，弗可为也。）故阳蓄积，病死。而阳气当隔，隔者当泻，不亟正治，粗乃败之。（若邪蓄阳分，积而不行，阳亢无阴，其病当死，盖即“上下不并”之谓也。何以验之？隔塞不通，则其证耳。

　　当泻不泻，正以粗工误之，故致败亡。）阳气者，一日而主外。平旦人气生，日中而阳气隆，日西而阳气已虚，气门乃闭。（此下言阳气之盛衰，由于日之升降，正以明上文“若天与日”之义也。一日而主外，昼则阳气在外也。平旦人气生，以日初升也。日中阳气隆，以日当午也。日西阳气虚，以日渐降也。人气应之，故昼则卫气行于阳分二十五度，至日暮则阳气之门闭而行于阴分二十五度矣。气门，玄府也，所以通行营卫之气，故曰“气门”。）是故暮而收拒，无扰筋骨，无见雾露。反此三时，形乃困薄。（此所以顺阳气也：阳出而出，阳藏而藏。暮时阳气藏于阴分，故动宜收敛，以拒虚邪；无扰筋骨，则阳不耗于内；无见雾露，则邪不侵于外。若劳扰不分朝暮，反此三时，则阳气失养，形体劳困衰薄矣。不但因时之序，一日之间，亦当如此也。）阴者，藏精而起亟也；阳者，卫外而为固也。（此以专言阳气，夫及于阴，故特明之。人有阴阳，阳主外而为卫，所以固气也；阴主内而藏精，所以起亟也。阴内阳外，气欲和平，不和则病矣。亟，即“气”也，精化为气，藏精起气之谓也。

　　亟，音气。）阴不胜其阳，则脉流薄疾，并乃狂。（薄，气相迫也。疾，急数也。并者，阳邪入于阳分，谓重阳也。阴不胜阳，则阳邪盛，故当为阳脉阳证之外见者如此。）阳不胜其阴，则五脏气争，九窍不通。

　　（邪在阴分，则脏气不和，故有所争，上七窍，五官也；下二窍，二阴也。九窍之气，皆属于脏。阳不胜阴，则阴邪盛，故当为阴病之内见者如此。）是以圣人陈阴阳，筋脉和同。骨髓坚固，气血皆从。（陈阴阳，犹言铺设得所，不使偏胜也。故于筋脉骨髓，无不和调，气血皆从，从则顺矣。）如是则内外调和，邪不能害，耳目聪明，气立如故。（耳目聪明，以九窍之要者言，神气之全可知也。人受天地之气以立命，故曰“气立”。阴阳和而气立如故也。）风客淫气，精乃亡，邪伤肝也。（此下四节，皆失调和之道，所以为筋骨气血之病也。淫气者，阴阳之乱气也。表不和则风邪客之，风木生火，淫气化热，热则伤阴，精乃消亡。

　　风气通于肝，故必先伤肝也。然风为百病之始，故凡病因于外而内连五脏者，皆由乎风也。）因而饱食，筋脉横解，肠 为痔；（此下三节，皆兼上文“风客淫气”而言也。风气既淫于外，因而饱食。则随客阳明，必肠胃横满，横满则有损伤，故筋脉弛解，病为肠 为痔，而下痢脓血也。）因而大饮则气逆；（酒挟风邪，则因辛走肺、故肺布叶举而气逆上奔也。）因而强力，肾气乃伤，高骨乃坏。

　　（高骨，腰之高骨也，凡因风强力者，其伤在骨，骨伤则肾气亦伤，肾主骨也。若强力入房，尤伤精髓。髓者骨之充，骨者髓之府，精髓耗伤，故高骨坏而不为用。）凡阴阳之要，阳密乃固。（阳为阴之卫，阴为阳之宅。必阳气闭密于外，无所妄耗，则邪不能害，而阴气完固于内，此培养阴阳之要也。）两者不和，若春无秋，若冬无夏，因而和之，是谓“圣度”。（两，阴阳也。不和，偏病也。）

　　故阳强不能密，阴气乃绝。（强，亢也。孤阳独用，不能固密，则阴气耗而竭绝也。）阴平阳秘，精神乃治；（平，即静也。秘，即固也。人生所赖，惟精与神。精以阴生，神从阳化，故阴平阳秘，则精神治矣。

　　）阴阳离决，精气乃绝。（决，绝也。有阳无阴则精绝，有阴无阳则气绝。两相离决，非病则亡，正以见阴阳不可偏废也。）因于露风，乃生寒热。（上文言风疟、风客淫气，皆未悉风之为义，故此复言之而并及四时之邪也。因露于风者，寒邪外侵，阳气内拒，阴阳相簿，故生寒热。）春伤于风，邪气留连，乃为洞泄；（春伤于风，木邪胜也，留连既久，则克制脾土，故为洞泄。）夏伤于暑，秋为 疟；（夏伤暑邪，若不即病而留延至秋，寒郁为热，故寒热交争，而为 疟。）秋伤于湿，上逆为咳，发为痿厥；（湿土用事于长夏之末，故秋伤于湿也。秋气通于肺，湿郁成热则上乘肺金，故气逆而为咳嗽。伤于湿者，下先受之，则为痿为厥。痿多属热，厥则因寒也。）冬伤于寒，春必温病。（冬伤寒邪，则寒毒藏于阴分，至春夏阳气上升，新邪外应，乃为温病。藏精者生，不藏者死。）四时之气，更伤五脏。（风暑寒湿，迭相胜负，故四时之气，更伤五脏，然时气外伤，阳邪也，五脏内应，阴气也，惟内不守而后外邪得以犯之，所以明阴气不守之为病。

　　）阴之所生，本在五味；阴气五宫，伤在五味。（此下言阴之所以生者在五味，而所以伤者亦在五味也。

　　五宫，五脏也。味得地气，故能生五脏之阴。若五脏不节，则各有所克，反伤其阴矣。）味过于酸，肝气以津，脾气乃绝；（津，溢也，酸入肝，过于酸则肝气溢。酸从木化，木实则克土，故脾气乃绝。）

　　味过于咸，大骨气劳，短肌，心气抑；（咸入肾，肾主骨。过于咸则伤肾，故大骨气劳。劳，困剧也。咸走血，血伤故肌肉短缩。咸从水化，水胜则克火，故心气抑。）味过于甘，心气喘满，色黑，肾气不衡；（甘入脾，过于甘则滞缓上焦：故心气喘满。

　　甘从土化，土胜则水病，故黑色见于外，而肾气不衡于内。衡，平也。）味过于苦，脾气不濡，胃气乃浓；（苦入心，过于苦则心阳受伤而脾失所养，气乃不濡。濡，润也。脾气不濡则胃气留滞，故曰“乃浓”。浓者，胀满之谓。）味过于辛，筋脉沮弛，精神乃殃。（辛入肺，过于辛则肺气乘肝。肝主筋，故筋脉沮弛。

