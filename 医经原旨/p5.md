<!-- { "loadSidebar": true } -->
　　血生脾。（火生土也。）心主舌。（舌为心之官也。）其在天为热，（六气在天者为热。）在地为火，在体为脉，（脉属众体之火。）在脏为心，（心属五脏之火。）在色为赤，（赤属五色之火。）在音为征，征属五音之火。）在声为笑，（喜则发笑，心之声也。）在变动为忧，（心藏神，神有余则笑，不足故忧。）

　　在窍为舌，在味为苦，在志为喜，（心之志也。）喜伤心。（喜出于心，过则伤心。）恐胜喜。（恐为肾水之志，故胜心火之喜。恐则不喜。）热伤气，（壮火食气也。）寒胜热。（水胜火也。）

　　苦伤气，（苦从火化，故伤肺气，火克金也。又如阳气性升，苦味性降，气为苦遏则不能舒伸，故苦伤气。）咸胜苦。

　　咸为水味，故胜火之苦。气为苦伤而用咸胜之，此自五行相制之理。若以辛助金而以甘泄苦，亦是捷法。

　　盖气味以辛甘为阳，酸苦咸为阴。阴胜者制之以阳，阳盛者制之以阴。胜复之妙，在乎用之权变耳。

　　中央生湿，（土王中央，其气化湿。）湿生土，（润则土气王而万物生。）土生甘，（土爰稼穑，稼穑作甘。

　　凡物之味甘者，皆土气之所化。）甘生脾，（甘先入脾也。）脾生肉，（脾主肌肉也。）肉生肺。（土生金也。）脾主口。（口唇者，脾之官也。）其在天为湿，（气化于天，中央为湿。）在地为土，在体为肉，（肉属众体之土。）在脏为脾，（脾属五脏之土。）在色为黄，（黄属五色之土。）在音为宫，（宫属五音之土。）在声为歌，（得意则歌，脾之声也。）在变动为哕，（哕，于决切，呃逆也。）在窍为口，在味为甘，在志为思。（脾之志也，并于脾则畏。）思伤脾，（脾志为思，过则伤脾。）怒胜思。（怒为肝木之志，故胜脾土之思。怒则不思。）湿伤肉，（脾主肉而恶湿，故湿胜则伤肉。）风胜湿。（木胜土也。）

　　甘伤肉，（过于甘也。）酸胜甘。（酸为木味，胜土之甘。）西方生燥，（金王西方，其气化燥。）

　　燥生金，（燥则刚劲，金气所生也。）金生辛，（金曰从革，从革作辛。故味辛者皆金气之所化。）辛生肺，（辛先入肺也。）肺生皮毛，（肺主皮毛也。）皮毛生肾。（金生水也。）肺主鼻。（鼻者，肺之官也。）其在天为燥，（气化于天，在西为燥。）在地为金，在体为皮毛，（皮毛属众体之金。）在脏为肺，（肺属五脏之金。）在色为白，（白属五色之金。）在音为商，（商属五音之金。）在声为哭，（悲哀则哭，肺之声也。）在变动为咳，（邪伤于肺，其病为咳。）在窍为鼻，在味为辛，在志为忧。

　　（肺之志也，金气惨凄，故令人忧，并于肺则悲。）忧伤肺，（忧则气消，故伤肺也。）喜胜忧。（喜为心火之志，能胜肺金之忧。喜则神畅。）热伤皮毛，（热胜则津液耗而伤皮毛，火克金也。）寒胜热。（水制火也。）辛伤皮毛，（辛散气，故伤皮毛。）苦胜辛。（苦为火味，故胜金之辛。）北方生寒，（水王北方，其气化寒。）寒生水，（寒气阴润，其化为水。）水生咸，（水曰润下，润下作咸。故凡物之味咸者，皆水气之所化。）咸生肾，（咸先入肾也。）肾生骨髓，（肾主骨髓也。）髓生肝。（水生木也。）肾主耳。（耳者，肾之官也。）其在天为寒，（气化于天，在北为寒。）

　　在地为水，在髓为骨，（骨属众体之水。）在脏为肾，（肾属五脏之水。）在色为黑，（黑属五色之水。）

　　在音为羽，（羽属五音之水。）在声为呻，（气郁则呻吟，肾之声也。）在变动为栗，（战深也。大寒甚怒则有之，故属水。）在窍为耳，（南方赤色，开窍于耳，北方黑色，开窍于二阴，则耳又为心之窍；以耳之高下坚脆而验肾，则耳信为肾之窍而又属于心也。）在味为咸，在志为恐。（肾之志也。）恐伤肾，（恐则精却，故伤肾。凡猝然恐者多遗尿，甚则阳痿。）思胜恐。（思为脾土之志，故胜肾水之恐。深思见理。恐可却也。）寒伤血，（寒则血凝涩，故寒伤血，寒伤形。盖形禀于气而成于血也。）燥胜寒。

　　（燥则水涸，故胜寒。）咸伤血，（咸从水化，故伤心血，水胜火也。食咸则渴，伤血可知。）甘胜咸。（甘为土味，故胜水之咸。详五方所伤之旨，其例有三：风伤筋，酸伤筋，湿伤肉，甘伤肉，自伤者也；热伤气，苦伤气，寒伤血，咸伤血，伤己所胜也；热伤皮毛，是被胜伤己也，辛伤皮毛，亦自伤者也。

　　凡此三例不同，如北方云“燥胜寒”，若以五行正序云“湿胜寒”，但寒、湿同类，不能相胜，故曰“燥胜寒”也。又不同如此。盖因其切要者为言也。）

　　寒、暑、燥、湿、风、火，在人合之。（人身之表里，万物之化生，皆合乎天地之气也。）

　　东方生风，风生木，木生酸，酸生肝，肝生筋，筋生心。（此东方之生化也，明此者可以治肝补心。）其在天为玄，在人为道，在地为化。化生五味，道生智，玄生神，化生气。（气由化生，物因气化也。）神在天为风，在地为木，在体为筋，在气为柔，（得木化者其气柔软，筋之类也。）在脏为肝。

　　其性为暄。（暄，温暖也。肝为阴中之阳，应春之气，故其性暄。暄，音萱。）其德为和，（春阳布和，木之德也。）其用为动，（春风动摇，木之用也。）其色为苍，其化为荣，（物色荣美，木之化也。）其虫毛，（毛虫丛植，得木气也。）其政为散，（阳散于物，木之政也。散义有二：一曰升散，木气之生也；一曰散落，金气之杀也。）其令宣发，（宣扬升发，春木令也。）其变摧拉，（摧拉，损折败坏也。风气刚强，木之变也。摧，坐陪切。拉，音腊。）其眚为陨，（眚，灾也。陨，坠落也。木兼金化，陨为灾也。眚，诗梗切。陨音允。）其味为酸，其志为怒。

　　怒伤肝，悲胜怒。风伤筋，燥胜风。酸伤筋，辛胜酸。（此东方之性用，德化政令皆本乎木而内合人之肝气者也，故肝主于左。）南方生热，热生火，火生苦，苦生心，心生血，血生肉。（此南方之生死也，明此者可以治心补脾。）其在天为热，在地为火，在体为脉，在气为息，（经络流行，脉之体也。血气和平，息之调也。心生血脉，故皆属火。）在脏为心。其性为暑，（南方暑热，火之性也。心为火脏，其气应之。）

　　其德为显，（阳象明显，火之德也。）其用为燥，（阳用燥动，火之性也。）其色为赤，其化为茂，（万物茂胜，火之化也。）其虫羽，（羽虫飞扬，得火气也。）其政为明，（阳明普照，火之政也。）其令郁蒸，（暑热郁蒸，夏火令也。）其变炎烁，（炎烁焦枯，火之变也。烁，收灼切。）其眚燔 ，（燔 焚烧，火之灾也。

　　燔，音烦。 ，如岁切。）其味为苦，其志为喜。喜伤心，恐胜喜。热伤气，寒胜热。苦伤气，咸胜苦。（此南方之性用，德化政令皆本乎火而内合人之心气者也，故心主于前。）中央生湿，湿生土，土生甘，甘生脾，脾生肉，肉生肺。（此中央之生化也，明此者可以治脾补肺。）其在天为湿，在地为土，在体为肉，在气为充，（土之施化，其气充盈，故曰：充气脾健则肉丰。）在脏为脾，其性静兼，（脾属至阴，故其性静，土养万物，故其性兼。）其德为濡，（濡润泽物，土之德也。）其用为化，（万化所归，土之用也。

　　）其色为黄，其化为盈，（万物充盈，土之化也。）其虫裸，（赤体为裸，土应肉也。裸，郎果切。）其政为谧，（谧，静也。安静宁谧，土之政也。

　　谧，音密。）其令云雨，（云雨湿蒸，土之令也。）其变动注，（风雨动注，土之变也。）其眚淫溃，（霖淫崩溃，土之灾也。）其味为甘，其志为思。思伤脾，怒胜思。湿伤肉，风胜湿。甘伤脾，酸胜甘。

　　（此中央之性用，德化政令皆本乎土而内合人之脾气者也，故脾主乎中。）其在天为燥，在地为金，在体为皮毛，在气为成。（物得金气而后坚，故金曰坚成。）在脏为肺。其性为凉，（西方凉爽，金之气也。

　　肺为金脏，故应之。）其德为清，（秋气清肃，金之德也。）其用为固，（坚而能固，金之用也。）其色为白，其化为敛，（万物收敛，金之化也。）其虫介，（皮甲坚固，得金气也。）其政为劲，（风气刚劲，金之政也。）其令雾露，（凉生雾露，秋金令也。）其变肃杀，（凋残肃杀，金之变也。）其眚苍落，（青苍毁败，金之灾也。）其味为辛，其志为忧。忧伤肺，喜胜忧。热伤皮毛，寒胜热。辛伤皮毛，苦胜辛。（此西方之性用，德化政令皆本乎金而内合人之肺气也，故肺主乎右。）北方生寒，寒生水，水生咸，感生肾，肾生骨髓，髓生肝。（此北方之生化也，明此者可以治肾补肝。）其在天为寒，在地为水，在体为骨，在气为坚。（物之热者，遇寒则坚。）在脏为肾。其性为凛，（凛烈战栗，水之性也。）其德为寒，（冬气寒冷，水之德也。）其用为藏，（闭藏生气，水之用也。）其色为黑，其化为肃，（肃然静定，水之化也。）其虫鳞，（鳞潜就下，得水气也。）其政为静，（清静澄彻，水之政也。

　　）其令闭塞，（天地闭塞，冬水令也。）其变凝冽，（寒凝严冽，水之变也。）其眚冰雹，（非时冰雹，水之灾也。雹，音泊。）其味为咸，其志为恐。恐伤肾，思胜恐。寒伤血，燥胜寒。咸伤血，甘胜咸。

　　（此北方之性用，德化政令皆本乎水而内合人之肾气者也，故肾主于下。）五气更立，各有所先。（五行之气，化有不同，天干所临，是为五运；地支所司，是为六气，皆有主客之分，以主岁气也。）非其位则邪，当其位则正。（运气既立，则位之当与不当，气之或邪或正，可得而察矣。）

