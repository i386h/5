<!-- { "loadSidebar": true } -->
　　涩，阴脉也。实则兼滑，阳气胜也，故为从；若见涩，则阴邪胜而阳气去也，故为逆。）夫虚实者，皆从其物类始，故五脏骨肉滑利，可以长久也。（物之生则滑利，死则枯涩，皆由阳气之存亡耳。脉之逆顺，亦犹是也。）络气不足，经气有余者，脉口热而尺寒也。秋冬为逆，春夏为从，治主病者。（络脉在表主阳，经脉通里主阴。经气有余则脉口热，阴分之邪盛也；络气不足则尺中寒，阳分之气虚也。阳虚者畏阴胜之时，故秋冬为逆，春夏为从。治主病者，治其所主也。王氏以尺寸言阴阳，注曰“阴分主络，阳分主经”，与此相反。夫尺寸者，分阴阳之位耳，而阴阳之气，则五脏上下，无所不在。如寸有肺金，阴不在上乎？尺有命门，阳不在下乎？故反言尺寸则可，反言经络则不可也。）经虚络满者，尺热满，脉口寒涩也。此春夏死，秋冬生也。（经虚络满者，阴气不足，阳邪有余也。阴虚者畏阳胜之时，故春夏死，秋冬生。）脉气上虚尺虚，是谓“重虚”。（阴阳俱虚，是重虚也。）所谓气虚者，言无常也。尺虚者，行步 然。（气虚即上虚，气虚于上，故言乱无常；如言而微，终日乃复言者，此夺气也。尺虚者下虚，故行步 然怯弱也。）脉虚者，不象阴也。（五脏为阴，脏虚则脉虚。脉虚者，阴亏之象，故曰“不象阴也”。）如此者，滑则生，涩则死也。寒气暴上，脉满而实，实而滑则生，实而逆则死。（此指伤寒之属也。邪盛者脉当实，实而兼滑，得阳脉也，故生；若见阴脉为逆，故死。脉弱以滑，是有胃气，命曰易治。脉逆四时，为不可治。）脉实满，手足寒，头热，春秋则生，冬夏则死。（脉之实满，邪有余也。手足寒者，阴逆在下。头热者，阳邪在上，阴阳乘离，故为上实下虚之病。春秋为阴阳和平之候，得其和气，故可以生；冬夏乃阴阳偏胜之时，阳剧于夏，阴剧于冬，故死。）脉浮而涩，涩而身有热者死。（浮而身热，阳邪盛也；涩为气血虚，阴不足也，外实内虚则孤阳不守，故死。）其形尽满者，脉急大坚，尺涩而不应也。（此正言阳实阴虚之候也。阳有余，故其形尽满，脉当急大而坚；阴不足，故当尺涩而不应也。）如是者，从则生，逆则死。所谓从者，手足温也；所谓逆者，手足寒也。（四肢为诸阳之本，故阳邪盛者，手足当温为顺；若手足寒冷，则以邪盛于外，气虚于内，正不胜邪，所以为逆。）肝病实者，两胁下痛引少腹，令人善怒；（此言实则邪实，下言虚则正虚。五脏皆同此义。）虚则目KT KT 无所见，耳无所闻，善恐，如人将捕之。气逆则头痛，耳聋不聪，颊肿。心病实者，胸中痛，胁支满，胁下痛，膺背肩甲间痛，两臂内痛；虚则胸腹大，胁下与腰相引而痛。脾病实者，身重善饥，肉痿，足不收，行善螈，脚下痛；虚则腹满，肠鸣飧泄，食不化。肺病实者，喘咳逆气，肩背痛，汗出，尻、阴股、膝、髀、 、 、足皆痛；虚则少气不能报息，耳聋，嗌干。肾病实者，腹大，胫肿，喘咳，身重，寝汗出，憎风；虚则胸中痛，大腹、小腹痛，清厥，意不乐。皆随其经之虚实而补泻之。

　　有余有五，不足亦有五。此十者，其气不等也。神有余则笑不休，神不足则悲。（心藏脉，脉舍神。

　　心气虚则悲，实则笑不休。）血气未并，五脏安定，邪客于形，洒淅起于毫毛，未入于经络也，故命曰“神之微”。（此外邪之在心经也。并，偏聚也。邪之中人，久而不散，则或并于气，或并于血，病乃甚矣。今血气未并，邪犹不深，故五脏安定，但洒淅起于毫毛，未及经络，此以浮浅微邪，在脉之表，神之微病也，故命曰“神之微”。）气有余则喘咳上气，不足则息不利，少气。（此肺脏之虚实也。肺气虚则鼻塞不利，少气；实则喘咳，胸盈仰息。）血气未并，五脏安定，皮肤微病，命曰“白气微泄”。（此肺金之表邪也。肺主皮肤而属金，微邪客之，故命曰“白气微泄”。）血有余则怒，不足则恐。（此肝脏之虚实也。肝气虚则恐，实则怒。）血气未并，五脏安定，孙络外溢，则经有留血。（此肝经之表邪也，邪不在脏而在经，但察其孙络之脉有外溢者，则知其大经之内，有留止之血也。）形有余则腹胀，泾溲不利，不足则四肢不用。（此脾脏之虚实也。泾，水名也。溲，溺也。脾湿胜则气壅不行，故腹胀而泾溲不利。脾主四肢，故虚则四肢不用。）血气未并，五脏安定，肌肉蠕动，命曰“微风”。（此脾经之表邪也。脾主肌肉，故微邪未深者，但肌肉间蠕动，如有虫之微行也。脾土畏风木，风主动，故命曰“微风”。）志有余则腹胀飧泄，不足则厥。此肾脏之虚实也。肾藏志，水之精也。水化寒，故肾邪有余则寒气在腹，而为腹胀飧泄；肾气不足则阴虚阳胜，而为厥逆上冲。肾藏精，精舍志。肾气虚则厥，实则胀。厥则阳气并于上，阴气并于下。阳并于上则火独光也，阴并于下则足寒，足寒则胀也。）血气未并，五脏安定，骨节有动，皆随其有余、不足而补泻之。（此肾经之微邪也。肾主骨，邪未入脏而薄于骨，故但于骨节之间，有鼓动之状。）夫气血以并，阴阳相倾，气乱于卫，血逆于经，血气离居，─实一虚。（并，偏胜也。倾，倾陷也。气为阳，故乱于卫；血为阴，故逆于经。阴阳不和则气血离居，故实者偏实，虚者偏虚，彼此相倾也。）血并于阴，气并于阳，故为惊狂。（血并于阴，是重阴也；气并于阳，是重阳也。重阴者癫，重阳者狂，故为惊狂。）血并于阳，气并于阴，乃为炅中。（血并于阳，阴在表也；气并于阴，阳在里也，故为“炅中”。炅，热也。）血并于上，气并于下，心烦惋，善怒。（上，膈上也。下，膈下也。血并于上，则阴邪抑心，故烦惋；气并于下，则火动于肝，故善怒。惋，乌贯切。）血并于下，气并于上，乱而喜忘。（血并于下则阴气不升，气并于上则阳气不降，阴阳离散，故神乱而喜忘。

　　血并于阴，气并于阳，如是血气离居，何者为实？何者为虚？血并于阴，则阳中无阴；气并于阳，则阴中无阳。阴阳不和，故血气离居。）血气者，喜温而恶寒。寒则涩不能流，温则消而去之。（血之与气，体虽异而性则同，故皆喜温而恶寒。寒则凝涩而留滞，温则消散而营运，邪之或并于血，或并于气，由于此矣。）

　　故气之所并为血虚，血之所并为气虚。（气并于阳则无血，是血虚也；血并于阴则无气，是气虚也。）然人之所有者，血与气耳，若言血并为虚，气并为虚，是无实乎？非也。有者为实，无者为虚。（有血无气，是血实气虚也；有气无血，是气实血虚也。）气并则无血，血并则无气，血与气相失，故为虚焉。（相失者不相济，失则为虚矣。）络之与孙脉，俱输于经，血与气并，则为实焉。血之于气，并走于上，则为大厥。厥则暴死，气复反则生，不反则死，（上文言血与血并，气与气并，偏虚偏实也。

　　此言血与气并，并者为实，不并者为虚也。血气并走于上则上实下虚，下虚则阴脱，阴脱则根本离绝而下厥上竭，是为大厥，所以暴死。若气绝而反，则阴必渐回，故可复苏；其有一去不反者，不能生矣。）实者何来？虚者何去？阴之与阳，皆有俞会。阳注于阴，阴满之外，阴阳匀平，以充其形，九候若一，命曰“平人”。（俞会，经穴有俞有会也。阳注于阴，则自经归脏；阴满之外，则自脏及经；九候若一，则阴阳和，血气匀，身安无病，故曰“平人”。）而邪之生也，或生于阴，或生于阳：其生于阳者，得之风雨寒暑；其生于阴者，得之饮食居处、阴阳喜怒。（风雨寒暑，生于外也，是为外感，故曰“阳”；饮食居处、阴阳喜怒，生于内也，是为内伤，故曰“阴”。外感多有余，内伤多不足，此实之所以来，虚之所以去也。）风雨之伤人也，先客于皮肤，传入于孙脉，孙脉满则传入于络脉，络脉满则输于大经脉。血气与邪，并客于分腠之间，其脉坚大，故曰实。实者外坚充满，不可按，按之则痛。（此外感之生实也。实痛者必坚满，中有留邪也，按之则实邪相拒，故痛愈甚；虚痛者必柔软，中空无物也，按之则气至而温，故其痛止。是以可按者为虚，拒按者为实也。）寒湿之中人也，皮肤不收，肌肉坚紧，营血涩，卫气去，故曰虚。虚者聂辟，气不足，按之则气足以温之，故快然而不痛。（此外感之生虚也。凡寒湿中人，必伤卫气，故皮肤不收而为纵缓，肌肉坚紧而为削瘦。营血涩于脉中，卫气去于脉外，所以为虚。凡言语轻小曰“聂”，足弱不能行曰“辟”，皆气不足也。气虚作痛者，按之可以致气，气至则阳聚阴散，故可快然而痛止也。聂，尼辄切。辟。

　　音壁。）喜怒不节，则阴气上逆，上逆则下虚，下虚则阳气走之，故曰实矣。（此内伤之生实也，阴逆于上，则虚于下，阴虚则阳邪凑之，所以为实。然则实因于虚，此所以内伤多不足也。所重在怒，故曰实也。怒则气上，正此之谓。）喜则气下，悲则气消，消则脉空虚。因寒饮食，寒气熏满，则血涩气去，故曰虚矣。（此内伤之生虚也，下，陷也。消，散也。因寒饮食者，寒气熏满中焦，必伤阳气，故血涩气去而中为虚也，若饮食过度，留滞不消，虽亦内伤，此则虚中挟实，是又不可不辨矣。）

　　阳虚则外寒，阴虚则内热，阳盛则外热，阴盛则内寒。阳受气于上焦，以温皮肤分肉之间。寒气在外。

　　则上焦不通，上焦不通，则寒气独留于外，故寒栗；（寒气在外，阴遏卫气，不温于表，而寒气独留，为寒栗，此“阳虚则外寒”也。）有所劳倦，形气衰少，谷气不盛，上焦不行，下脘不通，胃气热，热气熏胸中，故内热。（形气，阴气也。劳倦不慎而形气衰少，伤脾阴也，以致郁热熏于胸中，此“阴虚生内热”也。

　　劳倦伤形，指脾胃也。若情欲不节。则五脏失守而伤精，精伤则水亏，故邪火易生，阴虚内热，此为尤甚。）

　　上焦不通利，则皮肤致密，腠理闭塞，玄府不通，卫气不得泄越，故外热；（外伤寒邪则上焦不通，肌表闭塞，卫气郁聚无所流行而为外热，所谓“人伤于寒，则病为热”，此外感证也。）厥气上逆，寒气积于胸中而不泻，不泻则温气去，寒独留则血凝涩，凝则脉不通，其脉盛大以涩，故中寒。（厥气，寒厥之气也。或寒气伤脏，或食饮寒凉，寒留中焦，阳气乃去，经脉凝滞，故盛大而涩。盖阳脉流利多滑，不滑则无阳可知，此内伤证也。）

