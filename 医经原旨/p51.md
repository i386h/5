<!-- { "loadSidebar": true } -->
　　气实形实，气虚形虚，谷盛气盛，谷虚气虚，脉实血实，脉虚血虚，此其常也，反此者病。（形立于外，气充于内，形气相合，是谓和平。故气实者形实，气虚者形虚，此禀赋之常也。若形气相反，则偏虚偏实之病生矣。人受气于谷，谷入于胃，以传于肺，五脏六腑，皆以受气。此气生于谷也，是谓“谷气”。

　　故谷气盛衰，候当相应，不应则为病矣。脉之盛衰者，所以候血气之虚实也，故脉之与血，相应者为常，不相应者反而病也。）如何而反？气虚身热，气盛身寒，（此以下皆所以释上文也。气虚者，阳虚也，当为身寒，而反病热者，阴气虚于内，阳气盛于外也，此形气相逆之反也。）谷入多而气少，（谷入多，二阳有余；气少，三阴不足也。）谷不入而气多，（谷不入，胃腑受邪；气多，及于肺也。脉盛血少，脉少血多，此谓反也。

　　（脉盛血少者，阳实阴虚也；脉少血多者，阳虚阴实也，皆谓之“反”也。）气盛身寒，得之伤寒；气虚身热，得之伤暑。（气盛身寒，得之伤寒者，寒伤形也；气虚身热，得之伤暑者，暑伤气也。人之伤于寒也，则病热。何以身寒者为伤寒，身热者为伤暑？不知四时皆有伤寒，而伤暑惟在夏月。至于夏至之后，有感寒暑而同时为病者，则不可不察其阴阳也。盖阴邪中人则寒集于表，气聚于里，故邪气盛实而身本因寒也；暑邪中人则热触于外，气伤于中，故正气疲困而因热无寒也。此夏月寒暑之辨，故以二者并言，非谓凡患伤寒者皆身寒无热也。）谷入多而气少者，得之有所脱血，湿居下也。（谷入多者。胃热善于消谷也。

　　脱血者，亡其阴也；湿居下者，脾肾之不足，亦阴虚也。阴虚则无气，故谷虽入多而气则少也。）谷入少而气多者，邪在胃及与肺也。（邪在胃则不能食，故谷入少，邪在肺则息喘满，故气多。）脉小血多者，饮中热也。（脉小者，血应少而反见其多，必或酒或饮，中于热而动之也。）脉大血少者，厥有风气，水浆不入，此之谓也。（风为阳邪，居于脉中，故脉大；水浆不入则中焦无以生化，故血少。）

　　夫实者，气入也；虚者，气出也。（此下言虚实寒热之因，以用补泻法也，气入者充满于内，所以为实；气出者漏泄于中，所以为虚。）气实者，热也；气虚者，寒也。（气为阳气，实则阳实，故热气虚则阳虚，故寒。）又有五实死，五虚死。（五实者，五脏之实也；五虚者，五脏之虚也。五实五虚，具者皆死。然气虚至尽，尽而死者，理当然也，若五实者，何以亦死？盖邪之所凑，其气必虚，不脱不死，仍归于气尽耳。

　　然虚实俱有真假，所当辨耳。）脉盛、皮热、腹胀、前后不通、闷瞀，此谓“五实”；（实者，邪气盛实也。脉盛者，心所主也；皮热者，肺所主也；腹胀者，脾所主也；前后不通，肾开窍于二阴也；闷瞀者，肝脉贯膈，气逆于中。瞀，目不明也。）脉细、皮寒、气少、泄利前后、饮食不入，此谓五“虚”（虚者，正气虚也。脉细，心虚也，皮寒，肺虚也；气少，肝虚也；泄利前后，肾虚也；饮食不入，脾虚也。）其时有生者，浆粥入胃，泄注止，则虚者活；（治之者，能使浆粥入胃，则脾渐苏；泄渐止，则肾渐固。根本气回，故虚者活也。）身汗，得后利，则实者活。此其候也。（得身汗，则表邪解；得后利，则里邪除。内外通和，故实者活也，当今之人，实者无几；而虚者七八。病实者其来速，其去亦速，故其治易；病虚者损伤有渐，不易复元，故其治难。实者少壮新邪，则可攻可拔；虚者根本有亏，则倏忽变幻，可无虑乎？夫人之虚损，有先天不足者，有后天不足者，先天者由于禀受，宜倍加谨慎，急以后天人事培补之，庶可延年，使觉之不早而慢不为意，则未有不夭折者矣；后天者由于劳伤，宜速知警省，即以情性药食调摄之，使治之不早而迁延讳疾，则未有不噬脐者矣。凡劳、伤之辨，劳者劳其神气，伤者伤其形体，如喜怒思虑则伤心，忧愁悲哀则伤肺，是皆劳其神气也；饮食失度则伤脾，起居不慎则伤肝，色欲纵肆则伤肾，是皆劳其形体也。损其肺者伤其气，为皮焦而毛槁；损其心者伤其神，为血脉少而不营于脏腑，此自上而伤者也。损其肝者伤其筋，为筋缓不能自收持；损其肾者伤其精，为骨髓消灭，痿弱不能起，此自下而伤者也。损其脾者伤其仓廪之本，为饮食不为肌肤，此自中而伤者也。心肺损而神色败，肝肾损而形体痿，脾胃损而饮食不化，感此病者，皆损之类也。然所损虽分五脏，而五脏所藏，则无非精与气耳。精为阴，人之水也；气为阳，人之火也，水火得其正则为精为气，水火失其和则为热为寒，此因偏损，所以致有偏胜。故水中不可无火，无火则阴胜而病寒；故火中不可无水，无水则阳胜而病热。当详辨阴阳，则虚损之治；无余义矣。水亏者大补真阴，切不可再伐阳气；火虚者大补元阳，切不可再伤阴气。

　　盖阳既不足，而复伐其阴，阴亦损矣；阴已不足，而再伐其阳，阳亦亡矣。实者阴阳因有余，但去所余，则得其平；虚者阴阳有不足，再去所有。则两者俱败，其能生乎？故治虚之要，凡阴虚多热者最嫌辛燥，恐助阳邪也，尤忌苦寒，恐伐生阳也，惟喜纯甘壮水之剂，补阴以配阳，则刚为柔制，虚火自降而阳归乎阴矣；阳虚多寒者最嫌凉润，恐助阴邪也，尤忌辛散，恐伤阴气也，只宜甘温益火之品，补阳以配阴，则柔得其主，沉寒自敛而阴从乎阳矣。是以气虚者宜补其上，精虚者宜补其下，阳虚者宜补而兼暖，阴虚者宜补而兼清，此固阴阳之治辨也。其有气因精而虚者，自当补精以化气；精因气而虚者，自当补气以生精。又如阳失阴而离者，非补阴何以收散亡之气？水失火而败者，非补火何以补随寂之阴？此又阴阳相济之妙用也。故善补阳者，必于阴中求阳，则阳得阴助而生化无穷；善补阴者，必于阳中求阴，则阴得阳升而泉源不竭。故以精气分阴阳，则阴阳不可离；以寒热分阴阳，则阴阳不可混。此又阴阳邪正之离合也。知阴阳邪正之治，则阴阳和而生道得矣。）

　　卷四　疾病第十

　　时令

　　夫百病之始生，必起于燥湿寒暑风雨、阴阳喜怒、饮食居处。气合而有形，得脏而有名，多以旦慧昼安，夕加夜甚，如四时之气然。一日分为四时：朝为春，日中为夏，日入为秋，夜半为冬。朝则人气始生，病气衰，故旦慧；日中人气长，长则胜邪，故安，夕则人气始衰，邪气始生，故加；夜半人气入脏，邪气独居于身，故甚也。其有反者，是不应四时之气，脏独主其病也。是必以脏气之所不胜时者甚，以其所胜时者起也。（不应四时之气者，以脏气独主其病，有所胜所不胜也。所不胜者，如脾病畏木，肺病畏火，肾病畏土，肝病畏金，心病畏水，值其时日，故病必甚也；所胜时者，如脾病喜火土，肺病喜土金，肾病喜金水，肝病喜水木，心病喜木火，值其时日，故病当起也。）顺天之时，病可与期。合人形以法四时五行而治，定五脏之气，然后知从逆、衰王、间甚之时，死生之期也。如肝主春，足厥阴、少阳主治。（厥阴肝，乙木也；少阳胆，甲木也。二脏相为表里，故治同。）

　　其日甲乙。（甲为阳木，乙为阴木，皆东方之干，内应肝胆，即年、月、日、时，无不皆然。他仿此。）

　　肝苦急，急食甘以缓之。（肝为将军之官，其志怒，其气急，急则自伤，反为所苦，故宜食甘以缓之，则急者可平，柔能制刚也。）病在肝，愈于夏；（夏属火，木所生也。肝木畏金，火能平之，子制其鬼，故愈。

　　余同。）夏不愈，甚于秋；（胜己者也。）秋不死，持于冬，（得母气以养之，生我者也，故可执持无害矣。

　　余持同。）起于春。（水王之时也。）禁当风。（风气通于肝，故禁之勿犯。）肝病者，愈在丙丁，（同前夏气，能制胜己者也。）丙丁不愈，加于庚辛，（同前秋气，金伐木也。）庚辛不死，持于壬癸，（同前冬气，得所生也。）起于甲乙。（同前春气，逢其王也。）肝病者，平旦慧，下晡甚，夜半静。（平旦寅卯，木王时也，故爽慧，下晡申酉，金之胜也，故加甚；夜半亥子，木得生也，故安静。）肝欲散，急食辛以散之，用辛补之，酸泻之。（木不宜郁，故欲以辛散之，顺其性者为补，逆其性者为泻，肝喜散而恶收，故辛为补，酸为泻。）心主夏，手少阴、太阳主治。（少阴心，丁火也；太阳小肠，丙火也。二脏表里，故治同。）其日丙丁。（丙为阳火，丁为阴火，南方之干也。）心苦缓，急食酸以收之。（心藏神，其志喜，喜则气缓而心虚神散，故宜食酸以收之。）病在心，愈在长夏；（长夏土，火之子也。）长夏不愈，甚于冬；（火不胜水也。）

　　冬不死，持于春，（火得所生也。起于夏。火之王也。）禁温食热衣。（恐助火邪也。）心病者，愈在戊己，（应长夏也。）戊己不愈，加于壬癸；（应冬气也。）壬癸不死，持于甲乙，（应春气也。）起于丙丁。

　　（应夏气也。）心病者，日中慧，夜半甚，平旦静。（日中己午，火王时也，故慧；夜半亥子，水之胜也，故甚；平旦寅卯，火得生也，故静。）心欲 ，急食咸以 之，用咸补之，甘泻之。（心火太过，则为躁越，故急宜食咸以 之，盖咸从水化，能相济也。心欲 ，故以咸 为补；心苦缓。故以甘缓为泻。）

