<!-- { "loadSidebar": true } -->
　　病之生变，气相得则微，不相得则甚。（主客相遇，上下相临，相得者，如彼此相生则气和而病微；不相得者，如彼此相克则气乖而病甚也。）气有余，则制己所胜而侮所不胜；其不及，则己所不胜，侮而乘之，己所胜，轻而侮之。（己所胜，我胜彼也；所不胜，彼胜我也。假令木气有余，则制己所胜而土受其克，湿化乃衰，侮所不胜，则金反受木之侮而风化大行也。木气不足，则己所不胜者乘虚来侮而金令大行，己所胜者因弱相轻而上邪反甚也。）侮反受邪，侮而受邪，寡于畏也。（五行之气各有相制，寡于畏则肆无忌惮而势极必衰，所以反受其邪，自然之道也。）脾不主时。脾者土也，治中央，常以四时长四脏，各十八日寄治，不得独主于时也。（脾属土而蓄养万物，位居中央，寄王四时各一十八日，为四脏之长而不独主于时也。）脾脏者，常着胃土之精也。土者生万物而法天地，故上下至头足，不得主时也。（脾胃相为表里，脾常根据附于胃，以膜连着而为之行其津液。然脾胃皆属乎土，所以生成万物，故曰“法天地”也。土为万物之木，脾胃为脏腑之本，故上至头，下至足，无所不及，又岂得独主一时而已哉！所以四时五脏皆不可一日无土气也。）心之合脉也，其荣色也，其主肾也。（心生血，血行脉中，故合于脉。

　　血华在貌，故荣于色。心属火，受水之制，故以肾为主。）肺之合皮也，其荣毛也，其主心也。

　　（肺属金，皮得金之坚，故合于皮；毛得皮之养，故荣于毛。五脏之应天者肺，故肺主皮毛。凡万物之体，其表必坚，正合干金之象，所谓物物一太极也。金受火之制，故肺以心为主。）肝之合筋也，其荣爪也，其主肺也。（肝属木，木曲直而柔，筋体象之，故合于筋。爪者筋之余，故荣于爪。木受金之制，故肝以肺为主。）

　　脾之合肉也，其荣唇也，其主肝也。（脾属土，肉象地之体，故合肉也。脾气通于唇，故荣唇也。土受木之制，故脾以肝为主。）肾之合骨也，其荣发也，其主脾也。（肾属水，肾藏精，骨藏髓，精髓同类，故肾合骨。发为精血之余，精髓充满，其发必荣，故荣在发。水受土之制，故肾以脾为主。）是故多食咸，则脉凝泣而变色，（咸从水化，水能克火，故病在心之脉与色也。禁咸。泣、涩同。）多食苦则皮槁而毛拔，（苦从火化，火能克金，故病在肺之皮毛也。禁苦。）多食辛则筋急而爪枯，（辛从金化，金能克木，故病在肝之筋爪也。禁辛。）多食酸则肉胝而唇揭，（胝，皮浓也，手足胼胝之谓。酸从木化，木能克土，故病在脾之肉与唇也。禁酸。胝，音支。 ，音绉。）多食甘则骨痛而发落，此五味之所伤也。（甘从土化，土能克水，故病在肾之骨与发也。禁甘。）故心欲苦，（合于火也。）肺欲辛，（合于金也。）肝欲酸，（合于木也。）脾欲甘，（合于土也。）

　　肾欲咸，（合于水也。）此五味之所合，五脏之气也。（凡此皆五味之合于五脏者也。）凡刺之法，必先本于神。

　　血脉营气精神，此五脏之所藏也。至其淫 离脏则精失，魂魄飞扬，志意恍乱，智虑去身。何谓德、气、生、精、神、魂、魄、心、意、志、思、智、虑耶？天之在我者德也，地之在我者气也，德流气薄而生者也。（天地之大德曰生。人生于地，悬命于天。阳先阴后，阳施阴受。肇生之德本乎天，成形之气本乎地。故“天之在我者德也，地之在我者气也，德流气薄而生者”，言理赋形全，而生成之道斯备矣。）

　　故生之来谓之精，（太极动而生阳，静而生阴。阴阳二气，各有其精。所谓精者，天以一生水，地以六成之，而为五行之最先。故万物初生，其来皆水，如果核未实皆水也，卵胎未成犹水也，即凡人之有生，以及昆虫草木，无不皆然。男女媾精，万物化生，此之谓也。）两精相搏谓之神，（两精者，阴阳之精也。搏，交接也。

　　二五之精，妙合而凝，万物生成之道，莫不阴阳交而后神明见。人之生也，必合阴阳之气，形神乃成。故曰事其神者神去之，休其神者神居之。则凡治身者，太上养神，其次养形也。搏，音博。）随神往来者谓之魂，并精而出入者谓之魄，（精对神而言，则神为阳而精为阴，魄对魂而言，则魂为阳而魄为阴。故魂则随神而往来，魄则并精而出入也。）所以任物者谓之心，（心为君主之官，统神灵而参天地，故万物皆有所在。）

　　心有所忆谓之意，（忆，思忆也。谓一念之生，心有所向而未定者曰忆。）意之所存谓之志，（意之所存，谓意已决而卓有所立者曰志。）因志而存变谓之思，（因志而存变，谓意志虽定而复有反复计度者曰思。）

　　因思而远慕谓之虑，（深思远慕，必生忧疑，故曰虑。）因虑而处物谓之智。（疑虑既生，而处得其善者曰智。接此数者，各有所主之脏，今皆生之于心，此正诸脏为之相使而心则为之主宰耳。）故智者之养生也，必顺四时而适寒暑，和喜怒而安居处，节阴阳而调刚柔，如是则僻邪不至，长生久视。（四时、寒暑、喜怒、居处皆明显易晓，惟节阴阳，调刚柔，其义最精，其用最博。凡食息、起居、病治、脉药，皆有最切于此而不可忍者。）是故怵惕思虑者则伤神，神伤则恐惧，流淫而不止。（言情志所伤之为害也。怵，恐也。

　　惕，惊也。流淫，谓流泄淫溢也。思虑而兼怵惕，则神伤而心怯，心怯则恐惧，恐惧则伤肾，肾伤则精不固。

　　盖以心肾不交，故不能摄收如此，怵，出、恤二音。）因悲哀动中者，竭绝而失生。（悲则气消。悲哀太甚则胞络绝，故致失生。竭者绝之渐，绝则尽绝无余矣。）喜乐者神惮散而不藏，（喜发于心，乐散于外。暴喜伤阳，故神气惮散而不藏。惮，惊惕也。）愁忧者气闭塞而不行，（愁忧则气不能舒，故脉道为之闭塞。）

　　盛怒者迷惑而不治，（怒则气逆，甚者必乱，故致昏迷皇惑而不治。不治，乱也。）恐惧者神荡惮而不收。（恐惧则神志惊散，故荡惮而不收。上文云“不藏”者，神不能持而流荡也。此云“不收”者，神为恐惧而散失也。）心怵惕思虑则伤神，神伤则恐惧自失，破 脱肉，毛悴色夭，死于冬。（言情志所伤之病，而死各有时也。心藏神，神伤则心怯，故恐惧自失。 者，筋肉结聚之处。心虚则脾弱，故破 脱肉。毛悴者，皮毛惟悴也。色夭者，心之色赤欲如白裹朱，不欲如赭也。火衰畏水，故死于冬。后仿此。 ，劬允切。）

　　脾愁忧而不解则伤意，意伤则 乱，四肢不举，毛悴色夭，死于春。（忧本肺之志，而亦伤脾者，母子气通也。忧则脾气不舒，不舒则不能营运，故 闷而乱。四肢皆禀气于胃而不得至经，必因于脾乃得禀也。故脾伤则四肢不举。脾色之夭者土衰畏木，故死于春。 ，美本切。）肝悲哀动中则伤魂，魂伤则狂忘不精，不精则不正，当人阴缩而挛筋，两胁骨不举，毛悴色夭，死于秋。（肝藏魂。悲哀过甚则伤魂，魂伤则为狂、为忘而不精明，精明失则邪妄不正，其人当阴缩挛筋，两胁骨不举者，皆肝经之败也。肝色之夭者，木衰畏金，故死于秋。）

　　肺喜乐无极则伤魄，魄伤则狂，狂则意不存人。皮革焦，毛悴色夭，死于夏。（喜本心之志，而亦伤肺者，暴喜伤阳，火邪乘金也。肺藏魄，魄伤则神乱而为狂。意不存人者。旁若无人也。五脏之伤，无不毛悴，而此独云“皮革焦”者，以皮毛为肺之合而更甚于他也。肺色之夭者，金衰畏火，故死于夏。）肾盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏。（怒本肝之志，而亦伤肾者，肝肾为子母，其气相通也。肾藏志，志伤则意失而善忘其前言也。腰脊不可俯仰屈伸者，腰为肾之府也。肾色之夭者，水衰畏土，故死于季夏。）恐惧而不解则伤精，精伤则骨 痿厥，精时自下。

　　（此亦言心肾之受伤也。盖盛怒虽云伤肾，而恐惧则肾脏之本志，恐则气下而陷，故能伤精。肾主骨，故精伤则骨 。痿者，阳之痿。厥者，阳之衰。命门不守则精时自下，是虽肾脏受伤之为病，与愁忧恐惧则伤心之义同。 、酸同。）是故五脏主藏精者也，不可伤，伤则失守而阴虚，阴虚则无气，无气则死矣。（此总结上文而言五脏各有其精，伤之则阴虚，以五脏之精皆阴也。阴虚则无气，以精能化气也。气聚则生，气散则死，然则死生在气，而气本于精。年四十而阴气自半者，正指此阴字也。）用针者，察观病患之态，以知精、神、魂、魄之存亡得失之意。五者以伤，针不可以治之也。（用针者，必当察病者之形态，以酌其可刺不可刺也。设或五脏精神已损，必不可妄用针矣。盖针能治有余，而不可治虚损也。）

　　肝藏血，血舍魂。肝气虚则恐，实则怒。（肝藏魂，人卧血归于肝。血有余则怒，不足则恐。）脾藏营，营舍意。脾气虚则四肢不用，五脏不安，实则腹胀经溲不利。（营出中焦，受气取汁，变化而赤，是谓血。故曰“脾藏营，营舍意”，即脾藏意也。脾虚则四肢不用，五脏不安，以脾主四肢而脾为五脏之原也。太阴脉入腹络胃，故脾实则腹胀，经溲不利。经，当作泾。溲，音搜。）心藏脉，脉舍神。心气虚则悲，实则笑不休。（心主脉，藏神。神有余则笑不休，神不足则悲。）肺藏气，气舍魂。肺气虚则鼻塞不利、少气，实则喘喝，胸盈，仰息。（喘喝者，气促声粗也。胸盈，胀满也。仰息，仰面而喘也。

　　肺藏魄，气有余则喘咳上气，不足则息利少气。）肾藏精，精舍志。肾气虚则厥，实则胀。（肾藏精舍志，志有余则腹胀飧泄，不足则厥。）五脏不安，必审五脏之病形，以知其气之虚实，谨而调之也。（既明情志损伤，第分五脏虚实。凡五脏有不安者，必审其病形虚实、情志所属，乃可随其脏以调之也。

