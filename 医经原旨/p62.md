<!-- { "loadSidebar": true } -->
　　肺咳之状，咳而喘息有音，甚则唾血。（肺主气而司呼吸，故喘息有音唾血者，随咳而出，其病在肺，与呕血者不同。）心咳之状，咳则心痛，喉仲介介如梗状，甚则咽肿喉痹。（心肺起于心中，出属心系，上挟于咽，故病喉中梗介，咽肿喉痹也。介介如有所梗，妨碍之意。）肝咳之状，咳则两胁下痛，甚则不可以转，转则两 下满。（肝脉布胁肋，故病如是， ，腋下胁也。）脾咳之状，咳则右 下痛，阴阴引肩背，甚则不可以动，动则咳剧。（脾脉上膈挟咽，其支者复从胃别上膈，故为 下痛而阴阴然痛引肩背。脾应土，其性静，故甚者不可以动，动则增剧也，脾咳则右 下痛者，盖阴土之气应于坤，出西南也。胃之大络名曰虚里，贯膈络肺，出于左乳下，岂非阳土之气应于艮而出东北乎？人与天地相参也。）肾咳之状，咳则腰背相引而痛，甚则咳涎。（肾脉贯脊，系于腰背，故相引而痛。其直者入肺中，循喉咙，故甚则咳涎，盖肾为水脏，主涎饮也。）六腑之咳，又安所受病？（此下辨六腑之咳不同也。）夫五脏之咳，久乃移于六腑。（五脏之咳久不已，则病及于腑，皆各因其合而表里相移也。）脾咳不已，则胃受之。胃咳之状，咳而呕，呕甚则长虫出。

　　（脾与胃合，故脾咳不已，胃必受之。胃不能容，则气逆为呕。长虫，蛔虫也，居肠胃之中，呕甚则随气而上出。蛔，音回。）肝咳不已，则胆受之。胆咳之状，咳呕胆汁。（胆汁，苦汁也。）肺咳不已，则大肠受之。大肠咳状，咳而遗矢。（矢，屎也。）心咳不已，则小肠受之。小肠咳状，咳而失气，气与咳俱失。（小肠之下，则大肠也。大肠之气，由于小肠之化，故小肠受邪而咳则下奔失气也。）肾咳不已，则膀胱受之。膀胱咳状，咳而遗溺。（膀胱为津液之府，故邪气居之则咳而遗溺。）久咳不已，则三焦受之，三焦咳状，咳而腹满，不欲食饮。（久咳不已，则上、中、下三焦俱病，出纳升降皆失其和，故腹满不能食饮。）此皆聚于胃，关于肺，使人多涕唾而面浮肿气逆也。（此下总结诸咳之症而并及其治也，诸咳皆聚于胃，关于肺者，以胃为五脏六腑之本，肺为皮毛之合，如上文所云“皮毛先受邪气”及“寒饮食入胃”者，皆肺、胃之候也。阳明之脉起于鼻，会于面，出于口，故使人多涕唾而面浮肿，肺为脏腑之盖而主气，故令人咳而气逆。）

　　治脏者治其俞，治腑者治其合，浮肿者治其经。（脉之所注者为俞，所入者为合，所行者为经。诸脏腑皆然也。咳证必由于肺，而“五脏六腑，皆令人咳”；又曰“五脏各以其时受病，非其时各传以与之”，则不独在肺矣。盖咳有内伤、外感之分，故自肺而传及五脏者有之，自五脏而传于肺者亦有之。如风寒暑湿伤于外，则必先中于皮毛，皮毛为肺之合，而受邪不解，此则自肺而后传于诸脏也；劳欲情志伤于内，则脏气受伤，先由阴分而病及上焦，此则自诸脏而后传于肺也。但自表而入者，其病在阳。故必自表而出之，治法宜辛宜温，求其属而散去外邪，则肺气清而咳自愈矣；自内而生者伤其阴也，阴虚于下则阳浮于上，水涸金枯则肺苦于燥，肺燥则痒，痒则咳不能已，治此者宜甘以养阴，润以养肺，使水壮气复而肺则宁也。大法治表邪者药不宜静，静则留连不解，久必变生他病，故最忌寒凉收敛之剂；治里症者药不宜动，动则虚火不宁，真阴不复，燥痒愈增，病必日甚，故最忌辛香助阳等剂。然治表者虽宜从散，若形气病气俱虚者，又当补其中气而佐以温解之药，若专于解散，恐肺气益弱，腠理益疏，外邪乘虚而入，病益甚也；治里者虽宜静以养阴，若命门阳虚不能纳气，则参、姜、桂、附之类，亦所必用，否则气不化水，终无济于阴也，至若因于火者宜清，因于湿者宜利，因痰者降其痰，因气者理其气，虽方书条目极多，病本惟风寒、劳损而已，风寒者责在阳实，劳损者责在阴虚，此咳证之纲领。其他治标之法，亦不过随其所见之证，而兼以调之则可，原非求本之法也，至于老人之久嗽者，元气既虚，本难全愈，多宜温养脾肺，或兼治标，但保其不致羸困则善矣；若求奇效而必欲攻之，则非计之得也。）

　　卷五　疾病第十二

　　喘

　　人之居处、动静、勇怯，脉亦为之变动。凡人之惊、恐、恚、劳、动、静，皆为变也。（脉，以经脉、血气统言之也。）是以夜行则喘出于肾，淫气病肺。（此下四条言喘者，喘属气，病在阳也。

　　肾者，至阴也。阴气受于夜，夜行则劳骨伤阴，故喘出于肾。淫气者，阴伤则阳胜，气逆为患也。肺肾为母子之脏，而少阴之脉上入肺中，故喘出于肾则病苦于肺。）有所堕恐，喘出于肝，淫气害脾。（有所堕坠而恐者，伤筋损血，故喘出于肝。肝气淫则害于脾，木乘土也。）有所惊恐，喘出于肺，淫气伤心。（惊恐则神气散乱，肺藏气，故喘出于肺，心藏神，故淫气伤之。）度水跌仆，喘出于肾与骨。（水起通于肾，跌仆伤于骨，故喘出焉。）当是之时，勇者气行则已，怯者则着而为病也。（此结上文而言有病有不病者，因气有强弱不同也。）故诊病之道，观人勇怯、骨肉、皮肤能知其情，以为法也。（勇可察其有余，怯可察其不足，骨可以察肾，肉可以察脾，皮肤可以察肺，望而知其情，即善诊者也。）

　　卷五　疾病第十二

　　汗

　　饮食饱甚，汗出于胃。（此下五条言汗者，汗属精，病在阴也。饮食饱甚则胃气满而液泄，故汗出于胃。）惊而夺精，汗出于心。（惊则神散，神散则夺其精气，故汗出于心。）持重远行，汗出于肾。（持重远行则伤骨，肾主骨，故汗出于肾。）疾走恐惧，汗出于肝。（肝主筋而藏魂，疾走则伤筋，恐惧则伤魂，故汗出于肝。）摇体劳苦，汗出于脾。（摇体劳苦，则肌肉四肢皆动，脾所主也，故汗出于脾，又醉饱行房，汗出于脾。）故春秋冬夏四时阴阳生病，起于过用，此为常也。（五脏受气，强弱各有常度，若勉强过用，必损其真，则病之所由起也。）人有热饮食下胃，其气未定，汗则出，或出于面，或出于背，或出于身半，其不循卫气之道而出也。（饮食入胃，其气各有所行，如散精于肝，淫气于筋，浊气归心，淫精于脉之类是也，卫气之道，昼行于阳，夜行于阴，有常度也。今有热饮食者方入于胃，其气之留行未定，而汗辄外泄，出无方所，是不循胃气之道也。）外伤于风，内开腠理，毛蒸理泄，卫气走之，固不得循其道。

　　（风为阳邪，有外热也。热食气悍，因内热也，热之所聚，则开发腠理，所以毛蒸理泄而卫气走之，故不循其常道也。）此气 悍滑疾，见开而出，不得从其道，命曰“漏泄”。（此即热食之气也，出不由度，故曰“漏泄”。）

　　卷五　疾病第十二

　　鼓胀

　　有病心腹痛，旦食则不能暮食，名为“鼓胀”。（内伤脾肾，留滞于中，则心腹胀满不能再食，其胀如鼓，故名“鼓胀”。）治之以鸡矢醴，一剂知，二剂已。（鸡矢之性，能消积下气，通利大、小二便，盖攻伐实邪之剂也。一剂可知其效，二剂可已其病。凡鼓胀由于停积，及湿热有余者，皆宜用之。若肾脾虚寒发胀，及气虚中满等症，最所忌也，误服则死。鸡矢醴法：用羯鸡矢一升，研细炒焦色，地上出火毒，以百沸汤淋汁；每服一大盏，调木香、槟榔末各一钱，日三服，空腹服，以平为度。

　　又有用干羯鸡矢八合，炒微焦，入无灰好酒三碗共煎，干至一半许，用布滤汁，五更热饮，则腹鸣，辰、巳时行二三次，皆黑水也。次日觉足面渐有皱纹，又饮一次，则渐皱至膝上而病愈矣。此二法似用后者为便。）其时有复发者，饮食不节故也。（鼓胀之病本因留滞，故不可复纵饮食也。）虽然，其病且已时，故当病气聚于腹也。（病虽将愈而复伤其脾，所以气复聚也。）

　　应于寸口，其脉大坚以涩者，胀也。（脉大者，邪之盛也；脉坚者，邪之实也；涩因气血之虚而不能流利也。大都洪大之脉，阴气必衰，坚强之脉，胃气必损，故大坚以涩，则病当为胀。）何以知脏腑？阴为脏，阳为腑也。（涩而坚者为阴，其胀在脏，大而坚者为阳，其胀在腑。一曰：脉病在阴，则胀在脏；脉病在阳，则胀在腑。）夫气之令人胀也，血脉之中，脏腑之内，三者皆存焉，然非胀之舍也。（舍，言留止之处也。）胀之舍在于脏腑之外，排脏腑而郭胸胁，胀皮肤，故命曰“胀”。（排挤于脏腑之外，以胸胁为郭而居于皮肤之中，是即胀之所舍。）脏腑之在胸胁腹里之内也，若匣匮之脏禁器也，各有次舍，异名而同处一域之中，其气各异，盖胸腹，脏腑之郭也。（胸腹者，所以保障五内，故为脏腑之郭。）

