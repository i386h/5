<!-- { "loadSidebar": true } -->
　　宗气积于上焦，营气出于中焦，卫气出于下焦。达于表者，阳之气也，故三焦出气以温肌肉，充皮肤，而为其津，津属阳也；营于里者，阴之气也，故周流于血脉之间而不散行于外，注于脏腑，益于精髓而为之液，液属阴也。）天暑衣浓则腠理开，故汗出。寒留于分肉之间，聚沫则为痛。（此津液之为汗也。热蒸于表则津泄，故腠理开而汗出；或为寒邪所感，则液凝留于肌肉之间，故汗沫聚而为痛。）天寒则腠理闭，气湿不行，水下留于膀胱，则为溺与气。（此津液之为溺气也，腠理闭密则气不外泄，故气化为水，水必就下，故流于膀胱；然水即气也，水聚则气生，气化则水注，故为溺与气。）五脏六腑，心为之主，耳为之听，目为之候，肺为之相，肝为之将，脾为之卫，肾为之主外。（此二节言津液之为涕泣也。心总五脏六腑，为津液为主，故耳、目、肺、肝、脾、肾皆总命于心，是以耳之听，目之视，无不由乎心也。肺朝百脉而主治节，故为心之相；肝主谋虑决断，故为心之将；脾主肌肉而护养脏腑，故为心之卫；肾主骨而成立其形体，故为心之主外也。）故五脏六腑之津液尽上渗于目，心悲气并则心系急，心系急则肺举，肺举则液上溢。夫心系与肺，不能常举，乍上乍下，故咳而泣出矣。（心为脏腑之主，故五脏之系皆入于心，心之总系复上贯于肺，通于喉，而息由以出，故心悲则系急而肺叶举，液即随之而上溢。然心系于肺，本不常举，故有乍上乍下；当其气举而上，则为咳为泣也。凡人之泣甚而继以嗽者，正以气并于上而奔迫于肺耳。目者，宗脉之所聚也，上液之道也，口鼻者，气之门户也，故悲哀愁忧则心动，心动则五脏六腑皆摇，摇则宗脉感，液道通，故涕泣出焉。）中热则胃中消谷，消谷则虫上下作，肠胃充郭，故胃缓，胃缓则气逆，故唾出。（此津液之为唾也。虫为湿热所化，常居肠中，胃热则消谷中空，虫行求食，故或上或下，动作于肠胃之间。充郭者，纵满之谓。肠郭则胃缓，胃缓则气逆上行，涎随而溢，故多唾也。

　　肾为唾，而此曰“胃为唾”，是胃之与肾皆主为唾，盖土郁之唾在胃，水泛之唾在肾也。）五谷之津液和合而为膏者，内渗入于骨空，补益脑髓，而下流于阴股。（此津液之为精髓也。膏，脂膏也，精液和合为膏，以填补于骨空之中，则为脑为髓，为精为血，故上至巅顶，得以充实，下流阴股，得以交通也。）阴阳不和，则使液溢而下流于阴，髓液皆减而下，下过度则虚，虚故腰背痛而胫酸。（阴阳不和则精气俱病，气病则不摄，精病则不守，精气不相统摄，故液溢于下而流泄于阴窍；精髓皆减，输泄过度则真阴日虚，故为腰痛胫酸等病，此劳瘵之所由作也。）阴阳气道不通，四海闭塞，三焦不泻，津液不化，水谷并于肠胃之中，别于回肠，留于下焦，不得渗膀胱，则下焦胀，水溢，则为水胀。（此津液之为水胀也。三焦为决渎之官，膀胱为津液之府，气不化则水不行，所以三焦不能泻，膀胱不能渗，而肿胀之病所由作。故治此者，当以气化为主。试观水潦为灾，使非太阳照临，则阴凝终不能散，泥泞终不能干。能知此义，则知阴阳气化之道矣。）此津液五别之逆顺也。（阴阳和则五液皆精而充实于内，阴阳不和则五精皆液而流溢于外，此其所谓逆顺也。）

　　卷五　疾病第十二

　　水疸

　　颈脉动，喘疾咳曰水。（颈脉，谓结喉旁动脉，足阳明之人迎也，水气上逆，反侵阳明，则颈脉动；水溢于肺，则喘急而疾咳。）目裹微肿，如卧蚕起之状曰水。（目裹者，目之下胞也，胃脉之所至，脾气之所至。若见微肿如卧蚕起之状，是水气淫及脾胃也。水者阴也，目下亦阴也，腹者至阴之所居，故水在腹中者必使目下肿也。）溺黄赤，安卧者黄胆。（疸，黄病也。身痛而色微黄，齿垢黄，爪甲上黄，黄胆也。

　　安卧，小便黄赤，脉小而寒者，不嗜食，谓之劳疸，以女劳得之也。）已食如饥者胃疸。（已食如饥者，是胃热也。善消谷食，故曰“胃疸”，肺小而涩者。不嗜食，言中寒也。所以治疸者，当知阴阳之辨。）

　　面肿曰风。（风为阳邪，故面肿者曰“风”，阳受风气也。）足胫肿曰水。（水为阴邪，故足胫肿者曰“水”，阴受湿气也。）目黄者曰黄胆。（目者，宗脉之所聚也。诸经有热则上薰于目，故黄胆者其目必黄。）

　　卷五　疾病第十二

　　瘅

　　消瘅脉实大，病久可治；脉悬小坚，病久不可治。（消瘅者，三消之总称，谓内热消中而肌肤消瘦也，邪热在内，脉当实大者为顺，故病虽久犹可治；若脉悬小，则阳实阴虚，脉证之逆也，故不可治。五脏皆柔弱者善病消瘅，又热则消肌肤，亦为消瘅也。）

　　热中、消中，不可服高粱、芳草、石药。石药发癫，芳草发狂。（多饮数溲，谓之热中。多食数溲，谓之消中。多怒曰癫，多喜曰狂。）热中、消中者，皆富贵人也，禁高粱，是不合其心，禁芳草、石药，不愈其病也，非也。（高粱，浓味也。芳草，辛香之品也。石药，锻炼金石之类也。三者皆能助热，亦能销阴，凡病热者所当禁用。热中、消中者，即内热病也，惟富贵之人多有之。凡治消瘅肥贵人。

　　则高粱之疾也。盖富贵者以肥甘为事，肥者令人内热，甘者令人中满，气积成热；则转为消中、消渴之病，故于高粱、芳草之类，皆不得不禁也。）芳草之气美，石药之气悍。二者，其气急疾坚劲，非缓心和人，不可以服。（芳美者气热而散，悍急者性刚而烈也。）夫热气 悍，药气亦然，二者相遇，恐内伤脾。（脾者，阴中之至阴也。阳胜则伤阴，故二热合气，必致伤脾。）脾者土也，而恶水，服此药者，至甲乙日更论。（脾伤者畏木，故至甲乙日更论，盖谓其必甚也。消瘅、消中者，即后世所谓三消症也。凡多饮而渴不止者为上消，消谷善饥者为中消；溲便频而膏浊不禁者为下消。如肺消、膈消、消渴，即上消也；瘅成为消中，胃中热则消谷令人善饥，即中消也；肾脉，肝脉微小，皆为消瘅，肝肾在下，即下消也。然消渴之病，本湿寒之阴气极衰，燥热之阳气太盛故也，治当补肾水阴寒之虚，泻心火阳热之实，除肠胃燥热之甚，济身中津液之衰，使道路散而不结，津液生而不枯，气血和而不涩，则病自已。若饮水多而小便多，名曰消渴；若饮食多不甚渴，小便数而消瘦者，名曰消中；若渴而饮水不绝，腿消瘦而小便有脂液者，名曰肾消。一皆以燥热太甚，三焦肠胃之腠理脉络怫郁壅滞，虽多饮于中，终不能浸润于外，营卫百骸，故渴不止而小便多出，或数溲也。盖五脏心为君火正化，肾为君火对化，三焦为相火正化，胆为相火对化，得其平则烹炼饮食，糟粕去焉，不得其平则燔灼脏腑，津液竭焉，夫一身之心火，甚于上为膈膜之消，甚于中为肠胃之消，甚于下为膏液之消，甚于外为肌肉之消。上甚不已，则消及于肺；中甚不已，则消及于脾；下甚不已，则消及于肝肾；外甚不已，则消及于筋骨。四脏皆消尽，则心始自焚而死矣。故有消瘅、消中、消渴、风消、膈消、肺消之说。消之症不同，归之火则一也，人身之有肾，犹木之有根，故肾脏受病，必先形容憔悴，虽加以滋养，不能润泽，故患消渴者，皆是肾经为病，由壮盛之时不自保养，快情恣欲，饮酒无度，食脯炙，饵丹石等药，遂使肾水枯竭，心火燔盛，三焦猛烈，五藏渴燥，由是渴、利生焉，此又皆本于肾也。又二阳之病发心脾，其传为风消，以阳明为十二经之海，土衰而木气乘之，故为肌肉风消也，心移寒于肺为肺消，饮一溲二，死不治。此言元阳之衰，而金寒水冷，则为肺、肾之消也，五脏之脉微小者，皆为消瘅，此言寸口之弱见于外，以血气之衰而消于内也。又如岁水太过，上临太阳，民病渴而妄冒；太阳司天，寒气下临，心火上从，民病嗌干善渴；太阳司天，寒淫所胜，民病嗌干，渴而欲饮，是皆以阴抑阳，以水致火，必以温剂散去寒邪，其疾自愈，诸如此者，总皆消渴之类也。夫消者，消耗之谓，阳胜固能消阴，阴胜独不能消阳乎？故凡于精神血气肌肉筋骨之消，无非消也，又不得尽称为火矣。善学人当熟读而精思，因时制宜可也。）

　　有病口甘者，此五气之溢也，名曰“脾瘅”。（瘅，热病也。五气，五味之所化也，夫五味入口，藏于胃，脾为之行其精气；津液在脾，故令人口甘也，（脾主为胃行其津液者也，）故五味入胃则津液在脾，脾属土，其味甘，脾气通于口，故能令人口甘也。）此肥美之所发也，（肥甘太过，故发为病。）

　　此人必数食甘美而多肥也。肥者令人内热，甘者令人中满，故其气上溢，转为消渴。（肥者，味浓助阳，故能生热，甘者，性缓不散，故能留中。热留不去，久必伤阴，其气上溢，故转变为消渴之病。）

　　治之以兰，除陈气也。（兰草性味甘寒，能利水道，辟不祥，除胸中痰癖，其气清香，能生津止渴，润肌肉，故可除陈积蓄热之气。）有病口苦，名曰“胆瘅”，取阳陵泉。（阳陵泉，足少阳胆经穴。口苦者病在胆，故名曰“胆瘅”。）夫肝者，中之将也，取决于胆，咽为之使。（谋虑在肝，无胆不断，故肝为中之将而取决于胆也。又足少阳之脉上挟咽，足厥阴之脉循喉咙之后，上入颃颡，是肝胆之脉，皆会于咽，故咽为之使。）

　　此人者，数谋虑不决，故胆虚气上溢而口为之苦，治之以胆募、俞。（数谋虑不决，则肝胆俱劳，劳则必虚，虚则气不固，故胆气上溢而口为之苦。胆募在肋，本经之日月也。胆俞在背，足太阳之穴也。

　　并前阳陵泉者，共六穴，皆可治之。）

　　卷六　疾病第十三

　　胎孕

