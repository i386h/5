<!-- { "loadSidebar": true } -->
　　何以知怀子之且生也？身有病而无邪脉也。（身有病，谓经断、恶阻之类也。身病者脉亦当病，或断续不调，或弦涩细数，是皆邪脉，则真病也。若六脉和滑而身有不安者，其为胎气无疑矣。）人有重身，九月而喑。（妇人怀孕，则身中有身，故曰“重身”。喑，声哑不能出也。）胞之络脉绝也。（胎怀九月，儿体已长，故能阻绝胞中之络脉。）何以言之？胞络者，系于肾少阴之脉，贯肾系舌本，故不能言。无治也，当十月复。（胞中之络，冲任之脉也，胞络者，系于肾而上会于咽喉，故胞中之络脉绝则不能言，十月子生而胞络复通，则能言矣，故不必治。）无损不足、益有余以成其疹。（疹，疾也。不当治而治之，反以成疾。）无损不足者，身羸瘦无用 石也；（妊娠九月，则身重疲劳，养胎力困，正虚羸不足之时，必不可用针石以复伤其气。）无益其有余者，腹中有形而泄之，泄之则精出，而病独擅中，故曰疹成也。（胎元在胞而刺之，则精气必泄。精泄则胎气伤而病独专于中，是益其有余，故疹成也，胎孕之道，《颅囟经》云：一月为胞胎，精血疑也；二月为胎形，始成胚也；三月阳神，为三魂；四月阴灵，为七魄；五月五行，分五脏也；六月六律，定六腑也；七月精开窍通，光明也；八月元神，具降真灵也；九月宫室罗布，以定生人也；十月受气足，万象成也。生后六十日瞳子成，能咳笑应和人；百五十日任脉成，能自反复；百八十日髋骨成，能独坐；二百一十日掌骨成，能扶伏；三百日髌骨成，能行也。若不能根据期者，必有不平之处，巢元方曰：妊娠一月名胎胚，足厥阴脉养之；二月名始膏，足少阳脉养之；三月名始胎，手心主脉养之，当此之时，血不流行，形象始化，未有定仪，因感而变，欲于端正庄严，常口谈正言，身行正事，欲子美好，宜佩白玉，欲子贤能，宜看诗书，是谓外象而内感者也；四月始成其血脉，手少阳脉养之；五月始成其气，足太阴脉养之；六月始成其筋，足阳明脉养之；七月始成其骨，手太阴脉养之；八月始成肤革，手阳明脉养之；九月始成毛发，足少阴脉养之；十月五脏六腑、关节人神皆备，此其大略也。当推其理，若足厥阴者，肝脉也，足少阳者，胆脉也，此一脏一腑之经也，余皆如此，凡四时之令必始春木，故十二经之养始于肝胆，所以养胎在一月、二月；手心主包络也，手少阳三焦也，属火而王夏，所以养胎在三月、四月；足太阴脾也，足阳明胃也，属土而王长夏，所以养胎在五月、六月，手太阴肺也，手阳明大肠也，属金而王秋，所以养胎在七月、八月；足少阴肾也，属水而王冬，所以养胎在九月；至十月，儿于母腹之中受足诸脏之气，然后待时而生也，然十二经中，惟手少阴心脉、手太阳小肠脉及足太阳膀胱脉，皆不言养胎者，盖九月之养在肾，则膀胱亦在其中矣，惟心与小肠为表里，心为五脏六腑之主，虽其尊而无为，然脏气所及则神无不至，小肠切近胞胎，丙火所化，则气无不至，所以皆不主月而实无月不在也，胎孕之道。无出此矣。第胎有男女，则成有迟速，体有阴阳，则怀分向背。故男动在三月，阳性早也，女动在五月，阴性迟也。女胎背母而怀，故母之腹软，男胎面母而怀，故母之腹硬。此又男胎、女胎之有不同者也，至若既生之后，儿之寿夭，其因有二：盖一则由于禀赋，一则由于抚养，夫禀赋为胎元之本，精气之受于父母者是也。

　　抚养为寿夭之本，居处寒温、饮食得失者是也。凡少年之子，多有羸弱，欲勤而精薄也。老年之子，反多强壮者，欲少而精全也。多饮者子多不育，盖以酒乱精，则精半非真，而湿热胜也。多欲者子多不育，以孕后不节，则盗泄母阴，夺养胎之气也。此外如饥饱劳逸，五情六气，无不各有所关，是皆所谓禀赋也。至于抚养之法，俗传有云“若要小儿安，须带三分饥与寒。”此言殊为未当，恐饮食之过，伤脾而积聚生，故当防其放肆无度。叠进而骤，脾不及化，必使饮食匀调，节其生冷，何病之有？若云带饥，则不可也。至若“寒”之一字，关系非浅，圣人避风如避箭，则风寒之为害也不小。彼婴儿以未成之血气，嫩薄之肌肤，较之大人相去百倍，顾可令其带寒耶？新产之儿，多生惊风抽搐等病，盖其素处腹中，裹护最密，及胞胎初脱，极易感邪，而收生者迟慢不慎，则风寒袭之，多致不救，及其稍长，每多发热，轻则为鼻塞咳嗽，重则为小儿伤寒，幼科不识，一概呼为变蒸，误药致毙者此也。或寒气伤脏，则为吐为泻，或因寒生热，则为惊为疳。种种变生，多由外感，虽禀体强盛，不畏风寒者亦所常有，但强者三之一，弱者三之二，伤热者十之三，伤寒者十之七，矧膏粱贫贱，气质本自不同，医家不能察本，但知见热攻热，婴儿不能言，病家不能辨，徒付之命，诚可叹也。又有谓“小儿为纯阳之体，多宜清凉之治”者，此说尤为误人。女子二七，男子二八，而后天癸至。夫天癸者，阴气也，小儿之阴气未至，故曰纯阳，原非阳气有余之谓，特稚阳耳。稚阳之阳，其阳几何？使阳本非实，而误认为火，则必用寒凉妄攻其热，阴既不足，又伐其阳，多致阴阳俱败，脾肾俱伤，又将何所藉赖而望其生乎？又曰“小儿无补肾法”，此何说耶？夫小儿之阴气未成，即肾虚也，或父母多欲而所禀水亏，亦肾虚也。阴既不足。而不知补之，阴绝则孤阳亦灭矣，何谓无可补耶？此义惟薛立斋独得之。）

　　卷六　疾病第十三

　　血枯

　　病有胸胁支满者，妨于食，病至则先闻腥臊臭，出清液，先唾血，四肢清，目眩，时时前、后血，何以名之？（支满者，满如支膈也。肺主气，其臭腥，肝主血，其臭臊，肺其不能平肝，则肝肺俱逆于上，浊气不降，清气不升，故闻腥臊而吐清液也。口中唾血，血不归经也。四肢清冷，气不能周也。

　　头目眩运，失血多而气随血去也。气既乱，故于前阴、后阴，血不时见，而月信反无期矣。）病名血枯。

　　此得之年少时有所大脱血，若醉入房中，气竭肝伤，故月事衰少不来也。（血枯者，月水断绝也。致此之由，其原有二：一则以少时有所大脱血，如胎产既多，及崩、淋、吐、衄之类，皆是也；一则以醉后行房，血盛而热，因而纵肆，则阴精尽泄，精去则气去，故中气竭也，夫肾主闭，脏肝主疏泄，不惟伤肾，而且伤肝。

　　及至其久，则三阴俱亏，所以有先见诸证如上所云，而终必至于血枯，则月事衰少不来也。此虽以女子为言，丈夫有犯前证，亦不免为精枯之病，则劳损之属皆是也。）治之何术？以四乌 骨、一 茹，二物并合之，丸以雀卵，大如小豆，以五丸为后饭，饮以鲍鱼汁，利肠中及伤肝也。（后饭者，先药后饭也，乌 ，即乌贼也，骨名海螵蛸，其气味咸温下行，故主女子赤白漏下及血闭、血枯，其性涩，故亦能令人有子。 茹，亦名茹芦，即茜草也，气味甘寒无毒，能止血治崩，又能益精气，活血通经脉，作 茹者非，盖 茹有毒，岂血枯者所宜？未之详耳。雀，即麻雀也。雀卵气味甘温，能补益精血，主男子阴痿不起，故可使多精有子，及女子带下、便溺不利。鲍鱼，即今之淡干鱼也。诸鱼皆可为之，惟石首鲫鱼者为胜。其气味辛温无毒。鱼本水中之物，故其性能入水脏，通血脉，益阴气，煮汁服之，能同诸药通女子血闭也，以上四药，皆通血脉，血主于肝，故凡病伤肝者，亦皆可用之，血枯一症，与血膈相似，皆经闭不通之候。然而枯之与膈，则相反有如冰炭。夫枯者，枯竭之谓，血虚之极也。膈者，阻隔之谓，血本不虚，而或气，或寒，或积，有所逆也。膈者，病发于暂，其证则或痛或实，通之则血行而愈，可攻者也，枯者，其来也渐，冲在内竭，其症无形，必不可通者也。今人每用四物加桃仁、红花，甚至硝、朴、棱、莪之类，无所不至，夫血既枯矣，只当补养阴气，使其血充则勿招自至，奚俟通也？若勉强逼之，则枯者愈枯，不危何待？）

　　卷六　疾病第十三

　　癫狂

　　病有怒狂者，（怒狂者，多怒而狂也，即骂詈不避亲疏之谓。）生于阳也。阳气者，因暴折而难决，故善怒也，名曰阳厥。（阳气宜于畅达，若暴有折锉，则志无所伸，或事有难决，则阳气被抑，逆而上行，故为怒狂，病名阳厥。）阳明者常动，巨阳、少阳不动，不动而动，大疾，此其候也。（阳明常动者，谓如下关、地仓、大迎、人迎、气冲、冲阳之类，皆有脉常动者也。巨阳。少阳不动者，谓巨阳惟委中、昆仑，少阳惟听会、悬钟，其脉虽微动而动不甚也。于其不甚动者而动，且大疾，则其常动者更甚矣。此即阳厥怒狂之候。）夺其食即已。夫食入于阴，长气于阳，故夺其食即已。（食少则气衰，故节夺其食，不使胃火复助阳邪，则阳厥怒狂者可已。）使之服以生铁洛为饮。夫生铁洛者，下气疾也。（生铁洛，即炉冶间锤落之铁屑，用水研浸，可以为饮，其属金，其气寒而重，最能坠热开结，平水火之邪，故可以下气疾、除狂怒也。凡药中用铁精、铁华粉、针砂、铁锈水之类，皆同此意。）

　　癫疾脉搏大滑，久自已。脉小坚急，死不治。（搏大而滑为阳脉，阳盛气亦盛，故久将自已。若小坚而急，则肝之真脏脉也，全失中和，而无胃气，故死不治。）故又曰癫疾之脉，虚则可治，实则死。（虚则柔缓邪气微也，故生；实则弦急邪气盛也，故死。）人生而有病癫疾者，何得之？（言人之初生者，未犯邪气，即有癫疾也。）病名为胎病，此得之在母腹中时，其母有所大惊，气上而不下，精气并居，故令子发为癫疾也。（惊则气乱而逆，故气上不下，气乱则精亦随之，故精气并及于胎，令子为癫痫疾也。）

　　卷六　疾病第十三

　　卒痛

