<!-- { "loadSidebar": true } -->
　　人之五脏卒痛者，经脉流行不止，环周不休，寒气入经而稽迟，泣而不行，客于脉外则血少，客于脉中则气不通，故卒然而痛。其痛或有卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引而痛者，或腹痛引阴股者，或痛宿昔而成积者，或卒然痛死不知人、少间复生者，或痛而呕者，或腹痛而后泄者，或痛而闭不通者，凡此诸痛，皆当别之。寒气客于脉外，则脉寒，脉寒则缩蜷，缩蜷则脉绌急，绌急则外引小络，故卒然而痛，得炅则痛立止。（蜷，不申也，绌，屈曲也。炅，热也。寒气客于脉外者，邪不甚深，卫气不得流通，则外引小络而卒然为痛，故但得炅暖之气，其痛则立止也。蜷，音拳。绌，音屈。）因重中于寒，则痛久矣。

　　（重中于寒则不易解散也。）寒气客于经脉之中，与炅气相薄，则脉满，满则痛而不可按也。（阳气行于脉中而寒袭之，则寒热相薄，留而不行，则邪实于经，故脉满而痛不可按也。）寒气稽留，炅气从上，则脉充大而血气乱，故痛甚不可按也。（炅气从上，阳主升也。寒邪遏之，则脉充于内而血气乱，故其痛必甚。）

　　寒气客于肠胃之间，膜原之下，血不得散，小络急引故痛。按之则血气散，故按之痛止。（膜，筋膜也。原，肓之原也，义详下章。肠胃之间，膜原之下，皆有空虚之处，血不散而小络满，则急引而痛。按之则寒气可散，小络可缓，故其痛止，非若经脉之无罅隙者，按之则愈实而愈痛也。其着于肠胃之募原也，饱食则安，饥而痛。）寒气客于挟脊之脉，则深按之不能及，故按之无益也。（挟脊者，足太阳经也。其最深者则伏冲、伏膂之脉，故按之不能及其处。）寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。（关元，任脉穴，在脐下三寸。冲脉起于胞中，即关元也。其脉并足少阴肾经挟脐上行，会于咽喉，而肾脉上连于肺，若寒气客之，则脉不通，脉不通则气亦逆，故喘动应手也。）寒气客于背俞之脉，则脉泣，脉泣则血虚，血虚则痛，其俞注于心，故相引而痛。按之则热气至，热气至则痛止矣。（背俞，五脏俞也，皆足太阳经穴。太阳之脉，循膂，当心入散，上出于项，故寒气客之则脉涩血虚，为背与心相引而痛，因其俞注于心也。按之热至而痛止者，正以血虚故耳。）寒气客于厥阴之脉，厥阴之脉者，络阴器系于肝，寒气客于脉中，则血泣脉急，故胁肋与少腹相引痛矣。（肝经之脉，循阴股，入髦中，抵少腹，布胁肋也。）厥气客于阴股，寒气上及少腹，血泣在下相引，故腹痛引阴股。（厥气，寒逆之气也，少腹阴股之间，乃足三阴冲脉之所中行也，寒气之犯，皆相引而痛。）寒气客于小肠膜原之间，络血之中，血泣不得注于大经，血气稽留不得行，故宿昔而成积矣。（小肠为受盛之府，化物所出。若寒气客于膜原、络血之间，则血涩不行，故不得注于大经。

　　稽留渐久，因成积也。）寒气客于五脏，厥逆上泄，阴气竭，阳气未入，故卒然痛死不知人，气复反则生矣。（寒伤脏气，则气不得降而厥逆上泄，乃致真阴暴竭，阳气未能遽入，故卒然痛死，必待脏气复返则生矣。）

　　寒气客于肠胃，厥逆上出。故痛而呕也。（肠胃，亦言腑也，水谷之在六腑，必自上而下，乃其顺也。若寒气客之，则逆而上出，故为痛为呕。）寒气客于小肠，小肠不得成聚，故后泄腹痛矣。（小肠为丙火之府，而寒邪胜之，则阳气不化，水谷不得停留，故病为后泄腹痛矣。）热气留于小肠，肠中痛，瘅热焦渴，则坚干不得出，故痛而闭不通矣。（热留小肠，是阳脏阳病也。故为瘅热、焦竭、坚干、痛闭之疾。治痛之法，有曰痛无补法者，有曰通则不痛、痛则不通者，有曰痛随利灭者，人相传诵，皆以此为不易之法。凡是痛症无不执而用之，不知“痛随利灭”，“利”字训作“通”字，非下也。

　　假令在表者实，汗而利之，在里者实，下而利之，在气血者实，散之、行之而利之，则得治实之法也。然痛症亦有虚、实，治法亦有补、泻。其辨之之法，不可不详。凡痛而胀闭者多实，不胀不闭者多虚；痛而拒按者为实，可按者为虚；喜寒者多实，爱热者多虚；饱而甚者多实，饥而甚者多虚；脉实气粗者多实，脉虚气少者多虚；新病壮年者多实，愈攻愈剧者多虚。痛在经者脉多弦大，痛在脏者脉多沉微。必兼脉症而察之，则虚实自有明辨。实者可利，虚者亦可利乎？不当利而利之，则为害不浅。故凡治表虚而痛者，阳不足也，非温经不可；里虚而痛者，阴不足也，非养荣不可；上虚而痛者，心脾受伤也，非补中不可；下虚而痛者，脱泄亡阴也，非速救脾肾、温补命门不可。夫以温补而治痛者，古人非不多也，惟近代薛立斋尤得之，奈何明似丹溪而亦曰“诸痛不可补气”，局人意见如此。）

　　卷六　疾病第十三

　　痹

　　风寒湿三气杂至，合而为痹。（痹者，闭也，一阴一阳结谓之喉痹，食痹而吐，是皆闭塞之义也。故风寒湿三气杂至，则壅闭经络，血气不行而病为痹，即痛风不仁之属。痹，音秘。）其风气胜者为行痹，风者善行数变，故为行痹。凡走注历节疼痛之类皆是也。）寒气胜者为痛痹，（阴寒之气客于肌肉筋骨之间，则凝结不散，阳气不行，故痛不可当，即痛风也。）湿气胜者为着痹也。（着痹者，肢体重着不移，或为疼痛，或为顽木不仁。湿从土化，病多发于肌肉。）其有五者：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。（遇此者，指上文之三气也。）内舍五脏六腑，五脏皆有合，病久而不去者，内舍于其合也。（皮、肉、筋、骨、脉皆有五脏之合，病在外而久不去，则各因其合而内连于脏矣。）故骨痹不已，复感于邪，内舍于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时，重感于风、寒、湿之气也。（舍者，邪入而居之也。时，谓气王之时，五脏各有所应也。病久不去，而复感于邪，气必更深，故内舍其合而入于脏。）凡痹之客五脏者，肺痹者烦满喘而呕；（肺在上焦，其脉循胃口。故为烦满喘而呕也。）心痹者脉不通，烦则心下鼓暴，上气而喘，嗌干善噫，厥气上则恐；（心合脉而痹气居之，故脉不通。心脉起于心中，其支者上挟咽，其直者却上肺，故病此诸症。厥气，阴气也。心火衰则邪乘之，故神怯而恐。）肝痹者夜卧则惊，多饮数小便，上为引如怀；（肝藏魂，肝气痹则魂不安，故主夜卧惊骇。肝脉下者过阴器，抵少腹，上者循喉咙之后，上入颃颡，故为病如此。）肾痹者善胀，尻以代踵，脊以代头；（肾者，胃之关。肾气痹则阴邪乘胃，故腹善胀。尻以代踵者，足挛不能伸也。脊以代头者，身偻不能直也。以肾脉入跟中，上内，出 内廉，贯脊属肾，故为是病。）脾痹者四肢解堕，发咳呕汁，上为大塞；（脾主四肢，故令解堕，其脉属脾络胃，上膈挟咽，今其气痹不行。故发咳呕汁，甚则上焦痞隔，为大塞不通也。）肠痹者，数饮而出不得，中气喘争，时发飧泄；（肠痹者，兼大、小肠而言。肠间病痹，则下焦之气不化，故虽数饮而水不得出，水不出则本末俱病，故与中气喘争，盖其清浊不分，故时发飧泄。）胞痹者少腹膀胱，按之内痛，若沃以汤，涩于小便，上为清涕。（胞，膀胱之脬也。膀胱气闭，故按之则内痛；水闭不行，则蓄而为热，故若沃以汤，且涩于小便也。膀胱之脉，从巅入络脑，故上为清涕。）阴气者，静则神藏，躁则消亡。（阴气者，脏气也。五脏者，所以藏精，神、魂、魄、志、意者也。人能安静，则邪不能干，故精神完固，而五内若躁扰妄动，则精气耗散，神志消亡，故外邪得以乘之，五脏之痹，因而生矣。）饮食自倍，肠胃乃伤。（六腑者，所以受水谷而化物者也。若过用不节。致伤脾胃，则六腑之痹因而生矣。）淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。（淫气，邪乱之气也。五脏之痹，上文虽已详言，然犹有其辨者如此，又可因之以知其聚在何脏也。诸痹不已，亦益内也。在表者不去，必日内而益深矣。）其风气胜者，其人易已也。（风为阳邪，可以散之，故易已；然则寒、湿二痹，愈之较难，以阴邪留滞不易行也。）痹，其时有死者，或疼久者，或易已者。 其入脏者死，其留连筋骨间者疼，久留皮肤间者易已。（入脏者死，伤真阴也，留连筋骨者疼久，邪之深也；留皮肤者易已，邪之浅也。）其客于六腑者，亦其食饮居处为其病本也。（水谷之寒热，感则害及六腑；居处之邪气，感则伤在六阳，故食饮居处，为六腑致病之本。）六腑亦各有俞，风、寒、湿气中其俞，而食饮应之，循俞而入，各舍其腑也。（俞，言周身之穴。凡邪可入，皆谓之俞；非荣俞、背俞之谓，食伤于内。邪中于外，表里相应，故得乘虚而入舍于腑。）荣卫之气，不令人痹。盖荣者，水谷之精气也。和调于五脏，洒陈于六腑，乃能入于脉也。故循脉上下，贯五脏，络六腑也。卫者，水谷之悍气也，其气 疾滑利，不能入于脉也。故循皮肤之中，分肉之间，熏于肓膜，散于胸腹。（肓者，凡控腹肉理之间，上下空隙之处也。膜，筋膜也。）逆其气则病，从其气则愈。不与风、寒、湿气合，故不为痹。（营卫之气，但不可逆，故逆之则病，从之则愈。然非若皮肉、筋骨、血脉，脏腑之有形者也，无迹可着，故不与三气为合，盖无形亦无痹也。）痹或痛，或不痛，或不仁，或寒或热，或燥或湿。痛者寒气多也，有寒故痛也。（寒多则血脉凝滞，故必为痛。）其不痛不仁者，病久入深，荣卫之行涩，经络时疏，故不痛。皮肤不营，故为不仁。其寒者阳气少，阴气多，与病相益，故寒也。（凡病寒者，不必尽由于外寒，但阳气不足，阴气有余，则寒从中生，与病相益，故为寒症。）其热者阳气多，阴气少，病气胜，阳遭阴，故为痹热。（遭，逢也。阳盛遭阴，则阴气不能胜之，故为痹热。）其多汗而濡者，此其逢湿盛也。阳气少，阴气盛，两气相感，故汗出而濡也。

