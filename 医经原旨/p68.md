<!-- { "loadSidebar": true } -->
　　厥阴有余，病阴痹；（厥阴者，风木之气也。风木有余，则邪并于肝。肝经之脉，结于诸阴之分，故病为阴痹。此下皆提脉象以明之也。善诊者无泥于文。）不足，病生热痹。（厥阴之气不足，则阳邪胜之，故病生热痹。）滑则病狐疝风，（滑为阳邪有余，而病风者，热则生风也，疝者，前阴少腹之病，男女五脏皆有之，狐之昼伏夜出，阴兽也。疝在厥阴，其出入上下不常，与狐相类，故曰狐疝风。此非外之入风，乃以肝邪为言也。）涩则病少腹积气。（涩为气虚，为血滞，故邪气留止而病为积聚。）少阴有余，病皮痹，隐轸。

　　（少阴者，君火之气也。火盛则克金，皮者肺之合，故为皮痹。隐轸，即瘾疹也。）不足病肺痹。（火不足则金无所畏，燥邪独胜，故病为肺痹。）滑则病肺风疝，（滑实则君火为邪，故乘于肺，病在气也。）涩则病积、溲血。（涩为心血不足，故经滞而为积聚，血乱而为溲血也。）太阴有余，病肉痹、寒中；（太阴者，湿土之气也。湿邪有余，故为肉痹；寒湿在脾，故为寒中。）不足病脾痹。（上弱则脾气不行也。）

　　滑则病脾风疝，（太阴脉滑，则土邪有余。脾风疝者，即 肿重坠之属，病在湿也。）涩则病积，心腹时满。（脾脉入腹，上注心中，涩因脾弱，故病脾积及心腹时满。）阳明有余，病脉痹，身时热；（阳明者，燥金之气也；其合大肠与胃。燥气有余，则血脉虚而阴水弱，故病脉痹及身为时热。）不足，病心痹。（燥气不足。则火胜为邪，故病为心痹。）滑则病心风疝，（滑则燥热生风，热则主于心也，故为心风疝。）涩则病积，时善惊。（涩则胃虚而滞，故病胃积，虚者风木乘之，故善惊。）太阳有余，病骨痹，身重；（太阳者，寒水也之气。其合肾，其主骨。故太阳寒邪有余者主为骨痹，为身重。）不足，病肾痹。（不足则肾气弱，故病为肾痹。）滑则病肾风疝，（太阳滑实者，风寒挟邪，故病肾风疝。）涩则病积、善时巅疾。（太阳之脉，交巅上，络肾，属膀胱，故其脉涩气滞，当为肾积及顶巅之病。）少阳有余，病筋痹、胁满；（少阳者，相火之气也，其合肝胆，其主筋，其脉行于胁肋，故少阳之邪有余者病筋痹、胁满。）不足，病肝痹。（少阳不足，则肝脏气虚，故病为肝痹。）

　　滑则病肝风疝，（滑实则风热合邪而为肝风疝，病在筋也。）涩则病积，时筋急、目痛。（涩以血滞，故病肝积。肝主筋，开窍于目，故为筋急、目痛。疝症不一，狐疝出入不常，又从下而上也； 疝顽肿不仁，又从上而下也；冲疝自少腹上冲心而痛也；厥疝积气在腹中，气逆为疝也；有瘕者，以少腹冤热而痛出白，一名曰蛊也；有六经风疝者，如上所云也；有小肠疝者，小腹痛，腰脊控睾而痛，时窘之后者，亦疝之属也。

　　任脉为病，男子内结七疝，女子带下瘕聚。盖任脉者，起于中极之下，以上毛际，循腹里，上关元，总诸阴之会；故诸疝之在小腹者，无不由任脉为之原而诸经为之派耳，云七疝者，乃总诸疝为言，不过六七耳。后世俗工所立谬名，又独以厥阴经为言者，皆未当也，大都此症寒则多痛，热则多纵，湿则多肿坠，虚者亦然，若重在血分者不移，在气分者多动，分察六者于诸经，各因其多少虚实而兼治之，自无不效也。）

　　卷六　疾病第十三

　　痿

　　五脏各有所合，皆能使人痿。（痿者，痿弱无力，举动不能也。）故肺热叶焦，则毛皮虚弱急薄，着则生痿 也。（肺痿者，皮毛痿也，盖热乘肺金，在内则为叶焦，在外则皮毛虚弱而为急薄；若热气留着不去而及于筋脉骨肉，则病生痿 。 者，足弱不能行也。）心气热，则下脉厥而上，上则下脉虚，虚则生脉痿，枢折挈，胫纵而不在地也。（心痿者，脉痿也。心气热则火独上炎，故三阴在下之脉，亦皆厥逆上，上逆则下虚，乃生脉痿，脉痿者，凡四肢关节之处。如枢纽之折而不能提掣，足胫纵缓而不能任地也。）肝气热，则胆泄口苦，筋膜干，筋膜干则筋急而挛，发为筋痿。（肝痿者，筋痿也。胆附于肝，肝气热则胆汁溢泄，故为口苦；筋膜受热则血液干燥，故拘急而挛，为筋痿也。）脾气热，则胃干而渴，肌肉不仁，发为肉痿。（脾痿者，肉痿也。脾与胃以膜相连而开窍于口；故脾气热则胃干而渴。脾主肌肉，今热蓄于内则精气耗伤，故肌肉不仁，发为肉痿。）肾气热，则腰脊不举，骨枯而髓减，发为骨痿。（肾痿者，骨痿也。腰者肾之府，其脉贯脊，其主骨髓，故肾气热则见症若此。）何以得之？肺者，脏之长也，为心之盖也。有所失亡，所求不得，则发肺鸣，鸣则肺热叶焦，发为痿 。（肺位最高，故谓之长；覆于心上，故谓之盖。肺志不伸，则气郁生火，故喘息有声，发为肺鸣。金脏病则失其清肃之化，故热而叶焦，五脏之阴皆为之不足，此痿 之生于肺也。）悲哀太甚，则胞络绝，胞络绝则阳气内动，发则心下崩，数溲血也。（胞络者，子宫之络脉也。

　　胞脉属心而络于胞中，故悲哀太甚则心系急而胞络绝，上下不交，亢阳内动，逼血下崩，令人数为溺血也。）

　　故大经空虚，发为肌痹，传为脉痿。（血失则大经空虚，无以渗灌肌肉，荣养脉络，故先为肌肉顽痹，而后传为脉痿者，生于心也。）思想无穷，所愿不得，意淫于外，入房太甚，宗筋弛纵，发为筋痿，及为白淫。（思想无穷，所愿不得，欲不遂也。意淫于外，入房太甚，阴气伤也，故宗筋弛纵，发为筋痿。宗筋者，聚于前阴。精伤于内，气陷于下，故为白淫，即今之所谓带浊也。）故曰筋痿者，生于肝使内也。

　　（肝主筋，故使内，而筋痿者，生于肝也。）有渐于湿，以水为事，若有所留，居处相湿，肌肉濡渍，痹而不仁，发为肉痿。（渐，有由来也。以水为事，从事于卑湿之所也。相，并也。脾主肌肉而恶湿，湿着于肉则卫气不荣，故肌肉顽痹而为肉痿。渍，早四切。）故曰肉痿者，得之湿地也。（地之湿气，感则害皮肉筋脉，病生于脾也。）有所远行劳倦，逢大热而渴，渴则阳气内伐，内伐则热舍于肾；肾者，水脏也，今水不胜火，则骨枯而髓虚，故足不任身，发为骨痿。（远行劳倦，最能生热。阳盛则内伐真阴，水不胜火，故主于肾。）故曰骨痿者，生于大热也。（热甚则精髓干涸，故骨枯而为痿病，生于肾也。）

　　何以别之？肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。（蠕，音软，微动貌。）言治痿者，独取阳明，（此下言治痿之法也。）

　　以阳明为五脏六腑之海，主润宗筋，宗筋主束骨而利机关也。（阳明，胃脉也，主纳水谷，化气血，以资养表里，故为五脏六腑之海而下润宗筋。宗筋者，前阴所聚之筋也，为诸筋之会，凡腰脊溪谷之筋皆属于此，故主束骨而利机关也。）冲脉者，经脉之海也，主渗灌溪谷，与阳明合于宗筋。（经脉之海者，冲脉为十二经之血海也，故主渗灌溪谷。冲脉起于气街，并少阴之经挟脐上行，阳明脉亦挟脐旁去中行二寸下行，故皆会于宗筋。）阴阳总宗筋之会，会于气街，而阳明为之长，皆属于带脉，而络于督脉。（宗筋聚于前阴。前阴者，足之三阴、阳明、少阳及冲、任、督、跷九脉之所会也，九者之中，则阳明为五脏六腑之海，冲为经脉之海，此一阴一阳，总乎其间，故曰“阴阳总宗筋之会”也。会于气街者，气街为阳明之正脉，故阳明独为之长。带脉者，起于季胁，围身一周；督脉者，起于会阴，分三歧为任、冲，而上行腹背，故诸经者，皆联属于带脉，支络于督脉也。）故阳明虚则宗筋纵，带脉不引，故足痿不用也。

　　（阳明虚则血气少，不能润养宗筋，故至弛纵。宗筋纵则带脉不能收引，故足痿不为用，此所以当治阳明也。

　　）治之各补其荣而通其俞，调其虚实，和其逆顺。筋脉骨肉，各以其时受月，则病已矣。（诸经之所溜为荣，所注为俞。补者所以致气，通者所以行气，上文云“独取阳明”，此复云“各补其荣而通其俞”，盖治痿者当取阳明，又必察其所受之经而兼治之可也。）

　　卷六　疾病第十三

　　肠

　　肠 便血，身热则死，寒则生。（肠 ，滞下也，利而不利之谓。便血，赤利也。身热者，阳胜阴败，故死；寒则荣气未伤，故生。）肠 下白沫，脉沉则生，脉浮则死。（白沫，白利也。病在阴而见阴脉者为顺，故生见；阳脉者为逆，故死。）肠 下脓血，脉悬绝则死，滑大则生。（下脓血者，见白赤而言也。悬绝者，谓太过则坚而搏，不足则微而脱，皆胃气去而真脏见也。邪实正虚，势相悬绝，故死。

　　滑因血盛，大以气充，血气未伤，故生。）肠 之属，身不热，脉不悬绝，亦得滑大者曰生，悬涩者曰死，以脏期之。（以脏期之者，肝见庚辛死，心见壬癸死，肺见丙丁死，脾见甲乙死，肾见戊己死。肠一症，即今之所谓痢疾也。自仲景而后，又谓之滞下，无有能治者，惟薛立斋独得其义，欲相资借，当读其书。）

　　卷六　疾病第十三

　　伏梁

　　病有少腹盛，上下左右皆有根，名曰伏梁。（伏，藏伏也。梁，强梁坚硬之谓。）裹大脓血，居肠胃之外，不可治，治之每切按之致死。（按，抑也。切按之者，谓过于妄攻也，故必致死。）

　　何也？此下则因阴，必下脓血，上则迫胃脘，生膈挟胃脘内痈。（此病连居三阴、冲、带之间，裹大脓血而伏于肠胃之外。其上下左右皆有根系，故下行者能下脓血，上行者能迫胃脘，致生膈胃间痈疡也。）

