<!-- { "loadSidebar": true } -->
　　此久病也，难治。（此非一朝夕所致者，延积既久，根结日深，故不易治。）居齐上为逆，居齐下为从。（居脐上则渐逼心肺，故为逆；在下者其势犹缓，故为从。心脉微缓为伏梁，在心下，上下行，时唾血；又手少阴之筋病，内急，心承伏梁；又心之积名曰伏梁，起脐上，大如臂，上至心下。然此既云齐上为逆，齐下为从，下文又云“环齐而痛，病名伏梁”，是不独以心积为伏梁也，盖凡积有内伏而坚强者，皆得名之，独言伏梁者，其总诸积为言也。）勿动亟夺。（动，动大便也，夺，夺土郁也。皆下之之谓。言勿得妄攻而数夺其胃气，不及于病，徒伤无益也。）有曰人有身体髀股 皆肿，环齐而痛，病名伏梁。（此亦在冲脉之分，而结于脐腹者也。冲脉之在上者，出颃颡，循背里；在中者，挟齐腹；在下者，伏行股足之间，故其为病如此。）此风根也，其气溢于大肠，而着于肓；肓之原在齐下，故环齐而痛也。（风根，即寒气也，如积之始生得寒，乃生厥，乃成积，即此谓也。肓之原在齐下，即下气海也，一名下肓，谓之脖 者即此，今病在冲脉，则与大、小肠相附，而当气海之间，故其为病如此。）

　　不可动之，动之为水溺涩之病。（不当动而妄下之，则反伤其阴，阴伤则积气愈壅于下，而水道为之不利也。）

　　病胁下满，气逆，二三岁不已，名曰息积。（积不在中而在胁之下者，初起微小，久而至大，则胁满、气逆、喘促、息难，故曰“息积”。今人有积在胁之下，俗名为痞者，其即此症，惟小儿为尤多，盖以胃之大络名曰虚里，贯膈胳肺，出于左乳下，其动应衣，为阳明宗气所出之道也。若饮食过伤，脾不及化，则余气留滞而结聚于此，其根正在胁间。阳明病剧，则上连于肺，此其所以为息积也。）此不妨于食，不可灸刺，积为导引、服药，药不能独治也。（积不在胃，故不妨于食。喘者忌灸，恐助火邪；羸者忌刺，恐泻胃气，故必渐次积为导引，久久行之，以开其滞，仍用药饵以和其气，二者并行，斯病可愈；若专恃于药，而不积为导引，则药亦不能独治之，可见治之不易也。）

　　人有尺脉数甚，筋急而见。（尺脉数甚，阴邪有余，而水不足也。筋急而见，筋脉拘急而形色外见也。

　　筋者肝之合，阴气不足则肝失所养，故筋急而见。）所谓疹筋，是人腹必急，白色黑色见，则病甚。

　　（疹筋者，病在筋也。尺外以候肾，尺里以候腹，故尺脉数甚则候当在腹。

　　腹者，太阴、阳明之所布，今其肝邪外见而腹为胀急，乃木贼伤脾之病也。若其色见白黑，则阳气内亏，病为尤甚。）

　　卷六　疾病第十三

　　五变

　　少俞曰：百疾之始期也，必生于风雨寒暑，循毫毛而入腠理，或复还，或留止，或为风肿汗出，或为消瘅，或为寒热，或为留瘅，或为积聚，奇邪淫溢，不可胜数；同时得病，或病此，或病彼，非天之生风有所私也。犯者得之，避者得无殆，非求人而人自犯之。（殆，危也。天非求人，而人自犯之，所以有少病多病者，亦在乎人之慎与不慎也。）试比匠人磨斧斤砺刀，削斫材木；本之阴阳，尚有坚脆，坚者不入，脆者皮弛，至其交节而缺斤斧焉。夫一木之中，坚脆不同，坚者则刚，脆者易伤，况其材木之不同，皮之浓薄，汁之多少而各异耶？（此借木之材质，以方人之禀赋也。）夫木之早花先生叶者，遇春霜烈风，则花落而叶萎；久曝大旱，则脆木薄皮者支条汁少而叶萎；久阴淫雨，则薄皮多汁者皮溃而漉；卒风暴起，则刚脆之木枝折杌伤；秋霜疾风，则刚脆之木根摇而叶落。凡此五者，各有所伤，况于人乎！（此言木之凋残，各有所因，以方人之疾病亦无不有所致之也。杌，音兀，木之无枝者也。）木之所伤也，皆伤其枝；枝之刚脆而坚，未成伤也。人之有常病也，亦因其骨节、皮肤、腠理之不坚固者，邪之所舍也，故常为病也。（木有坚脆，所以伤有重轻；人有坚脆，所以病有微甚。故虽同时遇风，而有受有不受，此病之所以异也。）人之善病风厥漉汗者，何以候之？（风邪逆于腠理，而汗出漉漉不止者，病名风厥。）肉不坚，腠理疏，则善病风。何以候肉之不坚也？ 肉不坚，而无分理者粗理；粗理而皮不致者，腠理疏。此言其浑然者。（膝湾曰，即足太阳经委中穴也， 中为溪谷之大会，故其理粗而皮不致者，可以验通身腠理之疏也。）人之善病消瘅者，何以候之，五脏皆柔弱者，善病消瘅。何以知五脏之柔弱也？夫柔弱者必有刚强，刚强多怒，柔者易伤也。（性气刚暴而肌肉弱者，乃易于伤，故善病消瘅。）何以候柔弱之与刚强？此人薄皮肤而目坚固以深者，长冲直扬，其心刚。（皮肤薄者，肌肉必弱；目坚固而视直扬者，其心必刚。冲者，目光突露之谓。）刚则多怒，怒则气上逆，胸中蓄积，血气逆留， 皮充肌；血脉不行，转而为热，热则消肌肤，故为消瘅，此其人暴刚而肌肉弱者也。（怒则气逆，气逆则血留，故郁而为热，而成消瘅。）人之善病寒热者，何以候之？小骨弱肉者，善病寒热。（骨属肾，肉属脾，皆至阴之所在也。阴不足则阳邪易入，故善病寒热。）何以候骨之小大、肉之坚脆、色之不一也？颧骨者，骨之本也。颧大则骨大，颧小则骨小。（目下颊骨曰颧，周身骨骼大小，可验于此也。）皮肤薄而其肉无 ，其臂懦懦然，其地色殆然，不与其天同色，污然独异，此其候也。（ ，肉之结聚而坚者也，懦懦然，柔弱貌。地气阴浊，天气清明，质色有余而神色不足，是地不与天同色也；故殆然污然，其状有异，肉有坚脆，色有不同，于此可验强弱也。）然后臂薄者其髓不满，故善变寒热也。（髓为骨之充，阴之精也。故髓不满者，当病寒热。）何以候人之善病痹者？粗理而肉不坚者，善病痹。（肉不坚则风、寒、湿邪易以入也。）欲知其高下者，各视其部。（人之上下、左右、虚实，自有不同，故当各视其部。）人之善病肠中积聚者，何以候之？皮肤薄而不泽，肉不坚而淖泽，如此则肠胃恶，恶则邪气留止积聚，乃伤脾胃之间，寒温不次，邪气稍至， 积留止，大聚乃起。（皮肤薄者，肉不坚也。不润泽者，血不足也。淖泽者，湿滞多也。此其肠胃薄恶，气禀之有亏也，故或中外邪，留而不去；或肠胃寒温，有不以次，皆足致邪而大聚起矣。）欲知其时，先立其年，时高则起，时下则殆。（先立其年，则五运六气各有所主，故知其时。凡病遇生王，则时之高也，故可以起，起言愈也：如逢衰克，则时之下也，病当危殆矣。）虽不陷下，当年有冲通，其病必起，是谓因形而生病，五变之纪也。（虽非衰克陷下之时，时年有所冲则气有所通，其病亦因而起。此非上节之所谓起也，如水火相冲，火当畏水，金木相冲，木当畏金，然火胜则水亦病，木胜则金亦病，故有以金形之人而反病于丁壬年者，有以木形之人而反病于甲巳年者，是谓因形生病，五变之纪也。）

　　卷六　疾病第十三

　　病变

　　病成而变，不可不预。（成言病之本，变言病之标。标本不同，是谓之变。预，早识也。）风成为寒热，（风，阳邪也，善行而数变。或并于里则阳虚，阳虚则外寒；或并于表则阳实，阳实生外热，因于露风，乃生寒热，是风成而变为寒热也。）瘅成为消中，（瘅，热邪也。热积于内，当病为消中，善食易饥也。）厥成为巅疾，（厥，逆气也。气逆于上，则或为疼痛，或为眩仆，而成顶巅之疾也，一曰气逆则神乱，而病为巅狂。）久风为飧泄，（风从木化，久风不已，则脾土受伤，病为飧泄而下利清谷也。）

　　脉风成为疠。（风寒客于血脉，久而不去，则肤肉败坏，其病为疠。）病之变化，不可胜数。（此举风热之邪，以见致病之概，其他变化百出，有不可以数计者，亦犹此也。）

　　卷六　疾病第十三

　　杂病

　　凡治消瘅、仆击、偏枯、痿、厥、气满发逆、肥贵人，则高粱之疾也。（消瘅，热消也。仆击，暴仆如击也。偏枯，半身不随也。痿，痿弱无力也。厥，四肢厥逆也。高粱，膏粱也。肥贵之人，每多浓味。夫肥者令人热中，甘者令人中满，热蓄于内，多伤其阴，故为此诸病。）隔则闭绝，上下不通，则暴忧之病也。（愁忧者，气闭塞而不行，故或上或下，致为痞隔，而水谷有不通也。）暴厥而聋，偏塞闭不通，内气暴薄也。（暴厥，气暴逆也，此以内气之逆，暴有所簿而然，薄，侵迫之谓。）不从内外中风之病，故瘦留着也。（有病不从内而外中风寒，藏蓄不去，则伏而为热，故致燔烁消瘦。此以表邪留薄而着于肌肉、筋骨之间也。） 跛，寒、风、湿之病也。（足不可行谓之 ，一足偏废谓之跛。此在下者，必风、寒、湿气之病也。 ，音只。跛，波上声。）黄胆暴痛，癫疾厥狂，久逆之所生也。（此以气逆之久，而阴阳营卫有所不调，然后成此诸症，皆非一朝所致也。）五脏不平，六腑闭塞之所生也。（六腑闭塞，则水谷无以化，津液无以行，精气失所养，故五脏有不平矣。）头痛耳鸣，九窍不利，肠胃之所生也。（头耳九窍，皆手、足阳明经脉所及，故病由肠胃之所生，然“肠胃”二字，实兼六腑为言，盖六腑俱属三阳，三阳偏于九窍也。）

