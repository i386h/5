<!-- { "loadSidebar": true } -->
　　）气口独为五脏主。（气口之义，其名有三：手太阴肺经脉也，肺主诸气，气之盛衰见于此，故曰气口；肺朝百脉，脉之大会聚于此，故曰脉口；脉出太渊，其长一寸九分，故曰寸口。是名虽三而实则一耳。五脏六腑之气味皆出于胃，变见于气口，故为五脏之主，乃统两手而言，非独指右手为气口也。因其为脉之大会，五脏六腑之所终始，故取法焉。毋执左强为外感而攻其表，右盛为内伤而攻其里。人之脏气有不齐，脉候有禀赋，或左脉素大于右，或右脉素大于左，孰者为常，孰者为变？或于偏弱中略见有力，已隐虚中之实；或于偏盛中稍觉无神，便是实中之虚。设不知此，执左右以分表里，岂左无里而右无表乎？夫人迎为足阳明之脉，不可以言于手，气口总手太阴而言，不可以分左右。三阳在头，人迎行气于三阳；三阴在手，脉口行气于三阴。

　　故诊法有三：一取三部九候，以诊通身之脉：一取太阴、阳明，以诊阴阳之本；一取左右气口，以诊脏腑之气。则人迎自有其位，在结喉两旁，足阳明之脉也。谓左手关前一分为人迎，误也。）胃者水谷之海，六腑之大源也。五味入口藏于胃，以养五脏气。气口亦太阴也。是以五脏六腑之气味皆出于胃，变见于气口。（人有四海而胃居其一，是为水谷之海，六腑之本，又为五脏六腑之海。气口本属太阴，而脾亦太阴者，何也？盖气口属肺，手太阴也；布行胃气，则在于脾，足太阴也。胃气必归于脾，脾气必归于肺，而后行于脏腑营卫，所以气口虽为手太阴，而实即足太阴之所归，故曰“气口亦太阴”也。是以五脏六腑之气味皆出于胃而变见于气口，故胃为脏腑之大源，无不由脾达肺也。见，音现。）故五气入鼻，藏于心肺。心肺有病，而鼻为之不利也。

　　（气味之化，在天为气，在地为味。五味入口，藏于胃者，味为阴也。五气入鼻，藏于心肺者，气为阳也。

　　鼻为肺之窍，故心肺有病而鼻为之不利。）凡治病必察其下，适其脉，观其志意与其病也。（此治病之四要也。“下”言二阴，二阴者，肾之窍，胃之关也。仓廪不藏者，是门户不要也。得守者生，失守者死。故二便为胃气之关锁而系一生元气之安危，此“下”之不可不察也。适，测也。脉为气血之先，故独取寸口以决吉凶之兆。人无胃气曰逆，逆者死；脉无胃气亦死，此脉之不可不察也。志意和则精神专直，魂魄不散，悔怒不起，五脏不受邪矣。是志意关乎神气而存亡系之，此志意之不可不察也。病有标本，不知求本则失其要矣。病有真假，不知逆从则及于祸矣。此病因之不可不察也。合是四者而会观之，则治病之妙，无遗法矣。）

　　拘于鬼神者不可与言至德，恶于针石者不可与言至巧，病不许治者病必不治，治之无功矣。

　　食气入胃，散精于肝，淫气于筋。（精，食气之精华也。肝主筋，故胃散谷气于肝则浸淫滋养于筋也。）食气入胃，浊气归心，淫精于脉。（浊，言食气之浓者也。受谷者浊，受气者清。心主血脉，故食气归心则精气浸淫于脉也。）脉气流经，经气归于肺，肺朝百脉，输精于皮毛。（精淫于脉，脉流于经，经脉流通，必由于气。气主于肺，为百脉之朝会。毛为肺之合，故肺精输焉。）毛脉合精，行气于府。

　　（肺主毛，心主脉，肺藏气，心生血，一气一血，称为父母，二脏独占胸中，故曰“毛脉合精，行气于府”。

　　府者，气聚之府也，是谓气海，亦曰膻中。）府精神明，留于四脏，气归于权衡。（宗气积于肺，神明出于心。

　　气盛则神王，故气府之精为神明。神王则脏安，故肺、肝、脾、肾四脏，无不赖神明之留以为主宰，然后脏气咸得其平而归于权衡矣。权衡，平也。）权衡以平，气口成寸，以决死生。（脏腑之气既得其平，则必变见于气口而成寸尺，可于此以决生死也。上言“食气入胃”，下言“饮入于胃”也。）饮入于胃，游溢精气，上输于脾，脾气散精，上归于肺。（游，浮游也。溢，涌溢也。水饮入胃，则其气化精微，必先输运于脾，是谓“中焦如沤”也。脾乃散气，上如云雾而归于肺，是谓“上焦如雾”也。）通调水道，下输膀胱，（肺气运行，水随而注，故肺能通调水道，下输膀胱，是谓“水出高原，下焦如渎”也。）水精四布，五经并行，（水因气生，气为水母，凡肺气所及则水精布焉。然水名虽一，而清浊有分。清者为精，精如雨露；浊者为水，水如江河。故精归五脏，水归膀胱而五经并行矣。五经，五脏之经络也。）合于四时、五脏、阴阳，揆度以为常也。

　　女子七岁肾气盛，齿更发长。（七为少阳之数，女本阴体而得阳数者，阴中有阳也。人之初生，先从肾始。女至七岁，肾气稍盛。肾主骨，齿者骨之余，故齿更；肾为精血之脏，发者血之余，故发长。盖天地万物之道，惟阴阳二气而已，阴阳作合，原不相离，所以阳中必有阴，阴中必有阳，如离中偶而坎中奇也。

　　震、坎、艮为三男，而阴多于阳，巽、离、兑为三女，而阳多于阴。故女子外阴而内阳，男子外阳而内阴，是阴阳互更之义也。更，平声。长，上声。下同。）二七而天癸至，任脉通，太冲脉盛，月事以时下，故有子。（天癸者，非精非血，乃天一之真，故男子亦称天癸，非若今之人惟以月事为天癸也。任、冲者，奇经之二也。任主胎胞，冲为血海：气盛脉通，故月事下而有子。月事者，言女子经水按月而至，其盈虚消长应于月象。经以应月者，阴之所生也。）三七肾气平均，故真牙生而长极。（肾气，即天癸也。平均，充满之谓。真牙，谓牙之最后生者。肾主骨，故肾气平则真牙生而长极。

