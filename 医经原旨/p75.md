<!-- { "loadSidebar": true } -->
　　诸病皆有逆顺，腹胀、身热、脉大，是一逆也；（身热、脉大，而加以腹胀，表里之邪俱盛也，是为一逆。）腹鸣而满，四肢清泄，其脉大，是二逆也；（腹鸣而满，四肢清冷而兼后泄，阴症也，脉不宜大而大者，脉症相反也，是为二逆。）衄而不止，脉大，是三逆也；（鼻衄在阴，脉大为阳，阳实阴虚，是为三逆。）咳且溲血，脱形，其脉小劲，是四逆也；（咳而溲血脱形者，正气已衰，脉小而急者，邪气仍在，邪正不能相当，是为四逆。）咳、脱形、身热，脉小以疾，是谓五逆也。（脱形身热，真阴已亏，而火独不清也。其脉细小疾数者，邪盛正衰之候，是为五逆。）如是者，不过十五日而死矣。（一节之更，时移气易，客强主弱，则不能胜，故不过十五日而死。）其腹大胀，四末清、脱形、泄甚，是一逆也；（此下言五逆之急症也。腹大胀者，最忌中虚，若见四肢清冷而脱形泄甚者，脾元败而阳气去也，故为一逆。）腹胀便血，其脉大时绝，是二逆也；（腹胀便血，阴病也，脉大时绝，孤阳将脱也，故为二逆。）咳、溲血、形肉脱、脉搏，是三逆也；（咳而溲血者，气血俱病，形肉脱者，败在脾，脉搏者，真脏也，败在胃气，故为三逆。）呕血，胸满引背，脉小而疾，是四逆也；（呕血，胸满引于背者，脏气连乎背也，脉见细小疾数，则真元大亏矣，故为四逆。）咳呕腹胀，且飧泄，其脉绝，是五逆也。（上为咳呕，中为胀满，下为飧泄，三焦俱病，而脉至于绝者，有邪无正也，故五逆也。）如是者，不及一时而死矣。（不及一时，谓不能周一日之时也。）工不察此者，是为逆治。（病不可治而强治之，非惟无益，适以资害，是谓逆治也。）

　　卷六　疾病第十四

　　死期

　　风痹淫泺，病不可已者，（病在阳，命曰“风”，病在阴，命曰“痹”，阴阳俱病，命曰“风痹”；淫泺者，浸淫日深之谓。泺，音漉。）足如履冰，时如入汤中，股胫淫泺，烦心头痛，时呕时 ，眩已汗出，久则目眩，悲以喜恐，短气不乐，不出三年死也。（足如履冰之寒，又如入汤之热，下而股胫，中而腹心，上而头目，无所不病；在表则汗出，在里则短气不乐，或为悲哀，或为喜恐，此阴阳俱病之候，虽尚可支持，然不能出三年也。）导引、行气、乔摩、灸熨、刺 、饮药诸方者，众人之方也，非一人之所尽行也。（谓当因人所宜以施治，是众人各有其方也。）守一勿失，万物以毕。（人得其一则万变之道可毕矣。）而阴阳之要，虚实之理，倾移之过，可治之属；其病之变化、淫传，绝败而不可治者。（淫邪传变，未必即危，正气绝败，则不可治矣。）昭乎如日醒，窘乎如夜瞑。何为日醒？明于阴阳，如惑之解，如醉之醒。

　　何谓夜瞑？喑乎其无声，漠乎其无形，折毛发理，正气横倾，淫邪泮衍，血脉传溜，大气入脏，腹痛下淫，可以致死，不可以致生。（昭乎如醒，道之明也；窘乎如瞑，察之难也。大气，大邪之气也。凡邪之中人，喑乎其无声，不可得而闻也；漠乎其无形，不可得而见也。至其绝败，则为折毛发理、正气横倾等症，故有死无生也。）大气入脏，病先发于心，一日而之肺，三日而之肝，五日而之脾；三日不已死，冬夜半，夏日中。（病发于心而传于肺，火乘金也；三日而金复乘术，故传之肝也，五日而木复乘土，故传之脾也；再三日而邪气不退，其甚则死，冬月夜半，水王之极也；夏月日中，火王之极也。心火畏水，故冬则死于夜半；阳邪亢极，故夏则死于日中。盖衰极亦死，盛极亦死，有所偏胜，则有所偏绝也；五行之气无不皆然。下文之义皆仿此。）病先发于肺，三日而之肝，一日而之脾，五日而之胃；十日不已死，冬日入，夏日出。（自肺而肝，自肝而脾，皆传所胜也。自脾而胃，表里相传也。肺邪壬于申、酉，故冬则死于日入，金气绝于寅、卯，故夏则死于日出。）病先发于肝，三日而之脾，五日而之胃，三日而之肾；三日不已死，冬日入，夏早食。（此肝木传土，而土邪复传水脏也。木受伤者，金胜则危，故冬畏日入，肝发病者，木强则剧，故夏畏早食时也。）病先发于脾，一日而之胃，二日而之肾，三日而之膂、膀胱；十日不已死，冬人定，夏晏食。（此土邪乘水，而表里俱相传也。人定在亥，而土病于冬者畏之，寒水反能侮土也，晏食在巳，而脾病于夏者畏之，以戊巳王乡而合邪为患也。）病先发于胃，五日而之肾，三日而之膂、膀胱，五日而上之心，二日不已死，冬夜半，夏日 ，（此土邪传水，而水复传火，故自膀胱以及于心也。冬夜半后，丑也，夏日 ，未也，皆土王之时，故胃病逢之，气极则败。 ，音迭。）

　　病先发于肾，三日而之膂、膀胱，三日而上之心，三日而之小肠，三日不已死，冬大晨，夏晏晡。（此水病乘火，而表里皆相传也。大晨，辰刻也，为水之库，晏晡，戌时也，土能伐水，故病发于肾者，不能出乎此也。病先发于膀胱，五日而之肾，一日而之小肠，一日而之心；二日不已死，冬鸡鸣，夏下晡。（此亦水火两脏，自表而里之相传也。冬之鸡鸣在丑，阴之极也，夏之下晡在未，水所畏也。膀胱为水腑，故其盛极衰极皆能死。）诸病以次相传如是者，皆有死期，不可与治也。间一脏及二三四脏者，乃可与治也。

　　夫病传者，心病先心痛，（此下皆详明病传之见症也，故病发于心者，其症必先为心痛。）一日而咳，（心病传肺也。上文病传论所谓一日而之肺者，即其义也，余脏准此。）三日胁支痛，（肺复传肝，故胁支痛，即所谓三日而之肝也。）五日闭塞不通，身痛体重；（所谓五日而之脾也，脾病则不能运化，故闭塞不通。）

　　三日不已死，（再三日不已，则脾又传肾，五脏俱伤，故死。）冬夜半，夏日中。（此子、午时也，释义虽如上文，然少阴君火，主子、午正对之化，心通其气，失守则死，亦一义也。）肺病喘咳，（肺主息，故病为喘咳。）三日而胁支满痛，（三日而之肝也。）一日身重体痛，（一日而之脾也。）五日而胀；（五日而之胃，自脏传腑也。）十日不已死，（十日不已，则胃复传肾，而五行生成之数已极，故死。）冬日入，夏日出。（此卯、酉时也，属燥金之化。肺主气，失守则死。）肝病头目眩，胁支满，（肝开窍于目，而经脉布于胁肋也。）

　　三日体重身痛，（即三日而之脾也。）五日而胀，（即五日而之胃也。）三日腰脊少腹痛，胫 ；（即三日而之肾也。）三日不已死，（三日不已，则肾复传心，故死。）冬日入，夏早食。（酉、卯时也，燥金主之，为木所畏。）脾病身痛体重，（脾主肌肉也。）一日而胀，（即一日而之胃也。）二日少腹腰脊痛，胫 ，（即二日而之肾也。）三日背膂筋痛，小便闭；（即三日而之膂、膀胱也。）十日不已死，（十日不已，则复传于心，故死。）冬人定，夏晏食。（此巳、亥时也，司风木之化，脾病畏之也。）肾病少腹腰脊痛， ，（肾主下部，其经脉行于少腹、腰脊、骨之间也。）三日背膂筋痛，小便闭，（即三日而之膂、膀胱也。）三日腹胀，（即三日而之小肠也。）

　　三日两胁支痛；（即三日而上之心也，手心主之正，别下渊液三寸，入胸中，故两胁支痛。）三日不已死，（复伤肺金也。）冬大晨，夏晏晡。（此辰、戌时也，土主四季，为水所畏，故肾病主之。）胃病胀满，（胃脉布于腹里也。）五日少腹腰脊痛， ，（即五日而之肾也。）三日背膂筋痛，小便闭，（即三日而之膂、膀胱也。）五日身体重；（五日而上之心，血脉伤，身体重痛。重字下疑有一痛字。）六日不已死，（心复传肺也。）冬夜半后，夏日 。（丑、未司湿土之化，气通于胃，失守则死，理之自然。）膀胱病小便闭，（膀胱为津液之府也。）五日少腹胀，腰脊痛， ，（即五日而至肾也。）一日腹胀，（即一日而之小肠也。）

　　一日身体痛；（即一日而之心，腑传脏也。心主血脉，故为身体痛。）二日不已死，（心病不已，必又传金脏，故死。）冬鸡鸣，夏下晡。（丑、未时也，土能克水，故膀胱之病畏之。）诸病以死是相传，如是者，皆有死期，不可刺；（上文相传死期，各有远近，盖其脏有要害，气有虚实也。仓公曰：能谷者过期，不能谷者不及期。正此之谓，既有死期，不可刺矣。）间一脏止及至三四脏者，乃可刺也。（间三四脏者，皆非以次相传者也，治之则愈，故可用针刺之。此云“可刺”、“不可刺”，即前所云“可与治”、“不可与治”同义也。）

　　手太阴气绝，则皮毛焦，太阴者，行气温于皮毛者也，故气不荣则皮毛焦，皮毛焦则津液去皮节，津液去皮节者则爪枯毛折，毛折者则毛先死，丙笃丁死，火胜金也；（手太阴者，肺也。肺主皮毛，故其气绝则津液去于皮节，而症在爪枯毛折也，肺金畏火，故危于丙、丁。）手少阴气绝，则脉不通，脉不通则血不流，血不流则髦色不泽，故其面黑如漆柴者，血先死，壬笃癸死，水胜火也；（手少阴者，心也。心主血脉，故心脉绝则血先死，其症在髦色不泽而面黑如漆也，心火畏水，故危于壬、癸。髦，音毛，发也。）足太阴气绝者，则脉不荣肌肉，唇舌者肌肉之本也，脉不荣则肌肉软，肌肉软则舌萎、人中满，人中满则唇反，唇反者肉先死，甲笃乙死，木胜土也；（足太阴者，脾也。脾主肌肉，故脾气绝则肉先死，其症在人中满而舌萎唇反也。脾土畏木，故死于甲、乙。）足少阴气绝则骨枯，少阴者冬脉也。伏行而濡骨髓者也，故骨不濡则肉不能着也，骨肉不相亲则肉软却，肉软却故齿长而垢，发无泽，发无泽者骨先死，戊笃己死，土胜水也；（足少阴者，肾也。肾属水，故为冬脉，肾主骨，故肾气绝则骨先死，其症在骨肉不相亲附，则齿长而垢，精髓不能濡润，则发枯无泽也。肾水畏土，故死于戊、己。）足厥阴气绝，则筋绝。

