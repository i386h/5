<!-- { "loadSidebar": true } -->
　　）四七筋骨坚，发长极，身体盛壮。（女子天癸之数，七七而止。年当四七，正及材力之中，故身体盛壮，发长极矣。）五七阳明脉衰，面始焦，发始堕。（女为阴体，不足于阳，故其衰也，自阳明始。阳明之脉行于面，循发际，故面焦发堕。）六七三阳脉衰于上，面皆焦，发始白。（三阳脉皆盛于面也。）七七任脉虚，太冲脉衰少，天癸竭，地道不通，形坏而无子也。（至是则冲任血少，阴气竭，故经水止绝而坤道不通也。天癸竭绝，故形体衰坏而不能有子矣。）男子八岁肾气实，齿更发长。（八为少阴之数，男本阳体而得阴数者，为阳中有阴也。齿更发长，义同前。）二八肾气盛，天癸至，精气溢泻，阴阳和，故能有子。（男女真阴，皆称天癸，天癸既充，精乃溢泻。阴阳合和，故能生子。子者，统男女而言。夫有子之道，历代名家论无中 。得其实理者，则干道成男，坤道成女，阳胜阴者为男，阴胜阳者为女，此为不易之至论。然阴阳有盛衰，如老阳少阴，强弱判矣；羸阳壮阴，盛衰分矣；壮而不蓄，同乎弱矣；老而知养，同于少矣。期候有阴阳，忽之者其气衰，起居有消长，得之者其气盛。两军相对，气可夺于先声，一静自持，机待时而后动。以寡击众，孰谓无方？转弱为强，果有妙用。受与不受。在阖辟不在浅深，言迟疾者殊谬；男与不男，在盈虚不在冲裹，道先后者尤差。凡寡欲而得之，男女贵而寿；多欲而得之，男女浊而夭。何莫非乾坤之道乎？知之者鲜矣。）三八肾气平均，筋骨劲强，故真牙生而长极。（肾水生肝血，故筋亦劲强也。余则同前女子。）四八筋骨隆盛，肌肉满壮。（男子气数至此，盛之极也。）五八肾气衰，发堕齿槁；（男为阳体，不足于阴，故其衰也自肾始，而发齿其征也。）六八阳气衰竭于上，面焦，发鬓颁白。（阳气，谓三阳气也。颁、斑同。）七八肝气衰，筋不能动，天癸竭，精少，肾脏衰，形体皆极。（肝主筋，肝衰故筋不能动。肾主骨，肾衰故形体疲极。）八八则齿发去。（衰之甚也。）肾者主水，受五脏六腑之精而藏之，故五脏盛乃能泻。（肾为水脏，精即水也。五脏六腑之精皆藏于肾，非肾脏独有精也，故五脏盛则肾乃能泻。）今五脏皆衰，筋骨解惰，天癸尽矣，故发鬓白，身体重，行步不正而无子耳。（凡物壮则老，此所谓天数也。解、懈同。）有其年已老而有子，此其天寿过度，气脉常通，而肾气有余也。（此天禀有余，即所谓材力也。）此虽有子，男不过尽八八，女不过尽七七，而天地之精气皆竭矣。（天癸大数，女已尽于七七，男已尽于八八。精气已竭，此外多难于子矣。）夫道者，能却老而全角身，年虽寿，能生子也。（道者，言合道之人也。既能道合天地，则其材力、天数自是非常，却老全角，寿而生子，固有出人之表而不可以常数限者矣。又有积精全神而能以人力胜天者，或守丹于内，或假药于外，法则天地而协议于道者也。）人之始生，以母为基，以父为 。失神者死，得神者生。（人之生也，合父母之精而有其身。父得干之阳，母得坤之阴。阳一而施，阴两而承，故以母为基，以父为 ，譬之稼穑者必得其地，乃施以种，种劣地优，肖由乎父，种优地劣，变成乎母，地种皆得而阴阳失序者，虽育无成也。故三者相合，而象变斯无穷矣。夫地者基也，种者 也，阴阳精气者神也，知乎此则知人生之所以然也。）血气已和，荣卫已通，五脏已成，神气舍心，魂魄毕具，乃成为人。（神者，阴阳合德之灵也。二气合而生人，则血气、荣卫、五脏以次相成，神明从而见矣。惟是神之为义有二：分言之则阳神曰魂，阴神曰魄，以及意志、思虑之类皆神也；合言之则神藏于心，而凡情志之属，惟心所统，是为吾身之全神也。夫精全则气全，气全则神全，未有形气衰而神能王者，亦未有神既散而形独存者。故曰“失神者死，得神者生”。至于魂魄之义，气形盛则魂魄盛，气形衰则魂魄衰。魂是魄之光焰，魄是魂之根柢。魄阴主藏受，故魄能记忆在内；魂阳主运用，故魂能动作发挥。二物本不相离，精聚则魄聚，气聚则魂聚，是为人物之体。至于精竭魄降，则气散魂游而无所知矣。）人之寿夭各不同。五脏坚固，血脉调和，肌肉解利，皮肤致密，营卫之行，不失其常，呼吸微徐，气以度行，六腑化谷，津液布扬，各如其常，故能长久。（坚固者不易损，调和者不易乱，解利者可无留滞，致密者可免中伤。“营卫之行，不失其常”者，经脉和也。“呼吸微徐，气以度行”者，三焦治也。“六腑化谷，津液布扬”，则脏腑和平，精神充畅，故能长久而多寿也。）使道隧以长，基墙高以方，通调营卫，三部三里起，骨高肉满，百岁乃得终。（使道，指七窍而言。谓五脏所使之道路，即五官之道路也。隧，深邃貌。基墙，指面部而言。骨骼为其，蕃蔽为墙。凡营卫部里及骨高肉满者，即致寿之道，故得百岁而终。）其气之盛衰，以至其死。人生十岁，五脏始定，血气已通，其气在下，故好走。（天地之气，阳主乎升，升则向生；阴主乎降，降则向死。故幼年元气在下者，亦自下而升也。）二十岁血气始盛，肌肉方长，故好趋。三十岁五脏大定，肌肉坚固，血脉盛满，故好步。（盛满则不轻捷，故好步矣。）四十岁五脏六腑、十二经脉皆大盛以平定，腠理始疏，荣华颓落，发颇斑白，平盛不摇，故好坐。（物极必变，盛极必衰，人当四十，阴气已半，故发颇斑白而平盛不摇。好坐者，衰之渐也。）五十岁肝气始衰，肝叶始薄，胆汁始减，目始不明。六十岁心气始衰，苦忧悲，血气懈惰，故好卧。七十岁脾气虚，皮肤枯。

　　八十岁肺气衰，魂离，故言善误。九十岁肾气焦，四脏经脉空虚。百岁五脏皆虚，神气皆去，形骸独居而终矣。（魄离者，形体衰败也。肾气焦者，真阴亏竭也。女尽七七，男尽八八，言阴阳之限数。此十言者，言人生之全数。然则人之气数固有定期，而长短不齐者，有出于禀受，有因于人为，故惟智者不以人欲害其天真，以自然之道养自然之寿而善终其天年。）其不能终寿而死者，五脏皆不坚，使道不长，（不长，短促也。）空外以张，（九窍张露也。）喘息暴疾，（喘息者气促，暴疾者易伤，皆非延寿之征也。）又卑基墙薄，脉少血，其肉不石，（石，坚也。）数中风寒，血气虚，脉不通，真邪相攻，乱而相引，（数中风寒，表易犯也；血气虚，中不足也；脉不通，经络多滞也，故致真邪易于相攻。然正本拒邪，正气不足，邪反随之而入，故曰“相引”。数，音朔。）故中寿而尽也。（凡此形体，血气既已异于上寿，则其中寿而尽，固有所由禀受而然也。养能合道，下可以希中，中可以希上，否则上仅得其次，次仅其得下矣。）形有缓急，气有盛衰，骨有大小，肉有坚脆，皮有浓薄，以立寿夭。伯高曰：形与气相任则寿，不相任则夭。（任，相当也。盖形以寓气，气以充形，有是形当有是气，有是气当有是形，故表里相称者寿，一强一弱而不相称者夭。）皮与肉相果则寿，不相果则夭。（肉坚皮固者为相果，肉脆皮疏者为不相果。相果者气必蓄，故寿；不相果者气易失，故夭。）血气经络，胜形则寿，不胜形则夭。（血气、经络者，内之根本也；形体者，外之枝叶也。根本胜者寿，枝叶胜者夭。）形充而皮肤缓者则寿，形充而皮肤急者则夭。（皮肤和缓者气脉从容，故当寿；皮肤紧急者气脉促迫，故当夭。）形充而脉坚大者顺也。

　　形充而脉小以弱者气衰，衰则危矣。（形充脉大者表里如一，故曰顺；形充脉弱者外实内虚，故曰危。）若形充而颧不起者骨小，骨小则夭矣。（人之形体，骨为君，肉为臣。君胜臣者顺，臣胜君者逆。颧者骨之纲也，故形充而颧不起者其骨必小，骨小肉充，臣胜君者也，故当夭。）形充而大肉 坚而有分者肉坚，肉坚则寿矣；形充而大肉无分理不坚者肉脆，肉脆则夭矣。（大肉，臀肉也。 者，筋肉积聚之处，坚而浓者是也。有分者，肉中分理明显也。形体虽充，又必以肉之坚脆分寿夭也。其必验于大肉者，以大肉为诸肉之宗也。故凡形充而臀削者，必非福寿之兆。臀，音豚。）此天之生命，所以立形定气而视寿夭。

