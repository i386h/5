<!-- { "loadSidebar": true } -->
　　阴阳俱盛。病热之极。浮之而滑。沉之散涩。惟有湿病。脉散诸经。各随所主。不可指名。暑伤于气。所以脉虚。弦细芤迟。体状无余。或涩或细。或濡或缓。是皆中湿。可得而断。疟脉自弦。弦迟自寒。弦数多热。随时变迁。风寒湿气。合而为痹。浮涩而紧。三脉乃备。脚气之脉。其状曰四。浮弦为风。濡弱湿气。迟涩因寒。洪数热郁。风汗湿温。热下寒熨。腰痛之脉。皆沉而弦。兼浮者风。兼紧者寒。濡细则湿。实则闪肭。指下既明。治斯不忒。尺脉虚弱。缓涩而紧。病惟足痛。或时痿痹。涩则无血。厥寒为甚。尺微无阴。下利逆冷。热厥脉伏。时或而数。便必秘难。治不可错。疝脉弦急。积聚在里。牢急者生。弱急者死。沉迟浮涩。疝瘕寒痛。痛甚则伏。或细或动。风寒暑湿。气郁生涎。下虚上实。此晕而眩。风浮寒紧。湿细暑虚。涎弦而滑。虚脉则无。治眩晕法。尤当审谛。先理痰气。次随证治。滑数为呕。代者霍乱。微滑者生。涩数死断。偏弦为饮。或沉弦滑。或结或伏。痰饮停结。咳嗽所因。浮风紧寒。数热细湿。房劳涩难。右关濡者。饮食伤脾。左关弦短。疲极肝衰。浮短肺伤。法当咳嗽。五脏之嗽。各视本部。浮紧虚寒。沉数实热。洪滑多痰。弦涩少血。形胜脉细。不足以息。沉小伏匿。皆是死脉。惟有浮大。而嗽者生。外证内脉。参考称停。下手脉沉。便知是气。沉极则伏。涩弱难治。其或沉滑。气兼痰饮。沉弦细动。皆是痛证。心痛在寸。腹痛在关。下部在尺。脉象显然。心中惊悸。脉必代结。饮食之悸。沉伏动滑。癫痫之脉。浮洪大长。滑大坚疾。痰蓄心狂。乍大乍小。乍短乍长。此皆邪脉。神志昏乱。肝脉浮虚。或濡或涩。软散洪大。渴饮无余。遗精白浊。当验于尺。结芤动紧。二证之的。鼻头色黄。小便必难。肺浮弦涩。名为不便。便血则芤。数则赤黄。实脉癃闭。热在膀胱。诸证失血。皆见芤脉。随其上下。以验所出。大凡失血。脉贵沉细。设见浮大。后必难治。水泻之证。有阴有阳。察脉视象。问证须详。阴脉沉迟。其色青白。不渴而泻。小便清涩。脉或沉数。色赤而黄。燥屎赤溺。兼渴为阳。胀满脉弦。脾制于肝。洪数热胀。迟弱阴寒。浮为中满。紧则中实。浮则可治。虚小危急。痞脉则滑。为有痰结。弦伏亦痞。涩则气劣。肝积肥气。弦细青色。心为伏梁。沉芤色赤。脾气积痞。浮大而长。其色脾土。中央之黄。肺积息贲。浮毛色白。奔豚属肾。沉急面黑。五脏为积。六腑为聚。积在本位。聚无定处。驶紧浮牢。小而沉实。或结或伏。为聚为积。实强者生。沉小者死。生死之别。病同脉异。气口紧盛。为伤于食。食不消化。浮滑而疾。滑而不匀。必是吐泻。吐泻之脉。脉代勿讶。夏月泄泻。脉大暑湿。洪而数溲。脉必虚极。治暑湿泻。分其小便。虚脱固肠。罔或不痊。无积不痢。脉宜滑大。浮弦为死。沉细无害。五疸湿热。脉必洪数。如或微涩。其证虚弱。骨蒸劳热。脉数而虚。热而涩小。必殒其躯。如汗加嗽。非药可除。头痛阳弦。浮风紧寒。风热洪数。湿细而坚。痰气头痛。虽弦必涩。痰厥则滑。肾厥坚实。痈疽浮数。恶寒发热。若有痛处。痈疽所发。脉数发热。而疼者阳。不数不热。不疼阴疮。发痈之脉。弦洪相搏。细沉时滑。肺肝俱数。寸数而实。肺痈已成。寸数虚涩。肺痿之形。肺痈色白。

　　脉宜短涩。死者浮大。不白而赤。肠痈难知。滑数可推。数而不热。肠痈何疑。迟紧未脓。

　　下以平之。洪数脓成。不下为宜。阴搏于下。阳别于上。血调气和。有子之象。手之少阴。其脉动甚。尺按不绝。此为有孕。少阴属心。心主血脉。肾为胞门。脉应于尺。或寸脉微。关滑尺数。往来流利。如雀之啄。或诊三脉。浮沉一止。或平而虚。当问月水。妇人有病。而无邪脉。此孕非病。所以不月。男女之别。以左右取。左疾为男。右疾为女。沉实在左。浮大在右。右女左男。可以预判。离经六至。沉细而滑。阵痛连腰。胎实时脱。血瘕弦急。而大者生。虚小弱者。即是死形。半产漏下。革脉主之。弱即血耗。立见倾危。诊小儿脉。浮沉为先。浮表沉里。便知其源。大小滑涩。虚实迟驶。各根据脉形。以审证治。大凡妇人。及夫婴稚。病同丈夫。脉即同例。惟有妇人。胎产血气。小儿惊疳。变蒸等类。各有方法。与丈夫异。要知妇孺。贵识证形。问始知详。脉难尽凭。望闻问切。神圣工巧。愚者昧之。明者了了。病脉诊法。大略如斯。若夫持脉。尤所当知。谓知春弦。夏洪脉钩。秋则脉毛。冬则为石。实强太过。病见于外。虚微不及。病决在内。四脉各异。四时各论。皆以胃气。而为之本。胃气者何。脉之中和。过与不及。皆是偏颇。春主肝木。夏主心火。脾土乘旺。则在长夏。秋主肺金。冬主肾水。五脏脉象。与五运配。肝脉弦长。厌厌聂聂。指下寻之。如循榆叶。益实而滑。如循长竿。是谓太过。受病于肝。急如张弦。又如循刃。如按琴瑟。肝死之应。浮大而散。心和且安。累累如环。如循琅 。病则益数。如鸡足举。死操带钩。前曲后距。浮涩而短。蔼蔼如盖。此肺之平。按之益大。病如循羽。不下不上。死则消索。吹毛扬扬。沉濡而滑。肾平则若。上大下锐。滑如雀啄。肾之病脉。啄啄连属。连属之中。然而微曲。来如解索。去如弹石。已死之肾。在人审识。脾为中州。平和不见。

　　然亦可察。中缓而短。来如雀啄。如滴漏水。脾脏之衰。脉乃见此。人有肥瘦。修长侏儒。

　　肥沉瘦浮。短促长疏。各分诊法。不可一途。难尽者意。难穷者理。得之于心。应之于指。

　　勉□小子。日诵琅琅。造道之玄。筌蹄可忘。

　　卷之二　脉诀第二

　　伤寒脉一首

　　(出伤寒百证歌)大浮数滑动阳脉。阴病见阳生可得。沉涩弦微弱属阴。阳病见有阴终死厄。阴阳交互最难明。

　　轻重斟量当别白。轻手脉浮为在表。表实浮而兼有力。但浮无力表中虚。自汗恶风常淅淅。

　　重手脉沉为在里。里实脉沉来亦实。重手无力大而虚。此是里虚宜审的。风则虚浮寒牢坚。

　　水停水 必沉潜。动则为痛数则热。支饮应须脉急弦。太过之脉为可怪。不及之脉亦如然。

　　荣卫太盛名高章。高章相搏名曰纲。荣卫微时名 卑。 卑相搏损名彰。荣卫既和名缓迟。

　　缓迟名沉此最良。九种脉中辨虚实。长沙之诀妙难忘。瞥瞥有如羹上肥。此脉定知阳气微。

　　萦萦来似蛛丝细。却是体中阴气衰。脉如泻漆之绝者。疾人亡血更何疑。阳结蔼蔼如车盖。

　　阴结循竿亦象之。阳盛则促来一止。阴盛则结缓而迟。纵横逆顺宜审察。残贼灾怪要须知。

　　脉静人病内虚故。人安脉病曰行尸。右手气口当主气。主血人迎左其位。气口紧盛食必伤。

　　人迎紧盛风邪炽。数为在腑迟为脏。浮为在表沉在里。浮紧兼涩寒伤荣。脉浮而缓风伤卫。

　　脉浮大忌令人吐。欲下犹防虚且细。沉微气弱汗为难。三者要须常审记。阳加于阴有汗证。

　　左手沉微却应未。跗阳胃脉定死生。太溪肾脉为根蒂。脉来六至与七至。邪气渐深须用意。

　　浮大昼加并属阳。沉细夜加分阴位。九至以上来短促。状若涌泉无入气。更加悬绝渐无根。

　　命绝天真当死矣。病患三部脉调匀。大小浮沉迟速类。此是阴阳气已和。勿药自然应可喜。

　　卷之二　脉诀第二

　　伤寒死脉一首(同前)

　　伤寒死脉定难痊。阳病见阴端可怜。上气脉散为形损。耳聋浮涩命难全。谵言身热宜洪大。

　　沉细而微寿不延。腹大泄利当微细。紧大而滑定归泉。吐衄若得沉细吉。浮大而牢叹逝川。

　　阴阳俱虚热不止。乍疏乍数命归天。如屋漏如雀啄来。如弹石去如解索。虾游鱼翔脉证乖。

　　转豆偃刀形候恶。下不至关阳气绝。上不至关阴气铄。代脉来时不用医。必定倾危难救药。

　　卷之三　经络第三

　　十二经本一脉

　　(一首集次见东垣医学发明)中焦肺起脉之宗。出手大指之端冲。大肠即手起次指。上行环口交鼻里。胃经源又下鼻交。

　　出足大指之端饶。脾脉就足指端上。注于心中少阴向。心经中之入掌循。手内端出小指行。

　　小肠从手小指起。上斜络于目内 。膀胱经就目内生。至足小指内侧停。肾脉动于小指下。

　　起注胸中过腹胯。心包出处又属胸。循手小指次指终。三焦向手次指侧。环走耳前目锐息。

　　胆家接生目锐傍。走足大指三毛间。足肝就起三毛际。注入肺中循不已。

　　卷之三　经络第三

　　奇经八脉

　　(一首集次见内经骨空论等篇)督脉起自下极 。并于脊里上风府。过脑额鼻入龈交。为阳脉海都纲要。任脉起于中极底。

　　上腹循喉承浆里。阴脉之海妊所谓。冲脉出胞循脊中。从腹会咽络口唇。女人成经为血室。

　　脉并少阴之肾经。与任督本于阴会。三脉并起而异行。阳跷起足之跟里。循外踝上入风池。

　　阴跷内踝循喉嗌。本足阴阳脉别支。诸阴交起阴维脉。发足少阳筑宾郗。诸阳会起阳维脉。

　　太阳之 金门是。带脉周回季胁间。会于维道足少阳。所谓奇经之八脉。维系诸经乃顺常。

　　卷之三　经络第三

　　十二经脉

　　(十二首集次见灵枢经脉论)手太阴肺中焦生。下络大肠出贲门。上膈属肺从肺系。系横出腋 中行。肘臂寸口上鱼际。

　　大指内侧爪甲根。支络还从腕后出。接次指属阳明经。此经多气而少血。是动则病喘与咳。

　　肺胀膨膨缺盆痛。两手交瞀为臂厥。所生病者为气嗽。喘渴烦心胸满结。 臂之内前 痛。

　　小便频数掌中热。气虚肩背痛而寒。气盛亦疼风汗出。欠伸少气不足息。遗失无度溺变别。

　　阳明之脉手大肠。次指内侧起商阳。循指上连出合谷。两筋歧骨循臂肪。入肘外廉循 外。

　　肩端前廉柱骨傍。从肩下入缺盆内。络肺下膈属大肠。支从缺盆直上颈。斜贲颊前下齿当。

　　环出人中交左右。上侠鼻孔注迎香。此经气盛血亦盛。是动颈肿并齿痛。所生病者为鼻衄。目黄口干喉痹生。大指次指难为用。肩前 外痛相仍。

　　胃足阳明交鼻起。下循鼻外上入齿。还出侠口绕承浆。颐后大迎颊车里。耳前发际至额颅。支下人迎缺盆底。下膈入胃络脾宫。直者缺盆下乳内。一支幽门循腹里。下行直合气冲中。

　　遂由髀关抵膝膑。 跗中指内关同。一支下漆注三里。前出中指外间通。一支别走足跗指。

