<!-- { "loadSidebar": true } -->


　　医说 南宋 张杲

　　序

　　医之伐病犹将之伐敌也夫□□战攻之地以取胜用兵者固皆有是心及一旦为背水阵则观者愕然矣非有淮阴为之辩柝则孰知其出于兵法是兵之不可以无其说也兵不可以无说医其可以无说乎里中张杲季明自其伯祖子充以医显京洛间受之于范忠宣其祖子充盖学于其伯祖而有得者也于是其父寿仁之季明又继之源流深远真所谓三世之医也季明善观书五 间凡书之有及于医者必记之名曰医说始见则曰已得几事矣 见则曰近又得几事矣其意欲满千事则以传诸人予念医家之书本之以素问灵枢广之以难经脉诀而药之君臣佐使咸萃于本草世因不外是而为医也今有出一奇以起人之沉 则必相与惊异以为昔人所未到自明者观之其不有似于背水阵乎故予知是书之为有益也 已自岁冬季明携以过我且曰书虽未成请姑先梓之以勉杲之意所勿及会予有鄢郢之役殊倥偬然念季明请甚笃又颛颛于其业搜选宜必精故不暇之尽撰而徒叹其当盛年着书遽肯出与人共之其存心有足大者岂非逮事其祖多异闻故不以得之纸上者为己私分也欤此予所以益重季明也遂书以冠医说之首己酉岁十月六日朝奉大夫权发遣郢州罗顼序

　　卷一　三皇历代名医

　　太昊宓牺氏

　　宓牺氏以木德王风姓也一曰庖牺氏亦曰太昊蛇首人身生有圣德母号华胥都于陈作瑟有三十六弦其理天下也仰则观象于天俯则观法于地鸟兽之文与地之宜近取诸身远取诸物于是造书契以代结绳之政画八卦以通神明之德以类万物之情所以六气六腑五脏五行阴阳水火升降得以有象百病之理得以类推炎黄因斯乃尝味百药而制九针以拯夭枉矣(出帝王世纪)

　　卷一　三皇历代名医

　　炎帝神农氏

　　炎帝神农氏长于姜水因而姓姜人身牛首生有圣德始教天下耕种五谷而食之以省杀生之弊尝味草木宣药疗疾以救夭伤之命百姓日用而不知着本草四卷至梁陶弘景以名医别录加之为七卷逮于我唐统极英国公李 许孝 苏敬宗等奉诏更复采摭去陶氏之乖违辨俗用之纰紊新修为二十卷于今行焉(出帝王世纪及本草论序)

　　卷一　三皇历代名医

　　黄帝

　　黄帝有熊氏少典之子姬姓也长于姬水龙颜有圣德生而能言役使百灵可谓天授自然之体也犹不能坐而得道故以地黄元年正月甲子将游名山以求神仙时方明力牧从焉东到青丘见紫府先生受三皇天文以效万神至具茨而见大隗君而受神芝图至盖上见中皇真人受九茄散方至罗霍见黄盖童子受金银方十九首适崆峒而问广成子受以自然经造峨嵋山并会地黄君受以真一经入金谷问导养而质玄素二女着体诊则问对雷公岐伯伯高少俞之论备论经脉傍通问难以为经教制九针着内外术经十八卷陟王屋山玉阙之下清斋三日乃登于玉阙之上入琼琳台于金杌之上得玄女九鼎神丹飞香炉火之道乃于茅山采禹余粮烹之得铜遂还荆山之干鼎湖之上参炉定药虎豹万群为之视火九鼎神丹成有黄龙下迎黄帝上升群臣后宫从上者七十余人其小臣不得上乃悉持龙髯拔堕帝弓万姓仰望帝既上升乃抱其弓与髯而号故后世因名其处为鼎湖其弓名乌号(出帝世纪太清皇帝九鼎丹经)

　　卷一　三皇历代名医

　　巫彭

　　巫彭初作医周官曰五谷五药养其病五气五声五色视其生观之以九窍之变参之以五脏之动遂有五毒攻之以五药疗之以五气养之以五味节之以祛百病(出史记及周书)

　　卷一　三皇历代名医

　　巫咸

　　巫咸尧臣也以鸿术为帝尧医又出世本曰巫咸初作筮(出郭璞巫咸山序及世本)

　　卷一　三皇历代名医

　　岐伯

　　岐伯黄帝臣也帝使岐伯尝味草木典主医疾经方本草素问之书咸出焉(出帝王世纪)

　　卷一　三皇历代名医

　　俞跗

　　俞跗者黄帝臣也善医术所治病不以汤液醪醴 石跷引汤熨拨见病之应因五脏之输乃割皮解肌决脉结筋搦髓揲荒爪幕湔浣肠胃漱涤五脏炼精荡形以去百病焉(史记)

　　卷一　三皇历代名医

　　桐君

　　桐君者皇帝时臣也撰药对四卷及采药录说其花叶形色论其君臣佐使相须至今传焉(出本草经序论)

　　卷一　三皇历代名医

　　雷公

　　雷公者黄帝时臣也善医术黄帝燕坐召雷公而问之汝受术诵书者若能览观杂学别异比类通合道理务明之可以十全若不能知为世所怨又曰子知医之道乎诵而颇能解解而未能别别而未能明明而未能彰足以治群僚不足以治侯王雷公避席再拜曰臣年幼小蒙愚以惑不闻臣受业传之以教请诵脉经上下编众多矣至于别异比类由未能以十全又安足以明之云(素问)

　　卷一　三皇历代名医

　　伯高少俞

　　伯高少俞并黄帝时臣未详其姓辅佐黄帝详论脉经对扬问难经究尽义理以为经论故人到于今赖之(素问)

　　卷一　三皇历代名医

　　马师皇

　　马师皇者黄帝时兽医也善知马形气生死之延医之辄愈后有龙下向之垂耳张口师皇曰此龙有病我能已之也乃针其唇及口中以甘草汤饮之而愈又数数有龙出其陂造而治之一旦龙负之而去不知所之也(列仙传)

　　卷一　三皇历代名医

　　秦长桑君

　　长桑君者六国时人不知何许人也时人莫有识者扁鹊少时为人舍长舍客长桑君过扁鹊心自奇异之常谨以礼遇长桑君亦知扁鹊非常人也乃悉取其禁方书尽与扁鹊

　　卷一　三皇历代名医

　　医缓

　　医缓春秋时秦人也未详其姓晋悼公病求医于秦伯伯使医缓治之未至公梦二竖子相谓曰彼良医也惧伤我焉将逃之其一曰我居肓之上汝居膏之下若我何缓至谓公曰疾不可为也在肓之上膏之下攻之不可达之不及(达为针也)药不至焉不可为也公曰良医也浓礼而归之

　　卷一　三皇历代名医

　　医和

　　医和者春秋时秦国人未详其姓晋佞有病求医于秦伯伯使医和视之曰疾不可为也是谓近女室疾蛊非鬼非食惑以丧志(丧志为惑女色)良臣将死天命不 赵孟曰良医也原其礼而归之(并春秋左氏传)

　　卷一　三皇历代名医

　　文挚

　　文挚者春秋时宋国良医也洞明医道亦兼异术龙叔子谓之曰子之术微矣吾有疾子能已之乎文挚则命龙叔背明而立文挚从后向明而熟视之曰嘻吾见子之心矣方寸之地虚矣几圣人也子心六孔流通一孔不达今圣智为疾惑由此乎治之遂愈

　　卷一　三皇历代名医

　　医

　　医 者秦之良医也莫知其姓张子背肿命 治之张子谓之曰非吾背也任子制焉治之遂愈夫身之与国而犹此也必有所委然后治之(出尹子)

　　卷一　三皇历代名医

　　凤纲

　　凤纲者汉阳人也常采百草花水渍之瓮盛封泥自正月始迄九月末又取瓮埋之百日煎元之卒死者以此药纳口中水下之皆生服纲药者非但疾瘥数百岁不死没入地肺山仙去也(出神仙传)

　　卷一　三皇历代名医

　　矫氏俞氏卢氏

　　矫氏俞氏卢氏并周之良医也(出列子及初学记)

　　卷一　三皇历代名医

　　扁鹊

　　扁鹊者渤海郑人也(徐广曰郑当为郑郑县名今属河间)姓秦名越人至今天下言脉者由扁鹊也(出史记)

　　卷一　三皇历代名医

　　子豹

　　子豹者秦越人弟子号太子死扁鹊乃使弟子子阳厉针砥石以取三阳五会有间太子苏扁鹊乃使子豹为五分之熨以八减之剂和煮之以熨两胁下太子遂能起坐焉(出史记)

　　卷一　三皇历代名医

　　李醯

　　李醯为秦太医令自知伎不如扁鹊遂密使人刺杀之(出史记)

　　卷一　三皇历代名医

　　崔文子

　　崔文子者秦时太山人也志好黄老事居潜山下后作黄散赤丸药卖之都市自言年三百余岁后有疫气人死者万万许长史请文子救之文子拥朱幡系黄散以巡人间饮散服丸即愈所活者以万计其后去之蜀卖药故世人云崔文子赤丸黄散近于神也(出列仙传)

　　卷一　三皇历代名医

　　安期先生

　　安期先生者琅琊乡人也卖药海边时人谓之千岁公李少君太山采药病困殆死遇安期安期与之神楼散服一钱匕遂愈秦始皇闻之召见与语三日三夜赐金璧数千万出于阜乡亭皆置之而去(出列仙传)

　　卷一　三皇历代名医

　　楼护

　　汉楼护字君卿齐人也父为医护少诵经方本草秘方十万言长老咸敬重之共谓之曰以吾子之材何不官学乎由是辞其父学经为京兆令甚有名节(出汉书)

　　卷一　三皇历代名医

　　公孙光

　　公孙光齐淄川唐里人也好医术为当时所重初淳于意就光家求学光悉以教之所授妙方子无以教人意曰得禁方实幸甚死不敢妄传光曰尔后必为国公吾方尽矣临淄阳庆其方甚奇异吾不如之可谨事之必得其方意遂辞光而事庆焉(出史记)

　　卷一　三皇历代名医

　　阳庆

　　阳庆山东齐人也传黄帝扁鹊之脉书诊病知人死生

　　卷一　三皇历代名医

　　太仓公

　　太仓公者齐太仓长临淄人也姓淳于氏名意少而喜医方术高后八年得见师临淄元里公来阳庆庆有古先道遗传黄帝扁鹊之书五色诊病知人生死决嫌疑定可治及药论书甚精悉受其禁方

　　卷一　三皇历代名医

　　秦信

　　秦信者不知何许人也少明敏有度量好经方本草及黄帝扁鹊之脉书为当代良医

　　卷一　三皇历代名医

　　王遂

　　王遂不知何郡人少习经方工于理疗以艺业精博为齐王侍医

　　卷一　三皇历代名医

　　宋邑

　　宋邑者临淄人也率性爱人志尚医术就齐太仓公长淳于意学五诊脉论之术为当世良医(并史记)

　　卷一　三皇历代名医

　　冯信

　　冯信齐临淄人也为齐太仓长性好医方精于诊处而临淄王犹以其识见未深更令就淳于意学方意教以按法逆顺论药法定五味及和剂汤法信受之擅名于汉(出史记)

　　卷一　三皇历代名医

　　高期

　　高期不知何许人也入仕为济北王太医王以期术艺未精遣就仓公淳于意学经脉高下及奇络结俞穴所在及气当上下出入邪正逆顺以宜定 石刺灸之法岁余亦颇通之乃以此知名

　　卷一　三皇历代名医

　　王禹

　　王禹不知何郡人以艺术为济北王太医以识见未精就仓公意学数岁悉通之以此知名汉代

　　卷一　三皇历代名医

　　唐安

　　唐安齐临淄人也言儿谦恭风仪温雅性好医术就仓公学意教以五诊上下经脉奇恒四时应阴阳之法乃为齐医

　　卷一　三皇历代名医

　　杜信

　　杜信不知何郡人也性度温恭谦柔好学知是身是病乃悉心学医自欲扶危持颠兼以安人济众遂诣仓公求学情理甚恳意怜之教以上下经脉五诊之法二岁余亦以知名汉代(并史记)

