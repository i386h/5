<!-- { "loadSidebar": true } -->
　　卷五　心疾健忘

　　卧而不寐

　　老人卧而不寐少壮寐而不寤何也少壮者血气盛饥肉滑气道通荣卫之行不失于常故昼日精夜不寤也老人血气衰肌肉不滑荣卫之道涩故昼日不能精夜不得寐也

　　卷五　心疾健忘

　　小便如泔

　　一男子小便日数十次如稠米泔色亦白心神恍惚瘦瘁食减以女劳得之服此桑螵蛸散未终剂而愈安神魄定心志治健忘小便数补心气桑螵蛸远志菖蒲龙骨人参茯神当归龟甲醋炙以上各一两为末每服二钱夜卧人参汤调(本草衍义)

　　卷五　心疾健忘

　　夜魇

　　夜魇之人急取梁上尘内鼻中即醒戒以灯照之(琐碎录)

　　卷五　心疾健忘

　　暮卧咒

　　道林曰暮卧常以手抚心上咒曰天灵节荣愿得长生五脏君侯愿其安宁男一七遍女二七遍长生不病(修真秘诀)

　　卷五　心疾健忘

　　桑叶止汗

　　严州山寺有一游僧形体羸瘦饮食甚少每夜就枕遍身出汗迨旦衣服皆透湿如此二十年无复可疗唯待尽耳监寺僧曰吾有药绝验为汝治之三日宿疾顿愈遂并授以方乃单用桑叶一味乘露采摘控焙干碾为末二钱空腹温米饮调或值桑落干者亦堪用但力不如新者按本草亦载桑叶主止汗其说可证(辛志)

　　卷五　心疾健忘

　　大惊发狂

　　许叔微本事方云军中有一人犯法 衣将受刃得释神失如痴予与惊气丸一粒服讫而寐乃觉病已失矣江东张提辖妻因避寇失心已数年予授其方随愈又黄山沃巡检妻狂厥逾年更十余医而不验予授其方去附子加铁粉亦不终剂而愈铁粉非但化涎镇心至如摧抑肝邪特异若多恚怒肝邪大盛铁粉能制伏之素问言阳厥狂怒治以铁落敛金制木之意也

　　卷五　心疾健忘

　　犯大麦毒

　　齐州有人病狂每歌曰五灵华盖晓玲珑天府由来汝府中惆怅此情言不尽一丸萝卜火吾宫又歌曰踏阳春人间二月雨和尘阳春踏尽秋风起肠断人间白发人后遇一道士作法治之乃云梦中见一红裳少女引入宫殿皆红紫饰小姑令歌道士曰此正犯天麦毒女则心神小姑脾神也按医经萝卜治面毒故曰火吾宫即以药并萝卜食之遂愈(洞微志)

　　卷五　心疾健忘

　　梦遗

　　有人梦遗精初有所见后来虽梦中无所见日夜不拘常常定漏作心疾不足服心气药无验作肾气虚补肾药亦无验医问患者觉脑冷否应之曰只为脑冷服驱寒散遂安盖脑者诸阳之会髓之海脑冷则髓不固是以遗漏也有此疾者先去脑中风冷脑气冲和兼服益心肾药无不愈者

　　卷五　心疾健忘

　　心脉溢关

　　王叔和脉诀论曰溢关骨痛心烦燥通真子解云心脉盛而溢关则筋紧而骨束是以骨痛师曰筋紧有筋挛之疾岂得骨痛所以心脉盛而骨痛者心属火骨属肾水心脉溢关则水不胜火煎熬得骨痛非筋紧也(医余同上)

　　卷五　心疾健忘

　　喑

　　黄帝问曰人有重身九月而喑此为何也岐伯对曰胞之络脉绝也帝曰何以言之岐伯曰胞络者系于肾少阴之脉贯肾系舌本故不能言帝曰治之奈何岐伯曰无治也当十月复(指迷方)

　　卷五　心疾健忘

　　人卧血归于肝

　　人卧血归于肝肝受血而能视足受血而能步掌受血而能握指受血而能摄

　　卷五　心疾健忘

　　血脉

　　脉者血之腑脉实血实脉虚血虚

　　卷五　心疾健忘

　　笑歌狂疾

　　开元中有名医纪朋者观人颜色谈笑知病深浅不待诊脉帝闻之召于掖庭中看一宫人每日昊则笑歌啼号若狂疾而足不能履地朋视之曰此必因食饱而大促力顿仆于地而然乃饮以云母汤令熟寐觉而失所苦问之乃言因大华公主载诞宫中大陈歌吹某乃主讴惧其声不能清且长吃 蹄羹饱而当歌筵大曲曲罢觉胸中甚热戏于砌台上高而坠下久而方苏病狂足不能步也(明皇杂录)

　　卷五　鬲噎诸气

　　气鬲

　　齐王中子诸婴儿小子病召臣意诊切其脉告曰气鬲病病使人烦懑食不下时呕沫病得之少忧食饮意即为之作下气汤以饮之一日气下二日能食三日即病愈所以知小子之病者诊其脉心气也浊躁而经也此络阳病也脉法曰脉来数疾去难而不一者病主在心周身热脉盛者为重阳重阳也逖(音唐)心主故烦懑食不下则络脉有过络脉有过则血上出血上出死此悲心所生也病得之忧也(史记)

　　卷五　鬲噎诸气

　　五鬲

　　古今论鬲气乃有五种谓忧鬲恚鬲气鬲寒鬲热鬲也夫胸中气结烦闷饮食不下羸瘦无力此乃忧鬲心下实满食不消化噫辄醋心大小便不利此名恚鬲胸胁逆满咽喉闭塞噫闻食臭此名气鬲心腹胀满咳逆肠鸣食不生肌此名寒鬲五心中热口舌生疮骨烦体重唇干口燥背痛胸痹此名热鬲

　　卷五　鬲噎诸气

　　五噎诸气(妇人多有此疾)

　　此病不在外不在内不属冷不属热不是实不是虚所以药难取效此病缘忧思恚怒动气伤神气积于内气动则诸证悉见气静疾候稍平扪之而不得疾之所在目视之而不知色之所因耳听之而不知音之所发故针灸服药皆不获效此乃神意间病也顷京师一士人家有此证劝令净观内外将一切用心力事委之他人服药方得见效若不如此恐卒不能安但根据此戒兼之灼艾膏肓与四花穴及服此三药可以必瘥孙真人云妇人嗜欲多于丈夫感病倍于男子加以慈恋爱憎疾妒忧恚染着坚牢情不自抑所以为病根深疗之难瘥(鸡峰方同上)

　　卷五　鬲噎诸气

　　五噎

　　噎病亦有五种气噎忧噎食噎劳噎思噎噎者乃噎塞不通心胸不利饮食不下也各随其证而治之

　　卷五　鬲噎诸气

　　靛治噎疾

　　广五行记治噎疾永徽中绛州有僧病噎数年临死遗言令破喉视之得一物似鱼而有两头遍体悉是肉鳞致钵中跳跃不止以诸味投钵中须臾悉化为水时寺中方刈蓝作靛试取少靛致钵中此虫绕钵畏避须臾化为水世人以靛治噎疾(良方)

　　卷五　鬲噎诸气

　　糠治卒噎

　　舂杵头细糠治卒噎陶隐居云食卒噎不下刮取含之即去亦是舂捣义尔天下事理多有相影响如此也日华子云平治噎煎汤呷(本草)

　　卷五　鬲噎诸气

　　病噎吐蛇

　　华佗行道见一人病噎嗜食而不得下家人车载欲往就医佗闻其呻吟驻车往视语之曰向来道傍有卖饼家蒜齑大酢从取三升饮之病自当瘥即如佗言立吐蛇一条悬之车边欲造佗佗尚未还佗家小儿戏门前迎见自相谓曰客车边有物必是逢我公也疾者前入见佗壁北悬此蛇辈以十数(御览)

　　卷五　鬲噎诸气

　　食饴至噎

　　吴廷绍为太医令烈祖因食饴喉中噎国医皆莫能愈廷绍尚未知名独谓当进楮实汤一服疾失去群医默识之他日取用皆不验或扣之答曰噎因甘起故以楮实汤治之(南唐书)

　　卷五　鬲噎诸气

　　百病生于气

　　百病生于气怒则气上喜则气缓悲则气消恐则气下寒则气收炅则气泄惊则气乱劳则气耗思则气结九气不同何病之生

　　卷五　鬲噎诸气

　　天地气所主

　　天地之数起于上而终于下岁半之前天气主之岁半之后地气主之上下交互气交主之岁纪毕矣

　　卷五　鬲噎诸气

　　气虚气逆

　　邪气盛则实精气夺则虚气虚者肺虚也气逆者足寒也非其时则生当其时则死余脏皆如此

　　卷五　鬲噎诸气

　　有余不足

　　神有余有不足气有余有不足血有余有不足形有余有不足志有余有不足凡此十者其气不等

　　卷五　鬲噎诸气

　　重虚

　　脉气上虚尺虚是谓重虚

　　卷五　鬲噎诸气

　　寒热厥

　　阳气衰于下则为寒厥阴气衰于下则为热厥

　　卷五　鬲噎诸气

　　气候

　　五日谓之候五候谓之气六气谓之时四时谓之岁

　　卷五　鬲噎诸气

　　六气

　　天气通于肺地气通于嗌风气通于肝雷气通于心谷气通于脾两气通于肾肠胃为海九窍为水

　　卷五　鬲噎诸气

　　胃气五脏之本

　　五脏皆禀气于胃胃者五脏之本脏气不能自致于手太阴必因胃气

　　卷五　鬲噎诸气

　　四时五行五脏五气

　　天有四时五行生长收藏以生寒暑燥湿风人有五脏化五气以生喜怒忧悲恐故喜怒伤气寒暑伤形暴怒伤阴暴喜伤阳

　　卷五　鬲噎诸气

　　旦暮气

　　平旦人气生日中阳气隆日西阳已虚门已闭是故暮而收拒无扰筋骨无见雾露反此二时形乃困薄

　　卷五　鬲噎诸气

　　四时之气更伤五脏

　　春伤于风邪气留连乃为洞泄木胜脾土故也夏伤于暑秋为疟疾秋伤于湿上逆而咳发为痿厥冬伤于寒春必温病四时之气更伤五脏

　　卷五　鬲噎诸气

　　五脏所藏

　　心藏神肺藏魄肝藏魂脾藏意肾藏志是为五脏所藏

　　卷五　鬲噎诸气

　　五脏所伤

　　久视伤血久卧伤气久坐伤肉久立伤骨久行伤筋是为五脏所伤

　　卷五　鬲噎诸气

　　五脏之脉

　　肝脉弦心脉勾脾脉代肺脉毛肾脉石是为五脏之脉

　　卷五　鬲噎诸气

　　五入

　　酸入肝辛入肺苦入心咸入肾甘入脾是为五入

　　卷五　鬲噎诸气

　　五恶

　　心恶热肺恶寒肝恶风脾恶湿肾恶燥是为五恶

　　卷五　鬲噎诸气

　　五液

　　五脏化液心为汗肝为泪肺为涕脾为涎肾为唾是为五液

　　卷五　鬲噎诸气

　　五主

　　心主脉肺主皮肝主筋脾主肉肾主骨是为五主

　　卷五　鬲噎诸气

　　五禁

　　辛走气气病无多食辛咸走血血病无多食咸苦走骨骨病无多食苦甘走肉肉病无多食甘酸走筋筋病无多食酸是为五禁

　　卷五　鬲噎诸气

　　汗出

　　饮食饱甚汗出于胃惊而夺精汗出于心持重远行汗出于肾疾走恐惧汗出于肝摇体劳苦汗出于脾

　　卷五　鬲噎诸气

　　体有可已之疾

　　孙思邈居太白山于推步医药无不善卢照邻有恶疾不可为而问曰高医愈疾奈何答曰天有四时五行寒暑迭居和为雨怒为风凝为霜雪张为虹 天常数也人之四肢五脏一觉一寐吐纳往来流为荣卫张为气色发为音声人常数也阳用其形阴用其精天人所同也失则蒸生热否生寒结为瘤赘陷为痈疽奔则喘乏竭则焦槁发乎面动乎形天地亦然五纬缩赢孛彗飞流其危诊也寒暑不时其蒸否也石立土 是其赘疣山崩土陷是其痈疽奔风豪雨其喘乏川渎竭涸其焦槁高医导以药石投以砭剂圣人和以至德辅以人事故体有可已之疾天有可救之灾(唐书)

　　卷五　消渴

　　渴服八味丸

