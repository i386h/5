<!-- { "loadSidebar": true } -->
　　孙尚药曰夫六淫之气天之常行者也盖人无樽节伤其气候暴中邪毒有疏治疗转着肢体或寒温不避暑湿时伤忧思喜怒疾恚便起治疗有差攻传五脏遂至转深医者苟求目前之捷效不审丸散之误投刻意世财动邀富贵企踵权豪希图谋进病者又即吝惜资财不知其身可贵委凭庸妄一死无生可不哀哉凡六淫疾者切在细明治疗有中必得十全之效阳淫热疾则拒热不前看虚实以凉之阴淫寒疾则怯寒而身拒须凭温药以治之风淫末疾必身强直(末四肢也)此乃动性不调须和冷热以平之(在阳则热在阴则寒)故寒则筋挛骨痛热则痿缓不收两淫腹疾濡泄湿气要凭渗燥之方更看冷热之候晦邪所淫精神荧惑当平正气而可痊明淫心疾狂邪重盛 妄多言忧愁转甚此二气同一皆引心胸之虚邪治疗正气须用至宝之药平生经验甚多故集口诀方书以传于家孙尚药曰夫风者天地之号令物性之动气人虽万物之贵不能樽节触冒四时乘精气虚邪而入于腠理积之微末累伤重并满而大作或不慎味欲所伤又深虚邪实邪以干正气搏阳经则痿厥而肢体不收袭阴经则筋挛络急中风之名因兹而起初得小中之候渐作瘫痪之疾故风趣百窍独聚一肢言语謇涩形若痴人医者妄令吐泻用药躁烦十无一痊致使人手足不任精神昏乱殊不知内不能通外不能泄致瞀闷形死又不知通泄之药亦不在大吐大下似此治疗往往五死五生虽其人禀气充实亦为所苦弥甚不幸遂至枉死窃观自古圣贤治疗有法十有九验夫疗病之法必先准四时虚实以详中病之由根据绳墨拯济乃是解死脱厄之路四时之病春中时风自东而来名曰温风盖时令不和而伤人也浮而轻浅可汗而解败毒散羌活细辛之类更看发起在阴在阳随而得效若其人自虚羸从后而来名曰虚风中人烦闷肢体挛痹不任便可服续命汤八风汤成剂顿服更加灸法三五日间势必减退渐渐调和以求生路如从前来名曰实风亦主人瞀闷脉紧浮大宜以茯神汤西州续命汤求效不用火劫自使势慢须缓缓治之故千金曰风者百病之长又曰治风不以续命汤治之则不为治风所以见圣人之心矣(鸡峰方同上)

　　卷八　疾症

　　治病有八要

　　夫治病有八要八要不审病不能去非病不去无可去之术也故须审辩八要庶不违误其一曰虚五虚是也脉细皮寒气少泄利前后饮食不进此为五虚二曰实五实是也脉盛皮热腹胀前后不通闷瞀此五实也三曰冷脏腑受其积冷是也四曰热脏腑受其积热是也五曰邪非脏腑正病也六曰正非外邪所中也七曰内病不在外也八曰外病不在内也既先审此八要参之六脉审度所起之源继以望闻问切加诸病者于(于与乌同)有不可治之疾也(本草衍义)

　　卷八　疾症

　　病不可治者有六失

　　夫不可治者有六失失于不审失于不信失于过时失于不择医失于不识病失于不知药六失之中有一于此即为难治非止医家之罪亦病家之罪也矧又医不慈仁病者猜鄙二理交驰于病何益由是言之医者不可不慈仁不慈仁则招祸病者不可猜鄙猜鄙则招祸惟贤者动达物情各就安乐亦治病之一说耳(同上)

　　卷八　疾症

　　妇人以帛手臂

　　治妇人虽有别科然亦有不能尽圣人之法者今豪足之家居奥室之中处帷幔之内复以帛 手臂既不能行望色之神又不能殚切脉之巧四者有二阙焉黄帝有言曰凡治病察其形气色泽形气相得谓之可治色泽以浮谓之易已形气相失谓之难治色夭不泽谓之难已又曰诊病之道观人勇怯骨肉皮肤能知其情以为诊法若患人脉病不相应既不得见其形医人止据脉供药其可得乎如此言之乌能尽其术也此医家之公患世不能革医者不免尽理质问病家见所问繁还为医业不精往往得药不肯服似此甚多扁鹊见齐侯之色尚不肯信况其不得见者乎呜呼可谓难也已(同上)

　　卷八　疾症

　　勇怒

　　脉勇怒而面青骨勇怒而面白血勇怒而面赤(酉阳杂俎)

　　卷八　疾症

　　郁冒

　　人平居无苦疾忽如死人身不动摇默默不知人目闭不能开口噤不能言或微知人恶闻人声但如眩冒移时方寤此由已汗过多血少气并于血阳独上而不下气壅塞而不行故身如死气过血还阴阳复通故移时方寤名曰郁冒亦名血厥妇人多有之宜白薇汤仓公散(本事方)

　　卷八　疾症

　　尸厥

　　夫尸厥者是阴阳气逆也此为阳脉卒下坠阴脉卒上升阴阳离居荣卫不通真气厥乱客邪乘之其状如死犹微有息而不常脉尚动而形无知也听其耳内 有如啸声而股间暖者是也虽无啸声而脉动者故当以尸厥治之其寸口脉沉大而滑沉则为实滑则为气实气相搏身温而汗此为入腑虽卒厥不知人气复则自愈若唇面身青冷此为入脏亦卒厥不知人即死候其左手关上脉阴阳俱虚者足厥阴手少阴俱虚也病若恍惚尸厥不知人妄有所见也

　　卷八　疾症

　　外患当以意治

　　人之疾病无不自虚实冷热而作各有形症可以对治其用药不过补泻寒温而已然亦有不由虚实冷热而致者如前说是也又有诸虫入耳喉中诸鲠蠼 溺人影而生疮目中有眯之类皆非虚实冷热之病法当以意治之如灌牛乳炙猪肉掩耳上以治诸虫默念鸬 及戴鱼网以治鱼鲠以象牙末狐狸骨以治骨鲠地上尽蠼 形取其腹上土以治溺影疮以胆汁鸡肝血及视水中豆以治目中眯之类竹溜牙以治竹刺此皆以意治之法也

　　卷八　论医

　　医

　　脉之难明古今所病也至虚有盛候大实有羸状疑似之间便有死生之异士大夫多秘所患以求痊验医能否使索病于冥漠之中辩虚实冷热于疑似之间医者不幸而失终不肯自谓失也巧饰遂非以全其名间有谨愿者虽合主人之言亦参以所见两存而杂治吾平生求医盖于平时默验其工拙有疾求疗必尽告以所患使医了然知患之所在然后诊之虚实冷热先定于中脉之疑似不能惑也故虽中医治吾疾常愈吾求疾愈而已岂以困医为事哉(东坡)

　　卷八　论医

　　医特意耳

　　甄权以母疾与弟立言究习方书遂为高医所撰脉经针方明堂等图传于时后以医显义兴许胤宗或劝其着书贻后世答曰医特意耳思虑精则得之脉之候幽而难明吾意所解口不能宣也古之上医要在视脉病乃可识病与药值唯用一物攻之气纯而愈速今之人不善为脉以情度病多其物以幸其功譬猎不知兔广络原野冀一人获之术亦疏矣一药偶得它味相制弗能专力此难愈之验也脉之妙处不可传虚着方剂终无益于世此吾所以不着书也(唐书本传)

　　卷八　论医

　　论黄连书

　　观比闻公以眼疾饵黄连至十数两犹不已不知果然否审如所闻殆不可也观顷年血气未定颇好方术之说读医经数年尝记释者云服黄连苦参久而反热甚以为不然后乃信之盖五味入胃各归其所喜故酸先归心甘先归脾辛先归肺咸先归肾入肝则为温入心则为热入肺则为清入肾则为寒入肝则为至阴而血气兼之皆为增其气不已脏气有所偏胜则必有所偏绝黄连苦参性虽大寒然其味至苦入胃则先归于心久而不已则心火之胜火则热乃其理也眼疾之生本于肝之热肝与心为子母夫心为子肝为母心火也肝亦火也肾孤脏也人尝患一水不胜二火今病本于肝而久饵苦药使心有所偏胜是所谓以火救火命之曰益多其不可亦明矣夫药所以疗疾其过也适所以为疾比闻初作时十已损其七八正宜节药慎护饮食以俟其自平非如决疣溃痈可以忽然一朝去也辄具以进惟留意而听之无忽(秦观与乔希圣论黄连书)

　　卷八　论医

　　药用君臣

　　旧说有药用一君二臣三佐四使之说其意以谓药虽众主病者专在一物其他则节级相为用大略相统制如此为宜不必尽然也所谓君者主此一方固无定物也药性论乃以众药之和浓者定为君其次为臣为佐有毒者多为使此谬论也设若欲攻坚积则巴豆辈岂得不为君也(良方)

　　卷八　论医

　　须发眉所属

　　医者所论人须发眉虽皆毛类而所主五脏各异故有老而须白眉发不白者或发白而须眉不白者脏气有所偏故也大率发属于心禀火气故上生须属肾禀水气故下生眉属肝禀木气故侧生男子肾气外行上为须下为势故女子宦人无势则亦无须而眉发无异于男子则知不属肾也(类苑)

　　卷八　论医

　　活人书

　　朱肱吴与人进士登科喜论医尤深于伤寒在南阳时太守盛次仲疾作召肱医而愈因论经络之要盛君力赞成书盖潜心二十年而活人书成 道君朝诣阙投进得医学博士肱之为此书固精赡矣尝过洪州闻名医宋道方在焉因携以就见宋留肱款语坐中指驳数十条皆有考据肱惘然自失即日解舟去由是观人之所学固异耶将朱氏之书亦有所未尽耶后之用此书者能审而谨择之则善矣

　　卷八　论医

　　六气六候

　　男子之生也覆女子之生也仰其死于水也亦然男内阳而外阴女子反之故易曰坤至柔而动刚书曰沉潜刚克古之达者盖知此也秦医和曰天有六气淫为六疾阳淫热疾阴淫寒疾风淫末疾雨淫腹疾晦淫惑疾明淫心疾夫女阳物而晦时故淫则为内热蛊惑之疾女为蛊惑世知之者众其为阳物而内热虽良医未知言也五劳七伤皆热汗而蒸晦者不为蛊则中风皆热之所生也医和之言当表而出之读左氏春秋书此(良方)

　　卷九　养生修养调摄

　　养生

　　皇甫隆遇青牛道士封君达云体欲常少劳无过食去肥 节酸咸减思虑损喜怒谨房室

　　卷九　养生修养调摄

　　又

　　抱朴子曰人亦有不病者各有所制摄生食不欲饱眠不欲扇星下不卧刘根别传曰取七岁男齿女发与已头垢合烧服之一岁则不知老常为之使老有少容也(太平御览)

　　卷九　养生修养调摄

　　又

　　世有 羸而寿考亦有盛壮而暴亡若元气犹存则 羸而无害及其已耗则盛壮而愈危是以善养生者谨起居节饮食导引关节吐故纳新不得已而用药则择其品之上性之良可以久服而无害者则五脏和平而寿命长不善养生者薄谨节之功迟吐纳之效厌上药而用下品伐真气而助强阳根本已危僵仆无日(苏文)

　　卷九　养生修养调摄

　　神气

　　神者气之子气者神之母形者神之室气清则神畅气浊则神昏气乱则神劳气衰则神去室空则神腐人以气为道道以气为生生道两存故长生久视

　　卷九　养生修养调摄

　　内外丹

　　老君曰气象天地变通莫测阳龙阴虎木液金精二气交会炼而成者谓之外丹含和炼藏吐故纳新上入泥丸下注丹田修运不息朝于绛宫采于五石以哺百神此内丹也修道之士内丹可以延年外丹可以升仙内丹成而外丹不应外丹应而内丹不充皆未至于升举

　　卷九　养生修养调摄

　　六气

　　六气者 主肺呵主心嘘主肝呼主脾吹主肾嘻主三焦三焦法象于三十六气分行于六腑通利水谷调适形神

　　卷九　养生修养调摄

　　养神

