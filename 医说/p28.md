<!-- { "loadSidebar": true } -->
　　夫欲养神先须养气养气先须养脑养脑先须养精养精先须养血养血先须养水而九还七返者大而论之一年小而论之一日北斗一日一夜一周天天降地腾从寅至申为七返却到坤为九还

　　卷九　养生修养调摄

　　存想

　　神仙之要莫大乎存想存谓存我之神想谓想我之身闭目见自己之目收心见自己之心心目不离我身不伤我神则存想之渐也

　　卷九　养生修养调摄

　　养性

　　养性之道欲小劳但莫大疲及强所不能堪尔食欲少而不欲顿常如饱中饥饥中饱善养性者先饥乃食先渴乃饮食后当行毕摩腹数百遍暮卧常习闭口口开则失气邪从外入屈膝仄卧益人气力胜正偃卧春欲晏卧早起夏秋欲夜寝早起冬欲早卧晏起虽云早起莫在鸡鸣前虽云晏起莫在日出后莫久行久立久坐久卧久听久视莫强食莫强酒饮则不欲多多则速吐之养性之士唾不至远行不疾步耳不极听目不极视坐不久处立不至疲卧不至厌先寒而衣先热而解

　　卷九　养生修养调摄

　　吐纳

　　凡吐者去故气亦名死气纳者取新气亦名生气

　　卷九　养生修养调摄

　　和气

　　彭祖曰和气导气之道密室闭户安床暖席枕高二寸半正身偃卧暝目闭气以鸿毛着鼻上不动经三百息耳无所闻目无所见心无所思如此则寒暑不能侵蜂虿不能毒寿三百六十岁邻于真人也

　　卷九　养生修养调摄

　　夜卧

　　夜卧觉常扣齿九通咽唾九过以手按鼻左右上下数十过

　　卷九　养生修养调摄

　　存心中气

　　仙经曰常存心中有气大如鸡子内赤外黄能辟众邪延年益寿又云常存心如炎火如斗煌煌光明百邪不敢于之

　　卷九　养生修养调摄

　　服玉泉

　　道人蒯京年百七十八而甚丁壮言朝朝服玉泉琢齿玉泉者口中唾也朝旦未起早漱津令满口含之琢齿二七过名曰练精(修真秘诀)

　　卷九　养生修养调摄

　　般运捷法

　　杨州有武官侍其某者官于二广十余年终不染瘴面红腻腰足轻快初不服药唯每日五更起坐两足相向热摩涌泉无数以汗出为度欧公平日不信仙佛笑人行气晚年云数年来足疮一点痛不可忍近有人传一法用之三日不觉失去其法重足坐闭目握固缩谷道摇 两足如气球状气极即休气平复为之日七八得暇即为乃般运捷法也文忠痛已即废若不废当有益(仇池笔记)

　　卷九　养生修养调摄

　　真常子养生

　　酒多血气皆乱味薄神魂自安夜漱却胜朝漱暮餐不若晨飧耳鸣直须补肾目暗必须治肝节饮自然脾健少思必定神安汗出莫当风立腹空莫放茶穿

　　卷九　养生修养调摄

　　养性之术

　　杨泉物理论曰谷气胜元气其人肥而不寿元气胜谷气其人瘦而寿养性之术常使谷气少则病不生矣(太平御览)

　　卷九　养生修养调摄

　　藏精养神

　　藏精于晦则明养神于静则安晦以蓄用静以应动善蓄者不竭善应者不穷此君子修身治人之术唯性近者得之易也

　　卷九　养生修养调摄

　　养生偈

　　闲邪存诚练气养精一存一明一练一清清明乃极丹元乃生坎离乃交梨枣乃成中夜危坐服此四药一药一至到极则处几费千息闲之廓然存之卓然养之郁然练之赫然守之以一成之以久功在一日何迟之有

　　卷九　养生修养调摄

　　孙真人养生铭

　　怒甚偏伤气思多太损神神疲心易役气弱病相萦勿使悲欢极当令饮食均再三防夜醉第一戒晨嗔亥寝鸣云鼓寅兴漱玉津妖邪难犯已精气自全身若要无诸病尝当节五辛安神宜悦乐惜气保和纯寿夭休论命修行本在人若能遵此理平地可朝真

　　卷九　养生修养调摄

　　孙真人养生杂诀

　　人年四十以上勿服泻药常饵补药大佳 人有所怒血气未定因以交合令人发痈疽 远行疲乏来入房室为五劳虚损少子 水银不可近阴令人消缩鹿猪二脂不可近阴令阴痿不起 故善养生者常少思少念少欲少事少语少笑少愁少乐少喜少怒少好少恶此十二少者养性之都契也 养性之道常欲少劳但莫大疲及强所不能堪耳且流水不腐户枢不蠹以其运动故也 常当习黄帝内视法存想思念令见五脏如悬磬五色了了分明勿辍也常以鼻引气口吐气小微吐之不得开口复欲得出气少入气多每欲食送气入腹气为主人也凡心有所爱不用深爱有所憎不用深憎并皆损性伤神 常欲令如饱中饥饥中饱盖饱则伤肺饥则伤气常须少食肉多食饭勿食生菜生肉令人伤胃一切肉唯须煮烂停冷食之食毕当漱口数过令人牙齿不败 勿食父母本命所属肉令人寿命不长 勿食自己本命所属肉令人魂魄飞扬 勿食一切脑大损人 忍尿不便膝冷成痹忍大便不便成气痔大小便不可努成病任之佳 凡遇山水坞中出泉者不可久居常食令人患瘿病 又深阴地冷水不可饮必作 疟 湿衣及汗衣皆不可久着令人发疮 春天不可薄衣令人伤寒霍乱头勿向北卧头边勿安火炉 夜卧常习闭口开则失气且邪恶从口入及失血色 凡人夜魇不得燃灯唤之定死无疑暗唤之吉亦不得近而急唤 夜梦恶不须说清旦以水面东方 之咒曰恶梦着草木好梦成宝玉即无咎矣又梦之善恶并勿说为吉 凡冬月忽有大热夏月忽有大寒皆勿受之人有患天行时气皆犯此也 凡人居处勿令有小隙致有风气得入小觉有风勿强忍之久坐须急避之使人中风古来忽得偏风四肢不随者皆由忽此耳 凡在家及外行忽逢大风豪雨震雷昏雾皆是诸龙鬼神行动经过所致宜入室闭户烧香静坐安心以避之待过后乃出不尔损人

　　卷九　养生修养调摄

　　无轻摄养

　　太平兴国九年 太宗谓宰相曰朕每日所为自有常节辰巳间视事既罢便即观书深夜就寝五鼓而起盛暑昼日亦未尝寝乃至饮食亦不过度行之已久甚觉有力凡人食饱无不昏浊傥四肢无所运用更便就枕血气凝滞诸疾自生欲求清爽其可得乎老子云我命在我不在于天全系人之调适卿等亦当留意无自轻于摄养也(杨文公谈苑)

　　卷九　养生修养调摄

　　孙真人十二多

　　多思则神殆多念则志散多欲则志昏多事则形劳多语则气乏多笑则脏伤多愁则心慑多乐则语溢多喜则志错昏乱多怒则百脉不定多好则专迷不理多恶则憔悴无欢

　　卷九　养生修养调摄

　　抱朴子十五伤

　　才不逮强思之力不胜强举之深忧重恚悲哀憔悴喜乐过度汲汲所欲戚戚所患久谈言笑寝息失时挽弓引弩沉醉呕吐饱食即卧跳走喘乏欢呼哭泣阴阳不交(琐碎录同上)

　　卷九　养生修养调摄

　　摄养

　　薄滋味省思虑节嗜欲戒喜怒惜元气简言语轻得失破忧沮除妄想远好恶收视听勤内顾(同上)

　　卷九　养生修养调摄

　　卫生五事

　　夫未闻道者放逸其心逆于生乐以精神徇智巧以忧畏徇得失以劳苦徇礼节以身世徇财利四徇不置心为之疾矣极力劳形澡暴气逆当风纵酒食嗜辛咸肝为之病矣饮食生冷温凉失度久坐久卧大饱大饥脾为之病矣呼叫过常辩争陪答冒犯寒暄恣食咸苦肺为之病矣久坐湿地强力入水纵欲劳形三田漏溢肾为之病矣五病既作故未老而羸未羸而病病至则重重则必毙呜呼是皆弗思而自取之也卫生之士须谨此五者可致终身无苦经曰不治已病治未病正为此矣

　　卷九　养生修养调摄

　　善摄生

　　善摄生者不劳神不苦形神形既安祸患何由而致也夫人之生以血气为本人之病未有不先伤其气血者世有童男室女积想在心思虑过当多致劳损男则神色先散女则月水先闭何以致然盖忧愁思虑则伤心心伤则血逆竭血逆竭故神色先散而月水先闭也火既受病不能荣养其子故不嗜食脾既虚则金气亏故发嗽嗽既作水气绝故四肢干木气不充故多怒鬓发焦筋痿俟五脏传遍故卒不能死然终死矣此一种于诸劳中最为难治盖病起于五脏之中无有已期药力不可及也若或自能改易心志用药扶接如此则可得九死一生举此为例其余诸劳可按脉与症而治之(类编同上)

　　卷九　养生修养调摄

　　保养

　　凡人一日一夜一万三千五百二十息未尝休息也减之一息则寒加之一息则热脏腑不和诸疾生焉故元气在保养谷神在守护

　　卷九　养生修养调摄

　　调摄

　　卧处不可以首近火必有目疾亦不可当风必患头风等疾背受风则嗽唯胸无禁善调摄者虽盛暑不当风及露下久卧(琐碎录)

　　卷九　养生修养调摄

　　真人养生铭

　　人欲劳于形百病不能成饮酒勿大醉诸疾自不生食了行百步数以手摩肚寅丑日剪甲头发梳百度饥即立小便饱即坐旋溺行处勿当风居止无小隙遇夜濯足卧饱食终无益思虑最伤神喜怒最伤气每去鼻中毛常习不唾地平明欲起时下床先左脚一日无灾殃去邪兼避恶如能七星步令人长寿乐酸味伤于筋苦味伤于骨甘即不益肉辛多败正气咸多促人寿不得偏耽嗜春夏少施泄秋冬固阳事独卧是守真慎静最为贵钱财生有分知足将为利强知是六患少欲终无累神静自常安修道宜终始书之壁屋中将以传君子(修真秘诀)

　　卷九　养生修养调摄

　　芡能养生

　　吴子野云芡实盖温平耳本不能大益人然俗谓之水硫黄何也人之食芡也必枚啮而细嚼之未有多嘬而亟咽者也舌颊唇齿终日嗫嚅而芡无五味腴而不腻是以致玉池之水故食芡者能使人华液通流转相揖注积其力虽过乳石可也以此知人能澹食而徐饱者当有大益吾在黄岗中见牧羊者必驱之瘠土云草短而有味羊得细嚼则肥而无疾羊犹尔况人乎(良方)

　　卷九　养生修养调摄

　　摩面

　　太素经曰一面之上两手常摩拭使热令人光泽皱斑不生先摩切两掌令热以拭两目又顺手摩发理栉之状两臂更互以手摩之发不白脉不浮外

　　卷九　养生修养调摄

　　肾神

　　无锡游氏子少年耽于酒色旋得疾久而弗愈势危甚忽语家人曰常见两女子服饰华丽其长财三四寸每缘吾足而行冉冉至腰而没家人以为妖祟他日名医自远而至诸游或以扣之医曰此盖肾神也肾气绝则神不守舍故病者见之(癸志)

　　卷九　养生修养调摄

　　心肾肝胆

　　心之神发乎目则谓之视肾之神发乎耳则谓之听肝之精发乎鼻则谓之嗅胆之魄发乎口则谓之言故妄视则伤心妄听则伤肾妄嗅则伤肝妄言则伤胆

　　卷九　养生修养调摄

　　四损

　　远唾损气多唾损神多汗损血疾行损筋

　　卷九　养生修养调摄

　　精气形

　　精者神之本气者神之主形者气之宅故神大用则歇精大用则竭气大劳则绝

　　卷九　养生修养调摄

　　体欲动摇

　　魏志曰吴普常问道于华佗佗谓普曰人体欲得动摇但不当使极耳如动摇则谷气易消血脉流通病不得生譬犹户枢不蠹流水不腐以其常动故也(史记)

　　卷九　金石药之戒

　　服丹之戒

