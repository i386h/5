<!-- { "loadSidebar": true } -->
　　夫伤寒始自太阳逆传阳明至于厥阴而止六经既别治法不同太阳属膀胱非发汗则不愈必用麻黄者以麻黄生于中牟雪积五尺有麻黄处雪则不聚盖此药能通内阳气却外寒也阳明属胃非通泄则不愈必用大黄芒硝以利之少阳属胆无出入道柴胡与半夏能利能汗佐以子芩非此不解太阴属脾中州土也性恶寒湿非干姜白术不能温燥少阴属肾性畏寒燥非附子必不能温厥阴属肝藏血养筋非温平之药不能润养此经常之道也后学不知伦类妄意进饵遂致错乱诸证蜂起夭伤人命可不究辩且三阳病汗下和解人必知之至太阴脾经温燥不行亦当温利自阳明出如温脾丸用大黄者是也少阴肾经虽用附子复使麻黄则知少阴亦自太阳出厥阴用桂自少阳出明矣及其二阳郁闭皆当自阳明出故三阴皆有下证如少阴口燥咽干下利清水太阴腹满时痛厥阴舌卷肾缩皆当下之学人宜审详不可率易投也

　　卷三　伤寒

　　伤寒有五

　　伤寒有五有中风有伤寒有湿温有热病有温病自霜降至春分伤风冷即病者谓之伤寒冬受寒气春又中风而病者谓之温病至夏发者名热病病而多汗者谓之湿温其伤八节虚邪者谓之中风

　　卷三　伤寒

　　阳证伤寒

　　程元章婺源游汀人与妻皆嗜食鳖婢梅香主 饪每滋味不适口必挞之尝得一大者长尺方操刀欲屠睹其伸缩颤悸为之不忍指而与言我寻常烹制少失必遭杖责罚今放汝不杀亦不过痛打一顿遂解缚置于舍后污池中池广二丈水亦未尝竭程夫妇以鳖肥大且满意饫餐既失之怒甚杖婢数十经二年婢患热疾发狂奔躁不纳粥饮体热昏愦盖阳证也家人知不可疗升入池上茅亭以待绝命明日天未晓闻有扣宅后门扉者谓为鬼物叱去之乃言我是梅香病已无事乞令归家启关信然问其故对曰半夜后仿佛见一黑物将湿泥草遍罨我身上环绕三四十匝便觉心下开豁四肢清凉全无所苦始知独在亭子内程氏未以为然迨暮复使往效昨夕偃卧而密伺察之见巨鳖自池出衔水藻浮萍遮覆其体程不省所以婢详道本末云鳖此昔日其大加倍视尾后穿窍尚存于是涸池取得之送诸深溪程追悼前过不复食此乡人闻者相传以为戒邑医虞和仲时到彼亲见其事为洪作霖梦弼言热证之极猝未可解者汲新井水浸衣裳互熨之为妙不谓水族细微亦能如此盖阴德所招云(类编)

　　卷三　伤寒

　　竹叶石膏汤

　　袁州天庆观主首王自正病伤寒旬余四肢乍冷乍热头重气塞唇寒面青累日不能食势已甚殆袁唯一医徐生能调治此疾诊之曰脉极虚是为阴证必服桂枝汤乃可观宇去城三里徐居在城内留药而归未及煮若有语之曰何故不服竹叶石膏汤王回顾不见寮中但有一老道士适入市只小童子在呼问之曰恰何人到此曰无人自正惑焉急遣邀徐医还正告之教我服此如何徐曰寒燠如冰炭君之疾状已危果饵前药立见委顿它日杀人之谤非吾所能任也自为煮桂枝汤一碗曰姑饮之正使不对病犹未至伤生万一发躁狂眩旋用师所言未为晚方酬答次复闻耳傍人云何故不肯服竹叶石膏汤自正益悚俟徐去即买见成药两帖付童使煎又闻所告如初于是断然曰神明三告我殆是赐以更生安得不敬听即尽其半先时头不能举若戴物千斤倏尔轻清唇亦渐暖咽膈通畅无所碍悉服之少顷汗出如洗径就睡及平旦脱然如常时自正为人谨饬常茹素与人斋醮尽诚故为神所佑如此(庚志)

　　卷三　伤寒

　　圣散子之功

　　圣散子主疾功效非一去年春杭州民病得此药全活者不可胜数所用中下品药略计每千钱即得千服所济已及千人昔薄拘罗尊者以一诃梨勒施一病比丘故获报身身常无众疾

　　卷三　伤寒

　　柴胡咀

　　朱肱吴兴人尤深于伤寒在南阳太守盛次仲疾作召肱视之曰小柴胡汤证也请并进三服至晚乃觉满又视之问所服药安在取视乃小柴胡散也肱曰古人制 咀锉如麻豆大煮清汁饮之名曰汤所以入经络攻病取快今乃为散滞在膈上所以胸满而病自如也因旋制自煮以进两服遂安(夷坚志)

　　卷三　伤寒

　　寒厥

　　刘锡镇襄阳日宠外家病伤寒暴亡众医云脉绝不可治或言市上卖药许道人有奇术可用召之曰是寒厥尔不死也乃请健卒三十人速掘地作坑炽炭数百斤杂薪烧之俟极热施荐覆坑舁病患卧其上盖以毡蓐少顷气腾上如蒸炊遍体流汗衣被透湿已而顿苏始取药数种调治即日愈(同上)

　　卷三　伤寒

　　风湿不可汗下

　　论风湿不可汗下春夏之交人病如伤寒其人汗自出肢体重痛转仄难小便不利此名风湿非伤寒也阴雨之后卑湿或引饮过多多有此证但多服五苓散小便通利湿去则愈切忌转泻发汗小误必不可救初虞世云医者不识作伤风治之发汗死下之死己未年京师大疫正为此予自得其说救人甚多壬辰年予守官洪州一同官妻有此证因劝其速服五苓散不信医投发汗药一夕而毙不可不谨也大抵五苓散能饮水去湿耳胸中有停饮及小儿吐 欲作痫服五苓散最效初君之说详矣予因广此说以信诸人(信效方)

　　卷三　伤寒

　　取汗不可先期

　　南史记范云初为陈武帝属官武帝有九锡之命在旦夕矣云忽感伤寒之疾恐不得预庆事召徐文伯诊视以实恳之曰可便得愈乎文伯曰便瘥甚易政恐二年后不复起耳云曰朝闻道夕死犹可况二年乎文伯以火烧地布桃叶设席置云于上顷刻汗解裹以温粉翌日愈云甚喜文伯曰不足喜也后二年果卒夫取汗先期尚促寿限况罔顾表里不待时日便欲速效乎每见病者不耐未三四日昼夜促汗医者随情顺意鲜不败事故予书此为医者之戒(本事方)

　　卷三　伤寒

　　伤寒舌出

　　临安民有因病伤寒而舌出过寸无能治者但以笔管通粥饮入口每日坐于门一道人见之咨嗟曰吾能疗此顷刻间尔柰药不可得何家人闻而请曰苟有钱可得当竭力访之不肯告而去明日又言之至于旬时会中贵人罢直归下马观病者道人适至其言如国中贵问所须乃梅花片脑也笑曰此不难置即遣仆驰取以付之道人屑为末掺舌上随手而缩凡用五钱病立愈(丁志)

　　卷三　伤寒

　　四时疠疾

　　周礼天官下曰疾医长养万民之疾病四时皆有疠疾春时有 首疾(头痛)夏时有痒疥疾秋时有疟寒疾冬时有嗽上气疾

　　卷三　伤寒

　　辩痧病

　　痧病江南旧无今东西皆有之原其证医家不载大凡才觉寒栗似伤寒而状似疟但觉头痛浑身壮热手足厥冷乡落多用艾灸以得砂为良有因灸脓血迸流移时而死者诚可怜也有雍承节印行此方云初得病以饮艾汤试吐即是其证急以五月蚕蜕纸一片碎剪安碗中以盘盖密以汤泡半碗许仍以纸封棣缝勿令透气良久乘热饮之就卧以浓衣被盖之令汗透便愈如此岂不胜如火艾枉残害人命敬之信之(叶氏录验方)

　　卷三　伤寒

　　暑气所中

　　今岁热甚闻道路城市昏仆而死者此皆虚人劳人或饥饱失节或素有疾一为暑气所中不得泄即关窍皆窒非暑气使然气闭塞而死也古方治暑无它但用辛甘发散疏导心气与水流行则无害矣崇宁乙酉岁余为书局时一养马仆驰马出局下忽仆地绝急以五苓大顺散灌之皆不验已超时同舍王相使取大蒜一握道上热土杂研烂以新水和之滤去滓决其齿灌之少顷即苏至暮此仆为余复御而归乃知药病相对有如此者此方本徐州沛市县门忽有板书钉其上或传神仙欲以救人者沈存中王圣美皆着其说而余亲验之乃使书百本散远近庶几有救其急者也(石林老人避暑录)

　　卷三　伤寒

　　伤寒后睡不着

　　人病伤寒阳证或患热疾服凉药而得愈饮食未充夜间辄睡不着是胆冷也若脉细身凉随其虚实下金液丹一服大冷者下百粒及五六十粒不甚冷者三二十粒即睡着当以脉证为准也脉细微大便不甚实小便清面色青白舌下不红面带青色皆冷证也(医余)

　　卷三　伤寒

　　伤寒瘥后之戒

　　伤寒病初瘥不可过饱及劳动或食羊肉行房事与食诸骨汁并饮酒病方愈脾胃尚弱食过饱不能消化病即再来谓之食复病方愈气血尚虚劳太早病即再来谓之劳复又伤寒食羊肉行房事并死食诸骨汁饮酒者再病庞安常云饮酒者亦死

　　卷三　伤寒

　　用药不同

　　夫伤寒中风湿温热病痉 时疫虽同阴阳之法须别作治疗若与伤寒同治必至危损经言脉有阴阳之法何也凡脉浮大洪数动滑此名阳脉也沉细涩弱弦微此名阴脉也阴病见阳脉者生阳病见阴脉者死审而察之

　　卷三　诸风

　　风者百病之始

　　风者百病之始也清静则肉腠闭拒虽有苛毒弗能害故病久则传化上下不并良医弗为

　　卷三　诸风

　　中风用药

　　凡中风用续命排风风引竹沥诸汤及神精丹茵芋酒之类更加以艾无不愈者然此疾积习之久非一日所能致皆大剂久而取效唐书载王太后中风喑默不语医者蒸黄 数斛以熏之得瘥盖此类也令人服三五盏便求效责医也亦速矣孟子曰七年之病三年之艾久而后知尔(本事方)

　　卷三　诸风

　　中风

　　凡人中风脉无不大者非热也是风脉也中风有冷热阳病则热阴病则冷冷则用温风药热则用凉风药不可一概用也凡中风皆不可吐出涎人骨节中皆有涎所以转动滑利中风则涎上潮咽喉中衮响以药压下涎再归骨节可也不可吐出若吐出涎时间快意非久枯了人手足不可不戒也小儿惊风亦不可吐出涎其患与大人同方其发搐搦时不可捉住手足则涎不归手足当不随但宽松抱之可也(医余)

　　卷三　诸风

　　辩诸风证

　　头风多饶白屑毒风面上生疮刺风状如针刺腰痛如锥痫风急倒作声发搐急慢顽风不认痛痒颈生斑剥暗风头旋眼黑不辩东西 风面生赤点肝风鼻闷眼 两睑赤烂偏风口眼 邪节风肢节断续指甲断落脾风心多呕逆酒风行步不前肺风鼻塞项疼胆风令人不睡气风肉自虫行肾风耳内蝉声阴间湿痒寒湿香港脚瘫风半身不遂痪风手足拳挛胃风不伏水土虚风风寒湿痹肠风脱肛泻血脑风头旋偏痛贼风发声不响产风四肢疼痛骨风膝肿如槌膝风腿寒骨痛心风健忘多惊盛风语言謇涩髓风臂膊酸疼脏风夜多盗汗血风阴囊湿痒乌风头面肿块皮风紫白癜癣肌风遍身燥痒体风身生肿毒闭风大便燥涩软风四肢不举绿风瞳人开大青风吐极青盲虎风发吼羊叫大风成片烂疮

　　卷三　诸风

　　诸风

　　刘子仪曰经有急风候又有卒中风候又有风 候夫急风与卒中理固无二指风而言则谓之急风指病而言则谓之卒中其风 盖出于急风之候也何者经云奄然忽不知人咽中塞窒然舌强不能言如此则是中急风而生其候也发汗身软者生汗不出身直者死若痰涎壅盛者当吐之视其鼻人中左右上白者可治一黑一赤吐沫者死

　　卷三　诸风

　　风痱

