<!-- { "loadSidebar": true } -->
　　愚谓童子之证。须看先天父母之气。而母气为尤重。凡惊风痘疹。肾虚发热。俱以母气为主。如母有火者。其子必有火。母脾虚者。子必多脾病。母火衰者。子必从幼有肾虚证。如齿迟语迟行迟囟门开大肾疳等证。皆先天不足。从幼填补。亦有可复之天。不必如上所言暗泄。方有血证。客问曰。吐血衄血。同是上炎之火。一出于口。一出于鼻。何也。

　　东垣云。衄血出于肺。从鼻中出也。呕血出于胃。吐出成碗成盆也。咯唾血者。出于肾。血如红缕。在痰中唾中。咳咯而出也。痰涎血者。出于脾。涎唾中有少血散漫而出也。

　　东垣论虽如此。然肺不特衄血。亦能咳血唾血。不特胃呕血。肝亦呕血。盖肺主气。肝藏血。肝血不藏。

　　乱气自两胁中。逆而出之。然总之是肾水随相火炎上之血也。肾主水。水化液为痰为唾为血。肾脉上入肺。

　　循喉咙。挟舌本。其支者从肺出络心。注胸中。故病则俱病也。但衄血出于经。衄行清道。吐血出于胃。吐行浊道。喉与咽二管不同也。盖经者走经之血。走而不守。随气而行。火气急。故随经直犯清道而出于鼻。其不出于鼻者。则为咳咯。从肺窍而出于咽也。胃者守营之血。守而不走。存于胃中。胃气虚不能摄血。故令人呕吐。从喉而出于口也。今人一见吐衄。便以犀角地黄为必用之药。然耶否耶。曰犀角地黄乃是衄血之的方。若阴虚火动吐血与咳咯者。可以借用成功。若阳虚劳力及脾胃虚者。俱不宜。盖犀水兽也。焚犀可以分水。可以通天。鼻衄之血。从任督而至巅顶。入鼻中。惟犀角能下入肾水。由肾脉而上引。

　　地黄滋阴之品。故为对证。今方书中所载云。如无犀角。以升麻代之。犀角升麻气味形性。迥不相同。何以代之。曰此又有说焉。盖缘任冲二脉。附阳明胃经之脉。亦入鼻中。火郁于阳明而不得泄。因成衄者。故升麻可代。升麻阳明药。非阳明经衄者。不可代。衄亦有阴虚火衰者。其血必点滴不成流。须用壮火之剂。不可概用犀角。有伤寒病五六日。但头汗出。身无汗。剂颈而还。小便自利。渴饮水浆。此瘀血证也。宜犀角地黄汤桃仁承气汤。看上下虚实。用犀角地黄汤治上。桃仁承气汤治中。抵当汤丸治下也。

　　有血从齿缝中。或牙龈中出。名曰齿衄。亦系阳明少阴二经之证。盖肾主骨。齿者骨之标。其龈则属胃土。又上齿止而不动属土。下齿动而不止属水。凡阳明病者。口臭不可近。根肉腐烂。痛不可忍。血出或如涌。而齿不动摇。其人必好饮。或多啖炙 肥甘。豢养所致。内服清胃汤。外敷石膏散。甚者服调胃承气汤。下黑粪而愈。或有胸虚热者。以补中益气加丹皮黄连亦得。少阴病者。口不臭。但浮动。或脱落出血。或缝中痛而出血。或不痛。此火乘水虚而出。服安肾丸而愈。余尝以水虚有火者。用六味加骨碎补。无火者八味加骨碎补。随手而应。外以雄鼠骨散敷之。齿动复固。又有齿痛连脑者。此系少阴伤寒。用麻黄附子细辛汤。不可不知。又小儿疳证。出血口臭肉烂者。芦荟丸主之。

　　有怒气伤肝。而成吐衄者。其人必唇青面青脉弦。须用柴胡栀子清肝散。

　　有郁气伤脾者。须用归脾汤。加丹皮山栀。推而广之。世人因郁而致血病者多。凡郁皆肝病也。木中有火。郁甚则火不得舒。血不得藏而妄行。但郁之一字。不但怒为郁。忧为郁。怒与忧固其一也。若其人素有阴虚火证。外为风寒暑湿所感。皮毛闭塞即为郁。郁则火不得泄。血随火而妄行。郁于经络。则从鼻而出。郁于胃脘。则从吐而出。凡系郁者。其脉必涩。其人必恶风恶寒。不知者便以为虚而温补之。误矣。须视其面色必滞。必喜呕。或口苦。或口酸。审有如是证。必当舒散其郁为主。木郁则达之。火郁则发之是也。其方惟逍遥散为的药。外加丹皮茱连。随手而应。血止后。若不用六味地黄以滋其阴。翌日必发。余于五郁论中。言之详矣。

　　有饮酒过多。伤胃而吐血。从吐后出者。以葛花解酲汤。加丹皮倍黄连。使之上下分消。酒病愈。血亦愈矣。有过啖炙 辛热等物而得者。上焦壅热。胸腹满痛。血出紫黑成块者。可用桃仁承气汤。从大便导之。此釜底抽薪之法。

　　以上二证。虽属内伤。犹作有余之证。可用前法。

　　有妇人发热。经水适来适止。谵语昼轻夜重。如见鬼。小便利或不禁。此名热入血室。须用小柴胡汤。

　　加红花生地丹皮官桂归尾破血之剂。详见伤寒门。

　　有坠车坠马。跌扑损折。失血瘀蓄肿痛发热者。先以桃仁大黄川芎当归赤芍丹皮红花。行血破瘀之剂。折其锐气。而后区别治之以和血消毒之药。张子和尝以通经散神 丸。大下数十行。病去如扫。不致有癃残跛之患。又尝以此法治杖疮痛肿发热绝者。十余行而肿退热消。真不虚语也。

　　有产后恶露未尽。儿枕作痛者。须用桃仁红花当归川芎赤芍丹皮等。行血破血之药。加姜桂辛热。以行其瘀。又有虚痛无瘀血者。当另行温补。不可概用破血之剂。且以今时之弊言之。夫人之吐衄。非阴虚则阳虚。

　　余备言矣。今人一见血证。以为阴虚者。血虚也。舍四物何法乎。火动者热也。非芩连栀柏何药乎。

　　咳嗽者火也非紫菀百部知母贝母何物乎。丹溪节斋。俱有明训。岂能外之。谁知阴虚之证。大抵上热下寒者多。始而以寒凉进之。上焦非不爽快。医者病者无不以为道在是矣。稍久则食减。

　　又以为食不化。加神曲山楂。再久而热愈盛。痰嗽愈多。烦躁愈甚。又以药力欠到。寒凉增进。而泄泻腹胀之证作矣。乃以枳壳大腹皮宽中快气之品进矣。至此不毙。将待何时。是故咳嗽吐血。时时发热。未必成瘵也。服四物黄柏知母之类不已。则瘵成矣。胸满膨胀。悒悒不快。未必成胀也。服山楂神曲之药不已。则胀成矣。面浮 肿。小便秘涩。未必成水也。服渗利之药不已。则水成矣。气滞膈塞。未必成噎也。服青皮枳壳宽快之药不已。则噎成矣。成则不可复药及阽于危。乃曰病犯条款。

　　虽对证之药。无可奈何也。

　　卷之三·绛雪丹书　血症论

　　附方

　　三生饮方

　　生南星（一两） 生川乌（半两去皮） 生附子（半两去皮） 木香（二钱） 每用共一两。加人参一两煎。

　　河间地黄饮子方

　　熟地巴戟（去心） 山茱萸肉 肉苁蓉（酒浸） 附子 石斛 五味 茯苓 石菖蒲 远志（去心） 官桂麦门冬（去心） 各等分。每服五钱。入薄荷少许。姜枣煎服。

　　易老天麻丸方

　　天麻（六两酒浸三日焙干除风） 牛膝（六两酒浸三日焙干强筋） 玄参（六两枢机管领） 杜仲（七两使筋骨相着） 萆 （六两壮筋骨） 当归（二十两和养血脉） 附子（一两炮过行诸经中之血） 羌活（十两去骨间风） 生淮地黄（一斤益真阴）

　　诸书所载。名曰愈风丹。与此方相合。治诸风肢体麻木。手足不遂等证。但愈风丹无附子。加肉桂三两。淮地黄一斤。其余品数分两俱一般。

　　考补小续命汤

　　麻黄 人参 黄芩 白芍 防己 桂枝 川芎 防风 甘草 附子 杏仁 石膏 当归 本方无附子防风防己

　　卷之三·绛雪丹书　血症论

　　附方

　　六味附子汤

　　附子 肉桂 防己（各四钱） 白术 茯苓（各三钱） 炙甘草（二钱）

　　蒲黄汤

　　蒲黄（一两炒褐色） 清酒（十大盏热沃之） 温服。

　　二十四味流气饮

　　丁香 肉桂 草果 麦门冬 赤茯苓 木通 槟榔 枳壳 浓朴 木瓜 大腹皮 青皮 陈皮 木香 人参白术 蓬莪术 甘草 紫苏 香附 菖蒲

　　乌梅丸

　　乌梅（三十个去核） 人参 细辛 香附 附子（炮） 桂枝（洗净炮各六钱） 黄连（一两六钱炒） 干姜（一两炮） 当归（酒浸） 蜀椒（去目及闭口者各四钱） 共为丸。理中汤下。

　　八味顺气散

　　白芷 台乌 青皮 陈皮 白术 人参 茯苓 甘草

　　卷之三·绛雪丹书　血症论

　　附方

　　桂枝汤

　　 治太阳经伤风发热。自汗恶风。

　　桂枝 芍药 甘草

　　麻黄汤

　　 治太阳经伤寒发热。无汗恶寒。

　　麻黄 桂枝 甘草 杏仁

　　小柴胡汤

　　 治少阳胆经耳聋胁痛。寒热往来。口苦。

　　柴胡 黄芩 甘草

　　大柴胡汤

　　 表证未除。而里证又急。汗下兼行。

　　柴胡 黄芩 芍药 半夏 人参 大黄 枳实

　　白虎汤

　　 治身热大渴而有汗。脉洪大者。如无渴者。不可用此药。为大忌。倘是阴虚发热。服之者死。若五六月暑病者。必用此方。又当审其虚实。

　　石膏 知母 甘草 人参 竹叶 糯米

　　调胃承气汤

　　 治太阳阳明。不恶寒反恶热。大便秘结而呕。日晡潮热者。阳明有二证。在经则解肌。

　　入腑则攻下。

　　大黄 甘草 芒硝

　　小承气汤

　　 六七日不大便。腹胀满闷。病在阳明表证。汗后不恶寒。潮热狂言而喘者。

　　大黄 浓朴 枳实

　　大承气汤

　　 治阳明太阴谵语。五六日不大便。腹满烦渴。并少阴舌干口燥。日晡发热脉沉实者。

　　大黄 浓朴 枳实 芒硝

　　桃仁承气汤

　　 治外证已解。小腹急。大便黑。小便利。为瘀血证。

　　四逆散

　　 治阳气亢极。血脉不通。四肢厥逆。在臂胫之下。若阴证则上过乎肘。下过乎膝。以此为辨也。

　　柴胡 芍药 甘草 枳实

　　理中汤

　　 治即病太阴。自利不渴。寒多而腹痛等证。

　　人参 甘草 干姜 白术 加附子。即为附子理中汤。

　　真武汤

　　茯苓 芍药 生姜 附子 白术

　　四逆汤

　　附子 干姜 甘草

　　术附汤

　　白术 甘草 附子

　　姜附汤

　　干姜 附子

　　回阳返本汤

　　 此方治阴盛格阳。阴极发躁。渴而面赤。欲坐卧泥水中。脉来无力。或脉全无欲绝者。

　　熟附 干姜 甘草 人参 五味 黄连 腊茶面戴阳者。下虚也。加连须葱白七茎。用澄清泥浆水煎。临服须以冷水探冷。入猪胆汁人尿各一匙服。无脉者脉渐出者生。暴出者死。

　　生地黄连汤

　　生地 川芎 当归 栀子 黄连 黄芩 芍药 防风

　　卷之三·绛雪丹书　血症论

　　附方

　　阳毒升麻汤

