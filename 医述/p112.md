<!-- { "loadSidebar": true } -->
　　便血则芤，数则赤黄，实脉癃闭，热在膀胱。（《脉诀》）

　　选案

　　王善夫病小便不通，渐成中满，腹坚如石，腿裂出水，夜不得睡，不能饮食。请予延医，归而至旦不寐，因记《素问》云：无阳则阴无以生，无阴则阳无以化。又云：膀胱者，州都之官，津液藏焉，气化则能出。

　　凡病癃秘，是无阴则阳无以化也。此因膏粱积热，损伤肾水，火又逆上而为呕哕，关格之证悉具，死在旦夕矣。

　　遂处大苦寒之剂，黄柏、知母各一两，桂一钱为引，服药须臾，前阴如刀刺火烧，溺如瀑泉，肿胀遂消。此证一在上焦气分而渴，一在下焦血分而不渴，二者之殊，至易辨耳。（李东垣）

　　马参政父年八旬，初患小便短涩，因服药分利太过，遂致闭塞，涓滴不出。予以饮食伤其胃气，陷于下焦，乃用补中益气汤，一服小便即通。因先多服利药，损其肾气，遂致通后遗尿不止，复用八味丸补其肾气乃已。（朱丹溪）

　　姚公懋之室患遗尿，医谓肾虚，用补肾之剂，三年未效。予与补中益气汤加山药、山萸、桑螵蛸，四剂全愈。（程华仲）

　　叶茂卿乃郎出痘，未大成浆，其壳甚薄；两月后，尚有着肉不脱者；一夕腹痛，大叫而绝。余取梨汁入温汤灌之，少苏；遂以黄芩二两煎汤加梨汁与服，痛止。令制膏子药频服，不听。其后忽肚大无伦，一夕痛叫，小肠突出脐外五寸，交纽各二寸半，如竹节壶顶状；茎物绞折长八、九寸，明亮如灯笼，外证从来不经闻见。

　　余以知之素审，仍为治之，以黄芩、阿胶二味，日进十余剂，三日后始得小水，五日后水道清利，脐收肿缩而愈。夫人一身之气，全关于肺，肺清则气行，肺浊则气壅。肺主皮毛，痘不成浆，肺热而津不行也。壳着于肉，名曰甲错；甲错者，多生肺痈；痈者壅也，岂非肺气壅而然与？腹痛叫绝者，壅之甚也，壅甚则并水道亦闭，是以其气横行于脐中，而小肠且为突出。至于外肾弛长，尤其剩事矣。吾用黄芩、阿胶清肺之热，润肺之燥，治其源也。气行而壅自通，源澄斯流清矣。缘病已造极中之极，惟单味多用，可以下行，取效捷耳。（喻嘉言）

　　一妇少腹肿大如瓜，小便秘而不通，此转胞病也。以补中益气汤冲入韭菜汁一小杯，服讫，令患者横卧床上，选力妇以患者两膝弯架于肩上，将下体虚空，提起摇摆数四，俾尿胞倒上，徐徐放下，去衣不及，小便射出，热如汤，黑如墨，顷刻盈盆，腹肿立消。后遇数人，皆以此法治愈。

　　一人小便不通十日，服五苓、八正等方，俱不效；仰卧于床，腹大如箕，胀痛难当，诊脉迟而有力。此冷闭也，由于风寒冷气，结塞下焦，留于膀胱故耳。治用姜、附、槟榔、牛膝、枳实、青皮、乌药、赤苓、车前子，药进片时，腹内喧响，溲如涌泉，腹消而起。

　　附方

　　敷脐方 治小便不通，腹胀如鼓。用大螺一枚，盐半匕，捣敷脐下一寸三分，以帛缚之即通。

　　熨脐方 用葱三斤，切碎炒热，布包熨小肚，小便立通。分作二包替换。○又炒盐半斤，囊盛熨脐下亦通。

　　熏洗法 治气闭小便不通，胀急危殆。用皂角、葱头、王不留行各数两，煎汤一盆，令病者坐浸其中，熏洗下体，热气内达，壅滞自通。妇人用葱数茎塞阴中，外加熏洗，其通尤速。

　　又法 治败精干血，溺孔结垢，阻塞水道，小便胀急不通。令病患仰卧，用翎筒插入马口，以水银一、二钱灌入，以手轻轻导之，诸塞皆通。水银仍随溺出，毫无伤碍。

　　又法 用猪胞一个，胞底穿一小孔，以翎筒安孔内，根底用线系紧，筒口细杖子堵定，上用蜡封；胞口人气吹满，扎定；再用手捻住筒根，揭去蜡封，将翎筒插马口内，解开根头，捻气透入，小便即出。

　　卷九·杂证汇参

　　遗精

　　经义

　　肾者主水，受五脏六腑之精而藏之。五脏盛，乃能泻。○丈夫二八肾气盛，天癸至，精气溢泻，阴阳和，故能有子。○肾者主蛰，封藏之本，精之处也。（《素问》）

　　人始生，先成精，精成而脑髓生。○故生之来谓之精；两精相搏谓之神；随神往来谓之魂；并精而出入者谓之魄。○怵惕思虑则伤神；神伤，则恐惧流淫而不止。○恐惧不解则伤精；精伤，则骨酸痿厥，精时自下。（《灵枢》）

　　哲言

　　有谓生来之精者，先身生之精也。有谓食气入胃，散精于五脏者；有谓水饮自脾肺输肾而四布，五经并行之精者；此水谷日生之精也。然饮食日生之精，皆从生来元精之所化，而后分布，其藏盈溢，则输之于肾，肾乃元气之本，生成之根，以始终化之养之之道也。（《证治准绳》）

　　精藏于肾，人尽知之，至精何以生？何以藏？何以出？则人不知也。夫精，即肾中之脂膏也，有长存者，有日生者。肾中有藏精之处，充满不缺，如井中之水日夜充盈，此长存者也；其欲动交媾所出之精，及有病而滑脱之精，乃日生者也。其精旋去旋生，不去亦不生，犹井中之水，日日汲之，不见其亏，终年不汲，不见其溢。《易》云：井道不可不革。故受之以革，其理然也。曰：然则纵欲可无害乎？曰：是又不然。盖天下之理，总归自然，有肾气盛者，多欲无伤；肾气衰者，自当节养。《左传》云：女不可近乎？对曰：节之。若纵欲不节，如浅狭之井，汲之无度，则枯竭矣。曰：然则强壮之人，绝欲何如？曰：但必浮火不动，阴阳相守则可；若浮火日动而强制之，则反有害。盖精因火动而离其位，则必有头眩、目赤、身痒、腰疼、遗泄、偏坠等证，甚者或发痈疽，此强制之害也。故精之为物，欲动则生，不动则不生，能自然不动则有益，强制则有害，过用则衰竭，任其自然而无所勉强，则保精之良法也。（徐灵胎）

　　五脏皆有精，精者人之本也。然肾为藏精之都会，听命于心君，若能遣欲澄心，精气内守，阴平阳秘，精元固密矣。或纵欲劳神，则心肾不交，关键不固。《经》曰：怵惕思虑则伤神；神伤，则恐惧流淫而不止。又曰：肾者主水，受五脏六腑之精而藏之。又曰：厥气客于阴器，则梦接内。奈古今方论，皆以遗精为肾病，若与他脏不相干涉，不知《内经》言五脏六腑各有精，肾则受而藏之。以不梦而自遗者，心肾之伤居多；梦而后遗者，相火之强为害。若五脏各得其职，则精藏而治；苟一脏不得其正，甚则必移害心肾之主精者焉。治法：因肾病而遗者治其肾；由他脏而致者，则以他脏与肾两治之。如心病而遗者，血脉空虚，本纵不收；肺病而遗者，皮革毛焦，喘急不利；脾病而遗者，色黄肉消，四肢懈惰；肝病而遗者，色青而筋痿；肾病而遗者，色黑而髓空。更当以六脉参详，昭然可辨。（《医宗必读》）

　　夫精生气，气生神，精伤则无以生气，故瘦弱少气；气弱则不能生神，故目 不明。精不内固，水不济火，故遗泄而精愈耗也。然百病皆生于心，皆根于肾，肾水不升，心火不降，梦遗所由来也。夫肾水不上，则气不固而阴虚；心火不下，则妄动而相火从之；阳旺阴虚，则水火不交。《经》曰：阴阳离决，精气乃绝。此也。

　　梦遗本心火为病，然肝肾二经之火相挟以成之。盖心藏神，肝藏魂，肾藏精。梦中所生，即心之神；梦中所见，即肝之魂；梦中所泄，即肾之精。心为君主，肝肾为相，梦中神游，则魂化为形，相火翕然鼓之。此精之所以泄也，总由心虚不能入肾阴以藏，肾虚不能延心气以纳，心失拱默之德，肾失封藏之功，而为不交不固之患矣。有梦而遗者，思想所致，心气不足而不摄也；无梦而遗者，多欲所致，肾精滑泄而不固也。有醉饱劳倦，清气不升，脾精不运而遗者；有肾水不足，淫火熏蒸，精离其位而遗者；有相火旺而脾胃有伤，水谷日生之精，不得入与元精俱藏而遗者；有火炎上而水下趋，心肾不交而滑者；有年壮气盛，久无色欲，精满而溢者；有脾虚下陷者；有痰火湿热扰动精腑者。治惟养心滋肾，因湿、因热、因寒兼而治之，更须补其中气，以使元气升举，不可轻服涩药。（《冯氏锦囊》）

　　肾主闭藏，肝主疏泄，二脏皆有相火，而其系上属于心。心，君火也，为物所感，则易于动，心动则相火翕然随之，虽不交会，精亦暗流而渗漏矣。所以圣人教人收心养心，其旨微矣。○或问：夜梦交接之理何如？曰：《灵枢·淫邪发梦篇》云：厥气客于阴器，则梦接内。盖阴器者，宗筋之所系也，而足太阴、阳明、少阴、厥阴之筋，皆结聚于阴器，与冲、任、督三脉之所会。厥阴主筋，故诸筋皆统属于厥阴也。肾为阴，主藏精；肝为阳，主疏泄。阴器乃泄精之窍，是故肾之阴虚，则精不藏；肝之阳强，则气不固。若遇阴邪客于其窍，与所强之阳相感，则精脱出而成梦矣。所谓阳强者，非肾脏之真阳强也，乃肝脏所寄之相火强耳。曰：如子所言，梦遗则从肝肾得之乎？曰：不然。病之初起，亦有不在肝肾，而在心脾胃之不足者，然必传于肝肾而后精方走也。故精脱之后，其气未能卒复，未免形体衰惫，不比平人接内之后，其气一、二时便可复也。曰：治当何如？曰：病从他脏而起，则以初感病者为本，肾肝聚病处为标；若由肾肝二脏自得者，独治肾肝；由阴阳离决，水火不交者，则既济之；阴阳不相抱负者，则因而和之；阳虚者，补其气；阴虚者，补其血；阳强者，泻其火。火有正治反治，从多从少，随其攸利。（《推求师意》）

　　梦遗有数种：有下元虚惫，精元不禁者；有年壮气盛久旷，经络壅滞者；有情欲淫动，所愿不遂者。如瓶煎汤，气盛盈溢者；如瓶中汤沸而溢，欲动心邪者；如瓶倾倒而出，虚惫不禁者；如瓶有罅而漏。不可一概用药。（《赤水玄珠》）

　　遗精证状，亦复不同：或小便后出多不可禁者；或不小便而自出者；或茎中痛痒，常如欲小便者；或睡中无梦，流出不自觉者。太抵夜睡自遗者轻，昼觉自遗者重。（《证治汇补》）

　　遗精之证有九：凡有所注恋而梦者，此精为神动也，其因在心；有欲事不遂而梦者，此精失其位也，其因在肾；有值劳倦即遗者，此筋力不胜，肝脾之气弱也；有因用心思索过度辄遗者，此中气不足，心脾之虚陷也；有因湿热下流，或相火妄动而遗者，此脾肾之火不清也；有无故滑而不禁者，此下元之虚，肺肾之不固也；有素禀不足，而精易滑者，此先天元气之单薄也；有久服冷利等剂，以致元气失守而滑泄者，此误药之所致也；有壮年气盛，久节房欲而遗者，此满而溢者也。凡此之类，是皆遗精之病。

