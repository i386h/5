<!-- { "loadSidebar": true } -->
　　然心主神，肺主气，脾主湿，肝主疏泄，肾主闭藏，凡此诸病，五脏皆有所主，治当各求所因。至若满而溢者，则去者自去，生者自生，势出自然，无足虑也。○因梦而出精者，谓之梦遗；不因梦而精自出者，谓之滑精。梦遗者，有情，有火，有虚，有溢，有因情动而梦者，有因精动而梦者。情动者，清其心；精动者，固其肾。滑精者，无非肾气不守而然；若暴滑而兼痛者，则当从赤白浊门论治。（张景岳）

　　久病而忽梦遗，是湿热注于膀胱而泄，火气得以下行，犹为佳兆。若房劳，则心之相火动，真精一泄，祸将滔天矣。（查了吾）

　　补编

　　遗精一证，不越乎有梦、无梦、湿热三者范围。有梦为心病，无梦为肾病，湿热为小肠膀胱病。夫精之藏制虽在肾，而精之主宰则在心。其精血下注，湿热混淆而遗滑者，责任在小肠膀胱；其治，不外养心益肾，填精固摄，清热利湿诸法。如肾精亏乏，相火易动，阴虚阳冒而为遗精者，治用浓味填精，介类潜阳，养阴固涩；如无梦而肾关不固，精窍滑脱者，治用桑螵蛸散，填阴固摄及滑涩互施；如有梦而遗，烦劳过度，及脾胃受伤，心肾不交，上下交损者，用归脾汤、妙香散、参术膏、补心丹等方，心脾肾兼治；如阴虚不摄，湿热下注而遗滑者，用黄柏、萆 、黄连、苓、泽等味，苦泄厥阴郁热，兼通腑气为主；如下虚上实，火风震动，脾肾液枯而为遗滑者，用二至、百补丸及通摄下焦之法；如龙相交炽，阴精走泄者，用三才封髓丹、滋肾丸、大补阴丸，峻补真阴，承制相火，以泻阴中伏热为主；又有房劳过度，精竭阳虚，寐则阳陷而精道不禁，随触随泄，不梦而遗者，当用固精丸，升固八脉之气；又有膏粱酒肉，饮醇浓味，脾胃酿成湿热，留伏阴中而为梦泄者，当用猪肚丸，清其脾胃蕴蓄之湿热。（《临证指南》）

　　梦遗者，治其心；精滑者，固其精；满而溢者，舒其情；浊而赤者，调其经，养其神。心安神定，火来坎户，水利离宫，水火交养，遗浊皆清。（《冯氏锦囊》）

　　遗精之源有三：有斫丧太过，肾气不藏，无梦而遗者，当益精以壮火，如鹿茸丸、安肾丸、聚精丸、金锁玉关丸。有劳心太过，心肾不交，酣卧而遗者，当实土以堤水，如归脾汤、妙香散、远志丸、补中益气汤、朱砂安神丸。有思想无穷，所愿不得，妄梦而遗者，当泻火以益水，如滋肾丸、威喜丸、本事猪苓丸、清心莲子饮。三者其源各异，若当清利而反补涩，滋患愈甚；当补涩而反清利，阳气愈微；当升阳而反滋阴，元气愈陷。不可不求其故而为施治也。（陆丽京）

　　《经》曰：思想无穷，所愿不得，意淫于外，入房太甚，宗筋弛纵，发为白淫、梦遗等证。昔贤治法有五：其一，意淫于外者，用辰砂、磁石、龙骨之类，镇坠神之浮游是也。其二，思想结成痰饮，迷于心窍者，许学士用猪苓丸，导利其痰是也。其三，思想伤阴者，洁古用珍珠粉丸，降火补阴是也。其四，思想伤阳者，谦甫用鹿茸、苁蓉、菟丝等补阳是也。其五，阴阳俱虚者，丹溪治一人形瘦便浊梦遗，作心虚治，用定志丸是也。○遗精，治作肾虚，补涩罔效，不知此因脾胃湿热所乘，饮酒浓味，痰火之人，多有此疾。肾虽藏精，其精本于脾胃饮食生化而输于肾，若脾胃受伤，湿热内郁，使中气淆而不清，则所输皆浊气，邪火扰动，水不得安，故令遗滑。治以苍白二陈，加黄柏、升、柴，俾清升浊降，脾胃健运，则自止矣。○尝谓治遗滑以涩剂不能止，不若泻心火；泻心火不能止，不若用升阳之剂。非此能止之也，举其气上而不下也。（《证治准绳》）

　　童男阳盛，情动于中，志有所慕而不得遂，以致夜梦遗精，不可补涩，清心乃安，朝服清心莲子饮，暮服定志丸。（龚云林）

　　梦遗属郁滞者居多，庸医不知，但用固涩，愈涩愈郁，其病反甚。（娄全善）

　　大抵梦遗多是阴亏、火气用事，苟非确系阳虚，桂、附助阳之药慎勿轻用；非确系气虚，参、术益气之味不可漫施。试观梦遗必在黎明，阳气发动之时，其为阴虚阳扰可知矣。（《张氏医通》）

　　脉候

　　男子脉浮弱而涩，为无子，精气清冷。○夫失精家，少腹弦急，阴头寒，目眩发落。脉极虚芤迟，为清谷、亡血、失精；脉得诸芤动紧，男子失精，女子梦交。（《金匮》）

　　选案

　　一人因劳心太过患梦遗，数日一发，发过则虚火上炎，面赤烘热，手足逆冷，终夜不寐，服补心肾及涩药不效。予用黄柏为君，佐以地黄、枸杞、莲须、膘胶、山萸、五味子、车前、麦冬，治之而痊。人疑黄柏大寒，讵知肾欲坚，急食苦以坚之。肾得坚，则心经虽有火而精自固。○一人患遗精，闻妇人声即泄，瘠瘦欲死。予用远志为君，莲须、石莲为臣，龙骨、茯神、沙苑、牡蛎为佐，服药虽止，然终不断，于前方内加膘胶一味即愈。（缪仲淳）

　　郑鲁叔攻举子业，四鼓犹不卧，遂成此病，卧间玉茎但着被与腿，便梦交接脱精，食减倦怠。此由用心太过，二火俱起，夜不得睡，血不归肝，肾水不足，火乘阴虚，入客下焦，鼓起精房，则精不得聚藏，因玉茎着物，厥气客之，故作接内之梦。上用补心安神，中用调脾升阳，下用益精生阴，三月乃痊。（《推求师意》）

　　萧方来子，天资聪敏，十岁时即患梦遗、盗汗。余用六味丸加龟版、龙骨潜藏灵物，久服渐止。毕姻后，竟以损证早逝。（许宣治）

　　一男子病后用心过度，遂患梦遗，多痰瘦削，久服清心莲子饮无效。诊脉紧涩，知其冷药利水太过，致使肾气独降。初以升提之法，升坎水而济离火，降阳气而滋阴血；次用鹿胶、人乳填补精血，逾月而愈。（吴茭山）

　　一人常患梦遗，诊其关中有动脉如大豆圆，此痰凝中焦，幸梦遗，免致鼓胀。但尺寸俱不起。方用补中益气汤加茯苓、半夏、菖蒲，一升一降之道。（查了吾）

　　一人夏感伤寒五、六日，左寸脉浮紧，他部洪数，外证头疼、目痛，鼻干口渴，体汗寒热，闭目则遗精。

　　医曰：闭目遗精，虚之极也。予思头痛未止，表证未罢；目痛鼻干口渴，阳明证也；寒热往来，又兼少阳。梦遗在常人则可言虚，此系热甚，肾火因之而动耳。遂用柴葛解肌汤加石膏，服下精即不泄；再用清火解热之药，后用补养以回元气。（程星海）

　　梦遗之证，患者甚多，非必尽因色欲过度，大半起于心肾不交。凡人用心太过则火亢，火亢则水不升而心肾不交矣。士子读书过劳，功名心急者，每有此病。其心一散，则水火既济而病自愈。先大夫少年极苦此病，每临场则愈频，阳事着物即遗，苦无可奈，因将床席穿孔以卧，是科发解，梦泄便希，登第后则愈希矣。予少年亦苦此，迨登第后顿减，渐老愈减。益信此病关心，不可独责于肾，而心病非药石所能疗也。○予壮年龟头时有精出，初时惧甚，以为人身几许精血，堪此涓涓不绝乎？医之明者，慰予无害，但毋服涩药而勿热补，乃用六味丸加沙苑、菟丝、黄柏，将此病付之度外，调理两年而愈。龙、砺等药，从未入口。盖人身气血周流，斯得快畅，岂可涩之使滞？虽暂见效，贻害实深。予初有惧心，及后绝无倦态，岂此精与交媾之元精不同，故无大害耶？（《折肱漫录》）

　　卷九·杂证汇参

　　淋浊

　　经义

　　太阴作初气，病中热胀，脾受积湿之气，小便黄赤，甚则淋。

　　○少阳作二气，风火郁于上，胆热，其病淋。（《素问》）

　　哲言

　　淋自膀胱，出于尿窍，或膏或血，与尿并出，出则无余。浊为败精，出自精窍，内虽大痛，而尿自清，或在尿前，或在尿后，便后尚有余滴而沥，马口常湿。以此分别，庶知疗法。（郑重光）

　　淋有五淋之名，浊有精浊之别，数者当察气分、血分、精道、水道，确从何来。大凡痛则为淋，不痛为浊。

　　若心阳亢而下注者，利其火腑；湿热甚而不宣者，彻其泉源。气陷用升阳之法，血淤进化结之方。独厥阴内患，其证最急，少腹绕前阴如刺，小水点滴难通，环阴之脉络皆痹，气化机关已息，先生引朱南阳方法，兼参李濒湖意，用滑利通阳，辛咸泄急，佐以循经入络之品，发前人之所未发。夫便浊之恙，只在气虚与湿热推求，实者宣通水道，虚者调养中州，若虚实两兼，又有益脏通腑之法。精浊者，盖因损伤肝肾，有精淤、精滑之分：精淤者，当先理其离宫腐浊，继与补肾；精滑者，用固补敛摄，不应，当从真气调之。景岳谓理其无形，以固有形也。然此证但知治肝治肾，而不知有治八脉之妙，先生引孙真人九法，升奇阳，固精络，使督、任有权，漏危自己。（《临证指南》）

　　淋病

　　淋之为病，小便如粟状，小腹弦急，痛引脐中。○淋家不可发汗，发汗则便血。（《金匮》）

　　淋病有五：一曰劳淋，二曰血淋，三曰热淋，四曰气淋，五曰石淋。五淋之外，又有膏淋、沙淋、冷淋，合为八也。（《东医宝鉴》）

　　热在脬中，煎熬日积，轻则凝如脂膏，甚则结如沙石。如汤瓶煎炼日久，熬成白碱；又如清水煎汤，热甚沸溢，自然混浊。（徐春甫）

　　《内经》言淋，无非湿与热而已，然有因忿怒，气动生火者；有因醇酒浓味，酿成湿热者；有因房劳，阴虚火动者。盖肾与膀胱为表里，凡水入小肠，则通于胞行于阴而为溺。若肾气不足，热入膀胱，致水道涩而不利，或如豆汁膏血。亦有肾虚气弱，受寒夹冷者，其候必先寒战而后溲便。然淋有五：石、膏、劳、热、血是也。石淋者，水为热乘，如汤瓶久在水中，底结白碱，便则茎痛里急；膏淋者，小便有脂如膏，此因肾虚不能制液而下行也；劳淋有二，因劳倦而作者属脾虚，强力入房者属肾虚；热淋者，三焦有热，流入于胞，溺黄而涩；血淋者，盖心主血，热盛搏血，失其常道，心与小肠为表里，乃下流而入于胞，与便齐出，脉必数而有力。若血色黑黯，面白脉迟者，此属下元虚冷也；若小腹硬满，茎痛欲死者，此血淤也。尿而痛者为血淋，不痛为溺血。又有气淋、冷淋、虚淋、肉淋，总不外水火不交，心肾气郁，遂使阴阳乖舛，清浊相干，自清而浊，自柔而坚，自无形而有形。要皆一火之化，犹水煮为盐之义。治宜开郁行滞，破血滋阴，清解邪热，调平心火。心清则小便自利，火平则血不妄行，切勿误加补剂，盖气得补则愈胀，血得补则愈涩，热得补则愈盛矣。（《冯氏锦囊》）

