<!-- { "loadSidebar": true } -->
　　○惊有二证：有因病而惊者，有因惊而病者。如东方青色，入通于肝，其病发惊骇，及伤寒阳明证，闻木音则惕然而惊之类，此则或因岁火之盛，或因岁木之衰，或因风热之相搏，或因金木之相制，是当察其客邪之轻重，兼治其标。若因惊而病者，如惊则气乱而心无所倚，神无所归，虑无所定之类，此必于闻见夺气而得之，是宜安养心神，滋培肝胆，当以专扶元气为主治。此固二者之辨，然总之主气强者不易惊，而易惊者必肝胆之不足者也。故虽有客邪，亦当知先本后标之义。又如惊则气乱，恐则气下，惊恐虽同类，而不知恐之伤人尤甚于惊。

　　何也？盖惊出于暂，暂者可复；恐积于渐，渐者难解。甚至心怯而神伤，精却则阴痿，日消月缩，不亡不已。

　　此非大勇大断，必不能拔去病根，徒费药力也。予尝治暴惊者，十愈八、九，治恐惧者，十不得其一、二。（张景岳）

　　怔忡大概属血虚与痰。有思虑便动者属虚，时作时止者，痰因火动也。瘦人多是血虚，肥人多是痰饮。时觉心跳者，是血少不能养心也。○病因惊而得者，惊则神出于舍，舍空得液则成痰，血气入舍，则痰拒其神不得归焉。（朱丹溪）

　　怔忡，心血少也。其原起于肾水不足，不能上升，以致心火不能下降。治宜归脾汤，去木香加麦、味、枸杞，吞都气丸。如挟包络有余之火而兼痰者，加生地、黄连、贝母之类以清之。（《己任编》）

　　脉候

　　寸口脉动而弱，动则为惊，弱则为悸。（《金匮》）

　　选案

　　一女年十余岁，病心悸，常若有人捕之，欲擗地而无所容，母抱于怀，婢护于外，犹不能安寝。医者以为心病，用安神丸、镇心丹，不效。诊脉细弱而缓。谓曰：此胆病，服温胆汤而安。（汪石山）

　　附战栗颤振

　　诸禁鼓栗，如丧神守，皆属于火。（《素问》）

　　人恐极而战栗者，由恐为肾志，其志过度则伤肾，肾水衰，则心火自盛而为战栗也。如酒性热，饮多则令人战栗。（《原病式》）

　　河间曰：战栗动摇，火之象也。或言为寒者，未明变化之道也。此由心火热甚，亢极而战，反兼水化故也。

　　若据此说，则凡见寒战，皆为火证，何以《经》曰：阴胜则内寒。又曰：阳虚则外寒。又曰：阳虚而阴盛，外无气，故先寒栗也。又曰：阳明虚则寒栗鼓颔也。凡此皆属《经》言，而河间悉言为火，其然否可知也。（《景岳全书》）

　　颤振，有谓作诸禁鼓栗者，非也。诸禁鼓栗，乃斗牙战摇，似寒而实热也。颤振乃兼木气而言，惟手足肘前战动，外无凛栗之状。（孙一奎）

　　卷十·杂证汇参

　　健忘

　　经义

　　帝曰：人之善忘者，何气使然？岐伯曰：上气不足，下气有余，肠胃实而心肺虚，虚则营卫留于下，久之，不以时上，故善忘。（《灵枢》）

　　哲言

　　人生气禀不同，得气之清，则心之知觉者灵；得气之浊，则心之知觉者昏。心之灵者，无有限量，虽千百世已往之事，一过目则终身记之而不忘；心之昏者，虽无所伤，而目前之事，亦不能记矣。刘河间谓：水清明，火昏浊，故上善若水，下愚若火，此禀质使然。设禀清浊相混者，则不能耐事烦扰，烦扰则失其灵而健忘。盖血与气，人之神也。《经》曰：静则神藏，躁则消亡。静乃水之体，躁乃火之用。故性静则心存于中，动则心忘于外，动不已则忘不已，忘不已则存于中者几希，故语后便忘，不俟终日。所以老人多忘，盖由役役扰扰，纷纭交错，气血之阴，于斯将竭。求其清明，则曰寡欲，此善治乎火也。苟不以此是务，而日以百忧感其心，万事劳其形，惟恃刀圭之力，以求旦夕之功，是谓舍本逐末，徇外遗内也，岂根本之论哉！（《推求师意》）

　　人之记性，皆在脑中。小儿善忘者，脑未满也。老人健忘者，脑渐空也。凡外见一形，必有一形留于脑中，人每记忆往事，必闭目上瞪而思索之，此即凝神于脑之意也。（《见闻录》）

　　《内经》之论健忘，俱责之心肾不交。心不下交于肾，浊火乱其神明；肾不上交于心，精气伏而不用。

　　火居上则因而为痰，水居下则因而生躁，扰扰纭纭，昏而不定。故补肾而使之时上，养心而使之善下，则神气清明，志意常治矣。（《医宗必读》）

　　健忘者，为事有始无终，言谈不知首尾。有因精神短少者，有因痰者，有因肾虚伤志者。《经》曰：肾盛怒而不止则伤志，喜忘其前言。丹溪曰：此证皆由忧思过度，所愿不遂，损其心志，以致神舍不清，遇事多忘，病在心脾。凡思伤脾，故令转盼遗忘，治以归脾汤，调养心脾，神安意定，其证自除。（《冯氏锦囊》）

　　健忘治法：心气不足，妄有见闻，心悸恍惚者，《千金》茯神汤。思虑过度，病在心脾者，归脾汤。

　　挟痰者加姜汁、竹沥。精神短少者，人参养营汤送远志丸。痰迷心窍者，导痰汤。上虚下热者，天王补心丹。心火不降，肾水不升，神明不定而健忘者，六味丸加五味子、远志。心气不足，恍惚多忘者，四君子汤去白术，加菖蒲、远志、朱砂，蜜丸服。精神恍惚，少睡盗汗，怔忡健忘者，辰砂妙香散。瘀积善忘如狂者，代抵当丸。○因病健忘者，精血亏少，或为痰饮瘀血所致，可以药治。若生平健忘，乃心窍大疏，岂药石所能疗乎？故凡开凿混沌之方，悉行裁汰。（张路玉）

　　卷十·杂证汇参

　　不寐（附欠）

　　经义

　　不得卧而息有音者，是阳明之逆也。足三阳者下行，今逆而上行，故息有音也。阳明者，胃脉也。胃者，六腑之海，其气亦下行，阳明逆不得从其道，故不得卧也。下经曰：胃不和则卧不安，此之谓也。（《素问》）

　　帝曰：病不得卧者，何气使然？岐伯曰：卫气不得入于阴，常留于阳。留于阳则阳气满，阳气满则阳跷盛；不得入于阴则阴气虚，故目不瞑矣。○帝曰：老人之不夜瞑者，何气使然？少壮之人不昼瞑者，何气使然？岐伯曰：壮者之气血盛，肌肉滑，气道通，营卫之行不失其常，故昼精而夜瞑。老者之气血衰，肌肉枯，气道涩，五脏之气相搏，营气衰少，卫气内伐，故昼不精，夜不瞑。（《灵枢》）

　　哲言

　　不寐，夜常长寤也。阴虚清清不寐，痰扰神昏不寐。不瞑，夜目不闭也。卫气不入于阴，则目不瞑；阳邪入于阴，烦躁不得瞑。不得卧，身不得仆也。水气卧则喘，喘故不得卧。卧不安，反侧不得安卧也。（《医阶辨证》）

　　不寐之故，大约有五：一曰气虚，一曰阴虚，一曰痰滞，一曰水停，一曰胃不和。大端虽五，然虚实寒热，互有不齐，神而明之，存乎其人耳。（《医宗必读》）

　　不寐虽病有不一，然惟知邪、正二字则尽之矣。盖寐本乎阴，神其主也，神安则寐，不安则不寐。其所以不安者，一由邪气之扰，一由营气之不足耳。有邪者多实证，无邪者多虚证。凡如伤寒、伤风、疟疾之不寐者，此言外邪深入之扰也。如痰、如火、如寒气水气、如饮食忿怒之不寐者，此皆内邪滞逆之扰也。此外则凡思虑劳倦，惊恐忧疑，及别无所累而常多不寐者，总属真阴精血之不足，阴阳不交，而神有不安其室耳。知此二者，则知所以治矣。○饮浓茶则不寐，心有事亦不寐，以心气之被伐也。盖心藏神，为阳气之宅也，卫主气，司阳气之化也。凡卫气入阴则静，静则寐，正以阳有所归，故神安而寐也。而浓茶以阴寒之性，大制元阳，阳为阴抑，则神索不安，是以不寐也。又心为事扰则神动，神动则不静，是以不寐也。故欲求寐者，当养阴中之阳，及去静中之动，则得之矣。（张景岳）

　　卫气行阳则寤，行阴则寐，故寐属阴而寤属阳也。不寐由阴气之虚，不寤由阳气之困，故不寐当养阴，而不寤当养阳也。若年高之人，昼反多卧，而夜反不寐者，此其阴阳反背，营卫之行，失其常度，不可治也。（沈朗仲）

　　《内经》概言卫气不得入于阴而不得卧，尚未能尽其心肾神交入阴之至理也。盖心主血而藏神，若元阴不足，则不能生血，血少则神无所倚矣。夫人之神，寤则栖心，寐则归肾，故寐者，心神归于肾舍也。心虚则神不能归舍于肾，故不能成寐；肾虚则不能藏纳心神于舍，故寐而不能沉，并不能久。是以壮年肾阴强盛，则睡熟而长；老年阴气衰弱，则睡微而短。且有形之阴水既亏，则无形之相火流灼，以致神魂散越，睡卧不安。

　　故不寐、健忘两证，虽似心病，实由于肾虚也。（《冯氏锦囊》）

　　热气伏于里，则喜睡；热气浮于上，烦扰阳气，故不得眠。亦有心火不降而不眠者，此即阳不交于阴耳。（成无己）

　　人卧则血归于肝，气归于肾。肾开窍于耳，故寐而能闻。肝在味为酸，故寤多口酸。然其所以归肾、归肝者，皆胃为之传送，故胃不和则卧不安。胆热则肝不受血，心肾不交则肾不纳气，不寐之病所由起也。○肾虚则气趋于肾，故但欲寐为肾病。肝虚则血恋于肝，故嗜卧为肝病。（《医参》）

　　补编

