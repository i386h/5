<!-- { "loadSidebar": true } -->
　　黄帝问曰：厥之寒热者，何也？岐伯对曰：阳气衰于下，则为寒厥；阴气衰于下，则为热厥。帝曰：热厥之为热也，必起于足下者何也？岐伯曰：阳气起于足五指之表，阴脉者，集于足下而聚于足心，故阳气胜则足下热也。帝曰：寒厥之为寒也，必从五指而上于膝者何也？岐伯曰：阴气起于五指之里，集于膝下而聚于膝上，故阴气胜则从五指至膝上寒。其寒也，不从外，皆从内也。○阳气者，烦劳则张，精绝，辟积于夏，使人煎厥。○阳气者，大怒则形气绝而血菀于上，使人薄厥。○秋伤于湿，上逆而咳，发为痿厥。○脉至如喘，名曰暴厥。○血之与气并走于上，则为大厥。○内夺而厥，则为喑痱，此肾虚也。少阴不至者，厥也。○厥逆连脏则死，连经则生。（《素问》）

　　邪客于手足少阴太阴足阳明之络，此五络皆会于耳中，上络左角，五络俱竭，令人身脉皆动而神无知也，其状若尸，故曰尸厥。（《灵枢》）

　　哲言

　　凡厥者，阴阳气不相顺接便为厥。厥者，手足逆冷是也。（张仲景）

　　人身气血灌注经脉，刻刻流行，绵绵不绝，凡一昼夜当五十度营于身。或外因六淫，内因七情，气血痰食，皆能阻遏营运之机，致阴阳二气不相接续而厥作焉。厥而口噤牙闭者，实厥也；厥而口张自汗者，虚厥也。（《证治汇补》）

　　厥证之起于足者，厥发之始也。甚至卒倒暴厥，忽不知人，轻则渐苏，重则即死，最为急候。后世不察，但以手足寒热为厥，又以香港脚为厥者，谬之甚也。虽仲景有寒厥、热厥之分，亦以手足为言，盖彼自辨伤寒之寒热耳，实非《内经》之所谓厥也。今人不知厥证，而皆指为中风。夫中风者，病多经络之受伤；厥逆者，直因精气之内夺。表里实虚，病情当辨。（张景岳）

　　厥有数种：有因肝风痰火及龙雷之火上冲而作者，有因相火上冲阳明气塞而作者，有因胆怯心虚痰火气闭而作者，有因元气虚逆而作者，有因风寒邪闭而作者。又有尸厥、煎厥、痿厥、食厥、痉厥、痫厥，与夫角弓反张之类，最易惊人，极难识别，须详审色脉，分别施治。大概以大指掐拳内者重，掐拳外者轻；脉大浮洪有力者易治，脉沉细数急不连贯者难治；面青，环口青，唇白，鼻孔黑，人中吊者危。此论极为秘要。（孙庆曾）

　　阴精衰，则火独治而有热厥；命火衰，则水独治而有寒厥。是二厥皆生于肾，以肾为水火之司也。（吴鹤皋）

　　寒厥暴亡，与中寒异。盖中寒之寒，乃随中随发；寒厥之寒，乃由寒邪久伏于内，复有新寒触之，遂厥而暴亡。故其证状虽皆口噤，四肢强直，昏不知人，而其原实一为即发之病，一为积久触发之病，此其原异。且发时，中寒则卒然僵仆，人不及防；寒厥则先四末逆冷，而后昏冒强直，其间少需时候，此其病作亦异。且中寒仓卒间一身受邪，难分经络；寒厥则邪之所积，早入脏腑，内陷已深，此其病所自发又异。然则"寒厥暴亡"四字，谓其因寒致厥而后暴亡，非如中寒、中暑、中恶、中气等卒中而亡之暴也。每一病古人立一名，夫岂徒哉！（《见闻录》）

　　补编

　　阳厥补阴，壮水之主；阴厥补阳，益火之原。此阴厥、阳厥与伤寒之阴、阳二厥不同。伤寒阳厥用推陈致新，阴厥用附子理中，冰炭殊途，死生反掌。（《赵氏医贯》）

　　厥者，从下逆上之病；痉者，明其风强之状。是证总由血气日偏，阴阳一并而成，譬如风雷之烈猛，郁极而发也。大抵可吐者，如痰食填塞胸中，用瓜蒂散及烧盐探引；可清可折者，如厥阳壮火，升逆莫制，用玉女煎、龙荟丸；可开可降者，如气厥、薄厥而形气暴绝，有五磨饮及蒲黄酒。秽浊蒙神而昏乱无知者，有牛黄至宝及苏合香丸；飞尸卒厥者，先宜酒醴引导，并施针灸。若从虚论，如内夺而厥者，有地黄饮子之通摄下焦；烦劳阳张，令人煎厥者，有人参固本，加入金箔、方诸水，壮水制火。血厥阳腾络弗，参乎从阴从阳。色厥，精脱于下，急与大剂挽元；肾厥，宗许学士之椒附以通阳；蛔厥，有仲景之安蛔法。阳极用救阴之剂，阴极有扶阳之方。是证独重在肝，盖肝者，将军之官，善干他脏者也。肝气一逆，则诸气皆逆，气逆则痰生，火沸风旋，神迷魂荡，无所不至矣。若犯于上者，不免凌金烁液，有门冬汤及琼玉膏之补金柔制；若犯于中而为呕为胀者，用六君去术加木瓜、姜、芍及附子粳米汤加人参，补胃平肝；若震及心脾而为悸为消者，用甘麦大枣合龙、蛎，缓急重镇；若挟少阳之威而乘巅绕络者，用羚角、钩藤、元参、连翘，熄风清络；若本脏自病而体用失和者，以椒、梅、桂、芍，益体宣用；若因母脏之虚而扰及子脏之位者，用三才配合龟、甲、磁、朱及复脉减辛味复入鸡黄，安摄子母。至于痿厥之治，取血肉介类，改汤为膏，谓其力味重实，填隙止厥最速。（《临证指南》）

　　暴死卒倒，其因甚多。如暴仆口噤吐涎，体暖脉虚者，中风也，分辨真伪施治。如腹痛额黑，手足收引，脉来沉迟，无气以息者，中寒也，宜理中四逆汤，更灸关元。有本质阴虚，暑途劳役，暴仆昏绝者，名曰中暑，宜生脉散加香藿。如卒倒有痰声者，名曰痰厥，宜六君子汤加竹沥、姜汁。有行立之间暴眩仆绝，喉无痰声，身无邪热者，此阴虚而阳暴绝也，宜独参汤。有暴怒卒倒，身冷无涎者，名曰气厥，宜四磨饮。有食后着寒着气而暴死者，名曰食厥，宜二陈汤探吐之。有大怒载血瘀于心胸而暴死者，名曰血厥，宜逐瘀行血。有感臭秽瘴毒暴死者，名曰中恶，宜醋炭熏鼻，醒后，以藿香正气散调之。或探丧入庙，暴绝，面赤不语者，名曰尸厥，亦宜醋炭熏鼻法，更服苏合丸。有伤寒新瘥，与妇人交，忽患少腹急痛，外肾挛缩，面黑喘急，冷汗自出者，名曰脱元；有因大吐泻后，卒然肢厥，不省人事者，名曰脱阳，俱急以葱白缚切，安放脐上，再以熨斗熨之，后灌参附姜汤。又有男女交接而死者，有梦中脱泄而死者，治照前法，迟则不及。○男女涎潮于心，卒然中倒，扶入暖室端坐，作醋炭熏之，令醋气入鼻，其涎自退。轻者即醒，重者亦知人事，不可一点汤水入喉，使痰系心包，必成废人。初厥用生半夏或细辛、皂角末吹鼻，有嚏可治。（《证治汇补》）

　　凡中风、中气、中暑、中寒、暴厥，俱不得妄动以断其气。《内经》明言：气复返则生。若扰乱其气，不得复返，致夭枉者多矣。（汪石山）

　　肝风内煽，发厥不省人事，重用茯神木治效。此病虽属肝风内煽，然必上搏于心，心君为之不安。茯神本治心，而中抱之木又属肝，以木制木，则风定心安而厥自止。（沈金鳌）

　　脉候

　　寸脉沉大而滑，为痰气食厥诸有余之证；微濡而弦，为阴阳虚厥诸不足之证；大小无常为尸厥；沉细无力为蛔厥。（《证治汇补》）

　　选案

　　扁鹊过虢，虢太子死，扁鹊至宫门下，问中庶子喜方者曰：太子何病？曰：太子病血气不时，交错而不得泄，暴发于外，则为中害。精神不能止邪气，邪气蓄积而不得泄，是以阳缓而阴急，故暴蹶而死。扁鹊曰：其死何如时？曰：鸡鸣至今。曰：收乎？曰：未也。言：臣，秦越人也。闻太子不幸而死，臣能生之。中庶子曰：先生得无诞乎？何以言可生也？扁鹊曰：子以吾言为不诚，试入诊太子，当闻其耳鸣而鼻张，循其两股以至于阴，当尚温也。

　　中庶子闻言，目眩舌挢。入报虢君，出见扁鹊于中阙曰：窃闻高义之日久矣，先生过小国，幸而举之，偏国寡臣幸甚！扁鹊曰：若太子病，所谓尸蹶者也。乃使弟子子阳，厉针砥石，以取外三阳五会。有间，太子苏。使子豹为五分之熨，以八减之齐和煮之，以更熨两胁下。太子起坐。更适阴阳，服汤二旬而复故。故天下尽以扁鹊为能生死人。（《史记》）

　　宋仁宗宠妃，食次，忽仆倒身冷，急召孙尚杜任诊视。奏曰：此气厥也，吐后即苏。御坐良久，果苏。上问：因何得此疾？对曰：贵妃方食暴怒，气上与食相并，故厥。吐则气通，故苏。（《赤水玄珠》）

　　一妇患病六七日，时时晕倒，口眼微歪，胸膈胀痛。诊脉左关沉弦，右关搏指。询知因食面食，胸腹胀痛起，次日便晕倒，至今亦未大便。此食厥也。用枳、朴、山楂、陈皮、半夏、木香、神曲、麦芽、煨姜、大黄，使宿食去，胸膈舒，筋脉通利，各证自愈。（吴天士）

　　卷十·杂证汇参

　　肝风

　　经义

　　诸风掉眩，皆属于肝。○东方生风，风生木。（《素问》）

　　哲言

　　《经》云：诸风掉眩，皆属于肝。肝主风，风主动。脾主四肢，四肢者，诸阳之本，木气鼓之，故动，所谓风淫末疾也。此证在壮年，属热极生风；若病后、老年，属血液衰少，不能营养故也。（《张氏医通》）

