<!-- { "loadSidebar": true } -->
　　此为变看法。如五阳之脉，体虽不变，若始之有力，终之无力而微，知阳将绝矣。五阴之脉，喜变为阳，若忽见五阳之状，是阴极似阳，此反照不长，余烬易灭也。是为彻底看法。更有真阴、真阳看法：凡阴病见阳者生，阳病见阴者死。成注只据伤寒说，观凡字，知脉法不专为伤寒而言。脉指胃脘之真阳，《经》谓二十五阳者是也。阴病见阳脉，是胃气未伤，故主生，《经》云别于阳者，知病起时也；阴脉指五脏之真阴，因胃脘之阳不至于手太阴，五脏之真阴来见，是脉无胃气，故见阴主死，《经》谓别于阴者，知死生之期也。要知沉、涩、弱、弦、迟是病脉，不是死脉，其见于阳病最多。阳病见浮、大、动、数、滑之不休，即是死脉。阴病见浮、大、动、数、滑之脉，每见阴极似阳，未必即可生之机也。若真脏脉至，如肝脉之中外急，心脉坚而搏，肺脉浮而大，肾脉如弹石，脾脉如距喙，皆反见有余之象，岂可以阳名之？《经》曰：邪气来也紧而疾，谷气来也徐而和。则又不得以迟数论阴阳矣。（柯韵伯）

　　部位

　　尺内两傍，则季胁也，尺外以候肾，尺里以候腹。中附上，左外以候肝，内以候鬲；右外以候胃，内以候脾。上附上，右外以候肺，内以候胸中；左外以候心，内以候膻中。前以候前，后以候后。上竟上者，胸喉中事也；下竟下者，少腹腰股膝胫足中事也。（《素问》）

　　按本篇‘内外'二字，注云内侧外侧。夫曰内外侧者，必脉形扁阔或有两条者乃可。若谓诊者之指侧，则本篇文义，乃举脉体而言，且诊者之左外，则病之右手也，当言候胃，不当言候肝矣，于义不通。观《易》卦六爻，凡画卦者；自下而上，上三爻为外卦，下三爻为内卦，则其上下内外之义明矣。又有以浮取为外，沉取为内者，于义亦通。（《类经》）

　　心肝居左，脾肺居右，肾与命门居两尺部。寸候胸上，关候鬲下，尺候于脐下至足踝。左以候左，右以候右，病随所在，不病者否。（崔紫虚）

　　切脉必先凝神，如学射者，先学不瞬，自为深造，庶乎得心应手，夫岂一蹴可几！然必下指部位分明，尽破纷纭，坦然由之无疑，乃有豁然贯通之日。否则徒以三指一按，虚应故事，可鄙孰甚？且如心与小肠同诊，肺于大肠同诊，识者咸共非之，不知此可以论病机，如心移热于小肠，肺移热于大肠之类，不可以定部位也。

　　小肠当候于右尺，火从火也，大肠当候于左尺，以金从水也。三焦属火，亦候于右尺，膀胱属水，亦候于左尺。

　　一尺而水火两分，一脏而四腑兼属，乃天然不易之至道。若二肠浊阴之最，乃与心肺同列，混地狱于天堂可乎？岂有浊气上干，三焦交乱，尚可称为平人乎！（余午亭）

　　人迎

　　帝曰，足之阳明，何因而动？岐伯曰：胃气上注于肺，其悍气上冲头者，循咽上走空窍循眼系，入络脑，出，下客主人，循牙车，合阳明，并下人迎，此胃气别走于阳明者也。（《灵枢》）

　　任脉之侧开二寸，即足阳明胃经也。其在颈之穴名曰人迎，夹结喉两旁一寸半，乃腹部第二行次之脉也。（马元台）

　　按人迎气口之脉，本皆经训。但人迎为足阳明之脉，不可以言于手，气口总手太阴而言，不可以分左右。

　　如《动输》、《本输》、《经脉》等篇，明指人迎为结喉旁胃经动脉。盖上古诊法有三：一取三部九候，以诊周身之脉；一取太阴阳明，以诊阴阳之本；一取左右气口，以诊脏腑之气。然则人迎，自有其位，《脉经》乃扯人迎于左手，而分气口于右手，不知何据而云然？愚初惑之，及见《纲目》释云：人迎在结喉两旁，足阳明之脉也；又见庞安常《论脉》曰：何谓人迎，喉旁取之。近见徐东皋曰：《脉经》谓左手关前一分为人迎，误也。若此数君，已觉吾之先觉矣。（《类经》）

　　气口寸口

　　帝曰：气口何以独为五脏主？岐伯曰：胃者水谷之海，六腑之大源也。五味入口，藏于胃，以养五脏气，气口亦太阴也。是以五脏六腑之气味，皆出于胃，变见于气口。（《素问》）

　　《一难》曰：十二经中，皆有动脉，独取寸口，以决五脏六腑死生吉凶之法，何谓也？然寸口者，脉之大会，手太阴之动脉也。（《难经》）

　　按寸口、气口、脉口之义，历考经文，乃统两手而言，非独指两寸为寸口。右手为气口也，肺主诸气，气之盛衰见于此，故曰气口；肺朝百脉，脉之大会聚于此，故曰脉口；脉出太渊，其长一寸九分，故曰寸口。是名虽三，而实则手太阴肺经一脉也。王叔和未详经旨，突谓左为人迎，右为气口，以致后人俱指两寸为寸口，右关为气口，而不复知统两手而言矣。（《景岳全书》）

　　寸、关、尺，辄名心脉、肺脉、肝脉、脾脉、肾脉者非也，此手太阴肺经之动脉，分其部以候他脏之气耳。

　　李时珍曰：非五脏六腑所居之处也。脉行始于肺，终于肝，而复会于肺。肺为气所出入之门户，故名曰气口，而为脉之大会，以占一身焉。（吴草庐）

　　三部九候

　　帝曰：何谓三部？岐伯曰：有上部，有中部，有下部。各有三候。三候者，有天，有地，有人也。上部天，两额之动脉；上部地，两颊之动脉；上部人，耳前之动脉。中部天，手太阴也；中部地，手阳明也；中部人，手少阴也。下部天，足厥阴也；下部地，足少阴也；下部人，足太阴也。故下部之天以候肝，地以候肾，人以候脾胃之气。帝曰：中部之候奈何？岐伯曰：亦有天，亦有地，亦有人。天以候肺，地以候胸中之气，入以候心。帝曰：上部以何候之？岐伯曰：亦有天，亦有地，亦有人。天以候头角之气，地以候口齿之气，人以候耳目之气。（《素问》）

　　脉有三部九候，各何所主之？然三部者，寸、关、尺也；九候者，浮、中、沉也。上部法天，主胸以上至头之有疾也；中部法人，主膈下至脐之有疾也；尺为下部，法而应乎地，主脐下至足之有疾也。（《类经》）

　　又有九候，举按轻重，三部浮沉，各候五动。（崔紫虚）

　　按三部九候，《内经》明指人身上、中、下之动脉。盖上古诊法，于人身三部九候之脉，各有所候，以诊诸脏之气，而针除邪疾，非独以寸口为言也。如仲景脉法，上取寸口，下取趺阳，是亦此意。观《十八难》曰：三部者，寸、关、尺也；九候者，浮、中、沉也。乃单以寸口而分三部九候之诊，后世言脉者，皆宗之。

　　虽亦诊家捷法，然非轩岐本旨，学人当并详其义。（《类经》）

　　形肉已脱，九候虽调犹死；七诊虽见，九候皆从者不死。（《素问》）

　　七诊者，独大、独小、独迟、独疾、独寒、独热、独陷下也。（《内经吴注》）

　　愚按：七诊之法，本出此篇，而勿听子谬谓七诊者。诊宜平旦，一也；阴气未动，二也；阳气未散，三也；饮食未进，四也；经脉未盛，五也；络脉调匀，六也；气血未乱，七也。夫此七者，焉得皆谓之诊？后世谬传，失其本原，是真可以勿听矣。（《类经》）

　　呼吸至数

　　人一呼脉再动，一吸脉亦再动，呼吸定息脉五动，闰以太息，命曰平人。人一呼脉一动，一吸脉一动，曰少气。人一呼脉三动，一吸脉三动而躁，尺热曰病温；尺不热脉滑，曰病风；脉涩曰痹。人一呼脉四动以上曰死。脉绝不至曰死。乍疏乍数曰死。（《素问》）

　　所谓五十营者，五脏皆受气。持其脉口，数其至也：五十动而不一代者，五脏皆受气；四十动一代者，一脏无气；三十动一代者，二脏无气；二十动一代者，三脏无气；十动一代者，四脏无气；不满十动一代者五脏无气，予之短期。（《灵枢》）

　　呼出心与肺，吸入肾与肝，呼吸之间，脾受谷味也，其脉在中。○人一呼脉行三寸，一吸脉行三寸，呼吸定息，脉行六寸。人一日一夜，凡一万三千五百息，脉行五十度周于身。漏水下百刻，营卫行阳二十五度，行阴亦二十五度，为一周也。○脉来一呼再至，一吸再至，不大不小曰平。一呼三至，一吸三至，为适得病：前大后小，即头痛目眩；前小后大，即胸满短气。一呼四至，一吸四至，病欲甚：脉洪大者，苦烦满；沉细者，腹中痛；滑者，伤热；涩者，中雾露。一呼五至，一吸五至，其人当困：沉细夜加，浮大昼加。不大不小，虽困可治；其有大小者，为难治。一呼六至，一吸六至，为死脉也：沉细夜死，浮大昼死。一呼一至，一吸一至，名曰损人。虽能行，犹当着床，所以然者，气血皆不足故也。再呼一至，再吸一至，名曰无魂。无魂者，当死也。人虽能行，名曰行尸。○脉有损至，何谓也？然至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？一呼一至曰离经，二呼一至曰夺精，三呼一至曰死，四呼一至曰命绝，此损之脉也。（《难经》）

　　按代脉之义，自仲景、叔和俱云动而中止，不能自还，因而复动，脉代者死。又曰脉五来一止，不复增减者死，经名曰代。故王太仆之释代脉，亦云动而中止，不能自还也。自后滑伯仁因而述之，故后世以结促代并言，均目之为止脉，岂足以尽其义哉？夫缓而一止为结，数而一止为促。其至，则或三、或五、或七八至不等，然皆至数分明，起止有力。至于代脉之辨，则有不同。如《宣明五气篇》曰：脾脉代。《邪气脏腑病形篇》曰：黄者，其脉代。皆言脏气之常候，非谓代为止也。又《平人气象论》曰：长夏胃微软弱曰平，但代无胃曰死者，乃言胃气去，而真脏见者死。亦非谓代为止也。由此观之，则代本不一；如五十动而不一代者，乃至数之代，即本篇所云者是也；若脉本平匀，而忽强忽弱者，乃形体之代，即《平人气象论》所云者是也；又若脾主四季，而随时更代者，乃气候之代，即《宣明五气》等篇所云者是也。凡脉无定候，更变不常，则均谓之代，但当各因其变，而察其情。设不明此，非惟失经旨之大义，即于脉象之吉凶，皆茫然莫知所辨矣，乌足以言诊哉？（《类经》）

　　神力

　　诊脉，以有力无力二者为分辨，人皆知之。至于有力中求无力，无力中求有力，非上智莫能察也。有力中求无力，则无力者，乃其真元虚弱，而有力者，火搏之则然，非本体之实也；无力中求有力，则有力者，乃其真元禀浓，而无力者，乃胃气暂失所养则然，非本体之虚也。此所谓因其形似而求之真伪者也。（余傅山）

