<!-- { "loadSidebar": true } -->
　　脉有有力而无神者，亦有无力而有神者。盖有神、无神，非即以有力、无力论也。如以有力即为有神，无力即为无神，则凡脉之弦劲勒指者，可为有神，而许以生乎？脉之和缓软弱者，可为无神，而断以死乎？盖有余之证，脉须有力，而有力之中，又贵有神；不足之证，脉宜无力，而无力之中，全在有神。数语为诊家之扼要也。（《己任篇》）

　　求脉之道，当以有力、无力辨阴阳，有神、无神察虚实。和缓者，乃元气之来；强峻者，乃邪气之至。○病自阳分传入三阴者，俱是脉沉，妙在指下有力、无力中分：有力者，为阳、为实、为热；无力者，为阴、为虚、为寒。（《景岳全书》）

　　脉之不病，其神不言当自有也。脉既病，当求其神之有无。如六数、七极，热也，脉中有力，即有神也；三迟二败，寒也，脉中有力，即有神也。热而有神，当泄其热，则神在焉；寒而有神，当去其寒，则神在矣。

　　若寒热之脉，无力无神，将何恃而泄热去寒乎？苟不知此，而递泄去之，神将何根据？《经》曰：脉者血气之先，又云：血气者人之神。可不察其有无乎？（王好古）

　　胃气

　　脉弱以滑，是有胃气，命曰易治。○平人之常气禀于胃，胃者，平人之常气也。人无胃气曰逆，逆者死。○春胃微弦曰平，弦多胃少曰肝病，但弦无胃曰死。胃而有毛曰秋病，毛甚曰今病。○夏胃微钩曰平，钩多胃少曰心病，但钩无胃曰死。胃而有石曰冬病，石甚曰今病。○长夏胃微软弱曰平，弱多胃少曰脾病，但代无胃曰死；软弱有石曰冬病，弱甚曰今病。○秋胃微毛曰平，毛多胃少曰肺病，但毛无胃曰死；毛而有弦曰春病，弦甚曰今病。○冬胃微石曰平，石多胃少曰肾病，但石无胃曰死；石而有钩曰夏病，钩甚曰今病。（《素问》）

　　博约

　　凡脉，博之则二十七种，约之则浮、沉、迟、数、滑、涩、细、大为八要，又约之则为浮、沉、迟、数，又至约则为浮、中、沉。是知浮、沉、迟、数四脉，真千古要诀也。（《医学入门》）

　　六经脉体

　　厥阴之至其脉弦，少阴之至其脉钩，太阴之至其脉沉，少阳之至大而浮，阳明之至短而涩，太阳之至大而长。（《素问》）

　　《经》言：少阳之至，乍大乍小，乍短乍长；阳明之至，浮大而短；太阳之至，洪大而长；太阳之至，紧大而长；少阴之至，紧细而微；厥阴之至，沉短而敦。（《难经》）

　　时脉

　　春日浮，如鱼之游在波；夏日肤，泛泛乎万物有余；秋日下肤，蛰虫将去；冬日在骨，蛰虫周密，君子居室。○春应中规，夏应中矩，秋应中衡，冬应中权。○脉从四时，谓之可治；脉逆四时，为不可治。春得肺脉，夏得肾脉，秋得心脉，冬得脾脉，其至皆悬绝沉涩，命曰逆四时也。（《素问》）

　　《经》言：春脉弦，夏脉钩，秋脉毛，冬脉石，是王脉耶？将病脉也？然弦、钩、毛、石者，四时之脉也。

　　春脉弦者，肝，东方木也；万物始生，未有枝叶，故其脉之来，濡弱而长，故曰弦，夏脉钩者，心，南方火也；万物之所茂，垂枝布叶，皆下曲如钩，故其脉之来疾去迟，故曰钩。秋脉毛者，肺，西方金也；万物之所终，草木华叶，皆秋而落，其枝独在，若毫毛也，故其脉之来轻虚以浮，故曰毛。冬脉石者，肾，北方水也；万物之所藏也，盛冬之时，水凝如石，故其脉之来沉濡而滑，故曰石。此四时之脉也。（《难经》）

　　诊脉，须要先识时脉、胃脉与脏腑平脉，然后及于病脉。（滑伯仁）

　　时脉者，谓春三月俱带弦，夏三月俱带洪，秋三月俱带浮，冬三月俱带沉。脏脉平，胃脉又应四时，乃无病也，反此病矣。太过病在外，是外感邪气也；不及病在中，是内伤正气也。（张三锡）

　　按前后诸篇，皆以春弦、夏钩、秋毛、冬石，分四季所属者，欲在明时令之脉，不得不然也。然脉之迭见，有随时者，有不随时者。故或春而见钩，便是夏脉；春而见毛，便是秋脉；春而见石，便是冬脉。因变知病，圆活在人，故有二十五变之妙。若谓春必弦，夏必钩，殊失胃气之精义矣。（《类经》）

　　平素脉体

　　凡人之脉，有生而洪大者，有生而弱小者。问其平素洪大，而今忽弱小者，此元气之夺也；问其平素弱小，而今忽洪大者，此邪气之旺也。是究其素，而知其真，一治之可中的矣。若不问其平素，但见其脉洪大者，遂断为有余，治以攻击，则元气随损，而羸败之患生焉；但见其脉弱小者，遂断为不足，治以温补，则邪火随旺，而骨蒸之患生焉。是皆诊者，但窥其浅，而不究其素；病者欲试其术，而不告以素。由是治法倒施，变生不测，医者损德，病者损身，皆由不问其素之故也。○许松径素脉洪大，偶有小恙，医诊之认为伤寒，欲为发表，径曰：予脉洪大，自幼已然。医知其素，遂免误。又有汪氏妇，体肥而脉沉细，按至骨，稍见些微。有疾，医诊之，骇曰：此气血两虚，阳将绝矣。遂用十全大补，即发烦躁，已而发狂。予知其药误，投以三黄石膏汤救醒。（余午亭）

　　脉色参合

　　帝曰：有故病，五脏发动，因伤脉色，各何以知其久暴至之病乎？岐伯曰：征其脉小，色不夺者，新病也；征其脉不夺，其色夺者，此久病也；征其脉与五色俱夺者，此久病也；征其脉与五色俱不夺者，新病也。○能合脉色，可以万全。（《素问》）

　　色青者其脉弦，赤者其脉钩，黄者其脉代，白者其脉毛，黑者其脉石。见其色而不得其脉，反得相胜之脉，则死矣；得其相生之脉，则病已矣。（《灵枢》）

　　脉证合与不合

　　形盛脉细，少气不足以息者危；形瘦脉大，胸中多气者死。形气相得者生，参伍不调者病。○脉从阴阳病易已，脉逆阴阳病难已。○病热脉静，泄而脉大，脱血而脉实，病在中脉实坚，病在外脉不实坚者，皆难治。（《素问》）

　　何谓证与脉合，与脉不合？有外感之证脉，有内伤之证脉。外感者，蒸蒸发热，其脉必洪大浮数，是证与脉合也；如发热而脉不洪大浮数，是证与脉不合也。传曰：阳证得阴脉者死，然不可便断为死，此或者火遏也，或胃阴不能充拓也，或肾水不能化其营血也。火遏者，逍遥散加生地、薄荷以发之，或加丹、栀屈曲下行以通之；胃阴不能充拓者，左归饮去茯苓加归、芍合生脉以滋之；肾水不能化其营血者，六味、左归以补之。如内伤而外不发热，其脉当静，而反浮躁洪大而数，是证与脉不合也。传曰：阴证得阳脉者生，然亦不可便许为生，此或者阴亡也，或阳明有食与火也，或肾虚不能纳气也，或过服乌、附，而下焦津液枯竭也。又有一种，重按有力，从肌肉渗开，脉与肌肉无界限，此近于浮洪豁大，总是阴亡之象也。如阴亡，分先后天以救其阴。（《己任编》）

　　凡治病有舍证从脉者，有舍脉从证者。盖证有真假，脉亦有真假。如外虽烦热，而脉见微弱者，必火虚也；腹虽胀满，而脉见微弱者，必胃虚也。虚火虚胀，其堪攻乎？此宜从脉之虚，不从证之实也。有本无烦热，而脉见洪数者，非火邪也；本无胀滞，而脉见弦强者，非内实也。无热无胀，其堪泻乎？此宜从证之虚，不从脉之实也。大凡脉证不合者中必有奸，必先察其虚，以求根本，庶乎无误。（《景岳全书》）

　　脉证相合者易知，相左者难知。脉明然后辨证，证真然后施药。要在虚心细察，不可执己见，而以药尝试也。（《瘟疫暑热全书》）

　　脉有可凭不可凭

　　生死于人大矣，而能于两手方寸之地，微末之动，即能决其生死，何其近于诬也。然古人往往百不失一者，何哉？其要则以胃气为本。《灵枢》云：谷入于胃，乃传之肺，五脏六腑皆以受气。寸口属肺，为百脉之所会，故其来也，有生气以行乎其间，融和调畅，得中土之精英，此为有胃气，得者生，失者死，此其大较也。其次。

　　则推天运之顺逆：人与天气相应，如春属木，脉宜弦；夏属火，脉宜洪之类。反是则与天气不应。又其次，则审脏气之生克：如脾病畏弦，本克土也；肺病畏洪，火克金也。反是则与脏气无害。又其次，则辨病脉之从违，病之与脉，各有宜与不宜：如脱血之后，脉宜静细，而反洪大，则气亦外脱矣；寒热之证，脉宜洪数而反细弱，则真元将陷矣。至于真脏之脉，乃因胃气已绝，不营五脏，所以何脏有病，则何脏之脉独见。凡此皆经书言之详尽，学人苟潜心玩索，洞然易晓，此其可决者也。至云诊脉即可以知何病，又云人之死生，无不先知，则又非也。盖脉之变迁无定，或有卒中之邪，未即通于经络，而脉一时未变者；或病轻而不能见于脉者，或有沉痼之疾，久而与气血相并，一时难辨其轻重者；或有病之传变无常，不可执一时之脉，而定其是非者。况病之名有万，而脉之象不过数十种，何能诊脉而即知其何病？此皆推测偶中，以欺人也。若夫真脏之脉，有临死而终不见者，则何以决之？是必以望闻问三者合而参之，亦可不失矣。故以脉为可凭，而亦有时不足凭，以脉为不可凭，而又凿凿乎可凭。总在医者熟通经学，深思自得，则无所不验矣。若世俗无稽之说，皆不足信也。（徐灵胎）

　　诸脉条辨

　　浮脉，只轻手便得，非必中、沉俱无。若崔氏云：有表无里，有上无下。则脱然无根，混于散脉矣，非浮脉之真面目也。○洪脉只是根脚阔大，却非坚硬。若大而坚硬，则为实脉，而非洪脉矣。《经》曰：大则病进。

