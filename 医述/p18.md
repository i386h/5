<!-- { "loadSidebar": true } -->
　　谓其气方张也。又曰：形瘦脉大多气者死。谓形与脉不合也。○虚之异于散者；虚脉按之虽软，犹可见也，散脉按之绝无，不可见也。虚之异于芤者：虚则愈按而愈软，芤则重按而仍见也。○散有二义：一自有渐无之象，一散乱不整之象。比如杨花散漫，或至数不齐，或多寡不一，为危殆之候。若心脉浮大而散，肺脉短涩而散，皆平脉也。软散则病脉矣，肾脉软散，肾败之征；脾脉代散，土绝之候。若二脉交见，尤为必死之符。○营行脉中，脉以血为形。芤脉中空，脱血之象也。伪《诀》云：寸芤积血在胸中，关里逢芤肠胃痈。是以芤为蓄血积聚之实脉，非失血虚家之空脉矣。且云两头有，以头字换《脉经》之边字，便相去千里矣。○濡脉之浮软，与虚脉相类，但虚脉形大，而濡脉形小也。濡脉之细小，与弱脉相类，但弱在沉分，而濡在浮分也。伪《诀》云：按之似有举还无，是弱脉而非濡脉矣。濡脉之无根，与散脉相类，但散脉从浮大，而渐至于沉绝，濡脉从浮小，而渐至于不见也。从大而至无者，全凶之象；从小而至无者，凶吉相半也。在久病、老年之人见之，尚未至于必绝，若平人、少壮、暴病见之，名为无根，去死不远矣。○微之为言，无也，其象极细极软。仲景曰：萦萦如蛛丝状，其细而难见也；瞥瞥如羹上肥状，其软而无力也。轻取如无，故曰阳气衰；重按欲绝，故曰阴气竭。久病得之，多不可救，谓正气将次灭绝也；卒病得之，犹或可生，谓邪气不至深重也。○向以革脉即牢脉，非也。盖革浮而牢沉，革虚而牢实，形与证皆异也。叔和云：三部脉革，久病得之死，卒病得之生。《甲乙经》曰：浑浑革至如涌泉，病进而色弊，绵绵其去如弦绝者死。言急如涌泉，则浮取之，不止于弦大，而且数、且搏、且滑矣。曰弦绝，不止于豁然，而且无根蒂矣。○肾之为脏，配坎应冬，万物蛰藏，阳气下陷，故其脉主沉阴而居里。若误与之汗，则如蛰虫出而见霜；若误与之下，则如飞蛾入而见汤。○伏脉主病，在沉阴之分，隐深之处，非轻浅之剂所得破其藩垣也。伤寒以一手脉伏为单伏，两手脉伏为双伏，不可以阳证见阴脉为例。火邪内郁，不得发越，乃阳极似阴，故脉伏者，必得大汗而解，如久旱将雨，必先六合阴晦，一回雨后，庶物咸苏也。又有阴证伤寒，先有伏阴在内，而外复感寒邪，阴盛阳衰，四肢厥逆，六脉沉伏，须投姜附，及灸关元，阳始回而脉始出矣。若太溪、冲阳皆无脉者，必死无疑。○树以根深为牢，盖深入于下者也；监狱以禁固为牢，盖深藏于内者也。仲景云：寒则牢固，又有坚固之义也。沈氏曰：似沉似伏，牢之位也；实大弦长，牢之体也。牢脉主病，以其在沉分也，故悉属阴寒；以其形弦实也，故咸为坚积。若失血亡精之人，内虚当得革脉，若反得牢脉，是脉与证反，可卜死期矣。○实为邪气盛满坚劲有余之象，既大矣，而且长、且坚，又且三候皆然，则诸阳之象，莫不毕备，故但主实热，不主虚寒。紧与实虽相似，而实相悬。紧者热为寒束，故其象绷急而不宽舒；实者邪为火迫，故其象坚满而不和柔。○《素问》云：脉弱以滑，是有胃气；脉弱以涩，是为久病。盖弱堪重按，阴犹未绝；若兼涩象，则气血交败，生理灭绝矣。○微脉模糊而难见，细脉则显而易见。故细比于微，稍稍较大也。细为血少气衰，故吐利失血，得沉细者生。忧劳过度之人，脉亦多细，为自戕其血气也。大抵细脉微脉。俱为阳气衰残之候，非行温补，何以复其散失之元乎？○阴性多滞，故阴寒之证，脉必见迟，与缓脉绝不相类。盖缓以形之宽纵得名，迟以至数之不及为义。缓脉四至，宽缓和平；迟脉三至，迟滞不前。二脉迥别。○涩脉往来迟难，有类乎止，而实非止也；有类乎散，而实非散也。须知浮而极细极软，似有若无为微脉；浮而且细、且软为濡脉；沉而且细、且软为弱脉。三脉皆有似于涩，而实有分别。○古人譬诸徐行而怠，偶羁一步，可为结脉传神。大凡热则流行，寒则凝结。如冬冷则冰坚，理势然也。人惟少火衰弱，中气虚寒，失其干健之运，则气血痰食，互相纠缠，营运之机不利，故脉应之而成结也。○结促之止，止无常数；代脉之止，止有常数。结促之止，一止即来，代脉之止，良久方至。《内经》以代脉之见，为脏气衰微，脾经脱绝之候。惟伤寒心悸，怀胎三月，或七情太过，跌打重伤，及风家痛家，俱不忌代脉。若无病而羸瘦脉代者，危候也。久病脉代，万难回春。又云：少得代脉者死，老得代脉者生，自当通变。○缓脉以宽舒和缓为义，与紧脉相反。若阳寸阴尺，上下同等，浮大而软，无有偏胜，为缓而和匀，此真胃气脉也。土为胃气之母，中气调和，则百病不生，一切脉中，皆须挟缓，谓之胃气，非病脉也。兼乎浮、迟、虚、濡、细、涩之形者，为病不足，为风，为表虚也。

　　○数之为义。躁急而不能中和也。火性急速，故阳盛之证，脉来必数。肺部见之，为金家贼脉；秋月逢之，为克令凶征。○滑之为言，往来流利而不滞涩也。盖脉者血之府也，血枯则脉涩，血盛则脉滑。○紧者绷急而兼绞转之象，热则筋纵，寒则筋急，此惟热郁于内，而寒束于外，故紧急绞转之象见焉。合观《内经》之左右弹，仲景之如转索，丹溪之如纫线，叔和之如切绳，可见紧之为义，不独纵有挺急，抑且横有转侧也。紧脉之挺急，与弦相类，但比之于弦，有更加挺劲之异，与转如绳索之殊也。○促脉之故，得于脏气乖违者，十之六、七；得于真元衰惫者，十之二、三。或因气滞，或因血凝，或因痰停，或因食壅，或外因六气，内因七情，皆能阻其营运之机而为促也。如止数渐稀则病瘥，止数渐增则病剧。○动脉两头俯，中间起，极与短脉相似。但短脉为阴，不数、不硬、不滑也；动脉为阳，且数、且硬、且滑也。○疾一名极，总是急速之形，数之甚者也。惟伤寒热极，方见此脉，非他疾所恒有也。

　　若劳瘵虚惫之人，见之则阴髓下竭，阳光上亢，有日无月，短期近矣。○弦如琴弦之挺直而略带长也。《经》曰：少阳之气，温和软弱，故脉为弦。其气来而实强为太过，病在外；其气不实而微为不及，病在中。又肝脉来，濡弱迢迢如循长竿末梢曰肝平，若过实则肝病，急劲则肝死。弦脉与长脉，皆主春令。但弦为初春之象，阳中之阴，天气犹寒，故如琴弦之端直而挺然，稍带一分之紧急也；长为暮春之象，纯属于阳，绝无寒意，故如木杆之迢直以长，纯乎发生之气象也。○长脉之应，与弦脉略同，但弦之木，为万物之始生，此主春生之正令，天地之气至此发舒，故脉象应之为长也。《经》云：长则气治。李月池曰：心脉长者，神强气旺；肾脉长者，蒂固根深。皆言平脉也，然惟长而和缓，乃合春生之气，为健旺之征。若长而硬劲，即属火亢之形，而为疾病之应也。○短反乎长，彼应春，此应秋；彼属肝，此属肺。肺主气，气属阳，宜乎充沛，短脉独见，气衰之兆。《素问》曰：肺之平脉，厌厌聂聂，如落榆荚。则短中自有和缓之象，气仍治也。若短而沉且涩，则气病矣。○大抵长、短二脉，为有余不及之象。长类于弦，而盛于弦，为有余；短类于动，而衰于动，为不及。弦脉带急，而长脉带缓，动脉形滑而且数，短脉形涩而必迟。诚能细心较量，锱铢不爽者也。（《脉理会参》）

　　变通

　　浮为在表，沉为在里，此古今相传之法也。然沉脉亦有表证，此阴实阳虚，寒胜者然也，浮脉亦有里证，此阳实阴虚，水亏者然也。故凡欲察表邪者，不宜单据浮沉，当以紧数为别。○浮虽属表，凡阴虚血少，中气亏损者，脉必浮而无力，是浮不可以概言表；沉虽属里，凡表邪初感之深者，寒束皮毛脉不能达，亦必沉紧，是不可以概言里。数虽为热，而真热者脉未必数，凡虚损之证，阴阳俱困，气血张皇，虚甚者数必甚，是数不可以概言热；迟虽为寒，凡伤寒初退，余热未清，脉多迟滑，是迟不可以概言寒。

　　弦强类实，而真阴胃气大亏，及阴阳关格等证，脉必豁大而弦劲，是强不可以概言实；微细类虚，凡痛极气闭，营卫壅滞不通者，脉必伏匿，是伏不可以概言虚。○数脉有阴有阳，今世相传，皆以数为热脉，其说谬误。余历见内热伏火等证，脉反不数，而惟洪滑有力。数脉之辨有七：一外邪有数脉。凡寒邪外感，脉必紧数，然初感便数者，原未传经，热自何来？或传经日久，数而滑实，方可言热；若数而无力者，仍是阴证。此外感之数，不可尽以为热也。○一虚损有数脉。阳虚之数者，必数而无力，或兼细小；阴虚之数者，必数而弦滑。虽有烦热诸证，慎用寒凉。若以虚数作热数，无不败矣。○一疟疾有数脉。凡疟作脉必紧数，疟止脉必和缓，岂作即有火，而止则无火乎？且火在人身，无则无矣，有则无止时也；能作能止者，惟寒邪之进退耳。真火真热则不然，此疟之数，固不可尽以为热。○一痢疾有数脉。凡痢疾之作，多由寒湿内伤，久则脾肾俱亏，所以脉数。但兼弦、涩、细、弱者，总皆虚数，非热数也。其有形证多火，年力强壮，脉见洪、滑、数、实者，方可以热数论治。

　　○一痈疡有数脉。然痈疡之发，有阴有阳，亦不得尽以脉数者为热证。○一痘疹有数脉，以邪毒未达也。此当以虚实分阴阳，亦不得以数为热脉。○一症癖有数脉。以积滞不行，脉必见数。若积久成疳，阳明壅滞，而致口臭、牙疳、发热等证者，乃宜清胃清火；如无火证，而脉见细数者，亦不得认以为热。○一胎孕有数脉。以冲任气阻，所以脉数，本非火也。此当以弱强分寒热，不可因其脉数，而执以黄芩为圣药。○伏脉虽与沉、微、细、脱者相类，而实有不同也。盖脉之伏者，以其本有如无，而一时隐蔽不见耳。此有胸腹痛剧而伏者，有气逆于经，脉道不通而伏者，有偶因气脱不相接续而伏者。然此必暴病、暴逆者乃有之，调其气而脉自复矣。此外有积困延绵，脉本细微而渐至隐伏者，此残烬将绝之兆，安得尚有所伏？常见庸工诊此，无论久暂虚实，动称伏脉，破气导痰，犹然任意，此恐其就道稽迟，复行催牒耳。○脉大者为病进，大则邪气胜，而病日甚也；脉缓者为病退，缓则胃气至，而病将愈也。此固其然也，然亦有宜大、不宜大者：如脉体本大，再加洪数，此病进也；如脉体本小，因服药后渐见滑大有力者，此自阴转阳，欲得汗解，乃为吉兆。（《景岳全书》）

