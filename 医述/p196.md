<!-- { "loadSidebar": true } -->
　　帝曰：气有多少，病有盛衰，治有缓急，方有大小。愿闻其约，奈何？岐伯曰：气有高下，病有远近，证有中外，治有轻重。适其至所为故也。大要曰：君一臣二，奇之制也；君二臣四，偶之制也；君二臣三，奇之制也；君二臣六，偶之制也。故曰：近者奇之，远者偶之。汗者不以偶，下者不以奇。补上治上，制以缓；补下治下，制以急。急则气味浓，缓则气味薄。适其至所，此之谓也。病所远而中道气味之者，食而过之，无越其制度也。是故平气之道，近而奇偶，制小其服也；远而奇偶，制大其服也。大则数少，小则数多。多则九之，少则二之。奇之不去，则偶之，是谓重方。偶之不去，则反佐以取之。所谓寒热温凉，反从其病也。○帝曰：非调气而得者，治之奈何？有毒无毒，何先何后，愿闻其道。岐伯曰：有毒无毒，所治为主，适大小为制也。帝曰：请言其制？岐伯曰：君一臣二，制之小也；君一臣三佐五，制之中也；君一臣三佐九，制之大也。

　　○帝曰：方制君臣，何谓也？岐伯曰：主病之谓君，佐君之谓臣，应臣之谓使。非上下三品之谓也。（《素问》）

　　约方，犹约囊也。囊满弗约，则输泄；方成弗约，则神与弗俱。（《灵枢》）

　　总论

　　方之为言，仿也。仿病而有方也。《素》、《难》无方，非无方也，为仿为活法也。汉世才有方，为备于仿也。今时奇方疗疾，倘果可以发无不中，则昔轩、岐、扁、仓神灵之智，慈爱之仁，岂不及此！何不每病只立一方，使后人彰明显著，用无不当，而乃广为昭析，多立言词以累后学，纷赜难穷，效无十全哉！虽然，方不可泥，亦不可遗。

　　以古方为规矩，合今病而变通。既详古论之病情，复揣立方之奥旨，病同药异，病异药同。证端蜂起，而线索井然；变见多危，而执持不乱。诚为良矣！（《冯氏锦囊》）

　　医当论方，不当论药。当就方以论药，不当执药以论方。（《己任编》）

　　医者，意也。如对敌之将，操舟之工，贵乎临机应变。方固难于尽用，然非方，则古人之心弗传。望洋捕风，必有率意而失之者矣。方果可以不用乎？虽然，方固良矣，然必熟之《素问》，以求其本；熟之本草，以究其用；熟之诊视，以察其证；熟之治疗，以通其变。始于用方而终无俟于方。夫然后医之道成矣。（商辂）

　　方有七：大、小、缓、急、奇、偶、复是也。张从正曰：大方有二，有君一臣三佐九之大方，病邪不一，不可以一、二味治者宜之；有分两重而顿服之大方，肝肾及下部之病道远者宜之。小方有二，有君一臣二之小方，病邪专一，可一、二味治者宜之；有分两小而频服之小方，心肺及在上之病宜之，徐徐细呷是也。刘完素曰：肝肾位远，数多则其气缓，不能速达于下，必大剂而数少，取其迅速下行也；心肺位近，数少则其气急，不能升发于上，必小剂而数多，取其易散而上行也。《经》曰：补上治上制以缓，补下治下制以急。急则气味浓，缓则气味薄。适其病所而中道，无越其制度也。王冰曰：假如病在肾，而心气不足，服药宜急过之，不以气味饲心，肾药凌心，心复益衰矣。刘完素曰：圣人治上不犯下；治下不犯上；治中上下俱不犯。故曰：诛伐无过者，命曰大惑。张从正曰：缓方有五，有甘以缓之之缓方，甘草、饴蜜之属是也，病在胸膈，取其留恋也；有丸以缓之之缓方，比之汤散，其行迟慢也；有品件众多之缓方，药聚则递相拘制，不得独骋其性也；有无毒治病之缓方，无毒则性纯缓也；有气味俱薄之缓方，气味薄则长于治上，及其至下，药力已衰矣。王好古曰：治主宜缓，缓则治其本也；治客宜急，急则治其标也。张从正曰：急方有四，有急病急攻之急方，中风、关格之病是也；有汤散荡涤之急方，下咽易散而行速也；有毒药之急方，毒药能上通下泄，以夺病势也；有气味俱浓之急方，直趋于下而力不衰也。奇方有二，有独用一物之奇方，病在上而近者宜之；有药合阳数，一、三、五、七、九之奇方，宜下不宜汗是也。刘完素曰：小承气，奇之小者也；大承气、抵当汤，奇之大者也。因其攻下而为之也。桂枝、麻黄，偶之小者也；葛根、青龙，偶之大者也。因其发汗而用之也。偶方之制，有两味相配之偶方；有古之二方并用之偶方，古谓之复方。皆病在下而远者宜之。有药合阴数，二、四、六、八、十之偶方，宜汗不宜下是也。王好古曰：奇之不去复以偶，偶之不去复以奇，故曰复；复者，再也。王太仆以偶方为复方，七方之中有偶又有复，岂非偶乃二方相合，复乃数方相合乎？（《怡堂散记》）

　　许学士云：余读仲景书，用仲景法，然未尝守其方，乃为得仲景之心也。（李东垣）

　　或问仲景处方，药品甚少，及东垣用药多至二十余味。丹溪云：余每治病，用东垣之药，效仲景处方，庶品味数少，则药力专精。丹溪何以不法东垣而效仲景耶？曰：明察药性，莫如东垣，盖所谓圣于医者也。故在东垣则可多，他人而效其多，斯乱杂矣。东垣如韩信将兵，多多益善，丹溪不过能将十万，故不敢效其多。（王节斋）

　　仲景立方，精而不杂，其中以六方为主，诸方从而加减焉。凡汗剂，皆本桂枝；吐剂，皆本栀豉；攻剂，皆本承气；和剂，皆本柴胡；寒剂，皆本泻心；温剂，皆本四逆。混而数之，为一百十三方者，未之审也。○仲景方备十剂之法：轻可散实，麻黄、葛根诸汤是已；宣可决雍，栀豉、瓜蒂二方是已；通可行滞，五苓、十枣之属是已；泄可去闭，陷胸、承气、抵当是已；滑可去着，胆导、蜜煎是已；涩可固脱，赤石脂、桃花汤是已；补可扶弱，附子、理中丸是已；重可镇怯，禹余粮、代赭石是已；湿可润燥，黄连阿胶汤是已；燥可去湿，麻黄连翘赤小豆汤是已；寒能胜热，白虎、黄连汤是已；热能制寒，白通、四逆诸汤是已。○仲景制方，随方立禁，使人受其功不蹈其弊也。如用发表药，一服汗者停后服。若脉紧发热汗不出者，不可与桂枝；脉微弱汗出恶风者，不可服青龙；脉浮发热无汗表不解者，不可与白虎；诸亡血虚家，不可用瓜蒂；病患旧微溏者，不可与栀子；阳明病汗出多者，不可与猪苓；外未解其热不潮者，未可与承气；呕家不可与建中。此仲景慎重之心。○仲景用攻、下二字，不专指大便。凡与桂枝汤欲攻其表，此指发汗言；表解者乃可攻之，指利水言；有热属脏者攻之，指清火言也。寒湿在里不可下，指利水言，以有热故也。当以汤下之，指清火言也。○六经各有主方，而他经有互相通用之妙。如麻、桂二汤，为太阳营卫设，阳明之病在营卫者亦用之。真武汤，为少阴水气设，太阳之汗后亡阳者亦用之。

　　四逆汤，为太阴下利清谷设，太阳之脉反沉者亦宜之。五苓散，为太阳消渴水逆设，阳明之饮水多者亦宜之。

　　猪苓汤，为少阴下利设，阳明病小便不利者亦宜之。抵当汤，为太阳淤血在里设，阳明之蓄血亦宜之。瓜蒂散，为阳明胸中痞硬设，少阴之温温欲吐亦宜之。合是证便用是方。方各有经，而用不拘，是仲景法也。方虽有表、里、寒、热、虚、实之不同，并无伤寒、中风杂证之分别，且风、寒有两汤迭用之妙，表、里有二方更换之奇。

　　或以全方取胜，或以加减奏功。后人论方不论证，故反以仲景方为难用耳。○桂枝，汗剂中第一品也。麻黄之性，直透皮毛，生姜之性，横散肌肉，故桂枝佐麻黄则开元府，而逐卫分之邪，令无汗者有汗而解，故曰发汗。

　　桂枝率生姜则开腠理，而驱营分之邪，令有汗者复汗而解，故曰解肌。解肌肉之邪，正在营分，何立三纲者反立麻黄主营、桂枝主卫耶？麻黄不言解肌，而肌未尝不解。桂枝之解肌，正所以发汗。要知麻黄、桂枝二汤，是发汗分深浅之法，不得以解肌与发汗对讲。○麻黄、桂枝，太阳、阳明表之表药；瓜蒂、栀豉，阳明里之表药；小柴胡，少阳半表之全药。

　　太阴表药，桂枝汤；少阴表药，麻黄附子细辛汤；厥阴表药，当归四逆汤。六经之用表药，为六经风寒之出路也。○凡治病必分表里，而表里偏有互呈之证。如麻黄之喘，桂枝之自汗，大青龙之烦躁，小青龙之咳，皆病在表而夹里证也。用杏仁以治喘，芍药以止汗，石膏以治烦躁，五味、干姜以治咳，是于表剂中兼治里也。○麻黄汤，于发表中降气；桂枝汤，于发表中滋阴；葛根汤，于发表中生津；大青龙汤与麻杏甘膏汤、麻翘赤小豆汤，于发表中清火；小青龙汤与五苓散，于发表中利水。○葛根与大、小青龙，皆合麻、桂二方加减。葛根减麻黄之杏仁者，以不喘故；加葛根者，和太阳之津，升阳明之液也。大青龙减桂枝之芍药者，以汗不出故；加石膏者，以烦躁故也。若小青龙减麻黄之杏仁，桂枝之姜、枣，既加细辛、干姜、半夏、五味，而又立加减法，神而明之，不可胜用矣。○小青龙治伤寒未解之水气，故用温剂汗而发之；十枣汤治中风已解之水气，故用寒剂引而竭之。此寒水、风水之异治也。小青龙之水，动而不居；五苓散之水，留而不行；十枣汤之水，纵横不羁；大陷胸之水，痞硬坚满；真武汤之水，四肢沉重。水气为患不同，所以治法各异。○膀胱主水，为太阳之里。十枣、五苓，为太阳水道之下药。胃腑主谷，为阳明之里。三承气为阳明谷道之下药。胆腑主气，为少阳之里。大柴胡为少阳气分之下药。三阳实邪之出路也。大肠、小肠，皆属于胃。胃家实，则二肠俱实矣。

　　若三分之，则调胃承气，胃家之下药；小承气，小肠之下药；大承气，大肠之下药。戊为燥土，庚为燥金，故加芒硝以润其燥也。桂枝加大黄，太阳转属阳明之下药，桂枝加芍药，太阳转属太阴之下药。凡下剂兼表药，以未离于表故也。柴胡加芒硝，少阴转属阳明之下药。大柴胡，下少阳无形之邪；柴胡加芒硝，下少阳有形之邪也。桂枝加芍药，下太阴无形之邪；三物白散，下太阴有形之邪也。四逆散，下少阴、厥阴无形之邪；承气汤，下诸经有形之邪也。其间有轻重之分：下剂之轻者，只用气分；下剂之重者，兼用血分。酸苦涌泄，下剂之轻，故芍药、枳实为轻；咸苦涌泄，下剂之重，故大黄、芒硝为重。○仲景方，每用粥为佐者，以草木之性各有偏胜，惟稼穑作甘，为冲和之味，人之精神血气，皆赖之以生。故桂枝汤，以热粥发汗；理中汤，以热粥温中；白散，以热粥导利，复以冷粥止利。神哉！今人服大黄后，用冷粥止利，尚是仲景遗意乎？（柯韵伯）

