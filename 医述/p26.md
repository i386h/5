<!-- { "loadSidebar": true } -->
　　辛热固当忌矣，不知寒凉杀人，亦当忌否？○一俗说：治重病先须用药探之，方为小胆细心。愚谓此非小胆也，非细心也，第无目耳。试看门前无目乞儿，以竹棒点地，探途路也，扪墙摸壁，探门户也。纵探得是路，又不知是坑、是埂，纵探着有门，又不知是庙宇、是住宅。何如有目者，一目了然，既看得清，又毫不费力。故治病而用探法。再探不着；即探着，亦探不清。况从来重病最易哄人，大实偏似虚，大虚偏似实，大寒偏似热，大热偏似寒。探着相似处，必与真处相反，再待探着真处，而前之反药，已不可救矣。惟有目医人，一眼觑定病患之真情，或大泻实，或大补虚，一发中的，使久病立效，危病立安，岂不直捷痛快！何用东掏西摸，作瞎子行径？若危急之证，能待尔纵容细探乎？○一俗说：产后服不得人参。此极不通之论，不知出自何书？有何引据而为此语，以误人命？遂令家喻户晓，见有用人参以救产妇者，必群力阻之，坐视其死而后已。彼谓产后服不得人参者，恐其补住污血，不得行耳。抑知气行则血行，气滞则血滞，然气之所以滞者，气虚故也；气之所以行者，气旺故也。故必用人参以补气，气旺则气行，而污血自行，必无补住不行之理。况产后虚证甚多，要紧处不专在行污，安可单为污血而置性命于不问乎？丹溪云：产后当以大补气血为主，一切杂证皆从末治之。

　　彼有杂证者，尚以补气血为主；若无杂证，而一味是虚，岂反不当用补乎？又《证治准绳·产后门》中，开首一方是独参汤，产后眩晕者主之。奈何今人恶生好死，一任产妇发寒发热，出汗作泻，神昏气乱，虚证百出，一息奄奄，犹必不肯用人参拯救。最喜专门女科，动加以产后惊风之名，于益母、泽兰通套药中，加以钩藤、僵蚕、秦艽、天麻之类，使产妇虚而益虚，虽欲不死，不可得也。○一俗说：吐血服不得人参。一见血证，便云是火。固不可谓此证必无火，然不可谓此证必皆是火。如担夫出力之人，纵酒受热之辈，初起自当清之，稍久其血去多，便已成虚，亦不得复谓之火矣。

　　若富室娇儿，深闺弱质，不待吐血后血枯气竭，然后成虚，即吐血之先，原因虚而后吐。盖气耗则血出，气固则血止。气虚不能摄血，血乃走漏，冲口而出。气虚不能嘘入经络，血亦渗泄咳咯而出。故不独失血之后，当补气生血，以复其固有；即血未止之时，急当重固其气，所谓血脱者必先益气。又谓有形之血，不能骤生；无形之气，所宜急固也。今人治此证，必曰有火。凉之而血不止也，又曰是肺火；润之而血不止也，又曰是阴火；滋之而血不止也，又曰气逆上行，降之而血不止也，又曰宜去污生新，荡涤之而血不止也，又曰宜保肺清金；保之、清之而血不止也。更有谓宜急于止血者，止之而血愈不止也；且有用大寒以冰伏之，而元气愈亏，血愈不止也。何也？总未得补气固血之法也。故人谓吐血不可用参，余谓吐血必须用参。人谓要用参，须待血止；余谓不用参，血必不止。直待血吐尽，而后议补，用参晚矣。血已竭而难生，气已空而难复，损证成矣，无可救矣。○一俗说：某医用药稳妥，某病服药相安。盖用药以中病为贵，服药以得效为凭。若不必求其中病，而但曰稳妥，则不如饮汤之为更稳妥也。不必求其得效，而但曰相安，则不如饮水之为更相安也。其真稳妥者，在于轻重得宜，补泻恰当，见之似可畏，服之必奏功，此则真稳妥也。若真相安者，重病服之顿减，轻病服之立除，安之云者，病却而复于安康无事之谓也，此则真相安也。今则不然，但见药味则至浮至淡，数则至少至微，举方不令人惊，误服亦无大害，此今之所以稳妥也。吾恐不痒不疼，养瘿为患，虽不伤人于目前，必贻祸患于异日。人方喜其稳妥，孰知其大不稳妥者，即由之而伏也。又若病患服药，不增不减，无是无非，到口无臭味之可憎，入腹无功过之可指，此今之所谓相安也。

　　吾恐因循日久，邪气不退则日进，正气不长则日消。人方幸其相安，孰知其大不相安者，即随之而至也。○一俗说：用补药要关住贼邪在内。此一语最易动人，最易害人。如新伤食滞，伤寒阳证，传经热邪，时令邪疟，结热下痢，如此等证，自无用补之理，亦必无妄补之人。彼所议者，不在此种实邪之证，而在阴盛阳衰，正虚邪凑，断当用补，断当急补，而不可游移延缓者。如伤寒阴证，阴寒下利，及寒疟、三阴疟，夹阴痢疾，脾虚成鼓，脏寒胀满，吐泻欲脱等证，俱宜以温补为主，正气旺则邪气自除，阳气回则阴邪自退，皆当急补，惟恐补之不早。稍一迟延，邪炽正衰，阴凝阳灭，命即危殆。乃亦以关住贼邪为词，眩惑病患。以致倾命。如此俗说，真是贼邪，愿医家同以慧剑斩之。（《医验录》）

　　病家误，早失计，初时抱恙不介意，人日虚兮病日增，纵有良工也费气。病家误，不直说，讳病试医工与拙，所伤所作只君知，纵有名家猜不出。病家误，性躁急，病有回机药须吃，药既相宜病自除，朝夕更医也不必。病家误，在服药，服药之中有窍妙，或冷或热要分明，食前食后皆有道。病家误，最善怒，气逆冲胸仍不悟，岂知肝木克脾元，愿君养性须回护。病家误，苦忧思，忧思抑郁欲何之，常将不如己者比，知得雄来且守雌。病家误，好多言，多言伤气最难痊，劝君默口疑神坐，好将真气养真元。病家误，染风寒，风寒散去又复还，譬如城郭未完固，那堪盗贼更摧残。病家误，不戒口，口腹伤人处处有，食饮相宜中气和，鼓腹含哺天地久。病家误，不戒慎，闺房衽席不知命，命至颠危可若何？愿将好色人为镜。（程钟龄）

　　卷三·伤寒提钩

　　伤寒

　　经义

　　黄帝问曰：今夫热病者，皆伤寒之类也。或愈或死，其死皆以六、七日之间，其愈皆以十日以上者，何也？岐伯对曰：巨阳者，诸阳之属也，其脉连于风府，故为诸阳主气也。人之伤于寒也，则为病热，热虽盛不死；其两感于寒而病者，必不免于死。帝曰：愿闻其状。岐伯曰：伤寒一日，巨阳受之，以其脉经头项循腰脊，故头项痛，腰脊强。二日阳明受之，阳明主肉，其脉侠鼻络于目，故身热目疼而鼻干，不得卧也。三日少阳受之，少阳主胆，其脉循胁络于耳，故胸胁痛而耳聋。三阳经络皆受病，未入于腑者，可汗而已。四日太阴受之，太阴脉布胃中络于嗌，故腹满而嗌干。五日少阴受之，少阴脉贯肾络于肺，系舌本，故口燥舌干而渴。六日厥阴受之，厥阴脉循阴器而络于肝，故烦满而囊缩。三阴经络皆受病，已入于腑者，可下而已。三阴三阳，五脏六腑皆受病，营卫不行，五脏不通则死矣。其不两感于寒者，七日巨阳病衰，头痛少愈；八日阳明病衰，身热少愈；九日少阳病衰，耳聋微闻；十日太阴病衰，腹减如故，则思饮食；十一日少阴病衰，渴止不满，舌干已而嚏；十二日厥阴病衰，囊纵少腹微下，大气皆去，病日已矣。帝曰：治之奈何？岐伯曰：治之各通其脏脉，病日衰已矣。其未满三日者，可汗而已；其满三日者，可泄而已。若其寒邪传不以次，与夫专经不传，表里变易，则随证脉处治，吐、下、汗、和，早暮异法。帝曰：热病已愈，时有所遗者何也？岐伯曰：诸遗者，热甚而强食之，故有所遗也。若此者，皆病已衰而热有所藏，因其谷气相薄，两热相合，故有所遗也。帝曰：治遗奈何？岐伯曰：视其虚实，调其逆从，可使必已矣。帝曰：病热当何禁之？岐伯曰：病热少愈，食肉则复，多食则遗，此其禁也。帝曰：其病两感于寒者，其脉应与其病形何如？岐伯曰：两感于寒者，病一日则巨阳与少阴俱病，则头痛口干而烦满；二日则阳明与太阴俱病，则腹满身热，不欲食，谵言；三日则少阳与厥阴俱病，则耳聋囊缩而厥，水浆不入，不知人，六日死。（《素问》）

　　伤寒有汗出而愈，下之而死者；有汗出而死，下之而愈者，何也？然：阳虚阴盛，汗出而愈，下之而死；阳盛阴虚，汗出而死，下之而愈。（《难经》）

　　伤寒有三说

　　寒之伤人也有三：雾露风雨，冬春霜雪，此天之寒气也；幽居旷室，砖地石阶，大江深泽，邃谷高山，此地之寒气也；日食寒物，脏冰瓜果，此人之寒气也。（柯韵伯）

　　脉法

　　伤寒邪，无定体，或入阳经，则太阳为首；或入阴经，则少阴为先。其脉以浮紧而有力、无力，可知表之虚实；沉紧而有力、无力，可知里之虚实；中而有力、无力，可知阴阳之吉凶。（张景岳）

　　浮、沉、迟、数，本不可以脏腑分，既有阴阳之可名，即以阳表、阴里、腑阳、脏阴定之，以为病所在耳。

　　试观脉之浮，为在表，应病亦为在外。然脉浮亦有里证，或表邪初陷，或里邪欲出，究竟不离于表，故主表，其大纲也。沉为在里，应病亦为在里。然亦有表证，或阳病见阴而危，或阴出之阳而愈，究竟病根于里，故主里，其大纲也。数阳主热，而数有浮、沉，浮数主表热，沉数主里热。有病在脏者，然其由必自腑，以阳脉营其腑，故主腑也。迟阴主寒，而迟亦有浮、沉，浮迟应表寒，沉迟应里寒。有病在腑者，然其根必自脏，以阴脉营其脏，故主脏也。（柯韵伯）

　　浮为在表，浮而有力为伤寒，浮而无力为伤风；沉为在里，沉而有力为传经里证，沉而无力为直中里证。

　　迟为寒，主病在脏；数为热，主病在腑。人迎大者为外感；气口大者为内伤。脉大为病进，为邪气盛；脉缓为病退，为正气复。寸脉迟弱者，不可汗；尺脉细弱者，不可下。汗后脉如前状，表证仍在者，重汗之；下后脉如前状，里证仍在者，重下之。发狂谵语，脉沉细者死；厥逆蜷卧，脉浮洪者生。发热，脉浮洪者生，脉沉细者死。发汗后，脉平静者生，脉躁乱者死。（《伤寒五法》）

　　传经

　　太阳者，巨阳也，为诸阳之首。膀胱经病，若渴者，自入于本也，名曰传本。○太阳传阳明者，名曰循经传。为发汗不彻，利小便，余邪不尽，透入于里也。○太阳传少阳者，名曰越经传。为初受病，脉浮无汗，当用麻黄而不用之故也。○太阳传少阴者，名曰表里传。为得病急，当发汗而反下之，所以传也。○太阳传太阴者，名曰误下传。为初受病；脉缓有汗，当用桂枝而反下之所致也。○太阳传厥阴者，为三阴不至于首，惟厥阴与督脉上行，与太阳相接，名曰循经得度传。（《此事难知》）

