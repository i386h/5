<!-- { "loadSidebar": true } -->
　　仲景治法，悉本《内经》。按：岐伯曰：调治之方，必别阴阳。阳病治阴，阴病治阳，定其中外，各守其乡。外者外治，内者内治。从外之内者，治其外；从内之外者，调其内。从内之外而盛于外者，先调其内，后治其外；从外之内而盛于内者，先治其外，后调其内；中外不相及，则治主病。微者调之，其次平之，盛者夺之。寒热温凉，衰之以属，随其攸利。此大法也。仲景《论》中所称发热恶寒发于阳，无热恶寒发于阴者，是阴阳之别也。阳病用白虎、承气以存阴，阴病用附子、吴萸以扶阳。外者用麻、桂以治表，内者用硝、黄以治里。其于表里虚实，表热里寒，发表和表，攻里救里，病有浅深，治有次第，方有轻重，是以定其中外，各守其乡也。太阳、阳明并病小发汗，太阳、阳明合病用麻黄汤，是从外之内者治其外也。阳明病，发热汗出，不恶寒，反恶热，用栀子豉汤，是从内之外者调其内也。发汗不解，蒸蒸发热者，从内之外而盛于外，用调胃承气，是先调其内也。表未解而心下痞者，从外之内而盛于内，当先解表，乃可攻里，是先治其外后调其内也。

　　中外不相及，是病在半表半里，大、小柴胡汤治主病也，此即所谓微者调之。其次平之，用白虎、栀豉、小承气之类。盛者夺之，用大承气、陷胸、抵当之类矣。所云观其脉证，知犯何逆，以法治之，则寒热温凉，衰之以属，随其攸利之谓也。且汗、吐、下，出于岐伯，而利水、清火、调补等法悉具。其曰：有邪者，渍形以为汗；在皮者，汗而发之；实者散而泻之。此汗家三法。中满者，泻之于内；血实者决之。是下之二法。高者因而越之，谓吐。下者引而竭之，谓利小便。 悍者按而收之，是清火法。气虚宜掣引之，是调补法也。夫邪在皮毛，犹未伤形，故制麻黄汤急汗以发之；邪入肌肉，已伤其形，故制桂枝汤啜稀粥以解肌。是渍形以为汗。

　　若邪正交争，内外皆实，寒热互呈，故制大青龙加石膏以泻火。是散而泻之也。吐剂有栀豉、瓜蒂，分胸中虚实之相殊；下剂有大、小承气，调胃、抵当，分气血浅深之不同；利水有猪苓、真武辈，寒热之悬绝；清火有石膏、芩、连辈，轻重之差等；阳气虚，加人参于附子、吴萸中以引阳；阴气虚，加人参于白虎、泻心中以引阴。诸法井然，质之岐伯，先圣后圣，其揆一也。（柯韵伯）

　　伤寒纲领，惟阴阳为最。此而有误，必致杀人。然有纯阳证，有纯阴证，是当定见分治也。又有阴阳相半证，如寒之即阴胜，热之即阳胜；或今日见阴而明日见阳者有之，今日见阳而明日变阴者亦有之。其在常人，最多此证，惟明哲者之能辨也。然以阴变阳者多吉，以阳变阴者多凶。○三阳之经病，但见表证，则不可攻里。

　　或发表，或微解，或温散，或凉散，或温中托里而为不散之散，或补阴助阳而为云蒸雨化之散。（张景岳）

　　凡风寒初感，不论何经，总为表证，皆当发汗。即少阴亦可发汗，如麻黄附子细辛甘草汤等证是也。在传经愈深，不论何经，总为里证，皆不当发汗。即太阳亦不可发汗，如抵当汤、五苓散等证是也。知乎此，方可以言表里，不致以三阳定为表，三阴定为里，固执不通之论所惑也。（魏荔彤）

　　阳明经有急下三法，以救津液：一汗多津越于外；一腹满津结于内，一目睛不慧津枯于中。少阴经有急下三法，以救肾水：一本经水竭；一木邪涌水；一土邪凌水。○治阴证，以救阳为主；治伤寒，以救阴为主。伤寒纵有阳虚当治，必看其人血肉充盛，阴分可受阳药者，方可回阳。若面黧舌黑，身如枯柴，一团邪火内燔者，则阴已先尽，何阳可回耶？故见厥除热，存津液元气于什一，已失之晚，况敢助阳劫阴乎？（喻嘉言）

　　直中之伤寒，阴液未伤，急宜救阳，故有真武、四逆诸方；热病之伤寒，烁伤阴液，只宜救阴，故姜、附不可犯。（许宣治）

　　伤寒邪传入里，胃气实，则大便闭结；胃气虚，则大便泄泻。夫胃气实，何以便闭？缘病患胃气本实，邪热入胃，熏蒸激搏，津液干枯，是以便硬而闭结矣。譬之以火烧土，自然坚硬，宜以承气汤下之。胃气虚，何以泄泻？缘病患胃气本虚，邪气入胃，邪正相搏，邪胜正负，于是正气下陷而泄泻矣。譬之淤泥泞淖，益以雨淋，则流荡涣散。宜以理中汤温补之。此因病患元气虚实，而兼以外邪参之，一定不移之法。（俞傅山）

　　余历试伤寒病，本是热证，治以寒药，延绵数日，忽然变为寒证，此中气大虚不堪寒凉，改用温剂获效。

　　又或阳证当下，医下太过，亦变为寒，此为坏证，改用热剂方愈。谚谓官打见在，吏打当该是也。故治伤寒活法，今日见热证，即用凉药；明日见寒证，即用热药；又明日复见热证，仍复用凉药。全在变通，不可拘执。（吴篁池）

　　问曰：如何是入阴者可下？答曰：阳入于阴者可下，非入太阴、少阴、厥阴，乃入三阳也。三阳者，非太阳、少阳、阳明之三阳，乃胃与大、小二肠之三阳也。三阳皆为腑，以其受盛水谷，传导有形，故曰入于阴也。

　　仲景云：已入腑者可下。此之谓也。○汗本亡阴，以其汗多，阳亦随阴而走；下本泻阳，以其下多，阴亦随阳而走。故曰：汗多亡阳，下多亡阴也。○《评热论》藏字，此藏物之藏，非五脏之脏也。三阳经入藏，物之藏，是可泄也。帝问治，岐伯对以治之各通其藏脉，病日衰已矣。复言其未满三日可汗而已，其满三日可泄而已。

　　三阳受病，未入藏者可汗；已入藏者可泄。若认藏字为五脏之脏，则前后颠倒不通；若认藏字作藏物之藏，则前后辞理皆顺矣。仲景曰：已入于腑者可下。《校正》云：腑字当作藏字。何疑之有？（《此事难知》）

　　凡治伤寒之诀，起先惟恐传经，传经则变生；其后惟恐不传经，不传经则势笃。（《尚论篇》）

　　表证当汗，脉浮急汗之，脉沉缓汗之。里证当下，脉浮缓下之，脉沉急下之。三阳汗当急，而下当缓；三阴汗当缓，而下当急。汗有大汗解表、微汗解肌之殊，下有急下少与、微和渗利之别。（王好古）

　　五法大旨

　　仲景治有表里证，有两解表里者，有只解表而里自和者，有只和里而表自解者，与先救里后救表，先解表后攻里，遂成五法。（柯韵伯）

　　一曰发，药用辛甘。盖表中之表，腠理致密，非辛甘不能发散，故曰发。发者正表也。○二曰解，解则轻于发，药用辛凉。盖腠理既疏，恶寒已罢，邪将化热，非辛不能解肌，非凉不能解热，故曰解。解者解肌肉也。

　　○三曰和，和又轻于解，药用辛者轻，而凉者重。盖表邪将罢，欲入于里而未深入于里，曰表不可，曰里又不可，半表半里，发解两难，故曰和。和者和其表里也。○四曰攻，攻则重于和，药用苦寒。为表已罢，邪入于腑，结于肠胃，非苦寒不能攻，故曰攻。攻者攻实热也。○五曰救，救则与攻不同，热则攻而寒则救，药用温热。盖邪不由阳经而入，径中三阴，名曰直中，内寒盛极，阳气衰危，故曰救。救者救阳危也。○五法之中，所谓表者汗也，攻者下也。然仲景治伤寒有汗、吐、下三法，今独去吐法者何也？盖三法皆为逐邪，而设邪在表则汗之，邪在胃之上脘则吐之，邪在里则下之。汗之、吐之、下之，皆逐邪也可知。吐之一字，原为邪在胃之上脘而设也。夫邪在表禁吐，邪在里亦禁吐，至于半表半里，汗、吐、下三法皆禁。今世方书，皆以吐为邪在半表半里，使后人受害者多矣。吐法取效者，十无一、二，受害者十常八、九，医者口能言之，而实不敢轻用也，故不列于五法中。（陈养晦）

　　按：吐药不止栀子也，诸药皆可为之。惟要确审胸胃之邪是寒、是热、是食、是水、是痰、是气？因何阻滞，使胸胃阳气不伸？遂以当用之药而吐涌之，自可愈也。如欲吐寒，则以干姜、桂皮之类；吐热，则以栀子、苦茶之类；吐食，平胃、食盐之类；吐水，五苓、生姜之类；吐痰，稀涎、橘皮之类；吐气，流气、枳、朴之类。但形气弱者，药宜少，仍当佐以补中益气等升药为妥；形气壮者，药宜多，更佐以瓜蒂、藜芦等猛药更效。凡煎吐药汤及调散，或用酸米汤，或用白汤，或用稀米粥，须备十余钟，令病者顿服一钟，即用指探吐，药出再服一钟，亦随用指探吐，药出再服再吐，以顺溜快吐为度，则头额、身上自有微汗，所有病证轻减，即为中病，不必尽服余药。若过吐之，即使病尽除，恐损胸中阳气也。近世之医，以吐为古法不可用久矣，皆因仲景之道不彰，其法失传，无怪乎其不敢用也。夫不知其妙，而不敢用，犹之可也。若竟委之曰古法不可用，则不可也。盖邪之在上者，非吐不愈。若如俗工所云，使病者畏不敢服，因循生变，致轻者重，重者死，夫谁之咎与？抑知汗、吐、下三法，用之诚当，其证无不立时取效，后之业医者，又安可只言汗、下两法，而置吐法于不用，致使古法沦亡也？（《医宗金鉴》）

　　六经禁例

　　足太阳膀胱经禁下，若下之太早，必变证百出。足阳明胃经禁发汗、禁利小便，犯之则重损津液，脉必代结。足少阳胆经禁汗、禁下、禁利小便，汗则犯阳明，下则犯太阳，利小便则使生发之气陷入阴中。太阳经一禁，阳明经二禁，少阳经三禁，此定禁也。至三阴经则无定禁，但非胃实仍禁下耳。（喻嘉言）

　　六经正义

