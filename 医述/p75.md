<!-- { "loadSidebar": true } -->
　　血证，热积肺胃者，必胸满脉实；大怒气逆者，必面青脉弦。阳虚而血外走者，必虚冷恶寒；阴虚而火上亢者，必喘咳内热。劳心不能生血者，必烦心躁闷；劳力不能摄血者，必自汗倦怠。郁结伤脾者，则忧恚少食；劳伤肺气者，则久咳无痰。气虚不统者，血必散漫；积瘀停蓄者，血必成块。热郁在上者，其血必紫；虚炎下起者，其血必鲜。感寒泣血者，血必黑黯；肺脏生痈者，血必兼脓。先痰带血者，由于痰火积热；先血兼痰者，由于阴虚火猖。饮食饱闷而吐血者，必食伤胃脘而不运；饮酒过醉而吐血者，必酒伤清道而妄行。○大概血病于内，瘀则易治，干则难医。血走于外，下流为顺，上溢为逆。凡血证，身无潮热者轻，身有潮热者重，九窍出血，身热不得卧者死。（《证治汇补》）

　　血行清道出于鼻，血行浊道出于口；咳血、衄血出于肺，呕血出于肝，吐血出于胃，涎血出于脾，咯血出于心，唾血出于肾。耳血曰 ，鼻血曰衄，肤血曰血汗，口鼻俱出曰脑衄，九窍皆出曰大衄。便血清者，属营虚有热；浊者属热与湿。色鲜者属火，黑者火之极也。血与泄物并下者，属有积，或络脉伤也。尿血因房劳过度，阴虚火动，营血妄行，血色黑黯，面色枯白，尺脉沉迟者，此下元虚冷，所谓阳虚阴必走也。有呕吐紫黑血者，《原病式》云：此非冷凝，由热甚销烁而为稠浊，热甚则水化制之，故色见紫黑也。汗血由大喜伤心，喜则气散，血随气行也。下血由气虚肠薄，故血渗入而下出也。○嗽出痰内有血者，名咳血。其因有二：热壅于肺者易治，不过凉之而已；久嗽损于肺者难治，此已成劳也。痰中带血丝者，此阴虚火动，劳伤肺脏也。盖血虽生于心，统于脾，藏于肝，然实宣布于肺。静则归经，热则妄行。火伤肺络，血随咳出者，为咳血；吐出多者，为吐血。若喉中常有血腥，一咯血即出，或鲜或紫，或细屑者，谓之咯血；若鲜红随唾而出者，谓之唾血。二者皆出于肾。更有口中津唾，皆是紫黑血水，如猪血之色，晦而不鲜，形瘦体热盗汗者，此为怫郁所致也。然唾血责在下焦，盖阳火煎迫而为之也。肾主唾，足少阴少血多气，故其证为难治。然咯血亦病最重难治者，以肺经气多血少。又肺者，金象，为清肃下降之脏，金为火制，迫而上行，乃为咯血，逆之甚矣。《经》曰：上气见血，及闻病音，谓喘而咯血且咳嗽也。是以吐血、衄血，血去虽多，然从肝、胃、大肠而来，三经气血俱多，故身凉脉静无害；咳血、咯血，是从心、肺、肾而来，三经皆气多血少，气多则火易升，血少则火易炽，故渐见脉洪而数，身热咳嗽，失血虽少，多致不起。（冯楚瞻）

　　失血或从口鼻，或从二便，或暴吐即止，或久吐不已，或始终鲜红，或到底紫黑。大抵经络之血，与脉络之血有互相出入之义。如血从口鼻暴出即止，乃脉络之血，非经络之血；若大吐不已，自然振动经络之血也。

　　血从二便，始而络血，久则亦动经血也。始终鲜红，乃是络血；到底紫黑，亦是络中积血，或负重所致，或斗狠受伤，而经络之瘀血返之于脉络中也。故脉络之血，易生而易败也。（《医学阶梯》）

　　耳中出血，由郁怒所伤，内动少阳风热，致血沸腾，上冲清道，有升无降故也。○脐中出血，由胃中元阴受伤，阴血被火煎熬，上下不能转运，有失传度之令，故从胃窍出也。（罗赤诚）

　　血汗者，汗出而色红染衣，亦谓之红汗。《内经》以为少阴所至，河间以为胆受热而血妄行，《本草》以为大喜伤心，喜则气散，而血随气行。原虽不同，治之则一。（李东垣）

　　补编

　　气之性，善升而易散。育与固，养气之妙法。惟静存守中，善养气者矣。血之性，善降而易凝。和与温，养血之妙法。惟运动调中，善养血者矣。（《吴医汇讲》）

　　治实火之血，顺气为先，气行则血自止；治虚火之血，养正为先，气壮则血自摄。（《医方集解》）

　　活血必先顺气，气降而血自流行；温血必先温气，气暖而血自运动；养血必先养气，气旺而血自滋生。

　　○脾为后天之本，三阴之首也，脾气健，则元气旺而阴自固；肾为先天之本，三阴之蒂也，肾水足，则龙火潜而阴自安。故血证有脾虚者，当补脾以统其血；有肾虚者，当壮水以制其阳；有肾中阳虚者，当益火以引其归。

　　能于三法而寻绎之，调摄血门，思过半矣。○劳伤误用寒凉，则胸满膈痛，血愈郁矣；阴火误用燥热，则血愈枯，劳瘵成矣。坠堕闪挫，气逆血郁，误行补涩，则瘀蓄于胃，心下胀满，食入即吐，名曰血逆；瘀蓄于脾，则腹大膨胀，渐成中满，名曰血蛊。（《证治汇补》）

　　血证有四：曰虚、曰瘀、曰热、曰寒。治法有五：曰补、曰下、曰破、曰凉、曰温。血虚者，其证朝凉暮热，手足心热，皮肤甲错，唇白，女子则月事前后不调，脉细无力，法宜补之。血瘀者，其证在上则烦躁，漱水不欲咽，在下则如狂，谵语，发黄，舌黑，小腹满，小便长，大便黑，法宜下之；女子则经停腹痛，产后小腹胀痛不可按，法宜破之。血热者，其证吐、衄、咳、咯、溺血，午后发热，女子则月事先期而来，脉弦而数，法宜凉之。血寒者，其证麻木疲软，皮肤不泽，手足清冷，心腹怕寒，腹有块痛，得热则止，女子则月事后期而至，脉细而缓，法宜温之。又有吐、衄、便血，久而不止，因血不能附气，失于归经者，当温脾、肾二经。脾虚不统摄者，用姜附以温中焦；肾虚不归经者，用桂附以温命门。皆温之之法也。（《医学六要》）

　　凡治血病，须明血出何经，不可概曰吐衄多是火载血上，错经妄行，过用寒凉。夫火者，无形之气也，非水可比，安能称载？盖血随气行，气和则血循经，气逆则血乱溢。气有余即是火。气逆而血妄行，兼于火化，因此为甚。《经》曰：怒则气逆，甚则呕血。东垣曰：血妄行上出于口鼻者，皆气逆也。况血得寒则凝，得热则行，见黑则止。即此观之，治血若不调气，而纯以寒凉是施，则血不归经，为寒所滞，虽暂止而复来也。且脾统血，寒凉伤脾，不能约束，其变可胜言哉？（《赤水玄珠》）

　　治血须知其要。血动之由，惟火惟气耳。察火者，察其有火无火；察气者，察其气虚气实。知此四者，治血之法无余义矣。○凡火不盛，气不逆，而血动不止者，乃其元阴受损，营气失守，病在根本而然。《经》曰：起居不节，用力过度，则络脉伤。阳络伤，则血外溢，血外溢则吐衄；阴络伤，则血内溢，血内溢则后血。此二言者，最得损伤失血之源。故凡治损伤，无火无气而血不止者，不宜妄用寒凉以伐生气，又不宜妄用辛燥以动阳气，但宜纯甘至静之品，培之养之，以完固损伤，则不待治血而自安矣。○血证治法，凡肺病者，宜清降不宜升浮；心病者，宜养营不宜耗散；脾病者，宜温中不宜酸寒；肝病者，或宜疏利，或宜甘缓，不宜秘滞；肾病者，或宜壮水，或宜滋阴，不宜香燥克伐；胃病者，或宜大泻，或宜大补，当察兼证虚实，勿谓阳明证尽可攻也。○治血之药，凡为君为臣，或宜专用，或宜相兼。病有浅深，方有轻重。其间参合之妙，固由乎人，而性用之殊，当知其类。○血虚之治，有主者，宜熟地、当归、枸杞之属；血虚之治，有佐者，宜山药、山萸、杜仲、枣仁、之属。血有虚而微热者，宜凉补之，以生地、麦冬、芍药、沙参、阿胶之属；血有因于气虚者，宜补其气，以参、 、白术之属；血有因于气实者，宜行之降之，以青陈皮、枳壳、乌药、木香、香附之属；血有虚而滞者，宜补之活之，以当归、牛膝、川芎、醇酒之属；血有寒滞不化，及火不归原者，宜温之，以桂、附、干姜之属；血有乱动不安者，宜清之和之，以丹皮、丹参、童便、茅根、侧柏、藕汁、黑墨之属；血有大热者，宜寒之泻之，以芩、连、知、柏、元参、栀子、石膏、龙胆、苦参、犀角、青黛、槐花之属；血有蓄而结者，宜破之逐之，以桃仁、红花、苏木、延胡、三棱、莪术、五灵脂、大黄之属；血有陷者，宜举之，以升麻、柴胡之属；血有燥者，宜润之，以酥酪、蜂蜜、天冬、柏子仁、苁蓉、当归之属；血有滑者，宜涩之止之，以棕灰、发灰、白芨、蒲黄、百草霜、五味子、乌梅、地榆、文蛤、续断、椿白皮之属；血有涩者，宜利之，以牛膝、车前、泽泻、木通、瞿麦、益母、滑石之属；血有病于风湿者，宜散之燥之，以荆、防、葛根、秦艽、苍白术之属。○治血之剂，古人多以四物汤为主，然亦有宜与不宜者。盖补血行血无如当归，但当归之性动而滑，凡因火动血者忌之，因火而嗽，因湿而滑者皆忌之。行血散血无如川芎，然川芎之性升而散，凡火载血上行者忌之，气虚多汗，火不归原者皆忌之。生血凉血无如生地，敛血清血无如芍药，然二物皆凉，非阳虚脾弱者所宜；脉弱身凉，多呕便溏者，皆非宜也。故凡用四物汤以治血者，不可不察其宜否之性。○褚氏曰：喉有窍，咳血杀人；肠有窍，便血杀人。便血犹可治，咳血不可医。饮溲溺者，百不一死；服寒凉者，百不一生。血虽阴类，运之者其阳和乎？愚谓：褚氏之说，真元理之法，不可不知。至若溲溺之用，则但于邪热上炎者，借以降火，是诚善矣。其若伤在脾胃，或阳虚阴胜等证，则非所宜，勿谓百不一死可概用也。（张景岳）

　　书云：气有生血之功，补血不如补气。此言阴络伤，血内溢，血虚无火之证，非言阳络伤，血外溢，血虚有火之证也。夫曰阴络伤，血内溢，言下泄、下脱之血也；阳络伤，血外溢，言上冲咳血、吐血、鼻衄、牙衄之血也。夫阴络所伤之血，血去则火亦去，此血虚无火者也；阳络所伤之血，血去则火愈旺，此血虚有火者也。故血脱益气之法，但可施之于阴络所伤无火之血，难施之于阳络所伤，血去火旺，劳瘵骨蒸，脉数内热之人。此等关头，从来差误。进思血之阴络、阳络，但当分别有火、无火，亦不必拘于上溢、下脱。例如咳血、吐血，上溢之血也。若其人面色白，脉沉迟，此阳虚不能摄血也，古人有用血脱益气胃药收功者。又阳明大肠有火而发肠红便血，此下脱之血也，古人有用黄柏、槐米以治者。总之，无论上溢下泄，惟审其血去有火者，即为阳络所伤之血，但宜凉血养血；血去无火者，即为阴络所伤之血，乃可血脱益气也。

　　（《证因脉治》）

