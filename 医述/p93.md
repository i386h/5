<!-- { "loadSidebar": true } -->
　　《内经》所称先热后寒之温疟有二：一者先伤于风，后伤于寒，风为阳邪，寒为阴邪，先阳后阴，故先热后寒。此以风寒两伤营卫之法治之，初无难也。其一为冬感风寒，深藏骨髓，内舍于肾，至春夏时令大热而始发。其发也，疟邪从肾出之于外而大热，俟其疟势外衰，复返于肾，而阴精与之相持，乃始为寒。设不知壮水之主，急救其阴，十数发而阴精尽矣，阴精尽则真火自焚，洒洒时惊，目乱无精，顷之死矣。所以伤寒偏死下虚人，谓邪入少阴，无阴精以御之也。而温疟之惨，岂有异哉！（喻嘉言）

　　温疟有三，总属阳盛，而浅深之邪不同。仲景所言于《金匮》者，温疟之一也。《素问》又有温疟二证，证不同而因亦异。仲景所言者二证，但热不寒之疟也，一曰瘅疟，一曰温疟。《内经》所言者二证，先热后寒之疟也，俱曰温疟，此以寒热之有无、先后为分晰者也。仲景所名瘅疟，但热不寒之热，热根生于心，而热气舍于分肉；至于温疟之但热不寒之热，则不渴，阳郁于表之热，故脉如平，此二证，其热大分浅深也。《内经》所言之第一种温疟，其先热后寒之热，亦如仲景所言之温疟，不过阳郁于表之热，特寒热之次序，稍变于常疟耳，其发亦以时变，而仍不失其常，亦热之浅者也。至《内经》所言第二种之温疟，则又似同于仲景所言之瘅疟矣。然先热后寒，与瘅疟之但热不寒又不同。盖寒热之见于外不同，而积热生于里有同耳，何以谓之同于瘅疟？以仲景所言瘅疟有夙热，而《内经》所言温疟，亦有夙热者也。仲景所言夙热藏于心脏，《内经》所言夙热藏于肾脏也。疟病原非脏邪，以热在脏为疟之根，如疟母在肝脏，为疟之母，俱系于脏，而以脏言。而疟则究非脏病，故热藏于心，即根于心；热藏于肾，即根于肾，此俱热之深者也。○《内经》言温疟有二，喻氏引以发明《金匮》之未备，但未言方出治。予总以白虎汤主之，治心火于少阴，与治肾火于少阴，亦相去不远也。气虚加人参，津亡加生地，血虚加归、芍，热甚在心加黄连，在肾加黄柏，俱不出阳盛救阴之法也。（魏荔彤）

　　牝疟

　　疟多寒者，名曰牝疟。蜀漆散主之。（《金匮》）

　　疟多寒者，寒多于热，如三七、二八之分，非纯寒无热也。若纯寒无热，则为阴证，而非疟证矣。（喻嘉言）

　　牡者阳物也，则牡疟者，亦阳胜阴亏之疾也。阳胜阴亏，何不治其阳，而以蜀漆散治其湿？则其人热甚于内，而素有水饮，所谓夏伤于暑者，热也；长夏伤于湿者，湿也。湿为水邪，必犯心脏；心名牡脏，为诸阳之主，水邪挟热干犯于心，故名牡疟。蜀漆，吐药也；和浆水以助其吐，非益其湿也；以云母、龙骨镇其心，驱其邪，俱寓治水之义也。此仲景于牡疟之治，明湿邪之浸淫，将使热邪得留恋，去湿正所以去热也。（魏荔彤）

　　牡疟

　　瘅疟独热，温疟先热，牧疟无热，诸疟皆先寒后热。（《三因方》）

　　邪气内藏于心，则但热而不寒，是为瘅疟。邪气伏藏于肾，故多寒而少热，则为牝疟。以邪气伏结，则阳气不行于外，故外寒积聚津液以成痰是以多寒。方用蜀漆和浆水吐之，以发越阳气；龙骨以固敛阴津；云母性温而升，祛湿运痰。方后有云：湿疟加蜀漆半分。坊本误作温疟，大谬。此条本以邪伏髓海，谓之牝疟，赵以德不辨亥豕，注为邪在心而为牡；喻嘉言亦仍其误而述之，非智者之一失欤。（张路玉）

　　牝疟无热，《内经》并无此说。惟《金匮》云：疟多寒者名曰牡疟，亦非全无热也。果全无热而止见寒栗，此真寒阳虚证耳，安得谓之疟耶？（张景岳）

　　阴疟

　　疟邪入于阴分，宜用血药，引出阳分，如芎、归、红花、升麻之类。其不用别甲、首乌者，更恐引邪深陷少厥之界耳。（方星岩）

　　疟发在酉时者，五发内俱当用香红饮。方用香附、益母草、红花、当归、人参、生姜。古人用升提法，转出阳分，不过言其理当如是耳。时人执此法，愈提则阴愈虚，且凡属夜病，若俱要见阳而愈，则亦不胜其升提矣。（《己任编》）

　　胎疟

　　疟疾一证，《内经》详言之，先贤备述之。至于人生初次发疟，名为胎疟，古人未有发明。患者延缠难愈，或变虚咳，或变浮肿，体实之人亦成疟母。盖疟乃暑邪伏于膜原之间，呆在少阳之界，不同伤寒、温疫转里之险。常发疟者，数发之后，邪无所容，即从毛窍熟径而出。若胎疟之作，隧道少疏通之机，毛窍非熟由之路，缠绵不已，正气受亏，正愈虚邪愈陷。予悟此理，初发投小柴胡汤加减数剂，阴虚者用救阴补元之法，阳虚者用温养元阳之法，俱重加人参，俾营卫气盛，则膜原留连之邪，急走隧道，肌腠虽非熟径，自有不能不出之势矣。（汪蕴谷）

　　三日疟

　　疟者，老疟也。以其隔三日一发，缠绵不去也。（娄全善）

　　或问胎疟之故，既得闻命矣，乃三日疟尤难愈于胎疟，抑又何也？余曰：膜原之界限，宜分阴阳浅深之不同；营卫之气血，亦分阴阳盛衰之各异。在膜原之浅者，阳盛于阴，阳盛则正强而邪弱，随卫气出入而疟难久留。在膜原之深者，阴盛于阳，阴盛则邪胜而正弱，居营气之间，而疟多伏藏。所以邪中浅者一日作，深者间日作，极深者间二日作。汪机云：三日一发者，非入脏也，由气血盛衰而然，气血强健，邪无容留矣。可见邪伏膜原之深界，离肌腠之路远，宜阳分助气之药，加血药引入阴分，方可挈起。如是则气血日盛，邪不攻而自走也。此证初发，用补中益气汤合桂枝汤，升其陷于阴经之邪。久发肾阴虚者，用六味汤合生脉散，补其真水；肾阳虚者，用养营汤、八味汤，补其真火；脾胃虚者，用四君子汤，或六君子汤，补其脾土。总之，此证本于根原内空，卫阳不密，邪有隙而可乘，惟重加参、术煎汤，吞八味丸，久服自有神功。血亏者加当归；气弱者加黄 ；阴虚火盛者，二母汤吞六味丸，阴虚火盛而胃滞者，二母汤吞独何丸，治法不外乎是。（汪蕴谷）

　　三日疟，邪气入深，原非旦夕能愈，若在霜降后，更难获瘳。当久服扶正之药，待春分阳气发扬，方得全愈。若服劫剂，不惟疟不能止，或劳或鼓，难免后忧。（《名医类案》）

　　三阴疟者，惟太阴疟当用理中汤，然必加肉桂。若在少阴、厥阴，非八味地黄汤不效。（《赵氏医贯》）

　　久疟

　　久疟，乃属元气虚寒。盖气虚则寒，血虚则热，胃虚则恶寒，脾虚则发热，阴火下流则寒热交发，若误投清脾、截疟二饮，多致不起。○久疟诸药不效，以补中益气汤加半夏，或用人参一两、煨姜五钱，此不截之截，一服即愈。（薛立斋）

　　四明治久疟不愈，以养营汤送八味丸，仍于汤中加熟附子，谓十剂必除。又云：久疟以补中益气汤不效者，八味丸有神应。此益火之原以消阴翳也。（《己任编》）

　　三阳经疟

　　太阳之疟，腰背头项俱疼，先寒后热，热止汗出。阳明之疟，目痛鼻干舌燥，寒甚乃热，热甚汗出，畏见火日光。少阳之疟。口苦胁痛而呕，寒热往来，身体解亦。（《医学入门》）

　　三阴经疟

　　少阴之疟，寒少热多，呕甚舌干口燥，欲闭户独处。太阴之疟，惨然太息，腹满恶食，病至善呕，呕已乃衰。厥阴之疟，腰痛少腹满，小便数而不利，恐惧不定，心中悒悒。（《仁斋直指》）

　　风疟

　　凡疟皆生于风，风疟者，因避暑乘凉，汗出当风，邪闭毛孔，不得泄越而作。所谓夏暑汗不出者，秋成风疟是也。其证烦躁头疼，恶寒自汗，先热后寒，治宜发汗。（《证治汇补》）

　　寒疟

　　柴胡桂姜汤，治疟寒多微有热，或但寒不热，服一剂如神。（《金匮》）

　　是证虽与牝疟相类，以方药论之则殊，牝疟邪伏少阴气分，此证邪伏少阳血分。夫邪入营血，既无外出之势，而与阳争，所以多寒少热，或但寒无热也。小柴胡汤本阴阳两调之方，可随疟之进退，加桂枝，干姜，则进而从阳，若加栝蒌、石膏，则退而从阴，可类推矣。（张路玉）

　　纳凉之风寒，沐浴之水寒，伏于腠中，因触秋凉而发，其证腰背头项疼痛，先寒后热，治当温解。（《证治汇补》）

　　暑疟

　　暑疟者，其证汗烦喘喝，静则多言，体若燔炭，热多寒少，治宜清暑解表。（《证治汇补》）

　　湿疟

　　外着雨衣，内停水湿，发则一身尽痛，手足沉重，呕逆胀满，名曰湿疟。治宜解表除湿。（《证治汇补》）

　　瘴疟

　　瘴疟者，山溪瘴毒，湿热熏蒸，邪郁中焦，发时迷闷，甚则狂妄，乍寒乍热，一身沉重，不习水土者多患之。治宜正气散。（《证治汇补》）

　　疫疟

　　一方老幼病皆相似，此因天时寒暄不正，邪气乘虚袭入所致，宜随时令施治，此司天运气之所宜考也。（《证治汇补》）

　　鬼疟

　　鬼疟者，因卒感尸疰客忤，寒热日作，言动异常，俗云夜发为鬼疟，非也。宜却邪禁厌法；或用平胃散加桃仁、雄黄。（《医方考》）

　　鬼疟之说，此或以疟邪乱其神明，因致狂言似鬼者有之，岂真鬼祟能为疟乎？（《景岳全书》）

　　痰疟

　　问曰：古云无痰不成疟，信乎？曰：痰之所为，非热不生，其有先伤饮食，痰热内作，复挟暑邪。变而为疟者有之。无痰不成疟，凡疟皆由脾虚，此二说乃透疟病之根。《己任编》痰疟者，因夏月多食瓜果油面，郁结成痰。热多寒少，头疼呕吐，甚则昏迷卒倒，寸口脉滑大者吐之；关脉弦滑者化之。若胸满热多。大便燥实者，大柴胡汤下之。（《证治汇补》）

　　食疟

　　食疟一名胃疟，因饮食失节，饥饱不常，谷气乖乱，营卫失和。其证寒热交并，恶食吐逆，胸满腹胀，食在膈上者吐之；食停未化者消之；食已消者和之。（《证治汇补》）

　　胃疟既云饮食饥饱伤胃而成，明是内伤，然未有不因外邪而单有食疟者也。（张景岳）

　　劳疟

　　柴胡去半夏加栝蒌汤，治疟病发渴者，亦治劳疟。（《金匮》）

　　劳疟其本火甚，营卫衰，津液竭，故并可施此方以治之。（喻嘉言）

　　劳役过度，营卫空虚。其证发热恶寒，或发于昼，或发于夜，遇劳便发，气虚多汗，饮食少进，误作疟治，久必成瘵。（《证治汇补》）

　　似疟

　　凡三春寒热如疟，非正疟也，其病在表，治宜疏解；不可作正疟用柴胡汤。（王协中）

　　秋时晚发，感证似疟，当以感证之法治之。（《己任编》）

