<!-- { "loadSidebar": true } -->
　　　　

　　医门法律　清　喻昌

　　　　

　　自序　　

　　医之为道大矣，医之为任重矣。中上之医，千里百年，目未易觏；最上之医，天下古今，指未易屈。世之言医者何　　伙耶？恃聪明者，师心傲物，择焉不精，虽曰屡中，其失亦屡多。守门庭者，画焉不入，自窒死机，纵未败事，已咎在　　误时。工邪僻者，心粗识劣，骛险绝根，偶堕其术，已惨同婴刃。病者苦医之聚会盈庭，具曰予圣。浅者售；伪者售；　　圆滑者售；而以其身命为尝试。医者苦病之毫厘千里，动罹颠踬。方难凭；脉难凭；师传难凭；而以人之身命为尝试。

　　　　所以人之有生，水火、刀兵、禽兽、王法所伤残，不若疾厄之广。人之有死，夭魔、外道、饿鬼、畜类之苦趣，不若地　　狱之惨。医以心之不明，术之不明，习为格套，牢笼病者。遂至举世共成一大格套，遮天蔽日，造出地狱，遍满铁围山　　界，其因其果，彰彰如也。经以无明为地狱种子，重重黑暗，无繇脱度，岂不哀哉？昌也闭目茫然，惟见其暗，然见暗　　不可谓非明也。野岸渔灯，荒村萤照，一隙微明，举以点缀医门千年黯汶，拟定法律，为率由坦道，聊以行其佛事耳。

　　　　然微明而洗发黄岐仲景之大明，明眼得此，闭门造车，出门合辙，自能立于无过。即浅见寡闻，苟知因果不昧，敬慎存　　心，日引月伸，以此照其胆，破其昏，而渐充其识。本地风光，参前倚衡，亦何愚而不朗澈也耶？先圣张仲景生当汉末，　　着《伤寒杂病论》，维时佛法初传中土，无一华五叶之盛，而性光所摄，早与三世圣神、诸佛诸祖把手同行，真医门之　　药　　王菩萨、药上菩萨也。第其福缘不及我佛如来亿万分之一分，阅百年再世，寝失其传。后人莫繇仰溯渊源，然且竞相彼　　揣此摩，各呈识大识小之量，亦性光所摄无穷极之一斑矣。我佛如来累劫中为大医王，因病立方，随机施药，普度众生。

　　　　最后一生重补其充足圆满之性量八万四千法门，门门朗澈底里，诸有情微逗隙光者，咸得随机一门深入，成其佛道。与　　过去未来现下尽虚空法界无量亿诸佛诸菩萨光光相荡，于诸佛诸菩萨本愿本行，经咒偈言，屡劫宣扬不尽者，光中莫不　　彰示微妙，具足灭度。后阿难尊者证其无学，与我佛如来知见无二无别，乃得结集三藏十二部经典，永作人天眼目，济　　度津梁。夫诸佛菩萨真实了义，从如来金口所宣，如来口宣，又从阿难手集。昌苟性地光明，流之笔墨，足以昭示学人。

　　　　胡不自澈须眉，脏腑中阴，优游几席，充满 天赫地耀古辉今之量。直与黄岐仲景两光摄合，宣扬妙义，倾刻无欠无余，　　乃日弄向导，向棘栗蓬中葛藤窠里，与昔贤校短论长，为五十步百步之走，路头差别，莫此为甚。发刻之稿凡十易，已　　刻之板凡四更，惟恐以凡人知见，杂揉圣神知见，败絮补葺美锦，然终不能免也。甚于风、寒、暑、湿、燥、火六气及　　杂证多门，殚一生力补之，不能尽补；即殚千生力补之，不能尽补，从可推也。途穷思返，斩绝意识，直截皈禅，通身　　汗下，险矣！险矣！尚敢漫言殊途同归也哉？此重公案，俟可补乃补之耳。

　　　　顺治十五年上元吉旦，南昌喻昌嘉言老人，时年七十有四序。

　　　　

　　卷一　一明望色之法　　

　　望色论（附律一条）

　　　　

　　喻昌曰：人之五官百骸，赅而存者，神居之耳。色者神之旗也，神旺则色旺；神衰则色衰；神藏则色藏；神露则色　　露。帝王之色，龙文凤彩。神仙之色，岳翠山光。荣华之色，珠明玉润。寿 之色，柏古松苍。乃至贫夭之色，重浊晦　　滞，枯索垩黧，莫不显呈于面。而病成于内者，其色之着见，又当何如？《内经》举面目为望色之要，谓面黄目青、面　　黄目赤、面黄目白、面黄目黑者，皆不死。面青目赤、面赤目白、面青目黑、面黑目白、面赤目青，皆死。盖以黄为中　　土之色，病患面目显黄色，而不受他色所侵则吉。面目无黄色，而惟受他色所侵则凶。虽目色之黄，湿深热炽，要未可　　论于死生之际也。然五脏善恶之色，见于面者，额颊鼻颐，各有分部：《刺热篇》谓肝热病者，左颊先赤。心热病者，额　　先赤。脾热病者，鼻先赤。肺热病者，右颊先赤。肾热病者，颐先赤。病虽未发，见赤色者刺之，名曰治未病。是则五　　脏分部，见于面者，在所加察，不独热病为然矣。然更有进焉，则目下之精明，鼻间之明堂是也。《经》谓精明五色者，　　气之华也。是五脏之精华，上见为五色，变化于精明之间。某色为善，某色为恶，可先知也。谓容色见上下左右，各在　　其要。是明堂上下左右，可分别其色之逆从，并可分别男女色之逆从，故为要也。察色之妙，无以加矣。仲景更出精微　　一法，其要则在中央鼻准，毋亦以鼻准，在天为镇星，在地为中岳，木金水火四藏，病气必归并于中土耶。其谓鼻头色　　青，腹中苦冷痛者死，此一语独刊千古。后人每恨《卒病论》亡，莫由上溯渊源，不知此语正其大旨也。盖厥阴肝木之　　青色，挟肾水之寒威，上征于鼻，下征于腹，是为暴病，顷之亡阳而卒死耳。其谓鼻头色微黑者，有水气，又互上句之　　意。见黑虽为肾阴之色，微黑且无腹痛，但主水气，而非暴病也。谓色黄者，胸上有寒，寒字《伤寒论》中，多指为痰，　　言胸有积痰也。谓色白者亡血，白者肺之色，肺主上焦以行营卫，营不充则鼻色白，故知亡血也。谓设微赤非时者死，　　火之色归于土，何遽主死？然非其时而有其气，则火非生土之火，乃克金之火，又主脏燥而死矣。次补察目一法，谓其　　目正圆者 不治。次补察面五法，谓色青为痛，色黑为劳，色赤为风，色黄者便难，色鲜明者有留饮，黄色鲜明为留饮，　　又即色黄者胸上有寒之互辞。语语皆表章《内经》，补其未备，故可法可传也。色之善者，青如翠羽，赤如鸡冠，黄如　　蟹腹，白如豕膏，黑如乌羽。色之恶者，青如草兹，赤如 血，黄如枳实，黑如 ，白如枯骨。五脏有精华则色善，无　　精　　华则色恶，初非以青黑为大忌也。未病先见恶色，病必恶。《灵枢》谓赤色出于两颧，大如拇指，病虽小愈，必卒死。

　　　　黑色出于天庭，大如拇指，必不病而卒死，义与容色见明堂上下左右同，而此为暴病耳。若夫久病之色，必有受病之应。

　　　　肺热病者，色白而毛败应之。心热病者，色赤而络脉溢应之。肝热病者，色苍而爪枯应之。脾热病者，色黄而肉蠕动应　　之。肾热病者，色黑而齿槁应之。夫病应其色，庸工亦多见之，然冀嘘枯泽槁于无益之日，较之治未病者，不啻倍蓰无　　算矣。更有久见病色，其人原不病者，庸工且心炫而窃疑之，殊不知此络脉之色，不足畏也。盖阴络之色，随其经而不　　变，色之变动无常者，皆阳络之色也。寒多则凝泣，凝泣则青黑。热多则淖泽，淖泽则黄赤。《内经》谓此皆无病，何　　反怪之耶？然而察色之法，亦有其传。岐伯谓生于心，如以缟裹朱。生于肺，如以缟裹红。生于肝，如以缟裹绀。生于　　脾，如以缟裹黄。生于肾，如以缟裹紫。缟，素白也，加于朱、红、绀、黄、紫之上，其内色耀映于外，若隐若见。

　　　　面色由肌内而透于外，何以异此？所以察色之妙，全在察神。血以养气，气以养神，病则交病。失睡之人，神有饥色。

　　　　丧亡之子，神有呆色，气索自神失所养耳。小儿布痘，壮火内动，两目先现水晶光。不俟痘发，大剂壮水以制阳光，俾　　毒火一线而出，不致燎原，可免劫厄。古今罕及此者，因并志之。

　　　　【律一条】　　凡诊病不知察色之要，如舟子不识风汛，动罹复溺，卤莽粗疏，医之过也。

　　　　

　　卷一　一明闻声之法　　

　　闻声论（附律二条）

　　　　

　　喻昌曰：声者，气之从喉舌而宣于口者也。新病之人，声不变。小病之人，声不变。惟久病苛病，其声乃变。迨声　　变，其病机显呈而莫逃，所可闻而知之者矣。《经》云：闻而知之谓之神，果何修而若是？古人闻隔垣之呻吟叫哀，未　　见其形，先得其情，若精心体验，积久诚通。如瞽者之耳偏聪，岂非不分其心于目耶？然必问津于《内经》、《金匮》，　　以求生心变化，乃始称为神耳。《内经》本宫商角征羽五音，呼笑歌哭呻五声，以参求五脏表里虚实之病。五气之邪，　　其谓肝木在音为角，在声为呼，在变动为握。心火在音为征，在声为笑，在变动为忧。脾土在音为宫，在声为歌，在变　　动为哕。肺金在音为商，在声为哭，在变动为咳。肾水在音为羽，在声为呻，在变动为栗。变动者，迁改其常志也，以　　一声之微，分别五脏，并及五脏变动，以求病之善恶，法非不详。然人之所以主持一身者，尤在于气与神焉。《经》谓　　中盛藏满，气胜伤恐者，声如从室中言，是中气之湿也。谓言而微，终日乃复言者，此夺气也。谓言语善恶，不避亲疏　　者，此神明之乱也。是听声中，并可得其神气之变动，义更精矣。《金匮》复以病声内合病情，谓病患语声寂寂然喜惊　　呼者，骨节间病。

　　　　语声喑喑然不彻者，心膈间病。语声啾啾然细而长者，头中病。只此三语，而下中上三焦受病，莫不有变动可征，妙义　　天开，直可隔垣洞晰。语声寂寂然者，不欲语而欲嘿也。静嘿统属三阴，此则颛系厥阴所主。何以知之？厥阴在志为惊，　　在声为呼，病本缄默，而有时惊呼，故知之耳。惟在厥阴，病必深入下焦骨属筋节间也。喑喑然声出不彻者，声出不扬　　也。胸中大气不转，出入升降之机，艰而且迟，是可知其病在中焦胸膈间也。啾啾然细而长者，谓其声自下焦阴分而上。

　　　　缘足太阳主气，与足少阴为表里，所以肾邪不剂颈而还，得从太阳部分，达于巅顶。肾之声本为呻，今肾气从太阳经脉，　　直攻于上，则肾之呻并从太阳变动，而啾唧细长，为头中病也。得仲景此段更张其说，而听声察病，愈推愈广。所以书　　不尽言，学人当自求无尽之藏矣。

　　　　【律二条】　　凡闻声，不能分呼笑歌哭呻，以求五脏善恶，五邪所干，及神气所主之病者，医之过也。

　　　　凡闻声，不别雌雄长短，出于三焦何部者，医之过也。

　　　　

　　卷一　一明辨息之法　　

　　辨息论（附律一条）

　　　　

