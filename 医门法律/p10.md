<!-- { "loadSidebar": true } -->
　　　　虚损之微者，真火尚存，服寒凉药犹可。虚损之甚者，真火已亏，药以寒凉，岂能使之化为精血，以补其虚乎？　　虚损之证，皆下寒上热，盖所谓水火不交者也。其重感于寒者，则下焦作痛，不感寒者则不痛，至于上焦燥热则一　　也。上焦方苦烦热，得寒凉之药则暂快，遂以为药之功，故喜服之。不知寒凉之药，不久下注，则下元愈寒。火热为寒　　所逼，上行则上焦复热愈甚，展转反复，遂至沉锢而不可救，是则以寒凉补阴，非徒无益而且有害，世人盖阴受其害而　　不知也。治之补以寒凉，佐以温热，补三佐二，空心凉服，所谓热因寒用者也，久则精生热退，而病愈矣。（何柏斋）

　　　　《经》云：阴虚生内热，奈何？曰：有所劳倦，形气衰少，谷气不盛，上焦不行，下脘不通，胃气热，热气熏胸中，　　故内热。嗟夫！此内伤之说之原乎。夫人身之阴阳，有以表里言者；有以上下之分言者；有以气血言者；有以身前身后　　言者；有以脏腑言者；有以升降呼吸之气言者；余如动静语默起居之类甚多，不必悉举。此所谓阴虚之阴，其所指与数　　者皆不同。盖劳动之过，则阳和之气，皆亢极而化为火矣，况水谷之气又少入，是故阳愈甚而阴愈衰矣。此阴虚之阴，　　盖指身中之阴气与水谷之味耳，或以下焦阴阳为言，或以肾水真阴为言，皆非也。夫有所劳役者，过动属火也。形气衰　　少者，壮火食气也。谷气不盛者，劳伤元气，则少食而气衰也。上焦不行者，清阳不升也。下脘不通者，浊阴不降也。

　　　　夫胃受水谷，故清阳升而浊阴降，以传化出入，滋荣一身也。今胃不能纳，而谷气衰少，则清无升而浊无降矣。故曰：　　上焦不行，下脘不通，然非谓绝不行不通也，但比之平常无病时，则谓之不行不通耳。上不行下不通则郁矣，郁则少火　　皆成壮火，而胃居上焦下脘两者之间，故胃气热则上炎，熏胸中而为内热也。东垣所言，正与经旨相合，固宜引此段经　　文于内外伤辨以为之主，乃反不引此，却谓火乘土位，此不能无疑者也。又《经》曰：劳者温之。温者养也，东垣以为　　温凉之温，谓宜温药以补元气，而泻火邪。又改损者益之，为损者温之。又以温能除大热为《内经》所云，而遍考《内　　经》，并无此语，亦不能无疑者也。然温药之补元气泻火邪者，亦惟气温而味甘者斯可矣。盖温能益气，甘能助脾而缓火，　　故元气复而火邪息也。夫宜用温药以为内伤不足之治则可，以为劳者温之之注则不可，苟以补之、除之、抑之、举之、　　散之等语，比类而观焉，则其义自着矣。（王安道）

　　　　妇人之于血也，经水蓄，则为胞胎，则蓄者自蓄，生者自生。及其产育为恶露，则去者自去，生者自生，其酝而为　　乳，则无复下满而为月矣，失血为血家妄逆，产乳为妇人常事，其去其生，则相同也。失血家须用下剂破血，盖施之于　　妄逆之初。亡血虚家不可下，盖戒之于亡失之后。

　　　　人之登溷，辟辟有声，勃勃如蟹沫状者，咸以为寒。非寒也，由肠胃中浊气不得宣行耳。滞下之里急后重，及膀胱　　不利而癃者，下焦之火郁而不伸也，二者颇关冲、任、督三经。常见里急后重者，多连尾 长疆如锥刺状。膀胱癃闭者，　　脐下小腹逼迫而痛，是皆下焦火郁，而六腑浊气，相与纠郁于冲任之分故也。肠胃阳明燥金也，下焦少阳相火也，后重　　之用木香、槟榔，行燥金之郁也。癃闭之用知母、黄柏，散相火之炽也。

　　　　凡伤寒家服药后，身热，烦躁，发渴，冒瞀，脉两手忽伏而不见，恶寒战栗，此皆阴阳氤氲，正邪相争，作汗之征　　也，姑宜静以待之，不可因而仓皇，反至错误。

　　　　厥阴是六经中一经之名，厥自是诸证中一症之目也。酒之气暴，如人身虚气逆气之暴。酒得肉食则其气相缠绵而不　　暴，如人之虚气逆气得金石之剂沉坠，则其气亦缠绵而不暴，所以然者，在相缠绵也，故金石之缠绵，在气不在质，惟　　其气相得而缠绵，故其势亦不得不与之缠绵也。世人但知金石药坠气，而不知所以坠气之义也。东垣家则用质阴味浓以　　沉降之，盖气阳质阴，阴阳相遇，则自然相得而不升走，亦金石缠绵之义欤。

　　　　凡数一为奇，二为偶，三为参，五为伍，如是则有统纪而无错乱。医书论脉云：参伍不调，盖谓参不成参，伍不成　　伍，大小不均，疏数不等，错乱而无纪也。黄发有阴阳，天五之土，为火所焚，阳黄也。地二之火，为水所溺，阴黄也。

　　　　刘河间为补泻脾胃之本者，盖以脾胃中和之气也，燥其湿则为泻，润其燥则为补。

　　　　火多水少，为阳实阴虚，其病为热。水多火少，为阴实阳虚，其病为寒也。

　　　　心肺为藏阴也，以通行阳气而居上，阴体而阳用也。大肠小肠为府阳也，以传阳气而居下，阳体而阴用也。

　　　　肥人湿多，瘦人火多。湿多肌理纵，外邪易入；火多肌理致，外邪难侵；湿多中缓少内伤；火多中燥多内伤。

　　　　人首尊而足卑，天地定位也。脾肺相为母子，山泽通气也。肝胆主怒与动，雷风之相薄也。心高肾下，水火不相射　　也。八卦相错，而人亦肖之，妙哉易也。

　　　　郁者结聚而不得发越，当升者不得升，当降者不得降，当变化者不得变化，所以传化失常，而木郁之病见矣。气郁　　者胸胁痛；湿郁者周身疼，或关节痛，遇阴寒则发；痰郁者动则气喘，寸口脉沉滑；热郁者昏瞀，小便赤，脉沉数；血　　郁者四肢无力，能食；食郁者嗳酸，腹饱不能食，左寸脉和平，右寸脉紧盛。（俱滑伯仁）

　　　　设有人焉，正已夺而邪方盛者，将顾其正而补之乎？抑先其邪而攻之乎？见有不的，则死生系之，此其所以宜慎也。

　　　　夫正者本也，邪者标也，若正气既虚，则邪气虽盛，亦不可攻。盖恐邪未去而正先脱，呼吸变生，则措手无及，故治虚　　邪者当先顾正气，正气存则不致于害，且补中自有攻意。盖补阴即所以攻热，补阳即所以攻寒，世未有正气复而邪不退　　者，亦未有正气竭而命不倾者。如必不得已，亦当酌量缓急，暂从权宜，从少从多，寓战于守，斯可矣，此治虚之道也。

　　　　若正气无损者，邪气虽微，自不宜补，盖补之则正无与而邪反盛，适足以借寇兵而资盗粮，故治实证者，当直去其邪，　　邪去则身安，但法贵精专，便臻速效，此治实之道也。要之能胜攻者，方是实证，实者可攻，何虑之有？不能胜攻者，　　便是虚证，气去不返，可不寒心。此邪正之本末，有不可不知也。惟是假虚之证不多见，而假实之证最多也；假寒之证　　不难治，而假热之治多误也。然实者多热，虚者多寒，如丹溪曰：气有余便是火，故实能受寒。而余续之曰：气不足便　　是寒，故虚能受热。世有不明真假本末，而曰知医者，则未敢许也。

　　　　治其王气者，谓病有阴阳，气有衰王，不明衰王，则治之反甚。如阳盛阴衰者，阴虚火王也，治之者不知补阴以配　　阳，而专用苦寒治火之王，岂知苦寒皆沉降，沉降则亡阴，阴愈亡则火愈盛。故服寒反热者，阴虚不宜降也。又如阳衰　　阴盛者，气弱生寒也，治之者不知补阳以消阴，而专用辛温治阴之王，岂知辛温能耗散，耗散则亡阳，阳愈亡则寒愈甚。

　　　　故服热反寒者，阳虚不宜耗。此无他，皆以专治王气，故其病反如此。又如夏令本热，而伏阴在内，故每多中寒。冬令　　本寒，而伏阳在内，故每多内热。设不知此而必欲用寒于夏，治火之王；用热于冬，治寒之王；则有中寒隔阳者，服寒　　反热；中热隔阴者，服热反寒矣。是皆治王之谓，而病之所以反也。

　　　　气有外气，天地之六气也；有内气，人身之元气也。气失其和则为邪气，气得其和则为正气，亦为真气。但真气所　　在，其义有三：曰上中下也。上者所受于天，以通呼吸者也。中者生于水谷，以养营卫者也。下者气化于精，藏于命门，　　以为三焦之根本者也。故上有气海，曰膻中也，其治在肺。中有水谷气血之海，曰中气也，其治在脾胃。下有气海，曰　　丹田也，其治在肾。人之所赖，惟此气耳，气聚则生，气散则死。故帝曰气内为宝，此诚最重之辞，医家最切之旨也。

　　　　即如本篇始末所言，及终始等篇，皆 以精气重虚为念，先圣惜人元气至意，于此可见。奈何今之医家，但知见病治　　病。初不识人根本。凡天下之理，亦焉有根本受伤，而能无败者，伐绝生机，其谁之咎？　　诸风掉眩，皆属于肝矣。若木胜则四肢强直而为掉，风动于上而为眩。脾土受邪，肝之实也，若木衰则血不养筋而　　为掉，气虚于上而为眩。金邪乘木，肝之虚也。又诸痛疮疡，皆属于心。若火盛则炽热为痈，心之实也。阳衰则阴胜为　　疽，心之虚也。五脏六腑虚实皆然，故本篇首言盛者泻之，虚者补之，末言有者求之，无者求之，盛者责之，虚者责之。

　　　　盖既以气宜言病机矣，又特以盛虚有无四字，贯一篇之首尾，以尽其义，此正先圣心传精妙所在，最为吃紧纲领。奈何　　刘完素未之详审，略其巅末，独取其中一十九条，演为《原病式》，皆偏言盛气实邪。且于十九条中，凡归重于火者，十　　之七八；至于不及虚邪，则全不相顾。又曰其为治者，但当泻其过甚之气，以为病本，不可反误治其兼化也，立言若此，　　虚者何堪？故楼氏指其治法之偏，诚非过也。

　　　　如太阴湿化，施于太阳；太阳寒化，施于少阴；少阴热化，施于阳明；阳明燥化，施于厥阴；厥阴风化，施于太阴。

