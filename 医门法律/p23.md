<!-- { "loadSidebar": true } -->
　　　　世传中风之人，每遇外风一发，宜进续命汤以御之。殊为不然，风势才定，更用续命汤重引风入，自添蛇足也。惟　　用甘寒药频频热服，俾内不召风，外无从入之路。且甘寒一可息风，二可补虚，三可久服，何乐不用耶？　　【律五条】　　凡风国中经络，不行外散，反从内夺，引邪深入者，医之过也。治中风一如治伤寒，不但邪在三阳引入三阴为犯大　　禁，即邪在太阳引入阳明、少阳，亦为犯禁也。故风国中络，即不可引之入经，中经即不可引之入府，中府即不可引之　　入藏。引邪深入，酿患无穷，乃至多死少生，可无戒欤？　　凡治中风自汗证，反利其小便者，此医之过也。 毋论风中浅深，但见自汗，则津液外出，小便自少。若更利之，　　使津液下竭，则荣卫之气转衰，无以制风火之势，必增其烦热，而真阴日亡也。况阳明经利其小便，尤为犯禁。少阴经　　利其小便，必失溲而杀人，可无戒欤？　　凡治中风病，不明经络府藏，徒执方书，妄用下法者，必至伤人，医之罪也。 风中经络，只宜宣之使散，误下则　　风邪乘虚入府入藏，酿患无穷。若夫中藏之候，多有平素积虚，藏真不守者，下之立亡，不可不慎。惟在胃府一证，内　　实便秘者，间有可下。然不过解其烦热，非大下也。所谓一气之微汗，一旬之微利，亦因可用始用之。至于子和以下立　　法，机要以中藏者宜下为言，则指下为定法，胡可训耶。然中藏有缓急二候，中府日久，热势深极，传入藏者，此属可　　下。而下必使风与热俱去，填其空窍，则风不再生。若开其瘀壅，必反增风势，何以下为哉？其卒虚身中急证，下药入　　口，其人即不苏矣，可无辨欤！后世以中府之便秘，指为中藏，见其误下，不致损人，益信子和机要之法为可用。设遇　　真中藏证，下不中病，难可复追矣。

　　　　凡治中风四肢不举证，不辨虚实，妄行补泻者，医之过也。四肢不举，皆属脾土，膏粱太过，积热内壅者，为脾土　　瘀实，宜泻以开其壅。食少体羸，怠惰嗜卧者，为脾土虚衰，宜补以健其运。若不辨而实者补之，虚者泻之，宁不伤人　　乎？　　凡治外中于风，不辨内挟何邪，误执一家方书，冀图弋获，其失必多，医之过也。风邪从外入者，必驱之使从外出。

　　　　然挟虚者，非补虚则风不出。挟火者，非清热则风不出。挟气者，非开郁则风不出。挟湿者，非导湿则风不出。挟痰者，　　非豁痰则风不出。河间东垣丹溪，各举一端，以互明其治。后学不知变通，但宗一家为主治，倘一病兼此五者，成方果　　安在？况不治其所有，反治其所无，宁不伤人乎？　　附风痱（法一条）

　　　　岐伯谓中风大法有四：一曰偏枯，半身不遂；二曰风痱，于身无痛，四肢不收；三曰风懿，奄忽不知人；四曰风痹，　　诸痹类风状。后世祖其说而无其治，《金匮》有古今录验三方，可类推之。

　　　　《经》谓内夺而厥，则为风痱。仲景见成方中，有治外感风邪兼治内伤不足者，有合《经》意，取其三方，以示法　　程。一则曰古今录验续命汤，再则曰千金三黄汤，三则曰近效白术附子汤。前一方，治荣卫素虚而风入者。中一方，治　　虚热内炽而风入者。后一方，治风已入藏，脾肾两虚，兼诸痹类风状者。学人当会仲景意，而于浅深寒热之间，以三隅　　反矣。《古今录验》续命汤。《千金》三黄汤。《近效》白术附子汤。

　　　　附风懿　　按：风懿曰奄忽不知人，即该中风卒倒内，《金匮》不重举其证，意可知矣。

　　　　附风痹（法七条）

　　　　中风四证，其一曰风痹，以诸痹类风状，故名之也。然虽相类，实有不同。风则阳先受之，痹则阴先受之耳。致痹　　之因，曰风、曰寒、曰湿，互相杂合，匪可分属。但以风气胜者为行痹，风性善行故也。以寒气胜者为痛痹，寒主收急　　故也。以湿气胜者为着痹，湿主重滞故也。邪之所中，五浅五深，不可不察。在骨则重而不举；在筋则屈而不伸；在肉　　则不仁；在脉则血凝而不流；在皮则寒。此五者在躯壳之间，皆不痛也。其痛者，随血脉上下，寒凝汁沫，排分肉而痛，　　虽另名周痹，不隶于血脉之中也。骨痹不已，复感于邪，内舍于肾。筋痹不已，复感于邪，内舍于肝。脉痹不已，复感　　于邪，内舍于心。肌痹不已，复感于邪，内舍于脾。皮痹不已，复感于邪，内舍于肺。此五者，亦非径入五脏也。五脏　　各有合病，久而不去，内舍于其合也。盖风寒湿三气，杂合牵制，非若风之善行易入，故但类于中风也。《经》论诸痹至　　详，然有大阙，且无方治。《金匮》补之。一曰血痹、二曰胸痹、三曰肾着、四曰三焦痹。《金匮》论血痹，谓尊荣人骨　　弱肌肤盛，重因疲劳汗出，卧不时动摇，加被微风，遂得之。但以脉自微涩在寸口，关上小紧，宜针引阳气，令脉和、　　紧去则愈。

　　　　血痹，阴阳俱微，寸口关上微，尺中小紧，外证身体不仁，如风痹状，黄 桂枝五物汤主之。

　　　　《经》但言在脉则血凝而不流，《金匮》直发其所以不流之故。言血既痹，脉自微涩，然或寸或关或尺，其脉见小紧　　之处，即风入之处也。故其针药所施，皆引风外出之法也。

　　　　《金匮》论胸痹脉证，并方治绎明，入二卷胸寒痹痛条下，此不赘。《金匮》肾着之病，其人身体重，腰中冷，如坐　　水中，形如水状，反不渴，小便自利，饮食如故。病属下焦，身劳汗出，衣里冷湿，久久得之。腰以下冷痛，腹重如带　　五千钱，甘姜苓术汤主之。

　　　　《经》但言骨痹不已，复感于邪，内舍于肾。仲景知湿邪不能伤肾藏之真，不过舍于所合。故以身重腰冷等证为言，　　曰饮食如故，曰病属下焦，意可知矣。然湿土之邪，贼伤寒水，恐害两肾所主生气之原，关系尤大，故特举肾着一证，　　立方以开其痹着。

　　　　《金匮》复有总治三痹之法，今误编历节黄汗之下，其曰：诸肢节疼痛，身体 羸，脚肿如脱，头眩短气，温温欲　　吐，桂枝芍药知母汤主之是也。

　　　　短气，中焦胸痹之候也。属连头眩，即为上焦痹矣。温温欲吐，中焦痹也。脚肿如脱，下焦痹也。肢节疼痛，身体　　羸，筋骨痹也。荣、卫、筋、骨、三焦俱病，又立此法以治之，合四法以观精微之蕴，仲景真百世之师矣。 治痹诸　　方，不另立门，姑附风门之后，实与治风不侔，不可误施。痹症琐屑，不便立法者，俱于用方条下发之，宜逐方细玩。

　　　　【律一条】　　凡治痹症，不明其理，以风门诸通套药施之者，医之罪也。痹症非不有风，然风入在阴分，与寒湿互结，扰乱其　　血脉，致身中之阳，不通于阴，故致痹也。古方多有用麻黄、白芷者，以麻黄能通阳气，白芷能行荣卫，然已入在四物、　　四君等药之内，非颛发表明矣。至于攻里之法，则从无有用之者。以攻里之药，皆属苦寒，用之则阳愈不通，其痹转入　　诸府，而成死症者多矣，可无明辨而深戒欤？　　

　　卷三　中风门　　

　　风门杂法七条　　

　　鹤膝风者，即风寒湿之痹于膝者也。如膝骨日大，上下肌肉日枯细者，且未可治其膝，先养血气，俾肌肉渐荣，后　　治其膝可也，此与治左右半身偏枯之证大同。夫既偏枯矣，急溉其未枯者，然后既枯者，得以通气而复荣。倘不知从气　　引血，从血引气之法，但用麻黄、防风等散风之套药，鲜有不全枯而速死者。故治鹤膝风而亟攻其痹，必并其足痿而不　　用矣。比而论之，其治法不益明乎。

　　　　古方治小儿鹤膝风，用六味地黄丸，加鹿茸、牛膝，共八味。不治其风，其意最善。盖小儿非必为风寒湿所痹，多　　因先天所禀，肾气衰薄，随寒凝聚于腰膝而不解，从外可知其内也。故以六味丸补肾中之水，以鹿茸补肾中之火，以牛　　膝引至骨节，而壮其里撷之筋，此治本不治标之良法也，举此为例而推之。

　　　　破伤风之证，最难治。人之壮盛者，随其外证，用表里中三法，及驱风之药，此无难也。人之素弱，及老人小儿，　　或因跌仆去血过多，或因疮口脓水淋漓未合，风邪乘虚，深入血分者，宜比治血痹之例，四物汤中加去风药可也。其元　　气大虚，不胜外风，昏迷厥逆，证属危急者，先进独参汤，随进星附汤，驱治虚风可也。其外科及军中备急诸方，皆为　　壮盛者而设，预备以俟破伤证，随即灌药，故其功效敏捷，非方之有奇特也。倘风入既久，必难为功矣，欲为大医，备　　急诸药，不可不蓄。如和荣汤；急风散；独圣散。

　　　　再论半身不遂，口眼 斜，头目眩晕，痰火炽盛，筋骨时疼。乃原于血虚血热，挟痰挟火，经络肌表之间，先已有　　其病根。后因感冒风寒，或过嗜陈酒膏粱而助痰火，或恼怒而逆肝气，遂成此证。其在于经络肌表筋骨之间，尚未入于　　脏腑者，并以通荣卫为治。如和荣汤中，有补血活血之功，不至于滞；有健脾燥湿消痰之能，不致于燥；又清热运动疏　　风，开经络，通腠理；内固根本，外散病邪；王道剂也，多服可以见功。

　　　　凡治疠风之法，以清荣卫为主，其汗宜频发，血宜频刺，皆清荣卫之捷法也。生虫由于肺热，其清肃之令不行，故　　由皮毛渐入腠理胃肠，莫不有虫。清其金，则虫不驱自熄。试观金风一动，旱魃绝踪，其理明矣。然清肺亦必先清荣卫，　　盖荣卫之气，腐而不清，传入于肺，先害其清肃之令故也。苦药虽能泻肺杀虫，亦能伤胃，不可久服。胃者荣卫从出之　　源也，久服苦寒，荣卫转衰，而腐败壅郁，不可胜言矣。所以苦参丸之类，荣卫素弱，谷食不充之人，不宜服也。大枫　　子油，最能杀虫驱风，然复过于辛热，风未除而目先坏者多矣。其硫黄酒，服之必致脑裂之祸。又醉仙散入轻粉和末，　　日进三服，取其人昏昏若醉，毒涎从齿缝中出，疠未瘥而齿先落矣。盖除疠之药，服之近而少，疠必不除。服之久且多，　　疠虽除，药之贻害更大。惟易老祛风丸、东坡四神丹，二方可以久服取效，取为法焉。祛风丸；四神丹。

　　　　要知脉风成则为疠，然人之荣血，正行于十二经脉之中者也。用平善之药，生血清热为主，驱风杀虫为辅，更行汗　　之刺之之法，无不愈者。且非极意惩创之人，不可与治。以戒色欲，禁口腹，二者非烈汉不能也。

