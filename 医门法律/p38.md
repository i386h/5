<!-- { "loadSidebar": true } -->
　　　　当归 升麻 桃仁（另研各一钱） 生地黄 熟地黄（各五分）红花 甘草（炙各三分） 上作一服，水煎，调槟榔　　末五分服，加大黄名当归润燥汤。

　　　　清凉饮子（一名生液甘露饮。） 治上焦积热，口舌咽鼻干燥。 黄芩 黄连（各二钱） 薄荷 元参 当归 芍　　药（各一钱五分） 甘草（一钱） 水二钟，煎八分，不拘时服。大便秘结，加大黄二钱。

　　　　大秦艽汤 治血弱，阴虚不能养筋，筋燥而手足不能运动，指爪干燥，属风热甚者。方见三卷中风门。

　　　　元戎四物汤 治脏结秘涩者。 当归 熟地黄 川芎 白芍药大黄（煨） 桃仁（各等分） 水煎，或丸。

　　　　丹溪大补丸 降阴火，补肾水，治阴虚燥热。 黄柏（炒褐色） 知母（酒浸炒各四两） 熟地黄（酒蒸） 败　　龟板（酥炙黄各六两） 上为末，猪脊髓和炼蜜丸，如桐子大。每七十丸，空心淡盐汤送下。

　　　　六味地黄丸 治下焦燥热，小便涩而数。又治肾气虚，身体憔悴，寝汗发热，五脏齐损，瘦弱虚烦，骨蒸下血，　　自汗盗汗，水泛为痰，咽燥口渴，眼花耳聋等证。功效不能尽述。 怀熟地（八两杵膏） 山茱萸肉 干山药（各四两）

　　　　牡丹皮 白茯苓 泽泻（各三两） 上各另为末，和地黄膏，加炼蜜，丸桐子大。每服七八十丸，空心食前滚汤下。

　　　　自制清燥救肺汤 治诸气 郁，诸痿喘呕。 桑叶（经霜者得金气而柔润不凋取之为君去枝梗净叶三钱） 石　　膏（ 禀清肃之气极清肺热二钱五分） 甘草（和胃生金一钱）人参（生胃之津养肺之气七分） 胡麻仁（炒研一钱）

　　　　真阿胶（八分） 麦门冬（去心一钱二分） 杏仁（泡去皮尖炒黄七分） 枇杷叶（一片刷去毛蜜涂炙黄） 水一碗，　　煎六分，频频二三次滚热服。痰多加贝母、栝蒌。血枯加生地黄。热甚加犀角、羚羊角，或加牛黄。 昌按：诸气 郁　　之属于肺者，属于肺之燥也。而古今治气郁之方，用辛香行气，绝无一方治肺之燥者。诸痿喘呕之属于上者，亦属于肺　　之燥也。而古今治法，以痿呕属阳明，以喘属肺，是则呕与痿属之中下，而惟喘属之上矣。所以千百方中，亦无一方及　　于肺之燥也。即喘之属于肺者，非表即下，非行气即泻气，间有一二用润剂者，又不得其旨矣。总之《内经》六气，脱　　误秋伤于燥一气，指长夏之湿，为秋之燥。后人不敢更端其说，置此一气于不理，即或明知理燥，而用药夹杂。如弋获　　飞虫，茫无定法示人也。今拟此方，命名清燥救肺汤，大约以胃气为主，胃土为肺金之母也。其天门冬，虽能保肺，然　　味苦而气滞，恐反伤胃阻痰，故不用也。其知母能滋肾水、清肺金，亦以苦而不用。至如苦寒降火，正治之药，尤在所　　忌。盖肺金自至于燥，所存阴气，不过一线耳。倘更以苦寒下其气，伤其胃，其人尚有生理乎？诚仿此增损以救肺燥变　　生诸证，如沃焦救焚，不厌其频，庶克有济耳。

　　　　

　　卷五　　

　　疟证门　　

　　（论一首 法九条 律三条）

　　　　

　　卷五　疟证门　　

　　疟证论　　

　　喻昌曰：疟之一病，无如《内经》论之最详最彻，随其病之所形，按法刺之，莫不应手而愈。盖九针之用，通于神　　明，不可有微芒之差忒，故《内经》论疟，不得不详也。后世恶于针石，不可与言至巧，乃以药剂攻邪存正，调荣卫之　　偏，和阴阳之逆，于是种种圣法，不适于用矣。如张子和见羸人病疟二年，不敢辄投寒凉，取《刺疟论》详之，刺其十　　指出血立愈。此正《内经》所谓疟之且发也，阴阳之且移也，必从四末始也。坚束其处，决去其血，则邪往而不得并，　　故立愈也。以子和之久谙针法，且检《针经》致其详慎，针其可以渎用哉？舍针而求《内经》，用药之捷法，茫然无可下　　手矣！予之所以心折仲景，称为百世之师者，每遇一证，必出一法，以纬《内经》之不逮，一言当千百言而居其要也。

　　　　夫人四体安然，外邪得以入而疟之，每伏藏于半表半里，入而与阴争则寒，出而与阳争则热。半表半里者，少阳也。所　　以寒热往来，亦少阳所主，谓少阳而兼他经之证，则有之。谓他经而全不涉少阳，则不成其为疟矣。所以仲景曰：疟脉　　多弦，弦数者多热，弦迟者多寒。弦小紧者下之差，弦迟者可温之，弦紧者可发汗针灸也，浮大者可吐之，弦数者风发　　也，以饮食消息止之。只此七言，而少阳一经，汗、吐、下、和、温之法具备。其他瘅疟、温疟、牡疟、疟母四证，要　　不外少阳求治耳。出《伤寒论》之绪余，以补《内经》下手之法，非圣人而能之乎？谨将《金匮》奥义，一一发明于左。

　　　　少阳乃东方甲木之象，故其脉主弦，此不但初病之脉乃尔，即久疟正虚，脉不鼓指，而弦象亦隐然在内。所以仲景　　云：疟脉自弦，由首及尾，脉之屡迁纵不同，而弦之一字，实贯彻之也。疟邪之舍于荣卫，正属少阳半表半里，始之　　似疟非疟，与后之经年不解，总一少阳主之，盖疟发必有寒有热，其寒热之往来，适在少阳所主之界，偏阴则多寒，偏　　阳则多热。即其纯热无寒，而为瘅疟、温疟。纯寒无热，而为牡疟。要皆自少阳而造其极偏，补偏救弊，亦必返还少　　阳之界，阴阳两协于和，而后愈也。施汗、吐、下之法，以治实热。施和、温之法，以治虚寒，无非欲致其和平耳。疟　　邪如傀儡，少阳则提傀儡之线索，操纵进退，一惟少阳主张，宁不恢恢乎游刃空虚也耶？　　弦数者，风发也，以饮食消息止之。仲景既云，弦数者多热矣。而复申一义云：弦数者风发，见多热不已，必至于　　极热，热极则生风，风生则肝木侮土，而传其热于胃。坐耗津液，阳愈偏而不返，此未可徒求之于药也。须以饮食消息　　而止其炽热，即梨汁、蔗浆，生津止渴之属。正《内经》“风淫于内，治以甘寒”之旨也。

　　　　阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，　　令人消烁肌肉。《内经》谓其但热而不寒者，阴气先绝，阳气独发，则少气烦冤，手足热而欲呕，名曰瘅疟。仲景之　　重引其文，另有妙义。盖从上条弦数者风发也，以饮食消息止之，抽丝引絮，而出其证。谓弦数之脉，热盛生风，必侮　　土而伤其津液，由少阳而入阳明。两经合邪，其热倍炽，倘不能以饮食消息，急止其热，则热之移于胃者，必上熏心　　肺，少气烦冤而心肺病，手心热欲呕，而胃自病。所以继之曰：邪气内藏于心，外舍分肉之间，令人消烁肌肉，盖伤寒　　病三阳合邪，其来如风雨如霹雳，令人莫当。而疟之在少阳，苟不入于阴，而但出于阳，迨至两阳合邪，亦岂能堪之　　耶？故知消息而止入胃之热邪，真圣法也。然仲景之法，亦从《内经》而得，《内经》谓疟脉缓大虚，便宜用药，不宜用　　针。又谓虚者不宜用针，以甘药调之，昌知意中在用甘寒也。

　　　　温疟者，其脉如平，身无寒但热，骨节疼烦时呕，白虎加桂枝汤主之。《内经》言温疟有二，但先热后寒。仲景所名　　温疟，则但热不寒，有似瘅疟，而实不同也。瘅疟两阳合邪，上熏心肺，肺主气者，少气烦冤，则心主脉者，阳盛脉　　促，津亏脉代，从可推矣。温疟脉如平人，则邪未合，而津未伤，其所以但热而不寒者，则以其人素有痹气，荣卫不通、　　故疟之发于阳，不入于阴，即入而阴亦不受。所以骨节烦疼，时呕，邪气 格之状，有如此者，惟用白虎汤以治阳邪，　　而加桂枝以通荣卫，斯阴阳和，血脉通，得汗而愈矣。在伤寒病，卫强营弱，卫气不共营气和谐者，用桂枝汤复发其汗　　立愈。此疟邪偏着于阳，桂枝阳药，即不可用。但用白虎汤大清气分之热，少加桂枝，合阴阳而两和之，乃知仲景之　　法，丝丝入扣也。

　　　　其《内经》所称先热后寒之温疟，一者先伤于风，后伤于寒，风为阳邪，寒为阴邪，疟发时先阳后阴，故先热后寒　　也。此以风寒两伤营卫之法治之，初无难也。其一为冬感风寒，深藏骨髓，内舍于肾，至春夏时令大热而始发。其发　　也，疟邪从肾出之于外而大热，则其内先已如焚，水中火发，虽非真火，亦可畏也。俟其疟势外衰，复返于肾，而阴精　　与之相持，乃始为寒，设不知壮水之主，以急救其阴，十数发而阴精尽矣。阴精尽，则真火自焚，洒洒时惊，目乱无　　精，顷之死矣。所以伤寒偏死下虚之人，谓邪入少阴，无阴精以御之也。而温疟之惨，宁有异哉？此亦仲景意中之隐，　　昌特比例陈情，以为来学之助。

　　　　疟多寒者，名曰牡疟，蜀漆散主之。

　　　　疟多寒者，寒多于热，如三七二八之分，非纯寒无热也。纯寒无热，则为阴证，而非疟证矣。此条又抽丝引絮，即　　上条两阳合邪，上熏心肺证中，复指出多寒少热一证。盖邪之伏于心下，适在膻中心包之位，心为阳中之阳，阳邪从阳，　　尤为易入。邪入则心虚。《经》曰：心虚者，热收于内，内收其热，并其邪亦收之，不易外出，此寒多之一因也。邪入　　心　　胞，都城震动，周身精液，悉力内援，重重裹撷，胞内之邪，为外所拒，而不易出，又寒多之一因也。心者牡藏，故即　　以寒多热少之疟，名曰牡疟。用蜀漆散和浆水，吐其心下结伏之邪，则内陷之邪，亦随之俱出，一举而荡逐无余矣。岂　　不快哉！蜀漆，常山苗也。常山善吐，何以不用常山而用蜀漆？取苗性之轻扬者，入重阳之界，引拔其邪。合之龙骨镇　　心宁神，蠲除伏气。云母安藏补虚，媚兹君主，仲景补天浴日之方，每多若此。至如温疟，亦用此方，更加蜀漆，以吐　　去其心下结伏之邪、盖一吐则周身之痹者通，而营卫并可借以无忤，则又以吐法为和法者也。

　　　　其附《外台秘要》牡蛎汤一方，同治牡疟者，又初感病时，风寒未清，传变为疟，结伏心下，故方中用麻黄以散风　　寒，并借之以通阳气耳。可见病之途原不一，学人于此一证二方，比而参之，以求生心之变化，则几矣。

　　　　论《金匮》柴胡去半夏加栝蒌汤方 治疟病发渴者，亦治劳疟。

