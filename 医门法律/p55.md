<!-- { "loadSidebar": true } -->
　　喻昌曰：病机之切于人身者，水火而已矣。水流湿，火就燥；水柔弱，火猛烈。水泛溢于表里，火游行于三焦，拯　　溺救焚，可无具以应之乎？《经》谓二阳结谓之消，三阴结谓之水，手足阳明热结而病消渴，火之为害，已论之矣。而　　三阴者手足太阴脾肺二藏也，胃为水谷之海，水病莫不本之于胃。《经》乃以属之脾肺者何耶？使足太阴脾，足以转输　　水精于上。手太阴肺，足以通调水道于下，海不扬波矣。惟脾肺二藏之气，结而不行，后乃胃中之水日蓄，浸灌表里，　　无所不到也。是则脾肺之权，可不伸耶。然其权尤重于肾，肾者，胃之关也。肾司开阖，肾气从阳则开，阳太盛则关门　　大开，水直下而为消。肾气从阴则阖，阴太盛则关门常阖，水不通而为肿。《经》又以肾本肺标，相输俱受为言，然则水　　病，以脾肺肾为三纲矣。于中节目，尤难辨晰。《金匮》分五水之名，及五脏表里主病，彻底言之，后世漫不加察，其　　治水辄　　宗霸术，不能行所无事，可谓智乎？五水者，风水、皮水、正水、石水、黄汗也。风水其脉自浮，外证骨节疼痛，恶风，　　浑是伤风本证，从表治之宜矣。皮水其脉亦浮，外证跗肿，按之没指，不恶风，其腹如鼓，不渴，当发其汗。证不同而　　治同，其理安在？则以皮毛者，肺之合也。肺行荣卫，水渍皮间，荣卫之气， 郁不行，其腹如鼓，发汗以散皮毛之邪，　　外气通而内郁自解耳。正水其脉沉迟，外证自喘，北方壬癸自病，阳不上通，关门闭而水日聚，上下溢于皮肤，跗肿腹　　大，上为喘呼，不得卧，肾本肺标，子母俱病也。石水其脉自沉，外证腹满不喘，所主在肾，不合肺而连肝，经谓肝肾　　并沉为石水，以其水积胞中，坚满如石，不上大腹，适在厥阴所部，即少腹疝瘕之类也。不知者每治他病，误动其气，　　上为呕逆，多主死也。《巢氏病源》谓石水自引两胁下胀痛，或上至胃脘则死，虽不及于误治，大抵肝多肾少之证耳。

　　　　黄　　汗汗如柏汁，其脉沉迟，身发热胸满，四肢头面肿，久不愈，必致痈脓。阴脉阳证，肾本胃标，其病皆胃之经脉所过，　　后世名之瘅水者是也。夫水饮入胃不行，郁而为热，热则荣卫之气亦热，热之所过，末流之患，不可胜言，皆从瘅水而　　浸淫不已耳。然水在心之部，则郁心火炳明之化；水在肝之部，则郁肝木发生之化；水在肺之部，则孤阳竭于外，其魄　　独居；水在脾之部，则阴竭于内，而谷精不布；水在肾之部，不但诸阳退伏，即从阳之阴，亦且退伏，孤阴独居于下而　　隔绝也。故胃中之水，惟恐其有火，有火仍属消渴，而传中满之不救，肾中之水，惟恐其无火，无火则真阳灭没，而生　　气内绝，其在心之水，遏抑君火。若得脾土健运，子必救母，即在肝在肺在肾之水，脾土一旺，水有所制，犹不敢于横　　发。第当怀山襄陵之日，求土不委颓足矣。欲土宜稼穑，岂不难哉？夫水土平成，以神禹为师，医门欲平水土，不师仲　　景而谁师乎？　　

　　卷六　水肿门　　

　　水肿脉论　　

　　喻昌曰：诸病辨脉，以浮沉迟数四脉为纲，而水病之精微要渺，莫不从此四字参出。其及于弦紧微涩伏潜之脉者，　　愈推愈广之节目耳。风水脉浮，此定法也。然有太阳脉浮之风水，有肝肾并沉之风水，有勇而劳汗之风水，有面 庞郁　　壅害于言之风水，治法同一开鬼门，而标中之本，则微有分矣。抑且当汗之证，渴而下利，小便数，皆不可发汗，可不　　辨而犯其戒乎？脉沉曰水，此定法也。而肝肾并沉为石水，沉伏相搏名曰水，少阴脉紧而沉，紧则为痛，沉则为　　水，脉得诸沉，当责有水，身体肿重，水病脉出者死。沉为水，紧为寒，沉紧相搏，结在关元。沉为里水，水之为病，　　其脉沉小，属少阴，《内经》明有洁净府之法，《金匮》治诸沉脉俱不及之。另曰：腰以下肿者，宜利小便。又曰：小便　　自利者愈。正恐沉微沉迟，肾气衰少，误用其法耳。以上所论浮沉诸脉，皆显明而可解者也。至论迟数之脉，谓寸口脉　　浮而迟，浮脉则热，迟脉则潜，热潜相搏，名曰沉。趺阳脉浮而数，浮脉即热，数脉即止，数止相搏，名曰伏。沉伏相　　搏，名曰水。沉则络脉虚，伏则小便难，虚难相搏，水走皮肤，即为水矣。如是言脉，截断众流，令聪明知见，全不得　　入，岂非最上一乘乎？寸口者，肺脉所过。趺阳者，胃脉所过。二脉合证者，表章《内经》三阴结谓之水，当以寸口趺　　阳定其证也。寸口脉浮而迟，浮为卫为阳，迟为荣为阴，卫不与荣和，其阳独居脉外则为热。荣不从卫，匿于脉中则为　　潜。荣卫之间，热潜之邪，相搏而至，则肺气不能布化，故自结而沉也。脾与胃以膜相连而为表里，趺阳脉浮而数，　　胃阳不与脾阴相合，浮而独居于表则为热。脾阴不得胃阳以和，反为阳气所促而变量，数则阴血愈虚而止矣。数止相搏，　　名曰伏者，趺阳之脉本不伏，以热止之故而脉伏也。寸口之沉，趺阳之伏，相搏于中则为水，岂非三阴结一定之证乎？　　然肺合皮毛者也，皮肤者络脉之所过，肺沉而气不为充，荣潜而血不为养，则络脉虚。脾为胃行津液者也，脾伏则津液　　不入膀胱，故小便难，络虚便难，水之积者，乘虚而走皮间为肿矣。《金匮》之书，观之不解，正精微所在，未可释手也。

　　　　寸口脉迟而涩，解见二卷水寒中，然以寸口定肺之证矣。而肺者，外合皮毛，内合大肠者也。外合皮毛，既推皮虚，所　　过络脉之虚，水入为肿矣。而内合大肠，岂无脉法以推之耶？《金匮》又曰寸口脉弦而紧，弦则卫气不行，紧即恶寒，　　水不活流，走于肠间，以浮迟弦紧为肺脉主水，表里之分也。弦为水，紧为寒，水寒在肺，则荣卫不温分肉而恶寒，肺　　之治节不行，不能通调水道，故水不活流，而但走大肠之合也。即肺水者，其身肿，小便难，时时鸭溏之互辞也，以趺　　阳定胃之诊矣。而胃之或寒或热，亦即于脉之或紧或数而辨之。故曰趺阳脉当伏，今反紧，本自有寒疝瘕，腹中痛，医　　反下之，下之即胸满短气。又曰趺阳脉当伏，今反数，本自有热，消谷，小便数，反今不利，此欲作水，一寒一热，两　　出趺阳所主脉证。寒疝瘕即石水之类，腹中痛，宜温不宜下，下之而伤其胸中之阳，则浊阴上攻，胸满短气也。《内经》　　肿满环脐痛，名风根不可动，动之为水溺涩之病。风根为阳，动之则乘阴，疝瘕为阴，动之则乘阳，皆精义也。热能消　　谷，小便数，本是瘅成消中之病，今反小便不利，此欲作水，亦可见其水必乘热势浸淫，无所不至，与黄汗证大同小异　　耳。《金匮》水病脉法之要，全在求责有无盛虚。有者求之，无者求之，凡属本证兼证，胸中了然，无所疑惑矣。盛者责　　之，为风，为热，为肿，为痛，为气强，为发热躁烦，莫不有脉可据矣。虚者责之，为正虚，卫虚，荣虚，经虚，络虚，　　水谷气虚，少阳卑少阴细之虚，亦莫不有脉可据矣。究竟脉者精微之学也，昌欲传其精微，而精微出于平淡，愈推愈广，　　愈求愈获。如水病脉出者死，徒读其文，宁不误人自误乎？风水黄汗等证，脉之浮大且洪者，岂亦主死乎？惟少阴肾水，　　其脉本沉者，忽焉沉之乌有，而反外出则主死耳。又如荣卫之虚，其辨不一，有荣卫随风火热上行，而不环周于身者；　　有荣卫因汗出多，而不固于腠理者；有荣卫因谷气少，并虚其宗气，胸中作痛者；有荣卫不和于脉之内外者；有荣卫阻　　绝于脉之上下者；有荣卫所主，上中下三焦俱病，四属断绝者；有荣卫热 肌肤疡溃者，一一致详，始得其精，学脉者　　自为深造可矣。

　　　　论《金匮》防己黄 汤方 本文云：风水脉浮，身重汗出恶风者，防己黄 汤主之。腹痛加芍药。

　　　　脉浮，表也。汗出恶风，表之虚也。身重，水客分肉也。防己疗风肿水肿，通腠理。黄 温分肉，补卫虚，白术治　　皮风止汗。甘草和药益土。生姜、大枣辛甘发散，腹痛并阴阳气塞，不得升降，再加芍药收阴。

　　　　论《金匮》越婢汤方 本文云：风水，恶风，一身悉肿，脉浮，不渴，续自出汗，无大热，越婢汤主之。里水　　者，一身面目黄肿，其脉沉，小便不利，故令病水。假如小便自利，此亡津液，故令渴也，越婢加术汤主之。

　　　　前条风水续自汗出，无大热，故用之。设不汗出且大热，表法当不主此也。后条里水，假如小便自利，亡津而渴故　　用之。不尔，里法当不主此也。曰无大热，则有热可知；曰里水，乃躯壳之里，非脏腑之里可知，故俱得用越婢汤也。

　　　　越婢汤者，示微发表于不发之方也，《尚论》伤寒太阳第三篇，已详之矣。大率取其通调荣卫，和缓之性，较女婢尤过　　之，　　而命其名也。盖麻黄、石膏二物，一甘热，一甘寒，合而用之，脾偏于阴，则和以甘热。胃偏于阳，则和以甘　　寒。乃至风热之阳，水寒之阴，凡不和于中土者，悉得用之，何者中土不和，则水谷不化其精悍之气以实荣卫，荣卫虚，　　则或寒或热之气，皆得壅塞其隧道，而不通于表里，所以在表之风水用之；而在里之水兼渴而小便自利者，咸必用之，　　无非欲其不害中土耳。不害中土，自足消患于方萌，抑何待水土平成乎？　　论《金匮》防己茯苓汤方 本文云：皮水为病，四肢肿，水气在皮肤中，四肢聂聂动者，防己茯苓汤主之。

　　　　风水脉浮，用防己黄 汤矣，而皮水即仿佛而用之。前脉论中，谓同一开鬼门，而标中之本，则微有分，此方是也。

　　　　风水下郁其土气，则用白术崇土，姜枣和中。皮水内合于肺，金郁泄之，水渍于皮，以淡渗之，故以茯苓易白术，加桂　　枝解肌，以散水于外，不用姜枣和之于中也。况四肢聂聂，风在荣卫，触动经络，桂枝尤不可少耶。

　　　　论《金匮》麻黄附子汤杏子汤二方 本文云：水之为病，其脉沉小，属少阴。浮者为风，无水虚胀者为气。水，　　发其汗即已。脉沉者宜麻黄附子汤，浮者宜杏子汤。

　　　　此论少阴正水之病，其脉自见沉小，殊无外出之意。若脉见浮者，风发于外也。无水虚胀者，手太阴气郁不行也。

　　　　风气之病，发其汗则自已耳。即脉沉无他证者，当仿伤寒少阴例，用麻黄附子甘草汤，荡动其水以救肾。若脉浮者其外　　证必自喘，当仿伤寒太阳例，用麻黄杏子甘草石膏汤，发散其邪以救肺，此治金水二藏之大法也。

