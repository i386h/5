<!-- { "loadSidebar": true } -->
　　治溃痈，日久难敛。倘孔内老脓成多骨，须降丹条提去方收口。有脓血去多，气血虚不敛者，有甫收口，皮肉尚嫩，遂劳苦太早，复肿溃流清脓，或臭污水，皆脾土伤败，须培补节劳欲可瘥。有溃久穿通，骨笔成漏无治者。

　　卷中

　　痈疽正气虚

　　痈疽浮肿如棉，皮色如常，大如杯，或发盘，痛无休止，治疗不应，此气虚血竭，所以络脉阻滞作疼，忌刺刀针。若溃流青黄水，或淌黑血，肿痛仍在，或患口翻凸，或肿消不收口者，延久食少形削，皆无法施。

　　卷中

　　食疸

　　病发时，及病后，脾胃甚虚，不戒食物，则中焦多停滞，极难消化，遏伏化热，生湿生痰。脾胃为仓廪之官，痰聚湿蒸，犹乎 酱曲然，无能外泄溢于肌肤，使面目肢体皆黄，宜化滞渗湿法。

　　卷中

　　交节令发旧病

　　曩时所患诸病，虽皆暂退，每遇交节前一二日，旧病照常复发，或加沉重。盖天地换节气，万物为之变色，人身脏腑，亦因气候，而触其旧病伤处而生病，治更较于初起难愈者，或卧病不救者。

　　卷中

　　病似痨怯

　　男女幼年过劳，壮时心境不遂，至老来未有他病，只微寒不发热，胸闷常不思食，神安力怯，少食腹便胀。此向来精气衰微，今加中宫生化之源欲绝，不过久延而已。

　　卷中

　　肾绝死病

　　凡男妇稍发热头晕舌即干短，言謇神清，不渴饮，投救阴法，热退舌润，但形神削脱，此真阴先绝，净阳欲离，数日之寿耳。

　　卷中

　　虚晕

　　元气素亏之体，若作劳太过，或负重忍饥，或气脑伤中，或病后不慎，或房欲过度，或多思深虑，或大暑大寒时远行并烦劳，皆损人精气，岂非虚中加虚？故每昏晕猝倒，无寒热表象，无吐泻里患，须大补益方，以培真元。

　　卷中

　　赤游丹

　　小孩生下数日，浑身发紫红块，大小不一，走散极速，为赤游丹。急砭去恶血可救。

　　或高肿如痈，一二日即成脓，速宜刺放，迟则内溃。因在胎中受父母热毒，生下外热触动而发也。

　　卷中

　　小孩头颅浮软非痈

　　小孩之头颅，每浮软如杯，或如碗，按之不痛。若痈毒一按即疼，颇似痈疽脓熟之状。此先后天皆亏，或久病伤气，气伤无以固血，血虚无以辅气，所以气不上升，血瘀而肿。误用刀针，则血出不止，立危。以益气固阴汤（方见后）缓治，自然头皮坚硬。

　　卷中

　　脾虚身面淡黄

　　胃主容纳，脾主消化，居人身中，属土色黄，蒸腐水谷，分别清浊而行升降，以生气血而助精神，一失常度，即易生病，身面虚浮而色淡黄，如目珠不黄，并非黄胆病，乃脾虚，补土为治。

　　卷中

　　烂皮毒痈

　　皮肤 肿似痈，按之不坚，或发如痘，皮烂水淌，作疼发寒热。倘贴膏药及误敷药，立串烂流水，名烂皮毒痈。不可水洗，以生石膏、黄豆炭、川柏末、乌梅炭，研细，川蜜、米醋和敷。

　　卷中

　　皮肤串痛

　　周身皮肤，作痛不止，串走不定，并不浮肿，此气滞血燥，经络闭塞不通，不治之症。

　　卷中

　　肋疽

　　胁肋初来隐痛，乍轻乍重，随后高肿，溃流血水，久不收口，恐医无效。

　　卷中

　　小儿溃疽哭则淌血

　　小儿生外症已溃脓口，稍逆其意，则啼哭，扰动肝火，牵引血脉，使血自患口涌出，不须以药止塞，安慰其不哭，则血自止。

　　卷中

　　肝郁筋梗

　　郁闷伤肝，肝主筋，位部于左，每有肚脐左边，相离寸许，梗起一条，粗筋如箸，隐于皮内，日夜跳跃，上下串痛，或作或止。刺以艾针数次可止痛，内投葱白丸（方见后）。倘皮肉僵硬，针不能入，只延留月日而已。

　　卷中

　　黑壳刺下疳

　　劳苦之流，先受湿热之毒，复与不洁妇交，致玉茎先肿痛，后生黑芒刺，外皮包住。

　　其形似毛栗之壳。内进泻肝汤，外敷清疳散。（二方见后。）

　　卷中

　　甘疽内溃

　　左右乳上坚肿，皮色如常，由气闷而成者多，或由血瘀者，或由肺气不降者，消之不去，溃脓极迟。若脓向口鼻出者，无妨。惟绿色臭脓者无救。

　　卷中

　　内膜穿破

　　痈疽酿脓，日久未泄，先穿内膜，后始外溃，虽不作疼，不见凶象。惟溃口似蟹咋沫，百无一生。

　　卷中

　　乳心坚肿

　　妇女乳心坚肿，先小后大，寒热不退，痛不止，不 红，延至日久，方溃脓水。因此症成痨者有之矣。

　　卷中

　　虚人劳动痿症

　　肥人多气虚，及体弱之辈，或病后未复元，突有劳动伤损经脉，手足因之软痿，不得举动。须缓用大补气血自效，如服散药难痊。（方见后。）

　　卷中

　　病死牛肉有毒

　　病死之牛，必有毒聚之处，误食其毒处之肉，遂腹痛不止，无药针治，待死必矣。

　　卷中

　　肛脱不收

　　肛脱日久不收，则脂液必干，尤难猝上，乃气虚不固，内进益气汤，提下陷之气，外以熏洗方，（二方见后。）但内肠得暖，可收，遇冷则坠也。须月余方撤消。

　　卷中

　　病中忌食诸豆

　　鼓胀并诸病时，脾胃必衰，则消磨之权早失，误食杂豆，壅闭中焦，阴霾愈结，清阳难升，遂多喘满不救者。

　　卷中

　　孕妇水肿

　　脾虚不能约水，水溢皮肤，致周身浮肿，名为子肿。加以腹中孕孩日吸母血，中气更虚，水积愈甚，所以产时水下成桶，产妇与婴儿皆脱不救，须未产三月前，投补气顺胎方，（方见后）。直至临产而止，可保二命。如产后误补，阻塞恶露生变。

　　卷中

　　婴儿舌连下唇

　　婴儿生下，舌底总筋，连及下唇，不能吮乳。用剪刀，在下唇剪至舌底总筋处而止，速止其血。一伤总筋，血流不止，则伤其命。

　　卷中

　　肛门皮包

　　初生婴儿，肛门有薄皮包裹无孔，用剪刀剪开薄皮，以药速止其血，则肛自通。

　　卷中

　　病久目瞎背跎足跛手软

　　小孩元气未充，再加病久失调，脏腑尤亏，遂致目光失明，或致背跎，或使足跛手软，种种生理残障，不如早为补救犹可，不至缺陷。

　　卷中

　　肝痈

　　左乳下隐疼，牵引胁肋咳嗽，与大便时亦痛，硬肿难溃，不能着左边卧。由肝气郁结，或努力血瘀，谓之肝痈，以消坚散。（方见后。）

　　卷中

　　肝火冲肺作咳

　　肝经火旺，上冲肺络，即木击金鸣乃咳，左关脉洪数，以柔肝宣肺汤。（方见后。）

　　卷中

　　阴湿鼓胀

　　寒湿留着中焦，清阳不布，满腹坚胀，面黄，不渴，不食，脉沉迟，宜通阳汤。（方见后）。

　　卷中

　　水泡风

　　肝经风热，与肾经水湿，搏结肌肉间，先由手足发水泡，延及腕胫，初只烂筋，后即脱骨，或愈后又发，每至于死，宜用三棱、莪术各五钱，为末，分三次温水和服。

　　卷中

　　虚人劳力伤气音哑

　　肾为声音之根，肺乃声音之户，虚人劳力，损伤元气，气海空浮，丹田真气不与在上肺气相接，故喉哑难出声，内投金水八物汤。（方见后）。

　　卷中

　　伤食症

　　伤食症头不大疼，不甚热，胸腹饱闷，只腹上亢热，以手细按之自明。

　　卷中

　　痈疽溃串过大难敛

　　痈疽溃串，太大难敛。患上皮薄者，以药线穿贯两头，打一活抽结，每日束紧线，七日自豁，再以药收口。如肉浓孔深，或有多骨瘀塞者，量意上白降丹，后用生肌法可也。

　　卷中

　　肾囊用刀针法

　　肾囊肿胀成脓，及湿水注于囊，肿亮，不速刺放，即烂脱难治。先以左手指推肾子上入，随以右手持刀针，在肿胀下流势之处，刺放脓水。若误刺肾子，立危。

　　卷中

　　真黄病

　　凡黄病面目皆黄，手指甲白色，心须跳跃，头眩腹膨，乏力，脉洪数有力。不必服煎药，惟进丸剂可效。

　　党参 冬术 茯苓 陈皮 苦参 半夏 皂矾 针屑各药研末，用黑枣煮熟去皮核捣溶，和药为丸。

　　卷中

　　舌苔验

　　凡舌苔浮面灰黑，而底面滑润，非实火伤阴，乃肾气欲绝，散越于外，必死不治。若实火舌黑，必干燥起刺，得凉药即退黑回润。

　　卷中

　　痔漏挂线法

　　用细铜针穿药线，右手持针插入漏管内，左手执粗骨针（要圆秃，头镌深长槽一条，以便引针）。插入肛门内，钓出针头，与药线打一抽箍结，逐渐抽紧，加钮扣系药线梢，坠之七日管豁开，掺生肌药一月，收口。如虚人，不可挂线，易成痨不治。

　　卷中

　　禁食宜辨

　　人生皆赖谷气入胃，化生气血以长精神，半日不食则气衰，一日不食则气少，断食七日则死。惟时疫霍乱，邪盛里实，食滞当禁。其余有挟虚症，须得谷气以助药力，乌可不辨，一概禁与，致伤人命哉？迨饿极患者，恶闻食味，不能下咽矣。要在少食淡食，勿使伤食耳。故伤寒时疫，食滞霍乱，初起若进饮食，则邪气内闭难出。至病果退，头额与胸腹，决不发热，正气虚弱，难以出言，须灌稀米饮，接补元气，一二日再进糜粥。若徒恃药力，何异操刃杀人。

　　卷中

　　骨槽风不治症

　　有种骨槽风，溃脓后牙关仍肿闭不开，或不肿闭，牙根又无肿烂处，患口已合，只耳下有一细孔，静时并无所见，每逢言笑，稍流清水。惟呷饮食，则脂水津津不绝，治亦无效，乃终身痼疾。

　　卷中

　　踝骨疽坏症

　　内外踝本为三阴发源之地，若受阴湿及浸冷水，使血脉冰凝，肌肉坚肿作疼，不止一起，烙以火针，内投温经燥湿之方可效。若日久失治，更加高硬漫串，恐名医束手。

　　卷中

　　手臂痈疽治法

　　手臂为三阳之部，凡生痈疽，最易肿串一手，不可轻用刀针，只宜先敷对病之药，过三日一换，待根盘收束，脓水已成，始可开放。

　　卷中

　　炼升药法

　　用火硝、明矾各一两，研末，入小铁锅内，以炭火化开，待转成干硬，结于锅底，再加入水银一两，在硝矾硬胎上，后覆一大碗于碗内，又以棉纸条蘸盐水塞紧碗四围，勿使走气，复用沙灰护碗半截，用秤锤一个，压住碗底，以棉花少许，置碗底，先文火，后武火，升三炷香时，看棉花焦黑，是药已成，熄火待冷，揭碗刮下药听用。

　　卷中

　　降药不痛配法

　　陈降药（五钱） 生半夏（三钱） 蟾酥（一钱）

