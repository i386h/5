<!-- { "loadSidebar": true } -->
　　户科给事中臣贺钦谨题为应天以实事臣切见连年以来灾异之作略无虚岁而今年为尤甚自春抵夏或风霾屡日或黄雾障天或狂风恕 【 恕：怒】 吼或日月无光始则恒阴而少晴明既则久旱而无雷雨阴阳失序气候舛差天之降灾莫甚于此得非人事不修之所致欤昔董仲舒对汉武帝言国家将有失道之败天乃先出灾害以谴告之者此之谓也于此见天心眷佑我国家仁爱我皇上欲其恐惧修省以享治安于亿万年也顷者礼部尚书姚夔等具陈灾变之状乞修内外之政纶音奖其忠爱且曰内事朕自处置外事便斟酌行此陛下一念应天之实心也是以命下之日阴曀顿然而晴明既而以久旱为惧躬率羣臣斋戒三日以答天谴此又陛下一念应天之实心也是以命下次日微雨应期而即降天人感应一何速耶然而自是以来风霾既息而复作旱势日甚而可忧所以然者岂陛下应天之实心谨于前而怠于后耶抑羣臣无应天之实心以助陛下之格天耶不然何前日感应之易而今日感应之难也诗云敬天之怒无敢戏豫敬天之渝无敢驰驱言人君不可不致谨于天变也以今日言之天之怒而变也甚矣而陛下方且游乐是从吶喊动地鼓炮震天其为戏豫驰驱何以加之而所谓应天之实心果安在也诗又云天之方难无然宪宪天之方蹶无然泄泄言人臣不可不致谨于天变也以今日观之天之难而蹶也甚矣而在廷大臣以及羣僚方且怡然自得恬不知忧惟务承顺惧忤圣情陛下以为可行彼亦曰可行陛下以为不可彼亦曰不可习成诺诺之风全无谔谔之节其宪宪泄泄何以加之而所谓应天之实心以助君而格天者又何在也若然则今日感应之难非天道之难感因 【 因：固】 感之之心有未实故耳伏望陛下念天变之可畏忧民命之将绝痛惩前日既往之失涣颁省躬求言之诏笃格天之实心修格天之实德行格天之实政游晏之乐非所以克谨天戒也必实绝之而不敢为无名之赏乃所以暴殄天物也必实止之而不妄费内事之处置所以正天伦繁本支也必实谨其分而溥恩泽之施经筵之讲学所以明天理穷道义也必实究其旨而求贯通之妙君臣上下之情不通则天地之否也必曰 【 曰：日】 日御便殿延接羣臣反复治道而实以通之君子或在野则天民之隐而当进也小人或在位则天事之蠹而当去也必参之于众验之于独实以进之实以去之以至一政令云为之际一出入起居之微无不实循乎天则之自然而无或违焉如是而复下诏以切责乎文武羣臣斥其怠事废职之罪开其悔过自新之途使各痛以自省而陈其既往之失勇以自改而勉乎将来之善务尽其实不事虚文其或过而不改善焉不勉鳏官旷职妨贤病国者罢而黜之以励其余如是则君臣上下同一应天之实心矣以是实心而斋戒以致祷则必如成汤之祷于桑林而大雨数千里必如周宣之靡神不举而转灾以为祥天心有不豫天道有不顺天灾有不息天泽有不降者臣之未信也臣猥以庸愚备员言责不能进尽忠言以裨朝政论列邪佞以除国蠹致兹灾咎罪不胜诛夙夜忧惶无所容措若于此而复缄默不言则将来灾祸必不止此虽万死不足以赎尸旷之罪矣因敢不避忌讳昧死冒陈伏惟圣明察纳而躬行之则天下万世不胜大幸缘系陈言弭灾事理未敢擅便谨题请旨

　　○自劾疏

　　户科等给事中臣贺钦等谨题为自劾事臣等切覩迩来灾害迭作历时不息乃敢各罄愚忠缪陈己见乞诏文武羣臣同加修省等因节该奉圣旨言路未尝沮塞修省的事未尝敢慢朝廷凡事都从减省了君臣上下还要同加警戒以回天意钦此臣切惟自昔上天垂戒未有君臣能加修省而灾害不弭者也今自春徂夏而天意不回者臣等有以知其故矣盖今所谓修省惟陛下一人耳其余大小诸臣起居自若恬不知畏其间寝食不安忧形于色以社稷生灵为念者几何人哉如臣等猥以微陋滥居言路平时缄默取容上无所补下无所济徒尔尸餐以致灾害荐臻旷职之罪无所逭矣虽皇上量同天地不加谴黜而臣等律以大义实难自容若尚恋禄偷安阻塞言路则罪益大矣伏愿皇上体上天垂戒之心俯从所请将臣等即日放归田里庶几在位诸臣知所警惧修改以回天意是臣等庸缪始于冐进虽无补于明时终于勇退尚少愧于流俗缘系言官旷职自劾乞退事理未敢擅便谨题请旨

　　○辞职陈言疏

　　户科养病丁忧给事中臣贺钦谨奏为辞职陈言事臣系辽东都司广宁后屯卫籍由卫学武生应景泰七年山东布政司乡试中式成化二年中进士成化三年二月选户科给事中在任办事至成化四年五月亢旱为灾臣与本科给事中胡智兵科给事中董旻等三人自以滥居言路旷职召灾具奏自劾愿乞放归田里庶使在位诸臣知所警惧修改以回天意特蒙先帝圣恩不准退归本年六月臣以弗能谨疾得患风湿等病调理三月未得痊可照例住俸陈乞养病蒙吏部题准回卫以是年十二月抵家于今二十有余年矣调理病躯奉养老母中间疾病有间供养有暇则指引后进之蒙士勉以为已之正学幸成良材得为世用亦微臣图报之万分也臣终身志愿不踰于此兹遇皇帝陛下丕绍洪基光临大宝一心清明庶政修举内阁大臣承顺德意荐举人才臣之愚戆误居首列蒙恩授陕西布政司右参议抚治商洛等处提督官军民壮兼分守汉中府地方四月十六日吏部发下文凭一道令臣依限赴任臣中心惶惧莫知所措盖臣早蒙国家造就之恩得从言官之后不能推明所学以道事君臣罪多矣病归养亲二十余载方安愚分甘老田园乃今复遇陛下收录先朝旧臣不次超擢就使高蹈远引之士处此亦当出为世用况臣素怀犬马报効之心者耶但当是时臣之旧疾未能全愈况兼臣母郭氏年八十有六自二月初五日以来病卧在床日渐危笃臣实孤子无他兄弟方欲具本陈情辞职乞恩终养而老母以四月二十六日病故矣殁方浃晨而勑谕下临收涕易服出迎拜受感激悲怆莫能为心缘臣当日在科历俸不过年半计年较劳殊为浅薄骤升方面义实难安敢沥悃诚冐干天听伏乞圣慈收还新降参议恩命使臣仍以旧职养病守制他日终丧幸而疾愈敢忘天地之恩而不图犬马之报耶

　　虽然圣主难逢病躯难保诚恐一旦身先朝露则报恩之言徒成虚语九原之下能瞑目乎是臣身固不可冐礼以进而言则不可不及时而进也安敢拘拘守居丧不言之礼节而默默以失千载难逢之机会也耶伏惟陛下初政纳谏多所举行臣今不敢毛举细故重烦圣听谨择取今日至切至要至重至大诸臣所未言与言之有未尽者四事昧死为陛下陈之一曰资真儒以讲圣学臣伏谓人君之治天下欲求四海之治当尽为君之道欲尽为君之道当讲圣王之学圣王之学何学也所谓大学者是也明明德新民止于至善其纲也格物致知诚意正心修身齐家治国平天下其目也唐虞三代所以治隆于上俗美于下者由人君之得此学也汉唐以下所以治不古若坏乱相仍者由人君不得此学也何则得其学则君道尽不得其学则君道乖此治乱所由以分也是大学也经作于孔子传出于曾氏程子表章而发明之朱子序次而补注之西山真氏又从而推衍其义实以经史无不备焉载之策简昭然明白固无俟于后人之赘言而亦陛下已尝讲读之书矣臣今复举以为言者非不知陛下尝讲读之盖区区爱君之诚惟愿陛下不泥于世儒口耳词章之习不惑于鄙夫古道难行之言不徒讲明之而实信之深不徒深信之而实行之笃循其分明之节目进其有序之工夫则大学明德新民止于至善之道不在方册而在陛下矣夫如是君道岂有不尽天下岂有不治哉是则今日之急务莫先于讲学而经筵劝讲之官所谓师友之臣尤当访求真儒以充其任不宜苟以俗儒厕其间也所谓真儒者学以为己知而能行不事空言者也所谓俗儒者学以为人徒知而不行惟务口耳词章之习者也伏惟陛下留神致察今日经筵劝讲之臣其为真儒耶抑为俗儒耶果真儒也必能积诚感君开导有方涵养圣质熏陶圣性开发聪明进德修业何忧圣学之不得君道之不尽哉果俗儒也亦徒备劝讲之虚文无格君之实德其不阿徇逢迎谗謟面谀亦足矣尚何望其有补圣学之万分哉是则圣学之成与不成君道之尽与不尽天下之治与不治一系于经筵讲官者如此则陛下今日于真儒俗儒之辩其可以不明而进退取舍之际其可以少差哉伏惟陛下大施明断天下幸甚

　　二曰荐贤才以辅治道臣闻帝王之为治莫急于求贤人臣之忠君莫重于荐贤伏惟陛下即位之初诏求贤才以弼治化此可见陛下有愿治之盛心得致治之要道孔子曰举尔所知尔所不知人其舍诸臣敢不以臣所知者为陛下荐之臣先年在科之日接见广东新会县历事监生陈献章天性高明学术纯正非记诵辞章之流实躬行心得之士有格君之德有经世之才是诚当代之大贤宜为士夫之矜式臣在京师接人多矣未见有出其右者也成化十五年以来广东左布政使彭韶钦差总督两广军务兼理巡抚右都御史朱英前后具本荐其才贤吏部移文所司以礼起送成化十九年三月到京朝见以身病母老陈乞终养蒙朝廷授以翰林检讨令其亲终疾愈仍来供职迄今六载不知陈献章前疾已愈母养已终与否伏望陛下以非常之礼起此非常之贤召之便殿问以治平之大道以观其谋猷授以政事以试其才识若其贤果如臣言伏望陛下或任之内阁使参大政或任之经筵使养君德臣敢谓不三数年而太平之治可必致也缘陈献章作止语默丝毫不苟而世之乐放纵恶拘检者多嫉之陈献章以知而必行为正学而世之务口耳尚词章者多嫉之陈献章安于退处不求闻达而世之贪利禄好奔竞者多嫉之惟陛下察纳臣言不为鄙夫俗儒之所迁惑断自宸衷而决行之则天下幸甚使或陈献章身病未愈母养未终果不能出亦望陛下虚己受人使之详陈其格君善俗之道兴利除害之方陛下深信而举行之是献章身虽家居而其道则行于朝廷矣况陈献章既贤其所知必有才良行修晓达治体者陛下令其一一举之以充国用岂不足以赞襄道化而致隆平哉大抵贤才之生无代无之惟在人君访求任用之何如耳苟求之以其方待之以其道则圣贤之才亦将出为世用矣何患天下之不治哉

