<!-- { "loadSidebar": true } -->
　　狱吏有徐姓者公平谨慎晓解文移在司若干年不妄取于人先生闻之喜曰是何教而为善也令人送以历日徐自兹愈益谨饬

　　门人某为总戎先生以书戒之曰位高者易骄骄则贤人日疏而忠言不闻忠君报国事业由是而隳矣子其慎之

　　初邑中僧道盛行后以先生正教之兴渐次衰谢乡人惑之者甚少虽缁流亦往往自悔悟有反正者有归儒而游门墙者有恨其衰暮而不能归正者

　　凡人家义男物故即以其妻为他义男之妻者殊非道理今后吾家或遇此事待其守服满日欲嫁者嫁之

　　严内外之分男女有别人之大礼载诸小学最为详明人家往往牵于习俗视为末务致帷薄不修悔之已晚今后吾家当一遵正礼戒此俗弊务要男女有别以全人道

　　祠堂所在之宅宗子世守之不得分析所以然者非故为厚此薄彼也将以尊祖考妥神灵重根本而繁枝叶也苟违此义如世俗所为一言忿怒骨肉乖离割户分门断裂破碎朝为大家而夕若有罪抄札者使祖宗神灵无顿身之处根本既伤枝叶凋落必然之理矣纵其间有能卓立起家者西荣东瘁岂祖宗兼爱子孙之心哉为吾子孙者当世守此礼庶根本既盛而枝叶自繁违者以不孝论

　　教诸妇一十二条曰安详恭谨曰承祭祀以严曰奉舅姑以孝曰事丈夫以礼曰待姊姒以和曰教子女以正曰抚婢仆以恩曰接亲戚以敬曰听善言以喜曰戒邪妄以诚曰务织纺以勤曰用财物以俭皆用俗语详悉解之每旬诸妇于堂下拜后令子弟一人于傍读前教数条听毕拜谢而退

　　先生尝曰论文王之化者必序后妃之葛覃数独夫之恶者必以作奇巧悦妇人为言戒俗而法古敦本而抑末固君子之责也古人云纵不能行之天下犹可验之一乡今纵不能行之一乡不可验之一家乎

　　同年张汝弼尝曰吾梦中得二恨语恨司马迁早死史记之书不完恨苏东坡早生伊洛之道不信先生曰此何足恨也纵使马迁迟死史记得完先黄老而后六经退处士而进奸雄贵势利而羞贱贫等病能免之乎古人贵亲炙苏子亲见二程尚不信其道德若使生于其后何能信之乎纵使随众而信之亦虚文耳此二者皆不足恨也先生教门生行祭先之礼每四时仲月课其倍诵文公时祭礼文且演其仪度其祭之日期预报而书之至期注销之有始行不习熟者礼生相之

　　有一亲家欲行家礼乃自疑曰我家无秀才奈何先生曰汝家无秀才无人伦乎若用佛教则汝家有和尚乎其人遂服

　　史六丈送一生来学且教之曰学些人事也好先生曰此言便不是矣人之所学唯在人事此圣贤教人之正意却说学些也好不知学个什么是全好耶

　　先生有甥曰胡深者其父没时甫八月耳年六岁即从学受躬行之教弱冠时追痛其父早逝未能行丧乃谋欲追补之为文一篇以呈先生览之曰虽汝孝心然先王制礼已有定法不可过也苟有此心竭力以奉寡母尽诚以承祭祀可也

　　俗传打旱孤椿者谓天旱是墓中新死人作怪所致掘墓碎之则两愚民无知往往妄作成化间先生尝告之当道禁其事后数年王备御始至适天旱村民来告欲踵故俗王草率许之先生闻之急作一简论其妄诞且干国典王遂悔而急止之已而天自雨讹言亦息后有南人彭姓者专以是惑众两城乡民信者颇多先生言之王参□杖其人火其书

　　乡武弁喜功名者往往有烧砖包砌边墙之议白都阃请诸先生先生曰嘻是欲为秦皇之长城者矣审如是边人死亡无日矣我国初立边始而埋木为栅已而掘坎为壕又其后也为小小土墙边人不甚劳也今规模高厚民已告劳矣苟欲烧砖包砌非秦之长城而何古人云作者不居居者不作如秦作长城后人因而为利而秦则亡灭此事理之明白者奈何效之纵使处之有法不劳而成只欲地方继续修理亦已难矣且如吾州之城九里余耳顷因连雨倾塌殆尽以一城两卫之力累年不完今一城之边动辄二百余里傥有如吾城倾坏时何以修复今姑以黑白窑言之一城凡有三座每年春追其夫丁尚有至秋未完者今为长计其窑当数倍于前矣民力可能办耶幸勿再议白公悚然而止

　　往年东人屡欲展辽东省夺三岔河之北老虎林谓其地沃饶且自广宁至开原甚近虽贤明重臣亦往往惑之先生闻之叹曰今日视祖宗时强弱如何民不聊生仓廪空乏守其见在者可矣奈何为此好大喜功之事以杀吾边人乎且东人之所不安者患在无政以养之耳非患地之狭也或者劳力而成为利几何而兵连祸结宁有已时况时诎举赢尤古人之所深忌者

　　医闾先生集卷一

　　○医闾先生集卷二

　　言行录二

　　都督李公始至求写影纸习字画先生因作一简劝之以为字画小艺不必萦心惟读古圣贤书可以养德性发神智施于处事接物无所差缪忠君报国事业日益光明俊伟可与古贤齐驱公何不务此乃琐琐于彼耶李公大喜即令素日读书之官轮流日讲以求进益且请何书为要先生乃令讲大学衍义仍令其官先授于先生然后讲之岁以为常李公德业大进

　　王参戎祷雨寺中见芍药盛开命麾下作对句送先生高下先生曰今当竭诚悔罪之时思政事之阙失而改图之可也此等戏事恐非其时

　　吾边旧有六马营堡监军盐山王公翱所建捍外卫内边境以安后虏寇大举暂撤兵回城因而废弛虏患日甚先生询得其利害移书抚宪河东张公九云乃修复清河堡又数年韩参将来分守韩尝从先生游尊事愈谨先生告以复余五堡自是虏患益衰

　　乡人有失其前母之墓以其母配父葬前母之子来自原籍求其母墓不得博访故老有告之曰汝母棺尝被人火葬之某地但其封不识矣其子求得焉于是怨其弟欲负母骸归原籍先生闻之曰噫皆非理矣皆知有母而不知父矣因简示之其人遂服从合葬父圹陆湛为僧一旦慕儒道学于先生门人范以德遂反正复从游馆下其家故习老氏业奉先之礼未能正也先生诗以风之曰去释从儒世所稀纲常得处便归依如何春夏秋冬祀尚与朱家礼制违湛惭而改

　　门生有慢师者先生曰读书以躬行为本躬行以孝弟为先然必得师长之教然后知孝弟而为之故小学之教必曰隆师亲友隆之云者严惮恭敬与君父等也今汝于师长之礼怠忽如此则家庭之间事亲事兄之道从可知矣此一坎不能过更学何事又曰为弟子者须于先生之言着意听之无疑即行之有疑则质之今汝于余之言如水浇石此德业所以不进也德业不进而徒讲于之乎也者之间有何益于身心也

　　又曰理须讲究如祭礼便须知行则为厚德不行则为薄德此正格物之事也

　　又曰今人于他人有过甚能议论及己身之过与人相同处便置而不问矣

　　先生每教人收敛精神潜心为己尝有言某先生公余则著书夏则脱去巾帽先生曰不敬甚矣自古曾有囚首圣贤耶

　　或有以吴文正所著学统学基等文为问先生曰圣贤气象不如是也观论语可见

　　先生常言怀柔侯施聚善守边其于边墙止如人家院墙不欲甚高厚然修之有法每台有墙板稍有披缺瞭至日高以后无警即一人瞭余人随坏随修岁以为常故边无大坏极敝之时扰民妨农之举又安有千里调夫之害饥疫死亡之忧耶公尝曰边墙非以其阻贼不来取其知出入耳操军杀贼在吾为将者真老成之谋也后来不知边事者往往筑墙高厚既劳人力其有损阙非台军所能修补听其大坏然后动大众筑之虏寇猖獗军民荼苦较之昔日大有不侔然后知老将识虑之远非后进浅谋所可及也

　　问魏公之量固是闲气恐亦有所偏如军中斩一卒毁其所管者只如寻常窃谓当怒之事还是怒方是如舜之诛四凶亦未尝不怒也今魏公于此乃全不怒不知如何先生曰亦不是不怒但怒得不觉不似今人惊怪耳

　　七去三不去大纲是如此变通还在人如前贫贱后富贵不去者若无子多言之类可也淫者可不去耶以是推之自然可见其余读文中子至辞人不愿出仕处曰此是实事说得自是好与他处不同

　　韩文公上宰相书亦甚陋矣谢迭山却还称他善占地步已是放倒旗枪者更说占地步耶

　　为学须立志若不立志决无有成之理譬如射箭须先志于正鹄然后可以中若或大或小则在力也今不立志高远正犹射者不志于正鹄胡射乱射郄如何得中也白鹿洞教条与夙兴夜寐箴当时时在念者

　　看元城语录曰不免异端术数之杂

　　孔子于弟子只称名至程门便有秀才贤辈诸君等称呼矣

　　今为将者由其不学少知义理率皆率意奢纵若要好须得一儒官传导之严考其辅相之善恶实迹而黜陟之庶为将者不得肆意妄行矣

　　六书本义之书虽非大义理所关然其发挥字画本义诚为有理非其它以己意著述者比

　　问静极而动者圣人之复岂常人之心无有动静乎曰常人虽当静时亦不能静故曰静极而动者圣人之复

　　此理无处不有无时不然人惟无私意间隔之则流行矣

　　先生看朱子语类因命士谘曰可取明白切要者点出仿近思录卷类抄为一书与学生及乡之读书诵佛经耆老辈观之以祛愚俗之惑可得进道之门户也今世无人材皆学校坏之耳在位者宜有以处之也今之教官绝少称职者若提学者得其人考察而罢黜之或别项差遣务选有德行者为之庶几人材有望教门生曰为学先要正趋向趋向正然后可以言学不然终不免于小人之归也今人见有人言欲学圣贤则讥诮之不成为学只是学小人学愚人耶汝辈且安心读小学必以圣贤为志知即行之便是君子之徒至于理既明矣然后应举中与不中则有命焉若趋向专志于得即是小人矣目前由科举登显官而以贪污不忠自取败坏者往往有之皆趋向不正志于得耳何足效乎

　　黄氏东发质实少智之人言多胡涂

　　古之政事学问一贯事耳今人学自学政自政判而为二故所学徒诵说而已未尝施之政事政事则私意小智而已未尝本之学问也故今之为政者刚者偏于刚柔者偏于柔间有得其一二者亦不过天资之偶合非学问之功也故欲政事之尽善须本之学问

　　白沙答张廷祥诗所谓吾能握其机何必窥尘编等语不免有过高之意

　　白沙读泰誓抑扬之间亦有太过之意

　　先生尝曰白沙后有书来谓其前时讲学之言可尽焚之意有不满者在

　　为人上者既是不贪亦须严切以禁属官之贪方有实惠以及其人若不能禁之安能济事

　　读书须着实体察如读孝弟章便反诸己曰吾能孝弟否乎犯上作乱吾有此失否乎善无于己即勇为之恶有于己即速改之只谨守此便是读书之法

　　刘向云仲舒管晏弗及伊吕不加向子歆以此为过向之言固有失歆之言亦未为全得夫仲舒于伊吕固所不及若其正谊明道而不计功谋利管晏何曾梦见他脚板耶

　　圣人之法细密而不粗率如人贤否一见之便不言我已知其为人必须仔细试验考察之今人观人一见便谓已得其实真俗人所谓假老郎者也

　　小人怀土如居不仁之里不肯移向仁里中去又如居乱邦贪富贵而不去便是怀土不是譬喻也

　　问尹氏为母日诵佛经一卷朱子录而识之何如先生曰尹氏笃厚之人不违母之遗言故朱子取之然亦尹氏之所以为尹氏耳使程子之母信佛必能谕之于道矣如其不从亦若尹氏之母恐亦别有处置不但如是

