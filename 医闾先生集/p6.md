<!-- { "loadSidebar": true } -->
　　乡人有兄弟争屋者先生谓其弟曰夷齐兄弟让国今却为两间房伤兄弟之情国与房孰重乎彼为人而善吾独非人乎汝惟知利而不知义耳其人愧谢而去异日其兄来先生取小学夷齐让国虞芮让田二章以示之彼曰吾弟欲伤我先生复取孟子象欲杀舜章示之其人曰此圣人事也吾焉能之曰学圣人乎学小人乎其人虽以为然而未有痛切意及归而思之乃谓人曰贺公之教诚天理也非其言吾何以知之吾与弟争屋而经书中有兄弟让国者吾怪吾弟丧我经书中有弟欲杀兄而兄反亲爱之者吾然后知圣人教人之意详备如此也吾异日当谢教焉先生闻之谓子侄曰人性本善但为气禀习俗所坏耳义理之言自少至老绝不曾闻彼何由而入于善乎以此又见天下无不可改过之人也

　　读白云许公集曰志圣贤之道甘处贫贱可谓贤矣但身心所得者浅是以不免于文士浮华之习佛老异端之惑淫媟鄙猥之辞也观其文可见又曰许公之所以如此者便无恶不仁之意故也所以圣人说好仁者恶不仁者盖不恶不仁则其好仁之意亦不切矣

　　今欲养贤才以辅治理须先考察知务实行十三四员提学之官使提督各处学校到任先考学官有不堪者罢送吏部听选别职即选本学生员及山林隐逸或有司见任之官德行学问可为师法堪授学职者推举之使教生员本学推举者不妨其科举原自有司推举者仍令食原职俸禄一以躬行为己不事虚浮无益之文岁贡依程子所论之法不可但挨年岁如此数年之间俗弊可革而贤才渐多矣

　　先生闻阁下某人劾退叹曰国家用人不能慎之于始致使小人蠹政二十余年今虽劾罢于朝廷之事已无及矣苟不求所以用人之道虽罢黜一某人不知后来如某人者又有多少盖朝廷用入阁者皆出翰林翰林之选文字而已非尝考其行也又翰林之职只在修书作文苟非大无顾藉贪污请托之甚者外官何自而议之故不才者得冒滥大用况翰林之擢惟在进士首数名耳二甲以后虽有大德大才者何由得入阁而大用乎此擢任之所以每不得人而误天下也

　　内外文武少不出于宦官宫妾之门安望天下之治耶

　　一门生失爱于继母有怨之之意先生责之曰观汝所言心中全无天理矣古人处继母而尽孝者多矣见于小学经书中者汝可一一寻看汝之孝果能如古人而亲有不顺者乎汝之心乃大不孝非细故也我教汝两句切要之言可大书于壁时时玩味而自省庶乎有警于心耳西山先生曰罪己而不非其亲者仁人孝子之心也怨亲而不反诸己者乱臣贼子之志也道二仁与不仁而已矣出乎此则入乎彼汝今既有怨亲之心便是乱臣贼子之徒矣可不惧哉

　　为政须变移风俗且如杭州陋俗富家大族皆令妇女盛妆坐肆与人交易送丧出城同类设席邀丧王既醉方会葬此等风俗不终朝可革今国朝百数十年来乃无有变之者是可叹也

　　教坊司所作淫邪鄙倍之乐坏人心术者也夫古乐久亡今欲考定律吕中和之声固是难事然此等邪秽亦不可以革之乎京师为天下观法首善之地也今却放三个院子乱人纪坏风俗欲天下化而入善可乎此弊之来虽远然上欲革之吹嘘之力耳何难之有

　　因论为上司者曰下民无大无小皆呼为父母者何也以在上能赡养之如父母之于子也乃或略无慈爱恻怛之心而惟以严刑峻法为事岂父母之道哉夫虎狼毒矣不食其子为民父母反虎狼之不如矣父母二字可不深思之哉

　　朝廷取王宗贯敕谕方说得痛切方有个着实用贤之意王公素称正直不知此来如何处置须陈言将司理监批圣旨权柄归还阁下如祖宗初制使政不出于宦官方是第一等大事然后祸本可绝天下可平但未知王公果如何耳

　　偶见南京寿俊会乃王宗贯守备时与成国公众人所作命名作序乃尹氏直也曰十数人中有好者有不知者如某人贪滥小人王公乃与之作会便是恶恶之意不十分了若不知其人却是糊突又曰耆英会名头本不十分今又做寿俊会岂不贻笑天下后人夫在己果英人称之可也自曰英可乎今某人为人如此乃自称为俊不几于无忌惮乎又曰白乐天九老会其名方是耆英之名是文潞公粗处若使皐陶稷契周程张朱肯如此名乎当时虽司马公亦预列然其初自谓年幼不敢班于是列文潞公乃命人于幕后图其像而强之会然则司马之谦退安知其不在于此乎又曰某人寿俊会言其在会中年少意欲比司马公你如何比得他

　　简选武将须是先知些忠君孝亲道理更晓解兵法方可大用天与之良贵却弃而不求狥在外之得失乃死生以之可哀也已

　　先生常谓重门击柝自古然也今朝廷知重三边之防而腹里不尽建城郭各边惟谨墩墙之备而住种不尽筑堡圈承平之时因循不觉一遇盗贼蜂起何以自保

　　先生之考二府君生于浙之定海年弱冠其叔考志初来辽补役叔考有弟当行临行避匿府君慨然曰塞垣非可独往我当共之始至广宁后迁义州奉事叔考极孝养叔尝疾踰旬朔府君昼耕于郊夜侍于家虽极辛苦不自知也尝商于南州有所获纵兄弟先持以归谓为己贿已而空囊抵家尊者诘责之不与之辩也又尝赊贸木绵于丁家道口赀货既出而天气亢旱府君不忍人之艰于食也遂弃券而归客中无事手织草屦置之门外见有跣足过者辄与之一日邸中树杪有蜡嘴鸟为巢同伴少年以计取其一其一飞鸣不已府君悯之劝同伴曰安用此子不见其配之哀鸣乎纵之可也乃譬晓百端同伴犹不可府君因具酒肴请之纵焉雌雄和鸣飞翔上下府君喜谓同伴曰斯不可乐耶途值修桥者辄捐赀助之至一处适囊底空竭惟网巾上有金环一双遂解以畀之府君仁孝忠诚皆此类也

　　先生母郭氏夫人勤慎仁慈先夫人张氏卒时有女数岁夫人养如己出既嫁之后恩意尤笃先生之夫人于归十余年尚不觉其为先姑女也继母之贤世亦鲜焉用是郭先生及胡节妇咸有异行云

　　医闾先生集卷三

　　●医闾先生集卷四

　　存稿一

　　辽右书院记

　　义州修建缘边营堡记

　　史氏倚庐记

　　赠金德容之任石州序

　　一峯罗先生墓志铭

　　张生文亨字说

　　先考妣墓志铭

　　外考妣墓志铭

　　明故镇国将军辽东副总兵韩公墓志铭

　　参戎李公墓志铭

　　○辽右书院记

　　弘治癸丑秋南燕绣衣樊公按治东土以教育人才为首务乃选考河东西诸生之优等者庠各有差建辽右辽左二书院以分处之读书其中以相切磨期于僻壤之士咸克造就延学行老成师儒主之复命官典其薪米供亿之费院额之扁巡抚都宪河东张公九云之所署也樊公临古宜枉顾病夫请为辽右书院记欲成诸生而久斯院辞以迂鄙不足辱命继而托分守参戎金台王公彦箴恳求不己乃为一言夫古今之道一而古今之学不能一盖古之学者将以明此道而体于身足乎己而及乎物非若今之学者务诵数工织组要声光徼利禄而己此义利正邪之分而治道隆污生民休戚之所系焉者予窃惑焉不能苟同流俗谨取紫阳文公之教于白鹿者躬勉以诲子弟暨馆下之生闻诸人不迂阔之者鲜矣今樊公之记斯院乃不我迂而惓惓以之为托公其有意于法古乎则亦遵文公之规而已盖其所示五教之目为学之序修身处世接物之要炳然具在至所谓诚明两进敬义偕立其丁宁之意愈益深切诸生由是以进高乃志正乃学实乃功以祛习俗趋利之故陋吾知德成而才富体立而用行进足以匡吾君居而泽吾民退足以化其乡而善其俗夫然后古圣垂教之意可以不悖朝廷育才之心可以无负而樊公之建斯院与夫怂慂而成之者亦皆有光于无穷矣嗟夫此固诸生之所以成而斯院之所以久者与书曰事不师古以克永世匪说攸闻故敢以是为诸生劝敢以是为将来告樊公名祉字介福丁未名进士是役也提调者参戎王公铭督工则都阃鲁公勋云

　　○义州修建缘边营堡记

　　义州古曰宜州在医巫闾山之右有虞封十二山时即为中国之地矣秦汉以来或得或失我太祖高皇帝扫荡腥膻混一四海爰命功臣龙虎上将军都督马公云叶公旺由东莱航海来辽招附而经营之设辽东都司焉义州之境广袤数百里东翊广宁南庇锦州西引大宁大宁诸城亦一都司也惟北鄙与虏邻耳永乐间朝廷以朵颜三卫达子效顺遂徙大宁诸城之人于北直隶而以其地与之义州遂两面受敌而缘边凡百六十里最为要害地焉正统初提督军务都宪盐山王公九皐乃创立六马营堡每堡守以余丁五十人小官一员城中官军轮番设伏内则保庇耕牧居民外则救援台空戍卒小寇入则粘踪断其归路大举至则协力助为声援在彼有腹背之虞而在我得掎角之势焉又凡在城官军每一至边有所止宿而无暴露奔驰之苦垣堑台空一有坏缺营之军丁实时补治无久坏大坏以致千里调夫劳瘁死亡之患此实保边御虏久安长治之要术也自后以北虏入寇暂撒官军以避其锋遂因循而废弃焉弘治六年分守参戎金台王公铭修建大清一堡填实官军五百余尚丘墟榛莽间有识者浩叹而已弘治戊午以来边备益弛虏患大作始而窥边卒攻台空以疲獘我兵马继而掠耕牧窃屯堡以戕害我人民已而拥众深入掩覆官军以蹂践我土壤虽昼行官道夜宿园庐者犹不免焉嗟乎虏寇之势炽官军之气沮膏腴之田弃农桑之业荒死亡流徙何斯民之不幸也皇天厌乱否极而倾弘治庚申参戎襄平韩公良弼分守吾州公才兼文武志在安攘甫下车而枭磔逆虏者数矣且慨然以起敝为己任请之镇巡重臣者极其心力然皆未果及癸亥岁巡抚赞理军务山东张公用和巡按阅实兵备侍御江右余公宗周相踵惠临俱汲汲以修建营堡为保边首务躬亲行边触冒险阻相度其宜区处其费与凡犒劳而赏劝之者无所不用其至而韩公之志于是始伸自大清堡西南堡曰大宁大平大康大安大定甫踰年而皆以次就绪每堡填实多者七百少者四百人供军舍余从焉于是授以附堡田土使之且耕且守以渐包砌而擢贤能官以守之其官军之多寡亦时势之使然也自是声势连络内外倚仗边境无虞欢声满野积年之祸一旦扫除而利泽宏远矣六堡旧名清河义宁镇虏青榆林大安绥远今五堡新名则张公之所易也其督工委官则有备御都指挥张椿千总都指挥杨忠焉吾州父老喜极而忧曰安知平宁既久无废弃如前日者乎吾子若孙必复罹其祸矣盍求德人之言记其源委利害之实以深刻而永鉴乎于是武弁砻石荐绅请余文欢欣从事靡约而同余遂欣然诺之记成乃喟然叹曰是举诚多益矣使后之继者能体今日诸公之心边不永固而民不永安乎苟或受赇而畀以非人私役而妨其公务科克以荡其恒业别墅其营堡而臧获其军丁寄空名而废实事焉则乌合鸱张之寇乘之其患可胜言耶如是而归咎于创建之人误矣后之君子尚有念余言也夫

　　○史氏倚庐记

