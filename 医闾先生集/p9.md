<!-- { "loadSidebar": true } -->
　　拜别年深可胜驰慕追忆早岁京邸奉教之时如在昨日所恨天各一方南北万里先生年近古稀生亦逾艾望耆不知此生再有承教之日否也兴言及此不觉堕泪别来二十六年立志弗坚用功弗笃只是旧时伎俩人物大负先生教爱盛心惭惧之甚屡询知太夫人万福先生道化大行喜慰无量生虽不才不敢以衰老自弃伏乞惠赐药石之言以祛沈痼之疾誓竭驽钝勉奉求进庶不终堕小人之归也小儿士谘去年山东乡试叨中今年下第未归此儿极慕仰先生之教幸因风加惠一指引之当不似乃翁负教之深也今作此书寄士谘俾托贵乡下第举子附上料在今秋定到便中乞回数字寄京中乡贵托转至辽东甚幸甚幸言不尽意伏惟心照不备

　　又

　　奉别十载慕仰如一日今年三月末邓官人至得拜瞻半像并领手教及三诗诸草札喜慰感佩之深不可云喻端默之训实示以入道之门积德之基所以教爱钦者至矣谨铭肺腑惟是此时为养母治生之故未果做此工夫只且勉于持敬以收此心须异时家计颇立菽水无虑当偿此愿也恭闻太夫人以下均庆太夫人年高康强荣膺褒旌之命诸子侄力学不怠相从问道者以百数南方贵宦就谒恐后乡邦之人熏德而善良者日以益众然则先生虽不为世用大行于时而此道之行于家传诸后孚于人善乎俗者有不可掩也第以病体牵缠南北万里不得朝夕侍函丈为此生之大恨耳邓官人之事钦虽勉为尽心以德薄言轻之故不能使之蚤归又以贫故甚失款待万乞不罪因其归谨此上覆高丽布一疋人参三斤托附上用表下忱伏乞为道自重不备

　　又

　　七月十二日始得潞河发舟前一日书具悉雅怀钦向于京师听教一年余虽鄙陋之质不能少变然非先生之教则患得患失之鄙夫耳今幸免此得不为祖宗门户辱其恩不亦大哉先生之恩固不啻此耳其所以教育钦者必欲勉进于道是诚父母之恩也顾钦庸下不能自振然勉奉教言誓死不敢废焉耳钦比自谓此出不喜得是官所幸遇先生自今思之辽越万里又钦之大不幸也钦自抵家杜门调摄今秋于后圃构小斋三间为养病读书之所颇幽静朝夕处此以奉先生之教此外他无所慕顾犹未能少见意趣无可以请问者日后若知所疑续当求教向钦作桐乡深处诗虽不成语然末二句云何时三十六岩下日与尧夫御小车则实钦之素心皇天佑人不识何日得遂此愿也向书喻以贵处无人于辽东往还然亦少耳非全无也若能闵钦之久违函丈因便赐教莫大之幸孟冬作此附子仁处转寄不能尽所欲言惟先生亮之

　　又 【 弘治丁巳】

　　奉别以来三十年矣斗山之仰无时不然自恨立志弗坚有孤至教因循岁月年已及耆畧无所就假令自此有进所益几何况违函丈南北万里索居多过谁其箴之其不得为君子而终于小人也昭昭矣奈何奈何四月末拜领去冬手教并诗稿一帙乃知先生居太夫人忧已踰期矣太夫人节行表世寿至九十厌世上仙固其宜也然无奈先生孝爱之至何不审忧中气体如何况先生年已七旬当从权制伏乞节哀顺变以副四海知旧之望来谕谓方今论出处者云云儗人必于其伦生何敢班于先生哉然此取舍之分不至昏昧太甚者伊谁之教耶生之所以没齿感恩者也自恨云云惟先生闵之不以不可教而弃之幸甚小儿士谘蒙先生惠书奖进之不敢当不敢当生老矣自愧有负至教欲期此儿以不负不知果能如愿否惟先生垂惠不胜幸甚前后所惠诗朝夕捧诵尽有警发但与范长史者至今未领为寒家一游荡子持去山东扬州至今未归范有录稿亦未寄至耳相望万里匆匆不能尽所欲言惟心照是荷

　　附白沙先生原书

　　与贺克恭黄门

　　离来年多彼此交梦神亦劳止老矣宁复有相见之时耶今年春二月十六日老母倾背毁瘠不能自制与死为邻平生知旧几人死者已矣存者或失其故步奈何奈何今之论人于出处曰贺黄门贺黄门亦蒙厕贱名于黄门之下岂不以同志者少不同者多耶比岁得所惠书继又得贤郎北京书甚慰甚慰有子如此足矣天将以是大贺之门葢可知也三十年妄意古人之学众说交腾如水底捞月恨不及与克恭论之今自谓少有见处得其门而入一日千里其在兹耶南北万里意所欲言非尺简所能尽里中举子赴春官附此草草前有诗稿一册寄范长史处托渠转达辽东久不报为无便耳亮之

　　附白沙先生原书

　　与贺 【 脱士字】 谘

　　贺生秀才得生书把读未半亟呼童子使召犬子来读之何生之言似乃翁也幸甚昔在长安日过乃翁生时方毁齿能知两翁意见辄呼曰我老先生来矣坐则置生膝前抚生项与乃翁语至今岐嶷可想生犹略记老先生面目乎味生之言其志远且大恨生不生南海又恨夙疾支离老脚不能及远冀一见生容止接生言论有疑相与对面折衷之何可得哉里生陈绍裘行托以告区区礼闱之会可必否耶

　　又

　　往年承教于都下恩惠之厚没齿不忘别来十有六载慕仰盛德如昨日然时一展拜尊像便是即温听厉也所恨贱疾拘牵未有再拜之期兹闻先生四月来京寓庆寿方丈相去益近而不克一面以承矩诲小儿谘年幼未堪出外不能遣之一拜床下其为抑郁不可胜言先生此来传闻弗的或云以荐举或云以诖误不知尚有几时留容一之诸友几人从行诸贤子侄几人在侍去年冬小侄往山海关在郑克修绣衣处领张叔亨绣衣转附先生前年十月二日与钦书并和陶诗寄钦绝句所以教爱钦者至矣书中复以庄定山得静中一趣发钦读之惶汗浃背别来屡承此教而竟不能脱扰扰于方寸其负教之罪甚矣然而犹望先生不以是弃之因风更乞开喻自今以往犹当鞭策驽钝冀有少进也兹敝处李参戎弟行遽不能尽所欲言高丽布一疋奉为御暑之服人参二斤用备汤药之需伏乞叱留幸甚

　　又

　　钦往年京师承教诲之勤恩同父母奉别至今忽忽九载企慕之私无间时刻屡辱惠书教并纪梦说自策读近思录诸诗及门下从游诸友论学书每一拜领如饥之得食渴之得饮感佩恩教莫可云喻第昏昧之质立志弗坚加以壬辰析居以来创构室庐课治田事不克专意于学是以虽荷教诲屡屡未能少进愧惧之至推其病源又以不知其要耳何者往时见书册中先圣贤垂教之言及亲承先生之诲或涵养或省察或致知力行无所不信无所不悦随所闻见以用其力特以实非自得不知大要见无一定力且弗专坐是迄今无少改于其故耳今者屡承开示潜玩久之乃知此理充塞天地贯彻古今无处不有无时不然事事物物各有本然之理吾人何必劳攘勿忘勿助循其所谓本然者而已然虽见得大意如此苟非格物致知灼见事事物物本然之妙乌能勉强以循之此知之所以当先也然非敬以涵养此心使其常主于中不驰于外则身且无主虽视不见虽听弗闻至粗至近者且不能酬应之况于究义理精微之极乎此涵养之功所以又在知之先也以是知今日用功之始惟当先事涵养放心不收终难为学此则决无疑矣林缉熙端默有见诚晚学所当遵行也钦又欲求僻静处若山寺中静坐以收久放之心第老母年高无他兄弟备养理无可出今春二月携一二生始就本城奉国僧寺杜门调摄旬日一归省母于是收心读书然亦弗能累旬端默但孜孜持敬以收放心之意则弗敢忘耳前时因循负教罪过千万自今稍识用工宁敢复蹈故辙以自取绝于大贤君子耶自是以后积累久之幸有所疑所得续当请教仰惟先生道明教行乐莫大焉钦之不肖再得亲炙函丈不识在何年耳相望万里不胜驰情兹广州杨官人贸易毕事归谨贡此书无以侑缄高丽布圆领一件敢以渎献不罪僭易幸甚未间伏乞为道自重不备

　　附白沙先生原书

　　为学须从静坐中养出个端倪来方有商量处林缉熙此纸是他向来经历过一个功案如此是最不可不知录上克恭黄门岁首已托锺锳转寄未知达否今再录去若未有入处但只依此下工不至相悞未可便靠书策也前纸所录往来书问二首又记梦一首后有林缉熙秉之跋尾通奉去病中不能作书然所欲言者大略不过此而已亮之

　　又

　　生承恩教没齿难忘但进学不力退处九载无少进益祇自愧惧然亦岂敢违悖至教自绝于善亦惟日夕以持敬收心读书玩理为事积之以久看又如何所恨边关限隔不得寻医岭南以疗此生深痼之疾得遂此愿未审在何年也生侍母粗安去冬复得一子名浙孙生之先四明人故也田者数人岁入不足假之故旧类不纳息用是度日不至劳心既无他慕衣食复足别无所事敢不专心以奉矩诲惟先生不以愚鄙斥外而终教之不胜至愿今夏五月广州杨官人伦贸易辽右归尝托附书一缄高丽布圆领一件兹金溪书客李绍庆回托附此书并人参一斤致罗一峯先生所转奉有教墨回示附湖西与李客渠岁走辽东故也相望万里承教末由企慕之私非笔可尽伏乞为道自重不备

　　又

　　往岁膺荐来京时辱惠书教并细葛感慰深矣所恨万里之遥十数年之别而近在千里之间旬日可至之地拘以贱疾不能趋拜以遂亲炙之愿自兹以往此生再得坐春风而沾化雨者果为何时也南归后伏计奉养之余以道自乐门下相从者日益众而及人之功大矣于是又羡南方士友之幸而重恨在己之不幸也别来二十余年自愧立志不刚用工不笃不能勉奉矩诲恐终流于小人之归而已先生爱我厚者其可以救拔之者可惮苦口耶去年四月吏部发下文凭促钦赴陕西参议任时以老母卧病累月方欲以终养具辞而是月二十六日母病不起矣五月初母丧在殡而敕谕下临襄事后乃遣小儿士谘具本缴敕辞免新授职名伏惟吾君初政清明多所听纳且念钦之不才虽以病废然职名未夺时不可言不言可也可言不言如不忠何方草辞职终养奏本时拟陈四事少効涓埃遭丧后欲削其稿心不能忍欲俟终丧恐失机会用是不以一己私忧敢忘天下之虑因辞谢冒昧以陈曰资真儒以讲圣学曰荐贤才以辅治道曰遵祖训以处内官曰兴礼乐以化天下本以六月下旬进无奈诚意未至学术肤浅惟蒙圣照得允所辞所陈四事斥以浮泛难行罢之矣内自循省惶恐无地恨相去远不得以章草求正其所以失也先生抱道家居天下苍生同一仰望钦不度人微言轻辄有论荐非特不能为苍生起安石且恐以荐者之不肖反为先生累矣上天祚皇明斯人惠然来天岂终负人望哉士谘今年二十五窃闻先生之教有意为己之学科举事业虽尝为之然内外重轻已能决之殊不好也此子若可进恨不得亲炙门下求熏陶之益耳先生诚闵之因风赐教则钦父子感德当何如哉番禺解军者刘深归谨此奉问不能尽所欲言伏乞以道自重不次

　　○简同年会元章瀚林

