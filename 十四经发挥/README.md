<!-- { "loadSidebar": true } -->


　　 十四经发挥 元 滑寿撰

　　 　

　　新刊十四经络发挥序十四经发挥者，发挥十四经络也。经络在人身：手，三阴三阳；足，三阴三阳，凡十有二，而云十四者，并任，督二脉言也。任，督二脉何以并言？任脉直行於腹，督脉直行於背，为腹背中行诸穴所系也。手太阴肺经，左右各十一穴；足太阴脾经，左右各二十一穴；手阳明大肠经，左右各二十穴；足阳明胃经，左右各四十五穴；手少阴心经，左右各九穴；足少阴肾经，左右各二十七穴；手太阳小肠经，左右各十九穴；足太阳膀胱经，左右各六十三穴；手厥阴心包经，左右各九穴；足厥阴肝经，左右各十三穴；手少阳三焦经，左右各二十三穴；足少阳胆经，左右各四十三穴；兼以任脉中行二十四穴，督脉中行二十七穴，而人身周矣。

　　医者明此，可以 ，可以灸，可以汤液投之，所向无不取验。後世医道，不明古先圣王救世之术，多废不讲， ，灸，汤液之法；或歧为二，或叁为三，其又最下则 行者百一，灸行者什二，汤液行者什九而千万。抑何多寡之相悬耶！或者以 误立效，灸次之，而汤液犹可稍缓乎？是故业彼者多，业此者寡也。噫！果若是，亦浅矣 哉，其用心也！

　　夫医之治病，犹人之治水，水行於天地，犹血气行於人身也，沟渠亩浍，河泖川渎，皆其流注交际之处，或壅焉，或塞焉，或溢焉，皆足以害治而成病，苟不明其向道，而欲治之，其不至於泛滥妄行者，否也；医之治病，一迎一随，一补一泻，一汗一下，一宣一导，凡所以取其和平者，亦若是耳，而可置经络於不讲乎？

　　滑伯仁氏有忧之，故为之图，为之注，为之歌，以发挥之；周悉详尽，曲畅旁通，後之医者，可披卷而得焉，伯仁氏之用心亦深矣哉！後伯仁氏而兴者，有薛良武氏焉，良武氏潜心讲究，其所自得，亦已多矣。乃复校正是书而刊诸梓，欲以广其传焉，推是心也，即伯仁氏之心也。良武名铠，为吴之长洲人，有子曰己者，今以医判南京太医事，尤以外科名，而外科者，特其一也，君子谓其能振家业云。

　　嘉靖戊子冬闰十月望日，前进士姑苏西阊盛应阳斯显书于金陵官寓

　　十四经发挥序人具九脏之形，而气血之运，必有以疏载之，其流注则曰历，曰循，曰经，曰至，曰抵；其交际则曰会，曰过，曰行，曰达者；盖有所谓十二经焉。十二经者，左右手足各备，阴阳者三，阴右而阳左也，阳顺布而阴逆施也。以三阳言之，则太阳，少阳，阳明；阳既有太少矣，而又有阳明者何？取两阳合明之义也。以三阴言之，则太阴，少阴，厥阴；阴既有太少矣，而又有厥阴者何？取两阴交尽之义也。非徒经之有十二也，而又有所谓孙络者焉；孙络之数，三百六十有五，所以附经而行，周流而不息也。

　　至若阴阳维 ，冲，带六脉，固皆有所系属，而唯督，任二经，则包乎腹背而有专穴；诸经满而溢者，此则受之，初不可谓非常经而忽略焉，法宜与诸经并论，通考其隧穴六百五十有七者，而施治功，则医之神秘尽矣。盖古之圣人契乎至灵，洞视无隐，故能审系脉之真，原虚实之变，建名立号，使人识而治之。虽後世屡至抉膜导窍，验幽索隐，卒不能越其范围，圣功之不再，壹至是乎？由此而观，学医道者，不可 不明乎经络，经络不明，而欲治夫 疾，犹习射而不操弓矢，其不能也决矣。

　　濂之友滑君，深有所见於此，以内经骨空诸论，及灵枢本输篇，所述经脉辞旨简严，读者未易即解，於是训其字义，释其名物，疏其本旨，正其句读，厘为三卷，名曰十四经发挥。复虑隧穴之名，难於记忆，联成韵语，附於各经之後，其有功於斯世也，不亦远哉！世之着医书者，日新月盛，非不繁且多也，汉之时，仅七家耳，唐则增为六十四，至宋遂至一百七十又九，其发明方药，岂无其人；纯以内经为本，而弗之杂者，抑何其鲜也！

　　若金之张元素，刘完素，张从正，李杲四家，其立言垂范，殆或庶几者乎？今吾友滑君起而继之，凡四家微辞秘旨，靡不贯通，发挥之作，必将与其书并传无疑也。呜呼！橐 一身之气机，以补以泻，以成十全之功者，其唯针砭之法乎。若不明於诸经而误施之，则不假锋刃而戕贼人矣。可不惧哉！

　　纵诿曰：九针之法，传之者盖鲜，苟以汤液言之，亦必明於何经中邪，然後法何剂而治之；奈何粗工绝弗之讲也。滑君此书，岂非医涂之舆梁也欤！濂故特为序之以传，非深知滑君者，未必不以其言为过情也。滑君名寿，字伯仁，许昌人，自号撄宁生，博通经史诸家言，为文辞温雅有法，而尤深於医。江南诸医，未能或之先也。所着又有素问钞，难经本义，行於世。难经本义，云林危先生素尝为之序云。

　　翰林学士亚中大夫知制诰兼修国史金华宋濂谨序

　　十四经发挥序观文於天者，非宿度无以稽七政之行。察理於地者，非经水无以别九围之域。矧夫人身而不明经脉，又乌知营卫之所统哉。此内经灵枢之所由作也。窃尝考之，人为天地之心，三材盖一气也。经脉十二，以应经水，孙络三百六十有五，以应周天之度，气穴称是，以应周期之日。宜乎营气之营於人身，昼夜环周，轶天旋之度，四十有九。或谓卫气不循其经，殆以昼行诸阳，夜行诸阴之异，未始相从，而亦未尝相离也。

　　夫日星虽殊，所以丽乎天者，皆阳辉之昭者也。河海虽殊，所以行乎地中者，实一水之流衍也。经络虽交相贯属，所以周於人身者，一营气也。噫！七政失度则灾眚见焉。经水失道，则洚潦作焉。经脉失常，则所生是动之疾，繇是而成焉。以故用 石者，必明俞穴，审开阖，因以虚实，以补泻之。此经脉本输之旨，尤当究心，灵枢世无注本，学者病焉；许昌滑君伯仁甫，尝着十四经发挥，专疏手足三阴三阳及任督也。观其图章训释，纲举目张，足以为学者出入向方，实医门之司南也。既成将锓锌以传，徵余叙其所作之意，余不敏，辄书三材一气之说以以归之。若别经络骨度之属，则此不暇备论也。至正甲辰中秋日，四明吕复养生主书於票骑山之樵舍。

　　自 序人为血气之属，饮食起居，节宜微爽，不能无疾。疾之感人；或内或外，或小或大，为是动，为所生病，咸不出五脏六腑，手足阴阳。圣智者兴，思有以治之，於是而入者，於是而出之也。上古治病，汤液醪醴为甚少，其有疾，率取夫空穴经隧之所统系。视夫邪之所中，为阴，为阳，而灸刺之，以驱去其所苦，观内经所载服饵之法才一二，为灸者四三，其他则明 刺，无虑十八九。 之功，其大矣。

　　厥後方药之说肆行， 道遂寝不讲，灸法亦仅而获存。 道微而经络为之不明；经络不明，则不知邪之所在。求法之动中机会，必捷如响，亦难矣。若昔轩辕氏岐伯氏斤斤问答，明经络之始末，相孔穴之分寸，探幽摘邃。布在方册。亦欲使天下之为治者。视天下之疾，有以究其七情六淫之所自，及有以察夫某为某经之陷下也。某为某经之虚若实，可补泻也。某为某经之表 ，可汗可下也。 之，灸之，药之，饵之，无施不可，俾免夫 蹙呻吟，抑已备矣。远古之书，渊乎深哉！

　　於初学或未易也，及以灵枢经本输篇，素问骨空等论，裒而集之。得经十二，任督脉之行腹背者二，其隧穴之周於身者，六百五十有七，考其阴阳之所以往来。推其骨之所以驻会，图章训释，缀以韵语，厘为三卷；目之曰十四经发挥。庶几乎发前人之万一，且以示初学者，於是而出入之向方也。乌乎！考图以穷其源，因文以求其义，尚不戾前人之心。後之君子，察其勤而正其不逮，是所望也。至正初元闰月六日，许昌滑寿自序。

　　十四经发挥凡例一、十二经所列次第，并以流注之序为之先後，附以任督二奇者，以其有专穴也。总之为十四经云。一、注者，所以释经也。其训释之义，凡有三焉；训字一义也，释身体府藏名物一义也，解经一义也。其载穴法分寸，则圈以别之。一、各经既於本经详注处所，其有他经交会处，但云见某经，不必复赘。一、经脉流注，本经曰历，曰循，曰至，曰抵；其交会者曰会，曰过，曰行。其或经行之处，既非本穴，又非交会，则不以右例统之。一、奇经八脉，虽不若十二经之有常道，亦非若诸络脉之微妙也。任督二脉之直行者，既已列之十四经，其阴阳维， ，冲，带六脉，则别具辑编，以叁考。

　　十四经发挥卷上 手足阴阳流注篇凡人两手足：各有三阴脉，三阳脉，以合为十二经也。三阴：谓太阴，少阴，厥阴。三阳：谓阳明，太阳，少阳也。人两手足：各有三阴脉，三阳脉，相合为十二经也。手三阴：谓太阴肺经，少阴心经，厥阴心包经。手三阳：谓阳明大肠经，太阳小肠经，少阳三焦经。足三阴：谓太阴脾经，少阴肾经，厥阴肝经。足三阳：谓阳明胃经，太阳膀胱经，少阳胆经。谓之经者：以血气流行，经常不息者而言。谓之脉者：以血理分袤行体者言也。

　　手之三阴：从藏走至手。手之三阳：从手走至头。足之三阳：从头下走至足。足之三阴：从足上走入腹。手三阴从藏走至手：谓手太阴起中焦，至出大指之端。手少阴起心中，至出小指之端。手厥阴起胸中，至出中指之端。手三阳从手走至头：谓手阳明起大指次指之端，至上挟鼻孔。手太阳起小指之端，至目内眦。手少阳起小指次指之端，至目锐眦。足三阳从头走至足：谓足阳明起於鼻，至入中指内间。足太阳起目内眦，至小指外侧端。足少阳起目锐眦，至入小指次指间。足三阴从足走入腹：谓足太阴起大指之端，至属脾络胃。足少阴起足心，至属肾络膀胱。足厥阴起大指聚毛，至属肝络胆。足三阴虽曰从足入腹，然太阴乃复上膈挟咽，散舌下；少阴乃复从肾上，挟舌本；厥阴乃复上出额，与督脉会于巅，兼手太阴从肺系横出腋下；手少阴从心系上肺出腋下；手厥阴循胸出侸，上抵腋下。此又秦越人所谓诸阴脉，皆至颈胸而还者也。而厥阴则又上出於巅，盖厥阴阴之尽也，所以然者，示阴无可尽之理，亦犹易之硕果不食，示阴无可尽之义也。然易之阴阳以气言，人身之阴阳以藏象言，气则无形，而藏象有质，气阳而质阴也。然则无形者贵乎阳，有质者贵乎阴欤？

