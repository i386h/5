<!-- { "loadSidebar": true } -->


　　千金翼方 唐孙思邈

　　序

　　原夫神医秘术，至赜参于道枢。宝饵凝灵，宏功浃于真畛。知关 玄牡，驻历之效已深。辔策天机，全生之德为大。稽炎农于纪 ，资太一而返营魂。镜轩后于遗编，事歧伯而宣药力，故能尝味之绩，郁腾天壤，诊体之教，播在神寰。医道由是滥觞，时义肇基于此。亦有志其大者，高密问紫文之术；先其远者，伯阳流玉册之经；拟斯寿于乾坤，岂伊芳难老。俦厥龄于龟鹤，讵可蠲 。兹乃大道之真以持身抑斯之谓也。若其业济含灵，命悬兹乎，则有越人彻视于腑脏，秦和动达于膏肓，仲景候色而验眉，元化刳肠而湔胃，斯皆方轨叠迹，思韫入神之妙；极变探幽，精超绝代之巧。晋宋方技既其无继，齐梁医术曾何足云。若夫医道之为言，实惟意也。固以神存心手之际，意析毫芒之里。当其情之所得，口不能言；数之所在，言不能谕。然则三部九候，乃经络之枢机。气少神余，亦针刺之钧轴。况乎良医则贵察声色，神工则深究萌芽。心考锱铢，安假悬衡之验，敏同机骇，曾无挂发之淹。非天下之至精，其孰能与于此。是故先王镂之于玉板，往圣藏之以金匮，岂不以营叠至道括囊真颐者欤。

　　余幼智蔑闻，老成无已。才非公干，夙婴沉疾。德异士安，早缠 瘵。所以志学之岁，驰百金而徇经方。耄及之年，竟三余而勤药饵。酌华公之录帙，异术同窥。采葛生之玉函，奇方毕综。每以为生者两仪之大德，人者五行之秀气。气化则人育，伊芳人禀气而存。德合则生成，是生曰德而立。既知生不再于我，人处物为灵，可幸蕴灵心阙颐我性源者。由检押神秘，幽求今古，撰方一部，号曰千金，可以济物摄生，可以穷微尽性。犹恐岱山临目，必昧秋毫之端；雷霆在耳；或遗玉石之响。所以更撰方翼三十卷，共成一家之学。譬 之相济，运转无涯。等羽翼之交飞，抟摇不测。矧夫易道深矣，孔宣系十翼之辞；玄文奥矣，陆绩增玄翼之说。或沿斯义，述此方名矣。贻厥子孙，永为家训。虽未能譬言中庶，比润上池，亦足以慕远测深，稽门叩键者哉。倘经目于君子，庶知余之所志焉。

　　校正千金翼方后序

　　夫疾病之至急者有三：一曰伤寒，二曰中风，三曰疮痈。是二种者，疗之不早，或治不对病，皆死不旋踵。孙氏撰千金方，其中风疮痈可谓精至，而伤寒一门，皆以汤散膏丸类聚成篇，疑未得其详矣。又着千金翼三十卷，辨论方法，见于千金者十五六。惟伤寒谓大医汤药虽行百无一效，乃专取仲景之论，以太阳方证比类相附，三阴三阳宜忌霍乱发汗吐下后阴易劳复病为十六篇，分上下两卷，亦一时之新意。此于千金为辅翼之深者也。从而着之论曰：伤寒热病，自古有之，名贤睿哲，多所防御。至于仲景，特有神功，寻思旨趣，莫测其致。

　　有以见孙氏尊而神之之心也。是二书者，表里相明，至纤至悉，无不赅备。世又传千金髓者，观其文意，殊非孙氏所作，乃好事者为之耳。王道集外台秘要方，各载所出，亦未之见。似出于唐之末伐，博雅者勿谓其一家书也。至于合药生熟之宜，炮炙之制，分两升斗之剂，并载千金凡例中，此不着云尔。

第一·药录纂要

　　采药时节第一

　　论曰：夫药采取不知时节，不以阴干曝干，虽有药名，终无药实，故不依时采取，与朽木不殊，虚废人功，卒无裨益，其法虽具大经，学人寻览造次难得，是以甄别，即日可知耳葳蕤（立春后采，阴干。） 菊花（正月采根，三月采叶，五月采茎，九月采花，十一月采实，皆阴干。） 白英（春采叶，夏采茎，秋采花，冬采根） 络石（正月采。） 飞廉（正月采根，七八月采花，阴干。） 本（正月二月采，曝三十日成。） 通草（正月采，阴干。）

　　女菀（正月二月采，阴干。） 乌头、乌喙（正月二月采，春采为乌头，冬采为附子，八月上旬采根，阴干。） 蒴 （春夏采叶，秋冬采茎根。） 柏叶（四时各依方面采，阴干。） 枸杞（春夏采叶，秋采茎实，冬采根，阴干。） 茗（春采） 桃枭（正月采。） 天门冬（二月三月七月八月采，曝。） 麦门冬（二月三月八月十月采，阴干。） 术（二月三月八月九月采，曝。）

　　黄精（二月采，阴干。） 干地黄（二月八月采，阴干。） 薯蓣（二月八月采，曝。） 甘草（二月八月采，曝干，十日成。） 人参（二月四月八月上旬采，曝干，无令见风。） 牛膝（二月八月十月采，阴干） 细辛（二月八月采，阴干。） 独活（二月八月采，曝。） 升麻（二月八月采，日干。） 柴胡（二月八月采，曝。） 龙胆（二月八月十一月十二月采，阴干。） 巴戟天（二月八月采，阴干。） 白蒿（二月采。） 防风（二月十月采，曝。） 黄连（二月八月采。） 沙参（二月八月采，曝。） 王不留行（二月八月采。） 黄 （二月十月采，阴干。）

　　杜若（二月八月采，曝。） 茜根（二月三月采，曝。） 当归（二月八月采，阴干。） 秦艽（二月八月采，曝。） 芍药（二月八月采，曝。） 前胡（二月八月采，曝。） 知母（二月八月采，曝。） 栝蒌（二月八月采根，曝，三十日成。） 石龙芮（五月五日采子，二月八月采皮，阴。） 石苇（二月采，阴干。） 狗脊（二月八月采，曝。） 萆 （二月八月采，曝。） 菝（二月八月采，曝。） 白芷（二月八月采，曝。） 紫菀（二月三月采，阴干。） 百合（二月八月采，曝。） 牡丹（二月八月采，阴干。） 防己（二月八月采，阴干。） 地榆（二月八月采，曝。） 莎草根（二月八月采。） 大黄（二月八月采，火干。） 桔梗（二月八月采，曝。） 甘遂（二月采，阴干。） 赭魁（二月采。） 天雄（二月采，阴干。） 贯众（一月八月采，阴干。）

　　虎掌（二月八月采，阴干。） 白蔹（二月八月采，曝。） 羊桃（一月采，阴干。） 野狼毒（二月八月采，阴干。） 鬼臼（二月八月采。） 茯苓、茯神（二月八月采，阴干。） 桂（二月八月十月采，阴干。） 杜仲（二月五月六月九月采。） 商陆（二月八月采，晒干。） 丁香（二月八月采。） 榆皮（二月采皮，曝干，八月采实。） 猪苓（二月八月采，阴干。） 秦皮（二月八月采，阴干。） 石楠（二月四月采叶，八月采实，阴干。） 蓝叶（二月三月采，曝，本草无。） 赤箭（三月四月八月采，曝。） 防葵（三月三日采，曝。） 芎 （三月四月采，曝。）

　　徐长卿（三月采。） 黄芩（三月三日采，阴干。） 大青（三月四月采，阴干。） 玄参（三月四月采，曝。） 苦参（三月八月十月采，曝。） 杜蘅（三月三日采，曝。） 紫草（三月采，阴干。） 白薇（三月三日采，阴干。） 紫参（三月采，火干。） 泽兰（三月三日采，阴干。）

　　王瓜（三月采，阴干。） 垣衣（三月三日采，阴干。） 艾叶（三月三日采，曝。） 水萍（三月采，曝。） 芫花（三月三日采，阴干。） 泽漆（三月三日、七月七日采，阴干。） 藜芦（三月采，阴干。） 羊踯躅（三月采，阴干。） 茵芋（三月三日采，阴干。） 射干（三月三日采，阴干。） 青葙子（三月采茎叶，阴干，五月六月采子。） 紫葛（三月八月采，晒干。） 白附子（三月采。） 桑上寄生（三月三日采，阴干。） 浓朴（二月九月十月采，阴干。） 芜荑（三月采，阴干。） 黄环（三月采，阴干。） 乌芋（三月三日采，曝。） 桃花（三月三日采，阴干。） 苦菜（三月三日采，阴干。） 远志（四月采，阴干。） 菥 子（四月五月采，曝。）

　　景天（四月四日、七月七日采，阴干。） 蒲黄（四月采。） 兰草（四月五月采。） 蘼芜（四月五月采，曝。） 白头翁（四月采。） 夏枯草（四月采。） 溲疏（四月采。） 鼠尾草（四月采叶，七月采花，阴干。） 菖蒲（五月十二月采，阴干。） 卷柏（五月七月采，阴干。）

　　泽泻（五月六月八月采，阴干。叶：五月采；实：九月采。） 车前子（五月五日采，阴干。） 茺蔚子（五月采。） 石龙刍（五月七日采，曝。） 丹参（五月采，曝。） 天名精（五月采。）

　　肉苁蓉（五月五日采，阴干。） 蛇床子（五月采，阴干。） 茵陈蒿（五月及立秋采，阴干。）

　　旋花（五月采，阴干。） 葛根（五月采，曝。） 酸浆（五月采，阴干。） 蠡实（五月采，阴干。）

　　大小蓟（五月采。） 荭草（五月采实。） 旋复花（五月采，晒干。） 鸢尾（五月采。） 半夏（五月八月采，曝。） 莨菪子（五月采。） 蜀漆（五月采，阴干。） 茹（五月采，阴干。）

　　蓄（五月采，阴干。） 生漆（夏至后采。） 蕤核（五月六月采，晒干。） 松萝（五月采，阴干。）

　　五加皮（五月七月采茎，十月采根，阴干。） 莽草（五月采，阴干。） 郁李根（五月六月采。）

　　挛华（五月采。） 覆盆子（五月采。） 梅实（五月采，火干。） 杏核仁（五月采。） 蘩蒌（五月五日采。） 葫（五月五日采。） 蒜（五月五日采。） 青 （五月采，本草无。） 紫芝（六月八月采。） 茅根（六月采。） 荛花（六月采，阴干。） 昨夜何草（夏采，晒干。） 松脂（六月采。） 五木耳（六月采，曝干。） 石斛（七月八月采，阴干。） 蒺藜子（七月八月采，曝。）

