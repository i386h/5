<!-- { "loadSidebar": true } -->
　　肝劳，邪气眼赤，灸当容一百壮，两边各尔。在眼后耳前三阴三阳之会处，以手按之有上下横脉，是与耳门相对也。

　　肝俞，主目不明，灸二百壮，小儿寸数斟酌，灸可一二七壮。

　　治风翳，灸手中指本节头骨上五壮，炷如小麦大，逐病左右灸之。

　　治风痒赤痛，灸人中鼻柱二壮，仰卧灸之。

　　治目卒生翳，灸大指节横纹三壮，逐左右灸之。

　　治眼暗，若一眼暗，灸腕后节前陷中。两眼暗，两手俱灸，随年壮。

　　治温病后食五辛即不见物，遂成雀目，灸第九椎，名肝俞，二百壮，永瘥。

　　治脚转筋法：治脚转筋，针内昆仑穴，在内踝后陷中，入六分，气至泻之。

　　又灸承山，随年壮，神验。

　　第二十一椎主腰背不便，筋转痹，灸随年壮。

　　治筋挛转筋，十指筋挛急，不得屈伸，灸足外踝骨上七壮。

　　治失精筋挛，阴缩入腹相引痛，灸中封五十壮。又下满，灸五十壮，两脚一百壮，此二穴亦主喉肿厥逆，五脏所苦鼓胀悉主之。老人加之，五十以下及小儿并随年壮。

　　治转筋，胫骨痛不可忍，灸屈膝下廉横筋上三壮。

　　腹胀转筋，灸脐是一寸二七壮。

　　治症瘕法：小腹坚大如盘盂，胸腹中胀满，饮食不消，妇人症聚瘦瘠，灸三焦俞百壮，三报之。

　　灸内踝后宛宛中，随年壮。

　　灸气海百壮。

　　久冷及妇人症癖，肠鸣泄痢，绕脐绞痛，灸天枢百壮，三报之。勿针脐两旁各二寸。

　　积聚坚满痛，灸脾募百壮，章门是也。

　　治瘕癖，患左灸左，患右灸右。第一屈肋头近第二肋下即是灸处，第二肋头近第三肋下向肉翅前亦是灸处。初日灸三，次日五，后七，周而复始，至十止。惟忌大蒜，余不忌。

　　又灸关元五十壮。

　　又灸脐上四指五十壮。

　　膏肓俞两穴主无病不疗方：先令病患正坐曲脊，伸两手以臂着膝前，令正直，手大指与膝头齐，以物支肘，勿令臂得动也。从胛骨上角摸索至胛骨下头，其间当有四肋三间，灸中间依胛骨之里，去胛骨容侧指许，摩KT 去表肋间空处，按之自觉牵引肩中。灸两胛内各一处至六百壮，多至千壮，数百壮当气下，磐磐然如流水当有所下，若停痰宿疾亦必下也。此灸无所不治，主诸羸弱瘦损虚劳，梦中失精，上气咳逆。及狂惑妄误，皆有大验。若病患已困，不能正坐，当令侧卧，挽上臂令前索孔穴灸之，求穴大较，以右手从左肩上住指头表所不及者是也，左手亦然。及以前法灸。若不能久正坐伸两臂者，亦可伏衣 上伸两臂，令人挽两胛骨使相远。不尔甲胛覆穴不可得也。所伏衣 当令大小有常，不尔则前却失其穴也。此穴灸讫后，令人阳气盛，当消息自养，令得平复。其穴近第五椎相准望求索。

　　治头重臂肘重法：头重风劳，灸脑户五壮，针入三分补之。

　　头重不能胜，灸脑户下一寸半。

　　身体重，四肢不能自持，灸脾俞，随年壮，针入五分补之。

　　身重，嗜眠不自觉，灸天府五十壮，针入三分补之。

　　身重，灸水分百壮，针入一寸补之。

　　体重，四肢不举，灸天枢五十壮。忌针。

　　身重肿，坐不欲起，风劳脚疼，灸三里五十壮，针入五分补之。又，灸足太阳五十壮，针入三分补之。

　　臂重不举，灸肩井，随年壮，可至百壮，针入五分补之。

　　又，灸足泽三十壮，针入三分补之。

　　第一椎名大杼，无所不主，侠左右一寸半或一寸二分，主头项痛不得顾。胸中烦急，灸随年壮。

　　诸烦热，时气温病，灸大椎百壮，针入三分泻之，横三间寸灸之。

　　心烦上气，灸肺俞，针入五分。

　　心烦短气，灸小肠俞。

　　又，灸巨阙、期门各一百壮，针入五分。

　　又，灸心俞百壮，针入五分。

　　头身热，灸胃管百壮，勿针。

　　烦闷忧思，灸大仓百壮。

　　烦热头痛，针虎口入三分。

　　烦躁恍惚，灸间使三十壮，针入三分。

　　骨热烦，胸满气闷，针三里入五分。

　　身体烦热，针中府。又，灸绝骨五十壮。

　　卷第二十七·针灸中

　　胆病第二

　　一十二法

　　左手关上阳绝者，无胆脉也。苦口中无味（一云苦眯目），恐畏如见鬼，多惊少力，刺足厥阴治，阴在足大指间，或刺三毛中。

　　左手关上阳实者，胆实也。苦腹中不安，身躯习习，刺足少阳治。阳在足第二指本节后一寸。

　　侠胆俞旁行相去五寸，名浊浴。主胸中胆病，随年壮。

　　胆虚，灸足内踝上一夫，名三阴交，二十壮。

　　治吐血法：虚劳吐血，灸胃管三百壮，亦主呕逆吐血，少食多饱及多睡百病。

　　凡口鼻出血者，名曰脑衄，灸上星五十壮。

　　吐血、唾血，灸胸堂百壮，忌针。

　　吐血，腹痛雷鸣，灸天枢百壮。

　　吐血唾血，上气咳逆，灸肺俞，随年壮。

　　吐血酸削，灸肝俞百壮。

　　吐血呕逆，灸手心主五十壮，大陵是。

　　吐血，颈项上二七壮。

　　卷第二十七·针灸中

　　心病第三

　　一十八法

　　心俞，各灸二七壮，主心病，老小减之。不能食，胸中满，膈上逆气，闷热，皆灸之。

　　卒心疝，暴痛汗出，刺大敦，左取右，右取左。男左女右，刺之出血立已。

　　侠巨阙两边，相去各半寸，名曰上门。主胸中痛引腰背，心下呕逆，面无滋润，各灸随年壮。

　　凡颜色焦枯，劳气失精，肩背痛，手不得上头，灸肩 百壮。穴在肩外头近后，以手按之有解宛宛中。

　　当心下一寸，名巨阙。主心闷痛，上气，引少腹冷，灸二七壮。

　　脉不出，针不容两穴，在幽门两旁各一寸五分。

　　健忘忽忽，针间使入五分，掌后三寸。

　　心中懊 ，彻背痛，烦逆，灸心俞百壮。

　　心痛如锥刀刺，气结，灸膈俞七壮。

　　心痛，冷气上，鸠尾上二寸半，名龙颔，灸百壮，不针。

　　心痛，恶气上，肋痛急，灸通谷五十壮，在乳下二寸。

　　心痛暴恶，气叉心，灸巨阙百壮。

　　心痛，胸胁满，灸期门，随年壮。

　　心痛坚烦，气结，灸大仓百壮。

　　心痛曝绞，急欲绝，灸神府百壮。附：鸠尾正当心，有忌。

　　胸痹心痛，灸膻中百壮。忌针两乳间。

　　心痛，灸臂腕横纹三七壮。

　　心痛，灸两虎口白肉际七壮。

　　卷第二十七·针灸中

　　小肠病第四

　　八十一法，诀二首

　　左手关前寸口阳绝者，无小肠脉也。苦脐痹，少腹中有疝瘕，主月即冷上抢心，刺手心主治，阴在掌后横纹中，入一分。

　　左手关前寸口阳实者，小肠实也。苦心下急，热痹，小肠内热，小便赤黄，刺手太阳治，阳在手第二指本节后一寸动脉。

　　侠中管两边相去半寸，名曰阴都，灸随年壮，主小肠热病。

　　侠脐两边相去一寸，名魂舍，灸一百壮，主小肠泄利脓血，小儿减之。又，灸小肠俞七壮。

　　灸风眩法：以绳横度口至两边，既得度口之寸数，便以绳一头更度鼻，尽其两边两孔间，得鼻度之寸数，中屈之取半合，于口之全度中屈之。先觅头上回发，当回发中灸之，以度度四边左右前后，当绳端而灸。前以面为正，并依年壮多少，一年凡三灸，皆须疮瘥又更灸之，壮数如前。若速灸，火气引上。其数处回发者，则灸其近当鼻也。若回发近额者，亦宜灸。若指面为瘢，则阙其面处，然病重者，亦不得计此也。

　　治卒癫法：灸阴茎上宛宛中三壮，得小便通即瘥。当尿孔上是穴。

　　又，灸阴茎头三壮。

　　又，灸乳头三壮。

　　又，灸足大指上聚毛中七壮。

　　又，灸督脉三十壮，在直鼻人中上，入发际三报之。

　　又，灸天窗、百会各渐灸三百壮，炷惟小作。

　　又法：灸耳上发际各五壮。

　　治卒中邪魅恍惚振噤法：鼻下人中及两手足大指爪甲，令艾炷半在爪上，半在肉上，七炷不止，十四壮，炷如雀矢大作之。

　　狂，鬼语，针其足大拇指爪甲下，入少许即止。

　　治大人癫小儿惊痫法：灸背第二椎及下穷骨两处，以绳度中折，绳端一处是脊骨上也。凡三处毕，复断此绳作三折，令各等而参合如 字，以一角注中央灸，下二角侠脊两边便灸之，凡五处也。以丹注所灸五处各百壮，削竹为度，胜绳也。

　　狂风骂詈，挝斫人名，为热阳风。灸口两吻边，燕口处赤白际各一壮。

　　又，灸阴囊缝三十壮，令人立，以笔正注当下，己卧却核卵令上。乃灸之，勿令近前中卵核，恐害于阳气也。

　　卒发狂言鬼语法：以甑带急合缚两手大指，便灸左右胁，当对屈肘头两处火，俱下各七壮，须臾鬼语自道姓名乞去。徐徐语问，乃解其手。

　　狂痫不识人，癫病眩乱，灸百会九壮。

　　狂走螈 ，灸玉枕上三寸。一法：顶后一寸百壮。

　　狂邪鬼语，灸天窗九壮。

　　又，灸口吻十五壮。

　　狂癫哭泣，灸手逆注三十壮，在手腕后六寸。

　　狂走惊痫，灸河口五十壮，在手腕后陷中动脉，此与阳明同也。

　　狂癫风癫，吐舌，灸胃管百壮，不针。

　　又，灸大幽一百壮。

　　又，灸间使三十壮。（《千金》云：治狂走癫痫。）

　　狂言恍惚，灸天枢百壮。

　　又，灸间使三十壮。（《千金》云：治狂言妄语。）

　　狂走喜怒悲泣，灸巨觉随年壮。在背上侠内侧反手不及者，骨芒穴上六分，捻之痛是也（一云巨阙俞。）

　　狂邪惊痫，灸承命三十壮，在内踝后上行三寸动脉上。

　　又，灸巨太阳五十壮。（《千金》云：治狂癫风惊，厥逆心烦。）

　　又，灸巨太阳五十壮。（《千金》云：治狂癫鬼语。）

　　又，灸足少阳随年壮。（《千金》云：治狂癫痫狂易。）

　　又，灸足阳明三十壮。（《千金》云：治狂走，惊，恍惚。）

　　狂走癫阙如死人，灸足大敦九壮。（《千金》云：灸足大指三毛中。）

　　狂走骂詈，灸八会，随年壮，在阳明下五分。

　　狂癫惊走风恍惚， 喜骂笑歌哭，鬼语吐舌，悉灸上星、脑户、风池，手太阳、阳明、太阴，足太阳、阳明、阳跷、少阳、太阳、阴跷、足跟，悉随年壮。

　　惊怖心忪，少力，灸大横五十壮。

　　邪鬼妄语，灸悬命一十四壮，在口唇里中央 者是。一名鬼禄，一法以钢刀决断乃佳。

　　狂邪鬼语，灸伏兔百壮。

