<!-- { "loadSidebar": true } -->
　　又，灸慈门五十壮。（《千金》云：治悲泣邪语，鬼忙歌笑。）

　　悲泣鬼语，灸天府五十壮。

　　狂邪发无常，披头大唤欲杀人，不避水火者，灸间使，男左女右，随年壮。

　　狂走刺人，或欲自死，骂詈不息，称鬼神语，灸口吻头赤白际一壮。

　　又，灸两肘内屈中，五壮。

　　又，灸背脾中间三壮，报之。

　　惊狂走，灸内踝上三寸，近后动脉上七壮。

　　邪病，四肢重痛，诸杂候，尺泽主之。一名鬼堂。

　　邪病语不止及诸杂候，人中主之。一名鬼市。（《千金》云：一名鬼客厅，凡人中恶先掐鼻下足也。）

　　邪病卧，冥冥不自知，风府主之。一名鬼穴。

　　邪病大唤骂詈走，十指端去爪一分主之。一名鬼城。

　　邪病鬼癫，胸上主之。一名鬼门。并主四肢重。

　　邪病大唤骂走，三里主之。一名鬼邪。

　　劳宫，一名鬼路。

　　阳泽，一名鬼臣。

　　耳前发际宛宛中，一名鬼床。

　　尺中动脉名鬼受。

　　足太阳名鬼路。

　　癫狂二三十年者，灸天窗，次肩井，次风门，次肝俞，次肾俞，次手心主，次曲池，次足五趾，次涌泉，各五百壮，日七壮。

　　针邪鬼病图诀法：凡百邪之病，源起多途，其有种种形相，示表癫邪之端，而见其病，或有默然而不声，或复多言而谩语，或歌或哭，或笑或吟，或眠坐沟渠，啖食粪秽，或裸露形体，或昼夜游走，或扁鹊曰：百邪所病者，针有十三穴。凡针之体，先从鬼宫起。次针鬼信，便至鬼垒，又至鬼心，未必须并针，止五六穴即可知矣。若是邪虫之精，便自言说，论其由来，往验有实，立得精灵，未必须尽其命，求去与之。男从左起针，女从右起针，若数处不言，便遍针也。

　　依诀而行，针灸等处并备主之。

　　第一初下针，从人中名鬼宫，在鼻下人中左边下针，出右边。

　　第二次下针，手大指爪甲下三分，名鬼信。入肉三分。

　　第三次下针，足大指爪甲下，入肉二分，名鬼垒，五指皆针。

　　第四次下针，在掌后横纹入半解，名鬼心。

　　第五次下针，在外踝下白肉际，火针七 ， 三下名鬼路。

　　第六次下针，入发际一寸，大椎以上火针七 ， 三下名鬼枕。

　　第七次下针，去耳垂下五分，火针七 ， 三下名鬼床。

　　第八次下针，承浆从左刺出右，名鬼市。

　　第九次下针，从手横纹三寸两筋间针度之，名鬼路，此名间使。

　　第十次下针，入发际直鼻上一寸，火针七 ， 三下名鬼堂。

　　第十一次下针，阴下缝灸三壮，女人玉门头三壮，名鬼藏。

　　第十二次下针，尺泽横纹中内外两纹头接白肉际七 ， 三下名鬼臣，此名曲池。

　　第十三次下针，去舌头一寸，当舌中下缝，刺贯出舌上。仍以一板横口吻，安针头令舌不得动，名鬼封。

　　上以前若是手足皆相对，针两穴。若是孤穴，即单针之。

　　治风邪法：灸间使随年壮。

　　又，灸承浆七壮，三报之。

　　又，灸心俞七壮。

　　又，灸三里七壮。

　　治鬼魅：灸入发际一寸百壮。

　　灸间使、手心各五十壮。

　　野狐魅：合手大指，急缚大指，灸合间二七壮，当狐鸣而愈。

　　卷第二十七·针灸中

　　脾病第五

　　三十二法

　　脾俞，主四肢寒热，腰疼不得俯仰，身黄腹满，食呕，舌根直，并灸椎上三穴各七壮。

　　治老小大便失禁法：灸两脚大指去甲一寸三壮。

　　又，炙大指奇间各三壮。

　　大小便不通：灸脐下一寸三壮。

　　又，灸横纹百壮。

　　治大便难法：灸第七椎两旁各一寸，七壮。

　　灸侠玉泉相去二寸半，名肠遗，随年壮（一云二寸）。

　　又，灸承筋二穴三壮。

　　又，灸大都随年壮。

　　又，灸大敦四壮。

　　腹中热闭，时大小便难，腰痛连胸，灸团冈百壮，在小肠俞下二寸横三间寸，灸之。

　　大便闭塞，气结，心坚满，灸石门百壮。

　　大小便不利，欲作腹痛，灸荣卫四穴各百壮，在背脊四面各一寸。

　　大小便不利，灸八 百壮，在腰目下三寸，侠脊相去四寸，两边各四穴。

　　小儿大小便不通，灸魃口两吻各一壮。

　　小便不利，大便数泄注，灸屈骨端五十壮。

　　又，灸天枢百壮，在侠脐相去各二寸。魂魄之舍，不可下针。（一名相去三寸。）

　　治痢法：大便下血，灸第二十椎，随年壮。（恐是中膂肉俞。）

　　赤白下痢，灸穷骨头百壮，多多益佳。

　　食不消化，泄痢，不作肌肤，灸脾俞随年壮。泄注五痢便脓血，重下腹痛，灸小肠俞百壮。泄痢久下，失气劳冷，灸下腰百壮，三报之。在八魁正中脊骨上。灸多益佳，三宗骨是。

　　忌不痢不嗜食，食不消，灸长谷五十壮，三报之。在侠脐相去五寸，一名循际。

　　下痢赤白，灸足太阴五十壮三报之久冷五痔便血，灸脊中百壮。

　　五痔便血失屎，灸回气百壮，在脊穷骨上。赤白下，灸穷胸惟多益佳。

　　久痢，百治不瘥，灸足阳明下一寸高骨之上中，去大指奇间三寸，灸随年壮。

　　又，灸关元三百壮，十日灸，并治冷痢腹痛。

　　又，先屈竹，量正当两胯脊上点记，下量一寸点两旁各一寸，复下量一寸当脊上合三处，一灸三十壮，灸百壮以上，一切痢皆瘥。亦主疳湿。脊上当胯点处不灸。

　　又，灸脐中稍稍至二三百壮。

　　卷第二十七·针灸中

　　胃病第六

　　三十四法

　　治胃补胃，灸胃俞百壮，主胃中寒，不能食，食多身羸瘦，肠鸣腹满，胃胀。

　　灸三焦俞，主五脏六腑积聚，心腹满，腰背痛，饮食不消，吐逆。寒热往来，小便不利，羸瘦少气，随年壮。

　　又，灸心下二寸，名胃管，百壮至千壮，佳。

　　小肠俞主三焦寒热，灸随年壮。

　　治胃中热病，膝下三寸名三里，灸三十壮。

　　反胃，食即吐出，上气，灸两乳下各一寸，以瘥为限。

　　又，灸脐上一寸二十壮。

　　又，灸内踝下三指稍斜向前有穴，三壮。（《外台秘要》云一指。）

　　灸胸胁胀满法：胪胀胁腹满，灸膈俞百壮，三报之。

　　胀满水肿，灸脾俞随年壮，三报之。

　　胀满雷鸣，灸犬肠俞百壮，三报之。

　　胀满气聚，寒冷，灸胃管，在心鸠尾下三寸，百壮，三报之。

　　胀满绕脐，结痛坚，不能食，灸中守百壮，在脐上一寸，一名水分。

　　胀满瘕聚滞下疼，灸气海百壮，在脐下一寸，忌针。

　　胀满气如水肿状，少腹坚如石，灸膀胱募百壮，在中极脐下四寸。

　　胀满肾冷，瘕聚泄痢，灸天枢百壮。

　　胸满，心腹积聚痞疼痛，灸肝俞百壮。

　　灸干呕法：干呕不止，所食即吐不停，灸间使三十壮。若四厥，脉沉绝不至者。灸之便通，此法起死人。

　　又，灸心主尺泽，亦佳。

　　又，灸乳下一寸三十壮。

　　凡哕，令人惋恨，灸承浆，炷如麦七壮。

　　又，灸脐下四指七壮。

　　治卒哕，灸膻中、中府、胃管各数十壮，灸尺泽、巨阙各七壮。

　　灸吐法：吐逆不得食，灸心俞百壮。

　　吐逆不得下食，今日食，明日吐，灸膈俞百壮。

　　卒吐逆，灸乳下一寸七壮。

　　吐变不下食，灸胸膛百壮。

　　又，灸巨阙五十壮。

　　又，灸胃管百壮三报之。

　　又，灸脾募百壮，一名章门，在大横外直脐季肋端三报之。

　　呕吐宿汁，吞酸，灸神光，一名胆募，百壮，三报之。（《甲乙经》云：日月，胆募也，在期门下五分。）

　　呕吐咳逆霍乱吐血，灸手心主五十壮。

　　噫哕膈中气闭塞，灸腋下聚毛下附肋宛宛中五十壮，神良。

　　噫哕呕逆，灸石关百壮。

　　卷第二十七·针灸中

　　肺病第七

　　四十五法

　　肺胀气抢胁下热痛，灸侠胃管两边相去一寸，名阴都，随年壮。

　　又，刺手太阴出血，主肺热气上咳嗽，寸口是也。

　　肺胀胁满，呕吐上气等，灸大椎并两乳上第三肋间各三壮。

　　凡肺风气痿绝，四肢胀满，喘逆胸满，灸肺俞各两壮，肺俞对乳引绳度之。

　　肺俞，主喉痹气逆咳嗽，口中涎唾，灸七壮，亦随年壮，可至百壮。

　　呕吐上气，灸尺泽，在肘中，不三则七。

　　腹中雷鸣相逐，食不化，逆气，灸上管下一寸，名太仓，七壮。

　　治奔豚上气法：章门，一名长平，二穴在大横外，直脐季肋端，主奔豚腹肿，灸百壮。

　　又，灸气海百壮，在脐下一寸半。

　　又，灸关元五十壮，亦可百壮，在脐下三寸。

　　中极，一名玉泉，在脐下四寸。主奔豚抢心不得息，灸五十壮。

　　心中烦热奔豚，胃气胀满不能食，针上管入八分，得气即泻。若心痛不能食，为冷气，宜先补后泻，神验。灸之亦佳，日二七至百止，不瘥倍之。不忌房室。

　　奔豚冷气，心间伏梁，状如覆杯，冷结诸气，针中管入八分，留七呼，在上管下一寸，泻五吸，疾出针，须灸，日二七壮至四百止，慎忌房室。

　　又，中府二穴，主奔豚上下，腹中与腰相引痛，灸百壮。

　　又，期门二穴，直乳下二肋端旁一寸五分，主奔豚，灸百壮。

　　又，四满侠丹田两旁相去三寸，灸百壮。（一云三十壮。）主奔豚气，上下抢心腹痛。

　　凡上气冷发，腹中雷鸣，转叫，呕逆不食，灸太冲，不限壮数。从痛至不痛止，炷如雀矢大。

　　第四椎名巨阙俞，主胸膈中气，灸随年壮。

　　太仓一穴，一名胃募，心下四寸，主心腹诸病，坚满烦痛，忧思结气，寒冷霍乱，心痛吐下，食饮不消，肠鸣泄痢，灸百壮。

　　肓募二穴，在乳头斜度至脐中屈去半从乳下行尽度头是，主结气囊裹，针药所不及，灸随年壮。

　　脐下结痛，流入阴中，发作无时，此冷气，灸关元百壮。

　　又，灸天井百壮。

　　气短不语，灸大椎随年壮。又灸肺俞百壮。又灸肝俞百壮。又灸尺泽百壮。又灸小指第四指间交脉上七壮。又灸手十指头各十壮。

　　少年房多短气，灸鸠尾头五十壮。又灸脐孔中二七壮。

　　乏气，灸第五椎下随年壮。

　　下气，灸肺俞百壮。

　　又，灸太冲五十壮，此穴并主肺痿。

