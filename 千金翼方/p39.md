<!-- { "loadSidebar": true } -->
　　冬阳明病，反无汗，但小便利，二三日呕而咳，手足若厥者，其人头必痛，若不呕不咳，手足不厥者，头不痛。

　　冬阳明病，但头眩，不恶寒，故能食而咳者，其人咽必痛，若不咳者，咽不痛。

　　阳明病，脉浮而紧，其热必潮，发作有时，但浮者，必盗汗出。

　　阳明病，无汗，小便不利，心中懊 ，必发黄。

　　阳明病被火，额上微汗出而小便不利，必发黄。

　　阳明病，口燥，但欲漱水，不欲咽者，必衄。

　　阳明病，本自汗出，医复重发其汗，病已瘥，其人微烦不了了，此大便坚也。必亡津液，胃中燥，故令其坚。当问小便日几行，若本日三四行，今日再行者，必知大便不久出，今为小便数少，津液当还入胃中，故知必当大便也。

　　夫病阳多者，热下之则坚，汗出多极，发其汗亦坚。

　　伤寒呕多，虽有阳明证，不可攻也。

　　阳明病，当心下坚满，不可攻之，攻之遂利不止者，利止者愈。

　　阳明病，合色赤，不可攻之，必发热，色黄者，小便不利也。

　　阳明病，不吐下，而烦者，可与承气汤。

　　阳明病，其脉迟，虽汗出，不恶寒，其体必重，短气，腹满而喘，有潮热，如此者，其外为解，可攻其里，手足 然汗出，此为已坚，承气汤主之。

　　若汗出多，而微恶寒，外为未解，其热不潮，勿与承气汤，若腹大满，而不大便者，可与小承气汤，微和其胃气，勿令至大下。

　　阳明病，潮热微坚，可与承气汤，不坚勿与之。

　　若不大便六七日，恐有燥屎，欲知之法，可与小承气汤，若腹中转矢气者，此为有燥屎，乃可攻之。若不转矢气者，此但头坚后溏，不可攻之，攻之必腹胀满，不能食。欲饮水者即哕。其后发热者，必复坚，以小承气汤和之。若不转矢气者，慎不可攻之。

　　夫实则谵语，虚则郑声。郑声者，重语是也。直视谵语，喘满者死，下利者亦死。

　　阳明病，其人多汗，津液外出，胃中燥，大便必坚，坚者则谵语，承气汤主之。

　　阳明病，谵语妄言，发潮热其脉滑疾，如此者，承气汤主之，因与承气汤一升，腹中转气者，复与一升，如不转气者，勿与之。明日又不大便，脉反微涩，此为里虚，为难治，不得复与承气汤。

　　阳明病，谵语，有潮热，反不能食者，必有燥屎五六枚，若能食者，但坚耳，承气汤主之。

　　阳明病，下血而谵语者，此为热入血室，但头汗出者，当刺期门，随其实而泻之， 然汗出者则愈。

　　汗出而谵语者，有燥屎在胃中，此风也。过经乃可下之。下之若早，语言必乱。以表虚里实，下之则愈，宜承气汤。

　　伤寒四五日，脉沉而喘满，沉为在里，而反发其汗，津液越出，大便为难，表虚里实，久则 语。

　　阳明病下之，心中懊 而烦，胃中有燥屎者，可攻。其人腹微满，头坚后溏者，不可不下之，有燥屎者，宜承气汤。

　　病者五六日不大便，绕脐痛，躁烦，发作有时，此为有燥屎，故使不大便也。

　　病者烦热，汗出即解，复如疟状，日晡所发者，属阳明，脉实者当下之；脉浮虚者当，发其汗，下之，宜承气汤。发汗宜桂枝汤。（方见桂枝汤门）

　　大下后，六七日不大便，烦不解，腹满痛者，此有燥屎，所以然者，本有宿食故也，宜承气汤。

　　病者小便不利，大便乍难乍易，时有微热，怫郁不能卧，有燥屎故也，宜承气汤。

　　得病二三日，脉浮弱，无太阳柴胡证，而烦心下坚，至四日虽能食，以小承气汤少与微和之，令小安，至六日，与承气汤一升，不大便六七日，小便少者，虽不大便，但头坚后溏，未伤寒七八日，目中不了了，睛不和，无表里证，大便难，微热者，此为实，急下之，宜承气汤。

　　阳明病，发热汗多者，急下之，宜承气汤。

　　发汗不解，腹满痛者，急下之，宜承气汤。

　　腹满不减，减不足言，当下之，宜承气汤。

　　阳明与少阳合病而利，脉不负者为顺，滑而数者，有宿食，宜承气汤。（方并见承气汤门）

　　阳明病，脉浮紧，咽干口苦，腹满而喘，发热汗出，不恶寒，反偏恶热，其身体重。发汗即躁，心中愦愦，而反谵语。加温针，必怵惕，又烦躁不得眠。下之，胃中空虚，客气动膈，心中懊 ，舌上苔者栀子汤主之。

　　阳明病，下之，其外有热，手足温，不结胸，心中懊 ，若饥不能食，但头汗出，栀子汤主之。方：栀子（十四枚，擘） 香豉（四合，绵裹）

　　上二味，以水四升，先煮栀子取二升半，纳豉，煮取一升半，去滓，分再服，温进一服，得快吐止后服。

　　三阳合病，腹满身重，难以转侧，口不仁，言语向经，谵语遗尿。发汗则谵语。下之则额上生汗，手足厥冷。白虎汤主之。（按诸本皆云“向经”，不敢刊改。）

　　若渴欲饮水，口干舌燥者，白虎汤主之。（方见杂疗中。）

　　若脉浮发热，渴欲饮水，小便不利，猪苓汤主之。方：猪苓（去黑皮） 茯苓 泽泻 阿胶 滑石（碎，各一两）

　　上五味，以水四升，先煮四味，取二升，去滓，纳胶烊消，温服七合，日三服。

　　阳明病，汗出多而渴者，不可与猪苓汤，以汗多胃中燥，猪苓汤复利其小便故也。

　　胃中虚冷，其人不能食者，饮水即哕。

　　脉浮发热，口干鼻燥，能食者即衄。

　　若脉浮迟，表热里寒，下利清谷，四逆汤主之。方：甘草（二两，炙） 干姜（一两半） 附子（一枚，生，去皮，破八片）

　　上三味，以水三升，煮取一升二合，去滓，分温再服，强人可大附子一枚，干姜三两。

　　阳明病发潮热，大便溏，小便自可，而胸胁满不去，小柴胡汤主之。

　　阳明病，胁下坚满，不大便而呕，舌上苔者，可以小柴胡汤，上焦得通，津液得下，胃气因和，身 然汗出而解。

　　阳明中风，脉弦浮大，而短气，腹都满，胁下及心痛，久按之气不通，鼻干，不得汗，其人嗜卧，一身及目悉黄，小便难，有潮热，时时哕，耳前后肿。刺之小瘥，外不解，病过十日，脉续浮，与小柴胡汤。但浮，无余证，与麻黄汤。不溺，腹满加哕，不治。（方见柴胡汤门）

　　阳明病，其脉迟，汗出多，而微恶寒，表为未解，可发汗，宜桂枝汤。

　　阳明病，脉浮，无汗，其人必喘，发汗即愈，宜麻黄汤（方并见上。）

　　阳明病汗出，若发其汗，小便自利，此为内竭，虽坚不可攻，当须自欲大便，宜蜜煎导而通之，若土瓜根、猪胆汁皆可以导。方：蜜（七合）

　　上一味，纳铜器中，微火煎之，稍凝如饴状，搅之勿令焦着，欲可丸捻如指许长二寸，当热时急作令头锐，以纳谷道中，以手急抱，欲大便时乃去之。

　　又方：大猪胆一枚，泻汁，和少法醋以灌谷道中如一食顷，当大便，出宿食恶物。已试甚良。

　　阳明病，发热而汗出，此为热越，不能发黄也，但头汗出，其身无有，齐颈而还，小便不利，渴引水浆，此为瘀热在里，身必发黄，茵陈汤主之。

　　伤寒七八日，身黄如橘，小便不利，其腹微满，茵陈汤主之。方：茵陈（六两） 栀子（十四枚，擘） 大黄（二两）

　　上三味，以水一斗二升，先煮茵陈减六升，纳二味，煮取三升，去滓，分温三服。小便当利，溺如皂荚沫状，色正赤。一宿黄从小便去。

　　阳明证，其人喜忘，必有蓄血，所以然者，本有久瘀血，故令喜忘，虽坚，大便必黑，抵当汤主之。

　　病者无表里证，发热七八日，虽脉浮数，可下之，假令下已，脉数不解，而合热消谷喜饥，至六七日，不大便者，有瘀血，抵当汤主之。若数不解而下不止，必挟热便脓血。（方见杂疗中。）

　　食谷而呕者，属阳明，茱萸汤主之。方：吴茱萸（一升） 人参（三两） 生姜（六两，切） 大枣（十二枚，擘）

　　上四味，以水七升，煮取二升，去滓，温服七合，日三服。得汤反剧者，属上焦也。

　　阳明病，寸口缓，关上小浮，尺中弱，其人发热而汗出，复恶寒，不呕，但心下痞，此为医下之也。若不下，其人复不恶寒而渴者，为转属阳明，小便数者，大便即坚，不更衣十日，无所苦也。渴欲饮水者，但与之，当以法救渴，宜五苓散。（方见疗痞门。）

　　脉阳微而汗出少者，为自如：汗出多者，为太过。太过者阳绝于内，亡津液，大便因坚脉浮而芤，浮为阳，芤为阴，浮芤相搏，胃气则生热，其阳则绝。趺阳脉浮而涩，浮则胃气强，涩则小便数，浮涩相搏，大便即坚，其脾为约，麻子仁丸主之。方：麻子仁（二升） 芍药 枳实（炙，各八两） 大黄（一斤） 浓朴（一尺，） 杏仁（一升，去皮尖两仁者，熬，别作脂）

　　上六味，蜜和丸，如梧桐子大，饮服十丸，日三服，渐加，以知为度。

　　伤寒发其汗，则身目为黄，所以然者，寒湿相搏，在里不解故也。伤寒其人发黄，栀子柏皮汤主之。方：栀子（十五枚，擘） 甘草 黄柏（十五分）

　　上三味，以水四升，煮取二升，去滓，分温再服。

　　伤寒瘀热在里，身体必黄，麻黄连翘赤小豆汤主之。方：麻黄（去节） 连翘（各一两） 杏仁（三十枚，去皮尖） 赤小豆（一升） 大枣（十二枚，擘） 生梓 白皮（切，一斤） 甘草（二两，炙） 一方生姜（二两，切）

　　上七味，以水一斗，煮麻黄一二沸，去上沫，纳诸药，煮取三升，去滓，温服一升。

　　卷第九·伤寒上

　　少阳病状第九

　　九证

　　少阳之为病，口苦咽干目眩也。

　　少阳中风，两耳无所闻，目赤，胸中满而烦，不可吐下，吐下则悸而惊。

　　伤寒病，脉弦细，头痛而发热，此为属少阳。少阳不可发汗，发汗则谵语，为属胃。胃和即愈，不和烦而悸。

　　太阳病不解，转入少阳，胁下坚满，干呕不能食饮，往来寒热，而未吐下，其脉沉紧，可与小柴胡汤。若已吐下发汗温针，谵语，柴胡证罢，此为坏病。知犯何逆，以法治之。

　　三阳脉浮大，上关上，但欲寐，目合则汗。

　　伤寒六七日，无大热，其人躁烦，此为阳去入阴故也。

　　伤寒三日，三阳为尽，三阴当受其邪，其人反能食而不呕，此为三阴不受其邪。

　　伤寒三日，少阳脉小，欲已。

　　少阳病，欲解时，从寅尽辰。《千金翼云》卷第九

　　卷第十·伤寒下

　　太阴病状第一

　　八证 方二首

