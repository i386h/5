<!-- { "loadSidebar": true } -->
　　太阴之为病，腹满吐，食不下，下之益甚，时腹自痛，胸下坚结，太阴病，脉浮，可发其汗。

　　太阴中风，四肢烦疼，阳微阴涩而长，为欲愈。

　　太阴病，欲解时，从亥尽丑。

　　自利不渴者，属太阴，其脏有寒故也，当温之，宜四逆辈。

　　伤寒脉浮而缓，手足温，是为系在太阴，太阴当发黄；小便自利，利者不能发黄，至七八日，虽烦，暴利十余行，必自止，所以自止者，脾家实，腐秽当去故也。

　　本太阳病，医反下之，因腹满时痛，为属太阴，桂枝加芍药汤主之。其实痛，加大黄汤主之。方：桂枝（三两） 芍药（六两） 生姜（三两，切） 甘草（二两，炙） 大枣（十二枚，擘）

　　上五味，以水七升，煮取三升，去滓，分温三服。

　　加大黄汤方：大黄（二两）

　　上，于前方中加此大黄二两即是。

　　人无阳证，脉弱，其人续自便利，设当行大黄芍药者，减之，其人胃气弱，易动故也。

　　卷第十·伤寒下

　　少阴病状第二

　　四十五证 方一十六首

　　少阴之为病，脉微细，但欲寐。

　　少阴病，欲吐而不烦，但欲寐，五六日自利而渴者，属少阴，虚故引水自救。小便白者，少阴病形悉具，其人小便白者，下焦虚寒不能制溲，故白也。夫病其脉阴阳俱紧，而反汗出，为阳，属少阴，法当咽痛而复吐利。

　　少阴病，咳而下利，谵语，是为被火气劫故也，小便必难，为强责少阴汗也。

　　少阴病，脉细沉数，病在里，不可发其汗。

　　少阴病，脉微不可发其汗，无阳故也；阳已虚，尺中弱涩者，复不可下之。

　　少阴病，脉紧者，至七八日，下利，其脉暴微，手足反温，其脉紧反去，此为欲解，虽烦，下利必自愈。

　　少阴病，下利，若利止，恶寒而蜷，手足温者，可治。

　　少阴病，恶寒而蜷，时自烦，欲去其衣被，可治。

　　少阴中风，其脉阳微阴浮，为欲愈。

　　少阴病，欲解时，从子尽寅。

　　少阴病，八九日，而一身手足尽热，热在膀胱，必便血。

　　少阴病，其人吐利，手足不逆，反发热，不死，脉不足者，灸其少阴七壮。

　　少阴病，但厥无汗，强发之必动血，未知从何道出，或从口鼻目出，是为下厥上竭，为难治。

　　少阴病，恶寒，蜷而利，手足逆者，不治。

　　少阴病，下利止而眩，时时自冒者死。

　　少阴病，其人吐利，躁逆者死。

　　少阴病，四逆恶寒而蜷，其脉不至，其人不烦而躁者，死。

　　少阴病六七日，其息高者，死。

　　少阴病，脉微细沉，但欲卧，汗出不烦，自欲吐，至五六日，自利，复烦躁不得卧寐者，死。

　　少阴病，始得之，反发热，脉反沉者，麻黄细辛附子汤主之。方：麻黄（二两，去节） 细辛（二两） 附子（一枚，炮，去皮，破八片）

　　上三味，以水二斗，先煮麻黄，减一升，去上沫，纳诸药，煮取三升，去滓，温服一升少阴病，得之二三日，麻黄附子甘草汤微发汗，以二三日无证，故微发汗。方；麻黄（二两，去节） 附子（一枚，炮，去皮，破八片） 甘草（二两，炙）

　　上三味，以水七升，先煮麻黄一二沸，去上沫，纳诸药，煮取二升半，去滓，温服八合少阴病，得之二三日以上，心中烦，不得卧者，黄连阿胶汤主之。方：黄连（四两） 黄芩（一两） 芍药（二两） 鸡子黄（二枚） 阿胶（三挺）

　　上五味，以水六升，先煮三味，取二升，去滓，纳胶烊尽，纳鸡子黄，搅令相得，温服七合，日三服。

　　少阴病，得之一二日，口中和，其背中恶寒者，当灸之，附子汤主之。

　　少阴病，身体痛，手足寒，骨节痛，脉沉者，附子汤主之。方：附子（二枚，炮，去皮，破八片） 茯苓（三两） 人参（二两） 白术（四两） 芍药（三两）

　　上五味，以水八升，煮取三升，去滓，分温三服。

　　少阴病，下利便脓血，桃花汤主之。

　　少阴病，二三日至四五日，腹痛，小便，下利不止，而便脓血者，以桃花汤主之。方：赤石脂（一斤，一半肉，一半末） 干姜（一两） 粳米（一升）

　　上三味，以水七升，煮米熟汤成，去滓，温取七合，纳赤石脂末一方寸匕，一服止，余勿服。

　　少阴病，下利便脓血者，可刺。

　　少阴病，吐利，手足逆，烦躁欲死者，茱萸汤主之。（方见阳明门）

　　少阴病，下利，咽痛，胸满，心烦，猪肤汤主之。方：猪肤（一斤）

　　上一味，以水一斗，煮取五升，去滓，纳白蜜一升，白粉五合，熬香，和令相得，温分六服。

　　少阴病二三日，咽痛者，可与甘草汤；不瘥，可与桔梗汤。方：甘草上一味，以水三升，煮取一升半，去滓，温服七合，日再服。

　　桔梗汤方桔梗（一大枚） 甘草（二两）

　　上二味，以水三升，煮取一升，去滓，分温再服。

　　少阴病，咽中伤，生疮，不能语言，声不出，苦酒汤主之。方：鸡子（一枚，去黄，纳好上苦酒于壳中） 半夏（洗，破如枣核十四枚）

　　上二味，纳半夏着苦酒中，以鸡子壳置刀环中，安火上令三沸，去滓，少少含咽之，不瘥，更作三剂愈。

　　少阴病，咽中痛，半夏散及汤主之。方：半夏（洗） 桂枝 甘草（炙）

　　上三味，等分，各异捣，合治之，白饮和，服方寸匕，日三服。若不能散服者，以水一升，煎七沸，纳散两方寸匕，更煮三沸，下火令小冷，少少含咽之，半夏有毒，不当散服。

　　少阴病，下利，白通汤主之。方：附子（一枚，生去皮，破八片） 干姜（一两） 葱白（四茎）

　　上三味，以水三升，煮取一升，去滓，分温再服。

　　少阴病，下利脉微，服白通汤，利不止，厥逆无脉，干烦者，白通加猪胆汁汤主之。方猪胆汁（一合） 人尿（五合）

　　上二味，纳前汤中，和令相得，温分再服，若无胆，亦可用服汤，脉暴出者死，微续者生。

　　少阴病，二三日不已，至四五日，腹痛，小便不利，四肢沉重疼痛而利，此为有水气，其人或咳，或小便不利，或下利，或呕，玄武汤主之。方：茯苓 芍药 生姜（各三两，切） 白术（二两） 附子（一枚，炮，去皮，破八片）

　　上五味，以水八升，煮取三升，去滓，温服七合，咳者加五味子半升，细辛一两，干姜一两。小便自利者，去茯苓。下利者，去芍药，加干姜二两。呕者，去附子，加生姜，足前为半斤。利不止便脓血者，宜桃花汤。

　　少阴病，下利清谷，里寒外热，手足厥逆，脉微欲绝，身反恶寒，其人面赤，或腹痛，或干呕，或咽痛，或下利止而脉不出，通脉四逆汤主之。方：甘草（二两，炙） 附子（大者一枚，生，去皮，破八片） 干姜（三两，强人可四两）

　　上三味，以水三升，煮取一升二合，去滓，分温再服。其脉即出者愈，面赤者，加葱白九茎；腹痛者，去葱加芍药二两。呕者，加生姜二两。咽痛者，去芍药加桔梗一两。利止脉不出者，去桔梗加人参二两，病皆与方相应者，乃加减服之。

　　少阴病，四逆，其人或咳，或悸，或小便不利，或腹中痛，或泻利下重，四逆散主之。

　　方：甘草（炙） 枳实（炙） 柴胡 芍药（各十分）

　　上四味，捣为散，白饮和服方寸匕，日三服。咳者，加五味子、干姜各五分，兼主利。

　　悸者，加桂枝五分；小便不利者，加茯苓五分；腹中痛者，加附子一枚，炮；泻利下重者，先以水五升，煮薤白三升，取三升，去滓，以散三方寸匕，纳汤中，煮取一升半，分温再服。

　　少阴病，下利六七日，咳而呕渴，心烦不得眠，猪苓汤主之。（方见阳明门。）

　　少阴病，得之二三日，口燥咽干，急下之，宜承气汤。

　　少阴病，利清水色，青者，心下必痛，口干燥者，可下之，宜承气汤（一云大柴胡。）

　　少阴病六七日，腹满不大便者，急下之，宜承气汤。（方见承气汤中）

　　少阴病，其脉沉者，当温之，宜四逆汤。

　　少阴病，其人饮食入则吐，心中温温欲吐，复不能吐，始得之，手足寒，脉弦迟，此胸中实，不可下也，当遂吐之。若膈上有寒饮，干呕者，不可吐，当温之，宜四逆汤。（方见阳明门。）

　　少阴病，下利，脉微涩者，即呕汗者，必数更衣，反少，当温其上，灸之。（一云灸厥阴五十壮。）

　　卷第十·伤寒下

　　厥阴病状第三

　　五十六证 方七首

　　厥阴之为病，消渴，气上撞，心中疼热，饥而不欲食，甚者则欲吐蛔，下之不肯止。

　　厥阴中风，其脉微浮为欲愈，不浮为未愈。

　　厥阴病，欲解时，从丑尽卯。

　　厥阴病，渴欲饮水者，与水饮之即愈。

　　诸四逆厥者，不可下之，虚家亦然。

　　伤寒先厥，后发热而利者，必止。见厥复利。

　　伤寒始发热六日，厥反九日而下利。厥利当不能食，今反能食，恐为除中。食之黍饼，不发热者，知胃气尚在，必愈。恐暴热来出而复去也，后日脉之，其热续在，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之数，其热不罢，此为热气有余，必发痈脓。

　　伤寒脉迟，六七日，而反与黄芩汤彻其热，脉迟为寒，与黄芩汤复除其热，腹中冷，当不能食，今反能食，此为除中，必死。

　　伤寒先发厥热，下利必自止，而反汗出，咽中强痛，其喉为痹。发热无汗，而利必自止；便脓血，便脓血者，其喉不痹。

　　伤寒一二日至四五日，厥者必发热，前厥者后必热，厥深热亦深，厥微热亦微，厥应下之，而发其汗者，口伤烂赤。

　　凡厥者，阴阳气不相顺接，便为厥。厥者，手足逆者是。

　　伤寒病，厥五日，热亦五日，设六日，当复厥，不厥者自愈。厥不过五日，以热五日，故知自愈。

　　伤寒脉微而厥，至七八日，肤冷，其人躁无安时，此为脏寒，蛔上入其膈，蛔厥者，其人当吐蛔。令病者静，而复时烦，此为脏寒。蛔上入其膈，故烦，须臾复止，得食而呕又烦者，蛔闻食臭必出，其人常自吐蛔，蛔厥者，乌梅丸主之。方：乌梅（三百枚） 细辛（六两） 干姜（十两） 黄连（十六两） 当归（四两） 蜀椒（四两）

　　附子（六两，炮） 桂枝（六两） 人参（六两） 黄柏（六两）

