<!-- { "loadSidebar": true } -->
　　凡人不能绝嗔，得无理之人易生嗔喜，妨人道性。

　　卷第十四·退居

　　种造药第六

　　种枸杞法：拣好地，熟 加粪讫，然后逐长开 ，深七八寸令宽，乃取枸杞连茎锉长四寸许，以草为索慢束，束如羹碗许大，于 中立种之。每束相去一尺。下束讫，别调烂牛粪稀如面糊，灌束子上令满，减则更灌。然后以肥土拥之满讫。土上更加熟牛粪，然后灌水。不久即生，乃如剪韭法，从一头起首割之。得半亩，料理如法，可供数人。其割时与地面平，高留则无叶，深剪即伤根。割仍避热及雨中，但早朝为佳。

　　又法：但作束子作坑，方一尺，深于束子三寸。即下束子讫，着好粪满坑填之，以水浇粪下，即更着粪填，以不减为度。令粪上束子一二寸即得。生后极肥，数锄拥，每月加一粪尤佳。

　　又法：但畦中种子，如种菜法，上粪下水，当年虽瘦，二年以后悉肥。勿令长苗，即不堪食，如食不尽，即剪作干菜，以备冬中常使。如此从春及秋，其苗不绝。取甘州者为真，叶浓大者是。有刺叶小者是白棘。不堪服食，慎之。

　　又法：枸杞子于水盆 令散讫，曝干 地作畦。畦中去却五寸土作 ，缚草作KT 以臂长短，即以泥涂KT 上令遍，以安 中。即以子布泥上，一面令稀稠得所，以细土盖上令遍，又以烂牛粪盖子上令遍。又布土一重，令与畦平。待苗出，时时浇溉。及堪采，即如剪韭法。

　　更不要煮炼，每种用二月，初一年但五度剪，不可过此也。凡枸杞生西南郡谷中及甘州者，其子味过于蒲桃。今兰州西去邺城、灵州、九原并多，根茎尤大。

　　种百合法：上好肥地加粪熟 讫，春中取根大者，擘取瓣于畦中，种如蒜法。五寸一瓣种之，直作行，又加粪灌水。苗出，即锄四边，绝令无草。春后看稀稠得所，稠处更别移亦得。畦中干即灌水。三年后甚大如芋，然取食之。又取子种亦得。或一年以后二年以来始生，甚迟。不如种瓣。

　　种牛膝法：秋间收子，至春种，如种菜法。上加粪水溉，苗出堪采，即如剪菜法，常须多留子。秋中种亦好。其收根者，别留子，取三亩肥地熟耕。更以长锹深掘，取其土虚长也。土平讫，然下子。荒即耘草，旱则溉。至秋子成高，刈取茎，收其子。九月末间，还用长锹深掘取根，如法料理。

　　种合欢法（萱草也）：移根畦中稀种，一年自稠，春剪苗食，如枸杞，夏秋不堪食。

　　种车前子法：收子，春中取土地，加粪熟 水溉，剪取如上法。此物宿根，但耘灌而已，可数岁也。

　　种黄精法：择取叶参差者是真，取根擘破，稀种，一年以后极稠，种子亦得。其苗甚香美，堪吃。

　　种牛蒡法：取子畦中种，种时乘雨即生。若有水，不要候雨也，地须加粪，灼然肥者。旱即浇水，剪如上法。菜中之尤吉，但多种食苗及根并益人。

　　种商陆法：又取根紫色者、白色者良。赤及黄色者有毒。根擘破畦中作行种，种子亦得。根苗并堪食。色紫者味尤佳，更胜白者。净洗熟蒸，不用灰汁煮炼，并无毒，尤下诸药。服丹砂、乳石等人不宜服。

　　种五加法：取根深掘肥地二尺，埋一根令没旧痕，甚易活。苗生从一头剪取，每剪讫锄土拥之。

　　种甘菊法：移根最佳。若少时折取苗，乘雨中湿种便活。一年之后，子落遍地。长服者及冬中收子，剪如韭法。

　　种苜蓿法：老圃多解但肥地令熟，作 种之极益人。还须从一头剪。每一剪加粪锄土拥之。

　　种莲子法：又八月九月取坚黑子，瓦上磨尖头，直令皮薄。取 土作熟泥封，如三指大长二寸。使蒂头兼重令磨须尖。泥欲干时掷置池中，重头向下自能周正。薄皮上易生，数日即出。不磨者卒不可生。

　　种藕法：春初掘取根三节无损处，种入深泥。令到硬土，当年有花。

　　种青 法（即胡麻苗也）：取八棱者畦中如菜法种之。苗生采食，秋间依此法种之。甚滑美。

　　种地黄法：十二月耕地，至正月可止三四遍。细耙讫，然后作沟。沟阔一尺，两沟作一畦。畦阔四尺。其畦微高而平，硬甚不受雨水。苗未生间得水即烂。畦中又拨作沟，沟深三寸。取地黄切长二寸种于沟中讫，即以熟土盖之。其土可浓三寸以上。每种一亩用根五十斤。盖土讫，即取经冬烂穣草覆之。候稍牙出，以火烧其草令烧去其苗。再生者叶肥茂，根叶益壮。自春至秋凡五六遍耘。不得用锄。八月堪采根，至冬尤佳，至时不采，其根大盛。春二月当宜出之。若秋采讫，至春不须更种。其种生者犹得三四年，但采讫耙之，明年 耘而已。参验古法，此为最良。按《本草》二月八月采，殊未穷物性也。八月残叶犹在，叶中精力未尽归根，二月新叶已生，根中精气已滋于叶，不如正月九月采殊妙，又与蒸曝相宜。古人云二月八月非为种者，将谓野生当须见苗耳。若食其叶，但露散后摘取旁叶，勿损中心正叶，甚益人，胜诸菜。

　　造牛膝法：八月中，长锹掘取根，水中浸一宿，密置筛中，手 去上皮齐头，曝令稍干，屈令直，即作束。子又曝令极干，此看端正。若自用者不须去皮，但洗令净便曝。殊有气力。

　　造干黄精法：九月末掘取根，拣取肥大者，去目熟蒸，微曝干又蒸。曝干食之如蜜。可停。

　　造生干地黄法：地黄一百斤，拣择肥好者六十斤，有须者去之。然后净洗漉干，曝三数日令微皱，乃取拣退四十斤者。净洗漉干，于柏木臼中熟捣，绞取汁，汁如尽，以酒投之更捣。绞即引得余汁尽。用拌前六十斤，干者于日中曝干，如天阴即于通风处薄摊之。夜亦如此，以干为限。

　　此法比市中者气力数倍。顿取汁恐损，随日捣绞用，令当日尽佳。

　　造熟干地黄法：斤数拣择一一准生法，浸讫，候好晴日便早蒸之，即曝于日中。夜置汁中，以物盖之，明朝又蒸。古法九遍止，今但看汁尽色黑，熟蒸三五遍亦得，每造皆须春秋二时，正月九月缘冷寒气方可宿浸，二月八月拌而蒸之，不可宿浸也。地黄汁经宿恐醋，不如日日捣取汁用。

　　凡曝药，皆须以床架，上置薄罩等，以通风气。不然，日气微弱则地气止津也。于漆盘中曝最好。罩多汗又损汁。

　　藕粉法：取粗藕不限多少，灼然净洗，截断浸三宿，数换水。看灼然净讫，漉出，碓中碎捣，绞取汁，重捣，绞取浓汁尽为限。即以密布滤粗恶物，澄去清水。如稠难澄，以水搅之，然后澄，看水清即泻去。一如造米粉法。

　　鸡头粉取新熟者，去皮熟捣实如上法。

　　菱角粉去皮如上法。

　　葛根粉去皮如上法，开胃口止烦热也。

　　蒺藜粉捣去上皮，簸取实如上法。此粉去风轻身。

　　茯苓粉锉如弹子，以水浸去赤汁，如上法。

　　栝蒌根粉去皮如上法。

　　种树法须望前种。十五日后种少实。

　　种杏法：杏熟时，并肉核埋粪中。凡薄地不生，生且不茂，至春生后即移实地栽之，不移即实小味苦。树下一岁不须耕，耕之即肥而无实也。

　　种竹法：欲移竹，先掘坑令宽，下水，调细土作泥如稀煎饼泥，即掘竹须，四面凿断，大作土科连根以绳周下抨舁之。勿令动着竹，动则损根多不活。掘讫，舁入坑泥中，令泥周匝总满。

　　如泥少更添土着水。以物匀搅令实。其竹根入坑，不得埋过本根。若竹稍长者，以木深埋入土架缚之。恐风摇动即死。种树亦如此。竹无时，树须十二月以后三月以前，宜去根尺五寸留栽。来年便生笋。泥坑种，动摇必不活。

　　种栀子法：腊月折取枝长一尺五寸以来，先凿坑一尺阔五寸，取枝屈下拗处如球，杖却向上。令有叶处坑向上，坑口出五寸，一边约着土实讫。即下肥土实筑。灼然坚讫，自然必活。二年间即有子。

　　作篱法：于地四畦掘坑深二尺、阔二尺，坑中熟 酸枣。熟时多收取子，坑中概种之。生后护惜勿令损。一年后高三尺。间去恶者。一尺以下留一茎稀稠，行伍端直，来春剥去横枝，留距不留距，恐疮大至冬冻损。剥讫编作笆篱，随宜夹缚，务令缓舒。明年更编高七尺，便定种榆柳并同法。木槿木芙蓉更堪看。

　　种枳法：秋收取枳实破作四片，于阴地熟 加粪。即稠种之，至春生。隔一冬高一尺。然后移栽。每一尺种一，栽至高五尺。以物编之，甚可观也。

　　卷第十四·退居

　　杂忌第七

　　屋宇宅院成后，不因崩损，辄有修造，及妄动土。二尺以下即有土气，慎之为佳。初造屋成，恐有土木气，待泥干后于庭中醮祭讫，然后择良日入居，居后明日，烧香结界，发愿。

　　愿心不退转早悟道法，成功德，药无败坏。结界如后，平旦以清水漱口，从东南方左转诵言紧沙迦罗。又到西南角言你自受殃，又从东南角言紧沙迦罗。又到西南角言你自受殃。一一如是，满七遍盗贼皆便息心不能为害矣。或入山野，亦宜作此法。或在道路逢小贼作障难，即定心作降伏之意。咒言紧沙迦罗、紧沙迦罗一气尽为度。亦自坏散也。此法秘妙，是释门深秘，可以救护众生大慈悲。故不用令孝子弋猎鱼捕之人入宅。不用辄大叫唤。每栽树木，量其便利，不须等闲漫种。无益柴炭等并年支不用。每日令人出入门巷惟务寂然。论曰：看此论，岂惟极助生灵，亦足以诫于贪荣之士，无败祸之舋。庶忠义烈士味之而知止足矣。

　　卷第十五·补益

　　叙虚损论第一

