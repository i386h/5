<!-- { "loadSidebar": true } -->
　　冬，面色黑，目色青，新病可疗，至春愈。

　　论曰：此四时王相本色见，故疗之必愈。夫五脏应就五行，若有病，则因其时色见于面目，亦犹灼龟于里，吉凶之兆形于表也。

　　扁鹊云：病患本色青，欲如青玉之泽，有光润者佳，面色不欲如青蓝之色。若面白目青是谓乱常，以饮酒过多当风，邪风入肺络于胆，胆气妄泄，故令目青。虽云夭，救不可复生矣。

　　病患本色赤，欲如鸡冠之泽，有光润者佳，面色不欲赤如赭土。若面赤目白，忧恚思虑，心气内索，面色反好，急求棺 ，不过十日死。

　　病患本色黄，欲如牛黄之泽，有光润者佳，面色不欲黄如灶中黄土。若面青目黄者，五日死病患着床，心痛气短，脾竭内伤，百日复愈，欲起彷徨，因坐于地，其亡倚床。能治此者，是谓神良。

　　病患本色白，欲如璧玉之泽，有光润者佳，面色不欲白如垩。若面白黑无复生理也。此谓酣饮过度，荣华已去，血脉已尽。虽遇歧伯，无如之何。

　　病患本色黑，欲如重漆之泽，有光润者佳，面色不欲黑如炭。若面黑目白，八日死，肾气内伤也。

　　病患色青如翠羽者生，青如草滋者死。

　　赤如鸡冠者生，赤如 血者死。

　　黄如蟹腹者生，黄如枳实者死。

　　白如豕膏者生，白如枯骨者死。

　　黑如鸟羽者生，黑如 煤者死。

　　凡相五色，面黄目青，面黄目赤，面黄目白，面黄目黑，皆不死。

　　病患目无精光及齿黑者，不治。

　　病患面失精光，如土色，不饮食者，四日死。

　　病患及健人面色忽如马肝，望之如青，近之如黑，必卒死。

　　论曰：夫五色者，五脏之华也。故天晴明时，睹万物，辨白黑，审长短。若五色不分，长短乖错，此为错乱。故人亦然。

　　黄帝问伯高曰：察色知病，何如？伯高曰：白色起于两眉间，薄泽者，病在皮肤；唇色青黄赤黑者，病在肉；荣气需然者，病在血脉；目色青黄赤白黑者，病在筋；耳焦枯受尘垢者，病在骨。问曰：病状如是，取之奈何？伯高曰：皮有部，肉有柱，气血有输，筋有结，骨有属。

　　经曰：皮部在于四肢；肉柱在于臂 诸阳分肉之间及少阴分肉之间；气血之输在于诸经络脉，气血留居则盛而起；筋部无阴阳左右，唯疾之所在；骨之属骨空之间，所以受津液而溢脑髓。若取之者，必须候病间甚者也，间者，浅之少之，甚者，深之多之。随变而调之，故曰上工。经言：知一脏为下工；知二脏为中工；参而知之为上工。上工十全九，中工十全六，下工十全三，此之谓也。

　　雷公问曰：人有不病而卒死者，何以知之？黄帝曰：大气入于脏腑者，不病而卒死矣。

　　雷公问曰：病少愈而卒死者，何以知之？黄帝曰：赤色出于两颧上，大如拇指者，病虽少愈必卒死矣。黑色出于颜貌，大如拇指者，必卒死。颜貌者，面之首也。（颜当两目下也，貌当两目上、眉下也。）

　　扁鹊曰：察病气色，有赤白青黑四气，不问大小，在人年上者，病也，惟黄气得愈。年上在鼻上两目间。如下黑气细如绳在四墓发及两颧骨上者，死。或冬三月远期至壬癸日，逢年衰者不可理，病者死。四墓当两眉坐直上至发际，左为父墓，右为母墓，从口吻下极颐名为下墓，于此四墓上观四时气。

　　春见青气节尽，死。

　　夏见赤气节尽，死。

　　夏秋见白气节尽，死。

　　春见白气至秋，死。

　　夏见白气，暴死，黑气至冬，死。

　　秋见赤气节尽，死，冬至后甲子日，死。

　　冬见赤气，暴死，见黄气至长夏，死。

　　论曰：凡病黄色入鼻从口入井灶，百日死。井在鼻孔上曲中是。灶在口吻两旁上一寸是。若入者，丙丁日死。

　　凡人死色易验。但看年上有黑色横度者，此人不出百日死。若天中从发际两墓皆发黑色，此人三年死。天中，当鼻直上至发际是也。若颧骨上发黑色应之者，二百日死。

　　目下有黑色横度年上者，不出三十日死。黑色入口应天中者，不出一年死。

　　若天中发死色，年上命门上并黄色者，未好半恶也，以天中为主，五年内死。天中发黑色，法三年内死。所以然者，有二处得主，故五年内死。

　　凡天中发黑色两颧上发赤色应之者，不出六十日兵死。若年上发赤色应之者，不出三十日死。若命门上发赤色应之者，不出百日市死、妇人产死、兵死。同气从命门入耳、年上、死。

　　赤色从眉冲下入目，五日死或丙丁日死。

　　黑色在左右眉上，一日死或壬癸日死。

　　若白色亦死，或庚辛日或二三日死。

　　赤色入口，三日死，远期丙丁日死。

　　黑色从天中及年上入目，三日死或壬癸日死，或二三日死，或百日半年死。

　　青色如针在目下，春死或甲乙日死。

　　黄色入目匝四边，戊己日死。

　　黑色准上行或入目，期壬癸日死，远期二十日死，若入耳鼻三日死。（准上者，当鼻上也，行谓在寿上年上下降接相次。）

　　黄色横两颧入鼻，一年死。

　　黑色如拇指在眉上，不出一年暴死。一云三年。

　　赤色如马，黑马如乌，见面死。（在口傍左右也，右名马，左名乌。）

　　黑色从眉绕目，死。

　　赤色在口两旁，死。

　　黑色如深漆绕口，或白色，皆死。

　　黄帝问扁鹊曰：人久有病，何以别生死，愿闻其要。对曰：按《明堂》察色，有十部之气，知在何部，察四时五行王相，观其胜负之变色，入门户为凶，不入为吉。白色见冲眉上者，肺有病，入阙庭者，夏死。黄色见鼻上者，脾有病，入口者，春夏死。青色见人中者，肝有病，入目者，秋死。黑色见颧上者，肾有病，入耳者，六月死。赤色见颐者，心有病，入口者冬死。所谓门户者：阙庭，肺门户；目，肝门户；耳，肾门户；口，心脾门户。若有色气入者，皆死。黄帝曰：善。

　　问曰：病而辄死，甚可伤也，宁可拯乎？对曰：脏实则腑虚，腑实则脏虚。以《明堂》视面色，以针泻调之，百病即愈。鼻孔呼吸，气有出入，出为阳，入为阴，阳为腑，阴为脏，阳为卫，阴为荣。故曰：人一日一夜一万三千五百息，脉行五十周于其身，漏下二刻，荣卫之气行度亦周身也。

　　夫面青者虚，虚者实之，补虚泻实，神归其室，补实泻虚，神舍其墟，众邪并进，大命不居。黄帝曰：善。

　　五实（未见）

　　六虚者，皮虚则热，脉虚则惊，肉虚则重，骨虚则痛，肠虚则泄溏，髓虚则惰。

　　仲景曰：鼻头色青者，腹中冷，若痛者死。鼻头色微黑者有水气，色白者无血，色黄者胸上有寒，色赤者为风，色青者为痛，色鲜明者有留饮。

　　又仲景曰：病患语声寂然喜惊呼者，骨节间病，言声喑喑然不彻者，心膈间病，言声啾啾细而长者，头中病。（一作痛）

　　卷第二十五·色脉

　　诊脉大意第二

　　问曰：手足三阴三阳十二经皆有动脉，而独取寸口者，何也？扁鹊曰：昼夜漏水下百刻，凡一刻一百三十五息，十刻一千三百五十息，百刻一万三千五百息，脉行五十度周于身，漏下一百刻，荣卫行阳二十五度，行阴二十五度，合五十度为一周，而复会于手太阴。手太阴者，寸口也，寸口者，五脏六腑气血之所终始，故法取于寸口也。脉有尺寸者，从关至尺是尺内阴之所治，从关至鱼际是寸内阳之所治。寸口位八分，关上位三分，尺中位八分，合三部一寸九分。寸口关上为阳，阳脉常浮而速，尺中为阴，阴脉常沉而迟。初持脉如三菽之重，与皮毛相得者，肺脉也；如六菽之重与血脉相得者，心脉也；如九菽之重与肌肉相得者，脾凡诊脉，当视其人大小长短及性气缓急，称其形性则吉，与本性相乘则凶，何则？人大而脉细，人细而脉大，人乐而脉实，人苦而脉虚，性急而脉缓，性缓而脉躁，人壮而脉细，人羸而脉大，此皆为逆，逆则难治，反则为顺，则为易治。

　　凡妇人脉常欲濡，弱于丈夫也，小儿四五岁者，脉自疾快，呼吸八至也。

　　凡春脉细弦而长，夏脉洪浮而长，来疾而去迟。

　　秋脉微浮而散，冬脉沉滑而实，季夏脉洪而迟。

　　凡心肺二脉大率俱浮，何以别之，浮而大者心也，浮而短者肺也。凡肝肾二脉俱沉，何以别之，牢而长者肝也，按之濡举指来实者肾也，迟缓而长者脾也。

　　夫人受气于谷，谷成于胃乃传于五脏六腑，五脏六腑皆受气于胃，其清者为荣，浊者为卫，荣行脉内，卫行脉外，阴阳相贯，如环之无端。故胃为水谷腑，主禀四方，皆以胃气为本也。

　　凡人病脉不病，名曰内虚。脉病患不病，名曰行尸，死不治。

　　夫平和之脉，不缓不急不涩不滑不存不亡不长不短不低不昂不纵不横，此为平也，无病。尺欲小大，关欲小实，老人脉欲微，阳羸于阴者，平也。

　　夫按之不足，举之有余，名曰浮。浮，阳也。

　　按之去来促急，名曰数。数，阳也。

　　按之如琴瑟弦，三关通病，梗梗无有屈挠，名曰弦。弦，阳也。（《王函经》为阴。）

　　按之如动珠子，名曰滑。滑，阳也。

　　按之实强，其脉有似沉伏，名曰牢。牢，阳也。

　　按之浮大在指下而满，名曰洪。洪，阳也。

　　按之洪大牢强隐指，名曰实。实，阳也。

　　脉见于关上，无头尾，大如豆，厥厥摇，名曰动。动，阳也。

　　上件八条，皆阳脉也。

　　按之有余，举之不足，名曰沉。沉，阴也。

　　按之无，举之来，两旁实而中央空，名曰芤。芤，阴也。

　　按之迟小，名曰细。细，阴也。

　　按之短实而数，有似切绳状，名曰紧。紧，阴也。

　　按之依依，名曰缓。缓，阴也。

　　按之大而迟，名曰虚。虚，阴也。

　　按之短小不至，动摇若有若无，或复浮薄而细急，轻手乃得，重手不得，名曰微。微，阴也。

　　按之乃得，举之无有，濡而细，名曰弱。弱，阴也。

　　按之尽牢，举之无有，不前不却，但出不入，如鱼之接食动中，名曰迟。迟，阴也。

　　按之无有，举之有余，或如帛衣在水中，轻手与肌肉相得而软，名曰濡。濡，阴也。

　　按之促数浮短，如刮竹皮，轻手乃得，重手不离其处，或多入而少出，名曰涩。涩，阴也。

　　按之来，数时一止，名曰促。促，阴也。

　　脉来动而中止，按之小数中能还者，举指则动，名曰结。结，阴也，不死。

　　脉动而止，不能自还，因而复动，名曰代。代，阴也，代者死。

