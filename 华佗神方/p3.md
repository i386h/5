<!-- { "loadSidebar": true } -->
　　劳者，劳于神气。伤者，伤于形容。饥饱过度则伤脾，思虑过度则伤心，色欲过度则伤肾，起居过度则伤肝，喜怒悲愁过度则伤肺。又风寒暑湿则伤于外，饥饱劳役则败于内。昼感之则病营，夜感之则病卫。营卫经行，内外交运，而各从其昼夜。始劳于一，一起于二，二传于三，三通于四，四干其五，五复犯一。一至于五，邪乃深，真气自失，使人肌肉消，神气弱，饮食减，行步难，及其如此，则虽有命，亦不能生。故《调神气论》曰：“调神气，戒甚微，甚涩，甚滑，甚短，甚长，甚浮，甚沉，甚紧，甚弦，甚洪，甚实，皆起于劳而生也。

　　卷一

　　一○二○·论传尸

　　凡人血气衰弱，脏腑虚羸，中于鬼气，因感其邪，遂成传尸之疾。其候咳嗽不止，或胸膈胀闷，或肢体疼痛，或肌肤消瘦，或饮食不入，或吐利不定，或吐脓血，或嗜水浆，或好歌咏，或爱悲愁，或颠风发歇，或便溺艰难。或因酒食而得，或因风雨而来，或因问病吊丧而感受，或缘朝走暮游而偶染，或因气聚，或因血行；或露卧于田野，或偶会于园林，钟此病死之气，染而为疾，故曰传尸。

　　卷一

　　一○二一·论肝脏虚实寒热生死逆顺脉证之法

　　肝与胆为表里，足厥阴少阳是其经也。王于春，春乃万物之始生，其气嫩软虚而宽，故其脉弦软，不可发汗，弱则不可下，弦长曰平，反此曰病。脉虚而弦则为太过，病在外，太过则令人善忘，忽忽眩冒；实而微则为不及，病在内，不及则令人胸胁胀满。大凡肝实引两胁下痛，其气逆，则头痛耳聋颊赤，其脉沉而急。浮而急亦然，主胁支满，小便难，头痛眼眩，其脉急甚，恶言，微急气在胁下，缓甚呕逆，微缓主脾，太急内痈吐血，太甚筋痹，小甚多饮，微小消痹，滑甚则颓疝，微滑遗溺，涩甚流饮，微涩 挛。又肝之积气在胁久不去，则发咳逆，或为疟疾，虚则梦花草茸茸，实则梦山林茂盛。又肝病如头痛目眩，肢满囊缩，小便不通，十日死。又身热恶寒，四肢不举，其脉当弦长而急，乃反短涩，是为金克木，十日死，不治。又肝中寒，则两臂不举，舌本燥，多太息，胸中痛不能转侧，其脉左关上迟而涩者是也。肝中热则喘满多怒，目疼腹胀，不嗜食，所作不定，睡中惊怖，眼赤视不明，其脉左关阴实者是也。肝虚冷则胁下坚痛，目盲臂痛，发寒如疟状，不欲食，妇人月水不来，气急，其脉左关上沉而弱者是也。

　　卷一

　　一○二二·论心脏虚实寒热生死逆顺脉证之法

　　心居五脏之首，有帝王之称，与小肠为表里，神之所舍。又生血，属于火，王于夏，手少阴是其经。凡夏脉来盛去衰，是名曰钩，反此者病。若来盛去亦盛，为太过，病在外。来衰去盛为不足，病在内。太过则令人热而骨痛，口疮舌焦，引水不及，则令人烦躁，上为咳唾，下为气泄，其脉来如连珠，如循琅 曰平脉。来累累连属，其中微曲曰病。来前曲后倨如操带钩曰死。又思虑过多，怵惕伤心，心伤则神失。神失则恐惧，又心痛手足寒过五寸，则旦得夕死，夕得旦殁。又心有水气，则身肿不得卧，烦躁。心中风则翕翕发热，不能行主，饥而不食，食则呕吐。夏心王，左寸脉洪浮大而散曰平，反此则病。若沉而滑者，水克火，十死不治。弦而长者，木来归子，其病自愈。缓而大者，土入火，微邪相干无所害。心病则胸中痛，四肢满胀，肩背臂膊皆痛，虚则多悸，惕然无眠，胸腹及腰背引痛，喜悲时常眩仆。

　　心积气久不去则忧烦，心中疼，喜笑不息，梦火发。心气盛则梦喜笑恐畏。邪气客于心，则梦烟火。心胀则短气，夜卧不宁，时有懊 ，肿气来往，腹中热，喜水涎出。凡心病必日中慧，夜半甚，平旦静。又左寸脉大，则手热赤肿，太甚则胸中满而烦，面赤目黄。又凡心病则先心痛，而咳不止，关膈不通，身重不已，三日而死。心虚则畏人，瞑目欲眠，精神不倚，魂魄妄乱，心脉沉小而紧浮，气喘。若心下气坚不下，喜咽唾，手热烦满，多忘太息，此得之思虑太过。其脉急甚则螈 ，微急心中痛引腰背痛不下食。太缓则发狂笑，微缓则吐血，大甚则喉闭，微大痛引背多泪，小甚则哕，微小则消脾，滑甚则为渴，微滑则心疾，引脐腹渴，涩甚喑不能言。又心脉搏坚而长生，强舌不能语，软而散，当慑伏不食。又急则心疝，脐下有病形，烦闷少气，大热上煎。又心病狂言汗出，烦躁厥冷，其脉当浮而大，反沉濡而滑，其色当赤而反黑者，水克火，十死不可治也。又心积沉，空空然上下往来无常处，病胸满悸，腰腹中热颊赤，咽喉干燥，掌热甚则呕，春瘥冬甚，宜急疗之。又忧喜思虑太过，心气内去，其色反和而盛者，不出十日死。扁鹊曰：“心绝一日死，色见凶多，人虽健敏，名为行尸。一岁之中，祸必至矣。”又其人语声前宽而后急，后语不接前声，其声浊恶，其口不正，冒喜笑，此风入心也。又心伤则心坏，为水所乘，身体手足不遂，背节解舒，缓不自由，下利无休，急宜治之，不治十日死。又笑不待呻而后忧，此水乘火也。阴系于阳，阴起阳伏，伏则生热，热则生狂，冒昧乱妄，言语错误，不可采问，心已损矣。扁鹊云：“其人唇口赤色可治，青黑则死。”又心疟则烦而后渴，翕翕然发热，其脉浮紧而大者是也。心气实则小便不利，腹满身热而重，温温欲吐，吐而不出。喘息急，不安卧，其脉左寸口实大者是也。心虚则恐惧多惊，忧思不乐，胸腹中苦痛，言语颤栗，恶寒恍惚，面赤目黄，喜衄，诊其寸口两虚而微者是也。

　　卷一

　　一○二三·论脾虚实寒热生死逆顺脉证之法

　　脾者土也，为谏议之官，主意与智。消磨五谷，寄在其中，养于四旁，王于四季，正王长夏。与胃为表里，足太阴是其经也。扁鹊云：“脾病则面色萎黄，实则舌强直不嗜食，呕逆四肢缓，虚则多病，喜吞酸，痢不已。其脉来似水曰太过，病在外；如鸟之距曰不及，病在内。太过则令人四肢沉重，言语謇涩；不及则令人中满不食，乏力，手足缓弱不遂，涎引口中，四肢肿胀，溏泄不时，梦中饮食。脾脉来时缓柔，去似鸟距践地者曰平脉。来实而满稍数，似鸡举足曰病。又如鸟之队，如鸟之距，如屋之漏曰死。中风则翕翕发热，状若醉人，腹中烦满，皮肉 而短气者也。王时其脉阿阿然，缓曰平。若弦急者肝克脾，真鬼相逢，大凶之兆。”又微涩而短者，肺来乘脾，不治自愈。反软而滑者，肾来从脾，亦为不妨。反浮而洪者，心来生脾，不及而脾病也。色黄体重，失便，目直视，唇反张，爪甲青，四逆吐食，百饮食不消，腹胀满，身体重，骨节痛，大便硬，小便不利，其脉微缓而长者可治。脾气虚则大便活，小便利，汗出不止，五液注下，为五色注下利也。又积在中，久不愈，则四肢不收，黄胆，食不为肌肤，气满喘而不足也。又脾实则时梦筑墙盖屋，盛则梦歌乐，虚则梦饮食不足，厥邪客于脾，则梦大泽丘陵，风雨坏室。脾胀则喜哕，四肢急，体重不食，善噫。脾病则曰昧慧，平日甚，日中持，下晡静。脉急甚则螈 ，微急则隔中不利，食不入而还出，脉缓甚则痿厥，微缓则风痿，四肢不持，大甚则寒热作，微大则消瘅，滑甚则 疝，微滑则虫毒，肠鸣中热，涩甚则肠 ，微涩则内溃下脓血。脾脉至大而虚有积，脾气绝则十日死。

　　又脐出者亦死，唇焦枯无纹理而青黑者死，脾先死也。脾病面黄目赤者可治，青黑色入节，半岁而死。色如枳实者一月死。凶吉休咎，皆见其色出部分也。又口噤唇黑，四肢重如山，不能自持，大小便利无休歇，饮食不入，七日死。又口虽痿黄，语声啭啭者可治。脾病疟气久不去，腹中鸣痛，徐徐热汗出。其人本意宽缓反急怒者，语时以鼻笑，不能答人者，此过一月，祸必至矣。又脾中寒或热，则皆使人腹中痛不下食。又病时舌强语涩，转卵缩牵阴股中引痛，身重不思食，膨胀变则水泄不能卧者，死不治。脾正热则面黄目赤，胁痛满。寒则吐涎沫而不食，四肢痛，滑泄不已，手足厥，甚则颤栗如疟。临病之时，要在明证详脉，然后投汤药期瘳耳。

　　卷一

　　一○二四·论肺脏虚实寒热生死逆顺脉证之法

　　肺者魄之舍，生气之源，乃五脏之华盖也。外养皮毛，内荣肠胃，与大肠为表里，手太阴阳明是其经也。气通则能知其香味，有病则喜咳，实则鼻流清涕。虚实寒热，皆使人喘咳。

　　实则梦刀兵，喘息胸满。虚则寒生咳息利下，少气力，多悲感。王于秋。其脉浮而毛曰平，脉来毛而中央坚，两旁虚者曰太过，病在外。脉来毛微曰不及，病在内。太过则令人气逆，胸满背痛。不及则令人喘呼而咳上气，见血不闻声音。又肺脉厌厌聂聂，如落榆叶者曰平。

　　来如循鸡羽者曰病。如物之浮，如风之吹鸟背上毛者死。其肺脉来至大虚，又如以毛羽中人肤，其色赤，其毛折者死。又微曰平，毛多曰病，毛弦曰春病，弦甚即死。又肺病吐衄血，皮热脉数，颊赤者死。又久咳见血，身热气短，脉当涩而反浮大，色当白而反赤者，为火克金，十死不治。肺病喘咳，身寒无热，脉迟微者可治。肺王于秋，其脉当浮涩而短，是之谓平，反此为病。又反洪而大而长，是为火焚金，亦不可治。反得软而滑者，肾来乘肺，不治自愈；反浮大而缓者，是脾来生肺，不治而瘥。反弦而长者，是肺被肝从为微邪，虽病不妨。

　　虚则不能息，身重咽干，喘咳上气，肩背痛，有积则胁痛，中风则口燥而喘，身运而重，汗出而胃闷，其脉按之，虚弱如葱叶，下无根者死。中热则唾血，其脉细、紧、浮、数、芤，皆主失血，此由躁扰嗔怒劳伤得之，气结壅所为也。又其人喘而目脱，其脉浮大者是也。又肺痿则涎沫吐，而咽干欲饮者将愈，不饮则未瘥。又咳而遗小便者，上虚不能制下故也。其沉浊者病在内，浮清者病在外，肺孔死则鼻孔开而黑，喘而目直视也，又肺绝则十三日死。

　　其病足满泻痢不觉出也，面白目青，是为经乱，虽有天命，亦不足治。肺病颊赤者死。又言音喘急，短气而睡，此为真鬼相害，十死十，百死百，大逆之兆也。又汤（此字疑讹）上而下降燔于肺，肺自结邪，胀满喘急，狂言目瞑，非常所说，而口鼻张大，小便头俱胀，饮水无度，此因热伤阳为肺化血，不可治，半岁死。又肺病使人心寒，寒甚则发热，寒热往来，休作不定，多惊咳喘，如有所见者是也。其脉浮而紧，又滑而数，及迟涩而小，皆为肺病之脉。又乍寒乍热，鼻寒颐赤白，皆肺病之候也。

　　卷一

