<!-- { "loadSidebar": true } -->
　　 【润肌膏】 治手足皴涩。皮肤裂开。疼痛不能迎风入手。屡用屡效。故录于此。

　　珠子沥青（四两） 白黄蜡（八钱） 乳香（二钱）

　　上于铁铛内。先下沥青。随手下黄蜡、乳香。次入麻油一二匙。俟沥青熔开。微微熬动。放大净水盆于其旁以搅药。用铁 滴一二点于水中。试之如硬。少入油。看硬软合宜。新绵滤于水中揉扯。以白为度。瓷器内盛。或油纸裹。每用。先火上炙裂口子热。捻合药亦火上炙软。涂裂口上。

　　用纸少许贴之。自然合矣。

　　卷十三

　　烦躁门

　　发汗吐下后。虚烦不得眠。若剧者必反复颠倒。心中懊 。栀子豉汤主之。若汗若下之后而烦热者。胸中窒者。亦以栀子豉汤。仲景云。病患旧微溏者。不可与之。

　　 【栀子豉汤】肥栀子（四两。碎） 豆豉（半合）

　　上水二盏。先煎栀子至一盏。下豉同煎七分。服加吐。止后服。一云。快利止后服。

　　 【朱砂安神丸】 治心神烦乱。怔忡不安。兀兀欲吐。胸中气乱而有热。若懊 之状。皆膈上血中伏火。蒸蒸而不安。宜从权衡法。以镇阴火之浮行。以养上焦之元气。

　　朱砂（一钱。另研。水飞。阴干） 黄连（去须净。一钱二分） 生地黄（三分）

　　当归（去芦） 甘草（炙。各半钱）

　　上为末。酒浸蒸饼。丸如黍米大。朱砂为衣。每服十五丸。津唾送下。食后。此缓治之理也。

　　内经曰。热淫所胜。治以甘寒。以苦泻之。以黄连之苦寒去心烦。除湿热而为君。甘草、生地黄之甘寒。泻火补气。滋生阴血以为臣。当归补血不足。朱砂纳浮溜之火而安神明也。

　　 【八物定志丸】 平补心气。安神镇惊。除膈热痰实。

　　远志（去心） 菖蒲 麦门冬 茯神白茯苓（去心。各一两） 白术（半两） 人参（一两半） 牛黄（二钱。另研）

　　上为末。入牛黄匀。炼蜜丸如桐子大。朱砂为衣。每服二三十丸。熟水送下。无时。

　　卷十三

　　胸膈痞

　　 【人参利膈丸】 治胸中不利。痰嗽喘满。利脾胃壅滞。调大便秘利。推陈致新。消饮进食。

　　藿香（一钱半） 当归（三钱） 木香 槟榔（各二钱半）

　　人参（三钱） 甘草（炙。五钱） 浓朴（姜制。二两） 枳实（五钱）

　　大黄（酒浸焙。一两）

　　上为末。滴水丸如桐子大。每服三十丸。食后温汤送下。此治膈气之圣药也。一方。汤浸蒸饼丸亦可。

　　 【桔梗枳壳汤】 治伤寒痞气。胸膈欲绝。

　　枳壳（去穣。麸炒） 桔梗（各等分）

　　上 咀。每服一两。水二盏。煎至一盏。去渣。温服。食后。

　　 【赤茯苓汤】 治伤寒呕哕。心下满。胸膈宿有水气。头眩心悸。

　　人参（去芦） 赤茯苓（去皮） 陈皮（去白。各一两） 白术川芎 半夏（汤泡七次。各半两）

　　上为粗末。每服四钱。水一盏半。生姜五片。煎至一盏。去渣。温服。不拘时。

　　 【通气汤】 主胸膈气逆。

　　桂（去皮。三钱） 生姜（六钱） 吴茱萸（炒。四钱） 半夏（汤泡。八钱）

　　大枣（四个）

　　上 咀。用水一升。煎取四合。分作三服。放温服之。对病增损。

　　卷十三

　　膈气噎

　　 【桂香散】 治膈气反胃。诸药难效。朝食暮吐。暮食朝吐。甚者食已辄出。其效如神。

　　水银 黑锡（各三钱） 硫黄（五钱）

　　上三味。铫内用柳木捶研。煞微火上。细研为灰。取出、后入丁香末二钱、桂末二钱、生姜末三钱。一处研匀。每服三钱。黄米粥饮调下。一服取效。病甚者再服。

　　 【丁香附子散】 治膈气吐食。

　　丁香（半两） 槟榔（一个。重三钱） 黑附（一个。重半两。炮。去皮脐）

　　舶上硫黄（去石研） 胡椒（各二钱）

　　上先将四味为末。入硫黄和匀。每服二钱。用附子一个去毛翅足肠肚。填药在内。湿纸五七重裹定。慢火烧热取出嚼。食后用温酒送下。日三服。如不食荤酒。粟米饮下。不计时。

　　 【汉防己散】 治五噎。

　　官桂（去皮） 陈皮（各一两。去白） 汉防己（五钱） 杏仁（汤浸去皮尖一两）

　　紫苏 羚羊角（镑） 细辛（各七钱半）

　　上七味为粗末。每服三钱。水一盏。生姜三片。煎七分。去渣。温服。忌酸味生冷滑物。一日两服。

　　 【红豆丸】 治诸呕逆膈气。反胃吐食。

　　胡椒 缩砂 拣丁香 红豆（各二十一粒）

　　上为末。姜汁丸如皂角子大。每服一丸。枣一个去皮。填药。面裹煨熟。细嚼。白汤下。空心日三服。

　　卷十三

　　心下痞

　　 【大黄黄连泻心汤】  治心下痞。按之濡。其脉关上浮者。又伤寒大下后。复发汗。心下痞恶寒者。表未解也。不可攻痞。当先用桂枝汤解表。表解乃可用此汤攻痞。

　　大黄（二两） 黄连 黄芩（各一两）

　　（伊芳尹汤液论云，大黄黄连黄芩汤三味。今监本无黄芩。脱落之也）

　　上 咀。以煎沸汤二大盏。热渍之。一时久。绞去渣（暖动）。分作二服。

　　 【大消痞丸】 治一切心下痞闷。及积年久不愈者。

　　半夏（汤泡七次。四钱） 干生姜 神曲（炒黄） 砂仁甘草（炙。各一钱） 猪苓（一钱半） 人参 橘皮（各二钱）

　　浓朴（制。三钱） 枳实（麸炒。五钱） 黄连（去须） 黄芩（去焦。各五钱）

　　白术 姜黄（各一两） 一方加泽泻（三钱）

　　上为末。水浸蒸饼丸如桐子大。每服五七十丸至百丸。白汤送下。食后。

　　 【枳实理中丸】 治中脘痞滞。气不宣通。积寒停饮。食入不化。

　　人参（去芦） 干姜（炮） 枳实（麸炒） 甘草（炙）

　　白术（各等分）

　　上为细末。炼蜜丸如弹子大。每服一丸细嚼。白汤送下。汤化亦得。不拘时。

　　 【三脘痞气丸】 治三焦痞滞。气不升降。水饮停积。不得流行。胁下虚满。或时刺痛。宜服。

　　沉香 大腹子 槟榔 缩砂（各半两）

　　青皮（去白） 陈皮（去白） 木香 白豆蔻三棱（炮。各一两） 半夏（汤泡七次。二两）

　　上为末。神曲糊丸如桐子大。每服三十丸。温水送下。陈皮汤亦得。食后。

　　 【枳实消痞丸】 治右关脉浮紧。心下虚痞。恶食懒倦。开胃进食。

　　干生姜（一钱） 人参 白茯苓 甘草（炙）

　　白术 麦 曲（各二钱） 半夏曲（三钱） 浓朴（制。四钱）

　　枳实（麸炒） 黄连（各五钱）

　　上为末。汤浸蒸饼。丸如桐子大。每服三十丸。温水送下。无时。量虚实加减。

　　卷十三

　　药戒

　　客有病痞者。积于其中。伏而不得下。自外至者捍而不得纳。从医而问之。曰。非下之不可。归而饮其药。既饮而暴下。不终日而向之伏者散而无余。向之捍者柔而不支。焦膈导达。呼吸开利。快然。若未始有疾者。不数日痞复作。投以故药。其快然也亦如初。自是不逾月。而痞五作而五下。

　　每下辄愈。然客之气。一语而三引。体不劳而汗。股不步而栗。肤革无所耗于前。而其中柔然莫知其所来。嗟夫。心痞非下不可已。予从而下之。术未爽也。HT 然独何如。闻楚之南有良医焉。往而问之。医叹曰。子无怪是HT 然者也。凡子之术固而是HT 然也。坐。吾语汝。且天下之理。有甚快于吾心者。其末必有伤。求无伤于终者。则初无望其快于吾心。夫阴伏而阳蓄。气与血不运而为痞。

　　横乎子之胸中者。共累大矣。击而去之。不须臾而除甚大之累。和平之物。不能为也。必将击搏震挠而后可。夫人之和气。冲然而甚微。汨乎其易危。击搏震挠之功未成。而子之和盖已病矣。由是观之。则子之痞凡一快者。子之和一伤矣。不终月而快者五。子之和平之气。不既索乎。故体不劳而汗。股不步而栗。HT 然如不可终日也。且将去子之痞而无害于和也。子归燕居三月。而后与之药可为也。客归三月。斋戒而后请之。医曰。子之气少复矣。取药而授之曰。服之三月而疾少平。又三月而少康。终年而复常。且饮药不得亟进。客归而行其说。然其初使人懑（莫困反）然而迟之。盖三投药而三反之也。然日不见其所攻之效。久较则月异而时不同。盖终岁而疾平。客谒医。再拜而谢之。坐而问其故。医曰。是医国之说也。岂特医之于疾哉。子独不见秦之治民乎。悍（下罕反性急悍也）而不听分。堕而不勤事。放而不畏法。令之不听。治之不变。则秦之民尝痞矣。商君见其痞也。厉以刑法。威而斩伐。悍厉猛惊。（脂利反）不贷毫发痛 （楚恨反）而力锄之。于是乎秦之政如建（纪偃反）瓴。（户经反）流通四达。无敢或拒。而秦之痞尝一快矣。自孝公以至二世也。凡几痞而几快矣。顽者已圯。（部鄙反。段也） 强者已柔。而秦之民无欢心矣。（史商公传。孝公用卫鞅欲变法。孝公曰。善。卒定变法之令。令民为什五而相守。司连坐。不告奸者腰斩。告奸者与斩敌首同赏。匿奸者与降敌同罚）故猛政一快者。欢心一亡。积快而不已。而秦之四支枵然。徒具其物而已。民心日离而君孤立于上。故匹夫大呼。不终日而百疾皆起。秦欲运其手足肩膂。而漠然不我应。故秦之已者。是好为快者之过也。昔者先王之。民其初亦尝痞矣。先王岂不知砉然击去之以为速也。惟其有伤于终也。故不敢求快于吾心。优柔而抚存之。教以仁义。导以礼乐。阴解其乱而除去其滞。旁视而懑然有之矣。然月计之。岁察之。前岁之俗。非今岁之俗也。不击不搏。无所忤逆。是以日去其戾气而不婴其欢心。于是政成教达。安乐久而无后患矣。是以三代之治。皆更数圣人。历数百年。

　　而后俗成。则予之药终年而愈疾。盖无足怪也。故曰天下之理。有快于吾心者。其末也必有伤。求无伤于其终。则初无望其快吾心。虽然。岂独于治天下哉。客再拜而记其说。

　　卷十三

　　心胃痛及腹中痛

　　 【草豆蔻丸】 治因饥饱劳役。脾胃虚弱。而心火乘之。不能滋荣心肺。上焦元气衰败。

