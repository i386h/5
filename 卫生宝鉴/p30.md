<!-- { "loadSidebar": true } -->
　　丁香 木香（各半钱） 全蝎（十三个） 玄胡索（五钱）

　　上四味同为末。与前项药末拌和匀。酒糊丸如桐子大。每服三十丸至一百丸。用酒送下。空心食前。凡疝气带下。皆属于风。全蝎治风之圣药。茴香、川楝、皆入小肠经。当归、玄胡。活血止痛。疝气带下。皆积寒邪入于小肠之间。故用附子佐之。丁香、木香为引导也。

　　 【沉香鹿茸丸】 大补益脾胃。强壮筋骨。辟除一切恶气。令人内实五脏。外充肌肤。补益阳气。和畅荣卫。

　　沉香（一两。另为末） 麝香（一两。研） 鹿茸（一两。先用草火烧去毛为末）

　　上三味同研匀。水糊丸如桐子大。每服三十丸至五十丸。暖酒送下。空心食前。

　　 【三白散】 治阴囊肿胀。大小便不通。

　　白牵牛（二两） 桑白皮 白术 木通（去节）

　　陈皮（各半两）

　　上为细末。每服二钱。姜汤调下。空心服。未觉再进。

　　 【葫芦巴丸】 治小肠疝气。偏坠阴肿。小腹有物如卵。上下去来。痛不堪忍。或绞结绕脐攻刺。呕吐闷乱。

　　葫芦巴（一斤。炒） 吴茱萸（十两。洗炒） 川楝子（炒。一两） 巴戟（去心。炒）

　　川乌头（炮。去皮。各六两） 茴香（盐炒。去盐。十两）

　　上为末。酒糊丸桐子大。每服十五丸。空心温酒下。

　　 【川苦楝散】  治小肠气痛。

　　木香（一两。另为末） 茴香（一两。盐炒黄。去盐） 川楝子（一两锉。用巴豆十个碎与川楝炒黄。去巴豆）

　　上为末。每服二钱。温酒一盏调下。空心食前。许学士云。大抵此疾因虚得之。不可以虚骤补。经云。邪之所凑。其气必虚。留而不去。其病则实。故必先涤所蓄之热。然后补之。是以诸方多借巴豆气者。

　　盖谓此也。

　　卷十五

　　疝气治验

　　癸丑岁。奉诏至六盘山。上命治火儿赤纽邻。久病疝气。复因七月间饥饱劳役。过饮 乳所发。甚如初。面色青黄不泽。脐腹阵痛。搐撮不可忍。腰曲不能伸。热物熨之稍缓。脉得细小而急。

　　予思难经云。任之为病。男子内结七疝。皆积寒于小肠之间所致也。非大热之剂。即不能愈。遂制此方。

　　 【沉香桂附丸】 治中气虚弱。脾胃虚寒。饮食不美。气不调和。退阴助阳。除脏腑积冷。心腹疼痛。胁肋膨胀。

　　腹中雷鸣。面色不泽。手足厥冷。便利无度。又治下焦阳虚。及疗七疝。痛引小腹不可忍。腰屈不能伸。喜热熨稍缓。

　　沉香 附子（炮。去皮脐） 川乌（炮。去皮脐。切作小块）

　　干姜（炮） 良姜（炒） 茴香（炒） 官桂吴茱萸（各一两。汤浸去苦）

　　上为末。醋糊丸如桐子大。每服五十丸至七八十丸。热米饮汤送下。温酒吞下亦得。空心食前。日二服。忌冷物。

　　 【天台乌药散】 治小肠疝气。牵引脐腹疼痛。

　　乌药 木香 茴香（炒） 良姜（炒）

　　青皮（去白。各五钱） 槟榔（锉。两个） 川楝（十个） 巴豆（十四个。微打破。同川楝。实用麸炒。候麸黑色。

　　去麸巴不用。只用川楝。）

　　上为末。每服一钱。温酒调下。痛甚者炒生姜热酒调下亦得。服此二药。旬日良愈。明秋。

　　王征班师。遂远迎拜。精神如故。上大悦。辄录于此。

　　卷十五

　　阴毒伤寒

　　 【玉 肚】川乌 细辛 良姜 干姜天仙子 牡蛎粉 肉桂 胡椒（各等分）

　　上为末。醋糊调涂脐下。绵衣覆之。又名温内玉抱肚。

　　 【回阳丹】 治阴毒伤寒。手足厥冷。

　　川乌（炮） 牡蛎（烧） 不灰木（烧） 良姜（炒）

　　白芍药（各二钱） 麝香（少许）

　　上为末。每用一钱。男病女津唾调。涂外肾上。女病男津唾调。涂乳上。

　　 【手阳丹】 治阴毒伤寒。手足逆冷。指甲青色。体冷。脉沉细而微。神效。

　　憨葱（五枝。捣如泥） 陈蜂窝（四五个。烧存性为末）

　　上和丸如弹子大。手心内握。定用手帕紧扎定。须臾汗出。以绵被覆盖。如手心热甚。休解开如服药时。先服升麻汤五钱。出子葱连须三枝。生姜五片。水二大盏。煎至一盏。去渣。温服。以被覆之。汗出而愈。

　　 【王海藏已寒丸】 治沉寒痼冷。脐腹冷疼。回阳返阴。

　　附子（炮） 干姜（炮） 茴香（炒。各一两） 良姜（七钱）

　　茯苓（五钱） 桂（三钱）

　　上为末。醋糊丸如桐子大。每服三五十丸。温酒送下。食前。

　　卷十五

　　白淫诸证

　　痿论云。思想无穷。所愿不得。意淫于外。入房太甚。宗筋弛纵。发为筋痿。及为白淫。夫肾脏天一。以悭为事。志意内治。则精全而涩。若思外淫。于房室太甚。则固有淫 不守。随溲溺而下也。然本于筋痿者。以宗筋弛纵也。

　　 【内补鹿茸丸】 治劳伤思想。阴阳气虚。益精。止白淫。

　　鹿茸（酥炙） 菟丝（酒浸） 蒺藜（炒） 紫菀白蒺藜 肉苁蓉 官桂 附子（炮）

　　阳起石 蛇床（酒浸） 桑螵蛸 黄 （各等分）

　　上为末。炼蜜丸如桐子大。每服三十丸。温酒送下。食前。

　　 【茯菟丸】 治小便白浊。及梦泄遗精。

　　菟丝子（五两） 白茯苓（三两） 石莲子（二两）

　　上为细末。酒糊丸如桐子大。每服三十丸。空心盐汤下。

　　 【金箔丸】 治下焦虚。小便白淫。夜多异梦遗泄。

　　韭子（炒） 原蚕蛾 破故纸（炒） 牛膝（酒浸）

　　肉苁蓉 山茱萸 龙骨 菟丝子桑螵蛸（各一两）

　　上为末。炼蜜丸如桐子大。每服三十丸。温酒送下。空心食前。

　　 【珍珠粉丸】 治白淫梦泄遗精。及滑出而不收。

　　真蛤粉（一斤） 黄柏（一斤新瓦上炒赤）

　　上为末。滴水丸如桐子大。每服一百丸。空心温酒送下。法曰。阳盛阴虚。故精泄也。黄柏降心火。蛤粉咸而补肾阴。

　　 【补真玉露丸】 治阳虚阴盛。精脱淫乐胫酸。

　　白茯苓（去皮） 白龙骨（水飞） 韭子（酒浸） 菟丝（酒浸。各等分。火日修合）

　　上为末。醋糊丸如桐子大。每服五十丸。温酒送下。盐汤亦得。空心食前。待少时。以饭羹压之。

　　 【王瓜散】 治小便自利如泔色。此肾虚也。

　　王瓜根 桂心（各一两） 白石脂 菟丝子（酒浸）

　　牡蛎（盐泥裹。烧赤。候冷去泥。各二两）

　　上为末。每服二钱。大麦煎粥汤调下。一日三服。食前。

　　 【府判补药方】菟丝子（三钱。酒浸） 肉苁蓉（三钱。酒浸） 牛膝（酒浸） 巴戟（去心。酒浸。

　　）

　　没药（研。各二钱） 麻黄（去节。一钱半） 穿山甲（醋炙） 鹿茸（酥炙。各二钱）

　　乳香（研） 麝香（研。各一钱） 甘草（头末。五钱） 通草（三钱）

　　海马（两对。酥炙）

　　上为末。炼蜜丸如桐子大。每服三五十丸。空心温酒送下。盐汤亦得。

　　卷十六　泄痢门

　　泄痢论

　　论曰。脏腑泄痢。其证多种。大抵从风湿热论之。是知寒少热多。寒则不能久也。故曰暴泄非阴。久泄非阳。论云。春宜缓形。形缓动则肝木乃荣。反静密则是行秋令。金能制木。风气内藏。

　　夏至则火盛而金去。独火木旺而脾土损矣。轻则飧泄。身热脉洪。谷不能化。重则下痢。脓血稠粘。里急后重。故曰诸泄稠粘。皆属于火。经曰。溲而便脓血。知气行而血止。也宜大黄汤下之。是为重剂。黄芩芍药汤。是为轻剂。是实则泄其子。木能自虚而脾土实矣。故经曰。春伤于风。夏为飧泄。此逆四时之气。人所自为也。有自太阴脾经受湿。而为水泄虚滑。身重微满。不知谷味。假令春宜益黄散补之。夏宜泄之。法云。宜补、宜泄、宜和、宜止。和则芍药汤。止则诃子汤。久则防变而为脓血。是脾经传受于肾。谓之贼邪。故难愈也。若先利而后滑。谓之微邪。故易痊也。此皆脾土受湿。天之所为也。虽圣智不能逃。口食味。鼻食气。从鼻而入。留积于脾而为水泄也。有厥阴经动。下痢不止。其脉沉而迟。手足厥逆。脓血稠粘。此为难治。宜麻黄汤、小续命汤汗之。

　　法云。谓有表邪缩于内。当散表邪而自愈。有暴下无声。身冷自汗。小便清利。大便不禁。气难布息。脉微。呕吐。急以重药温之。浆水散是也。故法云。后重者宜下。腹痛者当和。身重者除湿。

　　脉弦者去风。脓血稠粘者。以重药竭之。

　　身冷自汗者。以毒药温之。风邪内缩者。宜汗之则愈。 溏为痢。当温之而已。又云。在外者发之。在内者下之。在上者涌之。在下者竭之。身表热者内疏之。小便涩者分利之。又曰。盛者和之。

　　去者送之。过者止之。兵法有云。避其来锐。击其惰归。泄之谓也。（上出活法机要）

　　 【芍药黄芩汤】 治泄痢腹痛。后重身热。久不愈。脉洪疾者。及下痢、脓血稠粘。

　　黄芩 芍药（各一两） 甘草（半两）

　　上 咀。每服半两。水一盏半。煎至一盏。去渣。温服。不拘时。

　　 【大黄汤】 治泻痢久不愈。脓血稠粘。里急后重。日夜无度。

　　大黄（一两）

　　上一味锉碎。好酒二大盏。浸半日许。再同煎至一半。去渣。将酒分作二服。顿服之。痢止勿服。如未止再服。取利为度。后服芍药汤和之。痢止。再服白术黄芩汤。盖彻其毒也。

　　 【芍药汤】 行血调气。经曰。溲而便脓血。知气行而血止。行血则便自愈。调气则后重除。

　　芍药（一两） 当归 黄连 黄芩（各半两）

　　大黄（三钱） 桂（二钱半） 甘草（炒） 槟榔（各二钱）

　　木香（一钱）

　　上九味 咀。每服五钱。水二盏。煎至一盏。去渣。温服。如痢不减。渐加大黄。食后。○如便后脏毒。加黄柏半两。

　　 【白术黄芩汤】 服前药痢疾虽除。更宜调和。

　　白术（一两） 黄芩（七钱） 甘草（三钱）

　　上三味 咀。作三服。水一盏半。煎至一盏。温服。

　　 【浆水散】 治暴泄如水。周身汗自出。一身尽冷。脉微而弱。气少不能语。甚者加吐。此为急病。

　　半夏（二两。又泡） 附子（炮） 桂 干姜（炮）

　　甘草（炙。各五钱） 良姜（二钱半）

