<!-- { "loadSidebar": true } -->
　　上七味 咀。以水一斗二升。煮取六升。去渣。再煎至三升。温服一升。日三服。

　　 【柴胡桂姜汤】 （三因方）

　　柴胡（八两） 桂枝（去皮） 黄芩（各三两） 牡蛎（熬）

　　甘草（炙） 干姜（炮。各二两） 栝蒌根（四两）

　　上以水一斗二升。煎至六升。去渣。再煎至三升。温服一升。日三服。初服微烦。再服汗出愈。

　　师曰。阴气孤绝。阳气独发。则热而少气。烦满。手足热而欲吐。名曰瘅疟。若但热不寒者。

　　邪气内藏于心肺。外舍于分肉之间。令人肌肉消烁。

　　温疟者。其脉如平。身无寒。但热。骨筋疼烦。时时呕逆。以白虎加桂枝汤主之。

　　 【白虎加桂枝汤】石膏（一斤。碎。绵裹） 知母（六两） 桂枝（三两） 甘草（二两）

　　粳米（六合）

　　上 咀。水一斗二升。煮米取去渣。煎三升。温服一升。日三服。汗出而愈。

　　疟疾多寒者。名曰牝疟。蜀漆散主之。

　　 【蜀漆散】蜀漆（洗去腥） 云母（烧三日三夜） 龙骨（各等分。一方云母作云实）

　　上为末。发作前。浆水半盏。服一盏。温疟加蜀漆半分。临发时。服一钱以上。

　　 【牡蛎汤】 治牡疟。

　　牡蛎（熬） 麻黄（去节。各四两） 蜀漆（洗腥） 甘草（炙。各二两）

　　上 咀。以水八升。先煮麻黄。蜀漆至六升。去上沫。纳诸药。煮取二升。去渣。温服一升。

　　吐则勿更服。

　　 【一剪金】 治疟疾寒热。乃疟中圣药。

　　硫黄 信（各等分）

　　上同研末。用绯红绢子手捻药一捻。放于绢上。裹如豆大。上用细丝线紧缠。系数遭。系定。

　　用剪子剪切。切须紧系。如不紧恐药有失。每服一丸。星宿全时。新汲水送下。空心服。无得人知。如服药。先一日夜服。

　　至明正发日。早去净野处避。不令人知。广宇亦得。

　　 【克效饼子】 治一切疟疾。

　　龙脑 麝香（各半两） 朱砂（一两一分） 荷叶绿豆粉 炙甘草（各五两） 信（炙。二两半） 定粉（半两）

　　金箔（二十五片为衣）

　　上细末。炼蜜丸。每两作二十丸。捏作饼。金箔为衣。每服一饼。以新汲水磨化。每日发者未发前服。间日发者不发夜服。隔数日发者一日夜服。连日发者凌晨服。

　　 【温脾散】 治疟疾寒热发歇。多时不瘥者。

　　甘草（生。半两） 绿豆（一两） 柴河车（一两） 砒（一钱半。另研）

　　上先杵紫河车等为末。入砒和匀。罗为末。每服半钱。新汲水少许送下。如是隔日发。须好日夜深服。如频日发。只夜深睡服。忌荤腥、瓜果、酒面、鱼、肉、生冷硬物。三两日。如受邪气深者。只一服便定。十岁以上服一字。十岁以下至三五岁服半字。妇人有胎不可服。但请放心修合与人服。

　　切勿畏砒不敢。用予用此药三五十年。救人甚多。虽砒一味。有绿豆等三味性凉解得。新汲水亦解。此药并不吐人。有人一种积实痰疟。每发时自吐食或涎。不曾服药亦吐。非药力也。假令金液丹。用硫黄紫霜丸用巴豆、杏仁。有大毒大热。制了服之皆有效。小儿亦可服。恐不合此药。

　　故论及此。

　　 【常山饮子】 治疟疾。

　　知母 常山 草果（各二两） 甘草 乌梅（各三两） 良姜（一两三钱）

　　上锉。每服三钱。水一盏。生姜三片。枣二枚。煎至八分。去渣。无时。温服。

　　 【草果饮子】 治脾寒疟疾。

　　草果 川芎 紫苏叶 白芷 良姜 炙甘草 青皮（去白） 陈皮（去白）

　　上等分为粗末。每服二钱。水一盏。煎至七分。去渣。温服。留渣两服并一服。当发日进二服。不以时。

　　 【交加双解饮子】 治疟疾。辟瘴气。神效。

　　肉豆蔻 草豆蔻（各二个。一个生。一个用面裹煨赤色。去面）

　　浓朴（二寸。生一寸。姜制一寸） 甘草（二两。一半生用。一半炙用）

　　生姜（枣大二块。生一块。湿纸裹煨一块）

　　上 咀匀。分二服。水一碗。沙石器内煎至一大钱。去渣。发日空心带热服。未效。再一服必效。两渣并为一服煎。

　　卷十六　泄痢门

　　瘅疟治验

　　燕南河北道提刑按察司书吏高士谦。年逾四十。至元戊寅七月间。暑气未退。因官事出外劳役。又因过饮。午后大发热而渴。冰水不能解。其病早辰稍轻减。服药不效。召予治之。诊其脉弦数。金匮要略云。疟脉自弦。弦数者多热。疟论曰。瘅疟脉数。素有热气盛于身。厥逆上冲。

　　中气实而不外泄。因有所用力。腠理开。

　　风寒舍于皮肤之内、分肉之间而发。发则阳气盛而不衰。则病矣。其气不及于寒。故但热而不寒者。邪气内藏于里。而外舍于分肉之间。令人消烁脱肉。故名曰瘅疟。月令云。孟秋行夏令。民多瘅疟。洁古云。动而得之。名曰中暑。以白虎加栀子汤治之。士谦远行劳役。又暑气有伤。酒热相搏。午后时助。故大热而渴。如在甑中。先以柴胡饮子一两下之。后以白虎加栀子汤。

　　每服一两。数服而愈。

　　征南副帅大忒木儿。巳未奉敕立息州。其地卑湿。军多病疟痢。予合辰砂丹、白术安胃散。

　　多痊效。

　　 【辰砂丹】 治疟疾。大有神效。

　　朱砂（一半入。药一半为衣） 信砒 雄黄（各五钱）

　　上三味为末。入白面六钱。同研匀。滴水丸如桐子大。朱砂为衣。每服一丸。星宿全时用。无根水送下。忌湿面热物。

　　卷十七　肠风痔漏门

　　肠风痔漏论

　　肠风痔漏。总辞也。分之则异。若破者谓之痔漏。大便秘涩。必作大痛。此由风热乘食饱不通。气逼大肠而作也。故经曰。因而饱食。筋脉横解肠 为痔也。受病者。燥气也。为病者。胃热也。胃刑大肠。则化燥火。以乘燥热之实胜。风附热而来。是湿、热、风、燥。四气相合。故大肠头成块者。湿也。作大痛者。风也。大便燥结者。主病兼受火邪热乘也。当去此四者。其西方肺。主诸气其体收下。亦助病为邪。须当以破气药兼之。治法全矣。不可作丸。以锉汤与之。效如神速。

　　 【秦艽苍术汤】秦艽（一钱。去苗） 泽泻（二分） 当归尾（三分。酒浸） 苍术（七分）

　　防风（半钱） 大黄（少许。虽大便燥。不可多加） 槟榔（一分。为末）

　　桃仁（汤浸去皮。一钱。研） 皂角仁（烧存性。去皮。一钱为末） 黄柏（去皮。四分。酒洗。若大肠头沉重。湿胜也。以意加之。天气或大热。亦以意加之。或病躁热喜寒亦加之）

　　上十味 咀。和匀。都作一服。水五盏。煎至一盏二分。去渣。入桃仁、槟榔、皂角仁。再上火。煎至一盏。去渣。

　　空心温服。待少时。以美膳压之。不犯胃也。服日忌生冷硬物、酒、面、菜、大料物之类。犯之其药无效。如有白脓。加白葵花五朵去心萼。细剪。青皮半钱。不去白。入正药中同煎。又入木香末半钱。同皂角等末。同入。根据上法服。若病大者。再服而愈。

　　 【乳香丸】 治诸痔下血。肛边生肉。或结核肿疼。或生疮痒痛。或大便艰难。肚肠脱出。

　　又治肠风下血。无问新久及诸 根在脏腑。悉能治之。

　　枳壳（去穣。麸炒） 牡蛎（火煨） 荜澄茄 大黄（蒸焙）

　　鹤虱（炒） 芫青（去头翅足。糯米炒。米黄色。各半两） 乳香（研）

　　白丁香（研。各一分）

　　上为末。粟米糊丸如梧桐子大。每服十丸至十五丸。如治肠风。腊茶清下。诸痔煎薤白汤下。

　　诸煎铁屑汤下。并食前服。

　　 【神应黑玉膏】 治丈夫妇人久新肠风痔漏。大肠头疼不可忍。服此药不过三四次。便效。

　　初得此疾。发痒或疼。谷道周回。多生硬核。此是痔。破即成漏。只下血肠风。皆因酒色风气。食五辛过度。即成此疾。人多以外科涂治。不知病在肠自有药。若不去根本。此病不除。此药的有神效。

　　猪悬蹄（二十个） 刺 皮（一两一钱） 牛角腮（锉炒。一两二钱） 败棕（八钱。

　　）

　　乱发（洗净。焙） 槐角（各六钱） 苦楝根（五钱） 雷丸脂麻（各四钱）

　　上九味锉碎。用瓷罐内烧存性。细末。入乳香二两、麝香八钱。研令匀。酒面糊丸如桐子大。

　　每服八丸。先嚼胡桃一个。以温酒吞下。早晚腹空时。日二服。甚者三服。切忌别药。不过三日除根。

　　 【钓肠丸】 治久新诸痔。肛边肿痛。或生疮痒。时有脓血。又治肠风下血。及肛门脱出。

　　并宜服之。

　　乱发（洗净。烧存性） 皮（两个。锉碎。罐内烧存性） 鸡冠花（锉。微炒存性）

　　白矾（微枯） 绿矾（枯） 胡桃（取仁。一十五两。入罐内。烧存性）

　　枳壳（去穣。麸炒） 附子（去皮脐。生用） 白附子（生用） 诃子（煨。去核。

　　）

　　半夏 天南星（各二两）

　　上为细末。以醋煮面糊为丸。如梧桐子大。每服二十丸。空心临卧。温酒下。远年不瘥者。服十日见效。久服永除根本。小可肠风等疾一二年内者。只十服瘥。永不发动。

　　 【淋渫药】 治肠风痔漏。经久不瘥。疮口脓汁不绝。及疮内有虫。痒痛不止。宜此淋洗之。

　　枳壳（麸炒） 威灵仙（去土） 荆芥穗（去土） 乳香（各一两）

　　凤眼草（二两） 细辛（去苗。二钱半）

　　上六味为粗末。每用三两。水一大碗。煎至一升。去渣。稍热。洗患处。冷再温热。更洗一遍不用。洗罢。用软帛揩干。上药。如疮破后不须上药。只淋洗之。

　　 【淋渫地榆散】 治肛门痒痛或肿。

　　地榆 蒴 荆芥 苦参蛇床子（各等分）

　　上为粗末。每用一匙。水一碗。煎二三沸。去渣。避风处通手热洗患处。

　　 【淋渫鸡冠散】 治五痔肛边肿痛。或窜乳。或穿穴。或作疮。久而不愈。变成漏疮。

　　鸡冠花 凤眼草（各一两）

　　上为粗末。每用粗末半两。水碗半。煎三五沸。热法患处。

　　 【结阴丹】 治肠风脏毒下血。诸大便血疾。（以下三方。传之于诸路医学提举忽吉角。用之甚效）

　　枳壳（麸炒） 黄 威灵仙 陈皮（去白）

　　何首乌 荆芥穗 椿根白皮（各等分）

　　上七味为末。酒糊丸如桐子大。每服五十丸至七十丸。陈米饮入醋少许。煎一二沸。放温送下。平明服之。空腹服之。亦妙。

