<!-- { "loadSidebar": true } -->
　　人参（二钱） 桂府滑石（二两）

　　上为末。大人每服二钱。小儿一钱。温米饮调下。食前。

　　 【立效散】 治一十六般风。及热吐不止。累经效。

　　川甜硝（一钱） 桂府滑石末（三钱）

　　上二味研匀。每服半钱。浆水少许。生油一两点。打匀同调服。极者三服必愈。大人每服一钱。忌生鱼、果实。

　　 【玉液散】 治小儿呕逆吐利。霍乱不安。烦躁不得卧。及腹胀。小便赤。烦渴闷乱。或伤寒疟病。

　　丁香（一钱） 藿香（半两） 桂府滑石（四两）

　　上为末。每服一钱。清泔水半盏调下。冷服。大人霍乱吐利。水打腊茶清下三钱。立效。

　　 【如圣丸】 治冷热疳泻胡黄连 川黄连 白芜荑 使君子（各一两。去皮）

　　麝香（半钱。研） 干虾蟆（五个锉。酒熬成膏）

　　上为末。与虾蟆膏子为丸。如麻子大。每服一二丸。人参汤下。二三岁儿六七丸。以上十丸十五丸。中庭一穴。治小儿吐乳汁。灸一壮。在膻中穴下一寸陷中。炷如小麦大。

　　 【豆寇香连丸】 治泄泻不拘寒热赤白。阴阳不调。腹痛肠鸣。此方用之如神。

　　黄连（三分炒） 南木香 肉豆蔻（各一分）

　　上为末。粟米饭丸如米粒大。每服十丸至二十丸。米饮下。日夜各四五服。食前。

　　 【白附子香连丸】 治肠胃气虚。暴伤乳哺。冷热相杂。下痢赤白。里急后重。腹中撮痛。

　　日夜频并。乳食减少。（钱氏方）

　　木香 黄连（各一分） 白附子尖（二个）

　　上为末。粟米饭丸如绿豆大。或黍米大。每服十丸至二三十丸。食前。清米汤送下。日夜各四五服。

　　 【小香连丸】 治冷热腹痛。水谷痢。滑肠。（钱氏方）

　　黄连（半两） 木香 诃子肉（各一钱）

　　上为末。粟米饭丸如绿豆大。米饮下。每服十丸。至三五十丸。食前频服之。

　　 【没石子丸】 治泄泻白痢。及疳痢滑肠腹痛。（钱氏方）

　　木香 黄连（各二钱半） 诃子（去核。三个） 没石子（一个）

　　肉豆蔻（二个）

　　上为末。饭和丸如麻子大。米饮下十五丸。量儿大小加减。食前服之。

　　 【赤石脂散】 治小儿因痢后努躯气下。推出肛门不入。（钱氏方）

　　赤石脂 伏龙肝（各等分）

　　上为末。每用半钱。敷肠头上。每日三次用之。

　　岐伯灸法。疗小儿脱肛泻血。秋深不效。灸龟尾一壮。如小麦大。乃脊端穷骨也。

　　小儿脱肛。灸脐中三壮。千金云。随年壮。

　　小儿脱肛久不瘥。及风痫。中风。角弓反张。多哭。语言不择。发无时节。盛则吐沫。灸百会穴七壮。在鼻直入发际五寸顶中央旋毛中。可容豆。炷如小麦大。

　　卷十九　小儿门

　　杂证诸方

　　 【黄 散】 治虚热盗汗。

　　牡蛎（烧） 黄 生地黄（各一两）

　　上为末。每服一二钱。水一盏。小麦二三十粒。煎至七分。去渣。食后温服。

　　 【猪尾膏】 治疮倒靥黑陷。用小猪尾刺血三五点。入生脑子少许。研匀。新汲水调下。立效。治斑后小儿眼有翳膜。煎竹叶汤同砂糖。化下泻青丸三丸。微利为度。

　　 【白菊花散】 治疹痘疮后。眼内生翳膜者。病浅二十日见效。深者一月必效。一日吃三服。

　　白菊花 绿豆皮 谷精草（去根。各等分）

　　上为末。每服一钱。干柿一个。生粟米泔一盏。熬米泔尽。将柿去蒂核。食之无时。

　　 【黄连散】 治小儿眉癣。

　　黄连 大黄 黄芩 密陀僧 百药煎（各等分） 轻粉（少许）

　　上为极细末。每用不以多少。油蜜调擦神效。（此山有木。工则度之）

　　 【沥青膏】 治小儿粘疮。

　　黄蜡 沥青（各一两） 园葵子 黄丹（各三钱）

　　上为末。小油三两。熬擦不须洗。

　　 【绛玉散】 治小儿头上并身上湿疳。时复痒痛。皮肤湿烂。久不愈。

　　黄丹（炒红。二两重） 绿豆粉（炒黄。三两重）

　　上为末。清油调。鸡翎扫于疮上。后糁胜金散覆之。大有神效。

　　 【胜金散】石膏 黄芩（一两）

　　上为末。先擦了绛玉散后。不以多少。覆之神效。

　　 【千金膏】 治腊姑如神。一名蝼蛄。又治多日诸般恶疮。

　　沥青（四两） 黄蜡（三两） 散绿（三钱。研）

　　上先用小油三两熬温。入沥青、黄蜡化开搅匀。入散绿取下火。搅匀。滤入水中。瓷器内收之。每用时将药入水。捻作饼。于绯绵上贴之。

　　 【软青膏】 治一切风热疮。又治小儿头疮。

　　沥青 黄蜡 芝麻油（各十两） 巴豆（十四个）

　　上先将沥青、麻油、黄蜡熬成汁。次入巴豆。不住手搅。候巴豆焦黑。去巴豆不用。次入腻粉二钱。再搅极匀。放冷。敷疮上神良。

　　 【羊蹄散】 治小儿顽癣。久不瘥。

　　白矾（半两） 羊蹄根（四两制）

　　上二味烂研。入米醋小半盏。同擦。不住擦之。后觉癣极痒。至痛即止。隔日洗去。再擦。

　　 【麝香散】 治小儿口疳。唇齿皆蚀损臭烂。

　　砂（四钱） 砒（三字） 麝香（少许）

　　上各研细和匀。先以帛抹口。每用少许糁之。应是口齿疳疮皆可用。不可咽了。咽了只是吐入耳。用之无有不效。大人用一字。

　　卷十九　小儿门

　　小儿季夏身热痿黄治验

　　一小儿身体蒸热。胸膈烦满。皮肤如渍橘之黄。眼中白睛亦黄。筋骨痿弱。不能行立。此由季夏之热。加以湿气而蒸热。搏于经络。入于骨髓。使脏气不平。故脾遂乘心。湿热相和而成此疾也。盖心火实则身体蒸热。胸膈烦满。脾湿胜则皮肤如渍橘之黄。有余之气。必乘己所胜而侮不胜是。肾肝受邪。而筋骨痿弱。不能行立。内经言。脾热者色黄而肉蠕动。又言湿热成痿。信哉斯言也。此所谓子能令母实。实则泻其子也。若脾土退其本位。肾水得复。心火自平矣。又内经曰。治痿独取于阳明。正谓此也。予用加减泻黄散主之。

　　 【加减泻黄散】 此药退脾土。复肾水。降心火。

　　黄连 茵陈（各五分） 黄柏 黄芩（冬四分）

　　茯苓 栀子（各三分） 泽泻（二分）

　　上 咀。都作一服。水一大盏。煎至六分。去渣。稍热服。后一服减半。待五日再服而良愈。

　　论曰。内经云。土位之主。其泻以苦。又云。脾苦湿。急食苦以燥之。故用黄连、茵陈之苦寒。除湿热为君。肾欲坚。急食苦以坚之。故以黄柏之苦辛寒强筋骨为臣。湿热成烦。以苦泻之。故以黄芩栀子之苦寒止烦除满为佐。湿淫于内。以淡泄之。故以茯苓泽泻之甘淡利小便。导湿热为使也。

　　卷二十

　　杂方门

　　 【八毒赤丸】 治鬼疰病。入国信副使许可道至雄州。请予看脉。予诊之。脉中乍大乍小。

　　乍短乍长。此乃血气不匀。邪气伤正。本官说在路到邯郸驿中。夜梦一妇人。着青衣。不见面目。

　　用手去胁下打了一拳。遂一点痛。往来不止。兼之寒热而不能食。乃鬼击也。予曰。可服八毒赤丸。本官言尝读名医录中。见李子豫八毒赤丸。为杀鬼杖。予遂与药三粒。临卧服。明旦下清水二斗。立效。又进白海青陈庆玉第三子。因昼卧于水仙庙中。梦得一饼食之。心怀忧思。心腹痞满。饭食减少。约一载有余。渐渐瘦弱。腹胀如蛊。屡易医药及师巫祷之。皆不效。又不得安卧。召予治之。予诊之。问其病始末。因思之。此疾既非外感风寒。又非内伤生冷。将何据而医。予思李子豫八毒赤丸。颇有相当。遂合与五七丸服之。下清黄涎斗余。渐渐气调。而以别药理之。数月良愈。

　　不二年身体壮实如故。故因录之。此药可谓如神。合时宜斋戒沐浴。净室。志心修合。

　　雄黄 矾石 朱砂 附子（炮）

　　藜芦 牡丹皮 巴豆（各一两） 蜈蚣（一条）

　　上八味为末。炼蜜丸如小豆大。每服五七丸。冷水送下。无时。

　　 【蝉花散】 治夏月犬伤。及诸般损伤。蛆虫极盛。臭恶不可近者。晋州吴权府佃客。五月间收麦。用骡车搬载。一小 引头。被一骡跑倒。又咬破三两处。痛楚不可忍。五七日脓水臭恶难近。又兼蛆蝇极盛。药不能救。无如之何。卧于大门外车房中。一化饭道人见之云。我有一方。

　　用之多效。我传与汝。修合既得。方合服之。蛆皆化为水而出。蝇亦不敢近。又以寒水石为末敷之。旬日良愈。众以为神。故录之。

　　蝉蜕 青黛（各半两） 华阴细辛（二钱半） 蛇蜕皮（一两。用烧存性）

　　上为末和匀。每服三钱。酒调下。如驴、马、牛畜损伤成疮用酒灌之。如犬伤用酵子和与吃。

　　蛆皆化为水。蝇不敢再落。又以生寒水石末干掺上。

　　 【定风散】 治风狗咬破。先口含浆水洗净。用绵子 干贴药。更不再发。无脓。大有神效。凡恶犬伤人。咬破。或一年、二年、三年、四五年至七八年。被犬伤咬破处。或发疼痛。或先发憎寒。或甚至发风。遍身搐搦。数日不食而死。十死八九。余亲见死者数人。此药但凡犬伤咬破。

　　无有不愈。（申显卿传）

　　防风（去芦） 天南星（生用。各等分）

　　上为细末。干上药。更不再发。无脓。不可具述。

　　治食诸鱼骨鲠久而不出。以皂角末少许。吹入鼻中。得嚏鲠出。多效。

　　 【乌白散】 治蝎螫痛不可忍。

　　乌鱼骨（一两） 白矾（二钱）

　　上同为极细末。不以多少。搐鼻。如在右者左鼻孔内搐之。在左者右鼻搐之。

　　 【雄黄消毒膏】 治蝎螫痛不可忍。

　　矾（一两。生） 雄黄 信（各半两） 巴豆（三钱）

　　黄蜡（半两）

　　上为末。熔开蜡。入药末在内。搅匀为铤子。如枣子大。每用时。将铤子于热焰上炙开。滴于患处。其痛立止。

　　 【圣核子】 治蛇咬蝎螫。大有神效。五月五日。不闻鸡犬。及孝子妇人见之。修合。

　　雄黄（三钱） 信（一钱） 皂角子（四十九个） 巴豆（四十九个）

　　耳塞（少许） 麝香（少许）

　　上为末。入在合子内封之。用时针挑出。上病处。

　　 【复生散】 治卒病死、压死、溺死、一切横死。但心头温者。救之。

　　半夏（不以多少）

　　上一味为细末。心头温者。用一字许吹入鼻中。立活。良法。

