<!-- { "loadSidebar": true } -->
　　 【半夏枳术丸】 治因冷食内伤白术（二两） 半夏（泡七次） 枳实（麸炒各一两）

　　上为末。荷叶裹。烧饭为丸。如桐子大。每服五十丸。温水送下。食远。汤浸蒸饼丸亦可。如食伤寒热不调每服加上二黄丸十丸。白汤送下。

　　 【木香枳术丸】 破滞气。消饮食。开胃进食。

　　白术（二两） 木香 枳实（麸炒各一两）

　　上为末。荷叶裹。烧饭为丸。如桐子大。每服五十丸。温水送下。食远。

　　 【木香化滞汤】 治因忧气食冷湿面。结于中脘。腹皮底微痛。心下痞满。不思饮食。食之不散。常常痞气。

　　半夏（一两泡） 草豆蔻 炙甘草（各五钱） 柴胡（四钱）

　　木香 橘皮（各三钱） 枳实（麸炒一钱） 当归身（二钱） 红花（五分）

　　上九味。 咀。每服五钱。水一盏。生姜五片。煎一盏。去渣稍热服。食远。忌生冷酒湿面。

　　 【丁香烂饭丸】 治饮食所伤。卒心胃痛。

　　甘松 缩砂仁 丁香皮（各三钱） 甘草（炙，二钱）

　　京三棱（炮一钱） 香附子（半两） 木香（一钱） 益智仁（三钱）

　　丁香 广术（炮。各一钱）

　　上十味为末。汤浸蒸饼。丸如绿豆大。每服三十丸。白汤送下。细嚼烧生姜亦可。无时。

　　 【消滞丸】 治一切所伤。心腹痞满刺痛。积滞不消。

　　黑牵牛（二两炒末） 五灵脂（炒） 香附（炒各一两）

　　上为末。醋糊丸如小豆大。每服三十丸。食后生姜汤下。

　　 【煮黄丸】 治一切酒食所伤。心腹满闷不快。

　　雄黄（一两研） 巴豆（五钱。去皮生用。研烂入雄黄末于内再研）

　　上件研匀。入白面三两。再同研匀。滴水丸如桐子大。每服时。先煎浆水令沸。下二十四丸。

　　煮二十沸漉入冷浆水内。沉冷。一时下二丸。一日服尽二十四丸也。加至微利为度。用浸药生浆水下。治胁下 癖气块痛如神。

　　 【木香槟榔丸】 治一切气滞。心腹痞满。胁肋胀闷。大小便结滞不快利者。并宜服之。

　　木香 槟榔 青皮（去白） 陈皮（去白） 枳壳（麸炒） 广术（煨切） 黄连（各一两） 黄柏（去粗皮） 香附（炼炒） 大黄（炒各三两） 黑牵牛（生取头末四两）

　　上为末。滴水丸如豌豆大。每服三五十丸。食后生姜汤送下。加至微利为度。

　　 【上二黄丸】 治伤热食痞闷。兀兀欲吐。烦乱不安。

　　黄芩（二两） 黄连（一两酒洗） 枳实（麸炒半两） 升麻 柴胡（各三钱） 甘草（二钱）

　　上六味为极细末。汤浸蒸饼。丸如绿豆大。每服五七十丸。白汤下。量所伤服之。

　　 【消积集香丸】 治寒饮食所伤。心腹满闷疼痛。及消散积聚、 癖、气块。久不愈。宜服。

　　木香 陈皮 青皮 三棱（炮） 广术（炮） 黑牵牛（炒） 白牵牛（炒） 茴香（炒各半两） 巴豆（半两。

　　不去皮。用白米一撮同炒。米黑去米）

　　上为末。醋糊丸如桐子大。每服七丸至十丸。温姜汤下。无时。以利为度。忌生冷硬物。

　　 【枳壳丸】 治中焦气滞。胸膈痞满。饮食迟化。四肢困倦。呕逆恶心。常服升降滞气。化宿食。祛痰逐饮。美进饮食。

　　三棱（炮） 广术（炮） 黑牵牛（炒各三两） 白茯苓（去皮） 白术 青皮（各一两半） 陈皮（去白一两二钱） 木香 枳壳（麸炒） 半夏（炮） 槟榔（各一两）

　　上为末。醋糊丸如桐子大。每服五十丸。温姜汤送下。食后。

　　 【开结妙功丸】 治怫热内盛。 癖坚积。酒食积、一切肠垢积滞。 瘕积聚。疼痛发作有时。三焦壅滞。二肠燥结。或懊 烦心。不得眠。咳喘哕逆。不能食。兼为肿胀。一切所伤心腹暴痛。又能宣通气血。消酒进食解积。

　　三棱（炮） 神曲（炒各一两） 川乌（一两半。去皮脐） 大黄（一两同前四味为末好醋半升熬成膏。不破坚积。不用膏） 麦 （炒） 茴香（炒，各一两）

　　半夏（半两） 巴豆（两个。破坚积用四个） 干姜（炮）

　　拣桂（各二钱） 牵牛（三两拣净）

　　上为末。同前膏和丸如小豆大。生姜汤下十丸至十五丸。或嚼生姜。温水送下亦得。渐加二三十丸或心胃间稍觉药力暖性。却即减丸数。或取久积。或破坚积初服十丸。次服二十丸。每服加十丸。

　　大便三五行后如常服。少得食力后。更加取利为度。

　　 【感应丸】 治虚中积冷。气弱。有伤停积胃脘。不能传化。或因气伤冷。因饥饱食。饮酒过多。心下坚满。两胁胀痛。心腹大痛。霍乱吐泻。大便频数。后重迟涩。久痢赤白。脓血相杂。米谷不化。愈而后发。又治中酒呕吐。痰逆恶心。喜睡头旋。胸膈痞满。四肢倦怠。不欲饮食。不拘新久积冷。并皆服之。

　　南木香 肉豆蔻 丁香（各一两半） 干姜（炮一两）

　　巴豆（七十个。去皮心膜。研出油） 杏仁（一百四十个。汤浸去皮尖。研）

　　上上四味为末。外入百草霜二两。研。与巴豆、杏仁七味同和匀。用好蜡六两。溶化成汁。以重绢滤去滓。更以好酒一升。于银石器内煮蜡数沸。倾出待酒冷。其蜡自浮于上。取蜡秤用。春夏修合。用清油一两。铫内熬令末散香熟。次下酒。煮蜡四两同化成汁。就铫内乘热拌和前项药末秋冬修合。用清油一两半同煎。煮熟成汁。和前药末成剂。分作小铤子。油纸裹。旋丸。服之。每服三十丸。空心姜汤下。

　　 【备急丹】 治心腹百病卒痛如锥刺。及胀满下气。皆治之。易老名独行丸。脾胃论名备急大黄丸。

　　川大黄末 干姜末 巴豆（先去皮膜心。研如泥霜出油。用霜。各等分）

　　上合和一处研匀。炼蜜丸。臼内杵千百下如泥。丸如小豆大。夜卧温水下一丸。如下气实者加一丸。

　　如卒病不计时候。妇人有胎不可服。如所伤饮食在胸膈。兀兀欲吐。反复闷乱。一物瓜蒂散吐去之。

　　 【瓜蒂散】 上部有脉。下部无脉。其人当吐。不吐者死。何谓下部无脉。此所谓木郁也。饮食过饱。填塞胸中。胸中者太阴之分野。内经曰。气口反大于人迎三倍。食伤太阴。故曰木郁则达之。吐者是也。

　　瓜蒂 赤小豆（等分）

　　上二味。为极细末。每服一钱匕。温浆水调下。取吐为度。若不两手尺脉绝无。不宜便用此药。恐损元气。令人胃气不复。若止是胸膈中窒塞。闷乱不通。以指探之。如不得吐者。以物探去之。得吐而已。如食不去。用此吐之。

　　 【枳实栀子大黄汤】 治大病瘥后。伤食劳复。

　　枳实（二个。麸炒） 栀子（二个。肥者） 豆豉（一两二钱半）

　　上以清浆水三盏。空煮退八分。内枳实栀子。煮取八分。下豉再煮五七沸。去渣。温服。覆令汗出。若有宿食。纳大黄如博棋子大五六枚同煎。劳复则热气浮越。以枳实栀子汤以解之。以其热聚于胃上。以苦吐之。热散于表。以苦发之。食复则以苦下之。食膏粱之物过多。躁热闷乱者。亦宜服之。

　　 【金露丸】 治天行时病。内伤冷物饮食。心下痞闷。

　　桔梗（二两） 大黄（一两） 枳实（五钱。炒） 牵牛头末（二钱半）

　　上四味为末。烧饭丸如桐子大。每服三十丸。食后温水下。如常服十丸至二十丸甚妙。

　　卷四

　　饮伤脾胃论

　　神农本草云。酒味苦甘辛。火热有毒。主百邪毒。行百药。通血脉。浓肠胃。润皮肤。久饮伤神损寿。若耽嗜过度。其酷烈之性。挠扰于外。沉注之体。淹滞于中。百脉沸腾。七神迷乱。过伤之毒一发。耗真之病百生。故内经曰。因而大饮则气以逆。肺痹寒热喘而虚惊。有积气在胸中。得之醉而使内也。酒入于胃。则络脉满而经脉虚。脾主于胃行其津液者也。阴气者静则神藏。躁则消亡。饮食自倍。肠胃乃伤。盖阴气虚则阳气入。阳气入则胃不和。胃不和则精气竭。精气竭则不营于四肢也。若醉饱入房。气聚脾中不得散。酒气与谷气相搏。热盛于中。故热遍于身。内热而溺赤。名曰热厥。凡治消瘅、仆击、偏枯、痿厥、气满、发逆。皆肥贵人膏粱之疾也。古人惟麦菽之曲酿黍。而已为辛热有毒。犹严戒如此。况今之酝造。加以马兰、芫花、乌头、巴豆、大毒等药。以增气味。尤辛热之余烈也。岂不伤冲和、损精神、涸荣卫、竭天癸、夭人寿者也。故近年中风、虚劳、消狂、疮疡、癖积、衄 、藏毒、下血者多有之大。概由朝醉夕醒。耽乐为常而得之也。古人云。脾热病则五脏危。岂不信哉。孔子云。惟酒无量不及乱。谓饮之无多而且有节。则所以养精神而介眉寿也。凡饮酒之际。切宜慎之戒之也。

　　卷四

　　饮伤脾胃方

　　夫酒者大热有毒、气味俱阳。乃无形之物也。若伤之、止当发散。汗出则愈。此最妙法也。其次莫如利小便。二者乃上下分消其湿。何酒病之有。今之酒病者。乃服酒症丸大热之剂下之。又有用牵牛、大黄下之者。是无形元气受病。反下有形阴血。乖误甚矣。酒性大热。已伤元气。而重复泻之。况亦损肾水真阴、及有形阴血。俱为不足。如此则阴血愈虚。真水愈弱。阳毒之热大旺。反增其阴火。是谓元气消亡。七神何根据。折人长命。不然。则虚损之病成矣。金匮要略云。酒疸下之。

　　久久为黑疸。慎不可犯此戒。不若用葛花解酲汤。令上下分消其湿。

　　 【葛花解酲汤】白豆蔻 缩砂 葛花（各半两） 干生姜 神曲（炒） 泽泻 白术（各二钱） 人参（去芦）

　　白茯苓（去皮） 猪苓（去皮） 橘皮（去白。各一钱半） 木香（半钱） 莲花青皮（三分）

　　上十三味为极细末。每服三钱匕。白汤调下。但得微微汗出。酒病去矣。此盖不得已而用之。

　　岂可恃赖此药。日日饮之。此方气味辛辣。偶因病酒而用之。则不损元气。何者。敌酒病故也。若赖此服之。损人天年矣。

　　 【法制生姜散】 治饮酒过多。或生冷停滞。吐逆恶心。不欲饮食。

　　生姜（十两。切作片。用青盐糁过。再用白曲拌挹。焙干而用之） 毕澄茄（二两半）

　　缩砂仁 白豆蔻 白茯苓（去皮） 木香（各一两半） 丁香（二两） 官桂（去皮） 青皮（去白） 陈皮（去白） 半夏（姜制） 白术（各一两） 甘草（炙） 葛根（各半两）

　　上十四味为末。每服一钱至二钱。温酒调下。不拘时。

