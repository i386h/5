<!-- { "loadSidebar": true } -->
卫生家宝产科备要

　　目录

　　重雕宋本《卫生家宝产科备要》叙

　　卷第二

　　孙真人养胎论

　　徐之才逐月养胎方

　　卷第三

　　论初妊娠

　　论欲产并产后

　　卷第四

　　二十一论并增入十八论

　　论临月将息

　　论新生小儿

　　累用经效方

　　卷第五

　　产科杂方

　　十八论中治产前后患，蒲黄黑神散功效

　　产前后十八论乌金散

　　重雕宋本《卫生家宝产科备要》叙 

　　产科之有专书，始于唐杨师浓之《产乳集验方》、《太和中昝殷产宝》。总之，北宋则有李师圣之《产育宝庆集》，沈虞卿之《卫生产科方》；南宋则有虞流之《备产济用方》，陆子正之《胎产集验方》，今皆不传，《宝庆集维》着录。

　　《四库全书》从《永乐大典》录出，经陈言等增删，亦非原本。医书之鲜善本久矣，产科其尤甚者也。

　　《卫生家宝产科备要》八卷，宋朱瑞章辑《宋史艺文志》篇，于录明《文渊阁书》目亦有其书。

　　《四库全书》未收阮文达，亦未见钱遵王，《读书敏术》记载有宋本，于瑞章仕历则未详也。朱瑞章，福建长乐县人，淳熙中知江西南康军，宽以爱民，廉以律己，护设官田于白鹿洞学以赡四方。来学人着有《卫生家宝方》六卷，《卫生小儿方》一卷，《卫生家宝汤方》二卷及此书，见《宋史艺文志》、《乾隆江西通志》。

　　盖南宋良吏有心于济世救民者，非医士也。卷一入月安产法、体元子借地法、逐月藏衣、游神法，本之《外台秘要》；禁草、禁水、催生符法出《圣济总录》。卷二、卷三，皆采之孙真人《千金方》。卷四全录《产育宝庆集》张世臣《累用经效方》。卷五则采之泸江助教刘宝经验名方者居多。卷六则全录《备产济用方》及许叔微《本事方》中胎产诸方；卷七则全录《胎产经验方》。卷八则杂采葛氏时后、巢氏病源、千金、外台、圣惠、万全小儿集验、婴童宝鉴。钱乙、张涣诸书保育小儿诸法。李、陆两集赖此以存虞张之方，尤为自来着录所罕见。洵乎产科之荟萃，医家之指南也。予少多疾病，喜读方书，每当众论荆棘之时，略试其技，亦尝奏效。妇人小儿望问皆穷，尤难制剂。丙子之岁细君临娩，胎死腹中，三日不下，诸医束手。甲申九月，家妇将娩而疟作，疟发之际心痛欲死，医亦无策。余细心诊问，博考方书，幸赖此书，转危为安。细君惩勇付梓爰雕印，以广其传。差乎，秦汉以来，医书经林亿、孙兆校定未必君合于古德，犹无大失也。明人一再重刊，无不妄删、妄改，袭谬承讹，固已失之毫厘，缪以千里。而况庸人，以医为市，目不知书，迂儒食古不化，刻舟求剑乎。以此治疾，是益之危而速之死也。妇科为医家九科之一，产又妇科之一端，自束实鲜，专书即有亦鲜善本。是编采摭宏富，持择精详，所愿家置一编而深求之，于保产全婴之道，其庶几乎。

　　光绪十三年岁在疆梧大渊献壮月既死霸

　　诰援荣禄大夫三品顶戴前分巡广东南韶连兵备道兼管水利太平关监督加四级归安陆心源书于穣梨馆

　　[卷第二] 孙真人养胎论 

　　论曰：旧说，凡受胎三月，逐物变化，禀质未定。故妊娠三月，欲得观犀象猛兽，珠玉宝物，欲得见贤人君子、盛德大师；观礼乐钟鼓，俎豆军旅，陈设焚烧名香，口诵诗书，古今箴诫；居处简静，割不正不食，席不正不坐；弹琴瑟，调心神，和情性，节嗜欲，庶使清净，生子皆良，长寿忠孝，仁义聪惠无疾，斯盖文王胎教者也。

　　论曰：儿在胎日，月未满，阴阳未备，脏腑骨节皆未成足，故自初讫于将产，饮食居处皆有禁忌。

　　妊娠食羊肝，令子多厄。

　　妊娠食山羊肉，令子多病。

　　妊娠食驴马肉，延日。

　　妊娠食骡肉，产难。

　　妊娠食兔肉、犬肉，令子无音声并缺唇。

　　妊娠食鸡子及干鲤鱼，令子多疮。

　　妊娠食鸡肉、糯米，令子多寸白虫。

　　妊娠食堪并鸭子，令子倒出、心寒。

　　妊娠食雀肉并豆酱，令子满面多黑子。

　　妊娠食雀肉、饮酒，令子心经情乱，不畏羞耻。

　　妊娠食鳖，令子项短。

　　娠娠食冰浆，绝胎。

　　妊娠勿向非常地大小便，必半产杀人。

　　[卷第二] 徐之才逐月养胎方 

　　妊娠一月名始胚，饮食精熟，酸美受御，宜食大麦，无食腥辛，是谓才正。

　　妊娠一月，足厥阴脉养，不可针灸其经。足厥阴内属于肝，肝主筋皮及血。一月之时，血行痞涩，不为力事，寝必安静，无令恐畏。妊娠一月，阴阳新合为胎，寒多为痛，热多卒惊，举重腰痛，腹满胞急，卒有所下，当预安之，宜服乌雌鸡汤。

　　乌雌鸡汤

　　乌雌鸡（一只，治如食法）茯苓（去黑皮）阿胶（锉碎，各二两）芍药（白者）白术（去芦）人参（去芦。各三两）甘草（炙，锉）生姜（洗，去皮切。各一两）吴茱萸（一升，拣去枝梗）麦门冬（五合，汤泡去心，晒，焙干）上十味咀，以水一斗二升煮鸡，取汁六升，去鸡下药，煎取三升，纳酒三升并胶烊尽，取三升放温。每服一升，日三次服。

　　若曾伤一月胎者，当预服补胎汤。

　　补胎汤

　　细辛（一两，高丽者去叶）生姜（四两，洗，擦去皮，切碎）乌梅（一升，捶碎）防风（三两，去芦）干地黄（洗晒，锉，焙干）白术（去芦。各三两）大麦（炒）吴茱萸（拣净。各五合。）上八味咀，以水七升，煮取二升半，分三服，食前服。寒多者，倍细辛、茱萸；若热多渴者，去细辛、茱萸，加栝蒌根二两；若有所思，去大麦，加柏子仁三合。一方有人参一两。

　　妊娠二月名始膏，无食辛燥，居必静处，男子勿劳，百节皆痛，是为胎始结。

　　妊娠二月，足少阳脉养，不可针灸其经。足少阳内属于胆，主精。二月之时，儿精成于胞里，当谨护惊动也。

　　妊娠二月始，阴阳踞经，有寒多坏不成，有热即萎。卒中风寒，有所动摇，心满，脐下悬急，腰背强痛，卒有所下，乍寒乍热，艾叶汤主之。

　　艾叶汤

　　艾叶（去梗）丹参（洗）当归（洗，去芦须，切片，焙）麻黄（不去节。各二两）人参（去芦头，切）阿胶（锉碎。各三两）甘草（一两，炙）生姜（六两，洗，擦去皮，切）大枣（十二枚，去核）上九味咀，以酒三升，水一斗煮，减半去滓，纳胶，煎取三升，分三服。一方用乌雌鸡一只宿肥者，治如食法，割头取血，纳三升酒中相和。鸡以水一斗二升先煮，取汁去鸡，纳药煎取三升，纳血酒并胶，煎取三升，分作三服。若曾伤二月胎者，当预服黄连汤。

　　黄连汤

　　黄连（去须）人参（去芦，切。各一两）吴茱萸（五合，拣净）生姜（三两，洗，擦去皮，切）生地黄（五两，一方用阿胶）上五味咀，以酢浆七升，煮取三升，分四服，日三夜一，十日一作。若颇觉不安，加乌梅一升，加乌梅者不用浆，只用水耳。一方用当归半两。

　　妊娠三月名始胞，当此之时，未有定义，见物而化。欲生男者，操弓矢；欲生女者，弄珠玑；欲子美好，数视壁玉；欲子贤良，端坐清虚，是谓外象而内感者也。

　　妊娠三月，手心主脉养，不可针灸其经。手心主内，属于心，无悲哀思虑惊动。

　　妊娠三月为定形。有寒，大便青。有热，小便难，不赤即黄。卒惊恐忧愁，嗔怒喜顿，仆动于经脉，腹满绕脐苦痛，或腰背卒有所下，雄鸡汤。

　　雄鸡汤

　　雄鸡（一只，治如食法）甘草（炙，锉）人参（去芦，切片）茯苓（雪白者，去皮）阿胶（锉碎，各二两）黄芩（尖如锥者）白术（去芦。各一两）麦门冬（五合，汤浸，去心，晒，焙干）芍药（四两，洗）大枣（十二枚，去核）生姜（一两，洗，擦去皮）上十一味阻，以水一斗五升煮鸡，减半出鸡，纳药煮取半，纳清酒三升并胶，煎取三升，分三服，一日尽之，当温卧。一方用当归、芎各二两，不用黄芩、生姜。

　　若曾伤三月胎者，当预服茯神汤。

　　茯神汤

　　茯神（去木）丹参（洗）龙骨（五色紧者。各一两）阿胶（碎，蛤粉炒泡起，去粉用）当归（洗，去芦须，切，焙）甘草（炙，锉）人参（去芦头。各二两）赤小豆（二十一粒）大枣（二十一枚，去核）上九味咀，以酢浆一斗，煮取三升，分四服，先食服。七日后服一剂。腰痛者加桑寄生二两。（深师有韭白二两、麻子一升。）妊娠四月始受水，精以成血脉，食宜稻粳羹，宜鱼雁，是谓盛血气，以通耳目而行经络。

　　妊娠四月，手少阳脉养，不可针灸其经。手少阳内输三焦。四月之时，儿六腑顺成，当静形体，和心志，节饮食。

　　妊娠四月，有寒，心下愠愠欲呕，胸膈满，不欲食。有热，小便难，数数如淋状，脐下苦急。卒风寒，颈项强痛，寒热或惊动身躯，腰背腹痛，往来有时，胎上迫胸，心烦不得安，卒有所下，菊花汤。

　　菊花汤

　　菊花（一握，如鸡子大）麦门冬（一升，汤浸去心，焙干）麻黄（不去节）阿胶（锉碎。各三两）甘草（炙，锉）当归（洗，去芦须，切，焙。各二两）人参（一两半，去芦头，切）生姜（五两，洗，擦去皮，切碎）半夏（四两，汤浸七次，姜淹一宿）大枣（十二枚，去核）上十味咀，以水八升煮，减半，纳清酒三升并阿胶，煎取三升，分三服，温卧，当汗以粉粉之，护风寒四五日。一方用乌雌鸡一只，煮水煎药。

　　若曾伤四月胎者，当预服调中汤。

　　调中汤

　　续断（去根，洗，焙干）芎（洗，锉）甘草（炙。各一两）白术（去芦，切，焙）柴胡（去芦，洗）浓朴（削去皮，生姜捣碎，淹一宿，次日焙干）枳实（去穣，麸炒）生李根白皮（洗。

　　各三两）白芍药（雪白者，锉）生姜（洗，去皮，切，各四两）当归（一两半，洗，去芦须）乌梅（一升，捶碎）上十二味咀，以水一斗，煮取三升，分四服，日三夜一。八日后复服一剂。

　　妊娠五月始受火，精以成其气。卧必晏起，沐浴浣衣，深其居处，浓其衣裳，朝吸天光，以避寒殃。其食稻麦，其羹牛羊，和以茱萸，调以五味，是谓养气，以定五脏。

　　妊娠五月，足太阴脉养，不可针灸其经。足太阴内输于脾。五月之时，儿四肢皆成，无大饥，无甚饱，无食干燥，无自炙热，无大劳倦。

