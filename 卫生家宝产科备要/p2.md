<!-- { "loadSidebar": true } -->
　　妊娠五月，有热，苦头眩心乱，呕吐；有寒，苦腹满痛，小便数；卒有恐怖，四肢疼痛，寒热胎动无常处，腹痛，闷顿欲仆，卒有所下，阿胶汤主之。

　　阿胶汤

　　旋复花（二合，去枝根）阿胶（四两，锉碎）人参（一两，去芦头，切）麦门冬（一升，汤浸去心，焙）生姜（六两，洗，擦去皮，切）吴茱萸（七合，拣净，汤洗三次，焙）黄芩（尖如锥者）当归（洗，去芦须，切片子，焙）芍药（雪白者，锉）甘草（炙。各二两）上十味咀。以水九升，煮药减半，内清酒三升并胶，微火煎取三升半，分四服，日三夜一，先食服便愈，不瘥再服。一方用乌雌鸡一只，割取咽血，纳酒中，以水煮鸡，以煎药，减半，纳酒并胶，煎取三升半，分四服。

　　曾伤五月胎者，当预服安中汤。

　　安中汤

　　黄芩（一两，尖如锥者）当归（洗，去芦须，切片，焙）芎（洗，锉）人参（去芦头，切）干地黄（洗净，焙干。各二两）甘草（炙，锉）芍药（雪白者。各三两）生姜（六两，洗，擦去皮，切碎）麦门冬（一阿，汤泡去心，焙）大麻仁（五合，去壳）五味子（五合，拣去枝梗）大枣（三十五枚，去核）上十二味咀，以水七升，清酒五升，煮取三升半，分四服，日三夜一，七日复服一剂。

　　妊娠六月始受金，精以成其筋。身欲微劳，无得静处，出游于野，数观走犬及视走马。食宜鸷鸟猛兽之肉，是谓变腠理、纫筋，以养其力，以坚背膂。

　　妊娠六月，足阳明脉养，不可针灸其经。足阳明内属于胃，主其口目。六月之时，儿口目皆成。调五味，食甘美，无大饱。

　　妊娠六月，卒有所动不安，寒热往来，腹内胀满，身体肿，惊怖，忽有所下，腹痛如欲产，手足烦疼，宜服麦门冬汤。

　　麦门冬汤

　　麦门冬（一升，汤浸去心）人参（去芦，切片）甘草（炙，锉）黄芩（各二两）干地黄（三两，洗，焙）阿胶（四两，锉碎）生姜（六两，洗，擦去皮）大枣（十五枚，去核）上八味咀，以水七升煮，减半，纳清酒二升并胶煎，取三升，分三服，中间进糜粥。一方用乌雌鸡一只煮水以煎药。

　　若曾伤六月胎者，当预服柴胡汤。

　　柴胡汤

　　柴胡（四两，去芦，洗，焙）芍药（雪白者，一方作柴箴）白术（去芦，切，焙干）甘草（炙，各二两）苁蓉（一两，酒浸一宿，切碎，焙）麦门冬（汤浸去心，焙）芎（洗，各二两）干地黄（五两，洗净，焙）生姜（六两，洗，擦去皮，切片）大枣（三十枚，去核）上十味咀，以水一斗，煮取三升，分四服，日三夜一，中间进糜粥。勿食生冷及坚硬之物。七日更服一剂。

　　妊娠七月始受木，精以成其骨。劳身摇肢，无使定止，动作屈伸以运血气。居处必燥，饮食避寒，常食稻粳以密腠理，是谓养骨而坚齿。

　　妊娠七月，手太阴脉养，不可针灸其经。手太阴内属于肺，主皮毛。七月之时，儿皮毛已成。无大言，无号哭，无薄衣，无洗浴，无寒饮。

　　妊娠七月，忽惊恐摇动，腹痛，卒有所下，手足厥冷脉。若伤寒烦热，腹满短气，常苦颈项及腰背强，葱白汤主之。

　　葱白汤

　　葱白（十四茎，长三四寸）麦门冬（一升，汤浸去心，焙）生姜（八两，洗，擦去皮，切片）甘草（炙，锉）当归（洗，去芦须，切片子，焙）黄（捶褊，蜜涂，炙。各三两）人参（一两半，去芦，切片）阿胶（四两，锉碎）黄芩（一两，尖如锥者）旋复花（一合，去枝梗）半夏（一升，汤泡，洗七次，用生姜制一宿，焙干）上十一味咀，以水八升煮，减半，纳清酒三升及胶，煎取四升，服一升，日三夜一。温卧当汗出，若不出者，加麻黄去节二两煮，服如前法，若秋后勿强渍汗。一方以黄雌鸡一只，割咽取血，纳酒中，煮鸡取汁，以煎药。

　　若曾伤七月胎者，当预服杏仁汤。

　　杏仁汤

　　杏仁（汤浸，去皮尖）甘草（炙，各二两）麦门冬（汤浸，去心，焙）吴茱萸（拣净，汤洗三、二次，焙。各一升）钟乳（使炼成者粉尤胜生钟乳）干姜（炮烈。各二两）粳米（五合）紫菀（一两，使茸）五味子（三合，去梗）上九味咀，以水八升，煮取三升半，分四服，日三夜一，中间进食，七日服一剂。一方用白鸡一只，煮汁煎药。

　　妊娠八月始受土，精以成肤革。和心静气，无使气极，是谓密腠理而光泽颜色。

　　妊娠八月，手阳明脉养，不可针灸其经。手阳明内属于大肠，主九窍。八月之时，儿九窍皆成。无食燥热，无辄失食，无忍大起。

　　妊娠八月中风寒，有所犯触，身体尽痛，乍寒乍热，胎动不安，常苦头眩，痛绕脐，下寒，时时小便白如米汁，或青或黄或使寒栗，腰背苦冷而痛，目，芍药汤主之。

　　芍药汤

　　芍药（白者，锉）生姜（洗净，去皮。各四两）甘草（炙，锉）当归（去芦须，洗，切片子，焙）白术（去芦，焙）人参（去芦，切片。各三两）薤白（一升，切，洗）浓朴（三两，去皮，生姜捣碎，淹一宿，焙）上八味咀，以水五升，清酒四升合煮，取三升，分三服，日再夜一。一方用乌雌鸡煮汁以煎药。

　　若曾伤八月胎者，当预服葵子汤。

　　葵子汤

　　葵子（三升，拣，洗净）生姜（六两，洗净，擦去皮，切片）芍药（四两，雪白者，锉）白术（去芦，切，焙干）柴胡（去芦，洗，焙。各三两）大枣（二十枚，去核）甘草（二两，炙，锉）浓朴（二两，去皮，生姜捣碎，淹一宿，焙）上八味咀，以水九升煮，取三升，分三服，日三，十日一剂。一方用乌雌鸡一只，煮水以煎药。

　　妊娠九月始受石，精以成皮毛，六腑百节莫不毕备。饮醴食甘，缓带自持而待之，是谓养毛发、致才力。

　　妊娠九月，足少阴脉养，不可针灸其经。足少阴内属于肾，肾主续缕。九月之时，儿脉续缕皆成。无处湿冷，无着炙衣。

　　妊娠九月，若卒得下痢，腹满悬急，胎上冲心，腰背痛不可转侧，短气，半夏汤。

　　半夏汤

　　半夏（汤泡七次，以生姜二两淹一宿）麦门冬（汤浸，去心，焙。各五两）当归（去芦须，切片子，焙）吴茱萸（拣净，汤泡，洗三、二次，焙）阿胶（用蛤粉炒。各三两）干姜（一两，炮烈）大枣（十二枚，去核）上七味咀，以水九升煮取三升，去滓，纳白蜜八合，微火上温，分四服，痢即止。一方用乌雌鸡一只煮汁煎药。

　　若曾伤九月胎者，当预服猪石汤。

　　猪石汤

　　猪石（一具，剥去筋膜，洗净）白术（四两，去芦，切，焙）茯苓（去黑皮）桑寄生（拣净）干姜（炮烈）干地黄（洗净，焙）芎（洗，焙。各三两）麦门冬（一升，汤浸去心，焙）大豆（三合，略炒）附子（一枚，中者炮烈，去皮脐，切）上十味咀，以水一斗煮石，令熟，去石，纳诸药，煎取三升半，分四服，日三夜一，十日更一剂。

　　妊娠十月，五脏俱备，六腑齐通，纳天地气于丹田，故使关节入神皆备，但俟时而生。

　　妊娠一月始胚，二月始膏，三月始胞，四月形体成，五月能动，六月筋骨立，七月毛发生，八月脏腑具，九月谷气入胃，十月诸神备，日满即产矣。宜服滑胎药，入月即服。

　　养胎临月服，令滑易产，丹参膏。

　　丹参膏

　　丹参（半斤，洗晒）芎（洗，焙）当归（洗，去芦须，切，焙。各二两）蜀椒（五合，炒，少时以碗合定出汗。若有热者，以大麻入五合代）上四味咀，以清酒，溲湿停一宿以成，煎猪膏四升，微火煎膏，色赤如血，膏成，新布绞去滓。每日取如枣许纳酒中，服之不可过服，至临月乃可服，旧用常验。

　　甘草散

　　令易生。母无疾病，未生一月。日预服，过三十日行步动作如故，儿生堕地，皆不自觉。

　　甘草（二两，炙，锉）大豆黄卷（微炒）干姜（炮烈，撕碎）黄芩（尖如锥者）桂心（不见火，锉）大麦（炒。一方用粳米）吴茱萸（拣去梗，汤洗三次，焙）麻子仁（各三两）上八味为细末，每服二钱，酒调服，日三服，白汤调下亦得。

　　千金丸

　　主养胎及产难颠倒胞不出，服一丸。伤毁不下，产余病汗不出，烦满不止，气逆满，以酒服一九，良。

　　一名保生丸。

　　甘草（炙，锉）贝母（去心）秦椒（炒出汗）干姜（炮烈，撕碎）桂心（去皮，不见火）黄芩（尖如锥者）石斛（去根，锉）石膏（硬者不，软者火）粳米大豆黄卷（炒。各六铢）当归（十二铢，洗，去芦须，切片子，焙）麻子（三合）上十二味为末，炼蜜和丸如弹子大。每服一丸，日三服，用枣汤化下。一方用蒲黄一两。

　　蒸大黄丸

　　治妊娠养胎，令易产。

　　大黄（三十铢，蒸，锉）枳实（锉，去穣，麸炒）芎（洗，锉，焙）白术（去芦，切，焙干）杏仁（汤泡，去皮。各十八铢）芍药（白者，锉）浓朴（削去皮，生姜捣碎，淹一宿）干姜（炮烈，各十二铢）吴茱萸（一两，拣去梗，汤泡，洗三、二次，焙）上九味为末，炼蜜丸如梧桐子大。空腹酒下二十丸，日三服，未效加丸数。

　　滑胎令易产方

　　车前子（一升，水淘洗令净，控，焙干，隔纸炒）阿胶（八两，锉碎，蛤粉炒泡起，去粉用）滑石（三两）上三味为细末，饮汤调服一钱，日再服。如生，月可服之。药利九窍，未产不得先服。

　　卷第三 

　　免乳大故，方书浩博，自非素习，谁能适从，危殆之间，颇艰应用。今采摭诸方，论中将护要法及预备经效要用汤药，名曰：产科备要，务从简易，以救仓卒。

　　[卷第三] 论初妊娠 

　　凡女人妊娠，若素来虚羸，血气不足，体中有风气，心下多痰水者，欲有胎喜，病阻其状，颜色如常，脉理和顺，但觉肢体沉重，头目昏眩，不思饮食，恶闻食气，多啖咸酸，心中愤懑，不知患之所在，以至三、四月以后，则大剧吐逆，不能胜举。如有此证，则宜服疗阻病竹茹汤、人参散、地黄丸。

　　竹茹汤

　　治初有妊，择食呕逆，头痛，颠倒寒热，四肢不和，烦闷。

　　橘皮（去白，洗）人参（去芦，切片）白术（切碎，焙）麦门冬（去心。各一两）浓朴（去皮，以善汁浸，炙）茯苓（去黑皮。各半两）甘草（一分，炙，锉）淡竹茹（先刮下，临煎旋入）上为粗末，每服四钱，水一盏半，入生姜、淡竹茹各一块如栗子大，拍破，煎取八分，去滓，微温服。

　　人参散

　　治初妊娠，恶食呕逆。

