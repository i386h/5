<!-- { "loadSidebar": true } -->
　　答曰：母生子讫，血流入衣中，衣为血所胀，其故不得下。治之稍缓，胀满腹中，渐次上冲，心胸疼痛，喘急者，难治。但服奇命丹以速去衣中之血，血散胀消，胎衣自下而无所患。

　　夺命丹

　　附子（半两，炮，去皮脐，切）牡丹皮（一两，洗，锉）干漆（一分，捣碎，炒烟尽）上为末，酽醋一升，大黄末一两同熬成膏，和药如桐子大。温酒下五十丸，不以时候。

　　又十论云：但服蒲黄黑神散，逐去衣中血，即胎下或带断，亦同。

　　第三论曰：难产者，何。

　　答曰：胎侧有成形块，呼为儿枕。子欲生时枕破，与败血裹其子，故难产。但服胜金散，逐其败血，即自生成。若逆生、横生，并皆主之。

　　胜金散

　　麝香（一钱，共研为细末）鼓（一两，用旧青皮裹了烧，令通红，急以乳捶研为末）上为末，取秤捶烧红，以酒淬之，调下药一钱匕。

　　又十八论云：但服蒲黄黑神散解其败血，即自生也，或横生、逆生、胎衣不下，此药悉治。

　　第四论曰：产后血运者，何。

　　答曰：产后气血暴虚，未得安静，血随气上，迷乱心神，故眼前生花，极甚者令人闷绝不知人，口噤神昏，气冷。医者不识，呼为暗风，若作此治之，病必难愈，但服清魂散，自瘥。

　　清魂散

　　泽兰叶（拣净）人参（去芦。各一分）荆芥穗（一两，晒）芎（半两，洗，锉）甘草（二钱，炙，锉）上为细末，每服一钱匕，热汤、温酒各小半盏调匀，急灌之。下咽喉即开眼气定，省人事。

　　又十八论云：但服蒲黄黑神散，自瘥。

　　第五论曰：产后口干、痞闷者，何。

　　答曰：产后宫胃大虚，血气未定，食面太早，胃不能消化，面毒结聚于胃脘，上熏脑中，是以口干、烦渴、心下痞闷。医者不识，认为胸膈壅滞，以药下之，万不得。一但服见现丸，自瘥。

　　见现丸

　　姜黄（片子者，锉）荆三棱（煨，乘热撕碎，焙干用）荜澄茄（不得用火炒）陈皮（去白）高良姜（锉碎，炒）人参（去芦，切片）蓬莪术（煨，乘热撕，锉，焙干用）上七味等分为末，用细切萝卜慢火煮，令烂，研细，将汁煮糊丸，梧桐子大。每服三十丸，萝卜汤下，不以时候。

　　又十八论云：但服蒲黄黑神散，自瘥。

　　第六论曰：产后乍寒乍热者，何。

　　答曰：阴阳不和，败血不散，皆令乍寒乍热。产后血气虚损，阴阳不和，阴胜则乍寒，阳胜则乍热，阴阳相乘，则或寒或热。若因产劳伤脏腑，血弱不得宣越，故令血败不散，入于肺则热，入于脾则寒。医人若误作疟疾治之，则缪矣。阴阳不和，宜增损四物汤。败血不散，宜夺血丹。

　　又问：二者何以别之。

　　答曰：时有刺痛者，败血也，但寒热无它证者，阴阳不和也。

　　增损四物汤

　　当归（洗去土，并芦须切，焙）芍药（洗，锉）人参（去芦，切片）川芎（洗，锉。各一两）甘草（四钱，炙）干姜（一两，宜用生姜代之）上为末，每服二钱匕，水一盏、生姜五片同煎六分，去滓，微热服，不以时候。

　　夺命丹

　　（见第二论）又十八论云：但服蒲黄黑神散，自瘥。

　　第七论曰：产后四肢虚肿者，何。

　　答曰：产后败血乘虚停积于五脏，循经流入于四肢，留留日深，却还不得，腐坏如水，故令四肢面目浮肿。

　　医人不识，便作水气治之，血气与水气不同。凡治水气，多用导水药，极虚之。夫产后既虚，又以药虚之，是谓重虚，往往因致夭枉。但服调经散，血行肿消，即愈。

　　调经散

　　没药（令研）琥珀（研。各一钱）桂（去粗皮，不见火锉）芍药（赤者，洗，锉）当归（去芦须，切。各一钱）细辛（去叶，锉）麝香（研。各半钱）上为末，每服半钱匕，生姜汁、温酒各少许，调匀服之。

　　又十八论云：但服蒲黄黑神散，后服转药，泻下恶物，自瘥。转药是黑神丸，在第十二论后。

　　第八论曰：产后乍见鬼神者，何。

　　答曰：心主身之血脉，因产伤耗血脉，心气则虚，败血停积，上于于心，心不受触，遂致心中烦燥，卧起不安，乍见鬼神，言语颠倒，医工不识，呼为风邪，如此治之，必不得愈。但服调经散，每服加生龙脑一捻，得睡即安，方见第七论。

　　又十八论云：但服蒲黄黑神散，自安。

　　第九论曰：产后月内不语者，何。

　　答曰：人心有七孔三毛，产后血虚气弱，多致停积，败血闭于心窍，神志不能明了。又心气通于舌，心气闭塞，则舌亦强矣，故令不语。如此但服七珍散，即瘥。

　　七珍散

　　人参（去芦，切片）石菖蒲（节密者，锉）川芎（洗，锉，焙）熟干地黄（各一两）细辛（一钱，去叶）防风（去苗，锉）朱砂（研，各半两）上为末，每服一钱，蒲荷汤调下，不以时候。

　　又十八论云：但服蒲黄黑神散，便安。

　　第十论曰：产后腹痛，又泻痢者，何。

　　答曰：产后肠胃虚怯，寒邪易侵。若未盈月，饮冷当风，则寒邪乘虚进袭，留于盲膜，散于腹胁，故腹痛作阵，或如锥刀所刺。流入大肠，水谷不化，洞泄腹鸣，或下赤白，腹胁胀，或走痛不定，急服调中汤，立愈。若医者以为积滞，取之，则祸不旋踵，谨之谨之。

　　调中汤

　　高良姜（锉，油炒）当归（洗，去芦须，切，焙）桂（去皮，不见火锉）白芍药（洗，锉）附子（炮，去皮脐）川芎（洗。各一两）甘草（半两，炙，锉）上为粗末，每服三钱，用水三盏，煎至一盏，去滓，热服。

　　又十八论云：急服蒲黄黑神散，后服调中汤。

　　第十一论曰：产后遍身疼痛者，何。

　　答曰：产后百节开放，血脉流走，遇气弱，则经络、肉分之间，血多留滞，累日不散，则骨节不利，筋脉引急，故腰背不得转侧，手脚不能动摇，身热，头痛。若医以为伤寒，治之，则汗出而筋脉动踢，手足厥冷，变生他病。但服趁痛散，以嘿除之。

　　趁痛散

　　牛膝（切，酒浸一宿，控干，慢火炒，焙干）当归（去芦须，先切，焙）白术（锉碎，焙干）黄（蜜炙，锉）桂（去皮，不见火锉）独活（去芦，锉，川中者尤佳）生姜（切。各半两）薤白（洗，切，锉）甘草（炙，锉。各一分）上为粗末，每服半两。水五盏煎至两盏，去滓，热服一盏，次一盏续，后再暖服，不拘时候。

　　又十八论云：但服蒲黄黑神散，即愈。

　　第十二论曰：产后大便秘涩者，何。

　　答曰：产卧，水血俱下，肠胃虚竭，津液不足，是以大便秘涩不通也。若过五、六日，腹中闷胀者，此有燥粪在脏腑，以其干涩，未能出耳。宜服麻仁丸，以津润之。若误以为有热而投之以寒药，则阳消阴长，变动百出，性命危矣。

　　麻仁丸

　　麻仁（研碎）枳壳（去穣，锉，炒微黄）人参（去芦，切片）大黄（煨，锉。各半两）上为末，炼蜜丸梧桐子大。空心温汤下二十丸，未通加丸数。

　　又十八论云：产后小便出血，大便滞痛者，何。

　　答曰：败血流入大小肠，大小肠涩滞，致小便涩寒，大便艰难。人多不识，作五淋治之，不愈，但服蒲黄黑神散，后服黑神丸，取下恶物，即安。

　　黑神丸

　　巴豆（去皮，以水二碗煮尽为度，去心膜，细研，去油）黑附子（炮，去皮脐，切片）肉桂（去皮，不见火锉）白干姜（炮，锉。各半两）上为末，面糊丸如萝卜子大，每服三丸至五丸，热茶下，再以热茶投之，即行。前第七论中云转药者，即是此方，切不可服寻常取积药。

　　第十三论曰：产后血崩者，何。

　　答曰：产卧伤耗，经脉未得平复而劳役损动，致血暴崩下，淋沥不止，或因咸酸不节，伤蠹荣卫，气衰血弱，亦变崩中。若小腹满痛，肝经已坏，为难治，急服固经丸以止。

　　固经丸

　　艾叶（拣净，锉碎，炒黄）赤石脂补骨脂（略炒香）木贼（去根节。各半两）附子（一枚，炮，去皮脐，切片）上为末，陈米饮和丸桐子大。食前温酒下二十丸，米饮亦得。如陈米饮难丸，即入雪糕少许搜和，即易丸也。

　　又十八论云：但服蒲黄黑神散及黑神丸，立瘥。

　　第十四论云：产后腹胀闷满，呕吐不定者，何。

　　答曰：败血散于脾胃，脾受之不能运化精微而成腹胀，胃受之则不得受纳水谷而生吐逆医者不识，若以寻常治胀止吐药疗之，病与药不相干，转更伤动正气，疾愈难治，但服巨胜汤必瘥。

　　巨胜汤

　　赤芍药（洗，锉）半夏（汤洗七次，切碎）泽兰叶（洗晒）人参（去芦，切片）陈皮（去白）甘草（炙，锉。各一钱）生姜（半两）上为粗末，用水一碗，同煎至二盏，去滓，微热，分三服。

　　又十八论云：急服蒲黄黑神散，次服黑神丸，吐出恶物，即安。

　　第十五论曰：产后口鼻黑气起及鼻衄者，何。

　　答曰：阳明者，经脉之海，起于鼻，交额中，还出挟口，交人中，左之右，右之左，产后气消血散，荣卫不理，散乱入于诸经，却还不得，故令口鼻黑起及变鼻衄。此缘产后虚热，变生此疾，其疾不可治，名曰：胃绝肺败。遇有此疾，急取绯线一条，并产妇顶心发两条，系两中指上节，即止，无药可疗，亦压禳之一端也。

　　又十八论曰：产后口鼻黑气起者，何。

　　答曰：产后败血入脏腑即满，冲于头目，却还不得，口干舌焦，鼻衄黑气，是产后热变作此候，不可治也，名曰：败肺。

　　第十六论曰：产后喉中气急喘者，何。

　　答曰：荣者，血也，卫者，气也，荣行脉中，卫行脉外，相随上下，谓之荣卫。因产所下过多，荣血暴竭，卫气无所主，独聚于肺中，故令喘也，此名孤阳绝阴，为难治。若恶露不快，败血停凝，上熏于肺，亦令喘急。

　　如此但服夺命丹，血去喘息自止。夺命丹方见第二论。

　　又十八论曰：产后喉中气急，喘者，何。

　　答曰：产后败血过于心，转于喉中，此不可治也。

　　第十七论曰：产后中风者，何。

　　答曰：产后五、七日内，强力下床，或一月之内，百日之中，伤于房室，或怀忧发怒，扰荡冲和，或因灼艾伤动脏腑。得病之初，眼涩口噤，肌肉搐，以渐腰脊筋急强直者，不可治，此乃人作，非偶尔中风所得也。

　　第十八论曰：产后心痛者，何。

