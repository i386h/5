<!-- { "loadSidebar": true } -->
　　分阴阳，(二百遍。)推三关，(一百遍。)退六腑，(一百遍。)推脾土补清，(各二百遍。)推肾水，(一百遍。)揉肚，(一百遍。)摩脐左右旋。(各一百遍。)按：疳疾一证，身多发热，宜分别轻重虚实治之。《医宗金鉴》于疳证分列各名，方法俱在，勿拘于外治也。(惕厉子)

　　卷四·列证

　　呕吐

　　吐证有三，曰呕、曰吐、曰哕。哕、即干呕也。先贤谓呕属阳明，有声有物，气血俱病也。

　　吐属太阳，有物无声，血病也。哕属少阳，有声无物，气病也。独李东垣谓呕、吐、哕，俱属脾胃虚弱。洁古老人又从三焦以分气，积，寒之三因，然皆不外诸逆上冲也。宜分虚实、寒热以治之。

　　热吐 小儿为稚阳之体，邪热易感，或则乳母过食浓味，以致热积胃中，将热乳吮儿，或则小儿过食煎爆之物，以及辛热诸品，遂令食入即吐。其证面赤唇红，口渴饮冷，身热便赤，吐次虽少而所出甚多，乳汁化而色黄也。内治，以温胆加黄连麦冬主之。

　　分阳阴，(二百遍。)推三关，(一百遍。)退六腑，(一百遍。)推肺经，(一百遍。)推脾经，(一百遍。)运水入土，(一百遍。)运八卦，(一百遍。)赤凤摇头，(五十遍。)掐十王穴，(二十四遍。)掐右端正，(二十四遍。)揉总经，(八十遍。)揉斗肘。(八十遍。)寒吐 因小儿过食生冷，或乳母当风取凉，使寒气入乳，将寒乳吮儿，以致胃虚不纳，乳汁不化。其证喜热恶寒，面唇色白，四肢逆冷，朝食暮吐。吐出之物，不臭不酸，吐次多而所出少也。内治宜温中主之。

　　分阴阳，(二百遍。)推三关，(一百遍。)退六腑，(一百遍。)推补脾土，(一百遍。)推肺经，(八十遍。)运八卦，(一百遍。)掐右端正，(三十六遍。)黄蜂入洞，(二十四遍。)赤凤摇头，(二十四遍。)摇斗肘。(五十遍。)实吐 内伤食滞，胃不能纳，每吐必有酸臭之味，身发潮热，见食则恶，胸腹胀满，二便秘涩，痞硬疼痛，口渴思饮寒凉也。内治以下法主之。

　　分阴阳，(二百遍。)推三关，(一百遍。)退六腑，(一百遍。)推脾土，(一百遍。)运八卦，(八十遍。)掐五指尖，(二十四遍。)掐右端正，(二十四遍。)捞明月，(三十六遍。)打马过天河，(三十六遍。)摇斗肘。(五十遍。)虚吐 胃气虚弱，不能消纳乳食。其证精神困倦，囟门煽动，睡卧露睛，自利不渴，时常呕吐者是也。内治以四君加丁香、沉香主之。

　　分阴阳，(二百遍。)推三关，(一百遍。)退六腑，(一百遍。)运八卦，(八十遍。)推补脾土，(二百遍。)掐右端正，(二十四遍。)运土入水，(八十遍。)赤凤摇头，(二十四遍。)推补大肠，(五十遍。)揉斗肘，(八十遍。)推补五经。(八十遍。)按：《灵枢》足厥阴所生病者，胸满呕逆，呕吐，证虽属胃气失降，而多由肝逆冲胃致之。

　　故汤药治法，宜泄肝安胃，以苦降辛通，佐以酸泄主之。甚至呕而绝粒者，取生鹅血热饮。

　　每食必吐者，煮羊血熟食之，皆主之。则虽有按摩外治之法，特其一端耳。司命者，当博采旁搜，于每证必须有审证之法，极效之方，庶几无愧。(惕厉子)

　　卷四·列证

　　泄泻

　　泄泻者，胃中水谷不分，并入大肠，多因脾湿不运。《内经》所谓湿多成五泄也。小儿致病之原，或内由生冷乳食所伤，或外因风寒暑湿所感，抑或饥饱失时，脾不能运，冷热相干，遂成泄泻。甚至久泻不止，元气渐衰，必成慢惊重症。内治宜分消，宜温补。

　　分阴阳，(二百遍。)推三关。(一百遍。)退六腑，(一百遍。)。推补脾土，(二百遍。)推心经，(八十遍。)推清肾水，(一百遍。)掐左端正，(二十四遍。)侧推大肠，(八十遍。)揉外劳宫，(四十九遍。)运八卦，(一百遍。)揉脐及龟尾，(二百遍。)掐承山，(三十遍。)打马过天河，(八十遍。)摇斗肘。(八十遍。)属寒者，加黄蜂入洞，(二十四遍。)属热者，加捞明月。(二十四遍。)按：泄泻证皆兼湿，初宜分理中焦，渗利下焦，久则升举，必至脱滑不禁，方以涩药固之。

　　李士材治泻有九法：淡渗、升提、清凉、疏利、甘缓、酸收、燥脾、温肾、固涩，然有因痰而泄者，又宜以痰泄之法治之，若仅以按摩施之，则拘矣。(惕厉子)

　　卷四·列证

　　寒证

　　风、寒、暑、湿、燥、火，谓之六淫。仲师有《伤寒论》，其中分六经见证，列三百九十七法，一百一十三方，精矣，备矣。小儿感寒证，憎寒，畏风，身热，头疼，项强，肢节痛，胸满痞，内治以疏表主之。

　　分阴阳，(二百遍。)推三关，(一百遍。)退六腑，(一百遍。)运内八卦，(五十遍。)掐五指尖，(五十遍。)摇斗肘。(五十遍。)无汗，掐二扇门，(五十遍。)掐心经(五十遍。)揉内劳宫，(一百遍。)推脾土，(一百遍。)天门入虎口，(一百遍。)推肺俞穴，(一百遍。)推由大椎至龟尾，(一百遍。)凡推法，用葱姜水，用疏表法，(见卷二，三十六页。)汗法，(见卷二，二十一页。)通脉法，(见卷二，四十三页。)按：寒证，感冒则轻，伤寒则重，中寒则尤重。仲师《伤寒论》其中有云：若汗之者，是不当汗而汗，为误汗也。有云：若下之者，是不当下而下，为误下也。《伤寒》一书，为后世救误之书，不然，六经证候，只立数方，足以尽之，何以着一百十三方之多耶?吁!仲师虑人之误也，而设方以救之，凡为司命者，可不揭其所以误，而体仲圣救世之心哉。(惕厉子)

　　卷四·列证

　　热证

　　小儿发热，有表里虚实之异。何谓表热?外感寒邪，脉浮紧，苔微白，头疼，发热，身痛，无汗，恶风，恶寒者是也；何谓里热?小儿肥甘过度，致生内热，面赤，唇焦舌燥，小溲赤涩，脉实有力者是也；何谓虚热?小儿气质虚弱，营卫不和，其证神倦气乏，又有阴盛格阳，外浮发热者，其面色虽赤，烦躁不宁，然小溲必清白，四肢必厥逆，方为真寒假热；何谓实热?小儿午后潮热，蒸蒸有汗，肚腹胀满，面唇红赤，口舌干燥，溲赤，便难，烦渴不止，啼哭不已，脉洪数有力者是也。辨证确，则施治不难矣。

　　胎热 儿生旬日间，目赤，身热，溲黄，啼哭，惊烦，由母受胎后，过食五辛，以致热蕴于内，熏蒸胎气而生，名曰胎热。久则有鹅口、重舌、木舌、赤紫丹瘤等证，不可不予防也。

　　分阴阳，(二百遍。)推三关，(一百遍。)退六腑，(一百遍。)推三焦，(三十六遍。)清天河水，(五十遍。)揉外劳宫，(一百遍。)运内八卦，(一百遍，自坤至坎，宜多二次。)掐肾水，(三十六遍。)掐十王穴，(三十六遍。)运斗肘，(三十六遍。)水底捞明月。(三十六遍。)凡推用葱水。 法， 虎口曲池，(见卷二，三十页。)惊热 小儿见异物则惧，或闻声而心骇，心既受凉，气则不顺，身发微热，梦寐不安，脉数烦躁，与急惊相似。

　　分阴阳，(二百遍。)推三关，(一百遍。)退六腑，(一百遍。)清心经，(一百遍。)推二扇门，(一百遍。)推肺经，(一百遍。)掐中指巅，(五十遍。)掐合谷，(五十遍。)掐总经，(五十遍。)清天河水，(三十六遍。)掐揉威灵，(五十遍。)运斗肘，(五十遍。)捞明月。(三十六遍。)凡推用葱汤。

　　疳热 小儿食积于中，郁久生热，自脾经失治，传之各脏，致成五疳之疾，若脾病去则余脏皆安矣。

　　分阴阳，(二百遍。)推三关，(一百遍。)退六腑，(一百遍。)推补脾土，(二百遍。)天门入虎口，(一百遍。)推大小肠，(一百遍。)运内八卦，(一百遍。)掐揉总经，(五十遍。)运斗肘，(五十遍。)摩运肚脐左右旋转，(各二、三百遍。)分胸腹阴阳。(二百遍。)凡推用葱姜水。

　　按：诸病属热者多。病机十九条，大半皆言热，此热证所宜辨也。其中真热假寒，真寒假热，一经差误，生死攸关。然必辨之于平时，而施之于当境。庸工不读书，不辨证，即至病者就诊，既无主见，有何把握，随意疏方，草菅人命，良可慨也。噫!病者不死于病而死于医，并不死于医而死于病家之延医者。(惕厉子)

　　卷四·列证

　　痢疾

　　痢疾，古名滞下。多因外受暑湿，内伤生冷，而伤于气者色多白，以肺与大肠相表里也。伤于血者色多赤，以心与小肠相表里也。里急者，腹窘痛也。后重者，频下坠也。总之，无积不成痢，内治以宣通之法主之。

　　热痢，湿热熏蒸，凝结肠胃，以致腹痛，肛坠，溲短，舌赤，唇焦，烦渴迸迫，下痢鲜红，脉象洪滑。总由暑湿积滞，内治宜清火导滞法。

　　推三关，(二百遍。)退六腑，(一百遍。)清心经，(一百遍。)分阴阳，(二百遍。)推大肠，(八十遍。)推脾土，(二百遍。)运八卦，(八十遍。)推肾水，(八十遍。)揉脐及龟尾。(各一百遍。)寒痢者，生冷不节，脾失转输，下痢白脓肠鸣切痛，面唇青白，渴喜热饮，脉象弦弱。

　　内治宜温理脾胃，佐以行气法。

　　分阴阳，(二百遍。)推三关，(二百遍。)退六腑，(八十遍。)运八卦，(八十遍。)推脾土，(一百遍。)推大肠，(一百遍。)天门入虎口，(八十遍。)揉脐及龟尾，(各一百遍。)运水入土，(一百遍。)板门推向横纹，(五十遍。)推委中后承山。(各五十遍。)凡推用姜葱水，用灸法，灸神阙。(见卷二，二十六页。)赤白痢，由冷热不调。内治以驻车丸连理汤主之。

　　分阴阳，(二百遍。)推三关，(一百遍。)退六腑，(一百遍。)推脾土，(一百遍。)运八卦，(五十遍。)推大肠(二百遍。)版门推向横纹，(五十遍。)摩脐腰眼，并龟尾，(各一百二十遍。)推委中后承山。(各五十遍。)凡推用姜葱水。

　　噤口痢。热毒冲胃，肠中传导皆逆阻似闭，身热，舌赤，唇红。内治以清解热毒主之。

