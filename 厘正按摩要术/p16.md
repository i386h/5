<!-- { "loadSidebar": true } -->
　　分阴阳，(一百遍。)推三关，(一百遍。)退六腑，(一百遍。)推补脾土，(三百遍。)运水入土，(一百遍。)分腹阴阳，(二百遍。)揉脐。(一百遍。)凡推用葱汤，用艾灸神阙、气海各穴三壮。(见卷二，二十六页。)肝木乘脾痛，肝木克脾，肝气无所泄，乘脾衰而痛也。其证唇白口淡，面色时青，痛则腹连两胁，重按之则痛止，手起又痛也。内治以四君加柴、芍主之。

　　分阴阳，(一百遍。)推三关，(一百遍。)退六腑，(一百遍。)推补脾土，(二百遍。)天河入虎口，(二百遍。)揉脐，(二百遍。)分腹阴阳，(二百遍。)运水入土，(一百遍。)运八卦坎重，(一百遍。)推大肠，(六十遍。)运五经。(一百遍。)凡推用葱姜汤。

　　蛔痛，口吐青水，痛久不歇，或一时或二时而止，或歇半日又痛，面黄唇白，或有红点，脉乍大乍小，此其候也。内治理中安蛔散或乌梅丸加减主之。

　　分阴阳，(一百遍。)推三关，(一百遍。)退六腑，(一百遍。)推脾土，(一百遍。)揉肚脐。(一百遍。)凡推用葱姜香麝水。用艾灸神阙、气海穴各穴五壮。(见卷二，二十六页。)史君子去壳火喂，或食十余粒，或少顷又食，以痛止则停。苦楝根皮一两，水煎浓服，虫即下。但体弱者酌之。

　　按：腹痛一证，寒淫为多，热淫为少，以寒则易于阻塞阳气也。气滞者多，血滞者少，理气滞不宜动血，理血滞则必兼行气也。先哲以痛则不通，通则不痛，故治痛大法，不外温散辛通，而其要则初用通腑，久必通络，宜审虚实治之。(惕厉子)

　　卷四·列证

　　黄疸

　　黄胆，由脾胃湿热郁蒸，渐自身目如金，汗溺皆黄。经谓湿热相交，民病瘅也。丹溪云：此如曲酱相似，湿热久 ，其黄乃成。海藏云：凡病当汗不汗，当利小便不利，皆生黄。内治以清热泄湿主之。

　　分阴阳，(二百遍。)推三关，(一百遍。)退六腑，(一百遍。)推补脾土，(三百遍。)抱肚揉，(一百遍。)揉脐左右旋。(各一百遍。)凡推用葱汤香麝水。

　　按：黄胆宜辨阴阳，湿热阳黄多瘀热，烦渴大汗，脉必滑数，系胃腑湿热薰蒸，与胆液泄越，上而侵肺，则发黄。其色明如橘子。治在胃。且有表实里实之分，表实则无汗，治宜疏表，使黄从表解；里实则二便必秘，腹必满，治宜下夺，使黄从里解。若表里无证，则不可汗下，惟利小便而已。

　　阴黄，身冷汗出，脉必沉微，系脾脏寒湿不通，与胆液浸淫，外渍肌肉则发黄，其色晦如烟薰，治在脾，或宜温脾，以理中加茵陈主之。或宜温肾，以四逆加茵陈主之。且阴黄亦有体痛发热者，但身如薰黄，终不似阳黄如橘子色也。海藏治阴黄小便不利，烦躁而渴者，茵陈茯苓汤主之。

　　疸：黄病也。疸有五，身目皆黄，寒热体倦者为黄胆；食已如饥，头眩，烦热身黄者为谷疸；大醉当风入水，心中懊 ，不食欲吐，面黄赤斑者，为酒疸；房劳，小腹满急，额上黑，手足心热，薄暮发热者为女劳疸；汗出染衣，色如柏汁，因身热汗出澡浴，水入毛孔而成者，为黄汗。方书治法具在，则无庸赘述，若徒以按摩诸法施之，则拘矣。(惕厉子)

　　卷四·列证

　　肿胀

　　肿在外属水，胀在内属气。肿分阳水阴水，胀分气实气虚。因湿热浊滞，致水肿者为阳水，因肺脾肾虚，致水溢者为阴水。浊气在上为实胀，中气不运为虚胀。辨其位，则脏腑脉络皮肤上下表里皆有之。辨其因，则寒热湿痰气血郁滞虫积皆致之。以论治法，则宜内外兼尽为要。

　　气肿。皮浓色苍，一身尽肿，自上而下，按之 而不起，由寒气客于皮肤也。

　　分阴阳，(二百遍。)推三关，(二百遍。) 退六腑，(二百遍。)推脾土，(三百遍。)运水入土，(一百遍。)天门入虎口，(五十遍)。摩肚 脐左右旋转。(各二百遍。)凡推用滚水，忌盐酱生冷。

　　水肿。先喘后肿，皮薄色泽，自下而上，按之随手而起。因烦渴喜饮，脾虚不能制水，水反侮土上冲肺，皮肤肿如裹水之状。

　　分阴阳，(二百遍。)推三关，(二百遍。)退六腑，(二百遍。)推脾土，(三百遍。)运水入土，(一百遍。)摩肚脐左右旋转。(各二百遍。)凡推用葱姜汤，忌盐酱生冷。

　　按：经言：诸湿肿满，皆属于脾。谓水为至阴，其标在肺，其本在肾，其制在脾。肾何以聚水，肾者胃之关也，肾虚则关闭，其水必逆而上泛，脾不能制，而反为水所渍，故肌肉浮肿，肺不能化，而反为水所凌，故气息喘急，皆阴胜之害也。是知肿胀无不由肺脾肾者。以肺主气化，脾主运输，肾主藏液也。经言：膀胱藏津液，气化则能出。气化者：即右肾命门真火也。火衰则不能蒸动肾之关门而水聚焉。须以桂附肾气丸，蒸动其关，积水始下，以阳主开也。此不独治水肿，即治胀之要，亦在通阳。肿胀病在水分，以治水为主，兼理气，气化，水自化也。在气分，以理气为主，兼利水，水行，气亦行也。必辨阴阳虚实，湿热壅滞属阳，浊气凝滞属阴。阳证按之痛，阴证按之不痛。阳证起于中焦，阴证起于下焦。凡阳证必热，热者多实。阴证必寒，寒者多虚。溺赤便秘，脉数有力，为热为实。溺清便泻，脉微无力，为虚为寒。阳证治在腑，法宜清，阴证治在脏，法宜温。此肿胀之大概也。徐洄溪言：胀满证即使正虚，终属邪实。古人慎用补法。

　　总之，肿证易治，胀证难治。胀证头绪甚多，宜辨有形无形，无形宜宣通，有形可攻伐。如食入胀加，治在通腑，二便通调，则胀又在脏。其大概治法，宜汗、宜利、宜分消、宜辛泄、宜清肃、宜温通、宜升举、宜疏利、宜补摄、宜开郁、宜缓攻、宜软坚化痞，宜理瘀导滞，总要在宣通，勿用守补，如是而已。(惕厉子)

　　卷四·列证

　　积聚

　　诸有形而坚着不移者为积。诸无形而留止不定者为聚。积在五脏，主阴，病属血分。聚在六腑，主阳，病属气分。《难经》既以积聚分属脏腑，《巢氏病源》别立症瘕之病名，以不动者为症，动者为瘕。亦犹是《难经》积聚之说也。第无形之瘕聚，其散易。有形之症积，其破难。治之者，辨有形无形，在气在血，可得其概矣。

　　分阴阳，(二百遍。)推三关，(一百遍。)退六腑，(一百遍。)推补脾土，(二百遍。)掐四横纹，(三十遍。)运八卦，(八十遍。)掐大肠，(二十四遍。)揉版门，(八十遍。)推补肾水，(一百遍。)天门入虎口，(一百遍。)掐小横纹。(二十遍。)发热腹痛，加水底捞明月，(五十遍。)大便秘结，加推六腑，(一百遍。)掐小横纹，(二十四遍。)揉掐肾水。(各五十遍。

　　)腹痛泄泻，加揉掐一窝风，(三十六遍。)揉脐及龟尾。(各一百遍。)凡推用葱姜椒水，用灸法。(见卷二，二十六页。)按《难经》肺之积在右胁下，为息贲；肝之积在左胁下，为肥气；心之积在脐上，上至心下，为伏梁；脾之积在胃脘，为痞气；肾之积发于少腹，上至心，上下无时，为奔豚；其见于脐下为症瘕，症者按之不移，有血症、食症之别；瘕者假物成形，如血鳖石瘕之类。见于胸胁为痞癖，痞为结块，在肌肉而可见。癖由内着，结隐癖而难求。既分其部，必原所起，其初由外感风寒，内伤气郁血瘀，食积痰滞，凝结于肓膜，久而盘踞坚牢，以至元气日衰，攻补为难。如徒以按摩诸法治之，恐难奏效，所贵理其气，气行则脉络通，尤宜调其中，脾运则积滞化。其药宜辛散温通，乃能入阴出阳，解散凝聚，李士材有阴阳攻积丸在，然搜逐之中，酌补元气，务令脾胃气旺，乃可消磨坚结。但坚顽之积聚，多在肠胃以外募原之间，非药力所能猝及。宜薄贴以攻其外，针法以攻其内，艾灸以消散固结，佐其所不逮也。(惕厉子)

　　卷四·列证

　　食积

　　食积。由乳食积滞，胸闷肠鸣，嗳气酸腐，见食则恶，或胀或痛，大便臭秽，矢气有伤食之味。夹寒则面色白 ，舌苔白腻，口吐清水，食物不化，手足时冷。夹热则面赤唇干，口渴，舌苔黄腻。积久脾伤，延成疳疾。内治以健脾扶阳主之。

　　分阴阳，(一百遍。)推三关，(一百遍。)退六腑，(一百遍。)运八卦，(一百遍。)分腹阴阳，(二百遍。)揉脐，(二百遍。)推补脾土。(一百遍。)凡推用葱姜水。用熨法，(见卷二，四十五页。)灸法，灸神阙、鸠尾、气海各穴七壮。(见卷二，二十六页。)吐法，(见卷二，二十二页。)下法，(见卷二，二十三页。)通脉法。(见卷二，四十三页。)附治伤乳。陈红曲一钱五分，砂仁五分，生姜一片，水煎服。

　　附治伤一切诸谷食，将所伤之物烧灰，如鸡内金炙灰，磨枳实汁调服。

　　附治伤诸肉食及生鱼脍。草果(面包煨)五分，焦山楂肉一钱五分，研末，姜汤调服。

　　附治伤面筋粽子等物，诸药不能消化。即以本物拌绿矾烧灰，沙糖酒下。

　　附治伤糯米粉饼饵。用炒酒药或酒曲三钱炒，糖姜汤下。

　　附治伤索粉片者。紫苏煎浓汤加杏仁泥服之。

　　附治伤面伤豆腐者。生莱菔煎汤饮之。如无生莱菔，以莱菔子煎汤亦效。

　　附治伤瓜果生冷菜物。木香、砂仁各一钱。炮姜、肉桂各三分，麝香少许，共研末和饭杵丸，炒山楂煎汤下。

　　附治伤蟹肤痛者。苏叶一钱，生姜一块，煎汤，加丁香汁少许服，最效。

　　附治伤鸡卵鸭卵胸腹满闷。生姜、大蒜泥捣汁，和开水频咽之。

　　附治伤狗肉。杏仁四两，去皮尖，和沸汤捣烂绞汁，服二次即解，或以芦根水煮汁饮亦效。

　　按：饮以养阳，食以养阴。饮食所以卫生，实脾胃所生之本也。胃旺则多食不滞，过时不饥。脾运则分输五脏，荣润四肢。然以生冷则戕胃，饥饱则戕脾。中气先馁，不宜专事消导。

　　中气，即脾胃冲和之元气也。脾气以健运为要，胃气以下行为顺。胃强脾弱，则消谷而便溏，脾强胃弱，则知饥而纳少。食伤者，胃阳虚，饱食辄嗳，宜温通。脾阳虚，多食不化者，宜香燥。饮食留滞，脘痞腹胀者，为腑气不宣，宜消导。小儿伤乳滞，则又宜香附、神曲、麦芽、砂仁、陈皮、甘草之属。可以佐按摩之法不逮也。(惕厉子)

　　卷四·列证

　　痫证

