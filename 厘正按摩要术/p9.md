<!-- { "loadSidebar": true } -->
　　一、推胃脘，由喉往下推，止吐，由中脘往上推，则吐。均须蘸汤。(周于蕃)一、推肚脐。须蘸汤往小腹下推，则泄，由小腹往肚脐上推，则补。(周于蕃)一、推面部次第也。右大指蘸葱姜汤，由眉心推至囟门三十六次。随用两大指蘸汤，由天庭分推两额，并太阳、大阴、各三十六次。又以大指掐印堂五下 ，囟门三十六下。随用大指面，左右揉转，各三十六次，掐百会穴三十六下。山根、鼻准、人中、承浆各三十六下，随于各穴亦各揉三十六次。再于主治之穴从而按摩之，自能除风痰，去寒热。其妙在适脏腑，行气血，治经络，庶无塞而不通之病。(周于蕃)一、推面部手部次第也。推坎宫二十四次，推攒竹二十四次，运太阳二十四次，运耳背高骨二十四次，掐承浆一下，掐两颊一下，掐两听会一下，掐两太阳一下，掐眉心一下，掐人耳一下，提两耳尖三下，推虎口三关，推五指尖， 五指尖，运八卦，分阴阳，推三关、六府，用十大手法，运斗肘，为按摩不易之法。(《广意》)按：掐由甲入，用以代针，掐之则生痛，而气血一止，随以揉继之，气血行而经络舒也。推须着力，故推必蘸汤，否则有伤肌肤。掐从按法出。推从摩法出。搓、摇、揉、运，是较推法之从轻者，亦无不从摩而出，按少而摩多者，均以宣通为得其法也。(惕厉子)

　　卷二·立法

　　运法

　　周于蕃曰：运则行之，谓四面旋绕而运动之也。宜轻不宜重，宜缓不宜急，俾血脉流动，筋络宣通，则气机有冲和之致，而病自告痊矣。

　　一、运太阳。(穴注上。)用两大指运儿两太阳，往耳运转为泻，往眼运转为补。(《广意》)一、运耳背高骨。用两手中指、无名指，揉运耳后高骨二十四下毕，再掐三下，治风热。(《广意》)一、运五经。五经，即五指端也。运之，治肚胀肠鸣，上下气血不和，寒热往来，四肢抽掣。(《按摩经》)一、运内八卦。以大指面自干起，运至兑止，到离宜轻运，恐推展心火，余俱从重，能开胸化痰。(《按摩经》)一、运外八卦。外八卦在掌背，运之能通一身之气血，开脏腑之秘结，穴络平和而荡荡也。(《按摩经》)图附卷三。

　　一、运水入土。治水旺土衰，食谷不化者。运土入水，治水火不济者。(《按摩经》)图附卷三。

　　一、运内劳宫。(穴注上。)医者屈中指运之。右运凉，左运汗。(《按摩经》)

　　卷二·立法

　　搓法

　　周于蕃曰：搓以转之。谓两手相合，而交转以相搓也。或两指合搓，或两手合搓，各极运动之妙，是以摩法中生出者。

　　一、搓五经。五经，即五指端也。以大指食指合搓之，能动脏腑之气。(《按摩经》)一、搓食指。按：关上为风关，关中为气关，关下为命关。大指、中指合而直搓之，能化痰。(《按摩经》)一、搓涌泉。(穴注上。)左手搓向大指，则止吐。右手搓向小指，则止泻。(《按摩经》)一、搓脐下丹田等处，以右手周遭搓摩之，一往一来，治膨胀腹痛。(《按摩经》)

　　卷二·立法

　　摇法

　　周于蕃曰：摇则动之。又曰：寒证往里摇，热证往外摇。是法也，摇动宜轻，可以活经络，可以和气血，亦摩法中之变化而出者。

　　一、摇头。两手托儿头，于耳前少上处，轻轻摇之，所谓赤凤摇头也。(《按摩经》)图附卷三。

　　一、摇斗肘。(穴注上。)左手托儿斗肘运动，右手持儿手摇动，能治痞。(《按摩经》)一、摇左右手。医者以一手掐劳宫，一手掐心经，两各摇之，所谓丹凤摇尾也。治惊风。(《按摩经》)图附卷三。

　　一、掐威灵、精宁二穴，摇摆之，所谓凤凰转翅也。治黄肿。(《按摩经》)图附卷三。

　　一、将小儿手从轻从缓摇之，男左女右，能化痰。(《按摩经》)按：按摩以下六法，由按摩变化而出者，其立法之名虽异，而立法之义则同。各篇所主治各穴，是一病而施一法，恐有未尽之处。周氏所着，后人秘为家传，不知皆古人所传之法，具在简编，以治各证，或合数法，或合十余穴分而治之，而主治之法宜多，非一证仅用一法已也。每日治法，或二次，或三次，病轻者，或三次五次即愈。病重者，或十数次，或数十次。手法有轻重，治数有多寡，胥得其宜，按摩自无不效。其余所附诸法，亦以佐按摩之不逮者尔。(惕厉子)

　　卷二·立法

　　汗法

　　周于蕃曰：凡小儿寒热互作，鼻流清涕，或昏迷不醒，一切急慢惊风等证，须用葱姜煎汤，以左手托病者头后，用右手大指面，蘸汤摩洗两鼻孔三十六次，谓之洗井灶，以通脏腑之气。随用两大指，蘸汤摩洗鼻两边二十四次，后又蘸汤，由鼻梁山根，推至印堂囟门三十六次，再用两手食指、中指、无名指、小指，将病者两耳搬转向前，掩两耳门，即以两大指自天庭左右，分推两额各三十六次。又以大指掐两太阳，并印堂二十四次，掐后，又将全指揉二十四次，再用两大指按两太阳，两中指按脑后两风池穴，一齐着力，按摇三十六次，令小儿大哭出汗。即当时无汗，随后亦自有汗，或蘸葱姜汤推肺俞穴、一窝风、内劳宫、二人上马等处，皆取汗法也。总之，面部通脏腑，无论何证，以取汗诸法为最。但蘸汤推摩后，须用手掌揩之，令头面皆干，恐水湿反招风也。即有自汗者，亦用以取正汗，汗后须推脾土以收之。是法于风寒外感最宜，若内伤则又宜参酌也。

　　按：周氏汗法，求其来历不可得，岂周氏独出心裁欤，抑本之异人传授欤?余用以治外感诸邪，灵妙异常。(惕厉子)

　　卷二·立法

　　吐法

　　周于蕃曰：小儿外感风寒，内伤乳食，致咳嗽呕吐，痰涎积聚，宜先用汗法，随将左手托病者脑后，令头向前，用右手中、食两指，插入喉间揉舌根，令吐。有乳吐乳，有食吐食，有痰吐痰。如初感于一吐之后，病即告退，再按证以手法施治，则愈矣。但孩儿已生牙齿，按牙关穴，牙关立开。须用竹箸笔杆之类，填牙龈，再入手指，庶免咬伤，须从容入口，恐伤喉。即或胃无积滞，用此一吐，亦舒通脏腑之气。若由版门推下横纹令吐者，不若按舌之快也。

　　按：仲师栀豉汤、瓜蒂散，吐法也。丹溪以吐中有发散之意。张戴人三圣散等，吐法甚多。

　　经曰：高者越之。又曰上者涌之。先贤用此法，不可胜数。其吐时，宜闭目，以帛束胸腹，吐不已，则饮以葱汤，皆吐中法也。余于暴感停滞，喉闭痰厥等证，以盐少许糁沸汤，用竹箸敲二、三百次，连饮数口，以鸡毛鹅翎，蘸汤入喉，随探随吐，将痰涎宿食因而越之，所感外邪，失所凭根据，实治法快捷方式也。较周氏以手按舌，并先贤用药吐者。不如此欲吐则探，欲不吐则己。权自我操，可行可止，须量其人体质为之。若气虚体弱，吐宜慎。(惕厉子)

　　卷二·立法

　　下法

　　周于蕃曰：凡小儿未能语者，忽大哭不止，多是腹痛。须令人抱小儿置膝上，医者对面将两手于胸腹着力久揉，如搓揉衣服状。又将两手摩神阙，左右旋转数百次，每转三十六，愈多愈效。再煎葱姜汤加香麝少许，将两手蘸汤于胸腹两边，分推数十次，至百余次，亦为分阴阳之法，然后从胸口蘸汤，推至脐下小腹并北角等处数十次，其余蘸汤，由横纹推向版门，皆下法也。总之，胸腹上下，或摩或揉，或搓或推等法，往来轻重，缓急得宜，自然消化，切勿偏用，庶脏腑不致有反复不宁之患。即有痰滞食积，在回肠曲折之间，药力所不能到者，此则妙在运动，因之消化而解矣。

　　按：汗、吐、下周于蕃所传之法，张氏秘之。其于家中有病者，妇孺皆悉此法，除病极速。

　　自余将周法阅明宣着，并于其文义不顺者，从而窜易之，更令读者易习也。虽仲师有温下寒下法，而此则别有神妙之处，用是法者，自能知之，不待赘言。(惕厉子)

　　卷二·立法

　　针法

　　针法失传久矣。《灵枢》、《甲乙经》俱在，习之匪易，用之为难。若周于蕃所施针法，则显而易者耳。其书内所载第一用针要诀，无论急慢惊风，于小儿不饥不饱之时，应用花针，将虎口、风、气、命三关，并手少商、足少商等处，本惊搐之要穴，男左女右，略刺皮破血出，不可深入，恐伤小儿反变他证。针法一用，病轻者随手即愈，若重证，须将主治之穴，再用推、运、掐、揉、诸法，虽病已垂危，无不可冀其回生也。

　　一、针少商。少商在大指甲外角韭叶许，针一分，沿皮向后三分，治喉痈肿痛。(周于蕃)一、针端正。端正在中指端两旁，针一分，沿皮向后三分，灸七壮，治中风不省人事，并治心痛。(周于蕃)一、针曲池。曲池在肘外辅骨，屈肘横纹头陷中。针七分，治喉痹不能言。(《大成》)一、针禾 。禾 在鼻孔水沟旁五分。针三分，治鼻 鼻塞不通者。(《大成》)一、针合谷。合谷在大指次指陷骨间。针三分，治喉痹、喉风肿痛者。(周于蕃)按：是篇采集无多，所虑无知妄作，漫施针法，以人命为儿戏，亦慎重治法之意，识者惊之。余有一二戚友，行针法者，亦曾历言神效。术有自来，然余性多慎，终不敢见信也。(惕厉子)

　　卷二·立法

　　灸法

　　《异法方宜论》：野处乳食，脏寒生满病，其法宜灸 ，故灸 者，亦从北方来。王太仆注：水寒冰冽，故生病于脏寒也。火艾烧灼，谓之灸 。《玉机真脏论》：或痹不仁，肿痛，当是之时，可烫熨及火灸刺而去之。又曰：筋脉相引而急病，可灸可药。《素问》言灸者不胜数。灸法分补泻，以火补者，母吹其火，须待自灭。以火泻者，速吹其火，开其穴也。其用火也，宜清麻油灯火，或素蜡烛火。其用艾叶也，宜五月五日采曝干，陈久者良。入臼捣细，筛去尘屑，再入臼捣，取洁白为止。须令极干，经火易燃。艾团分大小，灸面、炷宜小，灸胸腹手足，炷大如箸。若小儿周岁后，炷如雀粪则可。其壮数多寡也，灸头项止于七壮，积至七七壮止。此外积至百壮，或五十壮，此曹氏灸法也。岂必如扁鹊三五百壮以及成千壮哉。其取穴也，坐点穴则坐灸，卧点穴则卧灸，立点穴则立灸，须四体正直为要。如稍有倾侧，徒伤好肉耳。其灸后调摄也，不可饮茶，恐解火气。不可啖饭，恐滞经气。须少停一二时，入室静卧，平心定气，切忌色欲浓味，大怒大劳，大饥大饱，恐生痰涎，阻滞病气，因灸而反致害者此也。是亦灸法之所预防者尔。

