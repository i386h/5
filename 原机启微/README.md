<!-- { "loadSidebar": true } -->


　　原机启微 元 倪维德

　　序

　　《原机启微》一书，敕山老人所着也。敕山吴人，生胜国时，卒于洪武初，少受书碧山汤公，得其疏通知远之旨，好积坟素，多至五千卷，为重屋栖之。恣其探讨，以才博闻，或劝之仕，则曰富贵有命，不可强也。时元季崩剥，意不欲仕乱世，故谩应云，晚置别墅于敕山，逍遥物外，自称敕山老人，人亦随称之。敕山尝读《黄帝内经》，慨然叹曰：穷而在下，可以济人利物者，其惟医乎。乃益发古今方书，研究而会通之。不数年，尽能工其术。其治人，无问贵贱男女，内外大小，凡所治咸效，专以慈仁为意，未尝邀报谢，故施惠博而道益尊。浙河之西，其声 然震也。是书载治眼一科，书凡二卷。上卷论病疾之原，下卷论方剂之宜，以及君臣佐使、从逆反正之义。其说甚明，使人可按疾而治。治罔不奇效者，敕山之用心如此，可谓仁矣。他所着方书，并行于世，不特专是科也。今之为医者，大抵守师说，如伤寒、内伤、带下、小儿，各专门自高，殊不能相通，此岂可与论玄命之奥哉。治眼绝无古传方，虽张仲景、李明之诸公，论医之详，庶几神妙，而于是犹略略也。后之学人无所师，故目疾为最难治。夫医者，意也，非其心明乎天人之际，察乎古今之变，卓然有所见焉，乌可以易言哉。是书析理精明，法制具备，文词尔雅，成一家言，殆有超乎方术之外者，虽达之为政可也。敕山之学，其能以涯 窥乎。予旧藏写本，顾多讹谬，不敢轻以试人。南京太医院院判薛公新甫见之曰：此书予求之久矣，今幸见之先生所，请梓焉以广其传，仍撰次己所见闻为一卷附于后。薛公亦吴人，以医显，生平着述甚富，藏之尚方，副在家集，能行其学人也。此书之传绝，且百余年，至新甫而复行，后之人日蒙利焉，新甫可谓同敕山之用心矣。敕山姓倪氏，名维德，其行事具宋太史墓铭，予但序是书之始末云。

　　嘉靖壬辰春南京礼部祠祭司主事长洲王庭书

　　卷之上

　　淫热反克之病

　　膏粱之变，滋味过也；气血俱盛，禀受浓也；亢阳上炎，阴不济也；邪入经络，内无御也。因生而化，因化而热，热为火，火性炎上。足厥阴肝为木，木生火，母妊子，子以淫胜，祸发反克，而肝开窍于目，故肝受克，而目亦受病也。其病眵多 紧涩，赤脉贯睛，脏腑秘结者为重。重者，芍药清肝散主之，通气利中丸主之。眵多 紧涩，赤脉贯睛，脏腑不秘结者为轻。轻者，减大黄、芒硝，芍药清肝散主之，黄连天花粉丸主之。

　　火盛，服通气利中丸。目眶烂者，内服上药，外以黄连炉甘石散收其烂处，兼以点眼春雪膏、龙脑黄连膏、 鼻碧云散攻其淫热，此治淫热反克之法也。非膏粱之变，非气血俱盛，非亢阳上炎，非邪入经络，毋用此也。用此则寒凉伤胃，生意不上升，反为所害，病岂不治而已也。噫，审诸。

　　卷之上

　　风热不制之病

　　风动物而生于热，譬以烈火焰而必吹，此物类感召而不能违间者也。因热而召，是为外来，久热不散，感而自生，是为内发。内外为邪，惟病则一，淫热之祸，条已如前。益以风邪，害岂纤止，风加头痛，风加鼻塞，风加肿胀，风加涕泪，风加脑巅沉重，风加眉骨酸疼，有一于此，羌活胜风汤主之。风加痒，则以杏仁、龙胆草，泡散洗之。病者有此数证，或不服药，或误服药，翳必随之而生。翳如云雾，翳如丝缕，翳如秤星。翳如秤星者，或一点，或三四点，而至数十点。翳如螺盖者，为病久不去，治不如法，至极而至也，为服寒凉药过多，脾胃受伤，生意不能上升，渐而至也。然必要明经络，庶能应手。翳凡自内 而出，为手太阳、足太阳受邪，治在小肠、膀胱经，加蔓荆子、苍术，羌活胜风汤主之。自锐 客主人而入者，为足少阳、手少阳、手太阳受邪，治在胆与三焦、小肠经，加龙胆草、 本，少加人参，羌活胜风汤主之。自目系而下者，为足厥阴、手少阴受邪，治在肝经、心经，加黄连，倍加柴胡，羌活胜风汤主之。自抵过而上者，为手太阳受邪，治在小肠经，加木通、五味子，羌活胜风汤主之。热甚者，兼用治淫热之药。 鼻碧云散俱治以上之证，大抵如开锅盖法， 之随效，然力少而锐，宜不时用之以聚其力。虽然始者易而久者难，渐复而复，渐复而又复可也。急于复者则不治。今世医用磨翳药者有之，用手法揭翳者有之。

　　噫！翳犹疮也，奚斯愈乎。庸者用此，非徒无益，增害犹甚。愚者受此，欣然而不悟，可叹也哉！故置风热不制之病治法。

　　卷之上

　　七情五贼劳役饥饱之病

　　《阴阳应象大论》曰：天有四时，以生长收藏，以生寒暑燥湿风。寒暑燥湿风之发耶，发而皆宜时，则万物俱生；寒暑燥湿风之发耶，发而皆不宜时，则万物俱死。故曰：生于四时，死于四时。又曰：人有五脏，化为五气，以生喜怒忧悲恐。喜怒忧悲恐之发耶，发而皆中节，则九窍俱生；喜怒忧悲恐之发耶，发而皆不中节，则九窍俱死。故曰：生于五藏，死于五脏。目，窍之一也。光明视见，纳山川之大，及毫芒之细，悉云霄之高，尽泉沙之深，至于鉴无穷为有穷，而有穷又不能为穷，反而聚之。则乍张乍敛，乍动乍静，为一泓一点之微者，岂力为强致而能此乎！是皆生生自然之道也。或因七情内伤，五贼外攘，饥饱不节，劳役异常。足阳明胃之脉，足太阴脾之脉，为戊己二土，生生之原也。七情五贼，总伤二脉，饥饱伤胃，劳役伤脾，戊己既病，则生生自然之体，不能为生生自然之用，故致其病，曰七情五贼劳役饥饱之病。其病红赤睛珠痛，痛如针刺，应太阳，眼睫无力，常欲垂闭，不敢久视，久视则酸疼，生翳，皆成陷下。所陷者，或圆或方，或长或短，或如点，或如缕，或如锥，或如凿，证有印此者，柴胡复生汤主之，黄连羊肝丸主之。痛睛甚者，当归养荣汤主之，助阳活血汤主之，加减地黄丸主之，决明益阴丸主之，加当归、黄连羊肝丸主之，龙脑黄连膏主之。以上数方，皆群队升发阳气之药。其中有用黄连、黄芩之类者，去五贼也。

　　鼻碧云散，亦可见用。最忌大黄、芒硝、牵牛、石膏、栀子之剂，犯所忌，则病愈厉。

　　卷之上

　　血为邪胜凝而不行之病

　　血阴物，类地之水泉，性本静。行，其势也。行为阳，是阴中之阳，乃坎中有火之象。

　　阴外阳内，故行也。纯阴，故不行也。不行则凝，凝则经络不通。经曰：足阳明胃之脉，常多气多血。又曰：足阳明胃之脉，常生气生血。手太阳小肠之脉，斜络于目 。足太阳膀胱之脉，起于目内 。二经皆多血少气，血病不行，血多易凝。《灵兰秘典论》曰：脾胃者，仓廪之官，五味出焉。五味淫则伤胃，胃伤血病，是为五味之邪，从本生也。又曰：小肠者，受盛之官，化物出焉。遇寒则阻其化。又曰：膀胱者，州都之官，津液藏焉。遇风则散其藏，一阻一散，血亦病焉。是为风寒之邪，从末生也。凡是邪胜，血病不行，不行渐滞，滞则易凝，凝则病始外见，以其斜络目 耶，以其起于目内 耶。故病环目青 ，如被物伤状，重者白睛亦 ，轻者或成斑点，然不痛不痒，无泪眵 羞涩之证。是曰血为邪胜，凝而不行之病。此病初起之时，大抵与伤风证相似，一二日则显此病也，川芎行经散主之，消凝大丸子主之。睛痛者，更以当归养荣汤主之。如此则凝复不滞，滞复能行，不行复行，邪消病除，血复如故。志此，无所不愈也；不志于此，无所愈也。

　　卷之上

　　气为怒伤散而不聚之病

　　气阳物，类天之云雾，性本动。聚，其体也。聚为阴，是阳中之阴，乃离中有水之象。

　　阳外阴内，故聚也。纯阳，故不聚也。不聚则散，散则经络不收。经曰：足阳明胃之脉，常多气多血。又曰：足阳明胃之脉，常生气生血。七情内伤，脾胃先病。怒，七情之一也。胃病脾病，气亦病焉。《阴阳应象大论》曰：足厥阴肝主目，在志为怒。怒甚伤肝，伤脾胃则气不聚，伤肝则神水散，何则？神水亦气聚也。其病无眵泪痛痒羞明紧涩之证。初但昏如雾露中行，渐空中有黑花，又渐睹物成二体，久则光不收，遂为废疾。盖其神水渐散而又散，终而尽散故也。初渐之次，宜以《千金》磁朱丸主之，镇坠药也；石斛夜光丸主之，羡补药也；益阴肾气丸主之，壮水药也。有热者，滋阴地黄丸主之。此病最难治，饵服上药，必要积以岁月，必要无饥饱劳役，必要驱七情五贼，必要德性纯粹，庶几易效，不然必废，废则终不复治，久病光不收者，亦不复治。一证因为暴怒，神水随散，光遂不收，都无初渐之次，此一得永不复治之证也。又一证为物所击，神水散，如暴怒之证，亦不复治。俗名为青盲者是也。世病者多不为审，概曰目昏无伤，始不经意，及成，世医亦不识，直曰热致，竟以凉药投。殊不知凉药又伤胃，况不知凉为秋为金，肝为春为木，凉药又伤肝，往往致废而然后已。病者犹不以药非，而委之曰命也，医者犹不自悟其药，而赘之曰病拙。吁！二者俱此，谁其罪乎？予累见也。故兼陈凉药之误。

　　卷之上

　　血气不分混而遂结之病

