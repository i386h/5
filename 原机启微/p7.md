<!-- { "loadSidebar": true } -->
　　上方，以羚羊角主明目为君；升麻补足太阴以实内，逐其毒也，黄 补手太阴以实外，御其邪也，为臣；防风升清阳，车前子泻浊阴为佐；草决明疗赤痛泪出，黄芩、大黄、芒硝，用以攻其固热为使。然大黄、芒硝乃大苦寒之药，智者当量其虚实，以为加减。未满二十一日而目疾作者。消毒化斑汤主之。

　　消毒化斑汤

　　治小儿斑疹，未满二十一日而目疾作者。余症上同。

　　羌活（五分） 本（二分） 细辛（一分） 黄连（三分） 黄芩（一分） 酒芩（二分） 酒黄柏（三分）

　　生地黄（二分） 麻黄（五分） 升麻（五分） 白术（一分） 苍术（二分） 生甘草（一分） 吴茱萸（半分） 陈皮（二分） 红花（半分） 苏木（一分） 当归（三分） 连翘（三分） 防风（五分） 川芎（二分） 葛根（一分） 柴胡（二分）

　　上方，功非独能于目，盖专于斑者而置也。今以治斑之剂治目者，以其毒尚炽盛，又傍害于目也。夫斑疹之发，初则膀胱壬水克小肠丙火，羌活、 本，乃治足太阳之药，次则肾经癸水又克心火，细辛主少阴之药，故为君；终则二火炽盛，反制寒水，故用黄连、黄芩、黄柏以疗二火，酒制者，反治也，生地黄益肾水，故为臣；麻黄、防风、川芎。升发阳气、祛诸风邪，葛根、柴胡。解利邪毒，升麻散诸郁结，白术、苍术。除湿和胃，生甘草大退诸热，故为佐；气不得上下，吴茱萸、陈皮通之，血不得流行，苏木、红花顺之，当归愈恶疮，连翘除客热，故为使。此方君臣佐使，逆从反正，用药治法俱备，通造化明药性者能知也。如未见斑疹之前，小儿耳尖冷，呵欠，睡中惊，嚏喷，眼涩，知其必出斑者，急以此药投之。甚者则稀，稀者立已，已后无二出之患。

　　茯苓燥湿汤

　　治小儿易饥而渴，瘦瘠，腹胀下利，作HT HT 声，目病生翳，睫闭不开，眵泪如糊，久而脓流，俗谓之疳毒眼。

　　甘草（炙，二分） 人参（一分） 柴胡（四分） 白术（二分） 枳壳（麸炒，二分） 苍术（三分） 茯苓（二分） 泽泻（一分半） 前胡（三分） 川芎（三分半） 薄荷叶（二分） 羌活（三分半） 独活（三分） 蔓荆子（二分）

　　作一服，水一盏半，煎至七分，去渣，稍热服。

　　上方，为小儿寒暑饮食不调而酿成此症。夫寒暑饮食不节，皆能伤动脾胃，脾胃阴阳之会元也。故清阳下而不升，浊阴上而不降。今以白术、人参，先补脾胃为君；柴胡、甘草、枳壳，辅上药补脾胃为臣；苍术燥湿，茯苓、泽泻导浊阴下降为佐；然后以羌活、独活、防风、蔓荆子、前胡、川芎、薄荷诸主风药以胜湿，引清阳上升为使。此正治神效之法也。

　　升麻龙胆草饮子

　　治小儿疳眼，流脓生翳，湿热为病。

　　升麻（二钱） 羌活（三钱） 麻黄（一钱半） 炙草 谷精草 蛇蜕（各半钱） 龙胆草（三钱） 川郁金半钱） 黄芩（炒，一钱） 青蛤粉（三钱）

　　为细末。每服二钱，热茶清浓调服。

　　上方君以升麻，足阳明胃足太阴脾也；臣以羌活、麻黄，风能胜湿也；佐以甘草，承和上下，谷精草明目退翳，蛇蜕主小儿惊疳等疾；使以青蛤粉，治疳止利，川郁金破血，龙胆草疗眼中诸疾，黄芩除上热，目内赤肿，火炒者妙，龙胆草性已苦寒，恐重之，则又过于寒也。

　　附录

　　论目为血脉之宗

　　《内经》曰：诸脉者，皆属于目，目得血而能视。《针经》曰：五脏六腑精气，皆上注于目而为之精。精之窠为眼，骨之精为黑眼，血之精为络，其窠气之精为白眼，肌肉之精则为约束，裹撷筋骨，血气之精而与脉并为系，上属于脑，后出于项中。故邪中于项，因逢其身之虚，其入深，则随眼系入于脑则脑转，脑转则引目系急，目系急则目眩以转矣。邪中其精，其精所中，不相比也。则精散，精散则视岐，故见两物。目者，五脏六腑之精，荣卫魂魄之所常营也，神气之所生也。故神劳则魂魄散，志意乱。是故瞳子黑眼发于阴，白眼赤脉发于阳，故阴阳合传而为精明也。目者，心之使也；心者，神之舍也。故神精乱而不转，卒然见非常之处，精神魂魄，散不相得，故曰惑也。东垣曰：夫十二经脉，三百六十五络，其血气皆上走于面而走空窍，其清阳气上散于目而为精，其气走于耳而为听。因心烦事冗，饮食失节，劳役过度，致脾胃虚弱，心火太盛，则百脉沸腾，血脉逆行，邪害空窍，失明则日月不明矣。夫五脏六腑之精气，皆禀受于脾，上贯于目。脾者，诸阴之首也；目者，血脉之宗也。故脾虚则五脏之精气皆失所司，不能归明于目矣。心者，君火也，主人之神，宜静而安，相火化行其令。相火者，包络也，主百病，皆荣于目。既劳役运动，势乃妄行，又因邪气所并而损血脉，故诸病生焉。凡医者，不理脾胃，及养血安神，治标不治本，是不明正理也。

　　按：此论目为脏腑血脉精气之宗，至为详悉。岂但世俗拘之于五轮八廓而已也。

　　附录

　　论目昏赤肿翳膜皆属于热

　　《原病式》曰：目昧不明，目赤肿痛，翳膜 疡，皆为热也。及目膜，俗谓之眼黑，亦为热也。或平白目无所见者，热气郁之甚也。或言目昧为肝肾虚冷者，误也。是以妄谓肝生于目，肾主瞳子，故妄言目昧为虚而冷也。然肾水，冬阴也，虚则当热；肝木，春阳也，虚则当冷。肾阴肝阳，岂能同虚而为冷者欤。或通言肝肾之中，阴实阳虚，而无由目昧也。俗妄谓肝肾之气衰少，而不能至于目也。不知经言热甚目瞑，眼黑也，岂由寒尔。又考仲景言伤寒病，热极则不识人，乃目盲也。《正理论》曰：由热甚怫郁于目而致之然也。若目无所见，耳无所闻，悉由热气怫郁、玄府闭密而致。气液血脉，荣卫精神，不能升降出入故也，各随郁结微甚而见病之轻重也。故知热郁于目，无所见也。故目微昏者，至近则转难辨物，由目之玄府闭小也，隔缣视物之象也。或视如蝇翼者，玄府有所闭合者也。或目昏而见黑花者，由热气甚而发之于目。亢则害，承乃制，而反出其泣，气液昧之，以其至近，故虽微而亦见如黑花也。及冲风泣而目暗者，由热甚而水化制之也。故经言厥则目无所见。夫人厥则阳气并于上，阴气并于下。阳并于上，则火独光也；阴气并于下则足阴，足阴则胀也。夫一水不能胜五火，故目 而盲。是以冲风泣下而不止。夫风之中于目也，阳气内守于睛，是火气燔目，故见风泣下。

　　按：此论热甚怫郁，阴阳并厥，玄府闭密，致目病之由为详，盖一主于火热之化也。若由饮食辛热，七情所动，六气淫郁，气血虚实，则东垣、子和、陈无择辈，论亦已详，然亦有痰热湿热，与夫服食金石燥热之药致者。或久病后，荣卫虚弱，肝气肾阴不足，或元气精气虚衰，及脱营为病，皆有虚热实热之殊，并宜分治。

　　附录

　　论眼证分表里治

　　《机要》曰：在腑则为表，当除风散热；在脏则为里，宜养血安神。暴发者，为表而易治；久病者，在里而难愈。

　　附录

　　论目疾宜出血最急

　　子和曰：圣人虽言目得血而能视，然血亦有太过不及也。太过则目壅塞而发痛，不及则目耗竭而失明。故年少之人多太过，年老之人多不及。但年少之人，则无不及；年老之人，其间犹有太过者，不可不察也。夫目之内 ，太阳经之所起，血多气少；目之锐 ，少阳经也，血少气多；目之上纲，太阳经也，亦血多气少；目之下纲，阳明经也，血气俱多。然阳明经起于目两旁交 之中，与太阳少阳俱会于目。惟足厥阴经连于目系而已。故血太过者，太阳阳明之实也；血不及者，厥阴之虚也。故出血者，宜太阳阳明。盖此二经，血多故也。少阳一经，不宜出血，血少故也。刺太阳阳明出血，则目愈明；刺少阳出血，则目愈昏。要知无使太过不及，以养血目而已。凡血之为物，太多则滥，太少则枯。人热则血行疾而多，寒则血行迟而少，此常理也。目者，肝之外候也。肝主目，在五行属木，虽木之为物，太茂则蔽密，太衰则枯瘁矣。夫目之五轮，乃五脏六腑之精华，宗脉之所聚。其白轮属肺金，肉轮属脾土，赤脉属心火，黑水神光属肾水，兼属肝木，此世俗皆知之矣。及有目疾，则不知病之理，岂知目不因火则不病，何以言之？白轮变赤，火乘肺也；肉轮赤肿，火乘脾也；黑水神光被翳，火乘肝与肾也；赤脉贯目，火自甚也。能治火者，一句可了。故《内经》曰：热胜则肿。凡目暴赤肿起，羞明隐涩，泪出不止，暴寒目瞒，皆太热之所为也。治火之法，在药则咸寒，吐之下之；在针则神廷、上星、囟会、前顶、百会，血之翳者可使立退，痛者可使立已，昧者可使立明，肿者可使立消。惟小儿不可刺囟会，为肉分浅薄，恐伤其骨。然小儿水在上，火在下，故目明；老人火在上，水不足，故目昏。《内经》曰：血实者宜决之。又经曰：虚者补之，实者泻之。如雀目不能夜视，及内障暴怒，大忧之所致也。皆肝主目，血少禁出血，止宜补肝养肾。至于暴赤肿痛，皆宜以 针刺前五穴出血而已，次调盐油以涂发根。甚者，虽至于再，至于三，可也。量其病势，以平为期。

　　按：此谓目疾出血最急，于初起热痛暴发，或久病郁甚，非三棱针宣泄不可。然年高之人，及久病虚损，并气郁者，宜从毫针补泻之则可。故知子和亦大略言尔。于少阳一经，不宜出血，无使太过不及，以养血目而已。斯意可见。

　　附录

　　论内障外障

　　《龙木论》曰：眼疾有七十二般内障，二十三候外障，四十九候病状，一一不同。据其疾状，认识既不差错，治疗少有所凭。

