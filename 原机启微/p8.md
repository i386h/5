<!-- { "loadSidebar": true } -->
　　谨按：诸候详见本论。然内障为黑水神光昏翳，外障则有翳膜者是。今论中虽见诸候，而所用药多本风热，故并略云。然内障有因于痰热气郁、血热阳陷、阴虚脱营所致，种种病因，皆略之不议。况外障之翳，有起于内 、外 、睛上、睛下、睛中，当视其翳色从何络而来。如东垣治例：魏邦彦夫人目翳，从下而上，病自阳明来也。绿非五色之正，殆肺肾合而为病也。乃就画家以墨调腻粉合成色，谛视之，与翳色同矣。肺肾为病者无疑，乃泻肺肾之邪，而以入阳明之药为之使。既效，而他日复病作者三。其所从来之经，与翳色各异。因询此必经络不调，目病未已，问之果然。如所论治之，疾遂不作。若此凭其色，究其所兼所本之因，处治而不愈者，盖邪蕴日久而实，元气阴气不足所致也。当以王道论治庶可。但世俗不能守此理，遂致失明者矣。悲夫！

　　附录

　　论瞳子散大

　　东垣曰：瞳子散大者，由食辛热之物太甚故也。所谓辛主散，热则助火，上乘于脑中，其精故散，精散则视物亦散大也。夫精明者，所以视万物者也。今视物不真，则精衰矣。盖火之与气，势不两立。故经曰：壮火食气，壮火散气。手少阴足厥阴所主风热，连目系，邪入中人，各从其类。故循此道而来攻，头目肿闷而瞳子散大，皆血虚阴弱故也。当除风热，凉血益血，以收耗散之气，则愈矣。

　　附录

　　论倒睫赤烂

　　东垣曰：夫眼生倒睫拳毛者，两目紧急，皮缩之所致也。盖内复热，则阴气外行，当去其内热并火邪，眼皮缓则眼毛立出，翳膜亦退，用手法攀出内睑向外，速以三棱针出血，以左手爪甲迎其针锋立愈。

　　目眶岁久赤烂，俗呼为赤瞎是也。当以三棱针刺目眶外，以泻湿热而愈。

　　按：以上所论，可谓深达病情。然是证亦多是血热阴虚火动所致。盖血所以滋经脉、养毛发者也。故当外治以泻其瘀热，内治以杜绝其源可也。

　　附录

　　论目不能远视为阴气不足

　　东垣曰：能远视不能近视者，阳气不足，阴气有余也，乃气虚而血盛也。血盛者，阴火有余；气虚者，气弱也。此老人桑榆之象也。能近视不能远视者，阳气有余，阴气不足也，乃血虚气盛。血虚气盛者，皆火有余，元气不足。火者，元气、谷气、真气之贼也。元气来也徐而和，细细如线；邪气来也紧而强，如巨川之水不可遏。

　　谨按：阳气者，犹日火也；阴气者，金水也。先儒所谓金水内明而外暗，日火内暗而外明者也。然人目眼，备脏腑五行精华，相资而神明，故能视，即此理之常也。虽经曰目得血而能视，殊不言气者，盖血得气为水火之交，而能神明之也。否则阴虚不能远视，阳乏不能视近，是为老人桑榆之渐。然学人于目病能求诸此，则思过半矣。

　　附录

　　论目疾分三因

　　陈无择云：病者喜怒不节，忧思兼并，致脏气不平，郁而生涎，随气上厥，逢脑之虚，侵淫眼系，荫注于目，轻则昏涩，重则障翳，眵泪 肉，白膜瞒睛，皆内所因。或数冒风寒，不避暑湿，邪中于项，乘虚循系，以入于脑，故生外翳，医论中所谓青风、绿风、紫风、黑风、赤风、白风、白翳、黄翳等，随八风所中，变生诸症，皆外所因。或嗜欲不节，饮食无时，生食五辛，热啖炙 ，驰骋田猎，冒涉烟尘，劳动外情，丧明之本，皆不内外因治之。

　　按：论中所言致证之因，至为详悉。惜乎其方多本于风热，及水脏阳虚处治而未备，学者当自为通变矣。

　　附录

　　论偷针眼

　　巢氏曰：凡眼内 头忽结成 ，三五日间，便生脓汁，世呼为偷针。此由热气客在 间，热抟于津液所成。但其势轻者，小小结聚，汁溃热歇乃瘥。

　　谨按：世传眼 初生小 ，视其背上，即有细红点如疮，以针刺破，眼时即瘥，故名偷针，实解太阳经结热也。人每试之有验。然巢氏但具所因，而不更分经络，其诸名实，所过者多矣。

　　附录

　　先哲治验

　　东垣云：戊申六月，徐总管患眼疾，上眼皮下出黑白翳二点，隐涩难开，两目紧缩而不痛，两寸脉细紧，按之洪大而无力，乃足太阳膀胱为命门相火煎熬，逆行作寒水翳，及寒膜遮睛，呵欠，善悲健忘，嚏喷眵泪，时泪下，面赤而白，能食，大便难，小便数而欠，气上而喘，以拨云汤治之。

　　论瞳子散大并方论

　　戊戌冬初，李叔和至西京，朋友待之以猪肉煎饼，同蒜醋食之，后复饮酒太醉，卧于暖坑。翌日病眼，两瞳子散大于黄睛，视物无的，以小为大，以短为长，卒然见非常之处，行步踏空，多求医疗，而莫之愈。至己亥春，求治于先师，曰：《内经》有云：五脏六腑之精气，皆注于目而为之精。精之窠为眼，骨之精为瞳子。又云：筋骨气血之精而为脉，并为系，上属于脑。又瞳子黑眼法于阴。今瞳子散大者，由食辛热之物过多故也。所谓辛主散，热则助火，上乘于脑中，其精故散。精散则视物亦散大也。夫精明者，所以视万物者也。今视物不真，则精衰矣。盖火之与气，势不两立。故经云：壮火食气，壮火散气。手少阴足厥阴所主风热，连目系，邪之中人，各从其类，故循此道而来攻。头目肿闷而瞳子散大，皆血虚阴弱故也。当除风热，凉血益血，以收耗散之气，则愈矣，滋阴地黄丸。《内经》云：热淫所胜，平以咸寒，佐以苦甘，酸收之。以黄连、黄芩大苦寒，除邪气之盛为君；当归身辛温，生熟地黄苦甘寒，养血凉血为臣；五味子酸寒，体轻浮上，收瞳子之散大，人参、甘草、地骨皮、天门冬、枳壳苦甘寒，泻热补气为佐；柴胡引用为使也。忌食辛辣物而助火邪，及食寒冷物损胃气，药不能上行也。

　　〔丹溪〕：一壮年人早起，忽视物不见，就睡片时，略见而不明，食减倦甚，脉缓大，重按则散而无力，意其受湿所致。询之，果卧湿地半月。遂以白术为君，黄 、茯苓、陈皮为臣，附子为使，十余帖而愈。

　　〔丹溪〕：一老人忽盲，他无所苦，予以大虚治之，急煎人参膏二斤。服二日，一医与磁石药，予曰：今夜死矣。果然。

　　〔丹溪〕：一人形实，好饮热酒，忽目盲脉涩，此热酒所伤，胃气污浊之血，死其内而然。

　　以苏木作汤，调人参末，服二日，鼻及两掌皆紫黑。予曰：滞血行矣。以四物加苏木、桃仁、红花、陈皮煎，调人参末服，数日而愈。（以上治验三条见《丹溪纂要》）

　　谦甫云：郎中张子敬，年六十七岁，病眼目昏暗，微黑色，皮肤不泽，六脉弦细而无力。一日出视治眼二方，问予曰：可服否？予曰：此二方以黄连大苦之药为君，诸风药为使，且人年五十，胆汁减而目不明。《内经》云：土位之主，其泻以苦，诸风药亦能泻土。人年七十，脾胃虚而皮肉枯，重泻其土，使脾胃虚而不能营运荣卫之气，滋养元气，胃气不能上行，隔气吐食诸病生矣。又况年高衰弱，此药不服可也。只宜慎言语，节饮食，惩忿窒欲，此不治之治也。子敬以明年春，除关西路按察使，三年致仕回还，精神清胜，脉遂平和，此不可妄服寒凉之剂也。《内经》云：征伐无过，是谓太惑，解之可也。

　　海藏妻侄女形肥，笄年时得目疾，每月或二月一发，发则红肿难开，如此者三年，服除风散热等剂，左目反有顽翳，从锐 遮瞳人，右目亦有翳，从下而上。经云：从内走外者，少阳病；从下上者，阳明病。予谓此少阳阳明二经有积滞也。脉短滑而实，晨则似短。洁古云：短为有积滞遏抑脏腑，宜下之。遂用温白丸，减川芎、附子三之二，多加龙胆草、黄连，如东垣五积法，从二丸加起，每日加一丸；如至大利，然后减丸；又从二丸加起，忽一日，于利中下黑血块若干，如黑豆大而硬坚，从此渐痊，而翳尽去。（见《医学纲目》）

　　楼全善先生曰：夏枯草治目珠疼，至夜则疼甚者神效；或用苦寒药点之反疼者，亦神效。盖目珠者，连目本，又各系属厥阴之经也。夜甚及用苦寒药点之反甚者，夜与寒亦阴故也。丹溪云：夏枯草有补养厥阴血脉之功，其草三四月开花，遇夏至阴生则枯。盖禀纯阳之气也。至哉斯言。故治厥阴目疼如神者，以阳治阴也。予男至夜目珠及连眉棱骨作疼，头半边肿痛，用黄连膏点之，反大痛，百药不效；灸厥阴少阳，疼随止，半日又作；又灸又止，月余；遂以夏枯草二两，香附末二两，甘草四钱，同为细末，每服一钱半，用清茶调服，下咽则疼减大半，至四五日良愈。

　　一男子六十余岁，所患与前证皆同，但黑睛有白翳二点，诸药不效，亦以此药与东垣选奇汤，加四物汤，及黄连煎，间服，并灸厥阴少阳而安。

　　附录　附方

　　治风之剂

　　局方密蒙花散

　　治风气攻注，两眼昏暗，眵泪羞明，并暴赤肿。

　　羌活 白蒺藜（炒） 木贼 密蒙花 石决明（各一两） 菊花（二两）

　　上为末。每服二钱，茶清食后调下。

　　三因羌活散

　　治风毒上攻，眼目昏涩，翳膜生疮，及偏正头疼，目小，黑花累累者。

　　羌活 川芎 天麻 旋复花 青皮 南星（炮） 本（各一两）

　　上为末。每服二钱，水煎，入姜三片，薄荷七叶。

　　按：以上并足太阳、厥阴药也。

　　东垣明目细辛汤

　　治两目发赤微痛，羞明畏日，怯风寒怕火，眼睫成纽，眵糊多，隐涩而难开，眉攒肿闷，鼻塞，涕唾稠粘，大便秘涩。

　　麻黄 羌活（各三钱） 防风（二钱） 本（一钱） 白茯苓（一钱） 当归尾（一钱） 川芎 细辛 蔓荆子（各五分） 荆芥穗（一钱五分） 生地黄（一钱，酒制） 椒（八个） 桃仁（二十个） 红花（少许）

　　上 咀。分作四服，每服水煎，食后热服。

　　按：此足太阳、厥阴、手少阴药也。

　　机要四物龙胆汤

　　治目赤，暴发云翳，疼痛不可忍。

　　四物汤（各半两） 羌活 防风（各三钱） 草龙胆（酒拌炒，煎） 防己（各二钱）

　　上 咀。作数服，水煎。

　　按：此足厥阴、太阴、太阳药也。

　　防风饮子

　　治拳毛倒睫。

　　黄 甘草 人参（各一钱） 葛根（五分） 细辛叶 蔓荆子 防风（各五分） 当归（七分半）

　　上 咀。作一服，水煎，食后服。

　　按：此足太阳、阳明、手足太阴药也。

　　附录　附方

　　治热之剂

　　局方洗心散

　　治风壅壮热，头目昏痛，热气上冲，口苦唇焦，咽喉肿痛，心神烦躁，多渴，五心烦热，小便赤涩，大便秘滞。

