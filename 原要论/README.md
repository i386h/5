<!-- { "loadSidebar": true } -->
《原要论》 清 袁氏（佚名）

　　目录

　　总论

　　论汗

　　麻症干渴发热论

　　论下体冷全身冷

　　论口疮

　　论腹痛

　　论吐痰

　　论唇舌干燥唇舌破裂舌苔

　　论发斑

　　论云暗

　　看疹诸色论

　　论咳嗽

　　论鼻涕鼻衄鼻扇

　　论发搐

　　总附咳嗽诸方论

　　总附渴症诸方论

　　总附鼻涕鼻衄诸方论

　　发水泡论

　　论气促

　　眼闭论（总附白珠赤珠）

　　啮牙论

　　论吐沫

　　论蛔

　　论呕吐

　　论泄泻

　　论药味所忌

　　麻疹治方

　　胎产

　　产后

　　虞氏麻疹治法

　　序

　　自来医之一道，内症凭脉象，外症凭形状。外症惟痘 最关紧要，痘症见于古人坊本者甚多，而于治 则尚略。迩来痘 ，迥非昔比，调治非时，变为棘手。吾郡袁氏沈氏虞氏，有治抄本，其论症辨状，甚为了然。对症用药，亦极详慎，爰纠同志，登诸梨枣，以广厥传。至症之轻重，时之寒热，地之燥湿，则尤在高明者因宜增减，谅不泥于古也。

　　长至节后三日东农主人谨序

　　总论

　　痘出于五脏，疹由于六腑，皆是命门相火，一感时生，发泄阴阳胎毒。然痘出于五脏，俱有见症，而疹于肺居多，何也？盖肺属金，清气上浮而多嗽。故疹未有不嗽者，若嗽多者肺之郁火也；疹未有不喉痛者，喉痛肺之窍塞也。肺火上冲于喉故痛，痛者哑之由也。疹多腹痛，大肠与肺相表里，肺火上冲于内故腹痛。疹多泄泻，大肠为肺传逮之官，肺火下注故泄泻。疹多喘，喘者肺气大盛也。疹多痰，痰者肺火蒸腐也。疹症不出于肺，治疹之法，初宜升提，头面背部俱出，未至手足者，用升中之轻降。如未至爪甲者，切不可重用降药，宜降中之升药。疹未出齐，虽有枭毒烈火诸症，只可用破敌之法，如石膏、大黄、力子、山楂、荆芥、干葛，佐以桔梗、薄荷、木通、杏仁、苏子之类。瘀血加赤芍、红花，腹痛加桃仁、青皮，无汗加麻黄，名曰完济。待至出齐，重用栝蒌、花粉、生地、丹参、知母、羚羊、山栀、黄芩。舌上黑刺，加犀角、黄连，鼻衄亦宜投。咽痛加元参、山豆根，龈肿亦可用。睛红目痛，加菊花、木贼草、柴胡之类。虫积肚痛，加胡连、使君子、雷丸、槟榔、花椒。然此类宜毒有未发之地，后必余火缠扰，若下稠上疏，须防收紧作喘之症，当用大黄、青皮以透之，再加紫草、赤芍，以导其瘀，徐徐收去，方为无害。切不可风吹，致毛窍闭塞而即没矣。

　　论汗

　　疹之初出未出时，俱宜微汗。汗则肌肤通畅，腠理开豁，而毒自透。一见微汗，不宜过用升发之药，致使汗多亡阳，轻者变重，重者难救。隐暗不透之症，因之并发，不可不慎。又有无汗者何？缘重感风寒，使皮肤干燥，毛窍不开，而疹不出，多成内攻之患，使腹胀气喘，秋夏宜微加升发，春冬重以疏散，但使浑身有微汗为妙。又有痰鸣，无分迟早，急用寒凉降火清润之药，佐以升发，否则变为败症。故自始至终，得汗为主，若无汗，后必多余毒，宜解毒为要。

　　秋夏微加升发汤

　　升麻 葛根 苏叶 羌活 赤芍 甘草

　　春冬重以疏散汤 即升发汤。加麻黄 桂枝

　　寒凉降火汤

　　生地 黄芩 黄连 山栀 石膏 花粉 杏仁 苏子 生甘草

　　佐以升发汤

　　薄荷 山楂 大力 桔梗 杏仁 苏子 升麻

　　麻症干渴发热论

　　（微热 壮热 乍热 潮热 复热）

　　小儿口唇红如丹，是欲发渴，皆内热所致。然宜辨其虚实，二便闭是实，用清热和凉之药。二便清利，唇口淡而渴是虚，必其先食寒凉，致中气干燥也，急补中气。若腹胀不食，是为败症，至于麻症有远近，不比于痘，或三四日，或五六日，或八九日或半月，又乍寒乍热，至壮热经日不退是也。若始热遂见外疹，又宜详察。有微热者，热轻而不壮也，此初起之时则犹可，将出之时则不可，恐其不能透表，急用疏托之药。如没当未尽没时，毒轻而清，不必服药。若夫壮热者，热甚而经日不退也，初见太热，至出时而不稍退，其症必重，若先热至出重是为顺症，如已出尽而有此壮热，宜服疏托和解之药，至没后而热不退，更宜用和解之药，以免后患。又有乍热者，或热数日，过数日又热，或乍热，或午热，未出之时见之，总毒不透，急宜疏托。没后及未没见之，毒有未尽，宜凉解分利。亦有因病后中气虚弱者，临症者须酌治。若夫潮热者，一日一至，如潮之汛而不失也。初出必无此症，至出后没后者有之。此因气血而作，治宜益阴而退阳可也。且有复热者，谓热退而复发也，皆因余毒未解，宜疏解为上，妄用燥剂，必致不治。

　　论下体冷全身冷

　　疹之有下体冷者，不比疫疾，谓头温足冷，作逆症看，麻出自上，故上热而下冷。若初起时上热下冷，不妨，出完之时，下体冷是逆症，须详审而治。又有身体四肢如冰者，麻本属火，全身自应温暖，今反冰冷，必是逆症。若初出正出之时不热，则毒不能尽出，而反渐没。若正没没后有此者，必脾胃倒坏，气血大虚，毒不能尽，后变无穷，定为不治，故不立法。

　　论口疮

　　口疮者，心脾之火，多见于正没之时，皆因余毒未尽，留于上焦，必大便闭，小便赤，宜清利脾火，兼滑大肠为主。若乳上小儿之母，亦当服药，使乳清凉。

　　论腹痛

　　疹之腹痛者，毒瓦斯内作而不能透表，多见于初出正出之时，治宜疏托，发出即止。如正没未没尽而痛，缘外邪未尽。而复于内，亦宜疏托，佐以清凉。然细微处，以意度之，从外症加减。

　　论吐痰

　　痰之吐有二，有吐出如丝者。有吐出成块者，皆由肺胃之火，久积而作。宜清肺消痰降火为主，不可用南星、半夏香燥温脾之药。

　　论唇舌干燥唇舌破裂舌苔

　　舌燥多属于脾，脾热有二：一则唇白而燥，其热尚微；一则唇赤而燥，其热则重。又有带紫黑而燥，其热尤重，治宜清热分利而已。何则？舌乃心之苗，麻本火候属于心，故舌苔有三种，黄白黑是也。白者微热，黄者虽重可治，黑则难治。此症不分始末，不过清热疏利而已。舌破唇裂者，此心脾二火盛，上冲所致，其色必深红而紫黑。亦有不紫红而赤甚者，其火不轻，治当分首尾。若初热而色赤，此火不解而毒不尽。若其色有活，犹可以治用寒凉，加以疏托。倘紫黑焦枯，而色不活者不治。若已出而有此症难治。盖毒虽出而唇舌破裂者，心脾二经俱坏也。若将没之时有此，亦危候也，当谨慎细察为要。

　　论发斑

　　发斑者，火毒炽甚，血被熬煎，当以紫草、红花、石膏等味，凉血清火为主。亦有初热时为风寒所搏，而成瘾疹，似斑非斑，治宜疏解，其瘾自退。若误为真斑，而用寒凉，以致水泻不止，元气下陷，不能透表，危亡立至，可不慎诸？

　　论云暗

　　疹如云暗者，上有大片红肿者，大片红肿之间，又有小颗粒于其上，皆由火盛所致，重用寒凉之药，不可迟缓。如身上一片红暗，与皮内一片并样，此症只可发散。若发散后仍如此者，不治。

　　看疹诸色论

　　疹色之美恶，与痘无异，红活滋润者吉。有一样色淡而润，是无内症，其疹最清。若淡而不润，或干燥，或嫩艳，此不正之色。火毒盛伏，当清火解毒为要。又有一样深红者，其色红而且重，是血热，宜清散之。又有一种艳红者，其色如胭脂，是血热，其内必有火，火遇火必发毒，大用寒凉，以先制其焰，否则狂躁喘急立至。又有一种干红者，如纸之矾于红，滞而不活，内有伏火，血受其瘀，颗粒必大，嗽而必喘，急用攻破。又有一种色紫者，是热极将瘀，急破血以凉之，若带艳则重甚矣。又有一种色黯者，其症较紫更重，初出急破，迟则难救，若半靥色黯者无妨。又有一种其色白者，血瘀之极，此是内症，急破其瘀，迟则倒靥面白，故须山楂、丹皮、红花、大黄、生地、桃仁等剂，如匀净无内症，身不热，不咳嗽，是血不足而无火，不必多治，宜审之。

　　论咳嗽

　　麻症之干咳，连声不断也，因火旺肺跃。凡疹先时喜咳，咳甚则毛窍开而易透，咳微则腠理闭而难透，故方出之时欲其咳。至既出之后，欲其不咳为佳，如仍有咳，当以清痰降火为要。若初起时不咳，麻必不出，于发散中加半夏，以助其嗽，使麻可出。

　　论鼻涕鼻衄鼻扇

　　鼻通多涕，此肺气顺也，最吉。故初出时至没后，而皆有是者，此肺气和平而不阻塞，顺症也，不必服药。今云多涕，谓浓涕而时有也，非谓涕少而暂有，临症者宜推之。

　　若无涕鼻干，肺腑火热，闭塞毛窍不通，初出未出时，得此必重。又有内为热甚外为鼻眵所结，至于无涕，云其眵结而涕自见，是肺气通。虽重可救。如真有鼻干无涕，此症甚危，亦轻没后，治宜详审。若下药得喷嚏，肺气得解而通也。将出未出之时，必先外感，而今得通故也，其毒虽重可救。正出而得此症，其毒尽解，又何后患？又有衄血者，因内热狂盛，邪血沸腾，血从火化，是以从肺而上溢于鼻，名曰衄血。将出未出之时，而忽有衄，是毒从衄解，不必服药。至于久衄不可，若出透与没后有此症者，宜于清肺药中佐以凉血之味，使火退而衄止。如并口中有血者，服凉剂不止，惟用发散，使毒得出，而衄自止矣。又有名为鼻扇者，是肺气将绝也。喘满喉鸣，多属于痰，因火毒内结而亢甚，若喉中无痰喘，精神如故，还可挽救，急用润肺消痰清热为主，否则难治。

　　论发搐

　　疹之发搐，不比寻常。若喉中发痰，非真搐也，当分先后。若见于发热初出之候不妨，治宜疏托，引加清凉。若见于正出已没之时难治。总要清上焦之热，兼利小便而已。

　　总附咳嗽诸方论

　　凡疹回后，有咳嗽者，是火气旺燥，肺金受克故也。治宜清金降火汤，用黄芩、黄连、山栀、石膏、花粉、贝母、陈皮、桑皮、杏仁、苏子、甘草、麦冬、栝蒌仁。如不应，外加葶苈、枳壳。若声不出，以清金降火汤作主，再加葶苈。倘有烦躁腹胀，泻痢不止，声哑唇青紫黑者，宜用黄连解毒汤，药用黄芩、黄连、枳壳、归尾、红花、赤芍、生甘草、大黄。或用甘桔汤，甘草、桔梗、力子、玄参、连翘、知母、杏仁、干姜。若痰中带血，喘促闷乱，用凉膈散，黄芩、山栀、薄荷、连翘、生甘草、大黄。

　　总附渴症诸方论

