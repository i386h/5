<!-- { "loadSidebar": true } -->
　　半夏白术天麻汤半夏 麦芽（各钱半） 干姜（三分） 白术（土炒） 神曲（各一钱炒） 黄柏（二分酒炒） 人参 苍术（米泔制） 天麻（煨） 黄 （蜜炙） 陈皮 泽泻 茯苓（各五分）

　　水煎黑锡丹沉香 附子（制） 葫芦巴 肉桂（各五分） 茴香（焙） 补骨脂 木香 金铃子 肉豆蔻 黑锡硫黄（与黑锡结砂各一两）

　　为末。研匀酒煮。面和丸。梧子大。阴干。每服五钱。空心姜盐汤送下。一方有阳起石五钱。巴戟一两。

　　选奇汤防风 羌活（各三钱） 黄芩（一钱酒炒） 甘草（三钱夏生冬炙）

　　每服三钱。水煎热服。

　　卷之三　杂症

　　头眩

　　经言诸风掉眩。皆属肝木。则眩者风之所作。而肝之所主。河间则责于火。

　　火炎上而动摇也。丹溪则责于痰。痰流动而冲溢也。然治火并治痰。而眩如故者何耶。良缘火之有余。本于水之不足。则壮水之主。钱氏六味丸加鹿茸是也。痰之所发。由于水之上泛。则益火之原。仲景肾气丸补而逐之是也。使根本坚实。即枝叶扶苏。孰得而震撼之哉。其次则莫如培土。木克土。而实藉土以自栽。有如思虑太过。则调以归脾。劳役不节。则益以补中。

　　使心火宁而不盗母气。肺金旺而化源益滋。更入杜仲枸杞山茱萸之属。

　　上病下取。则鲜有不安者也。盖眩为中之始基。中为眩之究竟。其所以致此者。未有不戕。贼真阴而得。则又何容讳耶。

　　一体虚之人。外感六淫。内伤七情。皆能眩晕。当以脉证别之。

　　一气虚者。乃清气不能上升。或汗多亡阳而致。当升阳补气。血虚者。乃亡血过多。阳无所附而然。当益阴补血。此皆不足之症也。痰涎郁遏者。宜开痰导郁。重则吐下。风火所动者。宜清上降火。外感四气。散邪为主。此皆有余之症也。刘宗浓辨之颇详。要之素无病而忽眩者。当于有余中求之。素不足而眩者。当于先后天分之。不得以气血该也。

　　本事川芎散 治肝风眩晕。

　　山茱萸（一两） 小川芎 人参 山药 茯神 甘菊花（各半两）

　　为末。每服二钱。酒调下。

　　钩藤散 治肝火头晕。兼有痰者。

　　钩藤 陈皮 麦门冬 半夏 茯神 甘菊花 人参 防风 白茯苓（各半两） 甘草（一钱） 石膏（一两）

　　每服四钱。姜七片。水煎。

　　许学士二方。用意颇微。不可忽视。

　　卷之三　杂症

　　鼻渊

　　鼻渊一名脑渊。以鼻之窍。上通脑户。脑为髓海。犹天之星宿海。奔流到底。

　　骨中之髓。发源于此。故髓减则骨空头倾视深。精神将夺矣。李濒湖云。鼻气通于天。天者。头也。肺也。肺开窍于鼻。而阳明胃脉。环鼻而上行。脑为元神之府。而鼻为命门之窍。人之中气不足。清阳不升。则头为之倾。九窍为之不利。然肺主皮毛。形寒饮冷则伤肺。治者但见其标。不求其本。往往喜于解散。散之过。则始流清涕者。继成独涕。渐而腥秽。黄赤间杂。皆由渗开脑户。日积月累。而至 羸矣。使非参 益其阳。麦冬五味敛其阴。佐以辛荑透其窍。脑户何由而固耶。虚寒少入细辛。内热监以山栀。又须六味丸加鹿茸枸杞等。下填肾阴。则精足者髓自充。尚何漏卮之足云。

　　补中益气汤黄 （一钱半蜜水炒） 人参 白术（炒土） 当归 麦冬（各一钱去心）

　　广皮（七分） 柴胡 炙甘草 升麻 辛荑 山栀（各三分炒黑） 五味子（九粒杵）

　　姜枣水煎。

　　补脑丸 治鼻渊久不愈者。神效。

　　人参 麦门冬（去心） 茯苓 杜仲（盐水炒） 肉苁蓉（酒净） 山药（饭上蒸切） 熟地黄 山茱肉（各二两）

　　黄（蜜水炒） 枸杞子 菟丝子（各三两） 鹿茸（酒浆微炙切片） 五味子（各一两）

　　为末。另捣苁蓉枸杞熟地麦冬。略添炼蜜和丸。如桐子。每服四钱。白滚汤下。

　　卷之三　杂症

　　耳病

　　阴阳之用。互合成体。有如阳窍七。奇数也。而五脏开之。则主受。阴窍二。偶数也。而六腑输之。则主化。然阳窍中。心肺为阴中之阳。则口鼻之气。升降往来。无形而之有形矣。肾肝为阴中之阴。则耳目之窍。虚实交参。有形而之无形矣。故五色则目收之。五味则舌辨之。五臭则鼻吸之。五音则耳纳之。然目之光犹外发。木中有火也。耳之聪惟内受。水性润下也。恒见肾气足者。耳中之墨充塞。而听愈聪。肾气虚者。耳中空窍无碍。而听愈背。明乎此理。可见少阴之气。藏于耳中。而其外蔽者。则少阳之风火。扰乱相扇。驱其外邪斯得矣。若夫肾气不充。少阴之脉不至。惟峻补真阴。入以镇坠之品。则气不上乱。复其司听之职。则虚而能受。如空谷之音。附应立赴矣。不知者。妄以外导法。欲令气通。则阴内阳外。岂能越出而失其常经乎。或又曰。心开窍于舌。寄窍于耳。凡用心过度。火为之扰。然鸣则有之。聋则未也。

　　究之心肾不交。水不升故火不降耳。至痰火为患。耳如蝉鸣。降气则痰下。

　　益水则火息。亦不越摄气归元之旨也。

　　一色欲损肾。六味丸入杜仲牛膝沉香黄柏枸杞磁石。

　　一耳中干结。耳鸣而聋。柴胡聪耳汤。

　　一上焦热。耳鸣而聋。及出脓汁。蔓荆子散。耳痛生疮。黍粘子汤一停耳。耳中有脓。用桑螵蛸炒。入六味丸。

　　柴胡聪耳汤连翘（四钱） 柴胡（三钱） 炙甘草 当归 人参（各一钱） 水蛭（五分炒） 虻虫（三个去壳足炒） 麝香（少许）

　　上除后三味别研外。作一服。加生姜三片。水煎去渣。入三味末再煎。食远服。

　　蔓荆子散甘菊 蔓荆子 桑白皮 麦门冬 生地 赤茯苓 赤芍药 前胡（各一钱） 炙甘草 升麻 木通（各三分）

　　姜枣水煎。

　　黍粘子汤昆布 苏木 生甘草 蒲黄 龙胆草（各二分） 黍粘子 连翘 生地 炙甘草 当归 黄芩 黄连（各三分） 柴胡黄 （各四分） 桔梗（一钱半） 桃仁（三个去皮尖） 红花（少许）

　　水煎。

　　六味丸怀熟地（八两） 山茱萸 淮山药（各四两） 牡丹皮 泽泻 茯苓（各三两） 磁石（一两醋 七次） 沉香（五钱） 牛膝 杜仲（盐水炒） 枸杞子（各二两） 黄柏（一两盐水炒）

　　为末。添炼蜜糊丸。每服三钱。青盐汤下。

　　卷之三　杂症

　　目病

　　凡窍各司其一。而唯目。则五脏之精华。皆上注焉。其瞳子。则水之晶而火之用也。黑膏者。木之脂。白膏者。金之液。木火金水。合聚其彩。重重裹之。而神乃外发。故其光之所射。无远不照。无微不察。犹天之有日月也。然人但知其发之用在木火金水。而不知其藏之妙独在于土。土无光者也。而上下眼胞则主之。以司开阖。故昼则开而属阳。夜则阖而属阴。有阴之阖。正以济阳之用。木火金水。皆藏于土中。乃发露而不穷。此造化之巧。本于能藏也。试观之木膏入土。年久成珀。铜坑在土。空青乃生。井中水。则澄澈。石中火。则光焰。无在不藉土为用。东垣云。五脏六腑之精气。皆禀受于脾土。

　　贯于目。脾者诸阴之首。目者血脉之宗。脾虚则五脏之精气。皆失所司。不能归明于目矣。苟心烦事冗。饮食失节。劳役过度。则百脉沸腾。复感外邪。

　　而诸病生焉。善治者。必理脾胃。养血安神。而驱风清火。治标之法。可暂而不可常者。若夫色欲损肾。则肾肝之阴。真水真火。不可一日而缺。尤急宜讲求者也。

　　一目疾感风寒。脉浮洪或紧。宜发散。后加甘菊蒺藜决明枳壳。凉血。生地丹皮。

　　一日疾红赤。不畏风寒。脉数疾者。用甘菊蒺藜决明山栀酒芩酒连当归枳壳。

　　一眼胞浮肿。防风通圣散主之。微肿而虚。用蝉壳茯苓决明山药木通麦冬或加白术。

　　一目疾有星翳。用蒺藜木贼决明谷精当归生地蔓荆子青葙子。

　　一眼目昏花。视物不明。因思虑者归脾汤。劳倦者补中益气汤。郁怒者加味逍遥散。肾水不足。滋阴肾气丸。真火不足。济阴地黄丸。或八味丸加沙苑蒺藜枸杞子。

　　一瞳神散大。用远志茯神枣仁人参枸杞山药五味。

　　一肝肾气虚。两目昏暗。视物不明。用加减驻景丸。

　　一雀盲。至夜则目不见。用补中益气汤加枸杞子山茱肉山药。

　　一沿眶烂眼。用甘菊白芷各二钱。朴硝五钱。杏仁十七粒。胆矾三分。羌活一钱。水二钟。煎一钟。净洗神应。

　　一东垣治饮食劳役所伤。视物昏花。用益气聪明汤。

　　一娄全善治目珠疼。至夜尤甚。及点苦寒药反疼者。用夏枯草四两。香附末二两。甘草四钱。清茶调服二钱良效。

　　防风通圣散防风 川芎 当归 薄荷 芍药 大黄（炒） 麻黄 连翘 芒硝（各五钱） 石膏黄芩 桔梗（各一两） 滑石（六两） 山栀 荆芥 白术（各一两土炒） 甘草（二两）

　　为末。每服二钱。姜水煎服。

　　滋阴肾气丸熟地黄（三两） 生地黄（四两） 牡丹皮 当归 山茱肉 山药 柴胡 五味子（各五钱） 泽泻 茯苓（各二两五钱）

　　为末。蜜丸。每服三钱。淡盐汤下。

　　济阴地黄丸五味子 麦门冬 当归身 熟地黄 肉苁蓉 山茱肉 干山药 枸杞子 甘菊花 巴戟肉（各等分）

　　为末。蜜丸。每服三钱。白汤下。

　　加减驻景丸菟丝子（半斤酒制） 当归 熟地黄（各五两） 车前子（焙） 五味子 枸杞子（各二两） 楮实子 川椒（炒各一两）

　　为末。蜜丸。每服三钱。温酒下。

　　益气聪明汤人参 黄 （蜜水炒） 炙甘草（各五钱） 升麻 葛根（各三钱） 蔓荆子（钱半焙研） 芍药（酒炒） 黄柏（各一钱）

　　每服三钱。水煎。

　　卷之三　杂症

　　口病

