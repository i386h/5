<!-- { "loadSidebar": true } -->
　　见其热。辄思清之一失也。其继也。阳虚宜补阳。而反滋阴。阴虚宜滋阴。而反补阳。则阴阳愈乖。二失也。且阳虚有火。则甘温之中。不宜燥热。阳虚无火。则甘温之中。不宜凉润。阴虚有火。则壮水之中。勿杂燥味。阴虚无火。则益火之中。切禁苦寒。治者不守大法。三失也。又有阳先病。而温之大过。阴后病者。阴先病而凉之太过。阳后病者。治者不知变计。四失也。况阳虚则阴无所统。病在阴而仍宜治其阳。阴虚则阳无所附。病在阳。而仍宜治其阴。治者不窥原本。五失也。此其间缓急进退之法。非可执一。宜深思而熟计之。不致变生而易辙。斯善尔。故治损之法。惟越人为最精。其曰损其肺者益其气。即劳役所伤。而用补中益气之类也。损其心者。调其荣卫。即思虑过度。而用济生归脾之类也。损其脾者。调其饮食。适其寒温。即饮食失节。而用四君六君人参理中之类也。损其肝者。缓其中。即七情怫郁。而用加味逍遥之类也。损其肾者益其精。即真阴失守。而用六味八味之类也。

　　矧肾受五脏六腑之精而藏之。五脏盛。乃能泻脾运水谷之精而日生之。

　　以灌于脏腑可见先天之精。早已易竭。后天之精。生之实难而不知节者又妄用而不恤。于是精不能生气。气不能生神。而骨痿色悴。劳瘵之形成矣。虽有扁仓。能不却走哉。

　　按虚损之症。未有不见于咳嗽。而咳嗽之因。则有多端。如形寒饮冷则伤肺。此时而即解之易易也。然有忽视而任之者。则邪内伏而正反虚有重视而屡发者。则气益虚而嗽弥甚。于焉津液内亡。肺气不能自固。

　　而肾绝生化之源。更加之以不谨。而子母两亏。阴益亡而竭矣。阴竭则火动。火动则金愈伤。燎原而不可遏。求其不为怯也难矣。于是疗之者。

　　始议降火。议清金。不知苦寒又坏胃。胃伤则脾亦伤。更绝其肺之母而死亡迫矣。故善治者。肺虚则补其气。兼补其脾。使土得以生金。肺有火。

　　则补其肾。使子不盗母之气。而水足制火。火衰。则补其火。使不致金寒水冷而上泛为痰。仲景谓阴虚咳嗽者。用肾气丸补而逐之。东垣谓脾虚生痰者。六君子补中益气培而养之。如忧虑而伤心脾。归脾汤主之。

　　郁怒而伤肝脾。加味逍遥归脾主之。气血两虚。八珍人参养荣汤主之。

　　此皆治咳嗽之大法。亘古而不可易者也。奈何世之医者。一见咳嗽。不求其因。罔顾其本。嗽家药品。搜括无遗。发散不效。继之消痰。消痰不效。

　　继之降气。降气不效。继之清火。清火不效。待毙而已。不亦重可哀哉。

　　卷之二　杂症

　　血症

　　凡症之可畏者。莫甚于失血。使不急有以止之。则危亡随焉。然止之而不得止。或屡止而屡发者何故。良由世之治者。执火载血上。错经妄行之说。

　　不求阴阳原委。漫以寒凉投之。设在火症。偶尔获效。危亡者接踵矣。褚齐贤有服寒凉百不一生之叹。岂过甚哉。窃念人之一身。内而脏腑。外而皮肤。而血潜行于中。岂容有发越也哉。惟伤于肺。则血缕带于痰中。伤于脾。

　　则血散漫于痰涎。伤于肝。则血凝结而紫黑。伤于肾。则血随咳唾而出。伤于心与肾。则血暴吐而成盂。其间脏腑。虽有气血多少之别。断未有真阴足而妄动者。亦未有元气充而不摄者。每见失血之人。非有大损于脏腑。

　　则血不易以至。一至焉。则症不易以复。从可识矣。端赖求其原而疗之。或补其阳。以固脾肺之气。如面色黄白。而脉虚大空软者是也。或补其阴。以固肾肝之气。如面赤口干。而脉虚细弦数者是也。然补阳无论矣。而补阴之中。又有火衰者。其症面青白而脉迟弱。或服寒凉而脉反鼓指者。皆当以导火归元。如八味丸以消阴翳是也。不见立斋治张东谷。遇劳则吐血一二口。用补中益气汤。加门冬五味山药熟地茯神远志。非补脾肺乎。丹溪每用炮姜止血。缪仲仁用四君六君加木香。谓古人治血多以胃药收功。非补中焦乎。养葵谓心主血。脾裹血。肝藏血。归脾汤。三脏之药毕具。用之鲜不神效。非补心脾乎。余治一友。汪子轶干。应乡试过劳。及归。吐血。屡发屡止。遍服补阴药。逾年不效。余见之面色白。脉虚数无力。体中未尝畏热。余曰此不特脾肺虚而命门之火亦衰。遂用归脾汤加炮姜五味倍人参。而血势少衰。偶加门冬。则又如故。继以八味丸无间服之。血遂止。若八味少弛。则血又复。以后连获二子。应试如初。非补命门乎。乃知有形之血。

　　固于无形之气。无形之气。资于命门之火。所谓精足则气旺。气旺则神生。

　　神者血之华也。不信然哉。及观古人治脱血。必用大剂独参汤以挽之。岂血未至于脱。而反不可用人参乎。此亦余之所不解矣。故余治失血症。上必顾其脾肺。下必滋其肾元。切禁苦寒以伐之。庶几无愧于前哲。而不遗人夭枉也。

　　按上治五脏法也。胃多气多血。暴吐成碗成盂。当火炽方盛时。必用四生丸。生地凉血。荷叶柏叶破血。假艾叶辛温济之。则血不复滞而归经矣。胸中气塞。血成紫块者。此必血菀于上。宜桃仁枳壳陈皮香附之属。

　　破而降之。则气平而血止矣。小便尿血。心移热于小肠。清心莲子加柏叶牛膝小蓟主之。大便下血。元气下陷。补中益气加槐花槐角地榆主之。审其虚实而施治可也。至鼻衄。血冲清道。四生丸为最妙。虚则生脉散加黄 芍药以摄之。牙宣出血。六味丸加骨碎补。虚寒者。八味丸加骨碎补。生脉散亦效。此又岂法之所拘哉。

　　生地丹皮汤 治脉数内热咳嗽痰血者。

　　怀生地 牡丹皮 川贝母（去心研） 麦门冬（去心）

　　广陈皮（各一钱） 炙甘草（三分） 沙参（一钱） （如不止加阿胶一钱蛤粉炒成珠）

　　加焙扁柏叶一钱。水煎服。如吐血。去门冬加荷叶艾叶。或加藕节童便。

　　当归止血汤 治脉弦胁痛气逆者。

　　当归（一钱） 香附（一钱便制） 生地（一钱） 白芍药（一钱酒炒） 牡丹皮（一钱）

　　苏子（一钱） 炙甘草（三分） 广陈皮（一钱）

　　加焙扁柏叶一钱。水煎服。

　　白芨汤 治内伤吐血。

　　白芨 茜草 生地 丹皮 牛膝 广皮 归尾（各一钱）

　　加荷叶蒂五个。水煎服。

　　补方见论内

　　卷之二　杂症

　　咳嗽

　　咳嗽。微疾也。连绵不已。则又痼疾也。夫岂容渺视哉。然咳则有声无痰。虚怯者恒见之。或时咳一声。或连咳二三声。日以为常。初不经意。而 羸已成矣。盖肺出气。肾纳气。升降往来。舒徐不迫。惟纵欲以竭之。以耗散之。而真气馁。于是假咳而上达。岂可久之道哉。嗽则有声有痰。其因多端。外则六淫。内则七情。咸足以致之。经谓五脏六腑。皆令人咳。非独肺也。而肺为之总司。然六淫之中。风寒尤易犯。以肺主皮毛。而开窍于鼻。形寒饮冷则伤之。留而不去。为寒为热。变迁不一。须审其风则解之。寒则散之。中病即止。若过于解散。则腠理疏而邪复袭。愈袭愈解。愈解愈袭。脾肺虚而元气惫。反变成他症而难疗矣。况乎暑湿七情等因。又当随感而施治者哉。窃思痰者。身之液也。外充皮肤。内滋脏腑。气为之化。血为之辅。相为灌溉而不可竭者。若久嗽不已。则腑腑精华。肌肉血脉。俱为耗引。消竭于痰。比之脱气脱血。何多逊焉。独不观久嗽者。始而色瘁。继而肉消。继而骨痿。皆津液不能敷布乃至此。夫岂容渺视哉。故疗之者。干咳。用地黄丸峻补其肾。

　　兼进人参以滋化源。痰嗽。风则解以辛凉。寒则散以辛温。暑则清之。湿则燥之。燥火则润之。七情则随所因而调之。而总以扶脾保肺为首务。幸毋沾沾于逐痰也。

　　按痰又有酒湿而生者。六君子加葛粉泽泻之类。有食积而生者。枳术加半夏曲陈皮甘草之类。有痰火而生者。二陈加栝蒌山栀黄芩之类。

　　有肺燥而生者。二冬加贝母栝蒌百合之类。有气逆而生者。二陈加苏子桑皮杜仲之类。此皆治标之治法。随症以投。第不可过甚耳。

　　卷之二　杂症

　　呕吐

　　凡病皆有虚实寒热。而呕吐为尤甚。良由治之者。喜温暖而利攻伐。热者热之无遗。火症临之愈剧。攻者攻之殆尽。胃气因而转伤。于是有呕之不止。而吐之勿绝。其不至危殆者几希。盖缘寒与实易辨。而虚与热易淆也。

　　寒与实者。或内伤生冷。或客寒犯胃。或醉饱无度。或饮食失节。脉必沉紧弦滑。而中焦胀满不安。不有以温之。则寒不除。不有以攻之。则滞不化。宜乎藿香平胃之属。奏绩易易也。若夫寒郁为热。经曰诸逆冲上。皆属于火。

　　诸呕吐酸。皆属于热。人咸知之。唯是不察其因。而漫以止吐药投之。往往喜用香燥。殊不知呕属少阳。木中有火。火性炎上。肋之弥炽。甚至呕绿水或如菜叶者。则胆中之汁也。使不急与栀连降之。则呕逆何时而止耶。每见惊伤胆者。其病善呕。先哲立温胆汤。独入竹茹。降气降火。意可识矣。况乎胃属土。畏木者也。木邪凌土。胃气必伤。水谷不纳。胃中之津液。竭尽无余。而下焦之气。逆而上攻。比比胸膈痞塞。有似乎实。医者从而伐之。则一线之气立断矣。故凡遇久吐伤胃。则必于清火中加人参以扶胃气。然后徐进米饮。方能纳也。尝见古人治虚寒吐逆。用热药恐其捍格。反入黄连童便为向导。下安阴分。矧在热症。而反以火济火乎。虽其间声物俱出谓之吐。有声无物谓之呕。声浊恶而长谓之哕。或七情之拂郁。或六气之交乘。或水土之不和。或关格之不利。种种悬殊。疗非一致。然苟能于虚实寒热体勘精切。亦可无遗蕴矣。

　　治验

　　一女子积劳后。忽发寒热。呕吐不止。三日夜罔间。凡用藿香二陈伏龙肝之类。皆不效。呕至如菜叶青汁。形神俱疲。余急进山栀人参神曲茯苓一剂。其呕渐止。后以人参调理而痊。

　　一女子因惊后。胃脘作疼。呕逆不止。亦越三日矣。胸中时叫饥。但不能纳谷味耳。且神昏谵妄。面见 疹。及余按其脉则弦。而重取则空。弦者。惊伤胆之脉也。空者。胃气虚之诊也。 疹者。火炎上之象也。余以远志茯神枣仁安神养胃。木香陈皮止痛平气。山栀童便降火。稍入柴胡引经。

　　倍用钩藤止惊。一剂呕止 退。神安思食。再剂而愈。

　　二陈汤半夏 茯苓 广皮（各一钱） 甘草（三分）

　　姜三片。水煎。如脉数烦热呕酸。加黄芩山栀钩藤。甚则入黄连。如停滞。

