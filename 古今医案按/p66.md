<!-- { "loadSidebar": true } -->
　　易曰。崩虽在血。其源在气。气如橐 。血如波澜。血随气行。欲治其血。先调其气。然有调气而血疾不愈者。有不调气而治血亦愈者。又何也。盖所因有不同耳。有因血而病气者。

　　有因气而病血者。能以脉证辨之。而治法之先后定矣。如人禀来血虚者。血虚气必盛。为咳血潮热咽痛等证。此则以血为主。而用滋阴降火之剂。今此证时值秋令。肺脉宜浮短而反沉大。失其令矣。有云。下手脉沉。便知是气。大者火也。气有余即是火。沉而兼大。是气郁而不运也。况肝木至秋。脉当微弱。兹反弦大而结。肝脉结者。血积于内也。病因肝家怒火郁结。血不归经而妄行。非因气而病血者乎。故以治气为先也。曰。指甲已黑矣。君断子时变红血已止矣。君断午时复来。何也。易曰。此正阴阳生长之妙也。盖血活则红。血凝则黑。

　　爪甲黑者。血凝而不散也。今用药以行其气。至子时一阳初动。气行则血活。故黑甲变而红矣。至午时一阴复生。肝乃乙木。乙木生于午。肝气得令。其邪不能容。故积血于此时尽出积出则气运血行。循环经络而病已矣。

　　震按此案议论通畅。大有发明。然开郁疏气之药。一服而瘀血行。新血止。必无其事。

　　不过此病有此理。姑存其说。以示后人。使勿墨守见血治血一法。

　　孙东宿治潘敬斋媳。经水不调。医投安胎之剂。越七月。经水忽大行。内有血块筋膜如手大者一二桶。昏冒困惫。其脉右关洪滑。左寸洪数。两尺皆洪大。病交夜分。切牙乱语。

　　手心热。口噤。时手足皆冷。心头胀闷不快。面色青。诸医皆谓难治。孙曰无恐。此浊痰流滞血海。以误服安胎之剂。益加其滞。血去多。故神魂无根据。痰迷心窍。故神昏语乱。其发于夜半者。乃痰热在心包络与胆经。故每至其时而发。为之调气开痰。安神养血。可生也。

　　即以温胆汤加石菖蒲、酒芩、天麻、枣仁、丹参与服。其夜子丑时。切牙乱语皆减半。次日仍与前药。每帖加竹茹五钱。临睡又与黑虎丹数粒。诸证悉去而愈。

　　震按此证不用脱血益气之法。其察脉审证高矣。然此时着眼在昏冒胀闷等证。非血去多而犹不止也。温胆汤竹茹用至五钱。终系暴病。病根在痰火。误服补涩药以致崩。非久崩不痊者比。若吾邑钱观察夫人患崩证三年。名医毕集。靡药不尝。迨后用归脾汤几数百帖。服参无算。旋愈旋发。卒致不起。纵遇孙公。亦复何法以治之。

　　施笠泽治祁君万之内。崩中。服地榆、续断等药不效。施诊其脉沉而结。曰。蓄血证也病得之天癸至而怒。祁曰然。因怒经止。半月后即患崩证。迄今一月矣。乃用桃仁、大黄行血破瘀。或谓失血复下。不导其势耶。施曰。血随气滞。蓄积不散。壅塞隧道。溢而妄行决壅去滞。则血自归经矣。不然。舍其本而治其末。何异下水塞流乎。服汤二剂。果下血。天癸旋至。

　　〔附〕高鼓峰治一产后恶露不尽。至六七日。鲜血奔注。发热口渴。胁痛狂叫。饮食不进。用养血及清肝行血药。无一效。高诊其脉。洪大而数。乃曰。此恶露未尽。留泊血海。

　　凡新化之血。皆迷失故道。不去蓄利瘀。则以妄为常。曷以御之。用醋制大黄一两。生地一两。桃仁泥五钱。干漆三钱。浓煎饮之。或曰。产后大虚。药毋过峻否。高曰。去者自去。

　　生者自生。何虚之有。服后下黑血块数升。诸病如失。再用补中益气调理而痊。

　　震按此二案。若合符节。要皆实证也。实证易治。一攻即愈。虚证难医。屡补无功。经云。不能治其虚。何问其余。以见能治虚者。自无难题矣。夫治虚用补。通套之法也。审其脏腑经络奇经。虚在何处。有无寒热湿风之兼挟。细细分别。尚或效或不效。其效者为能治。

　　不效者仍为不能治也。寒热湿风。古人皆有成方。而风之一字。今多忽略。内经云。卒风暴至。则经水波涌而陇起。原与天暑地热。经水沸溢。对待为言。故古人治风入胞门。有一味防风丸、举卿古拜散等方。若肝风内动。则未之及。肝属风木。主藏血。因怒因郁。皆致斯病须以逍遥散、虎潜丸、乌梅丸、补肝汤。斟酌加减。盖即肝风动血。又有挟寒、挟热、挟瘀之分。人参、熟地、阿胶、黄连、地榆、桂、附、桃仁、柏子仁、三七、郁金等。可凭脉证参入。总在临机权变。不得只以虚目之也。

　　卷九　女科

　　带下

　　吴茭山治一妇人。久患白带。瘦削无力。倦怠欲睡。腰酸腿痛。饮食无味。面黄。日晡烦热。小便淋沥。以归身、茯苓各一钱。炒芍药、地骨皮、白术、川芎、人参各八分。黄芩鹿角胶各一钱。炙草、熟地、车前子各五分。枣二枚。水煎服。数服而愈。后治数妇皆验程明佑治一妇。病带下不止。医投调经剂。血愈下。复投寒凉药。遂下泄。肌肉如削。

　　不能言。四肢厥逆。程诊其脉细如丝。曰。阳气微而不能营阴。法当温补。阳生则阴长而血不下漏。遂以人参二两。附子三片。浓煎。一服手足微温。再服思食。继服八珍四十剂愈。

　　立斋治一妇人。头晕吐痰。胸满气喘。得食稍缓。苦于白带。二十余年矣。诸药不应。

　　薛曰。此气虚而有痰饮也。饮愈带始愈。遂用六味地黄丸。不月而验。

　　震按六味地黄。岂能治饮。就此证宜六君与肾气丸并用。即如首案。熟地仅用五分。次案附子仅用三片。俱不可解。

　　一妇人吞酸胸满。食少便泄。月经不调。服清气化痰丸。两膝渐肿。寒热往来。带下黄白。面黄体倦。此脾胃虚湿热下注。用补中益气倍参、术。加茯苓、半夏、炮姜而愈。若因怒。发热少食。或两腿赤肿。或指缝常湿。用六君加柴胡、升麻。及补中益气。

　　孙东宿治吴太夫人。年六十余。久患白带。历治不效。变为白崩。诊得右寸滑。左寸短弱。两关濡。两尺皆软弱。孙曰。据脉心肾俱不足。而中焦有湿。今白物下多。气血日败。

　　法当燥脾。兼补心肾。乃制既济丹。用鹿角霜、当归、茯苓各二两。石菖蒲、远志各一两五钱。龙骨、白石脂各一两。益智仁五钱。山药糊丸。空心服以补心肾。又制断下丸。用头二蚕沙炒三两。黄荆子炒二两。海螵蛸磨去黑甲、樗根白皮各一两。面糊丸。午后服以燥中宫之湿。不终剂而愈。

　　震按今之妇人。患带下者十居八九。而带下之虚证。亦十居八九。虚证挟肝火。挟湿热者。又十居八九。若不虚而只是肝火与湿热者。仅十之一二而已。故此门集案虽少。其治法大旨。已约略可见。

　　卷九　女科

　　妊娠睹病

　　徐文伯从宋后废帝出乐游苑门。逢一妇人。有娠。帝以善诊。诊之曰。此腹有女也。问文伯。曰。腹有两子。一男一女。男左边青黑。形小于女。帝性急。便欲剖视。文伯恻然曰若刀斧。恐其变异。请针之立堕。便泻足太阴隐白穴。补手阳明合谷穴。胎便应针而落。

　　两儿相续出。果如其言。

　　魏曰。可见堕胎之证。以脾为主。则知安胎之法。亦以脾为主。

　　震按徐公之术精矣。而奏对尤善。盖宋废帝荒淫无道。若以验胎致杀孕妇为谏。帝必不从。乃云。若用刀斧恐其变异。则帝方欲其说之不验而无所文饰也。斯听其用针矣。仁人之言。其利溥哉。

　　陈斗岩治叶南洲妻。经闭五月。下白或赤。午后发热。咳嗽呕吐。医以为痨瘵。陈视之曰。两尺脉皆实。此必有孕。外受风邪。搏激故耳。饮清和之剂而安。未半年。生一子。

　　薛立斋治妊娠三月。其经月来三五次。但不多。饮食精神如故。此血盛有余。儿大能饮自不来矣。果然。

　　震按此二条似孕似病。近亦最多。必须善诊。方能不惑。

　　一妊娠每至五月。肢体倦怠。饮食无味。先两足肿。渐至遍身。后及头面。此是脾肺气虚。朝用朝中益气。夕用六君子加苏梗。而愈。

　　程文彬治孕妇七个月。胸膈饱闷。气喘。忽吐出一物。如小肠寸许。举家惊疑其胎烂。

　　程至。诊得寸口脉洪滑。知其气盛血少。胎气凑上。中焦蓄有湿热。湿生痰。知所吐之物。

　　乃痰结聚。病名子悬。以紫苏饮加芩、连、贝母。十剂获全。

　　震按此二案。乃子肿子悬治法之大略也。

　　孙东宿治一匠妇。怀妊五月而患心痛。究其所由起。谓由失足坠楼也。始教饮韭菜汁一盏。痛止。其夫又从邻医取药煎服。服后心复痛。吐鲜血盈益。胸间冲冲上抵。疼不可言。

　　孙诊之。六脉洪大。汗出如雨。喘息不休。其妇楼居低小。令亟移居楼下。随与益元散五钱用紫苏汤调服。即熟睡至晓。汗敛喘定。痛亦止。再与固胎饮一帖全安。邻医私询曰。吐血脉忌洪大。加以喘汗。危益甚矣。且妊妇禁汗。禁下。禁利小便。先生之药悉犯之。而反获效。何哉。孙曰。医贵审证。此妇之汗。以楼居低小。当酷暑而热逼故也。汗多血去而胎失养。故忡忡上抵。喘息不续。移楼下以避暑气。益元散为解暑圣药。而紫苏又安胎下气之妙品。气下则血归原而病痊矣。此对证之药。法出五海藏医垒元戎四血饮是也。特诸君检阅不遍。即检阅亦不知为胎产之治。余不过融会前人之法。用而不谬耳。

　　震按胎前而用滑石。汗多而用紫苏。所谓有故无殒亦无殒也。乃引四血歙以证之。实系附会。因此方惟紫苏、丹参、蒲黄、滑石四味。遂可假托耳。

　　一妇妊已七月。梦见亡故祖母。挥拳打背一下。惊醒。即觉胎动不安。血已下。大小便皆急。腰与小腹胀疼者五日。此亦事之奇也。孙诊其脉。两寸俱短弱。此上焦元气太虚。当骤补之。人参、 、术、阿胶各二钱。归、芍、条芩、杜仲各一钱。砂仁、香附各五分。苎根嫩皮三钱。葱白六钱。一剂而血止。两剂诸证悉除。四剂后。减去苎根、葱白。调理旬日足月而产一女。

　　东宿曰。张氏妇年二十一。其夫延予诊。左寸关短弱。尺滑。右寸亦滑。关濡弱。尺沉微。诊毕。问予曰。脉何如。予曰。心神脾志。皆大不足。肺经有痰。夫曰不然。乃有身也予曰。左寸短弱如此。安得有孕。夫曰。已七十日矣。予俯思久之。问曰。曾经孕育否。

