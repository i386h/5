<!-- { "loadSidebar": true } -->
　　夫曰。已经二次。今乃三也。予问二产皆足月否。男耶女耶。夫曰。实不敢讳。始产近九个月。手足面目完全。而水火不分。 肉一片。生下即死。次亦九个月。产下亦无啼声。看时口中无舌。亦旋死。二胎之异。不知何故。望先生细心察之。予方悟二胎之不完者。由心脾二经不足所致也。今左寸右关之脉可见矣。乃为筹思一方。专以补心血为主。令其多服。以百帖为率。枣仁、远志、茯神各一钱。白术二钱。归、芍、枸杞各一钱五分。甘草五分。生地八分。艾絮二分。龙眼肉五枚。水煎服。足月而产一子。次年又有身。不以前事为意。至九个月产下。形体俱具。外有脂膜一片包其面。耳目口鼻皆见。但不能去此脂膜。因思上年之子。为药之力也。

　　震按两寸短弱为上焦元气大虚。左寸短弱为无孕。皆阅历老到之言。又可见察脉者。必须逐部细诊。但此案既云心脾二经不足。何但补心而不补脾耶。

　　卷九　女科

　　肿喘

　　喻嘉言治顾季掖室人。仲夏时。孕已五月。偶尔下血。医以人参、阿胶。勉固其胎。又经一月。身肿气胀。血逆上奔。结聚于会厌胸膈间。食饮才入。触之痛楚。转下甚艰。稍急即连粒呕出。全如噎证。更医数手。咸以为胎气上逆。脾虚作肿而成膈噎也。用人参之补五味之收为治。延至白露节。计孕期已八月。而病势危极。呼吸将绝。始邀喻诊。其脉尺部微涩艰推。独肺部洪大无伦。其喘声如曳锯。其手臂青紫肿亮如殴伤色。喻骇曰。似此凶证。何不相商。幸余尚有善药。可以通其下闭上壅。季掖必求病名。喻曰。上壅者。以肺脉之洪大。合于会厌之结塞。知其肺当生痈也。下闭者。以尺脉之微涩。合于肉色之青肿。知其胎已久坏也。善药者。泻白散加芩、桔之苦以开之。不用硝、黄等疠药也。服二大剂。腹即弩痛。下白污如脓者数斗。裹朽胎而出。胸膈即开。连连进粥。但寒热咳嗽未除。旬余白污既尽。忽大肿大喘可畏。一以清肺为主。竟获全痊。

　　震按此案从吕沧洲得来。沧洲治经历哈散侍人。病喘不得卧。众作肺受风邪治。吕诊气口独盛。厥阴弦动而疾。两尺俱短而离经。乃曰。此得之毒药动血。以致胎死不下。奔逆而上冲。非风寒作喘也。用催生汤加芎、归。煮大剂服之。夜半果下一死胎。喘即止。哈散因告外家诚有孕。以室人见嫉。故药去之。众所不知也。

　　卷九　女科

　　恶阻

　　丹溪治一妇。孕两月。呕吐头眩。医以参、术、川芎、陈皮、茯苓服之。愈重。脉弦。

　　左为甚。而且弱。此恶阻病。必怒气所激。问之果然。肝气既逆。又挟胎气。参、术之补。

　　大非所宜。以茯苓汤下抑青丸二十四粒。五服稍安。脉略数。口干苦。食则口酸。意其膈间滞气未尽行。以川芎、陈皮、山栀、生姜、茯苓煎汤。下抑青丸十五粒而愈。但口酸易饥。

　　此肝热未平。以热汤下抑青丸二十粒。至二十日而愈。后两手脉平和。而右甚弱。其胎必堕此时肝气既平。可用参、术。遂以初方参、术等补之。预防堕胎以后之虚。服一月而胎自堕。却得平安矣。

　　震按右脉弱而胎必堕。虽投参、术无功。此必丹溪试验数次。故确信不疑。

　　一妇孕三月吐痰水并饮食。每日寅卯作。作时觉小腹有气冲上。然后膈满而吐。面赤微躁。头眩。卧不能起。肢疼微渴。盖肝火挟冲脉之火冲上也。一日甚。二日轻。脉和。右手寸高。药不效者将二月余。偶用沉香磨水。化抱龙丸。一服膈宽。气不上冲。二三服。吐止眩减。食进而安。

　　震按抱龙丸乃香窜辛散之药。似非孕妇所宜。竟获大效者。此妇必多郁。或多思。故气结而右寸脉高。诸香药能破郁开结。则效也。

　　汪石山治一妇。形质瘦小。面色近紫。产后年余。经水不通。首夏忽病呕吐。手指麻痹挛拳。不能伸展。声音哑小。哕不出声。医皆视为风病。危之。汪诊脉皆细微近滑。曰。此妊娠恶阻病也。众谓经水不通。安有妊理。汪曰。天下之事。有常有变。此乃事之变也。脉虽细微。似近于滑。又尺脉不绝。乃妊娠也。遂以四君子加二陈治之。诸证俱减。尚畏粥汤惟食干糕香燥之物而有生意。

　　给事游让溪夫人。病新愈。月余经事不行。呕哕眩晕。饮食难进。医以为二阳之病发心脾。女子不月。法在不治。江篁南诊之。尺脉虽小。按之滑而不绝。此妊而恶阻。非凶候也六君子加砂仁。数服而安。后产一女。

　　震按前条系产后经犹未通。此条系病后月事不行。殊难指其为孕。汪公谓事之变。近来却常有之。尺按不绝。最宜留心。至如恶阻乃常病。千金半夏茯苓汤最佳。二陈加生地、芍芎、复花、桔梗、细辛、人参、生姜也。有寒者千金茯苓丸可用。六君加枳实、桂心、干姜、葛根也。橘皮竹茹汤治胃热。抑青丸治肝火。法亦备矣。诸法不应则停药。金匮所谓加吐下者则绝之也。过八十日。自愈。

　　卷九　女科

　　转胞

　　丹溪治一妇。年四旬。孕九月。转胞。小便闭三日矣。脚肿形瘁。左脉稍和。而右涩。

　　此必饱食气伤。胎系弱。不能自举而下堕。压膀胱。偏在一边。气急为其所闭。所以水窍不能出也。当补血养气。血气一正。胎系自举。以参、术、归尾、芍药、带白陈皮、炙甘草、半夏、生姜浓煎四帖。任其叫号。次早以四帖渣作一服煎。顿饮探吐之。小便大通。皆黑水后遂就此方加大腹皮、炒枳壳、青葱叶、砂仁。作二十帖与之。以防产前后之虚。果得平安。产后亦健。

　　一孕妇七月。小便不通。百医不得利。转加急胀。脉细弱。乃气血虚不能乘载其胎。故胎压膀胱下口。所以溺不能出。用补药升起。恐迟。反加急满。遂令稳婆以香油抹手入产户托起其胎。溺出如注。胀急顿解。却以参、 、升麻大剂服之。或少有急满。再托如前。

　　江云。不如将孕妇眠于榻上。将榻倒竖起。胎自坠转。其溺溅出。胜于手托多矣。

　　震按二案皆用补药。则可知利水破气药之谬。观前案任其叫号。四日方用探吐。后学宜借以壮胆。毋事纷更自误。

　　卷九　女科

　　堕胎

　　丹溪治一妇。有胎至三个月左右即堕。其脉左大无力。重取则涩。乃血少也。以其妙年只补中气。使血自荣。时正初夏。浓煎白术汤。调黄芩末一钱。服之至三四两。得保全而生。

　　一妇年三十余。或经住。或成形未具。其胎必堕。察其性急多怒。色黑气实。此相火太盛。不能生气化胎。反食气伤精故也。因令住经第二月。用黄芩、白术、当归、甘草。服至三月尽。止药。后生一子。

　　震按前案补气以生血。此案清热以养气。不过芩、术二味。服又甚少。竟得保全。今恐不能也。然今有煎苎麻汤日服。间佐以二蚕绵灰。或南瓜蒂灰。或黄楝头。亦有验者。

　　一妇经住三月后。尺脉或涩。或微弱。其妇却无病。知是子宫真气不全。故阳不施。阴不化。精血虽凝。终不成形。至产血块。或产血胞。惟脉洪盛者。胞不堕。

　　震按尺脉或涩或微弱。与尺脉微滑按之不绝者。其是胎非胎。从此分别。必于指下辨得清。方于腹中决得定。下案神色甚困。难与之药。其尺脉必不滑。必按之无根也。后石山案两尺浮弱。不任寻按。几与此案脉同。竟以大补得保其胎。此又事之变者矣。

　　一妇腹渐大如怀子。至十月。求易产药。察其神色甚困。难与之药。不数日。生白虫半桶。盖由妇之元气太虚。精血虽凝。不能成胎。而为秽腐蕴积之久湿化为热。湿热生虫。理之所有。亦须周十月之气。发动而产。终非佳兆。其妇不及月死。湿热生虫。譬之沟渠污浊积久不流。则诸虫生于其间矣。

　　石山治一妇。长瘦。色黄白。性躁急。年三十余。常患堕胎。已七八见矣。诊其脉皆柔软无力。两尺虽浮而弱不任寻按。曰。此因堕胎太多。气血耗甚。胎无滋养。故频堕。譬之水涸而禾枯。土削而木倒也。况三月五月。正属少阳火动之时。加以性躁而激发之。故堕多在三五七月也。宜用大补汤去桂。加黄柏、黄芩煎服。仍用研末。蜜丸服之。庶可保生。服半年。胎固而生二子。

　　陈斗岩治一妇。有胎四月。堕下逾旬。腹肿。发热。气喘。脉洪盛。面赤口臭。舌青黑陈诊之曰。脉洪盛者。胎未堕也。面赤。心火盛而血干也。舌青口臭。肝既绝而胎死矣。

　　内外皆曰。胎堕久矣。复诊色脉如前。以蛇蜕煎汤下平胃散加芒硝、归尾一倍服之。须臾腹鸣如雷。腰腹阵痛。复一死胎堕下。病亦愈。

　　魏云。产后气喘脉洪。法在不治。此所以得生者。全在逾旬二字。若非胎未堕。决不能至逾旬。

　　陈仁甫治一妇。年近四十。禀气素弱。自去其胎。五日内。渐渐腹胀如鼓。至心前。吐不能食。用补药不效。诊六脉微弱。但只叫胀死。此乃损伤脾气而作胀。虽然当急则治其标也。若泥用丹溪方法。恐缓不及事矣。用桃仁承气加朴、实。倍硝、黄煎。服四分。吐去其一。至次日早。仍不通。事急。又服琥珀丸三钱。至申时大通。胀减。但体倦四肢无力。口不知味。发热。再用参、 、归、芍、术、陈、楂煎服。八剂而安。

　　魏云。此用补不效。后案用破血益甚。宜参看。

　　薛立斋治一妊娠五月。服剪红丸而堕。腹中胀痛。服破血之剂。益甚。以手按之。益痛薛曰。此峻药重伤。脾胃受患。用八珍倍人参、黄 、半夏、乳香、没药。二剂而痛止。

　　数剂全愈。

　　魏云。痛以手按之痛不痛分虚实。立斋以按之痛甚。竟作大虚治。非明眼不能。

　　震按此案是正法。上案是死证。急则治标。亦侥幸于万一。

　　一妇素怯弱。四月生女。自乳。患疥疮年余不愈。遂至羸困。五月勉强执姑丧礼旬月。

　　每欲眩卧。一日感气。忽患心脾高肿作痛。手不可按。而呕吐不止。六脉微细之极。医以为脉虽虚而病形则实。误认诸痛不可补气。乃用青皮、香附、吴茱萸等药而愈。继复患疟。且堕胎。又投理气行气之剂。病去。元气转脱。再投参、 补剂。不应矣。六脉如丝欲绝。薛诊云。皆理气之剂。损真之误也。连投参、 、归、术、附子、姜、桂六剂。间用八味丸。

　　五日眠食渐甘。六脉全复。薛云。心脾疼痛时。即当服此等药。疟亦不作矣。

