<!-- { "loadSidebar": true } -->
　　震按先前之痛已医好。继后患疟半产。亦云病去。乃追咎先前之不用温补。此岂人所能及。余因是言而追思生平所见心脾痛证。有屡治屡愈。屡愈屡发。数年之间发渐频。以至危殆者。安知不犯薛公所责耶。然屡发者。脉必弦小而坚。或更带数。必非微细之极。若至如丝欲绝。亦谁不能温补哉。

　　江应宿治汪镐妻。三十五岁。厌产。服打胎药。下血如崩。旬余不止。或时鼻衄。诸药不效。江诊得六脉数而微弦。乃厥阳之火泛逆。投四物换生地。加阿胶、炒黑山栀、薄黄。

　　一剂而愈。

　　江云。内热而虚。致堕者居多。盖孕至三五月上。属少阳相火。所以易堕。不然。何以黄芩、白术、阿胶等。为安胎之圣药。

　　孙东宿曰。侄妇戴氏。孕已五月。忽血大下。午后发战。六脉俱数。左寸滑大。右关搏指。左关软弱。予以白芍二钱。生地、阿胶、人参、蒲黄各一钱。柴胡、香附、地榆、荆芥各七分。甘草五分煎服。午后发寒热。每夜凡三次。头痛恶心。腹中块硬。所下血块甚多。

　　心下怯力。此虚无疑也。以补中益气加阿胶、炮姜、白芍、乌梅。下午。右眼白珠发一白泡光肿下垂。而面亦肿。此虚火游行无制之证。其夜大发寒热。指爪皆黑。唇白。汗大出。

　　腹中作痛。牵引两乳皆痛。仍以补中益气加阿胶、白芍、桂枝、五味、麦冬。服后热退汗止渴除。神气少定。乃有生意。次日。咳嗽而胎堕。即以独参汤继服。其夜肠鸣。泻二次。以参、术各三钱。炙草一钱五分。炮姜一钱。桂心、茯苓各五分。陈皮七分。莲子、大枣煎服后因咳嗽。以四君加炮姜、五味、紫菀。调理而愈。

　　震按胎甫堕而即进独参汤。一见泻即用参术至三钱。盖缘未堕之前已是虚证。虽新堕之后。何妨骤补。若庸流必主停参。且与消瘀矣。

　　张路玉治一妇。怀孕六月。因丧子悲哭动胎。医用芩、术安胎药二服。不应。改用枳壳香附、紫苏、砂仁理气一服。胎遂上逼心下。胀闷喘急。口鼻出血。第三日薄暮诊之。其脉急疾如狂风骤雨。十余至则不至。顷之复至如前。因谕之曰。此孕本非好胎。安之无益。

　　不若去之以存母命。因思此胎必感震气所结。震属木。惟金可制。令以铁斧。烈火烧红醋淬乘热调芒硝末一两灌之。夜半。果下异胎。下后脉息微和。神思恍惚。所去恶露甚多。又与安神调血之剂。数服而安。

　　许裕卿治邵涵贞内子。孕十七月不产。不敢执意凭脉。问诸情况。果孕非病。但云孕五月以后不动。心窃讶之。为主丹参一味。令日服七钱。两旬余胎下。已死而枯。其胎之死。

　　料在五月不动时。经十三月在腹。不腐而枯。如果实在树。败则必腐。然亦有不腐者。则枯胎之理可推也。张石顽曰。余昔治马云生妇。孕十三月不产。脉来微结。为处十全大补汤。

　　服至二十余剂。而下枯胎色白。所治虽异。而胎枯则一也。

　　震按异胎如夜叉胎及蝌蚪蜥蜴之类。古书多有。若枯胎则向来未说。果瘪在树。其喻极是。曾阅后汉书载宝武之母产武。并产一蛇。送之林中。后母死。蛇亦来至柩前。盘绕俯仰涕血皆流。因想未产时。其胎之异若何。恐非望闻问切所能知也。又医林史传载潘 治二妇。一孕二岁。一孕十四月。诊之曰。非孕也。疾也。作剂饮之。孕二岁者下肉块百余。孕十四月者下大蛇。二妇俱得活。此可谓善诊者矣。

　　卷九　女科

　　难产

　　庞安常治一妇将产。七日而子不下。百治不效。庞视之。令其家人以汤温其腰腹。自为上下拊摩。孕得觉肠胃微痛。呻吟间生一男子。其家惊喜。而莫知所以。庞曰。儿已出胞。

　　而一手误执母肠。不能复脱。故非符药所能为。吾隔腹扪儿手所在。针其虎口。痛即缩手。

　　所以遽生。无他术也。取儿视之。右手虎口。针痕存焉。

　　一妇累日产不下。服催生药不效。庞曰。此必坐草太早。心下怀惧。气结而不行。非不顺也。素问云。恐则气下。盖恐则精神怯。怯则上焦闭。闭则气逆。逆则下焦胀。气乃不行矣。以紫苏饮一服便产。如妇人六七月子悬者。用此亦往往有效。

　　震按苏文忠公有与庞公尺牍。讲杨子云太元经罔真蒙酋冥之义而云。安常博极群书。善穷物理。常为仆思之。其推重如此。观此二案。益信名不虚传。

　　丹溪曰。世之难产者。往往见于郁闷安佚之人。富贵奉养之家。若贫贱辛苦者无有也。

　　方书只有瘦胎饮一论。而其方为湖阳公主作也。实非极至之言。何者。见用此方。其难自若予族妹苦于难产。后遇孕则触而去之。予甚悯焉。视其形肥。而勤于女工。构思旬日。悟曰。此正与湖阳公主相反。彼奉养之人。其气必实。耗其气使和平。故易产。今形肥知其气虚。久坐知其不运。而其气愈弱。且久坐则胞胎亦随母气不运。当补其母之气。则儿健而易产。令其有孕至五六个月。以紫苏饮加补气药。与十数帖。因得男而甚快。后遂以此方。随人之形色性禀。参以时令加减。与之无不应者。因名其方曰。大达生散。

　　震按读古人书而能反其道以合乎理。固非高明之士不能。盖自达生散出。而后世之孕育者。母子安全无算。丹溪之造福宏矣。

　　石山治一妇。常患横生逆产。七八胎矣。子皆不育。汪诊脉皆细濡颇弦。曰。此气血两虚兼热也。或曰。气血有余。方成妊娠。气血既亏。安能胎耶。汪曰。观其形长瘦。而脉细濡。属于气血两虚。色青脉弦。属于肝火时炽。而两尺浮滑。似血虚为轻。而气虚为重也。

　　宜以补阴丸。除陈皮。倍加香附、参、 。蜜丸服之。常令接续。逾年。临产果顺而育一子震按保胎易产之道。此为正理。盖母虚则无力。儿在腹中。不能运转其身。以致横生倒产。若临月多服人参。母气既旺。其产自顺。乃屡试屡验者。

　　陈良甫治一妇。有孕七个月。远归。忽然胎上冲心而痛。坐卧不安。两医治之不效。遂言胎已死矣。已用蓖麻子研烂。加麝香调。贴脐中以下之。甚危急。陈诊视两尺脉绝。他脉平和。陈问医作何证治之。答曰。死胎也。陈曰。何以知之。曰。两尺脉沉绝。陈曰误矣。

　　此子悬也。若在胎死。却有辨处。面赤舌青。子死母活。面青舌赤。母死子活。唇口俱青。

　　母子俱死。今面不赤。舌不青。其子未死。是胎上迫心。宜紫苏饮治之。至十帖。而胎乃近下矣。

　　震按两尺脉绝。易认作子死腹中。若非陈氏辨法。宁不误杀两命。

　　滑伯仁治一妇人产难。七日而不乳。且食甚少。伯仁视之。乃以凉粥一盂。擂碎枫叶煎汤调啖之。旋乳。或诘其理。滑曰。此妇食甚少。未有无谷气而能生者。夫枫叶先生先落。后生后落。故以作汤饮也。

　　吴茭山治一妇产难。三日不下。服破血行经之药。俱罔效。吴制一方。以车前为君。冬葵子为臣。白芷、枳壳为佐使。已服午产。众医异之。吴曰。本草谓催生以此为君。毛诗采莒以防难产。

　　魏云。车前以鲜者为妙。

　　刘复真遇府判女。产不利。已死。刘以红花浓煎。扶女于凳上。以绵帛蘸汤遏之。连以浇帛上。以器盛水。又暖又淋。久而苏醒。遂生男子。盖遇严冬。血冷凝滞不行。温则产。

　　见亦神矣。

　　一医宿客店。值店妇数日不产。下体已冷。无药。甚窘。以椒、橙叶、茱萸等煎汤。可下手。则和脐腹人门处皆淋洗之。气温血行。遂产。

　　震按催生之方甚多。或效或不效。总无定局。要在用得恰好。如此数则。聊示机括。若能学后案孙公之思路。方是巨灵神开山手也。

　　一妇人分娩最易。至四十妊娠。下血甚多。产门不开。与加味芎归汤一剂。又用无忧散斤许。一剂煎熟。时时饮之。以助其血。而产。

　　孙东宿曰。侄元素内人。季夏难产。叩其状。曰。产已及户。不能下。用力则胸膈间有物上冲。痛不可忍。予思少顷。曰。此必双胎。胞已分而一上一下也。及户者在下欲产。在上者以用力而上冲。惟上冲胸膈。故痛也。热亦险矣。奈产科诸书。俱未论及何法以处。因详思其治法。必安上而下始用力产也。即取益元散一两。以紫苏汤送下。取紫苏安胎下气。

　　滑石滑以利窍。亦催生之良品也。饮药入腹而胸膈痛止。不超时。产二女。母亦无恙。

　　卷九　女科

　　胎肖胎忌

　　矾昌高八舍家。轩墀间畜龟数年。生育至百余。其家产子四五人。皆龟胸伛偻。盖孕妇感其气所致。

　　至正末。越有夫妇二人。于大善寺金刚神侧。缚苇而居。其妇产一子。首两肉角。鼻孔昂缩。类所谓夜叉形。盖产妇根据止土偶。便禀得此形。古人胎教。不可不谨。

　　卷九　女科

　　胞衣不下

　　立斋曰。家人妇胎衣不落。腹胸胀痛。手不敢近。此瘀血为患。用热酒下失笑散一剂。

　　恶露胎衣并下。

　　一产妇胎衣不出。腹中胀痛。手按之痛稍缓。此是气虚而不能送出。用无忧散而下。

　　震按胞衣不下。因败血入胞者居多。立斋又有一案。用黑豆二合炒透。铁秤锤一个烧红同以酒淬之。将酒化下益母丹二丸。胞衣从血而出。又方。芒硝三钱。童便冲服。立下。

　　或以牛膝二两。芒硝三钱煎。冲童便饮。及阅慎斋全书。载一妇胞衣不下。用人参汤送下砂仁末钱许。一日二三次。三四日胞衣烂出。其妇无恙。奇矣。然不知脉证之何如也。继之者有黎姓一案。亦录于左。以助参酌。

　　一妇半产。胎衣不下。连服行血催衣之药四剂。点血不行。胸痛瞀乱。黎西野视之曰。

　　此脾失职也。先与黄 一两。当归一两。下咽而瞀乱顿减。随用大剂参、 、术、归、芍、苓、甘草等药。一服而恶露渐至。众皆惊曰。恶露不下。胞衣不下。女科书中并无参、 之方。君独以补奏功。其义何居。黎曰。君等忧血其不下。吾正忧血下不止。故相反耳。盖此病本气血大亏而致半产。脾失统血之职。水湮土崩。冲决将至。故生瞀乱。不为之修筑。而反加穿凿。是虚虚也。乌乎可。曰。今从子法。遂得免乎。曰。不能也。穿凿过当。所决之水。已离故道。狂澜壅积。势无所归。故必崩。急服吾药。第可固其堤岸。使不致荡没耳。

　　至第三日。诊尺内动甚。曰。今夜子以前必崩矣。用补中益气汤加参、 各二两。嘱以血至即服。至黄昏果发。如其言。得无恙。次用调补脾肾之药而愈。

