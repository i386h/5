<!-- { "loadSidebar": true } -->
　　一妇左项肿如鸡卵。不作痛。不变色。劳则发热。怒则寒热。经候不调。三年矣。薛用加味逍遥散、加味归脾汤。间服。佐以海藻散坚丸。年许而消。

　　一男子郁怒房劳。左胁肿赘如赤桃。服流气化痰之药。其大愈甚。虚证悉具。此肝肾过虚也。用前药及地黄丸而消。

　　儒者朱宏仁。年二十余。右手背近中指。患庞五枚。中一大者如黄豆。余皆如聚黍。拔之如丝。长三四寸许。此血燥筋缩。用清肝益荣汤。五十余剂而愈。

　　一妇人左手背并次指患五六枚如熟椹。薛曰。此因肝经血热也。果月经素不及期。当生血凉血为主。不信。乃用艾灸。手胀发热。手指皆挛。两腋项兼胸乳间皆患庞。经行无期。

　　薛用加味逍遥散加黄连。十余剂各患渐愈。乃去黄连。百余剂经行如期。再用地黄丸三料而全消。

　　一儒生左腿近环跳患瘤。状如大桃。按之濡软。恪服除湿流气化痰之剂。恶寒发热。食少体倦。形气俱虚。脉洪大而虚。气瘤也。肺主之。盖胆属木。肺属金。此发于胆经部分。

　　乃肺金侮肝木。元气亏损。而其脓已内溃矣。遂用十全大补汤数剂。出清白稀脓甚多。顿加寒热。烦渴头痛。殊类伤寒。薛谓此因脓泄而血气益虚耳。仍用前汤。其势益甚。脉洪数大按之如无。乃加附子一钱。其势愈甚。而脉复如前。此虚甚而药未能及也。更加附子二钱三剂诸证顿退。乃朝用补中益气汤。夕用十全大补汤。各三十余剂。出腐骨五块。疮口将完。后因不慎起居。患处复溃。诸证更发。咽间如焚。口舌无皮。用十全大补加附子一钱服之。诸证悉愈。二日不服。内病悉至。患处复溃。二年后又患。服前药不应。诊其尺脉。微细如丝。此属命门火衰。用八味丸为主。佐以十全大补汤。稍愈。又二年。仍患虚寒之证而殁。

　　卷十　外科

　　瘰

　　立斋治容台张美之。善怒。患瘰 。时孟春。或以为肝经有余之证。用克伐之剂。不愈薛以为肝血不足。用六味地黄、补中益气。以滋化源。至季冬而愈。此证果属肝火风热。

　　亦因肝血不足。若主伐肝。则脾土先伤。木反克土。此证或延于胁腋。或患于胸乳。皆肝胆三焦之经也。亦当以前法治之。

　　一儒者缺盆间结一核。薛谓此肝火。血燥筋挛。法当滋肾水。生肝血。彼反服行气化痰外敷南星、商陆之类。渐如覆碗。仍用前药以滋化源。间与芦荟丸以清肝火。年余。元气复而肿消。

　　一男子颈间结核大溃。年余不愈。又一男子。鬓间一核。初如豆粒。二年渐大如桃。又一妇人。左眉及发际。结核年余矣。皆与清肝火。养肝血。益元气而并愈。此证亦有大如升斗者。治以前药。无不取效。

　　一妇人项结核。寒热头痛。胁乳胀痛。内热口苦。小便频数。证属肝火血虚。用四物加柴胡、山栀、胆草而愈。又用加味逍遥散而安。

　　一妇瘰 后。遍身作痒。脉大。按之虚。以十全大补加香附治之而愈。大凡溃后。午前痒作气虚。午后痒作血虚。若作风证治之。必死。

　　江应宿治休宁吴氏子。年十七。患瘰 三年矣。疡医用烂药刀砭破取。疮口甫平。即复肿。累累如贯珠。遍体疮疥。两胁肿核如桃。江诊之。微弦而数。即语之曰。肝肾虚热。则生矣。当从本。治内消。以柴胡、当归、连翘、黄芩、黄连、牛蒡、三棱、桔梗、花粉、红花十余剂。再与黄连、海藻、昆布、干葛、石膏、山栀、龙胆、连翘、花粉为丸。以清其上。更令空心服六味地黄丸。以滋化源。未尽一料。 消疮愈。不复作矣。

　　杨乘六治下昂俞文遇患瘰 。左右大小十余枚。坚硬如石。颈项肿大。不能转侧。兼吐血咳嗽梦遗泄精等证。服药半年。皆滋阴泻火。固精伐肝之剂。遂致痰咳不绝。梦泄不止。

　　竟成弱证。邀杨视之。见其性情慷慨。有豪爽气。且操心精细。多思虑。刚果躁直。知其致病之原。由于肝胆用事。恼怒居多。以致肝胆先病。而延及心脾者也。其痰咳不绝者。肝气虚逆。痰随气上也。梦泄不止者。肝经气血亏损。疏泄失职也。瘰 肿大。坚硬不能消散者肝经气血虚滞。郁结不舒也。诊其脉。弦劲中兼见躁动。而左手关尺独紧细如刀。口舌青色。嫩而胖且滑。乃以养营汤倍肉桂主之。服至月余。内外各证。俱有痊意。遂以前方作丸佐归脾养心两方。随证消息。守服三月。诸证悉除。而左右瘰 俱消。

　　卷十　外科

　　霉疮

　　李行甫患霉疮。误用水银、番硗等药搓五心。三日间。舌烂齿脱。喉溃。秽气满室。吐出腐肉如猪肝色。汤水不入。腹胀。二便不通。医皆谢去。独用治喉药吹喉。痰壅愈甚。痛难忍。几死。仲淳按其腹不痛。虽胀满。未坚。犹未及心。知水银毒入腹未深。法宜以铅收之。急用黑铅斤余。分作百余块。加大剂甘桔汤料。金银花、粉草各用四五两。水二三十碗锅内煎浓。先取三四碗入汤注中。徐灌之。任其自流。超时舌渐转动。口亦漱净。即令恣饮数盏。另取渣再煎。连前浓汁。频濯手足。次日二便去黑水无算。始安。方用吹口药。及败毒托里药。数剂而愈。

　　卷十　外科

　　下疳疮

　　薛立斋治庶吉士刘华甫。茎中作痛。或出白津。或小便秘涩。先用小柴胡加山栀、泽泻黄连、木通、胆草、茯苓二剂。以清肝火。导湿热。诸证渐愈。因劳倦。忽寒热。用补中益气汤治之而安。又用六味丸以生肝血。滋肾水。诸证全愈。

　　一儒者茎中作痒。发热倦怠。外皮浮肿。二年矣。此肝肾阴虚。用八珍加柴胡、山栀及六味丸。而愈。有兼阴毛间生虫作痒。以桃仁研烂涂之。

　　卷十　外科

　　肺痈

　　石山治一妇。年近三十。形色瘦白。素时或咳嗽一二声。月水或前或后。夏月取凉。遂咳甚。不能伏枕者月余。嗽痰中或带血。或兼脓。嗽急则吐食。医用芩、连、二陈。不效。

　　复用参、 等补药。病重。汪视左脉浮滑。右脉稍弱而滑。幼伤手腕。掌不能伸。右脉似难凭矣。乃以左脉验之。恐妊兼肺痈也。遂以清肺泄肺之剂进之。三服而能着枕。痰不吐。脓不咯。惟时或恶阻。汪曰。此妊之常病也。教用苡仁、白术、茯苓、麦冬、黄芩、阿胶煎服病减。月余复为诊脉。皆稍缓而浮。曰。热已减矣。但吐红太多。未免伤胃。教用四君子加陈皮、黄芩、枳壳煎服调理。妊至六月。食鸡病作。却鸡而愈。至九月病又复作。声哑。令服童便获安。汪曰。产后病除。乃是佳兆。病若复作。非吾所知。月足而产。脾胃病作。加泄。竟不救。

　　一儒者素善饮。咳痰项强。皮肤不泽。此肺痈也。盖肺系于项。故项不能转侧。肺气虚弱。故皮肤不泽。先用桔梗汤以治肺。后用八珍补肺汤。以补脾土。生肺金。而痊。

　　一男子面赤吐脓。发热作渴。烦躁引饮。脉洪数而无伦次。此肾火伤肝。先用加减八味丸加麦冬大剂一钟。热渴顿止。久睡觉而神爽索食。再剂。诸证又减六七。仍用前药。更以人参五钱、麦冬二钱五分。五味二钱。水煎代茶。日饮一剂。月余而安。此证面赤者当补脾肾。面白者当补脾肺。故用此药。

　　江应宿治贡士汪宾篁。患滞下赤白。月余。江诊视。投药数剂而愈。六脉洪数不减。即告之曰。公年高。足三阴虚损不能相生。当滋化源。否则恐生他病。与六味地黄丸加生脉散因循半月。未及修制。遂觉右乳旁牵痛。面赤。吐痰腥臭。脉洪大浮数。按之无力。江曰脉数不时见。此肺痈也。次日。吐脓血甚多。投以桔梗汤加羚羊角。未应。再与升麻汤十余剂。更以前丸滋其化源而愈。

　　王宇泰治一妇。感冒风寒。或用发表之剂。反咳嗽喘急。饮食少思。胸膈不利。大便不通。右寸关脉浮数。欲用通利之剂。王曰。此因脾土亏损。不能生肺金。若更利之。复耗津液。必患肺痈矣。不信。仍利之。虚证悉至。果吐脓。乃朝用益气汤。夕用桔梗汤。各数帖又朝用益气汤。夕用十全大补汤。各五十帖。全愈。

　　一妇咳嗽吐痰。胸膈作痛。右寸关浮滑。项下牵强。此脾胃积热成痰。非痈患也。以二陈汤加山栀、白术、桔梗。治之而愈。

　　卷十　外科

　　胃痈

　　薛立斋治一膏粱之人。寒热作渴。不时咳吐。口内血腥。又五日。吐脓血。皮毛错纵。

　　用射干汤四剂。脓血已止。但气壅痰多。以甘桔汤而愈。其方乃射干、栀仁、升麻、白术、赤苓、赤芍。水煎。加地黄汁、白蜜和服。

　　一男子用射干汤之类。乍愈。但气喘体倦。发热作渴。小便频数。用补中益气加山药、山茱、麦冬、五味。时仲夏。更以生脉散代茶饮而愈。

　　江应宿治上舍汪中宇。患喉肿。不进饮食。腹中不饥。但日饮清茶数盏。江视之。诊得气口紧数。此胃痈也。脓已成。宜引下行。投以凉膈散。稍稍利一二度。次早吐脓血。再服射干汤一剂。即知饥索食。六剂全愈。

　　石顽治谈仲安。体肥善饮。初夏患壮热呕逆。胸膈左畔隐痛。手不可拊。便溺涩数。舌上胎滑。食后痛呕稠痰。渐见血水。脉来涩涩不调。与凉膈散加石斛、连翘。下稠腻颇多。

　　先是疡医作肺痈治。不效。张曰。肺痈必咳嗽。吐腥秽痰。此但呕不嗽。洵为胃病无疑。下后四五日。复呕如前。再以小剂调之。三下而势甫平。后以保元、苓、橘。平调二十日而痊先时有李姓者患此。专以清热豁痰解毒为务。直至膈畔溃腐。脓水淋漓。缠绵匝月而毙。

　　良因见机不早。直至败坏。悔无及矣。

　　卷十　外科

　　肠痈

　　丹溪治一女子腹痛。百方不治。脉滑数。时作热。腹微急。曰。痛病脉当沉细。今滑数此肠痈也。以云母膏一两。丸梧子大。以牛皮胶溶入酒中。并水下之。饷时服尽。下脓血一盆而愈。

　　一妇以毒药去胎后。当脐右结块。块痛甚则寒热。块与脐高一寸。痛不可按。脉洪数。

　　谓曰。此瘀血流溢于肠外肓膜之间。聚结为痈也。遂用补气血行结滞排脓之剂。三日决一锋针。脓血大出。内如粪状者臭甚。病妇恐。因谓气血生肌。则内外之窍自合。不旬日而愈。

　　虞恒德治一人。得潮热。微似疟状。小腹右边有一块。大如鸡卵。作痛。右脚不能伸缩一医作奔豚气治。十余日不验。虞诊其脉。左寸芤而带涩。右寸芤而洪实。两尺两关俱洪数。曰。此大小肠之间欲作痈耳。幸脓未成。犹可治。与五香连翘汤加减与之。间以蜈蚣炙黄。酒调服之。三日愈。

