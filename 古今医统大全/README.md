<!-- { "loadSidebar": true } -->

　　古今医统大全 明 徐春甫
　　
　　
　　
　　序
　　予尝谓造化者，万物之司命；君人者，三才之司命；典校者，文章之司命；将帅者，三军之司命；而医也者，又自天子以至庶人者之司命也。其所关系岂浅鲜哉？故先儒有云：不明五运六气，检遍方书何济；不明十二经络，开口动手便错。而孙思邈亦曰：不明阴阳者，不足谓之太医旨哉斯言，诚业是业者所当深切究心者也。予独怪今时之医，始无见理之明，终无应变之巧。务奇诡者，或远慕而近遗：局方书者，或举一而废百。此虚实损益之间，不免毫厘千里之谬，而医之祸人不为少矣。 其然者，则考索未精，体玩未熟，与闻见之未广耳。新安徐东皋氏，潜心斯道者，殆三十年，其活人不可以千万计。尝谓予曰：医之精髓奥窍，《内经》一书备之。嗣是人殊代异，门径虽多，要不能出乎此。譬诸峙者皆山，而泰岳则其宗也；流者皆水，而沧溟则其元也。然自非综博千古，参伍诸家，旁搜曲证，又乌知《内经》有兼总条贯之妙耶？此《医统》之编所以不容已也。予取而读之，见其条分缕析，随论折衷，如纲之在网，如领之在裘，俾学子一举而免颠倒紊乱之弊，题之曰《古今医统》。是真能会百家之异同，接轩岐之正脉，虽谓此书之外无医可也。昔仲尼簇圣之大成，朱子集诸儒之大成，若徐君亦可谓集医家之大成矣所以登斯世斯民于春台寿域之中，厥功固不伟欤！虽然，下学可以言传，上达必由心悟徐君以明医重京师，齐驱襄扁，奴仆刘张，无险夷难易，随试而辄效者，则运用之妙，存乎一心，而《医统》又其绪余也。
　　是在学人之自得焉耳。知言者以为何如？
　　钦差提督漕运镇守淮安地方总兵官太子太保灵璧侯古濠汤世隆撰
　　
　　
　　序
　　《古今医统》四十帙，厘为百卷。祁徐君春甫所裒辑。上自太昊炎黄，迄于我明，本原医经、药品、禁方、诸名家论著，旁及经史、国典、诸杂家言，凡二百七十余家，二百八十余部。
　　区别类从，钜纤毕举，斯已勤矣。徐君为人，诚一长者，操术慎而用志精。其为医先调护而后攻伐，不捷出以为奇，不亟效以为快。遨游诸公卿间，虽绵 沉痼，能终任之，迄以无害，庶几哉孔子所谓有恒者乎！故其博考远稽，折衷辨正，若斯之勤也。余读诸史艺文志，医家者流为书无虑数百种，盖其详哉。然古经微义，逸者过半，而新义凿说日益多，始学眩乱，莫适为准。又古文玄奥，骤难句读。于是窃取晚近，以偶幸一中，而轩岐诸书，往往束而不观。即号称名医，间叩以运气脉候及俞穴所居，辄愕眙口噤。夫医非小道也，立生民之命，赞天地之功，其惟医乎？古圣代作，辨百药性味，自神农；原百病起愈，自轩帝；制汤液匕剂，自伊芳尹；乃其传，自《内经》。《内经》衍于秦越人，为《八十一难》。汉兴，仓公传其学，史称《脉书》，即《内经》。
　　《药论》者，本草也。下及南阳仲景益着。盖徐君有言：譬之儒家，《内经》尚矣，斯医之六经乎；《本草》其《尔雅》也；南阳、河间、东垣，其四子书也。惟是六七家言，是谓本业。儒不习本业，不可为儒；医不习本业，不可为医。今世祖《难经》《脉诀》，与《内经》等；宗高平、义乌，与南阳诸家等。徐君不然，独违众而发其谬，谓今医学坏于《难经》《脉诀》。《难经》所引多非《素问》《灵枢》本文，而意旨相矛盾。《脉诀》误以大小肠属两寸，而下部脏脉乃越关而上。
　　此皆后人所托名，甚非秦越人、王叔和之本书。然《脉诀》之谬，本叔和《脉经》启之。夫脉误则证治未有不误者。故世宗高平，非也。彦修诵法南阳、河间、东垣，能读三家书，而不知合变。
　　盖其用药执泥，如士人用帖括耳。故世泥义乌亦非也。大都徐君，上下数千载，一准于《内经》，以律诸名家。合经者宗之，悖经者斥之。故其书首《内经要旨》，次羽冀《内经》者，次脉候，次运气，次经穴，次针灸，然后及内外诸证治，妇女老弱、奇病秘方，为说甚具，而以本草集略及养生家言终焉。要在明《内经》之旨，正炎黄之统，使轩岐问答千古如存。其他解肌搦髓、揲荒爪幕、浣胃涤脏，神术也，存而不论；巫祝、马钤、楮书、高诀、赵要、彭编，异说也，削而不录。总统百家，以归《内经》，此徐君《医统》之所为作也，盖有恒者之效也。
　　
　　赐进士詹事府詹事兼翰林院侍读学士前太常寺卿两京国子监祭酒司经局洗马经筵日讲官知起居注同修国史会典副总裁郡人颖阳许国书
　　
　　
　　序
　　天下之治方术者，亦异于古之道矣。古者人专师，师专法，累功而就业，历试而尝效。故挟策寡而取用宏，彼精于己，无藉于外也。乃后世不然矣，临病而考治，按方而索功，彼之不效，而此之是求。嗟嗟，以余观于今，天下尽然，而独医乎！古者人专师，师专法，师秘而不忍传，学人久而后可得。然且斋戒以将之，盟誓以信之，诚而听之，终而守之。其治人也，一意摄志，罔敢二三。故病者之听夫医，犹听神明，正反从逆，惟其所用，至割皮解肌浣肠刳骨不惜，医诚良而听之诚是也。今医师遍天下而不攻，学人亟求食而不能尽其术。病者疑信半而姑听命焉，而又以好全恶危之心待之。病非在皮肤，而效求于旦夕，旦不效旦更，夕不效夕更。而医不敢聚毒以尽其技，况敢言割皮解肌、浣肠刳骨之难乎？故天下不尊医，而医亦不自尊。急而求医，医亦急而求术，夫然后贵于蓄方，曰：吾其方，非吾方，上古圣人之方。故病者即不信医，信上古圣人，而医亦不至妄投一剂以祸天下。故古之艺精而试，今之艺试而精；古之人法治病，今之人病合法；古之法宜简，今之法宜繁，亦势然已。徐君之作《医统》也，上自黄帝、岐伯、俞跗、和缓、仓扁、和佗、叔和、仲景之书，下逮曲巷小师之技，裒 欲尽。一病而状百变，一药而效百试。此之一法，而又有彼之一法者存，使天下之治方术者，就资而就给，精思而慎发。借无十全，亦寡失耳。故余谓徐君有功于今也。徐君新安人，名春甫，合为太医之官。太师成国朱公客之，公卿皆名其术。始徐君行四方，挟书多。其在京师，会国家有大编摩，公卿得观秘书，故聚方滋富。然徐君所治病有妙巧，病已辄自纪所以治。满几合矣，而未尝胶方。此长安所以名徐君哉！
　　赐进士翰林院国史检讨纂修世宗实录从仕郎句甬蛟门沈一贯撰
　　
　　
　　序
　　余盖读黄帝书云：若窥深渊而迎浮云，一何难究哉！夫人之所病，病疾多；医之所病，病道少。古人属意甚微，穷力甚久，其术洞鬼神，含造化，至精矣。犹然噤 睢盱，盖其慎也。周之时，医师隶于冢宰，岁终有稽，十而失一。即次其食。未必人镜于道，乃斤斤守法，论究经脉、五诊奇 ，不敢以堕，有足尚焉。后之业医者，较视之何如哉？灵兰、石版，既未有能名其说，专家授受者，药性、脉理、病机、治法尚芒如。而乃肆炮纵合，以规偶中之利，又未有以稽其失者。师无所承，宪无所畏。以眇微幽 不可致思之术，而灭裂若此为。吁，其可慨矣！吾邑东皋徐君，少时学儒，去学医，攻探研极，究寻诸名家。谓淳于意以医状，王叔和以《脉经》，钱乙以五脏方，杨士瀛以《直指论》，刘完素以《原病式》，罗天益以《卫生宝鉴》，类不可胜数。然人各师其见，家各颛其方。辞说丛衍，则译导难；简牍浩汗，则裒 难；机指甲乙，则审谛难；针石离合，则该验难。欲以提综五行，参纬十二候，启玄命之秘，而施弘济之功，何由哉？乃远稽古哲，近述名流，宗旨必存，小技兼录，纂成一书，名曰《古今医统》。纪众术之所从，则河济殊派；穷万毕之攸致，则溟瀚同趣。使读之者，如笼挫韬略，抡算无遗。或张旗整列，而接刃广原；或衔枚循间，而决骤顷刻。虽奇正不常，要之皆足制胜，何也？其法具也。余又闻，法之示人迹耳已。至乎不以汤液醴洒，而湔浣肠胃，不以 石 熨，而解搦筋脉，非通于神明者，不能与几。徐君以法公诸人，而其所治病，则神在秋毫，每遗外而自得。故从治逆治，罔不辄效。
　　其于声称甚着，盖又以用法而不胶于法也。
　　
　　赐进士及第翰林院国史编修纂修会典文林郎新都余孟麟撰
　　
　　
　　序
　　新安徐君春甫者，余闻之且久。其人少通儒学，博综群籍，性高迈爽恺，言论 不倦，有古逸士风。晚精轩岐家书，日夕揣摩其理，即一诊一视，一方一药，必穷其要领，而后乃用且治。
　　今居药京师里中，凡几何年，活人已莫可计，户外履常满。即人不持钱来，病而有疑且难，众人莫可谁何，又有亟且殆，医师过而却走，君以次应之，鲜有误。传谓挠之不浊，澄之不清，盖不特如其人，又如其术矣。君子故尝与之并论，然又无他术，要之惟得乎要领焉耳。君尝谓：病所凭者，医也；医可恃者，方书也。今之书不为不侈且盛，然多支离蔓延，渊源莫究，或执用己私，而失于商略。宝陈言者，燕石十袭；夸世传者，敝帚千金。披书于席，不啻聚讼；挟艺乎市，鲜克奏功。是则何以见往圣赞化成能康济元元之道？于是尽取其书，自炎帝以还，讫于我明，凡大圣名贤，哲流高技，玄编异帙，奥言隐论，一一为之纲分目析。考异同之说，祛乖戾之见，参之实识，验乎经效。未尽厥理者，则衍之以会其通；隐僻不断者，则伸之以见其旨。使议论有源，治疗有法，勒成一书，号曰《医统》。一开卷而其道灿然大明，譬之行者手挽指南之车，即失路于遐荒僻壤，盖有不必谋之道旁，而无有乎倒行逆施之患也。君子曰：由是而可以见徐君之用心矣。
　　始君以一人之身行于一方，以为未足，乃必使其道传之人人，俾五方之人相与终受其济焉。较之过邯郸为带下，入雒阳为耳目，居咸阳为小儿，则大有间矣。书凡百卷。梓之者，太师成国朱公。
　　公博古好善，以HT 写讹舛，则不无误人，此则公梓之之意。
　　
　　赐进士及第翰林院编修文林郎实录纂修官婺州HT 阳赵志皋撰
　　
　　
　　序
　　《医统》一书，新安徐君所编次者。徐君自言其少时喜攻医术，即古今方书裒辑甚备。即未备，辄又遍历坊肆间，访文献大家求之矣。以是博精诸方伎，为人已病奇验。行游京师，诸贵人饬舆马迎君者，踵相属也。往岁吾乡侍御少泉郝公疾，予过而问焉。其仆为予言：昨朝出，无恙。
