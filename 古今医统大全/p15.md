<!-- { "loadSidebar": true } -->
　　六腑亦各有俞，风寒湿气中其俞，而食饮应之，循俞而入，各舍其腑也。曰：以针治之奈何？曰：五脏有俞，六腑有合，循脉之分，各有所发，各随（一作治）其过，则病瘳也。曰：荣卫之气亦令人痹乎？曰：荣者，水谷之精气也，调和于五脏，洒陈于六腑，乃能入于脉也。故循脉上下，贯五脏，络六腑也。卫者，水谷之悍气也，其气 疾滑利，不能入于脉也，故循皮肤之中，分肉之间，熏于肓膜，散于胸腹，逆其气则病，从其气则愈，不与风寒湿气合，故不为痹。帝曰：善。
　　（此言水谷之精，冲盛荣卫，邪气自不能入而为害，何痹之有？）帝曰：痹或痛，或不痛，或不仁，或寒，或热，或燥，或湿，其故何也？岐伯曰：痛者，寒气多也，有寒故痛也。其不痛不仁者，病久入深，荣卫之行涩，经络时疏，故不痛，皮肤不荣，故为不仁。其寒者，阳气少，阴气多，与病相益，故寒也。其热者，阳气多，阴气少，病气胜，阳遭阴，故为痹热。其多汗而濡者，此其逢湿甚也，阳气少，阴气盛，两气相感，故汗出而濡也。
　　曰：夫痹之为病，不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒。故具此五者，则不痛也。凡痹之类，逢寒则虫，（当作急。）逢热则纵。帝曰：善。
　　
　　痿论篇
　　 帝曰：五脏使人痿何也？岐伯曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚弱急薄，着则生痿 也；心气热，则下脉厥而上，上则下脉虚，虚则生脉痿，枢折挈，胫纵而不任地也；肝气热，则胆泄口苦，筋膜干，则筋急而挛，发为筋痿；脾气热，则胃干而渴，肌肉不仁，发为肉痿；肾气热，则腰脊不举，骨枯而髓减，发为骨痿。帝曰：何以得之？岐伯曰：肺者，藏之长也，为心之盖也，有所失亡，所求不得，则发肺鸣，鸣则肺热叶焦，故曰：五脏因肺热叶焦，发为痿 。此之谓也。
　　（五脏之痿，皆固肺热而致之，然本脏各有相火而生痿也。）悲哀太甚，则胞络绝，胞络绝则阳气内动，发则心下崩数溲血也。故本病曰：大经空虚，发为肌痹，传为脉痿。思想无穷，所愿不得，意淫于外，入房太甚，宗筋弛纵，发为筋痿，及为白淫。故《下经》曰：筋痿者，生于肝使内也。（使内谓劳役筋力，费竭精气。）有渐于湿，以水为事，若有所留，居处相湿，肌肉濡溃，痹而不仁，发为肉痿。故《下经》曰：肉痿者，得之湿地也。有所远行劳倦，逢大热而渴，渴则阳气内伐，内伐则热舍于肾，肾者水藏也，今水不胜火，则骨枯而髓虚，故足不任身，发为骨痿。故《下经》曰：骨痿者，生于大热也。（《下经》，古经也。）帝曰：何以别之？岐伯曰：肺热者色白而毛败，心热者色赤而络脉溢，肝热者色苍而爪枯，脾热者色黄而肉蠕动，肾热者色黑而齿槁。帝曰：如夫子言可矣，论言治痿者独取阳明，何也？岐伯曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街，而阳明为之长，皆属于带脉，而络于督脉。故阳明虚则宗筋纵，带脉不引，故足痿不用也。帝曰：治之奈何？岐伯曰：各补其荣而通其俞，调其虚实，和其逆顺，筋脉骨肉各以其时受月，则病已矣。
　　（时受月，谓受气之时月，如肝王甲乙，心王丙丁之类是也。）
　　厥论篇
　　 帝曰：厥之寒热者何也？岐伯曰：阳气衰于下，则为寒厥；阴气衰于下，则为热厥。（阳谓足之三阳脉也；阴谓足之三阴脉也。）帝曰：热厥之为热也，必起于足下者何也？岐伯曰：阳气起于足五指之表，阴脉者集于足下而聚于足心，故阳气胜则足下热也。曰：寒厥之为寒也，必从五指而上于膝者何也？曰：阴气起于五指之里，集于膝下而聚于膝上，故阴气胜则从五指至膝上寒，其寒也，不从外，皆从内也。曰：寒厥何失而然也？曰：前阴者，宗筋之所聚，太阴阳明之所合也。春夏则阳气多而阴气少，秋冬则阴气盛而阳气衰。此人者质壮，以秋冬夺于所用，下气上争不能复，精气溢下，邪气因从之而上也。气因于中，阳气衰，不能渗营其经络，阳气日损，阴气独在，故手足为之寒也。帝曰：热厥何为而然也？岐伯曰：酒入于胃，则络脉满而经脉虚；脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四肢也。此人必数醉若饱以入房，气聚于脾中不得散，酒气与谷气相搏，热盛于中，故热遍于身，内热而溺赤也。夫酒气盛而 悍，肾气日衰，阳气独胜，故手足为之热也。
　　（此言寒热二厥，皆损其阳气，竭其精气之所致也。四肢无气以营乏，则为厥逆。寒热虽异，虚损则同。）帝曰：厥或令人腹满，或令人暴不知人，或至半日远至一日乃知人者，何也？岐伯曰：阴气盛于上则下虚，下虚则腹胀满，阳气盛于上则下气重上而邪气逆，逆则阳气乱，阳气乱则不知人也。帝曰：善。愿闻六经脉之厥状病能也。曰：巨阳之厥，则肿首头重，足不能行，发为 （音县）仆。阳明之厥，则颠疾欲走呼，腹满不得卧，面赤而热，妄见而妄言。少阳之厥，则暴聋颊肿而热，胁痛， 不可以运。太阴之厥，则腹满 胀，后不利，不欲食，食则呕，不得卧。少阴之厥，则口干溺赤，腹满心痛。厥阴之厥，则少腹肿痛，腹胀泾溺不利，好卧屈膝，阴缩肿， 内热。
　　盛则泻之，虚则补之，不盛不虚，以经取之。
　　此六经之说厥状，皆有盛衰虚实，实则泻之，虚则补之，不盛不虚，只以本经留呼多少而取之。
　　太阴厥逆， 急挛，心痛引腹，治主病者。（经脉行有左右，候其有过者取之，故云治主病者。）少阴厥逆，虚满呕变，下泄清，治主病者。厥阴厥逆，挛腰痛，虚满前闭，谵语，治主病者。三阴俱逆，不得前后，使人手足寒，三日死。太阳厥逆，僵仆呕血善衄，治主病者。少阳厥逆，机关不利者，腰不可以行，项不可以顾，发肠痈不可治，惊者死。阳明厥逆，喘咳身热，善惊衄呕血。手太阴厥逆，虚满而咳，善呕沫，治主病者。手心主少阴厥逆，心痛引喉，身热，死不可治。手太阳厥逆，耳聋泣出，项不可以顾，腰不可以俯仰，治主病者。手阳明少阳厥逆，发喉痹，嗌肿， ，治主病者。
　　
　　五脏生成论
　　曰：卧出则风吹之，血凝于肤者为痹，凝于脉者为涩，凝于足者为厥。此三者，血行而不得反其空，（大经队也。）故为痹厥也。
　　
　　评热病论篇
　　 帝曰：有病身热汗出烦满，烦满不为汗解，此为何病？岐伯曰：汗出而身热者风也，汗出而烦满不解者厥也，病名曰风厥。帝曰：愿卒闻之。岐伯曰：巨阳主气，故先受邪，少阴与其为表里也，得热则上从之，从之则厥也。帝曰：治之奈何？岐伯曰：表里刺之，饮之服汤。
　　上从之，谓少阴从太阳而上也。饮之汤，为止逆上之肾气也。
　　
　　热论篇
　　 帝曰：今夫热病者，皆伤寒之类也，或愈或死，其死皆以六七日之间，其愈皆以十日以上者何也？伤于四时之气，皆能为病，以伤寒为毒者，最乘杀厉之气，中而即病名曰伤寒，不即病者名曰寒毒，藏于肌肤，至夏至气变为温病，夏至后变为热病，皆原于伤寒所至，故曰热病者，皆伤寒之类也。【校正】按《伤寒论》变温变暑与王注异，王注本《素问》为说，仲景本《阴阳大论》为说。
　　岐伯曰：人之伤于寒也，则为病热，热虽甚不死。（寒毒薄于肌肤，阳气闭密不得发散，而内怫结，故伤寒反病热。）其两感于寒而病者，必不免于死。帝曰：愿闻其状。岐伯曰：伤寒一日，巨阳受之，巨阳者，诸阳之属也，其脉连于风府，（穴名）。故为诸阳主气也，故头项痛腰脊强。
　　二日阳明受之，阳明主肉，其脉挟鼻络于目，故身热目疼而鼻干，不得卧也。三日少阳受之，少阳主胆，其脉循胁络于耳，故胸胁痛而耳聋。三阳经络皆受其病，而未入于脏者，故可汗而已。
　　四日太阴受之，太阴脉布胃中络于嗌，故腹满而嗌干。五日少阴受之，少阴脉贯肾络于肺，系舌本，故口燥舌干而渴。六日厥阴受之，厥阴脉循阴器而络于肝，故烦满而囊缩。曰：治之奈何？岐伯曰：治之各通其脏脉，病日衰已矣。其未满三日，可汗而已，其满三日，可泄而已。其病两感于寒者，一日则巨阳与少阴俱病，则头痛口干而烦满；二日则阳明与太阴俱病，则腹满身热，不欲食谵言。三日则少阳与厥阴俱病，则耳聋囊缩而厥，水浆不入，不知人，六日死。（六日当作三日，下文可见。）三阴三阳、五脏六腑皆受病，荣卫不行，五脏不通，则死矣。帝曰：五脏已伤，六腑不通，荣卫不行，如是之后，三日乃死何也？岐伯曰：阳明者，十二经脉之长也，其血气盛，故不知人，三日其气乃尽，故死矣。
　　此言两感于寒者，邪气悍暴之甚必死。
　　其不两感于寒者，七日巨阳病衰，头痛少愈。八日阳明病衰，身热少愈。九日少阳病衰，耳聋微闻。十日太阴病衰，腹减如故，则思饮食。十一日少阴病衰，渴止不满，舌干已而嚏。十二日厥阴病衰，囊纵少腹微下，大气（大邪气也。）皆去，病日已矣。
　　此言不两感者，六日之后，邪气从始次第而自退，病日愈。
　　帝曰：热病已愈，时有所遗者何也？（所遗，邪气未尽去也。）曰：诸遗者，热甚而强食之，故有所遗也。若此者，皆病已衰而热有所藏，因其谷气相搏，两热相合，故有所遗也。曰：治遗奈何？曰：视其虚实，调其逆从，可使必已。曰：病热当何禁之？曰：病热少愈，食肉则复，多食则遗，此其禁也。
　　此言遗禁者皆病愈不知禁谨而复作热，故曰遗也。
　　凡病伤寒而成瘟者，先夏至日者为病瘟，后夏至日者为病暑，暑当与汗皆出，勿止。
　　
　　评热论篇
　　 帝曰：有病温者，汗出辄复热，而脉躁疾不为汗衰，狂言不能食，病名为何？岐伯曰：病名阴阳交，交者死也。人所以汗出者，皆生于谷，谷生于精，今邪气交争于骨肉而得汗者，是邪却而精胜也。精胜当能食而不复热，复热者邪气也。汗者精气也，今汗已出而辄复热者，是邪胜也，不能食者，精无裨也。病而留者，其寿可立而倾也。且夫热论曰：汗出而脉尚躁盛者死。今脉不与汗相应，此不胜其病也，其死明矣。狂言者是失志，失志者死。今见三死，不见一生，虽愈必死也。
　　汗出脉躁，不胜其病，狂言失志，此三死也，乌能生？
　　疟论篇
