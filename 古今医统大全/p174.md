<!-- { "loadSidebar": true } -->
　　治热痢不止，捣车叶取汁一盏，入蜜一合煎，分作二服。
　　
　　一方：
　　治赤白痢疾，以葱一握切，和米煮粥，空心食之。
　　
　　《肘后方》：
　　治下痢积久不瘥，肠垢已出，以梅实二十个，水一盏煎六分，去渣食前分为二服。
　　
　　又方：
　　治赤白痢下，水谷不消，以曲熬粟米粥食之方寸匕，日四五服止。
　　
　　又方：
　　治赤白痢疾，名姜墨丸。干姜好墨各五两为末，以醋糊丸，梧桐子大。每服三十丸，加至四五十丸，米饮下日夜五六服妙。
　　
　　又方：
　　治赤痢热下久不止，用黄连末、鸡子白丸，米饮服十丸二十丸瘥。
　　
　　《千金方》：
　　治暴痢，小鲤鱼一枚烧为末，米饮服之立效。
　　
　　又方：
　　治痢，用薤白一握，细切煮粥食。
　　
　　又方：
　　用薤菜根叶烧灰存性为末，调服极效。
　　
　　《经验方》：
　　治赤白痢，取香椿白皮洗净日干为末，饮调二钱。
　　
　　又方：
　　治暴痢，用蒜捣烂贴两足心。
　　
　　又方：
　　治赤白痢，用甘草一尺炙劈破，以淡浆水蘸二三度，又以慢火炙之，生姜去皮半两，二味以浆水一升半煎八合服效。
　　
　　《集验方》：
　　蜀沙门传，水痢以诃梨勒三枚，面裹煨去面，取诃藜肉为末，饭丸，米饮空心下，百医百效。
　　
　　葛氏方：
　　治重下，此即赤白痢也。炒豉令小焦，捣服一合，日三服。又豉炒令焦，水一升淋取汁令服，冷则酒淋，日三服效。
　　
　　又方：
　　治卒腹痛，下赤白痢数日不止，以鸡卵一枚，取出黄去白，纳胡粉令满壳，烧成屑，以酒调一钱匕。
　　
　　《外台秘要》：
　　治痢下白脓不止，用好面炒。上一味捣筛煮米粥，内面方寸匕。此疗泻百行，师不救者也。
　　
　　《本草方》：
　　古砖热烧之，主下部久患白痢脓泄下，以物裹上坐之。入秋小腹多冷者，亦用此古砖煮汁服之。
　　
　　杨氏《产宝》：
　　治赤白痢，用KT 麻子一两炒令香熟为末，以蜜浆下一盏，不过再服。
　　
　　《千金翼方》：
　　治赤白痢积年不瘥，饮调云母粉方寸匕，两服立效。
　　
　　又方：
　　用鸡子醋煮熟，空腹食之，治久赤白痢。
　　
　　又方：
　　用干姜急于火内烧黑，不可成灰，放瓷瓶中闭冷为末，每服一钱，米饮调下。
　　
　　又方：
　　治暴泻痢，百草霜末米饮调下二钱。
　　
　　《斗门方》：
　　治泻痢，用白石脂、干姜二物停捣，以百沸汤和面为稀糊，搜匀丸，如梧桐子大，暴干饮下三十丸。久痢不定，更加三十丸。霍乱者，浆水为使。
　　
　　孙真人《备急方》：
　　治久痢脐下痛，用吴茱萸一合，黑豆汤吞之效。
　　
　　孟诜方：
　　治赤白痢腹痛，用酸石榴一枚并子捣汁，顿服之。
　　
　　张仲景云：
　　治赤痢无问远近，小腹痛不可忍，出入无常，下重及痛闷，每发面青手足俱变者，黄连一两净，好胶一片手许大，蜡如弹子大，三味以水一升先煎胶令散，次下蜡又煎令散，即下连末搅和，分三服，须要热吃，冷即难吃，神效。
　　
　　炙鸡散：
　　治脾胃气虚，肠滑下痢，以黄雌鸡一只制如食法，以炭火炙之捶了，以盐醋刷之，又炙令极熟燥，空腹服之。
　　
　　阿芙蓉：
　　天方国传，治久痢不止及一切虚寒证候。打沟阴水种红罂粟花于畦上，勿令水头，至七八月间于花卸后三五日，其壳即罂粟壳，于午后壳上用大针刺开，外面青皮里面硬皮不动或三四处，次日早津出，用竹刀刮收入瓷器内阴干，每用小豆大一粒，空心温水化下，忌葱韭蒜浆水。如热渴，用蜜水解之。小儿黄米大一粒。虚寒者加后药，如阿芙蓉一钱。其药每味一钱，俱为末，蜜和丸梧桐子大，每服一丸，温水下瓦雀脑、荜茇、丁香、胡椒、草果、附子（炮）、胡萝卜子、肉豆蔻（煨）。
　　
　　卷之三十六　滞下门
　　医案
　　丹溪治一人，饮水过多，腹膨胀，泻痢带白，用苍术、白术、滑石、浓朴、茯苓作汤，下保和丸而愈。
　　一人病甚窘迫，正合承气证。予曰：气口脉虚，形虽实而面黄白，必平昔过饱伤胃。
　　遂以人参、白术、陈皮、芍药十余帖，三日后胃气稍完，与承气汤二帖而安。若不先补，虽愈未免困惫。
　　一人久痢不愈，脉急促沉弦细弱，右为甚，下清涕有紫黑血丝。予曰：此瘀血痢也。或问瘀血之因。予曰：凡饱后疾走，或力叫号殴跌，多受疼痛，大怒不泄，补塞太过，火酒火肉，皆能致之。此人因非理受责故也。乃以乳香、没药、桃仁、滑石，佐以木香槟榔丸，米汤下百丸，再服大下秽物如烂鱼肠者二三升愈。
　　一人面白脉弦数，独胃脉沉滑，因饮白酒作痢，下淡水脓血，腹痛小便不利，里急后重。
　　以参、白术为君，甘草、滑石、木香、槟榔、苍术为佐，煎汤下保和丸二十丸，次日前证俱减，独小便不利，再服益元散数服而愈。
　　一人患痢，腹微痛，所下褐色，后重并频，食减，或微热。脉弦涩似数而长，喜不浮大，神气不减。
　　予曰：此忧患所致，心血亏，脾气弱耳。以参、术为君，当归、陈皮为臣，川芎、芍药、茯苓、黄连为佐使而愈。
　　一人年壮味浓，夏秋患痢腹大痛。或令单煮干姜与一帖，痛定，屡痛屡服屡定，八日服干姜二斤，脉弦而稍大似数。予曰：必醉饱后吃寒凉太过，当作虚寒治之。因服干姜多，以四物加参、术、陈皮、酒红花、茯苓、桃仁，去地黄煎，入姜汁饮之，一月而安。
　　一人年近五十，质弱多怒，暑月因大怒患痢，口渴自饮蜜水，病缓。数日后脉稍大不数。
　　令以参术汤调益元散服之，痢减。数日后倦甚，发呃逆之甚。久下阴虚，令守前药，利尚未止，以炼蜜食之。众欲用姜附，予谓阴虚服之必死，待前药力到自愈。又四日呃止痢除。
　　虞天民治一人，年五十，夏秋得痢疾月余，服药少愈，秽积已去，但食少，昼夜五六次如厕，兼脱肛，诸药不效。用池塘中鳖一个如法制用，生姜多加，再以米 作羹，入砂糖小块，不用盐酱，煮熟吃一二碗，三日不登厕，大肠自此实矣。此证因用凉药，脾肺俱虚，兹因用鳖以裨脾，姜辛以补肺，大肠亦实而收起也。
　　
　　卷之三十七　疟证门
　　病机
　　生气通天论曰：夏伤于暑，秋为 疟。（ ，老也，夏热已甚，秋阳复收，两热相攻，故为疟。）又曰：魄汗未尽，形弱而气烁，穴俞以闭，发为风疟。
　　《礼记　月令》曰：孟秋行夏令，则民多疟疾。
　　疟论篇 帝曰：夫 疟皆生于风，其蓄作有时者何也？岐伯对曰：疟之始发也，先起于毫毛，伸欠乃作，寒栗鼓颔，腰脊俱痛。寒去则内外皆热，头痛如破，渴欲饮冷。帝曰：何气使然？愿闻其道。岐伯曰：阴阳上下交争，虚实更作，阴阳相移也。阳并于阴，则阴实而阳虚，阳明虚则寒栗鼓颔也，巨阳虚则腰背头项痛，三阳俱虚则阴气胜，阴气胜则骨寒而痛。寒生于内，故中外皆寒；阳盛则外热，阴虚则内热。外内皆热，则喘而渴，故欲冷冻饮料也。此皆得之夏伤于暑，热气盛，藏于皮肤之内、肠胃之外，此荣气之所舍也。
　　又云：腠理开，因得秋气，汗出遇风，及得之以浴，水气舍于皮肤之间，与卫气并居。
　　卫气者，昼行于阳，夜行于阴。此气得阳而外出，得阴而内搏，内外相搏，是以日作。帝曰：其间日而作者何也？岐伯曰：其气之舍深，内搏于阴，阳气独发，阴邪内着，阴与阳争不得出，是以间日而作也。帝曰：善。其作日晏与其日早者，何气使然？岐伯曰：邪气客于风府，循膂而下，卫气一日一夜大会于风府，其明日日下一节，故其作也晏。此先客于脊背也，每至于风府则腠理开，腠理开则邪气入，邪气入则病作。以此日作稍益晏也。其出于风府，日下一节，二十五日下至 骨，二十六日入于脊内，注于伏膂之脉，其气上行。九日出于缺盆之中，其气日高，故作日益早也。其间日发者，由邪气内搏于五脏，横连募原也。其道远，其气深，其行迟，不能与卫气俱行，不得皆出，故间日乃作也。
　　帝曰：卫气每至于风府，腠理乃发，发则邪气入，入则病作。今卫气日下一节，其气之发也不当风府，其日作者奈何？岐伯曰：此邪气客于头项循膂而下者也。故虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪气相合，则病作。故风无常府，卫气之所发，必开其腠理，邪气之所合，则其府也。
　　帝曰：风之与疟也，相似同类，而风独常在，疟则有时而休者何也？岐伯曰：风气留其处，故常在；疟气随经络沉以内搏，故卫气应乃作。
　　帝曰：疟先寒而后热者何也？岐伯曰：夏伤于大暑，其汗大出，腠理开发，因遇夏气凄沧之小寒，藏于脉理皮肤之中，秋伤于风，则病成矣。夫寒者，阴气也。风者，阳气也。先伤于寒而后伤于风，故先寒而后热也。病以时作，名曰寒疟。
　　帝曰：先热而后寒者何也？岐伯曰：此先伤于风而后伤于寒，故先热而后寒也，亦以时作，名曰温疟。其但热而不寒者，阴气先绝，阳气独发，则少气烦冤，手足热而欲呕，名曰瘅疟。
　　（瘅，热极为之也。）帝曰：夫疟者之寒，汤火不能温也，及其热，冰水不能寒也。此皆有余不足之类。当此之时，良工不能止，必须其自衰乃刺之，其故何也？岐伯曰：经言无刺 之热，无刺浑浑之脉，无刺漉漉之汗，故为其病逆未可治也。
　　夫疟之始发也，阳气并于阴，当是之时，阳虚而阴盛，外无气，故先寒栗也。阴气逆极，则复出之阳，阳与阴复并于外，则阴虚而阳实，故先热而渴。夫疟气者，并于阳则阳盛，并于阴则阴胜。阴胜则寒，阳胜则热。疟者，风寒之气不常也，病极则复。病之发也，如火之热，不可当也。故曰：方其盛时必毁；因事衰也，事必大昌，此之谓也。
　　夫疟之未发也，阴未并于阳，阳未并于阴，因而调之，真气得安，邪气乃亡，故工不能治其已发，为其气逆也。
　　疟气者，必更盛更虚。当气之所在也，病在阳，则热而脉躁；在阴，则寒而脉静；至极则阴阳俱衰，卫气相离，故病得休，卫气集，则复病也。
