<!-- { "loadSidebar": true } -->
　　阳盛则阴必衰，又何言阳旺则生阴血也？盖谓血气之常，阴从乎阳，随气营运于内。苟无阴以羁束，则气何以树立？故其致病也易，调治也难。以其比阳常亏而又损之，则阳易亢，阴易乏之论可以见矣。《内经》有云：阳道实，阴道虚，阴道常乏，阳常有余，阴常不足。以人之生也，年至十四而经行，至四十九而经断，可见阴血之难成易亏如此。阴气一伤，所变之证妄行于上则吐衄，衰涸于外则虚劳，忘反于下则便红，积热膀胱则癃闭、溺血，渗透肠间则为肠风。阴虚阳搏则为崩中，湿蒸热瘀则为滞下，热极腐化则为脓血。火极似水，血色紫黑，热胜于阴，发为疮疡。湿滞于血，则为痛痒瘾疹，皮肤则为冷痹。蓄之在上，则人喜忘；蓄之在下，则人害狂。堕恐跌仆，则瘀恶内凝。若分部位，身半以上，同天之阳；身半以下，同地之阴，此特举其所显之证者。
　　
　　卷之四十二　血证门
　　病机
　　成无己云：伤寒衄者，为邪气不得发散，壅盛于经，逼迫于血则因致衄也。蓄血在下焦，结聚而不行，蓄积而不散者是也。血菀于上而吐血者，谓之薄厥；留于下而瘀者，谓之蓄血。此由太阳随经，瘀热在里，血为热所搏结而不行，蓄于下焦之所致。经曰：太阳病七八日，表证仍在，脉微而沉，反不结胸。其人如狂者，以热在下焦，少腹当硬满，小便自利者，下血乃愈。
　　（治法详见伤寒蓄血条下。）阴结便血，非伤寒之比。邪在五脏，则阴脉不和。阴脉不和，则血留之。结阴之病，阴气内结，不得外行，无所禀，渗入肠间，故便血也。外灸中脘、三里、气海；内服平胃地榆汤而愈。
　　
　　卷之四十二　血证门
　　脉候
　　《内经》曰：脉来如悬钩为衄血，常脉脉至而搏，衄血身热者死。
　　肠 下脓血，脉弦绝者死，滑大者生，血温身热者死。
　　《脉经》曰：脉得诸涩濡弱为亡血。
　　脉来轻轻在肌肉，尺中自浮，目睛晕黄，衄血未止。
　　太阳脉大而浮，必衄吐血。太阴脉芤主下血。芤在左尺为小便血。
　　病患面无血色，无寒热，脉沉弦者，衄血。
　　脉浮弱，手接之绝者，下血。烦咳者必吐血。
　　脉芤为失血，涩为少血。尺脉涩而疾为血虚。
　　脉弦而紧，胁痛，肝脏伤，主有瘀血。
　　脉极虚芤迟，为清谷、亡血、失精。
　　《巢氏病源》云：寸口脉微而弱，血气俱虚则吐血，关上脉微而芤亦吐血，关下芤主下血。
　　脉沉细者生；喘咳上气，脉数浮大者死。
　　虞氏云：吐血唾血，脉滑小弱者生，实大者死。
　　唾血脉滑濡者生，坚强者死。
　　
　　卷之四十二　血证门
　　治法
　　凡血证上行，或唾、或咳、或呕、或吐，皆逆也。若变而下行为恶痢，顺也。上行为逆，其治难；下行为顺，其治易。无病患忽然下痢，其病进。今病血证上行，而复下行恶痢，其邪欲去，是知吉也。
　　《局方发挥》云：口鼻出血，皆为阴虚阳盛，有升无降，血随气上，出上窍。法当补阴抑阳降气，则血归经。
　　血证虽有上下各经之不同，同是热证，但以各经用药为是。
　　呕吐血，出于胃也。实者，犀鱼地黄汤。
　　衄血出于肺，以犀角、升麻、栀子、黄芩、芍药、生地黄、紫参、丹参、阿胶之类主之。
　　咯唾血者，出于肾，痰中带出血丝是也。以天门冬、麦门冬、贝母、知母、桔梗、百部、黄柏、远志、熟地黄之类主之。
　　痰涎血者，出于脾。干葛、黄 、当归、芍药、黄连、甘草、沉香之类主之。
　　吐血觉胸中气塞，上吐紫血者，桃仁承气汤下之。
　　先吐红，后见痰嗽，多是阴虚火动，痰不下降，四物汤为主，兼以痰药、火药。大都吐痰，火载血上，错经妄行。炒栀子、童便、姜汁、竹沥。
　　溺血者，因心肾气结、房劳，致伤精气，肾脱阴虚，火入膀胱腑而为溺血也。
　　有暴吐紫成块者，是热伤，血结于中，吐出方好。用四物汤加清热药调之。《大全良方》四生丸治吐血，亦治衄血。炒山栀最能清胃脘之血。童便二分，酒一分，擂侧柏叶温饮之，大能止血。瘀血者，须用韭汁。
　　咳血者，嗽出痰内有血是也，属心热痰盛。用栝蒌仁、青黛、贝母、海石、诃子、山栀子为末，姜汁蜜丸噙化。嗽盛者，加杏仁后以八物汤加减调理。
　　凡诸见血，皆是阳盛阴虚。君相二火亢甚，煎逼其血，而出诸窍也。悉宜四物汤加知母、黄柏补阴降火之剂为主。
　　衄吐咳血，及痰中血丝，皆是肺经火盛，宜四物加薄、酒芩、茅花、黄连、犀角等药以泻肺火。
　　呕血吐血，此胃火也。四物加石膏、知母，以泻胃火。
　　唾血咯血，及潮热咳血，此血从肾中来也。四物加盐酒炒栀柏，更加肉桂一分，以泻肾火。
　　小便血出于溺窍中，涩数盛淋作痛，或杂尿而出者，此膀胱火盛也。四物加山栀仁、瞿麦、牛膝、滑石之类，以泻膀胱之火。如小便血出不痛者，此心移热于小肠，故曰：血从精窍中出也。四物加条芩、黄连、山栀以泻本经之火。
　　大便血，先血后粪为近血，来自大肠，四物加槐花、槟榔、枳实、条芩之类以泻大肠之火。
　　先粪后血为远血，来自小肠。四物加木通、栀子、黄连之类以泻小肠之火。
　　血出于口鼻及瘀血者，宜清之以犀角、芩连之类；消之以韭汁、童便、山茶花、牡丹皮之类；止之以茅花、藕节、棕榈灰、炒蒲黄之类。
　　血出于大便者，清之以槐花、柏叶、条芩之类；止之以地榆、茅根、荆芥、白芷、黑倍子，白椿根皮之类。（详见肠风下血门。）血出于小便，清之以栀子、麦门冬、车前子、瞿麦之类；止之以大小蓟、棕灰之类。（详见血淋门。）舌上无故出血如线，用槐花炒为末，掺之。一方用蒲黄炒焦为末，敷之极妙。
　　大便下血有热，有虚热，用四物加条芩、栀子、秦艽；虚用四物加干姜、阿胶、升麻。
　　便血有风邪下陷者。盖风伤肝，肝主血故也，宜升提之。四物汤加防风、荆芥、升麻、柴胡、秦艽、槐花、条芩、地榆、枳壳之类。
　　下血伤湿热者，宜行湿消热。用苍术、白术、黄连、黄柏、黄芩、生地黄膏为丸服。
　　妇人经血诸证。（并见《妇科心镜》。）大凡血证，身热脉大者，难治；身凉脉静者，易治。
　　王节斋云：凡酒色过度，损伤肺肾真阴，咳嗽吐痰，衄吐咳咯血等证，误服参 等甘温之药，则病日增。世人不识，往往服之，致不救者多矣。噫，此亦一隅之说，非天下之通论。
　　甫谓节斋议论多长，而独短于此，何则？诸失血证，因为火盛妄行，而不宜于甘温，理固然也。
　　其有虚火，体气弱甚者，宁有不用参 者乎？葛可久治大吐血后，用独参汤一味服之，所以治其虚也。经云：虚者补之。是以 仙集之以为《十药神书》。今之治劳怯吐血，立有起死回生之效，然则彼以独参汤者，何其神欤！又如丹溪治一人，年五十，劳嗽吐血，用人参、黄、白术、茯苓、百合、阿胶、白芍药、桑白皮、杏仁、贝母、栝蒌、海石、五味、天门冬而愈。又如《局方》人参饮专治胃弱吐血、衄血之证，然则彼皆非欤？大抵用药补泻，宜审人之虚实，则无施而不当也，何甘温之必不可用哉？
　　卷之四十二　血证门
　　药方
　　四物汤为治血之总剂，而不能治气虚而不能生血者。若脾胃虚而血不生，当从仲景之补以人参气分之药，阳旺则生阴血也。此以四物血药之性例之：川芎，血中气药也，通治肝经，性味辛散，能行血滞于气也。地黄，血中血药也，通肾经，性味甘寒，能生真阴之虚也。当归味辛甘，血中之主药，随佐使而各治其血分之病也；如佐以川芎能行血滞于气，佐以地黄能生阴分之血，佐以芍药能使脾阴生血，和腹痛。芍药，阴分药也，性味酸寒，通脾经，调血脉，治腹痛。若四物者，独主血分受伤，以气不虚而用之。辅佐之类如行血活血须桃仁、红花、苏木、血竭、牡丹皮、茜草、丹参、醇酒之属；如止血治崩须百草霜、棕榈灰、阿胶、地榆、藕节、茅根、黑墨之属；如和血止痛须乳香、没药、五灵脂、凌霄花之属；补血养血须人参、枸杞子、肉苁蓉、牛膝、益母草、败龟板之属；如治血燥须乳酪、酥油、蜂蜜、阿胶之属；如凉血须黄连、黄芩、生地黄、苦参之属；如血寒须附子、干姜、肉桂、鹿茸之属。此血药之大法也。然则各证又当以方类求之。
　　
　　卷之四十二　血证门
　　药方
　　（葛氏）
　　十灰散
　　 治一切失血，皆可止。
　　
　　花蕊石散
　　 止血如神，诸药不能，服此立效。（二方见痨瘵门。）（《拔萃》）
　　 犀鱼地黄汤
　　 治一切失血、血热、三焦热血并治。
　　犀角（磨汁） 生地黄（各二钱） 黄连 黄芩（各一钱） 大黄（三钱）上水二盏，煎一盏，去渣，入犀角汁和匀，食后温服。
　　
　　生地黄饮子
　　 治诸见血无寒。吐血、衄血，下血、溺血，皆属热。
　　生地黄 熟地黄 枸杞子 地骨皮 黄芩 芍药 天门冬 黄 甘草（各等分）上咀，每服七钱，水二盏，煎八分，去渣，食远服。如脉微，身凉，恶风者，加桂五分。吐血者，多如此。
　　（《和剂》）
　　必胜散
　　 治男妇血妄行流溢，或吐，或咳，或衄并治。
　　小蓟 人参 蒲黄（炒） 熟地黄（酒洗） 当归 乌梅 川芎（各一钱）上咀，作一服，水二盏，煎一盏，不拘时服。
　　（《良方》）
　　四生丸
　　 治吐血衄血，阳乘于阴，血热妄行，宜服此药。
　　生薄荷叶 生艾叶 生侧柏叶 生地黄（各等分）上烂捣如鸡子大丸。每服一丸，水二盏，煎一盏，滤去渣服。
　　（《济生》）
　　麦门冬汤
　　 治思虑伤心，吐血衄血。
　　麦门冬 天门冬 远志（各去心，甘草煮） 当归 白芍药 生地黄 人参 黄 蛤粉（炒）阿胶 藕节 甘草（炙。各一钱）上作二服，每服水二盏，姜一片、煎一盏，不拘时服。
　　（《三因》）
　　茯苓补心汤
　　 治心气虚耗，不能藏血，以致面色黄悴，五心烦热咳唾血及妇人妊娠恶阻呕吐，亦宜服之。
　　白茯苓 人参 前胡 半夏（制） 陈皮 枳壳 紫苏 白芍药 桔梗 干葛 当归熟地黄 川芎 甘草上等分，每服五钱，水三盏，姜五片，枣一枚，煎一盏，食前去渣服。
　　（《和剂》）
　　龙脑鸡苏丸
　　 治咳嗽唾血，衄血，诸淋下血，胃热口臭，肺热喉腥，消烦渴，凉膈，解酒毒，除邪热，脾疸口甜，胆疸口苦并治。
