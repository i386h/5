<!-- { "loadSidebar": true } -->
　　此伏梁，冲脉之为病。以其裹大脓血，居肠胃之外，上行循腹，下行络阴，上则迫近于胃脘，下则因薄于阴器。若因薄于阴，则便下脓血；若迫近于胃，则病气上出于鬲，复侠胃脘，内长其痈也。所以然者，以本有大脓血在肠胃之外故也，久则难治。居脐上为近心，故为逆；居脐下为远心，故为从。亟，数也。
　　夺，去也。言其不可移动，但数数去之斯可矣。
　　曰：人有身体髀股 皆肿，环脐而痛，是为何病？曰：病名伏梁，此风根也。其气溢于大肠而着于肓，肓之原在脐下，故环脐而痛也。不可动之，动之为水溺涩之病。
　　此亦冲脉之病，所以髀股 皆肿，亦名伏梁。其气溢于大腹着肓之原，故环脐而痛。不可动，谓不可用大毒之药，击动而峻下之，则为水而溺涩也。
　　
　　病能篇
　　 帝曰：人病胃脘痈者，诊当何如？岐伯对曰：诊此者当候胃脉，其脉当沉细，沉细者气逆，逆者人迎甚盛，盛则热。人迎者胃脉也，逆而盛则热聚于胃口而不行，故胃脘为痈也。
　　此言胃痈病，胃脉不常沉细。胃脉细故人迎脉大。人迎，结喉两旁之动脉也。人迎大则热聚于胃口，故成胃脘痈，由气逆热盛而致之也。
　　曰：有病颈痈者，或石治之，或针灸治之，而皆已，其真安在？曰：此名同异等者也。夫痈气之息者，宜以针开除去之。夫气盛血聚者，宜石而泻之，此所谓同病异治也。
　　此言痈虽同而治异也。痈为气之息，故气盛血聚宜用砭石针之，泻去恶血而自愈，今用排针者是也。
　　帝曰：有病怒狂者，此病安生？曰：生于阳也。曰：阳何以使人狂？曰：阳气者，因暴折而难决，故善怒也，病名曰阳厥。曰：何以知之？曰：阳明者常动，巨阳少阳不动，不动而动大疾，此其候也。
　　阳脉动则人迎脉常动者也。巨阳脉在天容位分，少阳脉在天窗位分，二脉不常动而反动，故病也。
　　曰：治之奈何？曰：夺其食则已。夫食入于阴，长气于阳，故夺其食则已。（食少则气衰，故节去其食，则病自已。）使之服以生铁洛为饮。（则铁浆也。）夫生铁洛者，下气疾也。（气上逆则狂，饮铁洛所以下其逆上之气也。）曰：有疾身热解堕，汗出如浴，恶风少气，此为何病？曰：病名曰酒风。曰：治之奈何？曰：以泽泻、术各十分，麋衔五分，合以三指撮为后饭。
　　泽泻去风湿益气，术止汗去火风，麋衔治风湿筋痿。后饭，药先食后，故曰后饭。
　　
　　奇病篇
　　 帝曰：病胁下满气逆，二三岁不已，是为何病？岐伯对曰：病名曰息积，此不妨于食，不可灸刺，积为导引服药，药不能独治也。
　　气逆息难，故曰息积。气不在胃，故不妨食，灸则火邪内攻，刺则正气外泻，故皆不可。惟宜积为导引而气流行，兼药治，则可矣。若不导引，只以药攻亦难治也。
　　帝曰：人有病头痛以数岁不已，此安得之？名为何病？岐伯曰：当有所犯大寒，内至骨髓，髓者以脑为主，脑逆故令头痛，齿亦痛，病名曰厥逆。帝曰：善。
　　此寒邪客逆，久而不散，故为厥逆头痛也。
　　帝曰：有病口甘者，病名为何？何以得之？曰：此五气之溢也，名曰脾瘅。（瘅，热也。）夫五味入口，藏于胃，脾为之行其精气，津液在脾故令人口甘也。此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴。治之以兰，除陈气也。
　　食甘肥则内热，郁积而不外泄，令人中满，气上溢为消渴。治之以兰草，兰辛能发散陈久肥甘不化之气，故曰以兰除陈气也。
　　曰：有病口苦者，病名为何？何以得之？曰：病名胆瘅。（胆汁味苦，故口苦。）夫肝者，中之将也，取决于胆，咽为之使。此人者，数谋虑不决，故胆虚气上溢，而口为之苦，治之以胆募俞。
　　肝者，将军之官，谋虑出焉。胆者，中正之官，决断出焉。咽为之使，恐咽字之误也，常作因为之使，故胆虚气上溢而口苦也。胸腹曰募，背脊曰俞，胆募则在期门下五分，俞在脊第十椎下两旁，各开一寸半。支秉中曰：胆上溢入咽，故口苦，咽为使是也。
　　
　　金匮真言论
　　 曰：春气者病在头，夏气者病在脏，秋气者病在肩背，冬气者病在四肢。
　　故春善病鼽衄，仲夏善病胸胁，长夏善病洞泻寒中，秋善病风疟，冬善病痹厥。
　　此四时不节而各致其病也，故下云：能节养者皆不病也。
　　故冬不按跷，春不鼽衄，春不病颈项，仲夏不病胸胁，长夏不病洞泻寒中，秋不病风疟，冬不病痹厥。
　　此言冬不按跷，则四时不能为病也，何也？冬乃藏精秘密，若冬按跷，则精不能藏而致四时病。
　　夫精者，身之本也。故藏于精者，春不病温。夏暑汗不出者，秋成风疟。
　　
　　五脏生成篇
　　 曰：诸脉者皆属于目，诸髓者皆属于脑，诸筋者皆属于节，诸血者皆属于心，诸气者皆属于肺。故人卧则血归于肝，肝受血而能视，足受血而能步，掌受血而能握，指受血而能摄。
　　血气者人之神，故受血者，皆能神于运用。
　　
　　宣明五气论
　　 曰：五味所入：酸入肝，辛入肺，苦入心，咸入肾，甘入脾，是谓五入。
　　五气所病：心为噫，肺为咳，肝为语，脾为吞，肾为欠为嚏，胃为气逆为哕为恐，大肠小肠为泄，下焦溢为水，膀胱不利为癃，不约为遗溺，胆为怒，是为五病。
　　胆为中正决断无私，其刚决故为怒也，十一脏皆取决于胆也。
　　五精所并：精气并于心则喜，并于肺则悲，并于肝则忧，并于脾则畏，并于肾则恐，是谓五并，虚而相并者也。
　　五脏以胜相并，故有五志。如肺虚，心精并之故喜。故曰：虚而相并也。
　　五脏所恶：心恶热，肺恶寒，肝恶风，脾恶湿，肾恶燥，是谓五恶。
　　五脏化液：心为汗，肺为涕，肝为泪，脾为涎，肾为唾，是谓五液。
　　五病所发：阴病发于骨，阳病发于血，阴病发于肉，阳病发于冬，阴病发于夏，是谓五发。
　　五邪所乱：邪入于阳则狂，邪入于阴则痹，搏阳则为颠疾，搏阴则为喑，阳入之阴则静，阴出之阳则怒，是为五乱。
　　五脏所藏：心藏神，肺藏魄，肝藏魂，脾藏意，肾藏志，是谓五脏。
　　同精而出入者谓之魄，同神而往来者谓之魂，心有所忆谓之意，专意不移谓之志。
　　五脏所主：心主脉，肺主皮，肝主筋，脾主肉，肾主骨，是谓五主。
　　五劳所伤：久视伤血，久卧伤气，久坐伤肉，久立伤骨，久行伤筋，是谓五劳所伤。
　　
　　刺志论
　　 帝曰：愿闻虚实之要。岐伯对曰：气实形实，气虚形虚，此其常也，反此者病。谷盛气盛，谷虚气虚，此其常也，反此者病。脉实血实，脉虚血虚，此其常也，反此者病。
　　形气相反，谷气不应，血脉不浮，故皆反，法当病。
　　曰：何谓反？气虚身热，此谓反也。谷入多而气少，此谓反也。谷不入而气多，此谓反也。
　　脉盛血少，此谓反也。
　　气盛身寒，得之伤寒。气虚身热，得之伤暑。
　　寒伤形，故气盛身寒。热传气，故气虚身热。
　　谷入多而气少者，得之有所脱血，湿居下也。
　　气小则脱血而下，故湿居下也。
　　谷入少而气多者，邪在胃及与肺也。
　　谷少气多，乃胃中邪气并入于肺，而非正气之多也。
　　脉少血多者，饮中热也。
　　饮留胃中而作热也。
　　脉大血少者，脉有风气，水浆不入，此之谓也。
　　风气盛满则水浆不入也。
　　
　　阴阳应象篇
　　 曰：天之邪气，感即害人五脏；水谷之寒热，感则害人六腑；地之湿气，感则害人皮肤筋脉。
　　四时之气，天之邪也，感之则害五脏。饮食寒热，感之则伤六腑。地之湿气，感则有伤经脉，故害于皮肤筋脉，各以其近而受害也。
　　
　　太阴阳明篇
　　 曰：阳者，天气也，主外；阴者，地气也，主内。故阳道实，阴道虚。
　　故犯贼风虚邪者，阳受之；饮食不节起居不时者，阴受之。阳受之则入六腑，阴受之则入五脏。
　　入六腑则身热不时卧，上为喘呼；入五脏则腹满闭塞，下为飧泄，久为肠 。
　　此言贼风虚邪，阳受之入六腑。饮食起居，阴受之入五脏。与阴阳应象论：天之邪气害人五脏，水谷寒热害人六腑，两说相反，其理安在？此谓虚邪外伤有余，饮食内伤不足，二者之伤互有所受，不可执一而言伤也。惟湿从外伤，故及皮肤；湿从内成，亦伤脏腑。此又不可一途而云然也。
　　故曰：阳病者，上行极而下，阴病者，下行极而上。
　　此言物极则反，理之常也。
　　伤于风者，上先受之；伤于湿者，下先受之。
　　风，阳气也。湿，阴气也。阳从上，阴从下，火就燥，水流湿，类也。
　　
　　阴阳应象篇
　　 曰：天有四时五行，以生长收藏，以生寒暑燥湿风。人有五脏化五气，以生喜怒忧思悲恐，喜怒伤气，寒暑伤形。暴怒伤阴，暴喜伤阳。厥气上行，满脉去形，喜怒不节，寒暑过度，生乃不固。故重阴必阳，重阳必阴。
　　《灵枢经》曰：智者之养生也，必顺四时而适寒暑。若五志不常，寒暑过度，戕贼天真，何可长久？
　　六元正纪篇
　　 曰：风胜则动，热胜则肿，燥胜则干，寒胜则浮，湿胜则濡泄，甚则水闭肿。
　　湿胜濡泄，水气内胜，则伤脾胃，而泻利也。其则脾胃之气一行水道，溢于皮肤，则为水闭。肉如泥，按之陷下而不起也，故曰 肿。
　　
　　太阴阳明论
　　 帝曰：脾病而四肢不用何也？岐伯对曰：四肢皆禀气于胃，而不得至径，（胃气不得径至，以达四肢。）必因于脾，乃得禀也。今脾病不能为胃行其津液，四肢不得禀水谷气，气日以衰，脉道不利，筋骨肌肉皆无气以生，故不用焉。
　　四肢禀气于胃，袭脾而布化。脾不布化，故四肢不用，胃气不能独施故也。
　　
　　脉要精微篇
　　 曰：阴盛则梦涉大水恐惧，阳盛则梦大火燔灼，阴阳俱盛则梦相杀毁伤。
　　上盛则梦飞，下盛则梦坠。甚饱则梦与，其饥则梦取。肝气盛则梦怒，肺气盛则梦哭。短虫多则梦聚众，长虫多则梦相击毁伤。
　　
　　气厥论篇
