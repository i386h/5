<!-- { "loadSidebar": true } -->
　　治法
　　世人泥用二陈汤治痰，不论风寒湿热，一概施治，凡兼痰字，坚执二陈，虽弥年不效，亦不敢更变，甚至佐之南星，其误何可胜言也？自王节斋氏《杂着》之论出而后，医者闻之，其差知，亦未必尽知之也。其曰痰者，病名也。人之一身气血清顺，则津液流通，何痰之有？惟夫气血浊逆，则津液不清，蒸熏成聚而变为痰焉。痰之本，水也，源于肾；痰之动，湿也，主于脾。古人用二陈汤为治痰通用者，所以实脾燥湿，治其标也。（标当作本。）然以之而治湿痰、寒痰、痰饮、痰涎，则固是矣。若夫痰因火动，肺气不清，咳嗽时作，及老痰郁痰结成粘块，凝滞喉间，吐咯难出，此等之痰，皆因火邪炎上，熏于上焦，肺气被郁，故其津液随气而升，卒为火郁，凝结而成，岁月积久，根深蒂固，名曰老痰，又曰郁痰，而其源即火邪。病在上焦心肺之分，咽喉之间，非中焦脾胃湿痰、冷痰、痰饮、痰涎之比，故汤药难治，亦非半夏、南星、茯苓、苍术、枳壳等药所能治也。惟在开其郁，降其火，清润肺金而消化凝结之痰，缓以治之，庶可效耳。故制老痰丸，用黄芩、海粉、桔梗、栝蒌、天门冬之类，则二陈汤辈，岂能观效于万一哉？由此观之，半夏非但不能效于老痰，若用之，必反剧者，大抵执泥丹溪有云二陈汤总治一身之痰之句，竟不察夫新久寒热，每有用之，痰结成胶，声不清咳不出者，半夏之过也，或者憾其辨之不早。予观今之例执半夏、南星而治痰者，犹不少矣。
　　
　　卷之四十三　痰饮门
　　治法
　　痰在表者汗之；在里者下之；挟湿者则分利之。
　　痰在经络中，非吐不可，吐中就有发散之义。（吐则有汗，故曰发散。）痰在膈上，必用吐法，泻亦不去。
　　稠痰胶固者必用吐，脉浮者亦必用吐。
　　气实痰热，结在上者，吐难得出。
　　痰在肠胃间，可下而愈。
　　凡用吐药，宜升提其气，便吐也，如防风、山栀、川芎、桔梗、芽茶、生姜、齑汁之类。
　　中焦有痰食积，胃气亦赖所养，卒不可峻用攻之，攻尽则虚矣。
　　凡治痰用利药过多，致脾胃虚，则痰反易生而多矣。治痰病久滞不通，状若寒凝，不用温药导引，必有拒格之患。况有风寒外束，痰气内郁者，不用温散，亦何以开郁行滞也？亦有峻用利药过多，则脾气愈虚，津液不运，痰反易生，法当补脾胃，清中气，则痰自运下。治痰用寒凉攻击药过多而痰不去，此必脾气虚而不营运也，亦须佐以温补。
　　肥人气虚有痰，宜二陈、参、术。
　　瘦人血虚有火，当归、黄芩、礞石丸之属。
　　痰成块吐咯不出，气郁者，难治。
　　
　　卷之四十三　痰饮门
　　治法
　　痰在四肢，非竹沥不能达。痰在胁下，非芥子不能除。痰在皮里膜外，非姜汁、竹沥不能导达。热痰火痰用青黛、黄芩、黄连、天花粉，实者滚痰丸最效。老痰用海石、栝蒌、贝母、老痰丸之类。风痰用南星、白附子。湿痰用白术、苍术、半夏。食积痰用神曲、山楂、麦芽。
　　酒痰用天花粉、黄连、白术、神曲。痰因火盛逆上者，治火为先，白术、黄芩、石膏之类，中气不足加参、术。痰结核在咽喉咯唾不出，化痰药加咸能软坚之味，栝蒌仁、杏仁、海石、连翘，佐以朴硝、姜汁。二陈汤丹溪谓一身之痰都管治，如要下行加引下药，要上行加引上行药，噫！斯言过矣。按：二陈不过治轻小饮食之湿痰耳。痰势甚者，宜各从其门户，如火炎上者用流金膏、滚痰丸，胶固者老痰丸，饮积者小胃丹之类是也。如此对证，尚有不去，况二陈乎？润下丸降痰最妙，可以常服。小胃丹治痰饮必用之药，实者用之亦二三服而已，虚者便不宜多用。滚痰丸治火痰必用之药，亦不宜多用。竹沥导痰，非姜汁不能行经络。荆沥治痰速效，能食者用之。二沥佐以姜汁，治经络中痰最效。痰中带血者，加齑汁效。海粉热痰能清，湿痰能燥，坚痰能软，顽痰能消，可入丸药，亦可入煎药。南星治风痰湿痰，半夏油炒大治湿痰喘气心痰。石膏坠痰火极效，黄芩治热痰，假其下火也。枳实去痰，有冲墙倒壁之功。五倍子能治老痰，人鲜知之。天花粉治热痰酒痰最效，又云大治膈上热痰。玄明粉治热痰老痰速效，能降火软坚故也。硝石礞石大能消痰结，降痰火，研细末和白糖置手心，舌舐服甚效。苍术治痰饮成窠囊，行痰极效，（即神术丸。）又治痰挟瘀血成窠囊。
　　
　　卷之四十三　痰饮门
　　医案
　　虞抟治一妇人，因多食青梅得痰饮病，日间胸膈中痛如刀割，至晚，胸中痛止而膝KT 大痛，盖痰饮随气升降故也。医作胃寒，治用干姜、良姜、官桂、乌、附、丁、沉辈，病日剧，加之口渴，小水淋沥。虞诊六脉洪数而滑，作痰治与竹沥，服三日，口不汤小水利，但胸中与膝立痛如旧，用萝卜子汁研与半碗，吐痰升许，至夜痛尤甚，丹溪所谓引动其猖狂之势耳。次日用参芦一两，逆流水煎服，不吐，又次日以苦参汤服，又不吐。又与附子尖桔梗芦，皆不吐。一日清晨用藜芦末一钱，麝少许，酸浆水调服，始得大吐，半日得顽痰及饮约一小桶，其痛如脱，后以薄粥将理而安。
　　抟治一人遍身作块子如肿毒，即痰也，以二陈汤加白芥子、姜炒黄连，服数剂遂消。
　　春甫治一妇人，年二十，身颇肥，性急，因气恼后得痰咳呕逆，用二陈加顺气降火开郁利痰之剂，如水投石，渐次咳逆，怪声哈哈，日夜不绝如缕。昔人所谓咳逆，连连五七十声方已，或三五十声而已者，此之谓咳逆也。兹日夜连声不息，无乃死证欤？脉浮而微洪，沉按小滑，复以滚痰丸下之，亦如故。予意痰郁滞胃脘胸膈之间，而气不得宣通，咳逆而后能出，非吐之不可。遂以瓜蒂散酸浆水调鹅翎探吐，得痰碗许而咳逆遂止，寂然无声，而其效苦神也。逾二日，因食面及肉汁，又复咳逆。与清痰顺气药，不效。予意前日吐痰不多，尚有未尽。再吐之，又得痰半碗许，即愈。
　　治一丈夫年四十余，身肥，素耽劳神，有痰火。一日先恶寒后发热，头微痛，眩多，如不胜其重，躁热不退。自用参苏饮发汗，不愈，请予治。诊其脉沉洪而滑。予谓：痰火郁积无疑矣，以二陈加芩、连、天麻、神曲之类，复以滚痰丸下之，三逾日反躁热不退，咳唾痰涎不止。此正丹溪云：痰在膈上，非吐不可，泻之亦不去。复用瓜蒂散探吐之，得痰半碗许，彼畏苦而止。予意痰少不能效，躁热如旧，但以人参白虎汤、五苓散合服，亦不愈。予谓：郁滞重，吐难得出，分利亦不去，宜以散郁之剂。仍用二陈加前胡、柴胡、葛根、桔梗、苍术、川芎、姜汁炒芩、栀，三剂遂愈。
　　
　　卷之四十三　痰饮门
　　药方
　　（海藏）
　　五饮汤
　　一留饮在心下，二僻饮在胁下，三痰饮在胃中，四溢饮在膈上，五留饮在肠间，凡此五饮，酒后饮冷过多所致。
　　旋复花 人参 陈皮（去白炒） 枳实 茯苓 泽泻 浓朴（姜汁炒） 半夏 猪苓 白术（各八分）前胡 桂心 芍药 炙甘草（各五分）上水二盏，姜十片，煎八分，不拘时服。饮酒伤者加葛根、砂仁。
　　（秘方）
　　五饮丸
　　 治一切停痰留饮，理脾顺气消食宽胸。
　　青皮 陈皮（去白。各一两） 半夏（制） 南星（制。各二两） 枳实（炒） 茯苓（各一两）白术（炒，二两） 香附子 真苏子 山楂肉 神曲（炒。各半两） 白矾（一两） 皂角 生姜（各二两，捣）上以南星、半夏同皂角、白矾、生姜煮，南星无白点为度，以南星、半夏焙干，同前药为末，竹沥、姜汁作糊为丸，如梧桐子大。每服五七十丸，食后或临卧，白汤送下。
　　（《和剂》）
　　二陈汤
　　 治痰饮为患，或呕吐恶心，或头眩心悸，或中脘不快，或因生冷，饮酒过多，脾胃不和，此效。
　　橘红 半夏（制。各三钱） 白茯苓（二钱） 炙甘草（一钱）上作一服，水二盏，姜三片、枣一枚，煎八分，食远服。
　　
　　二贤汤
　　 治一切痰饮。
　　橘红（用真正广陈皮刮去白一斤） 炙甘草 食盐（各四两）上水五碗慢火煮，焙干捣为细末，白汤点服。
　　一方橘红（四两），甘草（一两）为细末点服，治痰极有效。世人但知用南星、半夏、枳实、茯苓之类，何足语此。
　　有人腹满坚痛，服此利下物数块如弹子，臭恶不可近，腹满疾豁然顿愈。
　　（《和剂》）
　　导痰汤
　　 治一切痰涎壅盛，或胸膈留饮痞塞不通。
　　陈皮 茯苓 甘草 半夏 南星 枳壳（炒。各等分）上咀，每服六钱，水二盏，姜十片，煎七分，食后服。
　　（王隐）
　　豁痰汤
　　 治一切痰疾。此方与滚痰丸相副，盖以小柴胡汤为主，合前胡、半夏、南星、枳壳、紫苏、陈、朴之属，出入加减。素抱痰疾及肺气壅塞者，以柴胡为主，余者并去柴胡，以前胡为主。
　　柴胡 半夏（各二钱） 枯芩 人参（脉盛有力者不用） 甘草 紫苏 陈皮 浓朴 南星薄荷叶 枳壳 羌活（各五分）上水二盏，姜五片，煎八分，不拘时服。中风者加独活，胸膈不利者加枳实，内外无热者去黄芩。治一切痰气最效。
　　（《宣明》）
　　橘皮半夏汤
　　 治痰壅涎嗽久不已者，常服润燥，解肌热，止嗽。
　　阵皮（半两） 半夏（制，二钱半）上为末，作二服，水盏半，姜十片，煎七分，温服。
　　（《御药》）
　　大半夏汤
　　 治痰饮及脾胃不和。
　　半夏 陈皮 白茯苓（各二钱）上水二盏，姜五片，煎八分，温服。有热加甘草。
　　（《拔萃》）
　　白术汤
　　 治胃中虚损及吐痰者。
　　半夏曲（半两） 白术 木香 甘草（各一钱） 茯苓（二钱） 槟榔（二钱半）上为细末，每服一钱，生姜汤调下，食前服。
　　（《济生》）
　　茯苓饮子
　　 治痰饮蓄于心膈，怔忡不已。
　　赤茯苓 茯神 半夏 麦门冬 陈皮（各一两） 沉香 槟榔 甘草（各三钱）上咀，每服八钱，生姜五片，煎八分，食后温服。
　　（《指迷》）
　　茯苓丸
　　 治人有臂痛，不能举手足，或左右时复转移，因伏痰在内，中脘停滞，脾气不流行，上与气搏。四肢属脾，脾滞而气不下，故上行攻臂，其脉沉细者是也，但治痰则臂痛自止。及妇人产后发喘，四肢浮肿者，用此则愈。
