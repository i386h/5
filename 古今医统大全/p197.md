<!-- { "loadSidebar": true } -->
　　沉香和中丸
　　 治一切痰气壅盛。
　　陈皮 青皮 枳壳 黄芩（各一两） 木香 礞石（制。各半两） 大黄 黑丑（头末。各一两二钱）槟榔（一两） 沉香（二钱） 滑石（二两）上为细末，滴水丸，梧桐子大。每服五十丸，临卧茶清下。
　　
　　卷之四十三　痰饮门
　　药方
　　
　　《御药方》：
　　治胸中有痰瘀癖者，白矾一两，水二升，煮一升，入蜜一合更煮少时，温服。须臾即吐，如未吐再饮熟水一盏，吐痰为效。
　　
　　一方：
　　治膈壅风痰，以半夏洗净为末，姜汁和为饼子，湿纸包煨，熟水二盏，饼子一块弹子大，入盐五分，煎一盏，食远温服。
　　
　　一方：
　　治痰涎隔塞，以槟榔为末，每服食后白汤调下二钱。
　　
　　一方：
　　治痰饮流注疼痛，以大半夏二两，洗净为末，风化硝一两，姜汁打糊丸，梧桐子大。姜汤下十五丸，痛在上临卧服，在下空心服。
　　
　　《千金翼方》：
　　治痰饮吐水，用赤石脂一斤为细末，每服方寸匕，酒饮任下，渐加至三匕，服尽终身不吐痰水，又不下痢。按：《本草》赤石脂补五脏，令人肥健。有人痰饮吐清汁，诸药不效，用此遂愈。
　　
　　一方：
　　治顽痰不化，以石青一两，石绿半两，俱水飞末，曲糊丸，梧桐子大。空心白汤下四十丸，五日十日一服，轻者半月一服。
　　
　　一方：
　　治冷痰寒饮恶心，用荜茇一两为末，食前用清米饮调下五分。
　　
　　《胜金方》：
　　治风痰，白僵蚕七条细研，以姜汁一匙，温水调灌。
　　
　　又方：
　　治风痰，萝卜子末温水调一匙，良久吐涎沫愈。
　　
　　一方：
　　消痰润燥，以贝母为末，和砂糖为丸，龙眼大，嚼下能止嗽。
　　
　　《经验方》：
　　治胸膈气滞，烦闷，痰饮不利，头目不清，生南星刮去皮，半夏汤泡七次，各五两为末，以姜汁和为饼，以楮叶盖之，今发黄色，晒干，须五六月内做，合时用香附子一两，制如常法，以成曲二两共为末，水糊丸，梧桐子大。每服四十丸，食后姜汤下。
　　
　　一方：
　　治痰饮上气，不思饮食，小便不利，头目昏眩，吴茱萸泡，焙干，白茯苓等分为末，炼蜜丸，梧桐子大。每服三十丸，食远熟水下。
　　
　　一方：
　　治风痰食不消化，大便秘涩，诃子三枚，捣调酒服三五度，良。
　　
　　一方：
　　治风痰用郁金一分，藜芦十分为末，每服一字用温浆水一盏，先以少浆水调下，余水漱口，都服便食物压之。
　　
　　一方：
　　治痰晕用白矾枯为末，姜汤调下，吐之即愈。
　　
　　一方回生丹：
　　治痰厥气绝，心头温者，取古塔上陈锻石一合，水一盏，煎滚去水，再用清水一盏，煎极滚澄清，凿口灌之，痰下自苏。
　　
　　一方化痰丸：
　　用天络丝，（即丝瓜也。）通条烧存性为细末，枣肉为丸，弹子大。每服一丸，好酒化下，立可化痰。
　　
　　一方：
　　治风痰壅塞，大便秘滞，用蜣螂大者一枚，小者一对，新瓦上烙干存性为末，好酒调下。不能饮酒者，以滚水各半服，大便即通，其效如神。蜣螂名推粪虫，以其性能推粪下行通塞故也。
　　
　　一方：
　　治痰饮奇效，以瓦楞子壳，即海蚶子，不拘多少，炭火 研末，候栝蒌黄熟时，正捣和瓦粉作饼子，晒干为末，用蜜汤调一钱，或入诸药为丸，其效过于海粉多矣。
　　
　　造蛤粉法：
　　此可代海粉用，能化酒痰顽痰。有谓此粉即海粉，非也。泰州紫口蛤蜊，以炭火 成粉，候栝蒌熟时，同粉捣烂作饼子，竹囊悬风处阴干，次年听用。入丸药为极细末，入煎药为咀。
　　
　　卷之四十三　痰饮门
　　药方
　　左右侧卧，不息十通，治痰饮不消。右边饮积左侧卧，左边饮积右侧卧。又有不消，气排之左右，各十有二息，治痰饮也。
　　
　　卷之四十四　咳嗽门
　　病机
　　咳论篇黄帝问曰：肺之令人咳，何也？岐伯对曰：五脏六腑皆令人咳，非独肺也。帝曰：愿闻其状。岐伯曰：皮毛者，肺之合也，皮毛先受邪气，邪气以从其合也。其寒饮食入胃，从肺脉上至于肺，则肺寒，肺寒则外内合邪，因而客之，则为肺咳。五脏各以其时受病，非其时，各传以与之。人与天地相参，故五脏各以治时，感于寒则受病，微则为咳，甚则为泄、为痛。
　　乘秋则肺先受邪，乘春则肝先受邪，乘夏则心先受邪，乘至阴则脾先受邪，乘冬则肾先受邪。
　　帝曰：何以异之？岐伯曰：肺咳之状，咳而喘息有音，甚则唾血。心咳之状，咳则心痛，喉仲介介，如梗状，甚则咽肿喉痹。肝咳之状，咳则两胁下痛，甚则不可以转，转则两下满。脾咳之状，咳则右胁下痛，阴阴引肩背，甚则不可以动，动则咳剧。肾咳之状，咳则腰背相引而痛，甚则咳涎。
　　帝曰：六腑之咳奈何？安所受病？岐伯曰：五脏之久咳，乃移于六腑。脾咳不已，则胃受之，胃咳之状，咳则呕，呕甚则长虫出。肝咳不已，则胆受之，胆咳之状，咳呕胆汁。肺咳不已，则大肠受之，大肠咳状，咳而遗矢。心咳不已，则小肠受之，小肠咳状，咳而失气，气与咳俱失。肾咳不已，则膀胱受之，膀胱咳状，咳而遗厌。久咳不已，则三焦受之，三焦咳状，咳而腹满，不欲饮食。
　　此皆聚于胃，关于肺，使人多涕唾，而面浮肿气逆也。帝曰：治之奈何？曰：治脏者治其俞，治腑者治其合，浮肿者治其经。
　　生气通天论曰：秋伤于湿，上逆而咳。
　　阴阳应象篇曰：秋伤于湿，冬生咳嗽。
　　五脏生成篇曰：咳嗽上气，厥在胸中，过在手阳明太阴。
　　诊要经终篇曰：春刺秋分，筋挛气逆，烦为咳嗽，病不愈，令人时惊，又且哭。
　　示从容篇曰：咳嗽烦冤者，肾气之逆也。
　　《内经》有以咳言者，有以咳嗽言者，如秋伤湿二篇，一篇只咳字，一篇有嗽字，子和谓此则知咳即嗽也明矣。《玉机》分为阴阳气血，亦过凿矣。洁古《机要》云：咳乃无痰有声，嗽乃有痰无声，咳兼嗽乃有声有痰，此为咳嗽之少别，然则字义倒说为戾耳。
　　
　　卷之四十四　咳嗽门
　　病机
　　柏斋何氏曰：《机要》所论咳嗽二证，盖倒说也。肺为气主而声出焉，肺伤寒饮，郁而为痰，声欲上出，为痰所隔，故相攻而作声，痰出声乃通利，斯谓之咳。外感风寒，肺管为寒气所束，声出不利，故亦相攻作声，然无物也，斯谓之嗽。咳字从亥，亥者有形之物也，故果核草皆从亥，亥复有隔阂之义。嗽字从束从吹。此古人制字之妙，乃二证之所以分也。观此则《机要》之说，诚倒置欤！
　　卷之四十四　咳嗽门
　　病机
　　《巢氏病源》曰：《千金》叙十咳之异，一曰风咳，欲语因咳，言不得竟是也。二曰寒咳，饮冷食寒入注胃，从肺脉上气，内外合，因之而咳是也。三曰支咳，心下坚满，咳则引痛，其脉反逆是也。四曰肝咳，咳而引胁下痛是也。五曰心咳，咳而唾血，引手少阴是也。六曰脾咳，咳而涎出，续续不止，引少腹是也。七曰肺咳，咳而引头项而唾涎沫是也。八曰肾咳，咳则耳聋无所闻，引腰脐中是也。九曰胆咳，咳而引头痛口苦是也。十曰厥阴咳，咳而引舌本是也。
　　
　　卷之四十四　咳嗽门
　　病机
　　张子和曰：经云：皮毛者，肺之合也。皮毛先受邪（指寒邪）气，邪气以从其合也。其寒饮食入胃，从肺脉上至于肺，则肺寒，肺寒则内外合邪，因而客之，则为肺咳。后人执是言，断以嗽为寒，更不参较他篇，岂知六气皆能为咳。经曰：一阳发病，少气善咳。岁火太过，炎暑流行，肺金受邪，民病咳嗽；岁木不及，心气晚治，上胜肺金，病咳而鼽；从革之纪，金不及也，其病嚏咳；坚成之纪，金太过也，上征与正商同，其病咳；少阳司天，火气下临，肺金上从，嗽嚏衄；少阴司天，火淫所胜，咳嚏血烦心；少阳司天，天气热郁于上，咳逆呕吐；少阴司天，热气生于上，清气生于下，寒热凌反而生于中，民病咳喘；少阴之复，燠热内作，气动于左，上行于右，咳，皮肤痛则入肺，咳而鼻渊。苦此之烦，皆生于火与热也。厥阴司天，客胜则耳鸣掉眩，甚则咳。若此之类，乃生于风。太阴司天，湿淫所胜，咳唾则有血；太阴之复，湿变乃举，饮发于中，咳喘有声。若此之类，乃生于湿。金郁之发，民病咳逆，心胁痛；岁金太过，燥气流行，肝木受邪，民病咳喘逆，逆甚则呕血；阳明司天，金火合德，民病咳嗌塞；阳明之胜，清发于中，嗌塞而咳；阳明之复，清气大举，咳哕烦心。若此之类，皆生于燥。太阳司天，客气胜，则胸中不利，出清涕，感寒则咳。
　　若此之类，乃生于寒。此六气皆能咳嗽，岂可专为寒乎？
　　卷之四十四　咳嗽门
　　病机
　　风乘肺者，日夜无度，汗出头痛，涎痰不利。
　　热乘肺者，急喘而嗽，面赤潮热手足寒，乳子亦多有之。
　　火乘肺者，咳喘上壅涕唾出血，甚者，七窍血溢。
　　燥乘肺者，气壅不利，百节内痛，头面汗出，寒热往来，皮肤干枯，细疮湿痒，大便秘涩，涕唾稠粘。
　　寒乘肺者，或因形寒饮冷，冬月坐卧湿地，或冒冷风寒，秋冬水中感之，咳急而喘。
　　湿乘肺者。（必有脱简。）
　　卷之四十四　咳嗽门
　　病机
　　陈无择云：伤风嗽者，憎寒壮热，自汗恶风，口干烦躁；伤寒嗽者，憎寒发热，无汗恶风，烦躁不渴；伤暑咳者，节骨烦痛，四肢重着洒淅，此属外因。五脏咳而不已，则六腑受之者，此属内因。如咳而发作寒热，引腰背痛或喘满，此因房劳伤肾。或中满腹胀，抢心痛不欲食，此因饥饱伤脾。或咳而左胁偏痛，引小腹并膝腕疼，此因疲极伤肝。或吐白涎，口燥声嘶，此因呼叫伤肺。或咳而烦热自汗，咽干咯血，此因劳神伤心，并属不内外因也。
　　
　　卷之四十四　咳嗽门
　　病机
　　巢氏曰：肺虚感微寒而成咳，咳而气还聚于肺，肺则胀，是为咳逆也。邪气与正气相搏，正气不得宣通，但逆上咽喉之间，邪伏则气静，邪动则气奔上，烦闷欲绝，故谓咳逆上气也。
　　
　　卷之四十四　咳嗽门
　　病机
