<!-- { "loadSidebar": true } -->
　　比暮，之客所，与客语未竟，忽自仆地。及持归，即患左臂不和，又时作眩状，疾呼弗省也。予私心危之，属医数辈至，治皆弗验，乃往迎徐君。徐君视诸医所为治，则笑曰：夫兹病，郁也，烦懑而不宣，其发必遽，纭缘于阳络，为臂痹；逆攻于上，必作眩。诸君以风治之，左矣。乃为清痰发郁之剂饮之。有顷，少泉公目微瞬，嘘唏服臆，泪淫淫承睫，呼儿以泣。众惊问其故。有客曰：少泉公性至孝，即京邸宁独居，不以携家，曰：留侍太夫人尔。以故公子卒且数月，不及闻。既闻，意其拊擗忉怛，顾避左右，无以尽哀，则含悲贮恸而止。兼为太夫人虑，恐以其孙毁，奈何不郁而为疾？徐君言是也。于是，众皆挢舌相视，奇徐君术为神。不数日，少泉公愈，乃持徐君所集《医统》一书示王子。王子曰：嗟乎！《灵枢》《素问》玄藐矣。上池奇刻青囊金匮之术，载籍所不传。后学人罕通其说。仓公、阳庆、东垣、仲景诸人，扬镳分轨，各自名家，顾知其孰为方书之六经，医宗之孔孟也？予特善徐君近述远稽，泛游广涉，即上下数千年间，圣儒哲匠、绝伎殊方，综考殆尽，可不谓博雅者哉？夫闻见富，故智意充；品惊精，故运用妙。以能决嫌疑，定可治，随试辄验，安可谓无所本也？世医问证而厉针，按方而投匕，犹尚茫然寡效矣，矧夫疾痛幽暖， 结心曲，有左右所不及知者。而望气察色，顷刻立断，即阻垣见物，曷以加焉？然则徐君玄识洞解之妙，固不在方书间，特籍方书以为筌蹄云尔。遂书其卷端归之。
　　
　　隆庆庚午夏六月望日赐进士出身翰林院编修纂修国史云中对南王家屏拜书
　　
　　
　　序
　　昔者上古之世，洪 未凿，民不夭札。厥后风气渐开，情窦日启，疾病生焉。黄帝恻悯，济以医药，而《内经》作矣。后世因之，迨自秦汉唐宋以下，代不乏人。载之简篇，汗牛充楝。咸以神其术，妙其用，而跻天下后世于仁寿之域者也。春甫家世业儒，恒读《素问》诸书，颇探索其医之赜隐。然而义理微茫，精渗错别，甲可乙否，莫之适从。所以惮浩繁者，撮拾残言，谓之快捷方式。致使本源根核，无所稽考。其不淆圣经而残民生者几希。予不自惭愚陋，以平素按《内经》治验，诸子折衷，及搜求历世圣贤之旨，合群书而不遗，析诸方而不紊，舍非取是，类聚条分，共厘百卷，目曰《古今医统》。盖援上古之法，以迨历世之良，而兼总于今日，统集异同，井然区别，汇成编帙，灿乎可观。庶几厌繁者有所归，趋简者无少失。一开卷而医之法制权衡始终本末，如视诸掌。其于养生，不无小补。若谓全书，曰非阙典，则犹俟于贤知者焉。
　　
　　嘉靖丙辰仲冬长至日新安徐春甫序
　　
　　
　　内经要旨序
　　予尝谓操舟必资于剡木，而射者必以彀。医之有道，古也。自神农氏开其天，黄帝氏继天创始，与其臣岐伯着《内经》《灵》《素》，为万世医学之鼻祖。邈乎不可尚已。嗣是而下，代有作者，如张机以热论著《伤寒》，李杲以谷气着《脾胃》，守真以运气着《原病式》，咸得《内》《素》之旨。迄今阐圣济民，传之永永，诸贤之功不可诬也。何后世之业是者，惟执方以待病，不胗候以裁方。有定之见，牢不可破；无穷之病，懵不加察。上溯正反从逆之治法，虚实补泻之权衡，蔑如也。且率用己意，别立门墙，如王之《脉诀》，七表八里九道；朱之《纂要》，指病泥方。学者乐趋捷迳，而寝失其大道。寥寥数百载，卒莫有厘而正之者，岂不由真经之晦塞，他歧之滋惑欤？有唐及宋，屡诏名家，校正徒勤而真传靡获。方书种种，汗牛充楝，奚益哉？甫本庸愚，辄不自忖，乃敢因滑氏之钞目，而益以诸贤之勾玄，提注详明，辨释条达，僭名曰《内经要旨》。
　　而于黄岐之神圣，历代之精英，虽不足以窥其阃奥，而宏纲大旨，似有得其门而入者。通方大哲，幸鉴管蠡之见云。
　　
　　嘉靖丁巳仲春既望新安后学徐春甫序
　　
　　
　　跋
　　《古今医统》之于医书也，犹河海之于细流也。医经之类悉以靡不载于兹，便一披卷，则古今之群书粲然可见。然近世所将来之唐本几希，而志于医者大率索之弗能辄得，不可以无遗憾。
　　故今二三氏胥共命工欲寿之梓，以广其传。其用心原虽不殊龙断求利，矢人函人岂齐论哉？兹书遍行于世，则宿病顿愈，沉 可起，斯亦可谓济民之一助，而众庶之幸者也。于是予窃聚数本，与精于此业二先生俱分帙检阅焉。脱简衍字已不少也，各窥瞰之所及，粗虽加点窜，尚恐有风叶在矣。然中间或一字，或二三字，有相磨灭难通晓者，阙以俟来者，庶识者考之云。
　　
　　明历三祀龙集丁酉年十月壬辰立野春节书于蓬生巷
　　
　　
　　凡例
　　一、是书之编，目曰《古今医统》。撰取历代医源，肇自羲皇，流于斯世，翰衍相承，其来尚矣。凡圣贤立法制方，足为天下后世准绳者，今悉考其事迹，例于卷首，俾后学得以溯流穷源云。
　　一、诸名医史书所载及出各家文集，学本《内经》，方法醇正者，录之无阙。若涉于幻诞理法之外，如《晋书》所载佛图澄、单道开，金之马宗素、程德斋之流，不敢悉录。其有名，如矫氏、俞氏辈，皆医之宗，虽无传亦录之。
　　一、纂是书以黄帝《内素》为宗，及史书诸子之集，凡有一节之所长，可以羽冀医学人，悉探而附之。其畔经背理，如马宗素之《钤法》、高阳生之《脉诀》、赵氏之《精要》、彭氏之《类编》，则反滋医之惑也，并不载录。然古今医书，天下广博，殆非一人所能遍睹，若会其极而该其全，则有俟于博雅君子。
　　一、《内经素问》为医书之祖，诚古先圣人立言立法之准者也。其后诸贤悉宗其义而发明之，未有舍《内经》而成良医者。自唐太仆启玄子注释，得失相半，嗣以滑氏《钞》而陈之，尚未足以尽善。今纂其要旨，集为一卷，俾业医者熟诵玩味，自有以契其玄。而凡临病诸说之同异，故不能乱其真也。
　　一、先哲立论切于证治之可法者，广博兼该，而非一隅之说。如王安道、朱彦修辈，《本草衍义》、《病治八要》、《奇效良方》、《药用君臣》等论，则凡可以翼医者，通考附前，便于观览。
　　一、医道以脉为先，苟不明脉，则无以别证。今世医言脉者，多以《脉诀》七表八里九道为名，左心小肠为宗。部位错乱，而诊候必不准矣。今辨叔和《脉诀》之谬，取《内经》诊候之法，合为一卷。
　　一、病证各分门类，首论病源，一主《内经素问》；次以脉候，较以王氏《脉经》、滑氏《枢要》；次以治法，历取名家之所长；次以药方，精选经史之必效。出自某集，纪别各条之下，庶有所据而知其本云。
　　一、病机祖《内经》，述巢氏，区别表里虚实寒热之源，则类药方，亦按表里虚实寒热继之于后。庶对证检方，如方圆之就规矩，自有不容少戾者。
　　一、各病宜于针灸，其经穴附带本证之后。古人针灸，并书卷首，以其有神速功。今人畏而不用，为医殆亦鲜精。竟不知奇功伟绩，立可起死回生；对证取穴，无不应手获效，岂小补哉？一、凡不可治证，医所当知。病有一脏之气绝者，药必不能以强生。如黑色见于耳及命门悬壁间如烟煤，是肾气以绝，死；肉脱身不去者，死；脉无胃气者，死。皆其元气绝亡，断不可治。
　　今人不工望闻问切，而惟以问之一端，多有不识死候而药之。此医之大弊也。扁鹊之于齐桓，医缓之于晋景，皆莫能生之证。今以死候类编脉法之后，例之无惑。
　　一、论养生导引，诚古人治未病之方。今人惟待病而求药，殊不知善摄生者，譬犹曲突徙薪，自无焚燎之患矣。故选修真道藏之可法者，并附焉。
　　一、药性最为要务，本草故为备悉。兹亦附探节斋《集要》，并周王《救荒本草》，合为二卷。
　　其庶乎大观捷目云。
　　一、运气为天地阴阳造化之常变，而凡民病莫不因之。医家不知运气，则亦眇而能视，不足与有明也。至于马宗素之流，多见其为穿凿也。今若此并删之，而惟以《内经》运气为主，详释图说，集成全书，以备治疗验证稽考之易耳。
　　一、凡出奇治法并秘验药方，及平日闻见于四方之说，而可以为规鉴者，窃附卷后，不敢同例于前贤也。
　　一、妇人门悉纂《妇人良方》之要者。胎产之病，尤为至要，备选《产宝》程氏等书奇效之方，而并附焉。
　　一、凡老人血气既衰，投药亦异。王隐君之论一着，而后《养老奉亲》等书嗣而集焉。兹录表端，固不敢略。其所以平居食养，疾病方宜，无不具备。然则，孝弟也者，其可不知此云？一、小儿病机悉尊钱氏、陈氏。至于痘疹惊疳，此又急证，诸名家辨论病源，经验奇方，悉备采录，以成全书。俾学人无遗憾也。
　　一、凡服药忌宜，制药法例，并引经新久，人多以为不紧而忽之。殊不知行远升高必由卑且近者及之耳，故录之无阙。
　　
　　
　　助梓缙绅诸公氏号
