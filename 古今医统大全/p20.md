<!-- { "loadSidebar": true } -->
　　 帝曰：五脏六腑，寒热相移者何？岐伯曰：肾移热于肝，痈肿少气。脾移寒于肝，痈肿筋挛。肝移寒于心，狂鬲中，心移寒于肺，肺消，肺消者饮一溲二，死不治。肺移寒于肾，为涌水，涌水者按腹不坚，水气客于大肠，疾行则鸣濯濯如囊裹浆，水之病也。脾移热于肝，则为惊衄。肝移热于心，则死。心移热于肺，传为鬲消。肺移热于肾，传为柔 。肾移热于脾，传为虚，肠 死，不可治。胞移热于膀胱，则癃溺血。膀胱移热于小肠，鬲肠不便，上为口糜。小肠移热于大肠，为虑瘕，为沉。大肠移热于胃，善食而瘦，又谓之食亦。胃移热于胆，亦曰食亦。胆移热于脑，则辛 鼻渊。鼻渊者，浊涕下不止也。传为衄 瞑目，故得之气厥也。
　　脏腑相移，各以所司而为病，皆由气厥逆而得也。 ，伏同。
　　
　　调经论篇
　　 帝曰：经言阳虚则外寒，阴虚则内热，阳盛则外热，阴盛则内寒，余已闻之矣，不知其所由然也。岐伯曰：阳受气于上焦以温皮肤分肉之间，今寒气在外，则上焦不通，上焦不通，则寒气独留于外，故寒栗。
　　寒气在皮肤之外，则上焦不通，而发寒栗。
　　帝曰：阴虚生内热奈何？岐伯曰：有所劳倦，形气衰少，谷气不盛，上焦不行，下脘不通，胃气热，热气熏胸中，故内热。
　　王安道曰此阴字，指人身之阴与水谷之味也。夫有所劳倦者，过动属火也。形气衰小者，壮火食气也。谷气不盛者，劳伤元气，则少食而气衰也。上焦不行者。清阳不升也。下脘不通者，浊阴不降也。夫胃受水谷，则清阳升而浊阴降，以传化出入，滋养一身也。今胃不能纳，而谷气衰少，则清无升浊无降矣，故内热。汪寅谷曰：人身之中，阴气虚损为热。盖劳倦伤脾，胃气因虚下陷，重压下脘气道之分，而上焦之气，因以不行，少火郁为壮火，而为内热伤气等证。其治以东垣补中益气为宜。斯所谓劳伤形体，饮食失节而致热者乎？内伤之说，盖原于此。
　　帝曰：阳盛生外热奈何？岐伯曰：上焦不通。则皮肤致密，腠理闭塞，玄府不通，卫气不得泄越，故外热。
　　外伤寒毒内薄、诸阳外盛，则皮肤收。皮肤收，则腠理密，故卫气蓄聚无所留行矣。寒气外薄，阳气内争，积火内燔，故生外热也。
　　帝曰：阴盛生内寒奈何？岐伯曰：厥气上逆，寒气积于胸中而不泻，不泻则温气去，寒独留，则血凝，血凝则脉不通，其脉盛大以涩，故中寒。
　　温气，阳气也。阴逆内满，则阳气去于皮外也。
　　
　　举痛论
　　 帝曰：余知百病生于气也，怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结。九气不同，何病之生？（气皆能致病，故问之。）岐伯对曰：怒则气逆，甚则呕血及飧泄，故气上矣。
　　怒则阳气逆上，肝气乘脾，故甚则呕血及飧泄。何以明之？怒则面赤，甚则色苍，经曰：盛怒不止，则伤志明。
　　喜则志气和达，荣卫通利，故气缓矣。悲则心系急，肺布叶举，而上焦不通，荣卫不散，热气在中，故气消矣。恐则精却，却则上焦闭，闭则气还，还则下焦胀，故气不行矣。寒则腠理闭，气不行，故气收矣。
　　腠谓津液渗泻之所，理谓文理逢会之中。身寒则卫气沉，故皮肤文理及渗泻之处，皆秘闭而气不流行，卫气收敛于中而不发泄也。
　　炅则腠理开，荣卫通，汗大泄，故气泄矣。惊则心无所倚，神无所根据，虑无所定，故气乱矣。
　　劳则喘且汗出，外内皆越，故气耗矣。
　　劳于力役，则气奔速，而阳外发。喘息汗出，外内皆逾越常纪，故气耗损。
　　思则心有所存，神有所归，正气留而不行，故气结矣。
　　九气致病，于此可详矣。
　　
　　卷之二　内经要旨（下）
　　论治篇第四
　　岐伯曰：神有余则笑不休，神不足则悲。治神有余，则泻其小络之血，（小络，当是手少阴心经之小络。）出血勿之深斥，无中其大经，神气乃平。
　　
　　异法方宜篇
　　 帝曰：医之治病，一病而治各不同，皆愈何也？岐伯对曰：地势使然也。
　　不同，谓针石灸 毒药导引按摩之不同。地势有高下燥湿之势也。
　　故东方之域，天地之所始生也，鱼盐之地，海滨傍水。其民食鱼而嗜咸，皆安其处，美其食。
　　鱼者使人热中，盐者胜血，故其民皆黑色疏理，其病皆为痈疡。其治宜砭石，故砭石者亦从东方来。
　　东方之域，鱼盐之地，海滨之民多食鱼，鱼发疮而热中，盐发渴而胜血，故民黑色病疮疡，治宜砭石。砭石，以石为针，而决脓血。
　　西方者，金玉之域，砂石之处，天地之所收引也。其民陵居而多风，水土刚强。其民不衣而褐荐，华食而脂肥，故邪不能伤其形体。其病生于内，其治宜毒药，故毒药者，亦从西方来。
　　西方之民，水土刚强，腠理闭密，外邪不能伤，故病多内伤七情，饮水色欲而已。治宜毒药攻其内也。
　　北方者，天地所闭藏之域也。其地高陵居，风寒冰冽。其民乐野处而乳食，藏寒生满病。其治宜灸 ，故灸 者，亦从北方来。
　　北方水寒冰冽，故病脏寒，其治宜艾灸烧灼，谓之灸 。
　　南方者，天地所长养，阳之所盛处也。其地下，水土弱，雾露之所聚也。其民嗜酸而食 ，故其民皆致理而赤色。其病挛痹，其治宜微针。故九针者，亦从南方来。
　　南方之民嗜酸，故腠理致密。又卑下之湿内郁而不得发泄，故病挛痹。用微针所以疏泻之是也。
　　中央者，其地平以湿，天地所以生万物也众。其民食杂而不劳，故其病多痿厥寒热，其治宜导引按跷，故导引按跷者，亦从中央出也。
　　中央之地湿，故生物众，四方辐辏，故民食杂不劳　然湿气在下，民多病痿厥寒热。治宜导引，谓摇其筋骨，动其支节，按跷，谓抑皮肉捷举手足是也。
　　故圣人杂合以治，各得其所宜，故治所以异而病皆愈者，得病之情，知治之大体也。
　　圣人治人，随方而各得其宜也。
　　
　　阴阳应象篇
　　 曰：善治者治皮毛，止于始萌。其次治肌肤，（救其已生。）其次治筋脉，（攻其已病。）其次治六腑，（治其已甚。）其次治五脏，治五脏者，半死半生也。
　　此言治病当治其未病，则易愈。延及腑脏，则病深而难愈，故曰半死半生。
　　病之始起也，可刺而已。
　　始起者，轻微在于经腠，外邪未及深入，可剌以针而泻之。已，止也。
　　其盛者，可待衰而已。
　　邪气盛甚，而遽止之，非惟不足以祛邪，而正气亦反受其伤也，故必待其衰而治之。如藏疟者，不可于其势之方兴而止，痢者，必俟其势，将艾，如兵法避锐盛而击惰归之意也。
　　因其轻而扬之。
　　因，从其所因也。因其邪气轻，浮于表，而用气轻薄之剂，而发扬之。如伤寒一、二日，用葛根之类是也。
　　因其重而减之。
　　重，则沉重而下坠者，如痢后重者，减去之，即泻其实也。
　　因其衰而彰之。
　　彰，犹杨也。此指伤寒邪气已衰，欲作正汗者，因而扬于外也。朱肱氏云：伤寒七八日，忽然两手无脉或一手无脉，此是正汗来，用甘草、细辛之类助其汗，正谓此也。
　　其高者，因而越之。
　　越，过也。如膈上痰壅盛者，用稀涎之类吐之，使上越也。
　　其下者，引而竭之。
　　引，导引也。如湿气胜而为濡泻等证，用五苓散之类。又如积痢在下而为里急后重等证，用承气汤、牵牛散之类，引而竭之也。
　　中满者，泻之于内。
　　中满，心下满闷，而外无胀急之形，痞病是也，斯乃湿热之为，以黄连、枳实、浓朴之类泻之，使内消而无滓秽形之于外也。
　　其有邪者，渍形以为汗。
　　此言热邪内郁，宜于汗解，因其腠理干燥而汗不得出者，以温水微渍形体，使之腠理滋润，以接其汗之出也。今用热汤围浴而出汗者是也。
　　其在皮毛者，汗而发之。
　　伤寒二三日，邪在表者，用麻黄之类，以发其汗也。
　　其 悍者，按而收之。
　　疾悍暴，按降收敛也。盖谓阴虚火炎上而为喘嗽等证，宜以滋阴降火之剂，如四物汤加柏、知、五味子之类，故曰：按而收之。
　　其实者，散而泻之。
　　散，汗解也。泻，下也。盖谓疫瘟之邪，从内而达于外者，并表里兼治，如防风通圣之属，故曰：散而泻之。
　　血实宜决之。
　　瘀血壅盛者，宜红花、苏木之属通之。如产后积恶经闭聚胀等证，用黑神散以决之。
　　气虚宜掣引之。
　　掣引，犹言升提也。脾胃不足，阳气下陷，而用升提之药，补中益气之类是也。又导引家使其气行通畅亦是。
　　形不足者，补之以气；精不足者，补之以味。
　　气，神气也，味，五味也。形不足宜温养神气而调和之，精不足宜饮食药品之滋味以补之也。
　　有余者泻之。
　　邪气有余者为实，实者泻之。如汗下吐法是也。
　　不足者补之。
　　正气不足为虚，虚者补之。《本草》云：补可以去弱，人参羊肉之属是也。
　　高者抑之。
　　邪气在上者抑之，如吐衄等证。而内实者，用桃仁承气汤之类下之。
　　下者举之。
　　正气下陷，举而升之，如泻泄痢疾久则下陷，宜用升麻、柴胡、补中益气汤之类是也。
　　坚者削之。
　　坚积于内，以三棱、莪术之类削之。
　　客者除之。
　　邪客于经者，除去之。
　　劳者温之。
　　温，温养也。劳倦内伤者，当澄心息虑，以温养之。
　　结者散之。
　　阳气结滞者，如气郁不舒，用青皮、香附、枳壳、紫苏之类散之。
　　留者攻之。
　　留，不去也。攻，攻击也。积块不移，各从所恶攻之，如 砂、水银去肉积，神曲、麦芽去酒积，水蛭、虻虫去血积，木香、槟榔去气积，附子、硫黄去寒积。又云气血留积为毒者，不以毒药攻击之可乎？如紫苏去鱼腥积，丁香、桂心去菜积，如贝母、南星、硝、黄草药之属，敷贴而攻之亦是。
　　燥者润之。
　　《本草》云：润可以去燥，如麻仁、当归之属是。
　　濡者燥之。
　　燥可以去湿，如桑白皮、赤小豆之属是也。
　　急者缓之。
　　如火气上逆而急者，生甘草之属缓之。
　　散者收之。
　　阳气精神耗散者，以五味子、酸枣仁之类收之。
　　逸者行之。
　　过乎安逸，气血凝滞而成病者，使之行动，以道其阻也。
　　惊者平之。
