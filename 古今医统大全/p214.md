<!-- { "loadSidebar": true } -->
　　《玉机》谓：人禀中和之气而生有三，曰元精，曰元气，曰元神。三者本身中之真精、真气、真脉也。夫精乃脏腑之真元，非荣血之比，故曰天癸。气乃脏腑之大经，为动静之主，故曰神机。脉为天真委和之一气，经谓其名有三：命之本，气之神，形之道。其机运用升降，皆随气而动，因血而荣。精气资始，相生不失，以养一身，司命形质之体用也。至若精不足则气失资化；气不足，则血失所荣；血不足，则气无所附；天真散乱，则精气神无所禀命矣。是以相生长养之道，精化气，气生神，而皆禀乎身中脏腑之真也。夫气血从乎荣卫，荣卫又系乎经隧者，胃之水谷气化。此经隧不能不生荣卫，荣卫不能不散而养经脉，经脉不能不顺而资天真，为生养、涵容、造化形质，理之然也。凡人之视听、言动、壮寿，皆此理之常也，疾病、盲聩、关格、夭折，皆此理之失也。故有精神气血不足则病，天真散乱则死者，皆由平日摄养之过与不及，动止之不循常度也。经云：出入废则神机化灭，升降息则气力孤危。然房劳甚则精气竭，而神无所根据，气无所附，则忽致暴绝也。窃常第究先哲经义济生微旨，益气补肺，补精滋肾，皆滋化其源也。盖人之精血常不足，加之数夺其真，资化失则荣气乃虚，虚则卫气不固，精滑脱，肾气竭而阴微，不能与胃气上升，以接清阳之气。故病多头重或痛，气弱而食少，元气下陷，脉即微弱，外散欲绝而虚洪，或见损脉。此实元精不足之所致，非有外感贼邪之病也。
　　
　　卷之四十八　虚损门
　　病机
　　（此阴血之虚也，从丹溪补法）丹溪曰：人受天地之气以生，天之阳气为气，地之阴气为血，故气常有余，血常不足。
　　何以言之？天地为万物父母，天，大也，为阳，而运于地之外；地，居天之中，为阴，天之大气举之。日，实也，属阳，而运于月之外；月，缺也，属阴，禀日之光以为明。故人身之阴阳，其消长亦视月之盈亏焉。夫人之生也，男子十六岁而精通，女子十四岁而经行，是有形之后，犹有待于乳哺水谷之养。阴气始成，而可与阳气为配，以能成人，而为人父母。古人必待三十、二十而后嫁娶，可见阴气之难于成，而古人之善于保养也。钱仲阳所谓：肾有补而无泻，正是此意。又按《礼记》注曰：惟五十然后养阴者有以加。经曰：年至四十，阴气自半，而起居衰矣。又曰：男子六十四而精绝，女子四十九而经断。又曰：阳者，天气也，主外；阴者，地气也，主内。
　　故阳道实，阴道虚。非吾之过论也。或曰：仰观俯察乎天地日月，既若是之不同，何寒暑温凉之见于四季者，又如此之相等而无降杀也？曰：动极复静，静极复动，犹人之呼吸也。寒者吸之极，气之沉也；热者嘘之极，气之浮也。温者嘘之微，气之升也；凉者吸之微，气之降也。
　　一嘘一吸，所乘之机有以似之，宜其相等而无降杀。此以流行之用而言，前以大小虚实言者，盖其对偶之体也。或曰：远取诸天地日月，近取诸男女之身，曰有余，曰不足，吾知之矣。人在气交之中，令欲顺阴阳之理，而为摄养之法，如之何则可？曰：主闭藏者肾，司疏泻者肝也，二脏皆有相火，而其系上属于心。心，君火也，为物所感则易动于心，心动则相火翕然而随，虽不交会，亦暗流而渗泄癸。所以圣人只是教人收心养性，其旨深矣。天地以五行更迭衰旺而成四时，人之五脏六腑亦应之而衰旺。四月属巳，五月属午，为火大旺，火为肺金之夫，火旺则金衰；六月属未，属土大旺，土为水之夫，土旺则水衰。况肾水常藉肺为母，以补助其不足，故《内经》谆谆然资其化源也。古人以夏月必独宿而淡味，兢兢业业于爱谨保养金水二脏，正嫌火土之旺尔。又曰：藏精者，春不病温。十月属亥，十一月属子，正火气潜伏闭藏，以养其本然之真，而为来春升动发生之本。苦于此而不恣欲以自戕，至春升之际，根本壮实，气不轻浮，焉有温热之病？夫夏月火土之旺，冬月火气之伏，此论一年之虚耳。若上弦前、下弦后、月廓空，亦为一月之虚。大风大雾、虹电飞雹、暴寒暴热、日月薄蚀、忧愁忿怒、惊恐悲哀、醉饱满倦、谋虑勤动，又皆为一日之虚。若病患初退，疮痍正作，又不止于一日之虚。令人多有春末夏初患头痛脚软，食少体热，仲景谓春夏剧，秋冬瘥，而肺弦大者，正世俗谓注夏病也。若犯此四者之虚，似难免此。夫当壮年，便有老态，仰事俯育，一切堕废。兴言至此，深可惊懊！古人谓不见可欲，使心不乱。
　　夫以温柔之感于体，声音之感于耳，颜色之感于目，馨香之感于鼻，谁是铁心汉，不为之动？善养生者，于此五个月内，出居于外。苟值一月之虚、一日之虚，亦宜暂远帷幄，各自珍重，保全天和，庶可滋助化源，水得所养，阴无亏欠，与阳平齐，然后阳得所附，而无飞越之尤，遂成地天之泰，何病之可言？愿相与遵守，期无负敬身之教，幸甚。
　　
　　卷之四十八　虚损门
　　病机
　　虚损之证，多由色欲过度，喜怒不节，起居不时，饮食恣欲，有所劳伤，皆损其气。气衰则火旺，火旺则乘其脾土；而胃气散解，不能滋营百脉，灌注脏腑，卫护周身，故虚损之证生焉。
　　病则百肺烦痛，腰脚疼软，胸满气短，心烦不安，耳鸣目眩，咳嗽寒热，夜作盗汗，遗精白浊，飧泄，食少无味，不为肌肤。或睡中惊悸，午后发热，倦怠无力。此皆虚损之候也。
　　
　　卷之四十八　虚损门
　　脉候
　　《脉经》曰：脉来软者为虚。缓者为虚。微者为虚。弱者为虚。弦者为虚。脉来细而微者，血气俱虚。脉小者，血气俱少。《要略》曰：脉芤者为血虚。脉沉迟而小者脱气。脉大如葱管，血虚。（即阴虚而火鼓上是也。）又云：大而无力为阳虚。脉大而芤者脱血。平人脉大为虚。
　　脉微细者盗汗。数而无力阴虚。尺弱软涩为下虚。寸弱而软为上虚。尺软滑疾为血虚。两关沉细为虚。脉微弱，骨肉相失，声嘶呕血，阳事不举，昼凉夜热者，死。
　　
　　卷之四十八　虚损门
　　治法
　　经曰：形不足者，温之以气；精不足者，补之以味。
　　虞氏谓：味，阴味也，补精以阴，求其本也。然味乃如谷粟菜果，出于天赋自然冲和之味，故有养人补阴之功，非醯酱烹饪之浓味，出于人为者。经曰：阴之所生，本在五味，非天赋之味乎。曰：阴之五宫，伤在五味，非人为之味乎？善摄生者，不可以味为补精，而遂恣于口腹，以自速其祸也。谓温之以气，温存以养，使气自充，则形完矣。曰补曰温，各有其旨。
　　《局方》悉以温热药佐辅，名曰温补，岂理也哉？又曰：人年老或虚损，精血俱耗，阴不足以配阳，孤阳几于飞越，天生胃气尚尔留连，又藉水谷之阴，故羁縻而定耳。《局方》用温剂劫虚，盖脾得温而食进，故亦暂可。夫质有浓薄，病有浅深，设或失手，何以取救？吾宁稍迟，计出万全，温剂补虚，决不敢用。
　　
　　卷之四十八　虚损门
　　治法
　　甫见世人补肾者，悉以补阴丸、黄柏、知母、龟板、地黄；滋阴补血者，悉以四物汤、黄柏、知母之属服之，经年屡岁，而阴愈虚，血愈弱，甚而致于羸劣、发热、气喘、胸满而死者，何也？盖徒知其养血滋阴之标，四物、补阴丸之类是也。殊不知养血滋阴之本，则非四物、补阴之药也。
　　经云：饮入于胃，游溢精气，上归于脾，脾气散精，上归于肺。肺朝百脉，输精于脾毛，毛脉合精，行气于府，府精神明，流于四脏，气归于权衡。由此观之，则血生化之本源，肾水溉灌之也，不有赖于脾气乎？故服四物汤而血不盈者，脾气之不化生也，服补阴丸而阴不济者，亦脾气之不输升也。此之谓不知本，其何以能养血滋阴矣乎！不但阴血之不能滋，若久服不已，必致损脾，阳亦因之而惫也。胃气一衰，死期追矣，奚暇谓阴血哉？
　　卷之四十八　虚损门
　　治法
　　虚损肉消，咳嗽有热，迁延日久，六脉弦数，则成劳证。至若劳证一成，虽有智者，莫能为矣。易曰：履霜坚冰至，所谓君子当谨其微也。为医流者，尤宜审之。
　　
　　卷之四十八　虚损门
　　治法
　　《局方》例用辛香燥热之剂补虚，是以火济火，不无实实虚虚之祸。若菟丝子丸之治肾虚，金钗石斛丸之治气不足，茴香丸之治肾脏虚冷，玉霜丸之治气虚，养正丹之治诸虚，姜附丸之治脾虚弱，接气丹之治真元虚，四神丹之治五脏虚，苁蓉大补丸之治元脏虚，钟乳白泽丸之治诸虚，三建汤之治气不足。甚者内聚丹剂，悉曰补脾胃、补肾、补五脏、补血气，而方各条之下，曰口苦面黄，曰气促喘急，曰口淡舌涩，曰噫酸，曰舌干，曰溺数，曰水道涩痛，曰唇口干燥，悉是明其热证，如何类聚燥热，而谓可以健脾温胃，而滋肾补气乎？骨碎补丸治肝肾风虚，乳香宣经丸治体虚，换腿丸治足三阴经虚。或因感风而虚，或因虚而感寒，既曰体虚，肝肾虚，足三阴经虚，病非轻小，理宜补养，而自然铜、半夏、威灵仙、荆芥、地龙、川楝、乌药、防风、牵牛、灵芝、草乌、羌活、石南、天麻、南星、槟榔等疏通燥疾之药，俱补剂之大半，果可以补虚乎？地仙丹既曰补肾，而滋补之药、僭燥走窜之药相半用之，肾恶燥，而谓可以补肾乎？假曰足少阴经非附子辈不能自达，八味丸，仲景肾经药也，八两地黄以一两附子佐之，观此，则是非可得而定矣。
　　用滋补药，不过鹿角胶霜、乳酪、参、归之类，详见斑龙论中。或者妄施伏火金石附子燥热等辈，以致血气干涸，心肾不交，故火炎上为痰咳，为咯血，为口干，为五心烦热；水走于下为脚软，为遗精，为赤白浊，为小便滑数，误矣哉！虚劳脉大抵多弦，或浮大，或数，皆虚损之候也。
　　大者易治，血气未定，可饮而止。弦者难治，血气已耗，未易补之。若带双弦，则为贼邪侵脾，为尤难治，加脉数则殆矣。
　　丹溪治老人虚损，但觉小水短少，即是病进，宜以人参、白术为君，牛膝、芍药为臣，陈皮、茯苓为佐。春加川芎，夏加黄芩、麦门冬，秋冬加当归，倍生姜。一日一帖，小水长如旧乃止，此老人养生捷法也。少年人虚损，多是酒色无度，耗散太过。凡觉五心热，夜出盗汗，略见咳嗽，便宜滋阴之药，远房室。脾胃弱者，清补脾胃。心肾交养，决无后患，不可峻用寒凉，亦不可峻用辛热锁阳、鹿茸之类。
　　人年四十以后阴气弱者，脉不洪大，庶可以用温暖，如五精丸、八味丸之类。未登四十之人不可轻服，有误用之，反耗真阴，变生他病，而不能救矣。知命者慎之。
　　
