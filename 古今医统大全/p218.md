<!-- { "loadSidebar": true } -->
　　鹿角（五十两，为则，新取连脑骨者佳，锯作二寸长段，长流水洗，米泔浸一宿，刷洗净，吹晒干，同后药和入瓷坛，煮胶） 黄精（八两） 甘州枸杞子（四两） 怀熟地黄（四两） 菟丝子（四两，热水淘净） 金樱子（四两，去毛子净） 天门冬（去心，二两） 麦门冬（去心，二两） 川牛膝（二两，酒洗） 龙眼肉（一两） 楮实子（二两，热水洗。以上十味同角和匀，入净好金华坛内，层层放实，用新汲淡水注坛中，平肩，以密梭布四层封口，以新砖压之，置大锅中井字架上，以木甑盖好，重汤煮三日夜，毋得间断火候，旁用小锅烧滚水，不时添注坛内并锅内，勿使干涸。日足取起，滤去渣，将汁同罗底绢绞出，入净砂锅内，文火熬成膏，约一斤半。
　　再炼蜜二斤，滴水成珠搀入，调和后项药，杵烂为丸） 鹿角霜（十两） 人参（五两） 黄 （蜜炒四两）鸡头粉（四两） 白茯苓（去皮，四两） 怀山药（四两，炒） 山茱萸肉（连核者一斤，盐水洗过，取肉四两） 怀生地黄（四两，酒洗，掐断，绢包饭上）蒸过知母（四两，盐水炒） 五味子（一两，去梗）夏月加川黄柏四两，炒褐色。
　　以上十味为细末，用前膏和匀成块，石臼、木杵杵千余下，为丸如梧桐子大，空心淡盐汤送下八十丸，随用煮熟莲子肉或晒干枣数枚以压之，俾纳丹田也。
　　
　　卷之四十九　癫狂门
　　病机
　　《内经》帝曰：癫疾厥狂，久逆之所生也。脉解篇曰：阳气太上，甚则狂癫。阳尽在上，而阴气从下，下虚上实，故癫狂疾也。又曰：阴阳复争，则欲登高而歌，弃衣而走也。
　　生气通天论曰：阴不胜其阳，则脉流薄疾，并乃狂。
　　《灵枢》云：癫痫螈 ，不知所苦，两跷之下，阳男阴女。
　　又如：狂始生，先自悲也，喜忘善怒善恐者，得之忧饥。治之取手太阴阳明，血变而止，及取足太阴阳明。狂始发，少卧不饥，自高贤也，自辩智也，自尊贵也，善骂詈，日夜不休。治之取手阳明太阳太阴、舌下少阴。视之盛者皆取之，不盛释之也。狂言、惊骇、善笑、好歌乐、妄行不休者，得之大恐。
　　
　　卷之四十九　癫狂门
　　病机
　　癫狂病俗名心风，盖谓心神坏乱而有风邪故也。丹溪谓：癫属阴，狂属阳。癫多喜，狂多怒。
　　又云：重阴者癫，重阳者狂。由此观之，则是阴阳寒热，冰炭不牟，安得概以一药治之，而何可以同日而语也？又曰：大概是热，癫者神不守舍，狂者如有所见。斯得病之情状，而理之不容易也。
　　春甫曰：癫狂之病，总为心火所乘，神不守舍，一言尽矣。巅者，至高也。火性炎上，正如经云：阳气太上则狂巅。狂则孔子所谓狂狷者之狂也。《灵枢经》曰：狂病始发，少卧不饥，自高贤也，自辩智也，自尊贵也。故曰：狂者进取志大，而大言者也。前谓狂言如有所见，斯得之矣。盖心火暴炽，言语善恶不避亲疏，此神明之乱也。此之所谓狂也，盖谓火炽之甚，阳气太上，则病患亦乘阳火之上炎，故弃衣而登高，由狂而又癫。此则圣人命名之义，而有同中之异耳。
　　
　　卷之四十九　癫狂门
　　病机
　　戴人谓：肝屡谋，胆屡不决，屈无所伸，怒无所泄，肝木胆火随炎入心，心火炽亢，神不守舍，久逆而成癫狂，一因也。
　　有思虑过多，脾伤失职，心之官亦主思，甚则火炽，心血日涸，脾液不行，痰迷心窍，以致癫狂，二因也。
　　
　　卷之四十九　癫狂门
　　病机
　　古方每以癫、痫并治，出方乃大误也。盖癫为心病，而属实者多，痫为五脏兼病，而属虚者多。盖因《灵枢》一云：癫痫螈 ，不知所苦。后人不察，遂认为一证。殊不知《灵枢》自以两证而言，不知所苦，皆言不能自知其病之所苦也，《玉机微义》始分别之，而亦未尝白《灵枢》之旨也。
　　
　　卷之四十九　癫狂门
　　脉候
　　脉大坚实者，癫狂。脉虚弦为惊。沉数为痰热。脉大而滑者，自已。沉小急实者，死。虚而弦急者，死。
　　寸口脉沉大而滑，沉则为实，滑则为气，实气相搏，入脏则死，入腑则愈。丹溪曰：癫狂脉虚易治，实者难治。
　　
　　卷之四十九　癫狂门
　　治法
　　登高弃衣，引重致远者为癫，乃痰火亢炽之甚而然。治宜降下之剂，滚痰丸之属是也。
　　自高辩智，妄语狂言，神明失守为狂。治宜镇心安神清上之剂，牛黄朱砂丸之属是也。
　　
　　卷之四十九　癫狂门
　　治法
　　张子和治癫狂，令患人于燠室中，先涌痰二、三升，后与承气汤一、二升顿服，大下二十行，而病即宁。
　　
　　卷之四十九　癫狂门
　　药方
　　清心汤 治心受热邪，狂言叫骂，动屐失常。
　　黄连 黄芩 薄荷 连翘 栀子 甘草 大黄 芒硝（各等分）上水盏半，竹叶十个，煎八分，温服。
　　（《局方》）牛黄清心丸 治心志不足，神气不定，惊恐癫狂，语言谵妄，虚烦少睡，甚至弃衣登高，逾墙上屋等证。
　　羚羊角（镑，一两） 人参（二两半） 白茯苓 川芎 防风（各半两） 阿胶（炒，七钱半）干姜（炮，七钱） 白术（两半） 牛黄（各两半） 麝香（半两） 犀角（镑，二两） 雄黄（研飞，八钱） 梅花冰片（五钱） 金箔（一千四百片） 白芍药 柴胡（各两半） 甘草（炒，五两）山药（七两） 麦门冬（去心） 枯黄芩（各两半） 杏仁（泡，去皮、尖及双仁者，面炒黄色，另研用）桔梗（各二两二钱） 神曲（二两半） 大枣（一百枚，蒸熟，去皮、核，另研成膏） 白蔹（七钱半）蒲黄（炒，二两半） 大豆黄卷（一两七钱半，微炒） 当归（酒洗） 肉桂（去皮。各一两七钱）上除枣、杏仁、金箔、二角及牛黄、脑、麝、雄黄四味，为末入药和匀，炼蜜同枣膏和丸，每两分作十丸 将前金箔除四百片为衣。每服一丸，食后温水化下。
　　朱雄丸 治男女惊忧失志，思虑过多，痰迷心窍，以致叫呼奔走。此药安魂定魄。
　　辰砂 明雄黄（各二钱半，研） 白附子（一钱）上研末，猪心血丸，金箔为衣。每服三丸，人参、菖蒲煎汤下。
　　抱胆丸 治男女一切癫狂风痫，及妇人产后惊气入心，室女经行惊气蕴结，顿服此药屡效。
　　朱砂（二两） 水银（一两） 黑铅（两半） 乳香（一两，细研）上将铅入铫内，下水银结成砂子，下乳香，乘热用柳木捶擂匀，丸如鸡头子大。每服一丸，空心井花水吞下。得睡切莫惊动，觉来则安，再进一丸可除根。
　　引神归舍丹 治癫狂心风，心气不足。
　　朱砂 胆南星（各一两） 白附子（半两）上为细末猪心血泡，蒸饼为丸，梧桐子子大，每服十五丸。
　　五胆丸 治癫狂风痫妄走。
　　羊胆 猪胆 狗胆 鸡胆 鲤鱼胆（各一枚，倾汁作一处） 蛇黄（五两， 红，食胆汁尽为度）上为末，另以胆汁和丸，绿豆大，朱砂为衣。每服十五丸，食后以磨刀汁吞下，或用末以磨刀水调服。
　　滚痰丸 治癫狂热盛，不识人。（方见痰门。）夺命散 治癫痫痰盛。
　　青礞石（每两用火硝一两和，同炼如金色，研末。每服一钱。薄荷自然汁加蜜调下，良久，其药自裹痰下坠，甚者三服愈。）牛黄丸 治癫狂风痫，心风，邪气惊心，神不守舍，时发无常，仆地吐涎，不自知觉。
　　牛黄 珍珠 麝香（各五分） 朱砂 龙齿（各另研） 犀角 琥珀（各二钱） 天门冬（去心）人参 茯苓（各四钱） 水银（五分） 麦门冬（去心，四钱） 防风 黄芩 知母 龙胆草 石菖蒲白芍药 全蝎 甘草（各半两） 露蜂房（三钱） 金箔 银箔（各七十片）上除另研药外，余为细末，共和匀，入炼蜜和捣千杵，丸如梧桐子大。每服十五丸，食后临夜新竹叶汤下。
　　郁金丸 治癫狂多年不愈，痰迷心窍，惊忧得之。
　　蝉肚郁金（真蜀地者六两） 明矾（三两，共为细末）上为薄糊丸，梧桐子大。每服五十丸，白汤下。
　　黄石散 治心风发狂。
　　狗肝（一具） 硝石 黄丹（各一钱半）上以狗肝切开，二药为末擦肝内，麻缚住，水一升煮熟，嚼津咽。
　　三黄丸（方见火门） 以朱砂为衣，常服治癫狂痫。
　　一醉散 治心风发狂。
　　无灰酒（二碗） 麻油（四两）上二味和匀，于锅内慢火熬，以柳条二十根搅百下，如膏，至八分。灌病患饮尽，令熟睡，或吐或不吐，觉来自定。
　　牛黄泻心汤 治心经邪热，狂言妄语，心神不安。
　　牛黄（另研） 冰片（另研。各一钱） 朱砂（另研，二钱） 大黄（生用，一两）上为细末，和匀。每服三钱，凉生姜汤、蜜水调下。
　　
　　卷之四十九　癫狂门
　　药方
　　（子和）瓜蒂散 治忽然心风，癫狂不止。
　　三圣散 治同上。（二方并见中风门。）（《局方》）碧霞丹 治痰涎壅塞，牙关紧急，目睛上视，癫痫狂妄等证。
　　石绿（研九度，飞五钱） 附子尖 乌头 蝎梢（各二十个）上为末，入石绿共和匀，面糊丸，鸡头子大。每服一丸，薄荷汁化下。更饮温酒半合，须臾吐出痰涎，然后随证以他药治之。如噤口， 开灌之。
　　
　　卷之四十九　癫狂门
　　药方
　　大承气汤（方见伤寒门） 治癫狂热壅，大便秘结。
　　控涎丹（方见痰饮门） 治痰迷心窍，狂言妄语，如有所见。
　　甘遂散 治癫痫及妇人心风邪祟。
　　甘遂（面包煨，一钱）用猪心取管血三条，和药末，将心切开，将血药入内缚定，温纸包，煨焦研末，入朱砂二钱，分作四丸。
　　每服一丸，猪心煮汤下。
　　乌巴丸 治癫狂热结，乱叫不止。
　　乌梅（五个） 巴豆（五粒，去油成粉）二味同研，粥丸如黍米大，朱砂为衣。大人三、五丸，临卧白汤送。谅下三、四行，白粥止之。
　　
　　卷之四十九　癫狂门
　　药方
　　芝麻仁汤：治癫风。麻仁四升，水六升，猛火煮，令芽生，去滓煎取七合。空心服，以手摩手、足心自定，凡进三剂愈。
　　一方：苦参为末，蜜丸梧桐子大。每服二十丸，白汤下。
　　一方：用鲤鱼一尾，制净，切成块，以明矾四两为末，腌二日，煎吃，其疾必愈。
　　一方：以铁浆服之。
　　一方：治癫狂大叫奔走。用虾蟆一只，去腹中物，洗净，将肠胃复入腹中，入罐固济，红，土掩定，隔日取出，入麝香一分，同研极细。每服一钱，新汲水下。
　　《千金方》：治癫狂不识人，以人粪灰调酒服。
　　又方：治暴狂言，以朱砂末酒调服方寸匕、日三次。
