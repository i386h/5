<!-- { "loadSidebar": true } -->
　　一方：治邪入心经，如见神鬼。烧蚕纸酒调服方寸匕。
　　
　　卷之四十九　癫狂门
　　灸法
　　间使（二穴，在掌外横纹后三寸，两筋陷中，灸五壮。治癫狂。） 人中（一穴，在鼻下，小炷灸之，治癫狂卒倒。）两手足大拇指甲（甲肉之半处，灸七壮。其法，以二指并缚一处灸之，四处着火。）
　　卷之四十九　心风门
　　病机论
　　春甫考心风病，诸书鲜有载之，而多附癫痫门候，混同论治。心风虽出于世俗之称，深中病情，诚为切当。古人谓：风善行而数变，风痹为不仁。此曰心风者，非若外风入中，甚言其变常无定，恍惚不仁。而心之病，诚若风之魔也。此皆七情五志久逆所生，而与癫痫则又不同矣。癫狂痫证主于火炽，风痰之盛，而寝延及于心，属实者多；心风则由七情五志久逆不遂，戴人所谓肝屡谋，胆屡不决，屈无所申，怒无所泄。心之官则思，甚则心血日涸，脾液不行，痰迷心窍，则成心风，属虚者多。治法须以七情相胜，五志遂心，养血豁痰，引神归舍，标本兼治，此疾可愈矣。致若混同癫痫攻治，是谓虚虚，而速其死也，噫。
　　
　　卷之四十九　心风门
　　脉候
　　脉寸关微间而歇，至者死。微而滑者生。
　　浮而涩者难治。（乃血气不足，而神荡于外。）弦大者可攻之。
　　虚而无力者宜补。
　　滑疾者痰甚，在寸宜吐之，关滑可下。
　　
　　卷之四十九　心风门
　　治法
　　心风初作，多属虚候，何则？思虑伤脾，则谷气浸少，血液日亏，则心神慢散，神不守舍，卒成心风。故知其始皆属虚也，归脾汤养心汤、定志丸之类。至于病久，则心志变而美恶不知，无思无虑，饮食如故，杀气颇增，病根已固。郁痰不解者，可用子和法治之，随证调理，无不愈也。
　　
　　卷之四十九　心风门
　　治法
　　贵者为难，膏粱素积，耗散良多，一经病作，则正气虚而邪气盛，所以难；贱者为易，素甘淡薄，禀受颇浓，虽是病此，则正气实而邪气轻，所以易。
　　治心风以五志诱之，然后药之，取效易。五志诱之者，如求利而遂病者，则诱之金银，或诈以惠之，或诡以遗之，而先定其心志，然后济之以药，是得治之要也。
　　
　　卷之四十九　心风门
　　药方
　　正心汤 治七情五志久逆，心风妄言、妄笑，不知所苦。
　　人参 茯神 当归（酒洗） 生地黄（酒洗。各一钱） 羚羊角（镑） 甘草（炙） 酸枣仁（炒研） 远志（去心。各八分）上咀，水二盏，莲子七枚，煎七分，去渣，入羚羊角末、麝香一分，和勾。食后临卧服。
　　归脾汤 治思虑伤脾，心神出舍，怔忡，健忘，妄言等证。
　　养心汤 治心血虚少，七情郁逆，怔忡、健忘，惊悸，不识人事。
　　定志丸 治心气不足，五志不遂，妄笑狂言。（三方并见健忘门。）清心丸 治心受邪气，精神恍惚，狂言呼叫，睡卧不安。
　　人参 生地黄（酒洗） 郁金 天麻（各一钱） 朱砂（二钱） 牛胆南星（二钱）上为末，蒸饼丸黍米大，朱砂为衣。每服三十丸，人参汤下。
　　郁金丸 治久病心风，痰迷心窍，多年不愈。郁金 明矾（各等分）上为末，蒸饼为丸，梧桐子大。每服五十丸，食远白汤下。
　　来苏膏 治远年近日心风卒倒，闷狂风痫，中风痰潮，牙关紧闭，及破伤风并治。
　　皂荚（肥大不蛀者，去皮，子，净一斤，切碎，用酸浆水二大碗，春浸三日，夏浸二日，冬浸七日，揉取净浆，去渣）上以净浆入砂锅内，文武火熬，以槐柳枝条搅，熬如膏取出，摊在纸上阴干。用时取手大一块，温浆水化在盏内，扶病患坐定，用竹筒盛药水，吹在病患左右鼻内，良久涎出，效。欲要涎止，以温盐汤服一、二口便止。忌鸡、鱼、生冷、面、蒜等物。
　　牛黄清心丸 治心风怔忡，神气不定，妄言失志。（方见癫狂门。）寿星丸 治心风神不守舍，妄笑妄言，如有所见。（方见中风门。）引神归舍丹 治心气不足，并治心风。（方见癫狂门。）平补铺心丹 治前证。（方见虚损门。）金银定志汤 治心风失志，妄行妄语。
　　当归（酒浸） 人参 益智仁（各一钱） 甘草 石菖蒲 茯神（各七分） 五味子（十五粒）琥珀（另研） 羚羊角（镑。各五分）上以琥珀、羚羊角另放。余水二盏，金、银各一两同煎，至八分去滓，入珀、角二末调勾服。
　　琥珀茯苓膏 治精神失守，渐成心风。
　　人参（一两） 陈皮（半两） 当归（二两，酒浸。锉三味，熬稀膏一碗） 白茯苓（二两，为末）琥珀（半两，另为末）上将人参膏加琥珀、茯苓末调勾，如稠甚，加蜜汁调之得所。每服二、三匙，嚼咽下。不时及临睡服之，妙。
　　宁志膏 治心风。（方见惊悸门。）
　　卷之四十九　心风门
　　药方
　　《经验方》：治心风。水银一两、藕节八个。先研藕节令细，次入水银，同研成砂子，丸如鸡头子大。每服二丸，磨刀水下。二服瘥。
　　《外台秘要》：治心风风痫，引胁牵痛，发作则吐，耳内蝉鸣。天门冬去心，曝干为末，酒调方寸匕。若人久服亦能长生。
　　一方 治卒心风、狂言妄语。用朱砂为末，酒调方寸匕，日三服。
　　一方：治心风癫痫，不眠，妄行不休，自尊自智。白雄鸡一只，制净煮熟，五味调和，作羹粥食之。
　　一方：治发狂欲走，或自高自贵，或呻吟，或邪祟。以蚕纸作灰，酒调或水调任下。亦疗风癫。
　　
　　卷之四十九　邪祟门
　　病机
　　《内经》曰：邪气盛则实，正气夺则虚。夫经之所谓邪者，风、寒、暑、湿、燥、火，有余之淫邪耳，非若世俗所谓鬼神之妖怪也。病有心虚惊惕，如醉如痴，如有邪鬼所附，或阳明内实，以致登高而歌，弃衣而走，皆痰火之所为，实非妖邪祟之所迷也。古虽有禁咒一科及龙树咒法之治，皆移精变气之术，但可解疑释惑，以使心神之归正耳，何邪祟之可祛哉？丹溪曰：俗云冲恶者，谓冲斥邪恶鬼祟而病也。如病此者，未有不因气血先亏而致者。气血者，心之神也，神既衰之，邪因而入，理或有之。血气两虚，痰塞心胸，妨碍升降，不得营运，以致十二官各失其职，视听言动皆为虚妄。以邪治之，其人必死。
　　
　　卷之四十九　邪祟门
　　病机
　　凡山谷幽阴处所，或有魍魉魑魅、狐精狸怪，及人间多年鸡犬，亦间有成妖，纵使迷人，则不过近于气血虚而正气弱者。正气弱，即心邪，心邪则妄见、妄闻、妄言、妄走，无非邪也。
　　惟邪见邪，故有之矣。正人无病者，皆不得见，从可审矣。惟此心一正，则百邪俱避，何邪祟之疑哉！
　　卷之四十九　邪祟门
　　脉候
　　乍疏乍数，乍大乍小，或促或结，皆邪脉也。脉紧而急为遁尸。脉滑者为鬼疰。
　　
　　卷之四十九　邪祟门
　　治法
　　《素问•遗篇》曰： 人忧愁思虑则伤心。又惊，天数不及，因而三虚，肾神失守。盖肾为作强之官，伎巧出焉。神既失守，神光不聚，却遇水不及岁，有黄尸鬼，见之令人暴亡。可刺足太阳之所过，京骨穴也，复刺肾俞即生。
　　人恚怒气逆则伤肝。又遇疾走恐惧，汗出于肝。或遇厥阴司天，天数不及，因而三虚，肝神失守。盖肝为将军之官，谋虑出焉。神既失守，神光不聚，却遇木不及岁，有白尸鬼，见之令人暴亡。可刺足少阳之所过，丘虚穴也，复刺肝俞即生。
　　人形寒饮冷则伤肺。复登高疾走，喘出于肺。或遇阳明司天，天数不及，因而三虚，肺神不守。盖肺为相傅之官，治节出焉。神既失守，神光不聚，却遇金不及岁，有赤尸鬼，见之令人暴亡。可刺手阳明之所过，合谷穴也，复刺肺俞即生。
　　肝虚见白尸鬼，而后暴厥不知人，名曰尸卒。（五邪病名并同。）目中神采不变，四肢虽冷，心腹尚温，口中无涎，舌卷囊不缩者，可刺之复苏。
　　丘虚（二穴，在足外踝下如前陷中，去临泣穴五寸，足阳明之原也。以毫针刺入三分，得气即补留。口中闭气，腹中鸣者，可治也。）肝俞（二穴，在背第九椎下，两旁各开一寸半。以毫针刺入三分，得气则补留。气返者即苏。）心虚见黑尸鬼，而后暴厥不知人。四肢虽冷，目中精采不变，气虽闭，舌不缩，未出一时，可治，刺之复苏。
　　阳池（二穴，在手表腕陷中，手少阳之原也。得气补留，即苏。）心俞（二穴，在背第五节下，两旁各开寸半。得气补留，即苏。）脾虚见青尸鬼，而后暴厥不知人。四肢冷而身温、唇温一时可治。
　　冲阳（二穴，在足趺上骨间动脉，去陷谷三寸，足阳明之原。以毫针刺入三分，得气则补留三呼，次进一分，留一呼，徐徐退针，以手扪之。复刺脾俞穴。）脾俞（二穴，在背第十椎下，两旁各开一寸半。以毫针刺入三分，得气则补留二呼，进二分，动气至，徐徐退针，实时苏。）肺虚见赤尸鬼，而后暴厥不知人。虽无气，手足冷，心腹温，鼻微温，目中神采不变，口中无涎，舌不卷，囊不缩者，未出一时，可治。
　　合谷（二穴，在手大指，次指两歧骨间，手阳明之原也。以毫针剌入三分，得气则补留，三呼后退一分，留一呼，徐徐出针，以手扪其穴。复刺肺俞。）肺俞（二穴，在背第三椎下各一寸半。以毫针刺入一分半，得气则补留三呼，次进一分，留一呼，徐徐出针，以手扪穴，即生。）肾虚见黄尸鬼，而后暴厥不知人。气绝，四肢厥冷，心腹微温，目中精采不变，唇舌焦黑，口中无涎，可救。
　　京骨（二穴，在足外侧大骨下赤白内际陷中，足太阳之原也。用毫针刺入一分半，得气则补留三呼，进至三分，留一呼，徐徐出针，以手扪穴。复刺足少阳之俞。）足少阳之俞（在背第十五椎下，两旁各开一寸半。以毫针刺入三分，得气则补留三呼，次又进五分，留三呼，徐徐出针，以手扪其穴，即生。凡以上刺法，必先以口含针暖而刺之，则经脉之气无拒逆也。）
　　卷之四十九　邪祟门
　　治法
　　治一切惊狂谵妄，逾垣上屋，骂詈不避亲疏等证。
　　以病患两手大拇指用细麻绳缚定，以大艾炷置于其中，两爪甲及两指角内四处着火，一处不着则无效。炙七壮神验。
　　
　　卷之四十九　邪祟门
　　治法
　　治邪祟病，虽禁咒以释其疑，服药必详虚实痰火轻重，调治则内外合一，其病速愈。若只务巫而不用药，其病不能去，必无可愈之理。若只服药而不用巫以释其疑，虽愈效迟。是故内外兼治，斯速效矣，此祝由之所由设也。
　　
　　卷之四十九　邪祟门
　　药方
