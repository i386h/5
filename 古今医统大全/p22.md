<!-- { "loadSidebar": true } -->
　　阳精所降，地之下也。阳方之地，阳气耗散，发泄无度，风湿数中，真气倾竭，故夭折。即事验之，今中原之境，西北方人多寿，东南方人多夭，其中各有微甚耳。此方土之异也。
　　帝曰：其病治之奈何？曰：西北之气散而寒之，东南之气收而温之，所谓同病异治也。
　　西北方皮肤闭腠理密，人皆食热，故宜散宜寒。东南方人腠理疏，冬皆长冷，故宜收宜温散，不解表。
　　故曰：气寒气凉，治以寒凉，行水渍之。气温气热，治以温热，强其内守。必同其气，可使平也，假者反之。
　　寒方以寒，热方以热，是正治也。西北方有病冷，假热方以除之；东南方有病热，假凉方以除之。是则假者，反上之正法以取之。
　　岐伯曰：补上下者从之，治上下者逆之。
　　上者天气，下者地气。不及则顺而和之，太过则逆而治之也。
　　以所在寒热盛衰而调之，故曰：上取下取，内取外取，以求其过。能毒者以浓药，不胜毒者以薄药，此之谓也。
　　药之浓薄，药之气味浓薄也。上下内外求治其过，当因人之体气浓薄而施，则可以求其过也。
　　气反者，病在上，取之下；病在下，取之上；病在中，傍取之。
　　气反者，谓病下而反上，病上而反下。病反在上，而治取于下，病反在下，而治取于上，病在中，而治取于傍。如寒逆于下，热反攻于上，不利于下，气盈于上，则温下以调之，余仿此。
　　治热以寒，温而行之；治寒以热，凉而行之；治温以清，冷而行之；治清以温，热而行之。
　　故消之削之，吐之下之，补之泻之，久新同法。
　　治法要审轻重刚柔逆顺以施之，新久则皆同一理法也。
　　曰：病在中而不实不坚，且聚且散奈何？曰：无积者求其藏，虚则补之，药以祛之，食以随之，行水渍之，和其中外，可使必已。曰：有毒无毒，服有约乎？曰：病有新久，方有大小，有毒无毒，固宜常制矣。（有约，常制，即下文云。）大毒治病，十去其六，常毒治病，十去其七，小毒治病，十去其八，无毒治病，十去其九，谷肉菜果，食养尽之，无使过之，伤其正也。不尽，行复如法。
　　约，节约也。假如无毒治病，病已十去其九，须以此为节约，再勿药也。须以谷肉菜果，随五脏所宜，食之养之，以尽其余病也。若违约节而过用之，必至于伤正气也。
　　
　　六元正纪论
　　 帝曰：论言热无犯热，寒无犯寒，予欲不远热，不远寒奈何？上之寒热二字，所用之寒热也，下之寒热二字，因气之寒热也。远，犹避也。不远寒，不远热，犹言可以热治热，而寒治寒者也。
　　岐伯对曰：发表不远热，攻里不远寒。
　　出汗宜热药，故不避热。下利宜寒药，故不避寒。如是则夏亦可用寒，皆谓不获已而用之也。
　　帝曰：不发不攻而犯寒犯热何如？曰：寒热内贼，其病益甚。曰：愿闻无病何如？曰：无者生之，有者甚之。
　　犯寒热者，其病益甚，无病犯禁，犹能生病故曰：无则生，有则甚。
　　曰：生者何如？曰：不远热则热至，不远寒则寒至。寒至则坚痞腹满，痛急下利之病生矣。
　　热至则身热，吐下霍乱，痈疽疮疡，瞀（音冒。闷也。）郁注下， 肿胀，呕鼽衄头痛，骨节变肉痛，血溢血泄，淋闭之病生矣。曰：治之奈何？曰：时必顺之，犯者治以胜也。
　　春宜凉，夏宜寒，秋宜温，冬宜热，此时之宜，不可不顺。犯热治以酸寒，犯寒治以甘热，犯凉治以苦温，犯温治以辛凉，所谓胜也。
　　帝曰：妇人重身，毒之何如？岐伯曰：有故无殒，亦无殒也。曰：愿闻其故何谓也？岐伯曰：大积大聚，其可犯也，衰其大半而止，过者死。帝曰：善。
　　重身，谓怀妊也。毒之，谓有毒病用毒药以攻之。有大积大聚之故，治其大半则止，过之者死。非重身者，大毒治病，十去其六而止，当有约也。况重身者，岂无约乎？曰：郁之甚者，治之奈何？曰：木郁达之，火郁发之，土郁夺之，金郁泄之，水郁折之，然调其气，过者折之，以其畏也，所谓泻之。
　　郁，郁滞也。达发夺泄折五者，欲其通达之意也。王注以达为吐，以发为汗，以夺为下，以泄为利小水，皆非也。如气凄清之甚，则肺金太过，而木郁之病生焉。治以轻扬味薄之剂散之，使之郁气解，而肝木之气伸矣。治郁之余，仍以辛热之味，以泻肺气，畏其热则气斯服。肝肺之气，各得其平，无获郁滞之患，故曰：过者折之，以其畏也。余皆仿此。王安道曰：此段十三句，通为一章，当分三节。自帝曰至水郁折之九句为一节，治郁法之问答也，然调其气一句为一节，治郁之余法也。过者折之，以其畏也，所谓泻之三句为一节，调气之余法也。过病之起，多由乎郁，郁者，滞而不通之义。或因所乘而为郁；或不因所乘而本气自郁，皆郁也。岂惟五运之变，能使然哉？郁既非五运之变可拘，则达之、发之、夺之、泻之、折之之法，固可扩而充之矣。可扩而充，其应变不穷之理也。且夫达者，通畅之也，如肝性急怒，气逆 胁，或胀大时上炎，治以苦寒辛散而不愈者，则用升发之药，加以厥阴报使，而从治之。又如久风入中为飧泄，及不因外风之入而清气在下为飧泄，则以轻扬之剂举而散之。凡此之类皆达之之法也。王氏以吐训达，以汗为发，不能使人无疑。以为肺金盛，而抑制肝木欤？则泻肺气，举肝气可矣，不必吐也；以为脾胃浊气下流，而少阳清气不升欤？则益胃升阳可矣，不必吐也。虽然，木郁固有吐之之理，今以吐宇总该达字，则凡木郁皆当用吐矣，其可乎哉？帝曰：假者何如？岐伯曰：有假其气，则无禁也。所谓主气不足，客气胜也。
　　假，借也。主气不足，客气胜之，故假借寒热暖凉，以资夫正气，则客可犯之谓也。主气谓五脏应四时春夏秋冬也。客气谓六气加临之气。
　　
　　至真要大论
　　 曰：上淫乎下，所胜平之，外淫乎内，所胜治之。
　　上淫乎下，天之气也，所谓司天之气。风淫所胜，平以辛凉，佐以苦甘，以甘缓之，以酸泻之之类是也。外淫乎内，地之气也，所谓在泉之气。风淫于内，治以辛凉，佐以苦甘，以甘缓之，以辛散之是也，皆随所制胜以平之也。司天之气曰平，在泉之气曰治，此其义见矣。
　　谨察阴阳所在而调之，以平为期，正者正治，反者反治。
　　阴病阳不病，阳病阴不病，正也。以寒治热，以热治寒，正治也。阴位以见阳脉，阳位以见阴脉，反也。以寒治寒，以热治热，反治也。
　　夫气之胜也，微者随之，甚者制之，气之复也，和者平之，暴者夺之，皆随胜气，安其屈伏，无问其数，以平为期，此其道也。
　　随制平夺，皆不以数之多少，以气和平为度。
　　帝曰：气有多少，病有盛衰，治有缓急，方有大小，愿闻其约。岐伯对曰：气有高下，病有远近，证有中外，治有轻重，适其至所为故也。
　　脏腑有高下远近，证候有表里，药治有轻重。调其多少，和其紧慢，令药气之病所为故，勿令太过与不及也。
　　《大要》曰：君一臣二，奇之制也；君二臣四，偶之制也；君二臣三，奇之制也；君三臣六，偶之制也。
　　古之单方，独用一物曰奇。病在上而近者，宜奇方。古之复方曰偶，有二味相配之偶，有二方相合之偶。病在下而远者，宜偶方。制者，谓因时制宜之义，以病有远近，治有轻重所宜，故云制也。若以君臣药味数之，阴阳奇偶则亦然也。
　　故曰：近者奇之，远者偶之，汗者不可以奇，下者不可以偶。
　　奇者单行而力微，故近者奇之可也；偶者并行而力大，故远者必以偶也。汗不可以奇，盖谓汗难出，故以偶；下不以偶，谓下易行，故以奇。及观仲景制方，桂枝汤汗药也，亦以三味为奇。
　　大承气汤下药也，亦以四味为偶。此见方因时制宜，不必拘泥奇偶，而失其治之大体。
　　补上治上制以缓，补下治下制以急。急则气味浓，缓则气味薄，适其所至，此之谓也。
　　王注谓补上治上之方，若迅急则上不住而反迫于下，所以宜制气味之薄方，欲其升浮而使之至于病所，而后可以疗其病也。补下治下之方，若慢缓则滋道路而力微，所以宜制气味之浓方，欲其降沉急而至于病所，而后可以疗其病也。适，宜也。凡制方须宜至其病所，而无太过不及之谓也。
　　病所远而中道气味之者，食而过之，无越其制度也。
　　又有病在于下焦，其势不容于遽急而用和缓之气味者，虑其中道而止也，宜于药后，以食送之至病所，要亦无违上下之制。是故平气之道，近而奇偶，制小其服也；远而奇偶，制大其服也。大则数少，小则数多。多则九之，少则二之。
　　大方有二：有药味数少专攻之大方；有君一臣二佐九之大方。凡治肝肾及在下而远者，宜服数少之大方。病有兼证而邪不专，不可以一二味治者，宜服君一臣二佐九之大方，故肾之二服，可分作肺之九服、肝之三服也。
　　奇之不去则偶之，是谓重方。偶之不去，则反佐以取之，所谓寒热温凉反从其病也。
　　重方则复方也。奇偶不去则反复以取之，所谓寒热温凉反从其病。如黄连治口疮，佐以干姜而速之类是也，故曰：反佐取之。
　　帝曰：五味之用何如？岐伯对曰：辛甘发散为阳，酸苦涌泄为阴，咸味涌泄为阴，淡味渗泄为阳。六者或收或散，或缓或急，或燥或润，或 或坚，以所利而行之，调其气使其平也。
　　五味辛以散之，半夏、白芷、防风之辛皆散；甘以缓之，甘草、大枣之甘皆缓；酸以收之，白芍药、五味子之酸皆收；苦以泻之，大黄、黄连之苦皆泄；咸以软之，芒硝、海石之咸皆软；淡以渗之，茯苓、白术之淡皆渗是也。
　　寒者热之，热者寒之，微者逆之，甚者从之。
　　病之微者，可以逆治，以寒攻热，以热攻寒是也。病之甚者，不可逆治，当顺其性而从之，所谓以热而攻热也。如伤寒发热，反以麻黄、姜、桂之辛，从其性而攻发之之类是也。
　　帝曰：何谓逆从？岐伯曰：逆者正治，从者反治，从少从多，观其事也。
　　逆其病而施，谓之正；从其病势而用方，谓之反。反从之方，或一二味而从之，是谓从少；或三四味而从之，是谓从多。从少从多，当观病之微甚，事之轻重。
　　帝曰：反治何谓？岐伯曰：热因寒用，寒因热用，塞因塞用，通因通用。必伏其所主，而先其所因，其始则同，其终则异。
