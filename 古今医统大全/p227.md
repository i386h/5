<!-- { "loadSidebar": true } -->
　　《食医心镜》：治上焦烦渴，和中补脾，利大肠，解酒毒，以甘蔗削去皮，截寸长，食后嚼之，止渴。
　　一方：用淡豉煮汁，任性饮之。
　　一方：治消渴，小便多，饮水无度，用雉鸡一只，去毛细切，合盐豆豉作羹，食之效。或煮烂，取汁二升饮之，并食肉，尤妙。
　　一方：治渴不止，用白花鸽一只，去毛，以苏煮之，饮汁。
　　一方：治热渴，以甜瓜去皮，食后徐徐吃之，煮皮作羹亦佳。
　　一方：用冬瓜捣取汁饮之，或煨熟捣尤妙。
　　《经验方》：治消渴，下元虚损。牛膝五两细锉，同生地黄汁五升，夜浸日曝，以汁尽为度，干为末，丸梧桐子大。空心温酒下三十丸，久服壮筋骨，驻颜黑发，津液自生。
　　《衍义》方：用栝蒌实，九月十月取穣，以干葛粉拌，焙干，砂锅内慢火炒熟为度，研末，食后夜卧，以沸汤点二钱，大治肺燥热渴。
　　《济众方》：乌梅肉二两，微炒，为末，每服二钱，水二盏煎一盏，入豆豉二百粒煎至半盏，临卧服。
　　济众独圣散：治消渴，出子了萝卜二枚，净洗薄切，日干，为末，每服二钱，煮猪肉汁，澄清调下，食后并夜卧，日三服。
　　《圣惠方》：治消渴，葛粉四两，先以水淘粟米半升、滤出，与葛粉同拌令匀，煮粥食之。
　　又方：霜降后，取葵根皮一握，水一斗煮三升，服之，酒渴伤寒妙。
　　一方：晚蚕砂为末，每服二钱，冷水调下。
　　《肘后方》：治大渴，日饮水数斛，小便赤涩者。麻子一升，水三升，煮数沸，取汁饮之无限，日饮数升，效。
　　《道藏经》：治消渴，用雄牛穿鼻横木烧炭，存性为末，酒调一钱，不拘时服。或挫，煎汤。
　　一方：治消渴不止。大豆五升，粉草四雨，大黄一两半，锉，用水一桶，煮三五时，豆软，盛于盆中放冷，令病患食豆，渴饮汤汁，食尽未已，再煮，服如前，必愈。
　　《食医心镜》：治消渴，凡饮粱米、陈粟米、麦米，煮粥饮食之为妙。
　　一方：用花梨，多食之止渴，饮酒人甚佳，无病患不宜多食。
　　《本草》云：治消渴，收百草头上露水饮之，瘥。
　　一方：治消渴甚重者，取市上众人溺坑水一盏服，勿令患人知，不过三次瘥。
　　唐本注云：消渴不止，小便急数，以羊肺一具，用小豆菜一把，煮熟，不拘时服之良。
　　一方：止渴利小便，苦笋煮熟，任意食之。
　　崔元亮方：治消渴，羸瘦，小便不禁，兔骨和大麦苗煮汁服，效。
　　经验方：牛肉味甘平无毒，止消渴，安中益气养脾胃。牛肚醋煮和汁食之，主解消渴。牛脑子、牛乳，食之尤良。
　　一方：用绿豆汁煮饮之，止消渴。
　　
　　卷之五十二　消渴门
　　药方
　　凡人睡卧勿张口，久成消渴及失血。
　　赤松子云：卧闭目不息，十二通，治饮食不消。
　　
　　卷之五十三　头痛门
　　病机
　　《灵枢•厥病》云：厥头痛，取足六经手少阴。真头痛，头痛甚，脑尽痛，手足寒至节，死不治。
　　《难经》曰：手三阳之脉受风寒，伏留而不去，则厥头痛。入连在脑者，名真头痛。
　　严氏论云：气血俱虚，风、寒、暑、湿之气所侵，传于阳经，伏留不去，名厥头痛。盖厥者，逆也，逆壅而冲于头也。痛引脑颠，陷至泥丸宫者，名真头痛，非药之能愈，夕发旦死，旦发夕死。
　　
　　卷之五十三　头痛门
　　病机
　　东垣论《金匮真言》篇曰：东风生于春，病在肝，俞在头项，故春气者，病在头。又，诸阳会于头面，如足太阳膀胱之脉，病冲头痛，足少阳胆经之脉，病头角额痛。夫风从上受之，风寒伤上，邪从外入，客于经络，令人振寒头痛，身重恶寒，治在风池、风府，调其阴阳，不足则补，有余则泻，汗之则愈，此伤寒头痛也。头痛耳鸣，九窍不利，肠胃之所生，乃气虚头痛也。心烦头痛者，病在膈中，过在手巨阳、少阴，乃湿热头痛也。如气上而不下，头痛颠疾者，下虚上实也，过在足少阴、巨阳，甚则入肾，寒湿头痛也。如头半边痛者，先取手少阳、阳明，后取足少阳、阳明，此偏头痛也。有真头痛者，甚则脑尽痛，手足寒至节者，旦发夕死，夕发旦死。有厥逆头痛者，所犯大寒，内至骨髓，髓者，以脑为主，脑逆，故令头痛，齿亦痛。凡头痛皆以风药治之者，总其大体而言也。高巅之上，惟风可到，故味之薄者，阴中之阳，乃自地升天者也。然亦有三阳三阴之异。故太阳头痛，恶风脉浮紧，川芎、羌活、独活、麻黄之类为主。阳明头痛自汗，发热恶寒，脉浮缓长实者，升麻、葛根、石膏、白芷为主。
　　太阴头痛，必有痰，体重或腹痛，为痰癖，其脉沉缓，苍术、半夏、南星为主。少阴头痛，三阴三阳经不流行，而足寒气逆，为寒厥，其脉沉细，麻黄附子细辛汤为主。厥阴头项痛，或吐痰沫厥冷，其脉浮缓，吴茱萸汤主之。血虚头痛，当归、川芎为主。气虚头痛，人参、黄为主。血气俱虚头痛，调中益气汤，少加川芎、蔓荆子、细辛，其效如神。半夏白术天麻汤，治痰厥头疼药也。清空膏，乃风湿热头痛药也。羌活附子汤，厥逆头痛药也。如湿气在头者，以苦吐之，不可执方而治。
　　
　　卷之五十三　头痛门
　　病机
　　张子和云：头痛不止，乃三阳受病也。三阳分部分，头与项痛者，足太阳经也，攒竹痛，俗呼为眉骨痛是也。额角上痛，俗呼为偏头痛，足少阳经也。如痛久不已，则令人散目，以三阳之经受病，皆胸膈有宿痰之致然也，先以茶调散吐之，吐讫，可服川芎、薄荷辛凉之药清上，故脉书云：寸脉急，为头痛是也。
　　
　　卷之五十三　头痛门
　　病机
　　《活人书》云：头痛者，阳证也，太阳证头痛，发热恶寒，无汗麻黄汤，有汗桂枝汤，若已发汗未发汗，头痛如破者，连须葱白汤，不止者，葛根葱白汤。阳明证头痛，不恶寒反恶热，胃实也，调胃承气汤。少阳头痛，小柴胡汤。太阴、少阴并无头痛，仲景只有厥阴证，吴茱萸汤。
　　
　　卷之五十三　头痛门
　　病机
　　张子和医丹阳僧，病头痛，不敢见明，知其热，以布圜其巅上，置冰于其中，日易数次。
　　戴人曰：此三阳蓄热故也，乃置炭火于暖室中，出汗涌吐，三法并行，七日而愈。
　　一妇人偏头痛五七年，大便结燥，两目赤肿，眩运，世之头风药无不服，其头上针艾数千百矣。一日，戴人诊其脉，急数而有力，风热之甚也。此头角痛，三焦相火之经，乃阳明燥火胜金故也。夫金胜则肝气郁，肝气郁则气血壅，气血壅则上下不通，故燥于里，寻阳明治以大承气汤，冷河水煎二两，加芒硝一两，煎成，顿令分三五服，下泄如汤二十余行，次服七宣丸、神功丸以润之，菠菱、葵菜、猪羊血以滑之，三剂之外，目豁首轻，燥泽结释而愈。
　　
　　卷之五十三　头痛门
　　病机
　　头痛自内而致者，气血痰饮，五脏气郁之病，东垣论气虚血虚、痰厥头痛之类是也。自外而致者，风寒暑湿之病，仲景伤寒、东垣六经之类是也。
　　
　　卷之五十三　头痛门
　　脉候
　　《内经》曰：寸口脉中手短者，曰头痛。《脉经》曰：阳弦则头痛。又曰：寸口脉浮，中风发热头痛。脉紧而头痛者，伤寒。脉紧上寸口者，伤风头痛。凡寸口紧急，或短，或浮，或弦，皆为头痛。脉浮滑为风痰，易治；短涩者难治。脉浮紧，属太阳。浮缓长，属阳明，弦细属少阳，浮缓属厥阴。
　　
　　卷之五十三　头痛门
　　治法
　　风、寒、暑、湿、火、热皆外邪，气、血、痰、饮，五脏之证，皆内邪，宜随其气血、痰饮、七情、内火，分虚实寒热，而调其内，治其外也。然气血虚而用补，宜用东垣之法，若《三因》等方，用附子以治气虚，此则从阳虚立意，非人身平和之血气也。若夫年久偏正头风者，多因内挟痰涎，风火郁遏经络，气血壅滞之证，然亦有血虚者，须宜分别以治之。
　　
　　卷之五十三　头痛门
　　治法
　　太阳头痛恶风寒，川芎为引导。阳明头痛，自汗发热恶寒，白芷。少阳头痛，往来寒热而脉浮弦者，柴胡。太阴头痛，体重痰实及腹痛，半夏。少阴头痛，三阴三阳经不流行，而足寒逆，为厥头痛，细辛。厥阴头痛，项痛，脉微浮缓，欲入太阳，其疾痊，然亦当用川芎。气虚头痛，用黄 。血虚头痛，用当归。气血俱虚头痛，黄 、当归。伤寒太阳头痛，麻黄汤、桂枝汤。阳明头痛，白虎汤。少阳头痛，小柴胡汤。少阳头痛，大便多秘，或可下之。太阴头痛，脉浮桂枝汤，脉沉理中汤。少阴头痛。脉浮微，麻黄附子细辛汤。厥阴头痛，外伤本经，桂枝麻黄各半汤，呕而微吐清水，吴茱萸汤。
　　
　　卷之五十三　头痛门
　　治法
　　头痛多主于痰，痛甚者火多，宜清痰降火，用二陈汤加白芷、川芎为主。肥人多是湿痰，宜半夏、苍白术。瘦人是热与血虚，宜四物汤加酒芩、防风。劳复下虚之人，似伤寒发热汗出，两太阳穴痛甚，此相火自下冲上，宜补中益气汤加川芎、当归，甚者加知母、黄柏、蔓荆子、细辛。
　　偏头风，在左属风及血虚，风用荆芥、薄荷，血用当归、川芎、芍药、酒黄柏，在右属痰与热，痰用苍术、半夏，热用酒制片芩。诸家不分所属，故药多不效。如因感冒而头痛者，宜加防风、羌活、 本、葛根、升麻、柴胡之类。风热上攻，天麻、蔓荆子、台芎、酒芩。苦头痛加细辛。痰厥痛甚者吐之，火者清之散之，虚者补之。壮实热痛，大便结燥者，大承气汤。头面壅肿有热，脉弦数者，凉膈散去硝黄，加桔梗、枳壳、荆芥、薄荷，如顶巅痛者，宜加 本、酒炒升、柴。面上红肿，因气实连头痛者，胃风汤。面肿生苍，调胃承气汤加薄荷、荆芥。
　　
　　卷之五十三　头痛门
　　治法
　　节斋《杂着》云：久病头痛，略感风寒便发，寒月须重绵浓帕包裹者，此属郁热，本热而标寒也。世人不识，悉用辛温解表之药，临时得效，误认为寒，殊不知因其本有郁热，毛窍常疏，故风寒易入，外寒束其内热，闭逆而为痛，辛热之药，虽能开发，散其标之寒邪，然以热济热，病本益深，恶寒愈甚矣，惟当泻火凉血为主，而佐以辛温散表之剂，以从法治之，则可愈而根可除也。若有感冒，发散之后，还宜调理正气，则因其病机而补益之，庶无复作之患也。
　　
　　卷之五十三　头痛门
　　药方
　　（《局方》）川芎茶调散 治诸风上攻，偏正头痛，鼻塞声重。
