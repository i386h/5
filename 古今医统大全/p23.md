<!-- { "loadSidebar": true } -->
　　汪氏《质疑》注：经文反治者，即从治之法，上文曰从者反治是也。热因寒用者，谓热药因病之热，以其本病之寒而用也。如伤寒肾气素本虚寒，而寒盛于内，格阳于外，病变面赤身热，脉数无力者，经曰脉至而从，按之不鼓，诸阳皆然是也。有因内伤过服凉药，以致肌肤大热，或谵语口干，脉无力者，此皆本于寒而变病似热，实非热也，宜以热药反治之也。寒因热用者，谓寒药因病之寒，以其本病之热而用也。如伤寒热甚失于汗下，亢阳内郁，拒阳于外，病变浑身厥冷而脉实者，经曰：诸阴之反脉至而从，按之鼓甚而盛也是也。有积热于内，而外反恶寒者，有火炎于内，反觉冷气自腹冲上者，此皆本于热而变病似寒，实非寒也，宜以寒药反治之也。塞因塞用者，言补塞之药，因壅塞之病而用也。释者谓气虚中满而用补药，特其一耳。有因气虚而胸中痞者，有气虚腹中有块作痛，或上或下，或有或无者，有气虚大便里急后重者，有气虚小便秘涩者，有气虚而肢节肿痛者，有气虚而背肩胀急者，此皆本于气虚不能营运而变病似塞，实非塞也，宜补气及收涩之药反治，此塞因塞用之类也。通因通用者，言通利之药，因通塞之病而用也。
　　释者谓热结塞凝而致泄者，以通利之药，亦特其一耳。有因食积而痢者，宜通积化食之药；有下焦积热而小便不禁，或遗精滞浊者，宜通窍解热之药；有患疟郁热于表，外蒸汗出者，宜清热解表之药；有伤风热怫于表，外蒸汗出者，宜散风之药；有患痹湿气熏蒸汗出者，宜散湿之药；有血积于内，以致血隧壅遏而傍流之血妄行者，宜通血之药。此皆本于塞而变病似通，实非通也，宜通利之药反治。此通因通用之类也。必伏其所主者，正治之法藏诸用也。而先其所因者，因其势而利导之之意也。伏其吾之所以主治者，而先其所因以顺从而渐杀之法，法主于治其通，而先通因通用，积去而利止，则先通之者，所以塞之也，而吾主治之意，至是显诸仁矣。反治之法主于双病，本其始而言，亦正治也，故言乎其始，药治亦顺，与正治之法同。言乎其终，药治似逆，与正治之法异，故曰始同终异也。夫反治之法微，故宜加深长之思，此章之义博，不可以偏之致自异也。而释者不察得失相参，如谓中满宜补，泻痢宜下之者可也。至谓蜜煎乌头，醇酒冷冻饮料之类，皆察其小而遗其大者，余宁已于言哉？可使破积，可使溃坚，可使气和，可使必已。
　　此结上文反治之效也。
　　帝曰：病之中外何如？岐伯曰：从内之外者，调其内。
　　内伤元气，不能外卫腠理，而为汗泄等证，宜补中益气之类以调其内，则外证自除，是谓治其本也。
　　从外之内者，治其外。
　　风寒外郁而为喘嗽，或为鼻衄等证，宜麻黄、桂枝之类以疏其外，则内患自除，是亦治其本也。
　　从内之外而盛于外者，先调其内而后治其外。
　　如积热于内而为痈肿疮疡等证，先以苦寒疏其内实，后用通经关郁排脓之剂，或针砭等法，以治其外，斯则内外悉平，是谓先本而后标者也。
　　从外之内而盛于内者，先治其外而后调其内。
　　邪气外郁内热而为痰火壅实等证，先以辛散之味以解其外，后用消痰降火之剂以治其内，斯则内外俱安，是亦先本而后标之者也。
　　中外不相及，则治其主病。
　　病在中，或在外，两不相干，而非从内之外，从外之内者，则于内于外，专治其主病而已矣。
　　曰：论言治寒以热，治热以寒，而方士不能废绳墨而更其道也。有病热者寒之而热，有病寒者热之而寒，二者皆在，新病复起，奈何治？此问治病不衰，而反因药之寒热，而随生寒热之新病也。
　　岐伯曰：诸寒之而热者取之阴，诸热之而寒者取之阳，所谓求其属也。
　　阴，肾也。阳，心也。其心属火，肾属水也。此言肾之真阴已亏而发热，误投寒药以治，则热反炽，岂知热之不衰，由于真水之不足乎？宜求滋肾之剂，如山药、枸杞、地黄之类，所谓壮水之主，以制阳光是也。又如心之元阳已亏而身寒者，误投热药以治，则寒反甚。岂知寒之不衰，由于真火之不足乎？宜求补心之剂，如人参、附子之类，所谓益火之原，以消阴翳是也。如果益心，寒亦通行；如果强肾，热之犹可。心也，肾也，水火之原也，阴阳之本，所谓属也。
　　服寒而反热，服热而反寒，治其旺气，是以反也。
　　旺气，时旺之气也。如夏月感寒，郁而为热，宜辛散之药。医见其身热，其时旺之气亦热，乃以寒药治之。寒性收敛，表邪不能发散而热反甚矣。发冬月伤寒，失于汗下，邪气传变，亢阳内郁而身寒者，宜苦攻之。医见身寒，时旺之气亦寒，乃以热药治之。热性 悍，内邪未得疏通而寒反甚矣。是皆治其旺气而有所失也，正发表不远热，攻裹不远寒，相同一意。
　　曰：不治旺而然者何也？曰：不味旺味属也。
　　此承上文而言，上味玩味也，下味药味也。如肺之气虚而身寒，其寒也由于肺气之不足也，宜补其气则生阳矣。若误投以辛热之药味。则阳虚阴必凑而身寒反甚。盖徒知寒者热之，而不玩味乎味之辛者旺于秋，而属于肺，辛先入肺，以散肺气，如之何其弗寒也？如心血虚内身热，其热也由于心血之不足也，宜补其血则生阴矣。若误投以苦寒之味，则阴虚阳必乘而身热反炽。盖徒知热者寒之，而不玩味乎味之苦者旺于夏，而属于心，苦先入心，以泻心血，如之何其弗热也？故曰不味旺味，而有所犯也。
　　五味入胃，各归所喜攻，酸先入肝，苦先入心，甘先入脾，辛先入肺，咸先入肾，久而增气，物化之常也。气增而久，夭之由也。
　　五味久服，各增其气，如黄连服久而反热，故曰久而增气，物化之常。增气不已，脏气偏胜，气有偏胜则有偏绝，故曰夭之由也。
　　
　　五常政大论
　　曰：必先岁气，无伐天和，无盛盛，无虚虚，而遗人夭殃；无致邪，无失正，绝人长命。
　　此言人应天地阴阳，虚实寒热，治之宜各察其岁气天和，无实实虚虚之误，庶不失其正而夭人命也。
　　《大要》曰：无伐化，无违时，必养必和，待其来复，此之谓也。
　　此承上文而言，引古经以证无伐天和之义也。
　　
　　五脏别论
　　 曰：拘于鬼神者，不可与言至德；恶于针石者，不可与言至巧。
　　
　　藏气法时论
　　 曰：肝色青，宜食甘，粳米牛肉枣葵皆甘。心色赤，宜食酸，小豆犬肉李齑皆酸。肺色白，宜食苦，麦羊肉杏薤皆苦。脾色黄，宜食咸，大豆豕肉栗藿皆咸。肾色黑，宜食辛，黄黍鸡肉桃葱皆辛。毒药攻邪，五谷为养，五果为助，五畜为益，五菜为充，气味合而服之，以补精益气。
　　毒药，谓金玉土石草木菜果虫鱼鸟兽之类，然辟邪安正，惟毒药为能，故通谓毒药也。五谷，粳米小豆大豆麦黄黍；五果，桃李杏栗枣；五菜，葵藿薤葱韭。食以存性，药以防命，气味温补以存精形，此谓气味合，而服之以补精益气也。
　　
　　宣明五气篇
　　 五味所禁：辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。
　　五味太过则致病，病者则愈甚，故无多食。下文之义可见矣。
　　
　　五脏生成篇
　　 多食咸，则脉凝泣而色变；多食苦，则皮槁而毛拔；多食辛，则筋急而爪枯；多食酸，则肉胝KT 而唇揭；多食甘，则骨痛而发落。此五味之所伤也。
　　五味入口，内养五脏，各有所欲。所欲太过，则互有所伤，故不宜过欲也。
　　
　　阴阳应象大论
　　 阳为气，阴为味。味浓者为阴，薄为阴之阳。气浓者为阳，薄为阳之阴。味浓则泄，薄则通。气薄则发泄，浓则发热。辛甘发散为阳，酸苦涌泄为阴。
　　味浓者为阴中之阴则泄，如大黄之类。味薄者为阴中之阳则通，如苦茶之类。气浓者为阳中之阳则发热，如附子之类。气薄者为阳中之阴则发泄，如麻黄、桂枝之类是也。故辛甘发散为阳，酸苦涌泄为阴也。
　　
　　卷之二　内经要旨（下）
　　脉候篇第五
　　
　　脉要精微篇
　　 黄帝问曰：诊法何如？岐伯对曰：诊法常以平旦，阴气未动，阳气未散，饮食未进，经脉未盛，络脉调匀，血气未乱，故乃可诊有过之脉。
　　平旦未劳于事，阴气未扰，阳气未耗，故可以候有过之病脉也。
　　切脉动静而视精明，神气也。察五色，观五脏有余不足，六腑强弱，形之盛衰，以此参伍，决死生之分。
　　参伍，视察五色等事，与所切脉参合比伍，而其决死生之分也。
　　夫脉者，血之府也，长则气治，安也。短则气病，数则烦心，大则病进，上盛则气高，下盛则气胀，上盛，谓寸口；下盛，谓尺中。代则气衰，细则气少，涩则心痛，浑浑革至如涌泉，病进而色弊，绵绵其去如弦绝者，死。
　　浑浑，脉混乱也。革至，谓脉弦实。如涌泉，脉迫迫而出不反也。绵锦其去，脉来绵绵，相续不见其去，如弦之数绝，主病色而死矣。
　　微妙在脉，不可不察。察之有纪，从阴阳始。始之有经，从五行生。生之有度，四时为宜。
　　察脉在手阴阳升降之妙，故曰纪纲。始之有经，言知其经常之大概，次从五行之生旺，次从四时之所宜，所谓有度也。如此，微妙皆可察而知也。
　　是故声合五音，色合五行，脉合阴阳。
　　此申上文微妙不可不察，而各有合之之理是也。
　　持脉有道，虚静为宝。（虚心静性。）春日浮，如鱼之游在波；（不甚浮也。）夏日在肤，泛泛乎万物有余；盛大充足。秋日下肤，蛰虫将去，（随气而降，故曰下肤，观蛰虫可见。）冬日在骨，蛰虫周密，君子居室。（深沉之义。）此言四时之常脉，所谓始之有经是也。
　　尺内两旁则季胁，（季，末也，极下也。）尺外以候肾，尺里以候腹，中附上，（关上也。）左外以候肝，内以候鬲；右外以候胃，内以候脾。上附上，寸上也。右外以候肺，内以候胸中；左外以候心，内以候膻中。前以候前，后以候后。上竟上者，胸喉中事也；下竟下者，少腹腰股膝足中事也。
　　自尺内至于上附上，六部之分位，以诊十二候也。上竟上者之四句，总结上文诊候之各得其宜也。
　　
　　平人气象篇
　　 帝曰：平人何如？岐伯对曰：人一呼脉再动，一吸脉再动，呼吸定息脉五动，闰以定息，命曰平人。
　　一呼一吸，脉各再动，定息脉又一动，为五动也，曰平。
　　人一呼脉一动，一吸脉一动，曰少气。
