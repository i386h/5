<!-- { "loadSidebar": true } -->
　　北方黑色，入通于肾，开窍于二阴，藏精于肾，故病在溪，其味咸，其类水，其畜彘，（亥为豕。）其谷豆，（黑色。）其应四时，上为辰星，（水之精气上为辰星，三百六十五日一周天。）是以知病之在骨也。其音羽，其数六，（成数六，）其臭腐。其在声为呻，在变动为栗，在志为恐。恐伤肾，思胜恐。寒伤血，燥胜寒，咸伤血，甘胜咸。
　　
　　灵兰秘典篇
　　 帝曰：愿闻十二藏相使，贵贱何如？岐伯对曰：心者，君主之官也，神明出焉。肺者，相傅之官，治节出焉。肝者，将军之官，谋虑出焉。胆者，中正之官，决断出焉。
　　膻中者，臣使之官，喜乐出焉。脾胃者，仓廪之官，五味出焉。大肠者，传导之官，变化出焉。
　　小肠者，受盛之官，化物出焉。肾者，作强之官，伎巧出焉。三焦者，决渎之官，水道出焉。膀胱者，州都之官，津液藏焉，气化则能出矣。凡此十二官不得相失也，故主明则下安，以此养生则寿，殁世不殆，以为天下则大昌。主不明则十二官危，使道闭塞而不通，形乃大伤，以此养生则殃，以为天下者，其宗大危，戒之戒之。
　　
　　卷之二　内经要旨（下）
　　经度篇第八
　　
　　血气形志篇
　　 曰：夫人之常数，太阳常多血少气，少阳常少血多气，阳明常多血多气，少阴常少血多气，厥阴常多血少气，太阴常多气少血，此天之常数。
　　人身之经络气血多少，与天道寒热盛衰相应。气为阳，而配乎热；血为阴，而配乎寒。夫太阳为天之六气，斯时天气寒盛而热衰，应人手足太阳二经，多血而少气；少阳为天之三气，斯时天气热盛而寒衰，应人手足少阳二经，少血而多气；阳明为天之五气，斯时天气先热而后寒，应人手足阳明二经，多气而多血；少阴为天之二气，斯时天气寒少而热多，应人手足少阴二经，少血而多气；厥阴为天之初气，斯时天气寒盛而热衰，应人手足厥阴二经，多血而少气；太阴为天之四气，斯时天气热盛而寒衰，应人手足太阴二经，多气而少血，故曰：天道之常数云尔。
　　足太阳与少阴为表里，少阳与厥阴为表里，阳明与太阴为表里，是为足之阴阳也。
　　手太阳与少阴为表里，少阳与心主为表里，阳明与太阴为表里，是为手之阴阳也。
　　
　　阴阳离合篇
　　 帝曰：愿闻三阴三阳之离合也。岐伯曰：圣人南面而立，前曰广明，后曰太冲。
　　南方丙丁火位，阳气盛明，故曰广明。广，大也，向明而治，故圣人南面而立。然在人身中则心脏在南，故谓前曰广明。冲脉在北，故后谓太冲。然太冲者，肾脉与冲脉合而盛大，故曰太冲。
　　太冲之地，名曰少阴，少阴之上，名曰太阳。
　　肾脏为阴，膀胱腑为阳。阴气在下，阳气在上，此为表里合一之经气。
　　太阳根起于至阴，结于命门，名曰阴中之阳。
　　太阳居少阴之地，故曰阴中之阳。
　　中身而上，名曰广明，广明之下，名曰太阴。
　　身之上曰广明，身之下曰太阴。又曰心脏下则太阴脾脏是也。
　　太阴之前，名曰阳明。
　　阳明胃脉行脾脉之前，太阴脾脉行胃脉之后。
　　阳明根起于厉兑，名曰阴中之阳。
　　阳明居太阴之前，故曰阴中之阳。
　　厥阴之表，名曰少阳。
　　少阳居厥阴之表，为阴中之少阳。
　　少阳根起于窍阴，名曰阴中之少阳。是故三阳之离合也。
　　离，谓别离应用。合，为配合于阴。别离则正位于三阳，配合则表里为脏腑。
　　太阳为开，阳明为阖，少阳为枢。
　　太阳司动静之机，故为开。阳明执禁固之权，故为阖。少阳司动静之微，故为枢。
　　三经者，不得相失也，搏而勿浮，命曰一阳。
　　搏而勿浮，为有胃气之脉也。既有胃气则三阳齐一而不相失也，故命曰一阳。
　　愿闻三阴何如？岐伯曰：外者为阳，内者为阴，然则中为阴，（中则内也。）其冲在下，名曰太阴。
　　冲脉在脾之下，故言在下，皆言脏位及经脉之次也。
　　太阴根起于隐白，名曰阴中之阴。太阴之后，名曰少阴。
　　脾脏之下近后，则肾之位。太阴脉起于大指端，少阴脉起于小指下。
　　少阴根起于涌泉，名曰阴中之少阴，少阴之前，名曰厥阴。
　　厥阴根起于大敦，名曰阴中之绝阴。是故三阴之离合也，太阴为开，厥阴为阖，少阴为枢。
　　三经者，不得相失，博而勿沉，名曰一阴。
　　厥者尽也，阴至此而尽，故曰阴中之绝阴。胃脏之前，近肝之位，厥阴脉交出太阴之后。
　　搏而勿沉，不至于弱伏，是亦胃气之脉者也。
　　
　　经脉篇
　　 手太阴肺经之脉，起于中焦，下络大肠，还循胃口，上鬲属肺，从肺系横出腋下，循 内，行少阴心主之前，循臂内上骨下廉，入寸口，上鱼际，循鱼际，出大指之端；其支者，从腕后出次指内廉，出其端。
　　手阳明大肠经之脉，起于大指次指之端，循指上廉，出合谷两骨之间，上入两筋之中，循臂上廉，入肘外廉，循 外前廉，上肩，出 骨之前廉，上出柱骨之会于大椎，下入缺盆，络肺下鬲属大肠；其支别者，从缺盆上颈贯颊，入下齿缝中，还出侠口，交人中，左之右，右之左，上侠鼻孔。
　　足阳明胃之脉，起于鼻交 中，旁约大肠之脉，下循鼻外，入上齿中，还出侠口环唇，下交承浆，却循颐下后廉，出大迎，循颊车，上耳前，过客主人，循发际，至额颅；其支别者，从大迎前下人迎，循喉咙，入缺盆，下鬲属胃络脾；其直者，从缺盆下乳内廉，下侠脐，入气冲；其支者，起胃口，下循腹里，下至气冲而合，以下髀关，抵伏免，下入膝膑中，下循 外廉，下足跗，入中指内间；其支者，下膝三寸而别，以下入中指外间；其支者，别跗上，入大指间，出其端。
　　足太阴脾经之脉，起于大指之端，循指侧白肉际，过核骨后，上内踝前廉，上 内，循 骨后，交出厥阴之前，上循膝股内前廉，入腹属脾络胃，上鬲挟咽，连舌本，散舌下；其支别者，复从胃，别上鬲，注心中。
　　手少阴心经之脉，起于心中，出属心系，下鬲络小肠；其支者，从心系侠咽，系目；其直者，复从心系却上肺，出腋下，下循 肉后廉，行太阴心主之后，下肘内廉，循臂内后廉，抵掌后兑骨之端，入掌内后廉，循小指之内出其端。
　　手太阳小肠经之脉，起于小指之端，循手外侧上腕，出踝中，直上循臂骨下廉，出肘内侧两筋之间，上循 外廉，出肩解，绕肩胛，交肩上，入缺盆络心，循咽下鬲，抵胃属小肠；其支别者，从缺盆循颈上颊，至目锐 ，却入耳中，其支者，别循颊上 抵鼻，至目内 。
　　足太阳膀胱经之脉，起于目内 ，上额交巅上；其支别者，从巅至耳上角；其直行者，从巅入脑，还出别下项，循肩膊后，侠脊抵腰中，入循膂，络肾属膀胱；其支别者，从腰中下贯臀，入中；其支别，从膊内左右，别下贯胛，侠脊内，过髀枢，循髀外从后廉下合 中，以下贯内出外踝之后，循京骨至小指外侧端。
　　足少阴肾经之脉，起于足小指之下，斜趋足心，出然谷之下，循内踝之后，别入跟中，上内，出 内廉，上股内后廉，贯脊属肾络膀胱；其直者，从肾上贯肝鬲，入肺中，循喉咙，挟舌本；其支者，从肺出络心，注胸中。
　　手厥阴心包络之脉，起于胸中，出属心包，下鬲历络三焦；其支者，循胸出胁，下腋三寸，上抵腋下，下循 内，行太阴少阴之间，入肘中，下臂行两筋之间，入掌中，循中指出其端；其支别者，从掌中，循小指次指出其端。
　　手少阳三焦经之脉，起于小指次指之端，上出两指之间，循手表腕，出臂两骨之间，上贯肘，循外上肩，交出足少阳之后，入缺盆，布膻中，散络心包，下鬲循属三焦；其支者，从膻中上出缺盆，上项，挟耳后直上，出耳上角，以屈下颊至 ；其支者，从耳后入耳中，却出至目锐 。
　　足少阳胆经之脉，起于目锐 ，上抵头角，下耳后，循颈行手少阳之前，至肩上，却交出少阳之后，入缺盆；其支者，从耳后入耳中，出走耳前，至目锐 后，下大迎，合手少阳于 ，下临颊车，下颈合缺盆，下胸中，贯鬲络肝属胆，循胁里，出气冲，下毛际，横入髀厌中；其直者，从缺盆下腋，循胸过季胁，下合髀厌中，以下循髀外，出膝外廉，下外辅骨之前，直下抵绝骨之端，下出外踝之前，循足跗之上，入小指次指之间；其支别者，别跗上入大指，循歧骨内出其端，还贯入爪甲，出三毛。
　　足厥阴肝经之脉，起于大指聚毛之上，循足 上廉，去内踝一寸，上踝三寸，交出太阴之后，上内廉，循股入阴中，环阴器，抵少腹，挟胃属肝络胆，上贯鬲，布胁肋，循喉咙之后，上入颃颡，连目系，上出额，与督脉会于巅；其支者，从目系下颊里，环唇内；其支者，复从肝别贯鬲，上注肺。
　　督脉起于下极之余，并于脊里，上至风府入脑，上巅循额，至鼻柱，属阳脉之海。
　　任脉起于中极之下，以上毛际，循腹里上关元，至喉咙，属阴脉之海。
　　
　　卷之二　内经要旨（下）
　　运气篇第九
　　
　　六节藏象篇
　　 黄帝问曰：余闻天以六六之节，以成一岁，人以九九制会，计人有三百六十五节以为天地，久矣。不知其谓也。
　　六六谓六甲之日，以成一岁之节限；九九制会，谓九同于九野之数，以制人形之会通也。
　　岐伯对曰：昭乎哉问也，请遂言之。夫六六之节，九九制会者，所以正天之度，气之数也。
　　六六之节，天之度也。九九之制会，天之数也。所谓气数者，生成之气也。周天之分，凡三百六十五度四分度之一，以十二节气均之，则气有三百六十日而终，兼之小月，日又不足其数矣。是以六十四气而常置闰焉，何者？以其积差分故也。天地之生育，本祖于阴阳，人神之运用为始，终于九气。《律书》曰；黄钟之律，管长九寸，冬至之日，气应灰飞，由此则万物之生，咸因于九气矣。
　　天度者，所以制日月之行也，气数者，所以纪生化之用也。
　　制，谓准度。纪，谓纪纲。准日月之行度者，所以明日月之行迟速世；纪化生之为用者，所以彰气至而斯应也。气应无差，则生成之理不替；迟速以度，大小之月生焉。故日异长短，月移寒暑，收藏生长无失时宜也。
　　天为阳，地为阴，日为阳，夜为阴。行有分纪，周有道理。日行一度，月行十三度而有奇焉。
　　故大小月三百六十五日而成岁，积气余而盈闰矣。
