<!-- { "loadSidebar": true } -->
　　日行迟，故昼夜行天之一度，而三百六十五日一周天，而犹有度之奇分矣。月行速，故昼夜行天之十三度余，而二十九日一周天也。言有奇者，谓十三度外，复行十九分度之七，故云月行十三度而有奇也。《书》曰：期三百有六旬有六日，以闰月定四时成岁，则其义也。积余盈闰者，盖以月之大小，不尽天度故也。
　　立端于始，表正于中，推余于终，而天度毕矣。
　　端，首也。始，初也。表，彰示也，正，斗建也。中，月半也。推，退位也。言立首气于初节之日，示斗建于月半之辰，退余闰于相望之后。是以闰之前，则气不及月；闰之后，则月不及气。
　　故常月之制，建初立中；闰月之纪，无初无中。纵历有之，皆他节气也。故历无云其候闰某月节闰某月中也，推终之义断可知乎！故曰：立端于始，表正于中，推余于络也。由斯推日成闰，故能令天度毕焉。
　　天有十日，日六竟而周甲，甲六复而终岁，三百六十日法也。
　　十日，谓甲乙内丁戊己庚辛壬癸之日也。十者，天地之至数也。《易》曰天九地十，是也。
　　六十日而周甲子之数，甲子六周而复始，则终一岁之日，是三百六十日之岁法，非天度之数也。此盖十二月各三十日者，若除小月，其日又差之也。
　　帝曰：夫子言积气盈闰，愿闻何谓气？岐伯曰：五日谓之候，三候谓之气，六气谓之时，四时谓之岁，而各从其主治焉。
　　各从其主治，谓一岁之日，各归从五行之一气，而为之主以旺也。故下文曰云云。
　　五运相袭，而皆治之。终期之日，周而复始。时立气布，如环无端，候以同法。故曰：不知年之所加，气之盛衰；虚实之所起，不可以为工矣。曰：五运之始，如环无端，其太过不及何如？曰：五运更立，各有所胜，盛虚之变，此其常也。曰：平气何如？曰：无过者也。曰：太过不及奈何？曰：在经有也。曰：何谓所胜？曰：春胜长夏，长夏胜冬，冬胜夏，夏胜秋，秋胜春，所谓得五行时之胜，各以气命其脏。曰：何以知其胜？曰：求其至也，皆归始春。未至而至，此谓太过，则薄所不胜，而乘所胜也，命曰气淫，不分邪僻内生，工不能禁。至而不至，此谓不及，则所胜妄行，而所生受病，所不胜薄之也，命曰气迫。所谓求其至者，气至之时也。
　　凡气之至，皆谓立春前十五日，乃候之初也。未至而至，谓所直之气未应至而先期至也。
　　先期而至，是气有余，故曰太过。至而不至，谓所直之气应至不至而后期至，后期而至，是气不足，故曰不及。太过则薄所不胜，而乘所胜；不及则所胜妄行，而所生受病，所不胜薄之也。凡五行之气，我克者为所胜，克我者为所不胜，生我者为所生。假令肝木有余，是肺金不足，金不制木，故木太过。木气既余，则反薄肺金，而乘于脾土矣。此皆五脏之气内相淫并为疾，故命曰气淫也。余太过例同。又如肝木气少，不能制土，土气无畏，而遂妄行，水被土凌，故云：所胜妄行而所生受病也。肝木之气不平，肺金之气自薄，故曰：所不胜薄之。然木气不平，土金交薄，相迫为疾，故曰气迫也。余不及皆同例。
　　谨候其时，气可与期，失时反候，五治不分，邪僻内生，工不能禁。曰：有不袭乎？岐伯曰：苍天之气，不得无常也。气之不袭，是谓非常，非常则变矣。曰：非常而变奈何？曰：变至则病，所胜则微，所不胜则甚。
　　汪氏曰：变者，非常也。至，气至也。所胜，我克彼也。所不胜，彼克我也。重，复也。
　　时，六气之时也。此言六气失序，而邪有微甚之殊。夫六气者，主气是也。初气厥阴风木，二君火，三相火，四湿土，五燥金，六寒水，由初逮终，以应六六之气，是气相袭而顺，否为逆而且病焉。如初病厥阴风木司令，若风气弗应，而变湿气大行者，邪属太阴土也，木能克土，乃所不胜者，故邪为微。若风木之气弗应，而变燥气大行者，邪属阳明金也，金来克木，乃所不胜者，故邪为甚。是在丁年谓之重感。经曰：乘年之虚，则邪甚也；失守之和，亦邪甚也。因而重感于邪，则病危矣。夫丁属阴干，从化为不及，木运不及，则不胜之燥金凌之。然木内应于肝，而肝以感年运所不胜之邪，于时重感之矣，是一岁而受二伤，故曰：重感于邪则死矣。若丁木不及之年，燥金之变不当风木之时者，亦为微邪，故曰：非时则微，当时则甚，余仿此。王注谓直年至后，二三四五岁病，岂理也哉？
　　天元纪论篇
　　 帝曰：五运相袭而皆治之，终期之日，周而夏始，余已知之矣。愿闻其与三阴三阳之候奈何合之？鬼臾区曰：夫五运阴阳者，天地之道也，万物之纪纲，变化之父母，生杀之本始，神明之府也，可不通乎？故物生谓之化，物极谓之变；阴阳不测谓之神，神用无方谓之圣。夫变化之为用也，在天为玄，在人为道，在地为化，化生五味，道生智，玄生神。神在天为风，在地为木；在天为热，在地为火；在天为湿，在地为土；在天为燥，在地为金；在天为寒，在地为水。
　　此五行变化，以应天地运气之理，与阴阳应象颇同。
　　故在天为气，在地成形，形气相感而化生万物矣。然天地者，万物之上下也；左右者，阴阳之道路也；水火者，阴阳之征兆也；金木者，生成之始终也。气有多少，形有盛衰，上下相召而损益彰矣。曰：何谓气有多少，形有盛衰？（气谓风热燥湿寒。形谓木火土金水。）曰：阴阳之气各有多少，故曰三阴三阳也。形有盛衰，谓五行之治，各有太过不及也。故其始也，有余而往，不足随之；不足而往，有余从之。知迎知随，气可与期。应天为天符，承岁为岁直，三合为治。
　　〔应天〕为木运之岁，上见厥阴；火运之岁，上见少阳、少阴；土运之岁，上见太阴；金运之岁，上见阳明；水运之岁，上见太阳。此五者天气下降，如合符运，故曰应天，为天符也。
　　〔承岁〕谓木运之岁，岁当亥卯；火运之岁，岁当寅午；土运之岁，岁当辰戌丑未；金运之岁，岁当巳酉，水运之岁，岁当申子。此五者岁之所宜，故曰承岁，为岁直也。〔三合〕谓火运之岁，上见少阴，年辰临午；土运之岁，上见太阴，年辰临丑未；金运之岁，上见阳明，年辰临酉。此三者，天气运气与年辰俱会，故云三合为治也。〔岁治〕亦曰岁位，三合亦为天符。六微旨论曰：天符岁会曰太乙天符，谓天运与岁相会。
　　帝曰：上下相召奈何？鬼臾区曰：寒暑燥湿风火，天之阴阳也，三阴三阳上奉之。木火土金水火，（相火。）地之阴阳也，生长化收藏下应之。天以阳生阴长，地以阳杀阴藏。天有阴阳，地亦有阴阳，故阳中有阴，阴中有阳。所以欲知天地之阴阳者，应天之气，动而不息，故五岁而右迁。应地之气，静而守位，故六期而环会。
　　天有六气，地有五位。天以六气临地，地以五位承天，盖以天气不加君火故也。以六加五，即五岁而余一气，故迁一位。若以五承六，则常六岁乃备尽天元之气，故六岁而环会，所谓周而复始也。地气左行，往而不返；天气东转，常自火运数五岁已。其次气正当君火之上，法不加临，则右迁君火气上，以临相火之上，故曰五岁而右迁也。由斯动静上下相临，而天地万物之情、变化之机可见矣。
　　动静相召，上下相临，阴阳相错，而变由生也。曰：上下周纪，其有数乎？曰：天以六为节，地以五为制。周天气者，六期为一备；终地纪者，五岁为一周。君火以明，相火以位，五六相合而七百二十气，为一纪，凡三十岁；千四百四十气，凡六十岁，而为一周，不及太过斯皆见矣。
　　君火在相火之右，但立名于君位，不立岁气，故天之六气不偶其气以行君火之正，守位而奉天之命，以宣行火令耳。以名奉天，故曰君火以名；守位禀命，故曰相火以位也。
　　鬼臾区曰：甲己之岁，土运统之；乙庚之岁，金运统之；丙辛之岁，水运统之；丁壬之岁，木运统之；戊癸之岁，火运统之。帝曰：其于三阴三阳，合之奈何？曰：子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。少阴所谓标也，厥阴所谓终也。厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也，是谓六元。
　　
　　五营运论
　　 曰：丹天之气经于牛女戊分， 天之气经于心尾己分，苍天三气经于危室柳鬼，素天之气经于亢氐昴毕，玄天之气经于张翼娄胃。所谓戊己分者，奎璧角轸，则天地之门户也。
　　戊土属干，己土属巽。《遁甲经》曰：六戊为天门，六己为地户。晨暮占雨以西北东南，义取此也。雨为土用，湿气主之，故曰占焉。
　　帝曰：论言天地者，万物之上下；左右者，阴阳之道路，未知其所谓也。岐伯对曰：所谓上下者，岁上下见阴阳之所在也。左右者，诸上见厥阴，左少阴右太阳；见少阴，左太阴右厥阴；见太阴，左少阳右少阴；见少阳，左阳明右太阴；见阳明，左太阳右少阳；见太阳，左厥阴右阳明。所谓面北而命其位，言其见也。
　　面向北而言之也，上，南也。下，北也。左，西也。右，东也。
　　帝曰：何谓下？岐伯曰：厥阴在上，则少阳在下，左阳明右太阴；少阴在上，则阳明在下，左太阳右少阳；太阴在上，则太阳在下，左厥阴右阳明；少阳在上，则厥阴在下，左少阴右太阳；阳明在上，则少阴在下，左太阴右厥阴；太阳在上，则太阴在下，左少阳右少阴。所谓面南而命其位，言其见也。
　　主岁者，位在南，故面北而言其左右；在下者，位在北，故面南而言其左右也。上，天位也。下，地位也。面南，左东也，右西也，上下异而左右殊也。
　　上下相遘，寒暑相临，气相得则和，不相得则病。曰：相得而病者何也？曰：以下临上，不当位也。间气何如？岐伯曰：随气所在，期于左右。
　　于左右尺寸四部，分位承之，以知应与不应，过与不过也。
　　曰：期之奈何？曰：从其气则和，逆其气则病。
　　逆谓当浮不浮，当沉不沉。至真要论曰：厥阴之至其脉弦，少阴之至其脉钩，太阴之至其脉沉，太阳之至大而浮，阳明之至短而涩，少阳之至大而长。至而和则平，至而甚则病，至而反则病，至而不至者病，未至而至者病，阴阳易者危。
　　不当其位者病。
　　见于他位也。
　　迭移其位者病。
　　谓左见右脉，右见左脉，气差错故耳。
　　失守其位者危。
　　已见于他乡，本宫见贼杀之气。
