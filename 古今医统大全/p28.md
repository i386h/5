<!-- { "loadSidebar": true } -->
　　尺寸反者死。
　　子午卯酉四岁有之，反，谓岁当阴在寸，而反见于尺；岁当阳在尺，而反见于寸。尺寸俱反，乃谓反也。若尺独然，或寸独然，是不应气，非反也。
　　阴阳交者死。先立其年，以知其气，左右应见，然后乃可以言生死之逆顺。
　　阴阳交，寅申巳亥辰戌丑未八年有之。交，谓岁当阴，在右脉反见左；岁当阳，在左脉反见右。左右交见是谓交。若左独然，或右独然，是不应之气，非交也。
　　
　　至真要论篇
　　 曰：夫子言察阴阳所在而调之，论言人迎与寸口相应，若引绳大小齐等，命曰平，阴之所在寸口何如？岐伯对曰：视岁南北，可知之矣。曰：愿卒闻之。曰：北政之岁，少阴在泉，则寸口不应；厥阴在泉，则右不应；太阴在泉，则左不应。南政之岁，少阴司天，则寸口不应；厥阴司天，则右不应；太阴司天，则左不应。诸不应，反其诊则见矣。曰：尺候何如？曰：北政之岁，三阴在下，则寸不应；三阴在上，则尺不应。南政之岁，三阴在天，则寸不应，三阴在泉，则尺不应。左右同。故曰：知其要者，一言而终；不知其要，流散无穷。此之谓也。
　　帝曰：主岁何如？岐伯对曰：气有余，则制己所胜而侮所不胜；其不及，则己所不胜侮而乘之，己所胜轻而侮之，侮反受邪，寡于畏也。
　　
　　六微旨篇
　　 帝曰：愿闻天道六六之节盛衰何也？岐伯对曰：上下有位，左右有纪。
　　故少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之。此所谓气之标，盖南面而待之也。少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，火气治之，中见太阳；太阴之上，湿气治之，中见阳明。所谓本也，本之下，中之见也。见之下，气之标也。标本不同，气应异象。
　　曰：其有至而至，有至而不至，有至而太过何也？曰：至而至者和；至而不至，来气不及也；未至而至，来气有余也。曰：至而不至，未至而至何如？曰：应则顺，否则逆，逆则变生，变生则病。
　　
　　至真要论
　　 帝曰：胜复之动，时有常乎？气有必乎？岐伯曰：时有常位，而气无必也。曰：愿闻其道。曰：初气终三气，天气主之，胜之常也。四气尽终气，地气主之，复之常也。
　　有胜则复，无胜则否。帝曰：复已而胜何如？曰：胜至则复，无常数也，衰乃止耳。复已而胜，不复则害，此伤生也。曰：复而反病何也？曰：居非其位，不相得也。大复其胜则主胜之，故反病也，所谓火燥热也。帝曰：治之奈何？曰：夫气之胜也，微者随之，甚者制之；气之复也，和者平之，暴者夺之。皆随胜气，安其屈伏，无问其数，以平为期，此其道也。
　　帝曰：气之上下何谓也？曰：身半以上，其气三矣，天之分也，天气主之；身半以下，其气三矣，地之分也，地气主之。以名命气，以气命处，而言其病。半则所谓天枢也。
　　身半，谓脐中也，所谓天枢也。天枢穴当脐两旁同身寸之二寸。其气三者，假如少阴司天，则上有热，中有太阳，兼之三也。六气皆然。司天者其气三，司地者其气三，故身半以上三气，身半以下三气也。以名言其气，以气言其处，以气处寒热而言其病之形证也。
　　故上胜而下俱病者，以地名之。下胜而上俱病者，以天名之。
　　上胜下病，地气郁也，故从地郁以名地病；下胜上病，天气塞也，故从天塞以名天病。夫以天名者，方顺天气为制，逆地气而攻之，以地名者，方从天气为制则可。假如阳明司天，少阴在泉，上胜而下俱病者，是拂于下而生也。天气正胜天可逆之，故顺天之气方同清也。少阴等司天上下胜，同法。
　　所谓胜至，报气屈伏而未发也。复至则不以天地异名，皆如复气为法。
　　胜至未复而病生，以天地异名为式，复气以发，则所生无问上胜下胜，悉皆根据复气为病，寒热之主也。
　　
　　卷之二　内经要旨（下）
　　标本篇第十
　　
　　标本病传论篇
　　 帝曰：病有标本，刺有逆从奈何？岐伯曰：凡刺之方，必别阴阳，前后相应，逆从得施，标本相移，故曰有其在标而求之于标，有其在本而求之于本，有其在标而求之于本，有其在本而求之于标。故治有取标而得者，有取本而得者，有逆取而得者，有从取而得者。故知逆与从，正行无问。知标本者，万举万当；不知标本，是谓妄行。夫阴阳逆从标本之为道也，小而大，言一而知百病之害。少而多，浅而博，言一而知百也。以浅而知深，察近而知远，言标与本，易而勿及。
　　标本之道包括虽大，若有志于此，则亦易而可知矣。世人自尽莫有能及之者。
　　治反为逆，治得为从。先病而后逆者治其本，先逆而后病者治其本，先寒而后生病者治其本，先病而后生寒者治其本，先热而后生病者治其本，先热而后生中满者治其标，先病而后泄者治其本，先泄而后生他病者治其本，必且调之，乃治其他病。先病而后生中满者治其标，先中满而后烦心者治其本。人有客气有同气。（客气为标本不同，同气为标本相同。）大小不利治其标，大小利治其本。病发而有余，本而标之，先治其本，后治其标；病发而不足，标而本之，先治其标，后治其本。
　　
　　至真要大论篇
　　 帝曰：病生于本，余知之矣。生于标者，治之奈何？岐伯曰：病反其本，中标之病；治反其本，中标之方。
　　六气标本，所从不同奈何？岐伯曰：气有从本者，有从标本者，有不从标本者。少阳太阴从本，少阴太阳从本从标，阳明厥阴不从标本，从乎中也。故从本者化生于本，从标本者有标本之化，从中者以中气为化也。
　　少阳之本火，太阴之本湿，本末同，故从本也。少阴之本热，其标阴，太阳之本寒，其标阳，本末异，故从本从标。阳明之中太阴，厥阴之中少阳，本末与中不同，故不从标本，从乎中也。从本从标从中皆以其化生之用也。汪注：阳明本燥标阳中湿，厥阴本风标阴，惟此二经，本末与中不同，故治从乎中也。
　　是故百病之起，有生于本者，有生于标者，有生于中气者；有取本而得者，有取标而得者，有取中气而得者，有取标本而得者，有逆取而得者，有从取而得者。逆，正顺也。若顺，逆也。
　　故曰知标与本，用之不殆；明知逆顺，正行无问，此之谓也。不知是者，不足以言诊，足以乱经。
　　
　　卷之二　内经要旨（下）
　　针刺篇第十一
　　
　　阴阳应象篇
　　 岐伯曰：善用针者，从阴引阳，从阳引阴，以右治左，以左治右，以我知彼，以表知里，以观过与不及之理，见微得过，用之不殆。
　　从阴引阳二句，言在上者治下，在下者治上。以我知彼，欲体察也。以表知里，达内外也。
　　过与不及，总结上文，观夫阴阳左右表里之过与不及也。善针者不待病形已具，方知过与不及，若微见征兆便知其过，其明如此，用针岂有至危殆哉？
　　八正神明篇
　　 岐伯曰：天温日明，则人血淖（多也）液而卫气浮，故血易泻而气易行；天寒日阴，则人血凝泣而卫气沉。月始生，则气血始精，卫气始行；月郭满，则血气实，肌肉坚；月郭空，则肌肉减，经络虚，卫气去，形独居。是以因天时而调血气也。是以天寒无刺，天温无凝。月生无泻，月满无补，月郭空无治，（攻也）。是谓得时而调之。因天之序，盛虚之时，移光定位，正立而待之。故月生而泻，是谓脏虚；月满而补，血气扬溢，络有留血，命名重实；月郭空而治，是谓乱经。阴阳相错，真邪不辨，沉以留止，外虚内乱，淫邪乃起。
　　帝曰：星辰八正何候？岐伯曰：星辰者，所以制日月之行也。八正者，所以候八风之虚邪以时至者也。四时者，所以分春秋冬夏之气所在，以时调之也。八正之虚邪，而避之勿犯也。以身之虚，而逢天之虚，两虚相感，其气至骨，入则伤五脏，工候救之，弗能伤也，故曰：天忌不可不知也。（人忌于天，故云天忌。）帝曰：善。其法星辰者，余闻之矣。愿闻法往古者。岐伯曰：法往古者，先知《针经》也。验于来今者，先知日之寒温，月之虚盛，以候气之浮沉，而调之于身，观其立有验也。观其冥冥者，言形气荣卫之不形于外，而工独知之。
　　观其冥冥者，言形气荣卫之不形于外，而工独知之，以日之寒温、月之虚盛、四时气之浮沉，参伍相合，而调之至常，先见之，然而不形于外，故曰：观于冥冥。
　　帝曰：余闻补泻，未得其意。岐伯对曰：泻必用方，方者，以气方盛也，以月方满也，以日方温也，以身方定也，以息方吸而内针，乃复候其方吸而转针，乃复候其方呼而徐引针，故曰泻必用方，其气而行焉。补必用员，员者行也，行者移也，刺必中其荣，复以吸排针也。吸则内针，无令气忤。静以久留，无令邪布。吸则转针，以得气为故。候呼引针，呼尽乃去。大气皆出，故命曰泻。
　　补则久留，今泻而曰静以久留而先补者，若真气不足，针乃泻之，则经脉不满，邪气无所排遣，故先补真气令足，后乃泻出其邪矣。引，谓引出。去，谓离穴，候呼而引至其门，呼尽乃离穴户，则经气审以平定，邪气无所拘留，故大邪之气随针而出也。呼，谓气出。吸，谓气入。
　　转，谓转动大气。大邪之气，谓错乱阴阳者。
　　
　　宝命全角篇
　　 岐伯曰：凡刺之真，必先治神，五脏已定，九候已备，后乃存针，众脉不见，众凶弗闻，内外相得，无以形先，可玩往来，乃施于人。人有虚实，五虚勿近，五实勿远，至其当发，间不容 。（瞬也。）手动若务，针耀而匀，静意视义，观适之变，是谓冥冥，莫知其形。
　　见其乌乌，见其稷稷，从见其飞，不知其谁。
　　乌乌，叹其气至。稷稷嗟其已应，言所针得失，如从空中见飞鸟之往来，岂复知其所使之元主耶？是但见脉经盈虚而为信，亦不知其谁之所召遣尔。
　　伏如横弩，起如发机。
　　血气之未应针，伏如横弩之安静，其应针也，则起如机发之迅速。
　　帝曰：何如而虚？何如而实？岐伯曰：刺虚者须其实，刺实者须其虚。经气已至，慎守勿失。
　　浅深在志，远近若一。如临深渊，手如握虎，无营于众物。
　　
　　离合真邪篇
