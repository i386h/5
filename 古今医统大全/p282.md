<!-- { "loadSidebar": true } -->
　　气虚用升麻、参、耆等，先服后吐，或参、耆药中探吐之。血虚用四物汤先服后吐，或芎归汤中探吐之亦可。痰多用二陈，先服后吐。若痰气闭塞，二陈汤加木通、香附探吐之，以提其气。实热者当利之先，砂糖汤调牵牛末二三分或山栀之类。有热、有湿、有气结于下，宜清、宜燥，宜升。有妊之妇，多患小便不通，胞被胎压下故也。转胞论用四物汤加参、术、半夏、陈皮、甘草、姜、枣煎汤，空心服。一妇人脾痛后，患大小便不通，此是痰隔中焦，气滞于下焦，以二陈汤加木通，初吃后煎渣服，即探吐。
　　《集成》云：实热者利之，宜用八正散，大便动则小便自通。因热郁不通者，用赤茯苓、黄芩、泽泻、车前子、麦门冬、滑石、木通、甘草梢，气加木香、黄 ，淋痛加黄柏、生地黄，夏月调益元散。气血两虚，八物汤加黄柏、知母。
　　东垣治一人，病小便不利，目睛突出，腹胀如鼓，膝以上坚硬，皮肤欲裂，饮食不下，服甘淡渗泄之药，皆不效。予曰：疾急矣。非精思不能处，思半夜曰：吾得之矣。经曰：膀胱者，津液之腑，必气化而能出焉。多服渗利之药，而痛益甚，是气不化也。启玄子云：无阳则阴无以生，无阴则阳无以化。甘淡气薄，皆阳药，独阳无阴，欲化得乎？遂以滋肾丸群阴之剂投之，再服愈。
　　丹溪治一妊妇，小便不通，脉细弱，乃气血虚弱，胎压膀胱下口，用补药升起，诚恐效迟，反加急满，令稳婆以香油抹手，入产门托起其胎，溺出如注，却以参、耆、升麻大剂服之，或少有急满，如前再托。《纂要》云：将妊妇倒竖起，胎自运，其溺溅出，胜于手托远矣。
　　又治大小便不通，医用利药反剧，脉右手弦滑，此积痰在肺。肺为上焦，膀胱为下焦，上焦闭则下焦塞，如滴水之器，上窍通而下窍之水出，以药大吐之，病如失。
　　一法治小便不通，诸药不效，或转至死危困，此法用之小便自出而愈。用猪尿胞一个，底头出个小窍儿着翎筒通过，放在窍内，根底用细线扎定口，细杖子堵定，上用黄腊封尿胞口，头吹满气七分系定了，再用手捻定翎筒根头，放了黄蜡，堵塞其翎筒，放在小便头，放开翎筒根头，手捻，其气透里，自然小便即出，大有神效。
　　
　　卷之七十三　便癃证（即小水不通）
　　药方
　　肤肺饮子 治渴而小便闭，热在气分也。
　　滋肾丸 治不渴而小便闭，热在血分也。
　　八正散 治实热小便不通。（以上方并见淋证门。）（东垣）导气除湿汤 治小便癃闭不通，乃血涩致气不运而窍涩也。
　　茯苓 滑石（各一钱） 知母（酒浸炒） 泽泻（各一钱半） 黄柏（二钱，酒炒）上水二盏煎一盏，空心稍热服。
　　茯苓汤 治胃疸阳明积热，食已辄饥，面色黄瘦，胸胁胀，小便涩。
　　赤茯苓 陈皮 泽泻 桑白皮（各二分） 赤芍药 白术 人参 官桂（各二分） 石膏（八分） 痛甚者加大黄、朴硝各一钱。
　　上水二盏，姜五片，煎一盏，食前温服。
　　（河间）倒换散无问新久癃闭，大小便不通，小腹急痛，肛门肿。
　　大黄（小便不通减半用） 荆芥穗（大便不通减半用）上各等分，别研为细末，每服二钱，温水调下，临时加减服。
　　葵子散 治小便不通。
　　黄蜀葵子（研细） 赤茯苓（各二钱）水一盏煎五七沸，食前服。
　　（《局方》）牛膝膏 治小便癃。
　　牛膝（细切一合）以新汲水煎五碗煎至一碗，入麝少许，空心服。
　　（《外台》）广济鸡苏饮子 治小便不通。
　　鸡苏（一握） 生地黄 白通草（各四两） 净滑石 杏仁（去皮尖。各二两） 冬葵子（一两半） 好石苇（炙，去毛，一两）上咀，水六升煎二升半，分二服，空心一服。过少时又进一服必通。
　　葵子茅根汤 治同前。
　　冬葵子 滑石（各三两） 通草 赤茯苓（各一两） 茅根（二两半） 芒硝（一两半）每服半两，水煎空心服。
　　石苇散《集验方》通治小便闭瘾不利作痛。（方并见淋证门。）葱白汤 治小便卒暴不通，小腹胀急，气上冲心，闷绝欲死。此由暴气乘膀胱，或惊忧无所伸，郁闭迫冲脬气致此。
　　陈皮（三两） 葵子（一两）每服半两，葱白三茎，水煎服。
　　琥珀散 治气虚小便不通。
　　琥珀（一味为末）用人参萱草根，空心煎汤调下二钱。
　　附子散 治小便不通，两尺脉俱沉微乃阴虚故也。曾服通利之药，不效者宜服此。
　　附子（制，一个） 泽泻（一两）上咀分四服，每服水二盏、灯心二十茎，煎八分，食远服。
　　
　　卷之七十三　便癃证（即小水不通）
　　药方
　　《道藏经》方：治小便不通，用乌 木皮煎汤调下。五苓散二钱空心服，立通。如无药处只以柏皮煎汤服可。
　　一方：笔头灰年久者，主治小便不通，小便数，阴肿，中恶，脱肛，淋沥，烧灰水调服。
　　一方：小便不通，车前草捣汁一盏，入蜜一杯和，空心服立效。
　　经验方：治小便不通，朴硝为末，每服二钱，空心煎茴香汤下。
　　一方：以莴苣菜捣如泥贴脐，或用盐填脐中灸。
　　一方：用蚯蚓杵，以凉水滤过，浓服半碗，立通，大解热疾，不知人事欲死。服之甚效。
　　一方：治小腹胀满痛，不得小便，用雄黄细研蜜丸如枣，放纳溺孔中。及疗天行时病。
　　一方：用酸草捣汁一盏，入砂糖水调服。
　　一方：用葱三斤，慢火炒香熟，熨脐下即通，或用盐炒热，帛包熨，冷即易之，须臾通。
　　一方：治卒不得小便，杏仁二七枚去皮尖炒黄，米饮服之立效。
　　一方：治小便不通，鸡卵黄一枚，服之不过三次愈。
　　一方：治小便闭，用猪胆汁，纳热酒中服之。亦治大便秘。
　　一方：治小便不通，生煎象牙末，小便多，象牙末烧灰服，饮汤下。
　　一方：治小便难腹胀满，不急疗之即死。用秦艽一两去苗，以水一大盏煎七分服，食后分二服。
　　一方：治小便不通及胞转，取粱上尘二指撮，以水服之。
　　
　　卷之七十三　遗溺证（附小便不禁）
　　病机
　　《内经》曰：膀胱不约为遗溺。又曰：督脉生病为遗溺。又云：肝脉生病亦遗溺。（二经循阴器系廷孔，病则荣卫不至，气血虚劳，不能约束水道之窍，故遗失不禁也。）《玉机微义》云：遗溺为病，本于经虚，亦有过服寒凉之剂而致者。如东垣曰：立夏前误服白虎汤过多致遗溺者，宜温药升阳以解之是也。故用药者当审诛罚无过之戒。
　　董氏云：人之漩溺，藉心肾二气之所传送，盖心与小肠为表里，肾与膀胱为表里，若心肾气衰，阳道不运，则传送失度，必有遗溺失禁之患。故经云：膀胱不利为癃，不约为遗溺是也。
　　
　　卷之七十三　遗溺证（附小便不禁）
　　病机
　　三焦气虚皆足以致遗溺，肺从上焦，通调水道，下输膀胱，肾上连肺，故两脏更是子母脏也。母虚子亦虚，肺属金，肾与膀胱属水，所以金乃水之源，膀胱乃渗泄之腑，肾者主之，此则三焦不足可知矣。
　　
　　卷之七十三　遗溺证（附小便不禁）
　　病机
　　遗者，如睡中遗出而不自知，日间遗出而方知也。不禁者，时常欲解而不能自禁止也。由是皆为虚候。而病机莫不皆同，但不禁者，为少差，而遗溺者犹甚也。
　　
　　卷之七十三　遗溺证（附小便不禁）
　　脉候
　　《伤寒论》脉法曰：寸口脉微而涩。微者，胃气不行；涩者，荣气不足。荣卫不能调，则三焦无所伸而归其部。上焦不归，嗳气吞酸；中焦不归，不能消谷；下焦不归，则遗溺失禁也。左尺脉微涩主遗溺，尺脉悬绝者，不治。
　　
　　卷之七十三　遗溺证（附小便不禁）
　　治法
　　遗溺不禁为阴阳不调，水火不济，必先用补中益气以治本调荣卫者，此也。后用秘元丹以治标拾遗者，此也。若不先调荣卫，而俾其正气冲和运用，各行其道，据以涩药收之，而暂息随作，未见其能奏功也，故曰调和荣卫为主，治本之谓也。
　　
　　卷之七十三　遗溺证（附小便不禁）
　　治法
　　节斋云：小便不禁或频数，古方多以为寒，而用温涩之药。殊不知属热者为多，盖膀胱火邪妄动，水不得宁，故不能禁而频数来也，故老人多频数者，是膀胱血少，阳火偏旺也。治宜补膀胱阴血，泻火邪为主，而佐以收涩之剂，如牡蛎、山茱萸、五味之类，不可用温药也。病本属热，故宜泻火，因水不足，故火动而致小便多，小便多水益虚矣。故宜补血泻火，治其本也，收之涩之，治其标也。
　　
　　卷之七十三　遗溺证（附小便不禁）
　　治法
　　或曰：小便不禁有虚热虚寒之分，虚寒自汗者，秘元丹、三因韭子丸、大菟丝子丸、猪胞煎汤下。内虚湿热者，六味地黄丸，或八味丸加杜仲、石脂、五味、减泽泻。大抵遗溺宜补下元，必是清心寡欲。又有产蓐不顺致伤膀胱，及小儿胞冷，皆有遗溺失禁，当随证施治。
　　
　　卷之七十三　遗溺证（附小便不禁）
　　药方
　　缩泉丸 治脬气不足，小便频数。
　　天台乌药（去木） 益智仁（各等分）上末，酒山药糊丸，梧桐子大。每服五十丸，空心盐汤或酒下。
　　（《三因》）家韭子丸 治少长遗尿不禁，白浊，梦遗精滑，补元气进饮食。
　　家韭子（炒） 鹿茸（酥炙，四两半） 肉苁蓉（酒浸） 牛膝（酒浸） 熟地黄 当归（酒浸） 菟丝子（制。各二两） 巴戟天（去心） 杜仲（炒） 石斛 桂心 干姜（各一两）上末，酒糊丸，梧桐子大。每服五十丸，空心盐汤或酒下。
　　（《御药》）秘元丹 治肾虚脱气，小便不禁，自汗时出。
　　龙骨（三两） 诃子肉 砂仁（各一两） 灵砂（二两）上为细末，煮糯米糊丸，梧桐子大。每服五十丸，空心盐汤下。
　　（《三因》）二苓丸 治心肾俱虚，神志不守，小便不禁。
　　赤茯苓 白茯苓（另研） 人参（另研） 丹参（另研。各等分）上末，先将二茯苓以新汲水 洗，澄去新沫，控干复研末、别取地黄汁，与好酒同于银石器内，熬成膏，搜和丸，弹子大，朱砂为衣。每服一丸，细嚼空心盐酒送下。
　　鸡肠散 治肾中膀胱虚损，不能约制，故遗尿失禁。
　　肉桂 龙骨（各钱半） 鸡肠（烧存性） 牡蛎粉 白茯苓 桑螵蛸（各三钱）上咀，作二服，每服水二盏，姜三片、枣一枚，煎八分，空心温服。
　　鸡内金散 治遗尿失禁。
　　鸡 （一具并肠洗净焙干烧存性，男用雌鸡，女用雄鸡）为末作一服，空心温酒调下。
