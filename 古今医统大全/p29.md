<!-- { "loadSidebar": true } -->
　　 岐伯曰：天地温和，则经水安静；天寒地冻，则经水凝泣；天暑地热，则经水沸溢；卒风暴起，则经水波涌而陇起。夫邪之入于脉也，寒则血凝泣，暑则气淖泽，虚邪因而入客，亦如经水之得风也，经之动脉，其至也亦时陇起，其行于脉中循循然。其至寸口中手也，时大时小，大则邪至，小则平。其行无常处，在阴与阳，不可为度。从而察之，三部九候，卒然逢之，早遏其路。曰：候气奈何？曰：夫邪去络入经也，舍于血脉之中，其寒温未相得，如涌波之起也，时来时去，故不常在。故曰方其来也，必按而止之，止而取之，无逢其冲而泻之。
　　冲，谓应水刻数之平气也。《灵枢经》曰：水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分。然气在太阳，则太阳独盛；气在少阳，则少阳独盛。夫见独盛者，便谓邪来，以针泻之，则反伤其真气，故下文云云。
　　真气者，经气也，经气太虚，故曰其来不可逢，此之谓也。故曰候邪不审，大气已过，泻之则真气脱，脱则不复，邪气复至，而病益蓄，故曰其往不可追，此之谓也。不可挂以发者，待邪之至时而发针泻矣。若先若后者，血气已尽，其病不可下，故曰知其可取如发机，知其不可取如扣椎，故曰知机道者不可挂以发，不知机者扣之不发，此之谓也。
　　帝曰：不足者补之奈何？岐伯曰：必先扪而循之，切而散之，推而按之，弹而怒之，抓而下之，通而取之，外引其门，以闭其神，呼尽内针，静以久留，以气至为故，如待所贵，不知日暮，其气以至，适而自护，候吸引针，气不得出，各在其处，推阖其门，令神气存，大气留止，故命曰补。
　　候吸引针，大气不泄，补之为义，断可知矣。推阖其门以下，乃解上文三句义也。大气谓大经之气，流行营卫者也。
　　
　　调经篇
　　 岐伯曰：泻实者气盛乃内针，针与气俱内，以开其门而利其户。针与气俱出，精气不伤，邪气乃下。外门不闭，以出其疾，摇大其道，而利其路，是谓大泻。必切而出，大气乃屈。补虚者持针勿置，以定其意，候呼内针。气出针入，针孔四塞，精无从去，方实而疾出针。
　　气入针出，热不得还，闭塞其门，邪气布散，精气乃得存。动气候时，近气不失，远气乃来，是谓追之。
　　
　　离合真邪篇
　　 帝曰：补泻奈何？岐伯对曰：此攻邪也，疾出以去盛血，而复其真气。
　　此邪新客，溶溶未有定处也，推之则前，引之则止。逆而刺之，刺出其血，其病立已。
　　去血，须视血盛而邪拥甚，故刺去其血而立已。
　　
　　针解篇
　　 岐伯曰：刺虚则实之者，针下热也，气实乃热也。满而泄之者，针下寒也，气虚乃寒也。菀陈则除之者，出恶血也。邪盛则虚之者，出针勿按。徐而疾则实者，徐出针而疾按之。疾而徐则虚者，疾出针而徐按之。刺实须其虚者，留针阴气隆至，乃去针也。刺虚须其实者，阳气隆至，针下热乃去针也。
　　经气已至，慎守勿失者，勿更改也。浅深在志者，知病之内外也。远近如一者，浅深其候等也。
　　
　　刺志论篇
　　 曰：夫实者，气入也。虚者，气出也。气实者，热也。气虚者，寒也。
　　入实者，右手开针空也。入虚者，左手闭针空也。
　　右手持针，左手捻穴，故实者右手开针空以泻之；虚者左手开针空以补之。
　　
　　三部九候篇
　　 曰：经病者治其经，孙络病者治其孙络血。
　　有血留正，剌而去之。《灵枢》曰：经脉为里，支而横者为络，络之别者为孙络。是以知孙络则络之别支而横者也。
　　血病身有痛者治其经络，其病者在奇邪，奇邪之脉则缪刺之。
　　奇谓奇缪不偶之气，而与脉经缪处也，故缪刺。缪剌者剌络脉，左取右，右取左也。
　　留瘦不移，节而刺之，上实下虚，切而从之，索其结络脉，刺出其血，以见通之。
　　
　　通评虚实篇
　　 帝曰：春亟治经络，夏亟治经俞，秋亟治六腑，冬则闭塞。闭塞者，用药而少针石也。所谓少针石者，非痈疽之谓也，痈疽不得顷时回。
　　
　　诊要经终篇
　　 曰：凡刺胸腹，必避五脏，中心者环死，其动为噫。中肝者五日死，其动为语。中脾者十日死，其动为吞。中肾者二日死，其动为嚏。中肺者三日死，其动为咳。中胆者一日半死，其动为呕。中鬲者皆为伤中，其病虽愈，不过一岁必死。刺避五脏者，知逆从也。
　　所谓从者，鬲与脾肾之处，不知者反之。刺胸腹者，必以布HT 着之，乃从单布上刺，刺之不愈，复刺必肃，刺肿摇针，经刺勿摇，此刺之道也。
　　
　　刺禁论
　　 岐伯曰：藏有要害，不可不察。肝生于左，肺藏于右，心部于表，肾治于里，脾谓之使，胃为之市。鬲肓之上，中有父母，（父母，心肺阴阳是也。）七节之傍，中有小心，从之有福，逆之有咎。
　　刺 上中大脉，血出不止者死。（跗为足跗，大脉动而不止者，乃胃之大经。）刺面中溜脉，不幸为盲。刺头中脑户，入脑立死。刺舌下中脉太过，出血不止为喑。刺足下布络中脉，血不出为肿。刺 中大脉，令人仆脱色。刺气街中脉，血不出，为肿鼠伏。（如伏鼠也。）刺脊间中髓，为伛。刺乳上中乳房，为肿根蚀。刺缺盆中内陷，气泄，令人喘逆咳。刺手鱼腹内陷，为肿。无刺大醉，令人气乱。无刺大怒，令人气逆。无刺大劳人，无刺新饱人，无刺大饥人，无刺大渴人，无刺大惊人。
　　《灵枢经》云：新内无刺，已剌无内；大怒无剌，已刺无怒；大劳无剌，已剌勿劳；大醉无刺，已刺勿醉；大饱无刺，已刺勿饱；大饥无剌，已剌勿饥；大渴无刺，已刺勿渴；大惊大恐，必定其气，乃刺之也。
　　刺阴股中大脉，血出不止死。刺客主人内陷中脉，为内漏为聋。刺膝髓出液，为跛。刺臂大阴脉，出血多立死。刺足少阴脉，重虚出血，为舌难以言。刺膺中陷中肺，为喘逆仰息。刺肘中内陷，气归之，为不屈伸。
　　刺阴股下三寸内陷，令人遗溺。刺腋下胁间内陷，令人咳。刺少腹中膀胱溺出，令人少腹满。
　　刺肠内陷，为肿。刺匡目眶。上陷骨中脉，为漏为盲。刺关节中液出，不得屈伸。
　　
　　调经论篇
　　 帝曰：夫子言虚实者有十，生于五脏五脉耳。夫十二经脉皆生其病，今夫子独言五脏。夫十二经脉者，皆络三百六十五节，节有病必被经脉，经脉之病皆有虚实，何以合之？岐伯曰：五脏者，故得六腑与为表里，经络支节，各生虚实，其病所居，随而调之。病在脉，调之血；病在血，调之络；病在气，调之卫；病在肉，调之分肉；病在筋，调之筋；病在骨，调之骨。燔针劫刺其下及与急者；病在骨， 针药熨；病不知所痛，两跷为上；身形有痛，九候莫病，则缪刺之；痛在于左，而右脉病者，巨刺之。必谨察其九候，针道备矣。
　　
　　离合真邪篇
　　 帝曰：真邪以合，波陇不起，候之奈何？岐伯对曰：审扪循三部九候之盛虚而调之，察其左右上下相失及相减者，审其病脏以期之。不知三部者，阴阳不别，天地不分。
　　地以候地，天以候天，人以候人，调之中府，以定三部。故曰刺不知三部九候病脉之处，虽有太过且至，工不能禁也。
　　禁，禁止也。然候邪之处，尚未能知，复能禁止其候气耶？虽有太过之邪，至于其经，工亦不能用针以禁绝也。
　　诛伐无过，命曰大惑。反乱大经，真不可复。用实为虚，以邪为真，用针无义，反为气贼，夺人正气。以从为逆，荣卫散乱，真气已失，邪独内着。绝人长命，予人夭殃，不知三部九候，故不能久长。
　　三部，言人身中之有上中下三部，经队由之，故察候存亡，悉由于是。部各有三候，如上部天，两额之动脉以应手也，足少阳脉气所行。上部地，两颊之动脉，在鼻孔下两旁动脉应手，近巨 之分，足阳明脉气所行。上部人，在前耳动脉应手少阳脉气所行。中部天，在掌后寸口经渠动脉。中部地，在阳明合谷之分动脉。中部人，在少阳神门之分动脉。下部天，足厥阴羊矢下一寸半五里之分，卧而取之，动脉应手；女子取太冲，在足大指本节后二寸。下部地，足少阴太溪之分动脉。下部人，足太阴在鱼腹上，起筋间，直五里下箕门之分动脉。下部巩足单衣沉取乃得至。如候胃气者，当取足上冲阳之分动脉应手。此二部中之三部也。
　　
　　卷之二　内经要旨（下）
　　骨空篇第十二
　　
　　骨空论
　　 髓空在脑后五分，颅际锐骨之下。（即风府穴是也。）一在断基下，一在项下中复骨下，一在脊骨上空在风府上。脊骨下空，在尻骨下空。数髓空在面侠鼻，或骨空在口下当两肩。两膊骨空，在膊中之阳。臂骨空在臂阳，去踝四寸两骨空之间，股骨上空在股阳，出上膝四寸。 骨空在辅骨之上端。股际骨空在毛中动下。尻骨空在髀骨之后，相去四寸。扁骨有渗理凑，无髓孔，易骨无空。
　　此言人身骨节有空，则髓有孔。若骨无空，体亦无孔，何以渗凑精微而相滋养者也？凡灸关节，多用此空。
　　
　　卷之三　翼医通考（上）
　　大明会典医政官制
　　国初置医学提举司，后改太医监，又改太医院，设院使、同知及典簿等官职，专诊视疾病、修合药饵等事。洪武十四年定为五品等衙门，更设太医院令、丞、吏目及御医，始根据文职授散官。
　　二十二年复改院令为院使，丞为院判。其属置惠民药局，又于本衙门置生药库，各设大使副使。
　　
　　卷之三　翼医通考（上）
　　大明会典医政官制
　　凡本院习业分十三科，自御医以下，与医土医生各专一科。
　　凡本院院使、院判、御医，日于内府御药局分两班轮直供事。
　　凡医士俱以父祖世业代补，或令在外访保医官、医士以充，其精通医术者，本院奏进御药局供事。
　　凡收受四方进贡及诸蓄上用药品，俱于内府收掌供用。药饵国初令医官就内局修制。本院官诊视御脉，御医参看校同，会内臣就内局合药，将药贴连名封记，具本开泻本方药性、治证之法于日用之下，医官、内臣书名以进，置簿历，用中书省印合缝进药。奏本既具，随即附簿，年月下书名，内臣收掌，以凭稽考。烹调御药，本院官与内臣监视，每二服合为一服，候熟分为二器，其一器御医先尝，次院判，次内臣，其一器进御。
　　凡各王府差人请医视疾，本院奉旨差官或医士往视。若文武大臣及外夷酋长有疾，亦奉旨往视，其治疗可否，皆具本覆奏。或军中缺医，亦凭总兵巡抚官奏请拨用。
