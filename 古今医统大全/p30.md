<!-- { "loadSidebar": true } -->
　　凡医家子弟，旧例选入本院教习医术，弘治五年奏复行之，推堪任教师者二三人教习。每季考试，三年或五年堂上官一员同医官二员考试，通晓本科者收充医士，食粮当差；未通晓者听令习学一年再试，三试不中者黜之。若五年考试成材多，其教师奏请量加升授。
　　凡医士医生，洪武间各有额数，其后增减不一，俱于本院修合药饵。若医官医士仍差委各处用药。
　　东直房（医士三十六名）安乐堂（医官三员医士三十六名）司礼监（医士二名）书堂（医士六名）干明门（医士三名）浣衣局（医士二名）天寿山（医士二名）松林灵台（医士三名）团营（医官一员医士十二名）五军营（医士三名）三千营（医士四名）锦衣卫（医士三名）神机营（医官一员，医士四名）府军前卫（医士三名）惠民局（医士三名）会同馆（医士三名）大慈恩寺（医士三名）宣府（医士一名）紫荆关（医士二名）居庸关（医士一名）龙门千户所（医士一名）万全右卫（医士一名）怀来卫（医士一名）山海关（医士一名）广宁卫（医士二名）寺子峪（医士一名）开原（医士一名）永宁卫（医士一名）独石（医士一名）倒马关（医士一名）白羊口（医士一名）凡医士食粮月支七斗，医生月支四斗，医官先年月支二石，弘治间照医士例止支七斗。
　　凡各王府缺良医，从本院推举医士，送吏部选用。
　　凡本院取充医役者，洪武以来例免原籍民差。弘治二年令御药局供事者免二丁，本院应役者免一丁。
　　凡医官生理残障，及年七十以上不堪应役者放免。
　　凡天下岁办药材，俱于出产地方派纳，永乐以后，例共五万五千四百七十四斤。成化以来，其数渐增，今共计一十六万三千五百五十七斤有零，蜈蚣、蛇六十四条，蛤蚧、天雄二十一对，虫蛀木瓜二十个。
　　【浙江布政司】三万一千八百五十一斤七两，金箔一百八贴，银箔七十二贴。
　　【江西布政司】七千五百五十六斤一十二两。
　　【湖广布政司】四千八百四十九斤七两七钱二分六厘，白花蛇九条，乌蛇十条。
　　【福建布政司】二千七百六十五斤一两九钱一分。
　　【四川布政司】一万六千四百二十斤八两，天雄四对。
　　【广东布政司】九千九百二十九斤三两四钱，蛤蚧一十七对。
　　【广西布政司】九千七百二十三斤一十两。
　　【山西布政司】八千九百五十五斤四钱五分。
　　【山东布政司】八千七百三十八斤六两。
　　【河南布政司】八千六百四十九斤四两。
　　【陕西布政司】一万一千七百四十四斤七两。
　　【辽东都司】八百斤。
　　【应天府】三千六百五十八斤八两。
　　【镇江府】三千七百一十七斤六两六钱，赤头蜈蚣四十五条。
　　【苏州府】一万八千七十九斤三两。
　　【松江府】一千四百四十斤。
　　【徽州府】九百四十九斤八两。
　　【宁国府】四千九百九十四斤一十两二钱，乌烂虫蛀下木瓜二十个。
　　【太平府】一百八十一斤七两六钱。
　　【池州府】六百一十三斤。
　　【凤阳府】二千七斤。
　　【扬州府】七百四十五斤三两二钱。
　　【淮安府】三千一百二十七斤八两。
　　【庐州府】八十五斤一十二两五钱九分。
　　【安庆府】四百五十八斤。
　　【广德州】六百三十斤。
　　【滁州】一千五百九十二斤一十一两二钱五分。
　　【徐州】六十三斤。
　　【和州】二百二十三斤一十四两。
　　【永平府】二百一十五斤。
　　【庆州】七百斤。
　　【保安州】七百斤。
　　【大名府】一千五十斤。
　　【河间府】二千一百七十七斤。
　　【保定府】五十斤。
　　【真定府】七百六十五斤。
　　凡天下解纳药材，俱贮本院生药库，以御医二员与大使一员辨验收放，礼部仍委官一员监收。
　　至年终照例造册二本，一留本院备照，一送礼部查考。
　　凡药材如丹砂、鹿茸等项，先因在外镇守等官额外进贡，沿途害人，成化二十三年诏禁止勿进。
　　凡军中马病，本院给与药饵。
　　凡天下府州县举到医士，堪任医官者，俱从礼部送本院考试，仍委该司官一员会考。中者送吏部选用；不中者发回原籍为民，原保官吏治罪。
　　凡本院合用纸札，俱令府州县举到医士考中者量纳应用，后不行，成化十八年奏准仍照旧例。
　　
　　卷之三　翼医通考（上）
　　大明会典医政官制
　　凡本院药饵，俱南京礼部收到湖广等布政司解来药制造。
　　凡南京各营该用药饵，俱拨医士随病供应。
　　凡医士、医生，俱以世业子弟习学，考选分拨各科。
　　凡医士、医生月粮，照北太医院例。
　　
　　卷之三　翼医通考（上）
　　神农尝百草论
　　《淮南子》云：神农尝百草，一日遇七十毒。予尝诵其书，每至于此，未始不叹夫孟子所谓尽信书，则不如无书。夫神农，立极之大圣也，悯生民之不能以无疾，故察夫物性之可以愈疾者以贻后人，固不待乎物物必尝而始知。如待必尝而始知，则不足谓之生知之圣也；以生知之圣言之，则虽不尝亦可知矣。设使其所知果有待乎必尝，则愈疾之功，非疾不能以知之，其神农众疾俱备而历试之乎？况秽污之药不可尝者，其亦尝乎？且味固可以尝而知，其气、其性、其分经主治，及畏恶反忌之类，亦可以尝而知乎？苟尝其所可尝，而不尝其所不可尝，不可尝者既可知，而可尝者亦不必待乎尝之而后知矣。谓其不尝不可也，谓其悉尝亦不可也。然经于诸药名下，不着气性等字，独以味字冠之者，由药入口唯味为先故也。又药中虽有玉石虫兽之类，其至众者惟草为然，故遂曰尝百草耳，岂独尝草哉！夫物之有毒，尝而毒焉有矣，其中毒者日必七十乎！设以其七十毒偶见于一日而记之，则毒之小也，固不死而可解；毒之大也，则死矣，孰能解之？亦孰能复生之乎？先正谓淮南子之书多寓言，夫岂不信！（《溯洄集》）
　　卷之三　翼医通考（上）
　　亢则害承乃制论
　　予读《内经　六微旨论》，至于亢则害，承乃制，喟然叹曰：至矣哉，其造化之枢纽乎！王太仆发之于前，刘河间阐之于后，圣人之蕴殆靡遗矣。然学人尚不能释然，得不犹有未悉之旨也欤？谨按《内经》，帝曰：愿闻地理之应六节气位何如？岐伯曰：显明之右，君火之位也。君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之。相火之下，水气承之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。帝曰：何也？岐伯曰：亢则害，承乃制，制生则化。外列盛衰，害则败乱，生化大病。尝观夫阴阳五行之在天地间也，高者抑之，下者举之；强者折之，弱者济之。盖莫或使然，而自不能不然也。不如是，则高者愈高，下者愈下；强者愈强，弱者愈弱，而乖乱之政日以极矣，天地岂能位乎！虽然，高也，下也，弱与强也，亦莫或使然而自不能不然也。故易也者，造化之不可常也。惟其不可常，故神化莫能以测。莫测，故不息也；可常，则息矣。亢则害，承乃制者，其莫或使然而自不能不然者欤？夫太仆、河间已发挥者，兹不赘及。其未悉之旨，请推而陈之。夫自显明之右，止君火治之十五句，言六节所治之位也。自相火之下，止阴精承之十二句，言地理之应乎岁气也。亢则害，承乃制二句，言抑其过也。制生则化，止生化大病四句。言有制之常与无制之变也。承，犹随也。
　　然不言随而曰承者，以下言之，则有承奉之象，故曰承。虽谓之承，而有防之之义存焉。亢者，过极也。害者，害物也。制者，克胜之也。然所承也，其不亢，则随之而己，故虽承而不见；既亢，则克胜以平之，承斯见矣。然而迎之不知其所来，迹之不知其所止，固若有不可必者。然可必者，常存杳冥恍惚之中，而莫之或欺也。
　　河间曰：己亢过极，则反似胜己之化。似也者，其可以形质求哉？故后篇厥阴所至为风生，终为湿；少阴所至为热生，终为寒之类，其为风生为热生者，亢也；其为湿为寒者，制也。又水发而为雹雪，土发而为飘骤之类，其水发土发者，亢也；其雹雪飘骤者，制也。若然者，盖造化之常，不能以无亢，亦不能以无制焉耳。
　　夫前后二篇，所主虽有岁气、运气之殊，然亢则害，承乃制之道，盖无往而不然也。惟其无往而不然，故求之于人，则五脏更相平也，一脏不平，所不胜平之。五脏更相平，非不亢而防之乎？一脏不平，所不胜平之，非既亢而克胜之乎？姑以心火而言，其不亢，则肾水虽心火之所畏，亦不过防之而已；一或有亢，则起而克胜之，余脏皆然。
　　制生则化，当作制则生化，盖传泻之误，而释之读之者不觉，求之不通，遂并遗四句而弗取。
　　殊不知上二句言亢而害，害而制耳，此四句乃害与制之外之余意也。苟或遗之，则无以见经旨之周悉矣。制则生化，正与下文害则败乱相对，辞理俱顺，不劳曲说而自通。制则生化者，言有所制，则六气不至于亢而为平，平则万物生生而变化无穷矣。化为生之盛，故生先于化也。外列盛衰者，言六气分布主治，迭为盛衰，昭然可见，故曰外列盛衰。害则败乱，生化大病者，言既亢为害而无所制，则败坏乖乱之政作矣，败坏乖乱之政行，则其变极矣，其灾甚矣，万物其有不病乎？生化，指所生所化言，谓万物也。以变极而灾甚，故曰大病。上生化，以造化之用言；下生化，以万物言。以人论之，制则生化，犹元气周流，滋荣一身，凡五脏六腑四肢百骸九窍，皆藉焉以为动静云为之主。生化大病，犹邪气恣横，正气耗散，凡五脏六腑四肢百骸九窍，举不能遂其运用之常也。
　　或以害为自害，或以承为承袭，或以生为自无而有，化为自有而无，或以二生化为一意，或以大病为喻或者造化之机息。此数者，皆非也。且夫人之气也，固亦有亢而自制者，苟亢而不能自制，则汤液针石导引之法以为之助。若天地之气，其亢而自制者，固复于平；亢而不制者，其孰助哉？虽然，造化之道，苟变至于极，则亦终必自反而复其常矣。学人能本之太仆、河间，而参之此论，则造化枢纽之详亦庶矣乎。
