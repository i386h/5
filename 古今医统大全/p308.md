<!-- { "loadSidebar": true } -->
　　一妇瘰 不消，脓清不敛，用八珍汤少愈。忽肩背痛，不能回顾。此足太阳经气郁所致，当服防风通气汤。彼云：瘰 ，胆经病也，是经火动而然。自服凉肝降火之药，反至不食，痛盛。予诊之，胃气弱甚，先以四君加陈皮、炒芍药，羌活、半夏、蔓荆子，数剂，食进痛止，继以防风通气，二剂而愈。（此皆凭脉与证也。）一人神劳多怒，颈肿一块，久而不消，诸药不应。以八珍汤加柴胡、香附，每日更隔蒜灸数壮，及日饮远志酒二三杯，渐消。
　　一妇月经不行，渐热，咳嗽肌瘦，胸膈不利，颈肿一块，日久不消。令服逍逍散，月余，更服八珍汤加丹皮、香附，又月余，加黄 、白蔹，两月余，热退肿消，经行而愈。
　　一人因暴怒，项下肿痛，胸膈痞闷，兼发热，用方脉流气，二剂胸膈利，以荆防败毒散，二剂而热退。肝脉尚弦涩，以小柴胡加芎归、芍药四剂，脉证顿退。以散肿溃坚丸，一料将平，唯一核不消，服神仙无比丸，二两而瘳。（此证书与脉也。）一小儿周岁，项患胎毒，俟有脓出碗许，乳食如常，用托里药，月余而愈。又一儿患此，待脓自出，几至不救。大抵疮浅宜砭，疮深宜刺，使瘀血出于毒聚之始，则易消也。况小儿气血不弱，脓成不针不砭，鲜不毙矣。
　　一人项下患毒已成，因畏针烙，延至胸，赤如霞，其脉滑数，饮食不进，月余不寐，甚倦。予密针之，脓出即睡，觉而思食，用托里散，两月而愈。又一人患此，及时针刺，数日而愈。又一人素虚患此，畏针，直溃通项颊，气血愈虚而死。
　　一人耳后患毒，脉证俱实，宜用内疏黄连汤。彼以严冬不服寒剂，竟至不救。
　　罗谦甫曰：用寒远寒，用热远热。假者反之，虽违其时，以从其证。又云：凡治病必察其下，谓察时下之宜而权治之。故曰经者，常也；法者，用也；医者，意也，随其所宜而治之，则万全矣。
　　一妇因怒项肿，后月水不通，四肢浮肿，小便如淋，此血分证也。先以椒仁丸数服，经行肿消，更以六君子加柴胡、枳壳，数剂痊。亦有先因小便不利，后身发肿，致经水不通，名曰水分，宜葶苈丸治之。《良方》云：妇人肿满，若先因经水断绝，后致四肢浮肿，小便不通，名曰血分。水化为血，血不通则复化为水矣，宜服椒仁丸。
　　一 妇咽间如一核所哽，咽吐不出，倦怠发热，先以四七汤而咽利，更以逍遥散愈。
　　一妇所患同前，兼膈不利，肚腹膨胀，饮食少思，睡卧不安，用分心气饮并效。（以上皆证书也。）一妇久郁，患 不溃，既溃不敛，发热口干，月水短少，饮食无味，日晡尤倦，以益气养荣汤二十余剂，少健。予谓：须服百剂，庶保无虞。彼欲速效，反服斑蝥之剂，及用追蚀毒药而复结，以致不能收敛，流水不止，遂致不救。
　　一人因劳而患 ，怠情发热，脉洪大，按之无力，宜用补中益气汤。彼不信，辄服攻伐之剂，吐泻而死。
　　大抵此证原属虚损，若不审虚实，而犯病禁、经禁，鲜有不误。凡治先以调经解郁，更以隔蒜灸之，多自消。如不消，即以琥珀膏贴之，候有脓则针之，否则变生他证。设若兼痰、兼阴虚等证，只宜加痰药，不可干扰余经。或气血已复而核不消，却服散坚之剂，至月许不应，气血亦不觉损，方进必效散，或进神仙无比丸，其毒一下，即止二药，更服益气养荣汤数剂，以调理。疮口不敛，豆豉饼、琥珀膏贴之。虚甚，而不慎饮食起居七情者，俱不治。此证以气血为主，气血壮实，虽不用追蚀之药，亦能自腐，但取去其核，易于收敛。若气血虚，不先用补剂，而数用攻蚀之药，适以自败。若发寒热，眼内有赤脉贯瞳人，亦不治。一脉者，一年死，二脉者，二年死，最验。（《灵枢经•寒热篇》）
　　卷之八十　外科理例上
　　流注
　　流注多因郁结，或暴怒，或脾虚，湿气逆于肉理，或腠理不密，寒邪客于经络，或闪扑，或产后瘀血流注关节，或伤寒余邪未尽为患，皆因其气不足，邪得乘之。常治：郁者开之，怒者平之，闪扑及产后瘀血者散之，脾虚及腠理不密者，徐而补之，伤寒余邪，调而解之。大要以固元气为主，佐以见证之药。如久而疮口寒者，更用豆豉饼或附子饼灸之，有脓管或瘀血者，用针头散腐及锭子尤效。若不补血气，及不慎饮食起居七情，俱不治。
　　抑郁所致而不痛者，宜调经脉，补血气。肿硬作痛者，行气和血。
　　溃而不敛者，益气血为主。
　　伤寒余邪未尽者，和而解之。
　　暴怒所致胸膈不利者，调气为主。
　　脾虚湿热，凝滞肉理而然，健脾除湿为主。
　　闪肭瘀血凝滞为患者，活气血，调经铬。
　　寒邪所乘，筋挛骨痛，或遍身痛，宜温经络，养血气。
　　一人因怒，胁下作痛，以小柴胡对四物，加青皮、桔梗、枳壳而愈。
　　一人因怒，胁下肿痛，胸膈不利，脉沉迟，以方脉流气饮，数剂而少愈，更以小柴胡，二十剂而痊。
　　一妇因闪肭肩患肿，遍身作痛，以黑丸子，二服而痛止，又以方脉流气饮，二剂而肿消，更以二陈汤对四物，加香附、枳壳、桔梗，愈。
　　一妇腿患筋挛骨痛，诸药不应，脉迟紧，用大防风汤，二剂即退，又二剂而安。
　　一人腿患流注，溃而不敛，用人参养荣汤，及附子饼灸，更以补剂煎膏贴之，两月而愈。
　　一人脾气素弱，臂肿一块，不痛，肉色不变，饮食少思，半载不溃。先以六君子加芎归芍药，二十余剂，饮食渐进，更以豆豉饼日灸数壮，于前药再加黄 、肉桂，三十剂，脓熟，针去，以十全大补汤，及附子饼灸之，月余而敛。
　　一人肿腿，肉色不变，不痛，脉浮而滑，以补中益气汤加半夏、茯苓、枳壳、木香煎，以附子饼灸之。彼云：气无补法，乃服方脉流气饮，愈虚，始用六君子汤加芎归数剂，饮食少进，再服补剂，月余消。
　　一人臂肿，筋挛骨痛，年余方溃，不敛，诊脉，更虚，以内塞散，一料少愈，以十全大补汤，及附子饼灸，愈。
　　一人形劳气弱，背臂微肿，以益气养荣汤，间服黑丸子，及木香、生地作饼，覆患处熨之，月余脓成，针之，仍服药而愈。
　　一人臂患年余尚硬，饮食少思，朝寒暮热，八珍汤加柴胡、地骨、牡丹皮，月余，寒热少止，再用益气养荣汤，附子饼灸，两月余，脓成，针之，更服人参养荣汤，半载而愈。
　　一人臂注，出腐骨三块，尚不敛，发热作渴，脉浮大而涩，气血俱损，多服生气血之剂，庶可保全。彼谓火尚未尽，乃用凉药内服外敷，几危，求治。其形甚悴，脉愈虚，先以六君子加芎归，月余，饮食渐进，以八珍汤加肉桂，三十余剂，疮色乃赤；更以十全大补汤，外以附子饼，年余瘥。
　　一老伤寒表邪未尽，股患流注，发热，以人参败毒散，二剂热止矣；香附饼，叉小柴胡加二陈、羌活、川芎、归、术、枳壳，数剂而消。
　　一妇经不调，两月或三月一至，四肢肿，饮食少，日晡发热。予曰：此脾土气血虚也，用养脾滋气血药，饮食进，则浮肿自消，气血充，则经水自调。彼以为缓，用峻剂先通月经，果腹痛滞不止，遍身浮肿，饮食减，没于木旺之月。
　　
　　卷之八十　外科理例上
　　悬痈
　　悬痈者，患于肛门之前，阴囊之后是也，治之不早，鲜不伤生。凡觉肿痛，急用甘草节煎汤服之，以缓其势，随以本方对证治之。
　　肿发热者，清肝解毒，小柴胡、制甘草之属。
　　肿痛甚者，解毒为主。（以制甘草是也。）不作脓，或不溃者，血虚也，八珍汤。
　　肿痛，小便赤涩者，肝经湿热也，宜分利清肝，龙胆泻肝汤是也。
　　一人谷道前患毒， 痛寒热，此肝经湿热所致，名曰悬痈，属阴虚。先以制甘草，二服顿退，再以四物加车前、青皮、甘草节、制黄柏、知母，四服而消。
　　一人患此， 痛发寒热，以小柴胡汤加制甘草，二剂少退，又制甘草四剂而消。
　　一人肿痛，小便赤涩，以加减龙胆泻肝汤，加制甘草，二剂少愈，以参、 、归、术、黄柏、知母、制甘草，四剂而溃，更以四物加黄柏、知母、参、 、制甘草而愈。
　　一人脓熟不溃，胀痛，小便不利，急针之，尿脓皆利，以小柴胡加黄柏、白芷、金银花，四剂痛止，以托里消毒散，数剂而愈。
　　一人悬痈已溃，但久不敛，脉大无力，以十全大补汤加五味、麦门冬，灸以豆豉饼，月余而愈。
　　一人肿痛发热，以小柴胡加黄连、青皮，四剂少愈，更加以龙胆泻肝汤，数剂而消。
　　凡治悬痈，初起肿痛，或小便赤涩，先用制甘草一二剂，及蒜灸，更以龙胆泻肝汤。若发热肿痛者，小柴胡汤加车前、黄柏、芎、归。脓已成，即针之。已溃，用八珍汤加制甘草、柴胡梢、酒黄柏、知母。小便涩而脉有力者，仍用龙胆泻肝汤加制甘草。小便涩而脉无力者，用清心莲子饮加制甘草。脓清不敛者，用大补剂，间以豆豉饼灸，或久而不敛者，亦用附子饼灸，并效。
　　
　　卷之八十　外科理例上
　　囊痈
　　囊痈之患，湿热下注也。有作脓者，此浊气顺下将流入渗道，因阴道或亏，水道不利而然，脓尽自安，不药可也，惟在善于调摄耳。又有因腹肿渐流入囊，肿甚，则囊自裂开，睾丸悬挂，水出，以杉木炭末敷，外以紫苏叶包裹，仰卧养之。
　　《精要》谓：痈入囊者死。将以为腐肾耶！予治数人，悉以湿热入肝经施治，而以补阴佐之，虽脓溃皮脱，睾丸悬挂，亦不死。但下虚年老者，非大补不起。大抵此证，属阴道亏，湿热不利所致，故滋阴降湿药不可缺。常治肿痛，小便秘滞者，用除湿为主，滋阴佐之。肿痛已退，便利已和者，除湿滋阴药相兼治之。欲其成脓，托里为主，滋阴佐之，候脓成即针之，仍用托里滋阴。若湿毒已尽者，专用托里。如脓清或多、或敛迟者，用大补之剂，或附子饼灸之。
　　脓成胀痛者，急针之，更饮消毒之剂。
　　肿痛，未作脓者，疏导肝之滞湿。
　　肿硬发热，清肝降火。
　　凡脓清不敛，大补血气。
　　已溃者，滋阴托里。
　　一人囊痈，未作脓而肿痛，以加减龙胆泻肝汤，二剂少愈，更以四物加木通、知母、黄柏而消。
　　一人脓熟作胀，致小便不利，急针之，脓出，以小柴胡加黄柏、白芷、金银花，四剂少愈，更以托里散，数剂而消。
　　一人年五十，阴囊肿痛，得热愈盛，服蟠葱散不应，肝脉数，此囊痈也，乃肝经湿热所致。脓已成，急针之，以龙胆汤，脉证悉退。更服托里滋阴药，外敷杉木炭、紫苏末，月余而愈。
