<!-- { "loadSidebar": true } -->
　　一妇因怒两乳肿，兼头痛寒热，以人参败毒散，二剂表证以退；以小柴胡加芎归、桔梗、枳壳，四剂而痊。
　　一妇郁久，乳内结核，余年不散，日晡微热，饮食不思，治以益气养荣汤，嫌缓，乃服行气之剂，势愈甚，溃而日出清脓不止，复求治。诊之脉洪而数，辞不治，又年余，果殁。
　　一妇产次子而无乳，服下乳药，但作胀。予谓：乳皆血气所化，今胀而无乳，是气血竭而津液亡也，当补气血，自有乳矣。与八珍汤，倍加参术，少加肉桂，二十余剂，乳遂生。
　　后因劳役伤竭。
　　盖初产有乳，再而无，其气血只给一产耳，其衰可知。间有产后乳出不止，亦为气虚，宜补药止之。其或断乳，儿不吮亦能作胀，用麦芽炒为末，白汤调服，以散之。若儿吮破乳头，成疮，用蒲公英末或黄连胡粉散掺之，若乳头裂破，以丁香末或蛤粉、胭脂末敷之，并效。
　　一妇郁久，右乳肿硬，以八珍汤加远志、贝母、柴胡、青皮，及隔蒜灸，兼服神效栝蒌散，两月而消。
　　一妇左乳内肿如桃许，不痛，色不变，发热，渐消瘦，以八珍汤加香附、远志、青皮、柴胡，百余剂，又间服神效栝蒌散，三十余剂，脓溃而愈。
　　患者或责效大速，或不戒七情，俱难治。大抵四十余后者，尤难治，盖因阴血日虚也。况医用药，不分经络虚实，未有能保痊也。
　　一妇乳内肿一块，如鸡子大，劳则作痛，久而不消，服托里药不应，此乳劳证也，肝经血少所致。先与神效栝蒌散，四剂，更隔蒜灸，肿少退；再服八珍汤，倍加香附、夏枯草、蒲公英，仍间服前散，月余而消。
　　又有乳疽一证，肿硬木闷，虽破而不溃，肿亦不消，尤当急服此散，及隔蒜灸。此二证，乃七情所伤，气血所损，亦荣证也。宜戒怒，节饮食，慎起居，否则不治。
　　一妇年逾二十，禀弱，乳内作痛，头疼脉浮，与人参败毒散，倍参，一剂表证悉退，但饮食少思，日晡微热，更以小柴胡同六君子，二剂热退食进，方以托里药加柴胡，十余剂，针出脓而愈。
　　一妇亦患此，予谓须多服养气血、解郁结药，可保无害，不信，乃服攻伐之剂，及大如碗口，出脓乃清，不敛而没。
　　一妇因怒左乳作痛，内肿发热，表散太过，致热益甚，以益气养荣汤，数剂热止，脓成痛，针之，不从，遂肿胀大热发渴，始针，脓大泄，以前汤百余剂始愈。
　　一人因怒左乳肿痛，肝脉弦数，以复元通气散，二剂少愈，以柴胡汤加青皮、芎归而消。
　　一后生作劳风寒夜发热，左乳痛，有核如掌，脉细涩而数，此因阴滞于阳也，询之，以酒得，遂以栝蒌子、石膏、干葛、川芎、白芷、蜂房、生姜同研，入酒饮之，四帖而安。
　　夫乳头厥阴所经，乳房阳明所属。厥阴者，肝也，乃女子致命之地，宗筋之所，且各有囊橐，其始 肿虽盛，受患止于一二橐，若脓成不刺，攻溃诸囊矣。壮者犹可，弱者多致不救，所以必针而后愈。用蒲公英、忍冬藤少入酒煎服，即欲睡，是其功也，及觉而病安矣。
　　未溃，以青皮加栝蒌、桃仁、连翘、川芎、橘叶、皂角刺、甘草节，随证加减煎服。已溃，以芎、归、参、 、白芍、青皮、连翘、栝蒌、甘草节煎。
　　一妇乳痈，气血颇实，但疮口不合，百法不应，与神效栝蒌散，四帖少可，更与四帖，及豆豉饼灸而愈。
　　一妇乳痈，寒热头痛，与荆防败毒散一帖，更以蒲公英一握，入酒二三盏，再捣，取酒热服，渣热罨患处而消。此因头痛发热，乃表证也，故用表散。蒲公英俗呼孛孛丁，夏秋间开黄花似菊，散热毒，消肿核，散滞气，解金石毒圣药。乳硬，多因乳母不知调养所致，或忿怒所逆，郁闷所遏，浓味所酿，以致厥阴之气不行，故窍闭而汁不通，阳明之血沸腾，故热甚而化脓。
　　或因乳子膈有滞痰，含乳而睡，口气 热所吹，而成结核，初便忍痛，揉软吮令汁透可散，否则结成矣。治以青皮疏厥阴之滞，石膏清阳明之热，生甘草节行浊滞之血，栝蒌子导毒消肿，或加没药、青橘叶、皂角刺、金银花、当归，或汤或散，佐以少酒，若加艾火两三壮于痛处尤妙。粗工便用针刀，必惹崛病。
　　
　　卷之八十　外科理例上
　　腹痈
　　一人年逾三十，腹患痈肿，脉数喜冷。齐氏曰：疮疡肿起坚硬者，实也。河间曰：肿硬瞀闷，烦躁饮冷，邪在内也。用清凉饮倍加大黄，三帖稍缓；次以四物汤加芩连、栀子、木通，四剂而溃；更以十宣散，去参、 、桂，加金银花、天花粉。彼欲速效，自服温补药，肚腹遂肿，小便不利。仍用清凉饮，脓溃数碗，以托里药治之而愈。
　　一人腹痈 痛，烦躁作呕，脉实。河间曰：疮疡火属，须分内外以治其本。又云：呕哕心烦，肿硬瞀闷，或皮肉不变，脉沉而实，毒在内也。当疏其内以绝其源。用内疏黄连汤，利二三行，诸证悉去，更以连翘消毒散而愈。
　　一人腹痈，脓熟开迟脉微细，脓出后，疮口微脓如蟹吐沫，此内溃透膜也。疮疡透膜十无一生，虽用大补亦不能救，此可为待脓自出之戒也。
　　一人腹内一块，不时作痛，痛则不知人事，良久方苏，诸药不应，其脉沉细，非疮也。
　　河间云：失笑散治疝气，及妇人血气痛欲死，并效。与一服，痛去六七，再服而平。此药治产后心腹绞痛及儿枕痛，尤妙。
　　一人素嗜酒色，小腹患肿毒，脉弱，微痛，欲求内消。予谓：当助胃壮气，兼行经活血佐之，可消。彼欲速效，自用败毒等药，势果盛，疮不溃脓，饮食少思。两月余，复请诊，脉愈弱，盗汗不止，聚肿不溃，肌寒肉冷，自汗色脱。此气血俱虚，故不能发肿成脓，以十全大补汤三十余服，脓成针之，反加烦躁脉大，此亡阳也，以圣愈汤三服，仍以葱汤百服而愈。
　　
　　卷之八十　外科理例上
　　疔疮
　　脉浮数者，散之。脉沉实者，下之。表里俱实，解表攻里。
　　麻木大痛或不痛者，并灸之，更兼攻毒。
　　疔疮，以其疮形如丁盖之状也，多因肥甘过度，不慎房酒，以致邪毒蓄结，遂生疔疮，经曰膏粱之变，足生大疔是也。亦有人患多汗滴入肉食而生，亦有误食死牛马而生，不可不慎。
　　初生，头凹肿痛，赤黄赤黑无复定色，便令烦躁闷乱，或憎寒头痛，或呕吐心逆者是也。急于艾炷灸之，若不觉痛，针疮四边皆令血出，以回疮锭子从疮口 之，贴以膏药，仍服五香连翘汤、漏芦汤等疏下之为效。针之不痛多血者，以猛火烧铁针通赤，于疮上烙之，令如焦炭，取痛为效，亦 前锭子，贴以膏药，经一二日，脓溃根出，服托里散，根据常疗之。如针不痛，其人眼黑，或见火光者，不可治，此毒已入脏腑也。
　　一人足患，作脓，恶寒呕吐，时发昏乱，脉浮数，明灸二十余壮，始痛，以夺命丹一服，肿起，更以荆防败毒散而愈。
　　一人左手臂患之，是日一臂麻木，次日半体皆然，神思昏溃，遂明灸二十余壮，犹不痛，至百壮始痛，以夺命丹一服始肿起，更用神异膏及防风败毒散而愈。
　　一人脚面生疔，形虽如粟，其毒甚大，宜峻利之药攻之，因其怯弱，以隔蒜灸五十余壮，痒止，再灸片时知痛，更贴膏药，再以人参败毒散一服，渐愈。至阴之下，道远位僻，药力难达，若用峻剂，则药力未到，胃气先伤，不如灸之为宜。
　　一人感风毒，面生疔十余枚，肿痛脉数，服荆防败毒散稍愈，尚可畏，更用夺命丹，一服而愈。
　　一妇六十，右耳下天容穴间一疔，其头黑靥，四边泡起，黄水时流，浑身麻木，发热谵语，时时昏沉，六脉乱洪，用乌金散以汗之，就用铍针刺疮心不痛，周遭再刺十余下，紫黑血出，方知疼痛，即将寸金锭子 之疮内，外用提疔子放疮上，膏日贴护。次日汗后，精神微爽，却用破棺丹下之，病即定，其疮溃动，后用守效散贴涂，红玉锭子 之，八日疔出。兹所谓审脉证，汗下之，间外治，次第如此，殊胜不察脉证，但见发热谵语，便投下药，或兼香窜之药，遂至误人远矣。（世人多云：是疮不是疮，且服五香连翘汤。然或中或否，致误者多。盖不审形气虚实，疮毒浅深，发表攻里，所因不同故也，此药善于驱逐，又以五般香窜佐之，与漏芦相间，大黄为佐，大黄入阳明、太阳，性能走不守，泄诸实热，以其峻捷，故号将军，虽各有参 、漏芦、甘草之补药，宁免驱逐之祸乎！）一人胸患，遍身麻木，脉数而实，急针，出恶血，更明灸数壮，始痛，服防风通圣散，得利而愈。
　　一夫人面生疔，肿 痛甚，数日不溃，肺证俱实，治以荆防败毒散，加芩连，稍愈。
　　彼以为缓，乃服托里散，一剂势盛，痛极始悟。再服用凉膈散，二服痛减肿溃，又与连翘消毒散，十余剂而愈。
　　一人唇生疔疮以五日，肿硬脉数，烦躁喜冷，此胃经积热所致。先以凉膈散，一服热去五六；更与夺命丹，二粒肿退二三；再以荆防败毒散，四剂而愈。
　　一人患之，发热烦躁脉实，以清凉饮下之而愈。
　　一郑氏举家生疔，多在四肢，皆食死牛肉所致，刺去恶血，更服紫金丹，悉愈。
　　一人唇下生疔，脉证俱实，法宜下之，反用托里，故口鼻流脓而死，是谓实实之祸也。
　　一老妇足大指患疔，甚痛，令灸之不从，专服败毒药，致真气虚而邪气愈实，竟不救。
　　盖败毒药，虽能表散疮毒，然而感有表里，所发有轻重，体段有上下，所禀有虚实，岂可一概而用之耶？且至阴之下，药力难到，专假药力，则缓不及事，不若灸之为速，故下部患疮，皆宜隔蒜灸之，不痛者，宜明灸之，及针疔四舋，去恶血，以夺命丹一粒入疮头孔内，仍以膏药贴之。若患在手足，红丝攻心腹者，就放丝尽处刺去恶血，宜服荆防败毒散。若丝近心腹者，宜挑破疮头，去恶水，以膏药贴之。如麻木者，服夺命丹，如牙关紧急，或喉内患者，并宜噙一二丸。
　　疔疮，丹溪用磁石为末，苦酒和封之，根即出。
　　又方 巴豆（十粒） 大半夏（一粒） 大附子（半个） 蜣螂（一枚）上各为末，用麝和，看疮大小，以纸绳子围疮口，以药泥上，用帛贴敷，时换新药，以瘥为度，活人甚多。
　　
　　卷之八十一　外科理例（下）
　　脑疽
　　肿痛未作脓者，宜除湿消毒，黄连消毒饮之类。大痛或不痛、或麻木者、毒甚者，隔蒜灸之，更用解毒药。肿痛便秘者，邪在内也，宜泄之；不甚痛或不作脓者，虚也，托里为主；不作脓及不溃，俱宜托里。脓成而痛者，针之，更以托里。脓溃而多及不敛者，大补气血。
　　烦躁饮冷，脉实而痛，宜泻火。
