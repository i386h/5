<!-- { "loadSidebar": true } -->
　　凡妇人怀胎二三个月，惯要堕落，名曰小产。此盖由体弱气血两虚，脏腑火多，血分受热，以致然也。医家又谓安胎多用艾附、砂仁热补，尤增祸患而速堕矣。殊不知血气清和，无火煎烁，则胎自安而固。气虚则提不住，血热则溢妄行，欲其不堕，得乎？香附虽云快气开郁，多用则损正气；砂仁快脾气，多用亦耗真气。况香燥之性，气血两伤，求以安胎，适又损胎而反堕也。今惟千金保孕丸、泰山磐石散二方，能夺化工之妙，百发百效，万无一失。甫故表而出之，以为好生君子共知也。
　　千金保孕丸 治妇人有孕，惯要小产，服此则免堕胎之患。
　　杜仲（四两，同糯米炒断丝） 川续断（酒洗，二两）上为末，山药煮糊为丸，如梧桐子大。每服八十五丸，空心米饮下。忌酒醋，戒恼怒。
　　泰山磐石方 治妇人气血两虚，身体素弱，或肥而不实，或瘦而血热，或脾胃少食，四肢倦息，素有坠胎之患。此方平和，兼补气血。脾胃觉有热者，倍加黄芩，少用砂仁；觉胃弱者，多加砂仁，少用黄芩。更宜戒欲恼，远酒酸辛热之味，永保无堕。
　　人参 黄 （各二钱） 白术 炙甘草（五分） 当归（一钱） 川芎 白芍药 熟地黄（各八分）续断（一钱） 糯米（一操） 黄芩（一钱） 砂仁（五分）上水钟半，煎七分，食远服。但觉有孕，三五日常用一服，四月之后方无虑也。
　　
　　卷之八十五　胎产须知
　　产前余论
　　妊娠之妇，大宜寡欲为先。其于妇人，或未谙此。然则男子亦有所不谙者，岂不愚哉！至于坏妊，犹有房事，殊不知情欲一动，血气皆燔，脏腑皆为之不宁，胎息因之而弗安者矣。不特此也，寡欲二字，义甚扩充。凡所谓起居食息、七情六淫，一有遇触冒，则火随之而燔，俱是欲也，宁不皆寡而节合于中乎！故妊娠但当清热养血为主，药以四物汤加白术、条芩。其有杂证，用此增减治之。以至临产之月，不宜登高涉险，贪睡怀忧，须要时常行步，以运动之，庶得血气畅通而产自易也。殆夫生产之难者，皆由妊妇未尝预闻讲说生育道理，不能临事无眩，至期怆惶，用力失宜，因有难产之患矣。是故有机生者，则先露手；有逆产者，则先露足；有坐生者，则先露臀。此皆用力太早之过。当夫脐腹疼痛之初，儿身才转而未顺，用力一逼，遂至横逆。若正产时，子如梦觉，自能翻身，坼胞求路，则随浆水而下，此易产之常道也。若或胎息体弱，犹如梦寐未醒，转头迟滞，不能随浆而出。浆水既涸，则子宫干涩，污血闭塞道路，子无所从，以致不顺。当产之际，浆水下久，而犹不就分解者，急服催生之药遂之。慎不可惊慌喧嚷，只用历练老成经惯妇人一二扶持，不可急遽便欲为生，莽撞下手，因而伤早，触逆胎元，甚至子母倾危，职皆由于此也，可不慎哉！可不慎哉！
　　卷之八十五　胎产须知
　　临产须知
　　（一十四条）一、临产宜择年高得当稳婆，及纯谨妇人一二扶持，凡闲杂一应外来之妇、丧服秽浊之人，预宜杜绝，勿令触犯胎气，致产不利。产后客气犯小儿，亦主为害。
　　一、妊娠月满，不可占卜问神，巫觋之徒，哄吓谋利，妄称凶险不顺等辞，何如祷神HT ，保产妇？闻之忧疑恐惧。夫惟忧虑则气结，气结则滞而不顺，必至于难产。如犯此类，宜服达生散，以顺其气。方觉腹痛，不可便欲为生，怀疑巫说，惊动太早，则举家霍乱，致产不利有之。
　　一、临月忽然腹痛，或作或止，或一二日，或三五日，胎水已来，腹痛不密者，名曰弄胎，非当产也。又有一月前，忽然腹痛，如欲便生，却不产者，名曰试月，非当产也。凡腹痛，胎水来与不来，俱不妨事，但当宽心候时。若果当生，痛极不已，胎孕偏陷，腰间重胀，谷道挺迸，浆水淋下，其儿遂生。此乃正产，自有其时，如瓜熟蒂悬、果熟自落之类。
　　一、初觉腹痛，而腰不甚痛者，未产也，且须熟忍行动，不能行者可凭物而立，行得又行。
　　一、将产之时，产妇痛甚，不肯舒身，行动固执，曲腰睡卧，胎元转动，寻到生门，已被遮闭，如此再三，胎已无力，决至难产。
　　一、初觉微痛，且当任意坐卧，勉要饮食，毋致临产乏力。
　　一、产初觉欲生，便须惜力调养，不可用力妄施，儿身方转，竟被用力一逼，令儿错路，以致横逆。须待临至产门，用力一逼，儿则下生，此所以当其用力也。若时候未到，用力徒然。
　　一、凡临产如觉心中烦闷，可用白蜜一匙，热水调服。
　　一、未产之先，或烦渴欲饮水者，只可与米饮绿豆汤为佳。
　　一、将产妇如觉饥饿，可吃稠软白粥，勿令饥渴，以乏气力，不可食硬饭、滋粽难化之物。
　　产时用力太乏，脾虚不能消磨，产后恐成伤食之病。
　　一、产后或服催生符法，宜以温酒、温水服之，不可服凉水，况血得寒则凝，血一凝则胎滞不利，反致难产。
　　一、产妇临月，不可洗头，以免横生逆产。
　　一、产妇临时胞浆未下，但只稳守无妨。胞浆破后一二时辰不生，便宜急服催生之药。
　　夫胞浆乃胞内养儿之水也，儿既坼胞，其水即来，胎亦随下，此为易产。若胎元无力，转头迟慢，浆水下尽，即污血闭塞门户，令子无路可通，故难产也。宜用催生丹、滑石散、益母丸之类，逐去恶血，开滑子官，庶乎易矣。
　　一、凡临产，房中不得喧嚷惊慌，宜闭户，静以待生。
　　
　　卷之八十五　胎产须知
　　药方
　　济阴返魂丹专治横生逆产，胎前产后一切诸证，引下于后。
　　益母草（八两，一名野生麻，一名充蔚子。方梗，叶类火麻，对叶而生。四五月节间开紫花，白花者不是，可为丹家之用。端午日或小暑日俱可收采，连根透置风虎，阴干。用时以手摘去根，不犯铁器，石臼捣烂，磨罗为细末，听用） 川当归（七钱） 赤芍药（六钱） 南木香（五钱）上为末，炼蜜和丸，如弹子大。每服一丸，好酒、童便各半化下。或丸如梧桐子大，酒便各半，吞三十丸。凡产仓卒未合，只生用益母草捣烂绞汁，入蜜小许，服之，其效甚大。
　　《本草》云：此草胎前无滞，产后无虚，故名益母。
　　一、胎动不安，下血不止，及腹作痛，或作声者，用温米汤送下。
　　一、胎前一切难产不顺，子死腹中，胀满不下，心痛心闷，酒便化下，或炒盐汤下。
　　一、月经不调，好酒下，或四物汤下。
　　一、临产并产后，各先服一丸，童便、酒下，安魂定魄，气血自调顺，诸病不生。
　　又能破血止痛，养脉息，调经络，易产如神。
　　一、产胞衣不下，脏腑虚羸，五心烦闷躁热，败血流入衣中，胀而难出，用好酒化下。
　　一、产起卧不得，眼前黑暗生花，或血热口干，烦躁而渴，心神昏乱，如见鬼神，不思饮食，伤风发热，手足麻木，百节疼痛不可忍者，浓薄荷汁，酒、便各半送下。
　　一、产后气壅，喘嗽，胸膈不利，恶心，口吐酸水，及四肢浮肿，两胁刺痛，举动无力，温酒送下。
　　一、产后恶血未尽，留滞作块，恶露冲心，腰腹作痛，大便秘，小便涩，中风吐逆，失音不语，不省人事，酒便化下。
　　一、产后寒热往来，盖因败血伤心则热，伤脾则寒，状如疟疾，或腹痛，温米汤、桂枝汤任下。
　　一、产后痢疾，后重血泻，枣汤下。
　　一、产崩中下血，漏下不止，乌梅汤下，或糯米秦艽汤下。
　　一、产赤白带，艾汤下。
　　一、治奶痈，益母末酒调敷，或生取烂捣敷亦可。
　　一、能治小儿疳痢等疾，或取叶以砂罐煮粥食之，加蜜于汁中，饮之皆效。
　　益母膏 治妊妇一切诸病，及产后诸病。
　　益母草根据前采法，不限多少，连根茎叶洗净，用大石臼石杵捣烂，以布滤取浓汁，入砂锅内，文武火熬成膏，如黑砂糖色为度，入瓮罐收贮。每服二三匙，酒便调下。或诸血病，汤药中加一匙服，其效尤妙。
　　催生丹 治横生逆产。
　　兔脑髓（腊月取去皮及筋膜，研如泥） 乳香（钱半，另研） 麝香（钱半，另研）母丁香（二钱，为末）上三味和匀入兔髓，丸如芡实子大，阴干，油纸密封。临产服一丸，温酒送下，易产。
　　经验滑石散 治产难。水下胞干，胎滞不生，用此最效。
　　滑石（飞过，一两） 白蜜 香油（各半盏）上将油蜜慢火熬熟，三四沸，掠去沫，调滑石末顿服。外以油调于产妇脐腹，上下摩之立效。
　　牛膝汤 治妇人生产不顺。
　　牛膝（酒洗） 瞿麦（各一钱） 当归（酒洗） 木通 滑石（各二钱） 冬葵子（一钱二分，炒研。如无，用黄蜀葵花亦可）上水二钟，煎一钟，食前温服。须先制预备，至期从容煎为佳。
　　猪肝蜜酒 治产妇胎水下早，干滞难产。
　　猪肝 白蜜 醇酒（各一升）共煮作二升，分三服。若难吃，随多少细细吃之。
　　催生遇仙方蓖麻子（四十九粒，去壳） 蛇蜕（一条， ） 朱砂（研末） 雄黄（研末。各二钱）上为细末，晚米粥丸，弹子大。临产时先用花椒汤洗脐，纳药一丸于脐中，仍以浓纸一层覆药上，外用软帛束之，产毕取下，一丸可用数次。
　　乌金丸 治难产催生及产后诸病。
　　阿胶（炒，一两八钱） 熟艾（净一两） 谷芽（晒干，二两） 苏木（一两） 败笔（即旧笔尖，九个，火 过，存性） 龙衣（即蛇蜕全者一条，新瓦慢火培燥，研）上为细末，炼蜜丸，如芡实子大。每服一丸，童便、酒调化下。
　　凡制乌金丸，择天德天医，生气吉日，斋戒致诚，凝神定虑，洒扫净室，忌一切妇人、鸡犬、闲杂不洁之人，至夜分寂静，先念净心咒语，方可丸合。咒曰：天精精，地宁宁，精精宁宁，左朝北斗，右朝北辰，人逢此药，各保安宁，急急如律令。
　　乌金丸秘诀歌：阿胶十八遇真仙，洁净龙衣只一联。
　　谷麦生芽三寸位，文房败笔数根坚。
　　五月五日收熟艾，匀匀苏木分两全。
　　学人若凭根据此诀，免教产妇入黄泉。
　　择日静虚修制药，病患此日定安痊。
　　柱香散 治胎死腹中不下。
　　桂心（三钱） 麝香（五分）上为末，作一服，酒调下。
　　伏龙肝散 治产妇横逆，子死腹中。
　　伏龙肝（即灶心红土） 百草霜（即锅底灰） 白芷（各等分）上为细末，酒便各半，调服二钱，不下再服，效。
　　
　　卷之八十五　胎产须知
　　催生用药时宜
　　夏暑月用五苓散三钱，黄蜀葵子半合，研，煎汤下。
　　冬寒月用五积散三钱，黄蜀葵子半合，研，煎汤下。
　　
　　卷之八十五　胎产须知
