<!-- { "loadSidebar": true } -->
　　少壮既往，岁不我与。孔子曰：及其老也，血气既衰，戒之在得。盖因马念车，因车念盖。未得之，虑得之；既得之，虑失之。趑趄嗫嚅而未决，寤寐惊悸而不安。夫二五之精，妙合而凝，两肾中间，白膜之内，一点动气，大如箸头，鼓舞变化，开阖周身，薰蒸三焦，消化水谷，外御六淫，内当万虑，昼夜无停，八面受攻。由是神随物化，气逐神消，荣卫告衰，七窍反常，啼号无泪，笑如雨流，鼻不嚏而出涕，耳无声而蝉鸣。吃食口干，寐则涎溢。溲不利而自遗，便不通而或泄。由是真阴妄行，脉络疏涩。昼则对人瞌睡，夜则独卧惺惺。故使之导引，按摩以通彻滞固，漱津咽液以灌溉焦枯。若扣齿集神而不能敛念，一曝十寒，而徒延岁月。虽云老者非肉不饱，肥则生风；非帛不暖，暖则多淫。 幸补药者，如油尽剔灯，焰高而速灭。老子云：以其浓生，所以伤生也。况有明修礼貌，暗伏奸雄，萌 腐其肠胃，脂粉惑其清真，孤阳独盛，水谷易消。自恃饮啖过人，恣造欺天之罪，宿缘既尽，恶报临头。其或厌妖沉酣，身居勤俭，志益贪婪，方聚龟毛之毡，忽作女子之梦。宋齐丘《化书》云：悭贪者化为狗，暴勇者化为虎。虽然身未迁谢，业已成行矣。先贤诗云：克己工夫未肯加，吝骄封闭缩如蜗。试于静夜深思省，剖破藩篱即大家。先贤戒曰：积金以遗子孙，子孙未必能保；积书以遗子孙，子孙未必能读。
　　不如积阴 于冥冥之中，以为子孙无穷之计。庞居士诗云：北宅南庄不足夸，好儿好女眼前花。一朝身没一丘土，又属张三李四家。张紫阳诗云：人生须有百年期，寿夭穷通莫预知。
　　昨日街头方走马，今朝棺内已眠尸。妻财遗下非君有，罪业将行难自欺。大药不求争得遇，遇之不炼更迷痴。盖年老养生之道，不贵求其充，当以前贤破幻之诗洗涤胸中忧结，而名利不苟求，喜怒不妄发，声色不因循，滋味不耽嗜，神虑不邪思。无益之书莫读，不急之务莫劳。
　　三纲五常现成规模，贫富安危且据见定。邵康节云：美酒饮教微醉后，好花须看半开时。又云：爽口物多终作疾，快心事过必为殃。与其病后求良药，孰若病前能自防。又诗云：虑少梦自少，言稀过亦稀。帘垂知日永，柳静觉风微。但看花开谢，不言人是非。何须寻洞府，度世也应迟。
　　庞居士云：但愿空诸所有，慎勿实诸所无。余亦有诗云：世人用尽机关，只为贪生怕死。我有安乐法门，直须颠倒于此。晋有祁孔宾夜间读书，忽闻窗外云：祁孔宾，隐去来。修饰人间事，甚苦不堪偕。所得未毫铢，所丧如山崖。晁文元公《法藏碎金》云：众所好者，虚名客气，见利羡财。予所好者，天机道眼，法要度门。又云：观身无物，从幻化缘生；观心无物，从颠倒想生。又云：身有安全败坏者，事之报也，即世而可见；性有超升沦坠者，行之报也，异世而不知。譬如形声之有影响，必然之理也。又云：人有疾苦，或多偶尔。非固所作，无如之何。
　　历观纪化之躯，而有甚于此者，能推此理，足以自觉。又云：仕宦之间，暗触祸机。衽席之上，密涉畏途。轮回之中，枉入诸趣。古人云：心死形方活，心强身即亡。《金刚经》云：何降伏其心川。《老子颂》云：你喜我不喜，雁飞思塞北。莺忆旧窠归，秋月春花无限意，个中只许自家知。虚净天师云：灵台皎洁似冰壶，只许元神里面居。若向此中留一物，平生便是不清虚。老子云：虚其心，实其腹。是皆融智能，黜聪明，而宅天和，以却百邪者也。岂比夫三千六百傍门小法，加之于万境煎熬之心，而头上安头，又以金石草木刚烈之剂，饵之于丧津枯涸之体，而求补益哉？历观前人以不仁成家，以仁而保家者有之矣。如以不仁而得，复以不仁而守者，祸不旋踵也。《晋书》传云：石季龙僭称帝号，发近郡男女十六万，车十万乘运土筑华林园。扬州送黄鹄雏五，颈长一丈，声闻十余里，泛舟于玄武池。命子石宣祈于山川，因而游猎，乘大辂，羽葆华盖，建天子旌旗，十有六军戎卒十八万，出自金明门。季龙从其后官升凌霄观望之，叹曰：我家父子如是，自非天崩地陷，当复何愁？但抱子弄孙日为乐耳。宣所过三州十五郡，资储靡有孑遗。季龙复命子石韬亦如之。出自并州，游于秦晋。宣素恶韬宠，是行也，嫉之弥甚。于是相图之计起矣。
　　俄而，宣使刺客杀于佛舍，又欲谋不轨。事发，季龙杀之。季龙既死，其后歼焉。呜呼！季龙之富贵而不足恃，而今之碌碌者十百之帑，又奚足以作威福而造业因哉？余虽枯槁幽栖，而衣冠出处未尝用馊馅故事，以孔子之性与天道不可得而闻也，故托佛以言性耳。佛云：一切山河大地皆从如来性流出，然则佛之一字乃一切有情之觉，灵也。实为大罗空劫先天之祖气，即元始天尊是也。人人皆抱此灵而不自觉，故佛经云：一切众生本来成佛，以不觉，故名曰众生；以觉，故名曰佛。今之地狱变相，乃唐太宗以入冥境界，命宰相阎立本图画以示人。余少年滑稽之时，未尝不在笑淡之下。一日在外，因病困极，恍惚所见，与吾家骨肉所梦同日境界因缘无有少异，遂绝口不敢戏谑。后读史传语录文本，始知近代以来王公卿士于佛书中获大安乐者不可枚举。故韩昌黎排之至甚，而终得法于大乘；欧阳文忠公恶之如雠敌，而又号为六一居士。
　　岂非自有所得而翻然而改者欤？悲夫！世人不明佛心而溺于佛事，故粱武帝之祸，侯景至而不知；秦始皇欲仙，徐福去而不返。况夫琐琐胜事，而能胜其业障乎？夫业障之心，以酒为浆，以妄为常，念念迁谢。昼夜呼吸一万三千五百息，一息脉行三寸，元气周身，脉行八百一十丈，寒来暑往之诱，物迷神明流之远矣。养生之士以此为主，则是认贼为子，岂不谬哉？故岐伯曰：出入废则神机化灭，升降息则气立孤危。《易》曰：精气为物，游魂为变是也。昔有二人就余以辩生死事大者。一曰：人之有生也，赋性于天，养命于地，百年之身，仁义而已。及其终也，清魂归天，浊魄归地，夫复何疑？一曰：人之生也，以生为我，以得为强，以妄为常；虫秽之仓，愁虑之囊；或为之让，或为之攘，均为之孳孳。一名残忍，一名忠良。拘之则心目外寇，纵之则血气内戕。欲持其要，莫知所长。业识茫茫，一息不来，乌知其何往？余各以一诗遗之，其一曰：原始要终理不讹，四非庄敬怕蹉跎。平生不践中庸地，一曲阳关没奈何。其二曰：超凡一句绝商量，说破教君笑断肠。一切顺为生死事，莫令厌恋作心王。有人能如此，便见养生主也。大抵桑榆之景，劳逸不同，盖劳心者甚于劳力者耳。善为心主者，劳亦如是，逸亦如是，如鱼饮水，冷暖自知也。人生五十者精力将衰，大法当二十日一次施泄。六十者当闭固勿泄也，如不能持者，一月一次施泄。过此皆常情也，不足为法。凡肥盛强浓者，自壮至老，衣食与药，并用疏爽。肉虽多，不使胜食气。果宜枣柿藕，菜宜韭与萝菔。饮食饥时先进热物，然后并宜温凉及时，勿恣食粘滑烧炙煎爆辛辣燥热之味，防有内郁风痰，外发痈疽之证。虽清瘦而素禀强实兼有痰证者，与此同法。清 虚弱者，自壮至老，衣服与药皆宜温浓。性寒伤胃，腥膻 炙生冷油腻并宜少食。如肥而素禀滑泄虚寒易感者，与此同法。其余扶衰润槁之方各类于后。
　　
　　卷之八十六　老老余编（上）
　　养老编
　　孔子曰：父母之年不可不知。圣言所包自广，若必待亲终，然后尽于大事，亦非圣贤之意。
　　君子曰：曾元养小体。曾子岂安养小？或因贫富丰俭之不同，或偶因珍奇之一事。
　　人子父母之奉，不在富奢，虽一橘亦可奉亲。故谚曰：人能以爱子之心爱亲，孝矣。若非理之奉，亦不为孝。
　　古人有对客烹鸡，已而供母者，今人却不能然。
　　父母之言或有差错，人子不可对人质正，待后言之。如不害事，亦不必言。
　　凡百家事，人子必须与亲商榷，然后行之，庶免乖忤。若亲意坚执，小有未善，亦当勉从。
　　父母贤明，自是均一。或有所偏向，财帛不均，为子者必自解，曰：此财帛父母之物也。
　　若初不有此，奈何？有或遇水火盗贼失去，又将奈何？其不才之子，必怨对其亲，或至终身不相见者有之，尚得谓之人子乎？何其卑弱之甚也。
　　人各有所偏，偏处最明，善道君亲者，必自明处傍引正之。人子谏亲，知其必不肯从，必浓结亲之挚友，或所亲信之人，于其不意之中解之，必致其情。
　　
　　卷之八十六　老老余编（上）
　　起居编
　　老人火衰必自多寒，又不胜衣，当以熟绢软布为之，所套花绵，年换新者。
　　父母送终之具，五十以后即当渐备，常以夏月为惧。
　　春时遇天气顿暖，不可顿减绵衣。缘老人气弱骨疏，风冷易伤，才透春时，但多令夹衣，遇暖之时，一重重渐减，即不致暴伤也。
　　老不耐风，非不耐风也，只当调气尔；少不耐劳，非不耐劳也，只当调脾尔。
　　六十忌入房户，所以辅衰，故重性命也。
　　人年五十以上皆常大便不利，或成苦下痢。有斯二疾常须预防。若秘涩则宜数食葵菜等滑物，如其下痢宜与姜韭温热之菜。老人于四时之中常宜温食，不得轻之。
　　养老之要，耳无妄听，口无妄言，身无妄动，心无妄念，此皆有益于老人也。又当爱心，每有诵念，无令耳闻，此为要妙耳。
　　老人之道，常念善，无念恶；常念生，无念杀；常念信，无念欺。无作博戏，强用气力，无举重，无疾行，无喜怒；无极视，无极听；无大用意，无大思虎；无吁嗟，无叫唤；无歌啸，无啼泣；无悲愁，无哀恸；无庆吊，无接对宾客。能如此者，可无至病，长寿斯必也。
　　老人常避大风、大雨、大寒、大暑、大雾、霜、霰、雪、旋风、恶气，能不触冒者，是大吉祥也。
　　老人所居之室，必须大周密，无致风隙也。
　　老人须知服食将息，调身按摩，摇动肢节，导引行气，不得对面杀生，以奉养也。
　　
　　卷之八十六　老老余编（上）
　　药饵编
