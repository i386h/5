<!-- { "loadSidebar": true } -->
　　丹溪云：人生至六十、七十之后，精血俱耗，平居无事已有热证，何者？头倾目眩，肌痒溺数，鼻涕牙落，涎多寐少，足弱耳聩，健忘眩晕，肠燥面垢，发白眼花，久坐兀睡，未风先寒，食则易饥，笑则易泪，但老境无不有此。或曰：《局方》用乌附丹剂多与老人为宜，岂非以年老气弱下虚，理宜用温补？今皆以为热，乌附丹剂将不可施之老人耶？曰：奚止乌附丹剂不可妄与，至于好酒腻肉、湿面肉汁、烧炙煨爆，辛辣甜滑皆在所慎。或者又曰：甘旨养老，经训具在，为子与妇，一有不及，孝道便亏，而吾子之言若是，其将有说以通之乎？曰：正所谓道并行而不相悖者，请详言之。古者井田之法行，乡闾之教兴。人知礼让，比屋可封。肉食不及幼壮，五十方才食肉。当时之人血气充和，筋骨坚凝，肠胃清浓，甘旨养老，何由致病？今则不然，幼小食肉，强壮恣饕。比及五十，疾巳 起，气耗血竭，筋柔骨痿，肠胃壅阏，涎沫充溢，而况人身之阴，难成易亏。六七十之后，阴不足以配阳，孤阳几欲飞越，因天生胃气尚尔留连，又藉水谷之阴稽縻而不走耳。所陈前证皆是血少。经曰：肾恶燥。乌附丹剂非燥而何？夫血少之人若防风、半夏、苍术、香附俱是燥剂且不敢多，况乌附丹剂乎？或者又曰：一部《局方》悉是温热养阳，吾子之言无乃谬妄乎？子曰：《局方》用燥剂，为劫湿病也，湿得燥则豁然而收。《局方》用暖剂，为补虚病也，补肾不如补脾，得暖则易化而食进，下虽暂虚，亦可少回。《内经》治法，亦许用劫，正是此意。盖为质浓而病浅者设也，此亦儒者用权之意，若以为经常之法，岂不太误？彼年老者，质虽浓，此时亦近平薄；病虽浅，其本亦易于发，而可劫药以取远效乎？若夫形肥者血多，形瘦者气实，间或有可劫者，设或失手，何以收救？吾宁稍迟，可以计出万全，岂不美乎？乌附丹剂其不可轻试也，明矣。至于饮食，尤当谨节。夫老人内虚脾弱，阴亏性急。内虚胃热，则易饥而思食；脾弱难化，则食已而再饥。阴亏难降则气郁而成痰，至于视听言动皆成废懒，百不如意怒火易炽。虽有孝子孝孙，亦是动辄扼腕，况未必孝顺乎？所以物性之热者，炭火制作者，气之辛辣者，味之甘腻者，其不可食也，明矣。虽然，肠胃坚浓，神气深壮者，世俗观之何妨奉养，从口固快一时，积久必为患害。由是观之，多不如少，少不如绝，爽口多疾，浓味措毒。前哲格言犹在人耳，可不慎欤？或曰：如子之言，殆将绝而不与，于汝安乎？予曰：君子爱人以德，小人爱人以姑息，况施于所尊者哉？惟饮与食将以养生，不以致疾，若以所养转为所害，恐非君子之所谓孝与敬也。然则如之何则可？曰：好生恶死，好安恶病，人之常情。为子为孙必先闻之以义理，晓之以物性，旁譬曲喻，陈说利害，意诚辞确，一切以敬慎行之，又次以身先之，必将有所感悟，而无扦格之逆矣。吾子所谓绝而不与，施于有病之时，尤是孝道。无病之时，量酌可否，以时而进。某物不食，某物代之，又何伤于孝道乎？若夫平居闲话，素无开导诱掖之言，及至饥肠已鸣，馋涎已动，饮食在前，馨香扑鼻，其可禁乎？经曰：以饮食中养之，中之一字恐与此意合，请勿易看过。愚谓然而医书《内经》曰：阴阳之妙，变化无穷，造化皆出于此。如秦越人演八十一难，止得《内经》中一二，仲景取其伤寒一节，刘守真以热论变仲景之法，李明之以饮食劳役立论。恐先仲景书者以伤寒为主，恐误内伤作外感；先明之之书者，以胃气为主，恐误外感为内伤；先守真书者，以热为主，恐误以寒为热。不若先主于《内经》，则自然活泼泼地。或曰：今之医，但看《脉诀》以为诊视，阅诸方书便可治病，似为简便。先生之教读《内经》，虽识病，无方可据，《脉经》千条万绪，难以抚寻。曰：只欲如此，人之生命至重，非积岁月之功，岂可便视人之疾？前人立论制方，有与《内经》意合者，有穿凿者，立意偏者，有因病患之虚实形气脉证而制方，有病之变化无穷，人之形志苦乐不一，有地土所宜，证有相似，治有不同。不读《内经》，便与据方施治，若有差误，死不复生。人虽不知，于心安乎？脉理精微，通阴阳造化之理，千变万化，圣人尚论其端绪，秘其蕴奥。善为脉者，从而推展，岂高阳生数语之《脉诀》能尽无穷之病耶？斯为医之可法，然事亲者，固当知医之事，亦不可不知医之为事。医士果良，则亲疾可托也。司马温公曰：父母有疾，专当以迎医、验方、合药为务，则知医岂非人子之事哉？程子曰：病卧于床，委之庸医，比之不慈不孝。事亲者亦不可不知医。然委之庸医，是不知医之为事也。噫！大抵医药之道，奚可草草而为哉？二子之言，良有以也。
　　高年之人多有宿疾。积气所攻，则精神昏倦，宿患发动。又复经冬已来，拥炉熏衾，啖炙饮热，至春成积，多所发泄，致体热头昏，膈壅涎漱，四肢劳倦，腰脚不任，皆天所发之疾也。常宜体候，若稍觉微疾，不可复行疏利，恐伤脏腑，别生余疾，俱只用消积和气凉膈化痰之药消解而已。
　　夏月老人尤宜保扶，若檐下故道，穿隙破窗，皆不可纳凉，此为贼风，中人暴毒。宜居虚堂静室、水次木阴，洁净之处，自有清凉。每日侵晨进温平暖气汤散一服，饮食温软，不令太饱，但时复进之。渴用饮粟米温饮，豆蔻热水；生冷肥腻，尤宜戒之。缘老人气弱，当夏之时，纳阴在内，以阴弱之腹，当冷肥之物，则多成滑泄，一伤真气，卒难补复。若是气弱老人，夏至以后，宜服不燥热平补肾气暖药三二十服，以助元气，若苁蓉丸、八味丸之类无妨。
　　冬月最宜养老密室。温净衾服，调其饮食，适其寒温。大寒之日，山药酒肉时进一杯，以扶衰弱，以御寒气。不可远出，触冒严风，缘老人血气虚怯，真阳气少，若感寒邪，便成疾患，多为嗽逆、麻痹、昏眩之疾。
　　炙爆燥毒之物尤切戒之。若食炙爆燥热之物，故多有壅噎、痰嗽、咽目之疾。亦不宜澡沐，阳气内蕴之时，若加汤火所逼，须出大汗。高年之人阳气发泄，骨肉疏薄，易为伤动，多感外疾。
　　惟早眠晚起，以避霜威，朝宜欲少醇酒，然后进粥，临卧宜服快脾消化药一服。
　　
　　卷之八十六　老老余编（上）
　　饮食编
　　凡老人有患，宜先以食治，食治未愈，然后命药。此养老人大要之法也。
　　新登五谷，老人不宜多食，动一切宿疾。
　　夫善养老者，非其书勿读，非其声勿听，非其务勿行，非其食勿食。非其食者，所谓猪豚鸡鱼、蒜 、生菜、生肉、白酒、大酢大咸也，常学淡食。至于黄米、小豆，此等非老者所宜食，常宜轻清甜淡之物，大小麦面等为佳。又忌强用力咬啮坚硬脯肉，反至折齿破龈之弊。常不饥不饱，不寒不热，善行作坐卧言谈语笑寝食，造次之间能行不妄失者，则可延年益寿矣。
　　养老之道，食必忌杂，杂则五味相挠，食之作患，是以食取鲜之，务令简少。饮食当今节俭，若贪味伤多，老人肠胃皮薄，多则不消，膨胀短气必致霍乱。夏至以后，秋分以前勿进肥浓羡HT 酥油酪等，则无他矣。夫老人所以多疾者，皆因少时春夏取凉过多，饮食太冷，故其鱼 、生菜生肉腥冷物，多损于人，宜当断之。惟乳酪酥蜜，常宜温而食之，此大利益老年。虽然，卒多食之，亦令人腹胀泄痢。人年五十始衰，脾胃虚薄，食饮不多，易饥易饱，不得日限三餐，察其情而渐加之。
　　人年七十以后，血气虚惫，全赖饮食扶持，且脾胃渐弱，容受渐少，随饱又饥，故须夜间饮食亦不可缺，若干糕、熟枣、面粟之类，常置卧侧，砂铫铜罐常在炉边，庶不有失。
　　老人吃食大要十分软烂，易得消化，醇酒每进数杯，助其血气，不得过多。若生冷硬物、酸老之酒切莫近之，恐乘快进用，致有后悔。吾先封君，享年八十有九，上食曾经知之。
　　
　　卷之八十七
　　老老余编（下）
　　姜橘汤 治老人噎病，胸满塞闷，饮食不下。
　　生姜（二两切） 橘皮（一两）上水二升煎取一升，不拘时渐服之。开胃口，进饮食。
　　白米饮 治老人噎食，入口即塞涩不下，气壅欲吐。
　　白米（四合，研） 舂头细糠米（一两）上煮饮熟，下糠末调之，空心服食尤益。
　　苏煎饼子 治老人冷气塞壅，虚弱食不下。
　　土苏（二两） 白面（半两，以生姜汁二合调之。
　　上如常法作之，空心常服，润脏腑和中。
　　椒面粥老人噎食，胸胁逆满，食不下。
　　蜀椒（末，五钱） 白面（五两）上以苦酒浸椒一宿，明旦取出以拌面中，今煮熟，空心食之，日二服。
　　苏子粥 治老人上气喘逆，香港脚不能履。
　　紫苏子（一两，熬研细以小投取汁） 粳白米（四合，净淘。）上煮作粥，临熟时下苏子汁调之，空心食，日一服亦温中。
　　制猪肚补老人虚羸之气。
　　猪肚（二枚，洗如常法） 人参（半两） 粳米（三合 干姜（二钱，炮） 川椒（去目及不开者，二钱，微炒） 葱白（去茎）上诸药捣细末，入米和合，入猪肚中缝合，水五升，铛中煮熟，空心食已，饮酒一杯。
　　枸杞煎 治老人虚弱。
　　生枸杞根（细锉一斗，以水五斗，煮至一斗五升，澄清） 白羊脊骨（一具，锉碎煮去滓用）上用枸杞汁煮羊骨水，缩至五升，乃滤去骨以瓷盒盛。每用一合，食前温酒一盏调服。
　　制羊头 治老人劳伤虚损。
　　白羊头（一具） 草蹄（烧令黄色，刮去皮） 荜茇（各五钱） 胡椒 干生姜（半两）葱白（切） 豆豉（各半升）上用水先煮头蹄，半熟入药，更煮令烂，去骨。空腹任意食之，日一具，满七具止。
　　禁生冷，酷滑肥腻，猪鸡陈臭物七日。
　　羊肝羹方羊肝（一具，去筋膜胆，细切） 脊KT 肉（二条细切） 曲末（半两） 枸杞根（五斤，锉水一斗五升煮取四升，去滓）上用枸杞汁煮肝肉令烂，入豉一小盏，葱白七茎切碎，以五味调和作羹。空腹食令饱，三日止，慎食如上。
　　油曲  治老人虚劳。
　　生胡麻油（一斤） 粳米泔清者，一升上以微火煎，泔沸出贮之，取合盐汤，和面作 ，食之。
　　猪肝羹 治肝虚弱不能远视。
　　猪肝（一具，细切，去皮膜筋胆） 鸡子（一个） 葱白（一握，去须细切）上用豉汁煮作羹，临熟下鸡子食之。
　　羊肝粥羊肝（一具，去筋膜细切） 葱子（勺炒熟为末）上先用水煮葱子，熟去滓，更入水下米煮粥食。
　　马齿实粥 治老人青白翳，常服明目。
