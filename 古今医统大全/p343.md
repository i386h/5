<!-- { "loadSidebar": true } -->
　　又治虚寒滑泄不禁上用大川乌炮去皮脐，赤石脂细研，胡椒末各半两，干姜炮末一两，同以糊丸，梧桐子大。每服三十丸，空心米饮下，以效为度。
　　又治肾泄每到天明必须溏泻。
　　上用五味子二两炒，吴茱萸半两炒为细末，米饮调服极效。
　　治老人气虚淋证人参 白术 山栀仁 木通上等分为咀，水煎食前服。
　　治老人气喘方真苏子 白芥子 萝卜子（各等分）上洗净，纸上微炒，捣碎。每服三钱，用绢包之入汤内煎，当茶服。冬月加生姜二斤。
　　二神丸 治老人胃冷脾泻。
　　破故纸（四两，为末） 肉豆蔻（四两，曲裹煨，纸裹捶去油）上用小红枣蒸熟烂捣为丸，米汤下。
　　治老人气秘大腑不通紫苏子 麻子仁（各等分）上研烂，水滤取汁，煮粥食之。
　　秘传六和丸益老扶羸，助脾活血，进饮食，第一平和之剂。
　　熟地黄 破故纸 菟丝子 白茯苓 山药（各十两） 胡桃（五十个）上先将熟地黄、破故纸、菟丝子三味酒浸一宿，次早饭甑上蒸，日中曝干，九浸九蒸九曝，候十分干，次和白茯苓、山药二味杵臼中舂令极细末，次用胡桃研烂，和五味令匀，用酒煮曲糊为丸，如梧桐子大。
　　每服三十丸，空心温酒盐汤下。此方不犯铁器，所以佳妙。
　　神仙不老丸此方非特乌髭发，大能温养荣卫，补益五脏，和调六腑，滋充百脉，润泽三焦，活血助气，添精实髓。须是节欲使药力相须，乃见功效之速。歌曰：不老仙方功效殊，驻颜全不费工夫。人参牛膝川巴戟，蜀地当归杜仲俱。一味地黄生熟用，菟丝柏子石菖蒲，更添枸子皮兼子，细末蜜丸桐子如。早午临眠三次服，盐汤温酒任君须。忌食三白并诸血，能使须乌发亦乌。
　　人参（二两） 牛膝（去芦，酒洗净焙干，一两半） 川巴戟（酒浸，洗去心，焙炒，二两）川当归（酒洗，二两） 杜仲（去皮，切，麦麸炒断丝净，一两半） 生熟地黄（各一两。酒浸一宿，竹刀切，焙干为末） 菟丝子（洗去浮者，酒浸煮烂作饼，焙干为末，二两） 柏子仁（另研，临时和入众药，一两） 石菖蒲（切，一两） 枸杞子（酒浸，焙干称，一两） 地骨皮（酒洗净去浮皮，切，焙干，一两）上十二味选之贵精，制之如法，不可晒，只用慢火焙。若大火燥则又失药气，只八分干，即于风前略吹，令冷热相激，便十分燥。取净称分两，磨如细尘，炼白蜜以火日搜和，入木石臼内捣数百杵，丸如梧桐子大。每日空心午间临卧三次服，每服七十丸，温酒盐汤任下。忌食葱白、韭白、萝卜、豆粉及藕诸般血。藕能破血，诸血能解药力，三白令人须发返白耳。
　　三仙丹（一名长寿丸）老人服此饮食倍进。钱都年八十，须鬓皆黑，询其所以？云：自三十岁以后，日进一服。歌曰：一乌二术三茴香，久服令人寿命长。善治耳聋并眼暗，尤能补肾与膀胱。顺气搜风健腰膝，驻颜活血鬓难苍。空心温酒盐汤下，谁知凡世有仙方。
　　川乌头（二两，去皮尖，锉作骰子块，用食盐半两炒焚焦） 茴香（三两，炒香） 苍术（米泔水浸一宿，用竹刀刮去皮，焙干切片，用葱白一握共炒黄，二两）上为细末，酒糊丸，如梧桐子大。每服五十丸，空心食前温酒或盐汤下，一日二服，切忌诸血。
　　八仙丹 治虚损，补精髓壮筋骨，益心志安魂魄，令人悦泽驻颜，轻身健体，延年益寿，闭固天癸。
　　伏火朱砂 真磁石 赤石脂 代赭石 石中黄 禹余粮（五味并用，碾末） 乳香没药（各一两）上碾匀为极细末，以米浓饮丸，如梧桐子大或如豆大。每服一粒，空心盐汤下。
　　 散 治老人脾胃久弱，饮食不进，两服立效。王医继先进高庙方。
　　附子（一个，炮） 丁香 藿香叶 官桂 木香（各三钱） 人参（五钱）上为末，每服二钱，以寻常辣糊 半盏热用匙调服之。
　　人参粥 治反胃吐酸水。
　　人参（为末） 生姜（取汁。各半两）上水二升煮一升，入粟米一合，煮稀粥，觉饥食之。
　　姜黄散 治老人脾泄。
　　大川黄连（一两，切，酒洗） 生姜（四两，净洗和皮切，如骰子块）上于净铜锅内炒得姜焦黄色去姜，以黄连碾为细末，腊茶浓煎调下二钱，不拘时服。
　　脾约丸 治老人津液少，大便燥，小便涩，其脾为约。（方见秘结门）磨积丸 治老人磨滞积，去浮肿。
　　浓朴（一两） 白姜（四钱） 缩砂 胡椒（各三钱） 青皮（五钱） 苍术 麦芽（各一两）陈茱萸（五钱） 肉桂（三钱）上用醋同盐煮，再焙干为细末，酒糊丸，如梧桐子大。每服十丸，日午或卧时香附子煎汤吞下，陈皮汤亦得。此方老幼常服，快脾进食。
　　菖蒲酒通血脉调荣卫，主风痹治骨痿，常服耳目聪明，行及奔马，延年益寿。久服得与神通。
　　菖蒲（一斗，切，蒸熟） 生术（一斗，刮皮细切）上入绢袋盛用，渍酒五斗入瓷瓮中盛密封。春冬二七，秋夏一七日取开。每温饮三杯，日三次，令人不老，面色光泽，精神健康。
　　菊花酒明目，壮筋骨，补髓，延年益寿，耐老。
　　家菊（五升） 生地黄（五升） 枸杞根（五升）上捣碎，以水一石煮出汁五斗，炊糯米五斗，细曲碎拌匀入瓮内密封，候熟澄清。每温服数杯，随量增减。
　　东坡云：菊黄中之色，香味和正，花叶根实皆常生也。又云：仙婆高洁，宜通仙灵。
　　枸杞子酒明目驻颜，轻身不老，坚筋骨耐寒暑，疗虚羸黄瘦，不能食。服不两剂必得肥充。
　　枸杞子（五升，干者捣） 生地黄（切，三升） 火麻子（五升。捣碎）上先捞麻子令熟，摊去热气，入地黄枸杞子相和得所，盛生绢袋中，以好酒五斗浸之密封，春夏七日，秋冬二七日。取服多少任意，至微薰为妙。
　　醉乡宝屑经进八仙散壮脾进食，令人饮酒不醉。宣和初，华山贡士张老人，号为铁瓮居士，入山探药，遇道人在石岩坐共酌，约有八人，手中各出一物，亦令张翁坐，与少酒饮，饮数杯，各赐手中之物。张翁熟视之，乃八味药也，兼求其方名，曰：八仙锉散。
　　干葛（嫩白有粉者） 白蔻仁 砂仁 丁香（各半两） 甘草（有粉者用） 百药煎（各一分）木瓜（加倍） 烧盐（一两）上锉细，人不能饮酒者，只抄一钱细嚼，温酒下，即能饮酒。醉乡宝屑方无如此妙。
　　丁香饼子解酒进食，温胃去痰，宽中和气，仍去积滞不消，心腹坚胀，痰逆呕哕，噫酢吞酸，胁肋刺痛，胸膈痞闷，反胃恶心等证。
　　半夏（制，二两） 丁香（半两） 白茯苓 白术 川姜（泡） 甘草（炙） 橘红（去白，姜汁浸） 白扁豆（制。各一两）上为末，姜汁煮面糊丸为饼，棋子大，每服一饼嚼细姜汤下。
　　糯米糕 治老人小便数。
　　用纯糯米糕一掌大，临卧炙令软，熟啖之，仍以温酒下，不能饮温汤下。坐行良久，待胸膈空快便睡。盖糯稻能缩水，凡人夜饮酒者，是夜辄不尿，此糯之力也。
　　青娥丸 治老人肾气虚弱，腰痛俯仰不利，秘精大益阳事。老人服此颜色还童，少年服此行步如飞。
　　破故纸（半两，以水净洗淘过，用香油少许炒） 杜仲（五两，麸炒黄色） 胡桃仁（五十个，以糯米粥相拌，臼内捣五六百下，只将此粥为丸）上丸如梧桐子大，每服三十丸，空心盐汤或酒下。此方赵进道从广州太守处得之，久服有神效。遂作诗一绝以述其功：十年辛苦走边隅，造化功夫信不虚。夺得风光归堂内，青娥不笑白髭须。
　　服椒法陈晔为括歌曰：青城山老人，服椒得妙诀。年过九十余，貌不类期耋。再拜而请之，忻然为我说。蜀椒二斤净，解盐六两洁。糁盐慢火煮，煮透滚菊末。初服十五丸，早晚不可辍。每月渐渐增，累之至二百。盐酒或盐汤，任君意所啜。服及半年间，胸膈微觉塞。每日退十丸，还至十五粒。俟其无碍时，数服如前日。当令气薰蒸，否则前功失。饮食蔬果等，并无所忌节。一年效即见，容颜顿悦泽。目明而耳聪，须乌而发黑。补肾轻腰身，固气益精血。
　　椒温盐亦温，菊性去烦热。四旬方可服，服之幸无忽。逮至数十年，功与造化埒。耐老更延年，不知几岁月。嗜欲若能忘，其效尤卓绝。我欲世人安，作歌故敏切。
　　蜀椒（拣去梗子及闭口者，净称三斤，用净盐六两糁在椒上，用滚汤泡过椒五寸许经宿，以银石器慢火煮，止留椒汁半盏，扫干地，铺净纸，倾椒在纸上，覆以新盆，封以黄土，经宿取置盆内，将干菊花末六两拌滚令匀，更洒所余椒汁，然后横于筛子内晒干。菊花须花小色黄，叶浓茎紫，气香味甘，名曰甘菊，可作羹者为真，阴干为末。服椒法：初服一月早晚各十五粒，次月二十粒，三月堵十粒，至二百粒止。服半年后，觉胸膈间横塞，如有物碍，即每月退十粒，退至十五粒止。俟其无碍，所服仍如前。须终始服之，令椒气早晚薰蒸。如一日不服，则前功俱费矣。四旬方可服，若四十岁服，至老只如四十岁容颜，此其验也。）牢牙乌须方绍定壬辰，江淮赵大使鬼复盱眙，时纳合行省桐公名买，往来金陵。予在赵监单厅同会纳合，年逾七十鬓发髭皆黑，质其所由，谓：吾国有行台，出典藩镇，髭须皓然，数载归朝，而须发皆黑。人怪其异。自序遇一方，牢牙乌髭，岁久得效，因传其方，却不言分两。续乙巳年会张经历朝请，始得分两云：旱莲草（五两，此草有两种，紫花炉火中用之。此种乃白花，结远如莲蓬，故名旱莲。《本草》中名鲤肠草，孙真人方名金陵草，而江浙人谓之莲子草） 芝麻 （六两，是打过柚，麻枯饼子是也） 诃子（四十个，并核锉） 不蛀皂角（二定，大者） 晚蚕砂（四两） 青盐（六两，青盐遗两钱以食盐代之亦可） 川升麻（六两）上为末，醋打薄糊为丸，弹子大，捻作饼子，或焙或晒，以干为度。先用小口瓷罐子将纸筋泥固济曝干，入药饼，在瓶内糖灰火中烧令烟出。若烟淡时药尚存性，急退火，以黄泥塞罐口，候冷，次日出药，旋取数丸，旋研为末。早晚用以擦牙，少时温汤灌漱。久用之，其功极大。
　　八味丸刘戴花方。老人常服健体延年。
