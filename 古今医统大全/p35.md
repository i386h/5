<!-- { "loadSidebar": true } -->
　　刘之学，朱彦修得之最深。大江以南医之道本于《内经》，实自朱发之。原礼乃其高弟，其用心也笃，故造理为特精。其传授有要，故察证无不中，亦可谓贤也已矣。近来京师缙绅家无不敬爱之，服其剂沉 豁然如洗。或欲荐为医官，辞不就，道赋诗以钱其东还，且请余为序。昔者司马迁作《仓公传》，载其应诏所对，凡廿有三，书治病之状甚具。予仿此义，稍陈原礼疗疾奇中者，系之首简，并告周官疾医四时治证之概。世之知言君子必有所择焉。（《宋学士集》）
　　卷之三　翼医通考（上）
　　望闻问切订
　　春甫谨按：望闻问切四字，诚为医之纲领，若得四字之旨，则于医学可谓至矣。今人惟问一端而已，其于望闻亦浅浅耳。至于切脉，则又谓居三者之末而犹后轻视之，故所以卒鲜有精于脉者。间有言者，亦不过左心小肠之说耳。经位不别，其何以察虚实生死之几耶？殊不知四者之要，则又在乎切之之功也，其望其闻其问之三者，先以得其病情之端，而后总切脉于寸口，确乎知始病之源。而方今延流于何脏何经、若虚若实、或死或生，准候酌方，必有赖于切脉而后可以为图治之效矣。斯其次第之序，初近患人，光望而闻，次问而切，固理之不容易也。然则切脉果可轻与？予故订之，以备知者之取采耳。
　　黄帝问于岐伯曰：余闻之，见其色知其病，命曰明；接其脉知其病，命曰神；问其病知其处，命曰工。余愿闻见而知之，按而得之，问而极之，为之奈何？岐伯曰：夫色脉与尺脉之相应也，如桴鼓影响之相应也，不得相失也。此亦本末根叶之出候也，故根死则叶枯矣。色脉形肉不得相失也，故知一则为二，知二则为神，知三则神且明矣。
　　又曰：望而知之谓之神，闻而知之谓之圣，问而知之谓之工，切脉而知之谓之巧。
　　六十一难曰：望而知之者，望见五色，以知其病之所处也；闻而知之者，闻其五音，以别其病之所出也；问而知之者，间其所欲五味，以知其病之所起所在也；切脉而知之者，诊其寸口，视其虚实，以知其病在何脏腑也。
　　
　　卷之三　翼医通考（上）
　　望闻问切订
　　《灵枢　邪气脏腑病形篇》曰：色青者其脉弦，赤者其脉钩也，黄者其脉代也，白者其脉毛，黑者其脉石。见其色而不得其脉，反得其相胜之脉，则死矣；得其相生之脉，则病已矣。又曰：先定其五色五脉之应，其病乃可别也。
　　五色篇帝曰：各以其色言其病。雷公曰：人不病卒死，何以知之？帝曰：大气入于脏腑者，不病而卒死矣。雷公曰：病小愈而卒死，何以知之？帝曰：赤色出两颊，大如拇指者，病虽小愈，必卒死；黑色出于天庭，大如拇指，必不病而卒死。雷公再拜曰：善哉！雷公曰：官五色奈何？黄帝曰：青黑为痛，黄赤为热，白为寒，是谓五官也。
　　五脏生成篇曰：五色微诊，可以目察。能合色脉，可以万全。赤脉之至也，喘而坚，诊曰有积气在中，时害于食，名曰心痹。得之外疾，思虑而心虚，故邪从之。白脉之至也，喘而浮，上虚下实，兼有积气在胸，喘虚，名曰肺痹，寒热，得之醉而使内也。青脉之至也，长而左右弹，有积气在心下支 ，名曰肝痹，得之寒湿，与疝同法，腰痛足清头脉紧。黄脉之至也，大而虚，有积气在腹中，有厥气，名曰厥疝。女子同法，得之疾使四肢汗出当风。黑脉之至也，上紧而大，有积气在小腹与阴，名曰肾痹。
　　脉要精微篇曰：夫精明五色者，气之华也。赤欲如帛裹朱，不欲如赭；白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。
　　五色稍微象见矣，其寿不久也。
　　夫五脏者，身之强也。头者，精明之府，头倾视深，精神将夺矣；背者，胸中之府，背曲肩随，府将坏矣；腰者，肾之府，转摇不能，肾将惫矣；膝者，筋之府，屈伸不能，行则偻附，筋将惫矣；骨者，髓之府，不能久立，行则振掉，骨将惫矣。得强者生，失强者死。
　　五脏之气，故色见青如草兹，黄如枳实，黑如烟煤，赤如 血，白如枯骨皆死。此五色之见于死也。青如翠羽，赤如鸡冠，黄如蟹腹，白如豕膏，黑如乌羽皆生。此五色之见于生也。
　　青色见于太阴太阳，及鱼尾正面口角，如大青蓝叶怪恶之状者，肝气绝，死。若如翠羽柏皮者，只是肝邪，有惊病、风病、目病之属。
　　红色见于口唇及三阴三阳上下，如马肝之色死血之状者，心气绝，主死。若如橘红马尾色者，只是心病，有怔仲，有惊悸，夜卧不宁。
　　白色见于鼻准及正面，如枯骨及擦残汗粉者，为肺绝，丙丁日死。若如腻粉、梅花、白绵者，只是肺邪咳嗽之病，有孝服之忧。
　　黄色见于鼻，干燥若土偶之形，为脾气绝，死。若如桂花杂以黑晕，只是脾病，饮食不快，四肢倦怠，妻外家之累。
　　黑色见于耳或轮郭内外、命门悬壁，若污水烟煤之状，为肾气绝，则死。若如蜘蛛网眼乌羽之泽者，只是肾虚，火邪乘水之病。
　　凡望五色，以知其病，如面青肝病，面赤心病，面黄脾病，面白肺病，面黑肾病。此知病之属也。
　　凡相五色之奇脉，面黄目青，面黄目赤，面黄目白，面黄目黑者，皆不死。面青目青，面赤目白，面青目黑，面黑目白，面赤目青，皆死也。
　　凡望病患目睛不了了，鼻中呼不出，吸不入，气短促而冷者，阴病也。病患目睛了了，鼻中呼吸出入能往而能来，口鼻息长而皆热者，阳病也。病患及健人黑色若白色起入目及口鼻，三日中死。久病患耳目及颧骨赤者五日死。病患目无精光，若土色，不受饮食，四日死。望病患两目有黄色起者，将愈。病患面目俱黄者不死。病患面唇青黑者俱死。望建人及病患面如马肝色，望之如青，近之如黑者死。
　　
　　卷之三　翼医通考（上）
　　望闻问切订
　　闻其五音，以别其病，如经云：言而微，终日乃复言者，此夺气也。中盛脏满，声如从室中言，此中气之湿也。因于暑汗，烦渴而喘，静则多言。衣被不敛，言语善恶不避亲疏者，此神明之乱也。病患五脏已夺，神明不守，声嘶者死。病患寻衣缝谵语者不可治。内伤饮食劳倦证，不欲言，纵强言之，声必怯弱而低微，内伤不足之验。
　　外伤风寒证，言语必前轻而后重，其言高，其声壮厉而有力，乃有余之验也。
　　凡声嗄，其言响如从瓮中出，前轻而后重，高揭而有力，皆伤风气盛之验也。
　　痰火咳嗽，久而声嘶哑，而渐至不出声者必死也。闻病患言语无力，甚不欲言，气难布息者，内伤也。病患言语有力，动言不厌者，外伤也。病患阴阳俱绝，失错不能言者，三日死。病患妄言错乱，及不能言，不治；热病者可治。
　　
　　卷之三　翼医通考（上）
　　望闻问切订
　　经曰：必审问其所始病，与今之所方病，然后各切循其脉。
　　《素问　疏五过篇》曰：凡未诊病者，必问尝贵后贱，虽不中邪，病从内生，名曰脱营。尝富后贫，名曰失精。五气留连，病有所并。医工诊之，不在脏腑，不变形躯，诊之而疑，不知病名。身体日减，气虚无精，病深无气，洒洒然时惊。病深者，以其外耗于卫，内夺于荣。良工所失，不知病情。又曰：诊有三常，必问贵贱，封君败伤，及欲侯王。
　　《灵枢》云：入国问俗，入家问讳，上堂问礼，临病患问所便。慎之至也。
　　又云：凡诊病者，必问饮食起居，暴乐暴苦，始乐后苦，皆伤精气。《征四失篇》曰：诊病不问其始，忧患饮食之失节，起居之过度，或伤于毒，不先言此，卒持寸口，何病能中？凡百病问其昼则增剧，夜则安静，是阳病有余，乃气病而血不病也。夜则增剧，昼则安静，是阴病有余，乃血病而气不病也。问其昼则发热，夜则安静，是阳气自旺于阳分也。昼则安静，夜则发热烦躁，是阳气下陷入阴中也，名曰热入血室。昼则发热烦躁，夜则发热烦躁，是重阳无阴也，当亟泻其阳，峻补其阴。问其昼则恶寒，夜则安静，是阴血自旺于阴分也。夜则安静，昼则恶寒，是阴气上溢于阳中也。夜则恶寒，昼则恶寒，是重阴无阳也，当亟泻其阴，峻补其阳。
　　昼则恶寒，夜则烦躁，饮食不入，病名阴阳交变。阴阳交变者死矣。
　　闭户塞牖，系之病者。数问其情，以从其意。得神者昌，失神者亡。
　　《甲乙经》云：所问病者，问所思何也，所惧何也，所欲何也，所疑何也。问之要，察阴阳之虚实，辨脏腑之寒热。疾病所生，不离阴阳。脏腑寒热虚实，辨之分明，治无误矣。
　　王海藏曰：常人求诊，拱默，唯令切脉，试其能知病否。且脉，人之气血，附于经络。热胜则脉疾，寒胜则脉迟；实则有力，虚则无力。至于得病之由及所伤之物，岂能以脉知之乎？故医者不可不问其由，病者不可不说其故。
　　孙真人云：未诊先问，最为有准。
　　苏东坡云：脉之难明，古今所患也。至虚有盛候，大实有羸状。疑似之间，便有死生之异。
　　士夫多秘所患，以验医之能否。吾平生有疾请疗，必尽告以所患，使医了然知疾之所在。虚实寒热，先定于胸中，然后诊脉，疑似不能惑也。吾求愈疾而已，岂以困医为事哉！妇科产后，先问坐草难易，恶露多少，饮食迟早，生子存亡。盖形伤血伤之不同，补气补血之有异。饮食失节，宜调中；生子不存，兼开郁。问其所欲，以知其病，如欲热者知为寒，欲冷者知为热；如好静恶动者，知其为虚；烦躁不宁者，知其为实；恶食知伤食，恶风知伤风；好食甘为脾虚，好食辛者为肺病，好食酸者为肝虚，好食咸者为肾弱，嗜食苦者为心病。此皆顺应而易治。若乃心病受咸，肺伤欲苦，脾弱喜酸，肝病好辣，肾衰嗜甘，此为逆候，病轻必危，危者必死。治得其法，服药预防可回生。
　　五十一难：问病欲得寒，欲见人者，病在腑也；病欲得温，不欲见人者，病在脏也。
　　东垣《内外伤辨》：问其发热恶寒，寒热间作，蒸蒸燥热，发于肌肉之间者，内伤也。发热恶寒，寒热并作，拂拂发热，发于皮毛之上者，外感也。问其口不知味，饮食不下，手足不和，两胁俱热者，内伤证也。
　　问其饮食知味，腹中和，二便如常，筋骨疼痛，不能动摇，非扶不起，外感证也。
　　问其恶风，居露地，大漫风起却不知恶，惟恶窗隙些小贼风，是内伤证也。
　　问其鼻流清涕，头痛自汗间而有之，鼻中气短，少气不足以息，怯不欲言，为内伤证也。
