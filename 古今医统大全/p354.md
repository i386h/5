<!-- { "loadSidebar": true } -->
　　胆南星 全蝎（去毒炒） 蝉蜕（去足。各二钱） 僵蚕（去嘴炒） 白附子 防风 天麻（煨。各一钱）上为细末，蒸枣肉研膏丸，如小豆大，用荆芥淡姜汤调服。
　　太乙散 治小儿胎痫正发，未分瘥后。
　　天浆子（炒） 全蝎梢（各二十一个） 防风 麝香（一字） 天麻 辰砂（飞。各五钱）上为细末，用乳汁调化，不时服。
　　（钱氏）五痫丸镇一切痫。
　　朱砂（半两） 水银（一钱） 铅（二两） 雄黄（一两） 珍珠（一两）上为末，炼蜜丸，麻子大。每服一丸，金银煎汤下。
　　南星散 治痫后喑不能言。
　　天南星（湿纸裹煨）上为末，每服一字，猪胆汁调下。
　　利惊丸 治食痫热痫者宜下之。（方见惊门。）瓜蒂散 治小儿十岁以上可用吐法。（方见大人痰门。）
　　卷之八十八　幼幼汇集（上）
　　痫证候第二十二
　　神庭（一穴入发际五分。）百会（一穴在顶心。）囟会（一穴在上星后一寸。）长强（一穴在尾 端。）上随意会相宜，灸炷如麦大，灸三壮即愈。
　　
　　卷之八十八　幼幼汇集（上）
　　伤寒候第二十三
　　《类萃》云：小儿伤寒与大人无异，所以异者，兼有夹食而已，其或有二证，某证某方皆无越张、朱格例，特不过大小之分，剂中病则止。按仲景《伤寒论》云：春气温和，夏气暑热，秋气清凉，冬气冷冽，此四时正气之序也。惟冬时严寒，去寒就温，不致于伤。
　　偶然触冒，名为伤耳。若冬冒寒，伏藏于肌肤，而未即病，至春而发者，为之温病，至夏而发者，为之热病。至此则冬伏寒随春夏之气改变，为病既久之后，不得复言其寒也。故曰：温病不恶寒者，其理可见矣。如春应暖而反寒，夏应热而反冷，秋应凉而反热，冬应寒而反温，非其时而有其气，此四时乖戾之气也。偶即中伤，谓之时气，又与伤寒不同。若小儿在襁褓中，或长成而禀赋怯弱，多因乳母解脱衣服不避风寒所致也。然小儿患此，口不能言其致病之由，脉不能诊其必然之理，但只烦啼发热而已，故不可不尽心焉。初得之时，婴幼则以虎口三关脉纹红色验之。长而童稚，则以一指按其三部，据左手脉之紧盛而断之，其喘急憎寒心气热，呵欠顿闷项急者，是也。其恶寒恶风必畏入藏身，引衣密隐，是为表证。恶热内实者，必出头露面，扬手踯足，烦渴燥粪，掀衣气粗，是为里证。至若头额冷汗，手足凉，口冷气，面色黑暗淡，大便泻青，此为阴证，视其小便或赤或白，可以知里热之有无，或清或浊，可以知里之轻重。举是观之，则汗下清温之法可类推矣。
　　
　　卷之八十八　幼幼汇集（上）
　　伤寒候第二十三
　　《难经》曰：伤寒之脉，阴阳俱盛而紧涩。《伤寒论》云：脉阴阳俱紧者，名曰伤寒。
　　寸口脉浮而紧，浮则为风，紧则为寒。浮涩而紧为伤寒。脉沉微而热不退者危。
　　
　　卷之八十八　幼幼汇集（上）
　　伤寒候第二十三
　　陶节庵曰：凡热证有头疼恶寒，皆是伤寒，无则皆非也，何则？伤寒则恶寒，伤食则恶食，理固然也。但在冬时恶寒为甚，盖冬为正伤寒，天气严凝，风寒猛烈，触冒之者，恶寒殊甚，其余时月恶寒亦微。冬时恶寒，腠理闭密，非辛温不可，故以桂枝等药以治之。然风与寒常相因，寒则伤荣，恶寒头痛脉浮而无汗，则用麻黄汤开发腠理，以散邪，得汗则愈。风则伤卫，头痛恶风，脉浮缓而自汗，则用桂枝汤充塞腠理以散邪，汗止即愈。若夫荣卫俱伤，又非此二汤所治也，须大青龙汤。然此汤大峻，其可代之者，有非冬时恶寒头痛之证，皆宜辛凉之剂，通表里以和之则愈矣。若以冬时所用桂枝辛凉之药而通治之，则杀人矣。曰辛凉者何？羌活冲和汤是也，兼能代大青龙汤为至稳。过此则少阳阳明二经在乎半表里肌肉之间，脉亦不浮不沉。外证在阳明则有目疼鼻干，不得眠之证，脉洪而长，以葛根解肌汤、升麻汤治之。在少阳则胸胁痛而耳聋，脉见弦数，以小柴胡加减以和之。此三经者，不从标本，从乎中也。以小柴胡汤加葛根芍药，治少阳阳明俱病如拾芥。若传入里，外证悉罢，已无头痛恶寒，脉见沉实，便作实热谵语恶热，六七日不大便，口燥咽干而渴，轻则大柴胡汤，重则三承气汤。选用比之大人，剂惟轻缓而治之可也。
　　麻黄汤（治伤寒头痛，发热腰痛，骨节痛，恶寒无汗而喘，以此汗之，盖暖取汗至手足心而止，不须再服。）桂枝汤（伤寒发热恶寒有汗，以此和之。此为表虚不可再汗。）大青龙汤（治伤寒脉浮紧，头痛身痛，发热恶寒，不得汗出烦躁，扰乱不安，以此汗之。）羌活冲和汤（治太阳经伤寒无汗，发热头痛，恶寒脊强，脉浮紧，又治非冬时或有暴寒中人，如伤寒者，以此治之万全。此方代麻黄汤用极平稳无害。）解肌汤（治温病天行时气，头痛壮热，四时感冒，发热而渴，不恶寒者用此。）升麻汤（治伤寒头痛，憎寒壮热，四肢疼痛，鼻干不卧，兼治四时感冒，不正之气，忽然恶寒头重。）败毒散（伤寒风温瘟疫，头目昏眩，四肢疼痛，憎寒壮热，项强目疼。）小柴胡汤（治伤寒要药，不俱少阳，和解、表解有碍者，多宜用之，无误。在小儿尤为平剂。已上方并见大人伤寒门。）一、伤寒五六日，往来寒热，胸胁苦痛，默默悸欲食，心烦喜呕，或胸膈烦而不呕，或渴，或腹中痛，或胁下痞，或心下悸，小便不利，或不渴身有微热者，此汤主之。
　　一、气虚血弱，腠理开，邪气因入与正气相搏，结于胁下，邪正分争，往来寒热，休作有时，此汤主之。
　　一、伤寒五六日，头汗出，微恶寒，心下满，不欲食，不便硬，脉细者，为阳微阴结，必有表复有里，脉沉亦在里，汗出为阳微。假令纯阴结，不得复有外证，悉入在里，此为半在表，半在里也。脉虽沉紧，不得为少阴病。所以然者，阴不得有汗也。今头汗出，故知非少阴也。
　　此汤主之。
　　一、阳明病发潮热，大便溏，小便少，胸膈满，此汤与之。
　　一、阳明病胁下硬满，不大便而呕，舌上白苔者，此与之。
　　一、太阳病不解，病过十日转入少阳，胁下硬满，呕不能食，往来寒热，尚未吐下，脉沉紧者，此汤主之。
　　一、伤寒瘥后，复更发热，此汤主之。
　　大柴胡汤 治阳明病外证，身热汗出而不恶寒，但恶热，宜服此。阳明病脉逆发热，汗出而不恶寒，头眩小便难，此欲发疽证，宜服此。阳明病，胁下硬满，大便秘而呕，口燥者，此汤服之。阳明病中风，其脉浮大，气短心痛，鼻干嗜卧不得汗，一身尽黄，小便难，有潮热而哕，此汤主之。
　　一、伤寒胁下坚满，少阴干呕，不食，往来寒热，若未吐下，此汤服之。若已吐下发汗谵语者，此汤主之。
　　一、伤寒五六日，阳脉涩，阴脉弦，腹中急痛，此汤主之。
　　一、伤寒六七日，目中不了了，无表里证，大便难，身微热，此汤主之。
　　小承气汤 治太阳吐下而微烦，小便数，大便坚者，与此。上焦热壅，胸痞而实，故用枳实、浓朴以泻上焦之痞，大黄泻实，去芒硝不伤阴分之血也。
　　大承气汤 治伤寒里实，三焦俱热，腹满而喘者，宜服此汤。
　　调胃承气汤 治伤寒十余日，不恶寒但恶热者，实也。腹中满不大便，蒸蒸郁郁者，宜用之。
　　已上诸方并见大人伤寒门，若小儿剂比大人减半，或三分之二与之。
　　
　　卷之八十八　幼幼汇集（上）
　　【附】四时感冒
　　参苏散、香苏散、十神汤、五积散、藿香正气散已上诸方见大人伤寒门用剂减服。
　　
　　卷之八十八　幼幼汇集（上）
　　中暑候第二十四
　　小儿伏中暑证，发热汗出引饮，或吐泻霍乱，腹痛，又有脉虚手足微寒，发渴口热者，又有烦热而呕吐利不食，至成搐搦如惊状似伤寒者，不可便作惊病及伤寒用药，只可与五苓散、六和半夏汤消息之，万无一失。有偏寒偏热者，以意用药，甚不可执一也。
　　
　　卷之八十八　幼幼汇集（上）
　　中暑候第二十四
　　用辰砂五苓散（治小儿伏暑，吐泻作渴，心神恍惚，即五苓加添辰砂。）六和半夏汤（治小儿中暑。霍乱吐泻，烦渴痰嗽。二方并见大人暑泻。）
　　卷之八十八　幼幼汇集（上）
　　湿证候第二十五
　　巢氏曰：湿者水气也。《活人书》云：风雨袭虚，山泽蒸气，岂止大人中湿，小儿亦有受湿者。缘小儿入夏以来，脾胃虚弱，腠理开疏，或因连日阴雨，或地上蒸湿，小儿坐卧于上，便受热气。脉见沉缓，身体烦痛，发热恶寒，或多汗恶风，精神昏闷，或小便不利，大便溏泻。若久不愈，则手足垂 ，入脏则喑哑不言。治法大要疏利小水，其湿自除，不可发汗及峻攻之。
　　参苓散 治小儿受湿身痛面浮，发热恶风，多汗作呕，小便不利。
　　人参 白术 猪苓 泽泻 干姜（炮。各二钱） 赤茯苓 木通（各二钱）上咀，入灯心十茎，车前子一撮，水煎，食前服。
　　除湿汤 治小儿寒湿所伤，手足软弱，吐泻，不能抬举疼痛。
　　人参 白术 苍术 茯苓 半夏 浓朴（姜炒） 陈皮 藿香 大腹皮（洗） 甘草（炙。各等分）上咀，水煎，不拘时服。
　　
　　卷之八十八　幼幼汇集（上）
　　诸热候第二十六
　　小儿气禀纯阳，脏腑易得生热，阴阳气迁，熏蒸于外，致令身热也。肝热则两眼赤肿，流泪羞明，或生翳瘴。心热则口内生疮，小便赤，淋沥不通。肺热则鼻衄不止，大便秘结。
　　脾热则生重舌木舌，流涎流沫。胃热则口作臭。肾热则耳聋，或出脓血。至于五脏蕴蓄风热毒风，令儿面赤如绯，五心烦热，四肢温壮，痰涎壅盛，目涩多渴，上冲咽喉，则与气血相搏，结聚壅盛而成喉闭也。大抵小儿多因热生风，风生惊。欲儿无病，先清其热，此所谓拔本塞源者也。
　　杨氏曰：小儿病，惟热居多。夫热有潮热、惊热、夜热、余热、实热、虚热、表热、里热、食热、疳热、壮热、烦热、气热、血热、积热、郁热、风热、客热、癖热、疮疹热，诸热大同而小异。热之始发，必有所因也。潮热者，发歇有时。惊热者，颠叫恍惚。夜热者，夕发旦止。
　　余热者，寒邪未尽。实热者，壮盛壅滞。虚热者，气血俱虚，脾胃虚热。表热者，轻手按之便觉，或因腠理感伤。里热者，大便秘结，小便赤黄。食热者，浓味之变，乳母所遗。
　　疳热者，腹大面黄，身热形瘦。壮热者，一向不止。烦热者，心燥不安。积热者，颊赤口疮。
