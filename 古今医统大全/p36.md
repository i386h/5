<!-- { "loadSidebar": true } -->
　　问其小便频数而不渴，初以劳役，得之食少。小便黄赤，大便常难，或涩或结或虚坐，常有些小如痢非痢，或泻黄糜，或溏泄，或结而不通，皆内伤证也。
　　问其心下否，或胸中闭塞，如刀割之痛，二者亦互作而不并出，有时胃脘当心而痛，上支两胁痛，四肢不收，无力以动而懒倦嗜卧，皆内伤证也。
　　问其脐下相火之气，直上冲胸而不可遏，其气无止息，甚则高喘，皆内伤也。
　　问其头痛常常有之而不间者，外伤也。
　　问其积痛不移者，血病；走痛不常者，气病也。
　　问其痛处，按之而已者，虚病；按之而痛愈甚者，实病。
　　问其走注则为风，拘挛则为寒，烦渴则为暑，重涩则为湿。或好于善淫，或触于惊恐，或伤于饮食，或深居简出而受暑，皆为受病之因，所以贵于问也。
　　昔人喉间痛痒，诸医不效。一医问其平日好食斑鸠，乃知鸠食半夏苗而贻毒，治以生姜而愈。
　　又如唐汝正治小儿风热，通身俱愈，惟头顶不痊。问其因，乳母好热酒，知其贻毒。本方倍用葛根黄连而遂愈。
　　
　　卷之三　翼医通考（上）
　　望闻问切订
　　切脉于寸口而知病之虚实生死。经曰：必审其所始病，与今之所方病，然后各切循其脉，视其经络浮沉，上下逆从，循之其脉疾者不病，其脉迟者病；脉不往来者死，皮肤着者死。
　　察脉候独小者病，独大者病；独迟者病，独疾者病；独热者病，独寒者病；独陷者病。脉从四时，谓之可治；脉逆四时，为不可治。所谓逆四时者，春得肺脉，夏得肾脉，秋得肝脉，冬得脾脉，其至皆悬绝沉涩，命曰逆四时。
　　诸过者切之，涩者阳气有余也，滑者阴气有余也。
　　人一呼脉再动，一吸脉再动。呼吸定息，脉之动，闰以太息，命曰平人。一呼脉一动，一吸脉一动，曰少气。一呼脉三动，一吸脉三动而躁，尺热，曰病温；尺不热，脉滑，曰病风；脉涩曰痹。人一呼脉四动以上，曰死；脉绝不至，曰死；乍疏乍数曰死。
　　脉有阴阳，知阳者知阴，知阴者知阳。凡阳有五，五五五阳。所谓阳者，真脏也，见则为败，败必死也。所谓阳者，胃脘之阳也。别于阳者，知病处也；别于阴者，知死生之期。三阳在头，三阴在手，所谓一也。
　　粗大者阴不足，阳有余，为热中也。长则气治，短则气病，数则烦心，大则病进，上盛则气高，下盛则气胀，代则气衰，细则气少，涩则心痛。
　　脉虚身热，得之伤暑；脉盛身寒，得之伤寒。脉盛滑坚者病在外，脉实小而坚者病在内。脉小弱而涩者谓之久病，脉浮滑而疾者谓之新病。脉急为疝瘕、小腹痛，缓而滑曰热中，盛而坚曰胀。来疾去徐，上实下虚，为厥颠疾；来徐去疾，上虚下实，为恶风也。寸口之脉中手短者曰头痛，寸口脉中手长者曰足 痛，寸口脉中手促上击者曰肩背痛，寸口脉浮而盛者病在外，沉而坚者病在中，沉而弱者寒热。
　　帝曰：脉从而病反者，其诊何如？曰：脉至而从，按之不鼓，诸阳皆然。诸阴之反何如？曰：脉至而从，按之鼓甚而盛也。
　　征其脉小，色不夺者，新病也；征其脉不夺其色夺者，此久病也；征其脉与五色俱夺者，亦久病也；征其脉与五色俱不夺者，新病也。推而内之，外而不内，身有热也；推而外之，内而不外，有心腹积也；推而上之，上而不下，腰足清也；推而下之，下而不上，颈项痛也；按之至骨，脉气少者，腰脊痛而身有痹也。
　　病热而脉静，泄而脉大，脱血而脉实，病在中。必先知经脉，然后知病脉。根于中者命曰神机，神去则机息。五色脉变，揆度奇常，道在于一，神转不回，回则不转，乃失其机。
　　
　　卷之三　翼医通考（上）
　　阴阳之理一以贯之
　　造化之道，一阴一阳而已矣。阳动阴静，阳明阴晦；阳有知，阴无知；阳无形，阴有形；阳无体，以阴为体，阴无用，待阳而用。二者相合，则物生；相离则物死。微哉！微哉！通于其说则鬼神之幽、人物之着，与夫天文地理、医卜方技、仙佛之蕴，一以贯之而无遗矣。
　　
　　卷之三　翼医通考（上）
　　造化之蕴水火尽之
　　或曰：天地水火恐未足以尽造化之蕴，不如以阴阳统之。予窃以为阴阳者，虚名也，天地水火者，物理也，二而一者也。谓天地水火未足以尽造化之蕴，此特未之察耳。盖人知水之为水，而不知寒凉润泽者皆水也；人知火之为火，而不知温热光明者皆火也。天宰之以神，地载之以形，水火二者交会变化于其间，万物由之而生，由之而死，造化之能事毕矣。自此之外，岂复有余蕴乎？
　　卷之三　翼医通考（上）
　　形神之妙太极分之
　　周子所谓太极，指神而言。神无所不统，故为太极；神无影，故为无极而太极。朱子所注，亦得其意，但不言神而言理，故读者未即悟朱注上天之载盖指神而言也。殊不知太极乃阴阳合而未分者也，阴形阳神皆在其中。及分为阴阳，则阳为天火，依旧为神；阴为地水，依旧为形。若太极本体止有神而无形，则分后地水之形何从而来哉？由此化生人物，其心性之神则皆天火之神所为也，其血肉之形则皆地水之形所为也。此理先圣屡有言者，但学人忽而不察耳。盖有形易见而无形难见，固无怪其然也。
　　
　　卷之三　翼医通考（上）
　　调摄之要元精主之
　　造化之要，天火之阳下交于地水之阴，则化生万物。草木为植物，得阴气之多者也，故犹附于地；飞走为动物，得阳气之多者也，故不附于地。天机内运，而自为一物。人也者，动物之至灵者也，其神属天，其气属火，其液属水，其形属土，盖阴阳之会也。阴阳之会，其妙在精。精也者，形液之粹而神气之所和也。其始也，精由神气交化而成；其既成也，神气因附于精而不去。
　　此人之所以生生不穷也。人之始生也，固由造化之阴阳而来，然禀受有限，故其既生也，不能不赖造化之阴阳以养。饮食入胃，以养其中，化为元精，则神气不离，形液日益，盖所以续阴阳禀受之有限，而使之无穷也；衣服宫室，以养其外，则所以防造化阴阳之外邪，使不得侵其形而扰其神也。至于医药，则所以祛其邪而扶其正也。此摄生之常也，而莫不有节焉，知者鲜矣。善于摄生者，则又以清净养其神，以节宣养其形，以咽津纳气交和水火养其精。精全角固，外邪不侵，神气不离则寿矣。此调摄之要也，仙佛之道，亦由此进。呜呼深哉！（《柏斋三书》）
　　卷之三　翼医通考（上）
　　用药如用兵
　　革车千乘，带甲十万，筹策神机，鬼神猜泣，奇正万全，历古如是，况良医之用药。独不若临阵之将兵乎？奈何世人以卤莽之浮学，应仓卒无穷之疾变，其不眩骇颠仆者寡矣。苟无妙算深谋，成法以统治之，则倒戈败续之不暇，尚何胜之可图哉？予从事于患难之场，随病察诊，据脉立方，开之劫之，搏之发之，以尽其宜；吐之伸之，汗之下之，以极其当。攻守不常，出没无定。大纲小纪，经纬悉陈。本数末度，条理具设。前乎古人之所隐秘深藏，或不尽意者，不啻胸中自有十万精锐，如太阿之在匣中，其辉未尝耀于外，一旦挥之，有以恐人之耳目。持八阵之奇锋、七擒之利刃，其敌可却，其胜可决，而其安可图，如此而后已。（《医垒元戎》序）
　　卷之三　翼医通考（上）
　　四方风土不同服药亦异
　　丹溪曰：西北之地多风寒，故患外感者居多；东南之地本卑湿，故患湿热者众。盖北方高阜，天不足西北而多风；南方卑下，地不满东南而多湿。所以方土之候，各有不齐，而所生之病，多随土着。医者必须因时处治，随地判宜。治北人之病，宜以攻伐外邪为多；治南方之疾，宜以保养内气为本。何则？北方风气浑浓，禀赋雄壮，兼之饮食倍常，居室俭素，殊少戕贼元气之患，一有疾病，辄以疏利之，其病如脱而快意通神矣。若夫东南之人，体质柔脆，腠理不密，而饮食色欲之过侈，与西北之人迥异，概以峻剂攻之，不几操刃而杀人乎？虽然，北方禀气固浓，安能人人皆实？南方禀气虽薄，安得人人皆虚？当观其人，因其证而施药之，斯无一偏之弊矣。
　　
　　卷之三　翼医通考（上）
　　医书
　　皇甫谧《黄帝世纪》曰：黄帝命雷公岐伯教别九针，着《内外经》、《素问》，书咸出焉。
　　《黄帝内传》曰：帝升为天子，《针经》、《脉诀》无不备也，故《金匮》、《甲乙》之书皆祖《内经》。
　　
　　卷之三　翼医通考（上）
　　内经素问
　　黄帝御极，坐明堂之上，临观八极，考建五常，以谓人生负阴而抱阳，食味而被色，寒暑相荡，喜怒交伤，乃与岐伯上穷天纪，下极地理，远取诸物，近取诸身，更相问难。雷公之伦，授业传之，而《内经》作矣。
　　苍周之兴，秦和述六气之论，具于左史。厥后越人得其一二，演述《难经》，西汉仓公传其旧业，东汉仲景撰其遗论，晋皇甫谧刺为《甲乙》，隋杨上善纂为《太素》，唐王冰笃好之，大为次注。
　　（林亿《素问序》）《内经素问》，世称黄帝岐伯问答之书，及观其旨意，殆非一时之言，其所撰述，亦非一人之手。刘向指为诸韩公子所着，程子谓出于战国之末。而其大略，正如《礼记》之萃于汉儒，而与孔子子思之言并传也。盖灵兰秘典、五常政、六元正纪等篇，无非阐明阴阳五行生制之理，配象合德，实切于人身。其诸色脉、病名、针刺、治要，皆推是理以广之。皇甫谧之《甲乙》，杨上善之《太素》，亦皆本之于此。按西汉《艺文志》有《内经》十八卷之目，至隋《经籍志》始有《素问》之名，而不指为《内经》。唐王冰乃以《灵枢》九卷率合《汉志》之数，而为之注释，后以《阴阳大论》托其为师张公所藏，以补其亡逸，其用心亦勤矣。惜乎朱墨混淆，玉石相乱，训诂失之于迂疏，援引或至于未切。至宋林亿、高若讷等正其误文而精其缺义，颇于冰为有功。（《医史》）
　　卷之三　翼医通考（上）
　　难经
