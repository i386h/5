<!-- { "loadSidebar": true } -->
　　俗云：明医不如时医，盖谓时医虽不读书明理，以其有时运造化，亦能侥效。常自云：趁我十年时，有病早来医。又云：饶你读熟王叔和，不如我见病证多。里谚有云：左心小肠肝胆贤，时来每日有千钱。所谓明医不如时医，良以此也。《卫生宝鉴》所谓福医：昔人病四肢困倦，躁热自汗气短，饮食少进，咳嗽痰涎，胸膈不利，大便秘，形羸，一岁更数医不愈。或曰：某处有时医，虽不精方书，不明脉候，看证极多，治无不效。患者信而延治，及至，诊之曰：此病食滞，予治之多矣。许必效，遂灸肺俞，药以蠲饮等丸并消导之剂，不数服，大便泻泄，加以腹痛，饮食不进而死。经曰：形气不足，病气不足，阴阳俱不足，泻之则重不足。此阴阳俱弱，血气皆尽，补之惟恐不及，反以小毒之剂泻之，虚之又虚，损之又损，不死何待？夫明医治病，先审岁运太过不及，察人形气勇怯之殊。病有虚实浅深，在脏在腑之别，治有缓急反正之异。孙真人云：凡为大医先通儒书，然后熟解《内经素问》、《本草》，仲景、东垣诸书，方可以为大医治疗司命。如正五音者必取师旷之律吕，成方圆者法公输之规矩。五音方圆，特末技耳，尚取精于事者，况医为人之司命，不精则杀人。今之患者不达此理，委命于时医，亦犹自暴自弃甘于沟壑者，何异哉？（本集）
　　卷之三　翼医通考（下）
　　医道
　　医为司命之寄，不可权饰妄造，所以医不三世，不服其药，九折臂者，乃成良医，盖谓学功精深故也。今之承藉者，多恃KT 名价，不能精心研习。京邑诸人皆尚声誉，不取实学，闻风竞奖。其新学该博而名称未播，以为始习，多不信用，委命虚名，良可惜也。（陶氏序）支秉中曰：昔越人因鲁公扈志强气弱，足于谋而寡于断，赵齐婴志弱气强，少于虑而伤于专，乃饮以药酒，易置二人之心，使俱为名士。予观今之求医者，率以有时名者为重，初不计其书之读不读，脉之明不明，谓之时医、福医、名医。一承权贵所举，辄凭治疗，虽杀其身委命无怨。
　　故为医者往往奔走权门，谄容卑态以求荐，网利沽名，知者笑议，仁心仁闻毫蔑有也。安得饮以药酒而俱易其心乎？
　　卷之三　翼医通考（下）
　　医道
　　医之为道，由来尚矣。原百病之起愈，本乎黄帝：辨百药之味性，本乎神农；汤液则本乎伊芳尹。此三圣人者，拯黎元之疾苦，赞天地之生育，其有功于万世大矣。万世之下，深于此道者，是亦圣人之徒也。贾谊曰：古之至人，不居朝廷，必隐于医卜。孰谓方技之士岂无豪杰者哉？（《续医说》）
　　卷之三　翼医通考（下）
　　医道
　　《论语》曰：人而无恒，不可以作巫医。孔子叹人不可以无恒而善，其言之有理。朱子注云：巫所以交鬼神，医所以寄死生。歧而二之，似未当也。夫医之为道，始于神农，阐于黄帝，按某病用某药，着有《内经素问》，所谓圣人坟典之书，以援民命，安可与巫觋之流同日而语耶？但学医者有精粗不同，故名因之有异。精于医者曰明医，善于医者曰良医，寿君保相曰国医，粗工昧理曰庸医，击鼓舞趋，祈禳疾病曰巫医。（以巫而替医，故曰巫医也。）是则巫觋之徒，不知医药之理者也。
　　故南人谓之巫医者，此也。今世谓之端公太保，又称为夜行卜士，北方名之师婆。虽是一切虚诞之辈，则亦不可以无恒也，矧他乎？
　　卷之三　翼医通考（下）
　　医道
　　陆宣公在忠州裒方书以度日，非特假此以避祸，盖君子之存心，无所不用其志也。前辈名士，往往能医，非止卫生，亦可及物，而今人反耻言之。近时士大夫家藏方或集验方，流布甚广，皆仁人之用心。《本事单方》近已刻于四明，及本朝诸公文集杂说中，名方尚多，未有见类而传之者。予屡欲为之，恨藏书不广。倘有能因予言集以传于人，亦济物之一端也。（《医说》）
　　卷之三　翼医通考（下）
　　医道
　　宋　吕诲上神宗疏云：臣本无宿疾，偶值医者用术乖方，殊不知脉候有虚实，阴阳有逆顺，治疗有标本，用药有先后，妄投汤剂，率意任情，差之指下，祸延四肢， 危心腹之变。虽以身疾喻朝政，深切医之弊也，有生而业医者，可不为之戒哉？（《通鉴》）
　　卷之三　翼医通考（下）
　　医道
　　治天下其犹医乎？医切脉以知证，审证以为方。证有阴阳虚实，脉有浮沉细大，而方有补泻针灼汤剂之宜，参苓姜桂硝黄之药，随其人之病而施焉。当则生，不当则死矣。是故知证知脉而不善为方，非医也。虽有扁鹊之识，徒哓哓而无用。不知证，不知脉，道听途说以为方，语人曰：我能医，是贼天下者也。故治乱，证也；纪纲，脉也；道德刑政，方与法也；人才，药也。夏之政尚忠，殷乘其弊而救之以质；殷之政尚质，周乘其弊而救之以文。秦用酷刑苛法以箝天下，天下苦之；而汉乘之以宽大，守之以宁壹。其方与证对，其用药也无舛，天下之病有不瘳者鲜矣。
　　又曰：一指之寒弗燠，则及于手足，一手足之寒弗燠，则困于四体。气脉之相贯也，忽于微而至大。故疾病之中人也，始于一腠理之不知，或知而惑之也，遂至于大而不可救以死，不亦悲夫！噫！若郁离子者，可谓深得医之情矣。
　　
　　卷之三　翼医通考（下）
　　医道
　　庆历中有进士沈常，为人廉洁方直，性寡合。后进多有推服，未尝省荐。每自叹曰：吾老倒场屋，尚未免穷困，岂不知天命也？乃入京师，别谋生计。因游看至东华门，偶见数朝士，跃马挥鞭，从者雄盛。询之市人：何官位也？人曰：翰林医官也。常又叹曰：吾穷孔圣之道，焉得不及知甘草大黄之辈也？始有意学医。次见市廛贷药者，巧言艰苦，复又耻为，疑贰不决。与同人共议曰：吾辈学则穷达方书，师必趋事名公，真非常流也。是时医官赵从古为太医医师，常辄以长书请见。从古迎候，非谓轻怠。常曰：此来穷蹇之人，因同人相勉令学医。闻君名公也，故来师问。从古曰：医术比之儒业，固其次也。盖动关性命，非谓等闲。学人若非性好专志，难臻其妙。足下既言穷蹇，是志未得遂，复却学医，深恐郁滞之性，未能精研。常愠色曰：吾虽穷蹇，乃自服儒，读孔孟之书，粗识历代君臣治国之道。今徒志学伎术，岂为高艺？从古曰：恐非浅尝能矣。未谕上古三皇医教且勿论如汉之张仲景、晋之葛洪、齐之褚澄、梁之陶隐居，非不服儒有才行辈。吾闻儒识礼义，医知损益。礼义之不修，唯昧孔孟之教；损益之不分，最害命之至，岂可轻哉？
　　卷之三　翼医通考（下）
　　医道
　　医为儒者之一事，不知何代而两途之。父母至亲者有疾而委之他人，俾他人之无亲者反操父母之死生。一有误谬，则终身不复。平日以仁推于人者，独不能以仁推于父母乎？故于仁缺。朋友以义合，故赴其难，难虽水火兵革弗顾；故周其急，急虽金玉粟帛弗吝。或疾则曰素不审。他者曰甲审，遂求甲者；渠曰乙审，又更乙者，纷纷错扰，竟不能辨。此徒能周赴于疮痍，而不能携友于死生也，故于义缺。己身以爱为主，饮食滋味必欲美也，衣服玩好必欲佳也，嗣上续下不敢轻也；疾至而不识，任之妇人女子也，任之宗戚朋友也，任之狂巫瞽卜也，至危犹不能辨药误病焉也，故于知缺。夫五常之中，三缺而不备，故为儒者不可不兼夫医也，故曰：医为儒者之一事。（《原机启微　序》）
　　卷之三　翼医通考（下）
　　医道
　　金华戴叔能曰：医以活人为务，与吾儒道最切近。自《唐书》列之技艺，而吾儒不屑为之。
　　世之习医者，不过诵一家之成说，守一定之方，以幸病之偶中，不复深探远索，上求圣贤之意，以明夫阴阳造化之会归，又不能博极群书，采择众议，以资论治之权变，甚者至于屏弃古方，附会臆见，展转以相迷，而其为患不少矣。是岂圣贤慈惠生民之盛意哉？（《九灵山房集》）
　　卷之三　翼医通考（下）
　　医道
　　伤寒、内伤、妇女、小儿，皆医者通习也，不知何代而各科之。今世指某曰专某科，复指某者曰兼某科，又指某者曰非某科。殊不知古有扁鹊者，过邯郸贵妇女则为女医，过雒阳闻周人爱老人即为耳目痹医，入咸阳闻秦人爱小儿即为小儿医，随俗为变，曾不分异而为治也。既曰医药，则皆一理贯通，又云此长彼短，亦不善于穷理者也。
　　
　　卷之三　翼医通考（下）
　　医道
　　王忠文公云：李明之弟子多在中州，独刘守真之学传之荆山浮图师，师至江南传之宋中人罗知悌，而南方之医皆宗之矣。及国朝天下之言医者非刘氏之学弗道也。刘李之法虽攻补不同，会而通之，随证而用之，不行其存乎？吴中称良医师，则以能持东垣者谓之王道，持张刘者谓之伯道。噫！尧舜以揖让，汤武以干戈，苟合道济世，何必曰同？吾尝病世之专于攻伐者，邪气未退而真气先萦然矣；专于补养者，或致气道壅塞，为祸不少，正气未复而邪气愈炽矣。古人有云：药贵合宜，法当应变。泥其常者，人参反以杀人；通其变者，乌头可以活命。孙真人所谓随时增损，物无定方，真知言哉！（《续医说》）
　　卷之三　翼医通考（下）
　　医道
　　今世之业医者，挟技以诊疗则有之矣，求其从师以讲习者何鲜也？我太祖内设太医院，外设府州县医学。医而以学为名，盖欲聚其人以 ，学既成功而试之，然后授以一方卫生之任，由是进之为国医，其嘉惠天下生民也至矣。某尝考成周所以谓之医师，国朝所以立为医学之故，精择使判以上官，聚天下习医者，俾其教之养之，读轩岐之书，研张李之技，试之通而后授之职，因其长而专其业，稽其事以制其禄，则天下之人皆无天阏之患而跻仁寿之域矣。是以医为王政之一端也。（《大学衍义补》）
　　卷之三　翼医通考（下）
　　医道
