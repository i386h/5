<!-- { "loadSidebar": true } -->
　　得此方者，连余才三、五人，世间未审知否，神效无比。
　　《素问》控睾证茴香楝实丸（出《宣明论》）治小肠病结于腰上而不痛，或上冲心肺，邪所系，兼一切寒热疝气所作，累用神效。种种方书，无出其右者。
　　茴香（炒） 川楝子（去皮核，麸炒） 吴茱萸（汤泡去梗） 马练花（去蒂梗，醋炒）广陈皮（去白。各一两） 芫花（醋炒，半斤）上为末，醋糊丸，如梧桐子大。每服二十丸，未效加至二、五十丸，空心食前则盐酒盐汤任下，须一日前后不可食甘草冷物。世俗才闻小肠气，便令服蟠葱散之类，殊不知非止寒气为病，但是风寒暑湿中，七情逆意事，饮食压下，肾经皆能为此病。若外肾不肿痛，只觉腰痛连腹，名曰内疝，正宜服之。大抵此疾，纵有神药，不过起疾而已，欲去病根者，未之见也。常有病者，发则痛阵内攻，响声百异，上吐黄汁，泻血片数升，其势方退，亦用前药奏功。又有一证，阴痛不已，渐渐日久，津液不行，大便秘结，数日不通，遍身块大小不等，四肢如厥，疼痛不敢转侧，六脉洪大实数，饮食不进。余用十四卷内滚痰丸一百丸，熟水送下，津行气顺，大便即通，再进一服，三日履地。如外肾疼痛，烦热引饮，小便不利者，用五苓散加灯草二十茎，川木通同煎服。下部畏冷者，仍用炒盐一包，更换隔衣温存外肾，消息服饵之宜。惟外肾肿大痛与不痛，并皆除治，今选《肘后》二方。
　　治外肾肿大日长或疼或不疼方（出抱朴子《肘后方》）皂角剌（一百个） 糯米粉（水调为大饼一个，径如碗口，浓寸许）上二味俟赛社日，各人付与一刺毕，患人手持粉饼逐一于社人前取刺。社人问曰： 甚？患人曰： 魁。如是遍求取一一问答。以其刺逐一插在饼上，收归安顿闲空处，候饼干时，其肿亦消。
　　如一社无百人者，须托人方便计会二、三社人，预勉其还刺时问曰 甚一句。
　　又方 取蔓菁菜根切碎擂烂敷肿处，以效为度，如无蔓菁菜根，新杏仁亦可。
　　麒麟竭膏（出诸名方，余选精料品味足成一经，用四十年，神效无比，治证如后。）当归 木鳖子仁 知母 五倍子 细辛 白芷（各半两） 槐条 柳条（各二十七根，长一寸许）上除槐、柳条外，并切碎同作一处。
　　好血竭（三钱） 真轻粉 当门子（各一钱，研细） 雄黄（四钱） 滴乳香 没药（各二钱，各研和一处） 松香（明者，十两）真香油三两，同煎八味入锅，于文武火上下三落，不住手用槐条两茎搅令焦色，即用绵滤去渣，再将油入锅，先人松香、沥青末，不住手搅。如欲滚沸溢出，即取下火，搅约一时顷，滴少许入水中，以手丸之，不软不硬，即取下火。次将六味徐徐而下，急搅令极匀。凝则再上火，勿令再沸，遂倾入大盆水中，半日后以搏之，渐渐软，和揉翻复如金丝之状，再入水浸之。有暇再揉扯，春夏频换水，如急用亦浸一、两宿，如浸多日愈妙。每以大竹管随意大小，高一、二寸，填药令满而平，两面按油纸在上，于紧火上急手揭下一面，再上纸复烘，次一面仍揭下，浓则再用纸过为二个。如欲展火，即印四、五个于大纸上奏成一片，贴用。治一切痈疽并发毒疮，各根据常法烘开，候冷贴之。生者即散，熟者即穿，逐败生肌，首尾皆可贴。一切疔肿结核，并贴患处。一切 疮，先用姜汁、白矾入汤，用鹅翎洗净，以牛蒡子叶或金刚藤叶贴疮半日，取尽恶水，然后粘贴膏，克日安痊。除小儿奶疳外，一切干湿白秃头疮，剃去发，用香油摊薄煎饼一个，裹着头上一饭顷，即用大膏药去饼满头贴之一、二次，换药即效。一切臀股黄湿痒痛等疮，并洗净挹干贴患处，一切打扑伤损挫肭气刺等病，并贴患处。头疼贴两太阳，赤眼贴鱼尾，暴寒风冷嗽贴脊心，牙疼刮药塞牙缝。小儿疳痢等病，用湿手圆如绿豆大，米饮送下三、二十丸。一切风寒湿痹，臂病贴臂，且如腿痛处，半日许未效，即以热汤露脚趾在外，从痛处淋洗至下，仍以旧布帛蘸汤连布放于膏药，蒸之令热，又用瓷瓦刮脚甲趾，令其透快，不可大甚，则其痛渐移下骨节间，然后如法贴之，逐节可去上面一个，俟其痛赶至脚腕，又贴脚心，仍剪去脚趾甲，自然痊可。常有妇人因湿气，腿肿至腰胯大痛，连将油纸满胯贴之。又前法赶下，又贴脚心，数日间脚心膏药下发下泡，出黄水数日，至老不发。贴臂痛亦如此法。大抵膏药大如患处，方能敌病。小儿不着肉，安可望效也？贴痛处好肉上，即用带热贴，贴疮不必热贴也。余壮年常随身不阙，虽道路遇病患，即便与人治之，奇效不能备述。余少年时常从士夫游洛间，每闻诸公叹其不遇。一人善治背疮者，其说神异。余察其人，见为吾仆，及归扣之，则唯唯然。一日，自言某师遇仙，得传此草，虽六月开，以手探之，亦如冰雪。忽一日同一方士来投余之别墅，托宿数日，忽自咄咄而叹曰：门前幸有此仙草，遂郑重付祝于余。
　　余叹而诺之，曰：此即射干也。方士曰：某昔货药淮西，适值官司拿医出征，遂窜入八百里山场内，遇一老姥，年一、二百岁，自谓金亡避兵来此，元完颜氏医姥也。传以此草并寿星散，专治恶疮，救人无数。
　　地扁竹散（即射干也，乃今原花园中之物，叶如良姜，根如竹鞭，其色切开如金之状。）射干（为末）上一味，每用小钱抄末三字许，温酒调服，病在上即微吐，在下即微泻。余济人，其效如神，仍用前膏药，收敛疮口。
　　寿星散 专治恶疮痛不可忍者，糁之，不痛，糁之即知痛。
　　大南星上为末，如背疮大痛者，遍糁于上，即得安卧。不知痛者，糁之至于知痛，即可治也。
　　驱邪散（衡州欧大丞） 治天行伤寒坏证及诸不正之气，不问阴阳二证，头疼恶心喘急，身体酸疼，烦渴咽干，并皆治之。
　　陈皮 紫苏 升麻 干葛 赤芍药 菖蒲 苍术 浓朴 半夏 香附子 藿香 大黄 黄芩川芎 山栀子 甘草 枳壳 香白芷上等分，各根据法修事 咀，姜葱煎，不拘时服。
　　瓜盐煎 治霍吐泄泻。其证始因饮冷，或冒寒暑，或失饥，或大怒，或乘舟车伤动胃气，令人上吐不止，因而下泻，吐泻并作，遂成霍乱，头眩眼晕，手足转筋，四肢逆冷，用药迟缓，须臾不救。
　　吴茱萸 木瓜 食盐（各五钱）上炒焦，用瓷罐盛水三升，煮令百沸，却入前药同煎至一、二升以下，倾一盏。随病患意冷热服之，药入即苏。
　　又方 盐一撮，醋一盏，同煎至八分温服，或盐梅咸酸皆可煮服。
　　二黄杀鬼丹 其证初到无人居冷房，睡中觉压魇打，但其人吃吃作声，便令人叫唤，如不醒，此乃鬼压也。不救即死，急以此药。
　　牛黄 雄黄（各一钱） 朱砂（五分）上研为末和匀，每挑一钱，床下烧之，次用一钱，调酒灌之。
　　红铅接命神方（海上异人传） 用无病室女月经首行者为最，次二次三者为中，次四次五为下，然亦可取用。取法以黑铅或银打一具，形如黄衣冠子样，候月信动时，即以此具令老媪置阴户上，以绢幅兜住，接聚收起，顿瓷器中，晒干收贮。或用人参为末，或用当归煎汤，或配秋石调和，酒温空心服五分，大补真元。
　　
　　卷之九十四　本草集要(上）
　　本草图经叙
　　昔神农尝百草之滋味，以救万民之疾苦，后世师祖，由是本草之学兴焉。汉魏以来，名医相继，传其书者则有吴普、李当之药录，陶隐居、苏恭等注解。国初两诏近臣总领上医兼集诸家之说，则有《开宝重校本草》，其言药之良毒，性之寒温，味之甘苦，可谓备且详矣。然而五方物产，风气异宜，名类既多，赝伪难别。以虺床当蘼芜，以荠 乱人参，古今犹且患之。况今医师所用，皆出于市买所得，盖自山野之人随时采获，无复究其所从来。以此为疗，欲中病，不亦远乎？昔唐永徽中删定本草之外，复有图经相辅而行，图以载其形色，经以释其异同，而明皇御制又有天宝单方药图，皆所以叙物真滥，使人易知，原诊处方有所根据。二书失传且久，散落殆尽，虽鸿都秘府亦无其本。天宝方书但存一卷，类例粗见，本末可寻。宜乎圣君哲辅留意于搜辑也。先诏命儒（臣）重校《神农本草》等凡八书。光禄卿直秘阁（臣）禹锡、尚书祠部郎中秘阁校理（臣）亿、太常博士集贤校理（臣）颂、殿中丞（臣）检、光禄寺丞（臣）保衡相次被选。仍领医官秦宗古、朱有章等编绎累年，既而《补注本草》成书奏御。又诏天下郡县图上所产药本，用永徽故事，重命编理。（臣）禹锡以诸考正群书，资众见则其功易就；论著文本，出异手则其体不一。今天下所上绘事千名，其解说物类，皆据世医之所闻见，事有详略，言多鄙俚，向非专一整比，缘饰以文，则前后不伦，披寻难晓。乃以（臣）颂向尝刻意此书，于是建言奏请，俾专撰述。（臣）颂既被旨，则裒集众说，类聚诠次，粗有条目。其间玉石金土之名，草木虫鱼之别，有一物而杂出诸群者，有同名而形类全别者，则参用古今之说，互相发明。其 梗之细大，华实之荣落，虽与旧说相戾，并兼有之。崖略不备，则稍援旧注以足成文意。注又不足，乃更旁引经史及方书小说，以条悉其本原。若陆英为蒴 花，则据《尔雅》之训以言之。诸香本同，则用《岭表录异》以证之之类是也。生出郡县，则以本经为先，今时所宜次之。若菟丝生于朝鲜，今则出于冤句；奚独生于少室，今乃来自三蜀之类是也。收采时月有不同者，亦两全其说。若赤箭本经但着采根，今乃并取茎苗之类是也。生于外夷者，则据今传闻，或用书传所载。
　　若玉屑、玉泉，今人但云玉出于于阗，不究所得之因，乃用平居诲行程记为质之类是也。药有上、中、下品，皆用本经为次第。其性类相近，而人未的识，或出远方，莫能形似者，但于前条附之。
