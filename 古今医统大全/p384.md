<!-- { "loadSidebar": true } -->
　　凡药根之在土中者，中半以上，脉之上行也，以生苗者为根；中半以下，气脉之下行也，以入土者为梢。病在中焦与上焦者，用根；在下焦者，用梢：根升梢降。大凡药根有上、中、下，人身半以上，天之阳也，用头；在中焦者，用身半以下，地之阴也，用梢。述类象形者也。
　　凡药之五味，大抵随五脏所入之味而为补泻。甘入脾，酸入肝，咸入肾，苦入心，辛入肺。
　　所入之味，亦不过因其性而调治之。辛主散，酸主收，甘主缓，苦主坚，咸主软。辛能散结、润燥，苦能燥湿、软坚，咸能软坚，酸能收缓，甘能缓急，淡能利窍。
　　肝苦急，急食甘以缓之。（甘草。）心苦缓，急食酸以收之。（五味子。）脾苦湿，急食苦以燥之。
　　（白术。）肺苦气上逆，急食苦以泻之。（诃子皮。）肾苦燥，急食辛以润之。（知母、黄柏。）肾欲坚，急食苦以坚之。（知母。）肝欲散，急食辛以散之。（川芎。）心欲软，急食咸以软之。
　　（芒硝。）脾欲缓，急食甘以缓之。（甘草。）肺欲收，急食酸以收之。（白芍。）肝虚以陈皮、生姜之类补之。经云：虚则补其母。水能生木，肾乃肝之母，肾水也，若补其肾，熟地黄、黄柏是也。如无他证，惟不足，钱氏地黄丸主之，实则白芍药泻之。如无他证，钱氏泻青丸主之，实则泻其子，心乃肝之子，以甘草泻心。
　　心虚则炒盐补之，虚则补其母。木能生火，肝乃心之母，肝木也，心火也，以生姜补肝。如无他证，钱氏安神丸是也。实则甘草泻之。如无他证，以钱氏方中重则泻心汤，轻则导赤散。
　　脾虚则甘草、大枣之类补之。实则以枳壳泻之。如无他证，虚则以钱氏益黄散，实则泻黄散。心乃脾之母，以炒盐补心。肺乃脾之子，以桑白皮泻肺。
　　肺虚则五味子补之，实则桑白皮泻之。如无他证，实则用钱氏泻白散，虚则用阿胶散。虚则以甘草补脾土，补其母也。实则以泽泻泻肾水，泻其子也。
　　肾虚则熟地黄、黄柏补之，泻以泽泻泻之。肾本无实，本不可泻，钱氏有补肾地黄丸，无泻肾之药。肺乃肾之母，金生水故也，以五味子补肺而已。
　　
　　卷之九十四　本草集要(上）
　　五宜
　　肝色青，宜食甘，糯米、牛肉、枣、葵皆甘。心色赤，宜食酸，小豆、犬肉、李、韭皆酸。
　　肺色白，宜食苦，麦、羊肉、杏、薤皆苦。脾色黄，宜食咸，大豆、豕肉、栗、藿皆咸。肾色黑，宜食辛，黄黍、鸡肉、桃、葱皆辛。
　　
　　卷之九十四　本草集要(上）
　　五禁
　　咸走血，血病毋多食咸。苦走骨，骨病毋多食苦。辛走气，气病毋多食辛。酸走筋，筋病毋多食酸。甘走肉，肉病毋多食甘。
　　
　　卷之九十四　本草集要(上）
　　五入
　　五味入胃，各归所喜攻。酸先入肝，苦先入心，甘先入脾，辛先入肺，咸先入肾。久而增气，物化之常；气增而久，夭之由也。盖阴之所生，本在五味；阴之五官，伤在五味。故味过于酸，肝气以津，脾气乃绝。味过于咸，大骨气劳，短肌肤黑，心气抑。味过于甘，心气喘满，色黑，肾气不衡。味过于苦，脾气不濡，胃气乃浓。味过于辛，筋脉沮弛，精神乃央。（与殃同。）是故谨和五味，骨正筋柔，气血以流，腠理以密，则长有天命矣。
　　
　　卷之九十四　本草集要(上）
　　五伤
　　多食咸，则脉凝泣而变色。多食苦，则皮槁而毛拔。多食辛，则筋急而爪枯。多食酸，则肉胝胸而唇揭。多食甘，则骨痛发落。
　　
　　卷之九十四　本草集要(上）
　　六陈药
　　枳壳、陈皮与半夏，茱萸、野狼毒及麻黄。六般之药宜陈久，入用之时仔细详。
　　
　　卷之九十四　本草集要(上）
　　十八反
　　本草明言十八反，逐一从头说与君。人参、芍药与沙参，细辛、玄参及紫参，苦参、丹参并前药，一见藜芦便杀人。白芨、白蔹并半夏，栝蒌、贝母五般真，莫见乌头与乌喙，逢之一反疾如神。大戟、芫花并海藻，甘遂以上反甘草。若还吐蛊用翻肠，寻常犯之都不好。蜜、腊莫与葱相睹，石决明休见云母。藜芦莫使酒米侵，人若犯之都是苦。
　　
　　卷之九十四　本草集要(上）
　　十九畏
　　硫黄原是火之精，朴硝一见便相争。水银莫与砒相见，野狼毒最怕密陀僧。巴豆性烈最为上，偏与牵牛不顺情。丁香莫与郁金见，芒硝难合京三棱。川乌、草乌不顺犀，人参又忌五灵脂。官桂善能调冷气，石脂相见便跷蹊。大凡修合看逆顺，炮鉴炙爆要精微。
　　
　　卷之九十四　本草集要(上）
　　七方
　　大方之说有二：有君一臣三佐九之大方，有分两大而顿服之大方。盖治肝及在下而远者，宜顿服而数少之大方。病有兼证而邪不专，不可以一、二味治者，宜君一臣三佐九之大方。王太仆以人之身三折之，上为近，下为远。近为心肺，远为肝肾，中为脾胃。以予睹之，身半以上其气三，天之分也；身半以下其气三，地之分也；中脘，人之分也。又手之三阴阳，亦天也，其气高；足之三阴阳，亦地也，其气下；戊己之阴阳亦人也，其气犹中州。故肝之三服，可并心之七服；肾之二服，可并肺之七服也。
　　小方之说亦有二：有君一臣二之小方，有分两微而平服之小方。盖治心肺及在上而近者，宜分两微而少服而频之小方，徐徐而呷之是也。病无兼证邪气专，可一、二味而治者，宜君一臣二之小方。故肾之二服，可分为肺之九服及肝之三服也。
　　缓方之说有五：有甘缓之之缓方，糖、蜜、枣、葵、甘草之属是也。盖病在胸膈取甘能恋也。
　　有丸药以缓之之缓方，盖丸之比汤散，其气力宣行迟故也。有品件群众之缓方，盖药味众则各不得骋其性也。如万病丸七八十味递相拘制也。有无毒治病之缓方，盖药气味薄则长于补上治上，比至其下，力已衰，故补上治上，制之以缓，缓则气味薄也。故王太仆云：治上补上，方若迅急则上不任而迫走于下。制缓方而气味浓，则势与急同。
　　急方之说有五：有急病急攻之急方，如心腹暴痛，两阴溲便闭塞不通，借备急丹以攻之。此药用不宜长，盖病不容俟也。又如中风于关紧急，浆粥不入，用急风散之属是也。有汤散荡涤之急方，盖汤散之比丸下咽易散而施用速也。有药性有毒之急方，盖有毒之药能上涌下泄，可以夺病之大势也。有气味浓药之急方，药之气味浓者，宜趋下而气力不衰也。故王太仆云：治下补下，方之缓，缓慢则滋道路而力又微，制急方而气味薄，则力与缓等。
　　奇方之说有二：有古单方之奇方，独用一物是也。病在上而近者，宜奇方也。有数合阳数之奇方，谓一三五七九，皆阳之数也，以药味之数皆单也。君一臣三、君三臣五亦合阳之数也，故奇方宜下不宜汗。
　　偶方之说有三：有两味相配之偶方；有古之复方之偶方，盖方之相合者是也。病在下而远者，宜偶方也。有数合阴数之偶方，谓二四六八十也，皆阴之数。君二臣四、君四臣六亦合数之阴也，故偶方宜汗不宜下。
　　复方之说，有一方、二方、三方相合之复方，如桂枝越脾一方，如调胃承气汤方，芒硝、甘草、大黄外参以连翘、薄荷、黄芩、栀子，以为凉膈散是。本方之外，别加余味者皆是也。有分两均剂之复方，如胃风汤各等分是也。以《内经》考之，其奇偶四，则反以味数奇者为奇方，味数偶者为偶方。下复云：汗者，不可以奇；下者，不可以偶。及观仲景之制方，桂枝汤汗药也，反以三味为奇；大承气汤下药，下反以四味为偶，何也？岂临事制宜，复有增损者乎！考其大旨，王太仆所谓汗药如不以偶，则气不足以外发；下药如不以奇，则药毒攻而致过。必如此言，是奇则单行，偶则并行之谓也。何者？下本易行，故宜单；汗或难出，故宜并。盖单行则力孤而微，并行则力齐而大，此王太仆之意也。然太仆又以奇方为古之单方，偶为复方，此又七方之中已有偶，又有复，何也？岂非偶方者二方相合之属也，复方者二方、四方相合之方欤？不然，何以偶方之外，又有复方者欤？此复字非重复之复，乃反复之复，何以言之？盖内经既言奇偶之方，不言又有重复之方，惟云奇之不去，则偶之是为重方，重方者即复方也。下又云：偶之不去，则反佐以取之。所谓寒热温凉，反从其病也。由是言之，复之为方反复，亦不远《内经》之意也。
　　
　　卷之九十四　本草集要(上）
　　十齐
　　【宣】 可以去壅，姜、橘之属是也。郁而不散，宜宣剂以散之。俚之人皆以宣为泻剂，抑不知十剂之中已有通剂。举世皆曰：春宜宣，以为下夺之药，抑不知仲景曰：大法春宜吐，以春病则人病在头故也。况十剂之中独不见吐剂，岂非宣剂则所谓吐剂者乎？《内经》曰：其高者，因而越之，即宣者升而上之也。以君召臣曰宣，义或同。伤寒邪气在上，宜瓜蒂散。头痛，葱根豆豉汤。伤寒懊 ，宜栀子豉汤。精神昏愦，宜栀子浓朴汤。自瓜蒂而下皆涌剂也。乃仲景不传之妙，令人皆作平剂用之，未有发其秘者。予因发之，然则为涌明矣。故风痫中风、胸中诸实、痰饮寒结，胸中热郁于上，上而不下，下久则喘嗽、胀满、水肿之病生焉，非宣剂莫能愈也。
　　【通】 可以去滞，木通、防己之属是也。留而不行，宣通剂以行之，流通之谓也。前后不得溲便，宜木通、海金沙、大黄、琥珀、八正散之属。里急后重，数至圊而不便。虽通与泻相类，大率通为轻而泻为重也。凡麻痹、郁滞经隧不利，非通剂莫能愈也。
