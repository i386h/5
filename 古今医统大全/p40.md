<!-- { "loadSidebar": true } -->
　　经曰：诸痛为实，痛随利减。又曰：通则不痛。世皆以利为下之者，非也。假令痛在表者，汗之则痛愈；在里者，下之则痛愈；痛在血脉者，散之行之则痛愈。岂可以利字只作下之者乎？但将利字训作通字，或作导字，则可矣。是以诸痛为实，痛随利减，假汗而通导之，则利也；下而通导之，亦利也。散气行血皆通导而利之也，故曰痛随利减。
　　
　　卷之三　翼医通考（下）
　　病证
　　【阳淫热疾】则拒热，亦须看虚实以凉之。
　　【阴淫寒疾】则怯寒而身拒，须凭温药以治之。
　　【风淫末疾】（末，四肢也。）必身强直，此乃动性不调，须和冷热以平治之。（在阳则热，在阴则寒。）故寒则筋挛骨痛，热则萎缓不收。
　　【两淫腹疾】濡泄湿气，要凭渗燥之方，更看冷热之候。
　　【晦淫惑疾】晦邪所淫，精神荧惑，当平正气而可痊。
　　【明淫心疾】狂邪重盛，谵妄多言，忧愁转甚。此二气同一，皆引心胸之虚邪。
　　孙尚药曰：夫风者，天地之号令，物性之动气。人虽万物之贵，不能撙节，触冒四时。乘精气虚，邪而入于腠理，积之微末，累伤重并，满而大作。或不慎味欲所伤，又感虚邪实邪，以干正气。搏阳经则痿厥而肢体不收，袭阴经则筋挛络急。中风之名，因兹而起。初得小中之候，渐作瘫痪之疾。
　　故风趋百窍，独聚一肢，言语謇涩，形若痴人。医者妄令吐泻，用药躁烦，十无一痊，致使人手足不仁，精神昏乱。殊不知内不能通，外不能泄，致瞀闷形死，又不知道泄之药，亦不宜大吐大下。似此治疗，往往五死五生，虽其人禀性充实，亦为受苦弥甚，不幸遂至枉死。窃观自古圣贤治疗有法，十有九验。
　　夫疗病之法，必先推四时虚实，以详中风之由，根据绳墨拯济，乃是解死脱厄之路。四时之病。
　　春中时风，自东而来，名曰温风。盖时不和而伤人也，浮而轻浅，可汗而解，败毒羌活细辛之类，更看发起在阴在阳而得效。若其人自虚羸，从后而来，名曰虚风，中人烦闷，肢体挛痹不仁，便可服续命汤、八风汤，成剂顿服，更加灸法，三五日间势必减退，渐渐调和，以求生路。如从前来，名曰实风，亦主人瞀闷，脉紧浮大，宜以茯神汤、西州续命汤求效，不用大劫，自使势慢，须缓治之。《千金》曰：风者百病之长，又曰：治风不以续命汤治之，则不为治风，所以见圣人之心矣。（《鸡峰方》）
　　卷之三　翼医通考（下）
　　病证
　　《内经　疏五过论》曰：尝贵后贱，虽不中邪，病从内生，名曰脱营。启玄子云：神屈故也。
　　以其贵之尊荣，贱之屈辱，心怀慕眷，志结忧惶，虽不中邪，病从内生，血脉虚减，名曰脱营。
　　凡病此者，心思郁结，忧虑不已，饮食少思，精神日减，气血渐衰，形容枯槁。粗工不察，妄投药饵，速死有期。故经所论治有五过者是也。
　　
　　卷之三　翼医通考（下）
　　病证
　　病不可治有六失者，失于不审，失于不信，失于过时，失于不择医，失于不知病，失于不知药。六失之中，有一于此，即为难治，非止医家之罪，亦病家之罪也。矧又医不慈仁，病者猜鄙，二理交驰，于病何益？由是言之，医者不可不慈仁，不慈仁则招祸；病者不可猜鄙，猜鄙亦招祸。贤者洞达物情，各就安乐，亦治病之一说耳。《千金方》引《史记》云：骄恣不论于理，一不治；轻身重财，二不治；衣食不能适，三不治；阴阳并，脏气不定，四不治；形羸不能服药，五不治；信巫不信医，六不治。
　　有一于此，则重难治也。
　　
　　卷之三　翼医通考（下）
　　病证
　　病之始起，不能早治，以其浅薄，视之泛常。及致日月久淹，积小成大，乃求医药。法不及用，而势已盈，岂为天命？
　　卷之三　翼医通考（下）
　　病证
　　凡诊脉形证相应，因与服汤，食顷变大吐下腹痛，是为变怪。或有旧时服药，今乃发作，是亦谓之灾怪耳。
　　
　　卷之三　翼医通考（下）
　　病证
　　丹溪云：胃气者，纯清冲和之气，人之所赖以为生者也。若谋虑神劳，动作形苦，嗜欲无节，思想无穷，饮食失宜，药饵违法，皆能致伤。既伤之后，须用调和。恬不知怪，或于病将小愈，而乃恣意犯禁。旧病未除，而新证叠起。吾见医药将日不暇给，而戕贼之胃气无复完全之望，去死近矣。愚见患者小愈，胃气才回，咸谓以为能食者不死，率意恣欲，妄投浓味，惟其不嗜胜人为忧。噫！弗思甚也，殊不悟浓味助邪。古人摄养每以寡嗜欲薄滋味为先，况病患伤败之际，而又重伤，其不危殆者寡矣。又见久病之人少愈，而目尚昏，腰尚重，谓病久郁抑，精闭不通，率喻入房以疏郁结，往往一行而病遽起，反至不救者多矣。饮食不节，反轻为重，转安为危者，历历有之。此天下之通弊，惟贤者知之。
　　
　　卷之三　翼医通考（下）
　　病证
　　医寄死生，斯术之大。须资贤智，勿信庸愚。最要变通，不宜固执。洞明脉病药治之理，详悉望闻问切之情药推寒热温凉平和之气，辛甘淡苦酸咸之味；升降浮沉之性，宣通补泻之能。脉究浮沉迟数滑涩之形，表里寒热虚实之应；阿阿春柳之和，弦钩毛石之顺。药用君臣佐使，脉分老幼瘦肥。药乃天地之精，药宜切病；脉为气血之表，脉贵有神。病有外感内伤，风寒暑湿燥火之机；治有宣通补泻，轻重滑涩燥湿之剂。外感异乎内伤，寒证不同热证。外感宜散而内伤宜补，寒证可温而热证宜清。清温得宜，须臾病愈；补泻失度，顷刻人亡。外感风寒，宜分经而解表；（外感风寒，传变不一，宜分经络散解方可。）内伤饮食，可调胃以消溶。（内伤饮食，只在一处，不过调胃消导而已。）胃阳主气司纳受，阳常有余；脾阴主血司运化，阴常不足。胃乃六腑之本，脾为五脏之源。胃气弱则百病生，脾阴足而万邪息。调和脾胃，为医中之王道；节谨饮食，为却病之良方。
　　病多寒冷郁气，气郁发热；或出七情动火，火动生痰。有因行藏动静以伤暑邪，或者出入雨水以中湿气。亦有饮食失调而生湿热，倘或房劳过度而动相火。制伏相火，要滋养其真阴；祛除湿热，欲燥清其脾胃。外湿宜表散，内湿宜淡渗。阳暑可清热，阴暑可散寒。寻火寻痰，分多分少而治；究表究里，或汗或下而施。痰因火动，治火为先；火因气生，理气为本。治火，轻者可降，重者从其性而升消；理气，微则宜调，甚则究其源而发散。实火可泻，或泻表而或泻里；（指外感也。）虚火宜补，或补阴而或补阳。（指内伤也。）暴病之谓火，怪病之谓痰。寒热湿燥风，五痰有异；清凉燥润散，五治不同。有因火而生痰，有因痰而生火。或郁久而成病，或病久而成郁。金木水火土，五郁当分；泻折达发夺，五法宜审。郁而生火生痰而成病，病则耗气耗血以致虚。
　　病有微甚，治有逆从。微则逆治，甚则从攻。病有标本，急则治标，缓则治本；法分攻补，虚而用补，实而用攻。少壮新邪，专攻是则；老衰久病，兼补为规。久病兼补虚而兼解郁；陈或荡涤而或消溶。积在胃肠，可下而愈；块居经络，宜消而痊。
　　女人气滞于血，宜开血而行气；男子阳多乎阴，可补阴以配阳。苁蓉山药，男子之佳珍；香附缩砂，女人之至宝。气病血病，二者宜分；阳虚阴虚，两般勿紊。阳虚气病，昼重而夜轻；血病阴虚，昼轻而夜重。阳虚生寒，寒生湿，湿生热；阴虚生火，火生热，热生风。阳盛阴虚而生火，火逼血而错经妄行；阴盛阳虚则生寒，寒滞气而周身浮肿。阴虚生内热，阳虚畏外寒。
　　补阳补气，用甘温之品；滋阴滋血，以苦寒之流。调气贵用辛凉，和血必须辛热。阳气为阴血之引导，阴血为阳气之根据归。阴阳两虚，惟补其阳，阳生而阴长；气血俱病，只调其气，气和而血随。藏冰发冰，以节阳气之燔；滋水养水，以制心火之亢。火降水升，斯人无恙；阴平阳秘，我体长春。
　　小儿纯阳而无阴，老人气多而血少。肥人气虚有痰，宜豁痰而补气；瘦人血虚有火、宜降火以滋阴。膏粱无厌发痈疽，燥热所致；淡薄不堪生肿胀，寒湿而然。北地耸高，宜清热而用燥，南方污下，可散湿以温寒。
　　
　　卷之三　翼医通考（下）
　　治疗
　　凡治病必明天道地理，人之强弱，必问起居饮食、暴乐暴苦。病从内而之外者，先治其内，后治其外；病从外而之内者，先治其外，后治其内。内外不相及，则治主病，急则治其标，缓则治其本。先其所因而后其所主，补上治下制以缓，补下治上制以急。大毒治病十去其六，中毒治病十去其七，小毒治病十去其八，无毒治病十去其九。必养必和，俟其来复。此皆《素问》之文，而医家之所当知也。不能尽录，姑摄其要，以示其概云。（《柏斋三书》）
　　卷之三　翼医通考（下）
　　治疗
　　夫医之道大矣。自神农黄帝岐伯雷公而下，无非圣哲开其源，贤智导其流，故能拯黎元之疾苦，赞天地之生育。世道既降，士大夫以此为技艺，不屑为之而界之凡流。是以至精至微之理，而出于至卑至贱之思，其不能起人之疾，反以夭其命者多矣。此范文正公所以自谓不为良相，则为良医。伊芳川先生有云：治病而委之庸医，比之不慈不孝。自昔卓然名家者，如和、缓、扁鹊、淳于意、张仲景、孙真人等，其论医也，莫不以保养为先，药石为辅。至于察形诊脉，必致辨于毫芒疑似之末。而深痛夫世之医者，苟简虚 ，顾乃以医之伐病，如将之伐敌，当用背水阵以决胜。是徒见夫华佗之说，时出其间，至于剖腹续筋之法，乃别术所得，非神农本草经方条理药性常道尔。今惟仲景一书，为众方之祖，学人当取法云。（《医说》序）
　　卷之三　翼医通考（下）
　　治疗
　　夫疾病之生也，皆因外感内伤生火生湿湿热生痰四者而已。审其少壮新病，是湿则燥之，是火则泻之；湿而生热，则燥湿而兼清热，火而生痰，则泻火而兼豁痰，无余蕴矣。审其衰老久病，又当攻补兼施，如气虚而有湿热痰火，则以四君子汤补气，而兼燥湿清热豁痰泻火；如血虚而有痰火湿热，则以四物汤补血，而兼泻火豁痰清热燥湿。如此则攻补合宜，庶乎可也。故曰：少壮新病，攻邪可审；老衰久病，补益为先。若夫阴虚火动，脾胃衰弱，真阴者水也，脾胃者土也。
　　土虽喜燥，然太燥则草木枯槁；水虽喜润，然太润则草木湿烂。是以补脾滋肾之剂务在润燥得宜，随证加减焉耳。
　　
　　卷之三　翼医通考（下）
　　治疗
