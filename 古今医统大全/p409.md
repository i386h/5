<!-- { "loadSidebar": true } -->
　　凉蒿菜 又名甘菊芽。生密县山野中，叶似菊花叶而细长尖，FS （音哨）又多花叉，开黄花。其叶味甘。
　　【救饥】采苗炸熟，换水浸淘净。以油盐调食。【治病】具见本草。
　　粘鱼须 一名龙须菜。生郑州贾峪山及新郑山野中亦有之。初先发笋，其后延蔓生茎发叶。每叶间皆分出一小叉及出一丝蔓，叶似土茜叶而大，又似金刚刺叶，亦似牛尾菜叶，不涩而光泽。味甘无毒。
　　【救饥】采嫩笋叶炸熟，油盐调食。【治病】具见本草。
　　野茴香 生田野中。其苗初榻地生，叶似凉蒿菜微细小，后于叶间撺（七官切）葶分生茎叉。梢头开黄花，结细角有小黑子。叶味苦无毒。
　　【救饥】采苗叶炸熟，水浸洗淘去苦味，油盐调食。【治病】具见本草。
　　野艾蒿 生田野中。苗叶类艾而细，又多花叉，叶有艾香，味苦。
　　【救饥】采嫩叶炸熟，换水浸淘净，以油盐调食。【治病】具见本草。
　　野同蒿 生荒野中。苗高二三尺，茎紫赤色，叶似白蒿色微青。苗又似初生松针而茸（音戎）细，味苦无毒。
　　【救饥】采嫩苗叶炸熟，换水浸淘净，以油盐调食。【治病】具见本草。
　　老鹳筋 生田野中，就地拖秧而生，茎微紫色，茎叉繁稠，叶似园荽叶而头不尖，又似野葫萝卜叶而短小，叶间开五瓣小黄花。其味甜无毒。
　　【救饥】采嫩苗炸熟，水浸去邪味淘洗。多以油盐调食。【治病】具见本草。
　　麦蓝菜 生田野中，茎叶俱深莴苣色，叶似大蓝，梢叶而小颇尖，其叶包茎对生，每一叶间撺生一叉，茎叉梢头开肉红花，结蒴有子似小桃红子，苗叶味微淡苦。
　　【救饥】采嫩苗叶炸熟，水浸淘净，油盐调食。【治病】具见本草。
　　山蓼 生密县山野间。苗高一二尺，叶似芍药叶而长细窄，又似野菊花叶而硬浓，又似水胡椒叶亦硬，开细瓣白花。其叶味微辣亦无毒。
　　【救饥】采嫩叶炸熟，换水浸去邪辣，作成黄色，淘净。以油盐调食。【治病】具见本草。
　　鲫鱼鳞 生密县韶华山山野中，苗高一二尺，茎方而茶褐色，对分茎叉，叶亦对生，叶似鸡肠菜叶颇大，又似桔梗叶而微软簿，叶面却微纹皱，梢间开粉红花，结子如小粟粒而茶褐色。其叶味甜无毒。
　　【救饥】采苗叶炸熟，水浸淘冷。以油盐调食。【治病】具见本草。
　　土当归 生密县山野中，苗高一尺许，茎圆而有线楞，叶似山芹菜叶而硬，边有细锯齿刺，又似苍术叶而大，每三叶攒生一处，开黄花。根似前胡根，又似野胡萝卜根，其性温。叶味苦。
　　【救饥】采苗叶炸熟，水浸作成黄色，换水淘洗净。以油盐调食之。【治病】具见本草。
　　透骨草 一名天芝麻。生中牟茺野中，苗高三四尺，茎方 面四楞，其茎脚紫，对节分生茎叉，叶似 蒿叶而多花叉，叶皆对生，茎节间攒开粉红花，结子似胡麻子，叶味苦。
　　【救饥】采嫩苗炸熟，以水浸去苦味，淘净。油盐同调食。【治病】具见本草。
　　鹿蕨菜 生辉县山野中，苗高一尺许，其叶之茎背圆而面 （五化切），叶似紫香蒿脚叶而肥阔颇硬，又似胡萝卜叶亦肥硬。其味微甘。
　　【救饥】采苗叶炸熟，水浸淘洗净。油盐调食。【治病】具见本草。
　　山芹菜 生辉县山野中，苗高一尺余。叶似野蜀葵叶稍大而有五叉。又似地牡丹叶亦大，叶中撺生茎叉，梢结剌球如鼠粘子刺球而小，开花黪白色。其叶味甘。
　　【救饥】采苗叶炸熟，水浸洗净。以油盐调食。【治病】具见本草。
　　金刚刺 又名老君须，生辉县鸦子口山野间。科条高三四尺，条似刺苈（音梅）花条，其上多刺。叶似牛尾菜叶，又似龙须菜叶，比此二叶俱大，叶间生细丝，生蔓。其叶味微甘涩甚，无毒。
　　【救饥】采叶炸熟，水浸淘净，油盐调食。【治病】具见本草。
　　大蓬蒿 生密县山野中。茎似黄蒿，茎色微带紫，叶似山芹叶而长大，极多花叉。又似风花菜叶，花叉叶多，又似漏芦叶却微短，开碎瓣黄花。苗叶味苦。
　　【救饥】采叶炸熟，水浸淘去苦味。以油盐醋调食。【治病】具见本草。
　　兔儿伞 生荥阳塔儿山荒野中。其苗高二三尺许，每科初生一茎，茎端生叶，一层有七八叶，每叶分作四叉，排生如伞盖状，故以为名。后于叶间撺生茎叉，上开淡红白花，根似牛膝而疏短。其味微苦辛。
　　【救饥】采嫩叶炸熟，水浸洗淘去苦味。油盐调食。【治病】具见本草。
　　地花菜 又名墓头灰。牛密县山野中，苗高尺余，叶似野菊花叶而窄细，又似鼠尾草叶亦瘦细，梢叶间开五瓣小黄花。其味微苦无毒。
　　【救饥】采叶炸熟，水浸淘净，油盐调食。【治病】具见本草。
　　杓儿菜 生密县山野中，苗高一二尺，叶似狗棹尾叶而窄颇长，黑绿色微有毛涩，又似耐惊菜叶而小软薄，梢叶更小，开碎瓣淡黄白花。其叶味苦甘。
　　【救饥】采叶炸熟，水浸去苦味，淘洗净。油盐调食。【治病】具见本草。
　　佛指甲 生密县山谷中，科苗高一二尺，茎薇带赤黄色，其叶淡绿背皆微带白色，叶如长匙头，似黑豆叶而微宽，又似鹅儿肠叶甚大，皆两叶对生，开黄花，结实似连翘微小，中有黑子小如粟粒。其叶味微甜。
　　【救饥】采嫩叶炸熟，换水淘洗净，油盐调食。【治病】具见本草。
　　马齿苋 天下处处有之。生平野及田园中者为佳，生房屋上者有毒不宜食。四时可采，先用滚汤炸过，晒干 之。复用汤煮分尤美，生疮疥之人及有风湿气者食之，久可除病。
　　【救饥】采苗叶炸熟，水浸淘净，以油盐调食。【治病】具见本草。
　　野蜀葵 生荒野中，就地丛生。苗高五寸许，叶似葛勒子秧叶而浓大，又似地牡丹叶，微苦微带甜。
　　【救饥】采嫩叶炸熟，水浸淘洗净，油盐调食。【治病】具见本草。
　　铁扫帚 生荒野中，就地丛生。一本二三十茎，苗高三四尺。叶似苜蓿叶而细长，又似细叶胡枝子叶亦短小，开小白花。其叶味苦无毒。
　　【救饥】采嫩苗叶炸熟，换水浸去苦味，油盐调食。【治病】具见本草。
　　羊角苗 又名羊姝科，亦名合钵儿，俗名婆婆针扎儿，又名纽丝藤，一名过路黄。生田野下湿地中，拖藤蔓而生，茎色青白，叶似马兜铃叶而长大，又似山药叶亦长大，面青背颇白，皆两叶相对生，茎叶折之俱有白汁出，叶间出穗，开五瓣小白花。结用似羊角状，中有白穣，其叶味甘微苦。
　　【救饥】采嫩叶炸熟，换水浸去苦味邪气淘净。以油盐食。【治病】具见本草。
　　虎尾草 生密县山野中，科苗高二三尺。茎圆叶颇似柳叶而瘦短，又似兔儿尾菜叶瘦窄，又似黄精叶颇软， 茎攒生。味甘微涩无毒。
　　【救饥】采嫩苗叶炸熟，换水淘去涩味，油盐调食。【治病】具见本草。
　　胡苍耳 又名回回苍耳。生田泽中。叶似皂荚叶微长大，又似望江南叶而小颇硬，色微淡绿，茎有线楞，结实如苍耳实但长FS （音哨）。味微苦。
　　【救饥】嫩苗之叶炸熟，水浸去苦味淘净。以油盐调食。【治病】今人传说治诸般疮，采叶用好酒熬吃，消肿。
　　以上救饥，二本共八十五种，叶可食。
　　天门冬 一名万岁藤，一名婆罗树，本草名颠勒，或名地门冬，或名筵门冬，或名巅棘，或名淫羊食，或名管松。生奉高山谷及建州、汉州，今处处有之。春生藤蔓大如钗股，长至丈余，延附草木上，叶如茴香极尖细而疏滑，有逆刺，亦有涩而无刺者。其叶如丝杉而细散，皆名天门冬。夏生白花，亦有黄花及紫花者。秋结黑子。在其根枝旁，入伏后无花暗结子。其根白或黄紫色，大如手指，长三四寸，大者为胜。其生高地，根短，味甜，气香者上。其生水侧下地者，叶细似蕴而微黄，根长而味多苦，气臭者下，亦可服。味苦甘，性平大寒无毒。垣衣、地黄及贝母为之使，畏曾青。服天门冬误食鲤鱼中毒，浮萍解之。
　　【救饥】采根换水浸去苦味，去心煮食，或晒干煮熟入蜂蜜和食尤佳最妙。【治病】具见本草。
　　麦门冬 本草云：秦名羊韭，齐名爱韭，楚名马韭，越名羊耆。一名禹葭（音加），一名禹余粮。生随州、陆州及函谷堤 肥土石间，久废处有之。今辉县山野中亦有。叶似韭菜而长，冬夏长生，根如 麦而白色。出江宁者小润，出新安者大白。其大者苗如鹿葱，小者如韭叶。
　　味甘性平微寒无毒。地黄、车前为之使，恶款冬、苦瓠、苦 （乌老切），畏木耳、苦参、青 。
　　【救饥】采根换水浸去邪味，淘洗净，蒸熟去心食。【治病】具见本草。
　　百合 一名重箱，一名摩罗，一名中逢，一名强瞿。生荆州山谷，今处处有之。苗高数尺，干粗如箭，四面有叶如鸡距。又似大柳叶而宽，青色稀疏，叶近茎微紫，茎端碧白开淡黄白花，如石榴觜而大，四垂向下，覆长药，花心有檀色，每一颠，须五六花。子紫色，圆如梧桐子，生于枝叶间，每叶一子，不在花中，此又异也。根色白形如松子壳，四向攒生，中间出苗。
　　又如葫蒜重叠，生三四十瓣，味甘性平无毒。一云有毒。又有一种开红花，名山丹，不堪用。
　　【救饥】采根煮熟食之甚益人气。又云蒸过与蜂蜜调和食之，或研粉蜜调尤佳。【治病】具见本草。
　　章柳根 本草一名商陆，一名 （音汤）根，一名夜呼，一名白昌，一名当陆，一名章陆。《尔雅》谓之KT 汤，《广雅》谓之马尾，《易》谓之苋陆。生咸阳川谷，今处处有之。苗高三四尺，干粗似鸡冠花干，微有线楞，色微紫赤，叶青如牛舌，微阔而长。干如人形者有神。
　　亦有赤白二种，花赤根白宜入药，可食。赤者不可用，杀人，慎之。
　　【救饥】取白色根切作片子，炸熟，换水浸洗净，淡食。得大蒜良。凡制薄切，以东流水浸二宿，捞出与豆叶隔问入甑蒸，从午至亥。如无叶用豆根据法蒸之亦可。花白者年多，仙人采之作脯，可以下酒。【治病】具见本草。
　　菖蒲 一名尧韭，一名昌阳。生上洛池泽及蜀郡严道、戌卫、衡州并嵩岳石碛上，今池泽处处有之。叶似蒲而匾有脊，一如剑刃，其根旁屈有节，状如马鞭干大。根旁引三四小根。一寸九节者良，节密者佳。有十二节者露根不可用。又一种名兰荪，又谓溪荪，根形气色极似石上菖蒲，叶正如浦，无脊，俗谓之菖蒲。生于水次，失水则枯。
　　其菖蒲味辛性温，无毒。秦皮、秦艽为之使。恶地胆、麻黄。不可犯铁，令人吐逆。
　　【救饥】采根肥大节稀水浸，去其邪味，制造作果食之。【治病】具见本草。
