<!-- { "loadSidebar": true } -->
　　肥人气虚生寒，寒生湿，湿生痰；瘦人血虚生热，热生火，火生燥。故肥人多寒湿，瘦人多热燥也。夫以人形分寒湿热燥，此得之于外，然其中脏腑为病，亦有寒湿燥热之殊，不可不知。《玉匮密钥》曰：肝脏由来从火治，三焦胞络都无异。脾胃常将湿处求，肺与大肠同湿类。肾与膀胱心小肠，寒热临时旋摘议。恶寒表热小肠湿，发热表寒心肾炽。十二经中最端的，四经属火四经湿。四经有热有寒时，攻里解表细消息。里热表寒宜越竭，表热里寒宜汗释。湿同寒，火同热，寒热到头无两说。六分分来无热寒，寒热中停真浪舌。寒热格拒病机深，亢则害兮承乃制。紧寒数热脉正邪，标本治之真妙诀。休治风，休治燥，治得火时风燥了。当解表时莫攻里，当攻里时莫解表。
　　表里如或两可攻，后先内外分多少。治湿无过似决川，此个筌蹄最分晓。感谢轩岐万世恩，争奈醯鸡笑天小。（《国小》）
　　卷之三　翼医通考（下）
　　治疗
　　三法者，国中末也。初治之道，法当猛峻，所谓用药势疾利猛峻也。缘病得之新暴，感之轻，得之重，当以疾利猛峻之药急去之。中治之道，法当宽猛相济，为病得之非新非久，当以缓疾得中，养正去邪相兼济而治之。养正去邪者，假令如见邪气多正气少，宜以去邪药多正气药少，凡加减之法如此，更以临时对证消息增减用药，仍根据时令行之，更加针灸，其效甚速。末治之道，法当宽缓。宽缓者，谓药性平善，广服无毒，惟能安中养血气。盖为病久，邪气潜伏，欲泻而正气微，治故以善药养正而邪自去，更加针灸，其效必速。
　　五治者，和取从折属也。一治曰和，假令小热之病，当以凉药和之，和之不已，次用取。二治曰取，为热势稍大，当以寒药取之，取之不已，次用从。三治曰从，为势既甚，当以温药从之，为药气温也，味随所为。或以寒因热用，味通所用，或寒以温用，或以发汗之，不已，又再折。
　　四治曰折，为病势极甚，当以逆制之，制之不已，当以下夺之，下夺不已，又用属。五治曰属，为求其属以衰之，缘身热陷在骨髓，无法可出，针药所不能及，故求其属以衰之，缘属之法同声相应，同气相求。经曰：陷下者衰之。夫衰热之法，所云火衰于戌，金衰于辰之类是也。或有不已，当广其法而治之。
　　
　　卷之三　翼医通考（下）
　　治疗
　　治病有八要。八要不审，病不能去。非病不去，医无可去之术也。故须辨审八要，庶不有误。
　　其一曰虚，五虚是也。脉细，皮寒，气少，前后泻泄，饮食不进，此为五虚。二曰实，五实是也。脉盛，皮热，腹胀，前后不通，闷瞀，此五实也。三曰冷，脏腑受其积冷是也。四曰热，脏腑受其积热是也。五曰邪，非脏腑正病也。六曰正，非外邪所中也。七曰内，病不在外也。八曰外，病不在内也。既先审此八要，参之六脉，审度所起之源，继以望闻问切，何有不可治之疾也？（《本草衍义》）
　　卷之三　翼医通考（下）
　　治疗
　　疗病先察其源，候其病机。五脏未虚，六腑未竭，血气未耗，精神未散，服药必活。若病已成，可得半已；病势已过，今将难全。
　　
　　卷之三　翼医通考（下）
　　药剂
　　《淮南子》曰：神农尝百草之滋味，当此之时，一日而遇七十毒。《世本》曰：神农和药济人。则百药自神农始也。《世纪》或云：伏羲尝味百草，非也。梁陶弘景《本草》序曰：神农氏治天下，宣药疗疾，以拯夭伤。高氏小史曰：炎帝尝百药以治病，尝药之时，百死百生。《帝王世纪》曰：炎帝尝味草木，宣药疗疾者，《本草》四卷。至梁陶弘景、唐李世绩等注共二十卷。皇朝开宝中重校定，仁宗嘉中命禹锡等集类诸家杂药之说，为《补注本草》。《唐书》于志宁传中，志宁云：班固唯记《黄帝内外经》，不载《本草》，剂《七录》乃称之，世谓神农尝药。黄帝以前，文本不传，以识相付，至桐雷乃载篇册。然所载郡县多汉时张仲景华佗窜语。其语梁陶弘景此书，应与《素问》同类，其余与志宁之说同也。（《事物纪原》）
　　卷之三　翼医通考（下）
　　药剂
　　《本草》云：凡天地万物，皆有阴阳，大小各有色类。寻究其理，并有法象。故羽毛之类皆生于阳而属于阴，鳞介之类皆生于阴而属于阳。所以空青法木，故色青而主肝；丹砂法火，故色赤而主心；云母法金，故色白而主肺；雌黄法土，故色黄而主脾；磁石法水，故色黑而主肾。余皆以此推之，例可知也。
　　
　　卷之三　翼医通考（下）
　　药剂
　　旧说药用一君、二臣、三佐、四使之说，其意以谓药虽众，主病者专在一物，其他则节级相为用，大略相统制，如此为宜，不必尽然。所谓君者，主此一方，固无定本也。《药性论》乃以众药之和浓者定为君，其次为臣为佐，有毒者多为使。此谬论也。设若欲破坚积，大黄、巴豆辈岂得不为君也？（《良方》）医家有谓上药为君，主养命；中药为臣，主养性；下药为佐使，主治病。大抵养命之药宜多君，养性之药宜多臣，治病之药宜多佐使。此固用药之经，然其妙则未尽也。大抵药之治病，各有所主，主治者君也，辅治者臣也，与君相反而相助者佐也，引经及引治病之药至于病所者使也。
　　如治寒病用热药，则热药君也，凡温热之药皆辅君者也，臣也。然或热药之过甚而有害也，须少用寒凉药以监制之，使热药不至为害，此则所谓佐也。至于五脏六腑及病之所在，各须有引导之药，使药与病相遇，此则所谓使也。余病准此。此用药之权也。二义《素问》俱有，而读者不察，故特发明之，以俟夫智者采云。
　　（《柏斋二一书》）
　　卷之三　翼医通考（下）
　　药剂
　　药有宣通补泻轻重滑涩燥湿十种者，是药之大纲大法，而治疗无出于此。体认十种之用，兼之寒热温三法，足可配《孙子兵法》十三篇，能法十三法者，战无不克，医无不效，其异事而同神欤？《本经》未言之，后人未深述之，故调制汤丸多昧于此。今表而出之，从事于医者当体其所属而法其施，悉尽治疗之道云。
　　
　　卷之三　翼医通考（下）
　　药剂
　　有云：古方不可以治今病。噫！亦过也。予谓《和剂局方》，丹溪发挥于前，戴元礼祖述于后，古方之用，亦何负于人哉？盖用之者不得其宜也。虽然，证与方合，其间未必尽然，当因其证之旁出，而增损其药味之宜，此善之善者也。古方胡为不可用而遽必为拒绝乎？噫！亦过也。
　　故云：执古方以为治谓之泥，舍古方以为治谓之凿。泥也，凿也，皆非也。而惟随宜活泼增减用之，所谓变而裁之，存乎通焉。
　　
　　卷之三　翼医通考（下）
　　药剂
　　震泽王文恪公云：今之医者祖述李明之、朱彦修，其处方不出参术之类，所谓医之王道，信之本者矣。然病出于变，非术参辈所能效者，则药亦不得不变。可变而不知变，则坐以待亡；变而失之毫厘，则反促其死，均之为不可也。故曰：可与立未可与权。药而能权，可谓妙矣。明之、彦修未尝废权也，世医师其常而不师其变，非用权之难乎？（《震泽文集》）
　　卷之三　翼医通考（下）
　　药剂
　　客有病痞者，积于其中，伏而不得下；自外至者，捍而不得纳。从医而问之，曰：非下之不可。归而饮其药，既饮而暴下，不终日而向之伏者散而无余，向之捍者柔而不支，胸鬲导达，呼吸开利，快然若愈。逾月而痞五作而五下，每下辄愈，然客之气一语而三引，体不劳而汗，股不步而栗，肤革无所耗于前，而其中荣然，莫知其所来。嗟夫！心痞非下之不可已，予从而下之，术未爽也，荣然独何如？闻楚之南有良医焉，往而问之。医叹曰：子无怪是荣然也。凡子之术固如是荣然也。坐，吾语汝。且天下之理，有甚快于吾心者，其未必有伤；求无伤于终者，则初无望其快于吾心。夫阴伏而阳蓄，气与血不运而为痞，横乎子之胸中者，其累大矣。击而去之，不须臾而除甚大之累，和平之物不能为也，必将搏击振挠而后可。夫人之和气冲然而甚微，泊乎其易危，击搏振挠之功未成，而子之和盖已病矣。由是观之，则子之痞凡一快者，子之和伤矣。不终月而快者五，子之和平之气不既索乎？故体不劳而汗，股不步而栗，荣然如不可终日也。且将去子之痞而无害于和也，子之燕居三月，而后与之药可为也。客归三月，斋戒而复请之。医曰：子之气少复矣。取药而授之曰：服之，三月而疾少平，又三月而少康，终年而复常，且饮药不得亟进。客归而行其说。
　　然其初使人惫然而迟之，盖三服其药而三反之也。然日不见其所攻之效，久较则月异而时不同，盖终岁而疾平。
　　客谒医，再拜而谢之，坐而问其故。医曰：是医国之说也，岂特医之于疾哉？子独不见秦之治民乎？悍而不听令，堕而不勤事，放而不畏法。令之不听，治之不变，则秦之民尝痞矣。商君见其痞也，厉以刑法，威以斩伐，悍厉猛挚，不贷毫发，痛划而力锄之。于是乎秦之政如建瓴，流通四达，无敢或拒，而秦之痞尝快矣。自孝公以至二世也，凡几痞而几快矣。顽者已圮，强者已柔，而秦之民无欢心矣。故猛政一快者，欢心一已；积快不已，而秦之四支枵然，徒具其物而已。民心日离而君孤立于上，故匹夫大呼，不终日而百疾皆起。秦欲运其手足肩膂，而瘫然不我应。故秦之亡者，是好为快者之过也。
　　昔者先王之民其初亦尝痞矣。先王岂不知砉然击去之以为速也？惟其有伤于终也，故不敢求快于吾心。优柔而抚存之，教以仁义，导以礼乐；阴解其乱而除去其滞。旁视而惫然有之矣，然月计之，岁察之，前岁之俗非今岁之俗也。不击不搏，无所忤逆，是以日去其戾气而不婴其欢心。
　　于是政成教达，安乐久而无后患矣。是以三代之治皆更数圣人，历数百年而后俗成。则予之药终年而愈疾，无足怪也。故曰：天下之理，有快于吾心者，其末也必有伤；求无伤于其终，则无望其快吾心。虽然，岂独于治天下哉？客再拜而传其说。（《张右丞文集》）
　　卷之三　翼医通考（下）
　　药剂
