<!-- { "loadSidebar": true } -->
　　水葱 生水边及浅水中，科苗仿佛类家葱而极细长，梢头结 ，仿佛类葱 而小。开黪白花。其根类葱根，皮色紫黑。根苗味俱甘，微带咸。
　　【救饥】采嫩苗连根拣择洗净炸熟，水浸淘洗净，以油盐调食之。【治病】具见本草。
　　菹草 即水藻也。生坡塘及水泊中，茎如粗线，长三四尺。叶形似柳叶面狭长，故名柳叶菹。又有叶似蓬子叶者，根粗如钗股而色白，味微咸，性微寒。
　　【救饥】捞取茎叶，连嫩根拣择洗淘洁净，锉碎炸熟。油盐调食或加小米煮粥食尤佳，无毒。
　　【治病】具见本草。
　　以上载《救荒》。
　　二本共六种，根叶可食。
　　蒲笋 本草名其苗为香蒲，即甘蒲也。一名睢，一名醮，俚俗名此蒲为香蒲，谓菖蒲为臭蒲。其香蒲水边处处有之。根比菖蒲根极肥大而少节。其叶初未出水时，叶茎红白色，采以为笋。后撺梗于丛叶中，花抱梗端如武士棒杵，故俚俗谓蒲棒。蒲黄，即花中蕊屑也，细若金粉，当欲开时，有便取之。市廛间亦采之，以蜜搜作果食货卖，甚益小儿。其味甘，性平无毒。
　　【救饥】采近根白笋，拣剥洗净炸熟，油盐调食，蒸食亦可。或采根刮去粗皱，晒干磨面打饼蒸食之亦可也。【治病】具见本草。
　　芦笋 其苗名苇子草，本草有芦根，《尔雅》谓之葭 。生下湿陂泽中。其状都似竹但差小而叶抱茎生，无枝叉。花白作穗，如茅花。根如竹根亦差小而节疏。露出浮水者不堪用。
　　味甘辛，其性寒无毒。
　　【救饥】采嫩笋炸熟，以油盐调食，其根甘甜，亦可生咂食之。【治病】具见本草。
　　茭笋 本草有菰根，又名菰蒋草。江南人呼为茭草，俗又呼为茭白。生江东池泽水中及岸际，今在处水泽边皆有之。苗高二三尺，叶似蔗荻，又似茅叶而长大阔浓，叶间撺葶，开花如苇，结实青子，根肥，剥取嫩白笋可啖。久根盘浓生菌，细嫩亦可啖，名菰菜。三年以上心中生葶如藕，白软中有黑脉，甚堪啖，名菰首。味甘性大寒，无毒。
　　【救饥】采茭菰笋炸熟，油盐调食。或采子舂为米合粟煮粥食之，甚济饥。【治病】具见本草。
　　茅芽根 一名白茅菅，其芽一名茅针。生楚地山谷，今田野处处有之。春初苗布地如针。夏生白花茸茸然，至秋而枯。其根至洁白亦甚甘美。根性寒，茅针性平，其花性温，俱味甘，无毒。
　　【救饥】采嫩芽剥取嫩茸食，甚益小儿。及取根咂食甜味，久服利人，食此茅针可断谷。【治病】具见本草。
　　以上四种载本草，根笋皆可食。
　　葛根 一名黄金，生汝山川谷及海州、成州、浙江并澧鼎之间，今处处有之。苗引藤蔓长二三丈，茎淡紫色。叶似楸叶而小，色青。开花似豌豆花，粉紫色。结实如皂荚而小，根形状如手。皆味甘性平无毒，一云性冷。杀野葛、巴豆并百药诸毒。
　　【救饥】取根入土深者，水浸洗净，蒸食之，或以水中揉出澄滤成块，蒸煮皆可食。及采花晒干炸食之亦可。【治病】具见本草。
　　何首乌 一名野苗，一名交藤，一名夜合，一名地精，一名陈知白，又名桃柳藤，亦名九真藤。出真州、河南县，其岭外江南诸州及虔州皆有，以西洛、嵩山、归德、柘城县者为胜。
　　今钧州密县山谷中亦有之。蔓延而生，茎蔓紫色。叶似山药叶而不光嫩，叶间开黄白花，似葛勒花。结子有棱，似荞麦而极细小如粟粒大。根大如拳，各有五棱瓣，状似甜瓜样，中有花纹，形如鸟兽山岳之状者，极珍。有赤白二种，赤者雄，白者雌。又云雄者苗叶黄白，雌者赤黄色。一云雄苗赤。生必相对，远不过三四尺，夜则苗蔓相交，或隐化不见。凡修合药须雌雄相合服有验，宜偶日服，二四六八日是也。其药本无名，因何首乌见藤叶夜交，采服有功，因以采人为名耳。
　　又云其为仙草，五十年者如拳大，号山奴，服之一年髭发乌黑。一百年者如碗大，号山哥，服之一年，颜色红悦。一百五十年者如盆大，号山伯，服之一年，齿落重生。二百年者如斗栲栳大，号山翁，服之一年，颜如童子，行及奔马。三百年者如三斗栲栳大，号山精，服之一年，延龄，纯阳之体，久服成地仙。又云其头九数者，服之乃仙。味苦涩，性微温无毒。一云味甘。茯苓为之使，酒下最良。忌铁器、猪羊血及猪肉、无鳞鱼。与萝卜相恶，若并食，令人髭鬓早白，肠风多热故。
　　【救饥】掘根洗去泥土，以苦竹刀切作片，米泔水浸经宿换水，煮去苦味，再以水淘洗净，或蒸或煮食之，花亦可炸食。【治病】具见本草。
　　以上二种本草，根及花皆可食。
　　栝蒌 俗名天花粉，本卓有栝蒌实，一名地蒌。生弘农川谷及山阴地，今处处有之。
　　入土深者良，生卤地者有毒。《诗》所谓果 之实是也。根亦名白药，大者细如手臂，皮黄肉白。
　　苗引藤蔓，叶似甜瓜叶而作花叉，有细毛。开花似胡芦花，淡黄色，实在花下大如拳，生青熟黄。
　　根味苦，性寒无毒。枸杞为使，恶干姜，畏牛膝、干漆，反乌头。
　　【救饥】采根剥皮至白处寸切之，水浸，一日一次换水，浸经四五日，取出烂捣，以绢袋盛之，澄滤令极细如粉，或将根晒干捣为面。水浸澄滤二十余遍，使极腻如粉，或为烧饼或作煎饼，切细面皆可食。采栝蒌穣煮粥食极甘。取子炒干捣烂，用水熬油用亦可。【治病】具见本草。
　　以上出《救荒》，茎可食。
　　菊花 一名日精，一名傅廷年，生雍州川泽及邓、衡、齐州田野，今处处有之味苦甘性平无毒。白术、枸杞、桑根白皮为之使。
　　【救饥】取茎紫气香而味甘者，采叶炸食。或作羹皆可。青茎无大气味作蒿。苦者不堪食，名苦薏。其花亦可炸食或炒茶食。【治病】具见本草。
　　金银花 本草名忍冬，亦名冬藤。归不载所出州土，今辉县山野中亦有之，其藤凌冬不凋，故名忍冬草。附树而蔓延生，茎微紫色，对节生叶，叶似薜荔叶而青，又似水茶白，叶头微圆而软，背颇涩，又似黑豆叶而大，开花五出微香，蒂带红色，花初开白色，经一二日则色黄，故名金银花，本草中不言。善治痈疽发背，近代名人用之奇效。味甘性温无毒。
　　【救饥】采花炸熟，油盐调食。及采嫩叶换水煮熟，浸去邪味，淘净。以油盐调食之。【治病】具见本草。
　　以上载本草。
　　望江南 其花名茶花儿，人家园圃中多种。苗高二尺许，茎微淡赤色，叶似槐叶而肥大微尖，又似胡苍耳叶颇大，及似皂角叶亦大。开五片金黄化，结角长三寸许，其叶味微苦。
　　【救饥】采嫩苗叶煮熟，水浸淘去苦味，油盐调食。花可炒食，叶可炸食。【治病】具见本草。
　　大蓼 生密县梁家冲山谷中，拖藤而生，茎有线楞而颇硬，对节分生茎叉。巢亦对生，叶似山蓼叶微短而拳曲，节间闭白花，其叶味微苦微辣。
　　【救饥】采叶炸熟，换水浸去辣味，作成黄色，淘洗净。油盐调食。花亦可炸食【治病】具见本草。
　　以上出《救荒》。
　　二本共四种，花叶皆可食。
　　荇丝菜 一名藕茺菜，水中拖蔓而生，叶似初生小荷叶，近茎有桠 ，叶浮水上。叶中撺茎，上开金黄花，其茎味微甜酸无毒。
　　【救饥】采嫩茎炸熟，以油盐调食。【治病】具见本草。
　　水慈菰 俗呼为剪刀草，生水中其茎面 背方，皆有丝楞。其叶三角似剪刀形，叶中撺生茎叉，梢间开三片白花黄心，结青 如青楮桃状颇小，根类葱根而粗大。其味微甜。
　　【救饥】采近根嫩笋茎炸热，油盐调食。【治病】具见本草。
　　以上出《救荒》，茎可食。
　　
　　卷之九十六　救荒本草
　　木部
　　茶树 本草有茗，苦茶。《图经》云：生山南汉中心谷，闽、浙、蜀、荆、江湖、淮南山中皆有之。惟建州北苑数处产者，性味独与诸方不同。今密县梁家冲山谷间亦有之。其树大小皆类栀子，春初生芽，为雀舌、麦颗，又有新芽一发，便长寸丝，微粗如针，渐至环脚软枝条之类。茶老则似水茶旧叶而长，又似初生青冈橡叶而小光泽。又云冬生叶可作羹饮。世呼早采者为茶，晚取者为茗。一名 ，蜀人谓之苦茶，今通谓之茶。茶荼声近故呼之。又有研治作饼，名为腊茶者，皆味苦甘，性微寒无毒。加茱萸、葱、姜等良。又别有一种蒙山中顶上清峰荼，云春分前后多聚人力，候雷初发声并手齐采，若得四两服之，即为地仙。
　　【救饥】采嫩叶或冬生叶，可煮作羹食之。或蒸、焙作茶食之亦可。【治病】具见本草。
　　夜合树 本草名合欢，一名合昏。生益州及雍洛山谷，今钧州、郑州山野中亦有之。
　　木似梧桐，其枝甚柔弱，叶似皂荚叶，又似槐叶极细而密，互相交结，每一风来辄似相解了，不相牵缀。其叶至暮而合，故名合昏。花红白色，瓣上若丝茸然散垂。结实作荚子极薄细。味甘性平无毒。
　　【救饥】采嫩叶炸熟，水浸淘净，以油盐调食，晒干炸食尤好。【治病】具见本草。
　　木槿树 本草云：木槿如小葵花，淡红色，五叶成一花朝开暮敛。花与枝两用。湖南北人家多种植为篱障。亦有千叶者，人家园圃多栽种，性平无毒，叶味甜。
　　【救饥】采嫩叶炸熟，冷水淘净，以油盐调食。【治病】具见本草。
　　椿树 本草有椿木、樗木，旧不载所出州土，今处处有之。二木形干大抵相类椿木实而叶香可啖，樗为山椿，江东人呼为虎目，叶脱处有痕，如樗蒲子，又如眼目，故得此名。夏中生荚，樗之有花者无荚，有荚者无花。荚常生臭樗上，未见椿上有荚者。然世俗不辨桩樗之异，故俗名为椿荚，其实樗荚耳。其无花不实木大端直为椿，有花而荚木小干多迂矮者为樗。椿味苦有毒，樗味苦有小毒，性温。一云其性热无毒。
　　【救饥】采嫩叶炸熟，水浸淘净，以油盐调食。【治病】具见本草。
　　白杨树 本草白杨树皮，旧不载所出州土，今处处有之。此木高，名白杨树，叶圆如梨，肥大而尖，叶背甚白，叶边锯齿状，叶蒂小，无风自动也。味苦性平无毒。
　　【救饥】采嫩叶炸熟作成黄色，换水淘去苦味洗净，以油盐调食。【治病】具见本草。
　　青杨树 在处有之，今密县山野间亦多有。其树高硕，叶似白杨树叶而狭小，色青皮亦颇青，故名青杨。其叶味微苦无毒。
　　【救饥】采叶炸熟，水浸，作成黄色，换水淘洗净，以油盐调食。【治病】具见本草。
　　黄楝树 生郑州南山野中。叶似初生椿树叶而极小，又似楝叶色微带黄，开花紫赤色，结子如豌豆大，生青熟亦紫赤色。叶味微苦。
