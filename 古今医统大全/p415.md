<!-- { "loadSidebar": true } -->
　　称剂分两，轻重多少，皆须甄别。若用得其宜，与病相合，入口必愈。若冷热乖戾，分两违舛，汤丸失度，当差又剧，喻如宰夫以鳝鳖与专羹食之，更足成疾，岂充饥之可望乎！故仲景云：如此死者，医杀之耳。
　　仲景言锉如麻豆大者，与 咀同意。夫 咀，古之制也。古人无铁刀，以口咬细。今如麻豆，为粗药煎之，使药水清饮于肠中，则易升易散。今人以刀锉如麻豆大，此 咀之易成也。 咀之，取其煎熬得出药汁，易行经络。若至高之病加酒煎，去湿以生姜，补元气发散风寒以葱白，去膈上痰以蜜，开痰结以生姜汁。凡诸汤用酒，临熟加之。细末者，不循经络，止去胃中及脏腑之积，及治肺疾咳嗽为宜。气味浓者，白汤调；气味薄者，煎之和渣服。
　　凡药去下部之病者，极大而尖且圆；治中焦者，次之；治上焦者，极小面糊丸，取其迟化直至下焦，或酒或醋，取其收敛。凡半夏、南星欲去湿者，以生姜汁稀糊丸，取其易化也。汤泡蒸饼又易化，滴水尤易化。炼蜜丸者，取其迟化而气循经络也。腊丸者，取其难化而迟取效也。凡修丸药，用蜜只用蜜，用饧只用饧，勿交杂用。且如丸药用腊，取其能固护药之气味，势力全备，以过关膈而作效也。今若投蜜相合，虽易为丸，然下咽亦易散化，如何得到脏中？若其更有毒药，则便与人作病，岂徒无益，而又害之，全非用腊之本意。
　　凡炼蜜皆先掠去沫，令熬色微黄，拭水不散，再熬二三沸。每用蜜一斤，加清水一酒杯，又熬一二沸作丸，则收潮气而不粘成块也。冬月炼蜜成时，要加二杯水为妙。《衍义》云：每蜜一斤，只炼得十二两是其度数也。和药末要乘极滚蜜和之，臼内用捣千百杵，自然软熟，容易作条，好丸也。
　　凡丸散药，亦先细切曝燥乃捣之。有各捣者，有合捣者。其润湿之药如天门冬、地黄辈，皆先切曝之，独捣，或以新瓦慢火炕燥，退冷捣之，则为细末。若入众药随以和之，少停回润，则和之不均也。又湿药欲燥，皆蚀耗，当增分两称之。
　　凡筛丸药，用密绡令细，若筛散药，尤宜精细。苦捣丸必于臼中捣数百过，色理和同为佳。
　　凡药渍酒，皆须切细，生绢袋盛之，乃入酒密封。随寒暑日数，视其浓烈便可漉出，不须待酒尽也。渣则曝燥微捣，更渍饮之，亦一散服之。凡合膏，或以醋或酒或水或油渍，令淹浃密覆。至煮膏时，当三上三下，以泄其热势，令药味得出，上之使匝匝沸，下之要沸静，良久乃上之。如有薤白在中者，以两段渐焦黄为度；如有白芷、附子者，亦令小黄为度。绞膏要以新布，若是可服之，膏滓亦可以酒煮饮之。可药之膏渣，亦则宜以敷病处。此盖欲悉尽其药力也。凡汤酒膏中，内诸石药皆细捣之，以新绢裹之内中。
　　《衍义》云：石药入散，如钟乳粉之属，用水研末极细，必要二三日乃已。以水漂澄极细，方可服饵，岂但捣细以绢裹之为例耶！凡煎膏中有脂，先须揭去革脂子，方可用之。如猪脂，勿令经水，腊月者弥佳。凡膏中有雄、朱砂辈，皆当另捣研如面，俟膏毕，乃投入，以物杖搅之，不尔沉聚在下，不匀也。凡草药烧灰为末，如荷叶、柏叶、茅根、蓟根，十灰散之类，必烧焦枯用器盖覆以存性。若如烧燃柴薪， 成死灰，性亦不存而罔效矣！凡诸膏腻药，如桃仁、麻仁辈，皆另捣如膏，乃以内成散中，旋次下臼，合研捣，令消散。
　　
　　卷之九十七
　　药剂分两
　　古之药剂，锱铢分两，与今不同。云一升者，即今之一茶盏也。云两铢者，六铢即二钱半，二十四铢为一两也。云三两者，即今之二两也。云一两者，即今之六钱半也。凡散药有云刀圭者，有云方寸匕者，有云一字者。刀圭者，十分方寸匕之一。准方寸匕者，作匕方正一寸，抄散取不落纸为度。一撮者，四刀圭也，十撮为一勺。一字者，即今之二分半也，如一钱有四字之义。二字者，即今半钱，为五分也。
　　凡丸药云如细麻者，即胡麻也。如黍粟，亦然，以十六黍为一大豆。如大麻子者，准三细麻也。如胡豆大者，即今青斑豆也，以二大麻子准之。如小豆者，今赤小豆是也。如大豆者，以二小豆准之。如梧桐子大者，以一大豆准之可也。
　　
　　卷之九十七
　　煎药则例
　　凡煎汤剂，必先以主治之为君药，先煮数沸，然后余药文火缓缓熬之，得所勿揭盖，连罐取起，坐凉水中，候温热服之，庶气味不泄。若遽乘热揭封倾出，则气泄而性不全矣。煎时不宜烈火，其汤腾沸耗蚀而速涸，药性未尽出而气味不纯。人家多有此病，而反责药不效，咎将谁归？发汗药，先煎麻黄二三沸，后入余药同煎。止汗药，先煎桂枝二三沸，后下众药同煎。和解药，先煎柴胡，后下众药。至于温药，先煎干姜，行血药先煎桃仁，利水药先煎猪苓，止泻药先煎白术、茯苓，止渴药先煎天花粉、干葛，去湿药先煎苍术、防己，去黄药先煎茵陈，呕吐药先煎半夏、生姜，风药先煎防风、羌活，暑药先煎香薷，热药先煎黄连。凡诸治剂，必有主治为君之药，俱宜先煎，则效自奏也。
　　凡汤用麻黄去节，令通理。碎锉如豆大，先另煮二三沸，掠去上沫，更益水如本数，乃内余剂，不尔令人烦。
　　凡用大黄不须细锉，先以酒浸，令淹浃密覆一宿，明旦煮汤，临熟，乃内扬中，煮二三沸便起，则势力猛，易得快利。丸药中微蒸之，恐寒伤胃也。
　　凡汤中用阿胶、饴糖、芒硝皆须待汤熟起去渣，只内净汁中煮两三沸，溶化尽仍倾盏内服。
　　凡用干枣、莲子、乌梅仁、决明子皆擘破研碎入药煎。凡用砂仁、豆寇、丁香之类，皆须打碎，迟后入药煎数沸则起。不尔，久久煎之，其香气消散也，是以效少。凡汤中用犀角、羚羊角，一概末如粉，临服内汤中。然入药法，生磨汁煮亦通。凡诸药子仁，皆用汤泡，去皮尖及双仁者，亦有炒令黄色者，生用者并捣碎入剂煎方得汁出。凡用沉香、木香、乳、没，一切香末药味，须研极细，待汤热先倾汁盏，调香末服讫，然后尽饮汤药。
　　凡煎汤药，初欲微火，令小沸。其水数根据方多少，大略药二十四两，用水一斗，煮取四升，以此为准。然利汤欲生，少水而多取汁；补汤欲熟，多水而小取汁。服汤宜小沸，热则易下，冷则呕涌。
　　
　　卷之九十七
　　服药序次
　　病在胸膈以上者，先食后服药；病在心腹以下者，先服药而后食；病在四肢血脉及下部，宜空腹而在旦；病在头目骨髓，宜饱满而在夜。虽食前食后，亦停少顷，然后服药。食不宜与药并行，则药力稍为混滞故也。《汤液》云：药气与食气不欲相逢，食气稍消则服药，药气稍消则进食。所谓食先食后，盖有义在其中也。又有酒服者、饮服者、冷服者、暖服者。服汤有疏有数者，煮汤有生有熟者，各有次第，并宜详审而勿略焉。
　　清热汤宜凉服，如三黄汤之类；消暑药宜冷服，如香薷饮之类；散寒药宜热服，如麻黄汤之类；温中药宜熟而热，补中药皆然；利下药宜生而温，如承气汤之类。
　　病在上者，不厌频而少；病在下者，不厌顿而多。少服则滋荣于上，多服则峻补于下。
　　凡云分再服三服者，要令势力相及，并视人之强弱、羸瘦，病之轻重为之进退增减，不必局于方说，则活泼泼地也。云 时，周时也，从今旦至明旦，亦有止一宿者。
　　
　　卷之九十七
　　服药禁忌
　　服柴胡忌牛肉。服茯苓忌醋。服黄连、桔梗忌猪肉。服乳石忌参术，犯者死。服丹石不可食蛤蜊，腹中结痛。大黄、巴豆同服，反不泻人。服皂矾忌荞麦面。服半夏、菖蒲忌饴糖、羊肉。
　　服白术、苍术忌雀肉、胡荽、大蒜。服天门冬忌鲤鱼。服牡丹皮忌胡荽。服常山忌葱。服鳖中忌苋菜。服商陆忌犬肉。服地黄忌萝卜。服细辛忌生菜。服甘草忌菘菜。服粟壳忌醋。服芫花、甘遂忌盐忌甘草。服荆芥忌驴肉、黄颡鱼。服柿蒂忌蟹，犯者木香汤能解。服巴豆忌芦笋。服诸药未消化，不可食河肫鱼，食鱼后服药者，口鼻流血而死。（《医说》）。服藜芦忌狐狸肉。服蜜及蜜煎果忌 。疮毒未愈不可食生姜、鸡子，犯之则肉长突出作块而白。
　　
　　卷之九十七
　　当禁不禁犯禁必死
　　张子和云：病肿胀既平，当节饮食，忌盐、血、房室，犯禁者，病再作，乃死不救。病痨嗽忌房室、膏粱，犯者死。子和案云：一小儿病痢，用车载数十里，就某寺调理，入门而则死。痢疾，下坠病也。以车载之，药而又下坠也。所谓落井而又下石，安得不死乎！病患远行，不宜以车载、马驮，病已扰矣，甚者多死不救。一人为犬所啮，大痛不可忍，偏痒燥，自云载至家二十里，一夕而死。时人皆不知车之误也。扰动则邪气益盛，是以死也。
　　伤寒之后，忌荤肉、房事，犯之者不救。水肿之后忌油盐。肚脾胃伤者，节饮食。滑泻之后忌油腻。此数者决不可轻犯也。唐尧臣， 东人，在北吏部当该，缘家富，平素嗜膏粱，数伤脾胃。时长夏，因过食伤脾作泻而腹满。求予治，以补中气兼消导而悉愈。随即速欲食肉类，食复伤又胀而泻。子治之，又愈。竟数日断荤，切欲食肉，命家人烹牛肉和酒食之，惟饱闷而烦躁，求予消导之，不愈。自云数日不大便，恐后闭所致，欲通之。予以屡伤脾胃，元气未复，何敢通？道不信，别求医通利，不一日口干躁，心烦而死。原病伤食而又犯之，原病下泄，今又犯之，犯之又犯，其死必矣。
　　时病新差，食蒜 者，病发必致大困。时病新愈，食犬羊肉者，必作骨蒸热。时病新愈，食生枣及羊肉，必作脂上热蒸。时病新愈，食生菜，令人颜色终身不平复。病患新愈，饮酒食韭，病必复作。
　　
　　卷之九十七
　　不必忌而忌之过
　　张子和曰：脏毒、酒毒、下血、呕血，妇人三十以下血闭，六七月间红痢，妇初得孕择食者，以上皆不禁口。凡久病之人，胃气虚弱者，忽思尝茹，亦当少少与之，图引浆粥，谷气入胃，此权变之道也。
　　若专以淡粥责之，则病不悦而食减不进。胃气斯所以难复，病所以难痊。此忌之之过也，智者通之。
　　
　　卷之九十七
　　因时用药例
