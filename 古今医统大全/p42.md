<!-- { "loadSidebar": true } -->
　　客有病痞者，积于其中，伏而不得下；自外至者，捍而不得纳。从医而问之，曰：非下之不可。归而饮其药，既饮而暴下，不终日而向之伏者散而无余，向之捍者柔而不支，胸鬲导达，呼吸开利，快然若愈。逾月而痞五作而五下，每下辄愈，然客之气一语而三引，体不劳而汗，股不步而栗，肤革无所耗于前，而其中荣然，莫知其所来。嗟夫！心痞非下之不可已，予从而下之，术未爽也，荣然独何如？闻楚之南有良医焉，往而问之。医叹曰：子无怪是荣然也。凡子之术固如是荣然也。坐，吾语汝。且天下之理，有甚快于吾心者，其未必有伤；求无伤于终者，则初无望其快于吾心。夫阴伏而阳蓄，气与血不运而为痞，横乎子之胸中者，其累大矣。击而去之，不须臾而除甚大之累，和平之物不能为也，必将搏击振挠而后可。夫人之和气冲然而甚微，泊乎其易危，击搏振挠之功未成，而子之和盖已病矣。由是观之，则子之痞凡一快者，子之和伤矣。不终月而快者五，子之和平之气不既索乎？故体不劳而汗，股不步而栗，荣然如不可终日也。且将去子之痞而无害于和也，子之燕居三月，而后与之药可为也。客归三月，斋戒而复请之。医曰：子之气少复矣。取药而授之曰：服之，三月而疾少平，又三月而少康，终年而复常，且饮药不得亟进。客归而行其说。
　　然其初使人惫然而迟之，盖三服其药而三反之也。然日不见其所攻之效，久较则月异而时不同，盖终岁而疾平。
　　客谒医，再拜而谢之，坐而问其故。医曰：是医国之说也，岂特医之于疾哉？子独不见秦之治民乎？悍而不听令，堕而不勤事，放而不畏法。令之不听，治之不变，则秦之民尝痞矣。商君见其痞也，厉以刑法，威以斩伐，悍厉猛挚，不贷毫发，痛划而力锄之。于是乎秦之政如建瓴，流通四达，无敢或拒，而秦之痞尝快矣。自孝公以至二世也，凡几痞而几快矣。顽者已圮，强者已柔，而秦之民无欢心矣。故猛政一快者，欢心一已；积快不已，而秦之四支枵然，徒具其物而已。民心日离而君孤立于上，故匹夫大呼，不终日而百疾皆起。秦欲运其手足肩膂，而瘫然不我应。故秦之亡者，是好为快者之过也。
　　昔者先王之民其初亦尝痞矣。先王岂不知砉然击去之以为速也？惟其有伤于终也，故不敢求快于吾心。优柔而抚存之，教以仁义，导以礼乐；阴解其乱而除去其滞。旁视而惫然有之矣，然月计之，岁察之，前岁之俗非今岁之俗也。不击不搏，无所忤逆，是以日去其戾气而不婴其欢心。
　　于是政成教达，安乐久而无后患矣。是以三代之治皆更数圣人，历数百年而后俗成。则予之药终年而愈疾，无足怪也。故曰：天下之理，有快于吾心者，其末也必有伤；求无伤于其终，则无望其快吾心。虽然，岂独于治天下哉？客再拜而传其说。（《张右丞文集》）
　　卷之三　翼医通考（下）
　　药剂
　　绍兴十九年三月，英州僧希赐往州南三十里扫塔。有客船自番禺至。舟中士人携一仆病脚弱不能行。舟师闵之曰：吾有一药，能治脚病如神，饵之而瘥者不可胜计。因赛庙饮酒颇醉，乃入山采药渍酒授病者，令天未明服之。如其言，药入口即呻吟，云肠胃极痛如刀割截。迟明死。士人以咎舟师。师恚曰：何有此？即取昨夕所余药自渍酒服之，不超时亦死。盖由山中多断肠草，人食之辄死。而舟师所取药为根蔓所缠结，醉不择，径投酒中，是以及于祸，则知草药不可妄服也。（《夷坚志　甲志》）
　　卷之三　翼医通考（下）
　　药剂
　　人有贵贱少长，病当别论；病有新久虚实，理当别药。盖人心如面，各各不同。惟其心不同，脏腑亦异。脏腑既异，乃以一药治众人之病，其可得乎？故仲景曰：又有土地高下不同，物理刚柔飧居亦异。是故黄帝兴四方之问，岐伯举四治之能，临病之功，宜须两审。如此，则根据方合药，一概而用，亦以疏矣。凡人少长老壮，气血盛衰，须当别审，决不可忽也。（《本草类说》）
　　卷之三　翼医通考（下）
　　药剂
　　医者识脉方能识病，病与药对，古人惟用一药治之，气纯而功愈速。今之人不识病源，不辨脉理，药品数多，每至十五六味，攻补杂施，弗能专力，故治病难为功也。韩天爵《医通》云：处方正不必多品，但看仲景方何等简任。丹溪云：东垣用药如韩信用兵，多多益善者，盖讳之也。
　　（《续医说》）
　　卷之三　翼医通考（下）
　　药剂
　　夫高医以蓄药为能。仓卒之间，防不可售者所需也。若桑寄生、桑螵蛸、鹿角霜、天灵盖、虎胆、蟾酥、空青、灰腊、雪水之类，如此甚多，不能悉举。唐元澹尝谓狄仁杰曰：下之事上，譬富家贮积以自资也，脯腊 胰以供滋味，参术芝桂以防疾病。韩退之《进学解》云：玉札丹砂，青芝赤箭，牛溲马勃，败鼓之皮，俱收并蓄，待用无遗，医师之良也。
　　
　　卷之三　翼医通考（下）
　　药剂
　　罗谦甫云：一千户年七十余，秋间因内伤饮食，被淋雨，泻利暴下。医以药止之，不数日又伤又泻，止而复伤，伤而又泻。逾数月渐羸困，饮食减，少腹痛，肠鸣。一医以养脏汤治之，泻止，添呕吐。又一医用丁香、藿香、人参、橘皮煎生姜数服而呕止。又逾月，终是衰弱，食不进，数日不大便。医曰：气血衰弱，脾胃久虚，津液耗少，以麻仁丸润之可也。一人曰：有牛山人，（即草泽用方不明道理，所谓下工者。）见证不疑，果决用药，治病速愈，（所以用利药毒药以劫病，实者速愈。）求疗甚多。遂请视之，曰：此风秘也，用搜风丸利之即愈。仅用一服，利数行而千户毙。呜呼！年高久病，虚证复重泻之，安得不死？所谓下工用药无据（不据理也。）危生，其山人之谓哉！
　　卷之三　翼医通考（下）
　　药剂
　　凡煎制汤液丸散药饵之属，必托亲信之人，而隐微不可不慎也。药饵既以合正，煎制亦须得人。不得其人，则修制不精，虽药难效。每有煎药托以婢仆不谙事者，或用烈火速干，而药汁不出；或有沸溢真汁，而别加茶汤。每制丸药，有不洁净，杂以土灰，该用酒渍，而以水，该用炮炙，而用生。如此之流，咸无取效。此特害之细故尔。甚有仇奸嫉妒，暗藏诡计，或诱婢仆加入砒，或乘空便自投蛊毒。每见患家医家未知加察，屡被伤生者不可胜言。及至事坏究之，悔以噬脐无及。故曰：煎制必亲信之人。
　　
　　卷之三　翼医通考（下）
　　药剂
　　夫人既以五谷养其生，而亦药石伐其病。苟无药石，则寒暑劳苦之太过，喜怒饥饱之无节，时令不常，卫生无术，身贫而莫求医药，虽富者或无良剂，或客游半道，卧病而无所治疗，如是而夹者亦多矣。且好仁之士，有济物之心，或蓄一验方，或有一奇药，计力多寡，精加修制，广加施惠，使沉 宿疾，苦楚万状，危恶之候，一药能愈，俾呻吟变为和气。虽身贫力危，难以修合济人者，诚能得奇效之方，随所治之疾，印写千百本，粘之于墙壁道路之间，利亦博矣。
　　
　　卷之三　翼医通考（下）
　　补遗
　　春甫曰：圣人治未病不治已病，非谓已病而不治，亦非谓已病而不能治也。盖谓治未病，在谨厥始防厥微以治之，则成功多而受害少也。惟治于始微之际，则不至于已着而后治之，亦自无已病而后治也。今人治已病不治未病，盖谓病形未着，不加慎防，直待病势已着，而后求医以治之，则其微之不谨，以至于着，斯可见矣。
　　圣人起居动履，罔不摄养有方。间有几微隐晦之疾，必加意以防之，用药以治之。圣人之治未病不治已病有如此。《论语》曰：子之所慎，齐、战、疾。释云：齐，所以交神明，诚至而神格，疾为身之生死所关，战为国家存亡所系。然此三慎诚为最大，而疾与乎其中，得非以身为至重耶？康子具药，则曰：未达，不尝。可见圣人慎疾慎医之心至且尽矣。
　　世之人非惟不知治未病，及至已病，尚不知谨，始初微略，恣意无忌，酿成大患，方急而求医，曾不加择，惟以其风闻，或凭其吹荐，委之狂愚，卒以自坏。皆其平日慢不究心于医，至于仓卒，不暇择请。殊不知医药人人所必用，虽圣人有所不免。顾在平昔讲求，稔知其为明医，偶有微疾，则速求之以药，治如反掌。譬能曲突徙薪，岂有焦头烂额之诮？丹溪论之，固亦详矣。
　　甫之肤见，尤有未悉之意焉。续貂之讶，诚所不免。有志养生者，扩而充之，亦未必无小补云。
　　
　　卷之四　内经脉候
　　脉诀辨妄
　　脉自《内经》以下，历周秦汉，鲜有得其旨绪者。至晋王叔和氏以脉鸣时，撰有《脉经》，可谓详切。惜其谬以大小肠候之两寸，致有后人乘讹集为《脉诀》，遂致《脉经》几隐晦也。至宋庞安常氏始得经意，而有人迎气口之辨。嗣后论脉未能或之先也。脉为医之关键，医不察脉则无以别证，证不别则无以措治。医惟明脉则诚良医，诊候不明则为庸妄，脉其可以弗辨乎哉！况医道之创制，始于神农而阐于轩岐。先贤论脉必本乎《内经》，《内经》为轩岐问答之书，贯彻天人，该博义理，所谓三坟之书者是也。夫何六朝高阳生窃晋王叔和氏之名，撰为《脉诀》。以左心小肠肝胆肾，右肺大肠脾胃命为歌成帙，谓浅近易习，致使后学乐从讹承惑，固而不知觉。
