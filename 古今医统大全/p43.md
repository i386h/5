<!-- { "loadSidebar": true } -->
　　蔡西山、戴同父氏力为之辨，而辨之未尽辨也。右尺命门三焦并无经脏可候之理，由辨而知其非者，仅千百之一二。小大肠候之两寸，就以王氏《脉经》诚为妄谬，又况《脉诀》之妄以诬人乎！分以七表八里九道之名，夫何为也？以表言之，则实脉非表也，以里言之，则迟脉非里也，而道更不知为何道也。此其所以为妄者一也。又以脉状图之以示人，而弦脉固可图也，而数脉迟脉促脉结脉皆以至数为状，而可以图之乎？此其为妄者二也。夫以言而传之者，亦下学之事耳。上达者，以神领，以心悟，而后得其妙焉。彼以左寸心与小肠同候，不知其祖述何圣，抑不知其祖述何经。既不祖述，必据以理之可准，义之可通，而固可宗也。以理言之，则大小肠皆居下部之地，今乃越中部候之寸上，谓理之可准乎，抑义之可通乎？又谓左寸浮以候小肠之脉，设只单浮则心脉无矣。经曰：心脉绝死不治，心脉可以一日无乎？予逆推其小肠配于左寸之误也。彼盖因夫手少阴心经与手太阳小肠经为表里，误移于寸口合而诊之。其大肠配于右寸之误也，因夫手太阴肺经与手阳明大肠经为表里，误移 寸口合而候之。殊不知经络相为表里，诊候自有异同。《内经》以心配膻中，肺配胸中，以肝配膈，以脾配胃，两尺外以候肾，内候腹中，大肠小肠膀胱三腑，尽属腹中下部之位，故三部寸关尺之配诊，则冬因其脏腑之位焉，何尝泥于经络而候之也。况且命门并无经脏，三焦亦非一腑，而何可以候之右尺耶？原夫大小肠居小腹之下部，今而逆候寸口之上部，恶乎宜乎？经络表里部位诊候，各有所属，岂容强合以乱经位。此其为妄者三也。吾之浮以候表主于外，心部之表候者，目 汗腠之所属也。沉以候里主于内，心部之里候者，精神气血之所属也。又谓女人与男子脉相反悖，致后人有以左尺候心、右尺候肺者，殊不知男女之异者，不过气血之少异、尺寸之强弱耳，五脏六腑定位固亦可以异乎？此其为妄者四也。予其容已弗辨乎哉？今述《内经》脉候，统属诊法，质疑刊误，以正其非。君子观之，当自觉矣。
　　
　　卷之四　内经脉候
　　内经气口诊候
　　经脉别论篇曰：食入于胃，散精于肝，淫气于筋。食入于胃，浊气归心，淫精于脉。脉气流经，经气归于肺，肺朝百脉，输精于皮毛。毛脉合精，行气于腑。府精神明，留于四脏，气归于权衡，权衡以平，气口成寸，以决死生。（此气口通谓两手而言之，非独指一右手也。）饮入于胃，游溢精气，上输于脾。脾气散精，上归于肺，通调水道，下输膀胱。水精四布，五经并行，合于四时五脏阴阳，揆度以为常也。
　　
　　卷之四　内经脉候
　　五脏六腑气口成寸图
　　　r五脏六腑气口成寸图　ps127a1.bmp　r
　　卷之四　内经脉候
　　内经三部九候脉法
　　三部九候论篇帝曰：愿闻天地之至数，合于人形血气，通决死生，为之奈何？岐伯曰：天地之至数，始于一，终于九焉。一者天，二者地，三者人，因而三之，三三者九，以应九野。故人有三部，部有三候，以决死生，以处百病，以调虚实，而除邪疾。帝曰：何谓三部？岐伯曰：有上部，有中部，有下部，部各有三候，三候者，有天有地有人也，必指而导之，乃以为真。上部天，两额之动脉；王注在额两傍，动应于手。上部地，两颊之动脉，（在鼻孔下两傍，近于巨之分，动应于手。）上部人，耳前之动脉。（在耳前陷者中，动应于手。）中部天，手太阴也；（在掌后寸口中，是谓经渠，动应于手。）中部地，手阳明也；（在手大指次指歧骨间，合谷之分，动应于手。）中部人，手少阴也。（在掌后兑骨之端，神门之分，动应于手。）下部天，足厥阴也；（在足大指本节后二寸陷中太冲之分。）下部地，足少阴也；（在足内踝后跟骨上陷中，太溪之分，动应于手。）下部人，足太阴也。（在鱼腹越筋间，直五里箕门之分，沉取动应于手。
　　候胃气者，当取足跗之上冲阳之分，动应于手。）故下部之天以候肝，地以候肾，人以候脾胃之气。中部天以候肺，地以候胸中之气，人以候心。上部天以候头角之气，地以候口齿之气，人以候耳目之气。
　　九候之相应也，上下若一，不得相失。一候后则病，二候后则病甚，三候后则病危。所谓后者，应不俱也。
　　脉要精微篇曰：尺内两傍则季胁也。（季胁在胁骨之下带脉上一寸八分是其候也。）尺外以候肾，尺里以候腹中（两尺脉也，两尺外候肾部，内候腹里，大小肠膀胱腑俱在中也。）附上，（两关部也。）左外以候肝，内以候鬲；（经曰：鬲为中焦，血之原也。）右外以候胃，内以候脾。上附上，（两寸部也。）右外以候肺，内以候胸中；（经曰：胸为上焦，气之源也。）左外以候心，内以候膻中。（经曰：膻中者，臣使之官，喜乐出焉，是为气海。）前以候前，后以候后。上竟上者，胸喉中事也；下竟下者，少腹腰股膝 足中事也。（此结上文而总言之也。此《内经》寸关尺三部候法，至《难经》《脉诀》易之，以大小肠配于心肺，而此竟鲜有能究之者，然则三部孰有准于是哉？今世言脉之三部则是，而其内外之候法，若非心谷汪先生《质疑》之着，其孰从而知之？《质疑》曰：内外每部有前后，半部之分也。脉之上至，应前半部，为外属阳；脉之下至，应后半部，为内属阴。上至者，自后而进于前，阳生于阴也。下至者，自前而退于后，阴生于阳也。概而言之，脏腑近背之阳位者，以前半部候之，近腹之阴位者，以后半部候之。细而分之，如两尺内外前后两傍之交，犹夫季胁之位界腰腹以分内外者也。两尺前之半部，以候肾附腰脊之阳位者，两尺后之半部，以候腹中之阴位者。自尺而附上为关，在左则前以候肝之居于左胁近背之阳位，后以候膈之当胃口之阴位者；在右则前以候胃之近脊之阳位，后以候脾之居于右胁近腹之阴位者。又上自关而附上为寸，在右则肺居上右之阳位，胸中居膻中穴上之阴位也。
　　故于兹前后分而候之，至若前以候前、后以候后云者，则申上意而概言之也。以自关中溢寸，候胸至头之事；以自关中尽尺，候脐至足之事，则承上意而广言之也。此其为尺寸前后内外之候也。
　　夫心肝脾肺俱各候，惟肾一脏而当两尺之候何哉？此阳一阴二之理也。夫心肝脾肺居于膈上阳位，其数奇，故各一形一候。惟肾居于膈下阴位，其数偶，故形如豇豆两枚，对附腰脊之右左而分候两尺，此水润下之理也。《脉经》及《刊误》并以两尺候肾者，得此意也。《难经》《脉诀》乃以左尺候肾属水，右尺候手厥阴配之命门、少阳三焦相火，失之矣。夫命门者《铜人》以背脊十四椎下一穴谓之命门。据此内无正脏，外无正经，何以例部？且手厥阴经之脏命名不一，有以心包络言者、有以七节之傍中有小心言者，有以代心主病言者，有以两肾静水动火言者，皆无稽之言也。考之金匮真言篇曰：肝心脾肺肾五脏为阴，胆胃大肠小肠膀胱三焦六腑为阳。此以十一脏而配十二经，则手厥阴一经无脏之可配矣。考之灵兰秘典篇岐伯对黄帝十二脏之间曰：心者，君主之官，神明出焉。肺者，相传之官，治节出焉。肝者，将军之官，谋虑出焉。胆者，中正之官，决断出焉。膻中者，臣使之官，喜乐出焉。脾胃者，仓廪之官，五味出焉。大肠者，传导之官，变化出焉。小肠者，受盛之官，化物出焉。肾者，作强之官，伎巧出焉。三焦者，决渎之官，水道出焉。膀胱者，州都之官，津液脏焉，气化则能出矣。观此膻中足十二脏之数，以备十二官之用，然则配手厥阴之经者不在膻中与　诚以膻中乃心前空虚之处，与心同志为喜。喜笑者，火之司也，则知司火以为心火之相应者也。常藏氤氲之气，《灵枢》谓之宗气，又谓之气海。其气之余，淫于胸之上焦，由肺布于一身，以为生生不息之运用，经谓少火生气是也。苟一失常，则外暑内热而燔灼脏腑，谓之相火龙火，经谓壮火食气是也。是知膻中者，手厥阴心主相火之脏也。故本文以配心脏君火，分外内而同候左寸，此火炎上之理也。
　　原手厥阴之经起于胸中，络之三焦，由腋上行臂手之内，终于手之中指。然经与脏俱值身之上部，当候于寸，而以右尺候之可乎？又三焦者，手少阴之府，上下通焉者也。《灵枢》云：上焦如雾，中焦如沤，下焦如渎。此以胸为上焦，气之原也；膈为中焦，血之原也；腹为下焦，水之原也。
　　位分不同而主治亦异，此本文所以有胸膈腹中之异候。原手少阳之经起手无名指端，行肘臂外循肩上头，一支下络膻中，属于胸膈腹之三焦，则非下焦之可得而专者，而专以右尺候之可乎？且府不及胆者何也？则于肝寄之矣。府不及小肠大肠膀胱者何也？于腹中统之矣，抑是三府者皆居腹之下，宜以两尺后半部而分左右候之。小肠从心例左，大肠从肺例右，膀胱与小肠相通而同其候则是也。《难经》等书舍其脏腑高低，拘之外经表里，以左寸候心小肠，右寸候肺大肠则非也。
　　考之《枢要》等书，亦多以左尺主小肠膀胱前阴之病，右尺主大肠后阴之病。今以经候前后外内之法言之，常诊一部之中，上下之至，软滑应时合位者，谓之中和之脉，为平，前后上下之至，有太过不及、失时反位者，谓反常之脉，为病。然必察上至下至脉状同异，而分统属之候，盖因属之五行。气同则合上升，惟水润下。气异俱有升降，以分阴阳。故上下之至同者，以统断之，寸关病在前候，两尺病在后候。上下之至异者，以属断之，上至病在前候，下至病在后候。上下互见和乖，和主平而乖病也。上下相同，同中之有异者，主异者之候而为病也。上下相同，强弱之有尤者，主尤者之候为病也。涩滑长短洪细芤迟八脉有之，大法统属，兼审浮沉虚实，阴阳溢覆。浮以候表，通主皮毛经脉头项腰脊肢节筋肉之属也。沉以候里，通主脏腑骨髓咽喉二便之属也。虚者不及，以为痒麻痿泄之证也。实者太过，以为胀壅疼秘之证也。上至为阳，以候上升之病也。下至为阴，以候下降之病也。上至出部为溢，下至出部为覆，所候同前。且以涩之不及一脉例之。如：两尺前之上至此肾之所候也。诊得浮涩，主耳聋，盖肾藏精而寄窍 耳，耳得肾之精气上荣而能聪听。今浮而涩为肾不足，不能上荣 耳则耳聋矣。沉涩主腰痛，盖肾附脊而外候于腰，腰得肾之精气内滋而能转摇，今沉而涩为肾不足，不能内滋于腰则腰痛矣。
