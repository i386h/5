<!-- { "loadSidebar": true } -->
　　是以达人知富贵之矫傲，故屈迹而下人；知名利之败身，故割情而去欲；知酒色之伤命，故量事而撙节；知喜怒之损性，故豁情以宽心；知思虑之销神，故损情而自守；知语烦之侵气，故闭口而忘言；知哀乐之损寿，故抑之而不有；知情欲之窃命，故忍之而不为。若加之寒温适时，起居有节，滋味无爽，调息有方；精气补于泥丸，魂魄守于脏腑；和神保气，吐故纳新；嗜欲无以干其心，邪淫不能惑其性，此则持身之上品，安有不延年者哉？形者，气之函也，气虚则形羸；神者，精之成也，精虚则神悴。形者，人也，为万物之最灵；神者，生也，是天地之大德。最灵者万物之首，大德者为天地之宗。万物以停育为事，天地以清净是务。故君子养其形而爱其神，敬其人而重其生，莫不禀于自然，从于自本，不过劳其形，不妄役其神。
　　夫人只知养形，不知养神；不知爱神，只知爱身。殊不知形者，载神之车也，神去则人死，车散则马奔，自然之至理也。
　　五色重而天下爽，珠玉贵而天下劳， 帛通而天下倾。是故五色者，陷目之锥；五音者，塞耳之推；五味者，截舌之斧。
　　华佗善养生，弟子广陵吴普、彭城樊阿受术于佗。佗语普曰：人体欲得劳动，但不当使极耳。
　　人身常摇动，则谷气消，血脉流通，病不生，譬犹户枢不朽是也。
　　人所以得全其生命者，以元气属阳，阳为卫；以血脉属阴，阴为荣。荣卫常流，所以常生矣。
　　又曰：荣卫即荣华气脉，如树木芳荣也。荣卫脏腑，爱护神气，得以经荣，保于生路。又云：清者为卫，浊者为荣。荣行脉中，卫行脉外，昼行于身，夜行于脏，一百刻五十周，至平旦大会两手寸关尺。阴阳相贯，常流如循其环，始终不绝，则人生。故当运用调理，爱惜保重，使荣卫周流，神气不竭，可与天地同寿矣。
　　树衰培土，阳衰阴补。含育元气，慎莫失度。（注云：无情。）若草木至衰朽，即尘土培之，尚得再荣。又见嫩枝接续老树，亦得长生，却为芳嫩。用意推理，阳衰阴补，是以宜之。衰阳以少阴补而不失，取其元气津液引于我身，即颜复童矣。童女少女正气未散，元和才一，遇之修炼其百倍，切忌自己元气流奔也。（出《罗公三峰歌》）人之情性为利欲之所败，如冰雪之曝日，草木之沾霜，皆不移时而消坏矣。冰雪以不消为体，而盛暑移其真；草木以不凋为质，而大寒夺其性。人有久视之命，而嗜欲减其寿。若能导引尽理，则长生罔极。（《保圣纂要》）神者，魂也，降之于天；鬼者，魄也，经之于地。是以神能服气，形能食味。气清则神爽，形劳则魄浊。服气者绵绵而不死，身飞于天；食味者混混而往往，形归于地，理之自然也。
　　专精养神，不为物杂，谓之清；反神服气，安而不动，谓之静。割念以定志，静身以安神，保气以存精。
　　思虑兼亡，瞑想内视，则身神并一。身神并一，则近真矣。
　　有者因无而生，形者须神而立。故有为无之功。形者，神之宅，莫不全宅以安生，修神以养神。若气散归空，游魂为变。火之于烛，烛靡则火不居；水之于堤，堤坏则水不存。魂劳神散，气竭命终矣。
　　我命在我，不在于天。但愚人不能知此道为生命之要。所以致百病风邪者，皆由恣意极情，不知自惜，故损生也。譬如枯朽之木，遇风则折；将崩之岸，值水先颓。今若不能服药，但知爱精节神，亦得一二百年寿也。
　　夫禀气含灵，惟人为贵。人所贵者，盖贵于生。生者神之本，形者神之具。神大用则竭，形大劳则毙。若能游心虚静，息虑无为，候元气于子时，道引于闲室，摄养无亏，兼服良药，则有年耆寿，是常分也。如恣意以耽声色，役智而图富贵，得丧荣于怀抱，躁挠未能自遗，不拘礼度，饮食无节，如斯之流，宁免夭伤之患也？（《养生延年录•序》）人生而命有长短者，非自然也，皆由持身不谨，饮食过差，淫快无度，忤逆阴阳，魂神不守，精竭命衰，百病萌生，故不终其寿。（《养生延年录》）五谷充饥体而不能益寿，百药疗疾延年而不能甘口。充饥甘口者，俗人之所珍；苦口延年者，道士之所宝。
　　百病横夭，多由饮食。饮食之患，过于声色。声色可绝而逾，饮食不可废一日。为益亦多，为患亦多。
　　体欲常劳，食欲常少。劳无过极，少无过虚。去肥浓，节咸酸，减思虑，损怒气，除驰逐，慎房室，武氏行之有效。
　　人受气，虽不知方术，但养之得理，常寿一百二十岁。不得此者，皆伤之也。少复晓道，可得二百四十岁；复微加药物，可得四百八十岁。养寿之法，但莫伤之而已。夫冬温夏凉，不失四时之和，所以适身也。重衣浓褥，体不堪苦，以致风寒之疾；浓味脯腊，醉饱厌饫，以致聚结之疾；美色妖厌，嫔外家盈房，以致虚损之祸；淫声哀音，怡心悦耳，以致荒耽之惑；驰骋游观，弋猎广野，以致狂荡之失；谋得战胜，兼弱取乱，以致骄逸之败。盖圣贤诚究其理也。然养生之具，譬如水火，不可缺，过反为害。
　　喜怒损志，哀戚损性，荣华惑德，阴阳竭精，皆学道之忌，仙法之所疾也。虽还精胎息，仅而补之，内虚已彻，犹非本真。《真诰》曰：善摄生者，卧起有四时早晚，与居有至和之常制。
　　筋骨有偃仰之方，闲居有吞吐之术。流行荣卫有补泻之法，节宣劳逸有与夺之要。忍怒以养阴气，抑喜以养阳气。然后先将草木以救亏缺，服金丹以定不穷。养性之道尽于此矣。
　　食能排邪而安脏腑，神能爽志以资血气。摄生者气正则味顺，味顺则神气清，神气清则含真之灵全，灵全则五邪百病不能干也。故曰：水浊鱼瘦，气昏人病。夫神者生之本，本者生之具。
　　大用则神劳，大劳则神疲也。
　　食谷者智能聪明，食石者肥泽不老，谓炼五色石也。食芝者延年不死，食元气者地不能埋，天不能杀。是故食药者与天地相配，日月并例。
　　少不勤行，壮不竞时，反而安贫，老而寡欲。闲心缓形，养生之方也。或疑者云：始同起于无外，终受气于阴阳，载形魄于天地，资生长于食息，而有愚有智，有强有弱，有寿有夭，天耶？人耶？解者曰：夫形生愚智，天也；强弱寿夭，人也。天道自然，人道自己。始而胎气充实，生而乳食有余，反而滋味不过，壮而声色有节者强而寿；始而胎气虚耗，生而乳食不足，长而滋味有余，壮而声色自放者弱而夭。生长全足，加之导养，年未可量。
　　夫神者生之本，形者生之具也。神大用则竭，形大劳则敝。神形早衰，欲与天地常久，非所闻也。故人所以生者神也，神之所托者形也。神形离别则死，死者不可复生，离者不可复返，故乃圣人重之。
　　夫养之道有都领大归。未能具其会者，但思悔，与俗反则暗，践胜辄获过半之功矣。有心之徒可不察欤？（太史公司马论）世人不终耆寿，咸多夭殁者，皆由不自爱惜，忿争尽意，邀名射利。聚毒攻神，内伤骨髓，外乏筋肉，血气将无，经脉便壅。内里空疏，惟招众疾，正气日衰，邪气日盛矣，不易，举沧波以熄炷火，颓华岳以断涓流，语其易也，甚于兹矣。名医叙病论尽无事者，夜不张道人年几十旬，甚翘壮也。云：养性之道，莫久行久坐，久卧久听，莫强饮食，莫大醉饱，莫大忧愁，莫大悲思。
　　此所谓能中和。能中和者必久寿也。
　　天下莫我知也，无谓幽冥；天知人情，无谓暗昧；神见人心，微言小语，鬼闻人声。犯禁满千，地收人形。人为阳善，正人报知；人为阴善，鬼神报知。人为阳恶，正人治之；人为阴恶，鬼神殛之。故天不欺人根据以向。（《养生延命寿》）气者，身之根也。鱼离水必死，人失道岂存。是以保生者务修于气，受气者务保于精。精气两存，是名保真。（《延陵君修养大略》）修身之法，保身之道，因气养精，因精养神。神不离身乃常健。（《太上老君说内丹经》）眼多视则贪资，口多言则犯难，身多动则淫贼，心多饰则奢侈。未有用此四多而天下成治者也。
　　五色令人目盲，五音令人耳聋，五味令人口爽，驰骋田猎令人心发狂，难得之货令人行妨。
　　是以圣人为腹不为目，故去彼取此。然至道之精， 冥冥；至道之极，昏昏默默。无视无听，抱神以静，形将自正。必静必清，无劳汝形，无摇汝精，乃可以长生。目无所见，耳无所闻，心无所知，汝神将守形，形乃长生。（《庄子》）圣人休休焉则平易矣，平易则恬 矣。平易恬 则忧患不能入，邪气不能袭，故其德全而神不亏。
　　养志者忘形，养形者忘利，致道者忘心矣。
　　目欲视色，耳欲听声，口欲蜜味，志气欲盅。人上寿百岁，中寿八十，下寿六十。除病哀死丧忧患，其中开口笑者，一月之中不过四五日而已矣。天与地无穷，人死者有时。操有时之具，而托与无穷之间，忽然无异骐骥之驰过隙也。不能悦其志意，养其寿命者，皆非通道者也。
　　凝心虚形，内观洞房，抱玄念神，专守真一者，则头发不白。未有以百思缠胸，寒热破神，营此官务，常此风尘，口言吉凶之会，身排得失之门。众忧若是，万虑若此，虽有真心　以之不笃，抱道不行，握宝不用，而自然望头不白者，亦希闻也。眼者身之镜，耳者体之牖。视多则镜昏，听众则牖闭。面者神之庭，发者齿之华。心悲则面焦，脑减则发素，所以示神内丧，真精损极也。
　　礼年七十悬车。悬车者，以年至虞渊，如日之昏，体气就损，神候方落，不可复劳形体于风尘，役方寸于外物矣。
　　夫学生之道，当先治病，不使体有虚邪，及血少脑减津液凝滞也。不先治病，虽服食行气，无益于身。
　　心欲安静，虑欲深远。心安静则神策生，虑深远则计谋成。心不欲躁，虑不欲浅。心躁则精神滑，虑浅则百务倾。
　　全汝形，抱汝生，无使汝思虑营营。若此绪年，或可以及此言。出《亢仓子》，注云：萤营，动不息也。绪，终也。全角抱生，不运思虑，心气冥寂，道自居之。若此永年，可及此言也。
　　水之性清，吐者扣之，故不得清。人之性寿，物者扣之，故不得寿。
　　夫香美脆味，浓酒肥肉，甘口而疾形；曼理皓齿，悦情而损精。故云：去甚去泰，身乃无害。
　　（《韩非子》）夫喜怒音，道之衰也；忧悲者，德之失也；好憎者，心之过也；嗜欲者，生之累也。人大怒破阴，大喜坠阳；暴气发喑，惊怖为狂；忧悲焦心，疾病乃成。人能除此五者，即合神明。神明者得其内，得其内者五脏宁，思虑平，耳目聪明，筋骨劲强。
