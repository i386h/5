<!-- { "loadSidebar": true } -->
　　或新病可而行房，或少年而迷，或老人而不能节减，妙药不能顿服，因而致患。岁月将深，直待肉尽骨消，返冤神鬼，故曰：油尽灯灭，髓竭人亡；添油补髓，勉强何干？鬼魅来侵，总是自招其祸。
　　交接输泻，必动三焦心脾肾也。动则热而欲火炽，因入水，致中焦热郁发黄，下焦气盛额黑，上焦血走随瘀，热行于大便黑溏。男女同室而浴者，多病此。
　　服脑麝入房者，关窍开通，真气走散。重则虚眩，轻则腹泻。
　　《本草》云：多食葫入房，伤肝，面黑无光。（葫即蒜也。）书云：入房汗出，中以劳风。赤目当忌房事，免内障。时病未复，犯者舌出数寸死。
　　《三国志》子献病已瘥。华陀视脉曰：尚虚未复，勿为劳事。色复即死，死当舌出数寸。其妻从百里外省之，止宿交接，三曰病发，一如陀言，可畏哉！
　　卷之九十九　养生余录（上）
　　欲有所避
　　孙真人云：大寒与大热，且莫贪色欲。
　　书云：凡大风大雨大雾、雷电霹雳、日月薄蚀、虹 地动、天地昏冥，日月星辰之下，神庙寺观之中，井灶围厕之侧，环墓尸柩之傍，皆所不可犯淫，则损人寿命。若此时受胎，非止百倍损于父母，生子不仁不孝，多疾不寿。
　　《保命诀》云：人勿犯长命，及诸神降日犯淫者促寿。朔日减一纪，望日减十年，晦日减一年。初八日上弦，二十三日下弦，三元减五年。庚申甲子，本命减一年。正月初三日万神皆会，十四、十六日三宫降，二月二日万神会，四立日、二分日、二至日、二社日俱不可犯。三月初九日牛鬼神降，犯者百日中恶。四月初四日万神善化，犯之失音。初八日善恶童子降，犯者血死。
　　五月三个五日、六日、七日为九毒日，犯者不过三年。十月初一日夜西天王降，犯之一年死。十一月二十五日掠剩大夫降，犯之短命。十二月初七日夜，犯之恶病死。二十日天河相交行道，犯之促寿。每月二十八日人神在阴，四月十日阴阳纯用事。以上日辰犯淫且不可，况婚姻乎？按《庚申论》曰：古人多尽天数，今人不终天年，何则？以其罔知避慎，肆情恣色，暗犯禁忌，阴司减其龄算，能及百岁者，几何人哉？蜀主孟昶纳张丽华于观侧。一夕迅雷电火，张氏殒。道士李若冲于上元夜，见殿上有朱履衣冠之士北面而立，廊下罗列罪人，有女人甚。若白其师唐洞卿。师曰：此张丽华也。昔宠幸于此，亵渎高真所致。由是观之，天地间禁忌不可犯也。
　　
　　卷之九十九　养生余录（上）
　　地元之寿起居有常者得之
　　人之身，仙方以屋子名之。耳眼口鼻，其窗门户也；手足肢节，其楝梁榱桷也；毛发体肤，其壁牖垣墙也。曰气枢，曰血室，曰意舍，曰仓廪玄府，曰泥丸幽宫，曰紫房玉阙，曰十二重楼，曰贲门，曰飞门，曰玄牝等门，盖不一也，而有主之者焉。今夫屋或为暴风疾雨之所飘摇，虫蚁蠢之所侵蚀；或又为鼠窃狗盗之所损坏。苟听其自如而不知检，则日积月累，东倾西颓而不可处矣。盖身者屋也，心者居星之主人也。主人能常为之主，则所为窗户楝榱垣壁皆完且固，而地元之寿可得矣。
　　
　　卷之九十九　养生余录（上）
　　养生之道
　　老子曰：人生大期，百岁为限。节护之者，可至千岁，如膏之小炷与大炷耳。众人大言，而我小语；众人多烦，而我小记；众人悸暴，而我不怒。不以人事累意，淡然无为，神气自满，以为不死之药。
　　庄子曰：能尊生者，虽富贵不以养伤身，虽贫贱不以利累形。今世之人居高年尊爵者，皆重失之。
　　孙真人铭曰：怒甚偏伤气，思多大损神。神疲心易役，气弱病相萦。勿使悲欢极，当令饮食均。再三防夜醉，第一戒晨醺。夜寝鸣金鼓，晨兴漱玉津。妖邪虽犯己，精气自全身。若要无诸病，常当节五辛。安神宜悦乐，惜气保和纯。寿夭休论命，修行本在人。若能遵此理，平地可朝真。
　　书云：未闻道者放逆其心，逆于生乐，以精神徇智巧，以忧畏徇得失，以劳苦徇礼节，以身世徇财利。四不置，心为之病矣。
　　陶隐居云：万物为人灵且贵，百岁光阴如旅寄。自非留念修养中，未免疾苦为身累。
　　
　　卷之九十九　养生余录（上）
　　喜乐
　　书云：喜乐无极，极则伤魄。魄伤则狂，狂者意不存，皮革焦。喜怒不节，生乃不固。和喜怒以安居处，邪僻不至，长生久视。喜怒不测，阴气不足，阳气有余。荣卫不行，发为痈疽。
　　聚书云：喜则气和性达，荣卫通行。然太喜伤心，积伤损神。故少喜则神不劳。《淮南子》云：大喜坠阳。
　　唐柳公度善摄生，年八十余，步履轻健。或求其术，曰：吾无术，但未尝以元气佐喜怒，气海常温耳。
　　东坡发语曰：心喜则阳气散，是故抑之以养阳气。
　　
　　卷之九十九　养生余录（上）
　　忿怒
　　书云：忿怒则气逆，甚则呕血。少怒则形佚， 忿恨则损寿，怒目久视日月则损明。大怒伤肝，血不荣于筋而气激矣。气激上逆，呕血食泄目暗，使人薄厥。切切忿怒当止之，盛而不止，至为之伤。喜忘前言，腰背隐痛，不可以俯仰屈伸。多怒则百脉不定。又大怒则鬓发焦，筋血为劳。卒不死，俟五脏传遍终死矣，药力不及。苟能戒心易志，可以得生。
　　隐居云：道家更有颐生旨，第一令人少嗔。
　　书云：当食暴嗔，令人神惊，夜梦飞扬。《淮南子》：大怒破阴。
　　先贤诗曰：怒气剧炎火，焚和徒自伤。触来勿与竞，事过心清凉。
　　人有所怒，气血未定，因以交合，令人生痈疽。
　　
　　卷之九十九　养生余录（上）
　　悲哀
　　书云：悲哀憔悴，哭泣喘乏，阴阳不交，伤也。故吊死问病则喜神散。悲哀动中则伤魂，魂伤则狂妄不精，久而阴缩拘挛，两胁痛，不举。悲哀太甚则胞络伤，而阳气内动，发则心下渍，溲数血也。大悲伐性，悲则心系急，肺叶举，上焦不通，荣卫不舒，热气在中而气消。又云：悲哀则伤志，毛悴色夭，竭绝失意。生纳云肺出气，因悲而气耗不行，所以心系急而消矣。夫心主志，肾藏，因悲哀则失精，阴缩，因悲而心不乐，水火俱一而神精散亡矣。
　　
　　卷之九十九　养生余录（上）
　　思虑
　　黄帝曰：外不劳形于事，内无思想之患，以恬愉为务，以自得为功。形体不敝，精神不散，可寿百数矣。
　　彭祖曰：凡人不可无思虑，当渐渐除之。身虚无，但有游气。气息得理，百病不生。又曰：道不在烦，但能不思衣，不思食，不思声色，不思胜负，不思得失，不思荣辱，心不劳，神不极，但尔，可得千岁。
　　庚桑楚曰：全汝形，抱汝生，无使汝思虑营营。
　　《灵枢》曰：思虑怵惕则伤神。神伤则恐惧自失，皮烂脱肉，毛悴色夭。
　　书云：思虑过度，恐虑无时，郁而生涎，涎遂转升而不降，为忧气劳思五噎之病。思虑则心虚，外邪从之，而积气在中，时减于食。又云：思虑伤心，为吐衄，为发焦。谋为过当，饮食不敌，养生之大患也。
　　诸葛亮遣使至。司马不问戎事，但以饮食及事之繁简为问。使曰：诸葛公夙兴夜寐，罚二十以上皆亲览焉，饮食不数升。懿曰：孔明食少事烦，其能久乎？后果然。
　　张丞节云：劳，经言瘵证，有虫，患者相继，诚有是理。只譬如俗谈不娩事，人害相思也，与一女人情密，勿经别离，念念不舍，失寝忘餐，便觉形容瘦悴，不偿所愿，竟为沉 。
　　士人有观书忘食，一日有紫衣立前曰：公不可久思，思则我死矣。问其何人。曰：我谷神也。
　　于是绝思而食。是故盖思则气结，伏热不散，久而血气俱虚，疾至夭枉也。
　　
　　卷之九十九　养生余录（上）
　　忧愁
　　《灵枢》曰：内伤于忧怒，则气上逆，上逆则六腑不通，温气不行，凝血蕴里而不散，津液涩渗，着而不去，积遂成矣。
　　书云：忧伤肺，气闭塞而不行。又云：遇事而忧不止，遂成肺劳，胸膈逆满，气从胸达背，隐痛不己。忧愁不解则伤意，恍惚不宁，四肢不耐。当食而忧，神为之惊，寐不安。
　　女人忧思哭泣，令阴阳气结，月水少，时多内热，若渴不已，肌体枯黑。
　　深忧重恚，寝息失时，伤也。
　　
　　卷之九十九　养生余录（上）
　　惊恐
　　书云：因事而有大惊恐，不能自遣，胆气不壮，神魂不安，心虚烦闷，自汗体浮，饮食无味。
　　恐惧不解则精伤，骨酸螈 ，精时自下，五脏失守，气虚不固。
　　惊则心无所倚，神无所归，虑无所定，气乃乱矣。
　　大恐伤肾，恐不除则志伤，恍惚不乐，非长生之道。
　　惊恐忧思，内伤脏腑，气逆于上，则吐血也。
　　恐则精怯，怯则上焦闭，闭则气逆，逆则下焦胀，气乃不行。
　　有妇人累月不产，以坐草太早，恐惧气结而然。遂与紫苏药破气，方得下。
　　临危冒险则魂飞。戏狂禽异兽则神恐。
　　《淮南子》云：大怖生狂。
　　有朝贵坐寺中，须臾雷击坐后柱且碎，而神色不动。又有使高丽者，遇风樯折，舟人大恐，其人恬然读书，如在斋阁。苟非所守如此，则其为戒当何耶？
　　卷之九十九　养生余录（上）
　　憎爱
　　老子曰：甚爱必大费，多藏必浓亡。知足不辱，知止不殆，可以长久。甚爱色，费精神，甚爱则遇祸患。所爱者少，所费者多。惟知足知止，则身可不辱不危也，故可长久。
　　憎爱损性伤神。心有所憎，不用深憎，常运心于物，平等。心有所爱，不用深爱，如觉颇偏，寻即改正。不然，损性伤神。
　　多好则专迷不理，多恶则憔悴无惟，戕生之斧也。
　　《淮南子》曰：好憎者，使人心劳。弗疾去则志气日耗，故不能终其寿。
　　
　　卷之九十九　养生余录（上）
　　视听
　　老子曰：五色令人目盲，五音令人耳聋。
　　彭祖曰：淫声哀音，怡心悦耳，以致荒耽之祸。如此何以长生？孔子：非礼勿视，非礼勿听。
　　孟子曰：伯夷目不视恶色，耳不听淫声。
　　孙真人曰：生食五辛，节熟食饮，极目远视，夜读注疏，久居烟火，博弈不休，饮酒不已，热餐面食，抄写多年，雕镂细巧，房室不节，泣泪过多，月下观书，夜视星月，刺头出血多，日没后读书，数向日月轮看，极目远视山川草木，驰骋田猎，冒涉风霜，迎风追兽，日夜不息，皆丧明之由，慎之，慎之。
　　书云：心之神发乎目，久视则伤心；肾之精发乎耳，久听则伤肾。
　　耳听淫声，目好色美，口嗜滋味，则五脏擂动而不定，血气流荡而不安，精神飞越而不守。
　　正气既散，淫邪之气乘此生疾。
