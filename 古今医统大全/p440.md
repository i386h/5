<!-- { "loadSidebar": true } -->
　　肺之下为心。心有系络，上属于肺。肺受清气，下乃灌注。外有胞络，裹赤黄脂。其象尖长圆扁，其色黑青赤黄。其中窍数，多寡各异，迥不相同。上通于舌，下无透窍，惟旁有系，一脉下连于肾而注气焉。
　　心之下有膈膜，与脊胁周回相着，遮蔽浊气，使不得上熏心肺，所谓膻中也。
　　膈膜之下有肝。肝有独叶者，有二三叶者。其系亦上络心肺，为血之海。上通于目，下亦无窍。肝短叶下有胆。胆有汁，藏而不泄。此喉之一窍，施气运化，蒸熏流行，以成脉络者如此。
　　咽至胃长一尺六寸，通谓之咽门。咽下有膈膜，膈膜之下有胃，盛受饮食而腐熟之。其右有脾，与胃同膜而附其上。其色如马肝赤紫，其形如刀镰。闻声则动，动则磨胃，食乃消化。
　　胃之下，左有小肠，后附脊膂，左环回周叠积。其注于回肠者，外附脐上，共盘十六曲。右有大肠，即回肠，当脐左环，回周叠积而下，亦盘十六曲。
　　广肠附脊，以受回肠，左环叠积下辟，乃出滓秽之路。
　　广肠左侧为膀胱，乃津液之府。五味入胃，其液上升，化为血，以成骨髓。津液之余，流入下部，得血海之气施行，小肠渗出，膀胱渗入，而溲便注泄矣。
　　凡胃中腐熟水谷，其精气自胃之上口，曰贲门，传于肺，肺播于诸脉。其渣秽自胃之下口，曰幽门，传于小肠。至小肠下口阑门，泌别其汁，清者渗出小肠，而渗入膀胱。滓秽之浊，则转入大肠。膀胱赤白莹净，外无所入之窍，全假气化施行。气不能行，则膈不通而为病矣。三焦有名无形，主持诸气，以像三才。故呼吸升降，水谷往来，皆从此通达。上焦出于胃上口，并咽以上，贯膈而布胸中，走腋，循太阴之分而行，传胃中谷味之精气于肺，肺播于诸脏。中焦在胃中脘，不上不下，主腐熟水谷，泌槽粕，蒸津液，化其精微，上注于肺脉，乃化而为血，以奉生身，莫贵于此。故独得行于经隧，命曰营气。下焦如渎，其气起于胃下脘，别回肠，注于膀胱，主出而不纳。此脾胃大小肠三焦乃咽之一窍，资生血气，转化槽粕而入出如此。
　　肾有二，精所舍也。生于脊膂十四椎下两旁各一寸五分，形似豇豆，相并而曲附于脊，外有黄脂包裹，里白外黑，各有带二条。上条系于心，下条过屏翳穴后趋脊骨，下有大骨，任脊骨之端，如半寸许。中有两穴，是肾带经过处。上行夹脊至脑中，□□髓海。五脏之真，惟肾为根。
　　上下有窍，谷味之液，化而为精，人乃久生。肾虚精绝，其生乃灭。凡人肾虚，水不足也，补以燥药，以火炼水，其精乃灼。摄生者观于肾之神理，则夭寿之消息亦思过半矣。
　　
　　卷之一百　养生余录（下）
　　摄生要义
　　人知饮食所以养生，不知饮食失调，亦所以害生。故能消息，使适其宜，是以贤 悟未病。
　　凡人饮食，无论四时，常欲温暖。夏月伏阴在内，暖食尤宜。不欲苦饱，饱则筋脉横解，肠为痔。因而大饮，则气暴，逆养生之道。不欲食后便卧，及于终日稳坐，皆能凝结气血，久则损寿。食后常以手摩腹数百遍，仰面呵气数百口，越趄缓行数百步，谓之消食。食后便卧，令人患肺气头风中痞病，盖荣卫不通，气血凝滞故尔。故食讫当行步踌躇，有所修为佳。语曰：流水不腐，户枢不蠹，以其动然也。
　　食饱不得速步，走马登高涉险，气满而激，致伤脏腑。
　　不欲夜食。脾好音声，闻声即动而磨食。日入之后，万响都绝，脾乃不磨，食之即不易消。
　　不消即损胃，损胃即不受谷气，气不受则多吐，多吐则转为反胃之疾矣。
　　食欲少而数，不欲顿而多；常欲令饱中饥，饥中饱为善尔。
　　食热物后不宜再食冷物，食冷物后不宜再食热物。冷热相激，必患牙齿。
　　瓜果不时，禽兽自死，及生 煎火之肉，与夫多腻难消粉粥冷淘之物，皆能生痰，生疮疡，生瘕癖，并不宜食。
　　五味入口，不宜偏多。多则随其脏腑，各有所损。故咸多伤心，甘多伤肾，辛多伤肝，苦多伤肺，酸多伤脾。《内经》曰：多食咸则脉凝涩而变色，多食苦则皮槁毛拔，多食辛则筋急而爪枯，多食酸则肉皱而唇揭，多食甘则骨肉痛而发落，偏之为害如此。故上者澹泊，其次中和，饮食之大节也。
　　酒，饮少则益人，过多则损人，气畅而止可也。饮少则能引滞气，导药力，润肌肤，益颜色，通荣卫，辟秽恶，过多而醉，则肝浮横，诸脉波激，由之败肾毁筋腐骨消胃，久之神散魄冥，不能饮食，独与酒宜，去死无日矣。饱食之后，尤宜忌之。饮觉过多，吐之为妙。饮酒后不可饮冷水冷茶，被酒引入肾中，停为冷毒，多时必腰膝沉重，膀胱冷痛，水肿消渴，挛 之疾作矣。酒后勿当风坐卧，袒肉操扇。此时毛孔尽开，风邪易入，感之令人四肢不遂。
　　不欲饥而食，食不可过饱；不欲渴而饮，饮不可过多。食过则结积，饮过多则成痰癖。故曰：大渴不大饮，大饥不大食。恐血气失常，卒然不救也。荒年饿莩饱食即死可验也。
　　嗟乎！善养生者养内，不善养生者养外。养内者安恬脏腑，调顺血脉，以一身之气流行冲和，百病不作。养外者恣口腹之欲，极滋味之美，恶饮食之药，虽肌体充腴，容色悦怿，而酷烈之气内蚀脏腑，形神虚矣，安能保合太和，以臻遐龄？庄子曰：人之可畏者，衽席饮食之间，而不知为之戒，过也。其此之谓乎？
　　卷之一百　养生余录（下）
　　摄生要义
　　《左传》曰：土浓水深，居之不疾。《淮南子》曰：坚土人刚，弱土人肥，垢土人大，沙土人细，息土人美，耗土人丑。山气多男，泽气多女；风气多聋，林气多癃，木气多伛，湿气多肿，石气多力，阴气多瘿，暑气多夭，寒气多寿，谷气多痹，丘气多狂，野气多仁，陵气多贫。轻土人利，重土人迟。清水音小，浊水音大。湍水人轻，迟水人重，中土多圣。
　　《素问•五常政大篇》曰：天不足西北，左寒而右凉；地不满东南，右热而左温，其故何也？岐伯曰：东南方，阳也，其精降于下；西北方，阴也，其精奉于上。是以地有高下，气有温凉。
　　高者气寒，下者气热。帝曰：其夭寿何如？岐伯曰：阴精所奉其人寿，阳精所降其人夭。帝曰：一州之气，生化寿夭不同，其故何也？岐伯曰：高下之理，地势使然也。崇高则阴气治之，污下则阳气治之。高者其气寿，下者其气夭。
　　由是观之，人之寿夭美恶，由于水土之气如此。善养生者择地而居，此为至要。
　　或曰：古者巢居穴处，而人多寿，何也？曰：古人淳朴，寡于嗜欲，此实寿本。况巢居则高迥而多寒，穴则固密而无风湿之患，岂不得寿？今之居处当何如？曰：由水深土浓，阴精所奉之说观之，居处高耸，于生乃宜。曰：生之所寓，人有定区。高山峻土，恶乎能举？曰：有山阜则就山阜，临漫则起楼台，庶乎日袭阴气，而不为阳泄矣。古之仙人好楼居，得非以是乎哉？虽然，坐卧之处，必须固密。若值细隙之风毒，中人尤甚，久之成半身不遂，或角弓反张，或言语謇涩。盖身既中风，鬼邪易入，众病总集，遂致夭其天年耳。是故洼下之地不可处，慎其湿也；疏漏之地不可处，慎其风也；久闲之室不可处，慎其土气之恶也；幽冥之处不可处，慎其阴风雨之毒也。四者皆能病患，养生之士，尤宜避之也。
　　
　　卷之一百　养生余录（下）
　　摄生要义
　　天地氤氲，万物化醇。男女媾精，万物化生。此造化之源，性命之根本也。故人之大欲，亦莫切于此。嗜而不知禁，则侵克年龄，蚕食精魄，喑然弗觉，而元神真气去矣，岂不可哀？惟知道之士，禁其嗜纵，不至杜绝。虽美色在前，不过悦目畅志而已，决不肯恣其情欲，以伐性命。或问抱朴子曰：伤生者岂非色欲之间乎？抱朴子曰：然，长生之要，其在房中。上士知之，可以延年却病，其次不以自伐，下愚纵欲损寿而。是以古人于此，恒恒有节度。二十以前二日复，二十以后三日复，三十以后十日复，四十以后月复，五十以后三月复，六十以后七月复，又六十闭户。故时加撙节，保惜真元，以为一身之主命。不然，虽勤于吐纳导引服饵之术，而根本不固，亦终无益。
　　《内经》曰：能知七损八益，（七者女子之血，八者男子之精。）则血气精气二者可调。不知用此，则早衰之节也。故年四十而阴气自半也，起居衰矣。年五十体重，耳目不聪明矣。年六十阴痿，气大衰，九窍不利，下虚上实，涕泣俱出矣。故曰：知之则强，不知则老。智者有余，（自性而先行，故有余。）愚者不足，（察行而后学，故不足。）有余则耳目聪明，身体轻强。老者益壮，壮者益治。盖谓男精女血，若能使之有余，则形气不衰，而寿命可保矣。不然，窍漏无度，中干以死，非精离人，人自离精也，可不戒哉？养生之士，忌其人者有九：或年高硕，或唇薄鼻大，或齿疏发黄，或痼疾，或情性不和，或有苗强硬，或声雄，或肉涩肢体不膏，或性悍妒忌，皆能损人，并不宜犯之。忌其时者十有一：醉酒、饱食、远行疲乏、喜怒未定、女人月潮、冲冒寒暑、疾患未平、大小便讫、新沐浴后、犯毕出行、无情强为，皆能使人神气昏愦，心力不足，四体虚羸，肾脏怯弱，六情不均，万病乃作，特宜慎之。
　　至于天地晦冥，日月薄蚀，疾风甚雨，雷电震怒，此阴阳大变，六气失时之常，犯之不惟致疾，且亵污神明。倘成子女，形必不周，虽生而不育矣。
　　嗟乎！帏箔之情，易绾而难断，不可不以智能决也。佛书曰：诸苦所因，贪欲为本。贪欲不灭，苦亦不灭。苦不灭则生灭矣。养生者恶可不以智能决哉？
　　卷之一百　养生余录（下）
　　摄生要义
　　凡人呼吸出入，皆天地之气。故风寒暑湿之暴戾，偶一中人，人不胜天，则留而为病。故随时加摄，使阴阳中度，是谓先几防于未病。
　　春月，阳气闭藏于冬者渐发于外，故宜发散，以畅阳气。《内经》云：春三月，此谓发陈。
　　天地俱生，万物以荣。夜卧早起，广步于庭。披发缓形，以使志生。生而勿杀，予而勿夺，赏而勿罚。此春气之应，养生之道也。逆之则伤肝，夏为寒变。故人当二月一来，摘取东引桃枝并叶各一握，水三升煎取二升，以来早朝空心服之，即吐，却心膈痰饮宿热，则不为害。春深，稍宜和平将息，绵衣晚脱，不可令背寒，寒即伤肺，鼻塞咳嗽。但觉热则去之，觉冷即加之。加减俱要早起之时，若于食后日中，恐致感冒风寒。春不可衣薄，令人伤寒霍乱，消渴头痛。春冻未泮，衣欲下浓而上薄。
