<!-- { "loadSidebar": true } -->
　　右关前候胃府，纳受饮食之职。其脉浮兼有六，溢短洪细滑涩。加之浮小涩弦，恶哕须分虚实。浮涩弦大面热，浮滑按涩食滞。沉涩或参乎弦，沉短与之弱涩。沉小食少呕吐，沉短口淡无味。沉短滑为酒伤，芤见吐红伤胃。浮弦沉大喜饥，洪虚晚热来去。沉涩弦大，所兼有异，兼虚腹胀，兼实消食。沉短涩微，胃口积疼。沉小涩弦，噫气胸痞。
　　右关后候，乃脾之使，脾司运化，四肢血气。其脉浮弦细涩，寒伤于脾。浮涩或并其弦，恶寒失卫。小涩弱易饥饱，沉洪实易消食。沉小虚弦体热，沉短气之不给。沉涩弦大食泄，芤为痰红，甚则利崩下缺，因虚泻注。
　　两尺前以候肾，腰耳瞳精骨髓，其应浮涩。浮弦而涩耳无闻，浮短胫清，浮滑而弦腰膝直。
　　沉弦大或兼涩洪虚，口干饮水。沉急沉涩腰疼，缓细腰重伤湿。弱短弱涩耳鸣，芤见不能久视。
　　两尺后之浮位，以候下部足 。应指浮涩或弦兼，足清麻木。浮弦小急或浮紧，俱为膝疼。
　　浮弦满涩香港脚，浮短足难远行。右逢浮小短涩，肛门痔漏为急。
　　左尺后沉候腹，下焦小膀前阴，应指沉短沉涩间参。弦至遗精白带，老人小水频频。妊逢沉涩则为胎漏，芤为茎衄，弱滑阴疼。至于沉滑沉大或兼弦涩，微为尿赤，甚为小便浊淋。沉细阴囊湿痒小水频数，兼 偏坠兼之。长覆经凝，短弱小便后小腹虚疼。沉弦涩侵内小腹血瘕。
　　右尺后沉候腹，后阴大府之关。指下沉涩，而或兼弦，兼大沉洪而健，俱为大便燥艰。沉小或兼弦，俱为粪溏；沉弦洪无力，溏结相参。沉涩无力，虚泻宜固。沉逢三克，泻因食伤。沉滑洪滑，热利初兴宜下；沉短而涩，久痢宜补脾乡。沉短短滑与微，俱为下血；长覆为疝，弱涩失气亡阳。统属更仆难尽，姑且举其二三。诊家常变之要，幸勿视为迂谈。（汪氏诊法）
　　卷之四　内经脉候
　　脉分三部主病
　　夫诊脉之道，医者之难精也。若非灯下苦心勤于记诵，参师访友昼夜不遑，造次颠沛寤寐俯仰存心于此，安能知神圣之妙哉！古人曰：按其脉，知其疾，命曰神，其探赜索隐之妙也。又曰：切其脉，治其病，谓之巧，以明其指别之功也。盖三指相去毫厘之近，主病若千里之远，观夫指别之功也，世人固以为难，命曰神，岂容易可至哉？常睹于经脉有三部寸关尺也，从鱼际至高骨却行一寸曰寸，从寸一分曰鱼际，从寸至尺曰尺泽，尺前寸后为关，关前为阳则寸口也，关后为阴则尺脉也，阴入阳出以关为界。寸主上焦头首皮毛，关主中焦胁腹及腰，尺主下焦小腹及足，此三部所主之大略也。左手关前心之部也，左手当关肝之部也，左手关后肾之部也。右手关前肺之部也，右手关上脾之部也，右手关后亦肾部也。（此六部原与《脉诀》脏腑配诊相同，今遵《内经》诊候故删其府之配也。）六部脉候各按四时而有胃气，命曰平人，平人者不病之谓也。
　　盖平人之常气禀于胃，胃者平人之常气也。所以人常禀气于胃，故脉以胃气为本也。蔡西山曰：有胃气之脉，不大不小，不长不短，不滑不涩，不浮不沉，不迟不疾，意思欣欣，难以名状，此胃气之脉也。反此者病。经曰：察色按脉，先别阴阳。盖阴阳者，天地之道也。是以治病者必求其本。本为阴阳四时寒暑五脏之根也。以脉言之则浮沉也，以部言之则尺寸也。故经六：脉者阴阳之法，以应五脏，是谓呼出心与肺，吸入肾与肝，呼吸之间脾受谷味，其脉在中也。以浮沉论之则曰浮者阳也，沉者阴也。在脏腑则浮而大散者心也，浮而短涩者肺也，所以心肺俱浮也。牢而长者肝也，按之而大举指来实者肾也，所以肝肾俱沉也。迟缓而长者脾也，脾为中州，所以脉在中也。仲景曰：脉浮数动滑皆阳也，沉涩弱弦微皆阴也。阳者热也，阴者寒也，所以寒则脉来迟而沉，热则脉来浮而数。故曰：诸数为热，诸迟为寒，无如此验也。《脉经》曰：诸浮为风，诸紧为痛，诸伏为聚，诸弦为饮，芤者失血。长则气治，短则气病，数则烦心，大则病进。浮为在表，沉为在里，迟为诸寒，数为诸热。形壮脉细，少气不足以息者危；形瘦脉大，胸中多气者死。形气相得者生，三五不调者病，三部九候皆相失者死。此先圣诊脉之大法。故曰：凡治病则察其形气色泽，治之无失其时也。所以形气相得者生，色泽以浮者病易已。脉从四时者可治，脉弱以滑者是有胃气，此皆易治也。若形色相失色不泽，及脉逆四时，或脉实益坚皆不可治，所谓必察四难而明告之。又若病热脉静、泻而脉大，脱血而脉实，汗后脉躁，此皆难治也。若疮疽之人脓血大泻，脉滑数者难治也。若患肺痈喘咳脓血，脉见洪滑，治之难痊。脉洪数应当发热而反恶寒，头项拘急，四肢烦痛，或复战栗渴甚者，但有痛处必发疮肿也。（《精义》）
　　卷之四　内经脉候
　　脉形气逆顺
　　大凡诊脉，先定四时之脉，便取太过不及虚实，冷热寒温至数，损益阴阳盛衰，五行生克，脏腑所属，以为大法。然后取其人之形神长短肥瘦，气候虚实盛衰，性气高下，布衣血食，老幼强弱。但顺形神四时五行气候无过者，生之本，其形气与五行相反者危。脉有悬绝者死不治。肥人脉细小如丝欲绝者死，羸人得躁脉者死。人身涩而脉往来滑者死，人身滑而脉往来涩者死。人身小而脉往来大者死，人身大而脉往来小者死。人身短而脉往来长者死，人身长而脉往来短者死。
　　
　　卷之四　内经脉候
　　脉病逆顺
　　岐伯曰：凡人形瘦脉大胸中多气者死，形盛脉细少气不足以息者危。形气相得者生，三五不调者病。人有强弱盛衰之不等，而脉实应焉；脉有阴阳虚实之不同，而病实应焉。脉病形证相应而不相反，每万举而万全；少有乖张，良工不能施其巧矣。故脉之于病，各有所宜，有宜大宜小宜浮宜沉，有不宜大不宜小不宜浮不宜沉，为医不可以不早辨也。（《仁斋直指》）左有病而右痛，右有病而左痛，上有病而下痛，下有病而上痛，此为逆，逆者死不可治。腹胀病脉浮大者生，沉小者死。壮热脉浮大者生，沉微者死。癫痫脉亦然。谵语脉洪大者生。厥逆而脉微者死。暴忤脉实大者生，而虚弱伏细者死。中毒脉洪大紧急者生，微细而不齐者危。头痛脉浮大者安，短涩者危。痢疾脉微细者生，洪大者死。吐血发热脉洪大者生，细微者死；不发热细小者生，洪大者危。伤寒发热后脉沉静者安，洪大而躁者危。自汗脉虚细者安，躁盛者危。厥逆之脉沉涩者生，浮大者危。诸失血脉小弱者生，洪大者危。久病脉细软者生，洪大者危。泻泄脉微细者生，浮大者危。产后脉微小者生，洪大而数者危。中风口噤脉浮迟而静者生，洪数而气粗者死。上气喘急，面目俱浮，脉浮滑手足温者生，脉涩而四肢厥者死。疮疽脉洪大者生，沉细者危；既溃脉静者安，溃后洪大者危。阳病得阴脉，阴病得阳脉，皆死。消渴脉数大者生，虚细者死。霍乱之脉浮洪者生，虚细者死。
　　
　　卷之四　内经脉候
　　六部平脉
　　浮大而散心之平。弦而长肝之平。按至骨举指来疾而实者肾之平也。肺平浮而涩，脾胃平缓而满指。凡诊脉，下指本部，不平便可寻详病情矣。（《医通》）
　　卷之四　内经脉候
　　脉有阴阳乘伏
　　《难经》云：脉有伏匿，然谓阴阳更相乘更相伏也。脉居阴部而反阳脉见者，为阳乘阴也。
　　脉虽时沉涩而短，此为阳中伏阴也。脉居阳部而反阴脉见者，为阴乘阳也，脉虽时浮滑而长，此谓阴中伏阳。
　　
　　卷之四　内经脉候
　　脉有重阴重阳脱阴脱阳
　　《难经》云：颠狂之脉，三部阴阳俱盛是也。又云：重阳者狂，重阴者颠。脱阳者见鬼，脱阴者目盲。（重阴重阳是寸愈盛而尺愈盛，脱阴脱阳是寸至微而尺至微。）
　　卷之四　内经脉候
　　奇经八脉为病
　　两手脉浮之俱有阳，沉之俱有阴，阴阳皆实盛者，此为冲督之脉也。冲督之脉者，十二经之道路也。冲督用事，则十二经不复朝于寸口，其人皆若恍惚、狐疑不省，必当犹豫而两心也。
　　两手阳脉浮而细微绵绵不可知，俱有阴脉亦复细绵绵，此为阴跷阳跷之脉也。此人曾有病鬼魅风死，若恍惚亡人为祸也。
　　尺寸脉俱浮，直上直下，此为督脉，腰背强直不得俯仰，大人颠病，小儿风痫疾。尺寸脉俱牢，直上直下，此为冲脉，胸中有病寒疝也。二十九难曰：奇经为病何如而然？阳维维于阳，阴维维于阴，阴阳不能自相维则怅然失志，溶溶不能自收持。阴跷为病，阳缓而阴急；阳跷为病，阴缓而阳急。冲之为病，逆气而里急。督脉为病，脊强而厥。任之为病，其内苦结，男子为七疝，女子为瘕聚。带之为病，腹满腰溶溶若坐水中。阳维为病苦寒热，阴维为病苦心痛。此奇经八脉之为病也。
　　
　　卷之四　内经脉候
　　促结代脉辨
　　仲景云：脉来缓（缓当作迟）时一止复来者名曰结，又脉来动而中止，更来小数，中有还者反动名曰结，阴也。脉来动而中止不能自还，此动而中止复来，代也，得此脉者必难治。自还者，此动而中止复来数于前动也。不能自还者，动而中止复来如前动同而不数也。故有结脉者有促脉者有代脉者。结者阴也，阴盛则结。脉来缓，时一止复来曰结，主胸满烦躁。促者阳也，阳盛则促。脉来数，时一止复来曰促，主积聚气痞，忧思所成。大抵结促之脉虽时一止，为病脉，非死也，惟代者真死矣。往来缓动，中止不能自还，周而复动名曰代也。代者死也。仲景《伤寒论》云：脉促代，心悸动，炙甘草汤主之。
　　
　　卷之四　内经脉候
　　高阳生脉诀假名
　　高阳生，五代时人，着《脉诀歌括》，托为王氏叔和，而今本杂以洁古《伤寒脉入式歌》，又被熊宗立妄注，大为俗学之惑。叔和晋人也，自有《脉经》，尚复抵牾大段古书，难尽信也。
　　脉家书甚多，当以《内经》为主。滑氏《诊家枢要》以浮沉迟数滑涩六者为提纲，余补以有力无力二者。丹溪以血气痰火为病之提纲，则脉滑在血分而有余为痰，凡有形者从之；涩在气分而有余为火，凡无形者从之。浮在表，沉在里，迟为寒，数为热，有力为实，无力为虚。执此提纲，脉可得而明矣。（《医通》）
　　卷之四　内经脉候
　　脉大必痛进说
