<!-- { "loadSidebar": true } -->
　　弹石脉，在筋肉间，按举劈劈然，肾绝也。雀啄脉，如雀之啄食，连连凑指，忽然止绝，良久复来。屋漏脉，如残漏之下，良久一滴，溅起无力。啄漏二脉皆脾胃衰弱之绝脉也。解索脉，指下散乱，无复次序。虾游脉，在皮肤，始则冉冉不动，少焉而去，久之倏而复来。鱼翔脉，其脉本不动而未强摇。釜沸脉，在皮肤，有出无入，涌涌如羹上之波。皆死脉也。
　　
　　卷之四　内经脉候
　　至脉损脉死期脉候
　　《脉经》云：热病脉四至，三日死矣。脉四至，无病患一至，病患脉四至也。热病脉五至，一日死矣，时一大至，半日死矣。忽忽闷乱者死。
　　热病脉六至，半日死矣，急疾大至有顷死。
　　热病脉四损，三日死。所谓四损，无病患四至，病患脉一至，名曰四损。热病脉五损，一日死。所谓五损，无病患脉五至，病患脉一至，名曰五损。热病脉六损，一时死。所谓六损，无病人脉六至，病患一至，名曰六损。若绝不至，或久乃至，立死。
　　
　　卷之四　内经脉候
　　久病死期候
　　久病反候，春沉、夏微、秋洪、冬浮，过时命终。尺脉上不至关，阴绝，死于春夏；寸脉下不至关，阳绝，死于秋冬。
　　
　　卷之四　内经脉候
　　虚数死期候
　　细数无力，虚劳非宜。数而有间，月断死期。独审盛衰，三合相欺。（三合见前。）如心独盛，申子辰危。数而无间，日断死期。旬余之内，如月而推。
　　
　　卷之四　内经脉候
　　死脉总类
　　帝曰：见真藏曰死，何也？岐伯曰：五脏皆禀气于胃，胃者五脏之本也。藏气者不能自致于手太阴，必因于胃气乃致于手太阴也，故五脏各以其时自为而致于手太阴也。故邪胜者精气衰也。
　　故病甚者胃气不能与之俱致于手太阴，故真藏之气独见者，病胜藏也，故曰死。
　　人以水谷为本，故人绝水谷则死。脉无胃气者死，所谓无胃气者，但得真藏脉，不见胃气也。
　　所谓阴者，真藏也，见则为败，败必死也。凡持真脉之藏脉者，肝至悬绝急，十八日死；心至悬绝，九日死；肺至悬绝，十二日死；肾至悬绝，七日死；脾至悬绝，四日死。三阴俱搏，二十日夜半死；二阴俱搏，十三日夕时死；一阴俱搏，十日平旦死。所谓真藏脉见皆死也。
　　真肝脉至，中外急，如循刀刃责责然，如按琴瑟弦，色青白不泽，毛折乃死。真心脉至，坚而搏，如循薏苡子累累然，色赤黑不泽，毛折乃死。真脾脉至，弱而乍疏乍数，色黄青不泽，毛折乃死。真肺脉至，大而虚，如以毛羽中人肤，色白赤不泽，毛折乃死。真肾脉至，搏而绝，如指弹石辟辟然，色黄黑不泽，毛折乃死。诸真藏脉见皆死不治也。
　　玉机真藏篇曰：五脏受气于其所生，传之于其所胜，气舍于其所生，死于其所不胜。病之且死，必先传行至其所不胜，病乃死。此气之逆行也，故死。肝受气于心，传之于脾，气舍于肾，至肺而死。（缓者秋死，急者庚辛日及日脯死也。）心受气于脾，传之于肺，气舍于肝，至肾而死。（缓者冬死，急者壬癸日及夜半死也。）脾受气于肺，传之于肾，气舍于心，至肝而死。（缓者春死，急者甲乙日及朝死也。）肺受气于肾，传之于肝，气舍于脾，至心而死。（缓者夏死，急者丙丁日及日中死也。）肾受气于肝，传之于心，气舍于肺，至脾而死。（缓者长夏死，急者戊己日及辰戌丑未日死也。）此皆逆死也。一日一夜五分之，此所以占生死之早暮也。大骨枯槁，大肉陷下，胸中气满，喘息不便，内痛引肩项，期一月死，真藏见，乃予之期日。大骨枯槁，大肉陷下，胸中气满，喘息不便，内痛引肩项，身热，脱肉破 ，真藏见，十月之内死。大骨枯槁，大肉陷下，肩髓肉消，动作益衰，真藏来见，期一岁死。大骨枯槁，大肉陷下，胸中气满，心中不便，肩项身热，破 肉脱，目眶陷，真藏见，目不见人，立死，其见人者，至其所不胜之时则死。急虚身中卒至，五脏绝闭，脉道不通，气不往来，譬于堕溺，不可为期。其脉绝不来，若人一息五六至，其形肉不脱，真藏虽不见，犹死也。
　　三部九候皆相失者死。上下左右之脉相应如参舂者病甚。上下左右之脉相失不可数者死。中部之候虽独调，众脏相失者死。中部之候相减者死。目眶内陷者死。肉脱身不去者死。乍疏乍数者死。真藏见形者胜死。形气相得者生，三五不调者病。以左手足上，上去踝五寸按之，庶右手足当踝而弹之，其应过五寸以上，蠕蠕然者不病；其应疾，中手浑浑然者病；中手徐徐然者病；其应上不能至五寸，弹之不应者死。形肉已脱，九候虽调犹死。形盛脉细，少气不足以息者危。
　　形瘦脉大，胸中多气者死。脉无胃气曰逆，逆则死。肝见庚辛死，心见壬癸死，肺见丙丁死，肾见戊己死，脾见甲乙死。浑浑革至如涌泉，病进而色弊，绵绵其去如弦绝者死。脉如转豆者死。
　　脉如偃刀者死。脉涌涌不去者死。脉忽去忽来，暂止复来者死。脉中侈者死，脉分绝者死。（转豆者为心真藏脉，偃刀者为肝真藏脉，忽去忽来者为脾真藏脉也。）三部脉如釜中汤沸，朝得暮死，半夜得日中死，日中得半夜死。九候之脉皆沉细悬绝者，为阴主冬，故以夜半死。盛躁喘数者，为阳主夏，故以日中死。寒热病者以平旦死。热中及热病者以日中死。病风者以日夕死，病水者以夜半死。其脉乍疏乍数乍迟乍疾，日乘四季者死。脉浮而滑，身汗如油，喘息不休，水浆不入，身体不仁，乍静乍喘者死。汗出发润，喘不休，肺气绝也，主死。阳病独留，体如烟熏，直视摇头，口不能言，心先绝也。唇吻青，四肢 汗出，肝先绝也。环口黧黑，虚汗发黄，脾先绝也。身热喘粗，见阴而多躁者死。头目痛，卒视无见者死。三部脉紧盛，大汗出不解者死。阴阳尺寸俱虚者死。温病汗不出，出不至足者死。温病禳禳大热，脉细小者死。咳而脱形，发热脉坚急者死。皮肉着骨者死。发直如麻者死。口臭不可近者死。热病七八日，当汗不得汗，脉绝者死。面无光，牙齿黑者死。舌卷卵缩者死。目不回，直视一日死。阴结阳绝，目精脱，恍惚者死。阴阳竭绝，目眶陷者死。遗尿不知者死。口如鱼口不能闭，而气出多不及者死。
　　肛门如竹筒，大便不禁不知者死。病患卧有边不宁者死。吐痰如蟹沫者死。面肿色苍黑者死。表里俱病者死。病已汗，身体不凉，加喘泻者死。病久妄言及不能言者不治，热病者可治。病患阴阳俱绝，撮空摸衣者死。汗出不流，舌卷黑者死。发与肩冲起者死。病患爪甲青者死。病患爪甲白者不治。病患脉绝口张足肿者，五日死。病患足跗上肿，两膝大如斗者，十日死。病患阴囊及茎肿者死。病患爪甲及肉黑者八日死。
　　
　　卷之五　运气易览
　　学五运六气纲领
　　或问：五运六气、《内经》讲论，诸方所略，其理奥妙，未易造入，愿发明焉。丹溪曰：学医之初，宜须先识病机之变化，论人形之处治。若便攻于运气，恐流于马宗素之徒，而云某生人，某日病于某经，用某药治之之类也。
　　或问：人之五脏六腑，外应天地。司气司运八风动静之变，人气应焉，岂不切当。苟不知此，为医未造其理，何以调之？曰：杨太受尝曰云云：五运六气须每日候之，记其风雨晦明。而有应时作病者，有伏气后时而病者，有故病冲而动者。体认纯熟，久久自然造其至极。丁元吉氏撰《运气提纲》曰：《提纲》之作，一本《内经》及刘温舒《论奥》。语约而事义多者，复注其下，正注不足则旁注，易见者但旁注，旨深者列为图，名目用墨沫之。
　　经论：阴之所在，则脉不应。兼三阴而言，非独指少阴也。王太仆于太阴厥阴下注以少阴近其位致然，反遗本气，左右不以位，取人所向，义亦牵合。故启马宗素诸书皆随君火所在言之。此丹溪所谓失经旨之类，今不从。
　　
　　卷之五　运气易览
　　运气易览序
　　运气者，以十干合而为木火土金水之五运，以十二支对而为风寒暑湿燥火之六气。十干合者，如甲己二年合为土运，乙庚二年合为金运，丙辛二年合为水运，丁壬二年合为木运，戊癸二年合为火运是也。十二支对者，如子与午对，二年俱为君火之气；丑与未对，二年俱为湿土之气；寅与申对，二年俱为相火之气；卯与酉对，二年俱为燥金之气；辰与戌对，二年俱为寒水之气；巳与亥对，二年俱为风木之气是也。运与气相交媾，干与支相临遇。运五气六，不相偶合。盖君火居尊，故不立运。而运只有五，戊癸火运，乃相火之位。经曰：君火以名，相火以位是也。故六气不加于君火，是以运则五年一周，气则六期环会。六十年间运有太过，有不及，有平运，又有大运、主运、客运。假如甲年阳土为太过，阴年己土为不及。司天与运同气为平。太过遇司天克之，或不及遇年支与之相合，名曰岁会。值月干与之相符，或交初气日干时干与之相合，名曰干德符，皆得谓之平运。物生脉应，无相先后焉。大运者，乃当年年干通主一年之运也。主运者，每年皆以木运从大寒日始，以次相生，至水而终。每运各主七十三日，年年常如是者。客运者，假如甲年，即以土起运，亦从大寒日始，以次相生而终，亦每运各主七十三日，逐年更替者。今医所用，大运而已。主运客运不过论其理宜有是耳。
　　其六气有司天，有在泉，在正化，有对化，亦有主气，有客气。假如当年年支是子，子午皆少阴君火司天，子为对化，午为正化。对司化令之虚，正司化令之实，其余支辰例皆仿此。又以子午卯酉为一律，子午二岁君火司天，则必卯酉燥金在泉；若卯酉二岁燥金司天，则必子午君火在泉。其他寅申巳亥为一律，辰戌丑未为一律，司天在泉，例皆同也。
　　主气者，每年皆以木气从大寒日始，以次相生。至水气而终，每气各主六十日有奇，千载不易。客气者，以当年年支第三支起运。假如子年，子后第三支是戌，戌属水，就以水气从大寒日始，为初之气，即在泉左间也；木为二之气，即司天右间也；火为三之气，即司天火气也；土为四之气，即司天左间也；金为五之气，即在泉燥金也；水为终之气，即在泉右间也。每气亦各主六十日有奇，一年一易，故曰客气。以客加主，客胜主则从，主胜客则逆。又曰：司天通主上半年，在泉通主下半年。此客气之大者，加于主气之上也。
　　司天居上，在泉居下，运气居中。或司天克运生运，谓之以上临下，为顺，顺分生克之殊；或运克司天生司天，谓之以下临上，为逆，逆有大小之异。其中有司天与运同者，名曰天木符。
