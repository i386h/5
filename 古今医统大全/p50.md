<!-- { "loadSidebar": true } -->
　　（如丁巳、丁亥之类。）年支与运合者，名曰岁会。（丁卯、丙子之类。）在泉与运同者，名曰同天金符。（庚子、庚午之类。）运与在泉合者，名曰同岁水会。（辛丑、辛未之类。）司天与运及年支三位相符者，名曰太乙天符。（戊午、乙酉、己未、己丑之类是也。）盖午为火气司天，戊为火运，而午支又属火，故号太乙，尊称之谓也。五者之中，天符为执法，中执法者，其病速而危；岁会为行令，中行令者，其病徐而持。太乙天符为贵人，中贵人者，其病暴而死。圣人祥着于经，盖将使人知有所谨而勿为其所中也。纵使或为所中，亦知其病之因，不至于乱投药剂，其惠天下后世何其切哉！虽然，运气一书，古人启其端倪而已。员机之士其可徒泥其法，而不求其法外之遗耶？如曰：冬有非时之温，夏有非时之寒，春有非时之燥，秋有非时之暖。此四时不正之气，亦能病患也。如曰：春气西行，秋气东行，夏气北行，冬气南行。卑下之地，春气常存；高阜之境，冬气常在；天不足西北而多风，地不满东南而多湿。又况百里之内，晴雨不同；千里之邦，寒暖各异。此方土之候各有不齐，所生之病多随土着，乌可皆以运气相比例哉！务须随机达变，因时识宜，庶得古人未发之旨，而能尽其不言之妙也。
　　奈何程德斋、马宗素等，妄谓某生人于某日，病于某经，用某药，某日当汗瘥，某日当危殆。
　　悖乱经旨，愚或医流，莫此为甚。后人因视经为繁文，置之而弗用者有也。又不读其书玩其理，茫然无入头处，遂乃弃去而莫之省者有也。是以世医罕有能解其意者。
　　予今搜辑纂为此编，名曰《运气易览》论以明其理，图以揭其要，歌括以便于记诵，其于初学未必无补于万一。然予老年心志昏瞀，未免书不尽言，言不尽意。改而正之，尚有望于后之君子云。祁门朴里汪机省之序。
　　
　　卷之五　运气易览
　　运气说
　　五运六气之说，不见于儒者之六经，而见于医家之《素问》。夫《素问》乃先秦古书，虽未必皆黄帝岐伯之言，然秦火以前，春秋战国之际，有如和、缓、秦越人辈，虽甚精于医，其察天地五行之用，未能若是精密也，则其言虽不尽出于黄帝岐伯，其旨亦必有所从授矣。
　　且夫寒湿暑燥风火者，天之阴阳，三阴三阳上奉之；木火土金水者，地之阴阳，生长化收藏下应之。而五营运于其间，则五之化气也。天数终于五，六居之；地数终于六，七居之。戊己，土也，化气必以五，故甲己化土而居其首。土生金，故乙庚次之；金生水，故丙辛次之；水生木，故丁壬次之；木生火，故戊癸次之。此化气之序也。地之三阴三阳，亦五行耳。而火独有二，五行之妙理也。盖木旺于东，火旺于南，金旺于西，水旺于北，而土旺于四维。戊附于戌而在干，己附于辰而在巽，而未之对冲在丑。故辰戌丑未，寄旺之位也。未在西南，其卦为坤，其时为长夏，以其处四时之中。《吕氏　月令》谓之中央。假如太角壬木之化为启拆，而变为摧拉。太征戊火之化为暄燠，而变为炎烈，正化之为变者然也。少角丁木，木气不足，清胜而热复。少征癸火，火气不足，寒胜而雨复，邪化之为复者然也。寒甚而为阳焰，是为火郁；热甚而为凄清，是为金郁，抑而不伸者然也。水郁而发，则为冰雹；土郁而发，则为飘骤，郁而怒起者然也。风淫所胜则克太阴，热淫所胜则克阳明，凌其所胜者然也。相火之下，水气承之；湿土之下，风气承之，极则有反者然也。
　　摧拉之变不应，普天悉皆大风；炎烈之变不应，薄海悉皆燔灼；清气之胜不应，宇宙无不明洁；雨气之复不应，山泽无不蒸溽。郁也，发也，淫也，承也，其理皆然。凡此者，其应非有候，则有不时而应者矣；其至非有时，则有卒然而至者矣。是故千里之远，其变相似者有之；百里之变，其变不同者亦有之。即其时，当其处，随其变而占焉，则吉凶可知况《素问》所以论天地之气化者，将以观其变而救民之疾也。
　　夫大而天地，小而人之一身，五行之气皆在焉。天地之气有常无变，则人亦和平而无灾；天地之气变而失常，则疾疠之所从出也。是故木气胜，则肝以实病，脾以虚病；火气胜，则心以实病，肺以虚病。此医者所能致察，儒者不得其详也。至于官天地，理阴阳，顺五行，使冬无愆阳，夏无伏阴，秋无苦雨，春无凄风，和平之气，行于两间，国无水旱之灾，民无妖孽之疾，此儒者所当察，医家未必能知也。《素问》亦略言之矣。
　　五行之精，是为五纬，与运气相应，有岁星，有辰星。以此察其行之道顺，而占其吉凶。然必曰德者福之，过者罪之。则是运气之和平而为休祥，有德者召之也；运气之乖戾而为疾眚，有过者致之也。虽然，其说略而未祥，吾儒之经则详矣。《洪范》九畴始于五行，终于皇极，终于五福。六经圣人建极于上，以顺五行之用，是以天下之民有五福而无六极。有五福皆可以康宁矣，无六极皆免于疾病矣。此其道固有行乎运气之外者，是以大舜、成周之时尝见之。《由庚》之诗作而阴阳得由其道，《华黍》之诗作而四序不失其和，《由仪》之诗作而万物各得其宜。此建皇极，顺五行，使民有五福而无六极之验矣。是故《素问》则方伎之书，《洪范》则圣人经世之大法也。知有《素问》，不知有《洪范》，方伎之流也；知有《洪范》，不知有《素问》，儒者何病焉？
　　卷之五　运气易览
　　论四时气候
　　六气终始早晏，五运太少盈虚，原之以至理，考之以至数，而垂万古无有差异也。经曰五日一候应之，应五行也。故三候成一气，即十五日也。三气成一节，节谓立春、春分、立夏、夏至、立秋、秋分、立冬、冬至，此八节也。四方二十四气而分主四时，一岁成矣。春秋言分者，以月气言之，则二月半初气终，而交二之气；八月半四气尽，而交五之气。若以四时之气言之，则阴阳寒暄之气，到此可分之时也。昼夜分五十刻，亦阴阳之中分也。故经曰分则气异是也。冬夏言至者，以六气言之，则五月半司天之气至其所在，十一月半在泉之气至其所在。以四时之令言之，则阴阳之气至此极至之时也。夏至日长不过六十刻，阳至此而极；冬至日短不过四十刻，阴至此而极，皆天候之未变。故经曰至则气同是也。
　　天自西而东转，其日月五星循天从东而西转。故《白虎通》曰：天左旋，日月星辰右行。又曰：日为阳，月为阴。行有分纪，周有道理。日则昼夜行天之一度，一度有百刻，即一日；月则昼夜行天之十三度有奇者，谓复行一度之中，作十九分，分之得七。（一度有百刻，作十九分，分之得七。每一分该五刻强，五七三十五刻强。是月昼夜行天十三度零三十五刻强。）大率月行疾速，终以二十七日月行一周天。是将十三度及十九分分之七数，总之则二十九日，计行天三百八十七度有奇。计月行疾之数比日行迟之数，则二十九日日方行天二十九度，月已先行一周天，三百六十五度，外又行天之二十二度，反少七度而不及日也。阴阳家说谓日月之行，自有前后，迟速不等，固无常准，则有大小月尽之异也。本三百六十五日，四分度之一，即二十五刻，（是日行三百六十五日零二十五刻，当为一岁矣。）当为一岁。自除岁外之余，即有三百六十日，又除小月所少之日六日，止有三百五十四日而成一岁，通少十一日二十五刻，乃盈闰为十二月之制，则有立首之气。气乃三候之至，月半示斗建之方，乃十二辰之方也。闰月之纪，则无立气建方，皆他气，但根据历以八节见之，推其所余，乃成闰，天度毕矣。故经曰：立端于始，表正于中。推余于终，而天度毕矣者，此之谓也。
　　观天之杳冥，岂复有度乎？乃日月行一日之处，指二十八宿为证，而记之曰度。故经曰：星辰者，所以制日月之行也。制谓制度也。天亦无候，以风雨霜露草木之类应期，可验而测之曰候。
　　言一候之日，亦五运之气相生而值之，即五日也。如环无端，周而复始。《书》曰：期三百六旬有六日，以闰月定四时成岁，即其义也。医工之流不可不知。经曰：不知年之所加，气之盛衰，虚实之所起，不可以为工矣。
　　
　　卷之五　运气易览
　　论四时气候
　　　r五行生死顺逆之图　ps127a10.bmp　r歌曰：木火土金水五行，周而复始互相生。
　　水火金木土五贼，周而复始互相克。
　　
　　卷之五　运气易览
　　论四时气候
　　　r干支五行所属之图　ps127a11.bmp　r歌曰：甲乙寅卯木东藏，丙丁巳午火南方。
　　庚辛申酉金西属，壬癸子亥水北乡。
　　戊己辰戌丑未土，寄旺四季位中央。
　　
　　卷之五　运气易览
　　论四时气候
　　　r二十四节气之图　ps127a12.bmp　r五日谓之候，三候成一气。大小月闺月但根据历交之。凡四时寒暑温凉，盛于季月，然差正位三十日有奇也。
　　立春雨水惊蛰节，春厘清明谷雨时。
　　立夏小满芒种候，夏至小暑大暑期。
　　立秋处暑白露日，秋分寒露霜降随。
　　立冬小雪及大雪，冬至小寒大寒推。
　　
　　卷之五　运气易览
　　论六十日交气日刻
　　夫日一昼一夜十二时，当均分于一日，故上智设铜壶贮水，漏下浮箭，箭分百刻以度之，虽日月晦明，终不能逃也。是以一日之中有百刻之候也。夫六气通主一岁，则一气主六十日八十七刻半，乃知交气之时有早晏也，故此立图以明之。
　　冬夏日有长短之异，则昼夜互相推移，而日出入时刻不同。然终于百刻也，其气交之刻则不能移。甲子之岁，初之气始于漏水下一刻，（寅初，）终于八十七刻半，子正之中也。二之气复始于八十七刻六分，终于七十五刻，戌正四刻也。三之气复始于七十六刻，终于二十六刻半，酉正之中也。四之气复始于六十二刻六分，终于五十刻，未正四刻也。五之气复始于五十一刻，终于三十七刻半，午正之中也。六之气复始于三十七刻六分，终于二十五刻，辰正四刻也。此之谓一周天之岁度，余刻交入乙丑岁之初刻矣。如此而转至戊辰年，初之气复始于漏水下一刻，则四岁而一小周也。故申、子、辰气会同者，此也。巳酉丑初之气，俱起于二十六刻。寅午戌初之气，皆起于五十一刻。亥卯未初之气，俱起于七十六刻。气皆起于同刻，故谓之三合者，义由此也。以十五小周为一大周，则六十年矣。
　　
　　卷之五　运气易览
　　论六十日交气日刻
