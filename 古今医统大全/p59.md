<!-- { "loadSidebar": true } -->
　　假如甲年属阳土，为太宫，则以太宫土为主，故太宫之所生，与夫所生太宫者，皆从少不从太也。是以太宫土所生者，乃少商金；少商金所生者，乃太羽水，遇羽则终矣。又所生太宫土者，乃少征火；所生少征火者，乃太角木，遇角则止矣。凡遇阳年，上下相生皆从少，故曰少太上下相生也。
　　又如己年属阴土，为少宫，则以少宫土为主。故少宫土之所生，与夫所生少宫土者，皆从太不从少也。是以少宫土所生者，乃太商金；太商金所生者，乃少羽水，遇羽则终矣。又所生少宫土者，乃太征火；所生太征火者，乃少角木，遇角则止矣。凡遇阴年，上下相生皆从太，故曰太少上下相生也。
　　又不拘阳年阴年，皆于角下注一初字，羽下注一终字，盖每年皆以角木为初运，羽水为终运故也。年年如是不改，故为主运。正如主气，每年皆以木为初气，水为终气。年年如是不改，故曰主气也。
　　
　　卷之五　运气易览
　　运气诸说总例
　　（《圣济》有六十年图说，今但采摭其四说以为之例。学人可以类推矣。）
　　卷之五　运气易览
　　运气诸说总例
　　少阴君火司天，阳明燥金在泉，中见太宫土运。岁土太过，气化营运先天。天地之气，上见南面少阴，左间太阴，右间厥阴。故天政所布其气明。下见阳明北面，左间太阳，右间少阳。故地气肃而其令切，交司之气寒交暑，（谓前岁终之气少阳，今岁初之气太阳，太阳寒交前岁少阳暑也。）热加燥（少阴在上，阳明在下也。）云驰雨府，湿化乃行，时雨乃降，金火合德，上应荧惑（火星） 太白（金星见而明大。）其谷丹白，水火寒热持于气交而为病始世。热病生于上，清（冷）病生于下，寒热互作而争于中。民病咳喘，血溢血泄鼽嚏，目赤 疡，寒厥入胃，心痛腰痛腹大，嗌干肿上。（出六元正纪论。）是乃气化之常，须候其气之至与不至，然后可名其病。
　　是岁火为天气，金为地气。火能胜金，天气盈，地气虚，中见土运。天气生运，运生地气，虽虚邪胜亦微。天气既盈，化源为实，当于年前大寒初先取化源，（少阴，化源三月也。此谓年前大寒恐误。）使之适平。取化源者，平火气也。岁宜食白丹之谷，以全真气，食间气之谷，以避虚邪。（岁谷谓在泉及在泉左右间气所化之谷，间谷谓司天及运间气所化者，虚邪谓从冲后来之风。）咸以软之而调其上，甚则以苦发之；以酸收之而安其下，甚则以苦泄之。运同地气，当以温热化。
　　（太宫太商太羽岁同寒湿，治以燥热，岁异风热，以凉化多之；岁同地化，以湿热治之。太角太征岁异寒湿，治以燥湿，岁同风热，以寒化多之；岁同天气，以寒清治之。出六元正纪论。）岁半之前，天气少阴主之。少阴之化，本热而标阴。当是时，本标之化应寒热相半，无或偏胜者，天政之平也。或热淫所胜，怫热至，火行其政。民病胸中烦热，嗌干，右 满，皮肤痛，寒热咳喘。大雨且至，唾血血泄，鼽衄嚏呕，溺色变。甚则疮疡 肿，肩背臂 及缺盆中痛，心痛肺 ，腹大满膨而喘咳。病本于肺，诊其尺泽脉绝者死不治。（出至真要大论。）其法平以咸寒，佐以苦甘，以酸收之。
　　岁半之后，地气阳明主之。其化不从标本，而从太阴之中气。当其时，燥湿并行而无偏胜者，阳明之化也。或燥淫所胜，则 雾清瞑。民病善呕，呕有苦，善太息，心胁痛，不能反侧。甚则嗌干面尘，身无膏泽，足外反热。其法治以苦温，佐以酸辛，以苦下之。（出至真要大论。）岁土太过，是谓敦阜之纪。雨湿流行，肾水受邪，民病腹痛，清厥意不乐，体重烦冤。甚则肌肉痿，足痿不收，行善 ，脚下痛，饮发中满，食减，四肢不举，变生得位。（谓季月也。）藏气（水气）伏，化气（土气）独治之。泉涌河衍，涸泽生鱼。风雨大至，土溃。鳞见于陆。病腹满溏泄，肠鸣反下，甚而太溪绝者死不治。其治宜以苦热，所谓岁气之药食宜之也。（出气交变论。）初之气始于癸亥岁十二月中气大寒日寅初，终于是年二月终气春分日子初，凡六十日有奇。
　　（八十七刻半。）主位太角木，客气太阳水，中见太宫土运统之。风寒湿三气奉少阴之政，而行春令。地气迁，燥将去，寒乃始，蛰复藏，水乃冰，霜复降，风乃至，阳气郁。民反周密，关节禁固，腰 痛。炎暑将起，中外疮疡。（出六元正纪论。）宜治太阳之客，以苦补之，以咸泻之，以苦坚之，及辛润之，开发腠理，致津液通气也（出至真要大论）。食丹谷火以全真气，食稷土以辟虚邪。虽大寒邪亦不能为害也。（六元正纪论。）二之气自春分日子正，至小满日戌正，六十日有奇。主位少征火，客气厥阴木。火木同德，中见土运，以奉少阴，行舒荣之化。时令至此，阳气布，风乃行，春气以正，万物应荣。寒气时至，民乃和。其病淋，目瞑目赤，气郁于上而热。（出六元正纪论。）宜治厥阴之客，以辛补之，以酸泻之，以甘缓之（出至真要大论）。食丹谷以全真气，食稻金以辟虚邪。虽有风邪，不能为害。（出六元正纪论。）三之气自小满日亥初，至大暑日酉初，六十日有奇。主位少征火，客气少阴火，中见土运，天政之所布也。时令至此，大火行，庶类蕃鲜，寒气时至。民病气厥心痛，寒热更作，咳喘目赤。
　　（出六元正纪论。）宜治少阴之客，以咸补之，以甘泻之，以酸收之。（出至真要大论。）食丹谷以全真气，食豆水以辟虚邪。虽有热邪，不能为害。（出六元正纪论。）四之气自大暑日酉正，至秋分日未正，六十日有奇。主位太宫土，客气太阴土。运与气同，名为司气。溽暑至，大雨时行，寒热互作。民病寒热，嗌干黄瘅，鼽衄饮发。宜治太阴之客，以甘补之，以苦泻之，以甘缓之。食白谷以全真气，食麻木以辟虚邪。虽有湿邪，不能为害。
　　五之气自秋分日申初，至小雪日午初，六十日有奇。主位少商金，客气少阳火，中见土运，客火用事，畏火临，暑反至，阳乃化，物乃生荣，民乃康。其病温，宜治少阳之客，以咸补之，以甘缓之，以咸软之。食白谷以全真气，食豆水以辟虚邪。虽有火邪，不能为害。
　　终之气自小雪日午正，至大寒日辰正，六十日有奇。主位太羽水，客气阳明金，中见土运。
　　土能生金，金能生水，三气相得而行顺化。燥令行，余火内格。民病肿于上，咳喘，甚则血溢。
　　寒气数举，则霜雾翳，病生皮腠，内舍于胁，下连少腹而作寒中。宜治阳明之客，以酸补之，以辛泻之，以苦坚之。食白谷以全真气，食黍火以避虚邪。虽有燥邪，不能为害。
　　然初气终三气，天气主之，胜之常也；四气尽终气，地气主之，复之常也（出至真要大论。）若岁半之前少阴之气胜者，必有太阳之复。若在泉阳明之气胜者，必有少阳之复。其复皆在岁半之后，观其气胜之早晚，以验复气之迟疾治之。有胜则复，无胜则已（出至真要大论。）
　　卷之五　运气易览
　　运气诸说总例
　　厥阴风木司天，少阳相火在泉，中见少羽水运。岁水不及，气化营运后天。天地之气，上见厥阴，左间少阴，右间太阴，故天气扰而其政挠。下见少阳，左间阳明，右间太阳，故地气正而其令速。风生高远，炎热从之。云趋雨府，湿化乃行。风火同德，上应岁星荧惑。其谷苍丹，间谷言大者。（以间气之大者言其谷，太宫太商等所生谷也。）其耗文角品羽。风燥胜复形于中。
　　（出六元正纪论。）雨化风化胜复同，邪气化度也。风化三，寒化一，火化七，正化度也。（出六元正纪论。）风化木为司天，苦化火为在泉，玄化水为司运，柔化土清化金为间气，灼化（君火）为居气。（灼化不曰间气而曰居气，盖尊君火无所不居，不当间之也。出至真要论。）其在物也，毛虫静，羽虫育，是为岁物所宜；介虫耗，寒毒不生，是为地气所制。
　　（出五常政大论。）然岁气天化虚，地化盈，宜资化源，（年前大寒十二月迎而取之。）以助天气之木。化源虽虚，水运在中，水能生木，邪乃微也。必赞其运水，无使邪胜。以辛凉调上，以咸寒调下。畏火之气，无妄犯之。（出六元正纪论。）岁半之前，厥阴主之。若风淫所胜，则太虚埃昏，云物以扰。寒生春气，流水不冰。（木化。）民病胃脘当心而痛，上支两胁，鬲咽不通，饮食不下，舌本强。食则呕，冷泄腹胀，溏泄瘕水闭。
　　病本于脾，诊在足冲阳脉。其法平以辛凉，佐以苦甘，以甘缓之，以酸泻之。（出至真要大论。）岁半之后，少阳主之。若火淫于内，则焰明郊野，寒热更至。民病注泄赤白，少腹痛溺赤，甚则血便。其法治以咸冷，佐以苦辛，以酸收之，以苦发之。（出至真要大论。）岁运之化，水不及，纪曰涸流，是谓反阳。藏令不举，化气乃昌。长气宣布，蛰虫不藏。土润，水泉减，草木条茂，荣秀满盛。其气滞，其用渗泄，其动坚止，其发燥槁，其主埃郁昏翳，其病痿厥坚下。（出五常政大论。）其化兼所不胜，四维有湍润埃云之化，则不时有和风生发之应。四维发埃昏骤注之变，则不时有飘荡振拉之复。其眚北，其藏肾，其病内舍腰脊骨髓，外在溪谷 膝，皆以苦和调中。（厥阴少阳之政，上下无克罪之异，治化唯一，故不再言同风热者多寒化，异风热者少寒化。出气交变论。）初之气自庚辰年大寒日巳初，至是岁春分日卯初，六十日有奇。主位少角木，客气阳明金，中见水运。金胜木，水运间之，寒始肃，杀气方至。民病寒于右之下。（出六元正纪论。）宜治阳明之客，以酸补之，以辛泻之，以苦泄之。岁谷宜苍（木），间谷（命其大也，以间气之大者言其谷也。）宜黍。（火，出至真要大论。）二之气自春分日卯正，至小满日丑初，六十日有奇。主位太征火，客气太阳水，中见水运。
　　气与运同，寒不去，华雪水冰，杀气施化，霜乃降，名草上焦，寒雨数至，阳复化。民病热于中。
　　宜治太阳之客，以苦补之，以咸泻之，以苦坚之，以辛润之。岁谷宜苍，间谷宜稷土。是气也，无犯司气之寒。
　　三之气自小满寅初，至大暑日子初，六十日有奇。主位太征火，客气厥阴木，中见水运。岁运之水，制火而生木，故天政布，风乃时举。民病泣出耳鸣掉眩。宜治厥阴之客，以辛补之，以酸泻之，以甘缓之。岁谷宜苍，间谷宜稻（金）。
　　四之气自大暑日子正，至秋分日戌正，六十日有奇。立位少宫土，客气少阴火，中见水运。
