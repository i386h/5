<!-- { "loadSidebar": true } -->
　　浮脉：初排指于皮肤之上，轻手按之便得，曰浮。此为寒邪初入足太阳经，病在表之标，可发而去之。

　　虽然，其治法则有二焉，寒伤荣则无汗恶寒，风伤卫则自汗恶风。一通一塞；不可同也。

　　浮紧有力则无汗，恶寒，头项痛，腰脊强，发热，此为伤寒之表，宜发汗。冬时用麻黄汤，余三时用羌活冲和汤。有渴加石膏、知母。

　　浮缓无力则有汗，恶风，头项痛，腰脊强，发热。此为伤风在表，宜和卫。冬时用桂枝汤，余三时用加减冲和汤。腹痛，小建中汤。痛甚，桂枝加大黄汤。

　　中脉：按至皮肤之下，肌肉之间，略重按之乃得。谓之半表半里。然亦有二焉，盖阳明、少阳二经，不从标本从乎中也。长而有力，即微洪脉也，此为阳明在经，其证微有头痛，眼眶痛；鼻干不得眠，发热无汗，用葛根解肌汤。若渴而有汗不解，或经汗过，渴不解者，白虎加人参汤。无渴不可服。此药为大忌。

　　弦而数，此为少阳经脉，其证胸胁痛而耳聋，寒热，呕而口苦，用小柴胡汤。或两经合病，则脉弦而长，此汤加葛根、芍药。缘胆无出入，有三禁，止宜和解表里耳。

　　沉脉：重手按之，至肌肉之下，筋骨之间乃得，此为沉脉。然亦有二，阴阳寒热，俱在沉脉中分。若沉而有力，为阳、为热；沉而无力，为阴，为寒；沉数有力，则为阳明之本，表证罢而热入于里。恶寒头痛悉除，及觉怕热，欲揭衣被，扬手掷足，谵语狂妄，躁渴，或潮热自汗，五、六日不大便，轻则大柴胡汤下之，重则六一顺气汤选用。

　　沉迟无力为寒。初病起，外证无头痛；无身热，便就怕寒，四肢厥冷，或腹痛吐泻。或口吐白沫，或流冷涎，或战栗面如刀刮，引衣蜷卧，不渴，或手足指甲青，此为阴经自中其寒，非从阳经传来，急温之，轻则理中汤，重则姜附汤、四逆汤之类。故经云：发热恶寒发于阳，无热恶寒发于阴也。

　　 证夫伤寒者，冬时天气严寒，水冰地冻，而成杀厉之气。体虚之人，触犯之者，中而即病，名曰正伤寒。不即病者，乃寒邪藏于肌肤之间，伏于荣卫之内，至春因温暖之气而发者，名曰温病。至夏因暑热之气而作者，名曰热病。热重于温病也。虽曰伤寒，实为热病，热病乃汗病也。非时行之气，春应温而反寒，夏应热而反凉，秋应凉而反热，冬应寒而反温。此非其时而有其气。故一岁之中，长幼病皆相似也。是时行不正之气，非暴厉之气。暴病者，疫病也。疫病者，乃春分至秋分前，天有暴寒，皆为时行之寒疫也。又有四时之正气者，春气温和，夏气暑热，秋气清凉，冬气凛冽。然正气亦能为病。春伤于风，夏必飧泄；夏伤于暑，秋必疟痢；秋伤于湿，冬必咳嗽；冬伤于寒，春必温病。总曰伤寒。病自外入，或入于阳，或入于阴，皆无定体。非但始太阳，终厥阴论也。或有自太阳始，日传一经，六日传至厥阴，邪气衰而不传自愈者；亦有不能再传者；或有间经而传者；或有传之二三经而止者，或有始终只在一经者；或有越经而传者；或有初入太阳，不作郁热，便入少阴而成真阴证者；或有直中阴经而成寒证者；有变证者；有脉变者；有取证不取脉者；有取脉不取证者；又有二阳，三阳同受而为合病者；或太阳、阳明先后受而为并病者；有日传二经而为两感者。盖病有标本，治有逆从。若夫常病用常法，理固易知。设有感冒非时暴寒，而误作正伤寒者，有劳力感寒，而误作真伤寒者，有直中阴经真寒证，而误作传经之热证者，有温热病而误作正伤寒治者，有暑证而误作寒证者，有如狂而误作发狂者，有血证发黄而误作湿热发黄者，有蚊迹而误作发斑者，有动阴血而认作鼻衄者，有谵语而认作狂言者，有独语而认作郑声者，有女劳复而认作阴阳易者，有短气而认作发喘者，有痞满而误作结胸者，有心下硬痛，下利纯清水，而俗名为漏底，而治之以燥热药者，有哕而误作干呕者，有并病而误作合病者，有正阳明腑病而误作阳明经病者，有太阳无脉而便认作死证者，有里恶寒而误作表恶寒者，有表热而误作里热者，有阴极发躁而误作阳证者，有少阴病发热而误作太阳证者，有标本全不晓者。此几件终世不相认者，比比皆然。胸中若不明脉识证，论方得法，但一概妄治，则杀人不用刀耳。且如麻黄、桂枝二汤，仲景立治冬时正伤寒之方，今人通治非时暴寒温暑之证，则误之甚矣。

　　又将传经之阴证，作直中阴经之阴证，误人多矣。若夫寒邪自三阳传次三阴之阴证，外虽厥逆，内有热邪耳。若不发热，四肢厥冷而恶寒者，此则直中阴经之寒证也。盖先起三阳气分，传次三阴血分，则热入深矣。热入既深，表虽厥冷，而内真热邪也。经云：亢则害，承乃制。热极反兼寒化也。若先热后厥逆者，传经之阴证也。经云：热深厥亦深，热微厥亦微是也。故宜四逆散、大承气汤，看微、甚而治之。如其初病便厥，但寒无热，此则直中阴经之寒证也。轻则理中汤，重则四逆汤辈以温之。经云：发热恶寒者，发于阳也；无热恶寒者，发于阴也。尚何疑哉。有病一经，已用热药，而又用寒药。如少阴证用白虎汤、四逆散寒药者；少阴证用四逆汤、真武汤热药者。是知寒药治少阴，乃传经热证也；是知热药治少阴，乃直中阴经之寒证也。辨名定体，验证用药，则治伤寒之法判然明矣。

　　伤寒汗、下、温之法，最不可轻。据脉以验证，问证而对脉。太阳者，阳证之表也；阳明者，阳证之里也，少阳者，二阳三阴之间；太阴、少阴、厥阴，又居于里，总而谓之阴证也。发于阳，则太阳为之首；发于阴，则少阴为之先。太阳恶寒而少阴亦恶寒，太阳之脉多浮，少阴之脉沉细，与其他证状亦自异也。发热恶寒，身体疼痛；或自汗，或无汗，是为表证，可汗。不恶寒，反恶热，手掌心、腋下 而汗。口燥咽干，壮热腹满，小便如常，不白不少，而大便闭硬，是为里证，可下。厥冷蜷默，自利烦躁而无身热头痛，是为阴证，可温。单浮与浮洪、浮数、浮紧者，此表病之脉。滑、实、弦、紧，中间数盛者，此里病之脉。在表者，邪传于荣卫之间；在里者，邪入于胃腑入内。胃腑而下，少阳居焉。若传次三阴，则为邪气之脏矣。荣与卫居，为表也，亦均可汗也。然自汗者为伤风。风伤卫气，卫行脉外，其脉浮缓而病尚浅，则以桂枝汤助阳而汗之轻。无汗者为伤寒。寒伤荣血，荣行脉中，其脉浮紧而病稍深，则以麻黄汤助阳而汗之重。荣卫固为表也，胃腑亦可以为表也。然以腑脏而分表里，则在腑者谓之表，在脏者谓之里。胃取诸腑、可以表言。若合荣卫脏腑而分之，则表者，荣卫之所行。里者，胃腑之所主，而脏则又深于里者矣。审脉问证，辨名定经。真知其为表邪则汗之，真知其为里邪则下之；真知其为阴病则温之。表有邪，则为阳虚阴盛，而发表之药温；里有邪，则为阴虚阳盛，而攻里之药寒；阴经受邪，则为脏病，而温之药热。是三者，贵平得中，不则宁可不及，不可太过。得中者上也，不及者次也。

　　夫苟太过，则斯为下矣。盖得中者。如此而汗，如彼而下，又如彼而温。桂枝承气投之不瘥；姜附理中，发而必中。重者用药紧，轻者用药微。不背阴阳，深合法度。故曰得中者上也。宁可不及者，证与脉，大同而小异。名与证，似异而实同。当五分取汗，而三分之剂散之；当五分转下，而三分之剂导之；当纯刚温里，而略温之剂扶持之。未可汗下者，与之和解；未可遽温者，且安其中。若犹未也，则增减于其间，细细而加消详，徐徐而就条理。虽无遽安，亦无传变，故曰宁可不及者次也。太过者，粗工不知深浅，轻举妄动者为之。或问证而不知脉，或执脉而不对证，或名实之不辨，或日数之为拘。是有汗下太早之失。甚者诿曰：不问阴阳，当汗而反下，则为痞、为结胸、为懊 ；当下而反汗，则为谵语、为亡阳动经、为下厥上竭。至于阳厥似阴之类，但以刚剂投之，是以火济火，以致舌卷囊缩，烦乱可畏。性命至贵，可轻试哉？故曰：夫苟太过，则斯为下矣。大抵治伤寒有法，与他病不同，条例审的，药进病除，七剂少瘥，生死立判矣。

　　古人处方立论，曰可汗，曰可下，曰可温，曰和解，曰少与，曰急下，曰随证渗泄。与夫先温其里，乃发其表，先解其表，乃攻其里。惟知者若网在纲，有条不紊，此固中者之事也。若班固所谓有病不服药。当得中医。

