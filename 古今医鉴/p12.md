<!-- { "loadSidebar": true } -->
　　许仁则以为守过七日，最为得计。此非宁可不及之意乎。王叔和善脉，而且以承气为戒。初虞世善方，而论伤寒一节，且谓麻黄、桂枝，非深于其道则莫之敢为。又非所以为太过者之戒乎？论而至此，则知古人之立论甚严。如伤寒汗、下、温之法，固自有定论矣。经云：伤寒六、七日，目中不了了，无表证，脉虽浮，亦有可下者；少阴病二、三日，无表、里证，亦有可汗者。阴证四逆，法当用温。而四逆有柴胡、枳壳，此岂属诬哉？曰：医在九流之中，非圆机之士，不足与语也。何者？脉虽浮，而可下者，无表里证，谓六、七日大便难也。藉使大便不难，其可轻下之乎？少阴病亦有可汗者，谓阴证初病，便属少阴，而反发热。少阴本无热，今反发热者，是表犹未解，故用温药，微取其汗也。藉使身不发热，其可轻汗之乎？四逆汤用姜附，四逆散用柴枳，一热一寒，并主厥逆，固不侔矣。然传经之邪，与阴经受邪初病便厥者不同。故四逆散用药寒，主先阳而后阴也；四逆汤用药热，主阳不足而阴有余也。其敢例视阴逆，一切温之乎？不特此耳，伤寒有始得病，其脉沉数，外证腹痛，口燥咽干，即为阳盛入内之证。医当以下剂攻之，不可概以一、二日太阳而发表也。前所谓阴证伤寒，初病以来，便见脉沉，厥冷恶寒，更无头痛，即是少阴受病之证。医当以干姜、附子辈温之，又不可概以三阴传次，先太阴而后少阴也。张仲景论曰：日数虽多，但有表证，而脉浮者，犹可发汗；日数虽少，若有里证，而脉沉实者，即须下之。是日数之不可拘也如此。孙思邈曰：服承气得利，谨勿中补。热气得补复成，此所以言实热也。王叔和有曰：虚热不可攻，热去则寒起，此所以言虚热也。二人之言，殊途同归。是虚实之不可辨也如此。又况寒、温、热，同实而不同名。暑、湿、风，异种而有兼病。异气之相承，他邪之并作，表证中之有不可汗，里证中之有不可下。三阴可温，而攻积证者不同。表里俱见，与半表半里无表里有异，伤寒、伤风，脉证互见。中暑、热病，疑似难明。阳明本多汗，而有反无汗之形；少阴本无汗，而有反自汗之证。或阴极发躁，阳极发厥，阴证似阳，阳证似阴，差之毫厘，谬以千里。又有痰证，食积、虚烦，香港脚，证似伤寒，不可以伤寒之法拘之。自非心领意会。达变知机，体认之精，发用之当，则纵横泛应，几何而不昧哉？孔子曰：可与适道，未可与立，未可与权。是说也，亦在夫人权之而已矣。

　　卷之三　伤寒

　　六经证

　　 治足太阳膀胱经，头为诸阳之首，故多传变受病为先也。其脉起于目内 ，从头下后项，连风府，行身之背，终于足之至阴也。其证头疼项强，腰痛骨节痛也。经曰：太阳头痛脉浮，项背强而恶寒，若发热汗出恶风，脉浮缓者为伤风；若脉阴阳俱紧，头痛恶寒，呕逆身疼，或已发热，或未发热者，名曰伤寒。宜发汗，不可辄下之。表邪乘虚内陷，传变不可胜数，又不可利小便。

　　利之则引热入里，其害不浅。若本病烦热，小便不利者，乃利之，则不为禁也。如小便自利如常，则不可利也。凡有汗不得再发汗，汗多不得利小便，有汗不可服麻黄，无汗不可服桂枝也。

　　足阳明胃经，乃两阳合明于前也。一曰府者，居中土也，万物所归也。其脉起于鼻 ，上头额，络于目，循于面，行身之前，终于足之厉兑也。经曰：伤寒三日，阳明脉大。又曰：尺寸俱长者，阳明受病也。其证头额痛，目痛、鼻干，身热不得卧，乃标病也。若本病，则身热汗出而恶热也。本实则潮热大便不行也。在标者，当解肌，在本者，宜清热。本实者可下。夫阳明有三：一曰太阳阳明，大便难者，小承气汤主之。二曰正阳阳明，胃家实也，大承气汤下之。三曰少阳阳明，胃中燥热，不大便者，大柴胡汤主之。

　　足少阳胆经，其脉起于目锐 ，上头角，络耳中，循胸胁，行身之侧，终于足之窍阴也。前有阳明，后有太阳，居二阳之中，所以半表半里。经曰：尺寸俱弦，少阳受病也。其证头痛目眩，口苦耳聋，胸胁满痛也。或心烦喜呕，或胸中烦闷而不呕，或心下病硬，或寒热往来，或发热，寅申时尤盛，或身微热者，皆少阳也。凡治有三禁，不可汗、下、利小便也。只宜和之，惟小柴胡汤出入加减，用之神效，凡头角痛，耳中痛，耳中烘烘而鸣，耳之上下前后肿痛，皆少阳所主部分，其火为之也。

　　若口苦者，少阳之胆热；胁下硬者，少阳之结也。

　　足太阴脾经，为中宫之坤土也。其脉始于足大指之隐白，上行至腹，络于嗌，连舌本，行身之前也。若寒邪卒中，直入本经者，一时便发腹痛，或吐或利，宜温之。如四日而发腹满嗌干者，此传经之邪也，宜和之。若太阳病下之早，因尔腹痛者，此误下之而传也。凡治太阴证，自利不渴；脉沉细，手足冷，急温之。若脉浮者，可发汗，宜桂枝汤主之。若发热脉数者，少阳之邪未解，须以小柴胡汤主之。如自利不渴者。脏有寒也，宜理中汤。寒甚加附子。腹痛呕吐不下食者，宜治中汤。手足冷，脉沉细者，宜四逆汤。若传经邪热内陷腹痛，宜桂枝芍药汤。

　　足少阴肾经，为人身之根蒂也。其脉始于足涌泉，上行贯脊，循喉，络舌本，散舌下，注心中，行身之前也。若因欲事肾虚者，寒邪直中之也。其证一、二日便发，故发热脉沉足冷，或恶寒倦怠，宜温经而散寒也。若五、六日而发，口燥舌干者，此传经之邪热，宜急下之，恐肾水干也。如其脉沉细，足冷者，又不可下，急温之。脉沉疾有力者，乃可下之。凡少阴饮水小便色白者，下虚有寒，引水自救，非热也，宜温之。盖夹阴伤寒，多因劳伤肾经所致。有紧有慢，其害甚速，不可以寒凉之药妄投之也。但脉沉足冷，虽发热者，急宜温肾以扶元气。

　　足厥阴肝经，厥者，尽也，为六经之尾也。其脉始于足大指之大敦，上环阴器，抵小腹，循胁肋，上唇口，与督脉会于巅顶，行身前之侧也。若寒邪直中本经，一日便发吐利，少腹痛，寒甚者唇青、厥冷、囊缩，急宜温之，并着艾灸丹田、气海以温之。若六、七日发烦满囊拳者，此传经热邪，厥深热亦深也。若脉沉疾有力者，宜急下之。若脉微细者，不可下也。凡伤寒传至厥阴经，则病热极矣。此生死在于反掌，其可不谨察之也。大抵热深厥亦深，则舌卷囊缩。阴寒冷极，亦见舌卷囊缩，在乎仔细消详，其冷热之治法，亦微矣。

　　一调治伤寒之法，先须识证，察得阴阳表里虚实寒热亲切，更审汗、吐、下、温、和解之法治之，庶无差误。先观两目或赤或黄，次看口舌，有无胎状，后以手按其心胸至小腹有无痛满，再问其所苦所欲，饮食起居，大小便通利若何，并服过何药，曾经汗下不，务使一一明白，脉证相对，然后用药无瘥。若有一毫疑惑，不可强治。故君子不强其所不能。或见利妄动，视人命如蝼蚁，非君子之用心也。慎之！一看伤寒，先观两目，或赤或黄。赤为阳毒，六脉洪大有力。燥渴者，轻则三黄石膏汤，重则大承气汤。

　　一看口舌，黄白色者，邪未入腑，属半表半里，宜小柴胡汤和解。舌上黄苔者，胃腑有邪热，宜调胃承气汤下之。大便燥实，脉沉有力而大渴者，方可下。舌上黑苔生芒刺者；是肾水克心火也，不治。急用大承气下之。此邪热已极也，劫法用井水浸青布片子，舌上洗净，后以生姜片子浸水，时时刮之，其苔自退。

　　一次以手按其心胸至小腹有无痛处。

　　若按心下硬痛，手不可近，燥渴谵语，大便实，脉沉实有力，为结胸证，急宜大陷胸汤加枳桔下之。量元气虚实，缓而治之。反加烦躁者死。

　　若按之心胸虽满闷而不痛，未经下者，非结胸也。乃邪气填塞胸中。尚为在表，只以小柴胡汤加枳桔以治其闷。如未效，本方对小陷胸，仍加枳桔。

　　若病患自觉心胸满闷而不痛者，为痞满也，宜泻心汤加枳壳、桔梗。

　　若按之小腹硬痛，当问其小便通利不。如小水自利，大便黑，兼或身黄，谵语燥渴，脉沉实，则知蓄血在下焦，宜桃仁承气汤，下尽黑物则愈。

　　若按之小腹胀满不痛，小便不利，则知津液留结，即溺涩也，宜五苓散加木通山栀子利之。亦不可大利，恐耗竭津液也。

　　若按之小腹绕脐硬痛，渴而小水短少，大便实者，有燥粪也，大承气汤下之，劫法治心胸肋下有邪气结实，满闷硬痛，用生姜一斤，捣渣去汁，炒微燥带润，用绢包于患处，款款熨之。稍可，又将渣和匀前汁炒干，再熨许久，豁然宽快。一方用韭菜如前法熨之。

　　一治伤寒，若烦渴欲饮水者，因内水消渴，欲得外水自救。大渴欲饮一升，止可与一碗，宁令不足，不可太过，若恣饮过量，使水停心下，则为水结胸。若水射于肺，为喘为咳。留于胃，为噎为哕。溢于皮肤，为肿。蓄于下焦，为癃。渗于肠间，则为利下。皆饮水之过也。又不可不与，又不可强与。

　　经云：若还不与非其治，强饮须教别病生，此之谓也。

　　一治伤寒，若有吐蛔者，虽有大热，忌下凉药，犯之必死。盖胃中有寒，则蛔上膈，大凶之兆，急用炮干姜理中汤一服，加乌梅二个，川椒十粒，愈服。待蛔定，却以小柴胡汤退热。盖蛔闻酸则静，得苦则安矣。

　　一治伤寒，若经十余日以上，尚有表证宜汗者，以羌活冲和汤微汗之，十余日，若有里证宜下者，可以大柴胡汤下之，盖伤寒过经，正气多虚，恐麻黄、承气太峻。误用麻黄，令人亡阳；误用承气，令人不禁。若表证尚未除，而里证又急，不得不下者，只可用大柴胡汤通表里而缓治之。又老弱及气血两虚之人有下证者，亦用大柴胡汤下之，不伤元气。如其年壮力盛者，不在此例，从病制宜。

　　一治伤寒，若先起头痛发热恶寒，以后传里，头痛恶寒悉除，反觉怕热，发渴谵语，或潮热自汗，大便不通，或揭去衣被，扬手掷足，或发黄狂乱，或身如涂彩，脉沉有力，此为阳经自表传入阴经之热证，俱当攻里之药下之。设或当下失下，而变出手足乍冷乍温者，因阳极发热，即阳证似阴，名曰阳厥。

　　外虽厥冷，内有热邪，三一承气汤下之。又有失于汗下，或本阳证，误投热药，使热毒入深，阳气独盛，阴气暴绝，登高而歌，弃衣而走，骂詈叫喊，燥渴欲死，面赤眼红，身发斑黄，或下利纯青水，或下利黄赤，六脉洪大，名阳毒证。轻则消斑青黛饮，重则三黄石膏汤去麻黄、豆豉、加大黄芒硝下之，令阴气复而大汗解矣。

