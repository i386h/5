<!-- { "loadSidebar": true } -->
　　一初病起，无头疼，无身热，便就恶寒，四肢厥冷，腹痛吐泻，引衣蜷卧不渴，或战栗面如刀刮，口吐涎沫，脉沉细无力，此为寒邪直中阴经，即真阴证。不从阳经传来，当用热药温之，如寒极手足厥冷过肘膝者，因寒极发厥，谓之阴厥，宜四逆汤温之，凡腹满腹痛，皆是阴证，只有微甚不同，难以一概施治。腹痛不大便，桂枝芍药汤；腹痛甚者，桂枝大黄汤；若自利腹满，小便清白，当温之，理中四逆，看微甚用，轻者五积散；重者四逆汤。又有初病起，外感寒邪，内伤生冷，内既伏阴，内外皆寒。或本真阴，误投凉药，使阴气独盛，阳气暴绝，以致病起。手足厥冷，腰背强重，头疼目痛，呕吐烦闷，身如被杖，六脉沉细，汤饮不下。以后毒瓦斯渐深，入腹攻心，咽喉不利，腹痛转深，心下胀满，结硬如石，燥渴欲死，冷汗不止。或时郑声，指甲面色青黑，此名阴毒。速灸关元、气海二三十壮。或葱熨脐中，内服回阳救急汤，令阳气复而大汗解矣。

　　一看伤寒有口沃白沫，或睡多流冷涎，俱是有寒。吴茱萸汤、理中、真武汤之类，看轻重用，切忌凉药。或用甘温补元气，四君子汤加附子。血虚用仲景八味丸，此条杂病亦然。

　　一伤寒头痛发热，恶寒微渴， 然汗出，身作痛，脚腿酸疼，无力沉倦，脉空浮无力，名曰劳力感寒。不可误作正伤寒，大发其汗。故经云：劳者温之。温能除大热，此之谓也，补中益气汤主之；有下证者，大柴胡汤主之。

　　一伤寒头痛发热，口干，口鼻血出，腹胀，午后昏沉，声哑耳聋，胁痛，俗云血汗病也，犀角地黄汤合小柴胡汤。血盛加茅根、韭汁，汗出如雨随瘥。

　　一伤寒吐血不止，用韭汁磨京墨，其血见黑必止。如无韭之时，用鸡子清亦可，正谓赤属火而黑属水也。

　　一伤寒发黄，用生姜渣时时周身擦之，其黄自退。

　　一伤寒热邪传里，服转药后，用盐炒麸皮一升，将绢包于病患腹上，款款熨之，使药气得热则行，大便易通矣。

　　一伤寒发狂奔走，人难制伏，宜于病患卧室生火一盆，将好醋一大碗浇于火上，令病患闻之，即安。

　　一伤寒鼻衄不止，用水纸搭于顶门，再将山栀炒黑，为细末，吹入鼻内，其红即止。其成流久不止者，方可用此法。如点滴不成流者，其邪在经未除，不必用此法。

　　一伤寒痰症，拥结胸中，用皂荚末、半夏末，生矾末，入麝少许，用姜水汁调服，其痰立吐。轻者用贝母、皂荚、麝香、姜汁吐之。杂病吐之亦可。

　　一伤寒腹皮外痛，用炒麸皮布包，款款烙之，痛止。其自汗不止，亦用此法。如再不止，方可用温粉扑法。

　　 方 十神汤治时令不正，温疫妄行，感冒发热恶寒，头痛身疼，咳嗽喘急。阴阳两感伤寒，并能调治。

　　川芎 甘草 麻黄 紫苏 白芷 升麻 陈皮 赤芍药 干葛上锉，每服一两，生姜煎热服。欲汗，以被覆之。如发热头痛，加葱白。潮热，加黄芩、麦门冬。咳喘，加桔梗、桑白皮、半夏。心胸胀满，加枳实、半夏、枳壳。饮食不进，加炒仁、白豆蔻。呕逆，加丁香、草果。鼻衄不止，加乌梅、干葛。冷气痛，加玄胡索、良姜。大便闭，加大黄、芒硝。

　　痢，加枳壳、当归。泄泻，加木通、滑石、肉豆蔻。

　　 人参败毒散 〔批〕（按此方治四时感冒，辛平发散之剂）

　　治伤寒头痛，壮热恶风，及风痰咳嗽，鼻塞声重。四时温疫热毒，头面肿痛，痢疾发热，诸般疮毒。

　　柴胡 甘草 桔梗 人参 羌活 独活 川芎 茯苓 枳壳 前胡上锉，每服一两，生姜、薄荷煎服，咳嗽，加半夏。热毒，加黄连、黄芩、黄柏、山栀。风热，加荆芥、防风名荆防败毒散；消风散和合，名消风败毒散。酒毒，加干葛、黄连。疮毒，加金银花、连翘，去人参名连翘败毒散。

　　 双解散 〔批〕（按此方治内外两感，发表攻里之剂）

　　治风寒暑湿，饥饱劳役，内外诸邪所伤。以致气血怫郁，变成积热，发为汗病、杂病、非此不除。但觉不快，便可用此通解。小儿疮疹，用此解去尤快。其大黄、芒硝、麻黄三味，对证旋入。自利去大黄、芒硝，自汗去麻黄。（即防风通圣散、益元散和合）

　　 羌活冲和汤 〔批〕（按此方治太阳膀胱经，辛凉发散之剂）

　　治春、夏、秋非时感冒暴寒，恶寒头痛，发热无汗，腰脊项强，脉浮而紧。此足太阳膀胱经受邪，是表证，宜发散，不与冬时正伤寒同治法。此法非独治三时暴寒。春可治温，夏可治热，秋可治湿。治杂证，亦有神也。可代麻黄桂枝汤，青龙各半等汤，乃太阳经神药也，又名神解散。

　　羌活（三钱，治太阳肢节痛，大无不通，小无不入，乃拨乱反正之主也）

　　防风（一钱五分，治一身尽痛，听君将命令而行，随所使引而至）

　　苍术（一钱，米泔制，雄壮，上行之气能除湿气，下安太阴，使邪气不传脾经）

　　川芎（一钱五分，治厥阴头痛在脑） 白芷（一钱五分，治阳明头痛在额）

　　黄芩（一钱，治太阳肺热在胸） 生地黄（一钱，治少阴心热在内）

　　细辛（三分，治少阴肾经苦头痛） 甘草（三分，缓里急，和诸药）

　　上锉，作一剂，生姜，葱白水煎，发汗热服，止汗温服。胸中饱闷，加枳壳、桔梗，去地黄。夏月加石膏、知母，名神术汤。作渴亦加之。如再不汗，加紫苏。喘加杏仁、桔梗。汗后不解，宜汗下兼行，加大黄，为釜底抽薪法。如欲止汗，去苍术，加白术，再不止，加黄 、桂枝、芍药立止。

　　 麻黄汤 〔批〕（按此方治太阳膀胱经无汗，辛温发表之剂）

　　治冬月正伤寒，头痛发热恶寒，腰脊项强，遍身骨节酸疼，脉浮紧而无汗。是足太阳膀胱经受邪，为表实证，当发表散邪。若头如斧劈，身如火炽者，宜用此方。

　　麻黄（去节，二钱） 桂枝（一钱三分） 杏仁（十四个） 甘草（六分）

　　上锉，作一剂，生姜三片，葱白三根，豆豉一撮，水煎热服，被覆取汗。如再不汗，加麝香半分，汗如雨注。

　　若服二三剂，汗不出者，死。

　　 桂枝汤 〔批〕（按此方治太阳膀胱经有汗，辛温实表之剂）

　　治冬月正伤风，发热头痛恶风，腰脊项强，浑身肢节疼痛，脉浮缓而自汗，是足太阳膀胱经受邪，为表虚证，当实表散邪，此汤无汗不可服。

　　桂枝（二钱五分） 芍药（二钱五分） 甘草（一钱）

　　上锉，一剂生姜三片，大枣二枚，水煎温服。如汗不止，加黄 。

　　 葛根解肌汤 〔批〕（按此方治阳明胃经，解肌之剂）

　　治足阳明胃经受证，目痛鼻干不眠，微头痛，脉来微洪，宜解肌，属阳明经病。其正阳明府病，别有治法。

　　干葛 柴胡 黄芩 芍药 羌活 白芷 桔梗 甘草上锉，每服一两，生姜三片，枣一枚，石膏末一撮，水煎热服。

　　无汗恶寒，去黄芩，加麻黄。

　　 小柴胡汤 〔批〕（按此方治少阳胆经和解之剂）

　　治足少阳胆经受证，耳聋胁痛，寒热呕而口苦，脉来弦数，属半表半里，宜和解。此胆经无出入，有三禁，不可汗、下，利小便也。

　　柴胡 黄芩 半夏 人参 甘草上锉，每服一两，生姜三片，大枣二枚，水煎服。小便不利，加茯苓。呕，加陈皮、竹茹、姜汁。胁痛，加青皮。左胁痛，加枳壳、赤芍药、牡蛎、桑白皮；右胁痛；加枳实、姜黄。痰多，加栝蒌仁、贝母。寒热似疟，加桂枝。渴，加知母，天花粉。齿燥无津液，加石膏。嗽，加五味子，金沸草。饱闷，加枳壳，桔梗。虚烦类伤寒证，加竹叶、炒粳米。本经与阳明经合病，加葛根、芍药。热入血室，男子加生地黄，女人加当归、红花。坏证，加鳖甲。若腹痛恶寒者、加芍药、桂，去黄芩。心下痞满，加黄连、枳实。若内热甚，错语心烦，不得眠，合黄连解毒汤。若脉弦数，无外证，内热甚，恶热烦渴饮水者，合白虎汤。若发热烦渴，脉浮弦而数，小便不利，大便泄泻，加四苓散。内热多者，此名协热，加炒黄连、白芍药。若脉弦虚，发热口渴，不饮水者，去人参，加麦门冬一钱半，五味子十粒。若脉弦虚，发热口渴，不饮水者，去人参，加麦门冬一钱半，五味子十粒。若脉弦虚发热，或两尺脉浮而无力，此必先因房事，或曾遗精，或病中精不固者，加黄柏、知母，酒炒各二钱，牡蛎二钱，名滋阴清热饮。若脉弦虚，发热口干，或大便不实，胃弱不食，加白术、茯苓、白芍药各一钱半。血虚发热，至夜尤甚，加四物汤各一钱。口燥舌干，津液不足，去半夏，加天花粉，麦门冬各一钱半，五味子十五粒。

　　 桂枝大黄汤 〔批〕（按此方治太阳脾经腹痛之剂）

　　治足太阳脾经受症，腹满而痛，手足温，脉要沉而有力。此因邪热以阳经传入阴经也。

　　桂枝 芍药 甘草 大黄 柴胡 枳实上锉，生姜三片，枣二枚，临服，入槟榔磨水三匙。

　　 大柴胡汤 〔批〕（按此方解表攻里之剂）

　　治伤寒表证未除，里证又急，内实大便难，身热不恶寒，反恶热，宜此药通表里而治之。

　　柴胡（三钱） 黄芩（二钱五分） 半夏（二钱） 大黄（二钱） 芍药（一钱五分） 枳实（一钱五分）

　　上锉，作一剂，生姜三片，大枣二枚，水煎温服，以大便通利为度。如未利，再投。

　　 黄连解毒汤 〔批〕（按此方大解表里，清凉之剂）

　　治伤寒大热不止，烦躁口渴，干呕喘满，阳厥极深，蓄热内甚，及汗、吐、下后，其热尚未退者。

　　黄连 黄芩 黄柏 山栀（各二钱） 加柴胡、连翘（各一钱半）

　　上锉，一剂，水煎服。

　　 六一顺气汤治伤寒热邪传里，大便结实，口燥咽干，怕热谵语，揭衣狂妄，扬手掷足，斑黄阳厥，潮热自汗，胸腹满硬，绕脐疼痛，并皆治之。可代大小承气、谓胃承气、三一承气、大柴胡、大陷胸等汤之神药也。

