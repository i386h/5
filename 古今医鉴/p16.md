<!-- { "loadSidebar": true } -->
　　治四时感冒寒暑，呕吐泄泻，腹痛瘴气，饮冷当风，头疼身热，伤食不化，及南方风土，暑月伤风、伤寒，悉以此药解表发散。

　　香薷（二钱） 浓朴（一钱，姜炒） 扁豆（一钱） 紫苏（一钱） 香附（二钱） 陈皮（一钱） 苍术（一钱） 甘草（五分）

　　上锉一剂，葱姜煎服，加木瓜一钱更妙。

　　 五苓散  治中暑伤寒湿热，表里未解，头疼发热，口燥咽干，烦渴及饮水不止，小便赤涩，霍乱吐泻，心神恍惚，腹中气块，黄胆发渴等症。

　　猪苓（二钱五分） 泽泻（二钱五分） 白术（二钱五分） 茯苓（一钱五分） 肉桂（三分）

　　上锉一剂，水煎温服。或用滑石同为末，每服二钱，白沸汤调下尤妙。本方去桂，名四苓散。加茵陈，名茵陈五苓散。加辰砂，名辰砂五苓散。一方加大黄治初利，亦治积聚、食黄、酒疸，量人虚实用之，阳毒，加升麻、芍药，去桂。狂言妄语，加辰砂、酸枣仁。头痛目眩，加川芎、羌活。咳嗽，加桔梗，杏仁。心气不定，加人参、麦门冬。痰多，加陈皮、半夏。喘急，加马兜铃、桑白皮。气块，加三棱、蓬术。心热，加黄连、石莲肉。身疼拘急，加麻黄。口干嗳水，加乌梅、干葛。眼黄酒疸及五疸，加茵陈、木通、滑石、栀子。鼻衄，加栀子、乌梅。伏暑鼻衄，加茅根，煎调百草霜末。五心热如劳，加柴胡、桔梗。有痰有热，加桑白皮、人参、前胡。水肿，加甜葶苈、木通、滑石、木香。疝气，加吴茱萸、枳壳、小茴香、川楝子、肉桂。霍乱转筋，加藿香、木瓜。女子血，加桃仁，丹皮。呕吐，去桂，加半夏、姜汁。

　　 益元散 （一名六一散）〔批〕（按此方祛暑利水之剂）治中暑身热呕吐，烦躁不宁，小水赤黄，大便泄泻，善解暑毒。凡盛暑之时，虽不病，亦宜散。

　　白滑石（六两，水飞） 大粉草（一两，微炒）

　　上为细末，每服三钱，加蜜少许，热汤冷水任下。

　　 清暑益气汤  治长夏湿热蒸人，人感之，四肢困倦，精神短少，懒于动作，胸满气促，肢节疼痛。或气高而喘，身热而烦，心下痞闷，小便黄而数，大便溏而频，饮食不思，身汗体重，或汗少者，血先病而气未病也。其脉中得洪缓，若湿热相搏，必加之以迟迟。病虽互换少瘥，其因不出于暑湿二气也。宜以清燥之药治之，此汤为的。

　　黄 （炒，一钱） 苍术（炒，一钱半） 升麻（一钱） 人参（五分） 白术（五分）

　　陈皮（五分） 神曲（五分） 泽泻（五分） 甘草（炙，三分） 黄柏（酒炒，三分） 当归（三分） 青皮（三分） 麦门冬（三分） 干葛（三分） 五味子（十粒）

　　上锉一剂，水煎温服。

　　 清暑和中散 （介石伯传） 治中暑诸证。

　　黄连（酒炒，一两） 香薷（浮穗，二两） 浓朴（一两） 白扁豆（炒，四钱） 猪苓（一两五钱） 泽泻（一两五钱） 白术（七钱） 赤茯苓（去皮，七钱） 木通（去皮，一两）

　　滑石（一两五钱） 枳壳（炒，一两） 车前子（炒，一两） 陈皮（去白，七钱） 砂仁（炒，一两） 木香（三钱） 草果仁（一两五钱） 甘草（炙，三钱） 小茴香（炒，五钱）

　　上为细末，每服一、二匙，随病用引。伏暑，冷水调下。腹痛，酒调下。呕吐泄泻，霍乱转筋，百沸汤调，热服出汗。

　　呕吐甚而不止者，百沸汤和姜汁调下。伤寒作疟者，葱白汤调下取汗。

　　 清暑六和汤 〔批〕（按此方清暑养元气，除温热之剂） 治心脾不调，气不升降，霍乱转筋，呕吐泄泻，寒热交作，痰喘咳嗽，胸膈痞满，头目昏痛，肢体浮肿，嗜卧倦怠，小便赤涩，并阴阳不分，冒暑伏热。烦闷。或成痢下，中酒烦渴，畏食，妇人妊娠产后，皆可服。

　　砂仁（五分） 半夏（汤泡，五分） 杏仁（泡，五分） 人参（去芦，五分） 赤茯苓（五分） 藿香（一钱） 白扁豆（姜炒，一钱） 木瓜（一钱） 香薷（二钱） 浓朴（姜炒，二钱） 黄连（麸炒，一钱）

　　上锉一剂，生姜三片，枣二枚，水煎服。

　　 生脉散  夏月服之，能生津液，通血脉，止烦渴，养元气，健脾胃，益精神。

　　人参（去芦） 五味子（去梗） 麦门冬（去心）

　　上煎汤代茶，此一盏，可当茶三盏。

　　 千里水葫芦 （秘方） 治路上行人暑热作渴，茶水不便，用此药备之，俟渴时，即用一丸噙化。止渴生津，化痰宁嗽。

　　硼砂 柿霜 乌梅肉 薄荷叶 白砂糖上等分，捣烂为丸。每用一丸噙化。

　　 水葫芦丸 〔批〕（按此方养气清热，生津止渴之剂） 治冒暑毒，解烦渴，生津液。

　　川百药煎（三两） 麦门冬（去心） 乌梅肉 白梅肉 干葛 甘草（各五钱） 人参（去芦，二钱）

　　上为细末，面糊为丸，如芡实大。每用一丸噙化。夏月出行，一丸可度一日。

　　卷之四

　　中湿

　　 脉经云：脉浮而缓，湿在表也。脉沉而缓，湿在里也。或弦而缓，或缓而浮，皆风湿相搏也。又曰：或涩或细，或缓或濡，皆可得而断。

　　 证夫湿之为病，所感不同。有从外感而得之者，有从内伤而得之者。若居处卑湿之地，与夫道途冲斥风雨，或动作辛苦之人，汗出沾衣，皆湿从外感者也。或恣饮酒浆醺酩，多食柑橘瓜果之类，皆湿从内伤也。湿之中人，入皮肤为顽麻，入气血为倦怠，入肺为喘满，入脾为湿痰肿胀，入肝为胁满而肢节不利，入肾则腰疼胯痛，身如板夹，脚如砂坠，入腑则麻木不仁，入脏则舒伸不得，而肢体强硬。又云：湿本土气，火热能生湿土，故夏月则万物湿润，秋凉则万物干燥。湿病本不自生，因热而怫郁，不能宣行水道，故脾滞而生湿也。

　　 治因湿生痰，故用二陈汤加羌活、防风、酒炒黄芩，去风行湿，盖风能胜湿故也。大抵宜发汗及利小便，使上下分消其湿，是其治也。

　　 方 独活寄生汤 〔批〕（按此方补虚除湿之剂）

　　治肾气虚弱，坐卧湿地，腰背拘急，筋挛骨痛。或当风取凉过度，风邪流入脚膝，为偏枯冷痹，缓弱疼痛。或腰痛牵引，行步艰辛，及白虎历节风。

　　独活（一两五钱） 桑寄生（三两，如无，以续断代之） 当归（一两五钱） 川芎（一两五钱） 白芍（一两五钱） 熟地黄（一两） 人参（一两，去芦） 茯苓（一两） 牛膝（酒浸，一两） 杜仲（酒炒，一两） 秦艽（去芦，一两） 细辛（一两） 防风（去芦，一两）

　　桂心（一两） 甘草（炙，三钱）

　　上锉，每服一两五钱，加生姜三片，水煎服。妇人带下，作腰腿痛，合平胃散，加附子、小茴香。

　　 羌活胜湿汤  治风湿相搏，一身尽痛。

　　羌活（七分） 独活（七分） 防风（五分） 升麻（五分） 柴胡（五分） 本（一钱）

　　苍术（一钱） 川芎（八分） 蔓荆子（八分） 甘草（五分）

　　上锉一剂，水煎温服。

　　 升阳除湿汤  治湿郁在下，此汤升以散之。

　　升麻（一钱） 柴胡（一钱） 防风（一钱） 茯苓（八分） 猪苓（一钱） 泽泻（一钱）

　　苍术（一钱） 陈皮（八分）

　　上锉一剂，加生姜一大片，水煎服。

　　 经验白术酒 （秘方） 治中湿遍身疼痛，难以转侧。

　　白术（去芦，一两）

　　上锉一剂，无灰老酒一钟半，煎一钟，去渣温服。

　　卷之四

　　燥证

　　 脉燥脉涩而紧，或浮而弦，或芤而虚。

　　 证经云：诸涩枯涸，干劲皴揭，皆属于燥。故燥气在里，耗其津液，则大便秘结，消渴生焉，血脉枯而气亦滞也。或过食辛辣浓味之物而助火邪，伏于血中，耗散真阴，津液亏少，燥结有时。或风燥于表，钟于皮肤，皮毛燥涩，干疥爪枯，劲强紧急，口噤善伸数欠。或时恶寒，筋惕而搐，涎溢胸膈，燥烁螈 ，昏冒僵仆，皆由阴血衰少，不能制火，火炽克金，金受邪则不能平木，以致肝气独盛，风邪内生，而成此疾矣。

　　 治治之之法，以辛润之，以苦泄之。因虚者，滋阴养血，因火者，泻火软坚；因风者，消风散结。此三者，乃治燥证之大法也。

　　 方 四物汤  治燥气在里，津液枯涸，便闭消渴等症。

　　当归（一钱五分） 白芍药（一钱） 川芎（八分） 生地黄（二钱） 加桃仁（二钱） 大黄（煨，二钱）

　　上锉一剂，水煎温服。

　　 通幽汤  治燥热内甚，血液俱耗，以致大便闭结。

　　当归（一钱五分） 熟地黄（二钱） 升麻（八分） 红花（一钱） 甘草（一钱） 桃仁泥（二钱）

　　上锉一剂，水煎，调槟榔末一钱下。

　　卷之四

　　火证

　　 脉浮而洪数为虚火，沉而实大为实火。洪数见于左寸为心火；见于右寸为肺火；见于左关为肝火；见于右关为脾火。两尺为肾与命门之火，男子两尺洪大者，必主遗精，阴火盛也。病热有火者可治，洪大是也。无火者难治，沉细是也。

　　 证君火者，心火也。可以湿伏，可以水灭，可以直折。惟黄连之属，可以制之。相火者，龙火也，不可以水湿折之，当从其性而伏之。惟黄柏之属，可以降之。泻火之法，岂止此哉。虚实多端，不可不察。以脏气目之，如黄连泻心火，黄芩泻肺火，芍药泻脾火，石膏泻胃火，柴胡泻肝火，知母泻肾火，此皆苦寒之味，能泻有余之火。若饮食劳倦，内伤元气，火不两立，为阳虚之病，以甘温之剂除之，如黄 、人参、甘草之属。若阴微阳强，相火炽盛，以乘阴位，为血虚之病，以甘寒之剂降之，如当归、地黄之属。

　　若心火亢极，郁热内实，为阳强之病，以咸冷之剂折之，如大黄、朴硝之属。若肾水受伤，真阴失守，为无根之火，为阴虚之病，以壮水之剂制之，如生地黄、玄参之属。若右肾命门火衰，为阳脱之病，以温热之剂济之，如附子、干姜之属。若胃虚过食冷物，抑遇阳气于脾土，为火郁之病，以升散之剂发之，如升麻、干葛、柴胡、防风之属。不明诸此类，而求火之为病，施治何所据根据。

　　故于诸经集略其说，以备方之用，庶免实实虚虚之祸也。

