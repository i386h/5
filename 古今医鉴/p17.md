<!-- { "loadSidebar": true } -->
　　 治火热之病，黄连为主。五脏皆有火，平则治，病则乱。方书有君火、相火、龙火、邪火之论，其实一气而已。故丹溪云：凡气有余便是火。分为一类。凡治本病略炒以从邪，实火以朴硝汤，假火酒，虚火醋，痰火姜汁，俱浸透炒。气滞火以茱萸，食积泄以黄土，血疾 瘕痛以干漆，俱以水拌同炒。去茱萸黄土干漆，下焦伏火，以盐水浸透焙。目疾以人乳浸蒸。

　　 方 凉膈散  治诸般郁热，退六经实火。

　　连翘（一钱） 黄芩（一钱） 山栀子（一钱） 薄荷（八分） 大黄（一钱五分） 甘草（八分） 芒硝（一钱） 加桔梗（八分）

　　上锉，水煎，入蜜一盏同服。咽喉痛，倍桔梗、加荆芥。酒毒，加黄连、干葛，名清心汤。用白蜜、竹叶同煎。咳而呕，加半夏、生姜。衄血、呕血，加当归、赤芍药、生地黄。小便淋沥，加木通、滑石。茯苓。风眩，加防风、川芎、石膏。斑疹，加干葛、荆芥、川芎、赤芍药、防风、桔梗。咳嗽，加桑白皮、杏仁、桔梗、苏子。阳毒发斑，加青黛、当归。结胸心下满，加桔梗、枳壳。谵语发狂，逾墙赴井，皆阳热极盛，加黄连、黄柏、赤芍药。眼生翳，赤涩流泪，加菊花、木贼、生地黄。

　　 黄连解毒汤  治心火暴盛，以此汤直折之。

　　黄连 黄芩 黄柏 山栀仁（俱不炒）

　　上锉一剂，水煎服。以此四味为丸，名栀子金花丸。实者，可用硝黄、冰水正治。或君火转甚者，须用姜汁，或酒制炒用，则火自伏。此寒因热用之法也。

　　 清火汤 （云林制） 治五脏六腑及上、中、下三焦火热。

　　连翘（一钱） 栀子（一钱，炒） 玄明粉（一钱，如无，以硝代之） 黄芩（一钱，酒炒） 黄连（一钱。酒炒） 桔梗（一钱二分） 玄参（一钱二分） 薄荷（八分） 羌活（酒洗，八分） 防风（六分） 贝母（一钱） 独活（酒洗，八分） 前胡（八分） 柴胡（八分） 天花粉（一钱） 茯苓（一钱） 川芎（八分） 枳壳（一钱） 甘草（三分） 大黄（酒蒸，二钱）

　　酒毒加白粉葛（一钱）

　　 既济解毒丸  治诸经客热及心肾二火炽焰。

　　黄连（去毛） 黄芩（去梗） 黄柏（去皮） 山栀（去壳） 知母（去毛） 连翘（去壳）

　　玄参（去老根） 柴胡（去毛，各等分）

　　上为末，炼蜜丸如桐子大，每服灯心汤下百丸。

　　 黑金丹 （云菜弟传）〔批〕（按上方皆治实热之剂，其余火证，各求之本门） 治上焦邪热，咽喉肿痛，及牙齿疼痛，伤寒误补，大潮大热，声哑不出，胸膈作痛。鼻衄吐红，痰壅火盛，癫狂谵语，一切实热之症。

　　黄连 黄芩 黄柏 山栀子 连翘 石膏 泽泻 赤芍药 大黄枳壳 薄荷 牡丹皮 玄参 桔梗 防风 赤茯苓 荆芥（各等分）

　　上大合一剂，水八碗，煎七碗去渣，入芒硝一斤于内，化开，澄去泥水，将药入锅内，煎至干，须慢火铲起，入新罐内，上用新灯盏一个盖住，入水于盏内，火 ，候干水三盏为度。取出放地上去火毒，研为细末，入甘草末五分，搅匀，每服二钱，茶清送下。

　　卷之四

　　内伤

　　 脉古人以脉辨内外伤于人迎、气口。人迎脉大于气口为内伤，气口脉大于人迎为外伤。此辨固是，但其说有所未尽耳。外感风寒，皆有余之症，是从前客邪来也。其病必见于左手，左手主表，乃行阳二十五度。内伤饮食，及饮食不节，劳役所伤，皆不足之症也，必见于右手，右手主里，乃行阴二十五度。

　　故外感寒邪，则独左寸人迎脉浮紧，按之洪大，紧者后甚于弦，是足太阳寒水之脉。按之洪大而有力，中见于手少阴心火之脉。丁与壬合，内显洪大，乃伤寒脉也。若外感风邪，则人迎脉缓，而大于气口一倍，（病在少阳）或二倍，（病在太阳）三倍。（病在阳明）内伤饮食，则右寸气口脉大于人迎一倍，（病在厥阴）或两倍，（病在少阴）三倍。（病在太阴）若饮食不节，劳役过甚，则心脉变见于气口，是心火刑肺，其肝木挟心火之势，亦来薄肺。经曰：侮所不胜，寡于畏者。是也。故气口脉急大而数，时一代而涩也。涩者肺之本；脉大者元气不相接也。脾胃不及之脉，洪大而数者，心肺刑肺脉也；急者肝木挟心火，而反克肺金也。若不甚劳役，惟右关脉大而数，数中显缓，时一代也。如饮食不节，寒温失所，则先后关脉损弱，甚则隐而不见，惟内显脾脉之大数微缓，时一代也。宿食不消，则独右关脉沉而滑。经云：脉滑者有宿食也。

　　 证东垣曰：甚哉阴阳之证，不可不详也。偏观《内经》中所说，变化百病，其源皆由喜怒过度，饮食失节，寒温不适，劳役所伤而然。夫元气、谷气、荣气，卫气，生发诸阳上升之气。此四者，皆饮食入胃，谷气上行，胃气之异名，其实一也。既脾胃有伤，则中气不足。中气不足，则六腑阳气皆绝于外。

　　故经言：五脏之气已缓于外者，是六腑之元气病也。气伤脏乃病，脏病形乃应，是五脏六腑真气皆不足也。惟阴火独旺，上乘阳分，故荣卫失守，诸病生焉。其中变化，皆由中气不足。当补之证，认作外感风寒，有余客邪之病，重泻其表，使荣卫之气外绝，其死只在旬日之间。所谓差之毫厘，谬以千里，可不详辨乎？且如外感，则寒热齐作而无间，内伤则寒热间作而不齐。外感恶寒，虽近烈火不除；内伤恶寒，得就温暖即解。外感恶风，乃不禁一切风寒，内伤恶风，惟恶夫些少贼风。外感症显在鼻，故鼻气不利，而拥盛有力。内伤者不然，内伤症显在口，故口不知味，而腹中不和。

　　外感者无此，外感则邪气有余，发言壮厉，且先轻而后重，内伤则元气不足，出言懒怯，且先重而后轻。外感手背热而手心不热，内伤则手心热而手背不热。外感头痛，常常有之，直须传里方罢；内伤头痛，有时而作，有时而止。内外辨法，大要如斯。然有内伤而无外感，有外感而无内伤者。苟或内伤外感兼病而相挟者，则从乎轻重以治之。若显内症多者，则是内伤重而外感轻，宜先补益而后散邪，以补中益气汤为主，加散邪药。当以六经脉症参究，各加本经药治之。若显外症多者，则是外感重而内伤轻，宜先发散而后补益，以辛凉等剂解散为君，而以参、术、茯苓、芎、归等为臣、使。以此辨之，则判然明矣。

　　 治王安常曰：夫饮食劳倦伤而内热者，乃阴火乘其坤土之位，故内热以及于胸中也。《内经》有云：劳者温之，损者温之。惟以温药以补元气而泻火邪。盖温能除大热耳。故东垣立补中益气汤加减以治之，其惠也不其大哉。然饮食所伤，又当分别。夫劳倦伤，饮食伤，虽与外感风寒暑湿有余之症不同，然饮食伤又与劳倦伤不同。劳倦伤诚不足也，饮食伤尤当于不足之中，分其有余不足也。何也？盖饥饿不饮食，与食太过，虽皆是失节，然必明其有两者之分，方尽其理。节也者何无不及、无太过之中道也。夫饥饿不饮食者，胃气空虚，此为不足，以停滞言则有余矣。惟其不足故补益，惟其有余故消导。亦有物滞气伤，必补益消导兼行者，亦有物暂滞而气不甚伤，宜消导独行，不须补益者，亦有既停滞不复自化，不须消导，但当补气，或亦不须补益者。洁古枳术丸，东垣橘皮枳术丸之类，虽曰消导，固有补益之意存乎其间耳。其他如木香分气丸，枳实导气丸，大枳实丸之类，虽无补益，然施之于物暂滞，气不甚伤者，岂不可哉。但不宜视为通行之药耳。且所滞之物，非枳实之力所能去者，亦安可泥于消导而不知变乎？故备急丸、煮黄丸，感应丸，瓜蒂散等之推逐者，洁古、东垣亦未尝委之而费用也。故善将兵者，攻亦当，守亦当；不善者，则宜攻而守，宜守而攻，其败也非兵之罪，用兵者之罪耳。观乎此，则知消导补益推逐之理矣。若夫劳倦伤则纯乎补益，固不待议。虽东垣丁宁告诫，然世人犹往往以苦寒之剂，望除劳倦伤之热。及其不愈而反甚，自甚而至危，但曰病势已极，药不能胜耳。医者、病者，主病者，一委之天命，皆懵然不悟其为妄治之失也。

　　呜呼！仁人君子，能不痛心也哉！ 方 补中益气汤 〔批〕（按此方补元气，养脾胃，升提下陷之气，治内伤之要药也）

　　治中气不足，肢体倦怠，口干发热，饮食无味；或饮食失节，劳倦身热，脉大而虚；或头痛恶寒自汗；或气高而喘，身热而烦；或脉微细软弱，自汗体倦少食；或中气虚弱而不能摄血；或饮食劳倦而患疟痢；或疟痢因脾胃虚而不能愈；或元气虚弱，感冒风寒，不胜发表，宜用此代之；或入房而后感冒；或感冒而后入房，亦用此汤，急加附子；或泻利腹痛，急用附子理中汤。

　　嫩黄 （蜜水煎炒一钱半，脾胃虚，肺气先绝用之以益皮毛而闭腠理，止自汗）

　　人参（去芦、一钱，上喘气短，元气大虚，用以补之）

　　甘草（炙，一钱，甘温以泻火热而补脾胃中元气，若脾胃急痛，腹中急缩者多用之）

　　以上三味，除渴热、烦热之圣药也。

　　白术（土炒，一钱，苦甘温，除胃中热，利腰脐间血）

　　柴胡（五分，能使胃中之清气左旋而上达）

　　升麻（五分，能使胃中之满气从右而上迁）

　　橘红（一钱，理胸中之气，又能助阳气上升，以散滞气肋诸脾胃为用）

　　当归身（酒洗，一钱，用之以和血脉）

　　上锉一剂，生姜三片，水煎温服。或少加黄柏以救肾水，而泻阴中之伏火也。红花三分，入心养血。内伤挟外感者，以本方为主，从六经所见之证，加减用之。如见太阳证，头项痛，腰脊强，加羌活、 本、桂枝。如阳明，则身热，目痛，鼻干，不得眠，倍升麻、加干葛。如少阳，则胸胁痛而耳聋，加黄芩、半夏、川芎，倍柴胡。如太阴，则腹满而嗌干，加枳实、浓朴。如少阴，则口燥舌干而渴，加生甘草、桔梗。

