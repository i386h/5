<!-- { "loadSidebar": true } -->
　　白术（土炒，二两） 陈皮（去白，一两） 枳实（麸炒，一两） 黄连（姜炒，五钱）

　　黄芩（酒炒，五钱） 黄柏（盐炒，一两） 贝母（去心，八钱） 白茯苓（五钱） 神曲（炒，五钱） 山楂（去核，五钱） 麦芽（炒，三钱） 香附（醋炒，五钱） 砂仁（一钱） 桔梗（二钱） 连翘（二钱） 甘草（炙，三钱）

　　上末，荷叶煮饭为丸，如桐子大。每百丸，姜汤下。

　　卷之四

　　伤酒

　　夫酒者，大热有毒，气味俱阳，乃无形之物也。若伤之止当发散，汗出则愈矣。此最妙法也。其次莫如利小便，二者乃上下分消其湿，何酒病之有。今之酒气者，往往服酒蒸丸，大热之药下之。

　　又有用牵牛、大黄下之者，是无形元气受病，反下有形阴血，乖误甚矣。酒性大热，已伤元气，而复重泻之。

　　况亦损肾水真阴，及有形阴血，俱为不足。如此则阴血愈虚，真水愈弱，阳毒之热大旺，乃助其阴火。是谓元气消亡，七神何根据？折人长命。不然，则虚损之病成矣。《金匮要略》云：酒疸下之，久久为黑疸。慎不可犯此戒。不若令上下分消其湿，葛花解酲汤主之。

　　 方 葛花解酲汤  治饮酒太过，呕吐痰逆，心神烦乱，胸膈痞塞，手足战摇，饮食减少，小便不利。

　　葛花（五钱） 白豆蔻（五钱） 砂仁（五钱） 青皮（三钱） 白术（二钱） 神曲（二钱）

　　泽泻（二钱） 干姜（二钱） 陈皮（一钱五分） 人参（一钱五分） 猪苓（一钱五分） 白茯苓（一钱五分） 木香（五分）

　　上为细末，每服三钱，白汤调下。但得微汗，酒病去矣。按此方，盖不得已而用之，岂可恃赖日日痛饮。

　　此药性味辛温，偶因酒病服之，则不损元气。何者？故酒病故也。若频服之，损人天年。

　　治伤酒食法 心中酒食停积，一切腹下胀满不消，用盐花擦牙，温水漱下，不过三次，如汤泼雪。

　　 葛黄丸  治饮酒过度，酒积蕴于胸中，以致吐血衄血；及时令酷暑，上焦积热，忽然吐血垂死者。

　　葛花（即上好白粉葛，一两） 黄连（四两）

　　上末，用大黄熬膏作丸，桐子大。每百丸，温水下。

　　解酒化毒丹（云林制） 治饮酒过多，遍身发热，口干烦渴，小便亦少。

　　白滑石（水飞，一斤） 白粉葛（三两） 大粉草（三两）

　　上为末，不拘时，冷水调下三钱，日进两三次。

　　又方 治酒后伤风，身热头痛。以防风通圣散，加黄连须二钱，葱白十茎，水煎温服。

　　卷之四

　　郁证

　　 脉脉多沉伏，或涩或芤。

　　 证《内经》曰：木郁达之。谓吐之，令其条达也。火郁发之。谓汗之，令其疏散也。土郁夺之。谓下之，令无壅滞也。金郁泄之。谓渗泄，解表利小便也。水郁折之。谓抑之，制其冲逆也。此治五郁之大要。盖郁者，结聚而不得发越也。当升者不得升，当降者不得降，当变化者不得变化也。此为传化失常。六郁者，气、湿、热、痰、血、食是也。丹溪曰：气血冲和，百病不生，一有怫郁，诸病生焉。

　　 治气郁，胸胁痛，脉沉涩，用香附（童便浸炒）、苍术、抚芎。

　　湿郁，周身走痛，或关节病，遇阴寒则发，脉沉缓，用苍术、川芎、白芷、茯苓、羌活、防风、柴胡。

　　热郁，目瞀，小便赤，脉沉数，用栀子、青黛、香附、苍术、抚芎、黄芩、天花粉。

　　痰郁，动则喘，寸口脉沉滑，用海石、南星、香附、栝蒌仁、贝母、竹沥、姜汁。

　　血郁，四肢无力，能食，便红或黑，脉沉而涩，用桃仁泥、红花、牡丹皮、延胡索、川芎、香附。

　　食郁，嗳酸，饱闷，畏闻食气，人迎脉平和，气口脉紧盛，用苍术、香附、山楂、神曲、枳实。

　　 方 六郁汤  开诸郁之总司也。

　　香附（童便浸炒） 苍术（米泔浸炒） 神曲（炒） 山栀仁（炒黑） 连翘 陈皮抚芎 贝母（去心） 枳壳（炒） 白茯苓 苏梗（各一钱） 甘草（五分）

　　上锉一剂，水煎服。有痰，加南星、半夏。有热，加柴胡、黄芩。血郁，加桃仁泥、红花。湿郁，加白术、羌活。气郁，加木香，槟榔。食郁，加山楂、砂仁。

　　 加味越鞠丸  解诸郁火痰气，开胸膈，进饮食。

　　苍术（米泔浸，姜汁炒，四两） 抚芎（四两） 香附（童便浸炒，四两） 神曲（炒，四两） 栀子（炒黑，四两） 橘红（一两五钱） 白术（炒，一两半） 黄芩（炒，一两半）

　　山楂（去核，蒸熟，一两半）

　　上为末，稀糊丸如桐子大。每服百丸，白汤下。

　　 越鞠保和丸 〔批〕（按此方治诸郁之妙剂也） 扶脾开郁，行气消食，清热化痰。

　　苍术（米泔浸三宿，炒，一两） 抚芎（酒洗，一两） 神曲（炒，一两） 香附（童便浸炒，一两） 栀子（炒，五钱） 陈皮（一两） 半夏（炮，一两） 白茯苓（一两） 连翘（五钱） 莱菔子（炒，五钱） 枳实（麸炒，一两） 白术（三两） 黄连（酒炒，一两） 山楂（去核，二两） 木香（五钱） 当归（酒洗，一两）

　　上为末，姜汁泡，蒸饼为丸，如桐子大。每服五十丸，淡姜汤下，或酒下亦可。

　　卷之四

　　痰饮

　　 脉沉弦细滑，大小不匀，皆痰气为病。偏弦为饮。双弦为寒饮，左右手关前脉浮弦大而实者，膈上有稠痰也，宜吐而愈。病患百药不效，关上脉伏而大者，痰也。眼胞及眼下如灰烟熏黑者，痰也。丹溪曰：久得涩脉，痰饮胶固，脉道阻滞也，卒难侍开，必费调理。

　　 证夫痰属湿，乃津液所化。因风寒湿热之感，或七情饮食所伤，以致气逆液浊，变为痰饮。或吐咯上出，或凝滞胸膈，或留聚肠胃，或流注经络四肢，随气升降，遍身无处不到。其为病也，为喘为咳，为恶心呕吐，为痞隔壅塞，关格异病，为泄利，为眩晕，为嘈杂，为怔忡惊悸，为癫狂，为寒热，为痛，为胸膈辘辘有声，或背脊一点，常如冰冷，或四肢麻痹不仁，皆痰所致。百病中多有兼痰者，世无不知也。痰有新久、轻重之殊，新而轻者，形色清白稀薄，气味亦淡；久而重者，黄浊稠粘凝结，咳咯难出，渐成恶味，酸、辣、腥、臊、咸、苦，甚至带血而出。

　　 治痰生于脾胃，宜实脾燥湿，又随气而升，宜顺气为先，分导次之。又气升属火，顺气在于降火。热痰则清之，湿痰则燥之，风痰则散之，郁痰则开之，顽痰则软之，食积痰则消之，在上者吐之，在中者下之，又中气虚者，宜固中气以运痰，若攻之太重，则胃气虚而痰愈盛矣。

　　 方 二陈汤  一身之痰都管，乃治痰之要药也。欲下行，加引下药，黄柏、木通、防己之类；欲上行，加引上药，升麻、柴胡、防风之类。又曰：二陈加升提之药，能使大便润而小便长。

　　陈皮（去白，一钱） 半夏（汤泡，二钱） 茯苓（去皮，一钱） 甘草（五分）

　　上锉一剂，生姜三片，水煎温服。湿痰多软，如身体倦怠之类，加苍术、白术。寒痰痞塞胸中，倍半夏。

　　甚者，加麻黄、细辛之类。痰厥头痛，倍半夏。风痰，加天竺黄、天南星、枳壳、白附子、天麻、僵蚕、牙皂之类。气虚者，更加竹沥；气实者，加荆沥，俱用姜汁。热痰，加黄连、黄芩。因火盛逆上，降火为先，加白术、黄芩、软石膏之类。眩晕嘈杂者，火动其痰也，加山栀子、黄连、黄芩。血虚有痰者，加天门冬、知母、栝蒌仁、香附、竹沥、姜汁。滞血者，更加黄芩、白芍药、桑白皮。血滞不行，中焦有饮者，加竹沥、姜汁、韭汁三五盏，必胸中烦躁不宁后愈。气虚有痰者，加人参、白术；脾虚者，宜补中益气降痰，加白术、白芍药、神曲、麦芽，兼用升麻提起。食积痰，加麦芽、山楂、神曲、炒黄连、枳实。老痰，用海石、半夏、栝蒌仁、香附、连翘之类。五倍子佐他药为丸，大治顽痰。喉中有物，咯不出，咽不下，此结痰也。宜栝蒌仁、杏仁、海石、桔梗、连翘、香附，少佐朴硝、姜汁，炼蜜和丸噙化，此咸能软坚也。久得涩脉，卒时难开，必费调理。气实痰热结者，吐不出，咽不下，气滞者难治。痰在膈上，必用吐法吐之。泻之不去，胶固稠浊者，宜吐之。脉浮，吐之。痰在经络间，非吐不可，吐中就有发散之义。凡用吐药，宜升提其气，便吐。如防风、川芎、桔梗、芽茶、生姜之类，或瓜蒂散。凡吐用布紧勒腹于不通风处行之。痰在肠胃间，可下而愈。枳实、甘遂、巴豆、大黄、芒硝之类。凡痰用利药过多，脾气虚则痰易生而转盛。痰在胁下，非白芥子不能达。痰在皮里膜外，非姜汁、竹沥不开。在经络中，亦用竹沥，必佐以姜汁、韭汁。膈间有痰，或癫狂，或健忘，或风痰，俱用竹沥、荆沥。气虚少食，加竹沥；气实能食，加荆沥。凡人上、中、下有块，痰也。问其平日好食何物，吐下后。方用药。凡人头面、颈颊、腋下结核，不痛不红，作脓者，皆痰注也。宜随用药消之。

　　 清热导痰汤 〔批〕（按此方治痰迷之剂） 治憎寒壮热，头目昏沉迷闷，上气喘急，口出涎沫，证类伤寒。此因内伤七情，以致痰迷心窍，神不守舍，神出则舍空，舍空则痰聚。

　　黄连（炒，一钱半） 枳实（炒，一钱半） 栝蒌仁（一钱） 南星（制，一钱半） 半夏（制，一钱半） 陈皮（一钱） 白茯苓（一钱） 桔梗（一钱） 黄芩（炒，一钱） 白术（炒，一钱） 人参（八分） 甘草（六分）

　　上锉一剂，姜枣水煎，入竹沥姜汁各三匙，同服。

