<!-- { "loadSidebar": true } -->
　　 证夫疟有风疟、暑疟、湿疟、食疟、痰疟、疟母，诸疟之不同，不过风、寒、暑、湿之外感，七情、五味之内伤之所致也。然内外失守，真邪不分，阴阳偏胜，寒热交攻，乃成疟也。有一日一发，有二日一发，有三日一发，有间一日连二日发，气血俱受病。有夜与日各发，有发于午前，有发于午后。其始发之时，欠伸，畏寒战栗，头痛，或渴，或先寒后热，或先热后寒，或单寒不热，或单热不寒，或寒少热多，或寒多热少。

　　 治治疗之法，当先发散外邪。有有汗，有无汗。无汗者要有汗，散邪为主；有汗者要无汗，扶正为主。然散邪扶正，病不退者，又须分利阴阳，以柴苓汤最效。甚者或以截药而除之，不二饮、胜金丸之类截之。不愈，乃气血大虚，要扶胃气为本，露姜养胃汤、养胃丹之类。又有绵延不休，弥 越岁，汗、吐、下过，荣卫亏损，邪气伏藏胁间，结为症癖，谓之疟母， 疟饮，黄甲丸之类。盖疟有新久浅深，治有缓急次序，宜以脉症参验，量其虚实而疗之。《机要》谓太阳经为寒疟，治多汗之；阳明经为热疟，治多下之；少阳经为风疟，治多和之。此三阳受病，谓之暴疟。在夏至后，处暑前，乃伤之浅者。在三阳经则总之为寒疟。

　　在处暑后，冬至前，乃伤之重者。其三阴经疟，作于子午卯酉日者，少阴疟；作于寅申巳亥日者，厥阴疟；作于辰戌丑未日者，太阴疟也。

　　一凡疟方来，正发不可服药，服药在于未发两时之先。不则药病交争，转为深害，当戒之。

　　一平素虚弱，兼以劳役内伤，挟感外邪；以致疟疾。寒热交作，肢体倦怠，乏力少气，以补中益气汤加黄芩、芍药、半夏。有汗及寒重，加桂枝，倍黄 ；热甚加柴胡、黄 ；渴加麦门冬、天花粉。

　　一久疟，乃属元气虚弱。盖气虚则寒，血虚则热，胃虚则恶寒，脾虚则发热。阴火下流，则寒热交作，或吐涎不食，泄泻腹痛，手足逆冷，寒栗鼓颔。若误投以清脾截疟二饮，多致不起。

　　一疟后饮食少进，四肢无力，面色萎黄，身体虚弱，以四君子汤合二陈汤，加姜炒黄连、麸炒枳实，煎服。

　　一凡疟后，大汗出者，乃荣血不足之候，以人参养荣汤主之。

　　 方 散邪汤 （三山陈氏传）〔批〕（按此方治疟无汗，当发汗散邪为主）

　　治三阳经疟，头痛无汗，发热恶寒，当发汗散邪。

　　川芎（一钱） 白芷（一钱） 麻黄（去节，一钱） 防风（一钱） 紫苏（一钱） 羌活（一钱） 甘草（五分） 白芍药（酒炒，一钱）

　　上锉一剂，生姜三片，葱白三茎，水煎，露一宿，次日温服。有痰，加陈皮、半夏。宿食不消，吞酸恶食，加麸炒枳实，姜汁炒浓朴、山楂、莱菔子。湿，加苍术。挟气，加青皮、苏梗、香附。

　　 正气汤 （三山陈氏传）〔批〕（按此方治疟有汗，当止汗正气为主）

　　治虚弱人疟，头疼自汗；寒热往来，当扶正散邪。

　　柴胡（一钱） 前胡（一钱） 川芎（一钱） 白芷（一钱） 半夏（姜制，一钱） 麦冬（去心，八分） 槟榔（一钱） 草果（一钱） 青皮（炒，一钱） 茯苓（八分） 桂枝（一钱）

　　甘草（炙，八分） 白芍（炒，一钱） 陈皮（八分）

　　上锉一剂，生姜三片，大枣二枚，水煎，预先热服。

　　 柴苓汤 〔批〕（按此方治疟，分利阴阳，和解表里之剂） 此药分利阴阳，和解表里之剂。

　　柴胡（八分） 黄芩（炒，一钱） 人参（去芦，一钱） 半夏（姜制，一钱） 甘草（六分） 猪苓（一钱） 泽泻（一钱） 白术（炒，一钱） 茯苓（八分） 肉桂（七分）

　　上锉一剂，生姜三片，大枣二枚，水煎温服。无汗加麻黄。

　　有汗加桂枝。寒多倍肉桂。热多加黄芩。胸膈满闷加枳壳、桔梗。

　　 不二饮 （秘方） 治一切寒热疟疾，一服即止如神。

　　常山（二钱） 槟榔（雌，一钱；雄，一钱。尖锐者为雄，平秃者为雌） 知母（一钱五分） 贝母（一钱五分）

　　上锉一剂，酒一钟，煎至八分。不可过熟，熟则不效。露一宿，临发日，五更温服。勿令女人煎药。

　　 胜金丸  治一切寒热疟疾，胸膈停痰，一服立效。

　　常山（四两，好酒浸一宿，晒干） 槟榔（二两） 苍术（二两，米泔浸一宿，晒干） 草果（二两）

　　上为细末，将前所浸常山余酒，煮糊为丸，如梧桐子大。每服五十丸，未发前一日，临卧时冷酒送下，即卧，不可言语，直至鸡鸣时，再进七十丸。忌食生冷热物，及鸡鱼麸面之类，不则不效矣。

　　 疟灵丹 （秘方） 治一切疟，服药不愈，以此截之。

　　雄鸡豆（拣圆者为雄，四十九粒，先一日以水泡去皮，研烂） 人言末（一钱） 雄黄（一钱，为衣）

　　上于五月五日午时，同捣为丸，如芡实大，阴干收贮。临发日早晨，面东，无根水下一丸。忌热酒热物，超时，禁生冷、鱼腥三日，此方百发百中。

　　 龙虎汤 〔批〕（按此方治热疟，清火之剂） 治热疟，火盛舌卷焦黑，鼻如烟煤，六脉洪数弦紧，此乃阳毒入深所致。先以青布折叠数重，新汲水渍之，搭于心胸之上，须臾再易。

　　如此三次，热势稍退，即服此药，无有不效。

　　柴胡（一钱五分） 黄芩（一钱五分） 半夏（姜制，七分） 石膏（二钱五分） 黄连（一钱五分） 黄柏（一钱二分） 知母（一钱，去毛） 山栀仁（一钱） 粳米（一撮）

　　上锉一剂，生姜一片，大枣二枚，水煎温服。

　　 露姜养胃汤  治久疟不愈，三五日一发。

　　苍术（米泔浸一宿，晒干，一钱） 浓朴（姜炒，一钱） 陈皮（一钱） 草果（一钱）

　　半夏（姜制，一钱） 人参（一钱五分） 茯苓（一钱） 藿香（一钱） 甘草（炙，七分）

　　上锉一剂，乌梅一个，黑枣一个，水煎。先以生姜四两，捣汁露一宿，次日合入煎药，通口服。

　　 养胃丹 〔批〕（按此方治久疟，补虚之剂） 治久疟经年累月，虚弱之症，宜此补之。

　　人参（一两，去芦） 苍术（二两，炒） 白茯苓（一两） 半夏（泡，二两五钱） 陈皮（一两五钱） 藿香（一两） 草果（一两） 浓朴（姜炒，一两五钱） 常山（酒蒸，二两） 甘草（炙，五钱） 乌梅（四十九个，去核）

　　上为末，淡姜汤打糊为丸，如梧桐子大。每服七十丸，仍用淡姜汤送下。

　　  疟饮  治疟久不能愈，名曰 疟，又曰老疟。

　　苍术（泔浸，五钱） 草果（五钱） 桔梗（五钱） 青皮（五钱） 陈皮（五钱） 良姜（五钱） 白芷（二钱） 白茯苓（二钱） 半夏（汤泡，二钱） 枳壳（麸炒，二钱） 甘草（二钱） 桂心（二钱） 干姜（泡，二钱） 苏叶（二钱） 川芎（二钱）

　　上锉，每剂五钱，水煎，入盐少许，空心温服。

　　 黄甲丸 〔批〕（按此方治疟母，消块之剂） 治疟母成块，久不能愈。

　　朱砂（一两） 阿魏（一两） 槟榔（一两） 山甲（一两，酥，炙，炒） 雄黄（五钱） 木香（五钱）

　　上为细末，泡黑豆去皮，捣成泥为丸，如梧桐子大。每服五十丸，淡姜汤送下，忌生冷、鱼腥三日。

　　卷之五

　　痢疾

　　 脉下利之脉，宜微小，不宜浮洪；宜滑大，不宜弦急；宜身凉，不宜身热。经所谓；身凉脉细者生，身热脉大者死。是亦大概言之耳，不可一途而论也。叔和云：下痢微小却为主，脉大浮洪无瘥日。

　　 证夫痢乃湿、热、食积三者，下青、黄、赤、白、黑五色也。湿热伤血分则赤，伤气分则白，气血俱伤，则赤白相兼。黄者食积，黑者湿胜也。其症脐腹 痛，或下鲜血，或下瘀血，或下紫黑血，或下白脓，或赤白相杂，或下如豆汁，或如鱼脑髓，或如屋漏水，里急后重，频欲登厕，昼夜无度。

　　 治治法行气和血，开郁散结。泻脾胃之湿热，消脏腑之积滞。经云：热积气滞而为痢，其初只宜立效散，一服即愈。或木香导气汤，以推其邪，以彻其毒，皆良法也。痢稍久者不可下，胃虚故也。调中理气汤，加味香连丸之类，择便用之。痢多属热，亦有虚与寒者。虚者补之，寒者温之，以神效参香散主之。盖痢之初，邪毒正盛，宜推荡之，不可用粟壳、诃子收涩之药；则淹缠不已。痢之稍久，真气下陷，宜收涩之。不可用巴豆、牵牛通利之剂，用之则必致杀人。又有下痢噤口而不食者，亦有二也。有脾虚，有脾热。脾虚者，参苓白术散，脾热，参连汤，或仓连煎之类。大凡下痢纯红者，如尘腐色者，如屋漏水者，大孔开如竹筒者，唇如朱红者，俱死症也。如鱼脑髓者，身热脉大者，俱半死半生。

　　 方 木香导气汤  治痢疾初起，腹痛，红白相杂，里急后重，发热噤口，不拘老幼，先与一服甚效。

　　大黄（一钱五分） 槟榔（一钱二分） 浓朴（一钱二分） 白芍药（一钱二分） 黄连（一钱二分） 归尾（八分） 茯苓（八分） 朴硝（一钱二分） 木香（五分） 小便赤加滑石（一钱五分） 木通（一钱）

　　上锉一剂，水二钟，煎至八分，滤去渣，空心热服。

　　 闸板丹 （张小庵传）〔批〕（按此方治痢，以推其邪而彻其毒也） 治痢初起，以此丹推荡其邪毒。

　　黄丹（一两，水飞） 黄蜡（一两） 乳香（一钱） 没药（一钱） 杏仁（八个，去皮尖）

　　巴豆（八个，去油）

　　上将五味为末，将黄蜡熔化，后将药末同蜡拌匀，搅冷成块。

　　每服一丸，如黄豆大，空心服。红痢，冷甘草汤下；白痢，冷干姜汤下；水泻，冷米汤下。

　　 立效散 （云林制）〔批〕（按此方治热积气滞而为痢者，以黄连清热，枳壳破气，清平之剂） 治痢，腹中疠痛，赤白相兼，即止。

　　黄连（四两，酒洗，吴茱萸二两，同炒，去茱萸用） 枳壳（二两，麸炒）

　　上为末，每服三钱，空心酒送下。泄泻，米汤下。噤口痢，陈仓米汤下。

　　 调中理气汤  丹溪云：调气则后重自除。此也。

　　苍术（米泔浸，炒） 片术（炒，各一钱） 陈皮（八分） 浓朴（姜炒，七分） 枳壳（一钱） 白芍（炒，一钱） 槟榔（一钱） 木香（八分）

　　上锉一剂，水二盏，煎一盏，滤去渣，空心温服。如赤痢，浓朴、芍药俱不必炒，再加黄连、条芩各一钱五分。白痢只根据本方。

