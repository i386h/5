<!-- { "loadSidebar": true } -->
　　用童男童女便各二桶，入半旧瓦缸内，入净水一桶，柳棍搅千余下，澄半日，待清括去清者半桶，又入水一桶，如前搅、澄，却括一桶。如此七日，一日两次，共十四次，将清水尽倾去，止留秋石，倾放皮纸上，下用杉木板，或柏木板，盛贮晒干。或日晒夜露，取其日精月华；或以人乳拌晒，入丸药内；或单用枣肉为丸，如梧桐子大。每服五七十丸，空心好酒送下。大有补益，善降虚火，其功不可尽述。

　　 取红铅法用室女经血，或首经最佳。以布帛用烧酒洗过晒干用之，以乌梅水澄之，取出，入乳香末少许，乳汁为丸，如樱桃大。每噙一丸，取女人气一口，乳汁送下。治诸虚百损，五劳七伤，神效。

　　 神仙伏气秘法 （刘云传）

　　橐 　先于辰戌时，行安命之功，于右鼻进药吹气。

　　十六 十四 十二 十 八 六 四止次日寅时，行进阳火之功，于左鼻进药吹气。

　　三 五 七 九 十一 十三 十五 十七止于戌时退阴符，仍照行十六至四止。

　　每行之时，先令病患仰面平枕，口噙热水，或乳香酒一口，然后令童女照前数吹之。吹法：先取红铅，用未破身童女所行经脉，以夏布揉洗令净，或净花亦可，榐下晒干。如用时，将热童便洗下，晒干收起。临用时，以童便化开，滴于 小头口边，入鼻内，将大头令童女口噙，使力吹之，如上法。病患候吹气即吸入。童女忌葱、蒜、酸，辣之物，久久行之，能接补天年。行后如觉内热，可服人乳，即能解之。

　　 三元丹  补虚损，接天年。

　　红铅（一两） 人乳（一两） 乳香（一钱） 辰砂（一钱） 秋石（一钱，用童便入瓦器内，用扫净新砖数块入内，浸七日取出，冬天放阴地上，夏月埋土内，要极深，日久自生白石，扫下用）

　　上共为细末，即以人乳调和，将鸡蛋一枚，磕一孔，倾出清、黄不用，纸展干净，将药末入内，封固紧密，放群蛋内，抱三七日取出，丸如梧桐子大，金箔为衣。如干，再添入乳汁为丸。

　　每服三丸，人乳送下，五更空心服，汗出至足为度，不可见风。

　　卷之七

　　痼冷

　　 证痼冷者，谓痼久而冷也。痼者，固也；冷者，寒之甚也。人之脏腑禀受不同，亦或将理失宜，遂致偏废，故方中有痼冷、积热之说。痼冷，中寒也。其病多由真阳虚弱，胃气不实，复啖生冷冰雪、水酪诸寒之物，或坐卧阴寒久湿之地，以致脏腑久痼而冷。其为病也，或手足厥冷；或腹中久痛，溏泄无度；或腰腿重痛，如坐水中；或阴痿不举，寒精自出；或久呕逆，饮食不进；或自汗战栗；或大腑洞泄；或小便频数。此皆痼冷之为病也。

　　 治治之之法，宜温补下元，健脾养胃，祛寒邪，固真气，使阳气得复，阴阳平和，则无偏胜之患而病愈矣。

　　凡脱阳症，或因大吐大泻之后，四肢逆冷，元气不接，人事不省；或伤寒新瘥，误与女人交接。其症小腹紧痛，外肾拳缩，面黑气喘，冷汗自出，是名脱阳证，须臾不救。急用葱烫法，更灸气海（在脐下一寸五分）、关元（在脐下二寸）

　　各五十壮，内服姜附汤、五积散之类。然后可服黑锡丹，或灸男左女右中指一壮，再灸关元穴七壮。

　　凡阴证身静而重，语言无声，气喘难以喘息，目睛不了了，口鼻气冷，水浆不入，大小便不禁，面上恶寒，有如刀刮，先用葱熨法，次服四逆汤。

　　 方 回阳返本汤 （云林制） 治急阴证，手足冷，指甲青，少腹疼痛，外肾挛缩。

　　人参（一钱） 白术（一钱） 干姜（一钱，炒） 丁香（八分） 甘草（一钱） 陈皮（一钱） 半夏（制，一钱） 大附子（制，一钱） 茯苓（八分） 神曲（炒，六分） 白豆蔻（八分） 沉香（五分）

　　上锉一剂，生姜三片，枣二枚，盐少许，水煎服。外于脐上用熟葱贴，冷则复易。外肾并阴囊以绢帛扎住，用炒盐款款烙之。再用炒盐烫胸膈、胁肋、上下小腹。如急阴不省人事，用盐填满脐中，艾火灸之，以醒为度。或大便闭结，以利气丸通之。

　　 敛阳丹  治阴寒痼冷。

　　丁香（一两） 砂仁（一两） 白豆蔻（一两） 红豆（二两） 人参（五钱） 浓桂（一两）

　　大附子（二两） 干姜（一两，炒） 良姜（二两，炒） 均姜（二两，炒）

　　上为末，好酒煮米糊为丸，如梧桐子大。每服五七十丸，空心温酒送下。

　　 黑豆酒  治症同前。

　　黑豆不拘多少，锅内炒熟，以好酒淬之，就以碗盖，勿令泄气，候温饮酒，大效。

　　 回春散 （杨小川传） 治阴冷如神。歌曰：一钱白矾八分丹，二分胡椒细细研，焰硝一分共四味，酾醋调和手内摊。男左女右合阴处，浑身是汗湿衣衫，此方用者如神效，不义之人不可传。

　　 助阳散 （秘方） 治极冷急症。

　　芥菜子（七钱） 干姜（三钱）

　　上为末，水调作一饼贴脐上，以绢帛缚住，上置盐以烫斗烫之数次，汗出为度。又将病患小便，攀阴茎，往上尽头处，用艾炷灸七壮，神效。

　　 回阳丹 （秘方）

　　干姜（一两） 牡蛎（一两）

　　上为细末，以火酒调稠，搽手上，男子用双手揉外肾即愈，女子以男子手搽药，急按两乳，仍揉擦热，汗出则愈。

　　 固阳膏 （秘方） 治因女色，致成阴证。

　　生白矾（三钱） 黄丹（二钱） 干姜（五钱） 母丁香（十个） 胡椒（十五粒）

　　上为末，用醋和得所，以男左女右手握药搭脐上，被盖少顷，汗出即愈。

　　卷之七

　　虚劳

　　 脉虚劳之脉，或浮大，或弦数。大者劳也，弦者亦劳。大弦易治，血气未衰，可敛而正也。弦者难治，血气已耗而难补。双弦则贼邪侵脾，加数则殆矣。又曰：骨蒸劳热，脉数而虚，热而涩少，必殒其躯，加汗加嗽，非药可除。

　　 证夫劳之为言，言剧也，故以劳瘵为难治之疾。古方虽分六极、六损、五劳、七伤、五尸、九虫、十疰、二十四蒸之症种种不同，大抵皆由少年之时，嗜欲无节，起居不时，或七情六淫之所伤，或饮食劳倦之有过，渐至真阴衰虚，相火炽焰，火旺则销烁真阴，而发蒸蒸之燥热也。盖火冲于上焦者，发热之中，则兼咳嗽喘急，吐痰吐血，肺痿肺痈等症；其火结于下焦者，发热之中，则兼淋浊结燥，遗精盗汗，惊悸腹痛等症也；妇人则兼月水不通之类。及其火炽既久，气必伤矣。伤则不能运化水谷，水谷停留，而湿热生虫生积之由也。虫积日深，变异莫测，啮人心肺，蚀人脏腑精华，殆莫能救矣。况其亲炙之人，熏陶日久，受其恶气，多遭传染，是曰传尸，即前所谓九虫、十疰、二十四蒸之类是也，得病日浅，犹当施治，姑息日久，或至发热不休，形体 羸，真气将脱，事不及矣。

　　 治治之之法，惟滋阴降火，是澄其源也；消痰和血，取积追虫，是洁其流也。及灸膏肓、崔氏四花穴，无有不效。近世以来，多以紫河车加补肾清心退热之药治之，获效者亦多矣。医者可不以补虚为主，而兼去邪矣乎！凡阴虚证，每日午后恶寒发热，至晚亦得微汗而解，脉必虚濡而数，绝类疟疾。但疟脉弦，而虚脉大，为辨耳。若误作疟疾治之，多致不救。

　　 方 滋阴降火汤  王节斋曰：男子色欲过度，损伤精血，必致阴虚火动之病，睡中盗汗，午后发热，哈哈咳嗽，怠倦无力，饮食少思。甚则痰涎带血，咯血唾血，或咳吐衄血，身热，脉沉数，肌肉消瘦，此为劳瘵，最重难治。轻则用药数十剂，重者期以岁年，然必须病患爱命，坚心定志，绝房室，息妄想，戒恼怒，节饮食，以自培其根。不则虽服良药，亦无用也。此病治之于早，犹为不易；若到肌肉消尽，沉困着床，六脉躁疾，则更难为矣。此方治色欲症，先见潮热盗汗，咳嗽倦怠，趁早服之，愈可必矣。

　　当归身（酒洗，一钱二分） 川芎（一钱） 白芍药（酒炒，一钱） 生地黄（酒洗，五分） 熟地黄（姜汁炒，一钱） 天门冬（汤泡，去心，一钱） 黄柏（蜜炙，七分） 知母（蜜炙，一钱） 陈皮（七分） 白术（一钱三分） 干姜（炒黑，三分） 甘草（炙，五分）

　　一方去干姜，加玄参、贝母、麦门冬、五味子，甚效。

　　上锉一剂，生姜煎，加竹沥、童便、姜汁同服。若咳嗽甚，加紫菀、款冬花、五味子、杏仁。喘，加桑白皮。若痰多，加制半夏、贝母、栝蒌仁、白茯苓。若潮热甚，加柴胡、知母、地骨皮。若盗汗多，加酸枣仁、牡蛎、浮小麦。若遗精梦滑。加龙骨、牡蛎、山茱萸肉。若赤白浊，加白茯苓、黄连。若兼衄血咳血，出于肺也，加桑白皮、黄芩、山栀子。若兼嗽血痰血，出于脾也，加桑白皮、贝母、黄连、栝蒌仁。

　　若兼呕吐血，出于胃也，加山栀子、黄连、干姜、蒲黄、韭汁、姜汁。若兼咯唾血，出于肾也，加桔梗、玄参、侧柏叶。

　　此症属火，大便多燥，然当愈加撙节爱养，勿令泄泻。若脾胃一坏，则前项寒凉之药难用矣。倘遇如斯，急服理脾固本健胃之剂。

　　 理脾固本汤白术（炒，一钱） 白茯苓（一钱） 陈皮（八分） 半夏（制，八分） 神曲（炒，一钱）

　　麦芽（炒，一钱） 甘草（炙，七分）

　　上锉一剂，姜、枣煎服。候脾胃气固，然后用前本病药。

　　 清离滋坎汤 （云林制）〔批〕（按此方治劳瘵阴虚火动者） 治阴血虚相火旺，盗汗潮热，咳嗽吐痰，一切虚劳等症，并加治之。

　　生地黄（二钱） 熟地黄（二钱） 天门冬（一钱） 麦门冬（一钱） 当归（酒洗，一钱） 白芍（酒炒，一钱） 山茱萸（酒蒸，去核，一钱五分） 干山药（一钱） 白茯苓（八分） 白术（土炒，一钱） 牡丹皮（一钱二分） 泽泻（八分） 黄柏（蜜炒，八分） 知母（蜜炒，八分） 甘草（炙，七分）

　　上锉一剂，水煎服。嗽盛，加紫菀、款冬花。痰盛，加贝母、栝蒌仁。热盛，加地骨皮。心下怔忡，加远志、酸枣仁。吐血，加山栀子、茅花。鼻衄，加桑白皮、韭汁。

　　 东实两虚泻南补北汤  治酒色过度，妄泄真阴，阴虚火动，火旺痰多，发热咳嗽，咯血唾血等症。

