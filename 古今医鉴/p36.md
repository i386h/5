<!-- { "loadSidebar": true } -->
　　南星（四两，胆制） 半夏（二两） 防风（一两） 荆芥（七钱） 天麻（一两）皂荚（一两） 香附（一两） 青皮（一两） 猪苓（一两） 泽泻（一两） 赤茯苓（一两） 白茯神（一两） 白术（一两） 细辛（七钱） 麦门冬（一两）

　　上锉，每剂一两，姜水煎服。

　　 清神丹 （秘方） 治症同前。

　　石菖蒲（去毛，二两） 辰砂（六钱，研细，水飞过，以一半为衣）

　　上为末，猪心血打面糊为丸，如桐子大。每服七八十丸，空心白汤送下，服前育魂丹除根。

　　 壮胆星朱丹 （太医院传）

　　朱砂（一两，水飞） 胆星（二两） 石菖蒲（二两） 牛黄（五钱） 麝香（五分） 猪心（七具，用血）

　　上为细末，竹沥、猪心血和丸，如梧桐子大。每服七八十丸，空心白汤送下。

　　 丑宝丸 （太医院传）〔批〕（按此方治痫专攻之剂） 祛风清火，顺气豁痰，益志除惊，安魂定魄。一切怔忡痫 ，难状之疾，并皆调治。

　　牛黄（五钱） 琥珀（一钱） 辰砂（一钱，为衣） 雄黄（一钱） 胆星（一两） 礞石（五钱，火 ） 沉香（一钱五分） 犀角（一钱五分） 黄芩（二两，炒） 大黄（二两，酒蒸）

　　天麻（五钱，姜炒） 石菖蒲（一两） 僵蚕（七钱，姜炒） 蝉蜕（五钱，去足） 猪心（二具，用血）

　　上为末，竹沥、猪心血和丸，如绿豆大。每服六七十丸，临卧薄荷汤下。

　　卷之八

　　健忘

　　 证夫健忘者，陡然而忘其事也，尽心力而思量不来，为事有始无终，言谈不知首尾，皆主于心脾二经。盖心之官则思，脾之官亦主思。此由思虑过多，伤于心则血耗散，神不守舍；伤于脾则胃气衰惫，而虑愈深。

　　二者皆令人事卒然而忘也。盖心生血，因血少不能养其真脏，或停饮而气郁以生痰，气既郁，脾不得舒，是病皆由此作。

　　 治然治之法，必先养其心血，理其脾土，凝神定智之剂以调理。

　　亦当以幽闲之处，安乐之中，使其绝于忧虑，远其六淫七情，如此日渐安矣。

　　 方 归脾散  治忧思过度，劳伤心脾，令人转盼遗忘，心下怔忡。

　　黄 （炙） 人参 白术 茯神（去木） 当归 远志 酸枣仁 龙眼肉（各二钱二分） 木香（一钱） 甘草（炙，五分）

　　上锉作一剂，姜、枣煎服。

　　 加减补心汤  治诸虚健忘等证。

　　人参（三钱） 白术（三钱） 陈皮（五钱） 白茯苓（五钱） 当归身（五钱） 白芍（五钱，炒） 生地黄（五钱） 远志（泡，去心，五钱） 石菖蒲（三钱） 麦门冬（去心，五钱） 酸枣仁（五钱，炒） 甘草（三钱） 黄柏（酒炒，五钱） 知母（酒炒，五钱）

　　上锉一剂，水煎服。

　　 加味定志丸 （陈白野方） 治健忘。

　　当归身（酒洗） 川芎 白芍药 生地黄（酒洗，切，各二两） 人参（六钱）石菖蒲（二两） 远志（甘草水泡，去骨，姜汁炒，三两）

　　上为细末，炼蜜为丸，如梧桐子大。每服二钱，临卧白汤送下。

　　 紫河车  治癫狂健忘，怔忡失志，及恍惚惊怖入心，神不守舍，多言不定，此药大能安心、养血、定神。

　　 聪明汤  治不善记而多忘者。

　　白茯神 远志肉（甘草水泡） 石菖蒲（去毛，一寸九节者佳）

　　上各三两，制后共为极细末。每日用三五钱，煎汤，空心食后服，一日不拘数次。久久服之，能日诵千言。

　　 状元丸  治健忘，开心通窍，定智宁神多记。

　　石菖蒲（去毛，一寸九节者佳） 地骨皮（去木） 白茯神（去皮、木） 远志肉（甘草水泡，去心，各一两） 人参（去芦，三钱） 巴戟天（去骨，五钱）

　　上为末，用白茯苓去皮二两，粘米二两，共打粉，外用石菖蒲三钱，打碎，煎浓汤，去渣，煮糊为丸。每日食后、午时、卧时服三十五丸。

　　卷之八

　　怔忡、惊悸

　　 脉心中惊悸，脉必大结，饮食之悸，沉伏动滑。

　　 病夫怔忡者，心中躁动不安，惕惕然如人将捕是也。多因富贵戚戚，贫贱不遂所愿而成。属血虚，有虑便动；属虚，时作时止者。痰因火动，瘦人多是血少，肥人属痰。

　　夫惊悸者，蓦然而跳跃，惊动如有欲厥之状，有时而作者是也，属血虚。或时觉心跳，亦是血虚。盖人之所主者，心；心之所养者，血。心血一虚，神气不守，此惊悸之肇端也。又曰：惊者，恐怖之谓。怔忡、健忘、惊悸三证，名异而病同。

　　 方 朱砂安神丸  治血虚心烦懊 ，惊悸怔忡，胸中气乱。

　　朱砂（五钱，水飞过，另研） 黄连（酒洗，六钱） 生甘草（炙，二钱半） 生地黄（一钱半） 当归（二钱半）

　　上为细末，蒸饼为丸，如黍米大。每服三五十丸，食后、临卧津咽下。

　　 安神补心汤当归（一钱二分） 川芎（七分） 白芍（一钱，炒） 生地黄（一钱二分） 白术（一钱）

　　茯神（一钱二分） 远志（甘草水泡，去心，八分） 酸枣仁（炒，八分） 麦门冬（去心，二钱） 黄芩（一钱二分） 玄参（五分） 甘草（三分）

　　一方去远志、麦门冬、黄芩、玄参，加陈皮、柏子仁、酒炒黄连，锉一剂，水煎服。

　　 养心汤  治忧愁思虑伤心，惊悸不宁，及勤政劳心，痰多少睡，心神不足。

　　黄 （蜜炙，八分） 白茯苓（一钱） 茯神（一钱） 半夏曲（六分） 当归（一钱）

　　川芎（七分） 甘草（炙，三分） 辣桂（少许） 远志（去心，姜汁炒，八分） 柏子仁（七分） 五味子（十四个） 酸枣仁（炒，七分） 人参（五分） 生地黄（一钱）

　　上锉，姜、枣煎，食前服。治停水怔忡，加槟榔、赤茯苓。

　　 参归腰子  治心气怔忡而自汗者，不过一二服即愈。

　　人参（五钱） 当归（五钱） 猪腰子（一个）

　　上先将以腰子用水二碗，煎至一碗半，将腰子细切，入二味药，同煎至八分。吃腰子，以药汁送下。有吃不尽腰子，同上二味药渣焙干，为细末，山药糊为丸，梧子大。每三五十丸，米汤下。

　　 琥珀定智丸 （刘尚书方） 专补心生血，定魄安魂，扶肝壮胆，管辖神魂。惊战虚弱，气乏之病，并皆治之。

　　南星（半斤，先将地作坑，用炭十斤，在坑内烧红，去灰净，用好酒十余斤倾在坑内，大瓦盆盖覆周遭，以炭火拥定，勿令泄气，次日取出为末） 真琥珀（一两，皂角水洗去油） 大朱砂（二两，公猪心割开，入内，用线缚住，悬胎煮酒二碗） 干人乳（用姜汁制） 好拣参（去芦，三两） 白茯苓（去皮，三两） 白茯神（去皮、木，三两） 石菖蒲（二两，猪胆汁炒） 远志（水泡过，去心，二两，猪胆煮过，晒干，再用姜汁制）

　　上为末，炼蜜为丸，如梧子大。每夜卧时，盐汤送下五七十丸。

　　 晒干人乳法  用人乳数碗，入瓦盘内，莫搅动，四周晒干刮一处，干则再刮，乳干以姜汁拌，晒用。

　　 镇心汤 （云林验方） 治心慌立应。

　　当归（一钱二分） 川芎（七分） 生地黄（八分） 片芩（八分） 黄连（六分） 栀子仁（七分，炒） 酸枣仁（一钱，炒） 远志（一钱，制） 麦门冬（去心一钱） 白芍（八分）

　　上锉一剂，生姜煎服。

　　卷之八

　　虚烦

　　 病夫虚烦者，心胸烦扰而不宁也。多是体虚之人，摄养有乖，荣卫不调，使阴阳二气有所偏胜也。又或阴虚而阳盛，或阴盛而阳虚。《内经》曰：阳虚则外寒，阴虚则内热；阳盛则外热，阴盛则内寒。令之虚烦，多是阴虚生内热所致。虚劳之人，肾水有亏，心内火蒸，其烦必躁；吐泻之后，津液枯竭，烦而有渴。惟伤寒大病之后，虚烦之证，却无霍乱，临病宜审之。

　　巢氏《病源》曰：心烦不得眠，心热也，但虚烦不得眠者，胆冷也。

　　 方 温胆汤  治病后虚烦不得卧，及心胆虚怯，触事易惊，短气悸乏，或复自汗，并治。

　　半夏（七钱） 竹茹 枳实（各三钱） 陈皮（四钱半） 白茯苓（去皮） 甘草（炙，二钱二分半）

　　上锉作一剂，姜、枣煎服。

　　一方加酸枣仁、炒远志肉、五味子、熟地黄、人参。

　　 竹叶石膏汤 （方见伤寒） 治大病后，表里俱虚，内无津液，烦渴心躁，热与伤寒相似，但不恶寒，身不疼痛，不可汗下，宜服之。

　　卷之八

　　不寐

　　 病不寐有二种：有病后虚弱，及高年人阳衰不寐者；有痰在胆经，神不归舍，亦令不寐。

　　 治虚者，用六君子汤加炒酸枣仁、黄 ；痰者，用温胆汤减竹茹一半，加南星、炒酸枣仁；伤寒不寐者，当求之本门。

　　酸枣仁炒熟，便补胆虚寒不眠；生用，便泻胆实热而多睡。

　　惊悸、健忘、怔忡、失志不寐、心风，皆是胆涎沃心，以致心气不足。若用凉剂太过，则心火愈微，痰涎愈盛，而病益深，宜理痰气。

　　 方 高枕无忧散 （云林制） 治心胆虚怯，昼夜不睡，百方无效，服此一剂如神。

　　人参（五钱） 软石膏（三钱） 陈皮 半夏（姜汁浸炒） 白茯苓 枳实 竹茹麦门冬 龙眼肉 甘草（各钱半） 酸枣仁（炒，一钱）

　　上锉，水煎服。

　　 温胆汤 （方见虚烦） 治大病虚烦不得眠，此胆寒也，根据本方，加人参、茯神、远志尤良。

　　 酸枣仁丸  治胆气实热，痰迷不睡。

　　酸枣仁（炒，二两） 柏子仁（炒，另研，三两） 远志（去心，三两） 生地黄（酒洗，五钱） 防风（三两，去芦） 枳实（五钱） 青竹茹（二钱半）

　　上为末，炼蜜为丸，如梧子大。每服七十丸，不拘时，热水下。

　　治劳心胆冷，夜卧不睡。

　　定志丸加炒酸枣仁、炒柏子仁，共为末，蜜丸如梧子大，朱砂、乳香为衣。每服五十丸，枣汤送下。

　　卷之八

　　便浊

　　 脉两尺脉洪数，必便浊遗精。心脉短小，因心虚所致，必遗精便浊。

　　 病夫赤、白浊者，由肾水虚少，膀胱火盛，小便去涩，所以成浊也。盖思虑过度，嗜欲无节，俾心肾不交，精元失守，为赤、白二浊之患焉。赤者，心虚有热，由思虑而得之；白者，肾虚有寒，因嗜欲而致也。河间谓白浊亦属乎热，丹溪谓胃中浊气下流，渗入膀胱。赤者，湿热伤血分；白者，湿热伤气分。

