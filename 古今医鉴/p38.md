<!-- { "loadSidebar": true } -->
　　小便不禁，或频数，古方多以为寒，而以温涩之药，殊不知属热者多。盖膀胱火邪妄动，水不得宁，故不能禁而频数来也，故年老人多频数者，是膀胱血少，少阳火偏旺也。治法当补膀胱阴血，泻火邪为主，而佐以收涩之药，如牡蛎、山茱萸、五味子之类，不可用温药也。病本属热，故宜泻火；因水不足，故火动而致小便多，水益虚矣，故宜补血。补血泻火，治其本也；涩之收之，治其标也。

　　 治五淋用补中益气汤有殊效。按此方治淋，多谓膀胱之气虚损，不能运用水道，故滞而不通而成诸淋也。用此养元气，故有效焉。

　　 方 五淋散  治肺气不足，膀胱有热，水道不通，淋沥不出，或尿如豆汁，或如砂石，或冷淋如膏，或热淋尿血。

　　赤茯苓（一钱二分） 赤芍药（二钱） 山栀子（二钱） 当归（一钱） 甘草（五分） 条黄芩（六分）

　　一方加生地黄、泽泻、木通、滑石、车前子（各等分）

　　上锉散，水煎，空心服。

　　 八正散  治心经蕴热，脏腑闭结，小便赤涩，癃闭不通，及热淋血淋；如酒后纵欲而得者，则小便将出而痛，既出而痒，以此药主之。

　　车前子 瞿麦 蓄 滑石 山栀仁 大黄 木通 甘草（各等分）

　　上锉作剂，灯心煎，空心服。小便淋滴，频数无度，加牛膝。

　　 琥珀散 （太医院传） 治血淋神方。

　　琥珀（二两） 当归（一两半） 蒲黄（二两） 生地黄（一两半） 瞿麦（一两） 血余（四两，烧灰） 栀子（一两） 大、小蓟（各一两半） 甘草（三钱） 酸浆草（自然汁五碗）

　　上共研为末，将酸浆草汁和诸药晒干，为末。每服三钱，空心米饮调下。

　　 阿胶散 （秘方） 治血淋。

　　阿胶（二两，炒） 猪苓 泽泻 赤茯苓 滑石（各一两） 车前子（五钱）

　　上锉水煎，空心服。

　　治血淋，用干柿饼烧存性，为末。每服二钱，空心米饮调下。

　　 高尚书方  治小便下血，多是湿热。

　　五苓散加苍术三分，一剂而愈。

　　 散滞茴香汤 （党都堂传） 治诸淋，并妇人赤白带下。

　　小茴香（一钱） 当归（一钱） 乌药（一钱） 荆芥穗（一钱） 黄连（一钱） 木通（一钱） 扁竹（一钱） 砂仁（八分） 薄荷（八分） 香附子（五分）

　　上锉一剂、淡竹叶十片，水煎，空心温服。

　　 琥珀郁金丸  治水火不既济，膀胱因心火所炽而浮，囊中积热，或癃闭不通，或遗泄不禁，或白浊如泔水，或膏淋如脓，或如栀子汁，或如砂石米粒，或如粉糊相似，疼痛不已，俱热证也，此药治之。

　　黑牵牛（头末，二两，炒） 大黄（酒浸，二两） 黄连（一两） 黄芩（二两） 郁金（一两） 滑石（四两） 真琥珀（二两，研） 茯苓（四两）

　　上共为末，水丸如梧子大，每服五十丸，空心熟水下。

　　 六味地黄丸  治老人虚寒者，患死血作淋，痛不可忍，倍茯苓、泽泻。又治小便频数不禁，去泽泻，用益智仁。

　　〔批〕（按此方治诸淋之剂） 治冷淋诸药不效，用四君子汤加猪苓、泽泻、木通，连进二服。又以菟丝子研极细，用鸡翎管吹入小便孔内，极效。

　　 通关丸  治小便不通，热在下焦血分，兼治诸淋。

　　黄柏（二两，酒炒） 知母（二两，酒炒） 肉桂（三钱） 滑石（二两） 木通（一两）

　　上为末，水丸梧子大。每服百丸，白水下。

　　一方治小便不通，腹胀疼痛欲死，野地蒺藜子不拘多少，焙黄色为末，温黄酒调服。

　　一方用蚯蚓五七条，研烂，投凉水一碗，搅匀，澄清去泥滓，饮水，实时通。大解热疾，不知人事，欲死者服之，立效。

　　一方用顷麻烧灰存性，为末，黄酒调服，登时就通。

　　一方用皮硝煎化，青布蘸水搭脐上，并上便上，热则易之，即通。

　　若小便不通，两尺脉俱沉微，乃阴虚也，曾服通滑之药不效者，用大附子一个，重一两者，炮，去皮脐，盐水浸透；泽泻切，作四剂，每剂灯草七根，煎服。

　　治小便不通，诸药无效，或转胞至死，此法用之，小便自出。用猪尿胞一个，倾出水，用鹅毛去头尾，插入窍孔内，线缚定，以口吹气，令满胞，内线管下再扎住，将管口放在小便头上，向孔窍解后下线，手搓其气透里，小便自然出，神效。

　　〔批〕（按此方治小便不通之剂） 一阴阳关格，前后不通，寻常通利，大腑小水自行，中有转胞一证，诸药不效，失救则胀满，闷乱而死，予尝以甘遂末，水调敷脐下，内以甘草节煎汤饮之，及药汁至脐，二药相反，胞自转矣，小水来如泉涌，此急救之良诀也。

　　 缩泉丸  治脬气不足，小便频数，一日夜百余次。

　　益智仁 天台乌药（大如臂者）

　　上各等分，为末，酒煮山药打糊为丸，如梧子大，每五七十丸，卧时盐汤送下。

　　 既济丸  治小便不禁。

　　菟丝子（酒制） 益智仁（炒） 茯苓 韭子（炒） 肉苁蓉（酒洗） 当归 熟地黄（各五钱） 黄柏 知母（各盐酒炒，三钱） 牡蛎（ ） 石枣（酒蒸，去核，各三钱） 五味子（一钱）

　　上为末，面糊为丸。每百丸，空心盐水下。

　　一方治小便不禁有热者，用去桂五苓散，加黄连、黄柏、栀子、石枣、五味子，水煎服。

　　一方治虚弱不禁，用五苓散合四物汤，加石枣、五味子，水煎，空心服。

　　一方治遗尿失禁，破故纸炒为末，每服二、三钱，空心热水调下。又宜气海穴灸之。

　　一方〔批〕（按此方治小便不禁之剂） 治夜多小便，益智仁二十个，和皮锉，赤茯苓二钱，水煎，临睡热服。虚老人，宜八味地黄丸加益智仁，去泽泻。

　　卷之八

　　关格

　　 脉两寸俱盛，四倍以上。经曰：人迎大四倍于气口，大四倍于人迎，名曰关。此谓俱盛四倍，盖以其病甚，而至于上则遏绝，下则闭塞，关格俱病者言之。

　　 病夫关格者，谓膈中觉有所碍，欲升不升，欲降不降，欲食不食，此为气之横格也。必用吐以提其气之横格，不必在出痰也。有痰以二陈汤探吐之，吐中便有降。有气虚不运者，补气药中升降。

　　丹溪曰：此证多死，寒在上，热在下也。寒在胸中，遏绝不入，无入之理，故曰格；热在下焦，填塞不通，无出入之由，故曰关。格则吐逆，关则不得小便。

　　《内经》曰：人迎与气口俱盛，四倍以上为关格。关格之脉，羸不能极于天地之精气，则死矣。

　　 方 两枳三陈汤  治关格，上焦痰壅，两手脉盛是也。

　　陈皮 半夏（各二钱） 白茯苓（一钱半） 南星 枳壳 枳实 甘草（各一钱）

　　上锉一剂，水煎服。用鹅毛于病患咽喉探吐之，如病虚弱，不可用也。

　　一方 治关格吐逆，小便不通，藿香平胃散合五苓散，加姜、枣煎服。

　　卷之八

　　闭结

　　 脉多伏沉而结。脾脉沉数，下连于尺，为阳结；二尺脉虚，或沉细而迟，为阴结；右尺脉浮，为风结。老人虚人脉结。脉雀啄者不治。多面黄可候。

　　 病夫闭结者，大便不通。《内经》云：北方黑色，入通于肾，开窍于二阴，藏精于肾。又云：肾主大便，大便难者，取足少阴，夫肾主五液，津液润，则大便如常。若饥饱失节，劳役过度，损伤胃气，反食辛热浓味之物，而助火邪，伏于血中，耗散真阴，津液亏少，故大便结燥。然结燥之病不一，有热燥，有风燥，有阳结，有阴结，又有年老气虚，津液不足而结燥者。法云肾恶燥，急食辛以润之，结者散之。如少阴不得大便，以辛润之；太阴不得大便，以苦泻之。阳结者散之，阴结者温之。仲景云：小便利而大便硬，不可攻下，以脾约丸润之。食伤太阴，腹满而食不化，腹响而不能大便者，以苦泄之；如血燥而不能大便者，以桃仁、酒制大黄通之；风结燥者，以麻仁、大黄利之；如风滞而不通者，以郁李仁、枳实、皂角仁润之。大抵治病必究其原，不可一概、用巴豆、牵牛之类下之，损其津液，结燥愈甚，复下复结，极则以至导引于下而不通，遂成不救噫，可不慎哉？ 治凡脏腑之闭，不可一例治疗，有虚实之分。胃实而闭者，能饮食，小便赤，当以利气丸、三黄丸、脾药丸之类下之；胃虚而闭者，不能饮食，小便清利，浓朴汤主之。盖实，闭物也；虚，闭气也。

　　若胃中停滞寒冷之物，大便不通，心腹作痛者，备急丹主之；若食伤太阴，气滞不通者，利气丸主之。

　　大便闭，服承气汤之类不通者，以四物汤加槟榔、枳壳、桃仁、红花。

　　 方 润肠汤 （秘方） 治虚老人大便闭结。

　　蜂蜜（一两） 香油（五钱） 朴硝（一撮）

　　上合一处，水一钟，煎数服，温服。

　　 东流饮 （谷同知传）〔批〕（按此方治实热闭结之剂） 治大便热结闭塞良方。

　　细茶（一撮） 生芝麻（一撮） 生桃仁（七枚） 大黄（一钱，或二、三钱） 甘草（五分）

　　上用长流水，生擂碎服，立效。

　　 浓朴汤 〔批〕（按此方治胃虚闭结之剂） 治胃虚而闭，不能饮食，小便清利。

　　浓朴（姜汁炒，二钱六分） 白术（四钱） 枳实（面炒，一钱半） 陈皮（二钱） 半夏（一钱八分） 甘草（炙，二钱）

　　上锉作二剂，每生姜三片，煎，食远温服 三和汤  治七情之气结于五脏，不能流通，以致脾胃不和，心腹痞闷，大便闭结。

　　羌活 紫苏（去梗） 木瓜 沉香（各一钱） 木香 白术 槟榔（各七分半）

　　川芎 甘草（炙） 陈皮（各七分半） 大腹皮（一钱）

　　上锉一剂，水煎，不拘时服。

　　 六磨汤 〔批〕（按此方治气滞闭结之剂） 治气滞腹急，大便闭结。

　　沉香 木香 槟榔 乌药 枳壳 大黄上各磨浓汁，合一处，重汤煮，温服之，即通。

　　 通幽汤  治大便难，幽门不通，上冲吸门不开，噎塞不便燥闭，气不得下，治在幽门，以辛润之。

　　当归（一钱） 生地黄 熟地黄 甘草（炙，各五分） 升麻 桃仁（各一钱）

　　红花（三分） 大黄（煨） 火麻仁（各三钱）

　　上作一剂，水煎去渣，调槟榔末五分，食前稍热服。

　　 润肠丸  治老人血少，肠胃干燥，大便闭结，几日不行，甚至七八日难下，色如猪粪，小如羊粪者。

