<!-- { "loadSidebar": true } -->
　　 治肠风下血，必在粪前，是名近血。色清而鲜，其脉必浮，宜败毒散主之。脏毒下血，必在粪后，是名远血。色黯而浊，其脉必沉滞，香连丸主之。脏寒下血无痛，脉沉微。经云：阳虚阴必走，宜以姜、桂之类，温则血归经也。积热下血，纯下鲜血，甚则兼痛，脉洪数，宜三黄丸主之，或败毒散加黄连。肠风者，邪气外入，随感随见，所以其色清也；脏毒者，蕴积毒，久而始见，所以其色浊。治肠风，以散风行湿药；治脏毒，以清湿凉血药。又要看其虚实、新久之不同，新者、实者宜降之，泻之；虚者、久者宜升之，补之。故治法有所异也。

　　 方 枳壳散  治大便下血。

　　枳壳（二两，炒） 黄连（一两） 槐花（五钱，炒） 地榆（五钱） 白芍（一两） 甘草（二钱半）

　　上锉五剂，水煎，空心服。

　　一方加当归、生地黄、防风（各五钱）

　　 海上方  治肠风下血，痔漏，脱肛。

　　丝瓜根经霜一二次，收采洗净，夜露十余宿，悬当风处阴干，每服三五钱，锉散，水煎热，去渣，滴香油如钱大，空心温服。忌鸡、烧酒，一日一服，即放。

　　 干柿散  治肠风、脏毒、肠 神效。

　　干柿不拘多少，焙干，烧存性。每服二钱，米饮调下。

　　 槐黄丸 （周后峰传） 治肠风、脏毒、便血、痔漏，神效。

　　黄连（四两，酒炒） 槐花（四两，炒）

　　上为末，入猪大肠头长一尺，内扎住，用韭菜二斤，水同煮烂，去菜用肠药，捣烂，丸如梧子大。如湿加神曲丸，每服八十丸，空心米汤下。

　　 解毒四物汤 （京师传）〔批〕（按此方治下血虚弱之剂） 治大便下血，不问粪前、粪后，肠风、脏毒等证。

　　当归（酒洗，八分） 川芎（五分） 白芍（炒，六分） 生地黄（一钱） 黄连（炒，六分） 黄芩（炒，八分） 黄柏（炒，七分） 栀子（炒黑，七分） 地榆（八分） 槐花（炒，五分） 阿胶珠（六分） 柏叶（炒，六分）

　　上水煎，空心服。腹胀，加陈皮六分。气虚，加人参三分，白术三分，木香三分。肠风，加荆芥五分。

　　气下陷，加升麻五分。心血不足，加茯苓六分。虚寒，加炒干姜五分。

　　卷之八

　　脱肛

　　 病夫脱肛者，肛门翻出也，乃虚寒下脱。其病或由肠风、痔漏久服寒凉，坐弩而下脱；或因久痢里急，窘迫而脱下；又有产妇用力过多，及小儿叫号怒气，久痢、久泻不止，风邪袭虚而脱也。盖肺与大肠为表里，肛者，大肠之门，肺实热则闭结，肺寒虚则肛出。肾主大便，故肺肾虚者，多有此证。

　　 治若大肠湿热，用升阳除湿汤；若血热，用四物汤加条芩、槐花；血虚，四物汤加白术、茯苓，兼痔，加槐花、黄连、升麻；虚热，用补中益气汤加芍药；肾虚，六味地黄丸。

　　 方 升阳除湿汤  自下而上者，引而竭之。

　　柴胡 升麻 防风 猪苓 泽泻 苍术 陈皮 神曲（炒） 麦芽（炒） 甘草上锉水煎，空心温服。胃寒肠鸣，加益智、半夏。

　　 提气散黄 人参 白术 当归 白芍 干姜（炮） 柴胡 升麻 羌活 甘草上水煎服。

　　治肛门边肿硬痛痒。

　　用白矾三分，碎研，用热童便二盏，化开，洗痔上，一日二三次洗之。

　　 二槐丹 （刘桐川传） 治脱肛。

　　槐角 槐子（各等分）

　　上为末，生羊血调成块，晒干，或微焙干，毋令血热。每服二钱，空心黄酒送下。

　　 秘方用鳖一个，水煮留汤洗肛，将鳖食之。又留骨烧存性，敷肛上，神效。

　　治脱肛。

　　用乌龙尾、鼠粪和之，烧烟于桶内，令坐其上，熏之数次即上，不脱为效。

　　卷之八

　　腋气

　　 方 乌龙丸 （许昌徐宪副方） 治腋气神方。

　　当归（一两，酒洗） 怀生地黄（一两，捣烂） 白茯苓（二两，去皮） 连蕊（五钱，焙） 枸杞子（一两，炒） 石莲肉（一两，焙） 丁香（五钱） 木香（五钱） 青木香（五钱） 乳香（五钱） 京墨（五钱） 冰片（一分半，研）

　　上为末，用陈米饭、荷叶包烧过，捣烂，入地黄为丸，如黄豆大。麝香一分，黄酒化为衣。每服三四十丸，临卧半饥半饱，用砂仁一二分炒，入黄酒内送下。妇人加乌药三钱醋炒，香附米三钱童便炒。

　　 收功后药 （徐宪副传）

　　人参 当归 生地黄 乳香 没药 官桂 木香（各一钱） 麝香（八味用酒浸过） 青皮 陈皮 白芷 良姜 麻黄 米壳 甘草（各一钱）

　　上锉，水煎服，出汗，外用川椒、枯矾各一两为末，擦腋下。终身忌鳜鱼、羊肉，去大小便不可与女同厕。

　　 秘传奇方  治体气。

　　大田螺（一个） 巴豆（去壳） 胆矾（一豆许） 麝香（少许）

　　上将螺用水养三日，去泥土，揭起螺靥，入矾、豆、麝在内，以线拴住，放瓷器内，次日化成水，须五更时，将药以手自抹腋下，不住手抹药，直候腹内欲行脏腑，却住手。先要拣空地面，去大便，黑粪极臭，是其验也。以浓土盖之，不可令人知之。如不尽，再以药水抹之，又去大便，以日用后药擦之，永去病根。

　　枯矾（一两） 蛤粉（五钱） 樟脑（一钱）

　　上为末，每以少许擦之。

　　治体气方枯矾（一钱） 轻粉（三分） 蛤粉（二钱） 密陀僧（五分）

　　上为末，研匀，每少许擦之。

　　卷之八

　　诸虫

　　 方 化虫丸  治虫咬心痛并腹中痛，有块按之不见往来，痛无休止。

　　鹤虱（三钱） 胡粉（炒） 枯矾 苦楝根 槟榔（各五钱）

　　上为末，面糊丸，如梧子大。每十五丸，米饮，入真芝麻油一二点，打匀服之。其虫下者化为水，大者自下。

　　 下虫散  治大人、小儿腹内有虫。

　　使君子（一钱，去壳） 槟榔（一钱） 雄黄（五分）

　　上为末，每服大人二钱，苦楝根煎汤下。

　　 遇仙丹 （古方）

　　黑牵牛（四两，半生半炒） 三棱（五钱） 莪术（五钱） 茵陈穗（五钱） 槟榔（五钱，俱生用）

　　上为末，每药末四两，用飞罗面一两，却将皂角五钱，煎水煮面糊丸，如梧子大。每服三钱，壮盛者五钱，小儿减半，五更鸡鸣时，茶清送下。

　　凡人得病，皆因饮酒食肉，生冷过度，致使心膈胀满，呕恶吞酸，常吐清水，面黄肌瘦，不思饮食，或成气块，初病未觉，渐成大患。此药能治五劳七伤，山岚瘴气，水肿肚腹，脾胃心肺诸病 咳嗽，痰涎壅滞，酒积气块，翻胃吐食，十膈五噎，呕逆恶心，肠风痔漏，血毒积痢，热气上攻，头目疮癞，下部淋沥，女人血蛊气肿，寒热往来，妇人月水不调，赤白带下，鬼胎，小儿五疳虫积，误吞铜铁，食恶毒物。并治病浅者，一服见效；病根深者，再进一服，必候恶物下尽为度。所下其虫，曰穿心虫，曰血鳖虫，曰传尸虫、积血虫、细虫、长虫、寸白虫，其状不一，或作五色，或如烂鱼冻，若一次未见虫积，更看第二三次下来，病根才去。此乃玉茎略（按：“玉茎略”疑系“王经略”之误）因赴度东安抚，在任得沾山岚瘴气，肚腹胀满，百药无效，偶遇道人，付此药一剂，服之，下虫一条，形状如蛇，长三寸余，病乃愈，传留此方，腾空去世，称遇仙丹也。

　　卷之九

　　头痛

　　 脉头痛阳强，浮风紧寒，风热洪数，湿细而坚。气虚头痛，虽弦必涩。痰厥头痛，肾厥坚实。又曰：头痛短涩应须死，浮滑风痰必易除。寸口紧急，或短，或浮，或弦，皆主头痛。

　　 病东垣曰：东风生于春，病在肝俞、在项颈，故春气者，病在头。又诸阳会于头面，如足太阳膀胱之脉，起于目内 ，上额交巅之上，入络、脑，还出别下项，病冲头痛；又足少阳胆之脉，起于目锐 ，上抵头角，病则头角额痛。夫风从上受之，风寒伤上，邪从外入，客于经络，令人振寒头痛，身重恶寒，治在风池、风府，调其阴阳，不足则补，有余则泻，汗之则愈，此伤寒头痛也。头痛耳鸣，九窍不利者，肠胃之所生，乃气虚头痛也。心烦头痛者，病在耳中，过在手巨阳、少阴，乃湿热头痛也。如气上不下，头痛癫疾者，下虚上实也，过在足少阴巨阳，甚则入肾，寒湿头痛也。如头半寒痛者，先取手少阳、阳明，后取足少阳、阳明，偏头痛也。有真头痛者，甚则脑尽痛，手足寒至节，死，不治。有厥逆头痛者，所犯大寒，内至骨髓，髓者头脑为主，脑逆故令头痛，齿亦痛。凡头痛者，皆以为风，治之者总其大体而言之也，高巅之上，惟风可到。故味之薄者，阴中之阳，乃自地升天者也。然亦有三阴、三阳之异。

　　 治故太阳头痛，恶风脉紧，川芎、羌活、独活、麻黄之类为主；少阳经头痛，脉弦细，往来寒热，柴胡为主；阳明头痛，自汗，发热恶寒，脉浮缓长实者，升麻、干葛、白芷、石膏为主；太阴头痛，必有痰，体重，或腹痛，为痰癖，其脉沉缓，苍术、半夏、南星为主；少阴头痛，三阴、三阳经不流行，而足寒气逆，为寒厥，其脉细，麻黄、细辛、附子为主；厥阴头痛，或吐痰沫厥冷，其脉浮缓，吴茱萸汤主之。血虚头痛，当归、川芎为主；气虚头痛，黄 、人参为主；气血俱虚头痛，调中益气汤，少加川芎、细辛、蔓荆子，其效如神。白术半夏天麻汤，治痰厥头痛药也；羌活附子汤，治厥阴头痛药也。如湿气在头者，以苦吐之，不可执方而治。先师尝病头痛，发时两颊青黄，眩晕眼不欲开，懒言，身体沉重，兀兀欲吐。洁古曰：此厥阴、太阴合病，名曰风痰，以《局方》玉壶丸治之，更灸侠溪穴，即愈。

　　丹溪云：多主于痰，其痛甚者火多，诸经气滞，亦能头痛。劳役下虚之人，似伤寒发热汗出，两太阳作痛，此相火自下冲上，宜补中益气，多加川芎、当归，甚者加知母、蔓荆子。又曰：自鱼尾上攻而痛，属血虚，川芎、当归、酒黄柏。

　　偏头风，在右属痰，属热。痰用苍术、半夏，热用酒片芩。在左属风，属血虚。风用荆芥、薄荷，血虚用芎、归、芍药、酒黄柏。

