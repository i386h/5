<!-- { "loadSidebar": true } -->
　　妊娠疟疾，热极则损胎，可服 驱邪散香薷 青皮 柴胡 黄芩 川芎 前胡 砂仁 藿香 白术 乌梅 红枣 人参妊娠霍乱，乃阴阳清浊相干，甚则伤胎。可服 加减白术散香薷 陈皮 浓朴 苍术 乌药 砂仁 藿香 干葛 竹茹 木瓜 人参 白术 茯苓 甘草 猪苓 泽泻如心胸烦闷，加炒黄连、升麻。

　　妊娠泄泻，冷热不同，乃饮食不节，暑热相乘。可服 人参白术散四君 平胃 泽泻 猪苓 归身 砂仁 肉果 木香 香薷（夏月可用）

　　妊娠下痢赤白，可服 加减阿胶散当归 川芎 白芍 阿胶 黄芩 黄连 香薷 陈皮 枳壳 甘草 白茯 泽泻如血痢，加地榆，白痢，加艾叶、木香、久痢虚人，加参、术、黄 。

　　妊娠十月，形体成就。八月合进瘦胎易产之药，今医多用枳壳散。若胞气肥实可服之，况枳壳、大腹皮瘦胎，胎气本怯，岂宜又瘦之。若进无忧散、达生散安胎益气，令子紧小无病。

　　 保生无忧散  治滑胎。

　　当归 川芎 白芍 人参 白术 甘草 陈皮 神曲 麦芽 紫苏 诃子 枳壳 达生散  孕至八九个月，服数帖甚好。易产，腹少痛。

　　当归 白芍 白术（各一钱） 人参 陈皮 紫苏（各五分） 甘草（炙，三） 大腹皮（一钱，洗）

　　上锉一服，葱五根，煎服。

　　如胎肥气喘，加枳壳八分，黄杨脑七个（二味瘦胎要药） 夏加黄芩，春加川芎，冬加砂仁。气虚，加参、术。气实，倍香附、陈皮。血虚，倍当归，加熟地，性急多怒，加柴胡。有热，加黄芩。食少，加砂仁、神曲。渴，加麦门冬，食易饥，多加黄杨脑。有痰，加半夏、黄芩。腹痛，加木香。

　　妊娠鬼胎，状如怀孕，腹内如包一瓮，如下血，或肠水物，可服 斩鬼丹吴茱萸 川乌 秦艽 柴胡 白僵蚕上为末，炼蜜为丸，如梧桐子大。酒送下打出恶物即愈。

　　卷之十二

　　产育

　　 脉欲产之妇脉离经。离经者，离乎经常之谓也，非《难经》一呼三至之比。脉虽离经而腰不痛者，未产也；若腹连腰痛甚者，即欲产也。诊其尺脉转急，如切绳转珠者，即产出之脉也。

　　 证临产之初，宜脱平常所穿之衣，以笼罩头及罩口，则易产。切不可喧闹，宜选一善熟稳婆及得力家人，无使挥霍张皇，致令产妇惊恐，惟当餐软饭稀粥之类。若腹中痛，且令扶行，或痛或止，名曰弄痛。不可使试水手探，亦不可屈腰眠卧。如连腰引痛，眼中如见火光，此是儿转，又须扶策徐徐行。起若艰难，即凭物立。

　　须臾直至腰腹相引，频频阵痛，难以行立，然后坐草。切勿太早，恐儿在腹中难以转侧，及胞浆先破，子道干涩，皆至难产。若心中热闷，可用生鸡子一枚打破吞服。抱腰之人，不得倾斜，则儿顺自然产。若临事仓惶，用力失宜，遂有难产之恙。是故有逆产者，则先露足；有横生者，则先露手；坐产者，则先露臂，此皆用力太早之过。夫当脐腹疼痛之初，儿身才转而未顺，用力一逼，遂至横逆。若手足先露者，用细针刺儿手足心一二分深，三四刺之，以盐涂其上，轻轻送入，儿得其痛，惊转一缩，即顺生矣。或儿脚先下者，谓之踏莲花生，急以盐涂儿脚底，又可急搔之，并以盐擦母腹上，则正生矣。若产讫先饮童便一盏，或入酒少许同服。勿便睡，且令闭目而坐，顷之，方可扶上床仰卧，立膝勿令伸足，熟睡，宜频唤醒。亦不可以得男为喜，喜则伤心，恐生红汗之证；亦不可以得女为忧，恐致败血伤心之患。宜常淬醋烟，以防晕闷。逡巡，少进白粥，母令过饱。其有破水之后，经日而不产者，即当随证细辨：身重体热，作寒，面黑，舌青，及舌上冷，子母俱死，面赤舌青，母活子死；面青舌赤，口沫出者；母死子活；唇口俱青，吐沫，母子俱死。仓卒之间，不可不详细审视，预与病家言之。若胞衣不下者，停待少久，非惟使产母疲倦，是血流入胞中，为血所胀，上冲心胸，喘急疼痛，必致危殆。宜急断脐带，以物坠住，尤宜用意拴缚，然后截断。不尔，则胞上掩心而死。须臾其血不潮入胞中，则胞衣自当痿缩而下，纵淹延数日，亦不致害人。惟欲产母心怀舒畅，则自下矣。不可妄用手法，因此致殂。五七日不可强力下床，或忧虑用性，一月之内，或伤于房事，以致变生证候。类此难治，最宜谨慎。外此有外感内伤，及诸杂证，与男子等。但当加理血药为助，临治之际，宜以意消息之而参用焉。

　　 方 黄金散 （秘方）〔批〕（按此方催生圣药，如产月未足，又能安之） 治生产一二日难分娩者，服之如神。因屡验不敢自私，广以济人，人得之者，亦弗自私，庶施者愈广矣。

　　真金箔大者五片，小者七片，以小瓷钟将水少许，去纸，入金在内，用指研匀，后再添水至半钟。一面先令扶产妇虚坐，又令一妇人用两手，将大指按定产母两肩上肩井穴，前药温服，其胎即下。如产月未足，又能安之。

　　 济生汤  治难产，须一二日不产者宜服，自然转动降生。

　　当归（三钱） 川芎（二钱） 香附（一钱半，炒） 枳壳（三钱，麸炒） 苏叶（八分）

　　大腹皮（姜汁洗，一钱半） 甘草（七分） 加白芷（一钱）

　　上锉一剂，水煎，腰痛甚，服之即产。

　　 自生饮 （云林制）〔批〕（按此方活血顺气平和之剂） 治临产生育艰难。

　　当归（三钱） 川芎（二钱） 枳壳（炒，二钱） 益母草（一钱） 白芷（六分） 火麻（炒去壳，一钱）

　　上锉一剂，水煎，空心温服。

　　 催生立应散 （王柏泉传） 治难产，及横生逆产。

　　车前子（一两） 当归（一两） 冬葵子（三钱） 牛膝（二钱） 白芷（三钱） 大腹皮（二钱） 枳壳（二钱） 川芎（二钱） 白芍（一钱）

　　上锉，水煎熟，入酒少许，服之立产。

　　 夺命丸  治妇人小产，下血至多，子死腹中，其人憎寒，手指、唇口、爪甲青黑，或胎上抢心，则闷绝欲死，冷汗自出，喘满不食，或食毒物，或误服草药，动胎气下血不止，胎尚未损，服之可安；已损，服之可下。

　　桃仁（麸炒，去皮尖） 赤芍 官桂 白茯苓 牡丹皮（各等分）

　　上为末，蜜丸弹子大。每一丸，细嚼，淡醋汤下，速进两丸。至胎腐烂腹中，危甚，立可取出。

　　〔批〕（按此法治难产属热者） 治难产沥浆胞干，胎不得下，用香油、蜂蜜各一碗，和匀，入铜锅内慢火煎一二沸，掠去沫，调白滑石末一两，重搅匀顿服。外以油蜜于母腹脐上下摩之。

　　 降生散  治临产生育艰难，痛阵尚疏，三两日不生，或产母气乏羡顿，产道干涩，致令难产，才觉腹痛，但破水后，便可服此药，即生矣，如死胎亦下；未经破水，不宜服之。

　　苍术（制，二钱） 枳壳 桔梗 陈皮 杨芍 白芷 川芎 当归（各一钱） 肉桂 干姜浓朴 半夏 茯苓 木香 杏仁 麻黄 甘草（各五分）

　　上为末，每服二钱，顺流水温暖送下。若觉热闷，蜜汤调，或锉散，姜枣顺流水煎服。其杨芍、肉桂，能开通子宫，饮药助气，关窍自通，麻黄内通阳气，甚则血行即产矣。冬月用之，甚为的当。

　　隆暑之时，恐难轻服。但以五苓散，用葵子灯心煎汤调下。

　　 香桂散  治坐产涩滞，心腹大痛，死胎不能下者，急用之。

　　香白芷（三钱） 肉桂（三钱） 麝香（三分）

　　上为末，童便酒调下，即产。

　　 催生丹 〔批〕（按此方治难产属寒者） 治生理不顺，或横或逆。

　　母丁香（一钱，另研） 香乳（一钱，另研） 麝香（一字，另研） 腊月兔脑（去皮膜，研如泥）

　　上为末，以兔脑和为丸，如鸡头实大，辰砂一钱为衣，阴干，油纸密封。每服一丸，温水送下，即产。男左女右手握出其丸，神效。药用瓷罐盛，黄蜡封口。

　　催生符式生九天大力魔军速降威灵摄天生急急如律令敕。

　　上用朱砂细研，用新汲水浓调匀，将新笔蘸朱砂，于清晨未食时，至诚念：九天大力魔军速降威灵摄天生急急如律令敕。至“生”字，急写“生”字，却于生字下面一画下，左绕匝心，想胎元被笔推转，令急急如律令敕气一笔推下，须是随笔一句念，令笔咒俱尽，候干剪切，折作一丸，用黄蜡丸之，朱砂为衣，浓煎木香汤送下，待痛频时服，乳香汤亦可。

　　 如神丹  治难产，兼胞衣不大，及死胎。

　　巴三萆七脱衣裳，细研如泥入麝香，捏作饼儿脐下贴，须臾母子便分张。

　　 灸法  治难产，及胞衣不下。

　　于左脚小指尖头上，即至阴穴，灸之，炷如小麦大，三五壮立产。

　　 催生遇仙丹朱砂（一钱半） 雄黄（一钱半） 蛇蜕（一尺， ） 蓖麻子（十四粒）

　　上为末，粥糊为丸，如弹子大。临产先用椒水洗净脐穴，纳药一丸于脐中，仍用油纸数重覆药上，封固，软帛拴系，立效。

　　 脱衣散  治胞衣不下。

　　牛膝（三钱） 归尾（二钱） 木通（三钱） 滑石（四钱） 冬葵子（二钱半） 加枳壳（三钱）

　　上锉，水煎，温服。

　　有胞衣不下，因产母元气虚薄者，用芎、归倍桂以温之，自下。

　　一方 下死胎平胃散一剂，水、酒各一碗，煎一二沸，入朴硝五钱，再煎，倾出候温服，其胎化为水而下。

　　一方 治坐草三四日不下者，即刻下。

　　蜜、香油、好酒各一钟，三味合入煎，产妇面东服。

　　一方 治横逆不顺，子死腹中。

　　伏龙肝为细末，温酒调服二三钱，其儿带土而下。

　　一方 催生下胎鱼胶七寸，麻油灯烧过为末，酒调服。

　　卷之十二

　　产后

　　 脉产后扶虚，消瘀血，脉却宜虚。叔和云：新产之脉缓滑吉，实大弦急死来侵，寸口焱疾不调死，沉细附骨不绝生。

　　 证夫妇人产后发热，有去血过多者，有恶露不尽者，有伤饮食者，有感风寒者，有感冒夹食兼气者，有三日蒸乳者，俱能发热憎寒，并身疼腹痛，不可相类而药也。

　　 治产后去血过多发热者，脉必虚大无力。内无痛者，此非有余之热也，乃阴虚不足生热。用四物汤去芍药，加参、术、茯苓，淡渗其热。若大热不退，加炒黑干姜，神效。干姜辛热，能引血药入血分，生新血；引气药入气分，补气。或只用芎归调血饮尤妙。凡有伤力发热，早起劳动发热者，皆同此治法也。

