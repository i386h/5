<!-- { "loadSidebar": true } -->
　　 养血佐肝丸 （云林制）〔批〕（按此方治产后积块者） 治产后左胁胀满一块，卧不敢着床。

　　当归（酒洗） 南芎 白芍（酒炒） 陈皮（去白） 半夏（香油炒） 白术（去芦，炒）

　　神曲（炒） 青皮（香油炒，去穣） 莱菔子（炒） 牡丹皮（酒洗） 红花（各一两） 香附（二两，醋浸炒） 桃仁（去皮尖） 柴胡（各八钱） 白茯苓（一两） 龙胆草（酒洗，六钱）

　　三棱 莪术（各醋炒，五钱）

　　上为细末，酒糊为丸，如梧桐子大。每服百丸，白汤送下。

　　 增损柴胡汤  治产后虚弱，寒热如疟，食少腹胀。

　　柴胡 人参 甘草 半夏（炒） 陈皮 川芎 白芍（炒，各等分）

　　上每服五钱，水、姜、枣同煎，日二服。

　　 加减养脏汤  治产后下痢赤白，里急后重。

　　木香 黄连 浓朴 甘草 归尾 赤芍 川芎 艾叶 蒲黄七日后，去蒲黄、归梢，加茯苓、归身、枳壳。如久痢脱肛，加肉豆蔻、地榆、人参、阿胶、白术。

　　噤口不食，加山药、石莲肉、陈包米。胃寒呕哕，腹痛甚者，去黄连，加干姜。

　　灸法治妇人鸡爪风，因月家得此，不时举发，手足挛束如鸡爪状，疼痛难伸。

　　于左右膝骨两旁，各有一小窝，共四穴，俗谓之鬼眼，各灸三壮即愈。

　　卷之十二

　　乳病

　　 证妇人乳汁不通有二种：有血气壅盛，乳脉涩而不行者；有血气虚弱，乳脉绝少者。夫虚者补之，以钟乳粉、猪蹄、鲫鱼之类；盛者行之，用通草、漏芦之类。

　　乳硬者，多因乳母不知调养所致。盖乳房阳明之经，乳头厥阴所属。忿怒所逆，郁闷所遏，浓味所酿以成。厥阴之气不行，故窍闭而汁不通；阳明之血沸腾，故热甚而化为脓。或因所乳之子，膈有滞痰，含乳而睡，口气炊热所致。而成结核，初便忍疼，揉令核软，吮令汁透则散，否则结成矣。

　　 治治以青皮，疏厥阴之滞，石膏清阳明之热，生甘草行污浊之血，栝蒌子消导肿毒，或加没药、青橘叶、皂角刺、金银花、当归尾，或散或汤，须以少酒佐之。若加艾火三壮，于痛处灸之，尤妙。华元化灸三里穴三壮，甚妙。

　　乳岩始有核，肿如棋子之大，不痛不痒，五七年方成疮。初便宜多服疏气行血，须情思如意则可愈。

　　如成疮之后，则如岩穴之凹，或如人口之唇，赤汁浓水浸淫，胸胁气攻疼痛，用五灰膏去其蠹肉，生新血，渐渐收敛。此疾多生于忧郁积忿，中年妇人未破者尚可治，成疮者终不治。宜服十六味流气饮。

　　 方 通乳汤猪蹄（下节四双） 通草（二两） 川芎（一两） 穿山甲（十四片，炒） 甘草（一钱）

　　上用水五升，煮汁饮之。忌生冷，避风寒，夜卧不宜失盖，更以葱汤频洗乳房。

　　 玉露饮  治产后乳脉不行，身体壮热疼痛，头目昏痛，此凉膈压热，下乳之剂也。

　　当归（一钱五分） 川芎（五钱） 白芍（一钱五分） 人参（二钱五分） 白芷（五钱）

　　白茯（二钱五分） 桔梗（炒，五钱） 甘草（二钱五分）

　　上锉，水煎服。如烦热甚，大便结，加大黄（一钱二分），金银花（三钱）；乳脉不行，结成痛肿疼痛，加黄 、当归、金银花、甘草（各二钱半），入酒半钟，食后温服。

　　 胡桃散  治妇人少乳，乳汁不行。

　　用胡桃仁去皮十个捣烂，入穿山甲炒末一钱，黄酒调服。

　　 通草汤  治乳汁不通。

　　通草（七分） 瞿麦 柴胡 天花粉（各一钱） 桔梗（二钱） 木通 青皮 香白芷赤芍 连翘 甘草（各五分）

　　上锉一剂，水煎细饮，更摩乳房。

　　 连翘饮子 （薛立斋传） 治乳内结核。

　　连翅 川芎 栝蒌仁（研） 皂角刺（炒） 橘叶 青皮（去白） 甘草节 桃仁（各一钱半）

　　上水煎，食远服。

　　 最效散 （刘柏亭传） 治妇人吹乳，神效。

　　螃蟹去足，用盖烧存性为末。每服二钱，黄酒下。

　　 熨法膏 （秘方） 治吹乳、乳痈，顿时立消。

　　葱连根捣烂，铺乳患处，上用瓦罐盛灰火盖葱上，一时蒸热，出汗即愈。

　　一方（刘前溪传） 治吹乳肿痛不可忍。

　　用生山药捣烂，敷上即消。消即去之，迟则肉腐。

　　 消毒散 〔批〕（按此方治吹乳乳痈之剂） 治吹乳、乳痈。憎寒壮热头痛者，先服人参败毒一二剂，方可服此药。如无前证，即服本方二三剂。或肿不消，宜服托里药。

　　当归 白芷 青皮（炒） 天花粉 贝母 柴胡 僵蚕（炒） 金银花（各三钱）

　　上锉一剂，水煎服。

　　 神效栝蒌散 （薛五斋方） 治乳痈初起肿痛，及一切痈疽，或脓出后余毒，亦宜用之。

　　黄栝蒌（一个，用子多者） 当归（半两） 生甘草（半两） 没药（一钱，另研）

　　上酒、水各一钟，煎至八分，食后服。

　　 十六味流气散  治乳岩，及痘后余毒作痈肿。

　　当归 川芎 白芍 黄 人参 官桂 浓朴 桔梗 枳壳 乌药 木香 槟榔 白芷 防风 紫苏 甘草上锉各等分。水煎服。如乳痈，加青皮尤妙。

　　卷之十三　幼科

　　形气发微论

　　大哉医乎，其来远矣。粤自混沌既判，鸿荒始分。阳之轻清者，以气而上浮为天；阴之重浊者，以形而下凝为地。天确然而位乎上，地 然而位乎下。于是阳之精者为日，东升而西坠；阴之精者为月，夜见而昼隐，两仪立矣，二曜行焉。于是玄气凝空，水始生也；赤气炫空，火始生也；苍气浮空，木始生也；素气横空，金始生也；黄气际空，土始生也。五行备万物生，三才之道着矣。是以人之生也，禀天地阴阳，假父母之精血，交感凝结而为胞胎也。干道成男，坤道成女，始自襁褓，以致龆龀，迨其成童，与夫壮年，岂易然哉？故一月之孕，有白露之称；二月之胚，有桃花之譬。及至三月，则先生右肾而为男，阴包阳也；先生左肾则为女，阳包阴也。其次肾生脾，脾生肝，肝生肺，肺生心，以生其胜己者，肾属水，故五脏由是为阴。其次心生小肠，小肠生大肠，大肠生胆，胆生胃，胃生膀胱，膀胱生三焦，以生其胜己者，小肠属火，六腑由是为阳。其次三焦生八脉，八脉生十二经，十二经生十二络，十二络生一百八十丝络，丝络生一百八十缠络，缠络生三万四千孙络，孙络生三百六十五骨节，骨节生三百六十五大穴，大穴生八万四千毛窍，则耳、目、口、鼻、四肢、百骸之身皆备矣。所谓四月形象具，五月骨节成，六月毛发生，七月游其魂，儿能动左手，八月游其魄，儿能动右手，九月三转身，十月满足，母子分解。其中延月生者，必生贵子；不足日月生者，必生贫薄之人，诞生之后，有变蒸之热，长其精神，壮其筋骨，生其意志。三十二日一变蒸，生肾气焉；六十四日二变蒸，生膀胱之气焉，肾与膀胱属水，其数一也；九十六日三变蒸，生心气焉；一百二十八日四变蒸，生小肠之气焉，心与小肠属火，其数二也；一百六十日五变蒸，生肝气焉；一百九十二日六变蒸，生胆气焉，肝与胆属木，其数三也；二百二十四日七变蒸，生肺气焉；二百五十六日八变蒸，生大肠之气焉，肺与大肠属金，其数四也；二百八十八日九变蒸，生脾气焉；三百二十日十变蒸，生胃气焉，脾与胃属土，其数五也。变蒸已毕，一期岁焉，齿生发长，神智有异于前也。故曰：齿者，肾之余也；发者，血之余也；爪者，筋之余也，吁！人身之难得也如此哉。方其幼也，有如水面之泡，草头之露，气血未定，易寒易热，肠胃软脆，易饥易饱。为母者，调摄不得其宜，必不能免乎吐泻惊疳之病矣。及其长也，嗜欲既开，不能修养，是以六气迭侵于其外，七情交战于其中，百忧累其心，万事劳其神，一蜗之气，安能无病焉。小儿之疮疹，大人之伤寒，尤其甚也。所以黄帝问于歧伯曰：余闻上古之人，春秋皆度百岁，而动作不衰；今时之人，年至半百，而动作衰矣。时世异耶，人将失之？歧伯对曰：上古之人，其知道者，和于阴阳，法于术数，饮食有节，起居有常，不妄作劳，故能形与神俱，而尽终其天年，度百岁乃去；今时之人不然也，以酒为浆，以妄为常，以欲竭其精，以耗散其真，不知持满，不时御神，务快其心，逆于生乐，起居无节，故半百而衰矣。是故圣人不治已病治未病，不治已乱治未乱。夫病已成而后药之，乱已成而后治之，譬犹渴而穿井，斗而铸兵，不亦晚乎？

　　卷之十三　幼科

　　病原论

　　夫小儿者，幼科也。初生者曰婴儿，三岁者曰小儿，十岁者曰童子，儿有大小之不同，病有浅深之各异，形声色脉之殊。望闻问切之间，若能详究于斯，可谓神圣工巧者矣。盖望者，鉴貌辨其色也。假如面部左腮属肝，右腮属肺，额属心，鼻属脾，颏属肾。肝病则面青，肺病则面白，心病则面赤，脾病则面黄，肾病则面黑，是乃望而知之也。闻者，听声知其症也。假如肝病则声悲，肺病则声促，心病则声雄，脾病则声慢，肾病则声沉，此属于脏。又大肠病则声长，小肠病则声短，胃病则声速，胆病则声清，膀胱病则声微，此属于腑，是乃闻而知之也。问者，问病究其原也。假如好食酸，则肝病；好食辛，则肺病；好食苦，则心病；好食甘，则脾病；好食咸，则肾病；好食热，则内寒：好食冷，则内热，是乃问而知之也。切者，切脉察其病也。假如小儿三岁以下，有病须看男左女右手，虎口三关，从第二指侧看，第一节名风关，第二节名气关，第三节名命关。辨其纹色，紫者属热，红者伤寒，青者惊风，白者疳病，黑者中恶，黄者脾之困也。

