<!-- { "loadSidebar": true } -->
　　切脉动静，诊阴阳也。视目精明，诊神气也。察五色变现，诊生克邪正也。观脏腑虚实，以诊其内；别形容盛衰，以诊其外。故凡诊病者，必合脉色，内外参伍以求，则阴阳表里寒热之情无所遁，而先后缓急真假逆从之治必无瘥，故可以决生死之分。

　　知丑知善，知病知不病，知高知下，知坐知起，知行知止，用之有纪，诊道乃具。

　　凡此数者，皆有对待之理，差之毫厘，谬以千里。故凡病之善恶，形之动静，皆所当辩。能明此义，而用之有纪，诊道斯备。

　　微妙在脉，不可不察，察之有纪，从阴阳始，始之有经从五行生，生之有度，四时为宜，补泻勿失，与天地如一，得一之精，以知死生。

　　阴阳五行，四时脉之正反所不能离，离则无从补泻。所谓一之精，天人一理之精微也。故知此之所以然者，是谓得一则知人之生死矣。

　　持脉有道，虚静为保。

　　虚静二字，诊家当关一句：虚者，廓然无我，胸无一字之预留；静者，游神寂寞，前无一意之或杂，然后可诊有过之脉。

　　春日浮，如鱼之游在波；夏日在肤，泛泛乎万物有余；秋日下肤，蛰虫将去，冬日在骨，蛰虫周密，君子居室。故曰：知内者按而纪之，知外者终而始之。此六者，持脉之大法。

　　脉从四时，弦洪毛石。《内经》并之胃气，而各形容其妙，使人可思可悟，而又兼内外以诊：内则藏气藏象有位，故可按而纪之；外则经气经脉有序，故可终而始之。四时内外，六者之法，则脉之时动，病之所在。或内或外，皆可知之。

　　尺内两傍，则季胁也。

　　此言气口左右三部候脉法也。

　　柯韵伯曰：季胁之位在章门（穴名），后包于腹，前合于脐，天枢（穴名）之分，带脉所束。古圣欲明气口成寸之义，将分肺脉三部，以候五脏。而先提此句者，以气口独为五脏主，而脏气会季胁故也，夫脉之有尺，如木之有根。季胁包于肾外，人之元气在肾，包含全赖乎季胁。前贤只讲得脉会太渊，而不审脏会季胁，仲景所谓按寸不及尺也。经曰：善调尺者，不待于寸。此尺内两傍诊季胁也。

　　尺列以候肾，尺内以候脾中。

　　人身背包乎外，胸腹隐于手足之里，故两肾附于背脊者，谓之外。二肠、膀胱、三焦之在腹者，谓之内，故内以候腹中，所谓腹中者，凡大小肠、膀胱、命门皆在其中矣。

　　中附上，左外以候肝，内以候膈；右外以候胃，内以候肺。

　　柯韵伯曰：从尺而上之，故以为附上，即尺前膈骨，所谓关也。肝居左而近背，故外候；膈在胸中，故内候，人之有膈，前齐鸠尾，后齐权骨，所以膈中下焦之浊气，不使上熏心肺，而伤清阳之气，心肺居膈上，肝、脾、肾居膈下，五脏俱注于膈，肺、脾、肾、胆之脉俱贯膈而上，肠、胃、心、肾、包络、三焦之脉从膈而下，是十一经必由之道也。越人废而不讲，故后人不知此义。

　　上附上，右外以候肺，内以候胸中；左外以候心，内以候膻中。

　　柯曰：上附上，谓寸也，心居肺下，而位于中，肺偏于右，是心居肺左矣。心肺俱近背，故俱外候。

　　胸中主宗气，膻中主包络相火之气，在中，故内候。此三部中上部天一候之法耳。《难经》不审气口候阴，以六腑配三部之中，胸、膻、膈、腹废而不讲矣。

　　前以候前，后以候后，上竟上者，胸、喉中事也；下竟下者，少腹、腰、股、膝、胫、足中事也。

　　喻嘉言曰：上古神圣首重切脉，《内经》部位分明。后人以心与小肠为表里，遂举越人之言以定部位。不知此可论病机，如心遗热于小肠，遗热于大肠之类，不可以定部位也。

　　《内经》尺里以候腹中，尺外以候肾二语，已尽其义。盖胸中属阳，腹中属阴，大肠、小肠、三焦、膀胱所传渣滓水液，惟腹中是其位置，非若胃为水谷之海。清气在上，胆为决断之官，静藏于肝，为十一藏之所决，可得部之于中焦也，至于上焦，重重膈膜，惟心肺得以居之，所谓膈肓之上，中有父母是也。二肠浊秽之腑，与膈上清阳迥不相通，岂可因外络连属；反谓寸之清阳上浮为腑，沉者为脏？经所谓脏真高于肺者，乃脏真高于大肠矣。且左浮为小肠脉，沉为心脉，是水中污泥反浮于莲花之上，有是理乎？若膻中为臣使，包裹而络于心下，以寄心君喉舌之司，下膈历络三焦，与手少阳之脉散络心包，正见心胞相火与少阳相火相输应也。心胞关系之重，是亦以待分手经之一，而可称为脏耳。

　　罗东逸曰：喻说二肠，止明部之不当，未尝明其脉之谬也。今姑以《脉经》之所谓阴阳，即其所谓而辨之。其曰：呼出心与肺，吸入肾与肝。又曰：关前为阳，心肺主之；关后为阴，肝肾主之。又曰：脉浮而大散者心，脉浮而短涩者肺。是心肺主阳而出关前，为浮而呼出；肾肝主阴出关后，为沉而吸入者也。

　　今其书百条，乃曰左寸阳实者，小肠实也；阳虚者，小肠虚也；阳绝者，小肠绝也；左寸阴实者，少阴实也等语。夫浮而大散者为心脉，为关前，主阳矣。其脉之有虚、实、绝，皆以为阴。而杜撰一小肠之虚、实、绝为阳，而加以心脉之上，则小肠之阳脉当作何状，得加于浮大而散之上耶？且右脉浮涩而短，又以为阴，彼大肠阳脉更当作何状？而云虚实与绝也，终《脉经》竟无一举二肠脉据者。不宁唯是，候外感风寒，必于左寸，则又太阳、膀胱与小肠同居左寸，俱在心之上矣。其瑕不攻自破，特莫之觉耳。

　　卷二　脉要集

　　平人脉准

　　罗东逸曰：刘守真尝为《脉原》，以脉行同五脏四时之迁流，不知《内经》已极详矣。而原脉之所以，则仍未之讲也。夫脉为人之神，气血之本，而见于营之行。营之行，其根原有二：一出于中焦之谷神，化精液以输肺，肺主治节，以施隧道，故营血之能通流，实胃气为之充彻，此脉之本于胃气也；一起于太冲，出少阴肾，下汇血海于厥阴，上发真阳于太阳，此太冲之精气，能灌溉十二经，皆得于阳明胃之盛气同驻中焦，共为宗气，与营俱行于十二经，而备五十营。故脉至五十营，则先后天之气合，而五脏之真备矣，以是上朝于肺，肺统行之，会于太渊。故曰：气口成寸，以决生死。决死生者，以气口能显胃气，形藏真，占四时，度六部。而有诸中者，必形于外，无差忒，此脉之所以为人之神也。

　　《内经》论脉，必自下而起，推始以季胁，以次附上，定其部伍。自肘中曲池，量至神门，得一尺为尺。自尺至寸，得一寸为寸。其诊先尺后寸，先阴后阳者，以人阴阳皆起于足下，五脏之气会于章门，章门在季胁之次，脉从三阴起，足三阳而上之，先会于此，故《内经》诏人以脉必自下而上也。

　　然诊之精微，其占亦有二：一呼脉行三寸，一吸脉行三寸，呼吸脉行六寸，常流无间，昼夜六时，而为五十营，此以流行者占之也。五十动不一代，乃为生人之太和；不及是者，脏无气，命曰狂生。狂生者，反太和也。候法左以候左，右以候右，上以候上，下以候下，前以候前，后以候后，六部一定，候之不移，而以五脏为占，此以部位占之也。

　　原其然者，肺统元气，为心血脉之相，非独能朝百脉，亦能显百脉，脉虽借以充着，其所以能充着者，皆肺神藏真之停泓。此其中之停泓，行者居者，固有其留而为地，与人以可占者，非特一为流行而尽之也。要其元神，能常照百脉为五脏镜，以显其纯疵；故太渊一脉，五脏全体俱现。是以上下左右可占，六部可诊矣。

　　然人之阴阳，必奉天而应四时，故春弦夏钩秋毛冬石，虽六脉各为脏主，而又有不得不听令于时也。此繇天人葆合，故人气有不离如此矣。

　　乃人又有平生之诊，阴阳之禀，气态各不同形，其脉亦异，如六阴六阳，以至老少肥瘦，相因脉异。

　　善脉者，先察其本原，次候其胃气，藏真于四时之正，乃生平老少之分，而后及其病脉，兹四诊兼之望、闻、问，谓之七诊，而脉之道得矣。

　　今世以左手为人迎，此出自《难经》，叔和祖之。不知人迎者，阳明胃之本输，在结喉两傍动脉者是。

　　此六阳之所迎，古人于此以候六腑之阳，若以右之寸口而候之，岂人迎之所候哉？更有趺阳者，穴之动脉在足趺三寸之间，是胃脉之下行复上，与太冲之脉合，故得先后天并符之气，会合于此，为人之根柢，死生之诊，于是最切。故仲景法，趺阳与少阴同诊，并取以决百病。今人废之，此仲景所斥为按手不及足之庸工也。

　　岐伯曰：人一呼脉再动，一吸脉亦再动，呼吸定息，脉五动，闰以太息，命曰平人。平人者，不病也。人一呼脉一动，一吸脉一动，曰少气。人一呼脉三动，一吸脉三动而躁，尺热曰病温，尺不热脉滑曰病风，脉涩曰痹。人一吸脉四动以上曰死，脉绝不至曰死，乍数乍疏曰死。

　　一日一夜五十营，以营五脏之精，不应数者，名曰狂生。所谓五十营者，五脏皆受气。持其脉口，数其至也，五十动不一代者，五脏皆受气；四十动一代者，一脏无气；三十动一代者，二脏无气；二十动一代者，三脏无气；十动一代者，四脏无气；不满十动一代，五脏无气。予之短期，要在终始。所谓五十动而不一代者，以为常也，以知五脏之期。予之短期者，乍数乍疏也。

　　张景岳曰：《难经》曰：经言脉不满五十动而一止，一脏无气者，何脏也？然人吸者随阴入，呼者随阳出，今吸不能至肾，至肝而还，故知一脏无气者，肾气先尽也。然则五脏和者，气脉长；五脏病者，气脉短。观此，一脏无气，必先乎肾。以至二脏，三脏、四脏、五脏者，当自远而近，以次而短，则肾及肝，由肝及脾，由脾及心，由心及肺。故凡病将危，气促似喘，仅呼吸于胸中数寸之间，盖真阴绝于下，孤阳浮于上，此气短之极也，医于此际，尚欲平之，未有不随扑而灭者。夫人之死生由乎气，气之聚散由乎阴，而得以苟延者，赖一线之气未绝耳。此脏气之不可不察也。

