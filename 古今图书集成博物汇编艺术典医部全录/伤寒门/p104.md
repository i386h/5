<!-- { "loadSidebar": true } -->
　　戴人之棠溪也，雪中冒寒入浴，重感风寒，遂病不起，但使煎通圣散单服之，一二日不食，惟渴饮水，亦不多饮，时时使人捶其股，按其腹。凡三四日不食，日饮水一二十度。至六日有讝语妄见，以调胃承气汤下之，汗出而愈。戴人常谓人曰：伤寒勿妄用药，惟饮水最为妙药。但不可使之伤，常令揉散乃大佳耳。至六七日见有下证，方可下之，岂有变异哉！奈何医者，禁人饮水，至有渴死者。病人若不渴，强与水饮，亦不肯饮耳。戴人初病时，鼻塞声重，头痛，小便如灰淋汁，及服调胃承气一两半，觉欲呕状，探而吐之，汗出漐漐然，须臾下五六行，大汗一日乃瘳。当日饮冰水时，水下则痰出，约一二碗。痰即是病也，痰去则病去也。戴人时年六十一。
　　焦百善偶感风寒，壮热头痛，其巷人点蜜茶一碗使啜；焦因热服之讫，偶感戴人语曰：凡苦味皆能涌。今头痛是病在上，试以箸探之，吐毕，其痛立解。
　　常仲明常于炎暑时，风快处披露肌肤以求爽，为风所贼，三日鼻窒，虽坐于暖处，少通，终不大解，戴人使服通圣散，入生姜、葱根、豆豉同煎三两服，大发汗，鼻立通矣。
　　阳夏贺义夫病伤寒，当三日以里，医者下之而成结胸，求戴人治之。戴人曰：本风温证也，不可下，又下之太早，故发黄结胸。此已有瘀血在胸中，欲再下之，恐已虚，惟一涌可愈，但出血勿惊。以茶调瓜蒂散吐之，吐血数升而衄且噎逆，乃以巾卷小针，而使枕其刃，不数日平复。
　　《本事方》曰：一乡人伤寒身热，大便不通，烦渴郁冒，医者用巴豆下之，顷得溏利，宛然如旧。余曰：此阳明结热在里，非大柴胡、承气不可。巴豆止去积，不能荡涤邪热蕴毒。亟进大柴胡等三服得汗而解。常谓仲景一百一十三方，为丸者有五，理中、陷胸、抵当、乌梅、麻仁。是以理中、陷胸、抵当皆大如弹子，煮化而服，与汤散无异。至于麻仁治脾约，乌梅治湿(上匿下虫)，皆用小丸以达下部。其他逐邪毒，破坚癖，导瘀血，润燥粪之类，皆凭汤剂，未闻用巴豆小丸药以下邪气也。既下而病不除，不免重以大黄、芒硝下之，安能无损也哉？
　　一丘生者病伤寒，发热头疼，烦渴，脉虽浮数无力，尺以下迟而弱。余曰：此虽麻黄证而尺迟弱。仲景云：尺中迟者，荣气不足，血气微少，未可发汗。余于建中汤加当归、黄芪令饮，翼日脉尚尔。其家煎迫，日夜督发汗药，几不逊矣。余忍之，只用建中调荣而已。至五日，尺部方应，遂投麻黄汤，啜二服发狂，须臾稍定，略睡，已出汗矣。信知此事诚难。仲景虽云不避晨夜，即宜便治，医者亦须顾其表里虚实，待其时日。若不循次第，暂时得安，损亏五脏以促寿限，何足贵哉！
　　范云伤寒，恐不得预武帝九锡之庆，召徐文伯诊视，以实恳之曰：可便得愈乎？文伯曰：便瘥甚易，只恐二年后不复起耳。云曰：朝闻道，夕死犹可，况二年乎？文伯以火烧地，布桃叶设席，置云于其上，顷刻汗解，扑以温粉，翼日果愈。云甚喜。文伯曰：不足喜也。后二年果卒。夫取汗先期，尚促寿限，况不顾表里，不待时日，便欲速效乎？每见病家不奈，病未三日，昼夜促汗，医者随情顺意，鲜不败事，余故书此为戒。
　　一亲戚病伤寒，身热头痛无汗，大便不通已四五日，余讯问之，医者治大黄、(石卜)硝等欲下之。余曰：子姑少待，余为视之。脉浮缓，居密室中，自称甚恶风。余曰：表证如此，大便不通数日，腹且不胀，别无所苦，何遽便下之？仲景法，须表证罢方可下，不尔则邪乘虚而入，不为结胸，必为热利也。余作桂枝麻黄各半汤，继以小柴胡，漐漐汗出，大便亦通而解。
　　一士人家，病二人皆旬日矣。一则身热无汗，大便不通，小便如濇，神昏而睡，诊其脉长大而实，余用承气下之而愈。一则阳明自汗，大便不通，小便利，津液少，口干燥，其脉亦大而虚，作蜜煎，三易之，下燥粪，得溏利而解。其家曰：皆阳明不通，何以治之异？余曰：二证虽相似，然自汗小便利者，不可荡涤五脏，为无津液也。然则伤寒大证相似，两证稍有不同，宜仔细斟酌。正如格局看命，虽年月日时皆同，而贵贱穷通不相侔者，于一时之中有浅深，故知不可不谨。
　　有人患伤寒，目痛鼻干，不得卧，大便不通，尺寸脉俱大，已数日。一夕汗出，余谓速以大柴胡汤下之。医骇曰：阳明自汗，津液已涸，法当用蜜煎，何苦须用下药？余谓曰：子虽知蜜煎为稳，当还用大柴胡汤，此仲景不传之妙，公安能知之？余力争，竟投大柴胡汤二贴愈。仲景论：阳明之病多汗者，急下之。人多谓已是自汗，若又下之，岂不表里俱虚？又如论少阴云：少阴病一二日，口干燥者，急下之。人多谓病发于阴，得之日浅，但见干燥，若更下之，岂不阴气愈甚？举此二端，则其可疑者不可胜数。此仲景之书，世人罕能读也。余谓仲景称急下之者，亦犹急当救表、急当救里之说。凡称急者有三变，谓才觉汗，未至津液干燥，便速下之则为精捷，免致用蜜煎也。若胸中识得了了，自无可疑。若未能了，误用之，反不若蜜煎之为稳也。
　　有一人得太阳证，因发汗，汗不止，恶风，小便濇，足挛而不伸，余诊其脉浮而大。浮为风，大为虚。余曰：在仲景方中有两证大同小异，一则小便难，一则小便数，用药稍差，即有千里之失。仲景第七证云：太阳病发汗，遂漏不止，其人恶风，小便难，四肢微急，难以屈伸者，桂枝加附子汤。第十六证云：伤寒脉浮，自汗出，小便数心烦微恶寒，脚挛急，反以桂枝汤攻表者误也。得之便数，咽中干，烦躁吐逆。一则漏风小便难，一则自汗小便数。或恶风或恶寒，病各不同也。余用第七证桂枝加附子汤，三啜而汗止；佐以甘草芍药汤，足便得伸。
　　有人病伤寒下利，身热，神昏多困，讝语不得眠，或者见下利，便以讝语为阴虚证。余曰：此亦小承气证。众骇曰：下利而服小承气，仲景之法乎？余曰：此仲景之法也。仲景云：下利而讝语者，有燥粪也，属小承气汤而得解。余常读《素问》云：微者逆之，甚者从之。逆者正治，从者反治。从多从少，视其事也。帝曰：何谓反治？岐伯曰：塞因塞用，通因通用。王冰注云：大热内结，注泻不止，热宜寒疗，结伏须除，以寒下之结散利止，则通因通用也。正合于此，又何疑焉？
　　有人病伤寒，大便不利，日晡发潮热，手循衣缝，两手撮空，直视喘急，更数医矣，见之皆走。此诚恶候，得之者十中九死。仲景虽有证而无法，但云脉弦者生，濇者死。已经吐下，难以下药，谩且救之。若大便得通而脉弦者，庶可治也。与小承气汤，一服而大便利，诸疾渐退，脉且微弦，半月愈。或问曰：下之而脉弦者生，此何意也？余曰：《金匮玉函》云：循衣妄撮，怵惕不安，微喘直视，脉弦者生，濇者死。微者但发热讝语者，承气汤主之。予尝观钱仲阳《小儿直诀》云：手寻衣领及捻物者，肝热也。此证在《玉函》列于阳明部。盖阳明者胃也，肝有热邪，淫于胃经，故以承气泻之。且得弦脉，则肝平而胃不受克，此所谓有生之理。读仲景论而能博通诸医书，以发明其隐奥者，吾未之见也。
　　有人初病呕吐，俄为医者下之，已七八日而内外发热。余诊之曰：当用白虎加人参汤。或曰：既吐复下，且重虚矣，白虎可用乎？余曰：仲景云，若吐下后，七八日不解，热结在里，表里俱热，热者白虎加人参汤，正相当也。盖始吐者，热在胃脘，而脉至今虚大，三投汤而愈。仲景既云伤寒若吐下后七八日不解，表里俱热者，白虎加人参汤主之。又云：伤寒脉浮，发热无汗，其表不解，不可与白虎。又云：脉浮滑，此以表有热里有寒，白虎加人参汤主之。
　　有人病伤寒，心烦喜呕，往来寒热，医以小柴胡与之不除。余曰：脉洪大而实，热结在里，小柴胡安能去之？仲景云：伤寒十余日，热结在里，复往来寒热者，与大柴胡汤。三服而病除。盖大黄荡涤蕴热，伤寒中要药。王叔和云：若不用大黄，恐不名柴胡汤。须洒洗生用有力。
　　一人病身体痛，面黄喘满，头痛自能饮食，大小便如常。余诊之，脉大而虚，鼻塞而烦。余曰：非湿热宿谷相搏，此乃头中寒湿，非瓜蒂散不可行也。仲景云：湿家病身疼痛发热，面黄而喘，头痛鼻塞而烦，其脉大，自能饮食，腹中和无病，病在头中，寒湿攻鼻，故塞，纳药鼻中则愈。仲景无药方，此方见《外台》删繁证云，治天行热病，盖通贯脏腑寒湿，沉于骨髓之间，或为黄疸，宜瓜蒂散，即此方也。
　　一舟梢病伤寒发黄，鼻酸痛，身与目如金色，小便赤而数，大便如常，或者欲用茵陈五苓，予曰：非其治也。小便利，大便如常，则知病不在脏。今眼睛鼻頞痛，是病在清道中。清道者，华盖肺之经也。若下大黄，则必腹胀为逆。亦用瓜蒂散，先含水，次搐之鼻中，黄水尽乃愈。
　　有人患伤寒五六日，头汗自出，自颈以下无汗，手足冷，心下痞闷，大便秘结。或者见四肢冷，又汗出满闷，以为阴证。予诊其脉，沉而紧。予曰：此证诚可疑，然大便结，非虚结也，安得为阴？脉虽沉而紧，为少阴证，多是自利，未有秘结者。此证半在里半在表，投以小柴胡汤得愈。仲景称伤寒五六日、头汗出云云，至得屎而解，正此之谓也。有人难曰：脉阴阳俱紧，反汗出者，亡阳也。此属少阴不得有汗，何也？今头汗出者，故知非少阴。何以头汗出，便知非少阴证？余曰：此一段正是仲景议论处。谓四肢冷，脉沉紧腹满，全似少阴；然大便硬，头汗出，不得为少阴。盖头者三阳同聚，若三阴剂颈而还，有头汗出，自是阳虚，故曰汗出为阳微，是阴不得有汗也。若少阴头有汗，则死矣。故仲景平脉法云：心者火也，名少阴。则无头汗者可治，有汗者死。心为手少阴，肾为足少阴，相与上下，惟以意逆志者，斯可得之。
　　有人病伤寒，脉浮而长，喘而胸满，身热头痛腰脊强，鼻干不得卧。余曰：太阳阳明合病。仲景云：中有三证，下利葛根汤，不下利呕逆者加半夏，喘而胸满者麻黄汤也。治以麻黄汤得解。
　　有武臣为寇执，置舟中艎板下，数日得脱，乘饥恣食，良久解衣扪虱，次日遂伤寒，自汗而膈不利。一医作伤寒而下之，一医作解衣中邪而汗之。杂治数日，渐觉昏困，上喘息高。余诊之曰：太阳下之表未解，微喘者，桂枝加厚朴杏仁汤，此仲景之法也。指令医者急治药。一啜喘定，再啜漐漐汗出，至晚身凉，脉已和矣。医曰：某平生不曾用仲景方，不知其神捷如此。
