<!-- { "loadSidebar": true } -->
　　有病伤寒八九日，身热无汗，讝语，时因下后大便不通三日矣。非躁非烦，非寒非痛，终夜不得卧，但心中无晓会处，或时发一声如叹息之状，医者未知是何证。余诊之曰：此懊憹怫郁二证俱作也。胃中有燥屎者，服承气汤，下燥屎二十枚，得利而解。仲景云：阳明病下之，心中懊憹，微烦，胃中有燥屎者可攻。又云：小便不利，大便乍难乍易，时有微热，怫郁不卧者，有燥屎也，承气汤主之。《素问》云：胃不和则卧不安。此夜所以不得眠也。仲景云：胃中燥大便坚者必讝语，此所以有时发讝语也。非烦非躁，非寒非痛，所以心中懊憹也。声如叹息而发一声，所谓外气怫郁也。燥屎得除，大便通利，胃中安和，故其病悉去也。
　　有人患伤寒得汗数日，忽身热自汗，脉弦数，心不得宁，真劳复也。余诊之曰：劳心之所致，神之所舍，未复其初，而又劳伤其神，荣卫失度，当补其子，益其脾，解其劳，庶几得愈。授以补脾汤，佐以小柴胡汤解之。或者难曰：虚则补其母，今补其子何也？余曰：子不知虚劳之异乎？《难经》曰：虚则补其母，实则泻其子。此虚当补母，人所共知也。《千金》曰：心劳甚者，补脾气以益之，脾王则感之于心矣。此劳则当补子，人所未闻也。盖母生我者也，子继我而助我者也，方治其虚则补其生我者，与《锦囊》所谓本骸得气遗体受荫同义。方治其劳则补其助我者，与苟子言未有子富而父贫同义。此治虚与劳所以异也。
　　《东垣十书》曰：冯内翰侄栎年十六，病伤寒，目赤而烦渴，脉七八至，医欲以承气汤下之，已煮熟矣。偶东垣从外来，冯告之故。东垣切脉，大骇曰：几杀此儿！彼以脉数为热，今脉七至，是极热也。殊不知至真要大论云：病有脉从而病反者何？岐伯对曰：脉至而从，按之不鼓，诸阳脉皆然。此阴盛格阳于外，非热也。取姜附来，吾以热因寒用之法治之。治药未就，而病者爪甲已青。顿服八两，汗渐出而愈。
　　西台掾葛君瑞二月中，病伤寒发热，以白虎汤主之。面黑如墨，本证遂不复见，脉沉细，小便不禁。东垣初不知也，及诊之曰：此立夏以前，误服白虎。白虎大寒，非行经之药，止能寒脏腑，不善用之则伤气。本病曲隐于经络之间，或投以大热之药，求以去阴邪，他证必起，非所以救白虎也。可用温药升阳行经。有难者曰：白虎大寒，非大热何以救？东垣曰：病隐经络间，阳道不行而本证见矣。又何难哉！果如其言而愈。
　　《丹溪心法》曰：一男子素嗜酒，因暴风寒衣薄，遂觉倦怠，不思饮食，半日，至睡后大发，遍身疼痛如被杖，微恶寒，天明诊之，六脉浮大，按之豁然，左手为甚。余作极虚受风寒治之，人参为君，黄芪、白朮、归身为臣，苍朮、甘草、木通、干葛为佐，使大剂与之。至五贴后，通身汗如雨，凡三易被，得睡，觉来诸证悉除。
　　卢兄年四十九岁，自来大便下血，脉来沉迟濇，面黄神倦者二年矣。九月间因劳倦发热，自服参苏饮二贴，热退。早起小劳，遇寒，两手背与面紫黑，昏仆少时却醒，身大热，妄语，口干身痛，至不可眠，脉之，三部不调，微带数，重取虚豁，左手大于右手。以人参二钱半，带节麻黄、黄芪各一钱，白朮二钱，当归五分，与三五贴得睡，醒来大汗如雨即安。两日后再发，胁痛咳嗽，若睡时嗽不作而妄语，且微恶寒，诊其脉，似前而左略带紧。余曰：此体虚再感寒也，再以前药加半夏、茯苓，至十余贴，再得大汗而安。后身倦不可久坐，不思饮食，用补中益气去凉药，加神曲、半夏、砂仁，五七十贴而安。
　　杭州叶君章，腊月因斋素中饥而冒寒作劳，遂患发热头痛。医与小柴胡汤，遂自汗，神昏耳聋，目不见物。余诊其脉，大如指，似有力，热不退，与人参、黄芪、白朮、熟附、炙甘草作大剂与之，一日而汗少，二日而热减半，耳微有闻，目能视物。初用药至四贴，前药中加苍朮，与两服，再得汗而热除；本日遂去苍朮、附子，又与前药作小剂，服三日而安。
　　吕仲修年六十六岁，正月间因忍饥冒寒作劳，头痛恶寒发热，骨节皆疼，无汗，至次日妄语，热愈甚，而妄语时作时止，热亦不为十分。自服参苏饮两贴，汗不出；又再进一服，以衣覆取汗，大出而热不退。至第四日，余诊其脉，两手皆洪数而右为甚，此因饥而冒寒，加之作劳，阳明经虽受寒气，不可攻击，当急以大剂补之，以回其虚，俟胃气充实，自能出汗而解。遂以参、芪、白朮、归身、陈皮、炙甘草，每贴加熟附子一片，一昼夜服五贴；至第三日口稍干，言语有次，诸证虽解而热未退，遂去附子加白芍。又两日思食，却作肉羹间与之；又三日精神全。二日许，自汗出而热退，诊其脉不数，洪脉却尚有些，洪脉作大脉论，年高而误汗，此后必有虚证见，又与前药。至次日言我欲大便，自病来不曾更衣，今谷道逼痛坐努责状如不堪，医者必欲投大黄、巴豆等剂。余谓大便非实秘，为是气因误汗而虚，不得充腹，无力可努，仍与前补药，以肉粥及苁蓉与之。一日半煎浓，葱椒汤浸下体，方下大便软块者五六枚。诊其脉，仍旧大未敛，此因气血未得回复，又与前药两贴。经两日小便不通，少腹下妨闷，颇为所苦，但仰卧则点滴而出。余曰：补药服之未尽。于前药内倍加参、芪大剂，服两日，小便方利而安。
　　陶明节年十九岁，不惮劳勚，不息农作。忽一日，因劳倦，大发热而渴，恣饮冷泉水数碗，次日热退，目不识人，言语谬误，自言肚痛，不能转侧，饮食不进，身战掉不自持。又二日，求余诊之，两手脉濇而大，而右为甚，遂于气海灸三十壮，用白朮、黄芪各二钱，熟附一片，陈皮五分，与十贴不效，又增发热微渴，余证仍在，却可进二匙稀粥。余曰：此气欲利而血未应也。于前药内，去附子加当归以和血，因有热加人参一钱半，服三十贴而安。
　　一人五月内患讝语，大发热，肢体不能举，喜冷饮，诊其脉，洪大而数，用黄芪、茯苓浓煎如膏，却用冷水调与之。三四服后，病者昏睡如死状，但颜色不改，气息如常，至次早方醒，诸证悉退而安。　　 【卢兄汗后再发热妄言，吕仲修汗后热不退亦妄言，陶明节热退后不识人，言语谬妄，皆用参、芪、归、朮等补剂而愈。信哉！讝语属虚者十居八九。】
　　《卫生宝鉴》曰：省掾曹德裕男妇，二月初病伤寒，八九日请余治之，脉沉细而微，四肢逆冷，自利腹痛，目不欲开，两手常抱腋下，昏昏嗜卧，口舌干燥。乃曰：前医留白虎加人参汤可服否？余曰：白虎虽云治口燥舌干，若只此一句，亦未然。今此证不可服白虎汤者有三：伤寒证立夏以前，立秋以后，不可妄用，一也；太阳证无汗而渴者不可用，二也；况病人阴证悉具，其时春气尚寒，三也。仲景云：下利清谷，急当救里。宜四逆汤五两，人参一两，生姜十余片，连须葱白九茎，水五大盏，煎至三盏，去滓，分三服。一日服之，至夜则手足温，翌日大汗而解；继之以理中汤，数服而愈。
　　真定府赵吉夫年三十三，至元五月间，因劳役饮食失节，伤损脾胃，时发烦躁而渴，又食冷物过度，遂病身体困倦，头痛，四肢逆冷，呕吐而心下痞。医人不察，见其四肢逆冷，呕吐而心下痞，乃用桂枝末三钱匕，热酒调下，仍以绵衣覆之，作阴毒伤寒治之。须臾，汗大出，汗后，即加口干舌燥，眼白时红，项强硬，肢体不柔和，小便淋赤，大便秘濇，循衣摸床，如发狂状。问之则言语错乱，视其舌则赤而欲裂，朝轻暮剧，凡七八日。家人辈悉谓危殆，不望生全。余诊其脉七八至，知其热证明矣。遂用大承气汤苦辛大寒之剂一两作一服，服之利下三行，折其盛势。翌日，以黄连解毒汤大苦寒之剂二两，徐徐服之以去其热。三日后，病十分中减五六，更与白虎加人参汤，约半斤服之，泻热补气，前证皆退。戒以慎起居，节饮食，月余渐得平复。
　　友人刘巨源年六十五岁，至正夏月，因劳役饮食失节，又伤冷饮，得疾，医者往往以为四时证治之，不愈。逮十日，请余治之。曰：右手三部脉，沉细而微，太阴证也。左手三部脉，微浮而弦，阳虚在表也。大抵阴多而阳少。今所苦身体沉重，四肢逆冷，自利清谷，引衣自复，气难布息，懒言语，此脾受寒湿，中气不足故也。仲景言下利清谷，急当救里，宜四逆汤温之。《内经》有用热远热之戒。口干，但嗽水不欲咽，早晨身凉而肌生粟，午后烦躁不欲去衣，昏昏睡而面赤，隐隐红斑见于皮肤，此表实里虚故也。内虚则外证随时而变。详内外之证，乃饮食劳倦，寒伤于脾胃，非四时之证明矣。治病必察其本。今适当大暑之时，而得内寒之病，以标本论之，时为标也，病为本也。用寒药则顺时而违本，用热药则从本而逆时。此乃寒热俱伤，必当从乎中治。中治者，温之是也。遂以钱氏白朮散加升麻，就本方加葛根、甘草以解其斑，少加白朮、茯苓以除湿而利小便，人参、藿香、木香和脾胃进饮食。(口父)咀一两，煎服，再服斑退而利止，身温而神清。次服异功散、治中汤辛温之剂一二服，五日得平，止药。
　　静江府提刑李君长子，年十九岁，四月病伤寒九日，医作阴证治之，与附子理中丸数服，其证增剧。别易一医，又作阳证，议论参差，不敢服药。李君邀余往，视坐间有数人。余不欲直言其证，但细为分解，令自忖度之。凡阳证者，身大热而手足不厥，卧则坦然，起则有力，不恶寒，反恶热，不呕不泻，渴而饮水，烦躁不得眠，能食而多语，其脉浮大而数者，阳证也。凡阴证者，身不热而手足厥冷，恶寒蜷卧，恶闻人声，或自引衣盖覆，不烦渴，不饮食，小便自利，大便反快，其脉沉细而微迟者，阴证也。今诊其脉数得六七至，其母云夜来叫呼不绝，全不睡，又喜饮冰水，余闻其言，知阳证悉具，且三日不见大便，宜急下之。余遂以酒煨大黄六钱，甘草炙二钱，芒硝五钱，煎服。至夕下数行燥粪二十余块，是夜汗大出，明日又往视之，身凉脉静矣。
　　《医学纲目》曰：一僧伤寒发汗不彻，有留热，身面皆黄，多热，期年不愈。医作食黄治之，治不对，病不去。问之，食不减。寻与茵陈汤，服五日病减三分之一，十日减三分之二，二十日病悉去。方用茵陈、栀子各三分，秦艽、升麻各四钱末之，每用三钱，水四合，煎及二合，去滓，食后温服，以知为度。
