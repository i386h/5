<!-- { "loadSidebar": true } -->
　　窦大郎患伤寒，经十余日，口燥舌干而渴，心中疼，自利清水，众医皆相守，但调理耳，汗下皆所不敢。窦氏亲故相谓曰：伤寒邪气，害人性命甚速，安可以不决之疾，投不明之医乎？召孙至，曰：即日不可下。明日正当下，投小承气汤，遂大便通得睡，明日平复。众皆曰：此证缘何下之而愈？孙曰：不深于书，徒知有书耳，不知书之奥也。口燥舌干而渴，岂非少阴证乎？少阴证固不可下，岂不知少阴一证，自利清水，心下痛者，下之而愈。仲景之书，明有是说也。众皆钦服。
　　太乙宫道士周德真患伤寒，发汗出多，惊悸目眩，身战掉欲倒地。众医有欲发汗者，有作风治者，有用冷药解者，病皆不除。召孙至，曰：太阳经病，得汗早欲解。不解者，因太阳经欲解，复作汗，肾气不足汗不来，所以心悸目眩身转。遂作真武汤服之，三服微汗自出，遂解。盖真武汤，附子、白朮和其肾气，肾气得行，故汗得来也。若但责太阳者，惟能干涸血液尔。仲景云：尺脉不足，乃荣气不足，不可汗。以此知肾气怯则难得汗也明矣。许学士云：乡里有一姓高者，子年三十，初得病，身微汗，脉弱恶风，医以麻黄药与之，汗遂不止，发热，心多惊悸，夜不得眠，讝语不识人，筋惕肉瞤，振振动摇。医又进镇心药。予曰：强汗之过也。仲景云：脉微汗出，恶风，不可服青龙汤，服之则筋惕肉瞤，此为逆也。惟真武汤可救。进此三服，佐以清心竹叶汤，数日遂愈。
　　侯国华病伤寒四五日，身微斑，渴欲饮，诊之沉弦欲绝，厥阴脉也。服温药数日不已，又以姜附等药，觉阳微回脉生，因渴，私饮水一杯，脉复退，又见头不举，目不开。问之，则犯阳易，若只与烧裩散，则寒而不济矣。遂更用吴茱萸汤一大服，调烧裩散，连进二服，出大汗，两昼夜而愈。
　　李良佐子病太阳证，尺寸脉俱浮数，按之无力。余见其内阴虚，与神朮加干姜汤，愈。后再病，余视之，见神不舒，垂头不欲语，疑其有房过。问之：犯房过乎？必头重目眩。曰：唯。与大建中三四服，外阳内收，脉反沉小，始见阴候。又与已寒加芍药茴香等丸五六服，三日内，约服丸六七百丸，脉复生。又用大建中接之，大汗作而解。
　　《医宗必读》曰：社友韩茂远伤寒，九日以来口不能言，目不能视，体不能动，四肢俱冷。众皆曰阴证。比余诊之，六脉皆无，以手按腹，两手护之，眉皱作楚，按其趺阳，大而有力，乃知腹有燥屎也，欲与大承气汤。病家惶惧不敢进。余曰：吾郡能辨是证者，惟施笠泽耳。延至诊之，与余言若合符节。遂下之，得燥屎六七枚，口能言，体能动矣。彼按手不及足者，何以救此垂绝之证耶？
　　休宁吴文哉伤寒烦躁，面赤，昏乱闷绝，时索冷水，其弟日休乞余决死期。手扬足掷，难以候脉，五六人制之，方得就诊，洪大无伦，按之如丝。余曰：浮大沉小，阴证似阳也。与附子理中汤，当有生理。日休骇曰：医者十辈至，不日柴胡承气，则曰竹叶石膏，今反用热剂，乌乎敢？余曰：温剂犹生，凉剂立毙矣。日休卜之吉，遂用理中汤加人参四钱，附子二钱，煎成，入井冰冷与饮。甫及一时，狂躁定矣。再剂而神爽，服参至五斤而安。文哉遗以书曰：弟为俗子所误，既登鬼录矣，而兄翁拯全之，大奇亦大幸也。方弟躁热之时，医以三黄汤入牛黄服之，转加闷绝，举室哀号，惟是治终具，候目瞑而已。不意兄翁毅然以为可活，参附一投，阴霾见睍。荆妻稚子，含泪欢呼。一日即苏，经年乃复。呜呼！父母生之，兄翁再生之，昊天罔极，莫可云喻！敢志巅末，乞附案帙。俾天下万世，知药不可以浪投，命不可以轻弃，何莫非大仁人回春之泽哉？
　　同社王月怀伤寒，至五日下利不止，懊憹目胀，诸药不效。有以山药、茯苓与之，虑其泻脱也。余诊之，六脉沉数，按其脐则痛，此协热自利，中有结粪，小承气倍大黄服之。果得结粪数枚，利遂止，懊憹遂安。
　　娄水张尔和伤寒，第二日头痛发热，正在太阳。余曰：方今正月天令犹寒，必服麻黄两日愈矣。若服冲和汤，不惟不得汗，即使得汗，必致传经。遂以麻黄汤热饮之，更以滚水入浴桶，置床下熏之，得汗如雨，密覆半日易被，神已爽矣。至晚索粥，家人不与。余曰：邪已解矣，必不传里，食粥何妨？至明日果愈。不以麻黄汗之，传变深重，非半月不安也。
　　光禄卿吴元水头痛腹胀，身重不能转侧，口内不和，语言讝妄，有云表里俱有邪，宜以大柴胡下之。余曰：此三阳合病也，误下之，决不可救。乃以白虎汤连进两服，诸证渐减。更加天花粉、麦门冬二剂而安。
　　县学师杨龙友如夫人发热头疼，六日后忽见红疹，众皆以为发斑，用升麻犀角等汤，凡五日不效。余视之曰：此疹也，非斑也。斑为阳明火毒，疹为太阴风热。一表一里，如天与渊。乃用防风二钱，黄芩一钱，甘草五分，薄荷、桔梗、蝉壳各一钱，四剂霍然矣。
　　儒者吴君明伤寒六日，讝语狂笑，头痛有汗，大便不通，小便自利。众议承气汤下之。余诊其脉浮而大，因思仲景云：伤寒不大便六七日，头疼有热小便清，知不在里，仍在表也。方今仲冬，宜与桂枝汤。众皆咋舌掩口，谤之甚力。以讝狂为阳盛，桂枝入口必毙矣。余曰：汗多神昏，故发讝妄。虽不大便，腹无所苦，和其营卫，必自愈耳。遂违众用之。及夜而笑语皆止，明日大便自通。故夫病变多端，不可胶执，向使狐疑而用下药，其可活乎？
　　内戚顾淡之劳神之后，烦躁大热，头痛，时作时止。医者禁其饮食，与之解表。见四日热不退，欲与攻里。余诊之曰：脉不浮紧，安得表耶？又不沉实，安得里耶？惟心部大而濇，此劳心而虚烦，乃类伤寒，非真伤寒也。若禁饮食，即饿绝矣。便以粥与之，兼服归脾汤，五日而安。
　　《寓意草》曰：黄长人犯房劳病伤寒，守不服药之戒，身热已退十余日外。忽然昏沉，浑身战栗，手足如冰，举家忙乱，亟请余至。一医已合就姜附之药矣。余适见而骇之。姑俟诊毕，再三辟其差谬。主家自疑阴证，言之不入，又不可以理服，只得与医者约曰：此一病药入口中，出生入死，关系重大，吾与丈各立担承，倘至用药差误，责有所归。医者云：吾治伤寒三十余年，不知甚么担承。余笑曰：有吾明眼在此，不忍见人活活就毙，吾亦不得已也。如不担承，待吾用药。主家方才心安，亟请用药。余以调胃承气汤，约重五钱，煎成热服半盏；少顷，又热服半盏。其医见厥渐退，人渐苏，知药不误辞去。仍与前药，服至剂终，人事大清。忽然浑身壮热，再与大柴胡一剂，热退身安。门人问曰：病者云系阴证见厥，先生确认为阳证而用下药果应，其理安在？答曰：其理颇微。吾从悟人，可得言也。凡伤寒病初起发热，煎熬津液，鼻干口渴，便秘，渐至发厥者，不问知其为热也。若阳证忽变阴厥者，万中无一，从古至今无一也。盖阴厥得之阴证，一起便直中阴经，唇青面白，遍体冷汗，便利不渴，身蜷多睡，醒则人事了了；与伤寒传经之热邪，转入转深，人事昏惑者，万万不同。诸书类载阴阳二厥为一门，即明者犹为所混，况昧者乎？如此病先犯房室，后成伤寒，世医无不为阴证之名所惑，往往投以四逆等汤，促其暴亡。而诿之阴极莫救，致寃鬼夜号，尚不知悟，总由传派不清耳。盖犯房劳而病，感者其势不过比常较重，如发热则热之极，恶寒则寒之极，头痛则痛之极。所以然者，以阴虚阳往乘之，非阴盛无阳之比。况病者始能勿药，阴邪必轻，旬日渐发，尤非暴证，安得以阴厥之例为治耶？且仲景明言：始发热六日，厥反九日，后复发热三日，与厥相应，则病旦暮愈。又云：厥五日，热亦五日，设六日当复厥，不厥者自愈。明明以热之日数，定厥之痊期也。又云：厥多热少则病进，热多厥少则病退。厥愈而热过久者，必便脓血发痈。厥应下而反汗之，必口伤烂赤。先厥后热，利必自止。见厥复利，利止反汗出咽痛者，其喉为痹。厥而能食，恐为除中，厥止思食，邪退欲愈。凡此之类，无非热深发厥之旨，原未论及于阴厥也。至于阳分之病而妄汗妄吐妄下，以致势极。如汗多亡阳，吐利烦躁，四肢逆冷者，皆因用药差误所致，非以四逆、真武等汤挽之，则阳不能回，亦原不为阴证立方也。盖伤寒才一发热发渴，定然阴分先亏，以其误治阳分，比阴分更亏，不得已从权用辛热，先救其阳。与纯阴无阳，阴盛隔阳之证，相去天渊。后人不窥制方之意，见有成法，转相效尤。不知治阴证以救阳为主，治伤寒以救阴为主。伤寒纵有阳虚当治，必看其人血肉秃盛，阴分可受阳药者，方可回阳。若面黧舌黑，身如枯柴一团，邪火内燔者，则阴已先尽，何阳可回耶？故见厥除热，存津液元气于什一，已失之晚，况敢助阳韧阴乎？《证治方》云：若证未辨阴阳，且与四顺丸试之。《直指方》云：未辨疑似，且与理中丸试之。亦可见从前未透此关，纵有深心，无可奈何耳。因与子辈详辨，并以告后之业医者。
　　金鉴春月病温，误治二旬，酿成极重死证。壮热不退，讝语无伦，皮肤枯濇，胸膛板结，舌卷唇焦，身蜷足冷，二便略通，半渴不渴，面上一团黑滞。从前诸医所用之药，大率不过汗下和温之法，绝无一效，求救于余。余曰：此证与两感伤寒无异。但两感证日传二经，三日传经已尽即死，不死者又三日再传一周，定死矣。此春温证不传经，故虽邪气留连不退，亦必多延几日，待元气竭绝乃死。观其阴证阳证，两下混在一区，治阳则碍阴，治阴则碍阳，于两感证之病情符合。仲景原谓死证，不立治法。然曰：发表攻里，本自不同。又谓：活法在人，神而明之。未尝教人执定勿药也。吾有一法，即以仲景表里二方为治，虽未经试验，吾天机勃勃自动，若有生变化行鬼神之意，必可效也。于是以麻黄附子细辛汤，两解其在表阴阳之邪，果然皮间透汗而热全清。再以附子泻心汤，两解其在里阴阳之邪，果然胸前柔活，人事明了，诸证俱退。次日即思粥，以后竟不需药。只此二剂，而起一生于九死，快哉！
