<!-- { "loadSidebar": true } -->
　　徐国祯伤寒六七日，身热目赤，索水到前，复置不饮，异常大躁，将门牖洞启，身卧地上，展转不快，更求人井。一医汹汹，急以承气与服。余诊其脉，洪大无伦，重按无力，谓曰：此用人参、附子、干姜之证，奈何认为下证耶？医曰：身热目赤，有余之邪，躁急若此，再以人参、附子、干姜服之，逾垣上屋矣。余曰：阳欲暴脱，外显假热，内有真寒，以姜附投之，尚恐不胜回阳之任，况敢以纯阴之药重劫其阳乎？观其得水不欲咽，情已大露，岂水尚不欲咽而反可咽大黄芒硝乎？天气燠蒸，必有大雨。此证顷刻一身大汗，不可救矣。且既认大热为阳证，则下之必成结胸，更可虑也。惟用姜附，所谓补中有发，并可以散邪退热，一举两得，至稳至当之法也。吾在此久坐，如有差误，吾任其咎。于是以附子、干姜各五钱，人参三钱，甘草二钱，煎成冷服，服后寒战戞齿有声，以重绵和头覆之，缩手不肯与诊，阳微之状始着。再与前药一剂，微汗热退而安。
　　钱仲昭患时气外感，三五日发热头疼，服表汗药，疼止热不清，口干唇裂。因而下之，遍身红斑，神昏讝语，食饮不入，大便复秘，小便热赤，脉见紧小而急。谓曰：此证全因误治阳明胃经，表里不清，邪热在内，如火燎原，津液尽干，以故神昏讝妄，若斑转紫黑，即刻死矣。目今本是难救，但其面色不枯，声音尚朗，乃平日保养肾水有余。如旱苗之侧，有下泉未竭。故神虽昏乱，而小水仍通，乃阴气未绝之征，尚可治之。不用表里，单单只一和法，取七方中小方，而气味甘寒者用之。惟如神白虎汤一方，足以疗此。盖中州元气已离，大剂急剂复剂俱不敢用，而虚热内炽，必甘寒气味方可和之耳。但方虽宜小，而服药则宜频，如饥人本欲得食，不得不渐渐与之，必一昼夜频进五七剂，为浸灌之法，庶几邪热以渐而解，元气以渐而生也。若小其剂，复旷其日，纵用药得当，亦无及矣。如法治之，更一昼夜而热退神清，脉和食进，其斑自化。
　　张令施乃弟伤寒坏证，两腰偻废，卧床彻夜痛叫，百治不效，求诊于余。其脉亦平顺无患，其痛则比前大减。余曰：病非死证，但恐成废人矣。此证之可以转移处，全在痛如刀刺，尚有邪正互争之象。若全然不痛，则邪正混为一家，相安于无事矣。今痛大减，实有可虑，宜速治之。病者曰：此身既废，命安从活？不如速死。余蹙额欲为救全，而无治法。谛思良久，谓：热邪深入两腰，血脉久闭，不能复出，止有攻散一法，而邪入既久，正气全虚，攻之必不应。乃以桃仁承气汤，多加肉桂、附子二大剂与服，服后即能强起。再仿前意为丸，服至旬余全安。此非昔人之已试，乃一时之权宜也，然有自来矣。仲景于结胸证有附子泻心汤一法，原是附子与大黄同用，但在上之证气多，故以此法泻心。然则在下之证血多，独不可仿其意而合桃仁、肉桂以散腰间之血结乎？后江古生乃弟伤寒，两腰偻废痛楚，不劳思索，径用此法二剂而愈。
　　黄曙修与乃翁起潜春月同时病温，乃翁年老而势轻，曙修年富而势重。势重者，以冬不藏精，体虚不任病耳。余见其头重着枕，身重着席，不能转侧，气止一丝，不能言语，畏闻声响，于表汗药中，用人参七分。伊表侄施济卿恐其家妇女得知，不与进药，暗赠人参入药，服后汗出势减。次日再于和解药中，赠人参一钱与服，服后即大便一次。曙修颇觉轻爽，然疑药下之早也，遣人致问。余告以此证表已解矣，里已和矣，今后缓调，即日向安，不必再虑。往诊见老翁病尚未愈，头面甚红，谓曰：望八老翁，下元虚惫，阳浮于上，与在表之邪相合，所谓戴阳之证也。阳已戴于头面，不知者，更行表散，则孤阳飞越，而危殆立至矣。此证从古至今，只有陶节庵立法甚妙，以人参、附子等药，收拾阳气归于下元，而加葱白透表以散外邪，如法用之即愈，万不宜迟。渠家父子俱病，无人敢主，且骇为偏僻之说，旋即更医，投以表药，顷刻阳气升腾，肌肤粟起，又顷刻寒颤咬牙，浑身冻裂而逝。翁虽海滨一氓，留心管晏富国之术，而賷志以没也，良足悼矣。其医于曙修调理，仍行克伐，致元气日削，谢绝医药，静养六十余日，方起于床。愈后，凡遇戚友家，见余用药，率多诋訾，设知当日解表和中，俱用人参，肯舍命从我乎？是其所以得全者，藉于济卿之权巧矣。
　　陆平叔文学平素体虚气怯，面色痿黄，药宜温补，不宜寒凉，固其常也。秋月偶患三疟，孟冬复受外寒，虽逗寒热一班，而未至大寒大热。医者以为疟后虚邪，不知其为新受实邪也。投以参朮补剂，转致奄奄一息，迁延两旬。间有从外感起见者，用人参白虎汤，略无寸效，昏昏嘿嘿，漫无主持。昆弟子姓，仓皇治木。召昌诊视，以决行期之早暮，非求治疗也。昌见其脉未大坏，腹未大满，小水尚利，但筋脉牵掣不停，因谓：此病九分可治，只恐手足痿废。仲景有云：经脉动惕者，久而成痿。今病已廿三日之久，血枯筋燥，从可识矣。吾今用法治则兼治，当于仲景法外另施手眼。以仲景虽有大柴胡汤以解表里之法，而无治痿之法。变用防风通圣散成方，减白朮，以方中防风、荆芥、薄荷、麻黄、桔梗为表药，大黄、芒硝、黄芩、连翘、栀子、石膏、滑石为里药。原于大柴胡之制相仿，但内有当归、川芎、芍药，正可领诸药深入血分，而通经脉。减白朮者，以前既贻误，不可再误耳。当晚连服二剂，第一剂殊觉相安，第二剂大便始通，少顷睡去，体间津津有汗。次早再诊，筋脉不为牵掣，但阳明胃脉，洪大反加，随用大剂白虎汤，石膏、知母每各两许；次加柴胡、花粉、芩、蘗、连翘、栀子一派苦寒，连进十余剂，神识始得渐清，粥饮始得渐加。经半月，始起坐于床，经一月，始散步于地，人见其康复之难，咸忧其虚，抑且略一过啖，即尔腹痛便泄，俨似虚证。昌全不反顾，但于行滞药中，加用柴胡、桂枝升散，余邪不使下溜而变痢以取惫，然后改用葳蕤、二冬略和胃气，间用人参不过五分。前后用法，一一不违矩矱，乃克起九死于一生也。
　　《景岳全书》曰：余在燕都，当治一王生患阴虚伤寒，年出三旬，而舌黑之甚，其芒刺干裂焦黑如炭，身热便结，大渴喜冷，而脉则无力，神则昏沉。群医谓阳证阴脉，必死无疑。余察其形气未脱，遂以甘温壮水等药大剂进之以救其本，仍间用凉水以滋其标。盖水为天一之精，凉能解热，甘可助阴，非若苦寒伤气者之比。故于津液干燥，阴虚便结，而热渴火盛之证，亦所不忌。由是水药并进，前后凡用人参、熟地辈各一二斤，附子、肉桂各数两，冷水亦一二斗。然后诸证渐退，饮食渐进，神气俱复矣。但察其舌黑，则分毫不减。余甚疑之，莫得其解。再后数日，忽舌上脱一黑壳，而内则新肉灿然，始知其肤腠焦枯，死而复活。使非大为滋补，安望再生？若此一证，待举其甚者纪之。此外凡舌黑用补，而得以保全者，盖不可枚举矣。所以凡诊伤寒者，当以舌色辨表里，以舌色辨寒热，皆不可不知也？若以舌色辨虚实，则不能无误。盖实固能黑，以火盛而焦也；虚亦能黑，以水亏而枯也。若以舌黄舌黑，悉认为实热，则阴虚之证，万无一生矣。
　　宏治辛酉金台姜梦辉患伤寒，亦得此舌，手足厥冷，呃逆不止，众医犹作火治，几致危殆。院判吴仁斋用附子理中汤而愈。夫医之为道，有是病必用是药。附子疗寒，其效可数。奈何世皆以为必不可用之药，宁视人之死而不救，不亦哀哉！凡用药得宜，效应不异，不可便谓为百无一治而弃之也。
