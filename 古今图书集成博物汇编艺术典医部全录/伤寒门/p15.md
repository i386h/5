<!-- { "loadSidebar": true } -->
　　 【喻昌曰：并病者，两经之证，连串为一，如贯索然，即兼并之义也。并则不论多寡，一经见三五证，一经见一二证，即可言并病也。然太阳证多，阳明少阳证少，如秦之并六国者，乃病之常。若阳明少阳证多，太阳证少，则太阳必将自罢，又不得拟之为六国并秦矣。】　　二阳并病，太阳初得病，时发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言阳气怫郁不得越。当汗不汗，其人躁烦，不知痛处，乍在腹中，乍在四肢，按之不可得，其人短气但坐，以汗出不彻故也，更发汗则愈。何以知汗出不彻，以脉濇故知也。　　二阳并病，太阳证罢，但发潮热，手足漐漐汗出，大便难而讝语者，下之则愈，宜大承气汤。　　 【注　按二阳并病二条，皆是太阳与阳明并也。上条证初入阳明，而太阳仍未罢，宜小汗。此条证已入阳明，而太阳亦随罢，宜大下。但上条之文，从前未有注释，兹特明之。太阳初得寒伤营之病，以麻黄汤发其汗，汗出而邪去，病不传矣。因汗出不彻，故传阳明，续自微汗出，不恶寒，阳明热炽，似乎当用下法，以太阳之邪未彻，故下之为逆，谓其必成结胸等证也。如此者，可小发汗，然后下之。设面色缘缘正赤者，寒邪深重，阳气怫郁在表，必始先未用麻黄汤，或已用麻黄汤而末得汗，所以重当解之熏之，又非小发汗而能胜矣，若是发汗不彻，不足言阳气怫郁不得越也。毕竟当汗不汗，其人躁烦，不知痛处，乍在腹中，乍在四肢，按之不可得，方是阳气不得越耳。短气者，因汗而气伤也。脉濇者，因汗而血伤也。汗虽未彻，其已得汗可知，其不怫郁又可知。所以宜更他药以小发其汗。更字读平声，与太阳中篇伤寒发汗解，半日许复烦，脉浮数者，可更发汗互发，然则彼更桂枝汤，此更桂枝加葛根汤，并可推矣。】　　太阳与少阳并病，头项强痛，或眩冒，时如结胸，心下痞鞕者，当刺大椎第十间、肺俞、肝俞，慎不可发汗。发汗则讝语脉弦，五六日讝语不止，当刺期门。　　 【注　少阳之脉络胁，胁间并入太阳之邪，则与结胸证似是而实非也。肝与胆合，刺肝俞，所以泻胆也。膀胱不与肺合，然肺主气，刺肺俞以通其气斯膀胱之气化行，而邪自不能留矣。发汗则讝语，与合病木盛克土之意同。注谓木盛则生心火，节外生枝，反失正意。脉弦亦即合病内少阳胜而阳明负之互词，此所以刺期门随木邪之实而泻之也。】　　太阳少阳并病，心下硬，颈项强而眩者，当刺大椎、肺俞、肝俞，慎勿下之！　　 【注　重申不可下之禁，与上条不可汗互发。】　　太阳少阳并病，而反下之，成结胸，心下硬，下利不止，水浆不下，其人心烦。　　 【注　误下之变，乃至结胸下利，上下交征，而阳明之居中者，水浆不入，心烦待毙，伤寒顾可易言哉？并病即不悞用汗下，已如结胸心下痞硬矣，况加悞下乎？此比太阳一经误下之结胸，殆有甚焉。其人心烦，似不了之语。然仲景太阳经谓结胸证悉具烦躁者，亦死。意者，此谓其人心烦者死乎？】
　　　　　坏病

　　 【喻昌曰：坏病者，已汗、已吐、已下、已温针，病犹不解，治法多端，无一定可拟，故名之为坏病也。坏病与过经不解大异。过经不解者，连三阴经俱已传过，故其治但在表里差多差少宜先宜后之间。若坏病则病在三阳，未入于阴，故其治但在阳经，其证有结胸下利，眩冒振惕，惊悸讝妄，呕哕躁烦之不同。其脉有弦促细数紧滑沉微濇弱结代之不同。故必辨其脉证犯何逆，然后得以法而治其逆。】　　太阳病三日，已发汗，若吐、若下、若温针，仍不解者，此为坏病，桂枝不中与也。观其脉证，知犯何逆，随证治之。　　 【注　相传伤寒过经日久二三十日不痊者谓之坏病，遂与过经不解之病无辨，此古今大误也。仲景止说病三日，即五六日亦未说到，且此条止说太阳病，连少阳亦未说到，故谓桂枝偏表之法不可用，观下条太阳转入少阳之坏证，有柴胡证罢四字，可见此为桂枝证罢，故不可复用也。设桂枝证仍在，即不得谓之坏病，与少阳篇中柴胡证仍在者，此虽已下之不为逆，复与柴胡汤，必蒸蒸而振，却发热汗出而解之文，又互相绾照也。岂有桂枝、柴胡之证尚未罢，而得指为坏病之理哉？故必细察其脉为何脉，证为何证，从前所误，今犯何逆，然后随其证而治之，始为当耳。】　　本太阳病不解，转入少阳者，胁下硬满，干呕不能食，往来寒热，尚未吐下，脉沉紧者，与小柴胡汤。若已吐下发汗温针，讝语，柴胡证罢，此为坏病。知犯何逆，以法治之。　　 【注　两条文意互发，其旨甚明。叔和分汇，致滋疑惑。兹合而观之，乃知上条云桂枝汤不中与，则其所犯，要不离于太阳一经之误吐、误下、误发汗、误烧针之诸逆也。此条云柴胡汤不中与，则其所犯，要不离于少阳一经之误吐、误下、误发汗、误烧针之诸逆也。】
　　　　　痰病

　　 【喻昌曰：慨自伤寒失传，后人乃以食积、虚烦、痰饮、脚气牵合为类伤寒四证，此等名目一出，凡习伤寒之家，苟简粗疏，已自不识要妙。况复加冬温、温病、寒疫、热病、湿温、风温、霍乱、痉、内痈、蓄血为类伤寒十四证，头上安头，愈求愈失。兹欲直溯渊源，不得不尽辟岐泒。盖仲景于春夏秋三时之病，既以冬月之伤寒统之，则十四证亦皆伤寒中之所有也。若诿之局外，漫不加察，至临证模糊，其何以应无穷之变哉？昌于春夏病中，逐段拈出，兹于三阳经后，特立痰病一门。凡痰饮素积之人，有挟外感而动者，有不繇外感而自动者，仲景分别甚明。挟外感之邪，抟结胸胁，三阳篇中已致详矣。此但举不繇外感之痰病，昭揭其旨，俾学者辨证以施治焉耳。】　　病如桂枝证，头不痛，项不强，寸脉微浮，胸中痞硬，气上冲，咽喉不得息者，此为胸有寒也，当吐之，宜瓜蒂散。诸亡血虚家不可与。　　 【注　寒者痰也痰饮内动，身必有汗，加以发热恶寒，全似中风，但头不痛，项不强，此非外入之风，乃内蕴之痰窒塞胸间，宜用瓜蒂散以涌出其痰也。】　　病人有寒，复发汗，胃中冷，必吐蛔。　　 【注　寒亦痰也，此即上条之互文。上条辨非桂枝之证，此条辨不可发汗。盖痰从内动，无外感与俱，误发其汗，必至迷塞经络，留连不返，故示戒也。设兼外感，如三阳证中诸条，则无形之感，挟有形之痰，结于一处，非汗则外邪必不解，即强吐之，其痰饮亦必不出，所以小青龙一法，卓擅奇功耳。此言有痰无感，误发其汗，重亡津液，即大损阳气，其人胃冷而吐蛔，有必至也。】　　病人手足厥冷，脉乍紧者，邪结在胸中，心中满而烦，饥不能食者，病在胸中，当须吐之，宜瓜蒂散。　　 【注　手足厥冷，与厥阴之热深厥深相似，其脉乍紧，则有时不紧，殊不似矣。可见痰结在胸，故满烦而不能食，亦宜瓜蒂为吐法也。合三条总见痰证可吐不可汗，合食积虚烦脚气四证论之，勿指为类伤寒，但指为不可发汗，则其理甚精。盖食积胸中，阳气不布，更发汗则阳气外越，一团阴气用事，愈成危候。虚烦则胃中津液已竭，更发汗则津液尽亡矣。脚气即地气之湿邪，从足先受者，正湿家不可发汗之义耳。奈何舍正路而趋曲径耶？】
　　　　　太阴经全篇

