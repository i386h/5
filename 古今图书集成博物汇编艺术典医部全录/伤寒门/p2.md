<!-- { "loadSidebar": true } -->
　　何以知中风得之？然。其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色。其病身热胁下满痛，其脉浮大而弦。　　何以知伤寒得之？然。当谵言妄语。何以言之？肺主声，入肝为呼，入心为言，入脾为歌，入肾为呻，自入为哭。故知肺邪入心，为谵言妄语也。其病身热洒洒恶寒，甚则喘咳，其脉浮大而濇。　　伤寒有几？其脉有变否？然。伤寒有五，有中风，有伤寒，有湿温，有热病，有温病。其所苦各不同。中风之脉，阳浮而滑，阴濡而弱；湿温之脉，阳浮而弱，阴小而急；伤寒之脉，阴阳俱盛而紧濇；热病之脉，阴阳俱浮，浮之而滑，沉之散濇；温病之脉，行在诸经，不知何经之动也，各随其经所在而取之。　　伤寒，有汗出而愈，下之而死者；有汗出而死，下之而愈者。何也？然。阳虚阴盛，汗出而愈，下之即死；阳盛阴虚，汗出而死，下之而愈。
　　　　伤寒论 【汉　张机】

　　　　　太阳经上篇 【凡风伤卫之证，列于此篇，法五十三条。】
　　 【喻昌曰：王叔和当日编次仲景《伤寒论》以辨痉湿暍脉证为第一，以辨太阳病脉证为第二。谓痉湿暍虽太阳经之见证，然宜应别论，故列之篇首。此等处最不妥当。岂有别论反在正论之前者？况既应别论，即当明言所指，而故虚悬其篇，此叔和不究心之弊也。至于太阳经中，一概混编合病、并病、温病、坏病、过经不解病，以及少阳诸病，如理棼丝，不清其脉，寸寸补接，所以不适于用，徒令观者叹息，此更叔和不究心之弊也。宋　林亿、成无己辈，以脉法及伤寒例居前，次痉湿暍，次太阳病，分上中下三篇，其意以桂枝证、麻黄证汇上篇，大青龙证及汗后下后诸证汇中篇，结胸及痞证汇下篇，究竟上篇混中下，下篇混上中，不能清也。更可笑者，下篇结胸例中，凡系结字一概收入，如阳微结、阴微结、脉代结之类，悉与结胸同汇。尤可笑者，上篇第六条伤寒大义，未及什一，何所见即汇温病？中篇、下篇太阳本证未及什七，何所见即汇少阳证及合病、并病、过经不解诸病？如此割裂原文，后人纵思研穷，无门可入矣。夫足太阳膀胱病，主表也。而表有营卫之不同，病有风寒之各异。风则伤卫，寒则伤营，风寒兼受则营卫两伤。三者之病，各分疆界。仲景立桂枝汤、麻黄汤、大青龙汤，鼎足大纲三法，分治三证。风伤卫则用桂枝汤，寒伤营则用麻黄汤，风寒两伤营卫则用大青龙汤。用之得当，风寒立时解散，不劳余力矣。乃有病在卫而治营，病在营而治卫，病在营卫而治其一遗其一，与夫病已去营卫而复汗，病未去营卫而误下，以致传经错乱，展转不已。源头一差，末流百出。于是更出种种节目，辅三法而行。正如八卦之有六十四卦，八阵之有六十四阵，分统于干、坤、震、巽、坎、离、艮、兑、天、地、风、云、龙、虎、鸟、蛇之下，始得井井不紊。仲景参伍错综，以尽病之变态，其统于桂枝、麻黄、青龙三法，夫复何疑？但文辞奥约，义例互陈，虽颖敏之士，读之不解其意。实繇当时编次潦草糊涂，不察来意。仲景一手一目，现为千手千目，编者反将千手千目，掩为一手一目，悠悠忽忽，沿习至今。昌不得已而僭为《尚论》，太阳经中仍分三篇，以风伤卫为上篇，寒伤营为中篇，风寒两伤营卫为下篇。一一以肤浅之语，括大义于前，明奥旨于后。其温病合病等名，逐段清出，另立篇目。俾读者了无疑惑于心，庶随所施而恰当矣。】　　太阳之为病，脉浮头项强痛而恶寒。　　 【注　先挈太阳病之总脉总证，统中风伤寒为言也。太阳膀胱经，乃六经之首，主皮肤而统营卫，所以为受病之始。】　　病有发热恶寒者，发于阳也。无热恶寒者，发于阴也。发于阳者，七日愈。发于阴者，六日愈。以阳数七，阴数六也。　　 【注　风为阳，卫亦阳，故病起于阳。寒为阴，营亦阴，故病起于阴。无热恶寒，指寒邪初受未郁为热而言也。少顷郁勃于营间，则仍发热矣。病发于阳，其愈宜速。乃六日传经已尽，必至七日方愈者，阳数七，主进故也。病发于阴，其愈宜迟。乃至六日经尽即愈者，阴数六，主退故也。】　　太阳病，头痛至七日以上自愈者，以行其经尽故也。若欲再作经者，针足阳明，使经不传则愈。　　 【注　七日而云已上者，该六日而言也。六日传至厥阴，六经尽矣。至七日，当再传太阳。病若自愈，则邪已去尽不再传矣。设不愈，则七日再传太阳，八日再传阳明。故针足阳明，以竭其邪，乃得不传也。在他经则不然。盖阳明中土，万物所归，无所复传之地，邪易解散故耳。然必针以竭其邪，始得归并阳明，不犯他界也。旧谓夺其传路而遏之，则经经皆可遏矣，何独取阳明也哉？】　　太阳病欲解时，从巳至未上。
