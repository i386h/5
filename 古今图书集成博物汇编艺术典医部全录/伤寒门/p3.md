<!-- { "loadSidebar": true } -->
　　 【注　凡病欲解之时，必从其经气之王。太阳者盛阳也，故从巳午未之王时而病解。】　　欲自解者，必当先烦，乃有汗而解。何以知之？脉浮，故知汗出解也。　　 【注　天地郁蒸而雨作，人身烦闷而汗作，气机之动也。气机一动，其脉必与其证相应，故脉浮而邪还于表，才得有汗，而外邪尽从外解。设脉不以浮应，则不能作汗，其烦即为内入之候，又在言外矣。已上四条，先挈太阳经，始病终愈，风寒之总法。】　　太阳病发热汗出，恶风脉缓者，名为中风。　　 【注　既有第一条脉浮头项强痛恶寒之总证，更加发热汗出，恶风脉缓，则其病乃是触冒于风所致，即名中风。中字与伤字无别，即谓伤风亦可。风性属阳，从卫而入，以卫为阳气所行之道，从其类也。此一条又中风病之总称，以后凡言中风病三字，而发热汗出，恶风脉缓，即括在内。】　　太阳中风，阳浮而阴弱。阳浮者热自发，阴弱者汗自出。啬啬恶寒，淅淅恶风，翕翕发热，鼻鸣干呕者，桂枝汤主之。　　 【注　阳浮阴弱，与下文卫强营弱同义。阳浮者，阳邪入卫，脉必外浮。阳性本热，风又善行，所以发热快捷，不待闭郁自发也。阴弱者，营无邪助，比卫不足，脉必内弱，阴弱不能内守，阳强不为外固，所以致汗直易，不待覆盖自出也。啬啬恶寒，内气馁也。淅淅恶风，外体疏也。虽寒与风并举，义重恶风。恶风未有不恶寒者，所以中篇伤寒证中亦互云恶风，又见恶寒未有不恶风者。后人相传谓伤风恶风，伤寒恶寒，苟简辨证，误人多矣。翕翕发热，乃气蒸湿润之热，比伤寒之干热不同。鼻鸣者，阳邪上壅也。干呕者，阳邪上逆也。故取桂枝汤解散肌表之阳邪，而与发汗驱出阴寒之法，迥乎角立也。】　　服已须臾，歠热稀粥一升余，以助药力；温覆令一时许，遍身漐漐似有汗者，益佳。不可令如水流漓，病必不除。若一服汗出病痊，停后服，不必尽剂。若不汗，重服，依前法。又不汗，后服小促役其间，半日许，令三服尽。若病重者，一昼一夜服，周时观之；服一剂尽，病证犹在者，更作服；若汗不出者，乃服至二三剂。禁生冷、粘滑、肉面、五辛、酒酪、臭恶等物。　　 【注　桂枝气味俱薄，服过片顷，其力即尽，所以能解肌者，妙用全在歠稀热粥以助药力。谷气内充则邪不能入，而热歠以继药之后则邪不能留，法中之法若此。按卫行脉外，风伤卫之证，皆伤其外。外者肌肤也。故但取解肌以散外，不取发汗以内动血脉，更不取攻下以内动脏腑。所以服桂枝时，要使周身漐漐然似乎有汗者，无非欲其皮间毛窍暂开而邪散也。然恐药力易过，又借热稀粥以助其暖。如此一时之久，肌窍不致速闭，则外受之邪尽从外解，允为合法矣。不识此意者，汗时非失之太过，即失之不及。太过则邪未入而先扰其营，甚则汗不止而亡阳；不及则邪欲出而早闭其门，必致病不除而生变。】　　桂枝本为解肌。若其人脉浮紧，发热汗不出者，不可与也。当须识此，勿令误也。　　 【注　已见寒伤营之脉证，即不可误用风伤卫之治法，用之则寒邪漫无出路，留连肉腠，贻患无穷，故为首禁。】　　凡服桂枝汤吐者，其后必吐脓血也。　　 【注　桂枝辛甘，本胃所爱，服之反吐，其人湿热素盛可知矣。湿热素盛，更服桂枝，则两热相合，满而不行，势必上逆而吐。吐逆则其热愈淫溢于上焦，蒸为败浊，故必吐脓血，此一大禁也。其误服未至于吐者，上焦清气未伤，热虽渐消，亦蹈险矣。】　　酒客病不可与桂枝，得汤则呕，以酒客不喜甘故也。　　 【注　酒为湿热之最，故即于上条文意，重引酒客以示戒。呕、吐乃互词，勿泥。按辛甘发散为阳，《内经》之旨也。仲景遵之制方，重申辛甘之戒，可谓虑周千变矣。如酒客平素湿与热搏结胸中，才挟外邪必增满逆，所以辛甘之法不可用。用辛凉以彻其热，辛苦以消其满，自不待言矣。后人不察，偏诋桂枝为难用。葛根虽酒客所宜，然犯太阳经禁，又不可用。】　　发汗后，水药不得入口为逆。若更发汗，必吐下不止。　　 【注　此一条从来诸家错会，扯入桂枝四禁，谓已用桂枝致逆，若更用桂枝则其变愈大，粗疏极矣！盖为逆是言水逆，未尝说到其变愈大为凶逆也。且原文不云更与桂枝而云更发汗者，见水药俱不得入，则中满已极，更发汗以动其满。凡是表药皆可令吐下不止，不独是桂枝当禁。所以仲景于太阳水逆之证，全不用表药，惟用五苓散以导水，服后随溉热汤以取汗，正与此条互相发明也。设只单禁桂枝，将麻黄、葛根、柴胡等类，在所不禁而误用，以致吐下不止，恬不知为犯禁矣。】　　太阳病头痛发热，汗出恶风者，桂枝汤主之。　　 【注　头痛见第一条，发热汗出恶风见第六条，重互其文，以叮咛辨证用法，首宜识此也。】　　大阳病外证未解，脉浮弱者，当以汗解，宜桂枝汤。　　 【注　浮弱即阳浮阴弱之谓。外证未解，脉见浮弱，即日久必当以汗解。然汗解必当遵桂枝汤之法，不可误行发汗之法也。至于不可误下，更不待言。】　　太阳病发热汗出者，此为营弱卫强，故使汗出。欲救邪风者，宜桂枝汤主之。　　 【注　卫得邪助而强，营无邪助，故为弱也。即前阳浮阴弱之义，而重挈明之耳。须知营弱与血虚无涉，邪风即风邪，勿凿看。】　　病人脏无他病，时发热自汗出而不愈者，此为卫气不和也。先其时发汗则愈，宜桂枝汤主之。　　 【注　脏无他病四字，櫽括人身宿病，即动气不可发汗亦在内。见里无病而但表中风邪，乃有汗出不愈者，必是卫气不和也。设入于营，则里已近灾，未可宴然称无病矣。时发热者，有时发热，有时不热也。故先于未发热时，主用解肌之法，邪自不留也。】　　病尝自汗出者，此为营气和。营气和者外不谐，以卫气不共营气和谐故尔。以营行脉中，卫行脉外，复发其汗，营卫和则愈，宜桂枝汤。　　 【注　此明中风病，所以卫受邪风营反出汗之理，见营气本和，但卫强不与营和，复发其汗，俾风邪从肌窍外出，斯卫不强而与营和，正如中酒发狂，酒去其人帖然矣。营受寒邪，不与卫和，宜麻黄汤亦然。】　　太阳病，初服桂枝汤反烦不解者，先刺风池、风府，却与桂枝汤则愈。　　 【注　中风之证，凡未传变者，当从解肌，舍解肌无别法也。然服桂枝汤以解肌而反加热闷者，乃服药时不如法也。其法维何？即歠热稀粥以助药力，不使其不及，但取周身漐漐微似有汗，不使其太过之谓也。此云服汤反烦者，必微似汗亦未得，肌窍未开，徒用药力，引动风邪，漫无出路，势必内入而生烦也。刺风池、风府，以泻风热之暴甚，后风不继，庶前风可熄，更与桂枝汤引之外出则愈矣。可见解肌当如法也。】　　风家表解而不了了者，十二日愈。
