<!-- { "loadSidebar": true } -->
　　 【注　风家表解，已用桂枝汤之互词也。用桂枝汤表解，已胜其任矣。而不了了者，风为阳邪，卫为阳气，风邪虽去，而阳气之扰攘未得遽宁，即欲治之无可治也。七日不愈，俟十二日则余邪尽出，正气复理必自愈矣。见当养静以需，不可喜功生事也。已上七条，曲尽用桂枝汤妙义。一条辨用桂枝之证；二条辨用桂枝之脉；三条辨卫强营弱，宜用桂枝两和营卫；四条辨卫气不和，宜在未发热前，用桂枝和卫；五条辨营气不和，宜仍用桂枝和卫；六条辨阳邪炽盛，服桂枝转烦者，先刺风穴，再行桂枝；七条辨用桂枝表已解，宜俟勿药。】　　中风发热，六七日不解而烦，有表里证，渴欲饮水，水入则吐者，名曰水逆，五苓散主之。多服暖水，汗出愈。　　 【注　伤风证原有汗。以其有汗也，延至日久，不行解肌之法，汗出虽多，徒伤津液，表终不解，转增烦渴，邪入于腑，饮水则吐者，名曰水逆。乃热邪挟积饮上逆，以故外水格而不入也。服五苓散后，频溉热汤，得汗则表里俱解。盖表者阳也，里之属腑者亦阳也，所以一举两得也。然亦以未经误治，邪不内陷，故易为力耳。】　　太阳病发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮小，便不利，微热消渴者，与五苓散主之。　　 【注　不行解肌，反行发汗，致津液内耗，烦躁不眠，求救于水。若水入不解，脉转单浮，则无他变，而邪还于表矣。脉浮本当用桂枝，何以变用五苓耶？盖热邪得水，虽不全解，势必衰其大半，所以邪既还表，其热亦微，兼以小便不利，证成消渴则腑热全具，故不从单解而从两解也。凡饮水多而小便少者，谓之消渴。里热炽盛，何可复用桂枝之热？故导湿滋干清热，惟五苓有全功耳。】　　太阳病发汗，汗出不解，其人仍发热，心下悸，头眩身瞤动，振振欲擗地者，真武汤主之。　　 【注　此本为误服大青龙汤因而致变者立法。然阳虚之人，才发其汗，便出不止，即用麻黄火劫等法，多有见此证者。所以仲景于桂枝汤中，垂戒不可令如水流漓，益见解肌中且有逼汗亡阳之事矣。太阳下篇大青龙证中垂戒云：若脉微弱汗出恶风者不可服，服之则厥逆，筋惕肉瞤，正与此段互发。振振欲擗地五字，形容亡阳之状如绘，诸家竟不加细绎，妄取《诗经》注擗拊心貌为解。噫！是何言欤？仲景论中心下悸，欲得人按，与夫叉手自冒心间，且与拊心之义不协，何得妄指擗地为拊心耶？盖擗者辟也，避也。汗出过多，卫气解散，其人似乎全无外廓，故振振然四顾仿徨无可置身，思欲辟地而避处其内也。阴证似阳者，欲坐井中，避热就冷也。汗多亡阳者，欲入土中，避虚就实也。试观婴孩出汗过多，神虚畏怯，尝合面偎入母怀者，岂非振振欲擗地之一验乎？从来皆以为惊风误治，实繇未透伤寒证中之大关耳。】　　太阳病发汗，遂漏不止，其人恶风，小便难，四肢微急，难以屈伸者，桂枝加附子汤主之。　　 【注　大发其汗，致阳气不能卫外为固，而汗漏不止，即如水流漓之互词也。恶风者，腠理大开，为风所袭也。小便难者，津液外泄而不下渗，兼以卫气外脱而膀胱之化不行也。四肢微急，难以屈伸者，筋脉无津液以养，兼以风入而增其劲也。此阳气与阴津两亡，更加外风复入，与前条亡阳一证微细有别，故用桂枝加附子，以固表驱风而复阳敛津也。】　　太阳病中风，以火劫发汗，邪风被火热，血气流溢，失其常度，两阳相熏灼，其身发黄，阳盛则欲衄，阴虚则小便难，阴阳俱虚竭，身体则枯燥，但头汗出剂颈而还，腹满而喘，口干咽烂，或不大便，久则讝语，甚者至哕，手足躁扰，捻衣摸床，小便利者，其人可治。　　 【注　风，阳也，火亦阳也，邪风更被火热助之，则血气沸腾，所以失其常度。热势弥漫，所以蒸身为黄。然阳邪盛于阳位者，尚或可从衄解，可从汗解，至于阳邪深入阴分，势必劫尽精津，所以剂颈以下，不能得汗，口干咽烂，肺焦喘促，身体枯燥，小便难，大便秘，手足扰动，讝妄哕逆，乃是一团邪火，内炽真阴，顷刻立尽之象，有非药力所能胜者。必其人小便尚利，阴未尽伤，始得以行驱阳救阴之治也。噫！亦危矣！按仲景以小便利一端，辨真阴之亡与未亡最细。盖水出高源，小便利则津液不枯，肺气不逆可知也。肾以膀胱为腑，小便利则膀胱之气化行，肾水不枯可知也。再按此证，阳邪挟火，扰乱阴分而亡其阴，与前二条亡阳证，天渊悬绝。观阳盛欲衄身体枯燥等语，明是失汗所致，失汗则阳必内入，何反外亡耶？注家泥阴阳俱虚竭一语，遂谓小便利者，阴未甚虚，则阳犹可回，是认可治为回其阳，大失经旨。不知此证急驱其阳，以存阴气之一线，尚恐不得，况可回阳以更劫其阴乎？且头汗乃阳邪上壅，不下通于阴，所以剂颈以下，不能得汗。设见衄血则邪从衄解，头间且无汗矣；设有汗则邪从汗解，又不衄矣。后条火邪深入必圊血一证，亦似身体枯燥而不得汗者，必致圊血，设有汗便不圊血矣。读古人书，全要会意，岂有得汗而加衄血圊血之理哉？又岂有遍身无汗而头汗为亡阳之理哉？】　　太阳病二日反躁，反熨其背而大汗出，火热入胃，胃中水竭躁烦，必发讝语。十余日振栗自下利者，此为欲解也。故其汗从腰已下不得汗，欲小便不得，反呕欲失溲，足下恶风，大便硬，小便当数而反不数，及多大便已，头卓然而痛。其人足心必热，谷气下流故也。　　 【注　火邪入胃中十余日不解，忽振栗自下利者，火邪从大肠下奔，其候本为欲解，然而不解者，以从腰已下不得汗，邪虽下走，终不外走，故不解也。上条从颈已下不得汗，其势重；此从腰已下不得汗，其势较轻。足下恶风，见阳邪但在下也。小便不得，见阳邪闭拒阴窍也。与不得汗正同，所以大便亦硬。益见前之下利为火势急奔，火势衰减则仍硬也。反呕者，邪欲从上越也。欲失溲者，邪欲从前阴出也。皆余邪欲散之征也。胃火既减，小便当数复不数，则津液可回，及至津回肠润，则久积之大便必尽出矣。大便出多，则小便之当数者始数矣。肠胃之间，邪热既散而不留，则腰已下之得汗，并可知矣。得汗则阴分之阳邪，尽从外解，然后身半已下之阴气得上而反头痛，身半已上之阳气得下而反足心热。欲愈之状，尚类病状，火邪助虐为何如哉？】　　太阳病以火熏之不得汗，其人必躁，到经不解，必清血，名为火邪。　　 【注　火邪入胃，胃中水液多者，必奔迫下利，其渐解悉如上条矣。若胃中津液素乏之人，复受火邪，则漫无可御，必加躁扰不宁，繇是深入血室而圊血也。盖阳邪不从汗解，得以袭入阴中，动其阴血，倘阳邪不尽，其圊血必无期止，故申之曰名为火邪，示人以治火邪，而不治其血也。】　　微数之脉，慎不可灸。因火为邪，则为烦逆，追虚逐实，血散脉中。火气虽微，内攻有力，焦骨伤筋，血难复也。　　 【注　脉微而数，阴虚多热之征也。此而灸之，则虚者益虚，热者益热，不至伤残不止矣。凡病皆然，不独伤寒宜戒也。】　　烧针令其汗，针处被寒核起而赤者，必发奔豚，气从少腹上冲心者，灸其核上各一壮，与桂枝加桂汤更加桂。　　 【注　奔豚者，肾邪也。肾邪一动，势必自少腹上逆而冲心，状若豕突，以北方亥位属猪故也。北方肾邪，惟桂能伐之，所以用桂三倍，加入桂枝汤中，外解风邪，内泄阴气也。尝即此例推之，凡发表误入寒药，服后反加壮热，肌肤起赤块，畏寒，腹痛气逆而喘者，或汗时盖覆未周，被风寒复侵，红肿喘逆，其证同者，用此法良验。】　　太阳病当恶寒发热，今自汗出不恶寒发热，关上脉细数者，以医吐之过也。一二日吐之者，腹中饥，口不能食。三四日吐之者，不喜糜粥，欲食冷食，朝食暮吐。以医吐之所致，此为小逆。　　 【注　解肌之法，解散肌表风邪，全不伤动脾胃，乃天然不易之法也。若舍此而妄用吐法，吐中亦有发散之义，故不恶寒发热。一二日病在太阳，吐之则腹中饥，口不能食。三四日病在阳明，吐之则不喜糜粥，欲食冷食。皆胃气受伤之故也。然且朝食暮吐，脾中之真阳亦伤，而不能消谷，是则外感虽除，脾胃内伤卒未易复，故为小逆也。】　　太阳病吐之，但太阳病当恶寒，今反不恶寒，不欲近衣，此为吐之内烦也。　　 【注　此以吐而伤胃中之阴，较上条两伤脾胃之阴阳者稍轻，故内烦不欲近衣，虽显虚热之证，比关上脉细数，已成虚热之脉者，亦自不同。然以吐而伤其津液，虽幸病不致逆，医者能无过乎？可见用吐法时，亦当相人之津液矣。】　　太阳病外证未解者，不可下也，下之为逆。欲解外者，宜桂枝汤主之。　　 【注　下之为逆，即指结胸等证而言。欲解外者，必无出桂枝一法，叮咛无已之辞也。外邪未解，下必为逆。然则欲下末下之时，亟解其肌，俾下之而不为逆也，不亦可乎！】　　太阳病先发汗不解，而复下之，脉浮者不愈。浮为在外而反下之，故令不愈。今脉浮，故知在外，当须解外则愈，宜桂枝汤主之。　　 【注　已下，其脉仍浮，证未增变者，仍当亟解其外。】　　太阳病下之后，其气上冲者，可与桂枝汤，方用前法。若不上冲者，不可与之　　 【注　误下而阳邪下陷，然无他变，但仍上冲阳位，则可从表里两解之法。故以桂枝汤加于前所误用下药之内，则表邪外出，里邪内出，即用桂枝大黄汤之互词也。若不上冲，则表里两解之法，不可与也。】　　太阳病外证未除而数下之，遂恊热而利，利下不止，心下痞硬，表里不解者，桂枝人参汤主之。　　 【注　误下则致里虚，里虚则外热乘之。变而为利不止者，里虚不守也。痞硬者，正虚邪实中，成滞碍否塞而坚满也。以表未除，故用桂枝以解之。以里适虚，故用理中以和之。此方即理中加桂枝而易其名，亦治虚痞下利之圣法也。】　　太阳病桂枝证，医反下之，利遂不止。脉促者，表未解也。喘而汗出者，葛根黄连黄芩汤主之。　　 【注　太阳病原无里证，但当用桂枝解外。若当用不用而反下之，利遂不止，则热邪之在太阳者，未传阳明之经，已入阳明之腑，所以其脉促急，其汗外越，其气上奔则喘，下奔则泄，故舍桂枝而用葛根，专主阳明之表，加芩连以清里热，则不治喘而喘自止，不治利而利自止，又太阳两解表里之变法也。】　　太阳病下之后，脉促胸满者，桂枝去芍药汤主之。若微恶寒者，去芍药方中加附子汤主之。　　 【注　误下脉促与上条同，以无下利不止汗出等证，但见胸满，则阳邪仍盛于阳位，几与结胸同变。然满而不痛，且诸证未具，胸未结也，故取用桂枝之芳甘，以亟散太阳之邪。其去芍药之意，酸收二字不足尽之，以误下故不敢用，恐其复领阳邪下入腹中也。设微见恶寒，则阳虚已着，而非阳邪上盛之比，去芍药方中即当加附子以回其阳，是虽不言汗出，然繇此条之微恶寒，合上条观之，则脉促胸满喘而汗出之内，原伏有虚阳欲脱之机，故仲景于此条，特以微恶寒三字发其义，可见阳虚则恶寒矣，又可见汗不出之恶寒，即非阳虚矣。伤寒证中，多有下后魄汗不止，而酿亡阳之变者，必于此等处参合以求神髓，庶几可进于道耳。】　　太阳病下之微喘者，表未解故也。桂枝加厚朴杏仁汤主之。喘家作桂枝汤，加厚朴、杏子佳。　　 【注　凡下后利不止而加上气喘急者，乃是上争下夺之象，危候也。但骤病之人，中气足供上下之用，邪尽而喘与利自止。若中气素馁，加以上下交征，立尽之数矣。此证不云下利，但云微喘表未解，则是表邪因误下上逆，与虚证不同，故仍用桂枝以解表，加厚朴、杏仁以利下其气，亦微里之意也。此诀风邪误下作喘，治法之大要。其寒邪误下作喘，当用麻黄、石膏，即此可推。】　　太阳病下之，其脉促不结胸者，此为欲解也。脉浮者，必结胸也。脉紧者，必咽痛。脉弦者，必两胁拘急。脉细数者，头痛未止。脉沉紧者，必欲呕。脉沉滑者，恊热利。脉浮滑者，必下血。　　【注　脉促为阳邪上盛，反不结聚于胸，则阳邪未陷，可勃勃从表出矣，故为欲解也。脉浮者必结胸，即指促脉而申之。见脉促而加之以浮，邪气弥漫于阳位，故必结胸也。浮字贯下四句，见浮而促必结胸，浮而紧必咽痛，浮而弦必两胁拘急，浮而细数必头痛未止，皆太阳本病之脉，故主病亦在太阳之本位。设脉见沉紧，则阳邪已入阴分，但入而未深，仍欲上冲作呕，其无结胸咽痛等证，从可知矣。只因论中省用一个促字，三个浮字，后之读者，遂眩谓紧为下焦，属在少阴，惑之甚矣。观本文下句，即指出沉紧者必欲呕一语，正见前紧字指浮紧言也。沉紧方是阳邪入阴，上逆作呕。岂有浮紧咽痛，反为少阴寒邪上冲之理？明明太阳误下之脉证，何缘插入少阴，爚乱后人耶？至于滑脉居浮沉之间，亦与紧脉同推，故沉滑则阳邪入阴而主下利，浮滑则阳邪正在营分，扰乱其血而主下血也。夫太阳误下之脉，主病皆在阳在表，即有沉紧沉滑之殊，亦不得以里阴名之。】　　太阳病不解，热结膀胱，其人如狂，血自下，下者愈。其外不解者，尚未可攻，当先解外。外解已，但少腹急结者，乃可攻之，宜桃核承气汤。　　 【注　邪热搏血，结于膀胱，膀胱者太阳寒水之经也。水得热邪，必沸腾而上侮心火，故其人如狂，见心虽未狂有似乎狂也。血自下者，邪热不留，故愈。若少腹急结，则膀胱之血畜而不行。先解外乃可攻，其攻法亦自不同，必用桃仁增入承气以达血所，仍加桂枝分解外邪，正恐余邪少有未解，其血得以留恋不下耳。】　　太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈。所以然者，以太阳随经瘀热在里故也，抵当汤主之。　　 【注　此条之证，较前条更重，且六七日表证仍在，曷为不先解其外耶？又曷为攻药中不兼加桂枝耶？以脉微而沉，反不结胸，知邪不在上焦而在下焦也。若少腹硬满，小便自利，则其人之发狂者，为血畜下焦无疑矣，故下其血自愈。然畜血而至于发狂，则热势攻心，桃仁承气不足以动其血，桂枝不足以散其邪，非用单刀直入之将，必不能斩关取胜。盖邪结于胸，则用陷胸以涤饮；邪结少腹，则用抵当以逐血。设非此一法，少腹中所结之血，既不附气而行，更有何药可破其坚垒哉？所以一峻攻斯血去而邪不留，并无借桂枝分解之力耳。】　　太阳病，身黄脉沉结，少腹硬，小便不利者，为无血也。小便自利，其人如狂者，血证谛也，抵当汤主之。　　 【注　此一条乃法中之法也。见血证为重证，抵当为重药，恐后人辨认不清，不当用而误用，与夫当用而不敢用，故重申其义。言身黄、脉沉结、少腹满三者，本为下焦畜血之证，然只现比尚与发黄相邻，必如前条之其人如狂，小便自利，则血证无疑，而舍抵当一法，别无他药可代之矣。然小便不利，何以见其非血证耶？盖小便不利，乃热瘀膀胱，无形之气病，为发黄之候也。小便自利，则膀胱之气化行，然后少腹满者，允为有形之畜血矣。】　　太阳病，小便利者，以饮水多，必心下悸；小便少者，必苦里急也。　　 【注　小便清利，本为邪不在里，若因饮水过多，致小便之利，则水未入腹，先与邪争，必主心下悸也。小便少者，即小便短赤，里证已具之意，但本文云必苦里急，明是谓饮水多而小便少者。邪热足以消水，故直指为里证已急也。以饮水多三字贯下，其旨跃然。】　　大下之后，复发汗小便不利者，亡津液故也，勿治之，得小便利必自愈。　　凡病若发汗，若吐若下，若亡血亡津液，阴阳自和者，必自愈。　　 【注　泉之竭矣，不云自中。古今通弊，医事中之操霸术者，其人已亡津液，复强责其小便，究令膀胱之气化不行，转增满硬胀喘者甚多，故宜以不治治之，俟其津液回小便利，必自愈也。于此见汗下恰当，津液不伤，为措于不倾藏于不竭之良图矣。】　　太阳病先下之而不愈，因复发汗，以此表里俱虚，其人因致冒，冒家汗出则自愈。所以然者，汗出表和故也。得里未和，然后下之。　　 【注　神识不清，似有物蒙蔽其外也，所以必须得汗，俾外邪先从外彻，然后辨其二便之和否，再一分解其邪也。然而表里俱虚之证。其两解之法，宜轻而且活，所以说汗出自愈，未尝指定服药也。又说得里未和，然后下之，但示其意，并不出方，后人孰察其遵《内经》虚者责之之义乎？若论用药，表无过桂枝，里无过大柴、五苓矣。】　　太阳病未解，脉阴阳俱停，必先振栗汗出而解。但阳脉微者，先汗出而解；但阴脉微者，下之而解。若欲下之，宜调胃承气汤主之。　　 【注　病久而外邪不解，不过是入阳入阴之二途。既阴阳两停，初无偏胜，可以解矣，犹必先振栗，始得汗出而解，虚可知也。其有不为振汗邪无出机者，辨脉用法，要与初病不同。盖初病皆邪气胜则实之脉，病后皆正气夺则虚之脉，所以最虚之处，便是容邪之处。故阳脉微者，邪乘其阳，汗之而解；阴脉微者，邪乘其阴，下之而解。必须透此一关，始得用药与邪相当，邪去则正自复，不补虚而自补耳。至于虚者责之之意，前条已露一斑。此云若欲下之，宜调胃承气汤，意更轻活，其无取于大汗大下，具在言外矣。】　　太阳中风，下利呕逆表解者，乃可攻之。其人漐漐汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和也，十枣汤主之。　　 【注　此证与结胸颇同。但结胸者，邪结于胸，其位高；此在心下及胁，其位卑。然必表解乃可攻之，亦与攻结胸之戒不殊也。其人漐漐汗出，发作有时，而非昼夜俱笃，即此便是表解之征。虽有头痛，心下痞硬满，引胁下痛，干呕短气诸证，乃邪结之本证，不得以表证名之。若待本证尽除，后乃攻之，不坐误时日乎？故复申其义，见汗出不恶寒，便是表解可攻之候，虑何深耶？盖外邪挟饮，两相搏结，设外邪不解，何缘而得汗出津津乎？攻药取十枣汤者，正与结胸之陷胸汤相仿，因伤寒门中，种种下法，多为胃实而设。胃实者，邪热烁干津液，肠胃俱结，不得不用苦寒以荡涤之。今证在胸胁而不在胃，则胃中津液未经热耗，而荡涤肠胃之药无所取矣。故取蠲饮，逐水于胸胁之间，以为下法也。】　　太阳病二三日，不能卧，但欲起，心下必结，脉微弱者，此本有寒分也。反下之，若利止必作结胸；未止者，四日复下之，此作恊热利也。　　 【注　二三日不能卧，但欲起，阳邪炽盛，逼处心胸，扰乱不宁，所以知其心下必结。然但显欲结之象，尚未至于结也。若其人脉微弱者，此平日素有痰饮积于心膈之分，适与外邪相召，外邪方炽，其不可下明矣。反下之，若利止则邪势乘虚欲结者，愈益上结。利未止，因复下之，俾阳邪不复上结，亦将差就错因势利导之法。但热邪从表解极易，从里解极难，恊热下利，热不尽，其利漫无止期，亦危道也。合上条外邪抟饮之证。反复提诲，深切着明，从来疑是阙文，可为叹息。】　　病发于阳而反下之，热入因作结胸；病发于阴而反下之，因作痞。所以成结胸者，以下之太早故也。　　 【注　风为阳邪，病发于中风，阳邪未从外解而反下之，其热势乘虚陷入，必硬结于胸上。寒为阴邪，病发于伤寒，阴邪未从外解而反下之，其热势乘虚陷入，必痞塞于心间。二证皆繇下早，皆是热入省文以见意也。太早则邪方炽盛，既未外解，又未传经，此而下之，其变安得不大耶？】　　太阳病脉浮而动数，浮则为风，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之。若不结胸，但头汗出，余无汗，剂颈而还，小便不利，身必发黄也。　　 【注　中风病见浮动数之三脉，主风主热主痛更主虚，虚故邪持日久。头痛发热恶寒，表终不解。医不知其邪持太阳，未传他经，反误下之，于是动数之脉变迟，而在表之证变结胸矣。动数变迟三十六字，形容结胸之状殆尽。盖动数为欲传之脉，而变迟则力绵势缓而不能传，且有结而难开之象，膈中之气，与外人之邪，两相格鬬，故为拒痛。胃中水谷所生之精悍，因误下而致空虚，则不能借之以冲开外邪，反为外邪冲动其膈，于是正气往返邪逼之界，觉短气不足以息。更躁烦有加，于是神明不安，方寸之地，觉剥肤近灾，无端而生懊憹。凡此皆阳邪内陷所致。阳本亲上，故据高位而心下硬痛为结胸也。】　　太阳病，重发汗而复下之，不大便五六日，舌上燥而渴，日晡所小有潮热，从心上至少腹硬满而痛，不可近者，大陷胸汤主之。　　 【注　不大便，燥渴，日晡潮热，少腹硬满，证与阳明颇同。但小有潮热，则不似阳明大热；从心上至少腹，手不可近，则阳明又不似此大痛。因是辨其为太阳结胸，兼阳明内实也。缘误汗复误下，重伤津液，不大便而燥渴潮热，虽太阳阳明亦属下证，但太阳痰饮内结，必用陷胸汤，由胸胁以及肠胃，荡涤始无余。若但下肠胃结热，反遗胸上痰饮，则非法矣。】　　结胸者，项亦强如柔痓状，下之则和，宜大陷胸丸。　　 【注　结胸而至颈项亦强，证愈笃矣。盖胸间邪结紧实，项势常昂，有似柔痓之状。然痓病身手俱张，此但项强，原非痓也。借此以验胸邪，十分紧逼耳。胸邪紧逼，以大陷胸汤下之；恐过而不留，即以大陷胸丸下之；又恐滞而不行，故煮而连滓服之。然后与邪相当，而可施战胜攻取之略。观方中用大黄、芒硝、甘遂，可谓峻矣；乃更加葶苈、杏仁，以射肺邪而上行其急；煮时又倍加白蜜，以留恋而润导之，而下行其缓。必识此意，始得用法之妙。】　　结胸证，其脉浮大者不可下，下之则死。　　 【注　胸既结矣，本当下以开其结，然脉浮大则表邪未尽，下之是令其结而又结也，所以主死。此见一病不堪再误也。】　　结胸证具，烦躁者亦死。
