<!-- { "loadSidebar": true } -->
　　成无己注《伤寒论》有云：四逆者，四肢不温也；厥者，下足冷也。伤寒邪在三阳，则手足必热；传到太阴，手足自温；至少阴，则邪热渐深，故四肢逆而不温。及至厥阴则手足厥冷，是又甚于逆。经曰：少阴病四逆，其人或咳或悸，或小便不利，或腹中痛，或泄利下重者，四逆散主之。方用柴胡、枳实、芍药、甘草，四者皆寒冷之物，而专主四逆之疾，是知四逆非虚寒之证也。四逆与厥相近而非。经曰：诸四逆厥者不可下。是四逆与厥有异也。吁！斯言也，所谓弥近理而大乱真者欤？窃尝考之，仲景言四逆与厥者非一，或曰四逆，或曰厥，或曰厥逆，或曰厥冷，或曰厥寒，或曰手足逆冷，或曰手足厥逆，或曰手足厥冷，或曰手足厥逆冷。细详其义，俱是言寒冷耳。故厥逆二字，每每互言，未尝分逆为不温、厥为冷也。然四肢与手足却有所分。其以四字加于逆字之上者，是通指手足臂胫以上言也；其以手足二字加于厥逆厥冷等之上，及无手足二字者，是独指手足言也。既曰不温，即为冷矣，尚何异乎？仲景所谓诸四逆厥者不可下，盖以四逆为四肢通冷，厥为手足独冷而臂与胫以上不冷耳，不谓逆厥有不温与冷之别也。故又曰：厥者手足逆冷是也。以逆冷二字释厥字，足见逆即厥，厥即逆也。故字书曰：厥者逆也。虽然，逆厥虽俱为寒冷，而却有阴阳之殊焉。热极而成逆厥者，阳极似阴也；寒极而成逆厥者，独阴无阳也。阳极似阴，固用寒药；独阴无阳，固用热药。仲景以四逆散寒药治四逆一条，此阳极似阴之四逆也；其无四逆汤热药治四逆之条者，安知其非本有而失之乎？且四逆汤之名，由四肢之冷而立也。今以四逆汤治手足厥冷，岂非逆厥之不异乎？既以四逆为四肢不温，厥为手足独冷，何故不名治厥之药为四厥汤乎？成氏于四逆散治四逆条下，谓四逆为热邪所为，及于《明理论》谓四逆非虚寒之证矣。至于少阴病死证二条下，却谓四逆为寒甚。若此者得不自悖其说乎？是知四逆亦犹厥之有寒有热，固不可谓四逆专为热邪所作也。但四肢通冷，比之手足独冷，则有间耳。故仲景曰：少阴病，吐利躁烦，四逆者死。又曰：少阴病，四逆恶寒而身蜷，脉不至，不烦而躁者死。又曰：少阴病，吐利手足厥冷烦躁欲死者，吴茱萸汤主之。此三条者，二为死，一为可治。虽通由诸证兼见而然，然死者以四逆言，可治者以厥冷言，则亦可见四逆与手足厥冷之有轻重浅深矣。夫四肢通冷其病为重，手足独冷其病为轻，虽妇人小子亦能知之，成氏乃谓厥甚于逆何邪？若能知四逆厥之所以异者，在于独指手足言，与兼指臂胫以上言，则不劳创为不温与冷之曲说，而自然贯通矣。古今图书集成医部全录卷三百四十五

伤寒门

　　　　全生集 【明　陶华】

　　　　　提纲

　　伤寒一证，原有《活人书》、《明理论》、《指掌图》、《伤寒论》其中有论阙方者，有方阙论者，有脉无证者，有证无法者。盖仲景之书，历年既久，遗失颇多。王叔和以断简残编而补方造论，成无己乃顺文注释，而苴集成书，所以遗祸至今而未止也。今之治伤寒者一二日，不问属虚属实，便用麻黄、桂枝之类汗之；三四日，不问在经在腑，便用柴胡、葛根之类和之；五六日，不问在表在里，便用承气之类下之。以致内外俱虚，变证蜂起。殊不知人之表里虚实不同，邪之传变有异，岂可以日数为准耶？盖风寒乃天之客邪，其中于人也，或入于阴，或入于阳，原无定体，非但始太阳而终厥阴也。或有自太阳始，日传一经，六日传至厥阴，邪气自衰，不传而愈者；或有不罢再传者，或有即传者；或有间经而传者，或有传至二三经而止者，或有始终只在一经者，或有越经而传者；或有初入太阳不作郁热，便入少阴而成寒证者；或有直中阴经而成真寒证者；或有足经客热而传入手经者；或有证变者，或有脉变者；或有取证不取脉者，或有取脉不取证者。皆缘经无明文，后人妄治，使蒙害者多矣。夫麻黄、桂枝二汤，仲景原为冬月正伤寒立也。今人乃以之通治非时暴寒温暑，又将传经阴证与直中阴经之阴证，混同立论，岂不误乎？盖暴寒温暑原别有方，直中阴经必有别法，今皆亡失而无征也。古人引领后进，书不尽言，言不尽意，要在学者心领神会，活泼泼地如珠走盘。如见太阳证者宜直攻太阳，如见少阴证者宜直攻少阴，此活法也。仲景云：日数虽多，但见表证而脉浮者，犹宜汗之；日数虽少，但有里，证而脉沉者，亦宜下之。况其取方立论甚严，曰可温，曰可下，曰少与，曰急下，与夫先温其里乃攻其表，先解其表乃攻其里，此确论也。切不可执定一二日发表，三四日和解，五六日方下，必须审脉验证，辨名定经，一一亲切无疑，方可下手。真知其表邪而汗之，真知其里邪而下之，真知其为直中阴经而温之。如此而汗，如此而下，又如此而温，则桂枝、承气投之不差，姜附、理中发而必当。若投剂少差，死证立见矣，可不深思而熟虑哉？嗟夫！常病用常法，不见为难。设有感冒非时而认作正伤寒者，有直中阴经真寒证而认作传经之热证者，有夹阴伤寒夹阴中寒而作正伤寒者，有内伤寒而作外伤寒者，有类伤寒之杂证而作真伤寒者，有寒疫而作时疫者，有湿温而作风温者，有中湿而作风湿者，有暑证而作伤寒者，有如狂而作发狂者，有血证发黄而作湿热发黄者，有蚊迹而作发斑者，有动少阴血而作鼻衄者，有谵语而作狂言者，有独语而作郑声者，有女劳复而作阴阳易者，有短气而认作发喘者，有痞满而认作结胸者，有伤寒下利纯清水而俗呼为漏底者，有哕而认作干呕者，有并病而作合病者，有正阳明腑病而作阳明经病者，有太阳无脉而便认作死证者，有里恶寒而认作表恶寒者，有表发热而认作里发热者，有阴躁而认作阳狂者，有少阴发热而认作太阳证者，有标本全不晓者。呜呼！胸中若不以证脉讲明论方得法，但执成方以治人，一匕妄施，祸如反掌，此杀人不用刀耳。
　　　　　统论

　　夫伤寒三百九十七法，无出于表里虚实阴阳冷热八者而已。若能明此八者，则三百九十七法，可得一定于胸中也。何以言之？有表实表虚，有里实里虚，有表里俱实，有表里俱虚，有表寒里热，有表热里寒，有表里俱寒，有表里俱热，有阴证，有阳证，其所治各不同，要当明辨而治之也。其表实者，脉浮紧，头疼发热，恶寒体痛而无汗也，治宜发表汗之。表虚者，脉浮缓，头疼发热，恶风体痛而有汗也，治宜实表散邪。其里实者，腹中硬满或痛，大便不通，潮热谵语，妄言发渴，脉实有力，治宜下之。里虚者，腹鸣自利，呕吐，有寒有热，详见自利呕吐条下。如表里俱实者，内外皆热，脉数有力而无汗，轻用通解散，重用三黄石膏汤，通解表里也。若夫燥热饮水而脉洪数者，用人参白虎汤；大便不通者下之。半表半里之证，宜和解之。如表里俱虚者，自汗自利而或吐，内外皆虚，脉必浮细无力，宜温补之。如表寒里热者，身寒厥冷，脉滑数，口燥渴，轻则四逆散、人参白虎汤；重则承气汤下之。如里寒表热者，发热下利，身痛面赤，烦躁脉沉足冷，治宜温补。如阳证发热，则脉洪数而有力；阴证发热，则脉沉细而无力。或阴证发热，亦有脉来大者，按之必无力而散，乃虚阳伏阴也，当明辨之。
　　　　　标本

　　夫伤寒标本不明，如瞽者夜行，无路可见也。然标者病之梢末，本者病之根源。先受病谓之本，次受病谓之标。标本相传，先以治其急者，此良法也。假如先起头痛恶寒就为本，已后发热乃为标，此受病之标本也。浮沉为本，虚实为标，此脉之标本也。
　　　　　传足不传手论

　　传足不传手者，此庸俗之谬论，岂有是哉？人之充满一身，无非血气所养，昼夜循环，运行不息焉，有止行于足不行于手之理乎？况风寒中人，先入荣卫。其伤寒者，乃冬时感寒即病之名。冬乃坎水用事，其气严凝，水冰地冻，在时则足太阳少阴正司其令，触冒之者则二经受病。其次则足少阳厥阴，继冬而司春令亦受伤，何也？盖风木之令起于大寒节，正当十二月，至春分后方行温令，故风寒亦能伤之。足阳明太阴，中土也，与冬时无预，而亦受伤寒者，缘土无定位，无成名，无专气，寄王于四时，能始终万物，故四时寒热温凉之气，皆能伤之也。况表邪伤寒，必归于脾胃而为燥屎，宜承气下之，则胃气和矣。手之六经，主于夏秋，故不伤也；足之六经，盖受伤之方，分境界也。若言伤足不伤手则可，以为传足不传手则不可也。设或不传，气逆作喘，何经而来？仲景设有麻黄、桂枝，乃肺经药也，请试思之！又伤寒至五六日间，渐变神昏不语，或睡中独语，一二旬，目赤唇焦，口干不饮水稀粥，与之则咽，终日不与则不思，六脉沉数而不洪，心下不痞，腹中不满，大小便如常，或至十日以来，形如醉人，医见神昏不语，多用承气下之则误矣。盖不知此热传少阴心也。然未知是何经而来？答曰：太阳伤风，风为阳邪。阳邪传卫，阴血自燥。热入膀胱，壬病逆传于丙，丙丁兄妹，由是传心，心火上而逼肺金，所以神昏也。谓肺为清虚之脏，内有火邪，宜栀子黄芩黄连汤。若热在丙，宜导赤散；热在丁，宜泻心汤。若误用凉膈散，乃气用血药也。如左手寸脉沉滑有力者则可下之，或用犀角地黄汤，近于是也。若无犀角以升麻代之。且阳明经药也，此解阳明经血中热也。若浮沉俱有力者，是丙丁中俱有热也，可用导赤泻心各半服之宜矣。此证膀胱传丙，足传手经也。又谓腑传脏也，又下传上也。丙传丁者表传里也，壬传丁者坎传离也，名曰经传。《活人书》云：伤寒只传足经不传手经者，此言不尽之意。又从足经而传手经者，何以知之？经曰：伤寒止传一经，或间一二经，不可一途取之，但凭外证与脉参之，此活法也。与食则咽者，知邪不在胃也。不与则不思者，以其神昏故也。热邪既不在胃，误与承气下之，其死必矣，岂虚语哉！
　　　　　三阴无传经

　　凡伤寒自三阳传进三阴，入里为尽，无所复传，故言无传经。若言再传者，足传手经也。其三阴直中真寒证，一身受邪，无分经络，亦不再传也。
　　　　　辨正伤寒温病热证

