<!-- { "loadSidebar": true } -->
　　夫伤寒者，自霜降后至春分前，天令严寒，水冰地冻而成杀厉之气，人触犯之，即时病者，为正伤寒。若虽冬月而天令温暖，感之则为冬温。如至春分节后，天令温暖，人感壮热而病者为温病。若虽至春分而天令尚寒，冰雪未解而感寒者，亦伤寒也。若三四五六七八月之间，天道忽有暴寒，感之而为病者，此时行寒疫也，即感冒伤寒。若夏至后人感壮热脉洪大者为热病。若四时天令不正，感而为病，长幼率皆相似，互相传染者，此名时气。夫时气者一曰时疫，盖受天行疫厉之气而为病，乃非伤寒比也。然又有温疟、风温、湿温、温毒、温疫、中风、伤风、中湿、风湿、中暑、中暍等证，一皆发热状似伤寒，故医家通以伤寒称之。其通称伤寒者，因发热传变，皆相类也。至于用药则不同矣。故发表解肌，略有分别。其冬月为正伤寒者，人之着寒而即病也，壮者气行则愈，怯者着而成病；若不即病，至春变为温病，至夏变为热病。夫温热二病，乃冬月伏寒之所变，既变之后，不得复言寒矣。其寒疫者，乃天之暴寒，与冬时严寒，但有轻重之别，略可通称伤寒而治也。经云：名正则言顺，名不正则言不顺矣。故伤寒乃病之总名。识其名，则其效虽有迟速，亦无失矣。不识其名而妄治，以中暑作热病而复加燥热之剂，以湿温作风温而复加发汗，岂不死哉？
　　　　　辨伤寒伤风中寒不同

　　伤寒者，冬月寒邪伤于足太阳经，即时病者为正伤寒。其证便有头疼发热恶寒，脉浮紧而无汗，治宜发表，自然热退身凉。若传阳明经，便有目痛鼻干不眠，脉微洪之证，治宜解肌。若传至少阳，便有胸胁痛而耳聋寒热，呕而口苦，脉弦数之证，治宜和解表里。若表证皆除，传进三阴，反见怕热，揭去衣被，躁渴讝语，潮热斑黄，狂乱，大便不通，脉沉实而有力，治宜急下，大便通而其热愈矣。若伤风者，初起头疼发热恶寒，脉浮缓，自汗，鼻塞声重，此名伤风，亦是太阳病起。若传至各经，依前伤寒条下治之。其春夏秋三时，虽有恶寒身热微头疼，则为感冒非时暴寒之轻，非比冬时正伤寒为重。　　若中寒者，寒邪卒时直中阴经，即发而暴也。一身受邪，难分经络，无热可发，温补自解，比之伤寒为尤甚。如寒中太阴，中脘腹痛，呕吐满闷，其脉迟缓，宜藿香正气散合理中汤，寒甚加附子。如寒中少阴，则脐腹疼痛，或吐泻厥冷蜷卧，其脉沉细，宜五积散加茱萸；寒甚足冷，加附子四逆汤。如寒中厥阴，则小腹至阴疼痛，口吐涎沫，其脉沉迟，用茱萸附子四逆汤；寒甚手足指甲唇皆青，舌卷囊缩，脉伏绝者，用蒸脐法及大剂姜附以温之，不然则死矣。
　　　　　审证问因察形正名

