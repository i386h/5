<!-- { "loadSidebar": true } -->
　　凡察伤寒脉法，得其纲领，如拾芥耳。求之多岐，则支离破碎，如涉海问津矣。盖脉与证，理一而已。浮大动数滑为阳，沉濇弱弦微为阴。然脉理精深，今人何能到此田地？夫脉者，天真委和之气，乃荣卫之道路，实先天后天之造化。人之阴阳为先天，人之气血为后天。无所穷尽，指下难明者，真言也。夸言通晓者，但能言而不能行也。予专以浮中沉三脉候而治之，察其阴阳表里虚实，如见其肺肝然，无所逃其情矣。原夫伤寒因寒邪自外入内而伤之，其入则有浅深次第，自表达里，先入皮肤肌肉，次入筋骨肠胃，以此推之不难也。且风寒初入，或先在太阳寒水之经，此经本寒标热，便有恶风恶寒头疼发热之证见矣。盖寒郁皮毛，是为表证，若在他经则无此证矣。脉若汗紧，无汗，为伤寒，当发表，得汗为解。脉若浮缓，有汗，为伤风，当实表散邪，汗止为解。若无头疼恶寒，脉又不浮，此表证罢而在中。中者何也？即半表半里之间，乃阳明少阳之分。脉不浮不沉，在乎肌肉之间，即皮肤之下。然亦有二焉：若脉微洪而长，阳明脉也，其证则目痛鼻干不眠，微恶寒，微头疼，用解肌便宜和解表里；若脉弦数，少阳经脉也，其证胸胁痛而耳聋，寒热，呕而口苦，头角微痛，如见此证此脉，便宜和解表里。盖阳明少阳二经，不从标本从乎中治，过此邪传入里为热，脉不浮而沉。沉则按至筋骨之间而得者方是。若脉来沉实有力，外证不恶风寒，而反恶热讝语，躁热燥渴，或潮热自汗，或腹满硬痛喘急，或揭去衣被，扬手掷足，五六日不通大便，明其热入于里，肠胃燥实，宜下之，大便既通，其热自愈。若脉来沉迟无力，此为直中阴经，真寒也。其证无头疼，无身热，初病起怕寒，手足厥冷，或战栗蜷卧不渴，或兼腹痛呕吐泻痢，或口吐涎沫，面如刀刮者，乃阴经自中之寒，不从阳经传入。故不在传经热证治例，更当量轻重以温之。若脉沉足冷，面赤微热，此皆夹阴伤寒也。又有脉沉足冷，面青，小腹绞痛无热者，此皆夹阴中寒也，重则舌卷囊缩。盖此二者，先因欲事劳伤，肾经虚损，复感寒邪，急宜温经散寒为当也。其中紧要关节，吾再表而出之。太阳者阳证之表，阳明者阳证之里，少阳者二阳三阴之间，太阴少阴厥阴又居于里，总而谓之阴证。然三阴俱是沉脉，妙在指下有力无力中分，有力者为阳为实为热，无力者为阴为虚为寒，最为心妙。其三阳经证，前既已言，不再多录。若夫三阴传经热证，脉虽开明，证犹未决，重言发明。如腹满咽干废太阴，舌干口燥属少阴，烦闷满囊拳属厥阴，此三者俱从阳经传入阴经之热证。脉见沉实有力，但当攻里下之。如下后利不止，身疼痛，脉反无力者，又当救里温之。三阴传经热证，与三阴直中寒证，脉沉虽同，有力无力则异。证有异而治各不同，是其大法也。如其正阳明胃腑病，本风蹙气实，见潮热自汗，讝语发渴，手足乍温乍冷，脉见沉数有力，大便不通者，亦当攻里下之。乃因阳经邪热，传入胃腑而有燥屎，此指腑病，亦属里而言也。实证治之奇功，指法之元妙，秘之不与俗人言可也。今将持脉手法，并将浮中沉三图，图下就注证治之法，使因脉以知证，缘证以明治，比此达彼，由粗入精，永为后人之宗验也。
　　　　　辨内外伤

　　内伤外感，俱有寒热，医家不能明脉得证，呼作伤寒，妄施汗下吐温之法，轻变重而死者多矣。夫外伤有余者，则寒热齐作而无间。外伤恶寒，虽近烈火不除；外伤恶风，乃禁一切之风。外伤显在鼻，故鼻气不利，壅盛有力。外伤则邪气有余，发言壮厉，且先轻后重。外伤则手背热而手心不热，左手脉来紧盛，而右手乎和。此是外感伤寒证也，当作正伤寒治之必矣。内伤不足者，则寒热间作而不齐。内伤恶寒，得温暖即解；内伤恶风，微恶些少诸风。内伤显在口，故口不知味而腹中不和。内伤则元气不足，出言懒怯，且先重后轻。内伤则手心热而手背不热，右手脉来空大无力，而左手寸口或微或濇。此是内伤不足之证，当用补中益气法例治之必矣。大抵有内伤而无外感者，有外感而无内伤者，以此别之，则其证判然，免致重实重虚，医杀之患也。苟或内伤外感兼病而相挟出者，则脉证必并见而难辨。若显内证多者，则是内伤重，外感轻，当以补养为先，微以解表为次；若显外证多者，则外感重而内伤轻，当以发散为先，补养为次。凡此外感夹内伤者甚多。经云：邪之所凑，其气必虚。脉来左手必紧盛，右手虽数大无力，只因劳力辛苦，内伤血气，又兼外感寒邪，其证骨腿酸疼胁痛微汗恶寒，身热头疼，微渴倦卧懒言，此是劳力伤寒，必以温补元气兼发散药中求之；有下证者，宜缓下之。有痰挟外感者，左寸紧盛，右关洪滑，其证喘咳身热，恶寒，头疼骨节痛，即是夹痰伤寒，必以痰药兼发散药中求之，后以消痰降火之剂。有食郁夹外感者，其脉左右俱紧盛有力，其证必噫气作酸，恶闻食臭，或胃口作痛，心下痞满恶心，或欲吐不吐，或吐之不尽，必身热头疼恶寒即是夹食伤寒，必以解表药为先，后以消食药为次。其夹阴伤寒、伏阴伤寒、真阴伤寒，备开前条不录。凡此数者，医家之心妙也。
　　　　　察色

　　凡看伤寒，察其色为先，观其形为次。切脉审证参合，以决死生吉凶也。夫色有青黄赤黑白，隐于面部皮里；气有如乱丝乱发之状，隐于皮里也。盖五脏有五色，六经有六色，皆见于面以应五行。相生者吉，相克者凶。滋荣者生，枯夭者死。自命宫、印堂、年寿、准头，发会、人中等处，皆有气色，其滋润而明亮者吉，暗而枯燥者凶。又当分四时生克之理而通察之。故以伤寒五色之要者，备开览焉。　　青色属木，主风主痛，乃足厥阴肝经之色见也。凡面青唇青，阴寒极也。若舌卷囊缩，急温之。如夹阴中寒，小腹绞痛面色青者，亦当温散。青如翠羽者吉，青如滋草者死。青而黑、青而红者相生而吉，如青而白青而枯燥者死。若脾病见青气则难治也。　　赤色属火，主热，乃手少阴心经之色见也。在伤寒见之，则有一阴三阳之分。如足太阳属水，寒则水黑，热则红也。面色缘缘正赤者，此阳气怫郁在表，汗不彻故也，当发其汗。阳明面合赤色者，不可攻之，合则通也，谓表未解不可攻里，宜解肌合。正阳明内实恶热不恶寒，或蒸蒸发热，或日晡潮热讝语，大便秘结，脉沉数有力面赤，此里内热，宜下之。如表里俱热，口燥舌干饮水，脉数面赤，里未实者，未可下，宜人参白虎汤和之。如少阳病半表里，脉弦数而面赤者，宜小柴胡和解。少阴病下利清谷，里寒外热，脉沉细而面赤者，四逆汤温之。此阴寒内极，逼其浮火上行于面，故发赤色，非热也，误投寒药即死。又夹阴伤寒，虚阳泛上，面色亦赤，但足冷脉沉者是也。及阴极发躁，欲坐卧泥水井中，脉沉足冷，微热面赤，虽欲饮不受，即阴证似阳也。若足冷脉沉细，虽烦躁不饮水，面赤者，即阴盛隔阳也。其伏阴脉数大无力，烦躁引饮，此虚阳上升，面色亦赤。此四者，俱当温之，悞投寒药即死。再若病久虚人，午后面与颧颊赤色，此阴火上升，不可作伤寒妄治。然三阳之气，皆会于头额。上至顶巅络脑后者，属太阳；从额至鼻，下于面，属阳明；从头角下耳中前后者，属少阳。但有红气赤肿者，盖是大头伤寒。正要知此部分。凡心热则额先赤，肺热则鼻先赤，肝热则左颊赤，脾热则右颊赤，肾热则两颐赤。若赤而青，赤而黄，相生而吉；赤而黑，则相克而凶。赤如鸡冠者生，赤如衃血者死。若命宫、印堂、年寿、准头、发会、人中等处，赤色明润者生，枯夭者死。若肺病色赤，则难治也。　　黄色属土，主湿，乃足太阴脾经之色见也。凡脾胃湿热所蒸，面目身黄，小水短濇者，属湿热发黄，宜分利之。若小腹满硬而痛，面目身黄，小水自利者，属蓄血证发黄，宜下尽黑物则愈。若黄而白，黄而红者，相生而吉；黄而青，相克而死。黄如蟹腹者生，黄如枳实者死。病欲愈者，目眦黄。长夏见黄白则吉，黄青则凶。或肾病若见黄色，则难治也。　　白色属金，主气血不足，乃手太阴肺经之色见也。白如猪膏者吉，白如枯丹者死。凡命宫、印堂、年寿、准头、发会、人中等处，白而枯夭者凶，白而光润者吉。若白而黄，白而黑者，相生而吉；白而赤者，相克而凶。凡伤寒面白为无神，因发汗过多，或脱血所致。凡面白人不宜大汗，为血少故也。若肝病见白色，则难治也。　　黑色属水，主寒主痛，乃足少阴肾经之色见也。凡黑而白、黑而青者，相生则吉；黑而黄，相克则凶。黑如乌羽者生，黑如炭煤者死。若命宫、印堂、年寿、准头、发会、人中等处，黑气枯夭者死，闪亮者生。黑气自鱼尾相牵入太阳者死，黑气自发会人中入口者死，黑气自入耳目口鼻枯夭者死。凡伤寒面黑之人，不宜参、芪大补。心病见黑气，则难治也。
　　　　　听声

　　凡治伤寒，若见病人寒热交作，出言壮厉，先轻后重，此是外感阳证有余，看在经在腑，当发表攻里。若见寒热间作，语言懒法倦卧，且先重后轻，此是内伤阴证不足，当温补元气。若见病人身热口渴，大便不通，脉来有力，口出无伦语曰讝语，无稽妄乱曰狂言，分虚实看：身不热，口不渴，脉沉细无力，便不实自利，言语不接续者曰郑声，宜温补。若病人初起，头疼身热恶寒咳嗽，鼻塞声重曰伤风，当疏风解表。声嘶者，肺有风热，宜清肺经。若见唇门生疮，声哑者曰狐惑。若见口噤难言，手足挛搐曰风证。治法各开本条。若见卒中风，痰涎涌盛，口噤不言，或脉绝目直视遗尿者难治；声如鼻鼾者亦难治。但见病人喉中漉漉有声者，即痰也，宜吐之。
　　　　　观形

