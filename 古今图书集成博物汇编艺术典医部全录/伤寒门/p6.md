<!-- { "loadSidebar": true } -->
　　 【注　小便淋者，膀胱为热所闭，气化不行也。更发其汗，则膀胱愈扰而血从小便出矣。】　　疮家虽身疼痛不可发汗，汗出则痓。　　 【注　身疼痛为寒伤营之证，本当发汗。然疮疡之人，肌表素虚，营血暗耗，更发其汗，则外风袭虚，内血不荣，必致颈项强身手张而成痓。痓亦膀胱病也。】　　衄家不可发汗，汗出必额上陷，脉紧急，目直视，不能眴，不得眠。　　 【注　目得血而能视，汗为血液，衄血之人，清阳之气素伤，更发其汗，则额上必陷，乃上焦枯竭之应也。诸脉者皆属于目，筋脉紧急则目上瞪而不能合，故不得眠也。伤寒发烦目瞑者必衄，宜用麻黄汤发汗。此言素惯衄血之人，戒发汗以虚其虚，宜两谛之。】　　亡血家不可发汗，发汗则寒栗而振。　　 【注　亡血即亡阴也，亡阴发汗本当生热，乃反寒栗而振者，何耶？盖阴亡则阳气孤而无偶，纔一发汗，其阳必从汗尽越，所以寒栗有加，阴阳两竭也。】　　汗家重发汗，必恍惚心乱，小便已阴疼，与禹余粮丸。　　 【注　心主血，汗者心之液，平素多汗，更发其汗，则心脏血伤而心神恍惚，小肠腑血亦伤而便已阴疼。禹余粮丸原方阙，然生心血，通水道，可意会也。】　　发汗，病不解，反恶寒者，虚故也，芍药甘草附子汤主之。发汗后恶寒者，虚故也。不恶寒但恶热者，实也，当和胃气，与调胃承气汤。　　 【注　恶寒者，汗出营卫新虚，故用法以收阴固阳而和营卫。不恶寒者，汗出表气未虚，反加恶热，则津干胃实可知，故用法以泄实和中。然曰与，似大有酌量。其不当径行攻下，以重虚津液，　可识矣。】　　发汗后，身疼痛脉沉迟者，桂枝加芍药生姜各一两人参三两新加汤主之。　　 【注　伤寒发汗后，身反疼痛者，乃阳气暴虚，寒邪不能尽出所致。若脉见沉迟，更无疑矣。脉沉迟者，六部皆然，与尺迟大异。尺迟乃素虚，此为发汗新虚。故于桂枝方中，倍加芍药、生姜各一两以去邪，用人参三两以辅正，名曰新加汤者，明非桂枝汤中之旧法也。】　　发汗后，不可更行桂枝汤。汗出而喘无大热者，可与麻黄杏仁甘草石膏汤主之。发汗后饮水多者必喘，以水灌之亦喘。　　【注　误用桂枝固卫，寒不得泄，气逆变喘，本当用大青龙汤，乃于汤中除去桂枝、姜、枣者，以已经一误，不可再误，驭药之严也。然有大热者，恐兼里证。若无大热，其为表邪实盛可知。故变青龙之制，为麻杏甘石，允为的对也。饮水多者，内有大热，则能消之。汗后里证未具，内无大热，故饮水多者，水气上逆必为喘也。以水灌其外，冷气侵肤与内邪相搏，亦主喘也，即形寒饮冷伤肺之意。但伤肺乃积渐所致，此不过偶伤耳，治法要不出麻杏甘石之外。见内饮水多，外行水灌，皆足以敛邪闭汗，不独误行桂枝汤为然矣。】　　下后不可更行桂枝汤；若汗出而喘无大热者，可与麻黄杏仁甘草石膏汤。　　 【注　易桂枝以石膏，少变麻黄之法以治误矣。乃误下而喘，亦以桂枝为戒，而不越此方者，何耶？盖太阳中风与太阳伤寒，一从桂枝，一从麻黄，分途异治。由中风之误下而喘者，用厚朴、杏仁加入桂枝汤中观之，则伤寒之误下而喘者，用石膏加入麻黄汤中，乃天造地设，两不移易之定法。仲景所以谆谆告戒者，正恐人以伤寒已得汗之证，认为伤风有汗而误用桂枝，故特出误汗误下两条，示以同归麻黄一治之要，益见营卫分途，而成法不可混施矣。】　　发汗过多，其人叉手自冒心，心下悸欲得按者，桂枝甘草汤主之。　　 【注　发汗过多，阳气虚衰，阳本受气于胸中，胸中阳气不足，故叉手冒心，不说到阴血上。方用桂枝甘草固表缓中，亦未说到养血上。方注谓汗多则血伤，血伤则心虚，反置阳虚不理，所谓迂阔而远于事情也。】　　未持脉时，病人叉手自冒心，师因教试令咳而不咳者，此必两耳聋无闻也。所以然者，以重发汗，虚，故如此。　　 【注　此示人推测阳虚之一端也。阳虚耳聋，宜急固其阳，与少阳传经邪盛之耳聋迥别矣。】　　发汗后，其人脐下悸者，欲作奔豚，茯苓桂枝甘草大枣汤主之。　　 【注　汗本心之液，发汗后脐下悸者，心气虚而肾气发动也。肾邪欲上陵心，故脐下先悸，取用茯苓桂枝，直趋肾界，预伐其邪，所谓上兵伐谋也。】　　发汗后，腹胀满者，厚朴生姜甘草半夏人参汤主之。　　 【注　吐后腹胀，与下后腹胀，多为实，以邪气乘虚入里为实也。若发汗后，外已解而腹胀满，知非里实之证，繇脾胃气虚，津液抟结，阴气内动，壅而为满也。故以益胃和脾降气涤饮为治也。】　　伤寒汗出解之后，胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。　　 【注　汗后外邪虽解，然必胃气安和，始得脱然无恙，以胃主津液故也。津液因邪入而内结，因发汗而外亡，两伤告匮，其人心下必痞硬，以伏饮抟聚，胃气不足以开之也。胃病故干噫食臭，食入而嗳馊酸也。胃病故胁下有水气，水入而旁渗胁肋也。胃中水谷不行，腹中必雷鸣而搏击有声，下利而清浊不分也。虽不繇误下而且成痞，设误下，其痞结又当何似耶？】　　伤寒中风，医反下之，其人下利日数十行，谷不化，腹中雷鸣，心下痞硬而满，干呕心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也。甘草泻心汤主之。　　 【注　此条痞证，伤寒与中风互言大意，具见下利完谷，腹鸣呕烦，皆误下而胃中空虚之互辞也。设不知此义，以为结热而复下之，其痞必益甚。故重以胃中虚，客气上逆，昭揭病因。方用甘草泻心汤者，即生姜泻心汤除生姜、人参不用，而倍加甘草、干姜也。客邪乘虚，结于心下，本当用人参，已误而再误，其痞已极。人参仁柔，无刚决之力，故不用也。生姜辛温，最宜用者，然以气薄主散，恐其领津液上升，客邪从之犯上，故倍用干姜代之以开痞，而用甘草为君坐镇中州，庶心下与腹中渐致泰宁耳。今人但知以生姜代干姜之僭，孰知以干姜代生姜之散哉？但知甘草能增满，孰知甘草能去满哉？】　　伤寒大下后，复发汗，心下痞恶寒者，表未解也，不可攻痞。当先解表，表解乃可攻痞。解表宜桂枝汤，攻痞宜大黄黄连泻心汤。　　 【注　大下之后复发汗，先里后表，颠倒差误。究竟已陷之邪，痞结心下，证兼恶寒，表邪不为汗衰，即不可更攻其痞，当用桂枝解肌之法，先解其外，外解已后，乃以大黄黄连泻心汤攻去其心下之痞也。】　　脉浮而紧而复下之，紧反入里则作痞，按之自濡，但气痞耳。心下痞，按之濡，其脉关上浮者，大黄黄连泻心汤主之。心下痞而复恶寒汗出者，附子泻心汤主之。　　 【注　伤寒脉浮而紧，即不可下，误下而紧反入里，则寒邪转入转深矣，故作痞。外邪与内饮搏结，故心下满硬。若按之自濡而不满鞕，则证不挟饮。其所挟者，乃身中之阴气上逆，而痞聚于心下也。阴气上逆，惟苦寒可泻之，上条大黄黄连泻心之法，即为定药。若恶寒汗出，前方必加入附子以救阳虚。盖否者，干往居内，坤往居外，所以宜切阴盛阳微之虑。今恶寒汗出，其事着矣。故三黄汤内另煎附子汁和服以各行其事，而共成倾否之功。即一泻心方中，其法度森森若此。】　　伤寒五六日，呕而发热者，柴胡汤证具。而以他药下之，柴胡证仍在者，复与柴胡汤，此虽已下之不为逆。必蒸蒸而振，却发热汗出而解。若心下满而硬痛者，此为结胸也，大陷胸汤主之。但满而不痛者此为痞，柴胡汤不中与之，宜半夏泻心汤。　　 【注　上篇论结胸有阳明之兼证矣，此复论结胸及痞有少阳之兼证。见五六日呕而发热，为少阳之本证，然太阳未罢，亦间有之。所以阳明致戒云，呕多虽有阳明证，不可攻，以呕属太阳故也。且发热而非往来之寒热，尤难辨识。果系少阳证，则太阳证将罢，不似阳明之不可攻；若系太阳迁延未罢，误下即成痞结，其为害更大矣。方用半夏泻心汤者，即生姜泻心汤去生姜而君半夏也。去生姜者，恶其辛散引津液上奔也。君半夏者，泻心诸方，原用以涤饮，此因证起于呕，故推之为主君耳。】　　本以下之，故心下痞，与泻心汤痞不解，其人渴而口燥烦，小便不利者，五苓散主之。　　 【注　泻心诸方，开结荡热益虚，可谓具备。乃服之而痞不解，更加渴而口燥烦小便不利者，前第八条五苓两解表里之法，正当主用。盖其功擅润津滋燥，导饮荡热，所以亦得为消痞满之良治也。】　　伤寒服汤药，下利不止，心下痞硬，服泻心汤已，复以他药下之，利不止。医以理中与之，利益甚。理中者理中焦，此利在下焦，赤石脂禹余粮汤主之。复利不止者，当利其小便。　　 【注　汤药者，荡涤肠胃之药，即下药也。误下而下利不止，心下痞硬，服泻心汤为合法矣，乃复以他药下之，他药则皆荡涤下焦之药，与心下之痞全不相涉，纵痞硬微除，而关闸尽撤，利无休止，反取危困。用理中以开痞止利，原不为过，其利益甚者，明是以邻国为壑，徒重其奔迫也。故用赤石脂禹余粮固下焦之脱，而重修其关闸。倘更不止，复通支河水道，以杀急奔之势，庶水谷分而下利自止耳。】　　伤寒发热，汗出不解，心中痞硬，呕吐而下利者，大柴胡汤主之。　　 【注　外邪不解转入于里，心下痞硬，呕吐下利，攻之则碍表，不攻则里证已迫，计惟主大柴胡一汤，合表里而两解之耳。】　　伤寒发汗，若吐若下，解后心下痞硬，噫气不除者，旋覆代赭石汤主之。　　 【注　此亦伏饮为逆，但因胃气亏损，故用法以养正而兼散余邪，大意重在噫气不除。上既心下痞硬，更加噫气不除，则胃气上逆，全不下行，有升无降。所谓弦绝者其声嘶，土败者其声哕也。故用代赭领人参下行，以镇安其逆气，微加散邪涤饮而痞自开耳。】　　病胁下素有痞，连在脐旁，痛引少腹，入阴筋者，此名脏结，死。脏结无阳证，不往来寒热，其人反静，舌上胎滑者，不可攻也。　　 【注　伤寒有脏结之证，乃阴邪结于阴也。若加痛引少腹，入阴筋，则悖乱极矣，故主死也。无阳证者，无表证也。不往来寒热者，无半表半里之证也。其人反静者，并无里证也。既无表里之证，而舌上仍有胎滑，此为何故？则以丹田有热，胸中有寒耳。夫丹田阴也反有热，胸中阳也反有寒，是则其病不在表里而在上下，上下之邪相悖而不相入，所以不可攻也。】　　问曰：病有结胸、有脏结，其状何如？答曰：按之痛，寸脉浮，关脉沉，名曰结胸也。何谓脏结？答曰：如结胸状，饮食如故，时时下利，寸脉浮，关脚小细沉紧，名曰脏结。舌上白胎滑者难治。　　 【注　脏结一证，最难辨识，复设问答，借结胸以详其脉证，而明外邪炽盛者为难治。结胸者，阳邪结于阳也；脏结者，阴邪结于阴也。然胸位高，脏位卑，其脉之寸浮关沉两俱无异。乃脏结之关脉更加小细紧者，以关脉居上下二焦之界，外邪繇此下结，积气繇此上干，实往来之要冲，所以病在下而脉反困于中也。此证全以外受之邪定轻重，若舌上有白胎滑，则所感深重，其互结之势方炽，单表单里及两解表里之法，俱不可用，所以难治。然温中散邪，俾阴气渐下而内消，客邪渐上而外散，两相开解，则良工之为，其所难乎？】　　伤寒六七日，结胸热实，脉沉紧，心下痛，按之石硬者，大陷胸汤主之。　　 【注　伤寒误下，虽成痞，亦时有结胸之候。痞者十之八九，结胸者十之一二也，故次伤寒结胸于痞证之后。上条言寸脉浮关脉沉，此言脉沉紧，更明。盖紧脉有浮沉之别，浮紧主伤寒无汗，沉紧主伤寒结胸，与中风之阳邪结胸迥殊。此所以不言浮也，精矣精矣。】　　小结胸病，正在心下，按之则痛，脉浮滑者，小陷胸汤主之。　　 【注　小结胸病，正在心下，则不似大结胸之高在心上也。按之则痛，比手不可近则较轻也。而脉之浮又浅于沉，滑又缓于紧，可见其人外邪陷入原微，但痰饮素盛，挟热邪而内结，所以脉见浮滑也。黄连、半夏、(艹舌)蒌实，药味虽平，而泄热散结，亦是突围而入，所以名为小陷胸汤也。】　　伤寒十余日，热结在里，复往来寒热者，与大柴胡汤。但结胸无大热者，此为水结在胸胁也。但头微汗出者，大陷胸汤主之。　　 【注　治结胸之证，用陷胸之法者，以外邪挟内饮，搏结胸间，未全入于里也。若十余日热结在里，则是无形之邪热蕴结，必不定在胸上，加以往来寒热，仍兼半表，当用大柴胡汤，以两解表里之热邪，于陷胸之义无取矣。无大热与上文热实互意。内陷之邪但结胸间，而表里之热反不炽盛，是为水饮。结在胸胁，其人头有微汗，乃邪结在高，而阳气不能下达之明征。此则用大陷胸汤，允为的对也。】　　伤寒六七日，发热微恶寒，肢节烦疼微呕，心下支结，外证未去者，柴胡桂枝汤主之。　　 【注　此一条又足纬上三条而明其意。心下支结者，邪结于心下之偏旁，不正中也，比小结胸之正在心下又较轻矣。伤寒至六七日，宜经传已遍，乃发热微恶寒，肢节烦疼微呕，其邪尚在三阳之界，未入于里，虽心下支结而外证未除，即不可用大陷胸汤，以大陷胸汤主里而不主表也。亦不可用小陷胸汤，以小陷胸汤主饮而不主表也。夫支结之邪，其在外者方盛，其陷入者原少，故但合用柴胡、桂枝和解二法以治其表，表邪去而支结自开矣。后人谓支结乃支饮结于心下，梦语喃喃，吾不识支饮为何物也。】　　伤寒八九日下之，胸满烦惊，小便不利，讝语，一身尽重，不可转侧者，柴胡加龙骨牡蛎汤主之。　　 【注　此伏饮素积为变之最巨者。盖积饮之人，津液素结，原不足以充灌周身，及遇外感，一切汗吐下定法，漫难轻试，其误下之变，更有进于结胸者。似此一证，八九日过经乃下之，可谓慎矣。孰知外邪未尽，乘虚而陷，积饮挟之，填满胸中，胸中既满，则膻中之气，不能四布而使道绝，使道绝则君主孤危，所以心惊而神乱也。烦与讝语本属胃，此则兼心。小便不利，本属津液内竭，此亦兼小肠火燔。一身尽重不可转侧者，又神明内乱，治节不行，百骸无主之明征也。夫邪方在表里，其患已及神明，于此而补天浴日，宁复寻常表里所办，故用人参、茯苓之补以益心虚，丹、铅之重以镇心惊，龙骨、牡蛎之濇以为载神之舟楫，一方而批郄导窾，全收安内攘外之功。后人不察，谓是总三阳而和之之法，岂其然哉？按伤寒虽云传足不传手，其实原无界限。此证手少阴心主为邪所逼，神明内乱，因致讝语无伦，较他证讝语之属胃实者，相去悬绝。若复以治足经之法治之，必无幸矣。方中药止九味，用入心药五种不以为复，且入悍药三种不以为猛，盖都城震动，势必悉力入援，非孤注可图侥幸也。至于痰饮抟膈，最为剥床者，但用半夏一味；表邪内袭，首发虽端者，但从太少之例，用桂枝、柴胡二味；阳邪入阴，最宜急驱者，但用大黄一味。是则治伤寒吃紧之处，咸落第二义，止从治心诸药之后。一案共结其局，此等手眼，岂凡近可识耶！】　　伤寒脉结代心动悸者，炙甘草汤主之。一名复脉汤。脉按之来缓，而时一止复来者，名曰结。又脉来动而中止，更来小数中有还者反动，名曰结阴也。脉来动而中止不能自还，因而复动，名曰代阴也。得此脉者必难治。　　 【注　病而至脉结代，心动悸，真阴已亡。微邪抟聚者，欲散不散，故立炙甘草汤，补胃生津润燥以复其脉，少加桂枝以和营卫，少加清酒以助药力，内充胃气，外达肌表，不驱邪而邪自无可容矣。至于后段本为结代二脉下注脚，后人不解，疑为阙文，但以虚多实少混说，殊不知脉者气血之先，仲景于津液内亡之脉，名之为结阴、代阴，又名无阳，原有至理，何得懵然不识！聊为四言俚句，以明其义。胃藏津液，水谷之海。内充脏腑，外灌形骸。津多脉盛，津少脉衰。津结病至，津竭祸来。脉见微弱，宜先建中。汗则津越，下则津空。津耗脉和，不可妄攻。小便渐减，大便自通。阳明内实，急下救焚。少缓须臾，津液无存。阳明似实，少用调承。驱热存津，此法若神。肾中真阳，阴精所栽。胃中真阳，津液所胎。津枯精盛，冽泉可溉。阴精衰薄，瓶罄罍哀。何谓结阴？无阳脉阖。何谓代阴？无阳脉夺。经揭无阳，津液所括。较彼亡阳，天地悬阔。】　　伤寒，医下之，续得下利清谷不止，身疼痛者，急当救里；后身疼痛，清便自调者，急当救表。救里宜四逆汤，救表宜桂枝汤。　　 【注　下利清谷者，脾中之阳气微而饮食不能腐化也。身体疼痛者，在里之阴邪盛，而筋脉为其阻滞也。阳微阴盛，凶危立至，当急救其在里之微阳，俾利与痛而俱止；救后小便清，大便调，则在里之阳已复。而身痛不止，明是表邪末尽，营卫不和所致，又当急救其表。俾外邪仍从外解，而表里之辨，始为明且尽耳。救里与攻里天渊，若攻里必须先表后里，必无倒行逆施之法。惟在里之阴寒极盛，恐阳气暴脱，不得不急救其里，俟里证少定，仍救其表。初不敢以一时之权宜，更一定之正法也。厥阴篇下利腹胀身体疼痛者，先温其里，乃攻其表，曰先温曰乃攻，形容不得已之次第，足互此意。】　　伤寒下后，心烦腹满，卧起不安者，栀子厚朴汤主之。　　 【注　满而不烦，即里证已具之实满；烦而不满，即表证未罢之虚烦。合而有之，且卧起不安，明是邪凑胸表腹里之间，无可奈何之象，故取栀子以快涌其邪，而合厚朴枳实，以泄腹中之满，亦表里两解之法也。】　　伤寒，医以丸药大下之，身热不去微烦者，栀子干姜汤主之。　　 【注　丸药大下，徒伤其中，而不能荡涤其邪，故栀子合干姜用之，亦温中散邪之法也。】　　伤寒五六日，大下之后，身热不去，心中结痛者，未欲解也，栀子豉汤主之。发汗若下之，而烦热胸中窒者，栀子豉汤主之。发汗吐下后，虚烦不得眠，若剧者必反复颠倒，心中懊憹者，栀子豉汤主之。若少气者，栀子甘草豉汤主之。若呕者，栀子生姜豉汤主之。凡用栀子汤，病人旧微溏，不可与服之。　　 【注　香豉主寒热恶毒，烦躁满闷。下后身热不去，心中结痛，则表邪昭著，与前条之微烦不同，故以栀子合香豉解散余邪，又主表而不主里之法也。然此栀豉一法，诸凡汗下后证，显实烦虚烦之不同，要皆可用。以其胸中窒塞，即名实烦，窒比心中结痛则较轻也。以其身外热除，心中不窒，止是虚热内壅，即名虚烦。虚烦不得眠，亦即卧起不安之互词。反复颠倒，心中懊憹，热邪逼处，无法可除，故用栀豉汤以涌其余热，乃因汗吐下后，胸中阳气不足，最虚之处，便是容邪之处，正宜因其高而越之耳。若虑津液内竭，正气暴虚，余邪不尽，则仲景原有炙甘草汤一法，宁敢妄涌以犯虚虚之戒耶？】　　下之后，复发汗，必振寒脉微细，所以然者，以内外俱虚故也。　　 【注　治伤寒有先汗后下之次第，原不得已之法。设下之后，外邪不尽，复不得已而发其汗，其人身必振寒，脉必微细，邪虽去而内外俱虚，所伤滋大矣。良工于汗下之际，已不无临谷之惧，况以误治致虚，更可再悞而犯虚虚之戒乎？】　　下之后，复发汗，昼日烦躁不得眠，夜而安静，不呕不渴，无表证，脉沉微，身无大热者，干姜附子汤主之。　　 【注　上条但言振寒及微细之脉，未定所主之病，以虚证不一也。然振寒脉微细，阳虚之故，已露一斑。设昼日烦躁不得眠，其为虚阳扰乱可知矣。其人夜反安静，不呕不渴，则虚阳扰乱，不兼外邪可知矣。乃复以脉沉微，身无大热，重加辨别者，仲景意中恐新邪乘虚暗袭耳。外无邪袭，则烦躁为亡阳之候，而干姜、附子，在所必用矣。即此而推，其人日中安静，夜多烦躁，则阳不病而阴病可知矣。然阴病乃伤寒后之本证，自有阳邪入阴，及阴气内亏津液末复之条，故不复互言之也。】　　伤寒，若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝朮甘草汤主之。　　 【注　心下逆满，气上冲胸，寒邪抟饮，塞涌于膈，所以起则头眩，脉见沉紧，明系饮中留结外邪，若但发汗以强解其外，外虽解而津液尽竭，反足伤动经脉，有身为振摇之患矣。盖人身经脉，赖津液以滋养，吐下而津液一伤，更发其汗，津液再伤，坐令经脉失养，身为振摇，贻害深矣。所以遇此等证，必一方之中，涤饮与散邪并施，乃克有济。太阳篇中用小青龙汤，全是此意。但彼证风寒两受，不得不重在表。此证外邪已散，此存饮中之邪，故以桂枝加入制饮药内，俾饮中之邪尽散，津液得以四布，而滋养其经脉。】　　伤寒吐下后，发汗，虚烦，脉甚微，八九日心下痞硬，胁下痛，气上冲咽喉，眩冒，经脉动惕者，久而成痿。　　 【注　此即上条之证，而明其增重者，必致废也。曰虚烦，曰脉甚微，则津液内亡，求上条之脉沉紧为不可得矣。曰心下痞硬，曰胁下痛，较上条之心下逆满更甚矣。曰气上冲咽喉，较上条之冲胸更高矣。外证痰饮搏结有加，而脉反甚微，不与病情相协，为日既久，则四属失其滋养，此后非不有饮食渐生之津液，然久不共经脉同行，其旁渗他溢，与饮同事可知，其不能复荣经脉可知，所以竟成痿也。】　　伤寒有热，少腹满，应小便不利，今反利者，为有血也，当下之，不可余药，宜抵当丸。　　 【注　伤寒畜血，较中风畜血，更为凝滞，故变上篇之抵当汤为丸，煮而连滓服之，与结胸项强似柔痓，用大陷胸丸同意。盖汤者荡也，阳邪入阴，一荡涤之即散。丸者缓也，阴邪入阴，恐荡涤之不尽，故缓而攻之，所以求功于必胜也。其曰不可余药者，即本汤不变为丸，不可得矣。】　　伤寒八九日，风湿助搏，身体烦疼，不能自转侧，不呕不渴，脉浮虚而濇者，与桂枝附子汤主之。若其人大便硬，小便自利者，去桂枝加白朮汤主之。　　 【注　风木湿土，虽天运六气中之二气，然而湿土实地之气也。经云：地气之中人也，下先受之。其与风相搏结，止是流入关节，身疼极重，而无头疼及呕渴等证，故虽浸淫于周身躯壳，自难犯高巅脏腑之界耳。不呕者，上无表邪也。不渴者，内非热炽也。加以脉浮虚而濇，则为风湿搏于躯壳无疑，故用桂枝、附子，疾驰经络水道，以迅扫而分竭之也。】　　风湿相搏，骨节烦疼掣痛，不得屈伸，近之则痛剧，汗出，短气，小便不利，恶风，不欲去衣，或身微肿者，甘草附子汤主之。　　 【注　此条复互上条之意，而辨其证之较重者。痛不可近，汗出短气，恶风不欲去衣，小便不利，或身微肿，正相搏之最剧处，故于前方加白朮以理脾而下渗其湿，减姜枣之和中以外泄其风，要皆借附子之大力者负之而走耳。】　　伤寒发汗已，身目为黄，所以然者，以寒湿在里不解故也。以为不可下也，于寒湿中求之。　　 【注　伤寒发汗已，热邪解矣，何繇反蒸身目为黄？所以然者，寒湿搏聚，适在躯壳之里，故尔发黄也。里者在内之通称，非谓寒湿深入在里。盖身目正属躯壳，与脏腑无关也。于寒湿中求之，即下文三法也。】　　伤寒瘀热在里，身必发黄，麻黄连轺赤小豆汤主之。　　 【注　伤寒之邪，得湿而不行，所以热瘀身中而发黄，故用外解之法，设泥里字，岂有邪在里而反治其表之理哉？】　　伤寒七八日，身黄如橘子色，小便不利，腹微满者，茵陈蒿汤主之。　　 【注　黄色鲜明，其为三阳之热邪无疑；小便不利，腹微满，乃湿家之本证，不得因此指为伤寒之里证也。方中用大黄者，取佐茵陈、栀子建驱湿除热之功以利小便，非用下也。】　　伤寒身黄发热者，栀子蘗皮汤主之。　　 【注　热已发出于外，自与内瘀不同，正当随热势清解其黄，俾不留于肌表间也。前条热瘀，故用麻黄。此条发热，反不用麻黄者，盖寒湿之证难于得热，热则其势外出而不内入矣。所谓于寒湿中求之，不尽泥伤寒定法，此非一征欤！夫用三法以驱伤寒发黄于寒湿中求之，能事毕矣。设不知此，妄行攻下，其邪乘虚陷入阳明中土，日与水谷相蒸，身目之黄，有加无已，渐致沉锢不返者多矣。此仲景所为叮咛不可下之意乎！】
