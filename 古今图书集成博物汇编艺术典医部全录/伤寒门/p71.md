<!-- { "loadSidebar": true } -->
　　头疼身热脊强，此太阳正病也。以后凡言太阳证，即头疼身热脊强也。凡言表证者，亦即太阳证也。各经仿此。阳从下起。三阳之长曰太阳，脉尺寸俱浮，浮紧伤寒，浮缓伤风。太阳受病，当一二日发，以其脉上连风府，故头项痛，腰脊强。头者诸阳之会，气病则麻，血病则痛。身热者，寒客皮毛，郁闭其阳而后发热。阳虽人身正气，郁则为邪为热，热虽甚不死。盖伤寒始于寒而终成于热也。惟不发热而但恶寒者，邪发于阴也。或热多寒少，或不大便而泉清频数，或热结膀胱溺濇，或汗多溺难，或汗后不解，或汗漏不止，或过经不解，或蓄血发黄，或喘或呕，皆太阳所主。
　　　　　阳明经证

　　阳明夹于二阳之中，阳气盛极，故曰阳明。脉尺寸俱长，长而微洪经病，长而沉数腑病。太阳脉静则不传。如脉数急欲吐者，此寒邪变热，传于阳明，当二三日发。以其经中客邪，故目痛鼻干。身热者，阳明主肌肉，邪甚则身前皆热。不眠者，烦盛津干，胃气不和也。太阳未罢者，发热恶寒。太阳已罢者，不恶寒而反恶热，烦渴作呕，津干便硬，或即狂言，谓之正阳明。少阳阳明胁满不大便而呕，或瘀血发黄，或下血讝语，或胸烦懊憹，皆此经所主。然亦有里寒下利，或寒气结积而为痼瘕者，不可不知。
　　　　　少阳经证

　　少，初也。阳气初嫩，亚于阳明，故曰少阳。脉尺寸俱弦，弦而滑数者阳极发厥，弦而和者病欲散。少阳受病，当三四日发。以其脉循胁络于耳，故风热上壅不利，则耳聋胁痛，寒热往来，不食，呕而口苦，咽干目眩。若不呕吐而能食者，为三阴不受邪也。若身无大热躁闷者，阳去入阴无疑矣。似疟，妇人血结，皆此经所主。
　　　　　太阴经证

　　阴从天降，首曰太阴。在阳为表，在阴为里。邪在表则见阳脉；邪在里则见阴脉，故尺寸俱沉。沉实有力当下，沉细无力当温。太阴受病，当四五日发。以其脉布胃中，络于咽嗌，故腹满或痛，而嗌喉下干燥，或大便不通，小便如常。或自利手足温而渴者，为传经腑热；或自利不渴手足冷者，为直中阴证。或因内伤饮食，冷气入脾，必腹痛胸膈不快。然太阴乃三阳之终，三阴之始。阳经表证未尽，宜汗；半表里胸满多痰，宜吐；传经里热，宜下；直中阴经，宜温。调脾胜邪，正在此关。
　　　　　少阴经证

　　次于太阴，故曰少阴。脉尺寸俱沉，沉实有力当下，沉微无力当温。少阴受病，当五六日发。以其脉起于足心，贯肾络于肺系，故舌干口燥而渴，或自利清水，心痛腹胀，或大便闭硬，不欲厚衣者，皆热入里之深也。若厥逆畏寒，欲吐不吐，腹痛自利，小便白色；或干呕亡阳，咽痛脉微欲寐者，乃阴毒入脏之深也。或下利体痛咳呕者，水气也。或饮食入口则吐，脉弦迟，厥逆心下实者，不可下也，宜吐之。或脉沉发热者，汗之。盖有初得病直攻少阴，不先自太阳传次而入也。
　　　　　厥阴经证

　　厥阴者，阴尽则变而厥逆生。盖传经至此已尽，无复可传，再传则逆于手经矣。脉尺寸俱沉，沉实有力当下，沉迟无力当温。浮缓病自愈。厥阴受病，当六七日发。以其脉循阴器，络于肝，故唇青舌卷而烦满者，胸中气满急也。或囊拳者，阴囊缩也。在女子则阴户急痛，引小腹。此传经厥阴风热，毒深于内也。肝木移热克脾，脾受贼邪，五脏六腑皆困，荣卫不通，耳聋囊缩而厥，水浆不入，不知人则死。速下以救，五死一生。或下利讝语者，内有燥屎也，仍宜下之。或呕而发热者和之。或发热恶寒如疟，囊不缩，脉微浮微缓，胃之脉。脾气既全，不受贼邪，荣卫将复，水升火降，寒热作而大汗解矣。或下利腹胀身疼者，当先救表而后温里。若下利清谷，大汗出而厥，四肢疼，小腹拘急，或干呕吐沫，或气冲心痛，发热消渴吐蛔，皆厥阴寒证也，宜温之。已上正文六言，乃万病之祖，非得之《内经》，不能六言包括无遗如此。凡言六经所见之证，即此三阳三阴经证也。杂病亦然。
　　　　　日数

　　经云：一日，足太阳膀胱之经；二日，足阳明胃之经；三日，足少阳胆之经；四日，足太阴脾之经；五日，足少阴肾之经；六日，足厥阴肝之经。又云：伤寒不加异气，不传经者，七日足太阳病衰，手太阳受之，头痛少愈；八日足阳明病衰，手阳明受之，身热少歇，九日足少阳病衰，手少阳受之，耳聋微闻；十日足太阴病衰，手太阴受之，腹减如故则思饮食；十一日足少阴病衰，手少阴受之，渴止舌干已而嚏；十二日足厥阴病衰，手厥阴受之，囊纵，少腹微下大气乃止。病再传六经有自安者。《活人》云：一二日可发表而散；三四日宜和解而痊；五六日不解，便实方可议下。此皆论其常耳。《解惑论》云：病人有虚实，邪气有迟速，岂可拘于日数？日虽多，尚有表证而脉浮数，犹当发汗；日虽少，已有里证而脉沉细，即当下之。但随证虚实与脉而汗下之。陶节庵云：但见太阳证，即用麻桂汗；太阳见少阴证，即用四逆温；少阴见阳明证，即用承气下；阳明见真寒证，直入阴经，即救真寒。此最活法。有循次传者。天运主气者，初气厥阴风木，二气少阳相火，三气少阴君火，四气太阴湿土，五气阳明燥金，六气太阳寒水。人生顺受其气病，则逆其气而传变，自下而上，自外而内究其所以然者，阳主动而位外，阴主静而位内。人身膀胱气血之会，自头背至足，无所不主，故风寒每先犯之。其次胃气流行无息，自鼻腹至足，皆其所主，故太阳行督而交任，必及于阳明也。又其次少阳清气，主行荣卫，胁肋身侧，皆其所主，故胃邪必移于胆部。此三阳皆身之外而动者，故为表。至于太阴，人身五脏，脾为死阴，至静不动，其所消食者，全赖胃气升降，故自少阳胁肋下肚腹，宜乎先入太阴也。其次肾，主受水谷之精而至静，惟子时浊气一动而已。故自中腹移至脐腹，必及于肾也。又其次肝，惟主散血藏血，而极其凝静者。此天然之序不可乱者如此。若夫太阳自传于太阳者，作渴溺濇，因误渗也；太阳并传阳明者，当用麻黄，而反用葛根以引之也；太阳越经传少阳者，当用麻黄，而反用柴胡以引之也；太阳传少阴者，当用桂、麻，而反下以陷之也；太阳传太阴者，当用桂枝，而反下以入之也。此医之误，而乱其传之序也。又有太阳即传厥阴，头项痛甚。二经脉络相接，同督脉而上行也。有太阳伤风，以致阴血自燥，热蓄膀胱，逆传小肠与心，谓之寃热。有风寒自背入者，直中太阳少阳；自面入者，直中阳明。有首尾只在太阳经而不传诸经者，有间传一二经者，有不传而罢者，有不罢再传者，有不自阳经直中阴经者。此邪无定体，不可拘于日数也。《活人》云：六气之邪，乘虚之经得之。
　　　　　标本

　　标者梢末，本者根本。以主言之，各经络为标，各脏腑为本。如太阳经为标，膀胱为本。余仿此。以客邪言之，先受病为本，次受病为标。标本相传，治其急者。请详言之。太阳膀胱为本，故头疼脊强；小肠为标，与心为表里，故发热。冬月麻黄、桂枝，余月九味羌活汤。阳明大肠为标，与肺为表里，故微恶寒发热，为经病，葛根解肌汤；渴而有汗不解者，白虎汤；胃为本，目痛鼻干，潮汗闭濇，满渴狂讝为腑病，调胃承气汤。少阳三焦相火为本，游行一身，故微热；胆为标，耳聋胁痛寒热，呕而口苦。缘三焦无形，胆无出入之路，故从中治，标本俱小柴胡汤。太阴肺为标，咽干身目黄；脾为本，腹满痛，谓之腑热。咽干腹满手足温者，桂枝加大黄汤，或大柴胡汤。身目黄者，茵陈汤。胸满者，瓜蒂散。如自利不渴或呕吐者，属脏病，理中汤丸。少阴心为本，故舌干口燥，或绕脐硬痛，或心下硬痛，或下利纯清水，或讝语便闭，小承气汤；肾为标，面寒如刀刮，唇青不渴，吐利胸腹绞痛，四肢厥逆，指甲黑，蜷卧，身如被杖，古姜附汤。厥阴心胞络为标，故舌卷厥逆，冷过肘膝，吐沫呕逆不渴，小腹绞痛者，为寒，三味参萸汤、四顺汤；肝为本，主男子囊缩，女子阴挺乳缩，或手足乍冷乍温，大便实消渴烦满者为热，大承气汤。似疟不呕，二便自调者，必自愈；不愈，脉迟有汗者小建中汤，脉濇无汗者桂麻各半汤。其囊乳缩证，寒证亦有之。学者于此而一悟焉，则病机到手矣。自非仲景玉函内秘，其孰与于斯乎？此后汗吐下温和解诸方，不甚详载，止言宜汗宜吐宜下宜和，悟之。
　　　　　荣卫

　　荣行脉中，在血脉，其病深；卫行脉外，在皮肤，其病浅。荣血阴也，主闭藏，故寒喜伤荣而无汗；卫气阳也，主开泄，故风喜伤卫而有汗。然岂独太阳为荣卫之会，而有风寒之别乎？阳明善饥为伤风，不食为伤寒。少阳耳聋胸满而烦为伤风，口苦咽干目眩为伤寒。三阴伤风，但四肢烦疼耳，太阳为之先者。伤寒因肾水亏损，至春木无生意，故发为温病；至夏绝生化之原，发为热病。所以太阳少阴二经受病，最多最先。
　　　　　经腑

　　表多里少为在经，宜清肌解表；里多表少为在腑，宜和肌通里。盖阳明标虽主肌，而其本则胃也。然岂独阳明为十二经之长而有经腑之异乎？仲景曰：三阳受病，未入于腑，可汗而已；三阴受病，已入于腑，可下而已。则三阴有在经者，仍宜微汗之。盖荣卫属太阳，主皮毛。胃腑属阳明，主皮肤之下，肌肉之上，及肠胃也。胸胁属少阳，主血荣百节，流行三部。脏属三阴，主筋骨并两足。故太阳为阳之表，胃为阳之里。若但以脏腑而分表里，则腑为表，脏为里。若合荣卫脏腑而分表里，则表者荣卫之所行，里者胃腑之所主，而脏则又深于里。但病入胃则亦不更传，不可不知。
　　　　　少阳禁汗禁下

　　少阳居太阳阳明之中，半表半里，禁汗恐犯太阳，禁下恐犯阳明，禁渗恐生发之气陷入阴中，只宜和之以小柴胡汤。犯三禁则变不可胜穷。他如太阳经禁下与渗，犯之则动血热入里而难解，阳明经禁汗与渗，犯之则竭津液蓄下而如狂。益津液者，连须葱白汤是也。又下证中治见合病。
　　　　　三阴有中有传

