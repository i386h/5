<!-- { "loadSidebar": true } -->
　　伤寒专祖仲景，凡读仲景书，须将伤寒与中寒分为两门，始易以通晓。为因年久残缺，补遗注释者，又多失次错误，幸历代考证者渐明，逮陶节庵《六书》，吴绶《蕴要》二书刊行，而伤寒之理始着。余于至理，未暇详辨，先将伤寒中寒，逐一辨明，庶不使阴阳二证混乱。夫伤寒治之得其纲领，不难也。若求之多歧则支离矣。先以阳证言之。夫既云伤寒，则寒邪自外入内而伤之也。其入则有浅深次第，自表达里，先皮毛，次肌肉，又次筋骨肠胃，此其渐入之势然也。若夫风寒之初入，必先太阳寒水之经，便有恶风恶寒，头痛脊痛之证，寒郁皮毛，是为表证，若在他经则无此证矣。脉若浮紧无汗为伤寒，以麻黄汤发之，得汗为解；浮缓有汗为伤风，而桂枝汤散邪，汗止为解。若无头疼恶寒，脉又不浮，此为表证罢而在中，中者何？表里之间也，乃阳明少阳之分，脉不浮不沉，在乎肌肉之间，谓皮肤之下也。然有二焉，若微洪而长，即阳明脉也，外证鼻干不眠，用葛根汤以解肌；脉弦而数，少阳脉也，其证胁痛耳聋，寒热往来而口苦，以小柴胡汤和之。盖阳明少阳，不从标本从乎中治也。若有一毫恶寒，尚在表，虽入中还当兼散邪。过此而邪入里为实热，脉不浮不沉，沉则按之筋骨之间方是。若脉沉实有力，外证不恶风寒而反恶热，讝语大渴，六七日不大便，明其热入里而肠胃燥实也，轻则大柴胡汤，重则三承气汤，大便通而热愈矣。又以阴证言之：若初起便怕寒，手足厥冷，或战栗蜷卧不渴，兼之腹痛呕吐泄泻，或口出涎沫，面如刀刮，不发热而脉沉迟无力，此为阴证，不从阳经传入热证治例，更当看外证如何，轻则理中汤，重则姜附汤、四逆汤以温之。由此观之，可见伤寒者，由皮毛而后入脏腑，初虽恶寒发热，而终为热证，其人必素有火者。中寒者，直入脏腑，始终恶寒，而并无发热等证，其人必无火者。一则发表攻里，一则温中散寒，两门判然明白，何致混杂于中而使后人疑误耶？　　寒伤荣，风伤卫。卫阳也，风亦阳也，阳从阳之类，故风能伤卫。荣阴也，寒亦阴也，阴从阴之类，故寒能伤荣。辛甘发散为阳，风宜辛散，寒宜甘发。桂枝辛而热者，故能发散卫中之风邪；麻黄甘而热者，故能发散荣中之寒邪。又桂枝、麻黄气味俱轻，阳中之阳，故能入太阳经，散皮肤间之风寒也。此二方者，乃治冬月正伤寒之的方。霜降后至春分前，此时太阳寒水用事，房劳辛苦之人，其太阳寒水之气乘虚而入，客于太阳经，同气相求，故易以伤也。仲景特以杀气最重，故详言之。其余时月则无伤寒，则二方不可用也。《活人》言头痛如破者，连须葱白汤，不可便与升麻葛根汤。恐太阳流入阳明，是太阳邪气引入阳明不能解也。未至少阳者，不可便与柴胡汤。　　太阳经，表之表也，行身之背。阳明经，表之里也，行身之前。少阳经，半表半里也，行乎两胁之旁。过此则太阴少阴厥阴，俱入脏而为里。　　大凡伤寒之证，邪热传里结实，须看热气浅深用药。今之医不分当急下、可少与、宜微和胃气之论，一概用大黄、芒硝，乱投汤剂下之，因兹枉死者多矣。余谓伤寒之邪传来非一，治之则殊耳。病有三焦俱伤者，则痞满燥实坚俱全，宜大承气汤。厚朴苦温以去痞，枳实苦寒以泄满，芒硝咸寒以润燥软坚，大黄苦寒以泄实去热，病斯愈矣。邪在中焦，则有燥实坚三证，故用调胃承气汤。以甘草和中，芒硝润燥，大黄泄实。不用枳实、厚朴，恐伤上焦元气。调胃之名由此立矣。上焦受伤，则痞而实，用小承气汤。枳实、厚朴之能除痞，大黄之泄实。去芒硝，不伤下焦真阴，谓不伐其根本之法也。若夫大柴胡则有表证尚未除，而里证又急，不得不下者，只可以此汤通表里而缓治之。尤有老弱及血气两虚之人，不宜用此。故经云：转药孰紧，有芒硝者紧也。大承气最紧，小承气次之，大柴胡又次之。其大柴胡加芒硝，方为转药，盖为病轻者设也。仲景云：荡涤伤寒热积，皆用汤药，切不可用丸药。不可不知。如欲用此三方，须以手按病人，自胸至小腹果有硬处，手不可近，方敢下手。然至妙处，尤须辨舌苔燥滑若何，此《金镜录》三十六舌，不可不细玩也。　　初病无热，便四肢厥冷，或胸腹中满，或呕吐腹满痛，下利，脉细无力，此自阴经受寒，即真阴证，非从阳经传来，便宜温之，不宜少缓。经云：发热恶寒者，发于阳也；无热恶寒者，发于阴也。治宜四逆汤。腹满腹痛皆阴证，只有微甚不同，治难一概。腹痛不大便，桂枝芍药汤。腹痛甚，桂枝大黄汤。若自利腹痛，小便清白，宜温中，理中、四逆，看微甚用。轻者五积散，重者四逆汤，无脉者通脉四逆汤，使阴退而阳复也。　　阴毒病，手足指甲皆青，脉沉细而急者，四逆汤。无脉者，通脉四逆汤、阴毒甘草汤。脐中葱熨，气海、关元着艾，可灸二三百壮；乃用温和补气之药，通其内外以复阳气。若俱不效，死证也。此属真阴证，人皆知之。至于反常则不易晓。有发热面赤烦躁，揭去衣被饮冷脉大，误认为阳证，投寒药，死者多矣。必须凭脉下药，不问浮沉，但指下无力，按至筋骨全无力者，必有伏阴，不可与凉药。若曾已服过凉药，脉必鼓指而有力，脉又难凭矣。若一应茶汤及寒热药俱吐者，此阴盛格阳，急用白通汤加人尿猪胆汁，以通拒格之寒。所以仲景《伤寒论》中传经与直中并论者，正谓有阳证似阴，阴证似阳，所宜详辨。但年久散乱，后人误相补集，致使不明。如太阳证头痛发热脉当浮而反沉，又似少阴矣，故用麻黄附子细辛汤；如少阴证脉沉应无热，而反发热者，又似太阳矣，须用干姜附子甘草汤。如阴证四肢厥逆，而阳证亦有厥逆者，此四逆汤与四逆散不同；又如阴证下利，而阳证又有漏底者，此理中汤与黄龙汤不同。若此之类，疑似难明，幸陶节庵《六书》已分明矣。予又有说焉。若读伤寒书而不读东垣书，则内伤不明而杀人多矣。读东垣书而不读丹溪书，则阴虚不明而杀人多矣。读丹溪书而不读薛氏书，则真阴真阳不明而杀人亦多矣。东垣曰：邪之所凑，其气必虚。世间内伤者多，外感者间而有之。此一间字，当作五百年间出之间，甚言其无外感也。东垣《脾胃论》与夫《内感外伤辨》，深明饥饱劳逸发热等证，俱是内伤，悉类伤寒，切戒汗下。以为内伤多外感少，只须温补，不必发散。外感多而内伤少，温补中少加发散，以补中益气汤一方，加减出入。如内伤兼伤寒者，以本方加麻黄；兼伤风者，本方加桂枝；兼伤暑者，本方加黄连；兼伤湿者，本方加羌活。实万世无穷之利。东垣特发明阳虚发热之一门也。然世间真阴虚而发热者十之六七，亦与伤寒无异，反不及论，何哉？今之人一见发热则曰伤寒，须用发散，发散而毙，则曰伤寒之书法已穷，奈何？岂知丹溪发明之外，尚有不尽之旨乎？予常于阴虚发热者，见其大热面赤，口渴烦躁，与六味地黄大剂一服即愈。如见下部恶寒足冷，上部渴甚躁极，或欲饮而反吐，即以六味汤中加肉桂、五味，甚则加附子，冷饮下咽即愈。予常以此活人多矣，敢以私秘乎？因制《补天要论》一卷，以补前人之不逮，所望于高明者，再加裁夺，幸甚幸甚！且举伤寒口渴一证言之。邪热入于胃腑，消耗津液故渴，恐胃汁干，急下之以存津液。其次者，但云欲饮水者，不可不与，不可多与，并无治法。纵有治者，徒知以芩、连、栀、蘗、麦冬、五味、天花粉，甚则石膏、知母以止渴，此皆有形之水，以沃无形之火，安能滋肾中之真阴乎？若以六味地黄大剂服之，其渴立愈，何至传至少阴而成燥实坚之证乎？既成燥实坚之证，仲景不得已而以承气汤下之，此权宜之霸术。然谆谆有虚人老弱人之禁，故以大柴胡代之，陶氏以六一顺气汤代之，岂以二汤为平易乎？代之而愈，所丧亦多矣，况不愈者十之八九哉。当时若多用六味地黄饮子大剂服之，取效虽缓，其益无穷。况阴虚发热者，小便必少，大便必实，其上证口渴烦躁，与伤寒无异。彼之承气者，不过因亢则害，下之以承真阴之气也。予今直探其真阴之源而补之，如亢旱而甘霖一施，土木皆濡，顷刻为清凉世界矣，何不可哉？况肾水既虚矣，复经一下之后，万无可生之理。慎之慎之！吾为此惧，故于《补天要论》中详言。陶节庵亦悟此理，有云，自气而至血，血而复之气者，大承气汤下之。自血而之气，气而复之血者，生地黄、黄连主之。二者俱不大便，此是承气汤对子，又与三黄石膏汤相表里，是皆三焦包络虚火之用也。病既危急，只得以此汤降血中之火。陶公以血为阴，故有此论，惜乎其不识真阴真阳之至理也。　　合而言之，真知其为阳虚也，则用补中益气汤；真知其为阳虚直中也，则用附子理中汤；真知其为阴虚也，则用六味肾气汤；真知其为阴虚无火也，则用八味肾气汤。其间有似阴似阳之假证也，则用寒因热用之法从之，不可少误。惟以补正为主，不可攻邪。正气得力，自然推出寒邪，汗出而愈。攻之一字，仁人之所恶也。百战百胜，战之善者也。不战而屈人之兵，善之善者也。故曰，善战者服上刑。
　　　　　温病论

