<!-- { "loadSidebar": true } -->
　　夫伤寒二字，盖冬时严寒而成杀厉之气，触冒之而即时病者，乃名伤寒；不即发者，寒毒藏于肌肤，至春变为温病，至夏变为暑病。暑病者，热极重于温也。既变为温，则不得复言其为寒，不恶寒而渴者是也，此仲景经文也。其麻黄、桂枝为即病之伤寒设，与温热何与？受病之源虽同，所发之时则异。仲景治之，当别有方。缘皆遗失而无征，是以各家议论纷纷，至今未明也。刘守真谓欲用麻黄、桂枝，必加凉药于其中，以免发黄之病；张子和六神通解散，以石膏寒药中加麻黄、苍朮，皆非也。盖麻黄、桂枝辛热，乃冬月表散寒邪所宜之药，不宜用于春夏之时。陶氏欲以九味羌活汤，谓一方可代三方，亦非也。羌活汤，易老所制之方，乃治感四时不正之气，如春宜温而反寒，夏宜热而反凉，秋宜凉而反热，冬宜寒而反温。又有春夏秋三时，为暴寒所折，虽有恶寒发热之证，不若冬时肃杀之气为甚，故不必麻黄、桂枝以散寒，惟宜辛凉之药，通内外而解之。况此方须按六经加减之法，不可全用也。不若消遥散为尤妙，真可一方代三方也。然则欲治温者将如何？余有一法，请申而明之！经曰：不恶寒而渴者是也。不恶寒，则知其表无寒邪矣；曰渴，则知肾水干枯矣。盖缘其人素有火者，冬时触冒寒气，虽伤而亦不甚。惟其有火在内，寒亦不能深入，所以不即发而寒气伏藏于肌肤，自冬至三四月，历时既久，火为寒郁于中亦久，将肾水熬煎枯竭。盖甲木阳木也，借癸水而生。肾水既枯，至此时强木旺无以为发生滋润之本，故发热而渴，非有所感冒也。海藏谓：新邪唤出旧邪，非也。若复有所感，表又当恶寒矣。余以六味地黄滋其水，以柴胡辛凉之药舒其木，随手而应，此方活人多矣。予又因此而推广之。凡冬时伤寒者，亦是郁火证，若其人无火则为直中矣。惟其有火，故由皮毛而肌肉，肌肉而腑脏。今人皆曰寒邪传里，寒变为热。既曰寒邪，何故入内而反为热？又何为而能变热耶？不知即是本身中之火，为寒所郁，而不得泄，一步反归一步，日久则纯热而无寒矣。所以用三黄解毒，解其火也；升麻葛根，即火郁发之也；三承气，即土郁则夺之也；小柴胡汤，木郁达之也。此理甚简而易，只多了传经六经诸语，支离多歧。凡杂证有发热者，皆有头疼项强，目痛鼻干，胁痛口苦等证，何必拘为伤寒，局伤寒方以治之也。余于冬月正伤寒，独麻黄、桂枝二方作寒郁治；其余不恶寒者，俱作郁火治。此不佞之创论也，闻之者孰不骇然吐舌。及阅虞天民《医学正传》伤寒篇云：有至人传曰，传经伤寒是郁病。余见之不觉窃喜，以为先得我心之同然。及考之《内经》，帝曰：人伤于寒而传为热，何也？岐伯曰：寒气外凝内郁之理，腠理坚致，元府闭密，则气不宣通，湿气内结，中外相薄，寒盛热生，故人伤于寒转而为热，汗之则愈。则外凝内郁之理可知。观此而余以伤寒为郁火者，不为无据矣。故特着郁论一篇。
古今图书集成医部全录卷三百五十一

伤寒门

　　　　医宗必读 【明　李中梓】

　　　　　总论

　　愚按冬气严寒，万类潜藏，君子固密，则不伤于寒。固密者，毋劳尔形，毋摇尔神，形神并守，偕行于闭蛰封藏之本者也。一有不谨而犯寒威，则杀厉之毒，乘于肌体，冬月即发，名正伤寒；伏而不发，至春变温，至夏变热。变态不测，殊可忧虞。治之或差，生杀反掌。自仲景以来，名贤代起，立言不患不详，患其多而惑也。陶节庵曰：得其要领，易于拾芥，脉证与理而已；求之多歧，则支离繁碎，如涉海间津矣。脉证者，表里阴阳虚实寒热也。理者，知其常，通其变也。多歧者，蔓衍之方书也。余有感于斯言，约六法以尽之，曰汗吐下温清补。汗者，治在表也。而汗法有三：一曰，温散，寒胜之时，阴胜之脏，阳气不充则表不解，虽身有大热，必用辛温；一曰，凉解，炎热炽盛，表里枯涸，阴气不营，亦不能汗，宜用辛凉；一曰，平解，病在阴阳之间，既不可温，又不可凉，但宜平用，期于解表而已。吐者，治在上也，吐中有发散之意，可去胸中之实。经曰：在上者因而越之是也。下者，攻其里也。而下法有五：痞满在气，燥实在血，四证具者，攻之宜峻也；但见满、燥、实者，攻之稍缓；但见痞、实者，攻之更缓；或行蓄血，或逐停水，轻重缓急，随证灵通也。温者，温其中也。脏有寒邪，不温则死。夫气为阳，气虚则寒，故温即是补。又名救里者，以阳虚可危，亟当救援也。清者，清其热也。有热无结，本非下证，若不清之，热何由散？下后余邪亦宜清也。补者，救其虚也，古人言之已详，今人畏而不用，使伤寒犯虚者，坐而待毙，大可憾已。如屡散而汗不解，阴气不能达也。人知汗属于阳，升阳可以解表；不知汗生于阴，补阴可以发汗也。又如内热不解，屡清而火不退，阴不足也。人知寒凉可以去热，不知壮水可以制火也。又如正虚邪炽，久而不痊，补正则邪自除，温中则寒自散，此必见衰微之阴脉者也。《伤寒论》曰：阴证得阳脉者生，阳证得阴脉者死。人皆奉其言，未知绎其义。夫正气实者多见阳脉，正气虚者多见阴脉。证之阳者假实也，脉之阴者真虚也。陈氏曰：凡察阴证，不论热与不热，惟凭脉用药，至为稳当。不论浮沉大小，但指下无力，重按全无，便是伏阴。然则沉小者人知为阴脉，不知浮大者亦有阴脉也。是知伤寒虽具万变，虚实二字可以提纲。正胜则愈，邪胜则死。正气实者，虽感大邪，其病亦轻；正气虚者，虽感微邪，其病亦重。气实而病者，攻之即愈，虽不服药，经尽则安，何足虑也。所可虑者，惟挟虚耳。奈何庸浅之辈，不察虚实，但见发热，动手便攻。虚而攻之，无不死者。且曰：伤寒无补法。谬之甚矣！独不观仲景立三百九十七法，而治虚寒者，一百有奇；垂一百一十三方，而用人参、桂、附者，八十有奇。东垣、丹溪、节庵亦有补中益气、回阳返本、温经益元等汤，未尝不补也，而谓伤寒无补法可乎？夫实者不药可愈，虚者非治弗痊。能察其虚而补救者，即握伤寒之要矣，又何必求之多歧也哉！
　　　　　伤寒十四证

　　伤寒者，寒伤营血，脉浮而紧，头痛发热，无汗恶寒。　　伤风者，风伤卫气，脉浮而缓，头痛发热，有汗恶风。　　伤寒见风者，既伤于寒，复感风邪，恶寒不躁，其脉浮缓。　　伤风见寒者，既伤于风，复感寒邪，恶风烦躁，其脉浮紧。　　以上四证，皆冬月即病者。
　　温病者，冬受寒邪，来春乃发，发热头疼，不恶寒而渴，脉浮数。　　温疟者，冬受寒邪，复感春寒。
　　风温者，冬受寒邪，复感春风，头痛身热，自汗身重，嘿嘿欲眠，语言难出，四肢不收，尺寸俱浮。　　温疫者，冬受寒邪，复感春温时行之气。　　温毒者，冬受寒邪，春令早热，复感其邪。　　以上五证，皆冬伤于寒而病发于春，皆有温之名也。　　热病者，冬伤于寒，至夏乃发，头疼身热，恶寒，其脉洪盛。　　伤暑者，暑热为邪，自汗烦渴，身热脉虚。　　伤湿者，感受湿邪，身重而痛，自汗身不甚热，两胫逆冷，四肢沉重，胸腹满闷。　　风湿者，既受湿气，复感风邪，肢体重痛，额汗脉浮。　　痉者，身热足寒，头项强急，面赤目赤，口噤头摇，角弓反张。若先受风邪，复感于寒，无汗恶寒为刚痉；先受风邪，复感于湿，恶风有汗为柔痉。
　　　　　类伤寒五证

　　一曰痰，中脘停痰，憎寒发热，自汗胸满，但头不痛，项不强，与伤寒异耳。一曰食积，胃中停食，发热头痛，但身不痛，气口紧盛，与伤寒异耳。一曰虚烦，气血俱虚，烦躁发热，但身不痛，头不痛，不恶寒，不浮紧，与伤寒异耳。一曰脚气，足受寒湿，头痛身热，肢节痛，便闭呕逆，但脚痛或肿满，或枯细，与伤寒异耳。一曰内痈，脉浮数，当发热而恶寒，若有痛处，饮食如常，蓄积有脓也。胸中痛而咳，脉数咽干不渴，浊唾腥臭，肺痈也。小腹重按之痛，便数如淋，汗出恶寒，身皮甲错，腹皮肿急，脉滑而数，肠痈也。胃脘痛，手不可近，胃脉细，人迎盛者，胃脘痈也。以人迎盛而误认伤寒者，禁其饮食，必死。
　　　　　表证

　　发热恶寒恶风，头痛身痛，腰脊强，目痛，鼻干不眠，胸胁痛，耳聋，寒热呕，脉浮而大，或紧或缓。有汗，脉浮缓无力，表虚也；无汗，脉浮紧，表实也。
　　　　　里证

　　不恶寒，反恶热，掌心、腋下汗出，腹中硬满，大便不通，腹痛腹鸣，自利，小便如常，讝语潮热，咽干口渴，舌干烦满，囊缩而厥，唇青舌卷，脉沉细或沉实。若腹鸣自利不渴，唇青舌卷，无热恶寒，下利清谷，身痛脉沉微，里虚也。腹中硬，大便闭，讝语潮热，腹痛，不恶寒，反恶热，掌心、腋下有汗，咽燥，里实也。表里俱见，属半表半里。表里俱无，不可汗下，小柴胡汤随证加减。
　　　　　阴证

　　身静，气短少息，目不了了，鼻中呼不出，吸不入，水浆不入，二便不禁，面如刀割，色青黑，或喜向壁卧，闭目不欲见人，鼻气自冷，唇口不红，或白或青或紫，手足冷，指甲青紫，小便白或淡黄，大便不实，手重按无大热，若阴重者，冷透手也。　　阴毒者，肾本虚寒，或伤冷物，或感寒邪，或汗吐下后，变成阴毒。头痛，腹中绞痛，眼睛痛，身体倦怠而不甚热，四肢逆冷，额上手背有冷汗，恍惚身痛如被杖，虚汗不止，郑声呕逆，六脉沉微，或尺衰寸盛。五日可治，六七日不可治。　　阴证似阳者，烦躁面赤，身热咽痛，烦渴，脉浮微，手足冷，大便泄，小便清，昏沉多眠；又有身热反欲得衣，口不渴，指甲黑。此阴盛于内，真阳失守也。
　　　　　阳证

　　身动，气高而喘，目睛了了，呼吸能往能来，口鼻气热，面赤唇红，口干舌燥，讝语，能饮凉水，身轻如常，小便赤，大便闭，手足温，指甲红。　　阳毒者，邪热深重，失汗失下，或误服热药，热毒散漫，舌卷焦黑，鼻中如烟煤，咽喉痛甚，身面锦斑，狂言直视，逾垣上屋，登高而歌，弃衣而走，脉洪大滑促。五日可治，六七日不可治。或昏噤咬牙，见鬼神，吐脓血，药入即吐。　　阳证似阴者，手足冷，大便闭，小便赤，烦闷昏迷不眠，身寒却不欲衣，口渴，指甲红，脉沉滑，或四肢厥冷。此阳极于内，真阴失守也。阴厥脉沉弱，指甲青而冷；阳厥脉沉滑，指甲红而温。
　　　　　六经证治

