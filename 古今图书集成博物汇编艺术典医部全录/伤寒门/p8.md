<!-- { "loadSidebar": true } -->
　　 【喻昌曰：按上篇太阳中风，乃卫病而荣不病之证，中篇太阳伤寒，乃荣病而卫不病之证。然天气之风寒每相因，人身之荣卫非两截，病则俱病者恒多，迨俱病则邪势孔炽，其人必增烦躁，非发汗不解。故仲景取用青龙之法，乃《内经》阳之汗以天地之雨名之之义也。但青龙为神物，最难驾驭，必审其人无少阴脉证，乃可用之，以少阴亦主烦躁故也。因是更立真武一汤，以救青龙之误，投白虎一汤，以匡青龙之不逮，神方毕用，所谓神乎其神者矣！有志精义入神之学者，请自兹篇证入！】　　太阳中风脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服，服之则厥逆筋惕肉瞤，此为逆也，以真武汤救之。　　 【注　天地郁蒸，得雨则和。人身烦躁，得汗则解。大青龙汤证为太阳无汗而设，与麻黄汤证何异？因有烦躁一证兼见，则非此法不解。盖风为烦，寒为躁，故用之发汗，以解其烦躁也。究竟本方原于无汗者，取微似汗。若有汗者之烦躁，全非郁蒸之比，其不借汗解甚明。加以恶风脉微弱，则是少阴亡阳之证。若脉浮弱，汗出恶风而不烦躁即是太阳中风之证，皆与此汤不相涉也。误服此汤，宁不致厥逆惕瞤而速其阳之亡耶？仲景不能必用法者尽如其法，更立真武一汤，以救其误，学者能识其郑重之意，即百用不致一误矣。特为剖析疑义，相与明之。按解肌兼发汗而取义于青龙者，龙升而云兴，云兴而雨降，郁热顿除，烦躁乃解，匪龙之为灵，何以得此乎？观仲景制方之意，本是桂枝、麻黄二汤合用，但因芍药酸收为兴龙致雨所不宜，故易以石膏之辛甘大寒，辛以散风，甘以散寒，寒以胜热，一药而三善具备，且能助青龙升腾之势，所以为至当至神之法也。然而去芍药之酸收，增石膏之辛散，外攻之力猛而难制，在寒多风少及风寒两停之证则用当而通神。其有风无寒之证，及微弱之脉，若不知辨而概用之，有厥逆惕瞤而亡阳耳。此疏庸之辈所为望而畏之乎！讵知仲景于风多寒少之证，而见微弱之脉，有用桂枝二越婢一之法，桂枝全方不去芍药，取用其二，全是不欲发汗之意；复改麻黄一汤为越婢一者，略用麻黄石膏二物，示微发于不发之中耳。夫婢，女子之卑者也，女子固以顺为正，况于婢则惟所指使，更无专擅矣。以大青龙之升腾变化，不可驾驭之物，约略用之，乃至性同女婢之卑柔，此仲景通天手眼也。只一方中忽焉去芍药，为大青龙而升天兴云雨；忽焉存芍药，为小青龙而蟠泥润江海；忽焉用桂枝二越婢一，而细雨湿泥沙。精义入神之道，比仙经较着矣。后人不窥作者之藩，安望其能用之也哉？再按误服大青龙汤，厥逆筋惕肉瞤者，既有亡阳之逆矣，亡阳即当用四逆汤以回阳，乃置而不用，更推重真武一汤以救之者，其意何居？盖真武乃北方司水之神龙，惟借水可能变化。而水者真武之所司也，设真武不与之以水，青龙之不能奋然升天可知矣。故方中用茯苓、白朮、芍药、附子，行水收阴，醒脾崇土之功，多于回阳。名之曰真武汤，乃收拾分驰离绝之阴阳，互镇于少阴北方之位。其所收拾者，全在收拾其水，使龙潜而不能见也。设有一毫水气上逆，龙即得遂其升腾变化，纵独用附子、干姜以回阳，其如魄汗不止何哉？夫人身阳根于阴，其亡阳之证，乃少阴肾中之真阳飞越耳。真阳飞越，亟须镇摄归根，阳既归根，阴必翕然从之，阴从则水不逆矣，阴从则阳不孤矣，岂更能飞越乎？】　　伤寒脉浮缓，身不疼但重，乍有轻时，无少阴证者，大青龙汤发之。　　 【注　前条太阳中风四字，括上篇而言；此条伤寒二字，括中篇而言。风寒之脉证错见，则桂枝汤与麻黄汤为不可用，不待言矣。故二条反复互明。大青龙汤，允为风寒两兼的对之药也，无少阴证，成注谓不久厥吐利，无少阴里证，梦语喃喃，误人最大。仲景来文但重乍有轻时六字，蚤已挈明。言但身重而无少阴之欲寐，其为寒因可审。况乍有轻时，不似少阴之昼夜俱重，又兼风因可审，所以敢恣行无忌，力驱其在表之风寒。若脉微弱，身重欲寐，则内顾少阴，且不遑矣，敢发之乎？细玩二条文意，伤风脉本浮缓反见浮紧，伤寒脉本浮紧反见浮缓，是为伤风见寒，伤寒见风，两无疑矣。既无可疑，又当辨无少阴证相杂，则用青龙万举万当矣。故脉见微弱，即不可用大青龙汤，以少阴病脉必微细也。方注泥弱字，牵入中风之脉阳浮阴弱为解，大失仲景叮咛垂戒之意。不思中风之脉，以及误汗等证，太阳上篇已悉，此处但归重分别少阴，以太阳膀胱经与少阴肾经，合为表里，膀胱邪胜，肾切震邻，其在阴精素虚之人，表邪不俟传经，蚤从膀胱之腑，袭入肾脏者有之。况两感夹阴等证，临病尤当细察，设少阴不亏，表邪安能飞渡，而见身重欲寐等证耶？故少阴证者，不得已而行表散，自有温经散邪两相绾照之法，岂可径用青龙之猛，立铲孤阳之根乎？仲景竖此一义，用法之妙，已竭尽无余。后人颠倒无传，妄行注释，致令察脉辨证之际，懵然不识要妙，只觉仲景之堂，无阶可升。其治虚劳发热骨蒸多汗，每轻用升柴恣行表散，遵依东垣升阳散火，乃至百不救一。】　　太阳病，脉浮紧，无汗发热，身疼痛，八九日不解，表证仍在，此当发其汗。服药已微除，其人发烦热，目瞑，剧者必衄，衄乃解。所以然者，阳气重故也。麻黄汤主之。　　 【注　此风多寒少之证，服药已微除，则药不胜病可知。剧则热甚于经，必迫血妄行而为衄，衄则热随血散而解也。阳气重者，风属阳而入卫，气为寒所持，故重也。所以虽得衄解，仍主麻黄汤以发其未尽之沉滞，而大变乎中风之例也。】　　太阳病，脉浮紧发热，身无汗，自衄者愈。　　 【注　此即前条风多寒少之证，但无身疼痛，则寒证较轻；又无发烦目瞑，则阳气亦不重。自衄即愈，比前衄乃解亦易安，所以既衄则不更主麻黄汤也。】　　伤寒脉浮紧，不发汗，因致衄者，麻黄汤主之。　　 【注　此寒多风少之证也。寒多不发汗，所以致衄。既衄则风邪得解，所以惟用麻黄汤以发其未散之寒，而但从伤寒之例也。】　　太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也；脉微而恶寒者，此阴阳俱虚，不可更发汗更下更吐也；面色反有热色者，未欲解也。以其不能得小汗出，身必痒，宜桂枝麻黄各半汤。　　 【注　此亦风多寒少之证。以其风虽外薄，为寒所持而不能散，所以面显怫郁之热色，宜总风寒而两解之也。】　　太阳病发热恶寒，热多寒少，脉微弱者，此无阳也，不可更汗，宜桂枝二越婢一汤。　　 【注　此亦风多寒少之证。无阳二字，仲景言之不一，后人不解，皆置为阙疑，不知乃亡津液之通称也，故以不可更汗为戒。然非汗则风寒终不解，惟取桂枝之二以治风，越婢之一以治寒，乃为合法。越婢者，石膏之辛凉也。胃得之则热化津生，以此兼解其寒，柔缓之性，比女婢犹为过之，可用之无恐矣。】　　服桂枝汤大汗出，脉洪大者，与桂枝汤如前法。若形如疟，日再发者，汗出必解，宜桂枝二麻黄一汤。　　 【注　此亦风多寒少之证。服桂枝汤治风而遗其寒，汗反大出，脉反洪大，似乎风邪再袭，故重以桂枝汤探之。若果风邪之故，立解矣。若形如疟，日再发，则邪本欲散，又且浅而易散，其所以不散者，终为微寒所持，故略兼治寒，而汗出必解也。】　　伤寒不大便六七日，头痛有热者，与承气汤。其小便清者，知不在里，仍在表也，当须发汗。若头痛者必衄，宜桂枝汤。　　 【注　六七日不大便，明系里热，况有热以证之，更可无疑。故虽头痛，可用承气下之。若小便清者，邪未入里，即不可下，仍当发汗以散表邪。然头疼有热，多是风邪上壅，势必致衄。若兼寒邪，则必身疼痛目瞑，何以但头痛而无身目之证耶？故惟用桂枝汤以解风邪，与用麻黄汤之法各别也。】　　服桂枝汤或下之，仍头项强痛，翕翕发热，无汗，心下满，微痛，小便不利者，桂枝汤去桂加茯苓白朮汤主之。　　 【注　服桂枝汤治风而遗其寒，所以不解而证变，设更下之，则邪势乘虚入里，益误矣。在表之风寒未除，而在里之水饮上逆，故变五苓两解表里之法，而用茯苓、白朮为主治。去桂枝者，以已误不可复用也。然桂枝虽不可用，其部下诸属，皆所必需。倘并不用芍药以收阴，甘草、姜、枣以益虚而和脾胃，其何以定误汗误下之变耶？故更一主将，而一军用命。甚矣，仲景立方之神也。】　　伤寒脉浮，医以火迫劫之，亡阳，必惊狂，起卧不安者，桂枝去芍药加蜀漆龙骨牡蛎救逆汤主之。　　 【注　篇首误服大青龙汤，厥逆筋惕肉瞤而亡阳者，乃汗多所致，故用真武汤救之。此以火迫劫而亡阳者，乃方寸元阳之神，被火迫劫而飞腾散乱，故惊狂起卧不安有如此者。少缓须臾，驷马莫追，神丹莫挽矣，故用此汤救之。桂枝汤中除去芍药，人皆不知其故。或谓其酸收，非也。夫神散正欲其收，何为见恶耶？设不宜于芍药之酸，又何宜于龙骨、牡蛎之濇耶？盖阳神散乱，当求之于阳，桂枝汤阳药也。然必去芍药之阴重，始得疾趋以达于阳位。既达阳位矣，其神之惊狂者，漫难安定，更加蜀漆为之主统，则神可赖之以攸宁矣。缘蜀漆之性最急，丹溪谓其能飞补是也。更加龙骨、牡蛎有形之骨属为之舟楫，以载神而返其宅，亦于重以镇怯濇以固脱之外，行其妙用，如是而后天君复辟也。】　　火逆下之，因烧针烦躁者，桂枝甘草龙骨牡蛎汤主之。　　 【注　此证误而又误。虽无惊狂等变，然烦躁则外邪未尽之候，亦真阳欲亡之机，故但用桂枝以解其外，龙骨、牡蛎以安其内。不用蜀漆者，以元神未至飞越，无取急追以滋扰也。】　　伤寒脉浮，自汗出，小便数，心烦微恶寒，脚挛急，反与桂枝汤欲攻其表，此误也，得之便厥。咽中干，烦躁吐逆者，作甘草干姜汤与之，以复其阳。若厥愈足温者，更作芍药甘草汤与之，其脚即伸。若胃气不和，讝语者，少与调胃承气汤。若重发汗复加烧针者，四逆汤主之。　　 【注　脉浮自汗，固是在表之风邪，而小便数心烦则邪又在里，加以微恶寒则在里为寒邪，更加脚挛急则寒邪颇重矣。乃用桂枝独治其表，则阳愈虚。阴愈无制，故得之便厥也。桂枝且误，麻黄更可知矣，大青龙更可知矣。阴寒内凝，总无攻表之理也。甘草干姜汤，复其阳者，即所以散其寒也。厥愈足温，不但不必治寒，且虑前之辛热，有伤其阴而足挛转锢，故随用芍药、甘草以和阴而伸其脚。设胃气不和而讝语，则胃中津液亦为辛热所耗，故少与调胃承气汤，以和胃而止讝，多与则为下而非和矣。若不知此证之不可汗，而重发其汗，复加烧针，则阳之虚者必造于亡，阴之无制者必至犯上无等，此则用四逆汤以回其阳，尚恐不胜，况可兼阴为治乎？】　　问曰：证象阳旦，按法治之而增剧，厥逆，咽中干，两胫拘急而讝语。师言：夜半手足当温，两脚当伸。后如师言，何以知此？答曰：寸口脉浮而大，浮则为风，大则为虚。风则生微热，虚则两胫挛。病证象桂枝，因加附子参其间，增桂令汗出。附子温经，亡阳故也。厥逆，咽中干，烦躁，阳明内结，讝语烦乱，更饮甘草干姜汤；夜半阳气还，两足当热，胫尚微拘急，重与芍药甘草汤；尔乃胫伸，以承气汤微溏，则止其讝语。故知其病可愈。　　 【注　或问于喻昌曰：证象阳旦，成注谓是桂枝之别名；方注谓阳以风言，旦晓也，似中风分晓，以不啻中风，故设难详申其义。一主药，一主证，二家未知－孰是？曰：主药则既名桂枝，云何别名阳旦？是必一百一十三方，方皆有别名然后可。主证则既似中风，复云不啻中风，果为何证？且训旦为晓，尤为牵强不通。二家于此等大关系处，尚且昏昏，后学安得不面墙耶？夫仲景之圆机活法，妙在阳旦、阴旦二汤。阳旦者，天日晴暖，以及春夏温热之称也。阴旦者，风雨晦冥，以及秋冬凉寒之称也。只一桂枝汤，遇时令温热，则加黄芩名阳旦汤；遇时令凉寒则加桂名阴旦汤。后世失传，纷纷谓桂枝不宜于春夏者，皆繇不识此义耳。即如此证既象阳旦，又云按法用之，即是按用桂枝加黄芩之法也。所以病人得之便厥，明明误在黄芩，助其阴寒。若单服桂枝汤，何至是耶？故仲景即行阴旦之法，以救其失，观增桂令汗出一语，岂不昭昭耶？阴旦不足，更加附子温经，即咽中干，阳明内结，讝语烦乱，浑不为意，且重饮甘草干姜汤，以俟夜半阳回足热，后果如其言，岂非先有所试乎？惟黄芩入口而便厥，来几即以桂、附、干姜尾其后，因知其厥必不久，所以可断云夜半手足当温。况咽干讝语，热证相错，其非重阴冱寒可知。故纔得足温，即便以和阴为务，何其审哉！】　　发汗若下之，病仍不解，烦躁者，茯苓四逆汤主之。　　 【注　烦躁本大青龙汤证，然脉弱汗出恶风者，误服之则厥逆，筋惕肉瞤，首条已谆谆致戒矣，此条复申其辨。见汗下不解，转增烦躁，则真阳有欲亡之机，温补兼行，以安和其欲越之阳，俾虚热自退，烦躁自止，乃为合法。若因烦躁，更加散邪，则立毙矣。夫不汗出之烦躁，与发汗后之烦躁，毫厘千里。不汗出之烦躁，不辨脉而误投大青龙，尚有亡阳之变，是则发汗后之烦躁，即不误在药，已误在汗矣。此仲景所为见微知着，仿真武之例，更加人参之补，以默杜其危哉。下后烦躁，较未下之烦躁亦殊。】　　伤寒胸中有热，胃中有邪气，腹中痛欲呕吐者，黄连汤主之。　　 【注　胸中有热，风邪在上也。胃中有邪气，寒邪在中也。腹中痛，阳邪欲下而不得下也。欲呕吐，阴邪欲上而不得上也。此所以知其热邪中上，寒邪中下，阴阳各不相入，失其升降之恒，故用黄连汤以分理阴阳而和解之也。尝因此法而推及脏结之证。舌上有胎者，又为寒反在上，热反在下，阴阳悖逆，既成危候，仲景但戒以不可攻，未言治法，然非先之以和解，将立视其死乎？学者请于黄连汤着眼。】　　伤寒腹满讝语，寸口脉浮而紧，此肝乘脾也，名曰纵，刺期门。　　 【注　肝木乘脾土，名曰纵，其证腹满讝语，其脉寸口浮而紧。寸口即气口，脾胃脉之所主也。浮而且紧，即弦脉也。肝木过盛，所以脾胃之土受制也。】　　伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横，刺期门。　　 【注　肝脉乘肺金，名曰横。发热啬啬恶寒者，太阳之本证也。大渴饮水者，木盛则热炽而求水以润之也。木得水助，其势益横，反侮所不胜而乘乎肺，水势泛溢，其腹必满。然肺金素无他病者，必能暗为运布，或自汗而水得外渗，或小便利而水得下行。其病欲解也，亦繇但腹满而不讝语，故易解耳。刺期门穴者，以贼木侮金，皆繇木盛腹满讝语，证涉危疑，故亟以泻木为主治也。】　　伤寒表不解，心下有水气，干呕，发热而咳，或渴或利，或噎或小便不利，少腹满或喘者，小青龙汤主之。　　【注　风寒不解，心下有水气，水即饮也。水寒相搏，必伤其肺，或为多证者，人身所积之饮，或上、或下、或中、或热、或冷，各不相同，而肺同为总司，但有一二证见，即水逆之应也。于散风寒涤水饮药中，加五味子之酸以收肺气之逆，干姜之辛以泻肺气之满，名曰小青龙汤，盖取其翻波逐浪以归江海，不欲其兴云升天而为淫雨之意也。后人谓小青龙汤为发汗之轻剂，毋乃昧其旨乎！】　　伤寒心下有水气，咳而微喘，发热不渴。服汤已渴者，此寒去欲解也。小青龙汤主之。　　 【注　风寒挟水饮上逆，津液不下行，故不渴。渴则可知津液不逆，为寒去欲解之征也。寒去欲解，仍用小青龙汤，与上篇脉见单浮用桂枝汤，中篇脉见单浮用麻黄汤同意，大率以轻剂助其欲解之势耳。】　　服桂枝汤大汗出后，大烦渴不解，脉洪大者，白虎加人参汤主之。　　 【注　大汗出则津液外亡，大烦渴则燥热内极，脉转洪大则凶变将起，青龙汤为不对矣，计惟白虎汤可两解表里之热，加人参可润燥止渴也。】　　伤寒脉浮滑，此表有热，里有寒，白虎汤主之。　　 【注　伤寒之脉阴阳俱紧，此云浮滑则兼风可知。滑为里热，浮滑则表亦热矣。里有寒者，伤寒传入于里，更增里热，但因起于寒，故推本而曰里有寒，实则表里俱为热极也。】　　伤寒脉浮，发热无汗，其表不解者，不可与白虎汤。渴欲饮水，无表证者，白虎加人参汤主之。　　 【注　白虎但能解热，不能解表，必恶寒头身疼痛之表证皆除，但热渴而求救于水者，方可与之。】　　伤寒无大热，口燥渴，心烦，背微恶寒者，白虎加人参汤主之。　　 【注　表里热极，燥渴心烦，全无恶寒头疼身痛诸表证者，固当行白虎矣，若脉浮滑背微恶寒，此为表热少里热多之证，仍可与之。盖以脉滑明系里热，而背为至阴之地，虽表退尚有余寒，不当牵泥也。设脉但浮而不滑，证兼头疼身痛，则虽表里俱热，而在表之邪浑未退，白虎汤即不可用。以白虎辛凉，不能解表故也。按此条辨证最细，脉滑而带浮，浑身无大热又不恶寒，但背间微觉恶寒，是表邪已将罢；其人口燥渴心烦，是里热已大炽，更不可姑待，而当急为清解，恐迟则热深津竭，无救于事耳。或问用白虎汤则表热不解，用青龙则里热转增，试拟议于二者之间，不识当用何法？曰：惟于大青龙汤中，倍增石膏，少减麻、桂；或见寒多风少，则用麻杏甘石汤，亦倍增石膏，少减麻、黄。斯固圆机，然亦即可为定法矣。】　　伤寒病若吐若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。　　 【注　玩此条表证，比前较重，何以亦用白虎耶？本文热结在里，表里俱热二句，已自酌量。惟热结在里，所以表热不除，况加大渴饮水，安得不以清里为急耶？按寒与风俱伤，宜从辛甘发散矣，而表与里又俱热，则温热为不可用，欲并风寒表里之热而俱解之，不其难乎？故立白虎汤一法，以辅青龙之不逮，其药乃石膏、知母辛凉之二物也。辛者西方金也，凉者秋令也，酷热之时，欲求金风荐爽，万不可得，计惟虎啸则山谷间习习风生，风生则热解耳。所以取辛凉二物，偶而成方，以象白虎之阴也。夫青龙变化莫测，方无定体，故各用制伏之法。若白虎则地兽之灵，得风从而其威愈震，亦不易制伏之物。况里热已极，津液垂亡，元气所存无几，而领西方之肃杀，以入胃中，能无虑乎？于是以甘草之甘缓和其猛性，而入米同煎以助胃中水谷之气，虚者更加人参以助胃中天真之气，乃可用之而无患，制法早具于一方之内矣。夫石膏以一物之微，入甘温队中则为青龙，从清凉同气则为白虎，惟文武圣神之哲，乃能用之恰当，此龙虎所为庆风云之会也。设在表之风寒未除，当用青龙而反用白虎，设在里之热渴已逼，当用白虎而反用青龙，则用者之误，竟与倒行逆施者同类，宁不败乃事乎！】
