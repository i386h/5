<!-- { "loadSidebar": true } -->
　　予尝治一人病后饮水，患左丸痛甚。灸大敦穴，适有摩腰膏，内用乌、附、丁香、麝香，将与摩其囊上横骨端，火温帛覆之，痛即止。一宿，肿亦消。
　　予旧有柑橘积，后因山行饥甚，遇橘芋食之，橘动旧积，芋复滞气，即时右丸肿大，寒热。先服调胃剂一二贴，次早注神思气，至下焦呕逆，觉积动而吐，吐后和胃气，疏通经络而愈。
　　赤岸朱同道年四十岁，八月望雨后得凉，半夜后，腹痛甚，汗如雨，两脚踏破壁，痛在小腹，手不可近，六脉弦而细实，重取如循刀刃责责然。问之云：六月大热，时于深潭浴水，病或起于此。与大承气汤，大便微利，痛遂顿止。至次日酉时，其痛复作，痛在小腹坚硬，手不可近，又与大承气加桂两服，研桃仁同煎，大便下紫黑血升余而痛顿止。至次日酉时，痛复作如初，脉虽少减，而责责然犹在，与大承气汤加附子两贴，研桃仁同煎，下大便五行，得黑紫血如破絮者二升许，痛遂顿止，一夜得睡。次日酉时，痛复如初，询之，小腹和软，痛在脐腹间，其脉亦和，似若无病，但呻吟如旧，询知乃食萝卜菜苗羹两顿，与小建中汤一贴愈。
　　郑子敬因吃酒后，饮水与水果，病偏肾大，时作蛙声，或作痛，用枳实一两炒，茴香盐炒，栀子炒各三钱，研煎，下保和丸而愈。
　　昌世官病膀胱气下坠，有如蛙声，予用臭橘子核炒十枚、桃仁二十枚、萝卜自然汁研，下保和丸七十粒而愈。
　　湜兄年三十，左肾核肿痛，此饮食中湿，坠下成热，以臭橘核五枚，桃仁七枚，细研，顺流水一盏，煎沸，热下保和丸而愈。
　　《卫生宝鉴》曰：癸丑岁奉诏至六盘山，上命治火儿赤纽邻久病疝气，复因七月间饥饱劳役，过饮潼乳，所发甚如初，面色青黄不泽，脐腹阵痛，搐撮不可忍，腰曲不能伸，热物熨之稍缓，脉得细小而急。予思《难经》云：任之为病，男子内结七疝，皆积寒于小肠之间所致也。非大热之剂不能愈。遂制一方，名之曰沉香桂附丸，服之而瘥。
　　赵运使夫人，年五十八岁，于至元甲戌三月中，脐腹冷疼，相引胁下，痛不可忍，反复闷乱，不得安卧，予以当归四逆汤主之，先灸中庭穴，即愈。
　　《医学纲目》曰：杨淳三哥，因旧有肾气，上引乳边及左胁痛，多痰，有时膈上痞塞，大腑秘结，平时少汗，脉弦甚，与保和、温中各二十丸，研桃仁、(木郁)李仁，吞之愈。
　　姬提领因疾服凉剂数日，遂病，脐腹下大痛，几至于死。与姜、附等剂，虽稍苏，痛不已，随于本方内倍芍药服之，愈。
　　三十七太尉，忽患小肠气痛，医官及京城医家用药皆不效。每一发几死，上召杜至进药，数服不验。太尉曰：我命不久，致良医不能治。上召杜问所以。杜对：臣用古方书，皆不获愈，今日撰一方已成，未敢进，先合药以进太尉，一服十愈八九，再服全愈，然后进方名曰救命通心散。川乌头一两，用青盐一钱，酒一盏，浸一宿，去皮尖焙干；川楝子一两，用巴豆二十一粒同炒，候黑色去巴豆；茴香半两；石燕一对；土狗五枚；芥子一钱六分。为末，每服三钱，入羊石子内，湿纸裹煨香熟。夜半时，用好酒半斤，入盐细嚼石子，以酒咽下，不得作声，小便大利，其病遂去。
　　顷在岳城日，歙尉宋荀甫病膀胱气，作疼不可忍。医者成以刚剂与之，而痛愈甚，小便不通已三日矣，脐下虚胀心闷。予因候之，见其面赤黑，脉洪大。予曰：投热药太过，阴阳痞塞，气不得通，为之奈何？宋尚手持四神丹数粒云：医谓不止，更服此。予曰：若服此定毙，后无悔。渠求治。予适有五苓散一两许，令作三服，用连须葱一茎，茴香一撮，盐一钱，水一盏半，煎至七分，令接续而服。中夜下小便如墨汁者一二升，脐下宽得睡。翌日诊之，脉已平安矣。续用硇砂丸与之，数日瘥。
　　尝治一男子下疳疮，每恣饮酒则发，医与小柴胡汤加黄连数贴不效，又与玉烛散下之反剧。予以甘草节、小建中汤各半煎服之，下咽痛止；后以四物汤、建中、甘草等分与之，遂安。
　　《医宗必读》曰：常州尹文辉嗜火酒，能饮五斤。五月间，入闽中，溪水骤涨，涉水至七里，觉腹痛之甚，半月后，右丸肿大，渐如斗形。闽中医者与肝经之剂及温热之品，半载无功，归而就商于余。余曰：嗜火酒则湿热满中，涉大水则湿寒外束。今病在右，正是脾肺之湿下注睾丸。以胃苓汤加栀子、枳壳、黄蘗、茴香十剂而略减；即以为丸，服至十八斤，全安。经今十五年，不再发。
　　文学骆元宾十年患疝，形容枯槁。余视之，左胁有形，其大如臂，以热手握之，沥沥有声，甚至上攻于心，闷绝者久之。热酢熏炙，方苏。余曰：此经所谓厥疝也。用当归四逆汤，半月积形衰小，更以八味丸间服。喜其遵信余言，半载无间，积块消尽，嗣后不复患矣。
　　《薛氏医案》曰：学士徐崦西口干有痰，欲服琼玉膏。余曰：此沉阴降火之剂。君面白口干而有痰，属脾肺气虚也，当用温补之剂。不信仍服。两月余，大便不实，饮食少思，且兼阴痿，始信余言。先用补中益气加茯苓、半夏二味以温补脾胃，饮食渐加，大便渐实，乃去二味，服月余而痊。更服六味丸三月余，阴道如常。矧琼玉膏、固本丸、坎离丸，此辈俱是沉寒泻火之剂，非肠胃有燥热者，不宜服。若足阴经阴虚发热者，久而服之，令人无子，盖谓损其阳气，则阴血无所生故也。屡验。
　　一妇人吐痰发热，遍身痛，小便频数，阴中作痒，日晡热甚。余曰：此肝脾血虚气滞而兼湿热也。用加味逍遥散加车前子而愈。
　　靳阁老子，玉茎肿痛，服五苓散等药不应。予诊其脉，左关弦数，此肝经积热而成，以小柴胡汤送芦荟丸，一服势去三四，再服顿愈。
　　黄吏部谷道前水道后患毒，焮痛寒热，此肝经湿热所致，名曰悬痈，属阴虚证。先以制甘草二服，顿退；再以四物汤加车前子、青皮、甘草节、酒制黄蘗、知母，数服而消。
　　一弱人阴茎根结一核，如大豆许，若少劳则肿痛。先以十全大补汤去桂加车前子、麦门冬、酒制黄蘗、知母，少愈；更服制甘草，渐愈；仍以四物汤加车前之类而消。
　　一人患悬痈，焮痛发热，以龙胆泻肝汤二剂，及制甘草四剂而溃，再用滋阴之剂而愈。若或脓未成，以葱炒热傅上，冷易之；隔蒜灸之，亦可。数日不消或不溃，或溃而不敛，以十全大补汤加柴胡梢为主，间服制甘草，并效。若不保守，必成漏矣。
　　一男子患悬痈焮痛，发寒热，以小柴胡汤加制甘草二剂，少退；又制甘草四剂而消。大抵此证属阴虚，故不足人多患之。寒凉之剂，不可过用，恐伤胃气。惟制甘草一药，不损气血，不动脏腑，其功甚捷，最宜用之，不可忽也。
　　一男子患悬痈肿痛，小便赤濇，以加减龙胆泻肝汤，加制甘草二剂，少愈；以参、芪、归、朮、黄蘗、知母、制甘草四剂而溃；更以四物汤加黄蘗、知母、参、芪、制甘草而痊。
　　一男子患悬痈，久而不敛，脉大而无力，以十全大补汤加五味子、麦门冬，灸以豆豉饼，月余而愈。
　　一老人患悬痈，年余不敛。诊其脉，尚有湿热，以龙胆泻肝汤二剂，与服而湿退；乃以托里药及豆豉饼灸之，愈。
　　一男子患悬痈，肿痛发热，以小柴胡汤加黄连、青皮四剂少愈，更以加减龙胆泻肝汤而消。
　　一男子患悬痈，肿痛未作脓，以加减龙胆泻肝汤二剂少愈，以四物汤加木通、知母、黄蘗而消。
　　一男子患悬痈，脓熟不溃，胀痛，小便不利，急针之，尿脓皆利；更以小柴胡汤加黄檗、白芷、金银花四剂痛止；以托里消毒散数剂而愈。常见患者多不肯用针，待其自破。殊不知紧要之地，若一有脓，宜急针之，使毒外发，不致内溃。故前人云：凡疮，若不针烙，毒结无从而解，脓瘀无从而泄。又云：宜开户以逐之。患者反谓地部紧要而不用针，何其相违之远哉？
　　一男子患悬痈，脓熟不溃，脉数无力，此气血俱虚也。欲治以滋阴养气血之剂，更针之，使脓毒外泄。彼疑而不从，仍用降火败毒药，致元气愈虚，疮势愈盛，后溃不敛，竟至不救。夫悬痈之证，原系肝肾二经阴虚，虽一于补，尤恐不治。况脓成而又克伐，不死何俟？常治初起肿痛，或小便赤濇，先以制甘草一二剂及隔蒜灸，更饮龙胆泻肝汤。若发热肿痛者，以小柴胡汤加车前、黄蘗、川芎、当归。脓已成，即针之。已溃者，用八珍汤加制甘草、柴胡梢、酒炒黄蘗、知母。小便濇而脉有力者，仍用龙胆泻肝汤加制甘草。小便濇而脉无力者，用清心莲子饮加制甘草。脓清不敛者，用大补之剂，间以豆豉饼灸之。久而不敛者，用附子饼灸之，并效。
　　尚宝鲍希传足发热，服四物、黄蘗、知母之类。年余患悬痈，唾痰作渴，饮汤其热至膝，更加黄连、二陈，热痰益甚。谓余曰：何也？余曰：此足三阴亏损，水泛为痰，寒凉之剂，伤胃而甚耳。遂朝用补中益气，夕用六味丸，间佐以当归补血汤，半载乃愈。
　　赵州守患悬痈，肿多作痛，已五月余矣。晡热口干，盗汗食少，体倦气短，脉浮数而无力，此足三阴气血俱亏损也。用补中益气汤加制甘草、五味子、麦门冬三十余剂，食进热缓；又用六味丸料五十余剂，脓溃疮敛。后因怒作痛，少食胁痛发热，仍用前药，赖其禀实，慎疾而愈。
　　一邻人年三十，有下疳疮，虽屡求洽，以其不能忌口却之。忽一日，头痛发热自汗，众作伤寒阳证治之反剧。予诊其脉，弦甚，七至，重按则濇。予曰：此证在厥阴，药与证不相应。遂作小柴胡汤加草龙胆、黄连、胡黄连带热服四剂，而病脱然。
　　庶吉士刘华甫，或茎中作痛，或窍出白津，或小便秘濇。先用小柴胡汤，加山栀、泽泻、黄连、木通、胆草、茯苓二剂，以清肝火导湿热，诸证渐愈。后因劳倦，忽然寒热，此元气复伤也，用补中益气汤而安；又用六味丸，生肝血滋肾水而全愈。
　　州守姜节甫患下疳，脓水淋漓，作渴吐痰，午前恶寒，午后发热。余曰：午前恶寒属阳气虚弱，午后发热属阴血不足。不信，反服二陈、黄蘗、知母之类，饮食益少，大便不实，又日晡热渴，小腹重坠，患处焮痛，乃用四物汤加黄蘗、知母之类，饮食亦不思。余以脾气虚而下陷，先用补中益气汤，调养脾胃以升阳气，诸证渐愈；又用六味丸滋补肾水，以生肝血而痊。
　　一小儿十五岁，患下疳，杂用消毒之药，虚证悉具，二年余矣。询之，乃禀受所致。用萆薢汤月余，诸证渐愈。又用补阴八珍、补中益气二汤而痊。
