<!-- { "loadSidebar": true } -->
　　成无己注《伤寒论》有云：四逆者，四肢不温也。厥者，手足冷也。伤寒邪在三阳则手足必热，传到太阴手足自温，至少阴则邪热渐深，故四肢逆而不温，及至厥阴则手足厥冷，是又甚于逆。经曰：少阴病四逆，其人或咳或悸，或小便不利，或腹中痛，或泄利下重者，四逆散主之。方用柴胡、枳实、芍药、甘草四者，皆寒冷之物而专主四逆之疾，是知四逆非虚寒之证也。四逆与厥，相近而非。经曰：诸四逆厥者不可下，是四逆与厥有异也。吁！斯言也！所谓弥近理而大乱真者欤？窃尝考之，仲景言四逆与厥者非一：或曰四逆、或曰厥、或曰厥逆、或曰厥冷、或曰厥寒、或曰手足逆冷、或曰手足厥逆、或曰手足厥冷、或曰手足厥逆冷，细详其义，俱是言寒冷耳。故厥逆二字，每每互言，未尝分逆为不温、厥为冷也。然四肢与手足，却有所分。其以四字加于逆字之上者，是通指手足臂胫以上言也；其以手足二字加于厥逆、厥冷等之上，及无手足二字者，是独指手足言也。既曰不温，即为冷矣，尚何异乎？仲景所谓诸四逆厥者不可下，盖以四逆为四肢通冷，厥为手足独冷而臂与胫以上不冷耳。不谓逆厥有不温与冷之别也。故又曰，厥者手足逆冷是也。以逆冷二字释厥字，足见逆即厥、厥即逆也。故字书曰：厥者逆也。虽然逆厥，虽俱为寒冷，而却有阴阳之殊焉。热极而成逆厥者，阳极似阴也；寒极而成逆厥者，独阴无阳也。阳极似阴，固用寒药；独阴无阳，固用热药。仲景以四逆散寒药治四逆一条，此阳极似阴之四逆也。其无四逆汤热药治四逆之条者，安知其非本有而失之乎？且四逆汤之名，由四肢之冷而立也。今以四逆汤治手足厥冷，岂非逆厥之不异乎？既以四逆为四肢不温，厥为手足独冷，何故不名治厥之药为四厥汤乎？成氏于四逆散治四逆条下，谓四逆为热邪所为，及于《明理论》谓四逆非虚寒之证矣。至于少阴病死证二条下，却谓四逆为寒甚，若此者，得不自悖其说乎？是知四逆亦犹厥之有寒有热，固不可谓四逆专为邪热所作也。但四肢通冷，比之手足独冷，则有间尔。故仲景曰：少阴病，吐利躁烦四逆者，死。又曰：少阴病，四逆恶寒而身蜷，脉不至，不烦而躁者，死。又曰：少阴病吐利，手足厥冷，烦躁欲死者，吴茱萸汤主之。此三条者，二为死一为可治，虽通由诸证兼见而然，然死者以四逆言，可治者以厥冷言，则亦可见四逆与手足厥冷之有轻重浅深矣。夫四肢通冷其病为重，手足独冷其病为轻，虽妇人小子亦能知之，成氏乃谓厥甚于逆何邪？若能知四逆厥之所以异者，在于独指手足言，与兼指臂胫以上言，则不劳创为不温与冷之曲说而自然贯通矣。
　　　　丹溪心法 【元　朱震亨】

　　　　　厥逆

　　厥逆，乃手足因气血逆而冷也。因气虚为主，有因血虚。气虚脉细，血虚脉大，热厥脉数，外感脉沉实，有痰脉弦。因痰者，用白朮、竹沥；气虚，四君子；血虚，四物；热厥，用承气；外感，用双解散加姜汁、酒。有阴厥阳厥，阴衰于下则热，阳衰于下则寒者。又有手足麻者，属气虚；手足木者，有湿痰死血；十指麻木，是胃中有湿痰死血。　　厥者，甚也、短也、逆也，手足逆冷也。其证不一，散之方书者甚多，今姑撮大概。且如寒热厥逆者，则为阴阳二厥也。阳厥者是热深则厥，盖阳极则发厥也，不可作阴证而用热药治之，精魂绝而死矣。急宜大小承气汤，随其轻重治之。所谓阴厥者，始得之身冷，脉沉，四肢逆，足蜷卧，唇口青，或自利不渴，小便色白，此其候也。治之以四逆、理中之辈，仍速灸关元百壮。　　尸厥、飞尸、卒厥，即中恶之候。因冒犯不正之气，忽然手足逆冷，肌肤粟起，头面青黑，精神不守，或错言妄语，牙紧口噤，或昏不知人，头旋运倒。此是卒厥、客忤、飞尸、鬼击，吊唁、入庙、登冢，多有此病。以苏合丸灌之，候稍苏，以调气散、和平胃散服，名调气平胃散。　　痰厥者，乃寒痰迷闷，四肢逆冷，宜姜附汤，以生附代熟附。　　蛔厥者，乃胃寒所生。经曰：蛔者长虫也。胃中冷即吐蛔虫。宜理中汤加炒川椒五粒，槟榔半钱，吞乌梅丸效。蛔见椒则头伏故也。　　气厥者，与中风相似。何以别之？风中身温，气中身冷。以八味顺气散或调气散；如有痰，以四七汤、导痰汤服之。
　　　　卫生宝鉴 【元　罗天益】

　　　　　厥逆

　　阳厥手足虽冷，有时或温，手足心必暖，脉虽沉伏，按之则滑，其证或畏热，或渴欲饮水，或扬手掷足，烦躁不得眠，大便秘，小便赤。此名热厥，古人所谓阳极发厥也。治用白虎汤、大承气汤、双解散、凉膈散四方，详证轻重，选而用之。　　阴厥四肢冷，身不热，恶心，蜷足卧，或引衣被自覆，不渴或下利，或大便如常，脉沉微不数，或虽沉实，按之则迟弱。此名冷厥，治用通脉四逆汤，或当归四逆汤，或白通加猪胆汁汤。　　若病人寒热而厥，面色不泽，冒昧，两手忽无脉，或一手无脉，此是将有好汗，宜用麻黄附子甘草汤以助其汗，汗出则愈。不用药助亦好，汗必自出。　　杂病厥冷，手足冷，或身微热，脉皆沉细微弱而烦躁者，治用四逆汤加葱白，或白通加猪胆汁汤，或用人参三白汤加竹茹，或无忧散，四方选而用之。手足冷，脉细微而讝语，治用四逆汤；身凉，手足或冷而郑声者，治用四逆汤；身冷，手足或冷而呃逆者，治用四逆汤加人参；呕而身微热，或厥或烦，小便利，脉弱者，治用四逆汤；吐而手足寒或烦躁，治用四逆汤。
　　　　医学入门 【明　李梴】

　　　　　总论

　　《内经》气厥篇：厥者，气逆也。凡移寒移热，或伏热深而振栗，或虚寒盛而发躁，皆谓之厥，不但手足厥冷而已。宗筋，阴器也，厥阴所主，脾胃脉皆辅近宗筋。寒厥则阴缩而四肢冷，热厥则津干不荣四肢，溺赤而手足热，是六经之厥皆统于肝与脾胃也。　　伤寒邪在三阳，则四肢热。半表半里，及传太阴，则邪渐入内，则四肢温。传至少阴厥阴，则邪入深而陷伏于内，则四肢厥冷。然先由热而后厥者，传经热厥也，轻则四逆散、白虎汤、竹叶石膏汤，重则大柴胡承气下之。若邪乍结胸中，心烦不食而厥者，瓜蒂散吐之。　　《百问》云：热厥与冷厥不同。热厥者，微厥却发热。若冷厥则不发热，四肢逆冷，脉沉细，大小便滑泄，恶寒，指甲青色。又有失下，血不通，四肢便厥，医者不识，疑是阴厥，复进四逆之类，祸如反掌。大抵热厥脉沉伏而滑，头上有汗，手掌温，指梢亦温，便宜下。此仲景之妙旨也。
　　　　　蚘厥

　　蛔即蛔也，谓之厥者，病属厥阴，又手足厥逆义也。其人素有食蛔，或因病过饥，虫逆上咽膈而出，妄发其汗，以致胃冷，长虫上攻咽膈，胃气困乏，虽饥不能食。食即吐蛔者，虫闻食臭气而出也。外证乍静乍烦者，虫或上或止也。又或下利脏寒，则蛔亦上入于膈。然上焦热而中下焦寒，故虽烦热消渴便鞕，不可遽投凉药，当先以乌梅丸、理中汤安蛔，然后随证调之。或烦热不退，小柴胡汤。或热甚昏愦，腹胀便闭，或蛔不得安，从大便而出者，大柴胡汤。
　　　　　阴厥

　　阴厥者，未厥前无头痛，无身热吐利，不渴静蜷等证，乃阴邪独胜而然。手足尽冷，乃厥阴所主，阴阳之气不相顺接而然，非比传经四逆之渐冷也。太阴厥，手足指头微冷者，理中汤。少阴厥，胫寒足冷，甚则手至臂足至膝者，四逆汤、通脉四逆汤。厥阴厥，一身尽冷者，当归四逆汤。厥逆烦躁者不治。《百问》云：冷厥初得，病四肢逆冷，脉沉细，卧多挛足，或恶寒，指甲青色，或自引衣覆身，或下利清谷，或清便自调，小便数，外证惺惺，此冷厥也，四逆汤、三味参萸汤选用。凡病热多厥少者易愈，厥多热少者难已。又有血厥，四物汤；气厥，四君子汤；暑厥，白虎汤；水厥，心下怔忡，茯苓桂甘汤；尸厥即中恶，冒犯不正之气而然，木香匀气散合平胃散或追魂汤。蛔厥见前。
　　　　　阳厥

　　阳厥者，未厥前有头疼，有身热、潮汗、闭濇、满渴、谵狂证具。初邪深入，陷伏于内而后发厥，微厥半日间，却又发热，热气下行，则腹痛下利后重，稠粘黄赤，必见脓血。若不便血，热气上行，则必喉痹。又热厥传经七日不退者，其后必便脓血。若阴厥，腹痛下利清白，不渴，为阴厥尤的，详前热厥。
　　　　　外感寒暑

　　寒泣血发厥，脉沉微者，理中汤、四逆汤。暑耗气发厥，脉虚者，白虎汤，或香薷散加羌活。夏月劳役犯房，以致阳气烦扰，目盲耳闭，《内经》谓之煎厥，言热气煎逼，损肾与膀胱而成也，宜四君子汤加远志、防风、赤芍、麦门冬、陈皮。凡外感发厥者，宜解散药中加姜汁。
　　　　　内伤七情

　　内因喜怒伤气伤志，气逆而不下行，则血积于心胸，《内经》谓之薄厥，言阴阳相薄气血奔并而成。古法暴厥气逆身冷者，苏合香丸、八味顺气散。怒气逆甚，呕血鼽衄发厥者，四物汤去地黄加赤茯苓、人参、桔梗、陈皮、麦门冬、槟榔，姜煎服，或六郁汤。气实多怒，忽大叫发厥者，乃痰闭于上，火起于下而上冲，用香附五钱，川芎七钱，生甘草三钱，童便姜汁煎服。又青黛、人中白、香附为丸服稍愈，用导痰汤加黄连、香附，吞当归龙荟丸。因劳役饮水被惊发厥者，六君子汤加芩、连、竹沥、姜汁。　　内伤痰火发厥，脉弦滑者，二陈汤加竹沥。挟寒加生附子，挟火加芩、连、山栀、竹沥，肥人加人参、姜汁。凡厥证为颠，为眴仆，为妄见，或腹胀二便不利，或呕或心痛，皆痰火郁气病也。
　　　　　脏厥

　　发热七八日，脉微肤冷而躁，或吐或泻，无时暂安者，此乃厥阴真脏气尽，故曰脏厥，仲景无治法，四逆汤冷饮救之。又少阴厥而吐利发躁者，亦不治，三味参萸汤救之。
　　　　　酒色所致

　　热厥因醉饱入房，湿熟郁于脾土，不能渗荣四肢，阳气独盛，故手足心热，宜补中益气汤、升阳散火汤、火郁汤。　　寒厥因多欲夺精，元阳大有所损，不能渗荣经络，阴气独在，故手足皆寒，宜十全大补汤加附子，或当归四逆汤。　　寻常气虚发厥者，四君子汤；血虚发厥者，四物汤。有火加知母、黄蘗，虚寒加附子。但厥冷多以不胜乘其所胜，如肾移寒于脾则为寒厥，心移热于肾则为热厥，六经皆然。抑论阳证烦渴谵语身热，阴证不渴静倦身凉，与伤寒阳厥、阴厥大同。但杂病多因酒色七情，痰火所致，外感者少。故经曰阳衰于上则为寒厥，阴衰于下则为热厥。阳极似阴，阴极似阳。与伤寒因虽不同，而病状变化亦相似也。
