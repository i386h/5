<!-- { "loadSidebar": true } -->
　　凡寒厥者，必四肢清凉，脉沉微不数，或虽数而无力，或畏寒喜热，引衣自覆，或下利清谷，形证多惺惺。虽此类皆属寒证，然似热非热之证犹多。故凡以手足见厥而脉证俱经无实热者，悉寒厥之无疑也。热厥者必先多热证，脉沉滑而数，畏热喜冷，扬手掉足，或烦躁不宁，大便秘赤，形证多昏冒。凡治此二者，即当以非风门治寒治热之法主之。至若伤寒厥证，其阴其阳，亦当以此法为辨。但伤寒之厥，辨在邪气，故寒厥宜温，热厥宜攻也。《内经》之厥重在元气，故热厥当补阴，寒厥当补阳也。二者之治，不可不察！　　气厥之证有二，以气虚气实皆能厥也。气虚卒倒者，必其形气索然，色清白，身微冷，脉微弱，此气脱证也，宜参、芪、归、朮、地黄、枸杞、大补元煎之属，甚者以回阳饮、独参汤之类主之。气实而厥者，其形气愤然勃然，脉沉弦而滑，胸膈喘满，此气逆证也。大怒则形气绝而血菀于上，即此类也，治宜以排气饮，或四磨饮，或八味顺气散、苏合香丸之类先顺其气，然后随其虚实而调理之。若因怒伤气逆，气旋去而真气受损者，气本不实也，若素多忧郁恐畏而气怯气陷者，其虚尤可知，若以此类而用行气开滞等剂则误矣。　　血厥之证有二，以血脱血逆皆能厥也。血脱者，如大崩大吐，或产血尽脱，则气亦随之而脱，故致卒仆暴死。宜先掐人中，或烧酢炭以收其气，急用人参一二两煎汤灌之，但使气不尽脱，必渐苏矣；然后因其寒热，徐为调理，此所谓血脱益气也。若不知此而但用血分等药，则几微之气，忽而散失，阴无所主，无生机矣。其或有用寒凉以止血者，必致败绝阳气，适足以速其死耳。血逆者，即经所云血之与气并走于上之谓，又曰大怒则形气绝而血菀于上之类也。夫血因气逆，必须先理其气，气行则血无不行也。宜通瘀煎或化肝煎之类主之，俟血行气舒，然后随证调理。　　凡一时痰涎壅塞，气闭昏愦，药食俱不能通，必先宜或吐或开以治其标，此不得不先救其急也。但觉痰气稍开，便当治其病本。如因火生痰者，宜清之降之；因风寒生痰者，宜散之温之；因湿生痰者，宜燥之利之；因脾虚生痰者，自宜补脾；因肾虚生痰者，自宜补肾。此痰之不必治也，但治其所以生痰而痰自清矣。然犹有不可治痰者，恐愈攻愈虚而痰必愈甚也。诸治痰法，见前非风门治痰条中。　　酒厥之证，即经所云热厥之属也。又经云酒风者，亦此类也。凡纵饮无节之人，多有此病。方其血气正盛，力能胜之，不知酒害之何有，及其将衰，则酒之侮人，斯可畏耳。酒病极多，莫知所出，其为酒厥，则全似中风，轻者犹自知人，重者卒而运倒，忽然昏愦，或躁烦，或不语，或痰涎如涌，或气喘发热，或咳嗽，或吐血。但察其大便干燥，脉实喜冷者，此湿热上壅之证，宜以抽薪饮之类，疾降其火。火之甚者，仍以梨浆饮、菉豆饮之属更迭进之，以解其毒。此证大忌辛燥等物，务使湿热渐退，神气稍复，然后用补阴等剂以善其后。其有大便不实，或无火证而脉见缓弱者，则不宜清火，但以二陈汤、六君子汤，或金水六君煎之类主之。若因酒伤阴，以致脾肾两虚而为厥脱者，非速救本源，终无济也。凡患此者，宜终身忌酒，勿使沾唇可也；若不知戒，再犯必难为矣。　　色厥之证有二，一曰暴脱，一曰动血也。凡色厥之暴脱者，必以其人本虚，偶因奇遇而悉力勉为者有之；或因相慕日久而纵竭情欲者亦有之。故于事后则气随精去，而暴脱不返。宜急掐人中，仍令阴人搂定，用口相对，务使暖气嘘通，以接其气，勿令放脱，以保其神；随速用独参汤灌之，或速灸气海数十壮，以复阳气，庶可挽回。但以临时慌张，焉知料理，故每致不救。然此以即病者言，所见诚不多也。其有不即病而病此者，则甚多也。又何以言之？以其精去于频，而气脱于渐，故每于房欲二三日之后，方见此证。但因其病不在即，故不以此为病，兼之人多讳此，而不知中年之后，多有因此而病者，是皆所谓色厥也，奈时师不能察而每以中风毙之耳。凡治此者，单宜培补命门，或水或火，当以非风门治法第三条者主之。　　又色厥之动血者，以其血气并走于上，亦血厥之属也。但与大怒血逆者不同，而治法亦有所异。盖此因欲火上炎，故血随气上，必其情欲动极而欲不能遂者有之，或借曲蘗以强遏郁火者亦有之。其证则忽而暴吐，或鼻衄不能禁止，或厥逆，或汗出，或气喘，或咳嗽，此皆以阴火上冲而然。凡治此者，必先制火以抑其势，清满化饮，四阴煎或加减一阴煎之类主之。其有阴竭于下，火不归源，别无烦热脉证，而血厥不止垂危者，非镇阴煎必不能救，待其势定，然后因证酌治之。
　　　　　阴阳二厥

　　厥有二证，阳厥阴厥也。阳厥者，热厥也，必其先自三阳传入阴分，故其初起必因头疼发热，自浅入深，然后及于三阴，变为四肢逆冷，或时乍温。其证必便结躁烦，谵语发渴，不恶寒反恶热，脉沉有力。此以传经热证所化，外虽手足厥冷，内则因于热邪。阳证发厥，故为阳厥，乃阳极似阴也。其证由邪热内结，或伏阳失下之所致也。凡厥微则热亦微，宜四逆散之类；厥甚则热亦甚，宜承气汤之类也。阴厥者，寒厥也，初无三阳传经实热等证，而真寒直入三阴，则畏寒厥冷，腹痛吐泻，战栗不渴，脉沉无力。此独阴无阳也，故为阴厥，轻则理中汤，重则四逆、回阳等汤主之。　　按阳厥阴厥，其辨如前，此先哲之大法也。然愚则有所辨。如阴厥一证，既无阳证阳脉而病寒若此，明是阴证，今人但曰中寒者，即其病也。然犯此者无几，知此者无难，治宜温中，无待辨也。惟是阳厥一证，则有不得不辨者。夫厥由三阳所传，是为阳厥，此固然矣。即以传经者言之，又岂尽无阴证乎？故凡病真阳不足者，即阳中之阴厥也；脉弱无神者，即阳中之阴厥也；攻伐清凉太过者，即阳中之阴厥也。四肢为诸阳之本，使非有热结烦渴胀实等证，而见厥逆者，皆由阳气不足也。成无己曰：大抵厥逆为阴，所主寒者多矣。又曰：厥为阴之盛也。故凡属挟虚伤寒，则虽自阳经传入者，是亦阳中之阴厥也。阴中之阴者宜温，阳中之阴者果宜凉乎？学者勿谓先有头痛发热，但自三阳传至者，便为阳厥而寒因热用之，则为害不小矣。
　　　　　蛔厥

　　成无己曰：脏厥者死，阳气绝也。蛔厥虽厥而烦，吐蛔已则静，不若脏厥而躁，无暂安时也。病人脏寒胃虚，故宜与乌梅丸，温脏安虫。然脏厥蛔厥二证，皆伤寒证也，详见伤寒门。
　　　　石室秘箓 【清　陈士铎】

　　　　　厥

　　偏治法。如厥病一时手足厥逆，痛不可忍，人以为手足四肢之风证也，不知乃心中热蒸，外不能泄，故四肢手足则寒，而胸腹皮热如火。方用柴胡三钱，当归二钱、荆芥一钱，黄连二钱，炒栀子二钱，半夏一钱，枳壳一钱，水煎服，一剂即平，二剂即全愈。盖厥证多是火病，厥之甚则热之甚也，故舒其内热而四肢手足自温矣。方中妙在用柴胡为君，用诸寒凉之药，直入心肝之内，又不凝滞于胸膈之间。盖柴胡能散半表半里之邪，又善疏泄郁闷之气，若止治其四肢手足之风，而不直捣其中坚，则贼首不擒，余党安息？故不治四肢手足，而专治其心胸也。　　厥证虽多是火，然亦有非火而亦厥者，乃直中阴经也。阴寒直入于肾宫，则必挟肾水上犯心君之火，君弱臣强，犯上自所不免，若不用大热之药急救心君，则危亡顷刻。方用人参三钱，白朮一两，附子、肉桂、吴茱萸各一钱，水煎服，一剂即愈。然寒厥与热厥，大相悬绝，不可不辨。寒厥，手足必青，饮水必吐，腹必痛，喜火熨之。若热厥，手足虽寒而不青紫，饮水不吐，熨火则腹必加疼是也。能辨证清而用药当，下喉即定，便是神医，何必用追魂之符箓哉？　　开治法。如尸厥乃中邪气闭，必须用药以开之，不用瓜蒂散以探吐，即用皂角以取嚏也。方用瓜蒂七个，水二碗，煎汤一碗，加盐少许灌之，即大吐浓痰数碗而愈。或用皂角刺碾为细末，取鹅翎管盛药末，吹入病人鼻中，得打喷嚏，口吐浓痰如黄物者，即愈。盖厥证多系热邪，然热邪必然叫号，今黯然无语，宛似死人，明系阴虚之人，忽中阴邪，不可以治阳厥之法治之而至不救，不若先以瓜蒂、皂角取吐，以去其痰涎，声出后，以人参五钱，白薇一钱，茯苓三钱，白朮五钱，半夏二钱，治之自安。此乃开治之一法也。　　喷嚏之法，用生半夏三钱为末，水丸如黄豆大，入鼻孔中，则必喷嚏不已，用水饮之立止。通治中风不语尸厥等证，中恶中鬼俱妙，皆开治之法也。　　引治法。如人病厥逆之证，不敢用药以治之，用吴茱萸一两为末，以面半两，水调成厚糊一般，以布如锺大，摊成膏纸，厚半分，贴在涌泉穴内，则手足不逆矣。况上热下寒之证，皆可用此法而治之，亦引火归元之法也。　　立治者，不可坐卧而立治之也。如厥证多两手反张，两足转逆，必须立而饮药，则顷刻立定。盖厥证原是热病，热深则厥亦深，倘令其卧而服药，则药到胃，一遇火气沸腾，冲击而不相入，反致吐出也。今立而饮药，则断断无吐出之虞。方用黄连、茯苓、白芍各三钱，柴胡、白芥子、木瓜、甘草各一钱，水煎服。此方纯是平肝之品，去火而又顺火之性，自宜入口不吐。然而火热炎上，吐亦常有。令人将病人抱而立之，令一人将药与饮，俟其下口久之，然后抱卧，则药相顺而无吐逆之苦矣。　　人有忽然发厥，口不能言，眼闭手撒，喉中作酣声，痰气甚盛，有一日即死者，有二三日而死者，此厥多犯神明，然亦因素有痰气而发也。治法自宜攻痰为要，然徒攻痰而不开心窍，亦是徒然。方用启迷丹，生半夏、人参各五钱，菟丝子一两，甘草三分，茯神三钱，皂角荚、生姜各一钱，菖蒲二钱，水煎服。此方人参、半夏各用五钱，使攻补兼施，则痰易消而气易复。尤妙用菟丝子为君，则正气生而邪气散；更妙用皂荚、菖蒲、茯神开心窍以清心，自然气回而厥定。倘疑厥证是热，而轻用寒凉之药，则去生远矣。半夏用生不用制者，取其生气以救死，且制之过熟，反掣肘效迟，而不能奏功也。古今图书集成医部全录卷二百九十四

厥门

　　　　方

　　茯苓甘草汤 【仲景，下同】 　伤寒厥而心下悸者，有水也，此治之。　　茯苓　桂枝各二两　生姜切，三两　甘草炙，一两　　右四味，以水四升，煮取二升，去滓，分温三服。
