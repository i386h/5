<!-- { "loadSidebar": true } -->
　　腰清脊强，四肢懈惰，善怒，咳，少气，郁然不得息，厥逆，肩不可举，马刀瘘，身瞤，章门主之。　　《脉经》曰：右手关前寸口阳绝者，无大肠脉也。苦少气，心下有水气，立秋节即咳，刺手太阴经治阴，在鱼际间，即太渊穴也。　　右手关前寸口阴绝者，无肺脉也。苦短气，咳逆，喉中塞，噫逆，刺手阳明经治阳。　　《千金方》曰：喉痹气逆咳嗽，口中涎唾，灸肺俞七壮，亦可随年壮至百壮。　　嗽，灸两乳下黑白际各百壮，即瘥。　　又以蒲当乳头，周匝围身，令前后正平，当脊骨解中，灸十壮。　　又以绳横量口中，折绳，从脊灸绳两头边，各八十壮，三报，三日毕。两边者是口合度。　　灸从大椎数，下行第五节下第六节上，穴在中间，随年壮。并主咳嗽上气。　　又灸手屈臂中有横文，外骨捻头得痛处十四壮，良。　　上气咳嗽，短气气满，食不下，灸肺募五十壮。　　上气咳逆短气，风劳百病，灸肩井二百壮。　　上气短气咳逆，胸背痛，灸风门热府百壮。　　上气咳逆，胸满短气，牵背痛，灸巨阙、期门各五十壮。　　上气咳逆，短气胸满，多唾，唾恶冷痰，灸肺腧五十壮。　　上气胸满，短气咳逆，灸云门五十壮。　　上气咳逆，胸痹背痛，灸胸堂百壮，不针。　　上气咳逆，灸膻中五十壮。
　　上气气闭咳逆，咽冷声破，喉猜猜，灸天衢五十壮。 【一名天突】　　逆气虚劳，寒损忧恚，筋骨挛痛，心中咳逆，泄注腹满，喉痹颈项强，肠痔逆气，痔血阴急，鼻衄骨痛，大小便濇，鼻中干，烦满狂走易气，凡二十二病，皆灸绝骨五十壮。穴在外踝上三寸宛宛中。　　《丹溪心法》曰：咳嗽有痰，宜灸天突、肺俞，以泄火热，泻肺气。　　肺胀痰嗽不得卧，但可一边眠者，可左侧者灸右足三阴交，可右侧者灸左足三阴交，立安。　　《得效方》曰：咳嗽上气，于乳下一指许，正与乳相直骨间陷中，妇人即屈乳头向下度之，乳头齐处是穴，艾炷如小豆大，灸三壮。男左女右，火到肌即瘥。一云其穴当取乳下骨间动脉是也。　　《资生方》曰：久患喘嗽，夜不得卧，夏月衣亦夹温背心，是膏肓病也，灸之愈。又曰：久嗽宜灸膏肓，次灸肺俞。伤寒咳甚，灸天突即瘥。　　《医学纲目》曰：咳嗽，取身柱三分，泻三吸；至阳三分，补三呼。不已，再取肺腧一寸一分，沿皮向外一寸半，泻六吸。寒痰红痰，俱是虚补实泻。　　又法：取风门一分，沿皮向外一寸半。　　喘嗽不得卧，取云门、太渊。
　　欬嗽寒痰，取列缺。
　　《古今医鉴》曰：远年咳嗽，灸直骨穴即愈。如不愈，其病不可治矣。艾炷如小豆大，灸三壮，男左女右。
　　　　导引
　　运功：此证有三种，或感风寒而嗽，或因心火妄动，炎于肺窍，但用归元凝神一法封固，火不上行，肺窍不痒，其嗽自止。却寒嗽，特守微用闭法。却火嗽，但止封固取静，后引肾水浇灌肺火，周旋度数，肺得水润，嗽自然止。胸前推开以清肺经，从肺经洗下大肠九曲，向谷道去。　　风寒水湿嗽，外法以手作拳状，在肩崖处交代，摩至背心及肾腧，自热可去。　　食积致嗽，外法摩脐轮，使食渐次下去，须宽性，平胸膈，而气下降，即愈。　　涉虚火动嗽，须咽津液，降下丹田，省言语，戒嗔怒，即愈。　　醉后扬声致嗽，此种难治，必入于瘵病。　　《石室秘箓》曰：肺金固是娇脏，不可容物，然未尝不可容气。人有久嗽不已，服诸补肺之药不效者，而不以气入咽门，则肺金终难速愈。法当用女子十三岁者，呵其气而咽之。每日五更时，令女子以口哺口，尽力将脐下之气，尽送病人口中，病人咽下一口，每日止可呵一口，自比服药有功。但呵气之时，切戒不可少动欲心，一动不特无益而又害矣。止可一口二口，恐女子有病也。　　《保生秘要》曰：咳嗽导引法，伸足坐定，双掏儿诀，用力撑起，低头，躬身渐下，以两手扳足尖三次，随原诀用力仰起，次咽津下降幽阙，如此躬法二十四回，养静半香，效。
　　　　　医案

　　《儒门事亲》曰：駝口镇一男子年二十余岁，病劳嗽数年，其声欲出不出。戴人问曰：曾服药否？其人曰：家贫未尝服药。戴人曰：年壮不妄服药者易治。先以苦剂涌之，次以舟车、浚川大下之，更服重剂果瘥。
　　一田夫病劳嗽，一涌一泄，已减大半。次服人参补肺汤，临卧，更服槟榔丸以进食。
　　东门高三郎病嗽一年半，耳鸣，三月嗽脓血，面多黑点，身表俱热，喉中不能发声。戴人曰：嗽之源，心火之胜也。秋伤于湿，冬生咳嗽。冬水既旺，水湿相接，隔绝于心，火不下降，反而炎上，肺金被烁，发而为嗽，金锻既久，声反不发。医者补肺肾，皆非也。令备西瓜冰雪等物，用涌泄之法，又服去湿之药，病日已矣。
　　杨寿之妻，病嗽十余年，吐之，一日不止，以麝香汤止之，夜半犹不定，再止之，明旦颇觉恶心，更以人参汤止之，二日稍宁。自下药凡三来问，戴人谓栾景先曰：病久嗽，药已擒病，自然迟解。涌后调理数日乃止。又常言涌后有顿快者，有徐快者。有反闷闷者，病未尽也。有反热者，不可不下也。大抵三日后无不快者。
　　赵君玉妻病嗽，时已十月矣。戴人用陈皮、当归、甘草、白朮、枳壳、桔梗。君玉疑其不类嗽药。戴人笑曰：君怪无乌梅、罂粟囊乎？夫冬嗽乃秋之湿也，湿土逆而为嗽。此方皆散气除湿，解急和经，三服帖然效矣。
　　郾城董德固病劳嗽。戴人曰：愈后当戒房事。其病愈，恃其安，触禁而死。死后妻生一子，正当病瘥之日也。董初坚讳，至此乃彰。
　　一男子年四十，病劳嗽，唾吐粘臭不可闻，秋冬少缓，春夏则甚，寒热往来，日晡发作，状如(疒皆)疟，寝汗如水。累服麻黄根、败蒲扇而汗自若，又服宁神散、宁肺散而嗽自如。戴人先以独圣散涌其痰，状如鸡黄汁，随涌出，昏愦三日不省，时时饮以凉水，精神稍开，饮食加进。又与人参半夏丸、桂苓甘露散，不数服乃愈。
　　张板村鹿子春一小儿七八岁，夏月病嗽，羸甚，戴人欲涌之。子春以为儿幼弱，惧其不胜，少难之。一日，因饮酒，家人与之酒，伤多乃大吐，吐定而嗽止。盖酒味苦，苦属通剂，子春乃大悟戴人之言也。
　　《丹溪心法》曰：一男子五十余岁，患咳嗽，恶风寒，口燥干，心微痛，两手脉浮紧，胸胁痞满，而脉数，左手大于右手，大概表盛里虚。问其人，平日好嗜酒肉，素有食积，后因汗房劳，又往来涉寒水，且冒微雨，又忍饥归后，继以饱食酒肉而病。先用人参每贴四钱，麻黄根节一钱半，与二三服，咳嗽止，恶风寒除；后改用厚朴、枳实、陈皮、青皮、(艹舌)蒌仁、半夏为丸，与二十余贴，用人参汤送下，痞满亦散而愈。
　　一男子五十岁，旧年因暑月入冷水作劳，患疟，后得痰嗽，次年夏末，得弦脉而左手虚。叩之必汗少而有痰，身时时发热，痰如稠黄胶。与半夏一两，白朮七钱，茯苓六钱，黄芩、陈皮、桔梗、枳壳、石膏煅各半两，僵蚕炒二钱半，五味子一钱半，用神曲糊丸，姜汤下三十丸。先与三拗汤加黄芩、白朮二贴，夜与小胃丹十粒，以搅其痰，仍灸大椎、风门、肺俞五处而愈。
　　《本草纲目》曰：《类编》云，徽宗时李防御为入内医官，时有宠妃病痰嗽，终夕不寐，面浮如盘。徽宗呼李治之，诏令供状，三日不效当诛。李忧惶技穷，与妻泣别。忽闻外叫卖咳嗽药，一文一贴，吃了即得睡。李市一贴视之，其色浅碧，恐药性犷悍，并二服自试之，无他，乃取三贴为一，入也授妃服之，是夕嗽止，比晓面消。内侍走报，天颜大喜，赐金帛直万缗。李恐索方，乃寻访前卖药人，饮以酒，厚价求之，则此方也。云自少时从军，见主帅有此方，剽得以度余生耳。方用真正蚌粉新瓦炒红，入青黛少许，用淡虀水滴麻油数点，调服二钱。
　　赵溍《养疴漫笔》云：赵州一学录少年苦嗽，百药不效，或令用南向柔桑条一束，每条寸折纳锅中，以水五碗，煎至一碗，盛瓦器中，渴即饮之，服一月而愈。此亦桑枝煎变法尔。
　　《医学纲目》曰：一中年妇人干咳，寸脉滑动似豆状，余皆散大不浮，左大于右，每五更心躁热有汗，但怒气则甚，与桔梗不开，诸药不效。遂以石膏、香附为君，芩、连、青黛、门冬、(艹舌)蒌实、陈皮、炒蘗、归、桔为臣，五味、砂仁、川芎、紫菀佐之，凡二十余贴而安。洁古蜜煎生姜、蜜煎陈皮汤，与烧生姜胡桃方，皆治无痰而嗽者，以辛甘润其肺也。如但使青皮、药皆宜去白。《本草》云：陈皮味辛，理上气，去痰气滞塞；青皮味苦，治下气。二味俱用，散三焦气也。故《圣惠》治法云：陈皮去穰，穰不除即生痰；麻黄发汗，节不去则止汗。
　　一男子五十余岁，病伤寒咳嗽，喉中声如齁。与独参汤一服而鼾声徐至，二三贴咳嗽亦渐退，凡服二三斤病始全愈。
　　《医宗必读》曰：文学金伯含咳而上气，凡清火润肺化痰理气之剂，几无遗用，而病不少衰。余诊其肾脉大而软，此气虚火不归元，用人参三钱煎汤送八味丸五钱，一服而减；后于补中益气汤，加桂一钱，附子八分，凡五十剂，及八味丸二斤而瘥。
　　太学史明麟经年咳嗽，更医数十人，药遍而病反剧，自谓必成虚劳。余曰：不然。脉不数虚，惟右寸浮大而滑，是风痰未解。必多服酸收，故久而弥甚。用麻黄、杏仁、半夏、前胡、桔梗、甘草、橘红、苏子，五剂知，十剂已。
　　张远公三年久嗽，服药无功，委命待尽。一日，以他事造予居，自谓必不可治，姑乞诊之。余曰：饥时胸中痛否？远公曰：大痛。视其上唇白点如粞者十余处，此虫嚙其肺。用百部膏一味，加乌梅、槟榔与服，不十日而痛若失，咳顿止矣。令其家人从净桶中觅之，有寸白虫四十余条，自此永不复发。
　　侍御冯五玉令爱发热咳嗽，已及半载，十月间，吐鲜血甚多，一日之内，不过食粥一盏，大肉消陷，大便溏泄，沉困着床，脉来七至。余曰：法在不救，人所共知。若能惟余是听，不为旁挠，可救十中之一。每贴用人参五钱，芪朮三钱，归芍二钱，陈皮一钱。日投三贴，纳进七十剂，及壮水丸三斤，而后起于林，又三月而饮食如旧。若泥常法而弃之，幽潜沉冤矣。
　　《薛己医案》曰：一妇人不得于姑，患咳，胸膈不利，饮食无味，此脾肺俱伤，痰郁于中。先用归脾汤，加山栀、抚芎、贝母、桔梗，诸证渐愈。
