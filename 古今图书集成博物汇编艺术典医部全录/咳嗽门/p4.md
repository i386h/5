<!-- { "loadSidebar": true } -->
　　嗽与咳，一证也。后人或以嗽为阳，咳为阴，亦无考据。且《内经》咳论一篇，纯说咳也，其中无嗽字。由是言之，欬即嗽也，嗽即欬也。阴阳应象大论云：秋伤于湿，冬生咳嗽。又五脏生成篇云：咳嗽上气。又诊要经终篇云：春刺秋分，环为咳嗽。又示从容篇云：咳嗽烦冤者，肾气之逆也。《素问》惟以四处连言咳嗽，其余篇中，止言咳不言嗽，乃知咳嗽一证也。或言嗽为别一证，如伤寒书中说咳逆即咽中作梯磴之声者是也。此一说非。《内经》止以嗽为咳。生气通天论云：秋伤于湿，上逆而咳。与阴阳应象大论文义同，而无嗽字，乃知咳即是嗽明矣。余所以苦论此者，孔子曰：必也正名乎！嗽之为病，自古归之肺，此言固不易也。《素问》言：肺病喘欬逆。又曰：咳嗽上气，厥在胸中，过在手太阴阳明。《灵枢》十二经，惟太阴肺经云：肺胀满膨膨而喘咳，他经则不言。《素问》咳论虽言五脏六腑皆有咳，要之止以肺为主。《素问》言：皮毛者，肺之合也，皮毛先受邪气。注云：邪谓寒气。经又云：邪气以从其合也，其寒饮食入胃，从脾脉上至于肺则肺寒，肺寒则内外合邪，因而客之，则为肺咳。后人见是言，断嗽为寒，更不参较他篇，岂知六气皆能嗽，若谓咳止为寒邪，何以岁火太过，炎暑流行，金肺受邪，民病咳嗽；岁木不及，心气晚治，上胜肺金，咳而鼽；从革之纪，金不及也，其病嚏咳；坚成之纪，金太过也，上征与正商同，其病咳；少阳司天，火气下临，肺金上从，咳嚏衄；少阳司天，火淫所胜，咳唾血烦心；少阳司天，主胜则胸满咳；少阳司天之气，热郁于上，咳逆呕吐；三之气，炎暑至，民病咳呕；终之气，阳气不藏而咳；少阳之复，枯燥烦热，惊瘈咳衄，甚则咳逆而血泄；少阴司天，热气生于上，清气生于下，寒热凌犯而生于中，民病咳喘；三之气，天政布，大火行，余火内格，肿于上，咳喘，甚则血隘；少阴司天，客胜则鼽嚏，甚则咳喘；少阴之复，燠热内作，气动于左，上行于右，咳，皮肤痛则入肺，咳而鼻渊。若此之类，皆生于火与热也，岂可专于寒乎？谓咳止于热与火耶？厥阴司天，客胜则耳呜掉眩，甚则咳。若此之类，乃生于风，岂可专于热与火也。谓咳专于风耶？太阴司天，湿淫所胜，咳唾则有血；太阴之复，湿变乃举，饮发于中，咳喘有声。若此之类，乃生于湿，岂可专于风也？谓咳止于湿耶？金郁之发，民病咳逆，心胁痛；岁金太过，燥气流行，肝木受邪，民病咳喘逆，逆甚而呕血；阳明司天，金火合德，民病咳，嗌塞；阳明司天，燥淫所胜，咳，腹中鸣；阳明司天，清复内余则咳衄嗌塞，心膈中热，咳不止而白血出者，死；阳明之胜，清发于中，嗌塞而咳；阳明之复，清气大举，咳哕烦心。若此之类皆生于燥，岂可专于湿也？谓咳止于燥耶？太阳司天，客气胜则胸中不利，出清涕，感寒则咳。若此之类，乃生于寒，岂可专于燥也？又肺风之状，多汗恶风，色皏然白，时咳短气，昼日则瘥，夜暮则甚，亦风咳也。劳风咳，出青黄涕，其状如脓，大如弹丸，亦风咳也。有所亡失，所求不得，则发肺鸣，鸣则肺热叶焦，亦热咳也。阳明厥逆，喘咳身热，亦热咳也。一阳发病，少气善咳，亦火咳也。喘咳者，水气并于阳明，亦湿咳也。风水不能正偃则咳，亦湿咳也。肾气腹大胫肿，喘咳身重，亦湿咳也。脾痹者，四肢懈惰，发咳呕汁，上为大寒，亦寒咳也。咳之六气，固然可以辨其六者之状。　　风乘肺者，日夜无度，汗出头痛，涎痰不利，非风咳乎？热乘肺者，急喘而嗽，面赤潮热，手足寒，乳子亦多有之，非暑咳乎？火乘肺者，欬喘上壅，涕唾出血，甚者七窍血溢，非火咳乎？燥乘肺者，气壅不利，百节内痛，头面汗出，寒热往来，皮肤干枯，细疮燥痒，大便秘濇，涕唾稠粘，非燥咳乎？寒乘肺者，或因形寒饮冷，冬月坐卧湿地，或冒冷风寒，秋冬水中感之，嗽急而喘，非寒咳乎？其治法也，风之嗽，治以通圣散加半夏、大人参半夏丸，甚者汗之。暑之嗽，治以白虎汤、洗心散、凉膈散加蜜一匙而呷之。火之嗽，治以黄连解毒汤、洗心散、三黄丸，甚者加以咸寒大下之。湿之嗽，治以五苓散、桂苓甘露散及白朮丸，甚者以三花神佑丸下之。燥之嗽，治以木香葶苈散、大黄黄连阿胶丸，甚者以咸寒大下之。寒之嗽，治以宁神散、宁肺散；有寒痰在上者，以瓜蒂散越之。此法虽已几于万全，然老幼强弱，虚实肥瘦不同，临时审定，权衡可也。病有变态，而吾之方亦与之俱变。然则枯矾、干姜、乌梅、罂粟壳，其误人也，不为少矣。呜呼！有人自幼咳嗽，至老不愈而亦不死者，余见此等无限。或少年咳嗽，不计男女，不数月而殒者，亦无限矣。夫宁神、宁肺散，此等之人岂有不曾服者？其不愈而死者，以非寒咳，执(艹款)冬花、佛耳草，至死不移故也。曹魏时军吏李成苦咳嗽，昼夜不寐，时吐脓血，华佗以为非从肺来，以苦剂二钱匕，吐脓血二升余而瘥。若此之嗽，人不可不知也。　　夫富贵之人，一切涎嗽，是饮食厚味热痰之致然也。先用独圣散吐之，吐讫可服人参散、通圣散加半夏，以此止嗽；更服大人参半夏丸，以之化痰也。大忌酸咸油腻生硬热物也。　　夫贫难之人咳嗽，内外感风冷寒湿之致然也。《内经》曰：秋伤于湿，冬生咳嗽。可服宁神散、宁肺散加白朮之类则愈矣。忌法同前。　　凡男子有病，面黄身热，肌瘦，寒热往来如疟状，更加涎嗽不止，或喘满面目浮肿者，或身体俱热，或有自汗。《内经》云：病名伤寒夹劳之证也。治之奈何？病在上者，其高者因而越之，可用防己散吐之，吐后切用通解丸一服，次服人参黄芪散、当归饮子、加减小柴胡汤，择而用之。《内经》谓男女之证，治法皆同，依此调治，无不取效矣。
　　　　东垣十书 【元　李杲】

　　　　　秋伤于湿冬必咳嗽论

　　秋者，清肃之气，收敛下行之体也。为湿所伤，是长夏之气，不与秋令也。秋令不及，所胜妄行，故火得以炎上而克金。心火既刑于肺，故肺气逆而为咳。所不胜者侮之，木气上行，与火同德，动而不息者也。所生者受病，故肾水亏也。长夏已亢，三焦之气盛也。命门者，三焦之合也。故迫肾水上行，与脾土湿热相合为痰，因痰而动于脾之湿也，是以咳嗽有声有痰。不发于秋而发于冬者，以其六阴之极，肃杀始得其气，故不咳嗽于秋而咳嗽于冬也。咳嗽者，气逆上行也。气上行而逆，故面目发微肿，极则身体皆肿，变为水气。故曰：浊气在上，则生(月真)胀。又曰：诸气膹郁，皆属肺金。此之谓也。春伤于风，夏伤于暑，冬伤于寒，辞理皆顺，时字伤令字也。独秋伤于湿，作令字伤时字，读者不疑也。此四者皆无所亢，而害其所乘之子也。邪从后至，言岁之主气各差其分而为病，一定之法也。若说秋字伤湿字，其文与上三句相通，其理与法不相通。大抵理与法通，不必拘于文也。故说诗者不以文害辞，不以辞害意，以意逆志，是为得之矣。故曰：春伤于风，说作人为风所伤，非也。若是则止当头痛恶风自汗，何以言夏为飧泄哉。今言春伤于风，即是时伤令也明矣。经云：东方来者为婴儿风，其伤人也，外在于筋，内舍于肝。又曰：春甲乙所伤谓之肝风。用此二句，以较前文，则辞理自通矣。
　　　　　湿气所伤论

　　《素问》生气通天论篇曰：秋伤于湿，上逆而咳，发为痿厥。阴阳应象大论曰：秋伤于湿，冬生咳嗽。秋湿既胜，冬水复旺，水湿相得，肺气又衰，故乘肺而为咳嗽。其发为痿厥者，盖湿气内攻于脏腑则咳逆，外散于筋脉则痿弱也。当秋之时，湿气大行，秋伤于湿，湿则于肺，肺以秋适旺，湿虽入之不能发，至冬肺衰，然后湿始动也。雨淫腹疾，则当发为下利，冬以阳气内固，湿气不能下行，故上逆而为咳嗽。秋者，清肃之气，收敛下行之体也。为湿所伤，是长夏之气不与秋令也。秋令不及，所胜妄行，故火得以炎上而克金。心火既刑于肺，故肺气逆而为咳。所不胜者侮之，木气上行，与火同德，动而不息者也。所生者受病，故肾水亏也。长夏已亢，三焦之气盛也。命门者，三焦之合也。故迫肾水上行与脾土湿热相合为痰，因咳而动于脾之湿，是以咳嗽有声有涎。不发于秋而发于冬者，以其六阴之极，肃杀始得其气故也。但秋伤湿，上逆为咳嗽，为痿厥。其因病之原，则与春之风、夏之暑、冬之寒，三者同。其令行于时，则与三者异。夫三者，皆是本时之令也。湿乃长夏之令，何于秋言之？盖春夏冬每一时各有三月，故其令亦各就其本时而行也。若长夏则寄旺于六月之一月耳。秋虽亦有三月，然长夏之湿令，每侵过于秋而行，故曰秋伤于湿。若夫秋伤湿，其令行于时之义，上文已论之矣。前篇所谓上逆而咳，发为痿厥，不言过时，似是当时即发者。但既与风暑寒三者并言，则此岂得独为即发者乎。然经无明文，终亦不敢比同后篇，便断然以为冬发病也。虽然，湿本长夏之令，侵过于秋耳，纵使即发，亦近于过时而发者矣。此当只以秋发病者为论。湿从下受，故干肺为咳，谓之上逆。夫肺为诸气之主，今既有病，则气不外运，又湿滞经络，故四肢痿弱无力而或厥冷也。后篇所谓冬生咳嗽，既言过时，则与前篇之义颇不同矣。夫湿气久客不散，至冬而寒气大行，肺恶寒而或受伤，故湿气得以乘虚上侵于肺，发为咳嗽也。观者以此意求之，经旨其或着乎？
　　　　　用药法

　　《难经》云：肺太过则外证面白善嚏，悲愁不乐欲哭，其内证喘咳上喝，逆气烦心，胸满烦热，夜则涕出多嚏，鼻塞不通，肺金大实，以子助母也。心脾肺皆受寒邪，涎出口甘，水反侮土，寡于畏也。腹中大寒，病名曰寒中。痰白作泡，肺中气虚而为大寒，子助母也。当于肺中泻肾水，非辛热之药不退也。口甘涎沫者，胃中寒而不和，以辛甘热去之，饮酒者多有此反化。　　《素问》咳论十一证：肝咳，小柴胡汤；胆呕胆汁，黄芩加半夏、生姜汤。心咳，桔梗汤；小肠失气，芍药甘草汤。脾咳，升麻汤；胃吐长虫，乌梅丸。肺咳，麻黄汤；大肠遗矢，赤石脂禹余粮汤、桃仁汤，不止，猪苓汤分水。肾咳，附子细辛汤；膀胱遗溺，茯苓甘草汤。久咳不已，三焦受之，其状咳而腹满，不欲食饮，此皆聚于胃，关于肺，使人多涕唾面浮肿气逆也，钱氏异功散。
　　　　丹溪心法 【元　朱震亨】

　　　　　欬嗽

