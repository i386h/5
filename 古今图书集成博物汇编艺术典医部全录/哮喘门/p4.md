<!-- { "loadSidebar": true } -->
　　余按喘与气短有分，则短气是虚，喘是实。然而喘多有不足者，短气间亦有有余者，新病亦有本虚者，不可执论也。　　《金匮》云：实喘者，气实肺盛，呼吸不利，肺窍壅塞，若寸沉实，宜泻肺。虚喘者肾虚，先觉呼吸短气，两胁胀满，左尺大而虚，宜补肾。此肾虚证，非新病虚者乎？　　邪喘者，由肺受邪，伏于肺中，关窍不通，呼吸不利，若寸浮而紧，此外感也。亦有六部俱伏者，宜发散则身热退而喘定，此郁证人所难知，非短气中之有余乎？论人之五脏皆有上气，而肺为之主，居于上而为五脏之华盖，通荣卫，合阴阳，升降往来，无过不及，何病之有？若为风寒暑湿所侵，则肺气胀满而为喘，呼吸迫促，坐卧不安，或七情内伤，郁而生痰，或脾胃俱虚，不能摄养。一身之痰，皆能令人喘。　　真知其风寒也，则用仲景青龙汤。真知其暑也，则用白虎汤。真知其湿也，则用胜湿汤。真知其七情郁结也，则用四磨、四七汤。又有木郁、火郁、土郁、金郁、水郁皆能致喘，治者审之【以上俱属有余之证。】　　东垣云：病机云，诸痿喘呕皆属于上。辩云，伤寒家论喘以为火热者，是明有余之邪中于表，寒变为热，心火太旺攻肺，故属于上。又云：膏粱之人，奉养太过，及过爱小儿，亦能积热于上而成喘，宜以甘寒之剂治之。饮食不节，喜怒劳役不时，水谷之寒热，感则害人六腑，皆由中气不足，其(月真)胀腹满，咳喘呕，食不下，宜以大甘辛热之剂治之。《脉经》云：肺盛有余，则咳嗽上气，渴烦心，胸满短气。皆冲脉之火行于胸中而作，系在下焦，非属上也。观东垣之辩，可见起于有余者，病机之邪；杂病者，不足之邪。自是标本判然条析。如遇标病，或汗或吐或下，一药而痰去喘定，奏功如神。粗工以其奏功如神也，执而概施之不足之证，岂不殆哉？楼全善云：凡下痰定喘诸方，施之形实有痰者神效。若虚而脉浮大，按之濇者，不可下之，下之必反剧而死。　　经云：诸喘皆属于上。又谓：诸逆冲上皆属于火。故河间叙喘病在于热条下。华佗云：肺气盛为喘。《活人书》云：气有余则喘。后代集证类方，不过遵此而已。独王海藏辩云：气盛当认作气衰，有余当认作不足。肺气果盛与有余，则清肃下行，岂复为喘？以其火入于肺，炎烁真阴，衰与不足而为喘焉。所言盛与有余者，非肺之气也，肺中之火也。海藏之辩，超出前人，发千古之精奥，惜乎起其端，未竟其火之所由来。愚谓火之有余，水之不足也；阳之有余，阴之不足也。凡诸冲逆之火，皆下焦冲任相火出于肝肾者也，故曰冲逆。肾水虚衰，相火偏胜，壮火食气，消铄肺金，乌得而不喘焉？丹溪云：喘有阴虚，自小腹下火起而上，宜四物汤加青黛、竹沥、陈皮，入童便煎服。如挟痰喘者，四物加枳壳、半夏，补阴以化痰。夫谓阴虚发喘，丹溪实发前人之所未发。但如此治法，实流弊于后人。盖阴虚者，肾中之真阴虚也，岂四物阴血之谓乎？其火起者下焦龙雷之火也，岂寒凉所能降乎？其间有有痰者，有无痰者，水挟木火而上也，岂竹沥、枳、半之能化乎？须用六味地黄加门冬、五味大剂煎饮，以壮水之主，则水升火降而喘自定矣。盖缘阴水虚故有火，有火则有痰，有痰则咳嗽，咳嗽之甚则喘，当与前阴虚相火论参看。　　又有一等似火而非火，似喘而非喘者，经曰：少阴所谓呕咳上气喘者，阴气在下，阳气在上，诸阳气浮，无所依归，故上气喘也。《黄帝针经》云：胃络不和，喘出于阳明之气逆。阳明之气下行，今逆而上行，故喘。真元耗损，喘出于肾气之上奔，其人平日若无病，但觉气喘，非气喘也，乃气不归元也。规其外证，四肢厥逆面赤，而烦躁恶热，似火非火也，乃命门真元之火，离其宫而不归也。察其脉两寸虽浮大而数，两尺微而无力，或似有而无为辨耳。不知者，以其有火也，少用凉药以清之；以其喘急难禁也，佐以四磨之类以宽之。下咽之后，似觉稍快，少顷依然。岂知宽一分，更耗一分，甚有见其稍快，误认药力欠到，倍进寒凉快气之剂，立见其毙矣。何也？盖阴虚至喘，去死不远矣。幸几希一线，牵带在命门之根，尚尔留连。善治者，能求其绪，而以助元接真镇坠之药，俾其返本归原，或可回生，然亦不可峻骤也。且先以八味丸、安肾丸、养正丹之类煎人参生脉散送下。觉气若稍定，然后以大剂参芪补剂，加破故纸、阿胶、牛膝等以镇于下，又以八味丸加河车为丸。日夜遇饥则吞服方可。然犹未也，须远房帏，绝色欲，经年积月，方可保全。不守此禁，终亦必亡而已。予论至此，可为寒心。聪明男子，当自治未病，毋蹈此危机。　　又有一等火郁之证，六脉俱濇，甚至沉伏，四肢悉寒，甚至厥逆拂拂，气促而喘，却似有余而脉不紧数，欲作阴虚而按尺鼓指，知为畜郁已久，阳气拂遏，不能营运于表，以致身冷脉微，而闷乱喘急。当此之时，不可以寒药下之，又不可以热药投之。惟逍遥散加茱、连之类，宣散畜热，得汗而愈；愈后乃以六味地黄，养阴和阳方佳。此谓火郁则发之，木郁则达之，即《金匮》所云：六脉沉伏宜发散则热退而喘定是也。经曰：火郁之发，民病少气，治以诸凉。或问喘者多不能卧，何也？《素问》逆调论云：夫不得卧，卧则喘者，水气之客也。夫水者，循津液而流也。肾者水脏，主津液主卧与喘也。东垣云：病人不得卧，卧则喘者，水气逆行乘于肺，肺得水而浮，使气不得流通也。仲景云：短气皆属饮。　　已上详论阴虚发喘之证治。若阳虚致喘，东垣已详尽矣；外感发喘，仲景已详尽矣。兹为补天立论，故加意于八味、六味云。
　　　　景岳全书 【明　张介宾】

　　　　　论证

　　气喘之病，最为危候，治失其要，鲜不误人。欲辨之者，亦惟二证而已。所谓二证者，一曰实喘，一曰虚喘也。此二证相反，不可混也。然则何以辨之？盖实喘者有邪，邪气实也；虚喘者无邪，元气虚也。实喘者，气长而有余；虚喘者，气短而不续。实喘者，胸胀气粗，声高息涌，膨膨然若不能容，惟呼出为快也；虚喘慌张气怯，声低息短，皇皇然若气欲断，提之若不能升，吞之若不相及，劳动则甚而惟急促似喘，但得引长一息为快也。此其一为真喘，一为似喘。真喘者其责在肺，似喘者其责在肾。何也？盖肺为气之主，肾为气之根，肺主皮毛而居上焦，故邪气犯之，则上焦气壅而为喘。气之壅滞者，宜清宜破也。肾主精髓而在下焦，若真阴亏损，精不化气，则下不上交而为促。促者断之基也。气既短促，而再加消散，如压卵矣。且气盛有邪之脉，必滑数有力；而气虚无邪之脉，必微弱无神，此脉候之有不同也。其有外见浮洪，或芤大至极，而稍按即无者，此正无根之脉也。或往来弦甚而极大极数，全无和缓者，此正胃气之败也，俱为大虚之候。但脉之微弱者，其真虚易知，而脉之浮空弦搏者，其假实难辨。然而轻重之分，亦惟于此而可察矣。盖其微弱者，犹顺而易医，浮空者最险而多变。若弦强之甚，则为真脏已见，不可为也。
　　　　　论治

