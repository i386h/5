<!-- { "loadSidebar": true } -->
　　颍皋韩吉卿自髀至足，生湿慝疮，大者如钱，小者如豆，痒则搔破，水到则浸淫，状类虫行褲袜，愈而复生，瘢痕成凹，十余年不瘥。戴人哂之曰：此湿慝疮也。由水湿而得，故多在足下。以舟车、浚川，大下十余行，一去如扫。
　　谷阳镇酒监张仲温谒一庙观，匠者砌露台高四尺许，因登之，下台或肭一足，外踝肿起，热痛如火。一医欲以(金非)针刺肿上出血。戴人急止之曰：肭已痛矣，更加针之，二痛俱作，何以忍也？乃与神佑丸八九十丸，下二十余行，禁食热物。夜半，肿处发痒，痛止，行步如常。戴人曰：吾此法十治十愈，不诳后人。
　　常仲明之妻，每遇冬寒，两手热痛。戴人曰：四肢者，诸阳之本也，当夏时散越而不痛，及乎秋冬，收敛则痛。以三花神佑丸，大下之而愈。
　　郾城梁贾人，年六十余。忽晓起梳发，觉左手指麻，斯须半臂麻，又一臂麻，斯须头一半麻，比及梳毕，从胁至足皆麻。大便二三日不通。往问他医，皆云风也，或药或针皆不解，求治于戴人。戴人曰：左手三部脉皆伏，比右手小三倍，此枯濇痹也，不可纯归之风。亦有火燥相兼，乃命一涌一泄一汗，其麻立已。后以辛凉之剂调之，润燥之剂濡之，惟小指次指尚麻。戴人曰：病根已去，此余烈也。方可针溪谷。溪谷者，骨空也。一日，晴和，往针之，用《灵枢》中鸡足法，向上卧针，三进三引讫，复卓针起，向下卧针送入，指间皆然，手热如火，其麻全去。昔刘河间作《原病式》，常以麻与濇同归燥门中，真知病机者也。
　　阳夏胡家妇，手足风裂，其两目昏漫。戴人曰：厥阴所至为璺。又曰：鸣紊启圻，皆风之用。风属木，木郁者达之。达谓吐也。先令涌之，继以调胃承气汤加当归泻之，立效。
　　戴人女僮足有冻疮，戴人令服舟车丸、浚川散，大下之，遂愈。人或疑之。戴人曰：心火降则下寒消，何疑之有？
　　麻先生兄村行，为犬所嚙。舁至家，胫肿如罐，坚若铁石，毒气入里，呕不下食，头痛而重。往问戴人。女僮曰：痛随利减，以槟榔丸下之。见两行，不瘥。适戴人自舞阳回，谓麻曰：胫肿如此，足之三阴三阳可行乎？麻曰：俱不可行。如是何不大下之？乃命夜临卧服舟车丸百五十粒，通经散三四钱，比至夜半，下十四行，肿立消，作胡桃纹，反细于不伤之胫。戴人曰：慎勿贴膏纸，当令毒气出流，脓血水常行。又一日，戴人恐毒气末尽，又服舟车丸百余粒，浚川散三四钱，见六行。病人曰：十四行易当，六行反难，何也？戴人曰：病盛则胜药，病衰则不胜其药。六日，其脓水尽。戴人曰：脓水行时，不畏风，尽后畏风也。乃以愈风饼子，日三服之。又二日，方与生肌散一敷之而成痂。呜呼！用药有多寡，使差别相悬，向使不见戴人，则利减之言非也，以此知知医已难，用医尤难。
　　麻先生妻病代指，痛不可忍，酒调通经散一钱，半夜先吐，吐毕而痛减。予因叹曰：向见陈五会病此，医以为小虫伤，或以草上有毒物，手因触之，迁延数月，脓尽方已。以今日观之，可以大笑。息帅腰股沉痛，行步坐马皆不便。或作脚气寒湿治之，或作虚损治之。乌、附、乳、没，活血壮筋骨之药，无不用之。至六十余日，目赤上热，大小便俱濇，腰股之病如故。戴人诊其两手，脉皆沉迟。沉者在里也，宜泄之。以舟车丸、浚川散各一服，去积水二十余行。至早晨，服薤白粥一二顿，与之上马，已能矍烁矣。
　　棠溪李十八郎病腰，脚大不伸，伛偻跛躄而行，已数年矣。服药无功，止药却愈。因秋暮涉水，病复作。医氏使服四斤丸。其父李仲安乃乞药于戴人。戴人曰：近日服何药？仲安曰：四斤丸。曰：目昏赤未？其父惊曰：目正暴发。戴人曰：宜速来，不来则丧明矣。始来，策杖而行，目肿无所见。戴人先令涌之，药下忽走二十行，两目顿明，策已弃去。比再涌泄，能读官历日。调一月，令服当归丸，健步而归矣。
　　《东垣十书》曰：灵寿县董监军，癸卯冬大雪时，因事到真定，忽觉有风气暴至。诊候得六脉俱弦甚，按之洪实有力。其证手挛急，大便秘濇，面赤热，此风寒始至加于身也。四肢者，脾也，以风寒之邪伤之，则搐急而挛痹，乃风淫末疾而寒在外也。《内经》曰寒则筋挛，正谓此也。本人素饮酒，内有湿热乘于肠胃之间，故大便秘濇而面赤热。内则手足阳明受邪，外则足太阴脾经受风寒之邪。用桂枝、甘草以却其寒邪，而缓其急搐。又以黄蘗之苦寒，以泻实而润燥，急救肾水。用升麻、葛根以升阳气，行手足阳明之经，不令遏绝。更以桂枝辛热，入手阳明之经为引。用润燥复以芍药、甘草专补脾气，使不受风寒之邪而退木邪专益肺金也。加人参以补元气为之辅佐，加当归身去里急而和血润燥。活血通经汤主之。
　　乙巳春，廉平章年三十八，身体充肥，脚气始发，头面浑身肢节微肿，皆赤色，足胫赤肿，痛不可忍，不敢扶策，手着皮肤，其痛转甚，起而复卧，卧而复起，昼夜苦楚，难以名状，求予治之。平章以北土高寒，故多饮酒，积久伤脾，不能运化，饮食下流之所致。投以当归拈痛汤一两二钱，其痛减半。再服，肿痛悉除。止有右手指末微赤肿，以三棱针刺手爪甲端，多出恶血，赤肿全去。不数日，因食湿面，肢体觉痛，再以枳实大黄汤治之。夫脚气之疾，皆水湿之为也。面滋其湿，血壅而不行，故肢节烦疼。《内经》曰：风能胜湿。羌活辛温，透关节去湿，故以为主。血留而不能行则痛，当归之辛温，散壅止痛；枳实之苦寒，治痞消食，故以为臣。大黄苦寒，以导面之湿热，并治诸老血留结，取其峻快，故以为使也。
　　《丹溪心法》曰：恂奶脚底如锥刺痛，或跗肿，手腕亦痛而肿，大便泄滑里急，此血少，又下焦血分受湿气为病，健步丸主之。
　　一村夫背伛偻而足挛，已成废人。予诊其脉，两手皆沉弦而濇，遂以戴人煨肾散与之，上吐下泻，过月余久，吐泻交作，如此凡三贴，然后平复。
　　司丞叔平生脚自踝以下常觉热，冬不可加棉于上。尝自言曰：我资禀壮不怕冷。予曰：此足三阴虚，宜断欲事以补养阴血，庶乎可免。笑而不答。年方十七患痿，半年而死。
　　《卫生宝鉴》曰：真定府张大年二十九，素好嗜酒，至元辛未五月间，病手指节肿痛，屈伸不利，膝膑亦然。心下痞满，身体沉重，不欲饮食，食即欲吐，面色痿黄，精神减少。至六月间来求予治之，诊其脉沉而缓，缓者脾也。《难经》云：腧主体重节痛。俞者，脾之所主，四肢属脾，盖其人素饮酒，加之时助湿气大胜，流于四肢，故为肿痛。《内经》云：诸湿肿痛，皆属脾土。仲景云：湿流关节，肢体烦痛。此之谓也。宜以大羌活汤主之。《内经》云：湿淫于内，治以苦温，以苦发之，以淡渗之。又云：风能胜湿。羌活、独活辛温，透关节而胜湿，故以为君。升麻苦平，威灵仙、防风、苍朮苦辛温，发之者也，故以为臣。血壅而不流，则加当归辛温以散之；甘草甘温，益气暖中；泽泻咸平，茯苓甘平，导湿而利小便，以淡渗之也。使气味相合，上下分散其湿也。
　　中书粘合公年四旬，躯干魁梧，丙辰春，从征至扬州北之东武，偶脚气忽作，遍身肢体微肿，其痛手不能近，足胫尤甚，履不任穿跣，以骑马空两镫，而以竹器盛之，以困急来告。予思《内经》有云：饮发于中，胕肿于外。又云：诸痛为实。血实者，宜决之。以三棱针数刺其肿上，血突出高二尺余，渐渐如线流于地，约半升许，其色紫黑，顷时肿消痛减，以当归拈痛汤重一两半服之，是夜得睡，明日再服而愈。《本草》十剂云：宣可去壅，通可去滞。《内经》云：湿淫于内，治以苦温。羌活苦辛，透关节而胜湿，防风、甘草温散经络中流湿，故以为主。水性润下，升麻、葛根苦辛平，味之薄者，阴中之阳，引而上行，以苦发之也。白朮苦甘温，和中胜湿，苍朮体轻浮，气力雄壮，能去皮肤腠理间湿，故以为臣。夫血壅而不流则痛，当归身辛温以散之，使血气各有所归。人参、甘草甘温，温脾胃，养正气，使苦剂不能伤胃。仲景云：湿热相合，肢节烦疼。苦参、黄芩、知母、茵陈苦寒，乃苦以泄之者也。凡皆制炒以为因用。治湿不利小便，非其治也。猪苓甘温平，泽泻咸平，淡以渗之，又能导其留饮，故以为佐。气味相合，上下分消其湿，使壅滞之气得宣通也。
　　征南副元帅大忒木儿年六旬有八，戊午秋征南，予从之。过扬州十里，时仲冬，病自利，完谷不化，脐腹冷疼，足胻寒，以手搔之不知痛痒，尝烧石以温之，亦不得暖。予诊之脉沉细而微。予思之，年高气弱，深入敌境，军事繁冗，朝暮形寒，饮食失节，多饮乳酪，履于卑湿，阳不能外固，由是清湿袭虚，病起于下，故胻寒而逆。《内经》云：感于寒而受病，微则为咳，盛则为泄为痛，此寒湿相合而为病也，法当急退寒湿之邪，峻补其阳，非灸不能病已。先以大艾炷于气海灸百壮，补下焦阳虚。次灸三里二穴各三七壮，治胻寒而逆，且接引阳气下行。又灸三阴交二穴，以散足受寒湿之邪。遂处方云，寒淫所胜治以辛热，湿淫于外平以苦热，以苦发之。以附子大辛热，助阳退阴，温经散寒，故以为君。干姜、官桂大热辛甘，亦除寒湿；白朮、半夏苦辛温而燥脾湿，故以为臣。人参、草豆蔻、炙甘草，甘辛大温，温中益气；生姜大辛温，能散清湿之邪；葱白辛温以通上焦阳气，故以为佐。又云：补下治下制以急，急则气味厚，故大作剂服之。不数服，泻止痛减，足胻渐温，调其饮食，逾十日平复。明年秋，过襄阳，值霖雨阅旬余，前证复作，再依前灸添阳辅各灸三七壮，再以前药投之，数服良愈。
