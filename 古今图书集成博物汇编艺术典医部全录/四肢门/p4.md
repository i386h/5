<!-- { "loadSidebar": true } -->
　　肘所独热者，腰以上热；手所独热者，腰以下热；肘前独热者，膺前热；肘后独热者，肩背热；臂中独热者，腰腹热；肘后粗以下三四寸热者，肠中有虫；掌中热者，腹中热；掌中寒者，腹中寒；鱼上白肉有青血脉者，胃中有寒。　　 【注　手太阴之脉从指井之少商，过于输，行于经，而入于肘之尺泽。脉外之气血，从手阳明之五里，走尺以上鱼，相逆顺而行也。肘所自寸而下，尺也。手所自尺而上，寸也。肘所独热者，腰以上热，手所独热者，腰以下热，此诊尺肤以候形身之上下，故与脉候之上下反其诊也。肘前乃手厥阴之曲泽处，肘后乃手少阳之天井处。盖以两手下垂，上以候上，下以候下，前以候前，后以候后也。夫所谓肘所手所者，谓手臂之背面，臂中掌中鱼上，乃手臂之正面。背面为阳，故候形身之外；正面主阴，故候腰腹肠胃之内。即尺外以候季胁，尺里以候腹中之大义相同也。】　　大便赤办，飧泄脉小者，手足寒，难已。飧泄脉小，手足温，泄易已。　　 【注　大便赤办者，谓黄赤之间别也。盖中焦泌糟粕，蒸津液，乃化而为血，独行于经隧，命曰荣气；水谷常并居于胃，成糟粕而俱下于大肠，济泌别汁而渗入于膀胱。如大便赤办，乃中焦之血与糟粕并下矣。飧泄，大肠虚而不能济泌矣。此肠胃虚泄于下，中焦之汁，不能荣于脉中，故脉小也。若手足温者，得下焦之生气，故泄易已。】
　　　　　痈疽篇

　　发于股胫，名曰股胫疽，其状不甚变，而痈脓搏骨，不急治，三十日死矣。　　 【注　发于股胫，足少阴之毒也。其状不甚变者，毒附于骨而不外发，故皮肤不甚变，为痈毒之状也。】　　发于股阴，名曰赤施，不急治，六十日死。在两股之内，不治，十日而当死。　　 【注　股阴，足三阴之部分也，以火毒而施于阴部，故名赤施。六者，水之成数。十日者，阴数之终也。】　　发于膝，名曰疵痈，其状大痈，色不变，寒热，如坚石。勿石，石之者死；须其柔，乃石之者生。　　 【注　膝者，筋之会，足少阳之分也。色不变者，色与皮肤相同而不赤也。其状如大痈而色不变者，毒在外内之间也。盖少阳主枢，故其色状如此而为寒热也。如坚石者勿砭石之，石之则死，毒气入于内也。须其柔软而石之者生，毒气出于外也。盖少阳主枢，可内而可外也。】　　发于胫，名曰兔啮，其状赤至骨，急治之，不治，害人也。　　 【注　兔乃阴类，发于胫，名曰兔啮者，发于阴胫也。其状赤至骨者。从外而内也，故曰急治之。不治害人，犹言外贼之来害人也。】　　发于内踝，名曰走缓，其状痈也，色不变，数石其输，而止其寒热，不死。　　 【注　夫痈疽之变，有病因于内而毒走于外者，有肿见于外而毒气走于内者，此邪留于脉而不行，故名曰走缓，其状若痈而色不赤也。足少阴之脉，起于小指之下，邪趋足心，出然谷之下，循内踝之后，以上腨内，故当数石其输，去其邪而止其寒热。盖足少阴秉先天之水火，故能为寒为热也。】　　发于足上下，名曰四淫，其状大痈，不急治之，百日死。　　【注　四淫者，邪气淫于左右之太少也。少阳主初阳之生气，而发于肾脏，太阳乃肾之府，而为诸阳主气，故当急治之，不则阳气伤而百日死矣。】　　发于足旁，名曰厉痈，其状不大，初如小指发，急治之，去其黑者，不消辄益。不治，百日死。　　 【注　足阳明之脉，起于足大指次指之厉兑，故发于足旁，名曰厉痈。黑者，水之色，不急治之以去其黑，则寒淫而土败矣。】　　发于足指，名曰脱痈，其状赤黑，死不治。不赤黑，不死。不衰，急斩之，不则死矣。　　 【注　此足少阴之毒，从内而发于外，故曰脱痈，谓从阴而脱出于阳也。发于足指者，发于足大指也。夫足少阴秉先天之水火，其状赤黑者，水火之淫毒太盛，故为不治之死证。不赤黑者，其毒气少衰，故为不死。如痈肿不衰，急斩去其指，不则毒气注于诸经之络而死矣。】
　　　　扁鹊难经

　　　　　四肢满闭

　　假令得肝脉，其外证善洁面青善怒，其内证脐左有动气，按之牢若痛，其病四肢满闭，淋溲便难，转筋。有是者肝也，无是者非也。
　　　　　四肢不收

　　假令得脾脉，其外证面黄善噫善思善味，其内证当脐有动气，按之牢若痛，其病腹胀满，食不消，体重节痛，怠惰嗜卧，四肢不收。有是者脾也，无是者非也。　　饮食劳倦，其病身热而体重嗜卧，四肢不收，其脉浮大而缓。
　　　　　足寒

　　假令得肾脉，其外证面黑善恐欠，其内证脐下有动气，按之牢若痛，其病逆气小腹急痛，泄如下重，足胫寒而逆。有是者肾也，无是者非也。　　中湿，其病身热而小腹痛，足胫寒而逆，其脉沉濡而大。
　　　　金匮要略 【汉　张机】

　　　　　四肢肿重

　　皮水为病，四肢肿，水气在皮肤中，四肢聂聂动者，防己茯苓汤主之。　　脾水者，其腹大，四肢苦重，津液不生，但苦少气，小便难。　　诸肢节疼痛，身体尩羸，脚肿如脱，头眩短气，温温欲吐，桂枝芍药知母汤主之。　　味酸则伤筋，筋伤则缓，名曰泄；咸则伤骨，骨伤则痿，名曰枯。枯泄相搏，名曰断泄。荣气不通，卫不独行，荣卫俱微，三焦无所御，四属断绝，身体羸瘦，独足肿大，黄汗出，胫冷，假令发热，便为历节也。　　病人常以手指臂肿动，此人身体瞤瞤者，藜芦甘草汤主之。
　　　　　寒热

　　腹痛脉弦而紧，弦则卫气不行，即恶寒，紧则不欲食，邪正相搏，即为寒疝。寒疝绕脐痛，若发则白津出，手足厥冷，其脉沉紧者，大乌头煎主之。
　　　　　酸疼

　　虚劳里急，悸衄腹中痛，梦失精，四肢酸疼，手足烦热，咽干口燥，小建中汤主之。
　　　　　不仁

　　寒疝腹中痛，逆冷，手足不仁，若身疼痛，灸刺诸药不能治，抵当乌头桂枝汤主之。
　　　　　食禁

　　时病差未健，食生菜，手足必肿。
　　春秋二时，龙带精入芹菜中，人偶食之为病，发时手背腹满，痛不可忍，名蛟龙病。治之方：　　硬糖二、三升。
　　右一味，日两度服之，吐出如蜥蜴三、五枚，差[硬糖三、五升……差　原本脱，据《金匮》果实菜谷禁忌并治第二十五补。]。
　　　　　浸淫疮

　　浸淫疮，从口流向四肢者可治，从四肢流来入口者不可治。　　浸淫疮，黄连粉主之。

　　　　　转筋

　　转筋之为病，其人臂脚直，脉上下行微弦。
　　　　中藏经 【汉　华佗】

　　　　　论脚弱状候不同

　　人病脚气与气脚有异者，为邪毒从内而注入脚，名曰气脚也；风寒暑湿邪毒之气，从外而入于脚膝，渐传于内者，名曰脚气也。皆以邪夺共正，使人病形顿相类例。其于治疗，亦有上下先后也，故分别于耳目一揆而不察其由，无理致其瘳也。又喜怒忧思寒热毒邪之气，流入肢节，或注于脚膝，其状类诸风历节偏枯臃肿之证，但入其脚膝，谓之气脚也；若从外入足入脏者，谓之脚气也。脚气者，先治内而次治外，实者利之，虚者益之。又病脚气多者，何也？谓人之心肺二经起于手，脾肾肝三经起于足，手则清邪中之，足则浊邪中之。人身之苦者，手足耳，而足则最重者艰苦，故风寒暑湿之气，多中于足，以此脚气病多也。然而得此病者，从渐而生病，但始萌而不悟，悟者不晓，医家不为脚气，将为别疾，治疗不明，因循至大，身居厄矣。本从微起，渐成巨候，流入脏腑，伤于四肢头项腹背，未甚终不能知觉也。时因他而作，或如伤寒，或如中暑，或腹背疼痛，或肢节不仁，或语言错乱，或精神昏昧，或时喘乏，或暴盲聋，或饮食不入，或脏腑不通，或孪急不遂，或舒缓不收，或口眼牵搐，或手足颤掉，种种名状，莫有达者。故使愚俗束手受病，死无告疗，仁者见之，岂不伤哉？今始述本末，略示后学浅深消息。至于醉入房中，饱眠露下，当风取凉，对月贪欢，沐浴未干而熟睡，房室纔罢而冲轩，久立于低湿，久伫于水泾，冒雨而行，侵寒而寝，劳伤汗出，食饮悲生，犯诸所禁，因成疾矣。其于不正之气，中于上则害于头目，害于中则蛊于心腹，形于下则失于腰脚，及于旁则妨于肢节，千状万证，皆属气脚。起于脚膝，乃谓脚气也。形候脉理，亦在详明。其脉浮而弦者起于风，濡而弱者起于湿，洪而数者起于热，迟而濇者起于寒，滑而微者起于虚，牢而坚者起于实。在于上则发于上，在于下则发于下，在于中则发于中。结则因气，散则因忧，紧则因怒，细则因悲。风者汗而愈，湿者温而愈，热则解而愈，寒则熨而愈。虚者补之，实者泻之，气则流之，忧则宽之，怒则悦之，悲则和之。能通斯方，谓之良医。脚气之病，传于心肝，十死不治。入心则恍惚妄谬，呕吐，食不入，眠不安定，左手寸口脉乍大乍小，乍有乍无者，是也。入肾则腰脚俱肿，小便不通，呻吟不绝，目额皆黑色，时上冲胸腹而喘，其左尺中脉绝者是也。切宜明审矣。
　　　　　死候

　　手足爪甲肉黑色者死。
　　骨绝腰脊痛，肾中重不可反侧，足膝后平者，五日死。　　肾绝足肿者，九日死。
　　筋绝魂惊虚恐，手足爪甲青，呼骂不休者，八九日死。
　　　　脉诀 【晋　王叔和】

　　　　　四肢酸疼

　　滑脉关前热在胸，到关翻胃几千重。更向尺中还若是，小便赤濇脚酸疼。
　　　　　死候

　　足趺趾踵膝如斗，十日须知难保守。手足甲青叫骂多，筋绝九日定难过。
古今图书集成医部全录卷一百九十

四肢门

　　　　千金方 【唐　孙思邈】

　　　　　论风毒状

