<!-- { "loadSidebar": true } -->
古今图书集成医部全录卷三百五十九

外科痈疽疔毒门

　　 【按　外科证生于各部分者，已详前杂病例中，如发脑、百会等病之见于头门；发面、发颐等病之见于面门；瘰疬、天柱等病之见于颈门；发背、对心等病之见于背门；内痈并疽见于胸门；臁疮、鹤膝见于四肢；妒精、疝癫见于前阴之类，此皆不复赘。】
　　　　黄帝素问

　　　　　生气通天论

　　膏粱之变，足生大疔，受如持虚。
　　 【注　高粱，厚味也。味厚伤形，气伤于味，形气伤则肌腠虚矣。高粱所变之热毒，逆于肉理而多生大疔。盖肤腠虚而热毒乘之，有如持虚器而受之也。】　　荣气不从，逆于肉理，乃生痈肿。
　　 【注　邪逆于肉理气分，而阴阳不和则生痈肿。经曰：阳气有余，荣气不行，乃发为痈；阴阳不通，两热相搏，乃化为脓。】
　　　　　阴阳别论

　　三阳为病，发寒热，下为痈肿。
　　 【注　三阳者，太阳也。太阳之气主表，邪之中人始于皮毛，邪正相搏，发为寒热之病矣。太阳主开，病则开阖不得，邪气从之，逆于肉理，乃生痈肿。】
　　　　　异法方宜论

　　东方之域，其民食鱼而嗜咸，其病皆为痈疡，其治宜砭石。故砭石者，亦从东方来。　　 【注　鱼性属火，咸又胜血。《灵枢经》曰：饮食不节，阴气不足，阳气有余，荣气不行，乃发为痈。】
　　　　　脉要精微论

　　帝曰：诸痈肿筋挛骨痛，此皆安生？岐伯曰：此寒气之肿，八风之变也。帝曰：治之奈何？岐伯曰：此四时之病，以其胜治之愈也。　　 【注　以胜治之者，以五行气味之胜治之而愈也。如寒淫于内，治以甘热；如东方生风，风生木，木生酸，辛胜酸之类。】
　　　　　通评虚实论

　　所谓少针石者，非痈疽之谓也。痈疽不得顷时回。　　 【注　痈疽之患，荣卫血气并实，皮肉筋骨皆伤，非若四时之有浅深，冬时之少针石也。痈者拥也，疽者阻也，谓热毒外拥内阻，宜即刺之，不得迟延时顷，而使邪毒之回转也。】
　　　　　气穴论

　　邪溢气壅，脉热肉败，荣卫不行，必将为脓；内销骨髓，外破大腘，留于节凑，必将为败。　　 【注　夫气为阳，邪留于肌腠之气分，邪正相搏，则为病热，故有壅脓消破之败证矣。邪气淫溢，则正气自壅，溪谷之气与脉相通，是以脉热于内而肉败于外也。荣卫不行，则血气留滞，而为壅脓。腘，足之股肉也；节凑，筋骨相连之处。邪留其间，则筋骨必将为败矣。】
　　　　　气交变大论

　　岁木不及，复则炎暑流火，病寒热疮疡痱疹痈痤。　　 【注　皆暑热之病也。】
　　岁水不及，民病寒疡流水。
　　 【注　此寒毒而无热化，故发为寒疡流水而无脓也。】
　　　　　五常政大论

　　委和之纪，其病支废痈肿疮疡。
　　 【注　皆金盛而邪伤肝也。】
　　卑监之纪，其动疡涌分溃痈肿。
　　 【注　土运不及，则化气不能施其令，逆于肉理也】　　赫曦之纪，其病笑疟疮疡血流。
　　 【注　皆火热之为病也。】
　　坚成之纪，其动暴折疡疰。
　　 【注　暴折金受其伤，疡疰皮肤之疾也。】　　少阴司天，热气下临，甚则疮疡。
　　 【注　暑热淫盛也。】

　　　　灵枢经

　　　　　痈疽篇

　　黄帝曰：余闻肠胃受谷，上焦出气，以温分肉而养骨节，通腠理；中焦出气如露，上注溪谷而渗孙脉，津液和调，变化而赤为血；血和则孙脉先满溢，乃注于络脉，皆盈，乃注于经脉。阴阳已张，因息乃行。行有经纪，周有道理。与天合同，不得休止。切而调之，从虚去实，泻则不足，疾则气减，留则先后。从实去虚，补则有余，血气已调，形气乃持。余已知血气之平与不平，未知痈疽之所从生，成败之时，死生之期有远近，何以度之？可得闻乎？岐伯曰：经脉流行不止，与天同度，与地合纪。故天宿失度，日月薄蚀，地经失纪，水道流溢，草蓂不成，五谷不殖，经路不通，民不往来，巷聚邑居，则别离异处，血气犹然。请言其故！夫血脉荣卫，周流不休，上应星宿，下应经数。寒邪客于经络之中则血泣，血泣则不通，不通则卫气归之，不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相营，经脉败漏，熏于五脏，脏伤故死矣。　　 【注　人之血气流行，与天地相参，与日月相应，昼夜环转之无端也。一息不运，则留滞而为痈，多不治之死证矣。】　　黄帝曰：夫子言痈疽，何以别之？岐伯曰：荣卫稽留于经脉之中，则血泣而不行，不行则卫气从之而不通，壅遏而不得行，故热。大热不止，热胜则肉腐，肉腐则为脓，然不能陷，骨髓不为焦枯，五脏不为伤，故命曰痈。黄帝曰：何谓疽？岐伯曰：热气淳盛，下陷肌肉筋髓枯，内连五脏血气竭，当其痈下，筋骨良肉皆无余，故命曰疽。疽者上之皮夭以坚，上如牛领之皮；痈者其皮上薄以泽。此其候也。　　 【注　人之血气，流行环转出入，而淫邪泮衍，变易无常，且气秉有厚薄，邪客有微甚，是以死生成败，各不同焉。】
　　　　　刺节真邪篇

　　虚邪之中人也，洒淅动形，起毫毛而发腠理，其入深，内搏于骨则为骨痹，搏于筋则为筋挛，搏于脉中则为血闭，不通则为痈。　　 【注　洒淅动形，故搏于皮脉肉筋骨而为痹为挛为痈为痒。阴胜则为寒，寒则真气去，有伤卫气则为不仁。此皆邪气之所生也。】　　虚邪之入于身也深，寒与热相搏，久留而内着，寒胜其热则骨疼肉枯，热胜其寒则烂肉腐肌为脓，内伤骨，内伤骨为骨蚀。有所疾前筋，筋屈不能伸，邪气居其间而不反，发为筋溜。有所结气归之，卫气留之，不得反，津液久留，合而为肠溜。久者数岁乃成，以手按之柔，已有所结气归之，津液留之，邪气中之，凝结日以易甚，连以聚居，为昔瘤。以手按之坚，有所结深中骨，气因于骨，骨与气并，日以益大，则为骨疽。有所结中于肉，宗气归之，邪留而不去，有热则化而为脓，无热则为肉疽。凡此数气者，其发无常处而有常名也。　　 【注　寒与热搏者，形中之阴阳二气也。盖形舍气，气归形，形气之相合也。是以伤形则病气，伤气则病形。结气归之者，寒热相搏之气，归于邪留之形所也。凡此数气者，其发无定处，而有肉枯、骨蚀、筋溜、昔瘤之定名也。】
　　　　　脉度篇

　　六腑不和则留为痈。
　　 【注　在内者六腑为阳，在外者皮肤为阳。本经曰：阳气有余，荣气不行，乃发为痈。是以六腑不和，则血气留滞于皮腠而为痈，此病从内而外也。】
　　　　　寒热病篇

　　五脏身有五部：伏兔一；腓二，腓者腨也；背三；五脏之俞四；项五。此五部有痈疽者死。　　【注　伏兔，肾之街也。腨者，脾之部也。背者，肺之俞也。五脏俞者，谓五椎之心俞也。项者，肝之俞也。本经曰：痈疽之发，不从天下，不从地出，积微之所生也。故五部之有痈疽者，乃五脏渐积之郁毒，外应于血气之不和而为痈疽，故五部有此者死。】
　　　　　玉版篇

　　黄帝曰：病之生时，有喜怒不测，饮食不节，阴气不足，阳气有余，荣气不行，乃发为痈疽。阴阳不通，两热相搏，乃化为脓。小针能取之乎？岐伯曰：圣人不能使化者，为其邪不可留也。故两军相当，旗帜相望，白刃陈于中野者，此非一日之谋也。能使其民令行禁止，士卒无白刃之难者，非一日之教也，须臾之得也。夫至使身被痈疽之病，脓血之聚者，不亦离道远乎？夫痈疽之生，脓血之成也，不从天下，不从地出，积微之所生也。故圣人自治于未有形也，愚者遭其已成也。黄帝曰：其已形不予遭，脓已成不予见，为之奈何？岐伯曰：脓已成十死一生，故圣人弗使已成，而明为良方，着之竹帛，使能者踵而传之后世，无有终时者，为其不予遭也。　　 【注　皮肤分肉之气血，从内而出于外，少有留滞，则渐积而成痈脓。如发于外而小者易愈，大者多害。若留积在内，成痈脓而不见者，十死一生也。】　　黄帝曰：其已有脓血而后遭乎？不导之以小针治乎？岐伯曰：以小治小者其功小，以大治大者多害。故其已成脓血者，其惟砭石铍锋之所取也。　　 【注　痈小而以小针治之者，其功小而易成；痈大而以大针治之者，多有逆死之害。故其已成脓血者，其惟砭石铍锋之所取也。】
　　　　金匮要略 【汉　张机】

　　　　　病脉证治

　　诸浮数脉应当发热而反洒淅恶寒，若有痛处，当发其痈。师曰：诸痈肿欲知有脓无脓，以手掩肿上，热者为脓，不热者为无脓。　　问曰：寸口脉浮微而濇，法当亡血，若汗出，设不汗者云何？答曰：若身有疮，被刀斧所伤，亡血故也。　　病金疮，王不留行散主之。

　　　　中藏经 【汉　华佗】

　　　　　总论

　　夫痈疽疮肿之作者，皆五脏六腑蓄毒不流，则皆有矣，非独因荣卫壅塞而发者也。其行也有处，其主也有归。假令发于喉舌者，心之毒；发于皮毛者，肺之毒；发于肌肉者，脾之毒；发于骨髓者，肾之毒。发于下者，阴之毒；发于上者，阳之毒。发于外者，六腑之毒；发于内者，五脏之毒。故内曰坏，外曰溃，上曰从，下曰逆。发于上者，得之速，发于下者，得之缓。感于六腑则易治，感于五脏则难瘳也。又近骨者多冷，近虚者多热。近骨者久不愈，则化成血蛊；近虚者久不愈，则传气成漏。成蛊则多痒少痛，或先痒后痛。生漏则多痛少痒，或不痛不痒。内虚外实者，多痛少痒，血不止则多死；脓疾溃则多生。或吐逆无度，饮食不时，皆痈疽之使然，种候万端，要在凭详。
　　　　　论五疔状候

