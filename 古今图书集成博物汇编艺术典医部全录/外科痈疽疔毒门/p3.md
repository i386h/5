<!-- { "loadSidebar": true } -->
　　大抵疔疮有十三种，而有青黄赤白黑，所以应五脏也。复有暑疔、火疔、气疔，冷疔者，皆以其时候缓急浮实之异。但初发起，或先肿后痛，先寒后热，四肢拘急沉重。强痛者，得证便发寒热，疮边麻，渐至半身大痛应心，呕逆自利，足冷至膝，四畔紫黑色，皆为重证。惟麻子疔始末皆痒，其证候寒热与诸疔疮同，但觉背强其痛甚者，乃触犯所致，即取枸杞根捣汁服之，弥佳。再狗屎白色者，得雨露之功，臭气已去，加枸杞根和匀，绞取清汁服之，尤良。但有卒患喉痛，心寒热，或腹痛恶寒发热者，当预防生此疔证也。凡疔疮多生口边颊内，或舌上，赤黑点点如珠碜痛，应心者是也，不即治之，日夜根长，流入诸脉，如箭入身，不得动摇，经久五六日后，甚者毒气入腹，眼中见火，神昏烦闷，呕吐，恍惚如醉如痴，不可疗矣。疔疮有头黑硬而凹者，疮头白而肿实者，疮头如豆垽色者，疮头鲜红色者，疮头内有黑脉者，疮头红赤而浮虚者，疮头如栀而黄者，疮头如金箔者，疮头如茱萸者，疮头如石榴子者；有初如风疹、粉刺，搔破入风则黄水出，其里有赤黑脉而微肿者，肉中突起，如鱼眼赤黑，惨痛彻骨者。结久皆为烂疮，疮下深孔如大针穿物。初生时突起如钉，故名疔疮，令人恶寒发热，四肢强直而牵痛，一二日疮变黑色，焦黑肿大，光起根硬，不可近，犯之则痛甚，甚则发于头面手足骨节间者，此气血聚会之所，宜急治之。有似灸疮四边泡浆者，但其疮熟时脓水出疮孔，如蜂窠病，易瘥也。此疮恶证：眼黄面青舌黑，冷汗发渴，脚冷至膝下，不食自利，疮冷不痛，呕逆，疮不起发，四畔不红，疮边麻木，干黑生刺，疮边紫黑色，碜痛应心，眼中见火，神昏烦闷，神思恍惚，犹如醉如痴者，皆难治也。试以针刺患人手足中指，不痛者难治。凡初生时，红软温和，忽然顶陷黑，谓之走黄，此证危矣，急服飞龙夺命丹、追疔夺命汤。其有发于太阳眼边者，名曰钉脑疔，十死一生。《内经》以白疔发于右鼻，赤疔发于舌根，黄疔发于口唇，黑疔发于耳前，青疔发于目下。盖取五色以应五脏，各有所属部位而已。然或肩或腰或足，发无定处。如在头面手足骨节间者甚急。
　　　　　拔法

　　凡疔疮之起，多发于嘴唇上边，初如米大，或如粉刺，挤破，入汤火风气，亦要变成疵疮。疵疮者，即疔之别名也。先用葱白同飞龙夺命丹五粒和嚼烂，热酒半碗过下，以衣覆患上，略出汗为妙。上午服药，下午即将绝利磁锋划破疮口十字，即掺飞龙夺命末在内，而外用蟾舌研烂，蟾肚底皮贴之，内服追疔汤剂。若发于须发者，即剃去须发，如前法治之。此法百发百中，活人多矣。凡发于头面上者，切不可用冷药敷之。若敷冷药，赶热毒恶戾之气入于喉间，断不能生矣。
　　　　　各种疔

　　芝麻疔，用黑云膏，或用紫花草敷疮上。走注者，遍身疼不能转动，服蠲毒流气饮、蟾酥丸。　　气疔，用胜金锭服蟾酥丸，外用紫花草敷之。　　火疔，用胜金锭服蟾酥丸，紫花草敷疮上。　　冷疔者，高粱之变，风湿余毒，天阴久冷，攻于膝下，传于足太阴经。初生如米，渐成溃烂，其色如煤，败血来侵，骨肉损坏，遂成大患。经年骨节疼痛，累岁不能生肌。先用艾叶、蛇床子、紫苏、豨莶草煎汤洗之，内服黄芪、白朮、苍朮、当归、白芍、连翘、生地之药，外用隔纸膏贴之，节劳内省，亦可瘳矣。　　鱼脐疔，春用黑云膏，夏用蟾舌膏，秋用桐泪膏，冬用胜金锭。
　　　　　飞游毒
　　此毒因荣卫受其肌热，故生此疽。赤肿走注不定，用温水洗患处，用三棱针刺毒上二三十针，或磁锋砭之亦妙，随用拔毒散敷之。
　　　　　红丝疮

　　夫红丝者，心肠积毒，气血相凝，灌于经络之间，发于肌肤之上，红丝贯穿，如一红线，或疼或痒，皆由风热相乘而生，如箭之速，若行至心间即死。急当头以磁锋刺破，挤出毒血；其红丝之中再刺之，方绝其根。急用当归、连翘解毒之剂治之。须戒酒数日。
　　　　河间六书 【金　刘完素】

　　　　　总论

　　疮疡者，火之属，须分内外以治其本。《内经》曰：膏粱之变，足生大疔。其原在里，发于表也。受持如虚，言内结而发诸外，未知从何道而出，皆是从虚而出也。假令太阳经虚，从背而出；少阳经虚，从鬓而出；阳明经虚，从髭而出；督脉经虚，从脑而出。经曰：地之湿气，感则害人皮肤筋脉。其在外，盛则内行。若其脉沉实，当先疏其内以绝其原也。其脉浮大，当先托里，恐气伤于内也。有内外之中者，邪气至盛，遏绝经络，故发痈肿。经曰：荣气不从，逆于肉理，乃生痈疽。此因失托里，及失疏通，又失行荣卫也。治疮之大要，须明托里、疏通、行荣卫三法。托里者，治其外之内；疏通者，治其内之外；行荣卫者，治其中也。内之外者，其脉沉实，发热烦躁，外无焮赤痛，其邪气深于内也，故先疏通以绝其原。外之内者，其脉浮数，焮肿在外，形证外显，恐邪气极而内行，故先托里。内外之中者，外无焮恶之气，内亦脏腑宣通，知其在经，当和荣卫也。用此三法之后，虽未差，必无变证，亦可使邪气峻减而易痊愈。故经曰：诸痛痒疮疡皆属心火。又曰：知其要者，一言而终；不知其要，流散无穷。　　《素问》云：痛痒疮疡，痈肿疽疹，瘤气结核，怫郁甚者皆热。五脏不和，九窍不通；六腑不和，留结为痈。近于火气，微热则痒，热甚则痛，附近则灼而为疮，皆火之用也。人之疮肿，因内热外虚所生也。为风湿之所乘，则生疮肿。然肺主气，候于皮毛，脾主肌肉，气虚则肤腠开，为风湿所乘，脾气湿而内热，即生疮也。肿者，由寒热毒气，客于经络，使血濇而不通，壅结成肿。风邪不作，即无头无根。寒血相搏作者，即有头有根。壅盛则为脓，赤根肿则风气流溃也。疮以痛痒，痛则为实，痒则为虚。非虚为寒也，正谓热之微甚也。痒则美疾也。故火旺于夏，而万物蕃鲜荣美也。炙之以火，渍之以汤，而其痒转甚者，微热之所使也。痒去者，谓热令皮肤纵缓，腠理开通，阳气得泄，热散而去。或夏热皮肤痒，而以冷水沃之，其痒不去，谓寒能收敛，腠理闭密，阳气郁结，不能散越，怫热内作故也。疮疡皆为火热，而反腐出脓水者，犹谷肉果菜，热极则腐烂而溃为污水也。溃而腐烂者，水之化也。痈浅而大，疽深而恶，热胜血则为痈脓也。疡有头，小疮也。疹浮而小，瘾疹也。瘤气赤瘤丹熛，热胜气，火之色也。　　人近火气，微热则痒，热甚则痛，附近则灼而为疮，皆火之用也。或痒痛如针轻刺者，犹飞迸火星灼之然也。痒者，美疾也。炙之以火，渍之以汤，而痒转甚者，微热之所使也。因而痒去者，热令皮肤纵缓，腠理开通，阳气得泄而热散也。或夏热皮肤痒，以冷水沃之不去者，寒能收敛，腠理闭密，阳气郁结，不能散越，怫热内作故也。痒得爬而解者，爬为火化，微则亦能令痒，甚则痒去者，爬令皮肤辛辣而属金化，辛能散，故金化见则火力分而解矣。或云痛为实痒为虚者，非谓虚为寒也，正谓热之微甚也。或疑疮疡皆属火热，而反腐烂出脓水者，何也？犹谷肉果菜，至于极热，则腐烂而溃为污水也。溃而腐烂者，水之化也。所谓五行之理，过极则胜己者反来制之，故火热过极则反兼于水化，又如盐能固物，令不腐烂者，咸寒水化，制其火热使不过极，故得久固也。万物皆然。
　　　　东垣十书 【元　李杲】

　　　　　总论

　　膏粱之变，亦是滋味过度，荣气不从，逆于肉理，乃生痈肿。荣气者，胃气也。饮食入于胃中，先输于脾而朝于肺，肺朝百脉，次及皮毛，先行阳道，下归五脏六腑，而气口成寸矣。今富贵之人，不知其节，法酒肥羊，杂以厚味，积久太过，其气味俱厚之物，乃阳中之阳，不能走于空窍而先行阳道，今反行阴道则湿气大盛，子令母实，火乃大旺，实热既盛，必来克肾。若不慎房事，损其真火，则水泛而湿热之化上行，其疮必出背上及脑，此为大疔之最重者。若毒气出肺，或脾胃之部分，毒之次也。若出于他经，又其次也。湿热之毒所止处，无不溃烂。故经言膏粱之变，足生大疔，受如持虚者，如持虚器以受物，则无不受矣。治大疔之法，必当泻其荣气。以标本言之，先受病为本，非苦寒之剂为主为君，不能除其苦楚疼痛也。诸疮疡有痛，往往多以乳香、没药，杂以芳香之药止之，必无少减之理，此其悞也。若使经络流通，脏腑中去其壅滞，必无痛矣。痛则以苦寒之剂除之，无不愈者。疮疡食肉，与自杀无异，法当泻气而反补之故也。
　　　　　用药加减法

　　发背疔肿脓溃，前后虚而头痛者，于托里药内加五味子。恍惚不宁，加人参、茯神。虚而发热者，加地黄、(艹舌)萋根。潮热者，加柴胡、地骨皮。渴不止者，加知母、赤小豆。虚烦者，加枸杞、天门冬。自利者，加厚朴。脓多者，加当归、川芎。痛甚者，加芍药、乳香。肌肉迟生者，加白蔹、官桂。有风邪者，加独活、防风。心惊悸者，加丹砂。口目瞤动者，加羌活、细辛。呕逆者，加丁香、藿叶。痰多者，加半夏、陈皮。
　　　　丹溪心法 【元　朱震亨】

　　　　　总论证治

　　痈疽只是热胜血。
