<!-- { "loadSidebar": true } -->
　　一妇人疮溃后，吐鲜血三碗许，余用独参汤而血止；用四君、熟地、芎、归而疮愈。此血脱补气，阳生阴长之理也。若用凉血降火沉阴之剂，脾土生气复伤，不惟血不归源，而死无疑矣。
　　一武职患脑疽，内溃热渴，头面肿胀如斗，胸背色焮如涂丹，烦热便秘，此表里俱实，若非苦寒之剂，内疏外泄，则不救。遂针周项出脓，及用清凉饮一剂加大黄五钱，再用消毒散而痊。
　　一男子疮溃而烦渴不安，以圣愈汤二剂而宁；以人参、黄芪、当归、地黄四剂渴止；又以八珍汤二十余剂而愈。大抵溃后有此证，属气血不足，须用参、芪以补气，当归、地黄以养血。若用苦寒之剂，必致有悞。
　　一男子患毒作渴，右关脉数，以竹叶黄芪汤治之少愈；更以补中益气汤加黄芩而愈。
　　一男子溃后口干，遇劳益甚，以补中益气汤加五味子、麦门冬治之而愈，更以黄芪六一汤而敛。
　　一男子患毒，溃后作痛，肢体倦怠，疮口不合，饮食不甘，以六君子汤加黄芪、川芎、当归，四剂而愈；更以托里散，月余而敛。
　　一男子溃后作痛，脉数而无力，以托里散加生地黄、黄蘗二剂而止；更以托里散数剂而安。
　　一男子溃后发热，左手脉数而有力，以人参败毒散一剂而止；更以托里散而瘥。
　　一男子溃后，发热，焮痛不止，烦躁便秘，右手脉沉实，以清凉饮一剂而止；更以托里消毒散四剂而瘳。
　　一男子溃后作痛，而脉濇，以定痛托里散饮之，敷乳香定痛散而止；更以托里散数剂而愈。
　　一男子溃而作痛，脉浮紧，以内补黄芪汤四剂而止，又二十余剂而愈。
　　一男子项患毒，溃而作痛；以参、芪、地黄、芎、归补之而止；更以八珍汤加黄芪、桔梗，三十余剂而愈。
　　一男子患痈，溃而作痛，脉软而濇。余谓气血虚，欲补之。彼不信，乃服攻伐之剂。反发寒热，始信之。仍投大补药而痊。大抵疮之始作也，先发为肿，气血郁积，蒸肉为脓，故多痛。脓溃之后，肿退肌宽，痛必渐减，若反痛，乃虚也。丹溪云：脓出而反痛，此为虚也，宜以补之。亦有秽气所触者，和解之；风寒所逼者，温散之。齐氏云：疮疽之证，有脏腑、气血、上下、真邪虚实不同也，不可不辨。如漫肿坚硬脓稠者，疮疽之实也；肿下软慢脓稀者，疮疽之虚也。泻利肠鸣，饮食不入，呕吐无时，手足并冷，脉弱皮寒，小便自利，或小便时难，大便滑利，声音不出，精神不爽者，悉脏腑之虚也；大便鞕，小便濇，饮食如故，腹满膨胀，胸膈痞闷，肢体疼痛，口苦喉干，烦躁多渴，身热脉大，精神昏塞者，悉脏腑之实也。凡诸疮疽，脓水清稀，疮口不合，聚肿不赤，肌寒肉冷，自汗色脱者，气血之虚也；肿起色赤，寒热疼痛，皮肤壮热，脓水稠粘，头目昏重者，气血之实也。头痛鼻塞，目赤心惊，咽喉不利，口舌生疮，烦渴饮冷，睡语咬牙者，上实也；精滑不禁，大便自利，腰脚沉重，睡卧不宁者，下虚也。肩项不便，四肢沉重，目视不正，睛不了了，食不知味，音嘶色败，四肢浮肿者，真气虚也；肿焮尤甚，痛不可近，多日不溃，寒热往来，大便秘濇，小便如淋，心神烦闷，恍惚不宁者，邪气之实也。又日：真气夺则虚，邪气胜则实。又曰：诸疮为痒，为虚也。又曰：诊其脉洪大而数者实也，细微而软者虚也。虚则补之，和其气托里也；实则泄之，疏利而导其气。《内经》谓血实则决之，气虚则掣引之，是也。
　　一男子溃后发热作痛，脉浮数，按之无力，劳而尤甚，以补中益气汤治之而止；更以十全大补汤而愈。常治左手脉小于右手而热者，用血药多于气药；右手脉小于左手而热者，用气药多于血药。
　　一男子溃后，发热头痛，脉浮紧，虚而兼表邪也，以补中益气汤加川芎、白芷二剂而止；更以托里药而愈。
　　一妇人溃后，发热少寐，四肢倦怠，以黄芪人参汤治之而安；更以十全大补汤加贝母、远志、麦门冬、酸枣仁、香附，月余而愈。
　　一妇人溃后发热，服清热败毒药愈甚，诊之脉濇，以四物汤加粟壳、乳香、没药二剂少止；又二剂而安。
　　一男子溃后，发热头微痛，日晡尤甚，脉浮，按之则濇，以人参养荣汤加柴胡、地骨皮而愈；又月余而敛。
　　一男子溃而恶寒，用四君子汤加桂，倍用黄芪大料，四剂而止；脓水尚多，投八珍汤加桂，数剂渐少；惟疮口不合，以附子饼及十全大补汤，每剂加炮附子五分，数剂乃去附子，又服月余而愈。
　　一男子溃后将愈，因劳四肢发热，烦躁不寐，以圣愈汤四剂而宁；更以托里药而愈。丹溪云：有四肢热，逢风寒如炙于火者，是人阴气虚而阳气盛也。
　　一男子溃后畏寒，脉虚，以四君子汤加炮姜四剂而愈；以十全大补汤月余而敛。仲景云：脉虚则血虚，血虚生寒，阳气不足也。疮肿脉虚，宜托里养血。信夫！
　　一妇人溃后发热，服凉药，反畏寒，以十全大补汤二剂而止；又以托里药而痊。
　　一男子溃后发热，服凉药益甚，诊之脉浮，乃气虚也，以补中益气汤加五味子、麦门冬，治之而止；更以托里药而敛。
　　一妇人溃后发热，脉浮而数，虚而兼表证也，以补中益气汤倍柴胡、升麻一剂而止；以托里药月余而敛。
　　一男子患痈溃而饮酒，焮痛发热，服黄连解毒汤二剂而止；更以托里消毒散而愈。常治痛而大便秘脉实者，用清凉饮治之。
　　一男子患痈，时值阴寒，忽恶寒，右手脉有而似无，此胃气虚而不任风寒也，以四君子汤加炮姜、肉桂二剂少止；又四剂而安。丹溪云：有卫气虚衰，不能温分肉实表而恶寒者；又有上焦之邪，隔绝荣卫，不能升降出表而恶寒者。东垣云：夜则恶寒，昼则安静，是阴血自旺于阴分也；夜则恶寒，昼亦恶寒，是重阴无阳也，当急泻其阴，峻补其阳；夜则安静，昼则恶寒，是阴气上溢于阳中也。
　　一男子胸患毒焮肿，作呕喜冷，脉洪数，以黄连解毒汤二剂顿退；更以金银花散六剂而消。
　　一男子因疮痛伤胃气，少食作呕恶寒，以六君子汤加当归四剂少愈；以十宣散加白朮、茯苓、陈皮数剂而脓成；针之，又以前散去防风、白芷，数剂而痊。
　　一妇人脾气素弱，患毒未作脓，发寒热兼呕，以不换金正气散二剂而止；以托里散六剂而溃；更以健脾药而敛。
　　一男子作渴，欲发疽，以加减六味丸治之而消。
　　一男子患脑疽发热，脉数无力，以前丸治之。不信，自服滋阴药，以致不救。
　　一男子日饮水数碗，冬月亦然，彼恃壮窃喜，后口舌生疮，欲治以前丸。彼以为谬，乃服生津液药，渴不能止，发背疽而殁。
　　一男子脚面发疽，愈而作渴，以前丸治之而愈。夫加减八味丸，治阴虚火动之圣药也，有是证者，何以舍此？
　　一富商禀赋颇厚，素作渴，日饮水数碗。面发一毒，用消毒药溃而虽愈，尺脉尚数，渴亦不止。时孟秋，余谓心火，难免疽毒之患，须服加减八味丸，以补肾水。彼不信，至夏果脚背发疽，脉数，重按之则濇而无力，此水涸火旺之脉也，足竟黑腐而死。
　　一男子禀颇实，乏嗣，服附子等药致作渴，左足大指患疽，色紫不痛，脉亦数而濇，亦死。大抵发背脑疽脱疽，肿痛色赤，水衰火旺之色，尚可治；若黑若紫，火极似水之象也，乃肾水已竭，精气已涸，决不治。
　　又一贵人病疽疾，未安而渴作，一日饮水数升，愚遂献加减八味丸方。诸医大笑云：此药若能止渴，我辈当不复业医矣。乃用木瓜、紫苏、乌梅、人参、茯苓、百药煎等生津液之药止之而渴愈甚，数剂之后，茫无功效，不得已而用此，服之三日，渴止。因此相信，遂久服，不特渴疾不作，血气亦壮，饮食加倍，强健过于少壮之年。盖用此药，非余敢自执鄙见，实有源流。自为儿时，闻先君云：有一士夫病渴疾，诸医皆用渴药，治疗累载不安，有一名医诊之，使服加减八味丸，不半载而疾痊。因疏其病源。今医者治痈，却以生津液止渴之药，误矣！其疾本起于肾水枯竭，不复上润，是以心火上炎，不能既济，煎熬而生渴，今服八味丸，降其心火，生其肾水，则渴自止矣。复疏其药性，云内北五味子最为得力，此一味独能生肾水，平补降心火，大有功效。家藏此方，亲用有验，故敢详着之，使有渴疾者信其言，专志服饵取效，无为庸医所惑，庶广前人之志。如臂痛、脚气、风气，四肢拘挛，上气眼运，肺气喘嗽，消食利小便，久服轻身，聪明耳目，令人光泽多子。
　　一妇人面患毒，焮痛发热作渴，脉数，按之则实，以凉膈散二剂少愈；以消毒药数剂而平。
　　一男子肩患疽作渴，脉数有力，以黄连解毒汤三剂而止；更以仙方活命饮四剂溃而愈。
　　一男子患毒作渴，右关脉数，以竹叶黄芪汤治之少愈；更以补中益气汤加黄芩而愈。
　　一人年三十，面患疮，已溃作渴，自服托里及降火药不应。余诊其脉，浮而弱。丹溪云：溃疡作渴属气血俱虚，况脉浮虚？投以参、芪各三钱，归、朮、熟地各二钱，数服渴止；又以八珍汤加黄芪数剂，脉敛而愈。余治疮疡作渴，不问肿溃，但脉数发热而渴，以竹叶黄芪汤治之。脉不数，不发热，或脉数无力而渴，或口干，以补中益气汤。若脉数而便秘，以清凉饮。尺脉洪大，按之无力而渴，以加减八味丸并效。若治口燥舌黄，饮水不歇，此丸尤妙。
　　一男子患痈，未作脓，焮痛烦躁，便闭脉实，以内疏黄连汤二剂，诸证悉退；以四物加芩连四剂而消。
　　一男子溃后便濇，脉浮，按之则濇，以八珍汤加红花、桃仁、陈皮、杏仁，治之而愈。
　　一弱人溃后，便秘而脉濇，以四物汤加红花、桃仁、黄芪，治之而愈。
　　一男子溃后便秘而脉浮，以四君子汤加陈皮、杏仁、当归，治之而愈。
　　一老人溃后，大便秘，小便赤濇，诊之脉浮数而濇，以八珍汤加黄蘗、知母治之而已愈，后小便复数而赤，大便秘，口干目花，以加减八味丸滋肾丸治之而愈。此证乃阴血虚，阳火盛，故用前药有效。向投苦寒之剂，必致有悞矣。
　　一男子溃后，便濇肌肤作痒，余以气血虚不能营于腠理，用补剂治之。彼不信，乃服风药，以致不救。大抵疮疡始作，便秘脉数而濇者，宜降火凉血为主，溃后便秘脉濇者，宜补血气为主。若投风药，祸在反掌。
　　举人于廷器腿患多骨疽年余，出腐骨少许，午前畏寒，午后发热，口干唾痰涎，便频数，余以为足三阴亏损，朝用补中益气汤，暮用八味丸加黄芪、当归、五味子各三十余剂，外用敷药，诸证渐愈；又以十全大补之类，喜其慎疾而愈。
