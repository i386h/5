<!-- { "loadSidebar": true } -->
　　一男子上腭肿硬，年余方溃，内热作渴，肢体消瘦，六脉洪大，左手尤甚，用补中益气汤、六味丸，出腐骨一块；仍服前药，诸证悉去，疮口亦敛。
　　一妇人年三十余，素弱，左手背渐肿，二年后溃出清脓，肿黯连臂，内热晡热，自汗盗汗，经水两月一至，此肝脾气血亏损，朝用归脾汤，夕用逍遥散，肿处频用葱熨法，两月余诸证渐愈，疮出腐骨；仍服前药，前后共三百余剂得愈。
　　一妇左手指患疔，麻痒，寒热恶心，左半体皆麻，脉数不时见。曰：凡疮不宜不痛，不可大痛；烦闷者不治。今作麻痒，尤其恶也，用夺命丹二服不应；又用解毒之剂，麻痒始去，乃作肿痛。余曰︰势虽危，所喜作痛，但毒气无从而泄，乃针之，诸证顿退；又用解毒之剂而瘥。
　　苏庠盛厚博掌后患疔，红丝至腕，恶寒发热，势属表证，与夺命丹一服，红丝顿消；又用和解之剂，大势已退。彼又服败毒药，发渴发热，红丝仍见，脉浮大而虚，此气血受伤而然，以补中益气汤主之而愈。盖夺命既服，疮邪已散，而复用败毒之剂，是诛伐无过，失《内经》之旨矣。
　　一儒者患疔，元气素弱，余补其气血，出脓而愈。后因劳役，疮痕作痒，乃别服败毒散一剂，以致口噤舌强，手足搐搦，痰涎上涌，自汗不止。此气血复伤而致痉也。用十全大补加附子一钱，灌服而苏。
　　一男子患疔，服夺命汤，汗不止，疮不痛，热不止，便不利，此汗多亡阳而真气伤矣，用参、芪、归、朮、芍、防、五味二剂，诸证悉退，惟以小便不利为忧。余曰：汗出故小便不利，汗止则阳气复而自利矣。仍用前药去防风加麦冬，倍用黄芩、当归，四剂而小便利，疮溃而愈。
　　表甥居富，右手小指患疔色紫，或云小疮，针刺出血，敷以凉药，掌指肿三四倍，黯而不痛，神思昏愦，烦躁不宁，此真气夺而邪气实也，先以夺命丹一服，活命饮二剂，稍可。余因他往，或遍刺其手，出鲜血碗许，肿延臂腕，焮大如瓠，手指肿数倍，不能溃。余用大剂参、芪、归、朮之类，及频灸遍手而肿渐消。但大便不实，时常泄气，此元气下陷，以补中益气加骨脂、肉蔻、吴茱萸、五味，大便实而气不泄；又日以人参五钱，麦冬三钱，五味二钱，水煎代茶饮之；又用大补药五十余剂而渐愈。此证初若不用解毒之剂，后不用大补之剂，欲生也难矣！
　　一人年二十，唇患疔四日矣，有紫脉自疮廷至口内，将及于喉。余曰：此真气虚而邪气实也，若紫脉过喉则难治矣！须针紫脉并疮头出恶血以泄其毒则可。乃别用解毒之剂，头面俱肿，求治甚笃。余曰：前日之言不诬矣！诊其脉洪数，按之如无，口中肿胀，针不能入，为砭面与唇，出黑血碗许，势虽少退，略进汤水，终至不起。
　　都宪张恒山左足指患疔，痛不可忍，急隔蒜灸三十余壮，即能行步。欲速愈，或用凉药敷贴，遂致血凝肉死，毒气复炽。再灸百壮，服活命饮，出紫血，毒才得解。脚底通溃，腐筋烂肉甚多，将愈，误用生肌药，反助其毒，元气亏损而不能愈。余治以托里药，喜其禀实，客处三月余方愈。大凡疔患于肢节，灸法有回生之功。设投以凉剂，收敛腠理，隧道壅塞，邪气愈甚，多致不起。若毒未尽，骤用生肌，轻者反增溃烂，重者必致危亡。
　　一男子足指患疔，肿焮痛赤，用隔蒜灸、人参败毒散加金银花、白芷、大黄二剂痛止；又用十宣散加天花粉、金银花去桂，数剂而愈。
　　一男子足患疔疮作痒，恶心呕吐，时发昏乱，脉浮数，明灸二十余壮，始痛；以夺命丹一服肿起；更以荆防败毒散而愈。
　　一男子患疔，发热烦躁，脉实，以清凉饮下之而愈。
　　一男子胸患疔，遍身麻木，脉数而实，急针出恶血，更明灸数壮始痛；服防风通圣散得利而愈。
　　一男子左手背患疔，当日一臂麻木，次日半体皆然，神思昏愦，遂明灸至二十余壮，尚不知痛；又三十余壮始不麻，至百壮始痛；以夺命丹一服，肿始起；更用神异膏及荆防败毒散而愈。
　　一老妇足大指患疔甚痛，令灸之，彼不从，专服败毒散，致真气虚而邪气愈实，竟至不救。盖败毒散虽能表散疮毒，然而所感有表里，所发有轻重，体段有上下，所禀有虚实，岂可一概而用之耶？且至阴之下，药力难到，专假药力则缓不及事，不若灸之为良。故下部患疮，皆宜隔蒜灸之，痛则灸至不痛，不痛则灸至痛。若灸之而不痛者，宜明灸之，及针疔四畔，去恶血，以夺命丹一粒入疮头孔内，仍以膏药贴之。若针之不痛，或无血者，以针烧赤频烙患处，以痛为度。或不痛，眼黑如见火光者，此毒气入脏腑也，不治。若患在手足，红丝攻心腹者，就于丝尽处刺去恶血，宜服荆防败毒散。若丝近心腹者，宜挑破疮头去恶水，亦以膏药贴之。如麻木者，服夺命丹。如牙关繁急，或喉内患者，并宜噙一二丸。凡人暴死，多是疔毒，用灯照看遍身，若有小疮，即是，宜急灸之，俟醒更服败毒药或夺命丹。人汗入肉，食之则生疔疮，不可不慎！
　　《外科正宗》曰︰一监生右颧下生疔，三日形如鱼目，询问起居，但麻痒不常，此即肺经受毒之证也，用针刺入四五分，其硬如骨有声；随用蟾酥条插至三日，犹不腐化。此坚顽结聚之病，药力不及，换用三品一条槍，插至七日，外用糊纸封盖，至十一日脱出疔根一块，约有指许；以长肉玉红膏渐搽惭长；先服托里消毒散加金银花二钱、白芷五分；脱后用八珍汤加天花粉、麦冬、黄芪、陈皮各一钱，调理月余；候疮生肉已平，用珍珠散掺上，结皮而愈。
　　一监生中年丧妻，继娶幼室，乃娇态人也，自服补肾助阳之药，以致肾水受伤，不能上制心火，左颧发生一泡，先紫后黑，麻木不知痛痒。凡黑者肾经之毒也，其毒不浅。且喜疮之四边，尚未走散，此犹可取，随用针刺疔上。量别药不济其事，用冰蛳散厚糊作条，插入患孔，用糊纸密封，勿令泄气。朝服加减八味丸以滋肾水，午服益气养荣汤接补真气以滋不足，晚用琥珀蜡矾丸护心解毒，候至十一日外，疔根与药结成一块，依期脱落。次用生肌敛口，补助调理脾胃之剂，二十日而愈。后因其不慎调理，失于保节，几及三年，复成虚损痨瘵而殁。
　　一妇人年近四旬，夫主不和，愁郁种种，抱怀不散，时值季夏，岁荒之极，腮发一疔，六日后方延余视。其时疔毒已经走散，头目唇项俱肿，形色紫赤。余曰：肉肿疮不肿，疔毒走黄，不治之证。彼妇流涕叹曰：一家皆绝也！余问曰：何其如此？妇又曰︰吾夫乃不肖之人。妇有一女二子，俱未适配，设若妇死，寄托于夫，子女日后必为流荡辈也。故妇在－家生，妇逝一家死，自然之理。余时闻之，沉吟不已，如此何以得生？不忍弃之。况此疮势大，又非药力可回。思之，当先雇一贫人，以饭餐饱，再用火酒数杯，随用针刺肿上十余处，令彼噙吸恶血数碗，将温汤洗净，用蟾酥锭磨浓涂之，四围敷金黄散，早晚二次；内以护心散、蜡矾丸、清心护里，兼服降火化痰开郁安神之药调治，庶保不变。吸血之后，余肿稍退。至六日，因夫妻反目，复肿，比前尤甚，复用针刺其甚肿之上约十余处，出血三四碗，针孔上小膏盖贴，余肿仍敷。其人出血多而其内必虚，以人参养荣汤加香附、贝母服，数日后针口渐脓，余肿渐消，原疮处复得高肿，仍用蟾酥条插化，亦渐腐溃，外用生肌敛口，内服开郁和中养血健脾等剂，调理百日外方愈。此病设若相论疮势形色，则百无一生之理，此功出于勉强行之，亦得其生。后二子一女，相继婚配，其夫亦守其终，见今已六旬半矣。
　　一妇人年二十二岁，右耳垂向前一寸生疔二日，请余视之。形有豆大，顶陷灰色，此肺经感毒发为白刃疔也。又验其根脚绵软，毒不结聚，为陷伏阴证也。未及针刺。伊舅曰：何恙也？余直告曰：疔疮证。彼听冷笑不信。余因辞不用药，随其信否。彼复请客医治之，视曰：风热疙瘩，乃小恙也。彼家告以某医曾曰是疔疮，医者点头而笑曰：此真胡说！患家喜悦。天下事大相悬绝。医用消风散二服，毒气全收，随发昏愦喘急而死。
　　一年少妇颧下生疔，疙瘩作痒。余欲针之，彼家不信。辞后自灸，次日四边渐肿，疮渐软陷；又三日头面大肿，复请治之。余观原疮灸上已结黑靥，干陷无脓，此毒气内陷，外肉已死；又面目浮肿，光亮发热，形状不堪，此正气衰而邪气实也，虽治亦不效，后必终死。彼家方悔。后延半月果殁。
　　一男子上腭肿痛月余，以散风清热药，俱已不效。又两月破流血水，百日外方出细骨，大小三十余块。以十全大补汤并吹生肌散，两月余而敛。中存一小孔，簪脚大，通鼻透气，致难全敛，为愈而不愈也。
　　一男子左手上髆结肿年余，方出烂斑，破流稀脓；延至半年，方出多骨一条，如鹅髆骨一样，长约四寸。内服养血健脾药，外搽玉红膏，又月余而敛。
　　一男子小腿正面臁骨肿痛二年，诸药不应，此多骨疮也。后破出骨一块，肌肉腐烂，元气虚弱，以十全大补汤加山茱萸、牛膝、木瓜，服至两月余不敛。每日以神灯照法，将火气助之，又出朽骨一块，上有蛀眼数十孔。以二骨炭火煅红为末，入生肌药中用之收敛。问曰：用骨者何？此骨原禀气血结成，故用之复还元气也。此理合天然之数矣。
　　一女人口左上牙根突肿如粟，坚硬如石，不痛，此多骨疽也，药亦不效。后三年始痛，破流臭脓，后出多骨，形如小鳖，肿仍不退，此骨未尽。稍久又出小骨二块，色枯峻嶒，其肿方退。以四君子汤加升麻、陈皮，外以甘草煎汤漱口，生肌散日搽三次而收敛。
