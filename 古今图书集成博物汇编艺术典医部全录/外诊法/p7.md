<!-- { "loadSidebar": true } -->
　　雷公问于黄帝曰：五色独决于明堂乎？小子未知其所谓也。黄帝曰：明堂者鼻也，阙者眉间也，庭者颜也，蕃者颊侧也，蔽者耳门也。其间欲方大，去之十步皆见于外，如是者寿必中百岁。　　 【注　五脏生于地之五行，地之五行上呈天之五色，及三阴三阳之六气，故色见于明堂。脉出于气口，乃五脏之气见于色而应于脉也。故曰五气者，五脏之使也，五时之副也。气口者，左之人迎右之寸口，所以候三阴三阳之气。三阴三阳者，五脏六腑之气也。】　　雷公曰：五官之辨奈何？黄帝曰：明堂骨高以起，平以直。五脏次于中央，六腑挟其两侧。首面上于阙庭，王宫在于下极。五脏安于胸中，真色以致，病色不见，明堂润泽以清。五官恶得无辨乎？　　 【注　五官者，五脏之外候也。明堂者鼻也，鼻之准骨贵高起而平直。五脏次于中央：阙庭之中肺也，阙下者心也，直下者肝也，再下者脾也，脏为阴而主中，故候次于中央也。六腑挟其两侧：肝左者胆也，方上者胃也，中央者大肠也，面王以上者小肠也，面王以下者膀胱子处也。腑为阳而主外，故位次于两侧也。肾为水脏，故挟大肠而位于蕃蔽之外，应地居中而海水之在外也。首面上于阙庭，王宫在于下极，应天阙在上，王宫在下，有天地人之三部也。阙庭者肺，肺主天而居上。极下者脾，脾主地而居下。王宫者心之部，心为君主而居中也。五脏安居于胸中，而脏真之色致见于外，五官恶得无辨乎？】　　雷公曰：其不辨者可得闻乎？黄帝曰：五色之见也，各出其色部，部骨陷者必不免于病矣。其色部承袭者，虽病甚不死矣。　　 【注　不辨者，谓不辨其真色而辨其病色也。五色之见，各出其色部者，谓五脏之病色各见于本部也。刺热论曰：色荣颧骨热病也。部骨陷者，谓本部之色隐然陷于骨间，此必不免于病矣。盖病生于内者从内而外，色隐见于骨者病已成矣。承袭者，谓子袭母气也，如心部见黄、肝部见赤、肺部见黑、肾部见青，此子之气色承袭于母部，虽病甚不死。盖从子以泄其母病也。】　　雷公曰：官五色奈何？黄帝曰：青黑为痛，黄赤为热，白为寒，是为五官。　　 【注　青黑者风寒之色，故为痛；黄赤者火土之色，故为热；白者清肃之气，故为寒。是以五色之所司，而为外因之病也。】　　雷公曰：以色言病之间甚奈何？黄帝曰：其色粗以明，沉夭者为甚。其色上行者病益甚；其色下行，如云彻散者，病方已。五脏各有脏部，有外部有内部也。色从外部走内部者，其病从外走内。其色从内走外者，其病从内走外。病生于内者，先治其阴，后治其阳，反者益甚。其病生于阳者，先治其外，后治其内，反者益甚。　　 【注　粗明主阳，沉夭主阴，阴阳交见，故病甚。夫色乃五脏五行之气，从内而出，自下而上，以见于面。其色上行者，病气方殷，故为益甚。夫地气升而为云，得天气降而彻散，故病方已也。脏部，脏腑之分部也。五脏次于中央为内部，六腑挟其两侧为外部。色从外部走内部者，外因之病从外走内也。其色从内部走外部者，内因之病从内走外也。盖腑为阳而主外，脏为阴而主内也，故病生于内者，先治其阴后治其阳，反者益甚；其病生于阳者，先治其外，后治其内，反者益甚也。】　　雷公曰：小子闻风者百病之始也，厥逆者寒湿之起也，别之奈何？黄帝曰：常候阙中，薄泽为风，冲浊为痹，在地为厥，此其常也。各以其色言其病。　　 【注　地者，地阁也。风乃天气，故常候于阙庭。寒湿者地气，故候在地部。风乃阳邪，故其色薄泽。寒湿者阴邪，故其色冲浊。言风寒湿邪可并于脉中，可入于脏腑，而为卒死之不救。故邪风之至疾如风雨，而为百病之长，故善治者治皮毛，其次治肌肤，其次治筋脉，其次治脏腑。治脏腑者，半死半生也。是以当明分部，审察外内，而用阴和阳，用阳和阴，勿使邪入于脏而成不救。斯谓之良工，而万举万当也。】　　雷公曰：人不病卒死，何以知之？黄帝曰：大气入于脏腑者，不病而卒死矣。雷公曰：病小愈而卒死者，何以知之？黄帝曰：赤色出两颧，大如拇指者，病虽小愈必卒死。黑色出于庭，大如拇指，必不病而卒死。　　 【注　大气入脏者，外淫之邪入于脏腑，故不病而卒死。不病者，无在外之形证也。病小愈而卒死者，内因之病脏腑相乘也。赤色出两颧，黑色出于庭，即下文之所谓肾乘心，心先病，肾为应，色皆如是。盖赤者火之色，黑者水之色也。小愈者，水济其火也。卒死者，水淫而火灭也。盖五行之气制则生化，淫胜则绝灭矣。夫病在气者，其色散而不聚，乘于脉中者，其色聚而不散。大如拇指者，血脉之聚色也。肾脉注胸中上络心，赤色出两颧者，肾上乘心而心火之气外出也。黑色出于庭者，肾乘心而心先病，肾为应而亦随之外出，故色皆如是，言皆如拇指也。盖脏者藏也，五色之见于面者，五脏之气见于色也，聚色外见者，脏真之外泄也。】　　雷公再拜曰：善哉！其死有期乎？黄帝曰：察色以言其时。雷公曰：善乎！愿卒闻之。黄帝曰：庭者首面也，阙上者咽喉也，阙中者肺也，下极者心也，直下者肝也，肝左者胆也，下者脾也，方上者胃也，中央者大肠也，挟大肠者肾也，当肾者脐也，面王以上者小肠也，面王以下者膀胱子处也。颧者肩也，颧后者臂也，臂下者手也，目内眦上者膺乳也，挟绳而上者背也，循牙车以下者股也，中央者膝也，膝以下者胫也，当胫以下者足也，巨分者股里也，巨屈者膝膑也。此五脏六腑肢节之部也，各有部分。有部分，用阴和阳，用阳和阴。当明部分，万举万当。能别左右，是谓大道。男女异位，故曰阴阳。　　【注　察色以言其时者，察五脏五行之色以知所死之时也。如赤色出于两颧者，所死之日壬癸，其时夜半也。黑色出于庭，而死之日戊己，其时辰戌丑未也。脏腑各具五行之色，各有所主之部，故当明其部分，用阴和阳，用阳和阴，阴阳和调，万举万当矣。阳从左，阴从右，能别左右，是谓天地之大道。男子之色从左而右，女子之色从右而左。男女异位，故曰阴阳。】　　审察泽夭，谓之良工。沉浊为内，浮泽为外。黄赤为风，青黑为痛，白为寒，黄而膏润为脓，赤甚者为血。痛甚为挛，寒甚为皮不仁。五色各见其部，察其浮沉以知浅深，察其泽夭以观成败，察其散抟以知远近，视色上下以知病处。积神于心，以知往今。故相气不微，不知是非。属意勿去，乃知新故。色明不粗，沉夭为甚。不明不泽，其病不甚。　　【注　沉浊为内，浮泽为外。谓外因病从外而内，察其色之浮沉，则知病之外内也。风乃天之阳邪，故色见黄赤。痛为阴痹，故色见青黑。色白为寒，色黄而膏润为痈脓。赤甚者为留血。痛在筋骨，故甚则为拘挛。寒伤皮肤，故甚则为皮不仁。此外因之邪见于五色而各见其部。察其色之浮沉以知病之浅深，察其色之泽夭以观人之成败，察其色之散抟以知病之远近，视其色之上下以知病之所在。积神于心，然后以知往古来今，故相气不微，不知是非，属意勿去，乃知新故。若色明不粗而反见沉夭者，其病为甚。其色虽不明泽而不沉夭者，其病不甚。盖外因之病宜从外散，而不宜内入也。】　　其色散，驹驹然未有聚，其病散而气痛。聚，未成也。肾乘心，心先病，肾为应，色皆如是。　　 【注　脏病之散而不聚，则其色散如驹驹然而病未有聚也。若抟聚于脏，血脉相乘，则见抟聚之色而为卒死之病矣。驹驹然者，如驹之过隙，行而不留者也。其色行散，故病未有聚也。夫气伤痛，其病散于气分而痛者，聚未成于血脉也。若脏病不出于气分，如肾乘心，则心先病，而抟聚之赤色出于两颧，大如拇指矣。肾即为应，而黑色出于庭，亦大如拇指矣。此脏邪聚于脏，从血脉相乘，故色皆如是之聚而不散也。《金匮要略》云：血气入脏即死，入腑即愈。非为一病，百病皆然。在外者可治，入里者即死。】　　男子色在于面王为小腹痛，下为卵痛，其圆直为茎痛。高为本，下为首，狐疝(疒贵)阴之属也。女子在于面王，为膀胱子处之病。散为痛，搏为聚，方圆左右，各如其色形。其随而下至胝为淫，有润如膏状，为暴食不洁。左为左，右为右，其色有邪，聚散而不端，面色所指者也。　　【注　面王以上者，小肠也；面王以下者，膀胱子处也。故男子色见于面王，为小腹痛，其圆直为茎痛。夫外因病从外而内，其色从上而下，故以高为本下为所行之首，其病乃在下狐疝阴(疒贵)之属也。女子色见于面王，为膀胱子处之病。男女之病，散在气分则为痛，抟于血分则为聚。夫狐疝阴(疒贵)之属，乃有形之证，其形之或方或圆，或左或右，各如其色形。盖病聚于内，则见聚色于外。形方则色方，形圆则色圆。此病形而不病脏，虽有聚色非死色也。此五脏六腑，各有部分。有外内，能明乎部分，知其外内，万举万当矣。胝者，面王之下部也。其面王之色随而下至胝者，主有淫浊之证其色润如膏状者，为暴食不洁之物。盖腑为阳而主外，主受纳水谷，传导糟粕，是以或外受风寒，或内伤饮食，皆为病腑而色见于腑部也。色见于左则为病在左，色见于右则为病在右，其所见之色或聚或散，皆斜而不端，其抟聚之面色所谓如指者也。夫血脉传溜，大邪入脏，则为卒死。今腑病而为狐疝阴(疒贵)之属，因邪抟而为聚病，故见其聚色，非入脏之死征也。】　　色者，青黑赤白黄，皆端满有别乡。别乡赤者其色赤，大如榆荚，在面王，为不日。　　 【注　青黄赤白黑，五脏五行之色也。别乡者，如小肠之部在面王，而面王乃心之别乡也。胆之部在肝左，胆部者肝之别乡也。大如榆荚者，血分之聚色，即如拇指之状也。不日者，不终日而卒死也。此言五脏之病色见于本部，五脏之死色见于别乡。如心受外淫之邪而卒死者，其色见于面王。心受内因之病而卒死者，其色出于颧。皆非心脏之本部。但在脏者，其色端满而不斜；在腑者，其色斜而不端。此脏腑死生之有别也。】　　其色上锐首空上向，下锐下向，在左右如法。　　 【注　其色上行者上锐，首虚浮而上行。其色下行者下锐，首虚浮而下行。盖病从内而外者，其本在下，其首在上。病从外而内者，其本在上，其首在下。是以本沉实而首虚浮，此端满之色状也。有邪而不端者，其本在左，其首向右行；其本在右，其首向左行。皆如上锐首空，下锐首空之法。此病在腑而抟聚为色也。】　　以五色命脏：青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。　　 【注　上言赤色出于两颧，黑色出于庭，赤色在面王，此心肾之色也。若以五色命脏，则五脏各有五者之色矣。至于肩、臂、膺、背膝、胫、手、足之部，俱各有五脏所合之皮、脉、肉、筋、骨。视其五色，则知病在内之五脏，在外合之形层。此五脏内合五行，外见五色。若外因风寒暑湿之邪而见于色者，六气之应于色也。】古今图书集成医部全录卷九十
