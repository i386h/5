<!-- { "loadSidebar": true } -->
　　木形之人，比于上角，似于苍帝。其为人苍色，小头，长面，大肩背，直身，小手足。好有才，劳心，少力，多忧，劳于事。能春夏，不能秋冬，感而病生。足厥阴佗佗然。太角之人比于左足少阳，少阳之上遗遗然。左角之人比于右足少阳，少阳之下随随然。釱角之人比于右足少阳，少阳之上推推然。判角之人比于左足少阳，少阳之下栝栝然。　　【注　木主东方，其音角，其色苍，故木形之人，当比之上角，似于上天之苍帝。色苍者，木之色苍也。头小者，木之巅小也。面长者，木之体长也。肩背大者，木之枝叶繁生，其近肩之所阔大也。身直者木之体直也。小手足者，木之枝细而根之分生者小也。此自其体而言耳。好有才者，木随用而可成材也。力少者木易动摇也。内多忧而外劳于事者，木不能静也。耐春夏者，木春生夏长也，不耐秋冬者，木至秋冬而雕落也，故感而病生焉。此自其性而言耳。足厥阴风木主气。佗佗，美也。如木之美材也。夫五音主五运之化气，三阳应六气之司天，五音之合于三阳者，应岁运之干支相合也。足厥阴与足少阳相合，以一阴而合左右太少之四阳者，应地居天之中，而天运于上下左右也。大谓之釱，即太角也。太角之人比于左足少阳，釱角之人比于右足少阳，少阳之上遗遗、推推然者，下文之所谓足少阳之上血气盛，则通髯美长也。遗遗，谦下之态，如枝叶之下达也。推推上进之态，如枝叶之上达也。半谓之判，即少角也。左角之人比于右足少阳，判角之人比于左足少阳，少阳之下随随、栝栝然者，下文之所谓足少阳之下血气盛，则胫毛美长，外踝肥也。随随，从顺之态，如木体之委曲也。栝栝，正直之态，如木体之挺直也。】　　火形之人，比于上征，似于赤帝。其为人赤色，广(月引)，锐面，小头，好肩、背、髀、腹，小手足，行安地，疾心，行摇，肩背肉满，有气。轻财，少信，多虑，见事明，好颜，急心，不寿暴死。能春夏，不能秋冬，秋冬感而病生。手少阴核核然。质征之人比于左手太阳，太阳之上肌肌然。少征之人比于右手太阳，太阳之下慆慆然。右征之人比于右手太阳，太阳之上鲛鲛然。质判之人比于左手太阳，太阳之下支支颐颐然。　　【注　火主南方，其音征，其色赤，故火形之人似于上天赤帝。色赤者，火之色赤也。(月引)，脊肉也。广(月引)者，火之中势炽而大也。面锐头小者，火之炎上者，锐且小也。好肩背髀腹者，火之自下而上，光明美好也。手足小者，火之旁及者，其势小也。行安地者，火从地而起也。疾心者，火势猛也。行摇者，火之动象也。肩背肉满者，即(月引)广也。有气者，火有气势也，此自其体而言耳。轻财者，火性易发而不聚也。少信者，火性不常也。多虑而见事明者，火性通明而旁烛也。好颜者，火色光明也。急心者，火性急也。不寿暴死者，火性不久也。此自其性而言耳。耐春夏者，木火相生之时。不耐秋冬者，火畏凉寒也，故秋冬感而病生焉。手少阴君火主气，核核，真实之义，如火之神明正直也。手少阴与手太阳相合。质者火之形质也，质征即太征，质判，即少征也。质征之人比于左手太阳，右征之人比于右手太阳。太阳之上肌肌鲛鲛然者，下文之所谓手太阳之上血气盛，则有多须，面多肉以平也。肌肌然者，肉之充满也。鲛鲛然者性之踊跃也。少征之人比于右手太阳，质判之人比于左手太阳，太阳之下慆慆支支然者，下文之所谓手太阳之下血气盛，则掌肉充满也。慆慆，喜悦之态。支支颐颐，上下之相应也。】　　土形之人，比于上宫，似于上古黄帝。其为人黄色，圆面，大头，美肩背，大腹，美股胫，小手足，多肉，上下相称，行安地，举足浮。安心，好利人，不喜权势，善附人也。能秋冬，不能春夏，春夏感而病生。足太阴敦敦然。太宫之人比于左足阳明，阳明之上婉婉然。加宫之人比于左足阳明，阳明之下坎坎然。少宫之人比于右足阳明，阳明之上枢枢然。左宫之人比于右足阳明，阳明之下兀兀然。　　【注　中央主土，其音宫，其色黄，故土形之人比于上宫，似于上古黄帝。曰上古者，以别于本帝也。色黄者，土之色黄也。面圆者。土之体圆也。头大者，土之高阜也。肩背美者，土之体厚也。腹大者，土之阔充也。股胫美者，充于四体也。小手足者，土溉四旁，至四末而土气渐微也。多肉者，土主肉也。上下相称者，土丰满也。行安重者，土体安重也。举足浮者，土扬之则浮也。此自其体而言耳。安心者，土性静也。好利人者，土以生物为德也。不喜权势善附人者，土能藏垢纳污，不弃贱趋贵也。耐秋冬者，土得令也。不耐春夏者，受木克而土燥也，故春夏感而病生焉。此自其性而言耳。足太阴湿土主气，敦敦然者，有敦厚之道也。足太阴与足阳明相合。太宫之人比于左足阳明，少宫之人比于右足阳明，阳明之上婉婉枢枢然者，下文之所谓足阳明之上血气盛，则髯美长也。婉婉，和顺之态，土之德也。枢枢，如枢转之持重，土之体也。加宫，土之加厚，比上宫也。加宫之人比于左足阳明，左宫之人比于右足阳明，阳明之下坎坎兀兀然者，下文之所谓足阳明之下血气盛，则下毛美长至胸也。坎坎然者，行地之或安或浮，如山路之不平也。兀兀，不动貌，如平陆之安夷也。】　　金形之人，比于上商，似于白帝。其为人方面，白色，小头，小肩背，小腹，小手足，如骨发踵，外骨轻。身清廉，急心静悍，善为吏。能秋冬，不能春夏，春夏感而病生。手太阴敦敦然。釱商之人比于左手阳明，阳明之上廉廉然。右商之人比于左手阳明，阳明之下脱脱然。左商之人比于右手阳明，阳明之上监监然。少商之人比于右手阳明，阳明之下严严然。　　【注　西方主金，其音商，其色白，故金形之人比于上商，似于上天白帝。面方者，金之体方也。色白者，金之色白也。头腹肩背俱小者，金质收敛而不浮大也。小手足如骨发踵外骨轻者，金体坚刚而骨胜也。身清廉者，金之体冷而廉洁不受污也。此自其体而言耳。急心静悍者，金质静而性锐利也。善为吏者，有斧断之才也。秋冬者，金水相生之时。不耐春夏者，受木火之制也，故春夏感而病生焉。此自其性而言耳。手太阴燥金主气，敦敦然者，如金体之敦重也。手太阴与手阳明相合。釱商之人，比于左手阳明，左商之人比于右手阳明，阳明之上廉廉监监然者，下文所谓手阳明之上血气盛则髭美也。廉廉如金之洁而不污，监监如金之鉴而明察也。右商之人比于左手阳明，少商之人比于右手阳明，阳明之下脱脱严严然者，下文所谓手阳明之下血气盛，则腋下毛美手鱼肉以温也。脱脱，如金之坚白涅而不淄。严严，如金之整肃也。】　　水形之人，比于上羽，似于黑帝。其为人黑色，面不平，大头，廉颐，小肩，大腹，动手足，发行摇身，下尻长，背延延然。不敬畏，善欺绐人，戮死。能秋冬，不能春夏，春夏感而病生。足少阴污污然。太羽之人，比于右足太阳，太阳之上颊颊然。少羽之人比于左足太阳，太阳之下纡纡然。众之为人比于右足太阳，太阳之下洁洁然。桎之为人比于左足太阳，太阳之上安安然。　　【注　北方主水，其音羽，其色黑，故水形之人比于上羽，似于上天黑帝。色黑者，水之色黑也。面不平者，水面有波也。头大者，水面平阔也。颐乃肾之部，廉颐者，如水之清濂也。小肩大腹者，水体之在下也。动手足者，水流于四旁也。发身摇者，水动而不静也。下尻长者，足太阳之部如水之长也。背主督脉，背延延然，太阳之水上通于天也。水懦弱民狎而玩之则多死焉，故人不敬畏而善欺绐人也。戮死者多因戮力劳伤而死，盖水质柔弱，而不宜过劳也。秋冬者，金水相生之时，春时木泄水气，夏时火熯水涸也，故春夏感而病生焉。足少阴寒水主气，污污然者，卑下之态如川泽之纳污也。足少阴与足太阳相合。太羽之人比于右足太阳，桎之为人比于左足太阳，太阳之上颊颊安安然者，下文之所谓足太阳之上血气盛，则美眉，眉有毫毛也。颊，侠辅也。颊颊然者，谓太阳在上如有侠辅而尊贵也。安安然者，安然而不动也。少羽之人比于左足太阳，众羽之人比于右足太阳，太阳之下纡纡洁洁然者，下文之所谓足太阳之下血气盛，则跟肉满踵坚也。纡纡，纡洄之态，如水之洄旋也。洁洁，如水之清洁也。曰众之为人者，谓居海滨平陆之大众，如水之在下而形体清洁也。桎之为人者，谓居冈陵山谷之人民，如山之在上，安然而不动也。盖水性动而不静，故水形之人动手足，发行摇身，如居于高陵山谷之中，受加宫之所胜制，则手足如桎梏而安然不动矣。】　　黄帝曰：得其形，不得其色，何如？岐伯曰：形胜色、色胜形者，至其胜时年加，感则病行，失则忧矣。形色相得者，富贵大乐。黄帝曰：其形色相胜之时，年加可知乎？岐伯曰：凡年忌下上之人，大忌常加，七岁、十六岁、二十五岁、三十四岁、四十三岁、五十二岁、六十一岁，皆人之大忌，不可不自安也。感则病行，失则忧矣。当此之时，无为奸事，是谓年忌。　　【注　形胜色者，如太角之人其色黄；色胜形者，如太宫之人其色青也。夫形者，五行之体也；色者，五行之气也。形气相得，感天地之生成，故主富贵大乐。下上之人者，谓左右太少之上下合手足三阳之人，而三阴之人不与焉。年加者，始于七岁，每加九年，乃色形不相得者之所大忌也。夫七岁者少阳也，加九年乃十六岁，再加九年乃二十五岁。盖以手足三阳之人，始于七岁之少阳，再加穷九之老阳，阳亢极而有悔矣。凡此相加之年，皆为斯人之大忌，不可不自安其分也。如感之则病行，有所疏失，失则忧矣。】　　黄帝曰：夫子之言脉之上下，血气之候，以知形气奈何？岐伯曰：足阳明之上，血气盛则髯美长，血少气多则髯短。故气少血多则髯少；血气皆少则无髯，两吻多画。足阳明之下，血气盛则下毛美长至胸；血多气少则下毛美短至脐，行则善高举足，足指少肉，足善寒；血少气多则肉而善瘃；血气皆少则无毛，有则稀枯瘁，善痿厥足痹。　　【注　生长须毛者，乃充肤热肉，淡渗皮毛之血气。然手足三阳之气血，各因本经之经脉所循之处而各分皮部，故帝问脉之上下血气之候以知形气。盖以各经脉络所循之上下候之，以知形中之气血也。形者，谓皮肉筋骨也。足阳明之脉其上行者，侠口环唇，下交承浆，是以皮肤之血气盛则髯美而长；血少气多则髯短；气少血多则髯少；气血皆少则无髯。盖血盛则淡渗皮肤而生毫毛，气者所以熏肤充身泽毛者也。是以在上之须眉，在下之毫毛，皆藉皮肤之气血以生长，故气少则髯少，血少则髯短，血气皆少则无髯矣。血气少而不能充皮肤、肥腠理，故两吻多画。盖肌肉不得充满而多瘦纹也。足阳明之脉其下行者，循膺胸，下脐腹，从膝膑而至足跗，故在下皮肤之血气盛，则下毛美而长至胸；血多气少则下毛美短至脐；血气皆少则无毛，虽有亦稀而枯瘁也。足指少肉，足善寒者，气之所以熏肤充身泽毛者也。瘃者，手足寒冷之冻疮。夫血所以温肤热肉，今血少则肉瘃也。痿厥足痹者，血气少而不能荣养筋骨也。】　　足少阳之上，气血盛则通髯美长；血多气少则通髯美短；血少气多则少须；血气皆少则无须。感于寒湿则善痹，骨痛爪枯也。足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少，则无毛，外踝瘦无肉。【注　足少阳经脉，其上行者，循于耳之前后，加颊车，下颈项。是以皮肤之血气盛则通髯美长，血多气少则通髯美短。盖须发乃血之余，是以血多气少，虽短而亦美也。在外者皮肤为阳，筋骨为阴。病在阳者，名曰风。病在阴者名为痹。爪者筋之余，血气皆少，不能荣养筋骨，以致寒湿之邪留痹，而为骨痛爪枯也。其经脉之下行者，循膝外廉下辅骨之前，抵绝骨之端，下出外踝之前，循足跗上。是以在下皮肤分肉之血气盛，则胫毛美长，外踝肥；血多则皮坚而厚；血少则皮薄而软。盖血之所以淡渗于皮肤者也。】　　足太阳之上，血气盛则美眉，眉有毫毛；血多气少则恶眉，面多少理；血少气多则面多肉；血气和则美色。足太阳之下血气盛，则跟肉满踵坚；气少血多则瘦跟空；血气皆少则善转筋，踵下痛。【少理当作小理。】　　【注　足太阳脉起于目内眦，循两眉而上额交巅，是以皮肤之血气盛，则眉美好而有毫毛也。夫充肤热肉，生须毛之血气，乃后天水谷之所生，在上之髭须，在下之长毛，皆生于有生之后。眉乃先天所生，故美眉者，眉得血气之润泽而美也。毫毛者，眉中之长毛，因血气盛而生长，亦后天之所生也。恶眉者，无华彩而枯瘁也。面多小理者，多细小之纹理，盖气少而不能充润皮肤也。血少气多则面多肉，气之所以肥腠理也。《内经》云：心之合脉也，其荣色也。平脉篇曰：缓则阳气长，其色鲜，其颜光。血气和者，谓经脉皮肤之血气和调，则颜色鲜美也。盖脏腑之俞，皆出于太阳之经，太阳为诸阳主脉也。转筋踵下痛者，血气少而不能荣养筋骨也。】　　手阳明之上，血气盛则髭美；血少气多则髭恶；血气皆少则无髭。手阳明之下，血气盛则腋下毛美，手鱼肉以温；气血皆少则手瘦以寒。　　 【注　手阳明脉其上行者，侠口交人中，上侠鼻孔，是以皮肤之血气盛则髭美，恶者稀而枯瘁也。其经脉之下行者，循臑臂上入两筋之间，出合谷，故血气盛则腋下毛美而手鱼肉以温，血气皆少则手瘦以寒也。】　　手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手卷多肉以温；血气皆少，则寒以瘦；气少血多则瘦以多脉。　　 【注　手少阳脉其上行者，出走耳前交颊上至目锐眦，是以皮肤之血气盛，则眉美以长。其下行者从肩臑肘臂而上出手腕，故血气盛则手卷多肉以温。盖手少阳之血气循手表腕，盛则皮缓肉淖，善于卷握也。多脉者，皮肉瘦而脉络多外见也。】　　手太阳之上，血气盛则有多须，面多肉以平；血气皆少则面瘦恶色。手太阳之下，血气盛则掌肉充满；血气皆少则掌瘦以寒。　　 【注　手太阳脉其上行者，循于颧颊耳鼻目眦之间，是以皮肤之血气盛，则有多须，面多肉以平；血气皆少，则面瘦色恶。太阳为诸阳主气也，其下行者，循肩臑肘臂而下，出于手腕，是以血气盛则掌肉充满；血气皆少，则掌瘦以寒也。】　　美眉者，足太阳之脉气血多；恶眉者气血少。其肥而泽者血气有余；肥而不泽者气有余血不足；瘦而无泽者，气血俱不足。审察其形气有余不足而调之，可以知逆顺矣。　　 【注　美眉者，足太阳之脉气血多也。恶眉者，足太阳之脉气血少也。肌肉肥而颜色润泽者，手足三阳之脉，血气皆有余也。盖足太阳为诸阳主脉，太阳之脉气血盛而美眉，则诸阳之脉血气皆有余而肌肉肥泽矣。故当再审察其皮肤分肉之气血有余不足而调之可以知逆顺矣。逆顺者，皮肤经脉之血气交相逆顺而行者也。知逆顺之有余不足，则知所以调之矣。】
