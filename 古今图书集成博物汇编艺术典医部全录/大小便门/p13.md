<!-- { "loadSidebar": true } -->
　　大便不通，并伤寒水结，取三间，沿皮向下至合谷穴，三补三泻，候腹中通，出针；承山七分泻之。　　小便不通，取阴谷、关元八分，令病人觉淋沥，三五次为度，便揉小腹；却取三阴交三分，即透阴谷。　　小便闭数不通，取阴谷一寸五分，灸之；阴陵泉泻之。又法取偏历。　　小便闭不通，取阴陵泉、阴谷、三阴交、气海、关元灸三十壮，刺二寸五分；不已，取太溪、阴交。　　小便数腹痛，取尿胞，在玉泉下一寸，屈骨端。　　小便多，灸命门，随年壮；又取肾俞一分，沿皮向外六分，补六呼，泻一吸。　　小便滑数，灸中极、肾腧、阴陵泉；不已，取气海、阴谷、三阴交。
　　　　导引

　　《保生秘要》曰：大便不通导引法，以舌顶上腭，守铉雍静念而液自生，俟满口赤龙搅动，频嗽频吞，听降直下丹田，又守静咽数回，大肠自润，行后功，效。　　运功：左手抚脐，用意推旋开五脏向后，落大肠九曲行去；或升肾水，洗润大肠九曲而通泻之。　　以手覆脐，又推开五脏向后，落大肠九曲去；或升肾水，洗浴大肠九曲而泻之。　　尾闾坠气导引法：咬牙闭气，耸肩，双目圆睁，左右转动，谷道紧撮，如此行之，气自然升。　　运功：元气下陷之证，气出不臭是也。因闭气行功，不能转升故耳。当存归元法，运周天七日，见效。有用功通尾闾及夹脊双关之后，不能招摄而坠者，宜用静功返照，自然升顶，不必执着。　　小水迟滞导引法：搓小纸捻入鼻中，俟打喷嚏，小水自通，此治闭塞。若迟塞，多搓掌心及涌泉穴，退火安静，或行运法，效。　　运功及小肠证同治，从归元法。旋运而下，旋至病处，多运数十回，复繞而上，撤而散之，周而复始，如法渐行，谷道去浊，提回守静。　　溺管泄气导引法：用指按坎穴，搓运二十四下，意从灵物顶上吸气一口，转河车周天，一九数归元，又提行三九而吐纳，兼用运功效。　　运功：此证感于坐功之人，当凝想气海半晌后，默运旋转，动中又静，念念不忘，其气自收。　　归元诀行之之法，提意出上，斡旋造化，从左而右，先运脐轮，收而放，放而复收，以还本位，不离这个，念自归真矣。
　　　　医案

　　《儒门事亲》曰：戴人过曹南省亲，有姨表兄病大便燥濇，无他证，常不敢饱食，饱则大便极难，结实如铁石，或三五日一如圊，目前星飞，鼻中血出，肛门连广肠痛，痛极则发昏，服药则病转剧烈，巴豆、芫花、甘遂之类皆用之，过多则困，泻止则复燥，如此数年。遂畏药性暴急不服，但卧病待尽。戴人过，诊其两手脉息，俱滑实有力，以大承气汤下之，继服神功丸、麻仁丸等药，使食菠薐葵菜及猪牛血作羹，百余日，充肥，亲知见骇之。呜呼！粗工不知燥分四种：燥于外则皮肤皱揭，燥于中则精血枯涸，燥于上则咽鼻焦干，燥于下则便溺结闭。夫燥之为病，是阳明化也，水液寒少故如此。然可下之，当择之药。如巴豆可以下寒，甘遂、芫花可以下湿，大黄、(石卜)硝可以下燥。《内经》曰：辛以润之，咸以软之。《周礼》曰：以滑养窍。
　　顷有老人年八十岁，脏腑濇滞，数日不便，每临后时，目前星飞，头目昏眩，鼻塞腰痛，积渐始减，纵得食，便结燥如弹。一日，友人命食血脏葵羹油渫菠薐菜，遂顿食之，日日不乏，前后皆利，食进神清，年九十岁，无疾而终。《图经》云：菠菜寒，利肠胃。芝麻油炒而食之，利大便。葵宽肠，利小溲。年老之人，大小便不利，最为急切，此亦偶得泻法耳。
　　太康刘仓使病大便少而频，日七八十次，常于两股间悬半枚壶卢，如此十余年。戴人见之而笑曰：病既频而少，欲通而不得通也，何不大下之？此通因通用也。此一服药之力。乃与药大下三十余行，顿止。
　　《东垣十书》曰：昔长安有大贾王善夫病小便不通，渐成中满，腹大坚硬如石，壅塞之极，腿脚肿胀，破裂出黄水，双睛凸出，昼夜不得眠，饮食不下，苦痛不可名状，求予治之。因问受病之始，如病不渴，近苦呕哕，众医皆用治中满利小便淡渗之药。急难措手，乃辞归，从夜至旦，耿耿不寝，穷究其理。忽记《素问》有云：无阳则阴无以生，无阴则阳无以化。又云：膀胱者州都之官，津液藏焉，气化则能出矣。此病小便癃闭，是无阴而阳气不化者也。凡利小便之药，皆淡味渗泄为阳，止是气药，阳中之阴，非北方寒水阴中之阴所化者。此乃奉养太过，膏粱积热，损北方之阴，肾水不足，故膀胱、肾之室久而干涸，小便不化，火又逆上而为呕哕，非隔上所生也。独为关，非格病也。洁古老人曰：热在下焦，填塞不便。是治关格之法。今病者内关外格之病悉具，死在旦夕，但治下焦可愈。随处以禀北方寒水所化，大苦寒气味俱阴者，黄蘗、知母、桂为引用，丸如桐子大，沸汤下二百丸，服药少时，须臾前阴如刀刺火烧之痛，溺出如瀑泉涌出，卧具皆湿，床下成流，顾盼之间，肿胀消散。予惊喜曰：大哉圣人之言！岂可不遍览而执一者也！其证小便闭塞而不渴，时见躁者是也。凡诸病居下焦，皆不渴也。二者之病，在气在血，最易分别。
　　《丹溪心法》曰：杨淳三哥大便秘濇，小便如常，咽塞不通，食下便有痰出，脉濇，左右手同，此血虚肠燥为脾约病甚者，人参散主之。
　　一妇人脾痛后，患大小便不通，此是痰隔中焦，气滞于下焦，以二陈汤加木通，初吃后，煎柤吞之。
　　吕仲年六十六岁，病伤寒得汗，热退后，脉尚洪，此洪脉作虚脉论，与人参、黄芪、白朮、炙甘草、当归、芍药、陈皮数日，其脉仍大，未收敛。又小便不通，小腹下妨闷，颇为所苦，但仰卧则点滴而出。予曰：补药服之未至。前药倍加黄芪、人参大剂与服，两日小便方利。
　　一男子病小便不通，医用通利药而反剧。丹溪曰：此积痰也。痰积在肺，肺为上焦，膀胱为下焦，上焦闭则下焦塞，譬如滴水之器，必上窍通，而后下窍之水出焉。乃以吐法大吐之。吐已，病如失。然此可见癃淋又不独主于经病也。
　　马希圣年五十余，性嗜酒，常痛饮，糟粕出前窍，便溺出后窍，六脉皆沉濇，与四物汤加海金沙、木香、槟榔、木通、桃仁，服而愈。此人酒多而肆气，酒升而不降，阳极虚，酒湿积久生热，煎熬血干，阴亦大虚。阴阳偏虚，皆可补接。此人中年后阴阳俱虚时暂可活者，以其形实，酒中谷气尚在。三月后，其人必死。后果然。
　　一人年四十，口干溺数，春末得之，夏求治，脉俱濇，右略数而不弦，重取似大而稍有力，左稍沉，略弱而不强，然濇却多于右，喜二尺皆不甚起，当作饮食厚味生热，此谓之痰热。禁其厚味，降火以清金，抑肝而补脾，三补丸二十一粒，元明粉五粒，阿胶五粒，姜汤吞下，一日六次。又以四物汤加参、朮、陈皮、生甘草、五味、麦门冬煎服，一日三次，与丸药间服之。一二日，自觉清快，小便减三之二，口不干，止渴未消，头运眼花，久坐则腰疼，遂以摩腰丹治腰痛，仍以四物减川芎，加参、芪、白朮、牛膝、五味、炒蘗、麦门冬，煎调六一散。反觉便多，遂去六一散，仍服丸药。
　　一妇转胞小便闭，脉似濇，重取则弦，左稍和，此得之忧患。濇为血少气多，弦为有饮，血少则胞不举，气多有饮，中焦不清而溢，则胞知所避而就下故坠。以四物汤加参、朮、半夏、陈皮、甘草、生姜，空心饮，随以指探吐之。俟气定又与，至八贴而安。此恐偶中，后又治数人，皆效。
　　一老人患小便不利，因服分利之药太过，遂致闭塞，点滴不出。予以其胃气下陷，用补中益气汤，一服而通。因先多用利药，损其肾气，遂致通后遗尿，一夜不止，急补其肾，然后已。
　　《卫生宝鉴》曰：中书右丞合刺合孙病小便数而欠，日夜约去二十余行，脐腹胀满，腰脚沉重，不得安卧。至元癸未季春下旬，予奉圣旨治之，遂往诊视。脉得沉缓，时时带数，尝记小便不利者有三，不可一概而论。若津液偏渗于肠胃，大便泄泻，而小便濇少，一也，宜分利而已；若热搏下焦，津液则热濇而不行，二也，必渗泄则愈；若脾胃气濇，不能通利水道，下输膀胱而化者，三也，可顺气令施化而出也。今右丞平居膏粱，湿热内畜，不得施化，膀胱窍濇，是以起数而见少也。非渗泄分利，则不能快利。遂处一方，名曰茯苓琥珀汤。《内经》曰：甘缓而淡渗。热搏津液内畜，脐胀腹满，当须缓之。缓之必以甘淡为主。是用茯苓为君。滑石甘寒滑以利窍，猪苓、琥珀之淡以渗泄而利水道，故用三味为臣。脾恶湿，湿气内畜则脾气不治，益脾胜湿，必用甘为助，故以甘草、白朮为佐。咸入肾，咸味下泄为阴，泽泻之咸，以泻伏水；肾恶燥，急食辛以润之，津液不行，以辛散之，桂枝味辛散湿润燥，此为因用，故以二物为使。煎用长流甘烂水，使不助其肾气。大作汤剂，令直达于下而急行也。两服减半，旬日良愈。
　　《医学正传》曰：本邑赵德秀才之母，年五十余，身材瘦小，得大便燥结不通，饮食少进，小腹作痛。召予诊治。六脉皆沉伏而结濇，予作血虚，治用四物汤加桃仁、麻仁、煨大黄等药，数服不通，反加满闷。与东垣枳实导滞丸，及备急大黄丸等，药下咽，片时即吐出，盖胃气虚，而不能久留性速之药耳。遂以备急大黄丸，外以黄蜡包之，又以细针穿一窍，令服三丸。盖以蜡匮者，制其不犯胃气，故得出幽门，达大小肠取效也。明日，下燥屎一升许。继以四物汤加减作汤，使吞润肠丸。如此调理月余，得大便如常，饮食进而平安。
　　予族孙因出痘，大便闭结，由病至痘疮愈后，不如厕者，凡二十五日。肛门连大肠不胜其痛，叫号声达四邻。外医及予二三人，议用皂角末及煎蜜导法，服以大小承气汤及枳实导滞丸、备急丸，皆不效，计无所出。予曰：此痘疮余毒，郁热结滞于大小肠之间而然。以香油一大盏令饮，自朝至暮，亦不效。予画一计，令侍婢口含香油，以小筒一个，套入肛门，以油吹入肛内，过半时许，病者自云，其油入肠内，如蚯蚓渐渐上行，再过片时许，下黑粪一二升，止。困眠而安。
　　修德翁年七十，秋间患小便不通二十余日，百方不效。后得一方，取地肤草捣自然汁服之，遂通。至微之物，而有回生起死之功，故录以为济利之一助云。
