<!-- { "loadSidebar": true } -->
　　闭与癃，二证也。新病为溺闭，盖点滴难通也。久病为溺癃，盖屡出而短少也。闭癃之病，《内经》分肝与督脉、三焦与膀胱四经。然太阳膀胱但主藏溺，其主出溺者皆肝经及督脉及三焦也。又考膀胱为州都之官，津液藏焉，气化则能出矣。夫主气化者，太阴肺经也。若使肺燥不能生水，则气化不及州都，法当清金润肺，车前、紫菀、麦冬、茯苓、桑皮之类。如脾湿不运而精不上升，故肺不能生水，法当燥脾健胃，苍朮、白朮、茯苓、半夏之类。如肾水燥热，膀胱不利，法当滋肾涤热，黄蘗、知母、茯苓、泽泻、通草之类。夫滋肾泻膀胱，名为正治。清金润燥，名为隔二之治。健胃燥脾，名为隔三之治。又或有水液只渗大肠，小肠因而燥竭，宜以淡渗之品，茯苓、猪苓、通草、泽泻之类，分利而已。或有气滞不能通调水道，下输膀胱者，顺气为急，根壳、木通、橘红之类。有实热者，非与纯阴之剂，则阳无以化。上焦热者，栀子、黄芩；中焦热者，黄连、芍药；下焦热者，黄蘗、知母。有大虚者，非与温补之剂，则水不能行，如金匮肾气丸，及补中益气汤是也。丹溪尝曰：吾以吐法通小便，譬如滴水之器，上窍闭则下窍无以自通，必上窍开而下窍之水出焉。气虚者，补中益气汤，先服后吐。血虚者，芎归汤，先服后吐。痰多者，二陈汤，先服后吐。气闭者，香附、木通探吐。更有瘀血而小便闭者，牛膝、桃仁为要药。《别录》云：小便不利，审是气虚，独参汤如神。由是观之，则受病之源，自非一途。若不从望闻问切，察之明，审之当，而浪投药剂，几何不以人命为戏耶！
　　　　　小便不禁

　　世俗之治小便不禁者，但知补濇而已。不知《内经》论肝、肾、膀胱之病，不指为何邪所干，则知七情六气，皆能为病也。又言手太阴虚者，为子母相关之病，则知所生、所胜、所不胜之五邪，皆足以为病也。总其大要而言，肺者主气，以下降生水，则下输膀胱者，津液藏焉，气化则能出。水泉不止者，膀胱不藏也。此两经者，实为总司。肺虚者为上虚，当补气，补中益气汤；不愈，当以黄蘗、生地、麦门冬清其热。膀胱虚者，为下虚，当濇脱，桑螵蛸、鸡(月坒)胵之类。挟寒者，家韭子丸、固脬丸、白茯苓散、菟丝子散之类。滑脱者，牡蛎丸。挟热者，白薇散或鸡肠散。更有睡则遗尿，皆责之虚，所以婴儿脬气未固，老人下元不足，多有此证。在婴儿挟热者，十居七八；在老人挟寒者，十居七八，此又不可不辨也。宜大菟丝子丸，猪脬炙研碎，煎汤送下。更须审寒热而为之活法。
　　　　　伤寒小便不通

　　已汗复下，小便不利，心烦，小柴胡汤。太阳汗后，脉浮，小便不利，微热而渴，五苓散。身黄，小便不利，腹微满者，茵陈蒿汤。小便不利，大便乍难乍易，微热，有燥屎也，承气汤。潮热，大便泄，小便不利，柴苓汤。风湿，自汗，身重，小便不利，甘草附子汤。热郁不通，田螺捣(石卜)硝，少加麝，贴脐上。寒郁不通，炒盐熨脐下。
　　　　　伤寒小便数

　　小便数，频来而短少也。太阳汗吐后，小便数，谵语，调胃承气汤。太阳自汗，四肢拘急，心烦，微恶寒，小便数，甘草干姜汤、芍药甘草汤。
　　　　薛己医案 【明　薛己】

　　　　　小便证治

　　经曰：膀胱不约为遗溺，小便不禁，常常出而不觉也。人之溲溺，赖心肾二气之所传送，盖心与小肠为表里，肾与膀胱为表里。若心肾气亏，传送失道，故有此证。治宜温暖下元，清心寡欲。又有产育不顺，致伤膀胱。若内虚寒者，秘元丹、韭子丸之类。若内虚湿热者，六味地黄丸，或加五味、杜仲、补骨脂。年老者，八味丸。产育收生不谨，损破尿胞者，参朮补胞汤，如猪羊胞煎之。窃谓肝主小便，若肝经血虚，用四物、山栀。若小便濇滞，或茎中作痛，属肝经湿热，用龙胆泻肝汤。若小便频数，或劳而益甚，属脾气虚，用补中益气汤加山药、五味。若小便无度，或淋沥不禁，乃阴挺痿痹也，用六味地黄丸。若小便濇滞，或补而益甚，乃膀胱热结也，用五淋散。其脾肺燥不能化生者，黄芩清肺饮。膀胱阴虚，阳无所生者，滋肾丸。膀胱阳虚，阴无所化者，六味丸。若阴痿思色，精不出，茎道濇痛如淋，或加减八味丸料，加车前、牛膝。若老人精竭复耗，大小便牵痛如淋，亦用前药；不应，急加附子，多有生者。　　肝火不能约制，而小便自遗或不利证，若服燥剂而频数或不利，用四物、麦门、五味、甘草。若数而黄，用四物加山茱萸、黄蘗、知母、五味、麦门。若脾虚而短少，用补中益气加山药、麦门。若阴挺痿痹而频数，用地黄丸。若热结膀胱而不利，用五苓散。若脾肺燥不能化生，用黄芩清肺饮。若膀胱阴虚，阳无以生而淋沥，用滋肾丸。若膀胱阳虚，阴无以化而淋濇，用六味丸。若转筋小便不通，或喘急欲死，不问男女孕妇急用八味丸，缓则不救。若老人阴痿思色，精不出而内败，小便道濇痛如淋，用加减八味丸料加车前、牛膝。若老人精已竭而复耗之，大小便道牵痛，愈痛愈欲便，愈便则愈痛，亦治以前药；不应，急加附子。若喘嗽吐痰，腿足冷肿，腰骨大痛，面目浮肿，太阳作痛，亦治以前药。若痛愈而小便仍濇，宜用加减八味以缓治之。
古今图书集成医部全录卷二百六十五

大小便门

　　　　医贯 【明　赵献可】

　　　　　大便不通

　　肾虚后重者，数至圊而不能便，必茎中痛，或大便不能得而小便先行而濇，或欲小便而大便反欲去而痛。独褚氏《精血论》中云：精已耗而复竭之，则大小便道牵痛，愈痛则愈便，愈便则愈痛。须以补中益气汤倍升麻送四神丸；又以八味地黄丸料加五味、吴茱萸、补骨脂、肉豆蔻，多服乃效。此等证候，以利药致损元气，肢体肿胀而毙者，不可枚举。肾既主大小便而司开阖，故大小便失职者责之肾。即此推之然，则大便不通者，独非肾乎？金匮真言论云：北方黑色，入通于肾，开窍于二阴。故肾气虚，则大小便难，宜以地黄、苁蓉、车前子、茯苓之属补其阴，利水道；少佐辛药，开腠理，致津液而润其燥。洁古云：脏腑之秘，不可一概治疗，有热秘，有冷秘，有实秘，有虚秘，有风秘，有气秘，老人与产后及发汗利小便过多，病后气血未复者，皆能成秘，禁用硝、黄、巴豆、牵牛等药。世人但知热秘，不知冷秘。冷秘者，冷气横于肠胃，凝阴固结，津液不通，胃气闭塞，其人肠内气攻，喜热恶冷。宜以八味地黄丸料大剂煎之，冷饮即愈；或局方半硫丸，碾生姜调乳香下之；或海藏已寒丸，俱效。海藏云：已寒丸虽热，得芍药、茴香润剂引而下之，阴得阳而化，故大小便自通。如遇春和之阳，冰自消矣。然不若八味丸更妙也。东垣云：肾主五液，津液盛则大便如常，若饥饱劳役，损伤胃气，及辛热厚味，而助火邪伏于血中，耗散真阴，津液亏少，故大肠结燥。又有老年气虚，津液衰少而结者，肾恶燥急食辛以润之是也。予尝法体东垣之论，不用东垣之方，如润肠丸、润燥汤、通幽散之类俱不用，惟用六味地黄丸料，煎服自愈。如热秘而又兼气虚者，以前汤内加参、芪各五钱，立愈。此因气虚不能推送，阴虚不能濡润故耳。已上治法，予尝亲试而必验，且又不犯大黄、桃仁、枳壳等破气破血之禁，可以久服永无秘结，故表而出之。或问曰：何为不用四物汤？曰：四物汤特能补血耳。此是先天津液不足，故便难。经曰：大肠主津，小肠主液。又曰：肾主五液。津液皆肾水所化，与血何干？故不用四物汤。或又问曰：如干结之甚，硝、黄亦可暂用否？曰：承气汤用硝、黄，乃为伤寒从表入里，寒变为热，热入三阴，恐肾干枯故用硝、黄，以逐去外邪，急救肾水。余独禁用者，乃是论老人、虚人及病后人，肾水原不足以致干枯，若再用硝、黄等药以下之，是虚其虚，虽取一时之快，后必愈结。再下之后，日虽铁石亦不能通矣。倘有患此者，当劝慰之。勿令性急，自取危殆。况老人后门固者寿考之征，自是常事。若以六味八味常服，永保无虞。
　　　　　小便不通并不禁论

