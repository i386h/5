<!-- { "loadSidebar": true } -->
　　《东垣十书》曰：范天騋之内，有脾胃证，时显烦躁，胸中不利，大便不通，而又为寒气怫郁，闷乱大作，火不伸故也。因其有热，服疏风丸，大便行，其病不减。恐其药少，再服七八十丸，大便复见两行，原证不瘳，增以吐逆，食不能停，痰唾稠粘涌出不止，眼黑头旋，恶心烦闷，气短促，上喘，无力以言，心神颠倒，目不敢开，如在风云中，头苦痛如裂，身重如山，四肢厥冷，不得安卧。余料前证是胃气已损，复下两次，则重虚其胃，而痰厥头痛作矣。乃用黄蘗二分酒洗，干姜三分，泽泻、白茯苓、天麻、黄芪、人参、苍朮各五分，炒神曲、白朮各一钱；麦蘖曲、半夏、橘皮各一钱五分，每服五钱，煎去渣，热服，食前一服而愈。此头痛苦甚，谓之足太阴痰厥头痛也。　　元好问记曰：予素饮酒，于九月中患脑之下项之上出小疮，后数日，脑项麻木，肿势外焮，疡医遂处五香连翘汤，至八日不下，而云不可速疗。十八日得脓出，用药或砭刺，三月乃可平，四月如故。予记医经云：凡疮见脓，九死一生。果如医言，则当有束手待毙之悔矣。乃请李明之诊，且谓膏粱之变，不当投五香，事已无及，当先用火攻之策，然后用药。以大艾炷如桃核许者，攻之至百壮，乃觉痛，次为处方云，是足太阳膀胱之经，其病逆，当反治，脉中得弦紧，按之洪大而数，又且有力，必当伏其所主，而先其所因，其始则同，其终则异，可使破积，可使溃坚。可使气和，可使必已，必先岁气，无伐天和，以时言之，可收不可汗。经与病俱禁下，法当结者散之，咸以软之。然受寒邪而禁咸，诸苦寒为君为用，甘寒为佐，酒热为因用为使，以辛温和气血，大辛以解结为臣，三辛三甘，益元气而和血脉，渗淡以导酒湿，扶持秋令以益气泻火，以入本经之药和血，且为引用，既以通经为主，用君以黄芩、黄连、黄蘗、生地黄、知母酒制之，本经羌活、独活、槁本、防风、防己、当归、连翘以解结，黄芪、人参、甘草，配诸苦寒者三之一，多则滋营气补土也。生甘草泻肾火，补下焦元气，人参、橘皮以补胃，苏木、当归尾去恶血，生地黄补血，酒制防己除膀胱留热，泽泻助秋令去酒之湿热。凡此诸药，必得桔梗为舟楫，乃不下沉。投剂之后，疽当不痛不拆，食进体健。予如言服之，投床大鼾，日出乃寤，以手扪疮，肿减七八，至疮痂都敛，十四日而已。世医用技，岂无取效者！至于治效之外，乃能历数体中不言之秘，平生所见，唯明之一人而已。此方名黄连消毒饮。
　　柏参谋，名德，字仲实，年六十一岁，壬子年二月间，患头痛不可忍，昼夜不得眠，郎中曹通甫邀予视之。其人云：近在燕京，初患头昏闷，微痛，医作伤寒解之，汗出后，痛转加；复汗解，病转加而头愈痛，遂归。每遇郡邑，召医用药，一同到今，痛甚不得安卧，恶风寒而不喜饮食。诊其六脉，弦细而微，气短而促，语言而懒。《内经》云：春气者病在头。年高气弱，清气不能上升头面，故昏闷。此病本无表邪，因发汗过多，清阳之气，愈亏损不能上荣，亦不得外固，所以头苦痛而恶风寒，气短弱而不喜食，正宜用辛温药。《内经》云：阳气者，卫外而为固也。今年高气弱，又加发汗，卫外之气愈损，故以黄芪甘温补卫实表为君；人参甘温当归辛温补血气，白芍酸寒固卫气而为臣；白朮、陈皮、炙甘草苦甘温养胃气，生发阳气，上实皮毛，肥腠理为佐；柴胡、升麻苦平，引少阳阳明之气上升，通百脉，灌溉周身者也。川芎、蔓荆子、细辛辛温体轻，浮清利空窍为使也。明年春，赴召之六盘山，曹郎中以古风见赠云；东垣李明之，蚤以能医鸣，易水得奥诀，为竭黄金籯。一灯静室穷，《内经》黄帝拊掌岐伯惊。日储月积不易售，半世岂但三折肱。所长用药有活法，旧方堆案白鱼生。得不闻李延同居且同病，一下一汗俱得明早平。乃知古人一证有一方，后世以方合证，此理殊未明。公心审是者，俗子直以异己喧谤声。先生饮恨卧黄壤，门生赖汝卓卓号中英。活人事业将与相，一旦在己权非轻。连年应召天策府，廉台草木皆欣荣。好藏漆叶青粘散，莫使樊何独擅名。
　　《丹溪心法》曰：一老妇患赤白带下年半。头眩，坐之不得，睡之则安，专治赤白带，带愈，其眩亦安。
　　一男子年七十九岁，头目昏眩而重，手足无力，吐痰口口相续，左手脉散大而缓，右手脉缓而大，不及于左，重按皆无力，饮食略减而微渴，大便三四日一行。众人皆与风药，言至春深必死。予曰：此大虚证，当以补药作大剂服之。众怒而去。予教用人参、当归身、黄芪、芍药、白朮浓煎作汤，使下连蘗丸三十粒。如此者服一年半而精力如少壮时。连蘗丸冬加干姜少许，余三时皆依本法。连蘗皆姜汁炒为细末。又以姜汁煮糊为丸。
　　《古今医统》曰：一妇人忽眩运不能动，诊其脉，两尺浮大而滑，知风痰眩运而兼火也。以半夏白朮天麻汤，下滚痰丸一百粒即愈。
　　《医学纲目》曰：一子患七年摇头，三年下血，百方无效。予思之，乃肝血液盛，外有风热乘之。肝属木，木盛而脾土为木所克，脾与肺是子母，俱为肝所胜，而血遂渍于大便，故便血不止。遂处一方，但损肝袪风而益脾，只数服而后愈。十余日血止而下白脓，遂得以安。用防风三两，瓜蒌根、黄芪蜜炒、羌活、白芍药各五钱，犀角屑、甘草各二钱半，蛇蜕炙赤、钩藤钩子、麻黄各一钱。右为末，枣肉和丸梧子大，食后薄荷汤下五七十丸。只二服。头摇即止，便血随愈。
　　馆职、学士张居易嗜酒散诞，不为名利拘束。忽发热头疼，俾翰林医官治之十日，愈甚。诸学士共议召孙。孙至，脉之曰：余人皆曰伤寒，故作此疾也。张学士好酒多痰，食所伤也。今疾非伤寒，而右手脉甚数，左手脉平和，此必伤酒食而作头痛，宜吃食药五七丸。俟之半日，进退决矣。孙遂用食药，经食，久膈渐宽，头痛遂减，再进利膈药遂获安。大凡阳邪头疼，经十日岂得不变发热而狂乱？故知非伤寒，乃食病之过也。
　　一老妇人头痛，岁久不已，因视其手足，有血络皆紫黑，遂用三棱针，尽刺出其血如墨汁者数盏。后视其受病之经，灸刺之而得全愈。即经所谓大痹为恶，及头痛久痹不去身，视其血络，尽出其血是也。
　　一男子因忧思劳苦，发作眩运，眼暗耳鸣，面赤口干，发热气喘，有汗不食。六脉洪数，用十全大补汤去桂，加生地黄、姜炒黄连、麦门冬、五味子、陈皮、酒炒黄蘗、知母而愈。
　　《薛己医案》曰：阁老梁厚斋气短有痰，小便赤濇，足跟作痛，尺脉浮大，按之则濇，此肾虚而痰饮也。用四物送六味丸，不月而康。仲景先生云：气虚有饮，用肾气丸补而逐之。诚开后学之蒙聩，济无穷之夭枉。肾气丸即六味丸也。
　　都宪孟有涯气短痰运，服辛香之剂，痰盛遗尿，两尺浮大，按之如无，余以为肾家不能纳气归源，香燥致甚耳。用八味丸料，三剂而愈。　　孙都宪形体丰厚，劳神喜怒，面带阳色，口渴吐痰，或头目眩运，或热从腹起，左三脉洪而有力，右三脉洪而无力。余谓足三阴亏损，用补中益气加麦门、五味，及加减八味丸而愈。若人少有老态，不耐寒暑，不胜劳役，四时迭病，皆因少时血气方长，而劳心亏损，或精血未满，而御女过伤，故其见证，难以悉状。此精气不足，但滋化源，其病自痊。又若饮食劳役，七情失宜，以致诸证，亦当治以前法。设或六淫所侵，而致诸证，亦因真气内虚而外邪乘袭，尤当固胃气为主。盖胃为五脏之根本，故黄蘗、知母，不宜轻用，恐复伤胃气也。大凡杂证属内因，乃形气病气俱不足，当补不当泻。伤寒虽属外因，亦宜分其表里虚实，治当审之。
　　昌平守王天成头运恶寒，形体倦怠，得食稍愈，劳而益甚，寸关脉浮大，此脾肺虚弱，用补中益气汤加蔓荆子而愈。后因劳役发热恶寒，谵语不寐，得食稍安，用补中益气汤而痊。
　　大尹祝支山因怒头运，拗内筋挛，时或寒热，日晡热甚，此肝火筋挛，气虚头运，用八珍加柴胡、山栀、牡丹皮二十余剂而愈。
　　上舍顾桐石会饮于周上舍第，问余曰：向孟有涯陈东谷俱为无嗣纳宠，已而得疾，皆头运吐痰，并用苏合香丸，惟有涯得生，何也？余曰：二证因肾虚不能纳气而为头运，不能制水而为痰涎，东谷专主攻痰行气，有涯专于益火补气故耳。后余应杭人之请，桐石房劳过度，亦患前证，或用清气化痰，愈甚。顾曰：我病是肾虚，不能纳气归源，治者不悟而殁，惜哉！
　　先兄体貌丰伟，唾痰甚多，脉洪有力，殊不耐劳，遇风头运欲仆，口舌破裂，或至赤烂，误食姜蒜少许，口疮益甚，服八味丸及补中益气加附子钱许，即愈。停药月余，诸证仍作。此命门虚火不归源也。
　　一妇人患头项俱肿，痛不可当，发热作渴，喜冷，内服清热，外敷寒凉，色黯不焮，胸中气噎，此阳气虚寒，彼泥素有痰火，不受温补，余用参、芪各五钱，姜、桂各二钱，一剂顿肿起而溃，又用大补药而愈。凡疮疽肿高痛甚，烦渴饮冷，此病气元气俱有余，宜用清热消毒散、仙方活命饮为主。若肿高痛甚，口干饮热，此病气有余，元气不足，宜用托里消毒散、参芪四补散为主。若漫肿微痛，食少体倦，此病气元气俱不足，宜用六君、补中二汤，壮其脾胃，则未成者消，已成者溃，已溃者敛矣。
　　一人脑疽，十余日面目肿闭，头焮如斗，脉洪数，烦躁饮冷，此膀胱湿热所致，用黄连消毒饮二剂，次饮槐角酒二碗，顿退。以指按下，肿则复起，此脓已成，于颈额肩颊各刺一孔，脓并出，口目始开。更以托里药加金银花、连翘三十余贴愈。
　　一人患脑疽，势剧，腑实，用黄连消毒散，不应；以金银藤二两，水二锺，煎一锺，入酒半盏服之，势去三四，再服渐退。又加黄蘗、知母、瓜蒌、当归、甘草节数剂而溃止，加黄耆、川芎、白芷、桔梗数剂愈。
　　一人脑疽，其头数多，痛不可忍，服消毒药，不应；更以金银花服之，即鼾睡觉而势去半，再数剂而消。
　　杜碧清，亦名医也。自病脑疽，疗之不愈。丹溪往视之曰：何不服防风通圣散？曰：已服数剂。丹溪曰：合以酒制之。碧清乃自悟，以为不及。
　　一人头面肿痛，服硝黄败毒之剂，愈甚。诊之脉浮数，邪在表，尚未解，用荆芥败毒散二剂，势退大半；更以葛根牛蒡子汤四剂而瘥。此凭脉发表药也。
