<!-- { "loadSidebar": true } -->
　　一老人肿痛发热，脓清作渴，脉软而濇，此血气俱虚也，欲补之。彼见作渴发热，乃服降火之剂，果作呕少食。复求治，投六君子汤四剂，呕止食进，仍用补药月余而愈。夫患者脏腑气血上下，各有虚实。况阴证似阳，阳证似阴，岂可以发热作渴，而概用寒凉之剂？常治患者正气虚，邪气实，以托里为主，消毒佐之。正气实，邪气虚，以攻毒为主，托里佐之。正气虚，邪气实，而专用攻毒，则先损胃气，宜先用仙方活命饮、托里消毒散，或用灸法。俟邪气退，正气复，更酌量治之。大抵正气夺则虚，邪气胜则实。盖邪正不并立，一胜则一负，其虚不待损而自虚矣。若发背脑疽疔毒，及患在四肢，必用灸法，拔引郁毒，以行瘀滞，尤不可专于攻毒。诊其脉而辨之，庶不有误。
　　一男子肿焮，痛甚发寒热服十宣散愈炽，诊之，脉数而实，此表里俱有邪也。以荆防败毒散，加芩，连、大黄二剂少愈，更以荆防败毒散四剂而消。大抵疮疡之证，肿焮痛甚，寒热往来，或大便秘结，小便濇赤，心神愦闷，恍惚不宁，皆邪热之实也，岂可补哉？东垣云：疮疽之发，其受之有内外之别，治之有寒温之异。受之外者，法当托里以温剂，反用寒药，则是皮毛始受之邪，引入骨髓。受之内者，法当疏利以寒剂，反用温剂托里，则是骨髓之病，上彻皮毛，表里通溃共为一疮，助邪为毒，苦楚百倍，轻则危殆，重则死矣。
　　维扬俞黄门年逾三十，冬月鬓患毒肿焮，烦躁便秘，脉实，此胆经风热壅上而然也。马氏云：疮疡之证，热壅而不利者，大黄汤下之。遂以一剂便通疮退。更以荆防败毒散二剂，再以十宣散去桂，加天花粉、金银花，数剂而愈。　　大宗伯罗公耳后发际患此焮痛，脉数，以小柴胡汤加桔梗、牛蒡子、金银花，四剂而愈。
　　赵宜人年逾七十，患鬓疽已溃，焮肿痛甚，喜冷，脉实，大便秘濇。东垣云：烦躁饮冷，身热脉大，精神昏闷者，皆脏腑之实也。遂以清凉饮一剂，肿痛悉退，更以托里消毒药三十余剂而平。若谓年高溃后，投以补剂，实实之祸不免矣。
　　《外科正宗》曰：一男人脑疽十余日，视其疮势颇甚，根连左右耳，项并肿，红赤焮热，脉浮而数，先用黄连消毒散二服，退其大势，根脚稍定；后用托里消毒散数服，不觉腐溃，但诊脉浮无力，询之患者，年过五旬，久艰嗣息，房中又有妾人，多兼思虑，劳欲太过，损伤元气故也。又疮形势大，止能起发，不能培养为脓，更用十全大补汤，加桔梗、白芷，倍人参、白朮各三钱，外用桑木灸法，早晚二次灸之；又涂紫霞膏。数日，患者头面俱肿，双目合缝，形状可畏，然后腐溃，并作脓出，月至数升，如此半月。因前药不胜其事，内加烦躁不宁，五心烦热，饮食渐少等证，此以脓水出多，气血走泄，为虚火假证之故，虽变不妨。随用圣愈汤一服，不应，又进一服加熟附子二钱，方应，前证悉退。次以人参养荣汤，加麦冬、五味、参、朮，常倍至三钱，调理月余。后至脑骨腐肉，连发片片脱下，其状狼狈不可观瞻，凡相视者，无不点头惊讶。又恐腐溃深大，补不及事，每日粥食中用人参三钱，凡餐分入同煮食之，以接补脾元，后方元气渐醒，调理四月方愈。彼后一年，反生一子，以承后嗣。
　　一男子患须疽三日，焮肿寒热，脉浮数，以荆防败毒散，一剂，表证悉退，肿痛仍作，已欲作脓；以托里消毒散，脓溃；又以益气养荣汤，加麦冬、五味，敛而愈。
　　一男子患鬓疽五日，顶高根若钱大，形色红活，此肝经湿热为患，用麻子大艾灸七壮，以栀子清肝汤二服，肿势稍止，以蟾酥饼膏贴灸上，更以柴胡清肝汤，加白芷、黄芪、天花粉，数服脓溃肿消，半月收敛。
　　一男子渴疾三年，寒热半月，自以为疟，鬓间忽生一小疮，三四日，外形如粟，疮平坚硬，色暗不泽，又兼脉洪数而无力，此水竭火旺之证也。终难溃敛，辞不敢治。复请医，视为易治，用针刺肿上，去紫血锺许，内服解毒药。次日，边旁愈肿。医者谓肿高属阳易治。彼家欢悦。又三日，腮项俱肿，口噤不食，用针又刺肿上，日加昏愦。又复请视，予曰：将死及矣。但此证未病先作渴，肾水已竭，外形如粟，里可容谷，形色紫黑，气败血衰，脉洪无力，元气内败，如此干涉，岂有不死者？彼家方信，晚矣！共二十一日而殁。
　　一男子肿焮五六日，彼欲内消，外敷凉药，内服大黄泄气等剂，随后焮肿虽退，乃生寒热，恶心干呕，肩膊牵强。诊之，脉数无力，此内虚毒气入里，凉药之过也。东垣云：疮疽之发，受之有内外之别，治之有寒温之异。受之外者，法当托里以温剂，反用寒药攻利，损伤脾胃，多致内虚，故外毒乘虚入里。受之内者，法当疏利以寒剂，反用温剂托里，初病则是骨髓之毒，误用温剂，使毒上彻皮毛，表里通溃，共为一疮，助邪为毒，苦楚百倍，轻则变重，重则死矣。前证既出寒药之过，以托里建中汤二服，呕吐全止；又以十全大补汤，加白芷数服而原疮渐起；又以人参养荣汤间服，腐溃脓稠两月余，疮口收敛。
　　一妇人患此肿硬，寒热口干，焮痛，脉洪大有力，此表里俱实也。以防风通圣散一剂，行二次，前证稍退；又一剂，大行数次，热退渴止。惟原疮肿硬，用银针点破，插入蟾酥条，内服托里消毒散渐溃脓而安。
　　一男子患此三四曰，顶高根活，且无表里之证，此肝经湿热为患，用针挑破疮顶，以蟾酥饼盖贴，内服加味逍遥散加皂角针数服，头出微脓，根肿亦消。
　　《景岳全书》曰：先君寿峰公，少壮时，颇好酒，因致酒病，自四旬之外，遂绝戒不饮，后至七旬，因除夜之乐，饮一小杯，而次早眩运不能起。先君素善吐法，有记在痰饮门。因吐去清痰，而眩运顿愈。原其所由，则一杯之酒，何遽为痰？不过以恶酒之脏，而忽被酒气，则真阴清气，为之淆乱而然。吐去痰饮，酒气可除。吐能升气，清阳可复。此非治痰而实以治乱耳，故志此以见其义。
