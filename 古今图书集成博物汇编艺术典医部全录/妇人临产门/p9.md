<!-- { "loadSidebar": true } -->
　　一妇产七日而子不下，百治不效。庞安常视之，令其家人以汤温其腰腹，自为上下拊摩，孕者觉肠胃微痛，呻吟，间生一男，其家惊喜而不知所以。庞曰：儿已出胞，但一手误执母肠不能脱，非符药所能为，吾隔腹扪儿手所在，针其虎口，痛即缩手，所以遽生，无他术也。取儿视之，右手虎口，针痕存焉。
　　一妇产累日不下，服催生药不效。庞安常曰：此必坐草太早，心下怀惧，气结而不行，非不顺也。《素问》云：恐则气下。盖恐则精神怯，怯则上焦闭，闭则气逆，逆则下焦胀，气乃不行矣。以紫苏饮一服便产。又治妇人子悬证。
　　一妇难产七日而不乳，且食甚少。滑伯仁视之，以凉粥一盂，捣枫叶煎汤调啖之，旋乳。或诘其理，滑曰：此妇食甚少，未有无谷气而生者。夫枫叶先生先落，后生后落，故以作汤饮之。
　　一妇难产三日不下，服破血行经之药俱罔效，吴茭山因制一方，以车前子为君，冬葵子为臣，白芷、枳壳为佐使，已服午产，众医异之。吴曰：本草谓催生以此为君。毛诗注云：采芣苡，以防产难是也。
　　一府判女，产不利，已敛，刘复真令取红花浓煎，扶女于凳上，以绵帛蘸汤盫之，连以浇帛上，以器盛水，又暖又淋，久而苏醒，遂生男子。盖遇严冬血冷，凝滞不行，温即产，见亦神矣哉！
　　一医宿客店，值店妇产数日不下，下体已冷，无药甚窘，以椒、橙、茱萸等煎汤，可下手，则和脐腹入门处，皆淋洗之，气温血行，遂产。
　　一妇将临月，忽然两目失明，不见灯火，头痛眩运，项腮肿满，不能转颈，诸治不瘥，反加危困。偶得消风散服之，病减七八，获安分娩；其眼吊起，人物不辨，乃以四物汤加荆芥、防风，更服眼科天门冬饮子，乙方间服，目渐稍明。大忌酒、面、煎炙、鸡、羊、鹅、鸭、豆腐、辛辣热物并房劳。此证因怀妊多居火间，衣着太暖，伏热在内，或酒面炙煿太过，以致胎热也。
　　一妇有胎四月堕下，逾旬腹肿发热，气喘脉洪盛，面赤口鼻舌青黑，陈斗嵓诊之曰：脉洪盛者胎未堕也，面赤心火盛而血干也。舌青口鼻黑，肝既绝而胎死矣。内外皆曰，胎堕久矣。复诊色脉如前，以蛇蜕煎汤，下平胃散，加芒硝、归尾一倍服之，须臾腹鸣如雷，腰腹阵痛，下一死胎，病亦寻愈。
　　《广嗣纪要》曰：师在郧阳，值郧县知县一婢临月，患口眼喎斜，腰背反张，手足挛曲，不省人事，请师治之，用黄连解毒汤加朱砂末，斡开口灌之，少定，其夜生一男；产后，病尤昏迷不省，以七珍汤与之即安。
