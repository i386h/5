<!-- { "loadSidebar": true } -->
　　一妇人饮食后，因怒忽患血崩，四肢逆冷，抽搐口噤，如发痉然，吐痰如涌，灌以二陈、柴胡、山栀、枳壳，吐出酸味，神思稍醒。药止，次日进薄粥少许，但乳胁胀痛，寒热欲呕，四肢倦怠。余以为悉属肝火炽盛，致脾气不能运化，先用六君、柴胡、山栀、钓藤钩，诸证顿退。惟四肢不遂，血崩如初，或又以为肝火未息，欲投清肝凉血之剂。余以为肝脾气血俱弱，先用补中益气汤培其脾土而血气归经，又用四物、参、朮、柴胡养肝和筋而四肢便利。
　　妇人久患血崩，肢体消瘦，饮食到口则闻腥臊，口出清液，每食少许，腹中作胀，此血枯之证，肺肝脾胃亏损之患，用八珍汤、鰞鲗骨丸兼服，两月而经行，百余剂而安。
　　一妇人血崩兼心痛三年矣，诸药不应，每痛甚，虚证悉具，面色痿黄。余曰：心主血，盖因去血过多，心无所养，以致作痛，宜用十全大补汤，参、朮倍之。三十余剂稍愈，百余剂痊愈。
　　一妇人年六十有四，久郁怒，头痛寒热，春间乳内时痛，服流气饮之类益甚，不时有血如经行；又因大惊恐，饮食不进，夜寐不宁，此因高年去血过多，至春无以生发，肝木血虚火燥，所以至晚阴旺则发。经云：肝藏魂，魂无附，故不能寐。先以逍遥散加酒炒黑龙胆草一钱，山栀一钱五分，二剂肿痛顿退，又二剂而全消；再用归脾汤加炒栀、贝母，诸证悉愈。
　　表弟方健甫内五十岁，辛丑患血崩，诸药罔效。壬寅八月，身热体痛，头运涕出，吐痰少食，众作火治，展转发热，绝粒数日。余诊之曰：脾胃久虚，过服寒药，中病未已，寒病复起。逐用八味丸料一服，翌早随索粥数匙；再服食倍，热减痛止，乃服八味丸而愈。癸卯秋，因劳役忧怒，甲辰夏，病复作，胸饱发热，脊痛腰疼，神气怫郁，或作内伤，或作中暑，崩血便血，烦渴引饮，粒米不进，昏愦时作，脉洪大，按之微弱，此无根之火，内虚寒而外假热也，以十全大补加附子一剂，随食粥三四匙，崩血渐减；日服八味丸，始得全愈。
　　一妇人性急，每怒，非太阳耳项喉齿胸乳作痛，则胸满吞酸，吐泻少食，经漏不止，此皆肝火之证。肝自病则外证见，土受克则内证作。若自病见，用四物加白朮、茯苓、柴胡、炒栀、炒龙胆；若内证作，用四君子加柴胡、芍药、神曲、吴茱萸炒过黄连。诸证渐愈，惟月经漏下不止，是血分有热，脾气尚虚，以逍遥散倍用白朮、茯苓、陈皮，又以补中益气加酒炒芍药兼服而调。
　　《证治准绳》曰：一妇人年逾四十，形色苍紫，忽病血崩，医用凉血或用止濇，俱罔效。汪石山诊之，六脉皆沉濡而缓，按之无力，曰：此气病，非血病也。当用甘温之剂健脾理胃，使胃气上腾，血循经络，则无复崩矣。遂用补中益气汤多加参、芪，兼服参苓白朮散，果愈。
　　一老妇人血崩不止，流漓不绝，满床皆血，起床不得者三月矣，腹满如孕。余作虚挟痰积污血治之，用四物四两，参、朮各一两，甘草半两以治虚；香附三两，半夏一两半，茯苓、陈皮、枳实、缩砂、延胡各一两以破痰积污血。分二十贴，每贴煎加干荷叶、侧柏叶汤，再煎服之，服尽良愈，今再不发，神效。
　　一妇人年五十以上，经断七年，忽然经行，遂成崩漏，发热腹痛，两月不瘥。余诊其脉虚细疾数，余曰：此乃阴虚所致，宜服熟附丸，后果愈。
　　王御医直夜，有一宫女血如山崩，其时暑月，药笥中只有大顺散两贴，以冷水调服，旋即奏效。以此知医者要在权变也。
