<!-- { "loadSidebar": true } -->
　　经曰：心腹冤热，溲出白液。冤者，湿热凝滞，结于五脏，自胞上而过带脉，出于大小肠之分，淋沥以下，故曰带下。赤属血，白属气。其证头昏目眩，口苦舌干，咽嗌肿燥，大便或闭或溏，小便濇，皆热证也。如赤白痢浊一般，但不痛耳。间有痛者，湿热拂郁，甚则肚腹引痛。妇人服食燥热，性行乖戾，以致肝旺脾亏而生湿热，热则流通。古人有用导水丸下之，继以淡剂渗之，或苦楝丸、大元胡索散调之。如脐腹痛者，暂以辛温开导，如大温经汤、补经固真汤、龟蘗姜栀丸是也。　　瘦人多热，脉数，外证潮烦，乃阴虚火盛也，芩蘗樗皮丸。带不止者，用地骨皮一两，生地五两，酒十盏，煎至三盏，分三次服；或白芷散、单益母丸。白带兼痛风者，二陈汤加苍、蘗、南星、牛膝、川芎；兼头风鼻涕者，苍蘗辛芎散；兼七情者，侧蘗樗皮丸。　　肥人多湿，身黄脉缓，阴户如冰或痛，白带，升阳燥湿汤、四炒固真丹。　　湿痰流下，渗入膀胱，宜二陈汤加二朮、升麻、柴胡，或苍蘗樗皮丸。如结痰白带，淋沥不已者，先以小胃丹，半饥半饱，津液下数丸，候郁积开，服芩朮芍癸九。　　通用五苓散合四物汤；或单樗白皮炒为末，酒糊丸。血虚加四物汤，气虚加参、朮、陈皮，火动加黄蘗，滑久加龙骨、赤石脂，性燥加黄连，腹痛如干姜。　　因月水淋沥不已，或崩中暴下，或产后去血过多，以致阴亏阳竭，荣气不升，经脉凝泣，卫气下陷，精气累滞于下焦，蕴积而成。白滑如涕下流，腥臭者，黄芪建中汤去桂加当归，水煎吞苦楝丸。久不止脐腹引阴冷痛者，东垣固真丸。虚中有火者，补经固真汤、大乌鸡丸常用。气虚四君子汤，血虚四物汤，有火加黄蘗，有寒加桂、附。　　始因亡血，复亡其阳，阳气虚极，带下腥臭，多悲不乐，附桂汤。腹痛阴冷者，四物汤加桂、附。常用酒煮当归丸、小乌鸡丸、螽斯丸、琥珀调经丸。　　风邪入于胞门，或中经脉，流传脏腑，若伤肝经青如泥色，伤心经赤如红津，伤肺经形如白涕，伤脾经黄如烂瓜，伤肾经黑如衄血，宜胃风汤或五积散去麻黄主之。通用单地榆散。　　室女经水初下，一时惊悸，或浴以冷水，或当风取凉，故经水止而即患带下，宜琥珀朱砂丸。　　孕妇带下，全是湿热，宜芩朮樗皮丸。　　平时阴阳过多，及产后亡血下虚，风邪乘虚入于胞络，宜暖宫丸加姜、附，吴萸，或黄芪建中汤去桂加当归，水煎吞苦楝丸。　　凡带下，或用升提，如升阳调经汤；或用收濇，如伏龙肝散、白芷散。然暂止而终不止者，盖卫司开阖而为荣血之主。脾胃为血海水液之会，卫气与胃气俱虚，则血液无所约制，故古方有用桂枝汤加附子以固卫气者，四君子汤加草果、丁香、木香以燥水健脾者；或用理中汤加陈皮、半夏，或单半夏丸用芎归煎汤下，或补中益气汤、平胃散，皆补卫厚脾，使气血自循故辙，而不专于收濇以劫夺之也。　　又有白淫一证，如白精之状，不可误作白带，过服热药。
　　　　　脉法

　　带下崩中，脉多浮动，虚迟者生，实数者重。　　肾脉浮迟，主患带浊。

　　　　薛氏医案 【明　薛己】

　　　　　论证

　　妇人带下，或因六淫七情，或因醉饱房劳，或因膏梁厚味，或服燥剂所致，脾胃亏损，阳气下陷，或湿痰下注，蕴积而成，故言带也。凡此皆当壮脾胃，升阳气为主，佐以各经见证之药。
　　　　证治准绳 【明　王肯堂】

　　　　　论证

　　妇人有白带者，乃是第一等病，令人不能产育，宜急治之。此扁鹊之过邯郸，闻贵妇人所以专为带下医也。　　带下之证有三：未嫁之女，月经初下，止而即浴之以冷水，或热而扇或当风，此室女病带下之由也。有家之妇，阴阳过多，即伤胞络，风邪乘虚而入，胞经触冷，遂使秽液与血水相连而下。产后带下，由亡血失气，伤动胞络，门开而外风袭，肌体虚而冷风入，风与热气相连，故成液而下。冷则多白，热则多赤，冷热相交则赤白俱下。
　　　　　论洁古治法

　　带下少腹冤结而痛者，先以十枣汤下之，次服苦楝丸、大元胡散调之，是先攻后补之法也，不可不知。　　结痰白带，以小胃丹，半饥半饱，津液下数丸，候郁积行，却服白朮一两，苍朮半两，红白葵花二钱半，白芍药七钱半，蒸饼为丸，空心煎四物汤下二十丸以补之。
　　　　　燥湿法

　　有湿痰而弱不禁攻者燥之。热湿宜凉燥，寒湿宜温燥。
　　　　　枯涸宜润

　　带下久而枯涸者濡之。凡大补气血，皆所以濡之，如以四物汤为末，炼蜜丸梧子大，空心米饮下三四十丸，以疗年高妇人白带，良验，皆润剂也。
　　　　　补虚法

　　凡脉微食少及久病曾经攻下者，俱作虚治，有热用凉补，无热用温补。
　　　　　酸浆草辨

　　《千金》治赤白带下用三叶酸浆草阴干为末，酒服。按此草叶细如萍，丛生，茎端有三叶，俗名布谷饭。布谷者，鸠也。盖鸠常食之，故又名鸠浆草。《衍义》悞入苦耽条，其子大如金柑，味酸可食，故亦名酸浆，非三叶也。酸浆小草布地而生叶皆三瓣，惟开黄花，其茎叶皆酸者。
　　　　　败脓所致

　　带下并肠有败脓，淋露不已，腥秽殊甚，遂至脐腹更增冷痛，此盖败脓血所致，卒无已期，治须排脓为先。白芷一两，单叶红蜀葵根二两，白芍药、白矾各半两，矾烧枯另研，余同为末，以蜡为丸如桐子大，空肚及饭前米饮下十丸，或十五丸，候脓尽仍别以补药佐之。
　　　　医方考 【明　吴昆】

　　　　　用白芷黄荆实瓦垄子论

　　白带者，胃中湿热下注而成，犹之溺注于器，而生溺底垽耳。前古名医有单用焦白芷而主者，有单用焦荆实而主者，有单用瓦垄粉而主者。盖以白芷之性香而升举，荆实之性辛而利气，瓦垄之性燥而胜湿。炒而焦之则火可以生土，土可以防水；炼而粉之则燥可以胜湿，胜湿则无以下注而白带止矣。此用三物之意也。
　　　　　用葵花论

　　凡人腰脐之间有带脉，奇经八脉之一也，回身一周，如束带焉。下焦虚损，督任有亏，则中焦气血乘虚而袭之，陷于带脉之下，气病为白，血病为赤，名曰赤白带下也。东垣曰：白葵花治白带，红葵花治赤带。赤治血燥，白治气燥，此何言哉？昆谓葵花者，朝阳之萼也，禀草木之阴，涵天地之阳，故能润燥而升阳，使营卫上行，不复陷于带脉之下而为带下也。或问带下一疾耳，此言气血陷于带脉之下为带下，前言胃中湿热下注为带下，何相悖也？余曰：妇人无病容，单下白者，责之湿热下注。妇人久病，赤白并下，责之气血下陷，多成瘵也。又曰：有言白者属寒，赤者属热，其说何如？余曰：曾见寒者固有赤带，热者益多白带，此白寒赤热之言，不足征矣。必若所言，则赤白并下者，是寒热并有耶？见道之言不如此。
　　　　　同千金白马毛散论

　　气陷于下焦则白带，血陷于下焦则赤带。以濇药止之则未尽之带留而不出，以利药下之则既损其中又伤其下，皆非治也。白马得干之刚，毛得血之余，血余可以固血，干刚可以利气，固血则赤止，利气则白愈，此用马毛之意也。龟、鳖、牡蛎外刚而内柔，离之象也。去其柔而用其刚，故可以化症，可以固气。化症则赤白之成带者无复中留，固气则营卫之行不复陷下。营不陷则无赤，卫不陷则无白矣。
　　　　广嗣纪要 【明　万全】

　　　　　带下皆身中之血

　　女子之血，谓之七损，上为乳汁，下为月经，交合浸淫之水，与夫漏浊崩中带下之物，皆身之血也。
　　　　妇人秘科 【明　万全】

　　　　　论治

　　带下之病，妇女多有之。赤者属热，兼虚兼火治之。白者属湿，兼虚兼痰治之。年久不止者，以补脾胃为主兼升提。大抵瘦人多火，肥人多痰。
　　　　　必用之药

　　赤带用四物汤加芩、连，再加升麻、丹皮主之，兼服三补丸。　　白带用加味六君子汤主之，兼服苍莎导痰丸。　　带久不止者，宜服十全大补汤去地黄加陈皮、半夏、炒干姜，更服参朮大补丸以补脾胃之虚，及服补宫丸以固下元之脱。
　　　　　白带与白淫白浊不同

　　妇人白带与白淫白浊之病，证既不同，治亦有别。盖白带时常流出，清冷稠粘，此下元虚损证也，用上带久不止之法治之，非如白浊随小解而来浑浊如泔者比也。
　　　　景岳全书 【明　张介宾】

　　　　　论证

　　凡妇人淋带虽分微甚，而实为同类，盖带其微而淋其甚者也。总由命门不固，而不固之病，其因有六：盖一以心旌之摇之也，心旌摇则命门应，命门应则失其所守，此由于不遂者也；一以多欲之滑之也，情欲无度，纵肆不节，则精道滑而命门不禁，此由于太遂者也；一以房室之逆之也，凡男女相临，迟速有异，此际权由男子而妇人情兴，多致中道而止，止则逆，逆则为浊为淋，此由于遂而不遂，乃女子之最多而最不肯言者也。以上三证，凡带浊之由乎此者十居八九，而三者之治，必得各清其源，庶可取效。然源未必清，而且旋触旋发，药饵之功，必不能与情窦争胜，此带浊之所以不易治也。此三者之外，则尚有湿热下流者，有虚寒不固者，有脾肾亏陷而不能收摄者，当各因其证而治之。
　　　　　治法

　　一心旌摇，心火不静而带下者，先当清火，宜朱砂安神丸、清心莲子饮、直指固精丸之类主之。　　一无邪火而但见心虚带下者，宜秘元煎、人参丸、心虚白浊饮、茯菟丸之类。　　一欲事过度，滑泄不固而带下者，宜秘元煎、寿脾煎、固阴煎、苓朮菟丝丸、济生固精丸、锁精丸、金锁思仙丹之类主之。　　一人事不畅，精道逆而为浊为带者，初宜六味地黄汤或威喜丸之属以利之；久不止者，宜固阴煎、苓朮菟丝丸之属以固之。　　一湿热下流而为带浊，脉必滑数，色见红赤，证有烦渴而多热者，宜保阴煎、加味逍遥散，或经验猪肚丸亦佳。若热甚兼淋而赤者，宜龙胆泻肝汤。　　一元气虚弱而带下者，宜寿脾煎、固阴煎、菟丝煎、七福饮、十全大补汤、九龙丸之属。　　一阳气虚寒，脉见微濇，色白清冷，腹痛多寒者，宜加姜、附或用家韭子丸。　　一脾肾气虚下陷而多带者，宜用寿脾煎、固阴煎、归脾汤、补中益气汤之属。
　　　　方

