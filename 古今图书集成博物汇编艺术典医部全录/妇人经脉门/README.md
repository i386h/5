<!-- { "loadSidebar": true } -->
古今图书集成医部全录卷三百八十一

妇人经脉门

　　　　黄帝素问

　　　　　上古天真论

　　岐伯曰：女子七岁，肾气盛，齿更发长。　　 【注　人之初生，先从肾始。女子七岁，肾气方盛。肾主骨，齿者骨之余，故齿更。血乃肾之液，发乃血之余，故发长也。】　　二七而天癸至，任脉通，太冲脉盛，月事以时下，故有子。　　 【注　天癸，天乙所生之癸水也。冲任二脉，并起于少腹之内胞中，循腹上行，为经血之海，女子主育胞胎。月有盈亏，故女子亦一月而经水应时下泄，亏即复生。故于初生之时，男女构精当为有子，虚则易受故也。】　　三七，肾气平均，故真牙生而长极。　　 【注　肾气足，故真牙生。其牙者，尽根牙也。】　　四七，筋骨坚，发长极，身体盛壮。　　 【注　女子四七情血极盛之时，是以筋骨坚发长极也。血气盛则充肤热肉，是以身体盛壮。】　　五七，阳明脉衰，面始焦，发始堕。　　 【注　阳明之脉荣于面，循发际，故衰则面发焦堕。】　　六七，三阳脉衰于上，面皆焦，发始白。　　【注　三阳之脉尽上于头，三阳脉衰，故面皆焦；血脉华于色，血脉衰故发白也。】　　七七，任脉虚，太冲脉衰少，天癸竭，地道不通，故形坏而无子也。　　 【注　癸水藏于肾，天癸竭，是足少阴下部之脉道不通。冲任虚，是以形衰而无子也。】　　肾者主水，受五脏六腑之精而藏之，故五脏盛乃能写。今五脏皆衰，筋骨解堕，天癸尽矣，故发鬓白，身体重，行步不正而无子耳。　　 【注　此明先天之癸水，又借后天之津液所资益也。】
　　　　　阴阳别论

　　二阳之病发心脾，有不得隐曲，女子不月，其传为风消，其传为息贲者，死不治。　　 【注　二阳者，足阳明胃经也。夫人之精血，由胃腑水谷之所资生，脾主为胃行其精液。二阳病则中焦之汁竭，无以奉心神而化赤，则血虚矣。水谷之精，脾无转输于五脏，则肾无所藏而精虚矣。男子无精，有不得为隐曲之事，在女子无血，则月事不得以时下矣。此病本于二阳而发于心脾也。精血两虚则热盛而生风，风热交炽则津液愈消竭矣。火热烁金而传为喘急息肩者死不治，盖胃乃津液之生源，肺乃津腋之化源也。】
　　　　　评热病论

　　月事不来者，胞脉闭也。胞脉者，属心而络于胞中。今气上迫肺，心气不得下通，故月事不来也。　　 【注　胞脉属心，得心气下通而为血。冲脉任脉皆起于胞中，上循背里，为经络之海，女子至胸中而下为月事。气上迫肺者，真气上逆，口苦舌干，惊则咳甚，是心气上炎而不下通，故月事不来也。】
　　　　　腹中论

　　帝曰：有病胸胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？岐伯曰：病名血枯。此得之年少时有所大脱血，若醉入房中，气竭肝伤，故月事衰少不来也。帝曰：治之奈何？复以何术？岐伯曰：以四鰞鲗骨，一藘茹，二味并合之，丸以雀卵，大如小豆，以五丸为后饭，饮以鲍鱼汁，利肠中[肠中　《素问》卷十一、《新校正》作「伤中」，宜从。]及伤肝也。　　【注　有所大脱血则伤肝，肝伤在女子则月事衰少不来矣。气生于精血，血脱则气竭矣。用鰞鲗骨四者，以布散于四肢也。血乃中焦所生。用芦茹一者，主生聚于中焦也。卵白主气，卵黄主血。丸以雀卵者，补气而补血也。】
　　　　灵枢经

　　　　　邪气脏腑病形篇

　　肾脉微濇，为不月。
　　 【注　血气皆始于肾，濇则气血不行，故为女子不月。】
　　　　金匮要略 【汉　张机】

　　　　　经水不利

　　妇人经水不利，抵当汤主之。
　　妇人经水闭不利，脏坚癖不止，中有干血，下白物，矾石丸主之。
　　　　　经水不通

　　妇人之病，因虚积冷结气，为诸经水断绝，至有历年，血寒积结胞门。寒伤经络，凝坚在上，呕吐涎唾，久成肺痈，形体损分；在中盘结，绕脐寒疝，或两胁疼痛，与脏相连，或结热中，痛在关元，脉数无疮，肌若鱼鳞，时着男子，非止女身；在下未多，经候不匀，令阴掣痛，少腹恶寒，或引腰脊，下根气街，气冲急痛，膝胫疼烦，奄忽眩冒，状如厥颠，或有忧惨，悲伤多嗔，此皆带下，非有鬼神。久则羸瘦，脉虚多寒，三十六病，千变万端。审脉阴阳，虚实紧弦，行其针药，治危得安。其虽同病，脉各异源，子当辨记，勿谓不然！　　少阴脉细，妇人则经水不通。

　　　　　热入血室

　　妇人中风七八日，续来寒热，发作有时，经水适断，此为热入血室。其血必结，故使如疟状，发作有时，小柴胡汤主之。　　妇人伤寒发热，经水适来，昼日明了，暮则讝语如见鬼状者，此为热入血室。治之无犯胃气及上二焦，必自愈。　　妇人中风，发热恶寒，经水适来，得七八日，热除脉退，身凉和，胸胁满如结胸状，讝语者，此为热入血室也。当刺期门，随其实而取之。　　阳明病，下血讝语者，此为热入血室，但头汗出，当刺期门，随其实而泻之，濈然汗出者愈。
　　　　脉经 【晋　王叔和】

　　　　　经水诸病

　　妇人尝呕吐而胃反，若常喘【一作多唾，】 其经又断，设来者必少。　　问曰：有一妇人来诊，言经水少不如前者，何也？师曰：曾更下利，若汗出小便利者可。何以故？师曰：亡其津液，故令经水少。设经下反多于前者，当所苦困，当言恐大便难，身无复汗也。　　问曰：未出门女有三病，何谓也？师曰：一病者，经水初下，阴中热，或有当风，或有扇者。二病者，或有以寒水洗之。三病者，或见丹下，惊怖得病。属带下。　　师曰：有一妇人将一女子年十五所来诊，言女年十四时，经水自下，今经反断，其母言恐布。师曰：此女为是夫人亲女非耶？若亲者，当相为说之。妇人因答言是自女耳。师曰，所以问者无他，夫人年十四时，亦以经水下，所以断，此为避年，勿怪，后当自下。　　问曰：妇人病下利而经水反断者，何也？师曰：但当止利，经自当下。勿怪！所以利不止而血断者，但下利亡津液，故经断。利止津液复，经当自下。　　妇人血下咽干而不渴，其经必断。此荣不足，本自有微寒，故不引饮。渴而引饮者，津液得通，荣卫自和，其经必复下。
　　　　　居经

　　师曰：寸口脉微而濇，微则卫气不足，濇则血气无余。卫不足，其息短，其形燥；血不足，其形逆。荣卫俱虚，言语谬误。趺阳脉浮而濇，濇则胃气虚，虚则短气咽燥而口苦，胃气濇则失液。少阴脉微而退，微则无精，迟则阴中寒，濇则血不来，此为居经，三月一来。　　问曰：妇人妊娠三月，师脉之，言此妇人非躯，今月经当下，其脉何类？何以别之？师曰：寸口脉卫浮而大，荣反而弱，浮大则气强，反弱则少血。孤阳独呼，阴不能吸，二气不停，卫降荣竭。阴为积寒，阳为聚热，阳盛不润，经络不足，阴虚阳往【一作实，】 故令少血。时发洒淅，咽燥汗出，或溲稠数，多唾涎沫，此令重虚，津液漏泄，故知非躯。蓄烦满洫 【一本作满血，】 月禀一经，三月一来，阴盛则泻，名曰居经。【谓右脉浮大左脉反弱也。】　　问曰：妇人年五十所【一本作数。】 一朝而清血二三日不止，何以治之？师曰：此妇人前绝生经水不下，今反清血，此为居经。不须治，当自止。经水下，常五日止者，五日愈。　　妇人月经一月再来者，经来其脉欲自如常而反微，不利不汗出者，其经二月必来。　　问曰：妇人有经水适下而发其汗，则郁冒不知人，何也？师曰：经水下。故为里虚，而发其汗，为表复虚。此为表里俱虚，故令郁冒也。　　师曰：脉微，血气俱虚，年少者亡血也。乳子下利为可；不者，此为居经，三月不来。　　问曰：妇人病经水断一二月而反经来，今脉反微濇，何也？师曰：此前月中若当下利，故令妨经。利止月经当自下，此非躯也。
　　　　　当断不断

　　师曰：有一妇人来，脉反得微濇，法当吐。若下利而言不，因言夫人年几何？夫人年七七四十九，经水当断，反至今不止，以故致此虚也。　　师曰：有一妇人年六十所，经水常自下，设久得病利，少腹坚满者，为难治。
　　　　　强下其经致生他病

　　妇人着坐药，强下其经，目眶为痛，足跟难以践地，心中状如悬。
　　　　　脉法

　　左手关上脉阴虚者，足厥阴经也，妇人病苦月经不利，腰腹痛。　　肝脉沉之而急，浮之亦然，女人月事不来，时亡时有，得之少时有所坠堕。　　尺脉滑，血气实，妇人经脉不利，宜服(石卜)硝煎大黄汤，下去经血，针关元泻之。
　　　　妇人良方 【宋　陈自明】

　　　　　经脉总论

　　岐伯曰：女子七岁，肾气盛，齿更发长；二七而天癸至，任脉通，太冲脉盛，月事以时下。天谓天真之气，癸谓壬癸之水，故云天癸也。然冲为血海，任主胞胎，二脉流通，经血渐盈，应时而下，常以三旬一见，以象月盈则亏也。若遇经行，最宜谨慎，否则与产后证相类。若被惊怒劳役，则血气错乱，经脉不行，多致劳瘵等疾。若逆于头面肢体之间，则重痛不宁。若怒气伤肝则头运胁痛呕血而瘰疬痈疡。若经血内渗，则窍穴淋沥无已。凡此六淫外侵而变证百出，犯时微若秋毫，成患重如山岳，可不畏哉！　　【注　血者，水谷之精气也，和调五脏，洒陈六腑，在男子则化为精，在妇人上为乳汁，下为血海。故虽心主血，肝藏血，亦皆统摄于脾，补脾和胃，血自生矣。凡经行之际，禁用苦寒辛散之药，饮食亦然。诗云：妇人和平则乐有子，和则阴阳不乖，平则气血不争。故经曰：平和之气，三旬一见。可不慎欤！】　　凡女人天癸既至，逾十年无男子合则不调，未逾十年思男子合，亦不调。不调则旧血不出，新血误行，或渍而入骨，或变而为肿，后虽合而难子，合多则精枯虚人，产众则血枯杀人。观其精血，思过半矣。　　经者，常候也，谓候其一身之阴阳愆伏，知其安危，故每月一至，太过不及，皆为不调。阳太过则先期而至，阴不及则后时而来。其有乍多乍少，断绝不行，崩漏不止，皆因阴阳衰盛所致。　　 【注　按经云，脾统血，肝藏血。此证多因恚怒伤肝郁结脾所致，当从二经为主，而参以前论治之。】
　　　　　月水不调
