<!-- { "loadSidebar": true } -->
　　月经逆行，从口鼻出，先以京墨磨汁服止之，次用当归尾、红花各三钱，水一锺半，煎八分，温服，其经即顺。【《简便方》】
　　女人月经断绝：甜瓜蔓、使君子各半两，甘草六钱为末，每酒服二钱。 【《本草》】
　　经血逆行：用鱼胶切炒，新绵烧灰，每服二钱，米饮调下即愈。 【《多能鄙事》】
　　月水不调：用阿胶一钱，蛤粉炒成珠，研末，热酒服即安。或入辰砂末半钱，方可。 【《秘韫》】
　　月经不断：用船茹一斤，净洗，河水四升半，煮取二升，分二服。 【《本草》，下同】　　又方：服地黄酒良。
　　又方：烧箕舌灰，酒服之。

　　月水不断：用羊前左脚胫骨一条，纸裹泥封，令干煅赤，入棕榈灰各等分，每服一钱，温酒服之。
　　经水不止及血崩，用黑驴屎烧存性，研末，面糊丸梧子大，每空心，黄酒下五七十丸，神效。【《医鉴》】　　又方：用白芍药、香附子、熟艾叶各一钱半，水煎服之。 【《熊氏补遗》】　　又方：用箬叶灰、蚕纸灰等分为末，每服二钱，米饮下。 【《总录》】
　　月水不断：木贼炒三钱，水一盏，煎七分，温服，日一服。 【《本草》】　　又方：败蒲扇烧灰，酒服一钱。

　　月水不断，肉色黄瘦，血竭暂止，数日复发，小劳辄剧：用桑黄即桑耳焙研，每服二钱，食前热酒下，日三服。久疾失治者，皆可服之。【《普济方》】　　又方：用槐蛾即槐耳炒黄、赤石脂各一两为末，食前热酒服一钱。 【《圣惠》】　　又方：梅叶焙棕榈皮灰，各等分为末，每服二钱，酒调下。 【《总录》】　　又方：用侧柏叶炙、芍药各等分，每三钱水酒各半煎服。 【《本草》】　　又方：用侧柏叶、木贼炒微焦，各等分为末，每服二钱，米饮下。 【《总录》】
　　月水不止，日渐黄瘦：用紫矿末每服二钱，空心白汤下。 【《本草》】　　又方：用红鸡冠花一味晒干为末，每服二钱，空心酒调下。忌鱼腥、猪肉。 【《集效方》】　　又方：牡蛎煅研，米酢捏成团，再煅研未，以米酢调艾叶末熬膏，丸梧子大，每酢汤下四五十丸。【《本草》】　　又方：用青竹茹炙为末，每服三钱，水一盏，煎服。 【《普济方》】　　又方：五灵脂炒烟尽研，每服二钱；当归两片，酒一盏，煎六分，热服，三五度取效。【《经效方》】
　　　　针灸

　　《甲乙经》曰：女子禁中痒，腹热痛，乳余疾，子门不端，少腹苦寒，阴痒及痛，经闭不通，中极主之。女子血不通，会阴主之。　　月水不通奔豚泄气，上下引腰脊痛，气穴主之。　　女子胞中痛，月水不以时休止，天枢主之。　　小腹胀满，痛引阴中，月水至则腰脊痛，胞中瘕，子门有寒，引髌髀痛，水道主之。　　女子月水不利，或暴闭塞，腹胀满癃，淫泺身热，腹中绞痛，(疒颓)疝阴肿，气冲针上入三寸，气至泻之。　　妇人少腹坚痛，月水不通，带脉主之。　　妇人漏下，若血闭不通：逆气胀，血海主之。　　血闭无子，不嗜食，曲泉主之。
　　月水不利，见血而有身则败及乳肿，临泣主之。　　女子不下月水，照海主之。
　　月水不来而多闭，心下痛，目(目巟)(目巟)不可远视，水泉主之。　　《脉经》曰：左手关后尺中阳绝者，无膀胱脉也，苦逆冷，妇人月经不调，王月则闭，刺足少阴经治阴，在足内踝下动脉，即太溪穴也。　　《千金方》曰：妇人月经不断，灸内踝下白肉际脉上，随年壮。一本是青脉上。　　妇人少腹坚痛，月水不通，刺带脉入六分，灸五壮。穴在肘肋端一寸八分。　　月闭溺赤，脊强互引反折，汗不出，刺腰俞入二寸，留十呼，灸三壮。穴在第二十一椎节下间。　　月水不通，奔泄上下引腰脊痛，刺气穴、入一寸，灸五壮。穴在四满下一寸。　　胞中恶血，月水不以时休止，腹胀肠鸣，气上冲胸，刺天枢入五分，灸五壮。穴去盲俞一寸半。　　月水不利，见血而有身则败，乳肿，刺临泣，入二分，灸三壮。穴在足小趾次趾间，去侠豁一寸半。　　女子不下月水，痹惊善悲不乐，如堕坠，汗不出，刺照海入四分，灸二壮。穴在内踝下四分。　　《李杲十书》曰：妇人月经断绝，取四满。穴在丹田旁一寸半。　　《朱震亨心法》曰：妇人月经不调，刺窍阴三分。此穴大效，须待经定为度。在足匹指间，灸三壮。　　经闭久，忽大崩，复大绝，后又大行不调者，刺丰隆六分，止血；石门五分，断经。　　妇人五旬经断后再行，或多或少，或瘀或红并下，腹中气满如胎孕，天枢、中脘、气海各五分，立愈。　　经脉不通，已有寒热，三阴交三分，立有效。如疼时，乃经脉要通也。　　《卫生宝鉴》曰：女子不月，会阴灸三壮。穴在两阴间。　　妇人月事不利，利即多，心下满，目(目巟)(目巟)不能远视，腹中痛，可灸水泉二穴五壮。穴在内踝下。　　《医学纲目》曰：妇人经脉不通，取曲池、支沟、三里、三阴交，此四穴壅塞不通则泻之，如虚耗不行则补之。　　月经不调，取中极、三阴交、肾俞、气海。　　月经断绝，取中极、三阴交、肾俞、合谷。　　妇人通经，针合谷二分，灸三壮。穴在大指食指歧骨陷中。　　月水不通，灸气冲五壮，禁针。穴在天枢下八寸动脉。　　又方：针侠溪三分，灸三壮。穴在足小指四指本节前岐骨陷中。　　又方：针会阴二寸，灸三壮。穴在肛门前前阴后，两阴间。　　月水不利，赤白带下，或身有反败，阴寒振寒，溲白，尿难痛，针行间三分，灸三壮。穴在足大指次指岐骨间。因产恶露不止，遂成疝瘕，或月事不调，血结成块，拘挛腹疝，月水不下，乳余疾绝，子阴痒，子门不端，小腹苦寒，贲豚抢心，饥不能食，腹胀，经闭不通，小便不利，及失精恍惚，尸厥烦痛，针中极一寸二分，日灸三七壮至三百壮止。穴在脐下四寸。月水不调，崩中带下，针阴交八分，日灸三七壮至七百壮止。穴在脐下一寸。
　　　　医案

　　《史记》仓公传曰：济北王侍者韩女，病腰背痛，寒热。众医皆以为寒热也。臣意诊脉曰：内寒，月事不下也，即窜以药，旋下病已。病得之欲男子而不可得也。所以知韩女之病者，诊其脉时，切之肾脉也，濇而不属。濇而不属者，其来难坚，故曰：月事不下。肝脉弦出左口，故曰欲男子不可得也。盖男子以精为主，妇人以血为主。男子精盛则思室，女子月盛则怀胎。夫肝，摄血者也。厥阴弦出寸部，又上鱼际，则阴血盛可知也。
　　《元史》曰：裴泽之妻病寒热，月事不至者数年，已喘嗽矣，医者率以蛤蚧、桂、附之药投之。李杲曰：不然。夫入病阴为阳所搏，温剂太过，故无益而反害，投以寒血之药则经行矣。已而果然。
　　《儒门事亲》曰：一妇月事不行，寒热往来，口干颊赤，喜饮，旦暮间咳一二声。诸医皆云经血不行，宜蝱虫、水蛭、干漆、硇砂、芫青、红娘子、没药、血竭之类。惟戴人不然，曰：古方中虽有此法，奈病人服之，必腹脐发痛，饮食不进。乃命止药，饮食稍进。《内经》曰：二阳之病发心脾。心受之则血不流，故女子不月。既心受积热，宜抑火升水，流湿润燥，开胃进食，乃涌出痰一二升，下泄水五六行。湿水上下皆去，血气自行，月事不为水湿所隔，自依期而至矣。亦不用蝱虫、水蛭有毒之药，如用之，则月经纵来，小溲反闭，他证生矣。凡精血不足，当补之以食，大忌有毒之药偏胜而致夭枉。
　　一妇年三十四岁，经水不行，寒热往来，面色痿黄，唇焦颊赤，时咳三两声，同者所服之药，黑神散、乌金丸、四物汤、烧肝散、鳖甲散、建中汤、宁肺散，针艾百千，病转剧。家人意倦，不欲求治。戴人悯之，先涌痰五六升，午前涌毕，午后进食，余证悉除。后三日，复轻涌之，又去痰一二升，食益进。不数日，又下通经散，泻讫一二升，后数日去死皮数重，小者如麸片，大者如苇膜。不一月，经水行，神气大安矣。
　　一妇人年二十余岁，病经闭不行，寒热往来，咳嗽潮热，庸医禁切，无物可食。一日，当暑出门，忽见卖凉粉者，以冰水和饮，大为一食，顿觉神清骨健，数月，经水自下。
　　《丹溪心法》曰：一妇人久疟，食少经闭。两手无脉，每日与三花神佑丸十余粒，津咽之，月余食进脉出，又半月遂愈，又一月经行。
　　《医学纲目》曰：一妇人三十岁，每因浴后，必用冷水淋通身，又尝大惊，遂患经来时必先少腹大痛，口吐涎水，然后经行，行后又吐水二日，其痛直至六七日经水止时方住，百药不效。予诊其脉，寸滑大而弦，关尺皆弦大而急，尺小于关，关小于寸，所谓前大后小也。遂用香附三两，半夏二两，茯苓、黄芩各一两半，枳实、延胡、丹皮、人参、当归、白朮、桃仁各一两，黄连七钱，川楝、远志、甘草各半两，桂三钱，茱萸一钱半，分十五贴，水煎，入生姜汁两蚬壳，热服，后用热汤洗浴，得微汗乃已。忌当风坐卧、手足见水并吃生冷。服三十贴全愈。半年后，又因惊忧，前病复举，腰腹时痛，小便淋痛，心惕惕跳惊悸，予意其表已解，病独在里，先与灸少冲、劳宫、昆仑、三阴交四穴，止悸定痛；次用桃仁承气大下之；下后用香附三两，蓬朮、当归各一两半，三棱、延胡索、肉桂、大黄、青皮俱酢制、青木香、茴香、滑石、木通，桃仁各一两，乌药、甘草、砂仁、槟榔、苦楝肉各半两，木香、吴茱萸各二钱，分作二十贴，入新取牛膝湿者二钱，生姜五片，用荷叶汤煎服，服讫渐安。
　　陈氏妇二十余岁，形肥痞塞不食，每日卧至未牌，吃一盏薄粥，吃粥后必吐水半碗仍复卧，经不通三月矣。前番曾暗通，黑色。脉之，辰时寸关滑而有力，午后关滑寸不滑；询之，因乘怒饮食而然。遂以白朮一两半，厚朴、黄连、枳实各一两，半夏、茯苓、陈皮，山楂、人参、滑石各八钱，砂仁、香附、桃仁各半两，红花二钱，分作十贴，每日服一贴，各入姜汁二蚬壳；间三日，以神佑丸、神秘沉香丸微下之，至十二日吐止、食渐进；四十日平复如故。
