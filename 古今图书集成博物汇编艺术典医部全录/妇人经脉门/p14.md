<!-- { "loadSidebar": true } -->
　　《薛己医案》曰：一少妇耳下患肿，素勤苦，发热口干，月水每过期而至，且少。一老媪以为经闭，用水蛭之类通之，以致愈虚而毙。夫月水之为物，乃手太阳手少阴二经主之，此二经相为表里，主上为乳汁，下为月水，为经络之余气。苟外无六淫所侵，内无七情所伤，脾胃之气壮，则冲任之气盛，故为月水，适时而至。然而面色痿黄，四肢消瘦，发热口干，月水过期且少，乃阴血不足也。非有余瘀闭之证，宜以滋养血气之剂，徐而培之，则经气盛而经水自依时而下。一妇人经候过期，发热倦怠，或用四物、黄连之类，反两月一度，且少而成块；又用峻药通之，两目如帛所蔽。予诊之曰：脾为诸阴之首，目为血脉之宗，此脾伤五脏皆为失所，不能归于目矣。遂用补中益气、济生归脾二汤，专主脾胃，年余寻愈。
　　一妇人发热口干，月经不调，两腿无力；或用袪风渗湿之剂，腿痛体倦，二膝浮肿，经事不通。余作足三阴经血虚火燥，名鹤膝风。用六味、八味二丸兼服两月，形体渐健，饮食渐进，膝肿渐消，半载而痊。
　　一妇人月事未期而至，发热自汗，或用清热止汗之剂，作渴头眩，手掉身麻。余曰：此肝经血虚火动，火为阳，阳盛则生风，用柴胡、炒芩、连、山栀、归、芍、生地、丹皮各一钱，参、芪、苓、朮各一钱五分，川芎七分，甘草五分。二剂汗止；用补中益气汤而愈。
　　一妇人经行劳役，忽然昏愦，面赤吐痰。余曰：此乃去血过多。阳无所附故耳。急饮童便碗许，神思渐爽；更用参、芪各五钱，芎、归各三钱，元参、柴胡、山栀、炙甘草各一钱，一剂；又用逍遥散加五味、麦门二剂，如此月余渐愈。但体倦面黄，又以十全大补加五味、麦冬治之而愈。若投以发散之剂，祸在反掌，慎之！
　　一妇人素勤苦，冬初患咳嗽发热，久而吐血盗汗，经水两三月一至，遍身作痛，或用化痰降火药，口噤筋挛，此血虚而药益损耳。用加减八味丸及补中益气，加麦门、五味、山药治之，年余而愈。
　　一妇人性沉多虑，月经不行，胸满少食，或作胀，或吞酸，余以为中气虚寒，用补中益气加砂仁、香附、煨姜二剂，胸膈和而饮食进。更以六君加芎、归、贝母、桔梗、生姜、大枣数剂，脾胃健而经自调矣。
　　一妇人素有胃火，或用清胃散而安，后因劳役，躁渴内热，肌肉消瘦，月经不行，余谓此胃火消烁阴血，用逍遥散加丹皮、炒栀以清胃热，用八珍汤如茯苓、远志以养脾血，而经自行。
　　一妇人久患疟，形体怯弱，内热晡热，自汗盗汗，饮食少思，月事不行，或用通经丸，虚证悉具。余曰：此因虚而致疟，因疟以闭经也。用补中益气及六味地黄丸各百余剂，疟愈而经自行。
　　一妇人生七胎矣，月经不调，两足发热，年余而身亦热，劳则足酸痛；又年余，唇肿裂痛；又半年，唇裂见血，形体瘦倦，饮食无味，月水不通，唇下肿如黑枣，或用通经丸等药而死。
　　儒者钱思习子室，年三十余无嗣，月经淋沥无期，夫妇异处几年矣。思习欲为娶妾，以谋诸余。余意此郁怒伤肝脾，虚火功而血不归经，乃肝不能藏，脾不能摄也。当清肝火补脾气，遂与加味归脾、逍遥二药四剂，送至其家，仍告其姑曰：服此病自愈而当受胎，妾可无娶也。病果愈，次年生子。
　　一妇人性急，每怒非太阳耳项喉齿胸乳作痛，则胸满吞酸，吐泻少食，经行不止，此皆肝火之证，肝自病则外证见，土受克则内证作，余先以四物加白朮、茯苓、柴胡、炒栀、炒龙胆，清肝养血，次用四君加柴胡、芍药、神曲、吴茱萸、炒黄连以培土制肝，渐愈。惟月经不止，是血分有热，脾气尚虚，以逍遥散倍用白朮、茯苓、陈皮，又以补中益气加酒炒芍药兼服而安。
　　一妇人多怒，经行旬余方止，后淋沥无期，肌体倦瘦，口干内热，盗汗如洗，日晡热甚，皆由肝脾亏损，无以生发元气，用参、芪、归、朮、茯神、远志、枣仁、麦门、五味、丹皮、龙眼肉、炙甘草、柴胡、升麻治之，获痊。此证先因怒动肝火，血热妄行，后乃脾气下陷，不能摄血归源，故用前药。若胃热亡津液而经不行，宜清胃。若心火亢甚者，宜清心。若服燥药过多者，宜养血。若病久气血衰，宜健脾胃。
　　一妇人怀抱不舒，腹胀少寐，饮食素少，痰涎上涌，月经频数。余曰：脾统血而主涎。此郁闷伤脾，不能摄血归源耳。用补中益气、济生归脾而愈。
　　一室女年十七，疬久不愈，天癸未通，发热咳嗽，饮食少思，欲用通经丸。余曰：此盖因禀气不足，阴血未充故耳，但养气血，益津液，其经自行。彼惑于速效，仍用之。余曰：非其治也。此乃慓悍之剂，大助阳火，阴血得之则妄行，脾胃得之则愈虚。后果经血妄行，饮食愈少，遂致不救。
　　一妇人面黄或赤，时觉腰间或脐下作痛，四肢困倦，烦热不安，其经若行，先发寒热，两肋如束，其血如崩。此脾胃虚损，元气下陷，与相火湿热所致。用补中益气汤加防风、芍药、炒黑黄蘗，间以归脾汤调其化源，血自归经矣。
　　一妇人经行腹痛，食则呕吐，肢体倦怠，发热作渴，此乃素禀气血不足，用八珍汤二十余剂而愈。后生子二年而经不行，前证仍作，服八珍汤、逍遥散百余剂方愈。
　　一妇人年五十，内热晡热，经水两三月一至，此血虚有热，用逍遥散加山茱萸治之而愈。后有痰作渴，或小便不调，或头运白带，用六味丸而安。
　　一妇人晡热。肢体瘦倦，食少无味，月经不行，或鼻衄或血崩半载矣。或用顺气饮子清热止血等剂，不应，更加寒热，且时欲呕。余以为郁怒亏损脾胃，虚火错经妄行而然耳。遂朝用补中益气汤，夕用六味地黄丸各数剂，半载而痊。
　　一妇人性素沉静，晡热内热，月经不调，后每一二月或齿缝或舌下或咽间出血碗许，如此年余，服清热凉血调理之药益甚，问治于予。予谓肝脾气郁，血热上行，先用加味归脾汤，后用加味逍遥散，摄血归源而经自调，前证顿愈。一室女久患寒热，月经不调，先以小柴胡加生地治之少愈，更以生地黄丸而痊。
　　一妇人因怒，寒热头疼，讝言妄语，至夜益甚，月经暴至，此怒动肝火，用加味逍遥散加生地黄治之，神思顿清。但食少体倦，月经未已，盖脾统血，此脾气虚不能摄血，用补中益气汤而痊。
　　《证治准绳》曰：一妇人瘦小，年二十余，经水紫色，或前或后，临行腹痛，恶寒喜热，或时感寒，腹亦作痛，脉皆细濡近滑，两尺重按，略洪而滑，此血热也。或谓：恶寒如此，何谓为热？曰：热极似寒也。遂用酒煮黄连四两，香附、归身尾各二两，五灵脂一两，为末粥丸，空服吞之而愈。
　　一妇年二十一岁，六月经行，腹痛如割，难忍求死，脉得细软而駃，尺则沉弱而近駃。汪曰：细软属湿，数则为热，尺沉属郁滞也。以酒煮黄连半斤，炒香附六两，五灵脂半炒半生三两，归身尾二两为末粥丸，空心汤下三四钱，服至五六料。越九年，得一子。又越四年，经行两月不断，腹中微痛，又服前丸而愈。续后经行六七日，经止则流清水，腹中微痛，又服前丸而痛亦止。又经住只有七八日，若至行时，或大行五六日，续则适来适断，或微红或淡红，行后常流清水，小腹大痛渐连遍身，胸背腰腿骨里皆痛，自巳至酉乃止，痛则遍身，令热汗大出，汗止痛减，尚能饮食，自始痛至今历十五年。前药屡服屡效，今罔效者，何也？汪复诊之，脉皆洪滑无力，幸其尚有精神。汪曰：此非旧日比矣，旧乃郁热今则虚寒。东垣曰：始为热中，终为寒中。是也。经曰：脉至而从，按之不鼓，乃阴盛格阳，当作寒治。且始病时而形敛小，今则形肥大矣。医书曰：瘦人血热，肥人气虚。岂可同一治耶？所可虑者，汗大泄而脉不为汗衰，血大崩而脉不为血减耳。其痛日重夜轻，如由阳虚不能健运，故亦凝滞而作痛。以证参脉，宜用助阳。若得脉减痛轻，方为佳兆。遂投参、芪、归、朮大剂，如桂、附一站。来早再诊，证脉稍宁。服至二三十贴，时当二月至五月，病且愈。盖病有始终寒热之异，药有前后用舍不同，形有肥瘦壮少不等，岂可以一方而通治哉？
　　吴筊山治一妇人经血过多，五心烦热，日晡潮热，诸药不效，以四物加胡黄连三服而愈。
　　汪石山治一妇经行，必泻三日，然后行，诊其脉皆濡弱，此脾虚也。脾属血属湿。经水将动，脾血先已流注血海，然后下流为经。脾血既亏，则虚而不能运行其湿。令作参苓白朮散，每服二钱，一日，米饮调下二三次，月余经行不泻矣。
　　一妇年逾四十，形长色脆，病经不调，右脉浮软而大，左脉虚软而小近驶，常时经前作泄。今年四月感风咳嗽，用汤洗浴，汗多，因泻一月；六月复因洗浴发疟六七次，疟虽止而神思不爽；至八月尽而经水过多，白带时下，泄泻，遂觉右脚疼痛，旧曾闪肭脚跟，今则假此延痛，臀腿腰胁尻骨颈项右边筋皆掣痛，或咳嗽一声则腰眼痛如锥札，日轻夜重，叫号不已，幸痛稍止，饮食如常。今详月水过多，白带时下，日轻夜重，泻泄无时，亦属下多亡阴，宜作血虚论治，服四物止痛之剂益甚。九月，汪复诊视，始悟此病乃合仲景所谓阳生则阴长之法矣。夫经水多，白带下，常泄泻，皆由阳虚陷下而然，命曰阳脱是也。日轻夜重，盖日阳旺而得健运之职，故血亦无凝滞之患而日故轻也；夜则阴旺而阳不得其任，失其健运之常，血亦随滞，故夜重也。遂以参、朮助阳之药，煎服五七贴痛减。此亦病证之变，治法殊常，故记之。
