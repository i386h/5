<!-- { "loadSidebar": true } -->
　　妇人月水不调，由风邪乘虚客于胞中，而伤冲任之脉，损手太阳少阴之经。盖冲任之脉，皆起于胞中，为经络之海，与手太阳小肠、手少阴心经为表里，上为乳汁，下为月水。然月水乃经络之余、苟能调摄得宜，则经应以时矣。　　 【注　窃谓心脾平和，则经候如常。苟或七情内伤，六淫外侵，饮食失节，起居失宜，脾胃虚损，心火妄动，则月经不调矣。又丹溪云：先期而至者，血热也；后期而至者，血虚也。愚谓先期而至者，有因脾经血燥，有因脾经郁火，有因肝经怒火，有因血分有热，有因劳役火动；过期而至者，有因脾经血虚，有因肝经少血，有因气虚血弱。主治之法，脾经血燥者，加味逍遥散；脾经郁火者，归脾汤；肝经怒火者，加味小柴胡汤；血分有热者，加味四物汤，劳役火动者，补中益气汤；脾经血虚者，人参养荣汤；肝经血少者，六味地黄丸；气虚血弱者，八珍汤。盖血生于脾土，故云脾统血。凡血病当用苦甘之剂，以助阳气而生阴血也。】
　　　　　月经不通

　　妇人月经不通，或因醉饱入房，或因劳役过度，或因吐血失血，伤损肝脾，但滋其化源，其经自通。若小便不利，苦头眩痛，腰背作痛，足寒时痛，久而血结于内，变为症瘕。若血水相并，脾胃虚弱，壅滞不通，变为水肿。若脾气衰弱，不能制水，水渍肌肉，变为肿满，当益其津液，大补脾胃，方可保生。　　 【注　经水者，阴血也，属冲任二脉，上为乳汁，下为月水。其为患有因脾虚而不能生血者，有因脾郁而血不行者。有因胃火而血消烁者，有因脾胃损而血少者，有因劳伤心而血少者，有因怒伤肝而血少者，有因肾水不能生肝而血少者，有因肺气虚不能行血者。治疗之法，若脾虚而不行者，调而补之；脾郁而不行者，解而补之；胃火而不行者，清而补之；脾胃损而不行者，温而补之；劳伤心血而不行者，逸而补之；怒伤肝而不行者，和而补之；肺气虚而不行者，补脾胃；肾虚而不行者，补脾肺。经云：损其肺者益其气，损其心者调其荣卫，损其脾者调其饮食适其寒温，损其肝者缓其中，损其肾者益其精。皆当审而治之。】　　初虞世云：女子十四天癸至，任脉通，月事以时下，是有子。天癸者，物之自然。月者以月至，经者有常也。其来过与不及，皆谓之病。若荣血亏损，不能滋养百骸，则发落面黄，羸瘦燥热，燥气盛则金受邪，金受邪则为咳为嗽为肺痈为肺痿必矣。但助胃壮气，则荣血生而经自行。须慎饮食，调七倩，保神气，庶可得生。若暴怒气逆，经闭不行，当用行气破血之剂。　　【注　按刘宗厚云：荣者水谷之精，和调于五脏，洒陈于六腑，乃能入于脉也。源源而来，生化于脾，总统于心，藏受于肝，宣布于肺，施泄于肾，灌溉一身。若阴气一伤，变证百出也。】　　夫冲任之脉，起于胞内，为经脉之海，手太阳小肠、手少阴心二经为表里，女子十四而天癸至，肾气全盛，冲任流通，经血既盈，应时而下，否则不通也。　　 【注　前证若禀阴血不足，用四物、参、苓；怒伤肝血，用加味逍遥散；郁结伤脾，用加味归脾汤；肝火怫郁，用加味小柴胡汤；胃经积热，加味清胃散。】　　寇宗奭曰：夫人之生。以气血为本。人之病，未有不先伤其气血者。若室女童男，积想在心，思虑过度，多致劳伤。男子则神色消散，女子则月水先闭。盖忧愁思虑则伤心而血逆竭，神色先散，月水先闭。且心病则不能养脾，故不嗜食；脾虚则金亏，故发嗽；肾水绝则木气不荣而四肢干痿，故多怒鬓发焦，筋骨痿。若五脏传遍则死。自能改心易志，用药扶持，庶可保生。切不可用青蒿、蝱虫等凉血行血，宜用柏子仁丸、泽兰汤益阴血制虚火之剂。　　【注　按经云：五谷入于胃，其糟粕津液宗气分为三隧，故宗气积于胸中，出于喉咙，以贯心肺而行呼吸。荣气者，泌其津液，注之于脉，化以为血，以荣四末，内养五脏六腑。若服苦寒之剂，伤胃必致不起。】
　　　　　月水不利

　　妇人月水不利者，由劳伤气血，体虚而风冷客于胞内，伤于冲任之脉故也。若寸脉弦，关脉沉，是肝病也，兼主腹痛，孔窍生疮。尺脉滑，血气实，经络不利，或尺脉绝不至，兼主小腹引腰痛，气攻胸膈也。　　【注　前证属肝胆二经，盖肝胆相为表里，多因恚怒所伤。若本经风热用补肝散，血虚用四物加酸枣仁。若肾水不足用六味丸。】
　　　　　行经腹痛

　　妇人经来腹痛，由风冷客于胞络冲任，或伤手太阳少阴经，用温经汤、桂枝桃仁汤。若忧思气郁而血滞，用桂枝桃仁汤、地黄通经丸。若血结而成块，用万病丸。　　【注　前证若风寒伤脾者，六君加炮姜；思虑伤血者，四物加参、朮；思虑伤气者，归脾加柴、栀；郁怒伤血者，归脾逍遥兼服。若肝经怒气，甩加味逍遥散。若肝经血虚，用四物、参、朮、柴胡、牡丹皮。若肝经血热，用四物、牡丹皮。若肝肾虚火，用六味地黄丸。若肝脾血虚，用八珍加牡丹皮。若肝脾郁怒，用加味归脾汤。若气虚血弱，用补中益气汤。若脾不能摄血，用六君子加川芎、当归。若肝虚不能藏血，用补肝散。】
　　　　　月水不断

　　妇人月水不断，淋沥腹痛，或因劳损气血而伤冲任，或因经行而合阴阳，以致外邪客于胞内、滞于血海故也。但调养元气而病邪自愈，若攻其邪则元气反伤矣。　　【注　前证若郁结伤脾，用归脾汤；恚怒伤肝，逍遥散；肝火妄动，加味四物汤；脾气虚弱，六君子汤；元气下陷，补中益气汤；热伤元气，前汤加五味、麦冬、炒黑黄蘗。】
　　　　　天癸过期

　　许学士云：妇人经脉过期不及，腰腹疼病，成七七数尽而月经下者，宜用当归散治之。　　【注　前证若肝肾虚热，用当归散；肝血虚热，四物加柴、栀、丹皮；肝火内动，小柴胡加山栀、丹皮；肝火血燥，加味逍遥散；脾经郁火，加味归脾汤；肝脾郁火，归脾、逍遥兼服；肝肾亏损，归脾、六味兼服。】
　　　　　血枯

　　腹中论曰：有病胸胁支满，妨于食，病至则先闻腥臊臭，出清液，四肢惰，目眩，时时前后血，病名曰血枯。此年少时因大脱血，或醉而入房，亏损肾肝。盖肝藏血，受天一之气以为滋荣，其经上贯膈，布胁肋。若脱血失精，肝气已伤，肝血枯涸不荣而胸胁满，妨于食则肝病传脾而闻腥臊臭，出清液。若以肝病而肺乘之，则唾血，四肢惰，目眩，时时前后血出，皆肝病血伤之证也。　　【注　前证若饮食起居失宜，而脾胃虚损，当滋化源而佐以鰞鲗丸等药。若因脾土虚寒而不能生血，宜补命门火。若服燥药，郁火内作而津液消烁，宜清热养血。若脾胃亏损而气血虚，宜补中益气。若胃热消中而血液耗损，宜清脾胃之火。若大便秘濇，小便清利而经不行，宜清胞络之火。若劳伤心火，血涸而经不行，宜补心养血。】
　　　　　热入血室

　　妇人伤寒伤风发热，经水适来，昼则安静，暮则讝语，有如疟状，此为热入血室，治者无犯胃气及上二焦，宜服小柴胡汤。若脉迟身凉，当剌期门穴，下针病人五吸，停针良久，徐徐出针。凡针期门穴，必泻勿补，肥人二寸，瘦人寸半也。　　【注　前证若因劳役，或怒气发热，适遇经行而患前证者，亦用小柴胡加生地黄治之。血虚用四物加柴胡。若病既愈而热未已，或元气素弱，并用补中益气汤。脾气素郁，用济生归脾汤。血气素虚，用十全大补汤。】
　　　　河间六书 【金　刘完素】

　　　　　月水不调论治

　　妇人月水，一月一来如期，谓之月信。其不来则风热伤于经血，故血在内不通；或内受邪热，脾胃虚损，不能饮食，食既不充，荣卫凝濇，肌肤黄燥，面不光泽；或大肠虚变为下痢，流入关元，致绝子嗣。　　童幼天癸未行，皆属少阴；天癸既行，皆从厥阴论之；天癸已绝，乃属太阴经也。　　妇人气充经脉，月事频并，脐下痛，宜芍药六合扬。【一本是气冲。】 若经水过多，别无余证，四物内加黄苓、白朮各一两。若经事欲行，脐腹绞痛，宜服八物汤。若经水暴多，四物四两，加黄芩一两。若经水如黑豆水，四物加黄连、黄芩各一两。若妇人经水少而血色和者，四物四两，如熟地、当归各一两。
　　　　　血枯经闭

　　年少醉入房室，气竭肝伤，故经衰少不来。肝伤则血涸，脾胃相传，大脱其血，目眩心烦，故月事不来也，乌鱼骨圆主之。
　　　　　经水适来适断

　　妇人经水，通来适断，往来寒热，先服小柴胡以去其寒热，后以四物汤调治之。如寒热不退，勿服四物，是谓变证，表邪犹存，不能效也。
　　　　明理论 【金　成无己】

　　　　　热入血室

