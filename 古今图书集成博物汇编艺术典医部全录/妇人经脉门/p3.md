<!-- { "loadSidebar": true } -->
　　伤寒热入血室，何以明之？室者，屋室也，谓可以停止之处。人身之血室者，荣血停止之所，经脉留会之处，即冲脉是也。冲脉者，奇经八脉之一脉也，起于肾下，出于气冲，并足阳明经夹脐上行至胸中而散，为十二经脉之海。王冰曰：冲为血海。言诸经之血朝会于此，男子则运行生精，女子则上为乳汁，下为月水。《内经》曰：任脉通，冲脉盛，月事以时下者是也。王冰曰：阴静海满而去血，谓冲脉盛为海满也。即是观之，冲是血室，可以知矣。伤寒之邪，妇人则随经而入，男子由阳明而传，以冲之脉与少阴之络起于肾，女子感邪，太阳随经便得而入冲之经并足阳明，男子阳明内热，方得而入也。冲之得热，血必妄行，在男子则下血讝语，在妇人则月水适来。阳明病下血讝语，此为热入血室者，斯盖并言男子，不止为妇人而言也。妇人伤寒，经水适来与经水适断者，皆以经气所虚，宫室不闭，邪得乘虚而入。《针经》有言曰：邪气不得其虚，不能独伤人者是矣。妇人热入血室，有须治而愈者，有不须治而愈者，又各不同也。妇人中风，发热恶寒，经水适来，得之七八日，热除而脉迟，身凉和，胸胁下满如结胸状，讝语者，此为热入血室，当刺期门，随其实而泻之；与其妇人中风七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。二者是须治而愈者也。妇人伤寒发热，经水适来，昼则明了，暮则讝语，如见鬼状者，此为热入血室，无犯胃气及上二焦，必自愈，是不须治而愈者也。讝语为病邪之甚者，何不须治而愈耶？且胸胁满如结胸，讝语，是邪气留结于胸胁而不去者，必剌期门，随其实而泻之。寒热如疟发作有时者，是血结而不行，须小柴胡汤散之。二者既有留邪，必须治之可也。若发热经水适来，昼日明了，暮则讝语，此则经水既来，以里无留邪，但不妄犯，热随血散必自愈。经曰：血自下，下者愈。故无犯胃气及上二焦，必自愈。所谓妄犯者，谓恐以讝语为阳明内实，攻之犯其胃气也；此无胸胁之邪，恐刺期门，犯其中焦也；此无血结，恐与小柴胡汤，犯其上焦也。小柴胡汤解散则动卫气，卫出上焦，动卫气是犯上焦也。刺期门则动荣气，荣出中焦，动荣气是犯中焦也。《脉经》有曰：无犯肾气及上二焦，岂谓药不谓针耶？
　　　　儒门事亲 【元　张从政】

　　　　　月事沉滞

　　夫妇人月事沉滞，数月不行，肌肉不减，《内经》曰：此名为瘕为沉也。沉者，月事沉滞不行也，急宜服桃仁承气汤加当归，大作剂料服，不过三服立愈。后用四物汤补之，更可用《宣明方》槟榔丸。
　　　　　经血暴下

　　夫妇人年及五十以上，经血暴下者，妇人经血，终于七七之数，数外暴下，《内经》曰：火主暴速，亦因暴喜暴怒忧结惊恐之致然也，慎不可作冷病治之。如下峻热之药则死。止可用黄连解毒汤以清于上，更用莲壳灰、棕毛以渗于下，然后用四物汤加延胡索散，凉血和经之药是也。
　　　　　月事不来

　　夫妇人有月事不来者，室女亦然。《内经》曰：月事不来者，是胞脉闭也。胞脉者属火而络于脬中，令气上迫肺，心气不得下通，故月事不来也。可用茶调散吐之；吐讫，可用玉烛散、当归散或三和汤、桂苓白朮散、柴胡饮子，量虚实选而用之。降心火，益肾水，开胃进食，分阴阳，利水道之药是也。慎勿服峻热之药。若服之，则变成肺痿骨蒸潮热，咳嗽咯脓，呕血而喘，小便濇滞，寝汗不已，渐至形瘦脉大。虽遇良医，亦成不救。
　　　　东垣十书 【元　李杲】

　　　　　经闭有三

　　阴阳别论云：二阳之病发心脾，有不得隐曲，女子不月，其传为风消，为息贲者，死不治。妇人脾胃久虚，或形羸气血俱衰，而致经水断绝不行；或病中消胃热，善食渐瘦，津液不生。夫经者，血脉津液所化，津液既绝，为热所烁，肌肉消瘦，时见燥渴，血海枯竭，病名曰血枯经绝，宜泻胃之燥热，补益气血，经自行矣。此证或经适行而有子，子不安为胎病者有矣，或心包脉洪数，躁作时见，大便秘濇，小便虽清不利，而经水闭绝不行，此乃血海干枯，宜调血脉，除包络中火邪而经自行矣。《内经》所谓小肠移热于大肠，为症瘕，为沉。脉濇不利，则月事沉滞而不利，故云为症瘕为沉也。或因劳心、心火上行，月事不来，安心和血泻火，经自行矣。故《内经》云：月事不来者，胞脉闭也。胞脉者属心而络于胞中，今气上迫肺，心气不得下，故月事不来也。
　　　　　闭属少阳
　　凡妇人女子之病，经水适断，俱作少阳治之，伤寒杂病一体。经云：身有病而有邪，经脉闭也。又云：月事不来者，胞脉闭也。经闭者尺中不至，胞闭者生化绝源，二者皆血病也，厥阴主之。厥阴病则少阳病矣，累及其夫也。治之之法，或实作大热，或变成劳，脉有浮中沉之不同，故有药表里和之不一，察其在气在血，定其行阴行阳。使大小不失其宜，轻重各得其所，逆从缓急，举无不当，则可以万全矣。此少阳一治，不可不知也。　　凡治杂病，先调其气，次疗诸疾，无损胃气，是其要也。若血受病，亦先调气，谓气不调则血不行。又气为之纲，夫也。夫不唱，妇不随也。故妇人病经，先柴胡以行经之表，次四物以行经之里，先气而后血也。
　　　　　不调治法

　　妇人经水不调，右尺脉按之空虚，是气血俱脱，大寒证。轻手其脉数疾，举指弦紧或濇，皆阳脱之证，阴火亦亡。见热证于口鼻眼或渴，此皆阴躁阳欲去也，当温之降之，引之燥之，用升阳举经汤。此法大升浮血气，补命门之下脱也。
　　　　　热入血室治法

　　昼则明了，夜则讝语，热入血室，无犯胃气及上二焦，不治自愈。若甚则四顺饮子、桃仁承气汤，证相似当下者用之。
　　　　丹溪心法 【元　朱震亨】

　　　　　经水证治

　　妇人经水过期，血水也，四物加参、朮；带痰加南星、半夏、陈皮之类。经水不及期而来者，血热也，四物加黄连。过期紫黑有块，亦血热也，必作痛，四物加香附、黄连。过期色淡者，痰多也，二陈加川芎、当归。过期而来，乃是血虚，宜补血，用四物加黄芪、陈皮、升麻。未及期先来，乃是气血俱热，宜凉气血，柴胡、黄芩、当归、白芍、生地，香附之属。　　经不调而血色淡，宜补气血，参、芪、芎、归，香附、白勺；腹痛加胶珠、艾叶、延胡索。　　经候过而作痛者，乃虚中有热，所以作疼。经水将来作疼者，血实也【一云气滞，】 四物加桃仁、黄连、香附。临行时腰疼腹痛，乃是郁滞有瘀血，宜四物加红花、桃仁、莪朮、延胡索、香附、木香；发热加黄芩、柴胡。紫色成块者，热也，四物加黄连、柴胡之类。　　痰多占住血海地位，因而下多者，目必渐昏。肥人如此，用南星、苍朮、川芎、香附，作丸子服之。肥人不及日数而多者，痰多血虚有热，亦用前丸药中，更加黄连、白朮丸服。　　血枯经闭者，四物加桃仁、红花。躯脂满经闭者，以导痰汤加黄连、川芎。不可服地黄，泥膈故也，如用以姜汁炒。　　肥胖饮食过度之人，而经水不调者，乃是湿痰，宜苍朮、半夏、滑石、茯苓、白朮、香附、川芎、当归。　　临经来时肚痛者，四物汤加陈皮、延胡索、牡丹皮、甘草。痛甚者豆淋酒，痛缓者童便煮莎根，入炒条芩末为丸。　　经水去多不能住者，以三补丸加莎根、龟板、金毛狗脊。　　阴虚经脉久不通，小便濇，身体疼痛，以四物加苍朮、牛膝、陈皮，生甘草；又用苍莎丸加苍耳。酒芍药为丸，就煎前药吞下。经候微少，渐渐不通，手足烦疼，渐瘦生潮热，脉微数，四物汤去地黄，川芎，如泽兰叶三倍，甘草半分。　　经水过多，四物汤去熟地黄加生地，或只加黄芩、白朮。　　经行身热，脉数头昏，四物汤加柴胡、黄芩。　　经行微少，或胀或疼，四肢疼痛，四物汤加延胡、没药、白芷为末，淡酢汤调下。　　经候不调，心腹(疒丂)痛，只用芎、归二味，名君臣散。　　经欲行，脐腹绞痛，四物加延胡、槟榔、苦楝炒、木香减半。　　经水濇少，四物加葵花、红花。
　　经候过而作痛。气血俱虚也，宜四物对四君子汤服之。　　经水色淡者，气血俱虚也，宜八物汤之类。八物者，四物、四君子也。如兼他证，随证加药。　　月候不调之由，或前或后，或多或少。凡行后作痛者虚也，少而淡者血虚也，多者气虚也，其将行作痛及凝块不散者滞也，紫黑色者滞而挟热也。　　经水或前或后，或多或少，或逾月一至，或一月再至，皆不调之故，治之宜调经散。　　经候不调，当以四物汤为主治。
　　月候不调之中，有兼疼痛者，有兼发热者，有趱前者，有退后者，则趱前为热，退后为虚也。疼痛之中，有常时作痛者，有经前经后作痛者，则常时与经前作痛者为血积，经后为血虚也。发热之中，有常时发热者，有经行发热者，则常时为血虚有积，经行为血虚有热也。　　经水濇少，为虚为濇，虚则补之，濇则需之。
　　　　格致余论 【元　朱震亨】

　　　　　辨紫黑痛块

　　经水者，阴血也。阴必从阳，故其色红，禀火色也。血为气之配，气热则热，气寒则寒，气升则升，气降则降，气凝则凝，气滞则滞，气清则清，气浊则浊。往往见有成块者，气之凝也。将行而痛者，气之滞也。来后作痛者，气血俱虚也。色淡者，亦虚也。错经妄行者，气之乱也。紫者，气之热也。黑者，热之甚也。人但见其紫者、黑者、作痛者、成块者，率指为风冷而行温热之剂，祸不旋踵矣。良由《病源》论月水诸病皆曰风冷乘之，宜其相习而成俗也。或曰：黑，北方水之色也，紫淡于黑，非冷而何？余日：经曰，亢则害，承乃制。热甚者必兼水化，所以热则紫，甚则黑也。况妇人性执而见鄙，嗜欲加倍，脏腑厥阳之火，无日不起。非热而何？若夫风冷必须外得，设或有之，盖千百而一二者也。
　　　　溯洄集 【元　王履】

　　　　　二阳病论

