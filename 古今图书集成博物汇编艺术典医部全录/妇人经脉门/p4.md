<!-- { "loadSidebar": true } -->
　　经曰：二阳之病发心脾，有不得隐曲，女子不月。释之者，谓男子则脾受之而味不化，故少精；女子则心受之，而血不流，故不月。分心脾为男女各受立说。窃独谓不然。夫二阳，阳明也，胃与大肠之脉也。肠胃有病，心脾受之。发心脾，犹言延及于心脾也。-虽然，脾胃为合，胃病而及脾，理固宜矣。大肠与心，本非合也，今大肠而及心，何哉？盖胃为受纳之腑，大肠为传化之腑。食入于胃，浊气归心，饮入于胃，输精于脾者，以胃之能纳，肠之能化耳。肠胃既病，则不能受，不能化，心脾何所资乎？心脾既无所资，则无所运化而生精血矣。故肠胃有病，心脾受之，则男为少精，女为不月矣。心脾当总言，男女不当分说，至隐曲不月，方可分说耳。若如释者之言，则男之精独资于脾而不资于心。女之血独资于心而不资于脾，有是理耶！盖男女之精血，皆由五脏六腑之相养而后成，可谓之男精资于脾，女血资于心乎？经本曰：男女皆有心脾之病，但在男子则隐曲之不利，在女子则月事之不来耳。
　　　　卫生宝鉴 【元　罗天益】

　　　　　热入血室成结胸

　　或问：热入血室，何为而成结胸也？余曰：邪气传入经络作主，气相搏，上下流行，遇经水适来适断，邪气乘虚入于血室，血为邪所迫，入于肝经，肝受邪则讝语而见鬼，复入膻中则血结于胸中。何以言之？妇人平居，水养木，血养肝，方未受孕则以之为月水，既妊则中蓄之以养胎，及已产则上壅之以为乳汁，皆血之所为也。今邪逐血，并归于肝经，聚于膻中，结于乳下，故手触之则痛，非药可及，故当刺期门也。
　　　　证治要诀 【明　戴思恭】

　　　　　经事不调

　　妇人每月经水应期而下，不使有余，犹太阴之缺也。其有或先或后，或少或多，或欲来先病，或遇来而断续，皆谓之不调，和气饮加香附子半钱，兼咽独附丸。经事来而腹痛者，经事不来而腹亦痛者，皆血之不调故也。欲调其血，先调其气，四物汤加吴茱萸半钱、香附子一钱，和气饮加茱萸半钱方可用。痛甚者，延胡索汤。然又恐感外邪、饮食致痛，痛不因血，尤宜详审，和气饮却能兼治。　　有因惊气上逆，致月不通，涎多神昏，皆则不知人；或妄言歌笑，似心疯，似五癎，醒时又似正人；或病来身如摇动，手足如搐搦，四七汤、大温经汤各半贴，和匀服。　　有经候失期，或过二三月变生诸证者。和气饮须用桂枝者，性最动血。和气饮加苏木、红花、干漆各半钱，桃仁一钱，或酢或酒煎去滓，入麝香少许，仍以酢调黑神散。　　因血瘀而腹内有块者，四物汤去地黄加官桂、白朮各半钱。　　因经候不调，血不循故道，从粪后出，腹或疼或不疼，勿作寻常便血治，宜顺其经，四物汤去地黄加阿胶、香附子各一钱，仍以黑神散和调气散，白汤点服。
　　　　医学纲目 【明　楼英】

　　　　　调经

　　胎前之道，始于求子。求子之法，莫先调经。每见妇人之无子者。其经必或前或后，或多或少，或将行作痛，或行后作痛，或紫或黑或淡，或凝而不调，不调则血气乖争，不能成孕矣。详夫不调之由，其或前或后，及行后作痛者，虚也；其少而淡者，血虚也；多者，气虚也；其将行作痛，及凝块不散者，滞也；紫黑色者，滞而挟热也。治法：血虚者四物，气虚者四物加参、芪，滞者香附、缩砂、木香、槟榔、桃仁、延胡，滞久而沉痼者，吐之下之，脉证热者四物加芩、连，脉证寒者四物加桂、附及紫石英之类是也。直至积去滞行虚回，然后血气和平，能孕子也。余每治经不调者，只一味香附末，酢为丸，服之亦百发百中也。
　　　　　经水或前或后

　　妇人病多是月经乍多乍少，或前或后，时发疼痛，医者一类呼为经病，不曾说是阴胜阳，是阳胜阴，所以服药少效。盖阴气乘阳，则胞寒气冷，血不运行，经所谓天寒地冻，水凝成冰，故令乍少而在月后。若阳气乘阴，则血流散溢，经所谓天暑地热，经水沸溢，故令乍多而在月前。当别其阴阳，调其血气、使不相乘，以平为期，宜紫石英丸。
　　　　　天癸过期

　　妇人天癸已过期，经脉不匀，或三四月不行，或一月再至，腰腹疼痛，《素问》云七损八益，谓女子七数尽而经不依时者，血有余也，不可止之，但令得依时不腰痛为善，宜当归散。
　　　　　热入血室

　　妇人伤寒中风，治法与男子无异，若热入血室则不同也，宜以四物汤安养经血，佐以汗下之药治之。　　妇人伤寒中风，自汗头痛，项背强，发热恶寒，脉浮而缓，恐热入血室，故用桂枝汤倍加芍药。　　妇人伤寒，脉浮而紧，头痛身热，恶寒无汗，恐热入血室，宜麻黄加生地汤。　　妇人伤寒，经脉方来初断，寒热如疟，狂言见鬼，宜用干姜柴胡汤。　　妇人室女，伤寒发热，经水适来适断，昼日明了，夜则讝语如见鬼神，宜小柴胡加生地汤。　　妇人伤寒身热，脉长而弦，属阳明少阳，往来寒热，夜躁昼宁，如见鬼状，经水适断，热入血室，不实满者，小柴胡加牡丹皮主之；大实满者，桃仁承气主之。　　妇人伤寒，头痛脉浮，医反下之，邪气乘虚而传于里，经水闭而不行，心下结硬，口燥舌干，寒热往来，狂言如见鬼状，脉沉而数者，当下之，宜小柴胡加芒硝、大黄汤主之。　　妇人伤寒，表虚自汗，身凉，四肢拘急，脉沉而迟，太阳标病，少阴本病，经水适断，宜桂枝加附子、红花汤。　　妇人伤寒，太阳标病，汗解表除，邪热内攻，热入血室，经水过多，无满实者，甘草芍药汤。
　　　　明医杂着 【明　王纶】

　　　　　经脉不行

　　妇人女子经脉不行，有脾胃损伤而致者，不可便认作经闭血死，轻用通经破血之药，遇有此证，便须审其脾胃如何。若因饮食劳倦损伤脾胃，少食恶食，泄泻疼痛；或因误服汗下攻伐药，伤其中气，以致血少而不行者，只宜补养脾胃，用白朮为君，茯苓、芍药为臣，佐以黄芪、甘草、陈皮、麦芽、川芎、当归、柴胡等药，脾旺则能生血而经自行矣。又有饮食积滞，致损脾胃者，亦宜消积补脾。若脾胃无病，果有血块凝结，方宜行血通经。　　【注　心脾平和，则百骸五脏皆润泽而经候如常，苟或心脾受伤，则血无所养，亦无所统，而月经不调矣。是故调经者，当理心脾为主，其详已见《良方》月水不调方论下。大凡调经之法，肝脾血燥，四物为主；肝脾血弱，补中益气为主；肝脾郁火，归脾汤为主；肝经怒火，加味逍遥散为主。病因多端，不能悉举，治当临证制宜可也。】
　　　　医学入门 【明　李梴】

　　　　　月事不通

