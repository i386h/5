<!-- { "loadSidebar": true } -->
　　妇人以血为主，天真气降，壬癸水合，肾气全盛，血脉流行，常以三旬一见，以象月盈则亏，故曰月经。经行与产后一般，若其时余血一点未净，或外被风寒，及湿冷暑热邪气，或内伤生冷，七情郁结。为痰为瘀，凝积于中，曰血滞。或经止后，用力太过，入房太甚，及服食燥热，以致火动，邪气盛而精血衰，曰血枯。《良方》云：经后被惊，则血气错乱妄行，逆于上则从口鼻而出，逆于身则水血相搏变为水肿。恚怒则气血逆于腰腿、心腹、背胁、手足、之间重痛，经行则发，过期则止。怒极伤肝，则有眩运、呕血、瘰疬、血风、疮疡等病。加之经血渗漏于其间，遂成窍穴生疮，淋沥不断；湿热相搏，遂为崩带；血结于内，爱为症瘕。凡此变证百出，不过血滞与枯而已。但血滞亦有虚热，血枯亦有虚热，故重则经闭不通。以滞枯分言，轻则经水不调，止言虚与热而已。　　血滞经闭宜破者，原因饮食热毒，或暴怒凝瘀积痰，直须大黄、干漆之类，推陈致新，俾旧血消而新血生也。若气旺血枯，起于劳役忧思，却宜温和滋补；或兼有痰火湿热，尤宜清之凉之。每以肉桂为佐者，热则血行也，但不可纯服峻药以亏阴道。至于耗气益血之说，虽女科要法，但血为气配，气热则热，气寒则寒，气升则升，气降则降，气行则行，气滞则滞。如果郁火气盛于血者，方可单香附散、抑气散，加木香、槟榔、枳壳以开郁行气。若气乱则调，气冷则温，气虚则补，男女一般。盖阳生则阴自长，气衰则血亦涸，岂可专耗其气耶？论者多泥叔和血旺气衰，不知叔和论肝肺二脉，则宜肝旺于肺；其实气血平和，乃能有孕，故继曰两脏通和。但妇人见偏性鄙，婢妾志不得伸，郁怒无时不起，故香附为女人仙药。经曰：邪气盛则实，正气夺则虚。可不悟诸！　　经行登厕，风寒入内，以致凝濇，小温经汤。经行适来，续得寒热，就闭不通，或寒或暑，俱谓之热入血室，小柴胡汤加生地，或黄芩芍药汤加生地。经行过飧生冷，或外被冷湿，以致瘀血凝结者，五积散去麻黄加牡丹皮、红花。　　七情心气郁结不行者，分心气饮去羌活、半夏、桑皮、青皮，加川芎、当归、香附、莪朮、延胡索。有火者，更加黄芩，或小调经散、单香附丸。　　气血盛实，经络遏闭，或时挟痰者，单大黄膏；或马鞭草取汁熬膏为丸或烧存性，红花当归煎汤下。　　内伤饮食，劳倦损伤，脾胃气弱，体倦发热，腹痛肠鸣，饮食减少而不生血者，补中益气汤加川芎、生地、天花粉。肠鸣月水不来者，病在胃，胃虚不生血气，宜单厚朴五钱，空心水煎，或单苍朮膏。水泄少食者，升阳益胃汤。不泄少食者，二陈汤加白朮、黄芪、童便、制香附、当归、芍药、牡丹皮、麦门冬、山楂、麦芽。因饮食积者，更加莪朮、枳壳。　　湿痰占住血海地位经闭者，导痰汤加川芎、黄连。不可服地黄，泥膈故也。如用须姜汁炒过。丹溪之言，洵不可易。　　胃热消渴，善食渐瘦，津液为热燥，渴者，宜泻胃热，四物汤合调胃承气汤，名玉烛散；再台凉膈散，名三和散。轻者小柴胡汤合四物汤，去人参、半夏加天花粉。素虚形瘦、口燥，善食厚味，郁为痰火。有潮热者，逍遥散加黄芩无薄荷，或四物汤加桃仁、红花，或加味养荣丸亦可。　　大概经水不通，肥人多气弱有湿痰、瘦人多血怯有火。　　少年大脱血，或醉后入房，气竭肝伤，月事衰少者，其治法已见《内经》腹中论篇。　　堕胎及多产育伤血，或误服汗下克伐之药，以致血衰气乏不行者，十全大补汤。　　经虽来或血渐少而后不通，皆堕胎及产多者，谓之血枯。原因心事不足，以致脾不磨食，故肺金失养而气滞不行，肾水不旺而血益日枯。初时参前参后，淋沥无时；脾胃衰甚，变为溏泄身肿；失治甚为症瘕痨瘵。　　总而言之，经水不通，不出虚热痰气四证，不调亦大相同。随证调治，饮食调和，自然血气流通；更有凝滞，然后可用红花当归散，紫葳散、通经丸、导经丸之类。虚者只用当归散以通之，通后又须养血益阴，使津液流通。苟不务气血充和，而惟以毒药攻逼，必死而已。
　　　　　经水不调

　　以期言之，对期者，性和血足易受孕，只差一二日者，亦不为害。　　以色言之，心主血，阴从阳，故以色红为正，虽不对期而色正者易调。　　后期三五日者，为血虚，四物汤加参、芪、白朮、陈皮、升麻。瘦人只是血少，四物汤倍当归、地黄，少加桃仁、红花。肥人多痰，二陈汤加南星、苍朮、滑石、芎、归、香附。　　来少色和者，四物汤。点滴欲闭，潮烦脉数者，四物汤去芎、地，如泽兰叶三倍、甘草少许，十味香附丸。内寒血濇，来少或日少，五六日以上者，四物汤加桃仁、红花、牡丹皮、葵花。　　先期三五日者，为血热，四物汤加芩、连；肥人加痰药。先十数日者，血气俱热也，四物汤加黄芩、柴胡、香附；肥人清海苍莎丸加黄连、白朮。　　来多或日多，五六日以上者，内热血散也，四物加芩、朮。瘦人有火者，固经丸。肥人多痰者，清海苍莎丸。　　或前或后，或多或少。或逾月不至，或一月再至，当归散、调经散、单丹参散。　　时行时止，淋沥不断，腹中作痛，乃寒热邪气客于胞中，留滞血海外疼也。如有积下利不定，有所去则愈。脐下逆气，上攻胸膈欲呕者，桃仁散；或用当归四钱、干漆三钱，蜜丸服。如腰脐腹痛者，牛膝散。或行或止，心痛者失笑散。经水适来适断，往来寒热者，先服小柴胡汤加地黄，后以四物汤和之。有月事频数者，四物汤倍芍药加黄芪。有经行不止者，四物汤加地榆、阿胶、荆芥。热者倍黄芪或吞固经丸。　　色紫者风也，黑者热甚也，淡白者虚也，或挟痰停水以混之也。如烟尘水，如屋漏水，如豆汁，或带黄混浊模糊者，湿痰也。成块作片，色不变者，气滞也，或风冷乘之也。色变紫黑者，血热也。大概紫者，四物汤加防风、白芷、荆芥；黑者，四物汤加芩、连、香附；淡白者，古芎归汤加参、芪、白芍、香附；有痰者。二陈汤加芎、归；如烟尘者，二陈汤加秦艽、防风、苍朮；如豆汁者，四物汤加芩、连；成块者，四物汤加香附、延胡索、枳壳、陈皮。通用琥珀调经丸、百子附归丸、墨附丸。　　月水循环，纤疴不作，乃能有子。若兼潮疼，重则加之咳血汗呕，或泻有潮汗，则血愈消耗。有效呕则气往上行，泻则津偏于后，疼则疾结于中，是以必先去病而后可以滋血调经。就中潮热疼痛，尤为妇女常病。盖血滞积入骨髓，便为骨蒸；血滞积瘀于中，与日生新血相搏，则为疼痛；血枯不能滋养百骸，则蒸热于外；血枯包络火盛，或挟痰气食积，寒冷外邪，则为疼痛。　　潮热有时，为内伤，为虚；无时，为外感，为实。虚者大温经汤，热者四物汤加柴、芩，经闭者滋血汤，骨蒸者大胡连丸、大乌鸡丸。五心潮者，四物汤加黄连、胡黄连。无汗者，茯苓补心汤。有汗者，逍遥散。经前潮者，血虚有滞，逍遥散加牡丹皮、桃仁、延胡索。经后潮者，血虚有热，逍遥散去柴胡加地骨皮、生地、童便、炒黄芩，此方能加减，退热圣药。有咳加桑白皮、贝母、桔梗、知母、麦门冬，咳血加生地、山栀、牡丹皮，呕吐加陈皮、半夏、旋覆花，嘈杂加姜、炒黄连或芩连二陈汤。寻常潮热者，肾气丸、大造丸，或四物汤料加童便、炒黄芩各一两、四制香附一斤，蜜丸服。　　经事欲行，脐腹绞痛者，为血滞，四物汤料四钱。加延胡索、苦楝、木香、槟榔各一两。痛甚者，万痛丸。经水临行时痛者，为气滞，乌药汤。气滞血瘀者，大延胡索散，或四物加桃仁、红花、莪朮、延胡索、香附、木香；发热加柴、芩。经水将来，阵痛阵止者为血实，四物汤加延胡索、木香、黄连、香附。腿腹痛者，内补当归丸。经水将行，被风冷相搏，绕脐疝痛者，乃寒气客于血室，大温经汤、桂枝桃仁汤。经水日来时痛者，四物汤加陈皮、延胡索、牡丹皮、甘草。　　经后痛者，为血虚，八物汤、小乌鸡丸。历年血寒，积结胞门，呕吐涎唾，脐胁疝痛，阴冷彻引腰脊而痛者，酒煮当归丸、大温经汤。　　经前作痛，经后作痛，通用交加地黄丸、滋阴百补丸、七制香附丸。　　月水乃经络之余，冲任气和则血依时而下。忧思耗伤心血以致火炎，血不归肝，而出纳之用已竭；母令子虚，脾亦不磨而食少，食少则肺金失养，水绝生化之源，而经闭不调。治者须知心为气血之主，心气郁结者，宜调心血通心经而血自行。脾胃为气血之运，饮食劳倦，损其中气，以致血少不行，或行之间断者，只宜平胃散、四君子汤之类，补养脾胃，而气血自生自运，乃标本兼治，法之良者也。
　　　　　论室女经事

　　女子十四，冲任盛而月事下，必近二十，方可匹配，可见阴气之难成也。或恣食咸酸煎炒热燥，以致气血上壅不通者，红花当归散、紫葳散、单大黄膏。如踰年未嫁。或年未及而思男，思伤心血，火炎脾亏，肺烁肾枯而血闭成痨者，十分难治。宜四物加黄芩、柴胡，或逍遥散加炒山栀、芩、连，以养血凉血降火，或肾气丸加子芩、红花养阴；柏子仁丸亦妙。因怒逆者，四制香附丸加黄芩、生地。因惊者，抱胆丸。经绝不通者，瓦松散。
　　　　　论寡妇经事

　　寡妇郁闷百端，或慕夫不能顿忘，或门户不能支持，或望子孙昌盛，心火无时不起，如之饮食厚味，遂成痰火。其证恶风体倦，乍寒乍热，面赤心烦。或时自汗，汗脉弦长，当抑肝之阴气，柴胡抑肝汤、抑阴地黄丸、越鞠丸。如贫苦淡食者，四制香附九主之。有每日上午神思昏愦，怕见明处，恶闻人声，至午后方可；及头昏腹痛惊惕、稍涉劳动，与月经来时，其证尤剧，此不得遂志之故也，宜清神养荣，四物汤加人参、茯神、陈皮、柴胡、羌活、甘草、香附。
　　　　　虫证经闭

　　妇人经闭腹大，仅一月间便能动作，乃至过期不产，或有腹痛，此必虫证，雄砂丸或万应丸主之。
　　　　　性行

　　妇人性行和者，经调易浃；性行妒者，月水不匀。
　　　　　隐曲不利

　　女子月事不行，亦谓之隐曲不利。

　　　　　命门男女有别

　　男以此而藏精，女以此而系胞胎。男子以气为主，坎水用事，故蒸气为精而色白；如带火者，精亦能红。女子以血为主，离火用事，故血盈为经而色红；如挟痰气者，经亦能白。
　　　　　血室男女之别

　　男子血室，无积而不满；女人血室，有积而溢下为月经。
　　　　　脉法

　　浮濇，胁满经不利。
