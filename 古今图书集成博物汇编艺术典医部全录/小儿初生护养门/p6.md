<!-- { "loadSidebar": true } -->
　　炼脐药 【《医学入门》】　初生小儿用之结脐，可去脐风。大人用之熏灸，可去百病。　　麝香五分，能引诸药入五脏六腑，周彻百节　青盐四钱，能入肾以实其子，使肺母无泄漏；加乳，补下益其气脘　丁香三钱，入肺，补血实脾胃　夜明砂五钱，能透肺孔，补气不足，散内伤有余　乳香　木香末各二钱　小茴四钱，能治湿沥证，调达周流，升降其气，不致喘嗽。如欲断水，先寻此源　没药　虎骨　乌梢蛇骨　龙骨　珠砂各五钱　雄黄三钱，能削去病根，扶弱助强　白附子五钱，能循各经络，有推前泄后之功　人参　附子　胡椒各七钱，能补元气行荣血，化痰涎为津液　五灵脂五钱，保肺气，削有余，补不足　　右为末，初生小儿结脐时用一二分，入近肚处大孔内，用手轻轻揉散，可免脐风。大人熏脐，另用白面作条，圈于脐上；将前药一料，分为三分，内取一分；先填麝香末，入脐眼内；又将前药一分，入面圈内，按药令紧，中插数孔；外用槐皮一片，盖于药上，能闭押诸气之性，使无走窜；用艾火灸之，取其火势，劫病去毒，起死回生。灸至五六十壮，或一百二十壮。凡一年四季各熏一次，则百病顿除，益气延气。妇人则去麝，加韶脑一钱。灸时遍身大汗，要慎风寒，戒油腻生冷，保养一月。
　　烙脐饼子 【《保幼大全》，下同】　小儿初生断脐，用此安脐带上灸之。　　豆豉　黄蜡各一分　麝香少许
　　右以豆豉为细末，入麝香研匀，镕蜡和剂，看大小捻作饼用。
　　封脐散　既用烙脐饼灸了，用此封裹。　　雄鼠粪七枚，两头尖者是　干姜如枣大许　甑带鸡子许，三味同烧灰　绵灰半两，别烧称　绯绵灰别烧，称半分　胡粉三钱，炒黄　麝香少许　　右同研极细末，每用半钱至一钱，傅脐上封之，永不患脐疮肿。如已因风湿患疮肿者，看脐带落与未落，依此用药便差。
　　　　单方

　　孩儿初生下时，宜进生地黄汁，点在孩儿口中，即下黑屎，至壮年亦不害疮疹。【仲景方】
　　甘草法：用好甘草中指一节许，拍碎，以水二蚬壳，煎一蚬壳，以绵缠蘸令儿吮之，若吐出恶汁为佳。若服一蚬壳不吐即不须更服。婴儿虚实寒热，皆须服之。【《肘后方》】
　　黄连法，初生儿恶汁下留，胸膈壅塞，易生蕴热惊癎疮疖。用好肥黄连数块，捶碎绵裹，如奶头大状，汤内浸成黄汁，拈摭一二点，滴儿口中，恶汁自下，乳食便美。未尽用空绵别浸黄连，后以朱蜜间与之。【《集验方》】
　　净黄连一钱，水一盏，预先煎下，待儿生未出声时，便用灌下，以除腹中恶物脐屎，兼解胎中蕴积热毒，终身不坐疮，又去脐风等病。【海藏方】
　　小儿初生，欲解下胎毒，生嚼脂麻，绵包与儿咂之，其毒自下。【《三因方》】
　　韭汁法：甘草后，暖水浸韭子汁，涂儿唇上，干又涂，数次止，不令入口。【《圣惠方》】
　　牛黄法：真牛黄一块，好蜜炼和成膏，每服一豆大，乳汁化，时时滴口中。形色不实者，不宜多服。若婴儿胎热或身体黄色，宜多服之。【张涣方，下同】
　　儿生红润色赤，啼声响快者，用汞粉半钱，旋旋令儿吮之，良久，有脐粪便下为佳。
　　小儿初生，与韭根汁灌之，即吐出恶水。【《本草纲目》】
　　朱蜜法：好朱砂一大豆许，细研水飞，炼赤蜜一蚬壳，看稀稠和成膏，每用一豆大，乳汁化下，时时滴口中，三日内止三粒。临时更看形色，若面色多青白，啼声不响，即不须服。【《证治准绳》】
　　小儿初生，银粉抹口舌上下左右颊，然后饲朱蜜。【《宝鉴》】
　　　　医案

　　《景岳全书》曰：余季子于丁巳正月，生于燕邸，及白露时，甫及半周。余见新凉日至，虞裀褥之薄，恐为寒气所侵，每切嘱眷属保护之，而眷属不以为意。及数日后，果至吐泻大作。余即用温胃和脾之药，不效；随用理中等剂，亦不效；三日后，加人参三钱，及姜、桂、吴茱、肉豆蔻之类，亦不效；至四日，则随乳随吐，吐其半而泻其半，腹中毫无所留矣。余不得已，乃用人参五六钱，制附子、姜、桂等各一二钱，下咽即吐，一滴不存，而所下之乳，则白洁无气，仍犹乳也。斯时也，其形气之危，已万无生理矣。余静坐默测其故，且度其寒气犯胃，而吐泻不止，若舍参、姜、桂、附之属，尚何术焉？伎止此，窘甚。忽于夜半而思意起，谓其胃虚已极，但药之气味略有不投，则胃不能受，随拒而出，矧附子味咸，亦能致呕，必其故也。因自度气味，酌其所宜，似必得甘辣可口之药，庶乎胃气可安，尚有生意。乃用胡椒三钱捣碎，加煨姜一两，用水二锺，煎至八分，另盛听用。又用人参二两，亦用水二锺，煎至一锺，另盛听用。用此二者，取其气味之甘辛纯正也。乃用茶匙挑合二者，以配其味。凡用参汤之十，加椒姜汤之一，其味微甘而辣，正得可口之宜。遂温置热汤中，徐徐挑而与之，陆续渐进，经一时许，皆咽而不吐，竟得获效。自后乳药皆安，但泻仍未止也。自四鼓服起，至午未间，已尽二两之参。参尽后，忽尔躁扰呻吟，烦剧之甚。家人皆怨，谓以婴儿娇嫩脏腑，何堪此等热药，是必烧断肚肠也。相与抱泣。余虽疑之而不为乱，仍凝神熟思，意此药自四鼓至此，果药难堪，何于午前相安而此时遽变若此？其必数日不食，胃气新复，而仓廪空虚，饥甚则然也。傍有预备之粥，取以示之，则张皇欲得，其状甚急。乃与一小盏，辄鲸吞虎噬，又望其余；遂复与半碗，犹然不足；又与半碗，遂寂然安卧矣。至次日，复加制附，始得泻止全愈。呜呼！此儿之重生，固有天命，然原其所致之因，则人之脏气皆系于背，褥薄夜寒则寒从背俞而入，内干于脏，中必深矣。原其所治之法，用药虽当，而气味不投，无以相入，求救难矣。及其因饥发躁，使非神悟其机，倘妄用清凉一解，则全功尽弃，害可言哉！故余笔此以见病源之轻重，气味之相关，及诊治之活变，有如此关系者。虽然，此特以己之儿，故可信心救疗如是。设以他人之子，同有是病者，于用参数钱之时，见其未效，不知药未及病，必且烦言吠起，谤其误治，改用苦寒，无不即死，而仍归罪于用参者，此时黑白，将焉辨之？故再赘其详，用以广人之闻见云。
