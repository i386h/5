<!-- { "loadSidebar": true } -->
　　一小儿呕吐发热，腹痛面赤，手热，口干饮汤，按其腹不痛，此脾胃气虚也，用异功散加木香、干姜一剂而愈。后伤食，吐而咽酸，腹中作痛，按之益甚，此饮食内停也，用保和丸二服而痊。
　　一小儿因停食腹痛，服疏导之药而愈。后复停食，又用前药，寒热不食，腹胀后重，大便频而少，此脾气复伤而下陷也，先用异功散加升麻数剂，后重渐愈，再加当归数剂而全愈。后因乳母恚怒，致儿寒热发搐作呕，又用六君子、柴胡、山栀以治其母，兼灌其儿，并愈。
　　一小儿时吐乳食，诊其母有郁怒之证，用加味归脾汤、加味逍遥散治之而愈。
　　一小儿因乳母感冒风寒发热，儿患呕吐，身发赤晕，用东垣人参安胃散而愈。又咬牙发搐，呕吐酸腐，待其吐止自安。
　　一小儿七岁，身羸瘦，兼吐少食，发热面黄，余谓此脾脏受伤，用六君加煨姜二剂而饮食进，去姜又数剂而愈。
　　一小儿吐乳不食，手足搐搦，痰涎上涌，手足指冷，额黑唇青，此肾水胜心火也，用五味异功散加木香、炮姜一服，去姜数服而愈。
　　一小儿不时干呕，不乳腹膨，此脾胃虚而将成疳也，用四味肥儿丸以治疳，四君子汤以健中而痊。后伤食，吐泻完谷，形气困惫，四肢微搐。余曰：且勿药。次日吐止，但搐而泻青黄，此脾土虚而肝木胜也，用六君、钓藤钩而痊。
　　一小儿吐泻乳食，色白不化，露睛气喘，此脾肺不足，形病俱虚也。先用异功散加柴胡、桔梗顿愈，再用补中益气汤而安。
　　一小儿吐泻惊悸，困倦腹胀，此心火虚而脾土怯也，用六君、茯神、酸枣仁而愈，又用秘旨保脾汤乃瘥。
　　一小儿吐泻，惊搐项强，乃脾伤而肝侮，形气虚而病气实也，用异功散加钓藤钩，补脾平肝而愈。
　　一小儿吐泻，呵欠，烦闷不语，畏明，属脾肺不能生肝肾也。用异功散补脾肺，地黄丸补肝肾，遂痊。
　　一小儿吐泻腹胀不乳，此脾胃伤也，先用香砂助胃膏而饮食进，后用六君子汤而脾胃健。
　　一小儿寒热作呕，饮食不入，按其腹则哭，此饮食停滞也，先用大安丸遂安。但唇目抽动，大便稀黄，此病邪去而脾气虚弱也，用六君子汤以补脾土，钓藤钩以平肝木，悉愈。
　　一小儿未周岁，气短喘急，乳食少进，时或吐乳，乃脾伤而食积也，先用六君、山楂、枳实渐愈；后吐泻作渴，用胃苓膏以治吐泻，白朮散以生胃气而安。
　　一小儿四岁，每饮食失节，或外惊所忤，即吐泻发搐，服镇惊化痰等药，后患益甚，饮食不入，药食到口即呕，用白朮一味，和土炒黄，用米泔水浓煎，不时灌半匙，次日微呕，又一日不呕，渐加至半杯，月余而愈。
　　一小儿停食吐泻，身热作渴，泻下红白，或青黄色，服香连丸而愈甚，兼手足指冷。余谓始为实，终为虚也，用补中益气汤加木香、肉果而愈。
　　一小儿伤食吐泻，大便溏泄，或青录色，睡而露睛，手足指冷，额黑唇青，此中气虚弱，寒水侮土也，用五味异功散加升麻、柴胡、木香、附子一剂而愈。后患吐泻不已，先用胃苓散，后用异功散而安。
　　一小儿寒热呕吐，或泻青色，余以谓脾虚肝木所乘也，用六君、柴胡、升麻治之而愈。后因惊寒热，寅卯时益甚，小便频数，久而不愈，此肝火血虚，先以小柴胡汤加白朮、茯苓、当归二剂顿止，又用地黄丸而愈。
　　一小儿白睛多，唇色白，七月间停食吐泻，困睡惊悸，久治不愈。余曰：惊悸为心血虚怯，困睡为气虚弱，皆禀脾肾不足所致也。用补中益气汤及六味丸加鹿茸而愈。
　　一小儿泻利青白，手冷面青，或时吃逆，余用人参理中汤；更加腹痛，仍以前汤加木香、干姜二剂，稍缓；又以五味异功散加木香渐愈；又用五味异功散加升麻调理而痊。
　　一小儿腹痛作泻，饮食不化，小腹重坠，用补中益气汤加干姜为末，每服钱许，米饮调服，旬余渐愈；又以四君子汤而痊。
　　一小儿泄泻腹痛，手足并冷，唇青额黑，余谓寒水侮土，用益黄散痛止；再用六君、干姜、漏芦，子母服之，顿止；又用人参理中汤而痊。
　　一小儿久泻兼脱肛，小腹重坠，四肢浮肿，面色萎黄，时或兼青，诸药到口即呕吐，审乳母忧郁伤脾，大便不实，先用补中益气汤、五味异功散及四神丸调治其母，不两月，子母并愈。
　　一小儿患泻，乳食不化，手足指冷，服消乳丸，食乳即泻。余用五味异功散加木香，子母服之而愈。后时发搐，唇口抽动，用异功散加木香、钓藤钩补脾平肝而痊。
　　一小儿泄泻，手足发搐，痰涎上涌，手足指冷，额黑唇青，用五味异功散加木香、炮姜以补心火救脾土而愈。
　　一小儿患泄泻，小腹重坠，饮食甚少，先用六君子汤送四神丸数剂，泻渐止，饮食稍进；又用补中益气汤数剂，下坠渐愈。后因劳发热，自脐而起，饥则热甚，用六君、炮姜治之稍安；又用加味归脾、补中益气二汤而痊。
　　一小儿夏间食粽伤胃，吐而腹痛，余用保和丸，彼以为缓，另用重剂，吐泻并作，腹痛益甚，按其腹，却不痛。余曰：此食已消而脾胃虚也，当温补之。仍行消导，昏愦发搐，余用异功散加木香治之渐愈。后复伤食，另用去积丸，吐泻不食，手足并冷，睡而露睛，变为疟疾，余用六君、木香、炮姜治之而愈。
　　一小儿泻而大便热赤，小便濇少，此热蕴于内也，先用四苓散加炒黄连一剂，其热顿退；又用白朮散去木香二剂，热渴顿止；以四君、升麻调理而痊。
　　一小儿食炙煿甘甜之物，常作泻，大便热痛，小便赤濇，此膏粱积热所致，用四苓散、清胃散各四服，诸证稍退；乃用四味肥儿丸而瘥。
　　一小儿九岁，食炙煿之物，作泻饮冷，诸药不应，肌体消瘦，饮食少思，余用黄连一两，酒拌炒焦为末，入人参末四两，粥丸小豆大，每服四五十丸，不拘时白汤下，服讫渐愈；又用五味异功散加升麻，服月余而瘥。后不戒厚味，患疳积消瘦少食，发热作渴，用九味芦荟丸为主，以四味肥儿丸为佐，疳证渐退；却以四味肥儿丸为主，以五味异功散为佐而痊。后又不禁厚味，作泻饮冷，仍服肥儿丸、异功散而愈。
　　一小儿清晨泄泻，服消疳清热之剂不应，余谓脾肾虚，用二神丸治之，不信，仍服前药，形体骨立，复求治。用四神、六味二丸治之，寻愈。停药数日，饮食渐减，泄泻仍作，至十七岁毕姻，泻渴顿作，用前药治之，无效，乃用补中益气汤、八味丸而始愈。
　　一小儿因母怒气停食，患泄泻，服消导之剂，更加吐乳，先用养胃汤加炒黑黄连一钱、吴茱萸三分、木香四分治其母，子亦灌一二匙，悉愈。后母伤食，患血痢腹痛，其子亦然，治以四君加前三味，母子俱服。因惑于人言，但令母服，子另服治痢之药，加作呕不乳，手足并冷，余用五味异功散加木香、炮姜、漏芦，母子并服而愈。
　　一小儿患泻，身热作渴，泻下秽气，此为内热而泻也，用香连丸一服而愈。后患泻，服黄连香薷饮益甚，余用六君、木香、肉果而愈。
　　一小儿患泻，作渴饮冷，手足并热，睡而露睛，此为热泻，用黄芩汤一剂而愈，又用白朮散二服而安。
　　一小儿患泻，面赤饮冷，小便赤色，先用四苓散、香连丸各一服，而便利势减，又用异功散加木香、黄连各二分，吴茱萸一分，二服而愈。
　　一小儿泻而腹痛，按之不痛，用异功散加升麻而愈。后复泻，服消乳丸，益加腹痛，余谓脾气伤也，复用异功散加木香而痊。
　　一小儿吐泻腹痛，睡而露睛，小腹重坠，手足并冷，先用六君、升麻、干姜四服而痛坠愈，又用异功散加升麻、木香而悉愈。后又伤食腹痛，别服袪逐剂，虚证悉具，余用理中丸、六君子汤而寻愈。但噫气下气，口角流涎，此脾胃虚寒也，复用理中、六君子二汤而愈。
　　一小儿泄泻不食，嗳腐酸气，用平胃散一服而泻止，又用五味异功散而饮食增。后复伤吐泻喘嗽，手足指冷，面色黄白，余谓脾虚不能生肺也，用六君，升麻、桔梗而愈。
　　一小儿伤食作泻发热，服寒凉药，热甚作呕，此胃经虚热也，先用四君、升麻而呕止，又用白朮散而安。
　　一小儿乳哺失节，泄泻腹痛，自用药下之，反加痰搐；又服化痰止搐之药，而痰搐益甚，睡而露睛，手足微冷。余以脾胃已虚而重伤之也，用异功散加木香、钓藤钩，母子并服，三日而痰搐止，五日而泻痛除。
　　一小儿伤食，泻青发搐，余谓肝木胜脾也，用六君、木香、钓藤钩而愈。后伤食腹痛，别用消食丸，唇额顿黑，泻益甚，此脾气亏损，寒水反来侮土也，用六君、木香、干姜而痊。
　　一小儿面色萎黄，伤食作泻，面色顿白气喘而痰涌，余谓脾肺气虚下陷，法当升补。彼不信，别服清气化痰之药，虚证蜂起。余先用补中益气汤一剂，诸证顿退，又用五味异功散而痊。
　　一小儿泄泻，两寸脉或短或伏，用补中益气治之顿愈。余见患前证不服此药而危者多矣，惜哉！
　　一小儿饮食后即泻，先用六君、升麻、神曲、山楂而止，又用五味异功散加升麻而痊。后伤食，吐泻腹痛，用保和丸二服，又用异功散调补脾气而安。
　　一小儿伤食，作泻腹胀，四肢浮肿，小便不利，先用五苓散加木香，旬余诸证渐退；又用五味异功散为主，佐以加减肾气丸，又旬日，二便调和，饮食渐进，浮肿旋消，乃以异功散调理而愈。
　　一小儿十三岁，伤食作泻，服克伐之剂，胸腹膨胀，手足并冷。余谓当调补中气，不信。后见睡而露睛，唇口搐动，乃用六君、木香、钓藤钩，至四剂搐动顿止；又二剂，饮食加进。以五味异功散加升麻、柴胡，膈宽泻止而愈。
　　一小儿因惊久泻，面色青黄，余谓肝木胜脾土也，朝用补中益气汤，夕用五味异功散加木香，子母俱服而愈。
　　一小儿泄泻惊搐，其母面青脉弦，先用小柴胡汤加木香、漏芦一剂；次用四君、木香、钓藤钩、山栀，母子同服而愈。
　　一小儿因其母被惊患泻，服药伤胃，反致吐乳，余用五味异功散、炒黑黄连、米香治其母，时灌子一二匙，俱愈。后母因郁怒，停食下痢，呕吐腹痛，其子昏愦不食，以六君子加车前、黄连、木香，母子俱服而安。
