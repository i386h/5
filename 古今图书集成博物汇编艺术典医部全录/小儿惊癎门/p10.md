<!-- { "loadSidebar": true } -->
　　急惊之候，亦曰真搐，牙关紧急，壮热涎潮，窜视反张，搐搦颤动，唇口眉眼眨弘频并，口中气冷，脸赤唇红，大小便黄赤，其脉浮数洪紧，此内挟实热，外感风邪，心家受热积惊，肝家生风发搐，肝风心火二脏交争，血乱气并，痰涎壅盛，百脉凝沸，关窍不通，风气蕃盛，无所发泄，故暴烈也。又有搐搦反张斜视而牙关不紧，口无痰涎而气热，未可直指以为惊风，恐是伤风伤寒，夹食夹惊，疹痘等证，此即钱氏假搐之说，又各依本证施治矣。又急惊搐搦，不可把握，但扶持之，否则风癎逆入经络，遂使手足拘挛成废疾。　　急惊本因热生于心，身热面赤引饮，口中气热，大小便黄赤，剧则发搐，盖热甚则风生，风属肝，此阳盛阴虚也，故利惊丸主之，以除其痰热，不可用巴豆及温药大下之，恐搐虚热不消也。小儿热痰，客于心胃，因闻大声非常，则动而惊搐矣。若热极虽不闻声及惊，亦自发搐。　　阎氏曰：急惊内有热即生风，又或因惊而发，则目上连札，潮涎搐搦，身体与口中气皆热，及其发定或睡起，即了了如故，此急惊证也。当其搐势渐减时，与镇心治热药一二服，如麝香丸、镇心丸、抱龙丸、辰砂丸、紫雪之类。候惊势已定，须臾以药下其痰势，如利惊丸、软金丹、桃枝丸之类，利下痰热，心神安宁即愈。　　洁古曰：急惊者，阳证也，俱腑受病。热痰客于心肺，是少阳相火旺。经云：热则生风，因闻大声而作。盖谓东方震卦，得火气而发搐，火本不动，焰得风而动，当用利惊丸、导赤散、泻青丸、地黄丸。搐止，宜服安神丸。　　丹溪曰：急惊风发热口噤，手足心伏热，痰嗽痰喘，并用涌法，间以桑树上桑牛阴干研末调服，以平其风。【桑牛比杨牛则色白黄者是。】 又以北薄荷叶、寒水石各一两，青黛、白僵蚕、辰砂各一钱，全蝎二枚，猪牙皂角、槐角各五分，并为末，灯心汤和乳汁灌之。角弓反张，目直视，因惊而致，宜南星、半夏，入姜汁、竹沥灌之，更灸印堂。　　初惊用防风导赤散：生干地黄、川木通、防风、甘草等分，用竹叶三钱煎服。须用宁神膏：麦门冬去心、天竺黄，茯神、朱砂各一两，麝香一钱、各捣研极细，炼蜜和捏作小饼子，临卧薄荷汤化下，一夜一饼。　　老医常言小儿惊搐多是热证，若先便用惊风药，白附子、全蝎、僵蚕、川乌之类，便是坏证。后有医幼科者，只用导赤散加地黄、防风进三服，导去心经邪热，其搐便止。次服宁神膏，神效。　　从孙道润幼时患惊搐甚危。延京口诸有名幼科疗之，益困笃。其袓易庵兄求方于余，以是授之二服，立愈。自后常以救人，无不效者。恐人忽易，故着之。　　曾氏曰：急惊之论，前代书所不载，惟曰阳癎。大概失所爱护，或抱于当风，或近于热地，昼则食多辛辣，夜则衾盖太厚，郁蒸邪热积于心，传于肝，再受人物惊触，或跌扑叫呼，雷声鼓乐，鸡鸣犬吠，一切所惊，未发之时，夜卧不稳，困中或笑或哭，啮齿齩乳，鼻额有汗，气促痰喘，忽尔闷绝，目直上视，牙关紧急，口噤不开，手足搐掣，此热甚而然。况兼面红脉数可辨。盖心有热而肝有风，二脏乃阳中之阳。心火也，肝风也，风火阳物也，风主乎动，火得风则烟焰起。此五行之造化，二阳相鼓，风火相搏，肝藏魂，心藏神，因热则神魂易动，故发惊也。心主乎神，独不受触，遇有惊则发热，热极生风，故能成搐，名急惊。治之之法，先以五苓散加黄芩、甘草水煎，或百解散发表；次通心气，木通散，三解散；疏涤肝经，安魂退热，牛蒡汤、防风汤主之。惊风既除之后，轻者投半夏丸，重者下水晶丹，与之去痰，免成痴疾，但不可用大寒凉药治之。热去则寒起，亢则害，承乃制。若仓卒之间，惊与风证俱作，只用五苓散加辰砂末，薄荷汤调服，少解其证。盖五苓散内，有泽泻导小便。心与小肠为表里，小肠流利，心气得通，其惊自减。内有桂，木得桂则枯，是以能抑肝之气，其风自停。况佐以辰砂，能安神魂，两得其宜。大略要解热凉心肝后，惟可用平和汤散调理，稍热之剂则难用。医者宜审之！　　愚尝感慨诸人，每见惊风搐作，不明标本，混为一证，遽然全用金石脑麝蜈蚕蛇蝎大寒搜风等剂投之，耗伤真气，其证愈甚，多致弗救。殊不知惊生于心，风生于肝，搐始于气，是为三证。其惊与风，首已详及。然所谓蓄气而成搐，陈氏之论，最为明理，但未着其方。余于此证，则用宽气饮治之，只以枳壳、枳实为主。盖其气也，四时平和则身安，一息壅滞则疾作。况小儿哭啼不常，其气蕴蓄，内则不能升降，外则无由发泄，展转经时，亦能作搐。善医者，审察病源，从而疗之，万无一失。更辨阴阳虚实，不可轻忽。若阳实证，煎五和汤调三解散主之，此急惊有搐之类。若阴虚证，煎固真汤调宽气饮治之，此慢惊有搐之类。若暴感此证，未别阴阳虚实，先用五苓散和宽气饮，及少加宽热饮，三药合用，姜汁沸汤调灌即解。大抵治搐之法，贵以宽气为妙，气顺则搐停，此自然之理。　　大凡幼稚，欲令常时惊悸不作，在乎肾脏和平。故戴氏曰：治惊不若补肾。谓心属火，火性燥，得肝气则烟焰起，致生惊悸，补肾则水升火降，邪热无侵，虽有肝风，不坐惊骇。其法当于申时进补肾地黄丸一服。或琥珀抱龙丸。用申时者，盖水生于申，佐之以药，则肾水得平，心火不炎，自无惊矣。　　铃方治法：大要用药有次序，有轻重。通关以后，且与截风定搐，风搐既定，却下痰热，理为至当。若患在痰热，未有惊风，只可退热化痰，不可妄投惊风药。盖药中多用寒凉，恐引人痰热入经络。凡病在热，不可妄治痰，止当解表。病在惊，不可妄治风。盖惊由痰热得，只可退热化痰而惊自止。病在痰，不可便治惊，急须退热化痰。病在风，不可便治搐。盖风由惊作，只可利惊化痰，其风自散也。有搐须用截风散惊，至妙之道。若治惊而痰不化，热亦不退，惊安得自止？化其痰，热若不退，风亦不散，痰安得去？是知不治之治，所以治之之谓欤。急惊初传，风搐得定，而痰热一泄，又须急与和胃定心之剂。若搐定而痰热无多。则但用轻药消痰除热可也。然急惊虽当下，切不可过用寒凉，及水银、轻粉、巴豆、芒硝等荡涤太骤。或当下之，皆不得已，但使疾去即止。或不当用而用，或可用而过焉，由此遂成慢惊矣。且如只下痰热，不必太骤，但斟酌处用大黄一品足矣。且急惊证源在于去肝风、降心火，幼幼书以为至要之说也。　　薛氏曰：急惊之候，牙关紧急，壮热涎涌，窜视反张，搐搦颤动，口中气热，颊赤唇红，脉浮洪数者。此肝经血虚，火动生风。盖风生则阴血愈散，阴火愈炽，火动则肺金愈亏，肝木愈盛，宜滋肝血，养脾气。若屡服袪风化痰泻火辛散之剂，便宜认作脾虚血损，急补脾土。初有痰热，未有惊风，先且解表，袪肝风，降心火。　　和剂香苏散，解肌加干葛。
　　急惊初传，且可通关，定惊搐。
　　诸风搐搦，关窍不通，痰涎潮塞，气实使之。先用苏合香丸，以姜自然汁浸薄荷汤，调与服，使气下则痰下，关窍自通。凡欲下之，须当审问前人已下未下，或曾经吐泻否。已下及吐泻者，不可再下，但驱风化痰消热而已。大约痰热十分，且泄其三之二。下剂中须用枳壳、菖蒲宽心通气之类佐之。急惊急在一时，治不可缓，缓则候加深。若一时体认不明，又不可妄施药饵。　　急惊既传，截风定搐次第；风惊已定而痰热下剂有三，初且轻下，又稍重下，又加重下之。剂下后，和胃助气，而后定志宁神，驱风镇惊，防其再发。若下后诸证犹存，未易痊愈，更勿再下，当作慢惊推详。
　　　　　慢惊

