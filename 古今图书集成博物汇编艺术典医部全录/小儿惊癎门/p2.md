<!-- { "loadSidebar": true } -->
　　惊癎发搐，男则目左视无声、右视有声，女则右视无声、左视有声，相胜故也，故有发时之证。　　 【注　按前证多因胎中受患，或乳母郁怒传儿，或小儿乳伤自病，其证吐乳面青，若痰实壅积，则壮热面红，当兼调治其母，切不可损其元气。若欲验逆顺，男则握拳拇指叉入食指中为顺，于外为逆，女则叉入食指中为逆，于外为顺。仍参吮乳不能类以治其母。后仿此。】　　若寅卯辰时身体壮热，目上视，手足摇动，口出热涎，颈项劲强，此肝旺也，当补肾治肝，用地黄丸、泻青丸主之。　　 【注　按前证若烦热作渴，饮冷便结者，宜用泻青丸。若发热饮温，大便不结者，宜用柴芍参苓散。若自汗盗汗，肾虚液不归源也，用地黄丸。若服峻剂，或久病流涎，脾虚涎不归源也，用六君子汤。所云肝旺者，乃肝木虚而邪气旺也，故先补其母，后泻其子。】　　若巳午未时发搐，心神惊悸，窜视睛赤，牙关紧急，口中流涎，手足摇动，此心旺也，以地黄丸补肝，导赤散、凉惊丸治心。　　 【注　按前证属邪气实而真气虚，故用地黄丸。其流涎不止，则为心火虚而脾土弱也，宜佐以六君子汤。】　　若申酉戌时微搐而喘，目微斜，身似热，睡而露睛，手足逆冷，大便淡黄，肺旺也，当用益黄散以补脾，导赤散以治心，泻青丸以治肝。　　 【注　按前证属脾土真寒，不能生肺气而假热，故宜用益黄散以补肺金之母，如用六君、炮姜尤效。若手足不冷，属虚弱，用五味异功散加木香。其导赤散、泻青丸，初病元气未虚者，酌量用之。若久病元气已虚者，必用六君子汤，秘旨安神、六味地黄二丸主之。】　　若亥子丑时微搐，身体发热，目睛紧斜，喉中有痰，大便白色，多睡不省，当用益黄散以补脾，导赤散、凉惊丸以治心。　　 【注　按前证属形病虚寒，宜用六君子加炮姜温补脾土，用清心安神丸、六味丸调补心血。洁古张先生云：此证皆因大病后脾胃亏损所致，其旨明矣。若非六君子汤以固本，必变慢脾风也。】　　若伤风发搐，口中气热，呵欠烦闷，手足动摇，当以大青膏发散之。　　 【注　按洁古先生云：伤风发搐，当辨有汗无汗，用大青膏、小续命汤。窃谓前证若口中气热，搐而有力，属形病俱实，宜用大青膏以散风邪。若口气不热，搐而无力，属形病俱虚，宜用异功散以补脾土，六味丸以滋肾水，钓藤饮以清肝火。若因风邪郁热，而变见诸证，当理肺经，清风邪。若外邪既解，而诸证不愈，当实脾土，补肺金。若径治其肺，恐脾气复伤，诸证蜂起矣。】　　若伤食后发搐，身温多睡，或吐不思食者，宜先定搐，搐止用白饼子下之，后用安神丸主之。　　 【注　按前证若饮食停滞，呕吐不食，腹胀便秘者，属实热，宜用白饼子下之。若下后搐热益甚，呕吐不食者，属虚热，用异功散补之。若脾胃既伤，肝木所胜，用六君加钓藤钩以健脾气，平肝木。大凡饮下而不愈者，但调补婢胃，则诸邪自退矣。】　　百日内发搐，真者不过两三次必死，假者频发不死。真者内生惊癎，假者外伤风冷，血气未实，不能胜任，故发搐。口中气热，用大青膏涂顖、浴体二法。　　 【注　按前证多因胎中受患，或乳母郁怒传儿，或儿脾伤自病，当固元气为主，而兼调治其母，仍参吮乳不能类治之。后仿此。】　　小儿初生，壮热吐哯，身体强直，手足抽掣，目反直视，是胎惊风证也。　　 【注　按前证多因娠妇忿怒惊恐，调摄乖常，或挟外邪，内伤于胎。盖母有所触，胎必感之，当用猪乳膏拭儿口中；或用惺惺散加漏芦，令母煎服，使药通乳中，儿病自愈矣。】　　惊啼者，邪气乘心也，当以安神丸主之。　　窦汉卿《疮疡全书》云：惊哭有泪是肚腹痛，用苏合香丸，酒服良。　　【注　按哭而不啼多泪，是惊悸也；啼而无泪，是痛也。若因心血不足，用秘旨安神丸；心火炽盛，用导赤散；水火相搏，用柴胡栀子散；肝血不足，用六味丸。所云十啼者，盖亦大同小异耳。】
　　　　　癫癎证治

　　凡治五癎，皆随脏治之。每脏各有一兽之形，并用五色丸，治小病也。发而重者死，病甚者亦死。若反折上窜，其声如犬，证属肝也。若目瞪吐舌，其声如羊，证属心也。若目直腹痛，其声如牛，证属脾也。若惊跳反折手纵，其声如鸡，证属肺也。若肢体如尸，口吐涎沫，其声如猪，证属肾也。　　 【注　按妊娠若遇惊恐，则必内应于胎。故一月足厥阴脉养，惊则肝受病；二月足少阳脉养，惊则胆受病；三月手少阴脉养，惊则心受病；四月名为离经；五月足太阴脉养，惊则脾受病；六月足阳明脉养，惊则胃受病；七月手太阴脉养，惊则肺受病；八月手阳明脉养，惊则大肠受病；九月足少阴脉养，惊则肾受病。是脏腑纳气于丹田，自肝至肾十经滋养而生，此则胎中所致也。若既生之后，或惊怪所触，或乳哺失节，或乳母饮食起居六淫七情脏气不平，亦致是证。须察见证属于何经，更别阴阳虚实，寒热缓急，以调补脾胃为主，否则不时举发，甚至不救。】
　　　　河间六书 【金　刘完素】

　　　　　惊风

　　小儿惊风潮搐，手足掣缩，用验命散吐之。　　身热恶寒，战栗惊惑，皆属热证，为少阴君火。暴强直，肢软戾，里急筋缩也，皆属风证，为厥阴风木。夫小儿六岁之上为小儿，十八岁已上为少年。其六岁以下者，诸经不载，是以乳下婴儿，有病难治，无可定也。然小儿与大人不可一例，各异治之。虽小儿诞生襁褓之后，骨肉脆软，肠胃细微，可以乳食调和脏腑，乃得平安，肌肤滋润，筋骨经嫩，以绵衣之，故生壅滞，内有积热乘于心，心受邪热，乃发为惊，惊不止，反为潮搐则为病也。大概小儿病者纯阳，热多冷少。　　【注　《素问》惊骇惊愕，少阴君火也。】　　小儿惊风者，皆由心火暴甚而制金，不能平木，故风火相搏，而昏冒惊悸潮热，此证皆为热甚而风生。
　　　　儒门事亲 【元　张从政】
　　　　　惊风

　　戴人常曰：小儿风热惊搐，乃常病也。常搦时，切戒把捉手足，握持太急，必半身不遂也。气血偏胜，必痹其一臂，渐成细瘦，至老难治。当其搐时，置一竹簟铺之凉地，使小儿寝其上，待其搐风力行遍经络，茂极自止，不至伤人。
　　　　　发惊潮搐

　　小儿三五岁时，或七八岁至十余岁，发惊潮搐，涎如拽锯，不省人事，目瞪喘急，将欲死者，《内经》曰，此皆得于母胎中所授悸惕怕怖惊骇恐惧之气，故令小儿轻者为惊吊，重者为癎病风搐、为腹中积热、为脐风。已上证候，可用吐涎及吐之药。如吐讫，宜用朱犀脑麝清凉坠涎之药。若食乳之子，母亦宜服安魂定魄之剂，定志丸之类。如妇人怀孕之日，大忌惊忧悲泣，纵得子，必有诸疾。
　　　　　慢惊

　　小儿内泻，转生慢惊，及两目直视，鱼口出气者，亦不宜下，止宜调养，温以和之。
　　　　卫生宝鉴 【元　罗天益】

　　　　　急慢惊风

　　小儿急慢惊风者，古无之，惟曰阴阳癎，所谓急慢惊者，后世名之耳，正如赤白痢之类也。阳动而速，故阳病曰急惊；阴静而缓，故阴病曰慢惊。此阴阳虚实寒热之别，治之不可误也。急惊由有热，热即生风，又或因惊而发，则目为连札潮涎，搐搦身体，与口中气皆热，及其发定，或睡起，即了了如故，此急惊证也。当其搐势渐减时，与镇心治热之剂一二服，候惊势已定，须臾以药下其痰热，利下痰热，心神安宁即愈。慢惊得于大病之余，吐泻之后，或悞取，转致脾胃虚损，风邪乘之，似搐而不甚搐，此名瘈瘲，似睡而精神慢，四肢与口中气皆冷，睡中露睛，或胃痛而啼哭如鸦声，此证已危，盖脾胃虚损故也。
　　　　东垣十书 【元　李杲】

　　　　　治小儿惊论

　　外物惊宜镇心，以黄连安神丸。若气动所惊，宜寒水石安神丸。大忌防风丸治风，辛温之药必杀人。何也？辛散浮温，热者火也，能令母实，助子之气盛，皆杀人也。因惊而泄青色，先镇肝以朱砂之类，勿用寒凉之气，大禁凉惊丸。风木旺必克脾胃，当先实其土，后泻其木。阎孝忠编集钱氏方，以益黄补土悞矣。其药有丁香辛热助火，火旺土愈虚矣。青橘皮泻肺金，丁香辛热大泻肺与大肠。脾实当泻子，今脾胃虚反更泻子而助火，重虚其土，杀人无疑矣。其风木旺证，右关脉洪大，掌中热，腹皮热，岂可以助火泻金？如寒水来乘脾土，其病呕吐腹痛，泻痢青白，益黄散圣药也。今立黄芪汤，先泻火补金，大补其土，是为神治之法。
　　　　平治会萃 【元　朱震亨】

　　　　　急慢惊风

　　发热口疮，手心伏热，痰热痰喘痰嗽，并用涌法，重则用瓜蒂散，轻则用苦参、赤小豆末，须酸虀汁调服吐之；后用通圣散蜜丸服之。　　惊有二证：一者热痰，主急惊，当直泻之；一者脾虚，乃为慢惊，所主多死，当养脾。　　东垣云：慢惊者先实脾土，后散风邪。　　急者，只用降火下痰养血。
　　慢者，只用朱砂安神丸，更于血药中求之。
　　　　幼科全书 【元　朱震亨】

　　　　　惊风

