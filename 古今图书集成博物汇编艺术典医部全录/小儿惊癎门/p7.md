<!-- { "loadSidebar": true } -->
　　钱仲阳云：肝主风，实则目直大叫，项急顿闷；虚则咬牙呵欠。气热则外生风，气温则内生风，大青膏散之。若能食，饮水不止，用大黄丸微下之。肝热则目直不搐，手寻衣领，及乱捻物，泻青丸主之。壮热饮水，喘闷，泻白散主之。肝病秋见，肺怯不能胜肝也，当用益黄散补脾，泻青丸治肝。肝有风则目连眨，得心热则搐，用泻青丸治肝，导赤散治心。甚则身反张，目直不搐，心不受热也，当用地黄丸补肾，泻青丸治肝。唇白者不治。又张洁古云：肝主风，自病则风搐拘急。若心乘肝为实邪，肺乘肝为贼邪，肾乘肝为虚邪。凡肝得病，必先察肺肾。肾者肝之母，肺者肝之贼。今肝之得病，若非肾水不能相生，必是肺金鬼邪来克。故其来在肺，先治其肺，攻其鬼也。其来在肾，先补其肾，滋其源也。然后审其本脏之虚实而寒温之。窃谓前证若肝经实热而外生风者，宜用大青膏散之。若既服而前证仍作或益甚者，此邪气已去，而脾气亏损也，宜用异功散加芎、归补之。若肝经虚热，或因克伐而内生风者，宜用异功散地黄丸补之。若风邪入脏，能食饮冷，大便秘结者，此邪气内实也，宜用大黄丸下之。若既下而食少饮汤，或腹作胀者，此脾气内虚也，宜用白朮散补之。气血素弱，或因病后或服攻伐之剂，而手寻衣领，咬牙呵欠，目淡青者，乃肝经虚甚也，急用地黄丸以补肾肝。哽气、短气、长出气，乃肺经虚甚也，急用异功散以补脾肺。若申酉时叫哭直视，呵欠烦闷，项急惊悸，手足摇动，发热饮水者，此风火相搏而胜肺金也，用柴胡栀子散以治肝火生肝血，用异功散补脾土生肺金。若唇白者，为脾绝不治。夫婴童之证，多因妊娠厚味七情，或儿乳哺失宜，或乳母饮食郁怒所致，病气既见，形气已虚，当推其所因用药，加漏芦以治其母，儿饮一二匙。后仿此。
　　　　　心脏

　　钱仲阳云：心主惊，实则叫哭发热，饮水而搐，虚则困卧，惊悸不安。又云：热则睡中口气温，及上窜咬牙而合面卧，有就冷之意，皆心热也，导赤散主之。若仰面卧者，乃心气实，气不得上下流通也，泻心散主之。心病冬见，火胜水也，当补肾治心。轻者病自愈。下窜不语者，肾虚怯也。又张洁古云：心主热，若肺乘心为微邪，肝乘心为虚邪，脾乘心为实邪，肾乘心为贼邪。凡心脏得病，必先谓其肝肾，肝气通则心气和，肝气滞则心气乏，此心病先求其肝，清其源也。五脏受病，必传其所胜，肾之邪必传于心，故先治其肾，逐其邪也。若肝肾脉俱和，然后察其心家虚实治之。窃谓仰面卧者，因其心胸实热，故喜仰面而向虚也。合面卧者，因心胸虚热，故喜合卧而就实也。实则调治心肝，虚则调补脾肺，二者别之，尽其状矣。其咬牙等证，多有雷同，不必拘泥。如用泻心导赤等剂，邪气虽去而病仍作，当调补元气；或反甚，急温补元气。其心气冬见，或亥子时病益甚，或下窜不语者，乃肾水虚而心火甚也，用地黄丸。其乳下婴儿，须母服之。
　　　　　发搐

　　寅卯辰时搐而发热，作渴饮冷，便结，属肝胆经虚热，用柴芍参苓散。作渴引饮，自汗盗汗，属肝胆经血虚，用地黄丸。口吻流涎，属肝木克脾土，用六君子汤。　　巳午未时发搐，若兼作渴饮水，属风火相搏，以地黄丸补肝，导赤散、凉惊丸治心。若作渴饮汤，体倦不乳，土虚而木旺也，用地黄丸以补肾，六君子以补脾。　　申酉戌时微搐而喘，目微斜，身似热睡而露睛，大便淡黄，属脾肺虚热，用异功散。手足逆冷，或喘泻不食，属脾肺虚寒，用六君、炮姜、木香。久病而元气虚者，用六君子、六味丸二药主之。　　亥子丑时微搐，身热，目睛紧斜，吐泻不乳，厥冷多睡，属寒水侮土，用益黄散；未应，用六君、姜、桂。伤风发搐。口气不热，肢体倦怠，用异功散补脾土，钓藤饮清肝木。若因风邪内郁，发热而变诸证者，当理肺金，清风邪。若外邪既解，而内证未除，当理肺补脾。若肺经亏损而致惊搐等证者，当补脾肺以平肝心，则惊搐自止矣。若停食发搐，呕吐乳食者，宜用消食丸。若食既消而前证仍作，或变他证者，脾土伤而肝木乘之也，用六君子加钓藤以健脾平肝。若百日内搐者，因胎气所禀，亦有乳母七情厚味所致者，当兼治其母，而以固胃为先，不可径治其儿也。
　　　　　惊癎

　　钱仲阳云：小儿发癎，因血气未充，神气未实，或为风邪所伤，或为惊怪所触，亦有因妊娠七情惊怖所致者。若眼直目牵，口噤涎流，肚膨手搐，背项反张，腰脊强筋，形如死状，终日不醒，则为痓矣。如面赤目瞪，吐舌啮唇，心烦气短，其声如羊者，曰心癎。面青唇青，两眼上窜，手足挛掣反折，其声如犬者，曰肝癎。面黑目振，吐涎沫，形体如尸，其声如猪者，曰肾癎。面如枯骨，目白反视，惊跳反折，摇头吐沫，其声如鸡者，曰肺癎。面色痿黄，目直，腹满自利，四肢不收，其声如牛者，曰脾癎。五癎通用五色丸为主，仍参以各经之药。心癎属血，虚者用养心汤；发热饮冷为实热，用虎睛丸；发热饮汤为虚热，用妙香散。肝癎者，虚证用地黄丸；抽搐有力为实邪，用柴胡清肝散；大便不通，用泻青丸。肾癎者，用地黄丸、紫河车丸之类。肾无泻法，故径从虚治之。肺癎者，属气虚，用补肺散；面色痿黄者，土不能生也，用五味异功散；面色赤者，阴火上冲于肺也，用地黄丸。脾癎者，用五味异功散；若面青泻利，饮食少思，用六君子加木香、柴胡。若发热抽掣仰卧，面色光泽，脉浮，病在腑为阳，易治。身冷不搐，覆卧，面色黯黑，脉沉，病在脏为阴，难治。凡有此证，先宜看耳后高骨间，先有青脉纹，抓破出血，可免其患。此皆元气不足之证也，须以紫河车丸为主，而以补药佐之。设若泛行克伐，复伤元气，则必不时举发，久而变危，多致不救。又有惊风食癎三种，详见后方，仍参惊风胎风治之。
　　　　　急惊

　　急惊者，阳证也，俱腑受病而属实，乃少阳相火旺。经曰：热则生风，风生痰。痰热客于心膈间，则风火相搏，故抽搐发动。经所谓木太过曰发生，其动掉眩颠疾是也。当用利惊丸、导赤散、泻青丸等药，搐止与安神镇惊丸。娄全善亦曰：急惊属木火土实。木实则搐而有力，及目上视动札频睫；土实则身热面赤而不吐泻，偃睡合睛。治法宜凉宜泻，而用凉惊利惊等丸。亦有因惊而发者，牙关紧急，壮热涎潮，窜视反张，搐搦，颤动唇口，眉眼眨引，口中热气，颊赤唇红，二便秘结，脉浮洪数紧，此内有实热，外挟风邪，当截风定搐。若痰热尚作，仍微下之。痰热既泄，急宜调养胃气，搐定而痰热少退，即宜调补脾气。东垣云：若因外物惊者，宜黄连安神丸。因气动所惊者，宜安神镇惊丸之类，大忌防风丸。如因惊而泻青色，宜朱砂丸，大忌凉惊丸。盖急惊者，风木旺也，风木属肝，盛则必传克于脾，欲治其肝，当先实脾，后泻风木，若用益黄散则误矣。经曰：邪气盛则实，正气夺则虚。前所云实者，乃病气有余而形气不足也，当先泻而后补，虚甚急当补脾为先，少以攻邪之药佐之。其所云虚者，乃病气形气俱不足也，当纯补真气为要。若肝经风火相搏，抽搐目瞤，筋急痰盛者，当用四物汤以生肝血，加钓藤钩、山栀以清肝火，更用四君子以补脾，六味丸以滋肾。若肺金克木而兼呵欠者，用泻白散以泄肺邪，地黄丸以益肝血。若邪入肝，则用柴胡清肝散加龙胆草亦可。邪入心，用栀子清肝散加炒黄连亦通。邪入肾。用六味地黄丸。邪入肺，用地骨皮散。邪入脾，用六君子加柴胡、山栀。此证属肝胆经血虚，风火相搏，而善行数变者为多。若不养肝血，不补脾气，纯用袪风化痰之药，则脾益虚，血益损，邪气延绵，必传慢惊矣。
　　　　　慢惊

　　盖慢惊者，阴证也，俱脏受病而属虚。因吐泻脾肺俱虚，肝木所乘，而致瘈瘲微搐。娄全善所谓木虚则搐而无力，经所谓木不及曰委和，其病摇头是也。【谓手足搐动泄泻心悸。】 火虚则身寒，口中气冷，土虚则吐泻，睡而露睛，治宜温补脾胃，用六君子汤、五味异功散之类。徐用诚云：乙木属阴，乃肝脏病，故慢而难治，况有夹热夹食夹痰，与外感证相似者，当宗钱氏方主之。《保婴集》云：急惊屡发而屡用直泻之药，则脾阴愈消，而变为慢惊多矣。大率吐泻痰鸣，气喘，眼开神缓，昏睡露睛，发跳搐搦，乍发乍静，或身热身冷，面淡青白，或眉唇青赤，其脉迟沉而缓是也，当温补脾气为主，而佐以安心制肝。东垣亦云：慢惊风由脾胃虚而生。脾虚者，因火邪乘其土位，火旺能实其木，木旺故来克土，当于心经中以甘温补土之源，更于脾土中泻火以甘寒，补金以酸凉，致脾土中金旺火衰，风木自虚矣。禀赋不足，或久病脾虚，及常服克伐之药者，多致此证。若因土虚不能生金，金不能平木，木来侮土而致前证者，以五味异功散加当归、酸枣仁，佐以钓藤饮子，补土平木。若脾土虚寒者，用六君子加炮姜、木香；不应，急加附子以回阳气。盖阴血生于脾土，宜四君子汤当归、酸枣仁。凡元气亏损而至昏愦者，急灸百会穴。若待下痰不愈而后灸之，则元气脱散而不救矣。此乃脏腑传变已极，总归虚处，惟脾受之，无风可逐，无惊可疗。因脾虚不能摄涎，故津液妄泛而似痰者，当依前法自效。若不审其因，泛用袪风化痰之剂，则脾气益伤，阴血益损，病邪益盛而危矣。
　　　　　惊搐目直

　　小儿忽然惊搐目直者，皆肝之风热也。若肝虚生风，则目连札而不搐，及多欠咬牙。若肝经风实，则目直大叫，呵欠，项急顿闷。若肝经有热，则目直视不搐，得心热则搐，气热则外生，气温则内生，其证手寻衣领及乱捻物，宜用泻青丸。壮热饮水喘闷，宜用泻白散。凡病之新久，皆能引肝风，风内动则上入于目，故目为之连札；若热入于目，牵其筋脉，两眦俱紧，不能转视，故目直也。亦有饮食停滞中焦，致清阳不升，浊阴不降，肝木生发之气不得升，致生虚风者，须详审之。若胸满腹痛，呕吐恶食，轻则消导化痰，重则探吐滞积，更须审其所伤寒物热物。亦有因感冒吐泻，致使土败木侮而生虚风者，不可遽服惊药，宜用六君子加芍药、木香、柴胡，制肝补脾。若因脾士虚而自病者，用五味异功散。凡饮食停滞，痰涎壅满而见惊证者，实因脾土虚弱，不能生金，金虚不能平木，故木邪妄动也，宜健脾消食，其证自愈。若辄用惊风之药，反成其风而益其病也。况脏腑脆嫩，不可投以峻厉之剂，治者慎之！
　　　　　目动咬牙

