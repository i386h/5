<!-- { "loadSidebar": true } -->
　　一小儿患赤游，余先用羌活白芷散二剂，又用加味逍遥散而愈。后肠风热起疙瘩，搔破出水。或用大麻风药，十指拳挛，脓水浸淫。余先用秦艽地黄汤，手指如常；又用易老袪风丸，而疮亦痊。
　　一小儿遍身搔痒，或如虫行，内服胡麻散，外敷解毒散，患处皆溃，诚如麻风之证。视其唇或掣动，或两目连札，此肝木乘脾土，用升麻汤煎送泻青丸而渐愈，又用桦皮散而愈。
　　一小儿遍身搔痒，起赤晕，后脓水不止，先用归脾饮二剂，又用胡麻散而愈。后因惊挟食，发热起赤晕，用越鞠丸一钱，枳朮、蓬朮末各五分，葱汤调服，二次；又用消风散一服，赤晕顿消；又用越鞠丸而痊。
　　韩氏子年十四，早丧天真，面红肿如风状，不时举作。或误用疠风药，内虚发热，口燥烦渴。甲辰冬邀治，因云：此内伤不足，阴火上炎而类赤游风证也，药宜滋其阴则火自降，补其本则标自退。用四君加参、芪四十剂，又用此作丸服升许，不两月而平复。若从有余治之，则谬误多矣。
　　一女子赤晕作痒，寒热发搐，服风药身发疙瘩，搔破出水，此肝血风热之证，先用加味小柴胡汤，后用四味肥儿丸而愈。后伤风咳嗽，头面搔痒微肿，先用消风散一剂，又用栀子清肝散而痊。
　　一小儿遍身生疮，头发成穗，眉毛脱落，肌肉消瘦，大便酸臭，小便不调，颈间结核，肚大青筋。余先用五味异功散，月余后用四味肥儿丸，又用大芜荑汤异功散而痊。
　　《外科心法》曰：吴刑部静之子甫周岁，患丹毒，延及遍身，如血染，予用磁锋击刺遍身，出黑血，以神功散涂之，内用大连翘饮而愈。
　　王国戚子未弥月，阴囊患此，如前治之而愈。
　　金氏子不欲刺，毒入腹而死。河间云：丹从四肢起，入腹者不治。予尝刺毒未入腹者，无不效。
　　一周岁小儿，先于头患疮疥，渐至遍身，久而不愈，饮四物汤加防风、黄芩、升麻，外搽解毒散，月余而愈。
　　有七岁小儿，项结二核，时发寒热，日久不愈，以连翘丸治之而消。若患在面臂等处，尤当用此药。若溃而不敛，宜服托里之剂。
　　一小儿瘾疹瘙痒，发热不安，以消风散治之。又一小儿亦患此，咳嗽时呕，饮以葛根橘皮汤并愈。
　　一小儿颈面胸腹患水泡数枚，溃而成疮，此风邪乘于皮肤而然也，名曰瘭疮。饮荆防败毒散，更以牛粪烧存性为末敷之而愈。有瘭疽一证，为患最毒，形如粟许大者，患无常处，多在手指，溃而出血，用南星、半夏、白芷末敷之。重者见骨，或狂言烦闷。
　　小儿头患白疮，皮光且急，诸药不应，名曰脑疳疮，乃胎毒挟风热而成也。服以龙胆丸，及吹芦荟末于鼻内，兼搽解毒散而愈。若重者发结如穗，脑热如火，遍身出汗，腮肿胸高，尤当服此药。
　　一小儿头面患疮数枚，作痒出水，水到处皆溃成疮，名曰黄水疮。用菉豆粉、松香为末，香油调敷；饮以荆防败毒散而愈。
　　一小儿鼻外生疮，不时揉擦，延及两耳，诸药不效，以芦荟丸服，及搽松香、叶豆末而愈。
　　一小儿头面生疮数枚，作痒，疮痂积累，名曰粘疮。以枯白矾黄丹末等分，麻油调搽，更饮败毒散而愈。
　　一小儿痘疮已愈，腿上数枚变疳陷，用雄黄、铜绿为末敷搽，兼金银花散数服而愈。若患遍身，用出蛾绵茧，将白矾为末，填茧内，烧矾候汁干，取出为末，放地上，以碗盖良久，出火毒，敷之效。
　　一小儿痘后瘙痒，搔破成疮，脓水淋漓，予用经霜陈茅草为末，敷搽及铺席上，兼饮金银花散而愈。若用菉豆、滑石末敷之，亦可，但不及茅草之功为速耳。
　　一小儿咳嗽喘逆，壮热恶寒，皮肤如粟，鼻痒流涕，咽喉不利，颐烂吐红，气胀毛焦，作痢，名曰肺疳，以地黄清肺饮及化(上匿下虫)丸治之而愈。
　　一三岁小儿臂患毒焮痛，服解毒丸，搽神功散而消。尝治便秘或烦躁，服五福化毒丹亦效。若脓成者急刺去，用纸捻蘸麻油纴疮内，以膏药贴之。若儿安静不必服药，候有脓取去，仍用纴贴。有小儿疮毒不愈，或愈而复发，皆因母食炙煿辛辣，或有热证，宜先治母热，就于母药中加漏芦煎服，儿疮亦愈。若小儿自患前证，不能饮药者，将药加漏芦，令母服之，其疮亦愈。
　　一小儿臂患痘毒不宁，按之复起，此脓胀痛而然也，遂刺之，以托里而愈。有痘后肢节作肿，而色不赤，饮以金银花散；更以生黄豆末，热水调敷，干以水润。若傅六七日不消，脓已成，急刺之，必须服托里药。
　　《正体验要》曰：一小儿足伤作痛，肉色不变，伤在骨也，频用炒葱熨之，五更用和血定痛丸，日间用健脾胃生气血之剂，数日后服地黄丸，三月余而瘥。
　　一小儿臂骨出臼，接入肿痛发热，服流气等药益甚，饮食少思。余以葱熨之，其痛即止；以六君子、黄芪、柴胡、桔梗、续断、骨碎补治之，饮食进而肿消；又用补中益气加麦门五味治之，气血和而热退愈矣。
　　一小儿被闪，腿腕臃肿，形气怯弱，余欲治以补气血为主，佐以行散之剂。不信，乃内服流气饮，外敷寒凉药，加寒热体倦。余曰：恶寒发热，脉息洪大，气血虚极也，治之无功。后内溃沥尽气血而亡。
　　《证治准绳》曰：一小儿臂患赤晕，砭出毒血而愈。惑于人言，服护心散，以杜后患。服之吐泻腹胀，患处复赤，手足并冷。余谓此脾胃虚弱，前药复伤，用六君子汤一剂顿愈；又以异功散加升麻、柴胡而痊。
　　一小儿患此，二便不利，阴囊肚腹俱胀，急用砭法，以活命饮加漏芦、木通、大黄为末，时用热酒调服，至两许，二便俱通，诸证顿退；却去三味，仍前服而愈。
　　一小儿患此，二便不利，腹胀咳嗽，用活命饮加漏芦、木通、麻黄为末，时时热酒调服，二便随通，遍身出汗，诸证顿退，鼻息似绝，无气以动，时或似躁，此邪气去而元气虚也，急用当归补血汤而愈。
　　一小儿遍身患之，服牛黄解毒丸皆愈，惟头结痂作痒出水，此禀肾经虚热，用地黄丸解毒散而愈。
　　一小儿患发际间作痒，诊其母有肝火，用加味逍遥散加漏芦，用牛黄解毒丸、解毒散而愈。
　　一小儿患左耳发际，渐延上头作痒，此禀肝胆二经热毒，用柴胡清肝散，母子并服而愈。后不戒膏粱复发，脓水淋漓，右颊赤色；此胃经有热，先用清胃散仍用柴胡清肝散治肝火，母子俱服；又用立效散、牛黄解毒丸而愈。
　　一小儿两眉患之，延及遍身四肢为患，脓水淋漓，寒热往来，属肝脾积热，用清胃散、小柴胡汤、立效散而愈。后眉间复患，两目连札，小便白浊，用四味肥儿丸、九味芦荟丸而愈。
　　一小儿因乳母不戒七情厚味，患此久不愈，母用清胃、逍遥二散，子用牛黄解毒丸愈。后儿食甘味，眉间生疮，痒痛目札，用四味肥儿丸为主，佐以加味逍遥散、清胃散而愈。
　　一小儿遍身患之，两胁为甚，子用四味肥儿丸、立效散，母用柴胡栀子散而愈。
　　一小儿胁间患此，寒热如疟，小便频数，此禀肝火所致，先用柴胡清肝散，又用加味逍遥散而愈。后因乳母肝火动而复发，用加味逍遥散及八珍汤加牡丹皮、山栀，母子服之并愈。
　　一小儿腹间患此，发热便血，面黄食少，或作呕，或作泻，手足时冷，右关脉弦数，此脾土虚弱，肝火为患，先用五味异功散加升麻、柴胡、山栀益肝气清肝火，后用地黄丸滋肾水生肝血而愈。
　　一小儿腿内股患此，色赤不愈，发热，面色或亦或青，此禀肾阴不足而木火炽盛，先用柴胡栀子散以清肝心，后用地黄丸以补肝肾而愈。
　　一小儿肘间患此，作渴饮冷，右寸关脉数而无力，此胃经积热传于肺经也，先用泻黄泻白二散渐愈，后用五味异功散、四味肥儿丸而愈。
　　一小儿嗜膏粱甘肥，先患背胛，后沿遍身淋漓，此饮食之热而伤脾血也，先用清胃泻黄二散而愈；但形气怯弱，用五味异功散而元气复。
　　一小儿腿内侧前臁患毒，溃后肿硬色黯，脓清不敛，面色青黄，此脾虚肝旺兼寒邪袭于患处也，当壮元气为主，先用异功散加柴胡、升麻及葱熨法，脾气渐复，患处渐愈，佐以八珍汤、豆豉饼而愈。
　　一小儿腿外侧痛肿，肉色如故，用托里消毒散二剂而肿始赤，又四剂而肿赤退，又六剂溃而脓稀，食少体倦，用异功散加芎、归，仍用托里散而愈。
　　一小儿漫肿坚硬，肉色不变，此气虚不能成脓，用托里散、如圣饼，肿起色赤，用托里消毒散而脓成，针之，用八珍汤加肉桂渐愈。因伤食泄泻，患处色白，饮食少思，先用六君、干姜，次用八珍汤及葱熨法而愈。
　　一小儿患此，久不愈，脓水清稀，面色萎黄，腹大青筋，此脾气虚为肝所侮也，朝用补中益气汤，夕用五味异功散，元气稍复；乃佐以四味肥儿丸及葱熨之法，两月余而愈。
　　一小儿腿外臁肿一块，服消毒之药，其肿益甚，肢体羸瘦，饮食少思，更加作痛。余曰：先肿而后痛者，形伤气也；先痛而后肿者，气伤形也。当补接阳气。不信，仍投疏泄之药，后果殁。《机要》云：荣卫之气充满，抑遏不能行，故闭塞气血，腐而为痈者，当泄之以夺盛热之气。若人饮食疏，精神衰，气血弱，肌肉消薄，故荣卫之气短促而濇滞，故寒搏腠理闭郁而为痈者，当补之以怯弱之气。信矣。
　　无为宰方梓秩满代归，三日而殂。询其所以，云无疾，但左手中指生一水泡耳，盖不知其为红丝疮也。
　　又卫提辖宜人云：比邻有女子忽中指生一水泡，色极清澈，其底尽细细针孔，历历可数，旁有红丝一缕，举家嬉笑。忽有老妪来见，惊曰：此红丝疮也，当害汝命！急就其泡上灼艾数十壮，仍于丝上数处挑断，遂免。
　　一小儿落草，颈间有疬五枚，审其母素多怒，时常寒热，或乳间作痛，或胁肋微肿，悉属肝胆经证，先用小柴胡汤加当归、芍药，寒热顿退；又用加味逍遥散，母服二月余，其儿亦愈。
　　一小儿因乳母肝经有热，耳前后患之，用加味逍遥散治其母，其儿亦愈。
　　一小儿颈间耳下各结核三岁，久服消毒之剂，患处益甚，元气益虚，诊乳母素郁怒致肝脾血虚而有热，用加味归脾汤为主，佐以加味逍遥散，母热渐退；却与儿日各数匙，两月余而愈。
　　一小儿自落草时，颈间患有四枚，至五岁，耳前后如贯珠，元气虚甚，寒热往来，饮乳不彻，此禀肝胆经气滞之证，用八珍、逍遥二散，典壮年妇人服之，儿饮其乳。半载之后，儿体渐充，其核渐消。又服地黄丸、逍遥散而全愈。
