<!-- { "loadSidebar": true } -->
　　口疮一证，形与名不同，故治法亦异。有发于未病之前，有生于已病之后。大抵此疾不拘肥瘦，有血气盛者，又如将养过温，或心脾二经有热，或客热在胃，熏逼上焦而成其疮，此为实证，宜宣热拔毒，使无炎炽，自然作效。可用当归散加升麻、干葛、黄芩、水姜、葱、灯心煎服，及投牛蒡汤、拔毒饮、木通散，点以硝黄散。　　若口内白烂于舌上，口外糜溃于唇弦，疮少而大，不甚为痛，常流清水，此因脾胃虚热上蒸，内已先发而后形于外，宜百解散疏表；当归散，水、姜、枣煎服，和胃气，理虚热；次投牛蒡汤、三解散，涂以绿袍散，立效。饮黄金散，或投天竺黄散、地黄膏。　　若疮生于口角，是脾有积热，才开口则燥痛，饮食多难。甚至再有外风吹着，便觉拆裂，微有清血，谓之燕吻疮。治法同前药饵；轻者，用甑盖上炊流汁涂之，亦验。　　有口唇下成小片赤烂，此因饮食腻汁，淋漓不洁。盖以婴儿皮肉脆嫩，浸渍成疮，及有风热乘之，名曰承浆疮，又谓之疳蚀疮，其所因者一也。治法同前证内药剂。　　有无故口臭糜溃而不成疮，或服凉剂，或涂末药，不能疗者，此名元焦。故叔和《脉诀》曰：阴数脾热并口臭，是脾家有虚热上攻于口，宜服回阳散。儿大者用黑锡丹，早食前，新汲水入盐少许调匀送下，与正元气，及参苓白朮散、调元散服之，以立效饮、黄金散、干点溃烂处，或用蜜同熟水调点舌上，令其自化，咽下无妨。仍忌毒物。　　诸疳口疮，因乳哺失节，或母食膏粱积热，或乳母七情郁火所致。其证口舌齿龈，如生疮状，若发热作渴饮冷，额间色赤，左寸脉洪数者，此属心经，先用导赤散清心火，次用地黄丸滋肾水。若寒热作渴，左颊青赤，左关脉弦洪者，属肝经，先用柴胡栀子散清肝火，次用六味地黄丸生肝血。若两腮黄赤，牙龈腐烂，大便酸臭，右关脉洪数，按之则缓者，属脾经，用四味肥儿丸治脾火，以五味异功散补脾气。若发热咳嗽，右腮色赤，右寸脉洪数，按之濇者，属肺经，先用清肺饮治肺火，用五味异功散补脾胃。若发热作渴，两颏黧色，左尺脉数者，属肾经不足，先用六味地黄丸以生肾水，次用补中益气汤以生肺气。又有走马疳者，因病后脾胃气血伤损，虚火上炎，或痘疹余毒上攻，其患甚速，急用铜绿散、大芜荑汤。轻则牙龈腐烂，唇吻腮肿；重则牙龈蚀露，颊腮透烂。若饮食不入，喘促痰甚，此脾胃虚而肺气败也；腮颊赤腐不知痛者，此胃气虚甚而肉死也，并不治。　　经云：手少阴之经通于舌，足太阳之经通于口，因心脾二经有热，则口舌生疮也。当察面图部位，分经络虚实而药之。若元气无亏，暴病，口生白屑，或重舌者，用乱发缠指蘸井花水揩之；或刺出毒血，以柳花散敷之。上腭肿胀或有泡者，并令刺破，敷前散，或以青黛搽之。刺后又生，又刺。若唇吻坼裂者，用当归调柳花散敷之。若元气亏损，或兼服寒凉之药，作呕少食者，此虚热也，用五味异功散加升麻、柴胡。若泄泻作渴者，脾胃虚弱也，用七味白朮散。若腹痛恶寒者，脾胃虚寒也，用六君、姜、桂。若因母食酒面煎煿者，用清胃散。若因母饮食劳役者，用补中益气汤；肝脾血虚者，用加味逍遥散；郁怒内热者，用加味归脾汤，母子并服。若泥用降火，必变慢脾风矣，仍参吐舌弄舌治之。　　口疮服凉药不愈者，此中焦气不足，虚火泛上，宜附子理中汤。
　　　　　腮痈

　　腮属足阳明胃经，其生痈者，多因儿食甘甜厚味，脾胃积热所致；亦有乳母郁怒，儿受其患者。若因积热于内，二便不通者，用凉膈散。风邪相搏，二便如常者，用漏芦汤。胃经风热，或兼咽喉肿痛，用升麻防风汤。若禀赋阴虚火动，颏间或两耳内生疮，或脓出不止者，宜用地黄丸。若因乳母肝火乘脾，用加味逍遥散；脾经郁热，用加味归脾汤；膏粱积热，用东垣清胃散。脾胃风热，用清咽利膈汤。仍参口疮治之。
　　　　　臂痈

　　臂痈之证，当分经络，所属受证之因而治之。上廉属手阳明经，下廉属手太阳经，外廉属手少阳经，内廉属手厥阴经，内之上廉属手太阴经，内之下廉属手少阴经。或经络热郁，风邪外干，气血有乖，即生痈毒。若因心经有热者，导赤散加黄连。心包络有热者，柴胡栀子散。肺经有热者，泻白散。大肠经有热者，大连翘饮。焮肿作痛者，血气凝结也，用仙方活命饮。肿痛不散者，欲作脓也，用托里消毒散。脓熟不出者，气血虚也，用托里消毒散。脓出反痛者，气血虚甚也，肌肉不生者，脾胃气虚也，用五味异功散，不可外敷生肌散，恐反助其邪而肌肉难长也。
　　　　　腋痈

　　腋痈属足少阳、手少阴、手厥阴三经，小儿患之，多禀赋肝火所致。初起先用活命饮，次用柴胡栀子散。五七日间，作脓，焮肿作痛者，亦用活命饮，杀其大势，虽溃亦轻而易敛。若脓已成，用托里消毒散。已出，用托里散。如有变证，当随证治之。
　　　　　胁痈

　　胁痈者，足厥阴少阳之经，相火之司也，乃木之主。肝胆之气不平，则风火内搏，荣逆血郁，热聚为脓，而痈肿之所由生也。亦有禀赋母气肝胆之热，恚怒之火而致。然初患焮肿作痛者，宜用柴胡栀子散；未消者，用仙方活命饮。其热既杀而肿不消者，则必成脓也，乃用托里消毒散。其脓已成，以代针膏决之，仍用托里散自愈。若脓出而痛止肿消，则不必用药也。
　　　　　腹痈

　　腹痈者，患于脐下，或傍二寸许，属脾经；近胁属胆经。盖因脾经阴虚，气滞血凝，或因脾虚，饮食积热所患。若焮肿作痛者泻黄散，坚硬肿痛者清胃散，肿痛便秘者清凉饮。如此而仍痛者，瘀血凝滞也，活命饮。既用此药而不消，则内欲作脓也，用托里消毒散。若脓出而痛不减者，毒未解也，亦用前药。若脓出而反加痛，及脓水清稀者，气血虚也，用参芪托里散。若食少体倦者，脾气虚也，用五味异功散加当归、柴胡、升麻。晡热内热者，脾血虚也，用四君、当归、丹皮。如有他证，当随证治之。
　　　　　臀痈

　　臀痈属膀胱经湿热，或禀赋阴虚。若肿硬作痛，用内托羌活汤；微肿微痛，用托里消毒散。若初起大痛，或五日之间似消不消，似溃不溃者，先用仙方活命饮，饮后用托里消毒散。若已溃，食少体倦，疮不生肌，脾胃虚弱者，用五味异功散加柴胡、升麻。禀赋阴虚，小便数而不敛者，加减八味丸。气虚，久不生肌收口，用豆豉饼及补中益气汤，培养元气。若用解热攻毒，及敷围寒凉之剂，则气血受伤，必成败证矣。
　　　　　腿痈

　　腿痈之证，所主之经不同，而所治之法亦异。发于内侧者，属肝脾二经；发于外侧者，属胆胃二经。漫肿坚硬者，元气虚弱也，用内补黄芪汤。肿势高焮者，元气未虚也，用内托柴胡黄芪汤，外并用隔蒜熨法。若瘀血凝滞而不消，或不作脓者，用活命饮。血气虚弱而不能溃，及不生肌肉者，用托里散。此其梗概云尔。
　　　　　肺痈

　　肺痈肺痿，因脾肺气虚，腠理不密，外邪所乘；或母食辛辣厚味，遗热于儿；或儿有病，过于汗下，内亡津液，虚火烁肺；或服克伐之药，亏损脾胃，不能生肺金。其证恶风咳嗽，鼻塞项强，呼吸不利，甚则四肢微肿，咳唾脓血。若吐臭秽，胸中隐痛，脉数而实者，为肺痈。咳嗽涎沫脉数而虚者，为肺痿。恶寒喘嗽者，寒邪内蕴也，小青龙汤。咳唾脓秽者，此肺痈内溃也，桔梗汤。窃谓前证若喘咳短气者，脾肺气虚也，五味异功散。咳唾脓痰，左尺脉数而无力者，肾气虚也，六味地黄丸。咳唾脓痰，右关脉数而无力者，脾气虚也，七味白朮散。若发热喘嗽，唾脓不食者，脾肺虚甚也，难治。大要补脾肺，滋肾水为善，仍审五脏相胜，乳母七情。后证仿此。
　　　　　肠痈

　　张仲景云：肠痈之证，因饮食积热，或母食辛热之物所致。小腹按之则痛，小便数似淋，腹急恶寒，身皮甲错，或自汗恶寒。若脉迟紧未有脓者，用仙方活命饮，以解其毒；脉洪数已有脓者，服太乙膏以下其脓；小腹疼痛，小便不利者，脓壅滞也，牡丹皮散主之。窃谓经云：肠痈为病不可惊，惊则肠断而死。故坐卧转侧之间，须令徐缓，时少饮薄粥，及用八珍汤，固其元气，静养调理，庶可保也。
　　　　　便毒

　　便毒，因肝火肝疳，或禀肝经热毒。若初起肿硬作痛者，先用龙胆泻肝汤一二剂；肿痛不减，用仙方活命饮二剂；五七日不减肿尚硬，亦用前二药各一剂；如不消或更痛，欲成脓也，用活命饮一剂，却用托里消毒散加柴胡、山栀一二剂。若脓已成而不溃者，血气虚也，用托里消毒散一二剂。脓已溃而痛不止者，毒气不解也，用活命饮一剂；若脓已出而反痛者，血气虚也，用内补黄芪汤；脓已溃而发热烦躁者，气虚血脱也，用当归补血汤；脓已溃而恶寒发热者，血气俱虚也，用十全大补汤；脓已溃而恶寒者，元气虚也，用补中益气汤，脓已溃而不生肌者，脾气虚也，用六君子汤。若禀赋怯弱，或因饮食劳倦而为患者，但用补中益气汤加射干自消。设使不分经络，不别虚实，概行攻伐，亏损气血，则轻者难治，重者必变瘵证，甚至不起。
　　　　　囊痈

　　囊痈属肝经湿热，或禀胎肝热所致。初起肿痛小便赤濇者，湿热壅滞也，先用龙胆泻肝汤；如不消，用仙方活命饮。若肿痛数日不止，欲成脓也，用托里消毒散；若肿未溃而小便不利者，毒气壅滞也，当分利之。脓已成而小便不利者，毒气未解也，当针泄之；脓出而反痛者，气血虚也，当补益之。若元气无亏，虽阴囊悉溃，睪丸悬露，亦不为害。若乳母恚怒，令儿患此者，加味逍遥散；肝经气血虚者，八珍散、加味柴胡、山栀，俱加漏芦，子母并服。
　　　　　脚冻疮

　　足指冻疮，因受禀虚怯，故寒邪易乘，气血凝滞，久而不愈，则溃烂成疮。治法须壮脾胃，温气血，则死肉自溃，良肉自生。若骨脱筋连者，宜急剪去，否则毒涎脚面而死。盖肢末之处，气血难到，又为外邪遏绝，则气血不能运行。若用汤荡火烘，其内即死而不仁，至春必溃腐脱落。元气无亏，虽患无害。如外敷寒药，内服消毒之剂，则元气受伤，必成败证。凡初冻时，以热手频熨之为妙。北方冻耳，若误以手触之，其耳即落。大寒能裂肤堕指，信然！
　　　　　汤火疮

