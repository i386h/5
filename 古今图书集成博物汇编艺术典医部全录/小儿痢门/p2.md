<!-- { "loadSidebar": true } -->
　　赤白之痢，世人莫不曰赤为阳为热，白为阴为冷；或曰无积不成痢。至于调治，若以冷热之剂互进，或投去积之药。必难取效。不究其原，何由可疗？且四时八风之中人，五运六气之相胜，夏秋人多痢疾。《内经》曰：春伤于风，夏生飧泄。至真要大论曰：少阳在泉，火淫所胜，民病注泄赤白。其可拘于无积不成痢之说？若专以积为论，岂一岁之中独于夏秋人皆有积，春冬不然？盖风邪入胃，木能胜土，不为暴下则成痢疾，赤白交杂，此为阴阳不分。法当分正阴阳，五苓散以导其逆，理中汤以温其胃，使色归一，然后施治。若一分之后，仍赤白同下，则当究其所患之因。若先白后赤，乃内伤生冷，失于盖覆，由元气感于暑热，治法先救其里，次解暑毒。若先赤后白，乃先伤热而后失盖感冷，先宜解热，后治其痢。　　有挟热而痢者则下纯鲜血，此风能动血，宜冷服黄连香薷散、川草散及当归散。加酢炒蒸柏叶，水姜煎服，或羌活散加三和汤，水姜仓米煎。　　有挟冷而痢者，则下纯白冻，或白上有粉红色，或似猪肝瘀血，皆为阴证，盖血得寒则塞濇故也。先用(口父)咀五苓散加守中汤煎投，次以附子理中汤带凉服，或固真汤。倘不辨其虚实冷热，妄行施治，以致脾胃愈虚，不能乳食，或噤口痢者，则难疗矣。又有里急后重，盖里急为阳，后重为阴。未圊前腹痛为里急，已圊后腹痛为后重。故里急者，大肠濇也，先以大顺饮加宽气饮和解，及羌活散，水、姜、仓米煎服；次以宽肠丸。后重为气虚，用五苓散加人参，生姜煎服，并投香连丸。若二证俱作，前二丸子并进，或双金饮、金粟丸亦佳。然泻痢自是二证：粪夹水来，多而顺者，曰泻；带血冻白冻，来三五点而痛者，曰痢。轻重阴阳，由此而分，斯为治法。有脓血交杂，经久不止，昼轻夜重，或昼夜频数，食减痛多，并用万金散、神效散主之。　　有五色痢者，乃因五脏蕴热，日久不散，故有是证。盖五脏受热，荣卫不调，五谷不化，熏腐脏腑，神气昏沉，此候已危，最是腹中刺痛，儿小者无治法。盖五色者，乃五脏之色皆见于外，儿大者可用局方三神丸，或小来复丹，以五苓散送下，或者可疗。若投药如故，不可为也。　　又有风痢，多是黄褐色，与疳泻颇同，但不臭为异耳。此风毒停滞于脾，宜去脾经风毒，泻黄散主之。若见赤白同下，久而不禁，小便少濇，痛热并作，唇裂眼赤，气促心烦，坐卧不安，狂渴饮水，谷道倾陷，时复面容如妆，饮食不进者，难治。　　泻痢黄赤黑，皆热也；泻痢青白，米谷不化，皆冷也。东垣云：白者湿热伤于气分；赤者湿热伤于血分；赤白相杂，气血俱伤也。海藏用四君、芎、归治虚弱之痢，四君、干姜治虚寒之痢。愚常治手足指热饮冷者为实热，用香连丸；手足指冷饮热者为虚寒，用异功散送香连丸。若兼体重肢痛，湿热伤脾也，用升阳益胃汤。小便不利，阴阳不分也，用五苓散。若湿热退而久痢不愈者，脾气下陷也，用补中益气汤，倍加升麻、柴胡。泻痢兼呕，或腹中作痛者，脾胃虚寒也，用异功散加炮姜、木香。或变而为疟者，肝克脾也，用六君、柴胡、钓藤钩。若积滞已去，痢仍不止者，脾气虚也。用四君子送下香连丸。若因乳母膏粱厚味六淫七情，致儿为患者，当各推其因，仍兼治其母，并参冷热泻及积滞腹痛等证览之。若挟表证，宜发表。　　治痢之法，若欲取积，只用官局进食丸甚稳，取积又能治痢，万无一失。积已下，急以四君子汤加豆蔻、诃子补之，次服厚肠香连丸得效。
　　　　　热痢用凉药

　　海藏治赤痢，用四君子加赤芍药、当归，入粟米少许同煎。
　　　　　纯血痢

　　巢氏云：小儿痢如膏血者，此是赤痢。肠虚极，肠间脂与血俱下故也。　　《圣惠》云：夫小儿血痢者，由热毒折于血，血入大肠故也。血随气循环经络，通行脏腑，常无停滞。若为毒热所乘，遇肠虚血渗入于肠，则成血痢也。　　《宝鉴》云：小儿肠热即痢下鲜血，一如肠风。
　　　　　冷痢用温热药

　　海藏治白痢，用四君子等分，加干姜减半，入粟米少许同煎。
　　　　　白脓痢

　　《婴童宝鉴》论小儿肠寒，即下白脓腹痛。
　　　　　脓血相杂痢

　　《圣惠》云：夫小儿脓血痢者，由毒气在脏，血得热则流溢渗入大肠，与肠间津液相搏，积热蕴结，血化为脓，腹虚则泄，故成脓血痢也。　　葛氏《肘后》云：小儿脏毒，滞下如鱼脑。
　　　　　五色痢

　　《形证论》歌曰：五色之痢最多端，见此方知有五般。青色只有惊积聚，黄多食积在脾间。白色冷虚肠胃患，赤为积热最难安。鸡肝隐积多成片，黑血相和不易安。唇搐胸高兼露齿，脸红筋出每居前。急安脏腑和汤散，医者留心按古贤。　　又歌曰：五色之痢莫言奇，四岁之前始有之。青色只因惊积聚，黄因食积毒于脾。赤黑已知心肾病，白多残害是脾为。三七以前无变动，休令多睡饮餐迟。　　此疾且须和五脏，补荣卫，方渐惭安愈。如目肿不进饮食，只与平胃散补之。
　　　　　蛊痢

　　《巢氏病源》云：小儿蛊毒痢，岁时寒暑不调而有毒厉之气，小儿解脱为其所伤，邪与血气相搏，入于肠胃，毒气蕴积，值大肠虚者则变痢血，其痢状血色，蕴瘀如鸡鸭肝片，随痢下。此是毒气盛热，食于人脏，状如中蛊，故谓之蛊毒痢也。　　《石壁经》脾毒痢歌曰：脾间有毒号纯阳，本为医人热药伤。致使大肠多结濇，多饶枯血在枯肠。如风腹闭难开眼，身热头温脚转凉。舌赤胸高为此候，多啼喘急更如狂。先须解热并开胃，便是明医用药良。　　此脾受热积失治则伏毒，治当凉脾，次去其积。若胸前骨忽然高者，更加喘急，则不治也。　　《凤髓经》注云：宜与金华散、香连丸。　　《形证论》风毒痢歌：八痢之中风转难，形如青草汁多般。毒风豆汁添邪热，胃败鸡肝片片全。加积不须先下积，闭眸食绝不堪看。若归白痢还须下。脏腑频温得本原。
　　　　　泻痢兼证

　　《巢氏病源》云：小儿痢兼渴候，此是水谷痢。津液枯竭，脏腑虚燥则引饮。若小便快者，痢断渴则止；若小便濇，水不行于小肠，渗入肠胃，渴亦不止，痢亦不断。凡如此者，皆身体浮肿，脾气虚不能克水故也，亦必眼痛生障。小儿上焦本热，今又痢，下焦虚，上焦热，气转盛，热气熏肝故也。　　茅先生以为食伤脾胃所致，先用醒脾散、匀气散调；一日后下调中饮，夹乳香散、龙涎膏调理即愈。或单捣冬瓜汁饮之。
　　　　　羸瘦

　　巢氏云：小儿肠胃虚弱，受风冷则下痢，痢断后，脾胃尚虚，谷气犹少，不能荣血气，故羸瘦。
　　　　　浮肿

　　《惠济》论小儿痢瘥后遍身肿候歌云：冷痢日久失医治，遍身浮肿却如吹，脉洪是气化为水，沉实还因积有之。顺气肿消为上法，气平两日定多尿。莫教食饱还忧滞，此疾元因积损脾。
　　　　　脱肛

　　肺与大肠为表里。肛者大肠之门，肺实热则闭结不通，肺虚寒则肠头出露。有因痢久里急后重，努力肛开，为外风所吹，或伏暑作泻，肠滑不禁；或禀赋怯弱，易于感冷，亦致大肠虚脱。凡小儿所患泻痢，皆因暑湿风热，乘脾胃虚而得。盖风属木，木胜则制土，土主脾胃，虚而受制；又湿喜伤脾，因虚受湿，不能分别清浊，水谷交杂则为洞泄，洞泄既久，大肠亦虚。大肠乃手阳明燥金，而土虚不能生金，金气既虚，则传送之道亦虚，又为风冷所袭，故肛门脱而不收。法宜补脾温胃，使金得受母之益而气实，宜藿香饮、匀气散、平胃散主之；次则内投固肠之剂，用健脾饮、养脏汤服饵。外以敷贴之法，用伏龙肝散傅之，及萆麻膏贴顖门，使引气上，令其自收；如收尽，仍以水洗其膏。及有邪热积滞于大肠，未经疏涤，亦成此疾。其肛门色红而软，肺脉浮数，右手指纹紫见，身微有热，时或烦躁，先投清肺饮疏解，次用薄荷散、蟠龙散为治，间服万安饮亦佳。　　巢氏云：实热则大便秘结，虚寒则肛门脱出，此多因吐泻脾气虚，肺无所养，故大肠之气虚脱而下陷也，用补中益气，或四君子为主。若脱出绯赤或作痛者，血虚而有热也，用补中益气汤佐以四物、牡丹皮。微红或作痛者，气虚而有热也，佐以四君、牡丹皮。大凡手足指热者属胃气热，手足指寒者属胃气寒。　　汤氏方治脱肛，大肠自粪门出，宜用葱汤熏洗令软，款款送上。此因泻利得之者，亦可服泻利之药，然后用槐花等药。又有用一味五倍子煎汤，入(石卜)硝熏洗而缩者。又有用真蒲黄碾极细，以猪肝拌匀，敷肛门上而入者。《全婴方》用濇肠散。兼有痔证肿痛者，用黄丹、滑石等分，井水调涂即消；并用铅白霜半钱，片脑半字，好酒调敷肿处甚佳。黄连解毒汤亦可服。用苦参汤洗亦效。亦有用密陀僧、白矾、脑子末之，敷上，更用荆芥、防风等项洗之。用生瓜蒌根者亦效。
　　　　小儿卫生总微论方 【宋　撰人未详】
　　　　　八痢论

　　小儿气血怯嫩，脏腑软弱，因触冒风寒，饮食冷热，以邪干正，致脾胃不和，凝滞停积，蕴毒结作，或水谷不聚，或脓血纯杂，变而为痢。其候有八：一曰水谷痢，谓便下粪稀薄而不聚，快利出易，水谷不化也。然虽是泻，便时亦觉里急后重，故为痢也。二曰冷痢，谓便下纯白脓也。三曰热痢，谓便下纯赤血也。四曰滞痢，谓便下脓血相杂也。五曰积痢，谓有积伤为痢，浸久或差而复发也。六曰疳痢，谓患疳积而下痢也。七曰蛊痢，谓如蛊毒下紫黑血，或如赤豆汁，或如鸡鸭肝片也。八曰休惜痢，谓下血黑黯中有白物，如肠中之脂或如烂鱼肠之状。此肠胃溃伤，患者更休爱惜，故以名之。亦名休息者，谓患即无休息而至死也。凡痢若粥药不能进者，此便为死候也。
　　　　方

　　经验大黄汤 【《千金方》，下同】 　治小儿暴冷，水谷下；或乳冷下青，结不消；或冷实吐下，干呕烦闷；及冷滞赤白下者，良。若已服诸利汤去实，胃中虚冷，下如水，干呕眼陷，烦扰不宜利者，可除大黄。若中乳，乳母洗浴，水气未消饮儿，遂为霍乱者，但用大黄。小儿诸霍乱宜利者便用大黄，不须利宜温和者除之。　　大黄六分　桂心　厚朴　甘草　干姜各一分　人参　茯苓　白朮　当归各二分　桔梗三分　　右十味，以水三升半，煮取八合。凡儿三十日至六十日，一服二合；七十日至一百日，一服二合半；二百日以来，一服三合。
