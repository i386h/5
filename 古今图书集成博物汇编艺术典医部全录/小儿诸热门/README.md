<!-- { "loadSidebar": true } -->
古今图书集成医部全录卷四百十九

小儿诸热门

　　　　黄帝素问

　　　　　通评虚实论篇

　　帝曰：乳子而病热，脉悬小者，何如？　　 【注　夫病热者，皆伤寒之类也。凡伤于寒，借阳气以化热，热虽盛不死。然阳气生于精水之中，男子八岁、女子七岁，肾气始实。乳子天癸未至，肾气未盛，故帝有此问焉。夫心主脉而资生于肾，心肾水火之气，上下时交，肾气不能上资于心，则心悬如病饥，而寸口之脉悬绝小者，肾气未盛也。】　　岐伯曰：手足温则生，寒则死。
　　 【注　伯答乳子之生阳，借后天之气也，四肢皆禀气于胃，故阳受气于四末，是以手足温者，胃气尚盛，故生；寒则胃气已绝，故死。夫水谷入于胃，津液各走其道。肾为水脏，受五脏之精而藏之，是先天之精，犹借后天之所资益者也。又别出两行营卫之道，其大气之搏而不行者，名曰宗气，积于胸中，上出于肺以司呼吸，是四肢之原俞，又受资于胃府所生之营卫宗气。是以手足温者生，寒者死。】　　帝曰：乳子中风热，喘鸣肩息者，脉何如？岐伯曰：喘鸣肩息者，脉实大也。缓则生，急则死。　　 【注　此复论后天所生之宗气而亦不可伤也。宗气者，五脏六腑十二经脉之宗始，故曰宗气。肩息者，呼吸摇肩也。风热之邪，始伤皮毛，喘鸣肩息，是风热盛而内干肺气宗气，故脉实大也。夫脉之所以和缓者，得阳明之胃气也。急则胃气已绝，故死。】
　　　　小儿直诀 【宋　钱乙】

　　　　　诸经发热证治

　　潮热者，时间发热，过时即退，来日依时而发，此欲发惊也。　　壮热者，常热不已，甚则发惊癎也。　　风热者，身热而口中气热，乃风邪外感也。　　温壮者，肢体微热也。
　　发热而不欲饮水者，胃气虚热也，用白朮散。　　发热而饮水作渴，喜冷饮食者，胃气实热也，用泻黄散。　　 【注　按《秘藏保婴集》云：小儿潮热，或壮热不退，多是变蒸及五脏相胜，不必用药。又多食积郁热，由中发外，见于肌表，只理其中，清阳明之热，而表热自除，不可认作外感，用小柴胡轻利等药重伤其内。又潮热不退，恐是出痘，亦当审察，勿便用药。窃谓发热饮水者热在内，不饮水者热在外也，又当以此辨之。其诸热证说见各类。】
　　　　　黄疸

　　若大病后身目皆黄者，黄病也。
　　身痛背强，大小便濇，一身尽黄，小便黄赤，此黄疸也。泻者难治。　　若百日或半年，不因病而身黄者，胃热胎疸也；若淡黄兼白者，胃怯也。　　 【注　按大病后身目皆黄，或肢体黄胖者，脾气亏损而真脏为病，宜用六君子汤、参苓白朮散，调补元气。病后发渴者，脾气虚而津液少也，用七味白朮散。若脾经湿热壅滞，二便秘，腠理不得疏泄而为患者，名为黄疸，用茵陈汤。初生身黄壮热，不乳便秘，此为胎热，用地黄汤。若二便赤濇，腹胀面赤，饮水，用茵陈汤，调五苓散。若清便自调，四肢并冷，用益黄散；淡黄白，用调中丸。】
　　　　卫生宝鉴 【元　罗天益】

　　　　　小儿季夏身热痿黄治验

　　小儿身体蒸热，胸膈烦满，皮肤如溃橘之黄，眼中白睛亦黄，筋骨痿弱不能行立，此由季夏之热加以湿令而蒸热薄于经络，入于骨髓，使脏气不平，故脾逆乘心，湿热相合而成此疾也。盖心火实则身体蒸热，胸膈烦满，脾湿胜则皮肤如溃橘之黄，有余之气必乘己所胜而侮不胜，是肾肝受邪而筋骨痿弱，不能行立。《内经》言脾热者色黄而肉蠕动，又言湿热成痿，信哉斯言也！此所谓子能令母实，实则泻其子也。若脾土退其本位，肾水得复，心火自平矣。又《内经》曰：治痿独取于阳明，正谓此也。予用加减泻黄散主之。
　　　　幼科全书 【元　朱震亨】

　　　　　发热

　　凡小儿有病皆热，证既不同，治亦当异，须明虚实，不可妄自汗下。　　凡伤风发热，其证汗出身热，呵欠面赤，目濇多肿，恶风喘气。此因解脱受风所致，宜疏风解肌退热，先服柴葛解肌汤，发去风邪，俟热之时再服凉惊丸以防内热。　　凡伤寒发热，其证无汗身热，呵欠烦闷，项急面赤，喘急恶寒，口中热气。此因解脱受寒所致。宜发散寒邪，退热镇惊，先服惺惺散，发去寒邪，后服凉惊丸以防内热。　　二证，如小儿禀赋厚者可用凉惊丸，虚怯者用胃苓丸，甚效。　　如伤风发热，又吐又泻者，不可发散，此脾家虚怯也，以五苓散吞理中汤最效。　　凡伤风发热，多得于夏，其证身热自汗，作渴昏睡，手足俱热。此因天气已热，包裹太厚，重受其热也。先用白虎汤，调益元散以解其热，次服调元生脉散以补元气。　　伤暑发热，多得于夏，其证身热自汗，作渴昏睡，手足微冷。此因阴室之中，取凉太过所致。先服调元生脉散补其正气，次服四君子汤以防吐泻之患。　　如夏月汗出当风，以致身热自汗不止者，此名暑风。先用四君子汤加麻黄根、黄芪以去其风，次用益元散以清其热。　　伤食发热，其证手心热。肚背尤热，一嗳气便吐乳，大便酸臭，或腹痛多啼，或腹饱胀喘急，不思乳食。此得之饮食过度所伤。宜先利去其积，用丁香醒脾丸；后以集圣丸调之。如伤食已久，日渐黄瘦，作热无时者，不可下，轻者保和丸，重者集圣丸，百无一失。　　痘疹发热，其证面燥腮赤，目泡亦赤，呵欠烦闷，乍热乍寒，咳嗽喷嚏，手足指冷，惊悸多睡。此因时行痘疹各相传染，宜清凉解毒。惟痘疹宜用参苏饮加木香，麻疹宜荆防败毒散。不可妄用自发汗，恐生变证。　　变蒸发热，此小儿正病，不须服药，当于类下求之，不可错误。　　潮热者当分二证。有时间发热，过时即退，来日依时复发，其状如疟，此肺热也；有早晚发热，每日两度，如潮水应期，此胃热也。盖因感触邪气。以致血脉凝滞，不即流通，若不治之，变惊疳者多矣。肺热者地骨皮散主之；胃热者三黄丸下之；虚弱者集圣丸调之。　　惊热者，遍身发热，面青自汗，心悸不宁，脉数烦噪，颠叫恍惚，此心热也，以凉惊丸过热，以安神丸定心。　　夜热者，但夜间发热，昼作便住，此血虚证也，以人参当归散治之，兼服抱龙丸以防作搐。　　余热者，伤寒汗下后热又来，乃表里俱虚，气不归元，阳浮于外，不可再用凉药。盖热去则寒起，古人戒之，当和胃气，使阳气收敛，其热自退，参苓白朮散主之；甚者四君子汤加干姜甚效。　　疳热者，形色黄瘦，食不长肉，骨蒸盗汗，泄泻无常，肚大筋弱，此多得于大病之后，失于将息，又或伤饥失饱而致，集圣丸大有奇功。　　壮热者，一向热而不已，由血气壅实，五脏生热，熨蒸于内，则眠卧不安，精神恍惚；蒸发于外，则表里俱热，躁急喘粗，甚则发惊癎也。治法先以导赤散吞泻青丸以治其热，后以抱龙丸镇其惊；如实热大小便闭者，三黄丸下之。　　烦热者，心躁不安，五脏烦热，四肢温壮，小便赤濇，宜用导赤散、麦门冬、山栀仁治之，再以凉惊丸撤其余邪。　　积热者，颊赤口疮，大小便濇，表里俱实。或内因酒面煎煿，热药峻补，外用重被厚绵，炉火侵迫，皆能生热。此内外蕴积之热，非食积之热也。先以三黄丸下之，后以凉惊丸调之。　　虚热者，或因汗下太过，津液虚耗；或因大病之后，元气受伤，皆能发热。其证困倦少力，面色青白，虚汗自出，神慢嘘气软弱，手足厥冷。此血气俱虚，气虚则发厥，血虚则发热也。四君子汤加炒干姜，甚者加熟附子一片；待热少退，以集圣丸调之。　　客热者邪妨于心也。心若受邪，则热形于额，故先起头面，次而身热，恍惚多惊，闻声则恐，良由真气虚而邪气胜也。邪气既胜，则真气与之交争，发渴无时，进退不定，如客之往来也。先以导赤散去其邪，后以凉惊丸调之。　　癖热者，由乳食不消，伏结于内，致成癖块以生热于外也，治法以集圣丸主之。　　疟热者，寒热往来。有头痛汗出者，有呕吐不食者，有憎寒壮热而作渴者，有通身疼痛者，有腹痛者，有吐泻者，证皆百出，治非一端。头痛汗出遍身疼痛者，小柴胡汤加羌活、苍朮治之；腹痛者，脾积丸治之；作渴者，白朮散治之；吐泻者，理中汤治之。俱用平疟养脾丸调之。　　血热者，每日已午间发热，通夜则凉。此心热也，轻者导赤散，重者四顺饮治之。　　袓传治热，不问其证，肝肾虚弱者，以胃苓丸，竹叶炒米汤吞治之，元气素厚者，以凉惊丸，竹叶灯心薄荷汤吞治之。
　　　　　西江月

　　小儿病则生热，须知得病根因。风寒外感热来潮，饮食内伤烦躁。吐泻疟痢疮疥，变蒸痘疹如烧。骨蒸体弱渐成劳，调治般般分晓。　　若是风寒外感，面红又恶风寒。惺惺散子妙难言，有咳参苏灵验。饮食内伤可下，三黄脾积相参。再添集圣保平安，莫使脾虚表转。　　吐泻胃苓最好，痢如赤白香连。疟家平疟解邪干，疮疥胡麻丸散。变蒸小儿常病，不宜妄用汤丸。如逢痘疹别科传，集圣散调疳款。　　治热汗下休错，误汗误下伤人。应汗而下痞满侵，应下而汗惊定。只为不明表里，致令大命将倾。果难捉摸且因循，用药胃苓集圣。
　　　　奇效良方 【明　方贤】

　　　　　小儿诸热须分主治

