<!-- { "loadSidebar": true } -->
古今图书集成医部全录卷四百十七

小儿风寒门

　　　　千金方 【唐　孙思邈】

　　　　　伤寒

　　论曰：小儿未能冒涉霜雪，乃不病伤寒也。大人解脱之，久伤于寒冷，则不论耳。然天行非节之气，其亦得之。有时行疾疫之年，小儿出腹便患斑者也。治其时行节度，故如大人法，但用药分剂少异，药小冷耳。
　　　　小儿直诀 【宋　钱乙】

　　　　　伤风兼变证治

　　伤风贪睡，口中气热，呵欠烦闷，用大青膏发散之。若饮冷不止而善食者，用大黄丸微下之。余不可下。　　伤风手足冷者，脾脏怯也，当以益黄散温脾胃，以大青膏散风邪。　　伤风自利，脾脏虚怯也，亦用益黄散、大青膏；未瘥，用调中丸。有下证用大黄丸，后服温惊丸。　　伤风腹胀，或作喘，脾脏虚也，当先发散仍补脾。　　伤风兼肝则发搐烦闷，兼心则惊不安，兼肺则喘嗽便气，兼脾则困睡，兼肾则目畏明，各随补其母。　　伤风多睡能食，引饮吐泻，大便色黄，此胃虚热也，当先用白朮散以生津，后用大青膏以发散。　　伤风吐沫，泻色青白，闷乱不渴，哽气出气，睡而露睛，先用益黄散，后用大青膏。　　伤风或凉或热，多睡气粗，大便黄白，呕乳不消，不时咳嗽，先用大青膏，后服益黄散，慎不可下！　　伤风误用下药而作渴饮水者，此胃亡津液而虚热也，多用白朮散，热渴自止。　　 【注　按大青膏乃表散之剂，必外邪蕴结于肺，而肺气未亏损者，方可用之。大黄丸乃疏利之剂，其食痰积滞于胃，而胃气尚充实者，乃可施之。况前证属脾肺气虚，腠理不密，外邪所乘，又当临证制宜，必以固脾胃为主。若兼肢冷自利，腹胀喘嗽者，脾肺虚寒也，六君子加木香、升麻、桔梗。若兼惊悸痰甚，饮食少思，属心脾脏虚也，四君子加芎、归、酸枣仁。若兼肢体倦怠，喘嗽哽气，脾肺气虚也，六君子、当归、桔梗。若兼目畏明，白睛多，肾气虚也，六味丸加五味、鹿茸；如未应，更用补中益气汤加五味子、干山药，以补肾母。若多睡能乳，饮水吐泻，大便色黄，脾气虚而下陷也，补中益气汤升补元气。若吐沫泻青，睡而露睛，脾虚木所乘也，六君子加升麻、柴胡，调补脾气。若乍凉乍热，喘嗽气粗，大便黄白，呕乳不消，脾肺气虚而有邪也，先用惺惺散，后用四君子汤。若误用下药再作渴者，脾胃之气伤也，用白朮散，或六君子、补中益气二汤补之。大凡前证若病邪急，而元气无亏者，先用原方，或用轻清表散之剂；若元气不足者，当如前法固其元气，则外邪自退；若因病久或因服克伐之药而未愈，或更加变证者，但调补脾胃，诸证自愈。其小儿伤风发热，鼻塞或痰壅发搐，多因乳母鼻吹顖门，但服惺惺膏，或用葱头三五茎，细切擂烂，以纸寸余，摊葱在上，两掌合葱，待温贴于顖门，其邪即解。乃去其葱，却用绢段寸余，涂以面糊，仍贴顖门，永无伤风之患。】
　　　　婴童百问 【明　鲁伯嗣】

　　　　　伤寒正受伤寒夹惊

　　小儿伤寒，初得浑身发热无汗，多啼哭，看眼急有如惊风，但用发散退热，莫令发渴；如渴便欲饮水不歇，当发散，羌活散、三黄散、柴胡散、抱龙丸；或虚烦，可用竹叶汤。如嫩小儿当服洗心散、薄荷散、红绵散，四肢发汗，自然精神喜悦。感伤寒之重者，当依仲景之法治之。又有伤寒夹惊，先要发散，其热乃退。化痰截惊，乳下婴儿抱龙丸，羌活散加荆芥、防风，三黄散，微利痰热；次用柴胡、黄芩药调理，管取向安。葱白汤方可服。
　　　　　小儿伤寒与时气同异

　　夫小儿伤寒，得之与大人无异，所异治者，兼惊而已。又有因夹惊食而得，治法与大人一同，但小其分剂，使药性少瘥耳。仲景云：春气温和，夏气炎热，秋气清凉，冬气冷冽，此则四时正气之序也。冬时严寒，触冒之者，乃名伤寒耳。其伤于四时之气，皆能为病。冬受寒毒之气，其即时而病者，头痛身疼，肌肤热而恶寒，名曰伤寒，其不即时病者，寒毒藏于肌肤之间，至春夏阳气发生，则寒毒与阳气相搏于荣卫之间，其病与冬时即病无异，但因春而发名曰温病，至夏而发名曰热病。阳热未盛，为寒所制，病名为温；阳热已盛，寒不能制，病名为热。故太医均谓之伤寒也。然热病、伤寒、温病。时气，传变无异也。凡时气者，四时之间有不正之气也。如春应暖而反寒，夏应热而反冷，秋应凉而反热，冬应寒而反温，非其时而有其气。气之中人，则头疼壮热咳嗽气粗，烦渴心躁，恍忽惊悸，传变与伤寒无异。故一岁之中，病无长少，率相似者，此则时行之气，俗谓之天行是也。治法：三四月或有暴寒，其时阳气尚弱，为寒所折，病热犹轻，升麻汤解肌汤主之。五六月阳气已盛，为寒所折，病热则重；七八月阳气已衰，为寒所折，病热亦微。调中汤、射干汤、半夏桂甘汤可选用也。秋温冬温，治湿则利小便。治冬温亦宜解利。其利小便也，则以五苓散辈；其解利冬温，宜葳蕤汤。盖冬温者，感温气而作。寒疫者，暴寒折人，非触冒之过，其治法不同，所施寒热温凉之剂亦异，不可拘以日数，发汗吐下，随证施行。要之治热以寒，温而行之；治温以清，冷而行之；治寒以热，凉而行之；治清以温，热而行之。以平为期，不可以过，此为大法。汤氏有七宝散，加减服之，并与乳母尤好。有热者，升麻汤加柴胡、黄芩等剂治之，柴胡石膏汤极效。
　　　　　伤寒表里

　　凡治小儿伤寒，须辨表里，表里不分，汗下差误。古人云：桂枝下咽，阳盛即毙；承气入胃，阴盛以亡。伤寒有表证，有里证，有半在表、半在里，有表里二证俱见。然在表者宜汗，在里者宜下，在半表半里者宜和解，表里俱见，随证施治。无表里证，用大柴胡汤下之。其表证者，发热恶寒，身体痛而脉浮，无汗头疼，项强腰脊痛；此足太阳膀胱经受病也，宜汗之。然伤寒发表，当随病轻重而汗之，头疼发热兼惊，亦只用葱白汤汗之，甚则麻黄汤、各半汤、解肌汤、葛根汤、柴胡散，皆可选而用之。其里证者，恶热而不恶寒，手掌心并腋下濈濈汗出，胃中干，咽燥，粪结聚，潮热，大便硬，小便如常，腹满而喘，躁渴脉沉而滑，内热而谵语，此属足阳明胃经也，宜下之，小承气汤、大承气汤、四顺饮、洗心散，斟酌轻重用之。其在半表半里者，心下满，口不欲食，大便硬，脉沉细，是里证，当下；其人头汗出，微恶寒，手足冷，即当汗。此两证俱见者，仲景所谓半在表半在里也，小柴胡汤主之。太阳病不解，传入少阳，胁下硬满，干呕不能入饮食，往来寒热，尚未吐下，诊其脉弦紧者，小柴胡汤主之，此属少阳胆经也，宜和解。其表里两证俱见者，病人脉浮而大，是表证，当汗；其人发热烦渴，小便赤，是里证，当下。是表里证俱见，五苓散主之。又伤寒不大便六七日，头痛有热者是也，里证当下；其人小便清者，知不在里，仍在表，当须发汗。此是两证俱见，即未可下，宜与桂枝汤。又太阳病医反下之，因亦腹痛，是有表复有里，仲景用桂枝加芍药汤，痛甚者桂枝加大黄汤；或腹满时痛，尺寸脉俱浮洪者，此足太阴脾经也，自利不渴当温之，四逆汤理中汤。其无表里者，伤寒四五日以后，以至过经无表里证，又于里证未可下者，既非下证，亦非汗证，皆可用小柴胡汤随证加减用之。以至十余日外用小柴胡汤不愈者，若大便硬，看可下，则用大柴胡汤下之。仲景云：六七日目中不了了，睛不和，无表里证，大便难，身微热，此为实也，当下，宜大承气汤。若不渴口不燥，舌干而脉沉者，急温之，宜四逆汤。此足少阴肾经也。其表热里寒者，身大热而反欲得衣，热在皮肤，寒在骨髓也，宜先与阴旦汤；塞已，次以小柴胡汤加桂，以温其表。又身大寒而反不欲近衣，寒在皮肤，热在骨髓也，宜先与白虎加人参汤；热除，次以桂枝麻黄各半汤以解其外。又厥阴证脉浮缓者，必囊不缩，外证必发热恶寒似疟，为欲愈，宜桂枝麻黄各半汤。若脉尺寸俱沉短者，必囊缩，毒气入脏，宜承气汤下之。厥阴病，其脉微浮为欲愈，不浮为未愈，宜小建中汤，此足厥阴肝经也。然以表里证内近似三阴三阳之证，而疏于各证之下，非可以尽备六经之大法也，当以《活人书》、《伤寒论》为主。其疟证与大方治法同，后有本条。夏伤于暑，秋必痎疟。其暑证玉露散主之，其详亦与大方同其治法，但用分剂轻耳。《口议》有脱甲散，大能除热，扶表救里，真良方也！
　　　　　伤寒咳嗽伤风

　　仲阳云：咳嗽者，肺感微寒，八九月间肺气大旺，病嗽者其病必实，非久病也，其证面赤，身热痰盛，法当以葶苈丸下之；若久嗽，不可下也。冬月嗽，乃伤风咳也，当以麻黄汤汗之；有热证面赤饮水，涎痰浓稠，咽喉不利者，宜甘桔汤；有肺盛者嗽而后喘，面肿欲饮水，有不饮水者，其身即热，以泻白散泻之；有嗽而吐涎痰，乳食者，以白饼子下之。然肺主气，应于皮毛，肺为五脏华盖，小儿感于风寒，客于皮肤，入伤肺经，微者咳嗽，重者喘急。肺伤于寒则嗽，多痰涎，喉中鸣急，肺伤于暖，则嗽声不通雍滞。伤于寒者必散寒邪，伤于暖者必泄壅滞。发散属以甘辛，即桂枝、麻黄、细辛是也；涌泄系以酸苦，即葶苈、大黄是也。更五味子、乌梅之酸，可以敛肺气，亦治咳嗽之要药也，久嗽不已，必生惊悸顽涎，血脉灌脸。其嗽传受五脏，或吐逆，或痰涎，或厥冷，或恐悸，甚而至于眼目两眶，紫黑如被物伤损，眼白红赤如血。谓之血眼。治之之法、当用生地黄及湿黑豆研成膏，掩眼上，而眼肿黑自消，其血皆自眼泪而出，真良方也。兼服麦煎散而嗽自止。久嗽成癎，当服散癎等剂。凡治嗽先要发散寒邪，然后服宽气化痰止嗽之药，即得痊瘥。先服九宝丸、华盖散、葶苈丸、抱龙丸，或细辛五味子汤；如有热可服凉肺之药，柴胡、黄芩等剂，并泻白散；痰多气喘，用金星丸；利痰了，却服前药，后服百部丸、生犀散、天麻定喘饮，调理而安。冷证咳嗽，小青龙汤加杏仁，去麻黄，亦可服。有热及时气咳嗽，柴胡散加杏仁、五味子，柴胡石膏汤亦可，钱氏生犀散加减亦佳。有惊咳嗽，天麻防风丸治之。惺惺散、化风丹皆可服。金沸草散、三拗汤加减，乃治伤风咳嗽之常剂也。和解汤治四时感冒，可加减服。
　　　　明医杂着 【明　王纶】

　　　　　伤风流涕

