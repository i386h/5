<!-- { "loadSidebar": true } -->
古今图书集成医部全录卷四百四十一

小儿食癖门

　　　　小儿直诀 【宋　钱乙】

　　　　　癖

　　若腹中有癖不食，但饮乳是也，当渐用白饼子下之。盖小儿病此，良由乳食不消，伏于腹中，乍冷乍热，饮水过多，即荡涤肠胃，亡失津液，脾胃虚弱，不能传化水谷，以致四肢羸瘦，肚腹渐大而成疳矣。　　【注　按前证或因小儿乳食过多，致伤脾胃，或乳食起居，七情六淫失宜所致，必先调补元气为主，佐以消散之剂。若除之不以渐，则必有颠复之患。常治食积既去而热不退，或作呕吐少食，用五味异功散。胁胀少食，善怒泻青，用六君子汤加升麻、柴胡。少食体倦泻黄，用补中益气汤；手足冷加炮姜、木香；如不应，佐用四神丸。体瘦潮热口干，大便不调，用肥儿丸。若兼颈项结核，口齿腐烂，当参前疳条主之。】
　　　　儒门事亲 【元　张从政】

　　　　　小儿肌热

　　小儿身瘦肌热，面黄腹大，或吐泻，腹有青筋，两胁结硬如碗之状，名乳痈癖，俗呼曰奶癖是也。乳痈得之绵帛太厚，乳食伤多，太热则病生于肌，太饱则必伤于肠胃。生于肌表者，赤眼丹瘤，疥癣痈疖，眉炼赤白，口疮牙疳宣烂，及寒热往来，此乳母抱不下怀，积热熏蒸之故，两手脉浮而数也。伤于肠胃者，吐泻惊疳，哽气腹胀，肌瘦面黄，肚大筋青，喜食泥土，揉鼻窍头发作穗，乳瓣不化，此皆太饱之致然也。久而不愈，则成乳痈，两手脉沉而紧，此其辨也。已上诸证，皆乳母怀抱奉养过度之罪。癖之疾，可以丁香化癖散；取过数服，牛黄通膈丸、甘露散、益黄散等药磨之。如不愈者，有揉癖一法。　　呪曰：日精月华，助吾手法，勑斩减消，驱毒勑摄！　　右用法之人，每念一遍，望日取气一口，吹在手心自揉之。如小儿病在左胁上，用法之人亦左手揉之；在右胁上，以右手揉之。亦吹在乳癖上，令母揉之。男孩儿用单日，女孩儿用双日。大忌风雨阴晦孝子见之。用法之时，宜于日中前，晴明好日色则可矣。
　　　　平治会萃 【元　朱震亨】

　　　　　食积

　　小儿食积痰热伤乳为病，大概肝与脾病多，肝只是有余，脾只是不足。
　　　　婴童百问 【明　鲁伯嗣】

　　　　　腹中有癖

　　癖者，血膜包水侧僻于胁旁，时时作痛也。惟癖为能发潮，为能生寒热，故疟家多蓄黄水，日久而复结癖于中脘，寒热不已，有是疾者以此。小儿脏腑和平，荣卫调畅，则津液自然流通，纵使多饮水浆，不能为病。惟乳哺失调，三焦关格，以致水饮停滞，肠胃不能宣通，如冷气搏之，则结聚而成癖，轻者用积滞木香丸，重者用取癖丸。仲阳云：腹中有癖，不食但饮乳是也，当渐用白饼子下之。如不早治，则不能食，脾胃虚弱，四肢不举，诸邪遂生，羸瘦而成疳矣。
　　　　　痞结

　　痞者，塞也。结者，实也。热气蕴于胸膈之间，留饮聚于腹胁之内，于是荣卫不能流行，脏腑不能宣通，由胀满而致痞结，势使然耳，此实热之证也。时或发为壮热，圣惠甘遂散主之。此药治小儿痞结，虽服汤药时，暂得利而滞实不去，心下坚胀，按之即啼，内有伏热诸候，并成此疾，宜疏利大便，破结散气，后宜常服进食丸。
　　　　　积痛

　　仲阳云：积痛口中气温，面色黄白，目无精光，或白睛多，及多睡畏食，或大便酸臭者，当磨积而痛自除，宜消积丸，甚者白饼子下之。后胃气不和，用白朮散、小沉香丸、感应丸治之。又有食积肚痛有热者，芍药甘草汤加干葛。吐者，加半夏、生姜，或加枳实亦效。
　　　　　积滞

　　小儿有积滞，面目黄肿，肚热胀痛复睡多困，酷啼不食，或大肠闭濇，小便如油，或便利无禁，粪白酸臭，此皆积滞也。然有乳积食积，须当明辨之。吐乳泻乳，其气酸臭，此由啼叫未已，便用乳儿，停滞不化而得之，是为乳积。肚硬带热，渴泻或呕，此由饮食无度，多餐过饱，饱后即睡得之，是为食积。腹痛啼叫，利如蟹渤，此由触忤其气，荣卫不和，淹延日久得之，是为气积。合用木香丸主之，槟榔丸亦可用。大小便闭者神芎丸妙。甚是斋推气亦佳。冷证下积，五珍丸亦可用。
　　　　　食积冷热

　　巢氏云：夫宿食不消者，脾胃冷故也。小儿乳哺饮食，取冷过度，冷气积于脾胃，胃为水谷之海，脾气磨而消之，胃气调和则乳哺消化，脾伤于冷则宿食不消。脉沉者，伤食不化故也。亦有伤乳伤食而身热者，惟肚腹之热尤甚。人之伤积肚热，粪极臭酸，而夜间有热，伤积之明验，人所未晓也。冷者消食丸、木香丸。夜间有热，天明复凉，乃是伤寒夹食失解故也，当服白饼子，先与微利，次与参苏饮；发热，地骨皮饮、秦艽散退热而安。有实热者，大柴胡汤去大黄亦可服。《伤寒论》：人病有宿食，何以别之？师曰：寸口脉浮而大，按之反濇，故知有宿食，当下之，宜大承气汤。其喘而发热者，紫霜丸主之。冷证用进食丸尤佳。亦治食厥，乃四肢逆冷面色青黑是也，或当吐而苏。有痰者温胆汤加减服，痰定而呕自痊。冷证丁香丸可服，白饼子下痰亦可。
　　　　　胃气不和虚冷

　　仲阳云：胃气不和，面光白无精光，口中气冷，不思食，吐水，肌瘦虚弱，腹痛，当补脾，益黄散主之。凡人以胃气为本，惟治病亦然。胃气有实有虚，实者则有痞满内热之证，虚则有呕吐不食之证。虚者益之，实者损之，欲得其平则可矣。平胃散、观音散、银白散壮胃之剂，不可缺也。
　　　　伤寒六书 【明　陶华】

　　　　　伤食

　　海藏云：伤食宜以药下之者，当详其所伤何物，生硬寒热不等，不可遽用巴豆之类大毒之药下之。升麻葛根汤，太阳阳明也。惺惺散，风热，咽不利，脾不和，少阳渴，小便不利也。小柴胡汤，往来寒热，胸胁微痛，少阳也。然欲知其经，当以脉别之。
　　　　保婴撮要 【明　薛铠】

　　　　　不乳食

　　经曰：胃为水谷之海，六腑之大源也。人身气血腑脏，俱由胃气而生，故东垣之法，一以脾胃为主，所谓补肾不若补脾，正此意也。在小儿虽得乳食，水谷之气未全，尤仗胃气，胃气一虚，则四脏俱失所养矣。故丹溪谓小儿多肝脾之疾也。若面色晃白，目无精光，口中气冷，不食吐水，肌瘦腹疼，此胃气虚寒之证，用五味异功散或六君子汤主之。若大便不实，兼脾虚也，加干姜温之。中满不利，脾不运也，加木香开之。喜冷便秘，胃实热也，用泻黄散凉之。命门火衰，不能生土者，用八味丸补之。禀赋胃气不足，亦用此丸。盖下焦真阳充盛，则上生脾元，自能温蒸水谷矣。
　　　　古今医鉴 【明　龚信】

　　　　　癖疾论

　　天地气运，固有南北之殊；小儿病患，亦有彼此之异。北方小儿患癖疾者，十恒八九；南方小儿患癖疾者，百无二三。是何谓而致之？盖南方水土薄弱，饮食柔软，易于克化，厥疾少矣。北方水土厚实，面食坚硬，难于运动，厥疾生焉，亦由脾胃之不和也。故东垣以脾胃为人之主，脾胃和一疾不生，亏则百病生焉。小儿脾胃本自柔脆，脏腑尚且娇嫩，为之母者，多不知调护之法，惟务姑息之爱，不问咸酸甘肥之味，瓜果生冷之物，及糍粽湿面油腻煎炙之类，诸般稠粘干硬难化之物，顺其所欲，食之过多，损伤脾胃，脾胃既伤，则不能消化水谷，水谷不化则停滞而发热，发热既久则耗伤元气，元气虚则不能运动其血，血遂不行而停滞不散，留于胁肋之间，遂成血块，居于皮里膜外，不能动移，始则有如钱大，发热则日渐长，其形如龟、如蛇、如猪肝肺者，长短大小之不一也。内有血孔贯通，外有血筋盘固，其筋直通背脊之下，与脐相对之间，有动脉之外，乃癖疾之根。夫人身之血脉，则昼夜循环无端，一周流及，此其血则贯入筋内，由筋入孔，由孔入癖。盖癖得血养而渐长，邪得血助而渐盛，于是正气愈惫而血愈枯矣。发为潮热，以致诸疾，或头出虚汗，或胸前项下跳动，或肚大青筋，毛焦发竖，或面黄肌瘦，四肢干枯。淹延日久，则毒气发出，变生诸证。有变为牙疳口臭，宣露出血者；有变为头面肿大，口鼻溃烂者；有变为一切疮毒流脓出血者，有变为肢体浮肿，腹胀气喘者；有变为寒热往来，似疟非疟者；有变为痰嗽喘热，衄吐下血者，有变为呕吐泻痢，脱肛下坠者；有变为心腹疼痛，疝气偏坠者，皆癖毒攻出之所致也。变证多端，难以悉举，乃九死一生之病，非一方一法所能愈也。　　治之先宜针灸之法以断其根，使血不贯入筋内，则癖无血所养，癖即自败矣。外以膏药贴之，内以汤丸攻之。大抵宜补脾养气以治其本，清热消块以治其标，标本兼济。又当执其权衡，以量儿之壮弱，病之轻重。若壮而轻者，则治标之药多于治本之剂；若弱而重者，则治本之剂多于治标之药。大概肥儿丸、乌金丸、阿魏丸、千金保童丸之类，乃半攻半补平和之剂，宜对证选用，于针灸之后，可收十全之功也。医斯疾者，宜详究之！
　　　　古今医统 【明　徐春甫】

　　　　　积滞

　　《活幼心书》云：小儿所患之证，皆因乳哺不节，过食生冷坚硬之物，脾胃不能克化，停积中脘；外为风寒所伤，或因夜卧失盖，致头疼面黄，身热，眼泡微肿，腹痛膨胀，足冷肚热，喜睡神昏，不思饮食。或呕哕噫气，吞酸，大便腥臭，此为陈积所伤；但有时时泄下清水如生草汁，是受惊而后有积，烦闷啾唧，常似生嗔，名为惊积。小儿医者，亦惟因其轻重虚实而治之可也。
　　　　证治准绳 【明　王肯堂】

　　　　　脾

　　脾主困，实则困睡身热饮水，虚则吐泻生风。　　脾病，困睡泄泻，不思饮食。
