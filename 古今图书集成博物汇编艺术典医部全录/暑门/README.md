<!-- { "loadSidebar": true } -->
古今图书集成医部全录卷二百三十一

暑门

　　　　黄帝素问

　　　　　生气通天论

　　因于暑，汗，烦则喘喝，静则多言。体若燔炭，汗出而散。　　【注　天之阳邪，伤人阳气，气伤外弛，故汗出也。气分之邪热盛，则迫及所生。心主脉，故心烦。肺乃心之盖，故烦则喘喝。如不烦而静，此邪仍在气分而气伤，神气虚故多言也。天之阳邪，伤人阳气，两阳相搏，故体若燔炭。阳热之邪，得吾身之阴液而解，故汗出乃散也。】
　　　　　五常政大论

　　少阳司天，火气下临，肺气上从，大暑以行，咳嚏，鼽衄鼻窒，口疡，寒热，胕肿。　　 【注　金平之纪，其脏肺。上从者，因司天之气下临，畏其胜制而从之也。欬嚏鼽衄鼻窒，皆肺病也。口疡寒热胕肿，火热证也。】　　少阴司天，热气下临，肺气上从，白金起用，草木眚，喘呕寒热，嚏鼽衄鼻窒。大暑流行，甚则疮疡燔灼，金铄石流。　　 【注　草木眚，大暑流行，热甚于春夏也。金铄石流，热淫于秋冬也。】
　　　　　六元正纪大论

　　少阴司天之政，四之气，溽暑至，大雨时行，寒热互至。民病寒热嗌干，黄瘅，鼽衄，饮发。　　 【注　太过之岁，四之主客，乃湿土主气，湿热气交，故溽暑至，大雨时行，寒热互至也。民病嗌干黄瘅诸证，皆感湿热之气。】　　少阳所至，为炎暑，为热府，为行出。　　 【注　气之所至，谓四时有五运六气之所至，少阳炎暑主夏也。行出者，从中而出于外也。】
　　　　　至真要大论

　　少阴之胜，炎暑至，呕逆躁烦，腹满痛，溏泄，传为赤沃。　　 【注　炎暑至者，与少阳气交之时。呕逆，阴气上逆也。烦躁，阴阳寒热之征也。腹满溏泄，阴寒在下也。传为赤沃，君火下淫也。】
　　　　灵枢经

　　　　　岁露论篇

　　四时八风之中人也，故有寒暑。寒则皮肤急而腠理闭，暑则皮肤缓而腠理开。　　【注　贼风邪气之中人，盖因人气之虚实开阖，而入有浅深，不因寒暑之开闭也。】
　　　　扁鹊难经

　　　　　暑为心病属正邪

　　何以知伤暑得之？然。当恶臭。何以言之？心主臭，自入为焦臭，入脾为香臭，入肝为臊臭，入肾为腐臭，　　入肺为腥臭。故知心病伤暑得之，当恶臭，其病身热而烦心痛，其脉浮大而散。　　【注　心主臭，心伤暑而自病，故恶臭，而证状脉诊皆属乎心也。】　　伤暑得之为正邪。
　　 【注　正邪，本经自病者也。伤暑为正邪，火自病也。】
　　　　伤寒论 【汉　张机】

　　　　　中暑有三证

　　太阳中热者，暍是也。其人汗出恶寒，身热而渴也。　　 【注　汗出恶寒身热而不渴者，中风也。汗出恶寒身热而渴者，中暍也，《金匮》以白虎加人参汤主之。】　　太阳中暍者，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳，身即热，口开前板齿燥。若发汗则恶寒甚，加温针则发热甚，数下之则淋甚。　　 【注　病有在表，有在里者，有表里俱病者，此则表里俱病者也。发热恶寒，身重疼痛者，表中暍也。脉弦细芤迟者，中暑脉虚也。小便已洒洒然毛耸手足逆冷者，太阳经气不足也。小有劳身即热者，谓劳动其阳而暍即发也。口开前板齿燥者，重有热也。似喘喝不止，故前板齿干燥。若发汗以去表邪，则外虚阳气，故恶寒甚。若以温针助阳，则火热内攻，故发热甚。若下之以除里热，则内虚而膀胱燥，故淋甚。徐氏曰：此条无治法，东垣以清暑益气汤主之，所谓发千古之秘也。】　　太阳中暍者，身热疼重而脉微弱，此以夏月伤冷水，水行皮中所致也。　　 【注　经曰：脉虚身热，得之伤暑。身热脉微弱者，暍也。身体疼重者，水也。夏时暑热，以水灌洗而得之。《金匮》以一物瓜蒂散主之，或云五苓散。】
　　　　脉诀 【晋　王叔和】

　　　　　暑得虚脉

　　脉虚身热为伤暑，自汗怔忡惊悸多。发热阴虚须早治，养荣益气莫蹉跎。
　　　　活人书 【宋　朱肱】

　　　　　中暑

　　中暑伏热深，累取不瘥，其人发渴不已，酒蒸黄连丸主之。
　　　　　暑湿合病为湿温

　　其人尝伤于湿，因而中暑，湿热相薄，则发湿温，病苦两胫逆冷，腹满，又胸多汗，头目痛苦，妄言，其脉阳濡而弱，阴小而急。治在太阴，不可发汗。汗出必不能言，耳聋不知痛所在，身青面色变，名曰重暍，如此死者，医杀之耳。白虎加苍朮汤主之。
　　　　　夏月调摄法

　　凡盛暑冲热，切不可以冷水洗手面，大损人目。　　夏一季，是人脱精神之时，心旺肾衰，肾化为水，至秋始凝，及冬乃坚，是故尤慎房室，固养精神。
　　　　仁斋直指方 【宋　杨登父】

　　　　　暑由口鼻入

　　人之心包络与胃口相应。胃气稍虚，或因饥冒暑，则暑毒自口鼻而入，凝之于牙颊，达之于心包，如响应声。倘遇暑以还，急漱水而勿咽可也。
　　　　济生方 【宋　严用和】

　　　　　中暑

　　夫中暑所以脉虚者，盖热伤气而不伤形也。且暑者，在天为热，在地为火，在人脏为心。是以暑喜伤心，令人身热头痛，状类伤寒，但背寒面垢，此为异耳。其则昏倒不知人，手足微冷，烦渴口燥，或吐或泻，或喘或满，此皆暑气之所为也。大抵中暑闷乱，切不可便与冷水，及卧冷湿地，得冷则死。惟当温养，用布衣蘸热汤熨脐中及气海，或掬热土至脐心，仍更溺之。候渐苏醒，以米汤徐徐灌之，然后随证调治。近屡见江浙之间，中暑多有搐搦不省人事者，医经所不载。诊其脉浮而虚，盖浮则为风，虚则为暑，此中暑而又伤风，俗命名谓之暑风。若作惊癎之治，多致不救。仓卒之际，宜以温熟水化苏合香丸灌之，俟其稍苏，却以黄连香薷散加羌活煎服，作效者多矣。
　　　　河间六书 【金　刘完素】

　　　　　中暑

　　中暑大汗自出，脉虚弱，头痛口干，倦怠烦躁，或时恶寒，或畏日气，无问表里，通宜白虎汤。或里热甚，腹满而脉沉可下者，宜大承气汤，或三一承气汤尤妙。　　中暑自汗脉虚弱者，热伤气而反自汗大出，故脉不能自实而反虚弱。　　中暑之证，身热头痛，背寒面垢，自汗烦躁，大渴口干，倦怠而身不痛，或时恶寒，或畏日气，脉虚而弱，无问表里，通宜白虎。夏月感冒，发热烦渴，五苓散、桂苓甘露饮、黄连香薷饮、双解散。或里热甚，腹满而脉沉可下者，大承气汤下之，或三一承气汤尤妙。半表半里者，小柴胡、凉膈、天水散。
　　　　东垣十书 【元　李杲】

　　　　　动静不同

　　动而伤暑，心火大盛，肺气全亏，故身热脉洪大。动而火胜者，热伤气也。白虎加人参汤主之。辛苦人多得之，不可不知也。　　静而伤暑，火乘金位，肺气出表，故恶寒脉沉疾。静而湿胜者，身体重也，白虎加苍朮汤主之。安乐之人多受之，不可不知也。
　　　　　中暑中热辨

　　洁古云：静而得之为中暑，动而得之为中热。中暑者阴证，中热者阳证。如避暑热于深堂大厦得之者，名曰中暑。其病必头痛恶寒，身形拘急，肢节疼痛而烦心，肌肤大热无汗，为房室之阴寒所遏，使周身阳气不得伸越，大顺散主之。若行人或农夫于日中劳役得之者，名曰中热。其病必苦头痛发躁热恶热，扪之肌肤大热，必大渴引饮，汗大泄，无气以动，乃为天热外伤肺气，苍朮白虎汤主之。窃谓暑热者，夏之令也，火行于天地之间，人或劳动或饥饿，元气亏乏，不足以御天令亢极，于是受伤而为病，名曰中暑，亦名曰中热，其实一也。今乃以动静所得分之何哉？夫中暑热者，固多在劳役之人，劳役则虚，虚则邪入，邪入则病。不虚则天令虽亢，亦无由以伤之。彼避暑于深堂大厦，得头疼恶寒等证者，盖伤寒之类耳，不可以中暑名之。其所以烦心与肌肤大热者，非暑邪也，身中阳气受阴寒所遏而作也。既非暑邪，其可以中暑名乎？苟欲治之，则辛温轻扬之剂发散可也。夫大顺散一方，甘草最多，干姜，杏仁，肉桂次之。除肉桂外，其三物皆炒者，原其初意，本为冒暑伏热，引饮过多，脾胃受湿呕吐，水谷不分，脏腑不调所立，故甘草、干姜，皆经火炒熟。用肉桂而非桂枝，盖温中药也。内有杏仁，不过取其能下气耳。若以此药治静而得之之证，吾恐不能解表，反增内烦矣。今之世俗，往往不明，类曰夏月阴气在内，大顺散为必用之药。吁！其误也不亦甚欤！夫阴气非寒气也，盖夏月阳气发散于外，而阴气则在内耳，岂宜视阴气为寒气而用温热之药乎？阴果为寒，何以夏则饮水乎？其苍朮白虎汤虽宜用，然亦岂可视为通行之药？必参之治暑诸方，随所见之证而用之，然后合理。若夫所谓静而得之之证，虽当暑月，即非暑病，宜分出之，勿使后人有似同而异之惑。
　　　　　暑伤胃气论

　　刺志论云：气虚身热，得之伤暑。热伤气故也。痿论云：有所远行劳倦，逢大热而渴，渴则阳气内伐，内伐则热舍于肾，肾者水脏也，今水不能胜火则骨枯而髓虚，故足不任身，发为骨痿。故《下经》曰：骨痿者，生于大热也。此湿热成痿，令人骨乏无力，故治痿独取阳明。时当长夏，湿热大胜，蒸蒸而炽，人感之，多四肢困倦，精神短少，懒于动作，胸满气促，肢节沉重，或气高而喘，身热而烦，心下膨痞，小便黄而少，大便溏而频，或利出黄如糜，或如泔色，或渴或不渴，不思饮食，自汗体重，或汗少者，血先病而气不病也。其脉中得洪缓。若湿气相搏，必加之以迟迟，病虽互换少瘥，其天暑湿令则一也，宜以清燥之剂治之。《内经》曰：阳气者，卫外而为固也，炅则气泄。今暑邪干卫，故身热自汗。以黄芪、人参、甘草，补中益气为君。橘皮、当归身甘辛微温养胃气和血脉为臣。苍朮、白朮、泽泻渗利除湿，升麻、葛根苦甘平善解肌热；又以湿胜则食不消而作痞满，故炒曲甘辛，青皮甘温，消食快气；肾恶燥，急食辛以润之，故以黄蘗苦辛寒，借甘味泻热补水；虚者滋其化源，以五味子、麦门冬酸甘微寒，救天暑之伤庚金为佐也。名之曰清暑益气汤。暑病皆因饮食失节，劳倦所伤，日渐因循，损其脾胃，乘暑天而作病也。
　　　　　治暑宜顺天时

