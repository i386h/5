<!-- { "loadSidebar": true } -->
　　秦越人《难经》有五泄之分：曰胃泄，曰脾泄，曰大肠泄，曰小肠泄，曰大瘕泄。夫所谓大瘕泄者，即肾泄也。注云：里急后重，数至圊而不能便，茎中痛。世人不知此证，误为滞下治之，祸不旋踵。即今所谓痢疾也。此是肾虚之证，欲去不去，似痢非痢，似虚努而非虚努。盖痢疾后重，为因邪压大肠坠下，故大肠不能升举而重，治以大黄、槟榔辈，泻其所压之邪而愈。又有久泻，大肠虚滑，元气下陷，不能自收而重，乃用粟壳等濇剂，以固其脱、升其坠而愈。其虚坐努责，此痢后积已去尽，无便而但虚坐耳，此为亡血过多，倍用归、芎以和之而愈。惟肾虚后重者，亦数至圊而不能便，必茎中痛，或大便不能得，而小便先行而濇，或欲小便而大便反欲去而痛。独褚氏《精血论》中云：精已耗而复竭之，则大小便道牵痛，愈痛则愈便，愈便则愈痛，须以补中益气汤倍升麻，送四神丸；又以八味地黄丸料加五味、吴茱萸、补骨脂、肉豆蔻，多服乃效。此等证候以痢药致损元气，肢体肿胀而毙者，不可枚举。肾既主大小便而司开阖，放大小便失职者责之肾。　　腑脏泻利，其证多端，大抵皆因脾胃而作。东垣先生制《脾胃论》一篇，专以补中益气汤升提清气为主。其间治脾泻之证，庶无余蕴矣，特未及乎肾泻也。是故以其湿也，利水以分之；以其风也，助风以平之。以其实也，下之；以其虚也，补之。寒则温之，热则清之。有食者化之，有积者祛之。凡五行之相胜，与六气之加临，莫不以生克制化之法治之。然而经年经月，不得一效者，何邪？仲景云：下利不止，医以理中汤与之，利益甚。理中者，理中焦。此利在下焦，当治以理下焦法则愈矣。昔赵以德有云：予闻先师言泄泻之病，其类多端，得于六淫五邪饮食所伤之外，复有杂合之邪，似难执法而治。乃见先师治气暴脱而虚，顿泻不知人，口眼俱闭，呼吸甚微，几欲绝者，急灸气海，饮人参膏十余斤而愈。治积痰在肺，致其所合大肠之气不固者，涌出上焦之痰，则肺气下降，而大肠之虚自复矣。治忧思太过，脾气结而不能升举，陷入下焦而成泄泻者，开其郁结，补其脾胃，使谷气升发也。治阴虚而肾不能司禁固之权者，峻补其肾而愈也。凡此之类甚多。因问先生治病何神也？先生无他，圆机活法，《内经》熟之自得矣。　　经曰：肾主大小便。又曰：肾司开阖。又曰：肾开窍于二阴。可见肾不但主小便，而大便之能开能闭者，肾操权也。今肾既虚衰，则命门之火熄，火熄则水独治，故令人多水泻不止。其泻每在五更天将明时，必洞泻二三次，何也？盖肾属水，其位在北，于时为亥子，五更之时，正亥子水旺之秋，故特甚也。惟八味丸以补真阴，则肾中之水火既济，而开阖之权得宜。况命门之火旺，火能生土而脾亦强，故古方有椒附丸、五味子散，皆治肾泻之神方也。考之《薛按》云：脾胃虚寒下陷者，用补中益气汤加木香、肉果、补骨脂。若脾气虚寒不禁者，用六君子汤加炮姜、肉桂。若命门火衰，脾土虚寒者，用八味丸。若脾肾气血俱虚者，用十全大补汤吞四神丸。若大便滑利，小便闭塞，或肢体渐肿，喘嗽唾痰，为脾肾亏损，宜金匮加减肾气丸。
　　　　医门法律 【清　喻昌】

　　　　　论飧泄

　　问：逆秋气则伤肺，冬为飧泄，与春伤于风，夏生飧泄有别否？曰：伤风而飧泄，以风为主。风者，东方木也。伤肺而飧泄，以肺为主。肺者，西方金也。其候各异，安得比而同之？风邪伤人，必入空窍，而空窍惟肠胃为最。风既居于肠胃，其导引之机，如顺风扬帆，不俟脾之运化，食入即出，以故飧已即泄也。不知者以为脾虚，完谷不化。如长夏洞泄寒中，及冬月飧泄之泄，反以补脾刚燥之药，助风性之劲，有泄无已，每至束手无策。傥知从春令治之，用桂枝领风从肌表而出，一二剂而可愈也。而秋月之伤肺，伤于肺之燥也。与秋伤于燥，冬生咳嗽，同是一病。但在肺则为咳嗽，在大肠则为飧泄。所谓肺移热于大肠，久为肠澼者，即此病也。但使肺热不传于大肠，则飧泄自止。不知者，惟务止泄，以燥益燥，吾目中所见诸大老之误，历历可指也。冤哉！　　逆秋气则太阴不收，肺气焦满，冬为飧泄，盖肺热叶焦为胀满也。肺伤则肾水失其所生，故当冬令而为肾虚飧泄。飧泄者，水谷不分而寒泄也。
　　　　景岳全书 【明　张介宾】

　　　　　论证

　　凡《内经》有言飧泄者，有言濡泄者，皆泄泻也。有言肠澼者，即下痢也。然痢之初作，必由于泻，此泻之于痢，本为同类。但泻浅而痢深，泻轻而痢重。泻由水谷不分，出于中焦。痢以脂血伤败，病在下焦。在中焦者，湿由脾胃而分于小肠，故可澄其源，所以治宜分利。在下焦者，病在肝肾大肠，分利已无所及，故宜调理真阴，并助小肠之主，以益气化之源。此泻痢之证治有不同，而门类亦当有辨，然病实相关，不可不兼察以为治也。　　泄泻之本，无不由于脾胃。盖胃为水谷之海，而脾主运化，使脾健胃和，则水谷腐熟，而化气化血，以行营卫。若饮食失节，起居不时，以致脾胃受伤，则水反为湿，谷反为滞，精华之气不能输，乃致合污下降，而泻痢作矣。脾强者，滞去即愈，此强者之宜清宜利、可逐可攻也。脾弱者，因虚所以易泻，因泻所以愈虚。盖关门不固则气随泻去，气去则阳衰，阳衰则寒从中生，固不必外受风寒，始谓之寒也。且阴寒性降，下必及肾，故泻多必亡阴，谓亡其阴中之阳，所以泄泻不愈，必自太阴传于少阴而为肠澼者，岂非降泻之甚而阳气不升，脏气不固之病乎？凡脾胃气虚，而有不升不固者，若复寒之逐之，则无有不致败者。此强弱之治大有不同。故凡治此者，有不可概言清利也。　　泄泻之因，惟水火土三气为最。夫水者寒气也，火者热气也，土者湿气也，此泄痢之本也。虽曰木亦能泻，实以土之受伤也。金亦能泻，实亦金水同气，因其清而失其燥也。知斯三者，若乎尽矣。然而三者之中，则又惟水火二气足以尽之。盖五行之性，不病于寒，则病于热。大都热者多实，虚者多寒。凡实热之证，必其脉盛形强，声音壮亮，食饮裕如，举动轻捷者，此多阳也。虚寒之证，必其脉息无力，形气少神，言语轻微，举动疲倦者，此多阴也。故必察其因，而于初泻之时，即当辨其有余不足，则治无不愈，而亦不致有误矣。
　　　　　分利治法

　　凡泄泻之病，多由水谷不分，故以利水为上策。然利水之法不同，如湿胜无寒而泻者，宜四苓散、小分清饮之类主之，但欲分其清浊也。如湿挟微寒而泻者，宜五苓散、胃苓汤之类主之，此以微温而利之也。如湿热在脾，热渴喜冷而泻者，宜大分清饮、茵陈饮、益元散之类主之，此去其湿热而利之也。　　泄泻之病，多见小水不利，水谷分则泻自止，故曰治泻不利小水，非其治也。然小水不利，其因非一，而有可利者，有不可利者，宜详辨之。如湿胜作泻，而小水不利者，以一时水土相乱，并归大肠而然。有热胜作泻，而小水不利者，以火乘阴分，水道闭濇而然。有寒泻而小水不利者，以小肠之火受伤，气化无权而然。有脾虚作泻，而小水不利者，以土不制水，清浊不分而然。有命门火衰作泻，而小水不利者，以真阴亏损，元精枯涸而然。凡此皆小水不利之候。然惟暴注新病者可利，形气强壮者可利，酒湿过度口腹不慎者可利，实热闭塞者可利，小腹胀满水道痛急者可利。又若病久者不可利，阴不足者不可利，脉证多寒者不可利，形虚气弱者不可利，口干非渴而不喜冷者不可利。盖虚寒之泻，本非水有余，实因火不足；本非水不利，实因气不行。夫病不因水而利则亡阴，泻以火虚而利复伤气。倘不察其所病之本，则未有不愈利愈虚而速其危者矣。
　　　　　诸泻论治

