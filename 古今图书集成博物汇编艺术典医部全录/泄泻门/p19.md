<!-- { "loadSidebar": true } -->
　　麻先生妻当七月间病脏腑滑泄，以去湿降火之药，治之少愈。后腹胀及乳痛，状如吹乳，头重壮热，面如渥丹，寒热往来，嗌干呕逆，胸胁痛不能转侧，耳鸣，食不可下，又复泻，欲泻其火，脏腑已滑数日矣。欲以温剂止利，又禁上焦已热实，不得其法。使人就诸葛寺礼请戴人。戴人未至，因检刘河间方，惟益元散正对此证，能降火解表止渴，利小溲定利安神，以青黛、薄荷末调二升，置之枕右，使作数次服之。夜半，遍身出冷汗如洗，元觉足冷如冰，至此足大暖，头顿轻，肌凉痛减，呕定利止。及戴人至，余告之已解。戴人曰：益元固宜，此是少阳证也。能使人寒热遍剧，他经纵有寒热，亦不至甚，既热而有利，不欲再下，何不以黄连解毒汤服之？乃令诊脉。戴人曰：娘子病来心常欲痛哭为快否？妇曰：欲如此，余亦不知所谓。戴人曰：少阳相火，凌烁肺金，金受屈制，无所投告，肺主悲但欲痛哭而为快也。麻先生曰：余家诸亲，无不敬服。脉初洪数有力，自服益元散后已平。又闻戴人之言，便以当归、芍药加入解毒汤中服之，大瘥矣。
　　东门一男子病泻利不止，腹鸣如雷，不敢令坐，坐则下注如倾。诸医例断为寒证，干姜、官桂、丁香、豆蔻之属，枯矾、龙骨，皆服之矣。何针不燔？何艾不炷？迁延将二十载矣。一日，问于戴人，戴人曰：两手寸脉皆滑，非寒也。其所以寒者，水也。以茶调散涌寒水五七升，无忧散泄积水数十行，乃通因通用之法也。次以五苓散淡剂渗泄利之，又以甘露散止渴，不数日而冷食寒饮皆如故。此法王启元稔言之矣，奈无人用之。
　　古郾一讲僧病泄泻数年，丁香、豆蔻、干姜、附子、官桂、乌梅等燥药，燔针烧脐焫灸无有阙者。一日，发昏不省，檀那赠纸者盈门。戴人诊两手，脉沉而有力。《脉诀》云：下利脉微小者生，脉洪浮大者无瘥。以瓜蒂散涌之，出寒痰数升。又以无忧散，泄其虚中之积，及燥粪盈斗。次以白朮调中汤、五苓散、益元散，调理数日，僧已起矣。
　　殷辅之父年六十余，暑月痛泄泻，日五六十行，自建雄镇来请戴人于陈州。其父喜饮，二家人辈争止之。戴人曰：夫暑月，年老津液衰少，岂可禁水？但劝之少饮。比及用药，先令速归，以菉豆、鸡卵十余枚同煮，卵熟取出，令豆软，下陈粳米作稀粥，搅令寒，食鸡卵以下之，一二顿病减大半。盖粳米、鸡卵，皆能断利。然后制抑火流湿之药，调顺而愈。
　　《格致余论》曰：病之有本，犹草之有根也。去叶不去根，草犹在也。治病犹去草，病在脏而治腑，病在表而攻里，非惟戕贼胃气，抑且资助病邪，医云乎哉！族叔祖年七十，禀甚壮，形甚瘦，夏末患泄利，至深秋百方不应。余视之曰：病虽久而神不瘁，小便濇少而不赤，两手脉俱濇而颇弦，自言膈微闷，食亦减。因悟曰：此必多年沉积，僻在肠胃。询其平生喜食何物？曰：我喜物鲤鱼，三年无一日缺。余曰：积痰在肺，肺为大肠之脏，宜大肠之本不固也。当与澄其源而流自清，以茱萸、陈皮、青葱、蔍苜根、生姜煎浓汤，和以沙糖，饮一碗许，自以指探喉中，至半时辰吐痰半升许如胶，是夜减半；次日又饮，又吐半升而利止；又与平胃散加白尤、黄连，旬日而安。
　　《丹溪心法》曰：朱仲符年近七十，右手风挛多年，七月患泄泻，百药不愈，诊其脉，右手浮滑而洪数。余曰：此必太阴分有积痰，肺气壅郁，不能下降，大肠虚而作泄，当治上焦。遂用萝卜子加浆水蜜探之而吐得痰一块，大如碗，色如琥珀，稠粘如胶泄利遂止，不服他药。
　　《卫生宝鉴》曰：中书左丞相史公，年六旬有七，至元丁卯九月间，因内伤自利数行，觉肢体沉重，不思饮食，嗜卧，懒言语，舌不知味，腹中疼痛，头亦痛而恶心，医以通圣散作大剂料服之，覆以厚衣，遂大汗出，前证不除，而反增剧。易数医，四月余不愈。余被召至燕，命余治之。余诊视，得六脉沉细而微弦，不欲食，食即呕吐，中气不调，滞于升降，口舌干燥，头目昏眩，肢体倦怠，足胻冷，卧不欲起。丞相素不饮酒，肢体本瘦，又因内伤自利，又复获汗，是重竭津液，脾胃愈虚，不能滋荣周身百脉，故使然也，非甘辛大温之剂，则不能温养其气。经云：脾欲缓，急食甘以缓之。又：脾不足者，以甘补之。黄芪、人参之甘，补脾缓中，故以为君。形不足者，温之以辛。当归辛温和血润燥，木香辛温升降滞气，生姜、益智、草豆蔻仁辛甘大热以荡中寒、理其正气，白朮、炙甘草、橘皮甘苦温乃厚肠胃，麦糵面宽肠胃而和中，神曲辛温导滞消食而为佐使也。右件(口父)咀一两，水煎服之，呕吐止，饮食进。越三日，前证悉去。左右侍者曰：前证虽去，九日不大便如何？余曰：丞相年高气弱，既利且汗，脾胃不足，阳气亏损，津液不润也，岂敢以寒凉有毒之剂下之？仲景曰：大发汗后，小便数，大便坚，不可用承气汤。如此虽内结，宜以蜜煎导之，须臾去燥粪二十余块，遂觉腹中空快，上下气调。又以前药服之，喜饮食。但有所伤，则以橘皮枳朮丸消导之，至月余，其病乃得平复。丞相曰：病既去矣，当服何药以防其复来？余曰：不然，但慎言语、节饮食，不可服药。夫用药如用刑，民有罪则刑之，身有疾则药之。无罪妄刑，是谓虐民；无病妄药，反伤正气。军志有曰，允当则归服而舍之可也。丞相悦而然之。
　　丁已，予从军至开州，夏月有千户高国用谓予曰：父亲年七十有三，于去岁七月间，因内伤饮食，又值霖雨，泻利暴下数行，医以药止之，不数日，又伤又泻，止而复伤，伤而复泻，至十月间，肢体瘦弱，四肢倦怠，饮食减少，腹痛肠鸣。又以李医治之，处以养脏汤治之，数日泻止，后添呕吐。又易以王医，用丁香、藿香、人参，去白橘皮、甘草同为细末，加生姜煎，数服而呕吐止。延至今正月间，饮食不进，扶而后起，又数日，不见大便。乃问医曰：父亲数日不见大便，何以治之？医曰：老官人年过七旬，气血衰弱，又况泻利半载，脾胃又虚，津液耗少，以麻仁丸润之可也。众亲商议。一亲知曰：牛山人见证不疑，有果决，遂请治之。诊其脉，问其病证，曰：此是风结也。以搜风丸百余丸服之，利下数行而死。予悔恨不已。敢以为问，予曰：未尝亲见，将何以言？高千户退而去。或者曰：予亲见之。细说其证。予曰：人以水谷为本。今年高老人久泻，胃中津液耗少，又重泻之，神将何依？《灵枢经》云：形气不足，病气不足，此阴阳俱不足也，不可泻之。泻之则重不足，重不足则阴阳俱竭，血气皆尽，五脏空虚，筋骨髓枯，老者绝灭，少者不复矣。又曰：上工平气，中工乱脉，下工绝气危生。绝气危生，其牛山人之谓欤！
　　真定钞库官李提举年逾四旬，体干魁梧，肌肉丰盛。其僚友师君告之曰：肥人多风证，君今如此，恐后致中风。搜风丸推陈致新化痰，宜服之。李从其言，遂合一料，每日服之。至夜下五行，如是半月，觉气短而促，至一月余，添怠惰嗜卧，便白脓，小便不禁，足至膝冷，腰背沉痛，饮食无味，仍不欲食，心胸痞满，时有躁热，健忘，恍惚不安。凡三易医，皆无效，请余治之。余曰：孙真人曰，药势有所偏助，令人脏气不平。药本攻疾，无病不可饵。平人谷入于胃，脉道乃行；水入于经，其血乃成。水去则荣散，谷消则卫亡，荣散卫亡，神无所依。君本身体康强，五脏安泰，妄以小毒之剂，日下数行。初服一日，且推陈下行，宿积已去，又何推焉？今饮食不生肌肤，水谷不能运化精微，灌溉五脏六腑周身百脉，神将何依？故气短而促者，真气损也；怠惰嗜卧者，脾气衰也；小便不禁者，膀胱不藏也；便下脓血者，胃气下脱也；足胻寒而逆者，阳气微也；时有躁热，心下虚痞者，胃气不能上荣也；恍惚健忘者，神明乱也。《金匮要略》云：不当下而强下之，令人开肠洞泄，便溺不禁而死。前证之来非天也，君自取之。治虽粗安，促君命期矣。李闻之，惊恐汗浃于背，起谓余曰：妄下之过，悔将何及！虽然，君当尽心救其失。余以为病势过半，命将难全，固辞而退。至秋疾甚作，医以夺命散下之，躁热喘满而死。《内经》曰：诛罚无过，是谓大惑。如李君者，盖《内经》所谓大惑之人也。卫生君子，可不戒哉！
　　至元己巳六月，余住夏于上都，佥院董彦诚年逾四旬，因劳役过甚，烦渴不止，极饮湩乳，又伤冷物，遂自利，肠鸣腹痛，四肢逆冷，冷汗自出，口鼻气亦冷，六脉如蛛丝，时发昏愦，众太医议之。余以葱熨脐下，又以四逆汤五两，生姜二十片，连须葱白九茎，水三升，煮至一升，去滓凉服；至夜半，气温身热，思粥饮，至天明而愈。玉机真脏论云：脉细，皮寒，气少，泄利，饮食不入，此谓五虚。浆粥入胃，则虚者活。信哉！鲁斋许先生闻之，叹曰：病有轻重，方有大小，治有缓急，佥院之证，非大方从权急治，则不能愈也。至真要大论云：补下治下制以急，急则气味厚。此之谓也。
　　真定总管史侯男十哥，年四十有二，肢体本瘦弱。于至元辛巳，因收秋租，佃人致酒，味酸不欲饮，勉饮三两杯，少时腹痛，次传泄泻无度，日十余行。越十日，便后见红紫之类，肠鸣腹痛，求医治之。曰诸见血皆以为热，用芍药蘗皮丸治之，不愈；仍不欲食，食则呕酸，形体愈瘦，面色青黄不泽，心下痞，恶冷物，口干，时有烦躁，不得安卧。请予治之，具说其由。诊得脉弦细而微迟，手足稍冷。《内经》云：结阴者便血一升，再结二升，三结三升。经云：邪在五脏则阴脉不和，阴脉不和则血留之。结阴之病，阴气内结，不得外行，无所禀，渗入肠间，故便血也。宜以平胃地榆汤治之。此药温中散寒，除湿和胃，服数服，病减大半。仍灸中脘三七壮，及胃募穴引胃气上升滋荣百脉；复灸气海百余壮，生发元气，灸后则进食生肉。又以还少丹服之，则喜饮食，添肌肉。至春，再灸三里二七壮，壮脾温胃，生发元气，此穴乃胃之合穴也。改服芳香之剂，戒以慎言语，节饮食，良愈。
