<!-- { "loadSidebar": true } -->
　　征南元帅不邻吉歹，年七旬，丙辰春东征，南回至楚丘，诸路迎迓，多献酒醴，因而过饮，遂腹痛肠鸣自利，日夜约五十余行，咽嗌肿痛，耳前后赤肿，舌本强，涎稠粘，欲吐不能出，以手曳之方出，言语艰难，反侧闷乱，夜不得卧。诊得脉浮数，按之沉细而弦。即谓中书粘公曰：仲景言下利清谷，身体疼痛，急当救里。后身疼痛，清便自调，急当救表。救里四逆汤，救表桂枝汤。总帅今胃气不守，下利清谷，腹中疼痛，宜急治之，犹可少待。公曰：何谓也？答曰：《内经》云：疮发于咽嗌，名曰猛疽。此疾治迟则塞咽，塞咽则气不通，气不通则半日死，故宜急治。于是遂砭刺肿上，紫黑血出，顿时肿势大消，遂用桔梗、甘草、连翘、鼠粘，酒制黄芩、升麻、防风等分，(口父)咀，每服约五钱，水煮滤清，令热漱；冷，吐去之。咽之恐伤脾胃，自利转甚。再服涎清肿散，语言声出。后以神应丸辛热之剂，以散中寒，解化宿食，而燥脾湿。丸者，取其不即施化，则不犯其上热，至其病所而后化，乃治主以缓也。不数服，利止痛定。后胸中闭塞，作阵而痛。予思《灵枢》有云：上焦如雾，宣五谷味，熏肤充身泽毛，若雾露之溉，是为气也。今相公年高气弱，自利无度，致胃中生发之气，不能滋养于心肺，故闭塞而痛。经云：上气不足，推而扬之。脾不足者，以甘补之。再以异功散甘辛微温之剂，温养脾胃，加升麻、人参上升以顺正气，不数服，而胸中快利而痛止。《内经》云：调气之方，必别阴阳。内者内治，外者外治。微者调之，其次平之，胜者夺之。随其攸利，万举万全。又曰：病有远近，治有缓急，无越其制度。又曰：急则治其标，缓则治其本。此之谓也。
　　征南副元帅大忒木儿年六旬有八，戊午秋征南，予从之。过扬州十里，时仲冬，病自利，完谷不化，脐腹冷疼，足胻寒，以手搔之，不知痛痒，尝烧石以温之，亦不得暖。予诊之，脉沉细而微。予思之，年高气弱，深入敌境，军事烦冗，朝暮形寒，饮食失节，多饮乳酪，履于卑湿，阳不能外固，由是清湿袭虚，病起于下，故胻寒而逆。《内经》云：感于寒而受病，微则为咳，盛则为泄为痛。此寒湿相合而为病也。法当急退寒湿之邪，峻补其阳，非灸病必不已。先以大艾炷于气海灸百壮，补下焦虚阳；次灸三里穴各三七壮，治胻寒而逆，且援引阳气下行；又灸三阴交二穴，以散足受寒湿之邪。遂处方云：寒淫所胜，治以辛温。湿淫于外，平以苦热，以苦发之。以附子大辛热以助阳退阴，温经散寒，故以为君。干姜、官桂大热辛甘以除寒湿，白朮、半夏苦辛温而燥脾湿，故以为臣。人参、草豆蔻、炙甘草甘辛大温，温中益气，生姜大辛温能散清湿之邪，葱白辛温以通上焦阳气，故以为佐。又云：补下治下制以急，急则气味厚，故大作剂服之。不数服，泻止痛减，足胻渐温，调其饮食，逾十日平复。明年秋，过襄阳，值霖雨阅旬余，前证复作，再依前灸，添阳辅各三七壮，再以药投之，数服良愈。
　　真定路总管刘仲美年逾六旬，素有脾胃虚寒之证，至元辛巳闰八月初，天气阴寒，因官事劳役，渴而饮冷，夜半自利两行，平旦召予诊视。其脉弦细而微，四肢冷，手心寒，唇舌皆有褐色，腹中微痛气短，而不思饮食。予思《内经》云：色青者肝也，肝属木；唇者脾也，脾属土。木来克土，故青色见于唇也。舌者心之官，水挟木势，制火凌脾，故色青见于舌也。《难经》有云：见肝之病，则知肝当传之脾，故先实其脾气。今脾已受肝之邪矣。洁古先师云：假令五脏胜，各刑己之不胜，当重实其不胜，微泻其胜。而以黄芪建中汤加芍药、附子主之。且芍药味酸，泻其肝木，是微泻其胜，黄芪、甘草甘温补其脾土，是重实其不胜。桂、附辛热，泻其寒水，助阳退阴。饴糖甘温，补脾之不足。肝苦急，急食甘以缓之，生姜、大枣辛甘大温，生发脾胃升腾之气，行其荣卫而缓其急，每一两依法水煎，再服而愈。
　　参政商公时年六旬有二，元有胃气之证。至元己巳夏，上都住时，值六月霖雨大作，连日不止，因公务劳役过度，致饮食失节，每日则脐腹作痛，肠鸣自利，须去一二行，乃少定，不喜饮食，懒于言语，身体困倦，召予治之。予诊其脉沉缓而弦，参政以年高气弱，脾胃素有虚寒之证，加之霖雨及劳役，饮食失节，重虚中气。《难经》云：饮食劳倦则伤脾，不足而往，有余随之。若岁火不及，寒乃大行，民病鹜溏。今脾胃正气不足，肾水必挟水势，反来侮土，乃薄所不胜，乘所胜也。此疾非甘辛大热之剂，则不能泻水补土，虽夏暑之时，有用热远热之戒，又云有假者反之，是从权而治其急也。《内经》云：寒淫于内，治以辛热。干姜、附子辛甘大热以泻寒水，用以为君。脾不足者，以甘补之。人参、白朮、甘草、陈皮，苦甘温以补脾土。胃寒则不欲食，以生姜、草豆蔻辛温治客寒犯胃，厚朴辛温厚肠胃。白茯苓、甘草助姜、附以导寒湿。白芍药酸微寒补金泻木，以防热伤肺气为佐也。不数服愈。
　　《医宗必读》曰：大宗伯董元宰，夏初水泄，完谷不化，曾服胃苓汤及四君子汤不效。予曰：经云，春伤于风，夏生飧泄。谓完谷也。用升阳除湿汤加人参二钱，三剂顿止。
　　大司寇姚岱芝，吐痰泄泻，见食则恶，面色痿黄，神情困倦，自秋及春，无剂弗投，经久不愈。比予诊之，口不能言，亟以补中益气去当归，加肉果、半夏各二钱，熟附、炮姜各一钱，人参四钱，日进二剂，四日而泻止，但痰不减耳。余曰：肾虚水泛为痰，非八味丸不可，应与补中汤并进。凡四十日，服人参一斤，饮食大进，痰亦不吐，又半月而酬对如常矣。
　　《奇效良方》曰：赵从简通判，甲辰年丁母忧，食素之久，苦泻不止，日七八行，首尾岁年。每服他药，不过一二日复作，服茱萸断下丸而愈。后数年问遇泻，服之又效。
　　《医学正传》曰：一人泄泻，日夜无度，诸药不效，偶得一方，用针砂、地龙、猪苓三味共为细末，生葱捣汁，调方寸匕贴脐上，小便长而泻止。
　　《薛己医案》曰：光禄柴黼庵善饮，泄泻腹胀，吐痰作呕，口干，此脾胃之气虚。先用六君加神曲，痰呕已止。再用补中益气加茯苓、半夏，泻胀亦愈。此证若湿热壅滞者，加葛花解酲汤，分消其湿。湿既去，而泻未已，须用六君加神曲，实脾土，化酒积。然虽为酒而作，实因脾土虚弱，不可专主湿热。
　　一羽士停食泄泻，自用四苓、黄连、枳实、曲糵，益甚。予曰：此脾肾虚也，当用六君加姜、桂送四神丸。不信，又用沉香化气丸一服，卧床不食，咳则粪出，几至危殆，终践予言而愈。盖化气之剂，峻厉猛烈，无经不伤，无脏不损，岂宜轻服？
　　秀才卜封君善饮，腹痛便泄，服分利化痰等剂，不应，其脉滑数，皮肤甲错。余谓此酒毒致肠痈而溃败也，辞不治。不信，仍服前剂，果便脓而殁。
　　一儒者小腹急痛，溏泻清冷，大便欲去不去，予谓此命门火衰而脾土虚寒也，用八味丸月余而愈。向后饮食失宜，前证仍作，小腹肿坠，此脾气下陷也，用补中益气汤而痊。
　　李蒲汀庚寅冬湿热泄泻，因未生子，惑于人言淡渗之剂能泻肾，而服参、芪等药，后变黄疸，小便不利，腹胀胸痞。予日：有是病必用是药，须以淡渗疏导其湿热。遂用茵陈五苓散，诸证顿退。至辛卯冬生子。
　　沈大尹每五更即泄，予以为肾泄，用五味子散数服而愈。后不慎起居，不节饮食，其泄复作，日夜无度，畏寒，饮食且难消化，肌体日瘦。予曰：乃变火衰之证也。遂与八味丸，泻止食进。
　　佥宪高如斋饮食难化，腹痛泄泻，用六君子加砂仁、木香治之而痊。后复作，完谷不化，腹痛头疼，体重困倦，予以为脾受湿，用芍药防风汤而愈。
　　光禄杨立之元气素弱，饮食难化，泄泻不已，小便短少，酒淅恶寒，体重节痛，余以为脾肺虚，用升阳益胃汤而痊。大凡泄泻，服分利调补等剂不应者，此肝木郁于脾土，必用升阳益胃之剂，庶能保生。
　　太守朱阳山因怒腹痛作泄，或两胁作胀，或胸乳作痛，或寒热往来，或小便不利，或饮食不入，呕吐痰涎，神思不清。此肝木乘脾土，用小柴胡加山栀、炮姜、茯苓、陈皮、制黄连，一剂即愈。
　　一儒者季夏患泄泻，腹中作痛，饮食无味，肢体倦怠，余用补中益气汤、八味地黄丸月余而痊。后彼云：每秋间必患痢，今则无恙何也？余曰：此闭藏之月，不远帏幕，妄泄真阳而然。前药善能补真火，火能生土，脾气生旺而免患也。
　　《古今医统》曰：沧洲翁治一人病下利完谷，众以洞泄中寒，服理中四逆辈，转剧。脉两尺寸俱弦长，右关浮于左关一倍，目外眦如草滋，知肝风传脾，因成飧泄，非脏寒也。以小续命汤损麻黄加白朮，服三五升利止。续命非止利之药，饮不终剂而利止者，以从本治故也。
　　一夫人病飧泄弥年，医以休息利治之，以苦坚辛燥之剂，弗效。时秋半，脉弦而浮，曰：夫人之病，盖病惊风，非饮食劳倦所致也。肝主惊，故虚风自甚，因乘脾而成泄。今金风正隆，至明春则病将益加，法当平木之太过，扶土之不及，而泻自止。夫人曰：侬寓南闽时，平章燕公以铜符密授，因失心惧，由是疾作，公言信然。以黄犉牛肝，和以攻风健脾之药愈。
　　《医门法律》曰：吉长乃室新秋病洒淅恶寒，寒已发热，渐至咳嗽，然病未甚也。服表散药不愈，体日尩羸。延至初冬，饮以参、朮补剂，转觉恹恹欲绝，食饮不思，有咳无声，泻利不止，危在旦暮。医者议以人参五钱，附子三钱，加入姜、桂、白朮之属，作一剂服，以止泻补虚，而收背水之捷。吉长仿徨无措，延仆诊毕，未及交语，前医自外亟至，见仆在坐，即令疏方。仆飘然而出，盖以渠见既讹，难与语至理耳。吉长辞去前医，坚请用药。仆因谓曰：是病总由悞药所致，始先皮毛间洒淅恶寒发热，肺金为时令之燥所伤也。用表散已为非法，至参朮补之，则肺气闭锢，而咳嗽之声不扬，胸腹饱胀，不思饮食，肺中之热，无处可宣，急奔大肠，食入则不待运化而直出，食不入则肠中之垢污，亦随气奔而出，是以泻利无休也。今以润肺之药，兼润其肠，则源流俱清，寒热咳嗽泄泻，一齐俱止矣。但取药四剂，服之必安，不足虑也。方用黄芩、地骨皮、甘草、杏仁、阿胶，初进一剂，泻即少止，四剂毕而寒热俱除，再数剂而咳嗽全愈矣。设当日与时辈商之，彼方执参、附为是，能从我乎？
