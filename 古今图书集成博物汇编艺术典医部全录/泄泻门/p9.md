<!-- { "loadSidebar": true } -->
　　濡泻即湿泻，肠垢即热泻，鸭溏即寒泻、虚泻、滑泻。大要：热者，小便赤濇，烦渴，腹中热，谷或不化，而色变青黄，或黄赤黑，身能动作，声响亮，手足温。寒者，小便清白，不渴，腹中冷，完谷，色亦不变，变亦白色，身懒动作，目睛不了了，饮食不下。《机要》云：暴泻非阳，久泻非阴。正如伤寒，始寒而终热也。　　湿泻，如水倾下，肠鸣身重，腹不疼。外湿者，胃苓汤、除湿汤、朮附汤加茯苓。内湿者，白朮芍药汤、白朮茯苓汤、二白丸。风湿相搏者，曲芎丸。痛甚者，治痛泻方。　　风湿，恶风自汗，或带清血，即太阴飧泻，反其所食原物。由春伤风寒，夏感冷湿发动，故其泻暴，一方长幼相似。不可温濇，以致变为痢胀。要知四季脾受风湿，亦名飧泻。春宜古苍防汤、苍芍汤；夏宜二香散；秋宜神朮散；冬宜不换金正气散微汗之。稍久者，三白汤、曲芎丸。带血虚者，胃风汤。　　寒泻恶寒，身痛腹胀，切痛雷鸣，鸭溏清冷，完谷不化，甚则脾败肢冷。理中倍加茯苓、厚朴、治中汤加砂仁或大已寒丸。又有一种脏冷，以热手按之则缓者，四柱散、古姜附汤。　　暑泻如水，烦渴尿赤，暴泻。实者，藿苓汤加黄连、车前子，或桂苓甘露饮。虚者，六和汤、清暑益气汤。有潮热者，柴苓汤、升麻葛根汤。日久，香连丸、黄连阿胶丸、来复丹。　　食泻食积痛甚，泻后痛减，臭如抱坏鸡子，噫气作酸，须先消克所伤之物。伤冷食者，感应丸、平胃散加香附、砂仁、草果、山楂、麦芽。伤热食及酒者，二黄丸加神曲。伤酒晨泻者，理中加生姜、干葛，或香茸丸。热者，酒蒸黄连丸。伤面者，人参养胃汤加萝卜子。伤水饮者，五苓散、温六丸。　　七情泻，腹常虚痞，欲去不去，去不通泰，藿香正气散加丁香、砂仁、良姜，或木香匀气散、七气汤、古萸连丸，调其气而泻自止。　　痰泻，或泻、不泻，或多或少，此因痰流肺中，以致大肠不固。二陈汤加白朮、神曲。实者，海青丸；虚者，六君子汤。　　火泻，实火，口渴喜冷，痛一阵，泻一阵，肛门焦痛，其来暴速，稠粘，五苓散去桂加黄连、芍药，或黄芩汤加木通、六一散。兼呕者加姜汁。火性急，米谷不化者，姜汁炒黄连为丸服。虚火，气虚不能泌别水谷者，卫生汤。阴虚火动不能凝聚者，三白汤敛之；久者，升阴丸。　　虚泻，困倦无力。脾虚，饮食所伤。有遇饮食即泻者，四君子汤加木香、砂仁、莲肉、陈糯米为末，砂糖汤调服。久者，只加升麻、白芍，或平胃蒜肚丸。有停蓄，饮食数日乃泻腹胀者，名瀼泻，枳朮丸、没石子丸。烦渴或兼呕者，钱氏白朮散、参苓白朮散。食少肠鸣，四肢困倦者，升阳除湿汤。日止夜泻者，启脾丸。又脾泻久，传肾为肠癖，经年不愈者，调中健脾丸。又有人脾肾虚泻者，用吴茱萸盐水浸透，以豮猪脏头一截洗去脂膜，将茱萸入内扎两头，蒸烂捣丸菉豆大，每五十丸米饮下。暖膀胱，清水道，固大肠，进饮食。　　肾虚色欲所伤，泻多足冷，久则肉消，五鼓脐下绞痛，或只微响，溏泻一次者，古味萸散、二神丸、四神丸。阳虚者，三味安肾丸、金锁正元丹、养气丹。阴虚者，肾气丸。　　肝虚忿怒所伤，木克脾土，门户不束，厥而面青，当归厚朴汤，或熟料五积散去麻黄。汗多者，黄芪建中汤。凡泻脉细，皮寒，前后泻利，饮食不入，是谓五虚，不治。滑泻久不止，大孔如竹筒，直出无禁，气陷者，升阳补胃汤、补中益气汤加白芍。有风者，小白朮汤。挟热者诃子散、没石子丸；或古萸连丸，罂粟壳煎汤下。气欲脱者，真人养脏汤加附子，或四柱散、大断下丸、古蔻附丸、香茸丸。妇人，四制香附丸。又有大肠滑泻，小便精出者，万全丸。　　交肠泻者，大小便易位而出，此因气不循故道，清浊混淆所致，当分利阴阳，使气顺各安其位，胃苓汤、木香匀气散、肾气丸。
　　　　　总论治法

　　凡泻皆兼湿，初宜分理中焦，渗利下焦，久则升提。必滑脱不禁，然后用药濇之。其间有风胜兼以解表，寒胜兼以温中；滑脱濇住，虚弱补益，食积消导；湿则淡渗，陷则升举。随证变用，而不拘于次序，与痢大同。且补虚不可纯用甘温，太甘则生湿。清热亦不可太苦，太苦则伤脾。每兼淡剂利窍为妙。　　抑考《难经》云：胃泄，饮食不化，色黄；脾泄，腹胀呕逆。言泻也。大肠泄，食已窘迫，色白肠鸣切痛；小肠泄，搜而便脓血，小腹痛；大瘕泄，里急后重，数至圊而不能便，茎中痛而溺濇。言痢也。观此泻与痢，亦惟脓血与粪之异。除伤寒三阳三阴传变自利，杂病湿热食积之根，皆责肠胃。盖泄泻疟痢，同由暑月饮食所致，轻者便作泄泻，重者停为疟痢。痰冲胸胁则为疟，积滞肠胃则为痢。《局方》分《难经》五泻者，不免失之牵强。
　　　　医宗必读 【明　李中梓】

　　　　　治法有九

　　愚按《内经》之论泄泻，或言风、或言湿、或言热、或言寒，此明四气皆能为泄也。又言清气在下则生飧泄，此明脾虚下陷之泄也。统而论之：脾土强者，自能胜湿，无湿则不泄，故曰湿多成五泄。若土虚不能制湿，则风寒与热皆得干之而为病。治法有九：　　一曰淡渗。使湿从小便而去，如农人治涝，导其下流，虽处卑监，不忧巨浸。经曰：治湿不利小便，非其治也。又云：在下者引而竭之。是也。　　一曰升提。气属于阳，性本上升，胃气注迫，辄尔下陷，升、柴、羌、葛之类，鼓舞胃气上腾，则注下自止。又如地上淖泽，风之即干。故风药多燥。且湿为土病，风为木药，木可胜土，风亦胜湿。所谓下者举之是也。　　一曰清凉。热淫所注，暴注下迫，苦寒之剂，用涤燔蒸，犹当溽暑伊郁之时，而商飙飒然倏动，则炎歊如失矣。所谓热者清之是也。　　一曰疏利。痰凝气滞，食积水停，皆令人泻，随证祛逐，勿使稽留。经曰：实者泻之。又云：通因通用。是也。　　一曰甘缓。泻利不已，急而下趋，愈趋愈下，泄何由止？甘能缓中，善禁急速，且稼穑作甘，甘为土味，所谓急者缓之是也。　　一曰酸收。泻下日久，则气散而不收，无能统摄，注泄何时而已？酸之一味，能助收肃之权。经云：散者收之。是也。　　一曰燥脾。土德无惭，水邪不滥，故泻皆成于土湿，湿皆本于脾虚，仓廪得职，水谷善分，虚而不培，湿淫转甚。经云：虚者补之是也。　　一曰温肾。肾主二便，封藏之本，然虽属水，真阳寓焉。少火生气，火为土母，此火一衰，何以运行三焦，熟腐五谷乎？故积虚者必挟寒，脾虚者必补母。经云：寒者温之是也。　　一曰固濇。注泄日久，幽门道滑，虽投温补，未克奏功，须行濇剂则变化不愆，揆度合节。所谓滑者濇之是也。　　夫是九者治泻之大法，业无遗蕴，至于先后缓急之权，岂能豫设？须临证之顷，圆机灵变，可以胥天下于寿域矣。
　　　　　难经五泄

　　胃泄，饮食不化，色黄，承气汤。脾泄；腹胀满泄注，食即呕吐，建中汤、理中汤。大肠泄，食已窘迫，大便色白，肠鸣切痛，干姜附子汤。小肠泄，溲而便脓血，少腹痛，承气汤。大瘕泄，里急后重，数至圊而不能便，茎中痛，承气汤。
　　　　　泄证有七

　　肾泄者，五更溏泄，久而不愈，是肾虚失闭藏之职也，五味子散。亦有食积者，香砂枳朮丸；寒积，理中汤，宜夜饭前进；酒积，葛花解酲汤。　　鹜泄者，中寒，糟粕不化，色如鸭粪，澄澈清冷，小便清白，附子理中汤。　　飧泄者，水谷不化而完出也。《史记》名迵风。风邪干胃，木来贼土，清气在下，升阳除湿汤。　　洞泄，一名濡泄，泻下多水也，胃苓汤。水液去多，甚而转筋，血伤故筋急也，升阳除湿汤。　　痰泄者，痰留于肺，大肠不固，脉必弦滑，以药探吐，其人神必不瘁，色必不衰；或二陈汤加苍朮、木香。　　火泄者，腹痛泻水，肠鸣，痛一阵，泻一阵，火也。黄芩芍药汤。张长沙谓之协热自利。　　直肠泄者，食方入口而即下，极为难治。大断下丸。
　　　　　脉候

　　胃脉虚则泄。脉滑，按之虚者，必下利。肾脉小甚为洞泄。肺脉小甚为泄泄。脉洪大者逆。下利日十余行，脉反实者死。腹鸣而满，四肢清泄，其脉大者，十五日死。腹大胀，四末清脱形泄甚，不及一时死。下则泄泻，上则吐痰，皆不已，为上下俱脱，死。
古今图书集成医部全录卷二百五十四

泄泻门

　　　　医学准绳六要 【明　张三锡】
　　　　　论泄泻

　　脾虚不能分别清浊则泻，或食物过度，饮酒无节，运化不及而然。河间悉指为湿热，恐未为至论也。夏月人多泻者，湿热太盛，泉水泛溢，脾土受亏，又餐瓜果肉面，清浊混淆，甚则为霍乱也。老年病后，泻久必足趺、眼胞及手作肿，脾败之象。　　河间辨别寒热，黑白分明，可谓确论矣。大都以脉之迟数、口之渴否定寒热，日之新久、腹中痛否定虚实，犹为切当。　　谨按泄泻之病，湿火痰虚暑积风冷八者之殊，必以渗湿燥脾为主，而随证加减。湿则导之，火则清之，寒则温之，虚则补之，痰则豁之，暑则驱之，积则消之，风则解之，是其大法也。虽然，八证之明，三虚宜辨。三虚者何？脾虚、肝虚、肾虚是也。脾虚者，饮食所伤也。肝虚者，忿怒所伤也。肾虚者，色欲所伤也。饮食伤脾，不能运化；色欲伤肾，不能闭藏；忿怒伤肝，木邪克土，皆令泄泻。然肾泻肝泻，间或有之，惟脾泻恒多耳。盖人终日饮食，一或有伤，便致泄泻。又常论之，泄泻疟痢，同乎一源，多由暑月伤脾所致。饮食才伤，便作泄泻为轻。停滞既久，则疟痢为重。而疟与痢又有分别，饮食为痰，充乎胸臆则为疟；饮食为积，胶乎肠胃则为痢。古云：无痰不成疟，无积不成痢。良有以也。王节斋曰：泻本属湿，多因饮食不节，致伤脾胃而作，须看时令寒热新久而治。大法渗湿补脾，消导分利为主。有宜升提下陷之气者，有用风药以胜其湿者，又有肠胃虚滑不禁，宜收濇者，不可不知。久泻不止，加破故纸、肉豆蔻、山药佳。
　　　　医贯 【明　赵献可】

　　　　　论泄泻

