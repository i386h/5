<!-- { "loadSidebar": true } -->
　　按古今方论，皆以遗精为肾气衰弱之病，若与他脏不相干涉。不知经言五脏六腑各有精，肾则受而藏之。以不梦而自遗者，心肾之伤居多；梦而后遗者，相火之强为害。若乎五脏各得其职，则精藏而治。苟一脏不得其正，甚则必害心肾之主精者焉。治之之法，独因肾病而遗者，治其肾。由他脏而致者，则他脏与肾两治之。如心病而遗者，必血脉空虚，本纵不收；肺病而遗者，必皮革毛焦，喘急不利；脾病而遗者，色黄肉消，四肢懈惰；肝病而遗者，色青而筋痿；肾病而遗者，色黑而髓空。更当以六脉参详，昭然可辨、然所因更自多端。有用心过度，心不摄肾，而失精者，宜远志丸、佐以灵砂丹。有色欲不遂，而致精泄者，四七汤吞白丸子；甚者耳闻目见，其精即出，名曰白淫，妙香散吞玉华白丹。有色欲过度，精窍虚滑，正元散加牡蛎粉、肉苁蓉各半钱，吞灵砂丹，仍佐以鹿茸丸、山药丸、大菟丝子丸、固阳丸之类。有壮年久旷，精满而溢，清心丸。有饮酒厚味，痰火湿热，扰动精府，苍朮、白朮、半夏、橘红、茯苓、甘草、升麻、柴胡，俾清升浊降，脾胃健运，则遗滑自止。有脾虚下陷者，补中益气汤。有肾虚不固者，五倍子二两，茯苓四两，为丸服之神验。然其证状，亦复不同。或小便后出多不可禁者，或不小便而自出，或茎中痒痛常如欲小便者，或梦女交者，并从前法，分别施治。或实有鬼魅相感，其状不欲见人，如有对晤，时独言笑，时常悲泣，脉息乍大乍小，乍有乍无，及脉来绵绵不知度数，而颜色不变，乃其候也。宜朱砂、雄黄、麝香、鬼箭、虎头骨之类，或但服苏合丸，神效。更有久旷之人，或纵欲之人，与女交合，泄而不止，谓之走阳。其女须抱定，勿使阴茎出户，急呵热气于口中，以指捻住尾闾即救矣。女人惊而脱去者，十有九死，亟以童女接气，灌以大剂独参汤，亦有活者。总其大纲言之，精滑宜濇之；濇而不效，即泻心火；泻而不效，即以补中益气用升麻、柴胡至一二钱，举其气上而不下，往往有功。讵可补之不效，濇之无灵，遂委之命也哉？
　　　　　浊

　　按经文及细考前哲诸方论，而知浊病即精病，非溺病也。故患浊者，茎中如刀割火灼，而溺自清，惟窍端时有秽物，如疮之脓，如目之眵，淋漓不断，与便溺绝不相混。大抵由精败而腐者十之六七，由湿热流注与虚者十之二三。其有赤白之分者，何也？精者，血之所化，浊去太多，精化不及，赤未变白，故成赤浊，此虚之甚也。所以少年天癸未至，强力行房，所泄半精半血。壮年施泄无度，亦多精血杂出。则知丹溪以赤属血、白属气者，未尽然也。又以赤为心虚有热，由思虑而得；白为肾虚有寒，因嗜欲而得，亦非确论。总之心动于欲，肾伤于色，或强忍房事，或多服淫方，败精流溢，乃为白浊；处滑者血不及变，乃为赤浊。挟寒则脉来沉迟无力，小便清白，萆薢分清饮、八味丸、内补鹿茸丸之类。挟热则口渴便赤，脉必滑数有力，清心莲子饮、香苓散。有胃中湿痰流注，苍白二陈汤加升麻、柴胡。有属虚劳者，六味丸加莲须、芡实、菟丝、五味、龙骨、牡蛎。有因伏暑，四苓散加香薷、麦门冬、人参、石莲肉之类。有稠粘如胶，濇痛异常，乃精塞窍道，香苓散送八味丸、或金匮肾气丸。有热者，萆薢分清饮、茯菟丸。有思想太过，心动烦扰，则精败下焦，加味清心饮、瑞莲丸之类，此其大略也。若夫五脏之伤，六淫之变，难以枚举，临证之顷，慎无轻忽！
　　　　证治准绳 【明　王肯堂】

　　　　　淋

　　淋之为病，尝观《病源论》谓由肾虚而膀胱热也。膀胱与肾为表里，俱主水，水入小肠，与胞行于阴为溲便也。若饮食不节，喜怒不时，虚实不调，脏腑不和，致肾虚而膀胱热，肾虚则小便数，膀胱热则水下濇，数而且濇，则淋沥不宣，故谓之淋。其状小腹弦痛，引于脐下，便出少气，及分石淋、劳淋、血淋、气淋、膏淋、冷淋。其石淋者，有如砂石；劳淋者，劳倦即发；血淋者，心主血气，通小肠，热甚则搏于血，脉血得热则流行入胞中，与溲俱下；膏淋者，肥液若脂膏，又名肉淋；气淋者，胞内气胀，小腹坚满，出少喜数，尿有余沥；冷淋者，冷气客于下焦，邪正交争，满于胞内，水道不宣，先寒战，然后便数成淋，可谓悉病情矣。考之《内经》，则淋病之因，又不止此。大纲有二：曰湿、曰热。谓太阴作初气，病中热胀，脾受积湿之气，小便黄赤，甚则淋。少阳作二气，风火郁于上，主热，其病淋。盖五脏六腑十二经脉气皆相通移，是故太阳主表，上行则统诸阳之气，下行则入膀胱。又肺者通调水道，下输膀胱。脾胃消化水谷，或在表在上在中，凡有热则水液皆热，转输下行，然后膀胱得之而热矣。且小肠是心之腑，主热者也。其水必自小肠渗入膀胱胞中，诸热应于心者，其小肠必热，胞受其热，经谓胞移热于膀胱者则癃溺血是也。由此而言，初起之热邪不一，其因皆得传于膀胱而成淋。若不先治其所起之本，止从末流胞中之热施治，未为善也。予尝思之：淋病必由热甚生湿，湿生则水液浑，凝结而为淋。不独此也，更有人服金石药者，入房太甚，败精流入胞中，及饮食痰积渗入者，则皆成淋。丹溪尝治一小儿在胎，受久服金石药之余毒，病淋一十五年，以紫雪治愈。凡治病不求其本，可乎？
　　　　　赤白浊

　　溺与精所出之道不同：淋病在溺道，故《纲目》列之肝胆部；浊病在精道，故《纲目》列之肾膀胱部。今患浊者，虽便时茎中如刀割火灼，而溺自清，惟窍端时有秽物，如疮脓目眵，淋漓不断，初与便溺不相混淆，犹河中之济焉，至易辨也。每见时医以淋法治之，五苓、八正，杂投不已，而增剧者，不可胜数，予每正之而难以户晓也。盖由精败而腐者什九，由湿热流注与虚者什一。
　　　　　遗精

