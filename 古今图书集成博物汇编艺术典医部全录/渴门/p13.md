<!-- { "loadSidebar": true } -->
　　《卫生宝鉴》曰：古台韩子玉父，年逾六旬有三，病消渴，至冬添躁热，须裸袒，以冰水喷胸腋乃快，日进肉面数盂，顷时即饥，如此月余，命予治疗。诊得脉沉细而疾，予以死决之。子玉及弟泣跪予前曰：病固危笃，君尽心救治，则死而无悔。予答曰：夫消之为病，其名不一，曰食(亻亦)、曰消中、曰宣疾，此膏粱之所致也。阳明化燥火，津液不能停，自汗。小便数，故饮一溲二。胃热则消谷，善饥能食而瘦。叔和云：多食亦肌虚，是也。此病仲景所谓春夏剧、秋冬差，时制故也。令尊今当差时反剧，乃肾水干涸，不能制心火旺于不胜之时，经曰：当所胜之时而不能制，名曰真强，乃孤阳绝阴也。且人以身为主，天令为客，此天令大寒，尚不能制其热，何药能及？经曰：主胜逆，客胜从，正以此也。治疗徒劳而已，固辞而归。遂易医与灸，不数日卒。
　　张安抚芸夫年四十五岁，病消渴，舌上赤裂，饮水无度，小便数多，先师以生津甘露饮子治之，良愈。消渴多传疮疡为不救，既效亦不成疮疡，亨年七十五。
　　《丹溪心法》曰：徐兄年四十岁，口干小便数，春末得之，夏来求治。诊得两手，左濇右略数而不弦，重取似大而稍有力，左稍沉，略弱而不弦，然濇却多于右，喜两尺皆不甚起，此由饮食味厚生热，谓之痰热。禁其厚味，宜降火以清金，抑肝以补脾，用三消丸十粒，左金、阿魏丸各五粒，以姜汤吞下，一日六次；又以四物汤加参、朮、陈皮、生甘草、五味子、麦门冬煎服，一日三次，与丸药间服。一二日自觉清快，小便减三之二，口亦不干，止渴未除，头运眼花，久坐则腰疼，遂以摩腰膏治腰疼，仍以四物汤用参、芪减川芎，加牛膝、五味子、炒黄蘗麦门冬煎饮，调六一散服；及觉便多，遂去六一散，仍服丸药而安。
　　《薛己医案》曰：一男子每劳役则食少胸痞，发热头痛，吐痰作渴，脉浮大，此脾胃血虚病。盖脾属土为至阴而生血也。彼不信，服二陈、黄连、枳实、厚朴，病益甚；服四物加知、蘗、麦冬，更腹痛作呕，脉洪数而无伦次。余先用六君加炮姜，痛呕渐愈，用补中益气全愈。
　　大尹沈用之不时发热，日饮冰水数碗，寒药二剂，热渴益甚，形体日瘦，尺脉洪大而数，时或无力。王太仆曰：热之不热，责其无火；寒之不寒，责其无水。又云：倏热往来，是无火也；时作时止，是无水也。法当补肾，用加减八味丸，不月而愈。
　　州同韩用之年四十有六，时仲夏，色欲过度，烦热作渴，饮水不绝，小便淋沥，大便秘结，唾痰如涌，面目俱赤，满舌生刺，两唇燥裂，遍身发热，或时如芒刺而无定处，两足心如烙，以冰折之作痛，脉洪而无伦，此肾阴虚，阳无所附而发于外，非火也。盖大热而甚，寒之不寒，是无水也，当峻补其阴。遂以加减八味丸料一斤，内肉桂一两，以水顿煎六碗，冰冷与饮，半向已用大半，睡觉而食温粥一碗，复睡至晚，乃以前药温饮一碗，乃睡至晓，食热粥二碗，诸证悉退。翌日畏寒，足冷至膝，诸证仍至，或以为伤寒。余曰：非也，大寒而甚，热之不热，是无火也，阳气亦虚矣。急以八味丸一剂服之稍缓，四剂诸证复退。大便至十三日不通，以猪胆导之，诸证复作，急用十全大补汤数剂，方应。
　　《医学纲目》曰：壬戌年，一卒病渴，日饮水三斗，不食者三月，心中烦闷，时已十月。予谓心中有伏热，与火府丹数服，每服五十丸，温水下。越二日，来谢云：当日，三服渴止，又次日三服，饮食如故。此方本治淋，用以治渴，效。信乎药要变通用之。
　　《本草纲目》曰：一人病渴逮死，有人教以糯稻秆斩去穗及根，取中心，净器中烧作灰，每服一合，汤水一碗，沃浸良久，澄去滓，取清顿饮之，即取效如神。
　　《景岳全书》曰：省中周公者山左人也，年逾四旬，因案牍积劳，致成羸疾，神困食减，时多恐惧，自冬春达夏，通宵不寐者，半年余矣。而上焦无渴，不嗜汤水，或有少饮则沃而不行，然每夜必去溺二三升，莫知其所从来。且半皆如膏，尫羸至极，自分必死。予诊之，脉犹带缓，肉亦未脱，如其胃气尚存，乃用归脾汤去木香，及大补元煎之属，一以养阳，一以养阴，出入间用。至三百余剂，计人参二十斤，乃得全愈。此神消于上，精消于下之证也。可见消有阴阳，不得尽言为火也。
