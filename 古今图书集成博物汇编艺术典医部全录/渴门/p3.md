<!-- { "loadSidebar": true } -->
　　《易》言天地自太虚至黄泉有六位，《内经》言人之身自头至足亦有六位，今余又言人胸腹之间，自肺至肾又有六位。人与天地造化五行，同一炉锤，知彼则知此矣。故立天之气曰金与火，立地之气曰土与水，立人之气曰风与火。故金与火合则热而清，水土合则湿而寒，风火合则温而炎。人胸腹之间，亦犹是也。肺最在上为金主燥清，心次之为君火主热，肝又次之为风木主温，胆又次之为相火主极热，脾又次之为湿土主凉，肾又次之黄泉为寒水主寒。故心肺象天，脾肾象地，肝胆象人。不知此者，不可与论人之病矣。夫土为万物之本，水为万物之元，水土合德，以阴居阴，同处乎下，以立地为气，万物根于地，是故水土湿寒。若燥热阳实，则地之气不立，万物之根索泽而枝叶枯矣。五常政大论曰：根于中者，命曰神机。是为动物根本在于中也。根本者，脾胃肾也。食入胃则脾为布化气味，荣养五脏百骸，故酸入肝而养筋膜，苦入心而养血脉，甘入脾而养肌肉，辛入肺而养皮毛，咸入肾而养骨髓。五气亦然，故清养肺，热养心，温养肝，湿养脾，寒养肾也。凡此五味五气太过则病，不及亦病，惟平则常安矣。故六节脏象论曰：五味入口，藏于肠胃。味有所藏，以养五脏气，气和而生，津液相成，神乃自生。是其理也。又太阴阳明论曰：脾病而四肢不用者何也？岐伯曰：四肢皆禀气于胃，而不得至经。必因于脾肾乃禀也。今脾病不能为胃行其津液，不得禀水谷气，脾日以衰，脉道不利，筋骨肌肉，皆无气以生，故不用焉。帝曰：脾不主时何也？岐伯曰：脾者土也，治中央，常以四时长四脏各十八日寄治，不得独主于时也。脾脏者，常着胃土之精也。土者，生万物而法天地，故上下至头足，不得独主于时也。帝曰：脾与胃以膜相连尔，而能行其津液何也？岐伯曰：足太阴者，三阴也，其脉贯胃属脾络嗌，故太阴为之行气于三阴。足阳明者表也，五脏六腑之海也，亦为之行气于三阳，脏腑各因其经而受气以益阳明，故为胃行其津液。四肢不得禀水谷，气日以衰，阴道不利，筋骨肌肉，皆无气以生，故不用焉。不用者，谓不能为之运用也。由是观之，则五脏六腑，四肢百骸，皆禀受于脾胃，行其津液，相与濡润滋养矣。后之医者，欲以燥热之剂，以养脾胃滋土之气，不亦外乎？况消渴之病者，本湿寒之阴气极衰，燥热之阳气太甚，更服燥热之药，则脾胃之气竭矣。叔世不分五连六气之虚实，而一概言热为实而虚为寒，彼但知心火阳热一气之虚实，而非脏腑六气之虚实也。盖肺本清虚则温，心本热虚则寒，肝本温虚则清，脾本湿虚则燥，肾本寒虚则热。假若胃冷为虚者，乃胃中阴水寒气实甚，而阳火热气衰虚也，非胃土湿气之本衰，故当温补胃中阳火之衰，退其阴水寒气之甚。又如胃热为实者，乃胃中阳火实而阴水虚也，故当以寒药泻胃中之实火而养其虚水。然此皆补泻胃中虚热水火所乘之邪，非胃为湿者之本。其余例同法。夫补泻脾胃湿土之水气者，润其湿者是补湿，燥其湿者是泻湿，土本湿故也。凡脏腑诸气，不必肾水独当寒，心火独当热，要知每脏每腑，诸气和同宣而平之可也。故余常谓五常之道，阴中有阳，阳中有阴，孤阴不长，独阳不成，但有一物皆备，五行递相济养，是谓和平；交互克伐，是谓衰兴；变乱失常，患害由行。故水少火多，为阳实阴虚而病热也；水多火少，为阴实阳虚而病寒也。其为治者，泻实补虚，以平为期而已矣。故治消渴者，补肾水阴寒之虚，而泻心火阳热之实，除肠胃燥热之甚，济身中津液之衰，使道路散而不结，津液生而不枯，气血利而不濇，则病日已矣。况消渴者，本因饮食服饵失宜，肠胃干涸，而气液不得宣平，或耗乱精神，过违其度，或因大病阴气损而血液衰虚，阳气悍而燥热郁甚之所成也。故三消渴者。皆由久嗜咸物，恣食炙煿，饮酒过度，亦有年少服金石丸散，积久石热结于胸中，下焦虚热，血气不能制石热，燥甚于胃，故渴而引饮。若饮水多而小便多者，名曰消渴；若饮食多而又甚饥，小便数而渐瘦者，名曰消中；若渴而饮水不绝，腿消瘦而小便有脂液者，名曰肾消。如此三消者，其燥热一也，但有微甚耳。余闻世多以一方而通治三消渴者，以其善消水谷而喜渴也。然叔世论消渴者，多不知本。其言消渴者，上实热而下虚冷。上热故烦渴多饮，下寒故小便多出。本因下部肾水虚，而不能制其上焦心火，故上实热而下虚冷。又曰：水数一，为万物之本，五行之先，故肾水者，人之本命之元，不可使之衰弱。根本不坚则枝叶不茂，元气不固则形体不荣。消渴病者，下部肾水极冷，若更服寒药，则元气转虚，而下部肾水转衰，则上焦心火亢甚而难治也，但以暖药补养元气。若下部肾水得实而胜退上焦火，则自然渴止，小便如常而病愈也。若此之言，正与仲景相反，所谓巧言似是，于理实违者也。非徒今日之误，误已久矣。又如蒋氏《药证》病原中论消渴消中消肾病曰：三焦五脏皆虚热，惟有膀胱冷似冰。又曰：腰肾虚冷日增重。又，膀胱肾脏冷如泉。始言三焦五脏俱虚热，惟有膀胱冷似冰。复言五脏亦冷，且肾脏水冷，言为虚。其余热者，又皆言其虚。夫阴阳兴衰，安有此理？且其言自不相副，其失犹小，至于寒热差殊，用药相反，过莫大焉。或又谓肾与膀胱属水，虚则不能制火，虚既不能制火，故小便多者，愈失之远矣。彼谓水气实者，必能制火，虚则不能制火。故阳实阴虚而热燥其液，小便淋而常少；阴实阳虚不能制水。小便利而常多。岂知消渴小便多者，非谓此也，何哉？盖燥热太甚，而三焦肠胃之腠理，怫郁结滞，致密壅塞，而水液不能渗泄浸润于外，荣养百骸。故肠胃之外，燥热太甚，虽复多饮于中，终不能浸润于外，故渴不止。小便多出者，如其多饮，不能渗泄于肠胃之外，故数溲也。故金尽言《原病式》曰：皮肤之汗孔者，谓泄汗之孔窍也。一名气门者，谓泄气之门户也。一名腠理者，谓气液之隧道纹理也。一名鬼门者，谓幽冥之门也。一名元府者，谓元微之府也。然元府者，无物不有。人之脏腑、皮毛、肌肉、筋膜、骨髓、爪牙，至于万物，悉皆有之，乃出入升降道路门户也。故经曰：出入废则神机化灭，升降息则气立孤危。故非出入则无以生长壮老，非升降则无以生长化收藏。是知出入升降，无器不有，故知人之眼耳鼻舌身意神识能为用者，皆由升降出入之通利也，有所闭塞则不能用也。若目无所见，耳无所闻，鼻不闻香，舌不知味，筋痿骨痹，爪退齿腐，毛发堕落，皮肤不仁，肠胃不能渗泄者，悉由热气怫郁，元府闭塞，而致津液血脉，荣卫清气，不能升降出入故也。各随郁结微甚而为病之大小焉。病在表则怫郁，腠理闭密，阳气不能散越，故燥而无汗，而气液不能出矣。叔世不知其然，故见消渴数溲，妄言为下部寒尔。岂知肠胃燥热，怫郁使之然也。于之所以举此，盖为消渴之证，乃肠胃之外，燥热痞闭其渗泄之道路，水虽入肠胃之内，不能渗泄于外，故小便数出而复渴，此数句足以尽其理也。试取《内经》凡言渴者尽明之矣。有言心肺气厥而渴者，有言肝痹而渴者，有言脾热而渴者，有言肾热而渴者，有言胃与大肠热结而渴者，有言肠痹而渴者，有言小肠瘅热而渴者，有因病疟而渴者，有因肥甘石药而渴者，有因醉饱入房而渴者，有因远行劳倦遇大热而渴者，有因伤害胃干而渴者，有因肾热而渴者，有因病风而渴者，虽五脏之部分不同，而病之所遇各异，其归燥热一也。　　所谓心肺气厥而渴者，厥论曰：心移热于肺，传为膈消。注曰：心热入肺，久而传化，内为膈热消渴多饮也。所谓肝痹而渴者，痹论曰：肝痹者夜卧则惊，多饮数小便。如脾热而渴者，痿论曰：脾气热则胃干而渴，肌肉不仁，发为肉痿。所谓肾热而渴者，刺热论曰：肾热病者，先腰痛胻酸，苦渴数饮，身热。热论曰：少阴脉贯肾，络于肺，系舌本，故口燥舌干而渴。叔世惟言肾虚不能制心火，为上实热而下虚冷，以热药温补肾水，欲令胜退心火者，未明阴阳虚实之道也。夫肾水属阴而本寒，虚则为热；心火属阳而本热，虚则为寒。若肾水阴虚，则心火阳实，是谓阳实阴虚，而上下俱热明矣。故气厥论曰：肾气衰，阳气独胜。宣明五气论曰：肾恶燥，由燥则肾枯水涸。脏气法时论曰：肾苦燥，急食辛以润之。夫寒物属阴，能养水而泻心；热物属阳，能养火而耗水。今肾水既不胜心火，则上下俱热，奈何以热药养肾水，欲令胜心火，岂不谬哉？又如胃与大肠热结而渴者，阴阳别论曰：二阳结为之消。注曰：二阳结，胃及大肠俱热结也。肠胃藏热，善消水谷。又气厥论曰：大肠移热于胃，善食而瘦。脉要精微论曰：瘅成为消中，善食而瘦。如肠痹而渴者，数饮而不得中，气喘而争，时发飧泄。夫数饮而不得中，其大便必不停留。然则消渴数饮而小便多者，止是三焦燥热怫郁而气衰也明矣，岂可以燥热毒药，助其强阳以伐衰阴乎？此正实实虚虚之罪也。夫消渴者多变聋盲疮痈痤痱之类，皆肠胃燥热怫郁，水液不能浸润于周身故也。或热甚而膀胱怫郁，不能渗泄，水液妄行而面上肿也。如小肠瘅热而渴者，举痛论曰：热气留于小肠，肠中痛，瘅热焦渴，则便坚不得出矣。注曰：热渗津液而小便坚矣。如病疟而渴者，疟论曰：阳实则外热，阴虚则内热，内外皆热，则喘而渴，故欲饮冷也。然阳实阴虚而为病热，法当用寒药，养阴泻阳，是谓泻实补衰之道也。如因肥甘石药而渴者，奇病论曰：有口甘者，病名为何？岐伯曰：此五气之溢也，病名脾瘅。瘅为热也，脾热则四脏不禀故气上溢也。先因脾热，故曰脾瘅。又经曰：五味入口，藏于胃，脾为之行其精气，津液在脾，故令人口甘也，此肥美之所发也，此人必数食甘美而多肥也。肥者令人内热，甘者令人中满，故其气上溢，转而为消渴。通评虚实论曰：消瘅仆击，偏枯痿厥，气满发逆，肥贵人膏粱之疾也。或言人惟胃气为本，脾胃合为表里，脾胃中州，当受温补，以调饮食。今消渴者，脾胃极虚，益宜温补，若服寒药，耗损脾胃，本气虚乏而难治也。此言乃不明阴阳寒热虚实补泻之道，故妄言而无畏也。岂知腹中论云：帝曰：夫子数言热中消中，不可服芳草石药，石药发癫，芳草发狂。注言：多饮数溲谓之热中，多食数溲谓之消中。多喜曰癫，多怒曰狂。芳，美味也。石谓英乳，乃发热之药也。经又曰：热中消中，皆富贵人也。今禁膏粱是不合其心，禁芳草石药是病不愈，愿闻其说。岐伯曰：芳草之味美，石药之味悍，二者之气，急疾坚劲，故非缓心和人不可服此二者。帝曰：何以然？岐伯曰：夫热气慓悍，药气亦然。所谓饮一溲二者，当肺气从水而出也，其水谷之海竭矣。凡见消渴，便用热药，误人多矣。故《内经》应言渴者皆如是，岂不昭晰欤？然而犹有惑者，诸气过极反胜也者，是以人多误也。如阳极反似阴者是也。若不明标本，认似为是，始终乖矣。故凡见下部觉冷，两膝如冰，此皆心火不降，状类寒水，宜加寒药下之，三五次则火降水升，寒化自退。然而举世皆同执迷，至如《灵》、《素》二书，弃如朽坏，良可悲夫！故处其方，必明病之标本，达药之所能，通气之所宜，而无加害者，可以制其方也已。所谓标本者，先病为本，后病为标，此为病之本末标本相传，先当救其急也。又云六气为本，三阴三阳为标，盖为脏病最急也。又云六气为胃之本，假若胃热者，胃为标，热为本也。处其方者，当除胃中之热，是治其本也。故六气乃以甚者为邪，衰者为正，法当泻甚补衰，以平为期。养正除邪，天之道也。大凡治病，明知标本，按法治之，何必谋于众人。阴阳别论曰：谨熟阴阳，无与众谋。标本病传论曰：知标知本，万举万当；不知标本，是为妄行。至真要大论曰。知标知本，用之不殆。明知逆顺，正行无间。不知是者，不足以言诊，适足以乱经。故曰：粗工嘻嘻，以为可知，言热未已，寒病复起，同气异形，迷诊乱经，此之谓也。夫标本之道，要而博，小而大，可以言一而知百。言标与本，易而弗损；察本与标，气可令调。明知胜复，为万民式，天之道毕矣。天元纪大论曰：至数极而道不惑，可谓明矣。所谓药之巧能者，温凉不同，寒热相反，燥湿本异云云，前已言之矣，斯言气也。至于味之巧能，如酸能收，甘能缓，辛能散，苦能坚，咸能软，酸属木也。燥金主于散落而木反之，土湿主于缓而水胜之，故能然也。苦能燥湿而坚，火者苦也。《易》曰：熯万物者，莫过于火。凡物燥则坚也。甘能缓急而散结，甘者土也。燥能急结，故缓则急散也。辛能散抑结润燥，辛者金也。金主散落，金生水故也。况抑结散则气液宣行而津液生也。脏气法时论曰：肾苦燥，急食辛以润之。开腠理致津液通气也。咸能软坚，咸者水也，水润而柔，故胜火之坚矣。此五脏之味也。其为五味之本则淡也。淡，胃土之味。胃土者地。地为万物之本，胃为一身之本。天元纪大论曰：在地为化，化生五味，故五味之本为淡，以配胃土，淡能渗泄利窍。夫燥能急结而甘能缓之，淡为刚土，极能润燥，缓其急结，令气通行，而致津液渗泄也。故消渴之人，其药与食皆宜淡剂。至真要大论曰：辛甘发散为阳，酸苦涌泄为阴；咸味涌泄为阴，淡味渗泄为阳。六者或散或收，或缓或急，或燥或润，或坚或软，所以利而行之，调其气也。《本草》云：药有三品：上品为君，主养命，小毒以应天；中品为臣，主养性，常毒以应人；下品为佐使，主治病，大毒以应地。不在三品者，气毒之物也。凡此君臣佐使者，所以明药之善恶也。处方之道，主治病者为君，佐君者为臣，应臣之用者为佐使。适其病之所根，有君臣佐使奇偶大小之制，明其岁政君臣脉位，而有逆顺反正，主疗之方，随病所宜，以施其用，治法多端，能备所用者，良工也。寒者热之，热者寒之，温者清之，清者温之，结者散之，散者收之，微者逆而制之，甚者从而去之，燥者润之，湿者燥之，坚者软之，软者坚之，急者缓之，客者除之，留者却之，劳者温之，逸者行之，惊者平之，衰者补之，甚者泻之，吐者下之，摩之益之，薄之劫之，开之发之，灸之制之，适足为用，各安其气，必清必净，而病气衰去，脏腑和平，归其所宗，此治之大体也。阴阳应象大论曰：治不法天之纪，不明地之理，则灾害至矣。又六节脏象论曰：不知年之所加，气之所衰，不可以为功也。【按此篇未传于世，张子和恐为湮没，刊入《儒门事亲》中，今仍入河间内。】
