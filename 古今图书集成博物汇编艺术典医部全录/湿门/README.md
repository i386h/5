<!-- { "loadSidebar": true } -->
古今图书集成医部全录卷二百三十三

湿门

　　　　黄帝素问

　　　　　生气通天论

　　因于湿，首如裹。湿热不攘，大筋软短，小筋弛长。软短为拘，弛长为痿。　　【注　阳气者，若天与日，因而上者也。伤于湿者，下先受之。阴病者，下行极而上。阴湿之邪，上干阳气而冒明，故首如裹。湿伤阳气，则化热矣。阳气者，柔则养筋。阳气伤而不能荣养于筋，大筋连于骨节之内，故郁热而软短；小筋络于骨肉之外，故因湿而弛长。短则缩急而拘挛，长则放纵而为痿弃。】　　秋伤于湿，上逆而咳，发为痿厥。
　　 【注　阴病者，下行极而上。故秋伤于湿，上逆而咳。】
　　　　　阴阳应象大论

　　湿胜则濡泻。
　　 【注　湿淫所胜，则脾土受伤，而为濡泻之病矣。】　　秋伤于湿，冬生咳嗽。
　　 【注　秋，时之阴也。湿，气之阴也。秋伤湿，谓之重阴。冬咳嗽者，重阴而变阳也。】　　中央生湿。
　　 【注　中央主土而灌溉四旁，故生湿。】　　地之湿气，感则害皮肉筋脉。
　　 【注　清湿地气之中人也，必从足始，故感则害皮肉筋脉。】
　　　　　五脏生成篇

　　青脉之至也，长而左右弹，有积气在心下支胠，名曰肝痹。得之寒湿，与疝同法。腰痛，足清，头痛。　　 【注　脉长而弹，弦而急也。此得之寒湿而阳气受伤，故弦急也。邪在心下支胠间，故脉左右弹。清湿地气之中人，必从足始。足厥阴之脉，从足上腘，入手中，过阴器，抵小腹，布胁肋，故病证与疝病相同而腰痛足冷。厥阴与督脉会于巅，故头痛也。】
　　　　　脉要精微论

　　中盛脏满，气胜伤恐者，声如从室中言，是中气之湿也。　　 【注　肾为水脏，受五脏之精而藏之。如肾不受藏，则中盛脏满。不藏而反胜于中，则伤动其肾志矣。气胜伤恐，则精亦外溢，故曰此中气之湿也。声如从室中言者，音不响亮而声不外出也。】
　　　　　脏气法时论

　　脾苦湿，急食苦以燥之，禁湿地濡衣。　　 【注　脾属阴土，喜燥恶湿。苦乃火味，故宜食苦以燥之。】
　　　　　宣明五气论

　　脾恶湿。
　　【注　恶即苦之之意。】

　　　　　通评虚实论

　　跖跛，寒风湿之病也。
　　 【注　跖，足也。跛，行不正而偏废也。风寒湿邪，皆能为之。】
　　　　　太阴阳明篇

　　阳受风气，阴受湿气。
　　 【注　手太阴主气而主皮毛，故风气乘之。身半以下，足太阴阳明皆主之，故感地之湿气。】　　故伤于风者，上先受之；伤于湿者，下先受之。　　 【注　上先受之者，言邪气之中人也高，故邪气在上也。下先受之者，言清湿地气之中人也，必从足始，故清气在下也。】
　　　　　痹论

　　湿气胜者，为着痹也。
　　 【注　痹者，闭也。湿流关节，故为留着之痹。】　　其多汗而濡者，此其逢湿甚也。阳气少，阴气盛，两气相感，故汗出而濡也。
　　　　　痿论

　　有渐于湿，以水为事，若有所留，居处相湿，肌肉濡渍，痹而不仁，发为肉痿。故《下经》曰：肉痿，得之湿地也。　　【注　有渐于湿者，清湿地气之中于下也。以水为事者，好饮水浆，湿浊之留于中也。若有湿浊之所留，而居处又兼卑下，内外相湿，以致肌肉濡渍，痹而不仁，发为肉痿也。】
　　　　　调经论

　　寒湿之中人也，皮肤不收，肌肉坚紧。荣血泣，卫气去，故曰虚。虚者聂辟。气不足，按之则气足以温之，故快然而不痛。　　 【注　表阳之气，主于皮肤。寒湿之阴邪，伤人阳气，是以皮肤不收，阳气不能外御，故邪入于肌肉而坚紧也。荣血泣而不行，卫气去于肤表，故为虚也。言此虚者，虚于外而辟积于内也。此表气不足，故按摩之则里气出以温之，故快然而不痛。】
　　　　　气交变大论

　　岁土太过，雨湿流行。肾水受邪，民病腹痛清厥，意不乐，体重烦冤。　　 【注　太阴所至为云雨，盖湿土之气，上升而为云为雨。腹痛，肾脏之病，土胜而水伤也。肾为生气之原，肾气受邪，故手足厥冷。肾藏志，志不舒，故意不乐。肾乃血气之生原，水不能济火，故体重烦寃。土运太过，诸甲岁也。】　　岁水不及，湿乃大行。民病腹满，身重濡泻，寒疡流水，腰股痛发，腘腨股膝不便，烦冤，足痿，清厥，足下痛，甚则跗肿。　　 【注　水运不及，土乃胜之，故湿气大行。湿土太过，伤及肾阴，故为腹满身重诸病。寒毒而无热化，故发为寒疡而无脓也。寒气上凌，故烦冤也。水运不及，六癸岁也。】
　　　　　五常政大论

　　备化之纪，其令湿。
　　【注　土气平和，是谓备化。在天为湿，土之令也。】　　敦阜之纪，大雨时行，湿气乃用，燥政乃辟。其动濡积并稸。其病腹满，四肢不举，大风迅至，邪伤脾也。　　 【注　土运太过，是谓敦阜。大雨时行，乃湿气上蒸。夏秋之交，湿土主令，湿气盛，故秋之燥气乃辟。湿则濡滞而成积聚。腹满，四肢不举，水湿之为病也。土气太过，风乃复之，脾反受伤。】　　太阳司天，土乃润，水丰衍，湿气变物，水饮内稸，中满不食，皮(疒帬)肉苛，筋脉不利，甚则胕肿，身后痈。　　 【注　太阳司天，则太阴湿土在泉，故土乃润水丰衍者，土能制水也。长夏之交，水湿相合，无火土之长化，是以湿气变物。水饮中满，皮(疒帬)肉苛，皆水湿之为病。身后痈者，痈发于背也】
　　　　　六元正纪大论

　　太阳司天之政，寒湿之气，持于气交。民病寒湿，发肌肉萎，足痿不收，濡泻血溢。　　 【注　寒湿之气，持于气交者，上下交互也。民病肉萎濡泻诸证，皆寒湿之气，发而为病也。】　　四之气，风湿交争，民病大热少气，肌肉萎，足萎，注下赤白。　　 【注　加临之气乃厥阴风木，四之主气乃太阴湿土，是以风湿交争，民病大热少气者，风湿之病也。肉萎足痿者，湿土之气也。注下赤白者，湿热之交感也。】　　终之气，地气正，湿令行，阴凝太虚，埃昏郊野，民乃惨凄，寒风以至，反者孕乃死。　　 【注　在泉之气，临于终气，故地气正而湿令行。阴凝太虚者，太阴之气运于上也。埃昏郊野者，湿土之化布于下也。民乃惨凄者，阴湿之气行于中也。】　　少阳司天之政，二之气，风不胜湿，雨乃零，民乃康。其病热郁于上，咳逆呕吐，疮发于中，胸嗌不利，头痛身热，昏愦脓疮。　　 【注　二之客气，乃太阴湿土。厥阴风气，虽上从少阳，而亦不能胜其雨湿，风火气盛，得阴湿以和之，故民乃康。其有灾眚，则病热郁呕吐，昏愦脓疮诸证，皆阴湿凝于外，火热郁于内也。】　　太阴司天之政，民病寒湿，腹满，身(月真)愤，胕肿痞逆，寒厥拘急。湿寒合德，黄黑埃昏，流行气交。　　 【注　民病腹满诸证，皆感寒湿之气而成。寒湿合德，是以黄黑埃昏，流行气交。】　　初之气，民气条舒。风湿相薄，雨乃后。民病血溢，筋络拘强，关节不利，身重筋痿。　　 【注　初之主客，皆风气所司，是以岁前之地气迁，冬令之寒乃去，而春气正，风乃来，生荣万物，民气条舒。主客之气，与司天之气相薄，故雨乃后至也。民病血溢筋痿诸证，皆感风湿之气所致。】　　三之气，感于寒湿，则民病身重胕肿，胸腹满。　　 【注　司天之气，临于三气，寒湿之气，行于气交也。】　　四之气，湿化不流，则白露阴布，以成秋令。民病腠理热，血暴溢，疟，心腹满热，胪胀，甚则胕肿。　　 【注　湿化不流于下，则白露阴布以成秋令。寒风，太阳寒水之气也。民病满胀等证，乃寒湿热三气杂至，合而为病也。】　　终之气，寒大举，湿大化。感于寒则病人关节禁固，腰脽痛，寒湿推于气交而为疾也。　　 【注　终之主客，乃在泉寒水之气，故寒大举。寒湿之气上下相交，故湿大化。肾为冬藏而主骨，关节禁固，骨节不利也。寒湿推于气交，谓天地之气，上下相推，人在气交之中而为病也。】　　厥阴司天之政，四之气，溽暑湿热相薄，争于左之上，民病黄瘅而为胕肿。　　 【注　四之客气，乃少阴君火，主气乃太阴湿土，是以溽暑湿热相薄。争于左之上者，谓少阴在司天厥阴之左也。民病黄瘅胕肿，皆湿热之为病。】　　五之气，燥湿更胜，沉阴乃布，寒气及体，风雨乃行。　　 【注　五之客气，乃太阴湿土，主气乃阳明燥金，是以燥湿更胜。沉阴布而寒及体者，二气并主清寒也。太阴所至，终为雨，阳明所至为凄鸣，故风雨乃行。】　　太阴所至为湿生。
　　【注　德化之常也。】
　　湿胜则濡泄，甚则水闭胕肿。
