<!-- { "loadSidebar": true } -->
　　赤白下痢：赤石脂末，饮服一钱。 【《普济方》】
　　治痢：杜蒺藜炒碾为末，酒调下，三两服。 【子和】
　　痢后脱肛：赤石脂、伏龙肝为丸敷之。一方加白矾。 【《钱氏小儿方》】
　　酒积下痢：石灰五两，水和作团，黄泥包煅一日夜，去泥为末，酢糊丸梧子大，每三十丸姜汤空心下。【《摘元方》】
　　血痢十年：石灰三升熬黄，水一斗投之，澄清，一服一升，日三服。 【崔知悌方】
　　久下白痢虚寒：秋月小腹多冷者，取古砖烧热，布裹坐之，令热气入腹，良。
　　赤白下痢：用干姜、好墨各五两为末，酢浆和丸梧子大，每服三四十丸，米饮下，日夜六七服愈。【《肘后方》】
　　一切痢下初起：百草霜三钱，金墨一钱，半夏七分，巴豆煮十四粒，研匀，黄蜡三钱，同香油化开，和成剂量大小，每服三五丸，或四五十丸，姜汤下。一服如神，名铁刷丸。【《潜江方》】
　　休息下痢，经一二年不瘥，羸瘦衰弱：砒霜成块者为末，黄丹，各半两，化蜡入砒，以柳条搅焦则换，至七条取起收之，旋丸梧子大，冷水送下，小儿黍米大。【《局方》】
　　血痢不止：蛇含石二枚，火煅酢焠研末，每服二钱，米饮下。 【《普济方》】
　　久痢成疳者：胡粉和水及鸡子白服，以粪黑为度，为其杀虫而止痢也。
　　下痢肛痛不可忍者：熬盐包坐熨之。 【《肘后方》，下同】
　　赤白痢下，频数肠痛：官粉一两，鸡子清和炙焦为末，冷泉服一钱。
　　赤白痢下：用黄丹炒紫、黄连炒等分为末，以糊丸麻子大，每服五十丸，生姜甘草汤下。【《摘元方》】
　　赤白下痢：密陀僧三两，烧黄色研粉，每服一钱，酢茶下，日三服。 【《圣惠方》】
　　赤白久痢，积年不愈，调云母粉方寸匕服，二服立见神效。 【《千金方》】
　　血痢腹痛：腻粉五钱，定粉三钱，同研水浸，蒸饼心少许，和丸菉豆大，每服七丸或十丸，艾一枚，水一盏，煎汤下。【《秘宝方》】
　　　　针灸

　　《甲乙经》曰：暴病头痛，身热痛，肌肉动，耳聋恶风，目眦烂赤，项不可以顾，髀枢痛泄，肠澼，束骨主之。　　肠澼泄切痛，四满主之。
　　便脓血，寒中，食不化，腹中痛，腹哀主之。　　溏瘕，腹中痛，脏痹，地机主之。
　　肠澼，中郄主之。
　　病注下血，取曲泉、五里。肠中有寒，泄注肠澼，便血，会阳主之。　　肠鸣澼泄，下髎主之。
　　《千金方》曰：治肠中雷鸣，相逐痢下，灸承满五十壮。穴在侠巨阙两旁各二寸半。巨阙在心下一寸。　　泄注五痢，便脓血，重下腹痛，灸小肠腧百壮。　　泄痢不嗜食，虽食不消，灸长谷五十壮，三报。穴在侠脐相去五寸。　　泄痢赤白，灸足太阴五十壮，三报。　　久泄痢，百治不瘥，灸足阳明下一寸高骨上陷中，去大指岐三寸，随年壮。　　又法：屈竹[竹：原作「下」，据《千金》卷十五热痢改。]量正当两胯脊上点讫；下量一寸，点两旁各一寸；复下量一寸当脊上。合三处。一灸三十壮，灸百壮以上。一切痢皆断。亦治湿(上匿下虫)冷痢，脊上当胯点处不灸。又灸脐中，稍稍二三百壮。又灸关元三百壮，十日灸，并治冷痢腹痛，在脐下三寸也。　　赤白下，灸穷骨，惟多为佳。
　　交信，主泄痢赤白漏血。
　　复留，主肠澼，便脓血，泄痢后重，腹痛如痓状。　　小肠腧，主泄痢脓血，五色重下，肿痛。　　束骨，主肠澼泄。
　　太白，主腹胀，食不化，善呕泄，有脓血。　　太冲、曲泉，主溏泄痢注下血。
　　赤白泄痢，灸小肠腧五十壮。
　　《医学纲目》曰：滞下，独取足太阴一经。经云：脾足太阴之脉所生病者，瘕溏泄。视盛虚热寒陷下取之也。里急后重，合谷、外关。
　　　　导引

　　《保生秘要》曰：痢病导引法，撮紧谷道，交双足而立，并目存神，垂两拳而直，缩腹耸肩，用意上提力，吸连三无间，督气上升，泻痢止矣。　　运功先用归元聚气，以推大肠，曲行泻火，收回，复顾念脐，取静，候泻定，服气补之。　　又法：推开肺经，大肠九曲去；又升肾水，上洗肺经。　　禁口痢：推开心头至肾，想肾水升至顶门，滴下心头洗之，以复脐中，转周天法。　　伤暑痢疾：运水洗肺经，推下大肠九曲去，泻止后顾脐念之即愈。　　归元聚气诀：土者，圭元也。以一心敦养于土，六根皆归于元，心有所注，久久凝定，便觉真种常在，方可用意运行。行之之法，提意出上，斡旋造化，从左而右，先运脐轮，收而放，放而复收，以还本位，不离这个，念自归真矣。　　周天法：先立安土守中，得诀纯熟后，行周天流通一身，散彻四肢滞气。其法从前运于脐轮，由小而大，大而收小，依次而上至璇玑穴，向左臂打圈，而下至曲池经内关，溯掌心及指尖，圈出背外关，而上肘后肩井及大椎，而下运于尾闾，由下复上，过玉枕，逾昆仑泥丸面部，上鹊桥而降重楼，达胃口，过脐至玉柱，复气海行入右腿，历膝关，由鞋劳穴穿足背至指尖，转涌泉，踵后上运，过阴谷，通尾闾，又圈至顶门，如前下鹊桥，依次送左腿似右法而落涌泉，又升泥丸及璇玑穴右行，照左手转过肩背，贯昆仑而下摄元海，如此将周身经脉宣畅，徐徐回转，但意至而气自相随，是为有作之周天法，亦可与造化参。
　　　　医案

　　《东垣十书》曰：癸卯冬，白枢判家一老汉，面尘脱色，神气特弱，病脱肛日久，服药未验，复下赤白脓痢，作里急后重，白多赤少，不任其苦以求治。予曰：此非肉食膏粱，必多蔬食或饮食不节，天气虽寒，衣盖犹薄，不禁而肠头脱下者，寒也。真气不禁，形质不收，乃血滑脱也。此乃寒滑气泄不固，故形质下脱也。用诃子皮散濇去其脱而除其滑，微酸之味，固气上收；以大热之剂，而除寒补阳；以补气之药，升阳益气而安。
　　《局方发挥》曰：予从叔年逾五十，夏间患滞下，病腹微痛，所下褐色，后重频并，谷食大减，时有微热，察其脉皆弦而濇，似数而稍长，却喜不甚浮大，两手相等，视其神气大减。予曰：此非滞下，忧虑所致，心血亏，脾气弱耳。遂与参、朮为君，当归身、陈皮为臣，川芎炒、白芍药、茯苓为佐使。时暄热甚，加少黄连，与两日而安。
　　梅长官年三十余，奉养厚者。夏秋间患滞下，腹大痛，有人教服单煮干姜，与一贴，痛定。少顷又作，又与又定。由是服干姜至三斤。八日后，予视之，左脉弦而稍大似数，右脉弦而稍大减亦似数，重取之似紧。余曰：此必醉饱后吃寒冷太过，当作虚寒治之。因其多服干姜，遂教四物汤去地黄，加人参、白朮、陈皮、酒红花、茯苓、桃仁煎，入生姜汁饮之，至一月而安。
　　金氏妇年近四十，秋初尚热，患滞下，腹但隐痛，夜重于昼，全不得睡，食亦稍减，口干不饮，已服治痢灵砂二贴矣。余视之，两手脉皆濇且不匀，神思倦甚，饮食全减，因与四物汤，倍加白朮为君，以陈皮佐之，与十数贴而安。
　　浦江郑兄年近六十，奉养受用之人也。仲夏久患滞下，而又犯房劳。忽一晚，正走厕间，两手舒撒，两眼开而无光，尿自出，汗如雨，喉如拽锯，呼吸甚微，其脉大而无伦次，无部位，可畏之甚。余适在彼，急令煎人参膏，且与灸气海穴，艾炷如小指大，至十八壮，右手能动；又三壮，唇微动。参膏亦成，遂与一盏，至半夜后，尽三盏，眼能动；尽二斤，方能言而索粥。尽五斤而利止，十斤而安。
　　《丹溪心法》曰：一老人年七十，面白，脉弦数，独胃脉沉滑，因饮白酒作痢，下血淡脓水，腹痛，小便不利，里急后重，参、朮为君，甘草、滑石、槟榔、木香、苍朮为佐，下保和丸二十五丸。第二日前证俱减，独小便不利，以益元散与之，安。
　　赵立道年近五十，质弱而多怒，七月炎暑，大饥索饭，其家不能急具，因大怒。两日后，得滞下病，口渴，自以冷水调生蜜饮之，甚快，滞下亦渐缓，如此五七日。召余视，脉稍大不数，遂令止蜜水，渴时，且令以人参、白朮煎汤，调益元散与之，滞下亦渐收。七八日后，觉倦甚发呃，余知因下久而阴虚也，令其守前药。然滞下尚未止，又以炼蜜饮之。如此者三日，呃犹未止。众皆尤药之未当，当以姜、附饮之。余曰：补药无速效，附子非补阴者，服之必死。众曰：冷水饮多，得无寒乎？余曰：炎暑如此，饮凉非寒，勿多疑，待以数日，药力到当自止。又四日而呃止，滞下亦安。
　　陈择仁年近七十，厚味之人也。有久嗽病，而作止不常。新秋，患滞下，食大减，至五七日后呃作。召余视之，脉皆豁大，众以为难。余曰：形瘦者尚可为，以人参白朮汤下大补丸以补血，七日而安。
　　余族叔形色俱实，痃疟，又患痢，自恃强健能食，绝无忌惮。一日，召余曰：却健而能食，但苦汗出耳，汝能止此汗否？余曰：痃疟非汗不能愈，可虑者，强健与能食耳。此非痢也。胃热善消，脾病不化食与积，势已甚矣。此时宜节择饮食以养胃气，省出入以避风寒，候汗透而安。叔曰：世俗谓无饱死痢疾，我今能食，何谓可虑？余曰：痢而能食者，知胃气未病也，故言不死，非请恣食不节择也。不从所言，恣口大嚼过多，又啖水果，如此者月余，后强求治，不可着手矣。淹淹又月而死。《内经》以骄不论于理，为不治之病，信哉！
　　周姓者，形色俱实，患痢，善食而易饥，大嚼不择者，五月矣。余责之曰：病中当调补自养，岂可恣味戕贼？遂教其只用熟萝卜吃粥，且少与调治，半月而安。
　　《养疴漫笔》曰：孝宗尝患痢，众医不效，德寿忧之。过宫，偶见小药肆，遣中使询之曰：汝能治痢否？对曰：专科。遂宣之至，请问得病之由，语以食湖蟹多，故致此疾。遂令诊脉，曰：此冷痢也。其法用新采藕节细研，以热酒调服。如其法杵细，酒调数服即愈。德寿大喜，就以杵药金杵臼赐之，至今呼为金杵臼严防御家。
