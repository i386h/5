<!-- { "loadSidebar": true } -->
　　《医学正传》曰：一人年将五十，夏秋间得痢疾月余，服药而少愈，秽积已尽，但不食，昼夜五六次入厕，兼脱肛不安又半月，诸药不效。予记袓传一方，用池塘中鳖一个，如法修事，多用生姜米作羹，入沙糖一小块，不用盐酱，熟煮吃一二碗，三日不登厕，大肠自此实，肛门亦收而不脱矣。夫此证盖因脾土受虚，致肺与大肠俱失化源之所滋养，故是大肠不行收令也，此母能令子虚耳。鳖乃介虫，属金而有土性，温能补脾肺，又况肺恶寒，先得芩连等寒凉之味已多，今用生姜之辛以补肺金，用沙糖之甘以补脾土，肺气既实，其大肠亦随而实，故得以行收令也。故其功效如是之验焉。
　　《医学纲目》曰：余长兄九月得滞下，每夜五十余行，呕逆食不下，五六日后加呃逆，与丁香一粒噙之，立止。但少时又至，遂用黄连泻心汤，加竹茹饮之。呃虽少止，滞下未安，如此者十余日。遂空心用御米壳些少濇其滑，日间用参、朮、陈皮之类补其虚。自服御米壳后，呃声渐轻，滞下亦收而安。
　　《薛己医案》曰：崔司空年逾六旬，患痢赤白，里急后重，此湿热壅滞，用芍药汤，内加大黄二钱，一剂减半，又剂全愈。惟急重未止，此脾气下陷，用补中益气送香连丸而愈。
　　罗给事小腹急痛，大便欲去不去，此脾肾气虚而下陷也。用补中益气送八味丸二剂而愈。此等证候，因痢药致损元气，肢体肿胀而死者，不可枚举。
　　少宗伯顾东江停食患痢，腹痛下坠。或用疏导之剂，两足胀肿，食少体倦，烦热作渴，脉洪数，按之微细。余以六君加姜、桂各二钱，吴茱萸、五味各一钱，煎熟冷服，睡觉而诸证顿退，再剂全退。此内真寒而外假热，故治以热剂而冷饮。
　　判官汪天锡年六十余，患痢腹痛后重，热渴引冷，饮食不进，用芍药汤内加大黄一两，四剂稍应，仍用前药，但大黄减半，数剂而愈。此等元气，百无一二。
　　一上舍患痢后重，自知医，用芍药汤，后重益甚，饮食少思，腹寒肢冷，余以为脾胃亏损，用六君加木香、炮姜二剂而愈。
　　太仆杨举元先为饮食停滞，小腹重坠，用六君子汤加升麻、柴胡渐愈。后饮食难化，大便不实，里急后重，数至圊而不得，用升阳除湿防风汤而痊。后心腹作痛，饮食不甘，用和中丸倍加益智仁而寻愈。
　　一老妇食后因怒患痢，里急后重，属脾气下陷，与大剂六君加附子、肉蔻、煨木香各一钱，吴萸五分，骨脂、五味各一钱五分，二剂诸证悉退。惟小腹胀闷，此肝气滞于脾也，与调中益气加附子、木香五分，四剂而愈。后口内觉咸，此肾虚水泛，与六味地黄二剂愈。
　　先母年八十，仲夏患痢腹痛，作呕不食，热渴引汤，手按腹痛稍止，脉鼓指而有力，真气虚而邪气实也。急用人参五钱，白朮、茯苓各三钱，陈皮、升麻、附子、炙甘草各一钱服之。睡觉索食，脉证顿退，再剂而安，此取证不取脉也。凡暴病当从证不从脉。时石阁老太夫人，其年岁脉证皆同，彼专治其痢，遂致不起。
　　廷评曲汝为食后入房，翊午腹痛，似痢非痢，次日下皆脓血，烦热作渴，神思昏倦，用四神丸一服顿减。又用八味丸料加五味、吴萸、骨脂、肉蔻二剂全愈。
　　司马王荆山患痢后重，服枳壳、槟榔之类，后重益甚，食少腹痛。余以为脾胃伤而虚寒也，用六君加木香、炮姜而愈。
　　祠部李宜散患血痢，胸腹膨胀，大便欲去不去，肢体殊倦，此脾气虚弱，不能摄血归源，用补中益气加茯苓、半夏治之渐愈。后因怒，前证复作，左关脉弦浮，按之微弱，此肝虚不能藏血，用六味丸治之而愈。
　　《古今医统》曰：一人病痢窘迫，正合承气证。予曰：气口脉虚，形虽实而面黄白，必平昔过饱伤胃。遂以人参、白朮、陈皮、芍药十余贴。三月后，胃气稍完，与承气汤二贴而安。若不先补，虽愈未免困惫。
　　一人面白脉弦数，独胃脉沉滑，因饮白酒作痢，下淡水脓血，腹痛，小便不利，里急后重。以人参、白朮为君，甘草、滑石、木香、槟榔、苍朮为佐，煎汤下保和丸二十丸。次日证减，独小便不利，再服益元散数服愈。
　　一人患痢，腹微痛，所下褐色，后重并频，食减或微热，脉弦濇似数而长，喜不浮大，神气大减。予曰：此忧患所致，心血亏，脾气弱耳。以参、朮为君，当归、陈皮为臣，川芎、芍药、茯苓、黄连为佐使而愈。
　　《医宗必读》曰：屯院孙潇湘夫人下痢四十日，口干发热，不食，腹中胀闷，完谷不化，尚有谓其邪热不杀谷者。计服香、连、枳壳、豆蔻、厚朴等三十余剂，绝谷五日，命在须臾。迎余诊之，脉大而数，按之豁然，询得腹痛而喜手按，小便清利，此火衰不能生土，内真寒而外假热也。急煎附子理中汤，冰冷与服，一剂而痛止，六剂而热退食进。兼服八味丸二十余日，霍然起矣。
　　淮安郡侯许同生令爱痢疾腹痛，脉微而软，此气虚不能运化精微，其窘迫后重者，乃下陷耳。用升阳散火汤一剂，继用补中益气汤十剂即愈。
　　文学顾伟男之内，痢疾一月，诸药无功。余诊之曰：气血两虚，但当大补。痢家药品，一切停废。以十全大补连投十剂，兼进补中益气加姜、桂二十余剂而安。
　　兵尊张絅庵秋间患痢，凡香、连、枳、朴等剂，用之两月而病不衰。余诊之，滑而有力，失下之故也。用香、连、归、芍、陈皮、枳壳，加大黄三钱，下秽物颇多。脉尚有力，仍用前方，因积滞如鱼肠者数碗。调理十余日而痊。
　　抚台毛孺初痢如鱼脑，肠鸣切痛，闻食则呕，所服皆芩、连、木香、菖蒲、藿香、橘红、芍药而已。后有进四君子汤者，疑而未果。飞艇相招，兼夜而往。诊得脉虽洪大，按之无力，候至右尺，倍觉濡软。余曰：命门火衰，不能生土，极须参、附可以回阳。孺翁曰：但用参、朮，可得愈否？余曰：若无桂、附，虽进参朮，无益于病。且脾土大虚，虚则补母，非补火乎？遂用人参五钱，熟附一钱五分，炮姜一钱，白朮三钱，连进三剂，吐止食粥。再以补中益气，加姜附，十四剂后即能视事。
　　《奇效良方》曰：唐太宗苦于气痢，诏问有能治其疾者，当重赏。有术士张宝藏进此方，时赏官三品。方用牛乳半升，荜茇末二钱匕，同煎减半，空心服。
　　昔有人患痢，便下脓血，忽见水浸甜瓜，心酷喜之，连皮食数枚，脓血皆已。
　　陈庆长子年十许岁，患禁口痢，水浆不入数日，惟能进药。一人用山药末米饮调服，一服而痢稍疏，三服遂思粥饮，顿食半盏许，自是痢止而安。
　　《医贯》曰：一孕妇疟痢齐发，医治两月余。疟止而痢愈甚，又加腹痛，饮食少进，延余视之。余曰：虚寒也。以补中益气，加姜、桂，一服痢止大半，再一服而反加疟病大作。主人惊恐，余曰：此吉兆也。向者疟之止，乃阴盛之极，阳不敢与之争，今服补阳之剂，阳气有权，敢与阴战，再能助阳之力，阴自退听。方中加附子五分，疟痢齐愈。大服补剂，越三月产一子，产后甚健。
　　《寓意草》曰：朱孔阳年二十五岁，形体清瘦，素享安逸，夏月因构讼，奔走于日中，暑湿合内郁之火，而成痢疾。昼夜一二百次，不能起床，以粗纸铺于褥上，频频易置，但饮水而不能进食，其痛甚厉，肛门如火烙，扬手掷足，躁扰无奈。余诊其脉，弦紧劲急，不为指挠，谓曰：此证一团毒火，郁结在肠胃之内，其势如焚，救焚须在顷刻，若二三日外，肠胃朽腐矣。于是以大黄四两，黄连、甘草各二两，入大砂锅内煎，随滚随服，服下，人事稍宁片刻，少顷，仍前躁扰一昼夜，服至二十余碗，大黄俱已煎化，黄连、甘草俱煎至无汁。次日，病者再求前药。余诊毕，见脉势稍柔，知病可愈，但用急法，不用急药。遂改用生地黄、麦门冬各四两，另研生汁，而以天花粉、牡丹皮、赤芍药、甘草各一两，煎成和汁大碗咽之。以其来势暴烈，一身津液，从之奔竭，待下痢止，然后生津养血，则枯槁一时难回。今脉势既减，则火邪俱退，不治痢而痢自止，岂可泥润滞之药而不急用乎？服此药，果然下痢尽止，但遗些少气沫耳。第三日，思食豆腐浆。第四日，略进陈仓米清汁。缓缓调至旬余，方能消谷。亦见胃气之存留一线者，不可少此焦头烂额之客耳。
　　陈汝明病痢，发热如蒸，昏沉不食，重不可言。至第三日，危急将绝，方请余诊。其脉数大空虚，尺脉倍加洪盛，谓曰：此两病而凑于一时之证也。内有湿热与时令外热相合，欲成痢证，尚不自觉，又犯房劳，而为骤寒所乘，以故发热身重，不食昏沉，皆属少阴肾经外感。少阴受邪，原要下利清白，此因肠中湿热已蒸，成猪肝鱼脑败浊之形，故色虽变，而下利则同也。再用痢疾门药一剂，即刻不救矣。遂忙以麻黄附子细辛汤一剂与之，表散外邪，得汗后热即微减；再以附子理中汤，连进二剂，热退，身轻能食；改用黄连理中汤丸服，至旬日全安。
　　叶茂卿幼男病痢禁口，发热十余日，呕哕连声不断，诊其关脉上涌而无根，再诊其足脉，亦上涌而无根。谓其父曰：此非禁口痢之证，乃胃气将绝之证也。禁口痢者，虚热在胃，壅遏不宣，故觉其饱而不思食，治宜补虚清热两法。此因苦寒之药所伤，不能容食，治惟有颛颛温补一法而已。于是以理中汤连投二剂，不一时，痢下十余行，遍地俱污。茂卿恐药不对证，求更方。余曰：吾意在先救胃气之绝，原不治痢。即治痢，人之大小肠盘迭腹中甚远，虽神丹不能遽变其粪，今借药力催之速下，正为美事，焉可疑之？遂与前药连服二日，人事大转，思食不哕，痢势亦减。四日后止便糟粕，以补中益气，调理旬日全安。此可见小儿之痢，纵啖伤胃者多，内有积热者少，尤不宜轻用痢疾门中通套治法也。
　　浦君艺病痢疾，初起有表邪未散，而误用参、朮固表，使邪气深入，又误服黄连凉解，大黄推荡，治经月余，胃气不运，下利一昼夜百余行。一夕，呕出从前黄连药汁三五碗，呕至二三次后，胃与肠遂打为一家，内中幽门阑门洞开无阻，不但粥饮直出，即人参浓膏，才吞入喉，已汩汩从肠奔下。危急之中，诸昆玉及内戚俱探余曰：此证可无恐乎？余曰：在此用药，便有可恃，吾岂不知疾势之危？但无别人可任，姑以静镇之，而殚力以报知己耳。于是以大剂四君子汤，煎调赤石脂、禹余粮二末，连连与服，服后其下利之势少衰，但腹中痛不可忍。君艺曰：前此下痢虽多，然尚不痛，服此药而痛增，未可再服矣。余曰：此正所谓通则不痛，痛则不通之说也。不通则危，痛则安，何乐而不痛耶？仍以前药再进。俟势已大减，才用四君子倍茯苓十余剂全安。
