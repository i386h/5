<!-- { "loadSidebar": true } -->
　　夫痢者，五脏窘毒，解而不散，或感冷物，或冒寒暑，失饥不能开发，又伤冷热等食，或服暖药过极，郁化成痢。古人以白痢为寒，赤痢乃热，误也。今人疮疖初发，刺开乃血，多日成脓，何为先热而后寒也？　　叔和云：湿多成五泄，肠走若雷奔。愚医不悟三口黄者乃热，青痢是寒。《太素》曰：五泄有溏泄、鹜泄、飧泄、濡泄、滑泄，此乃五泄。五泄者，青是感肝木之象，其色青。赤者，受心火之气，其色赤。白者，得西方金肺之气，其色白。黄者脾土之色。苍者士气之下，水位承之，其色苍也。若下利热极，频并窘痛，或久不愈，诸药不能止者，须下之，以开除湿热痞闭积滞，而使气液宣行。宜逐之，兼宣利积热。　　脏腑泻痢，其证多种。大抵从风湿热论，是知寒少而热多，寒则不能久也。故曰暴泻非阳，久泻非阴。论曰：春宜缓形，形动则肝木乃荣，反静密则是行秋令，金能制木，风气内藏，夏至则火盛而金去，火独居，木旺而脾土损矣。轻则飧泄身热，脉洪，谷不能化，重则下利脓血稠粘，皆属于火。经曰：泄而便脓血，知气行而血止，宜大黄汤下之，是为重剂，黄芩芍药汤为之轻剂，是实则泻其子，木能自虚而脾土实矣。故经曰：春伤于风，夏必飧泄。此逆四时之气，人所自为也。有自太阴脾经受湿，而为水泄虚滑，微满身重，不知谷味。假令春宜益黄散补之，夏宜泻之。法云：宜补，宜和，宜止。假令和则芍药汤是也，止则诃子汤是也。久则防变而为脓血。脾经传肾，谓之贼邪，故难愈。若先痢而后滑，谓之微邪，故易痊。此皆脾土受湿，天行为也，虽圣智不能逃。口食味，鼻食气，从鼻而入，留积于脾而为水泻。有厥阴经动，下痢不止，其脉沉而迟，手足厥逆，涕唾脓血，此为难治，宜麻黄、小续命汗之。法曰：谓有表邪缩于内，当散表邪而愈。有暴下无声，身冷自汗，小便清利，大便不禁，气难布息，脉微呕吐，急以重药温之，浆水散是也。故法云：后重则宜下，腹痛则宜和，身重则除湿，脉弦则去风。脓血稠粘，以重药劫之。身冷自汗，以毒药温之。风邪内缩，宜汗之则愈。鹜溏为痢，当温之。又云：在表者发之，在里者下之，在上者涌之，在下者竭之。身表热者内疏之，小便濇者分利之。又曰：盛者和之，去者送之，过者止之。兵法云：避其来锐，击其惰归。此之谓也。凡病泄而恶风寒，是太阴传少阴，木来克土也。用除湿白朮，茯苓安脾，芍药、桂、黄连破血也。火邪不能胜水也。太阴经不能传少阴，而火邪上乘肺经，而痢必白脓也，加黄连、当归之类。又里急后重，脉大而洪实为里热，是有物结坠也。若脉浮大甚不宜下，虽里急后重，而脉沉细弱者，谓寒邪在内而气散也，可温养而自愈。里急后重闭者，大肠经气不宣通也。宜加木香、槟榔宣通其气。如痢或泄而呕者，胃中气不和也。上焦不和，治以生姜、橘皮。中焦不和，治以芍药、当归、茯苓。下焦不和，寒治以轻热，甚以重热药。大便虚秘，濇久不愈，恐太阴传少阴，多传变为痢。太阴是为贼邪，先以枳实厚朴汤以防其变。若四肢懒倦，小便少或不利，大便走沉困，饮食减，宜调胃去湿，白朮、芍药、茯苓三味，水煎服。以白朮之甘，能入胃而除脾胃之湿；芍药之酸濇，除胃中之湿热；茯苓之淡泄，能通水道走湿。此三味泄痢须用此。如发热恶寒，腹不痛，加黄芩为主；如未见脓而恶寒，乃太阴欲传少阴，加黄连为主，桂枝佐之；如腹痛甚者，加当归倍芍药；如见血加黄连为主，桂枝、当归佐之；如躁烦，或先白脓后血，或发热，或恶寒，非黄芩不止，此上部血也。　　如恶寒脉沉，或腰痛，或血痢下痛，非黄连不能止，此中部血也。　　如便脓血相杂，而脉浮大，慎不可以大黄下之，下之必死，谓气下竭而阳无所收也。凡阴阳不和，惟可以分阴阳药治之。又云：暴泄非阳，久泄非阴。大便完谷下，有寒有热。热者脉疾，身多动，音声响亮，暴注下迫，此阳也；寒者脉沉而细疾，身不动作，目睛不了了，饮食不下，鼻准气息微，此阴也，姜附汤主之。若身重四肢不举，朮附阳主之。　　诸泻痢久不止或暴下者，皆太阴经病，故不可离于芍药。若不受湿，不能下痢，故须用白朮。是以圣人立法，若四时下痢，于芍药、白朮内，春加防风，夏加黄芩，秋加厚朴，冬加桂、附。然更详外证寒热处之，如里急后重，须加大黄；如身困倦，须加白朮；如通身自汗，逆冷气息微，加桂、附以温之；如或后重，脓血稠粘，虽在盛冬，于湿药内，亦加大黄。诸下痢之后，小便利，而腹中虚痛不可忍者，此谓阴阳交错不和之甚也，当服神效越桃散。　　治寒积痢，男子、小儿、妇人皆不问赤白，或清利如水，不后重者，寒也。经云：澄澈清冷皆属寒。皆为虚寒中有积，宜附子、巴豆之类下之。见利则愈，空心服。　　泄而便脓血者，大肠泄也。脉五至之上洪者，宜以七宣丸。如脉平者，立秋至春分，宜香连丸；春分至立秋，宜芍药蘗皮丸。四季通用，宜加减平胃散、七宣丸之类。后宜服此药，去其余邪，兼平胃气。　　四时以胃气为本，久下血痢，则脾虚损，而血不流于四肢，入于胃中为血，宜滋养脾胃则愈。　　夫五泄之病，其治法各不同者，外证各异也。胃泄者，饮食不化，多黄，承气汤下之。脾泄者，腹胀满泄，注食即呕吐逆，建中及理中汤。大肠泄者，食已窘迫，大便色白，肠鸣切痛，干姜及附子汤。小肠泄者，溲便脓血，小腹痛，承气汤。大瘕泄者，里急后重，数至圊而不能便，足少阴是也，茎中痛，小便不利，此五泄之病也。胃、小肠、大瘕之证，皆清凉饮子主之，其泄自止。后厥阴少阴二证，另有治法。厥阴证加甘草，谓主茎中痛，是肝也。《内经》曰：肝苦急，急食甘以缓之。少阴经证，多里急后重，故加大黄，令急推过，物去则轻矣。又曰：因其重而减之。又曰：在下者引而竭之。又有太阴阳明二经证，当进退大承气汤主之。太阴证不能食，当先补而后泻之，乃进药法也。先煎厚朴半两，俱依本方加制水一盏半，煎至一半服之。若三两服后未已，为有宿食不消，又加枳实二钱同煎服。三两服，泄又未已，如稍加食尚有热毒，又加大黄三钱推过，泄止住药。如泄未止，为肠胃有久尘垢滑粘，加芒硝半合，宿垢去尽则愈矣。　　泻白为寒，青、黄、赤、黑皆为热也。盖泻白者，肺之色，由寒水甚而制火，不能平金，则金肺自甚，故色白，如浊水凝冰则自然清莹而明白也。青者肝木之色，由火盛制金，不能平木，则肝木自甚，故色青。或言利色青为寒者，误也。仲景曰：少阴病下利清水，色纯青者，热在里也，大承气汤下之。及夫小儿热甚急惊，利色多青，为热明矣。利色黄者，由火盛则水必衰，而脾土自旺，故色黄。红为热者，心火之色也。或赤者，热深甚也。至若利色黑，亦言为热者，由火热过极，则反兼水化制之，故色黑也。如伤寒阳明病热极，则日晡潮热，甚则不识人，循衣摸床，独语如见鬼状，法当大承气汤下之。大便不黑者易治，黑者难治。诸痢同法。然辨痢色以明寒热者，更当审其饮食药物之色。如小儿病热，吐利霍乱，其乳未及消化而痢尚白者，不可便言为寒，当以脉证别之。大法，泻痢小便清白不濇为寒，赤色者为热。又完谷不化而色不变，吐利腥秽，澄澈清冷，小便清白不濇，身凉不渴，脉迟细而微者，寒证也。谷虽不化，而色变非白，烦渴，小便赤黄而或濇者，热证也。凡谷消化者，无问色及他证，便为热也。寒泄而谷消化者，未之有也，由寒则不能消化谷也。或火主疾速而热甚，则传化失常，谷不能化而飧泄者，亦有之矣。仲景曰：邪热不杀谷。然热而得湿，则飧泄也。或言下痢白为寒，误也。若果为寒，则不能消谷，何由反化为脓也？所谓下痢化谷反为脓血，如世之谷肉果菜，湿热甚则自然腐烂溃发，化为浊水。故食于腹中，感人湿热邪气，则自然溃发，化为脓血也。其热为赤，热属心火故也。其湿为黄，湿属脾土故也。燥郁为白，属肺金也。经曰：诸气膹郁，皆属于肺。谓燥金之化也。王冰曰：郁奔迫气之为用，金气用之。然诸泻利皆兼于湿，今反言气燥者，谓湿热甚于肠胃之内，而肠胃怫热郁结，而又湿主乎痞，以致气液不得宣通，因以成肠胃之燥，使烦渴不止也。假如下痢赤白，俗言寒热相兼，其说尤误。岂知水火阴阳寒热者，犹权衡也，一高则必一下，一盛则必一衰，岂能寒热俱甚于肠胃，而同为痢乎？如热生疮疡，而出白脓者，岂可以白为寒欤？由其在皮肤之分属肺金，故色白也；次在血脉之分属心火，故为血疖也；在肌肉属脾土，故作黄脓；在筋部属肝木，故其色带苍；深至骨属肾水，故紫黑血出也。各随五脏之部而见五色，是谓标也。本则一出于热，但分浅深而已。大法下迫窘痛，后重里急，小便赤濇，皆属燥热。而下痢白者，必多有之，然则为热明矣。或曰：白痢既为热病，何故服辛热之药，亦有愈者耶？盖辛热之药，能开发肠胃郁结，使气液宣通，流湿润燥，气和而已。然病微者可愈，甚者郁结不开，其病转加而死矣。凡治热甚吐泻亦然。夫治诸痢者，莫若以辛苦寒药治之，或微加辛热佐之则可。盖辛热能发散，开通郁结，苦能燥湿，寒能胜热，使气宣平而已，如钱氏香连丸之类是也。故治诸痢者，黄连、黄蘗为君，以至苦大寒，正主湿热之病。乃若世传辛热，金石毒药，治诸吐泻下痢或有愈者，以其善开郁结故也。然虽亦有验者，或不中效，反更加毒。凡用大毒之药必是善药不能取效，不得已而用之可也。幸有善药，虽不能取效，但有益而无损者，何必用大毒之药，而谩劳巇崄也？经曰：宁小与其大，宁善与其毒。此之谓也。
　　　　儒门事亲 【元　张从政】

　　　　　论痢

