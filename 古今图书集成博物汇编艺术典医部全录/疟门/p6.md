<!-- { "loadSidebar": true } -->
　　外感寒多，非草果、厚朴不能温散；热多非柴胡、黄芩不能清解。阳疟无汗，须加柴胡、苍朮、葛根，甚则加麻黄；阴疟无汗，须加柴胡、升麻、川芎。有汗须加白朮、乌梅以和之。　　阳疟初起痰在上者，祛邪丸，然亦三五发后，移时乃可用之，早则延绵。稍久，不敢吐者，胜金丹。　　三阴疟便闭者，宜下以截之。暑疟，黄连香薷散加大黄、乌梅、青皮煎服。寒疟，二陈汤加青皮、良姜，煎吞神保丸五粒。痰热胸满便闭者，大柴胡汤。瘀血发狂好忘者，桃仁承气汤。虚闭，麻子仁丸，俱清晨一服，取下恶水即止。
　　　　　虚劳

　　内伤疟皆不食，惟七情善食多汗。五脏之气不和，略被外邪动痰，宜四兽饮，量体虚实加各经开郁行气之药。　　劳疟，微微恶寒发热，寒中有热，热中有寒，最难调理。或半月十日，小劳复来，经久不瘥者，芎归鳖甲散主之。热多者，生犀散，有痞者，鳖甲丸。　　气虚，汗多无力，饮食不进者，六君子汤。因劳役昏倦少食者，补中益气汤加黄芩、半夏。　　血虚夜发者，小柴胡汤合四物汤，加升麻、红花、知母、黄蘗，水煎露服。趱早不愈，用胜金丹截之。有痞者，阴疟丸。如阴虚火动，午后寒热，至晚微汗乃解，似疟非疟也，宜加味逍遥散加地骨皮。若误用疟药必死。　　气血俱虚，溺频食少，或遗精咳嗽者，人参养荣汤加地骨皮、乌梅、麦门冬。或仆厥不省者，十全大补汤加柴胡、黄芩；阳虚，去柴、芩加附子，吞黑锡丹；有痞者，橘皮煎丸。
　　　　　痰因

　　痰疟，外感内伤，郁聚成痰，热多头痛肉跳，吐食呕沫，甚则昏迷卒倒，宜柴陈汤加草果。呕吐者，二陈汤倍白豆蔻，流行三焦，呕疟自止。气虚呕者，单人参汤，或用常山炒过。久不止者，露姜饮截之。
　　　　　食积

　　食疟，因饮食蕴成痰火，寒已复热，热已复寒，寒热交并，苦饥不食，食则吐痰胸满腹胀者，二陈汤合小柴胡汤，或平胃散，俱加枳实、白朮、山楂、神曲、青皮。热多者清脾饮，寒多者人参养胃汤，腹痛者红丸子。腹胀因湿痰或疟气归腹者，古龙虎丹，用杏仁煎汤，迎发时下。久不愈者用辰砂、阿魏等分，糊丸皂子大，每一丸，人参煎汤下截之。
　　　　　疟母

　　凡疟经年不瘥，谓之老疟，必有痰水瘀血结成痞块，藏于腹胁，作胀且痛，乃疟母也。虽内虚者，非常山、槟榔决不能除，俱须制熟则不损胃，老疟丸是也。血虚者，鳖甲丸。体盛有水癖者，暂用芫花丸，仍须以补脾化痰汤药辅之。老疟饮，宜量气血虚实加减。
　　　　　兼痢

　　或疟后痢，痢后疟，或疟痢并作，俱以柴苓汤、六和汤、清脾饮加减分利。虚者补脾和血，三白汤加黄连、木香、当归、砂仁，或四兽饮、补中益气汤。
　　　　　伤寒变证

　　伤寒汗吐下，余热未尽，重感于寒而变疟，或过经旧热未解，新感六淫之气而变疟，皆曰温疟者，俱先热后寒故也。寒多热少，或单寒者，太阳邪变也，柴胡桂姜汤。热多寒少，或单热骨节烦疼者，阳明邪变也，白虎汤加桂。寒热相等，或先热者，少阳邪变也，小柴胡汤；渴者去半夏，加天花粉、知母。寒热大作，战栗汗出不散者，太阳阳明合病也，桂枝石膏汤。服此后疟愈甚者，三阳合病也，恐传入阴经，须急用桂枝黄芩汤。如传入阴分，从卯至午发而呕吐，大便闭者，大柴胡汤下之；从酉至寅发而欲狂，喜忘便黑者，桃仁承气汤微利之，不敢下者栀子升麻汤。伤寒与杂病疟，不同在此。间有挟痰与食积，呕吐不食者，二陈汤、对金饮子。尿濇烦渴，或因瘴气，不伏水土者，五苓散俱加黄芩、柴胡。此等疟与杂病无大异，见其势发少缓则截之。痰饮在上膈，欲吐不吐者，瓜蒂、赤小豆、雄黄等分为末，水调五分服之，以吐为度；或祛邪丸亦好。久不愈者，胜金丹、老疟丸以消之。
　　　　　似疟

　　似疟非疟，作止有时，或日再发，或二三日一发，非似潮而无寒，亦非若寒热往来之无定也。太阳证二三日似疟，寒多脉浮洪者，桂枝汤或桂枝二麻黄一汤。阳明证似疟汗出，日晡发热，脉浮者桂枝汤，脉实者承气汤。热入血室似疟，小柴胡汤主之。厥阴证似疟，一日二三发，脉浮缓者，为里和自汗而愈。凡感冒之人，或觉毛寒股栗，筋节拘挛，百骸鼓撼，呕不欲食，其寒不可御，未几复转而发热者，皆似疟状，不必脉弦，随所见证与脉，而以小柴胡汤和解，此即温疟也。
　　　　　热多寒少

　　一证脉弱者，亡阳也，不可正汗及吐下，桂枝二越婢一汤以微汗之。一证脉迟者，血少也，先以黄芪建中汤养血，俟脉不迟，乃以小柴胡汤和之。一证脉阴阳同等，微浮微缓，不呕清便自调，此不待药汗而自愈也。若面赤身痒脉濇者，桂麻各半汤，必待微汗而后愈，通用柴陈汤。热多加川芎、前胡，寒多加川芎、草果。若寒多热少，不烦躁而脉浮缓者，乃伤寒见伤风脉也。或面色不泽，两手无脉者，乃麻黄附子细辛汤之证也。
　　　　　往来寒热

　　经曰：阴气上入阳中则恶寒，阳气下陷入阴中则发热，此阴阳相乘之病也。若大下阴微发热，大汗阳微恶寒，乃医之误也。大要：阳不足，则阴邪出于表而与阳争，则阴反胜而为寒；阴不足，则阳邪入于里而与阴争，则阳反胜而为热。若邪入而正气不与之争，则但热而无寒矣。阳不足则先寒，阴不足则先热。表邪多则寒多，里邪多则热多。半表半里，寒热相等，乍往乍来而间作也。若不呕清便脉浮者，犹当解表。口渴尿赤脉实者，大柴胡汤。心烦喜呕，胸胁满而不欲食者，小柴胡汤。热多者加柴胡，寒多者加桂枝。汗下后柴胡证不除者，柴胡桂姜汤。寒热往来，胁满，小便不利，呕渴头汗者，最宜。如寒热势盛，当迟一二日，少定方可图之，所谓盛者可待衰而已。若寒热势定，或早移于晏，晏移于早，邪无可容之地，病将解矣。
　　　　　搏鬬升降

　　夫病机言搏者，旧有痰痞相火之类，偶然新气加之，则搏动而发，此理易明。言争者乃彼此相搏相鬬，久而后可和解之谓。不过邪正气相引结而未遽散，非实有所争竞也。血气盛者，虽风寒之邪乘间而入，终不能动其真气而与之鬬，惟血气弱者，则邪入必鬬，鬬则便有胜负，须正气复而后邪可退也。若邪愈胜而正气愈负，非药饵大扶持之，必不可救。此争与搏之义也。至于头面上病，皆百邪上攻；胸膈间病，皆百邪上冲；肠胃间病，皆百邪下流而传入。不然，则血气失升降之常，或阳当升而不升，阴当降而不降，精宜升而不升，气宜降而不降，血宜顺而不顺，火宜静而不静，识病机括，尽于此矣。
　　　　　治法

　　外感，汗吐下解祛邪为主；内伤，敛补养正为主。内外相兼，又当参酌而论。经曰：夏伤于暑，秋必痎疟。又曰：诸疟皆生于风。《局方》主于伤食，丹溪主于痰。其实因夏伤暑，秋感风湿，遇七情饮食郁痰而后发，虽三因杂至，错乱气血，然始于暑成于痰，故捷径以祛暑消痰为要。　　通用二陈汤。外感无汗，去茯苓加柴胡梢、川芎、葛根、苍朮。太阳加羌活、防风、槁本；阳明加葛根、升麻、白芷；少阳加柴胡、黄芩、青皮；少阴加归芎、黄连、黄蘗；太阴加二朮、柴胡，此三味疟家必用；厥阴加桂枝、姜附。渴加知母、麦门冬，大便闭加大黄、桃仁，小便赤加泽泻、山栀，瘴疟加槟榔，截疟加常山、槟榔、贝母，内伤无汗加柴胡、川芎，气虚合四君子汤，血虚合四物汤，汗多加黄芪，有食加山楂、麦芽。劳疟加地骨皮、鳖甲，七情加紫苏、香附，痰加南星、姜汁，食积加莪朮，久疟倍参朮，寒甚加桂附、草果，夜疟加升麻、柴胡以提之，停水倍半夏，瘀血加桃仁、红花。吐泻不食肿胀者，不治。　　疟无痰不成，内伤脾胃虚寒，宜清利湿痰为主。内伤疟皆汗多，阳疟敛以参、朮、黄芪，阴疟敛以归、地、知、蘗、芍药。大抵有汗要止汗，以补其虚；无汗要发汗，以散其邪。稍久者，一补一发丹。久虚，补中益气汤加山楂、麦芽，扶脾自止，极忌吐截。
　　　　医宗必读 【明　李中梓】

　　　　　总论

　　按经言夏伤于暑秋为痎疟，又言痎疟皆生于风，又言风寒之气不常，又言汗出遇风及得之以浴，此皆以风寒暑湿为言也。语温疟则曰风寒中肾，语瘅疟则曰肺素有热。夫冬寒既可以中肾，则心肝脾肺四脏，独无令气之邪可以入客乎？肺热既可以成疟，则肝脾心肾之气郁而为热者，独不可以成疟乎？然语六气者道其常，语五脏者尽其变也。须知风与暑，阳邪也；寒与水，阴邪也。风者阳中之凉气也，暑者热中之阴邪也，由是则四者皆属于寒。夫夏伤于暑，汗出腠开，当风浴水，凄沧之寒伏于皮肤，及遇秋风，新凉束之，表邪不能外越，阴欲入而阳拒之，阳欲出而阴遏之，阴阳相薄而疟作矣。浅者病在三阳，随卫气以为出入，而一日一作；深者病在三阴，邪气不能与卫气并出，或间日或三四日而作，作愈迟者，病愈深也。经之论疟，无漏义矣。而仁斋、丹溪又分痰与食饮、与血瘴、与劳、与牝，此不过疟之兼证耳，非因而成疟者也。故治疟者，察其邪之浅深，证之阴阳，令其自脏而腑，散而越之，邪去则安。古法有汗欲其无汗，养正为先；无汗欲其有汗，散邪为急。然邪在阳者取汗易，邪在阴者取汗难。必使由阴而阳，由晏而早，乃得之也。又热多者凉药为君，寒多者温药为主。至于痰、食、血、饮、瘴、劳与牝之七证，各随其甚者而兼理之。世俗又有鬼疟之名，此为时行疫气，投平胃散无不截者。总之脉实证实者，攻邪以治标；脉虚证虚者，补正以治本。久疟必虚，惟人参、生姜各一两，连投二服于未发之前，莫不应手取效。贫困者白朮可代，血亏者当归可代。近世不明表里虚实，辄用知母、石膏、芩、连、栀、蘗，若表未解而得此寒凉，而寒邪愈固；或用常山、草果、巴豆、砒、雄，若正已虚而得此克伐，则元气转虚，致夫绵延不已者，皆医之罪耳，岂病之咎耶！
　　　　　证治

