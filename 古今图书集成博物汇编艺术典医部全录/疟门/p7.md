<!-- { "loadSidebar": true } -->
　　疟疾多因风寒暑湿，天之邪气所伤，当分经络而发汗。其七情痰食水血，皆兼见之候，随证治之。　　风疟，必恶寒自汗，烦躁头疼，必先热后寒，宜柴胡、苏叶、细辛、白芷、羌活、生姜之类。　　温疟，乃受冬月之寒，复因暑风而发，亦先热后寒，如热多者小柴胡汤，寒多者小柴胡汤加桂。　　寒疟，乃纳凉之风寒，沐浴之水寒，先受于腠中，复因秋风凉肃而发，先寒后热，宜羌活、紫苏、生姜之类散其太阳之邪，次用柴胡汤。近来不问何经，俱用柴胡者，非也。　　瘅疟者，肺素有热，阴气先绝，阳气独发，少气烦冤，手足热而呕，此但热而不寒，盛暑发者人参白虎汤，秋凉发者小柴胡汤。　　湿疟，乃汗出澡浴，或冒雨，或湿袭，其证身体重而痛，呕逆胀满，胃苓汤加羌活、紫苏。　　牝疟者，其人必阳气素虚，当盛暑时乘凉饮冷，阳虚阴盛，故但寒而不热也，柴胡桂姜汤。　　食疟者，必肥甘无度，或生冷受伤，食滞痰生，其证饥而不能食，食则胀满呕吐腹痛，青皮、草果、豆蔻、砂仁、神曲、山楂之类。　　瘴疟，由岭南地方天气炎，山气湿多有岚瘴之毒，发时迷闷，甚则狂妄，亦有不能言者，皆由血瘀于心，涎聚于脾，须疏通六腑，凉膈散或小柴胡加大黄、木香。　　劳疟，必素有弱证，或因疟成劳，十全大补汤，有热者去桂。　　疟母，由治之失宜，荣卫亏损，邪伏肝经，胁下有块，此证当以补虚为主，每见急于攻块者，多致不救，六君子汤加木香、肉桂、蓬朮、鳖甲。　　鬼疟者，俗以夜发者为鬼疟，非也。邪入阴分，发于六阴，宜四物汤加知母、红花、升麻、柴胡，提起阳分，方可截之。惟时行不正之气，真鬼疟也，宜平胃散加雄黄、桃仁。
　　　　　截法

　　疟发四五遍后，曾经发散者，方可截之，何首乌散、常山饮、独蒜丸。久疟大虚者，人参一两、生姜二两，连进三服。若病邪初起，未经发散，遽用酸收劫止之剂，必致绵延难愈，或变成他证，不可不谨也！
　　　　薛氏医案 【明　薛己】

　　　　　治法

　　大凡停食之证，必因于脾弱，宜用六君、枳实、厚朴、山楂、神曲。若食已消而不愈，用六君子汤。若内伤外感，用藿香正气散。若内伤多而外感少，用人参养胃汤。若劳伤元气兼外感，用补中益气加川芎。若劳伤元气兼停食，补中益气加陈皮、神曲，甚者加山楂。若气恼兼食，用六君加香附、山栀。若咽酸，或食后口酸，多是饮食，当节饮食。病作时大热躁渴，以姜汤乘热饮之，此截疟之良法也。每见发时，饮啖生冷物者，病或少愈，多致脾虚胃损，往往不治。大抵内伤饮食者，必恶食；外感风寒者，不恶食。审系劳伤元气，虽有百证，但用补中益气汤，其病自愈。其属外感者，主以补养，佐以解散，其邪自退。若外邪既退，即补中益气以实其表。若邪去而不实其表，或过用发表，亏损脾胃，皆致绵延难治。凡此不问阴阳日夜所发，皆宜补中益气，此不截之截也。夫人以脾胃为主，未有脾胃实而患疟痢者。若专主发表、攻里、降火、导痰，是治其末而忘其本，则轻者变重，而重者变危矣。前所云乃疟之大略，如不应，当分六经表里而治之。　　凡截疟，余常以参、朮各一两，生姜四两煨熟，煎服即止。或以大剂补中益气加煨姜，尤效。生姜一味亦效。
　　　　医贯 【明　赵献可】

　　　　　总论证治

　　或问曰：经云夏伤于暑秋必病疟，前人虽备言之，旨殊未畅，盖明示诸？曰：不发于夏而发于秋，此亢则害承乃制，子来救母之义。盖暑当权，君火用事，肺金必受伤克。火位之下，水气承之，肾水为肺之子，因母受火伤，子来承之，以制火救母，于是水火相战，阴阳交争，大胜则大复，小胜则小复，此阴阳胜复之常理，疟之所由作也。然而有病有不病者，盖邪之所凑其气必虚，故其人元气不固者，暑邪得以承之，所以治疟以扶元气为主。　　凡治疟，必先间其寒热多寡而参之脉证，有寒多热少者，有热多寒少者。大抵寒热往来，皆属少阳经，证治法当以小柴胡为主。若寒多者，小柴胡加桂枝。有但热不寒者，名曰瘅疟。有但寒不热者，名曰牝疟。《金匮》云：阴气孤绝，阳气独发，则热而少气烦冤，手足热而欲呕，名曰瘅疟。邪气内藏于心肺，外舍于分肉之间，令人消烁脱肉。又云：温疟者，其脉如平，身无寒但热，骨节烦疼，时时呕逆，以白虎加桂枝汤主之。但寒者名曰牝疟，蜀漆散主之。此寒热多寡之定法也。然亦有不可执者，当察其脉之虚实何如。若但寒者，其脉或洪实或滑，当作实热治之。若但热者，其脉或空虚或微弱，当作虚寒治之。　　凡疟将发之时与正发之际，慎勿施治，治亦无效。必待阴阳升极而退，过此邪留所客之地，然后治之，且当病未发二三时前，迎而夺之可也。古今治疟，证候有风寒暑湿不同，治疗有汗吐下各异，方术无虑千百，不能尽述。独无痰不成疟，无食不成疟，深得致疟之因。无汗要有汗，散邪为主；有汗要无汗，扶正气为主，深得治疟之法。以青皮饮一方治秋时正疟，随证加减，屡用屡效。若胃中有郁痰伏结者，以草果饮一服即愈。服前方不应，当以补中益气汤倍柴胡加半夏、生姜，养正而邪自除。　　仁斋云：有人脏腑久虚，大便常滑，忽得疟疾，呕吐异常，以二陈加人参、白豆蔻，进一二服，病人自觉气脉顿平，寒热不作。盖白豆蔻流行三焦，元气荣卫一转，寒热自平。继今遇有呕吐发疟之证，或其人素虚者，慎勿用常山等药。以上专论秋时正疟之法也。世间似疟非疟者多，世人一见寒热往来，便以截疟丹施治，一截不止则再截，再截而止，止而复发复截，以致委顿，甚或因而致毙者有之，是不可不辨也。经曰：阳虚则恶寒，阴虚则恶热。阴气上入于阳中则恶寒，阳气下陷于阴中则恶热。凡伤寒后、大病后、产后、劳瘵等证，俱有往来寒热似疟，或一日二三度发，并作虚治，但有阳虚阴虚之别。阳虚者补阳，如理中汤、六君子汤、补中益气汤加姜桂，甚则加附子。诸方中必用升麻、柴胡以提出阴中之阳，水升火降而愈，医书中有论及之者。至于阴虚之寒热，亦与正疟无异。而阴虚中又有真阴真阳之分，人所不知。经曰：昼见夜伏，夜见昼止，按时而发，是无水也；昼见夜伏，夜见昼止，倏忽往来，时作时止，是无火也。无水者，壮水之主以镇阳光，六味汤主之；无火者，益火之原以消阴翳，八味汤主之。世人患久疟而不愈者，非疟不可愈，乃治之不如法也。丹溪云：夜发者，邪入阴分，宜用血药，引出阳分，当归、川芎、红花、生地、黄蘗治之，亦未及真阴真阳之至理。遍考诸书疟论，并未能露其意。且余尝试有神验，故特表而出焉。余见发疟有面赤口渴者，俱作肾中真阴虚治，无不立应。凡见患者寒来如冰，热来如烙，惟面赤如脂，渴欲饮水者，以六味地黄加柴胡、芍药、肉桂、五味，大剂一服，便愈。　　有渴甚者，每发时饮汤不绝，必得五六大壶方可。余以六味丸一料，内肉桂一两，水十碗，作四沙锅，煎五六碗，以水探冷，连进代茶，遂熟睡渴止而热愈。　　又有恶寒恶热，与疟无异，面赤如脂，口渴不甚，吐痰如涌，身以上热如烙，膝以下自觉冷，此真阳泛上肾虚之极，急以附子八味地黄汤，大剂冷饮而热退，继以人参建中汤调理。　　又有一等郁证似疟者，其寒热与正疟无异，但其人口苦，呕吐清水或苦水，面青胁痛，耳鸣脉濇，须以逍遥散加茱、连、贝母倍柴胡，作一服；继以六味地黄加柴胡、芍药，调理而安。　　至于三阴疟者，惟太阴疟当用理中汤，必加肉桂。若少阴厥阴，非八味地黄不效。　　世有疟后痢，痢后疟者。夫既为疟后，发泄已尽，必无暑热之毒。复为痢疾，此是元气下陷，脾气不能升举，似痢非痢也。既为痢后，下多则亡血，气又随痢散，阴阳两虚，阳虚则恶寒，阴虚则恶热，故寒热交战，似疟非疟也。俱作虚论，用补中益气加温补，其病自愈。　　凡秋月患疟，此病原于湿痰，初起即问有汗无汗，无汗者以败毒散发之；若有汗，败毒散加桂枝。待服二三剂后，分辨阴阳二疟：阴疟，柴平汤加山楂肉、升麻，倍下桂枝极妙；阳疟，只以柴苓汤为主，多加知母更妙。　　若发自上昼，是阳疟，初用芎苏五苓散，二用清脾汤，三用加味败毒散、柴苓汤，多加知母；若用截药，用青蒿丸。　　若发自下午，面青寒多吐，是阴疟，初用人参羌活散，二用草果饮，三用加味败毒散；若用截药，用不二丸、断疟如神丹。
　　　　医门法律 【清　喻昌】

　　　　　疟论

　　疟之一病，无如《内经》论之最详最彻，随其病之所形，按法刺之，莫不应手而愈。盖九针之用，通于神明，不可有微芒之差忒，故《内经》论疟，不得不详也。后世恶于针石，不可与言至巧，乃以药剂攻邪存正，调荣卫之偏，和阴阳之逆，于是种种圣法不适于用矣。如张子和见羸人病疟二年，不敢辄投寒凉，取刺疟论之法，刺其十指出血立愈，此正《内经》所谓疟之且发也，阴阳之且移也，必从四末始也，坚束其处，决去其血，则邪往而不得并，故立愈也。以子和之久谙针法，且检《针经》，致其详慎，针其可以渎用哉？舍针而求《内经》用药之捷法，茫然无可下手矣。予之所以心折仲景，称为百世之师者，每遇一证，必出一法以纬《内经》之不逮，一言当千百言而居其要也。夫人四体安然，外邪得以入而疟之，每伏藏于半表半里，入而与阴争则寒，出而与阳争则热。半表半里者少阳也，所以寒热往来，亦少阳所主。谓少阳而兼他经之证则有之，谓他经而全不涉少阳，则不成其为疟矣。所以仲景曰：疟脉多弦，弦数者多热，弦迟者多寒。弦小紧者下之差，弦迟者可温之，弦紧者可发汗针灸也，浮大者可吐之，弦数者风发也，以饮食消息止之。只此七言而少阳一经，汗、吐、下、和、温之法具备。其他瘅疟、温疟、牝疟、疟母四证，要不外少阳求治耳。出《伤寒论》之绪余，以补《内经》下手之法，非圣人而能之乎？谨将《金匮》奥义一一发明于左。
　　　　　论金匮奥义

