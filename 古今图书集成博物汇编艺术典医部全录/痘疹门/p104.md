<!-- { "loadSidebar": true } -->
　　夫婴儿麻疹，固与痘疮大不相侔，亦与斑疹瘾疹并不相同。盖麻疹亦属胎毒，乃系六腑蕴蓄积热，发自脾肺二经，或受风寒，或伤饮食，时气感触，煽动心火，燔烁肺金，肺主皮毛，故其邪发于皮肤之上，出为细疹，遍身点点红色，甚则迭肿，有小颗粒随出随没，没则又出，俗名糠疮，又曰麸疮。其证初发热时，略类风寒，而实大异。亦与痘证相似，但痘疮自里而出于五脏，脏属阴，其病本深，难出难收，故有形有浆；麻疹自表而出于六腑，腑属阳，其病本浅，易出易收，故有形无浆，然多实热无寒。又有战栗似寒者，乃热极生阴，反作寒耳，切不可作寒证治之。虽较痘疮为易，然倏忽变化，其证急速。自初出一二日，及愈后月余，虚者百日，皆不可以其易而忽之。经曰：痘前疹后，信哉！　　若初生婴儿，未及满月或百日内外，或未生痘疮之先，遍身发出红点，如粟米状，满月内外，名为烂衣疮；百日内外，及未生痘疮之先，名为瘙疹。盖儿在母腹中，为阴血之气熏蒸已久，生后忽遇阳风，一逼遂发，此疹不治自愈。　　若痘疮愈后，起居不节，饮食过度，外感风寒，痘愈数日之后，身忽略热，遍身即出红点，大小不一，亦如粟米之状，作痒，愈抓愈盛，如云成片，名为云头疹，又名盖痘疹。非真疹也，勿以为真疹而畏之。　　若天行疫病，大人小儿感之，大便秘结，热气流于胃中，忽发红斑，隐于皮肤之内，有色点而无颗粒，如蚊蚤之迹、锦文之状者，无头且平，名曰发斑。其证有阳毒阴毒之殊，总皆热毒所致，非真疹也。不可与疹同治。　　若感冒时气，颇类伤寒，俗名红眼汗病，系心火烁乎肺金，红点隐于皮肤之间，发则多痒或不仁者，是有风湿之殊。色红者火也，亦皆热毒所致。其证多属于脾，状隐隐然，故名曰瘾疹。非真疹也，亦不可与疹同治。
　　　　　证治大略

　　麻疹为实热之证，属在于肺。其发也，多因风热兼痰而作，浮于皮肤，有小颗粒随出随没，没则又出，故虽值寒天，亦不可重加衣被而过于热，恐毒入咽喉，令其声哑，麻疹不出，致有变证，为害不小。治疗之法，宜清肺火降痰，主乎解散，惟以发表出透为妙，汗之即愈。亦有可下者，但忌认作伤寒，妄汗妄下。汗之则增其热，为鼻衄，为咳血，为口疮咽痛，为目赤痛，为烦躁，为大小便不通；下之则虚其里，为滑泄，为滞下，多致不救，慎之慎之！故初热时，先宜发散，次清利，次清热，次补血，盖发散则风热解，清利则肺金清，清热则心火泻，免致金受火克，则证自轻。然麻疹属阳，热甚则阴分受损，血多虚耗，必宜滋养阴血，此首尾所以当泻心火，清肺金，散风热，滋阴血为主，不可少动其气，宜通圣散中消息用之。如人参、白朮、半夏一切燥悍之药，皆不可用；即升麻升动阳气上冲，亦不可多用。盖麻疹标属阴而本属阳也。苟麻疹未愈，轻用温热燥悍之剂，多致牙龈肿烂。虽气血虚弱，亦必待麻疹愈后，方用补虚养血调理脾胃之药，斯乃万无一失；不则毒气壅遏，顿生奇祸，不可不慎。此治麻疹之大端也。
　　　　　潮热证治

　　麻疹初发时，略类伤寒而迥异，盖其增寒壮热，头痛脸赤，目赤颊红，身体疼痛，此略类也。至其火热太盛，多咳嗽喷嚏，鼻流清涕，眼光如水，眼胞浮肿，眼角生眵，眼泪汪汪，恶心干呕，恒欲饮水，或痰涎吐泻，不思饮食，大便急而小便濇，则皆热之所致为迥异耳。然有热一二日而出者，有发热五六日而出者，或有发热七八日而出者，证候未明，疑似之际，但觉潮热，即宜升麻葛根汤加紫苏、葱白一根煎服，或参苏饮去人参、半夏、陈皮，腹痛仍用陈皮加砂仁煎服，被盖微表之，得汗自头至足，方渐渐减去衣被，则皮肤通畅，腠理开豁，自无留毒而疹易出矣。若有未出，亦不可再表。　　既表即宜谨避风寒，勿食生冷，忌酒肉鸡鱼一切荤腥等物。如外犯风寒，内伤腥冷，轻则瘾疹生痰嗽成惊搐，重则皮毛闭塞，毒气难出，遂变紫黑而死矣。　　如食酒肉鸡鱼荤腥等物，则毒入脾胃，必至麻疹后生疮疖；下流大肠，为泄泻白痢等证；流入小肠，则小水赤濇为血痢等证。俗谓白痢属冷，血痢属热者非也，戒之戒之！　　麻疹未出时，发热，吐泻交作，三日内出，耳后项上腰腿先出，一日出三次，二日再出六次，见点红活显露，形小明净，顶尖不长，随出随没，三四日方收者，顺证也，不治自愈。　　麻未出时，发热，干霍乱，身体极热，欲出不出，隐伏皮内，发不透快者险，宜升麻葛根汤；大寒加麻黄即出。　　麻未出时，发热喘促者险，宜三拗汤加煅过石膏、茶叶名五虎汤治之。　　麻未出时，发热，面先青黑，乃毒气攻心者逆，宜内托散消毒汤以解之，不然则必死。　　身体极热，隐伏不出，或带紫色不明，或不突起，与肉一平，或一二日就没，喘嗽利下者逆，速宜解表，急则用麻黄汤以发之，胡荽酒以擦之；缓则用升麻葛根汤加石膏、黄芩以解之。　　麻疹正出时，身犹大热，宜升麻葛根汤加黄芩、地骨皮治之。若以手摹之，疹色白，起手即红者，血虚，宜养荣汤主之。　　正出色红者火盛，宜化斑汤主之，或人参白虎汤。　　色紫赤干灰燥暗，大渴饮水不止，乃火盛毒炽，宜六一散解之，或四物汤去地黄加红花、黄芩进之，或黄连麦门冬汤亦可。大热不退，加柴胡、黄芩、升麻、葛根、牛蒡子、黑参。　　色紫黑，乃内外热甚而血结者逆，必须急速解表，宜葛根麦门冬散、生地黄散、升麻葛根汤，或荆防败毒散加栀子仁，或双解散。有痰加杏仁，无汗加麻黄。若其色变黑者，宜黄连杏仁汤主之，或山栀子汤、化斑汤速解治之，缓则不及矣。　　故曰：初发赤白者生，黑紫者死。盖赤疹属阳，遇清冷而消；白疹属阴，遇暖温而减，故皆可生。若所发黑紫者，内热甚而血结，生机将绝，速就前法解治，死中求活者也。　　麻疹已出时，其疹色正而身犹大热，宜升麻葛根汤、白虎汤，倍加牛蒡子、黑参。　　既出已过三日，不能没落，乃内有虚热，宜四物汤治之。又如有失血之证，加犀角汁解之。　　麻疹已没落，身犹大热，宜升麻葛根汤，加黄连地骨皮治之。　　麻疹已没落，别无他证，但余热不除，宜黄连解毒汤调益元散治之。　　麻疹收平，数日之后，犹有余热未尽，复再发热，日夜不退，每夜烦躁谵语，狂乱失血，且多惊搐，重出一番麻疹，比前略少，此乃心血耗散，余毒热甚，先治失血，急用犀角地黄汤、解毒汤一剂，再用四物汤加远志肉三分、甘草二分，服一剂而血止。若谵语狂乱惊搐，再煎五苓散调辰砂益元散一钱服之，诸证自无。凡遇此证，血实易治，血虚难治。总之，麻疹前后，烧热不退，饮食不进等证，并属血虚血热，宜四物汤按证加减。　　滋阴补血，渴加麦门冬、犀角汁，嗽加瓜蒌仁，痰加贝母、橘红。　　内多实热，宜四物汤加芩、连、防风、连翘，凉其中以退其阳。　　凡汗出不透，烧热不退，倍加紫苏叶、葛根、白芷等药助之，当得大汗，去病如扫。　　盖麻疹属阳，阴血被其煎耗作热，故以滋补阴血为主，其热自除，所谓养阴退阳之义也。
　　　　　伤风

　　当发表后，麻疹正出之时，偶遇大风大寒，或内伤生冷，令麻疹隐隐于皮肤之内，时有时无，欲出不出，如物影之摇动，谓之影疹，急宜升麻葛根汤、化斑汤，或活血散治之，其影麻不日即出。如小便不通，热甚，宜四苓汤加栀子、木通。若不急治，则皮肤闭塞，毒气壅滞，或一片白，一片红，一片紫，喘满腹胀腹痛，反复变乱，危亡立至。　　如出一日而没，乃为风寒所袭，忽然没落，急宜消毒饮治之。若不急治，毒气内攻，痒烂而死。　　既见，三日退后，若有被风之证，亦宜消毒饮，神效。　　麻疹退后，不可当风，苟见风太早，肿一即消，必体瘦肌黄，恐防病目，致生麻风疮。如有麻风疮，宜大连翘饮加牛蒡子、防风、金银花，烂处敷生肌散。
　　　　　汗渴饮水

　　麻疹得汗为妙，固不可无汗，亦不可过于汗。如初热时，未曾用药发表，自然多汗，遍身流出如水，此则腠理开泄，内毒尽从汗出，顺证也，不必再用发表，亦不可骤止。如汗出太多不止，乃毒盛致液妄行，宜用五倍子三钱为末，唾津调为饼，敷贴脐上，其汗即止。　　麻疹之证，犹如伤寒热病，未有不作渴者。伤寒发渴，得水而生；麻疹发渴，亦可饮水，但不可过多。如麻疹渴时，只宜常服葱白汤；或以谷粗糠用滚水泼淋，候温饮之，稍凉亦可，使毛窍中常有微汗润泽，其疹自出，自无发搐之证；或以乌梅一两，熬水二锺，入井水中浸凉，每用一盏，搀凉水一盏，徐徐饮之。如热不退，渴不止，宜服化斑汤数剂亦不妨，渴止热减住服；或人参白虎汤，其渴即止。大热不退，作渴，人参白虎汤主之。不可饮水过多，恐生水蓄之病。盖热极而渴者心也，水既入心，传于脾，为吐呕泻痢，脾伤水，五苓散主之；传于肺，为喘为嗽，肺伤水，清肺饮加白丑末少许主之；传于肾，为小便不利，为阴囊浮肿；传于肝，为胁痛，为筋软，为膨胀，肝与肾伤水，亦用五苓散加木通、车前子，以泄膀胱之水，则肝肾之病除矣。
　　　　　烦躁

　　未出烦躁，宜升麻葛根汤加紫苏、葱白一根。　　已出烦躁，宜黄连解毒汤加白虎汤。　　没落烦躁，宜黄连解毒汤加麦门冬、地骨皮。
　　　　　谵语

　　初出实热，火盛谵语，宜升麻葛根汤加调辰砂益元散。　　已出谵语，宜黄连解毒汤调辰砂益元散。　　谵语热甚，昏昧不省人事，宜黄连解毒汤。　　没落谵语者凶，宜灯心汤调辰砂益元散。
　　　　　欬嗽

　　未出咳嗽，宜升麻葛根汤加麻黄。
