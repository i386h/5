<!-- { "loadSidebar": true } -->
　　　　　原痘论

　　痘之一证，其名不一，曰圣疮，曰百岁疮，又曰天疮。圣疮言其变化莫测，百岁疮言其自少至老只作一番，天疮言为天行疫疠也。总之不可以定名，惟曰痘疮，正世俗所谓豌豆疮是也，言其形之相似耳。言其形之似豆则顺，形之不似豆则逆也。取名之义甚确，而痘之名定矣。特痘毒之所由来，其论不一：有谓男女媾精，无欲不行，无火不动，恣情肆欲，淫火之毒，遗于精血之间，精血成胎，胎形完备，子母分张，其毒蕴于五脏百骸，四肢无不有者；有谓胎在腹中，食母秽液，至生之时，啼声一发，口中所含血饼，随吸而下，寄于命门包络之中，痘疮之发，乃下焦相火炽者；有谓痘疮者，母血之毒也，地气重浊，故含虚硕大，既作脓汁又复结痂，阴之道也，非受于父者；而麻疹则父精之毒也，天气轻清，故但结颗粒，不作脓汁，亦不结痂，阳之道也。前人论痘不一若是。吾今统会其说，若谓之胎毒则诚是也，千古不易之论也。但以男女媾精，无欲不行，无火不动，淫火之毒遗于精血之间，谓痘毒专得于交媾淫火，则未详也。何也？盖自人之幼壮以至有年，自贫贱以至富贵，男女交媾，岂有有欲不行有火不动者哉？何小儿生痘而有轻重之不同也？殆由于父母之气血先异也。父母素性和平，滋味淡薄，或稍知自慎，血气已无蓄毒，则交媾淫火之毒必浅，不待言矣。如为父者，平日以酒为浆，以妄为常，暴戾自恣，厚其滋味，或服助阳之药，邪火已伏于血气之中，交媾之际，淫火已动，邪火并炽，父之遗毒于气之始者必深矣。如为母者，褊急嫉妒，恣其所欲，厚味是嗜，好啖辛酸，好食异物，穿绵向暖，受用过度，血气之中，已有伏火，怀胎之后，又不知禁忌，其气传于胞胎之中，母之遗毒于形之始者亦必深矣。且古之君子，必待妇人月事当期，与之交媾以成其胎，妇人有娠则居侧室以保其胎，不妄作劳，饮食必谨。今之夫妇，不知此理，情欲妄动，饮食妄嗜，父母之遗毒，婴儿受之，原非一端，岂是在父母交媾之际，而有淫火之遗，诞生之时，咽其血饼，以致有痘毒哉？由是观之，谓小儿初生口含血饼咽下，寄于肾经，以致痘证者，谬矣。且人之有生，既受气于父，成形于母，则痘疹之毒，皆父母所遗，以痘而专责之母者亦偏矣。盖胎毒蕴于五脏筋肉骨髓之中，岁气流行，相感而动，乘时而发，或遇天地肃杀之气，岁运乖戾之变，厉气侵人，大人感之而生瘟疫，小人感之，胎毒即发而生痘疮。廛市村落，互相传染，证候相似，轻则俱轻，重则俱重，若有主之者，是则天行疠疫之气所为也。岂可概责之胎毒哉？是胎毒之外，又有时气邪热之毒所兼并而发者。若非岁运时气之太盛，有因中寒而发者，有因伤食而发者，或受惊或感风而发者，种种不一。外有所感，内毒因之而发，毒有浅深则痘有轻重，非若天行疠疫为之主，一时轻则俱轻，重则俱重之比矣。可见待时而发者，胎毒也，一发则其毒尽泄，所以终身只作一番，后即有时气之感，亦不复作矣。有曰：痘非胎毒，乃天地之疠气所为，是以一时之轻则俱轻，重则俱重。若果胎毒也，何轻重各在一时，而一时则无轻重之殊乎？俱重者无论，俱轻者岂时气能减胎毒耶？予曰：若然，天地之疠气发不一次，何痘疮只生一番而无二次也？若谓疠气之为，能令痘有轻重则是，若谓痘证必因疠气之感而后有，则非也。痘毒之在人身，感时气而后发，若磁石之引针，阳燧之取火，火取之而始出，针引之而后动，其毒原禀于胎元，伏于五脏，其重者深藏久蓄，时气不烈，不足以感动而引出，元气虚弱，又不能驱逐而送出，必待天行之疠气一感，轻者出而重者亦出。重则俱重者，不必论痘毒之轻重，而一时之疠气，则足以杀人也。轻则俱轻者，元气壮，胎毒浅，时气稍感而即发，值时气之不烈，所以轻也。若一时之疠气甚烈，求一轻者岂能得乎？又有从旁而诘之者，曰：痘果胎毒耶，曾见胎母一产而孪生者，则生痘就当相同，乃有一出痘稀而且轻，一出痘密而且重，岂胎母之遗注，能有异乎？予应之曰：父母之遗注于胎者则一，而胎之所以承受于父母者则异。如孪生之中，曾有一男一女，而阴阳之大不相同者，如木之结果，一枝并生几枚，有长成者，就有不成而坠落者之大不相同也。可见胎毒之所遗，而承受亦自有异耳。况方书有云：饮食淡薄，足生膨胀；厚味过度，足生大疔。小儿降生之后，或乳母食无禁忌，随乳而遗其毒；或小儿能食之后，父母过爱，滋味厚养而酿其毒。乳食之毒，酿于气血之中，痘疮一发，食毒与胎毒合并而炽，则轻重又不专系于承受之胎毒矣。若非然者，则痘疮之有轻重，必胎毒之有浅深也。痘乃胎毒，可勿疑也。　　补遗
　　口含血饼，降生之时，咽下寄于命门，而作痘证之说，不可凭也。何也？人之有生，自父母交会而二气相合，即精血为胞胎，是一点精血凝结中涵生意也。一月胚，二月胎，三月之后，形骸脏腑，次第而生。惟有一脐带，子母相联，儿在母腹，暗注母气，母呼亦呼，母吸亦吸，凡百动荡，内外相因，至于血之灌注则如树之结果，如蔓之结瓜，其血液之滋养儿体，由于脐带以灌溉也，胡有血液以资儿食？如必曰：儿在腹中，必有所食，胚胎之初，形象未备，何能饮食？且胞从胎长，并无间孔，血何自而入到儿口边以资儿食？儿之在胞中也犹鸟雏之在卵壳中，浑浑然熏蒸滋养，惟所受太初之气，渐自生长，日至形完，自破卵而出，岂卵内者亦有所食邪？所谓口含血饼，或产时母血横流，儿啼口开，灌儿口中，容或有之，断非所食之血饼也。若谓儿食此血以养成，则此血是真元至宝，既能养儿于胞中，必能养儿于胞外，岂有未产时则为宝，既产后则为毒也？或曰：儿在母腹，既无所食，降生之始，而即有便，俗名脐屎者，何也？曰：便之下行，犹瓜果中之汁水耳，原非食之所化也。况胎之有始，父精之所种，胎之生长，母血之所成，父母之遗毒，小儿受之，岂是一朝一夕哉？断非形成之后，降生之始，口含血饼，咽下寄于命门，而始有是毒也。则痘毒之不专由于此也明矣。
　　　　　论气血并晰气血盈亏消长之理
　　人禀气血以有生，即借气血以成形。气为卫，血为营。气属阳，主乎动，以冲畅隧道；血属阴，主乎静，以濡润肌肤。气无血不走，血无气不行。气行血亦行，气先而血随，灌溉周身，无处不到。至于小儿痘疮，尤仗气血以成功，初借气血逐毒送毒以出外，继则运毒化毒以结靥，是痘中之最要者气血也。而盈亏消长之理，不可不详矣。盖气体天而亲上，血体地而亲下。痘之出也，其高起之疱，气之位也，上也，气宜充焉；其四晕根脚，血之位也，下也，血宜附焉。疱顶尖圆而色白润，是气充而居其亲上之尊也；四围有晕而色红活，是血附而安其亲下之分也。气居其尊，血安其分，气血和顺交会，而载毒外出，此最吉之痘，可勿药而愈也。若顶陷则气反亲下，此气亏而不能充也，法当补气；四围根脚无红晕，比血亏而不能附也，法当补血。此其理犹易明也。其有通顶红色成血疱者，是血反亲上也，此证最险，必不能浆，至八九日后则痒塌而死。此非血之毒盈乃由气亏而失其居尊之常，故血得以妄行而僭居其位也，急宜大补其气，气充则必居其在上之位，而血自安其在下之分，不得泛滥妄行，而疱转白矣。世人不识此理，见其血疱，谬为血热，而用凉血之剂，致令气愈亏而毙愈速也，不亦悲乎！故气血亏盈之理，微妙而难识也。至于调治痘疮之气血，其气独虚者，固宜专补气而不宜补血，盖阳不能从阴，阴愈消也。有血虚者，多由胃气损伤，元气不足所致。补血亦宜兼补其气，盖阴必从阳，阳生则阴长也。有谓血虚而用参、芪以补气，则阳旺而阴血愈消者，是不明于阴阳消长之理也。曾见治便血之虚滑者，妇人产后去血过多而大发热者，妇人血虚与崩漏而血不止者，俱用参、芪、姜、附为主，佐以血药与升提药，皆获奇效，安在血病不可补气乎？则补血宜兼补气也明矣。是气血消长之理，不可不讲也。　　补遗
　　真正血热之证则枯焦紫黑，甚至遍身无痘处亦紫，血热兼气滞之证，则顶陷紫黑，甚至周身之气血亦不红活，又不可以气虚而用温补之剂，但当解毒活血为主。血活气行，而痘之枯焦紫黑，顶陷之证亦自愈矣。
　　　　　部位论

　　痘疹阳毒，诸阳皆聚于面，吉凶善恶，尤易见也。额属心火，如印堂以上，发际以下，横两日月角位，先见红点，先作浆，先结靥者，此恶候也。盖心为君主，毒发于心，故先见于其位。君危则十二官皆危，其死速矣。左脸属肝木，右脸属肺金，如两脸先见红点，磊落者吉；如相聚作块，其肉硬肿者凶。盖肝藏魂，肺藏魄，生意既绝，魂魄相离，故不治也。颏属肾，承浆横抵两颐，先见红点，先发先靥者吉。此位虽属肾，然三阴三阳之脉，皆聚于此，阴阳和故可治也。鼻属脾土，若准头先出先靥者凶。盖鼻属土，四脏禀命于脾，毒发于脾土，败则四脏相随而败，故绵延日久而后毙也。肾之窍在耳，又云心开窍于耳，心肾皆少阴君火也；又少阳相火之脉，行耳前后，凡耳输先见红点者凶。盖君相二火用事，燔灼之势，难以扑灭也。惟口唇四围，先出先起先靥者大吉。盖阳明之起脉，夹口环唇，胃与大肠主之，无物不受故也。
　　　　　头面预肿渐肿论

　　气属阳，血属阴，宜和而不离。痘未起发而头面先肿者，此乃阳火亢盛，火性炎上。《内经》曰：火盛则肿。以见毒火随阳上升，而阴血不能归附，气血相离之象。若痘起发，头面以渐而肿者，此毒气发越聚于三阳，欲作脓血，此宜肿也。设当起发而头面不肿者，必痘本磊落，毒势轻浅，虽尔作浆，根不粘处所以不肿，此佳兆也。如痘本稠密起发，宜肿而不肿者，此毒伏于内，不能发越，此正气不足，不能胜邪而然也，治法当助正气为主。如痘稀疏起发，不应肿而肿者，此感疫毒之气，名大头瘟者是也。治法当兼疫气而治之。大凡疮肿者，直至脓满结痂毒化而肿消目开者吉；若未充足而肿消目开者，此正气不足，不能化毒成浆，名为倒靥，乃凶兆也。故应肿不肿，不应肿而肿，应消不消，不应消而消，皆宜详察。
　　　　　痘成功有次序色有递变不同论
