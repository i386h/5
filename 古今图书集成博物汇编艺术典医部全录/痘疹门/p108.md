<!-- { "loadSidebar": true } -->
　　痘疮始终借热以成功。如初出，不热不出，出齐则热退；浆将行则又热，遍体红活而后浆行，浆足则热退；回浆则又热，浆回则热退；结痂收靥落痂后则又热，谓之烧斑。谁曰痘不借热以成功哉！治痘者不谙此理，泥于解毒之说，见热则用凉药以解之，不思人身之血气，温则流行，寒则凝滞，痘之出长，成脓结痂，必借血气运行而后成功，血气既已凝滞不行，何以运行痘毒而出长成脓结痂也。如初出用凉药过度，令热尽解，则血气凝滞，不能逐毒出外，毒留于内则内攻矣。常见医于痘未出将出之际，见热不论热之浅深，辄用凉药清解，令痘不得出，且曰：清解无差，可杀痘毒；又曰：热深毒亦深，清凉之剂不可缓投，恐痘出稠密。不知痘不出，毒留内，内寇也；痘已出，毒在外，外寇也。出则稠密者，外攻也。留中不出者，内攻也；内寇与外寇势孰急？内攻与外攻祸孰烈？故痘不出而死者，多在六日之内；痘已出而死者，多在旬日之间。况于已出之后，相形察色而调治之，则易于施功。若必用凉药，尽除其热，俾血气凝滞，不能逐毒出外，是知急于解毒，而不知急于逐毒也。即起胀行浆之日，热亦不可尽除。若用凉药尽除其热，则一身之血气，俱凝滞不行，何以运化痘毒而成脓结痂乎？语云：灌浆时不宜轻用凉药，诚然矣。或曰：痘未出已出之际，与已出之后，凉药概不可用乎？曰：奚为概不可用？若痘毒与时气相搏而炽盛，其热太过，血气为邪热煎熬，皮肤枯焦，痘不能出，或出不快利，或初出即带紫色，或既出而稠密红紫，当急用清热之药以解之，但不可令热尽除耳。
　　　　　解毒化毒论

　　解者，毒从气分而解；化者，毒从血分而化。痘毒蕴于五脏肌肉之间，感天之时气流行而后发。未感之时，痘毒与血气浑成一块，未曾破解；有感之后，痘毒与血气渐渐分离，如胎之将产，正子母分形解体时也。痘出一分，毒解一分；痘出二分，毒解二分；痘尽出而能长，则五脏无留邪，其内毒尽解，特在肌肤之间而未化耳。所以然者，成形成脓而有色，虽是血使之能出透，能起发者，则气之领逐其血，开窍冲利而为之运行也，所以谓毒从气分而解，此十成痘也。等而下之，有出不快，出不透，而不起胀者，须借医药以疗之，当乘其势，迎其机，开窍理气，竭力疏通，使之出透起胀，亦如所谓痘出一分，毒解一分；痘出二分，毒解二分；痘尽出，其毒尽解。解乃分解之解，如人之相斗，众聚一块，而我为之分解也，与解凡疮之毒不同。世医谓痘未出，解可使之不出；痘出密，解可使之不密。不思痘毒之在人五脏肌肤之中，如胎之在腹，痘可使之不出，可使之不密，然胎之在腹者能使之不产，将产亦可使之有不产者哉？且谓痘与凡疮同治法，解之纯用凉药，不知人身之气血，冷则凝滞，热则流通，若凉药过用，气血因之而滞，痘毒与气血，浑成一块者，何由分解而使之出透起胀耶？惟天之时气流行，与痘毒相搏而炽盛者，用凉药以解时气之热，令血气不受煎熬而痘得成其功耳，岂是解法必用凉药也哉？毒从血分而化脓者，血之变也，必脓稠而满，色白根红，不寒不热。痘毒之在肌肤者，尽附于疮窠而内无留邪，将毒化而成痂矣，上也。等而下之，或肉肿而痘枯，或空壳而无脓，或浆清而不满，或有脓而根窠不红，种种之证，不能悉述，然皆血病而毒不化，治之必兼调气。如血虚补血，亦补其气，阳生而阴长；血滞活血，亦理其气，气行而血亦行。即此类推，治法虽不能一，然必血不病而毒自化。化乃腐化之化，浑化之化，如草腐烂而成败土，如柴火化而成灰烬，与痘之已出起胀成脓而毒化，所剩者痂而已矣无异也。世医不惟不悟解化之意，并解化二字亦不作两看，辄谓用药于痘之未出，能解毒化毒，没痘毒于无何有之乡，令痘之不生，真怪论矣。吾因此将解化二字分破，而各畅其说，俟高明者再正之。　　补遗
　　解之意不一。胎毒蕴于五脏，感时行之气而发，发而成痘，此时仔细详察，看时气盛则解时气，胎毒盛则解胎毒。解时气之解，清解也，或解表，或解里，或表里双解，或用凉药清之以杀其热，与治痘之分解解散不同。虽然，胎毒与时气合并而热炽，痘为时气挠扰，出不得透，长不起发，痘毒何由分解？用凉药以清解其热，时气退则痘易出而易长，仍与分解解散之意两相成也。岂可谓凉药一概禁止而不用哉？
　　　　　痘不为害惟毒为害论

　　痘之轻重稀密，由于毒之浅深，古人已言之矣。但痘不为害，惟毒为害之理，犹未晰也。何也？毒尽附于痘之颗粒则不为害，不归颗粒则为害也。如痘之初出时，颗粒尖圆，其色微红，与无痘处皮色迥异，挨次出齐，是毒尽归于颗粒，随颗粒而达于皮肤，五藏无留邪，何害之有？倘痘颗粒不尖圆，其痘色与无痘处浑无界限，或出不快，或出不齐，是毒不尽归于颗粒，邪留五脏，将变证百端，此时当观其形，察其色，随其所因而施治，必使其毒尽归于颗粒，达于皮肤而后已也。无论随所因而用何剂，剂中必加穿山甲末，以透其窍而逐其毒。如痘之起胀行浆时，颗粒渐渐放白，血色尽附于颗粒之根脚，周围环抱，而无外布之势，是毒尽归于颗粒，肌肤无留邪，何害之有？倘颗粒之顶不放白，根脚之血色散漫，痘色与无痘处皮色，浑无分界，或为倒陷，或为倒靥，是毒不尽归于颗粒，邪留肌肤，将变证百出，此时当观其形，察其色，随所因而施治，必使其毒尽归于颗粒，无稍留于肌肤而后已也。无论随所因而用何剂，剂中必加白芍，以敛其血而收其毒，此余之治痘屡试而屡验者也。
　　　　　痘有成色当就其成色而成就之治法不可执一论
　　初出一二日，形色俱佳，出透而始胀如期，此十成痘也，不必施治，自然成脓而结痂。若曰助长酿浆，无有太过者，妄施其治，异日顶破浆流，斑烂而不结痂，种种证出，是痘本无证，药之而反生其证也。有一种至佳之痘，随出随长，随长随灌，顶尖圆而色红润，稍见浆而即靥，是亦不必施治者也。然又有一种奇痘，随出随长，随长即靥，通不见脓汁，名为旱痘。若执方书之言，有脓者生，无脓者死，妄攻其脓则毙矣。初出一二日形色不佳，或色暗，或形枯，欲出不出，出之不透，气血与痘毒而俱盛者，当急急施治。出不透必竭力疏导使之出，透不长必竭力助之长，无脓必竭力酿其脓，脓不满必竭力使之满，斯无倒靥之患，此七八成痘也。治之须早，必使长与脓形色俱如十成者之状。若治失其时，则不可救矣。初出一二日间，出亦快利，形之颗粒小色亦淡，气血俱虚，当稍助其长，微酿其脓，使脓稠色白，根窠红润，半浆亦可成功，此五六成痘也。若助长酿浆，必欲使之如十成者之状，过于助长，则空壳而发痒，过于酿浆，则斑烂而不收；即不斑烂，攻之太过，气血原虚，脓满则血尽，形大则气竭，脓满而根窠断不红润，此气血双脱，必至板黄而不可救，可不慎哉！初出一二日间，出亦快利，但颗粒甚密，顶不尖圆，色微红而淡，血气两虚，表里俱无他证者，当稍助之长，微酿其脓，或脓稠而半浆，或年寿上、天庭上、承浆处、两颧骨之近脸处，有几颗大而脓满者，他处之痘，即微有浆色，亦可愈也，此四五成之痘。若助长酿浆，必欲使之如六七成之痘状，俾气血双脱则立毙矣。此就成色之中，论治法不可执。然亦有不必以成色拘，而治法尤不可执者。如发热依期而痘出，然出只一颗或两颗，其形甚大而带浆，色极红润，一名贼痘，一名痘揽，头易长易灌，脓稠满而色亦佳，悞认为稀，靥后腹胀喘急而毙。此痘盗周身之气血而尽附之，所以易长易灌，脓稠满而色佳，因名之为贼痘。此痘离众痘而先出，若痘之头目然。独长，独灌，独靥，若总揽其事而担当者，所以名为揽头。若能认真知是此痘，即以银针挑破，令稍见血，点以铅粉，时时常看，若长而有脓，即如前法再点，不妨再四再三，必令其不长不灌，后或待之四五日七八日，而遍身之痘出矣。然亦有出之极密者，随时调理，亦可愈也。如蒙头，如锁项，如抱鼻，如锁口，或单或双，如痘母痘疔，当随时依期而治之早。所以方书有云：痘证生于七日之前者易治，生于七日之后者难治。是知痘之无论上等下等者，七日之后，其势已成，难以转移，痘未尽出者，其毒又将转而内攻矣。所以治痘要法，在于放标起长之时，观形察色，相其机，预知其能灌能靥，有证无证，或不能灌不能靥，随证早治，百无一失。如过时失治，险证延之，而变为逆证者有之。医有云：七日前痘未尽出而里实者，治法当用凉药；七日后痘已出而里虚者，治法当用热药。此是就其大概而言之。七日前宜解者十常八九，宜补者百中一二。设遇其百中一二之痘，形小而色不红，身凉而出不快，是元气不足以逐毒，当急用温补以助元气。若执之而用凉药，元气益耗，痘何由而出？何由而长？七日后宜补者十常八九，宜解者百中一二。设遇百中一二之痘，形大而色紫，身热而枯焦，或夹食蒸，或夹时气，痘毒与邪热并炽，犹如火里苗，若火不退，苗则槁矣，当急用清解以除邪热。若执之而用温补，痘必枯焦，无脓而立毙矣。谁曰治痘之法，可执一也。　　补遗
　　发际以下，印堂之上，乃天庭也。山根以下，年寿相近处，乃准头也。部位论中，言此处先出先长先灌靥者，凶。成色论中，言此处有几颗大而脓满者，他处之痘，即微有脓色，亦可愈也。两论若相悖矣。恐后人不能无疑，今悉论之。夫痘应出应长，应灌应靥，未过其期，周身之痘，未出未长末灌未收靥，而此处先出先长先灌先收靥，是心脾之毒偏盛，毒发于心脾，故言凶。若过其期，已成坏证，而周身之痘不起灌，此处独有几颗起灌者，是心脾二经之毒解矣。盖心主血，又为君主之官，而十二官之听命，脾主肌肉五脏之根本，此二脏之气血活，则五脏之气血无不活者。天庭起胀灌浆，知心经不留毒，而周身之气血不滞；准头起胀灌浆，知脾经不留毒，尽发之肌肉皮肤之外，故言可治。
　　　　　气尊血分者生毒参阳位者死解
