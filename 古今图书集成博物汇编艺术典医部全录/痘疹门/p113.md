<!-- { "loadSidebar": true } -->
　　脓者血之变也，血化为脓，毒从脓化，痘疮至此渐成实矣。然成实之状，又自不同，有浆行、浆足、浆老之异。浆行者，气血交会，气盈血附，其毒自化。根脚之红色，起发时如锯齿之状者，又变而为如红绒花蕊之状，鲜艳可爱，痘之根底周围皆血，不淡不散，此血上潮则浆行。上潮五分则浆至五分，上潮八分则浆至八分，上潮十分则浆至十分而脓足矣。脓足之后，色白肥满，血归根底，其血紧紧敛附于根下，周围成一红圈，而无外布之势，宛然一颗珍珠，出于胭脂上也。然痘又不能一齐而皆如此，必先起者先灌，后起者后灌。如先起者至五分，则后起者而浆行；先起者至八分，则后起者至五分；先起者至十分，则后起者至八分。亦如起胀之三四次而灌足，脓足而根脚红活，则先灌者当变而为黄润之浆，其色苍蜡而浆老矣。后起者，亦挨次而如之，则顺也。有不顺者，因证调治，一一立法开列于后。　　一痘色淡白，疱不尖圆，根无晕红者，气虚而血缩者也，必不成脓，宜用参归鹿茸汤或千金内托散主之。　　一痘色红紫干枯，或带黑焦者，毒炽而血凝者也，必不成脓，宜用清毒活血汤主之。　　一痘至灌脓起胀，光泽可观，以手摸之，皮软而皱，毒虽化而浆未满，或中间犹有未成浆者，是气血虚寒而不能振作者，急用保元汤加当归、川芎、官桂、穿山甲末、乳、酒以助其浆。　　一痘顶陷无脓，服内托药而暂起，转时而又陷者，宜用内托散，依后方加减用之。　　一痘虽有浆，色灰白而不满足，欲成倒塌，皮薄易破者，宜保元汤加当归、川芎、升麻，加鹿茸酒调服。　　一痘色红紫而脓不满足，欲成干枯黑陷者，宜用当归活血散主之。　　一痘当作脓之时，犹是空壳，此气载毒行，血不附气，毒蕴于血也。血既不至，则毒犹伏于血中而不出，宜用内托散加蝉蜕，倍加参、芪、芎、归，以人乳、好酒各半盏，入药温服。　　一痘灌脓时，或有浆而清薄，或已成水，清淡灰白不能作浆，此气血俱虚，所有之水，乃初时一点血气解而为水，非自内潮出之水，宜用十全大补汤主之，鸡冠血酒亦可用。用三五年以上大雄鸡，先将好酒一杯，顿温，次刺鸡冠血滴入和匀，仍顿温服之，虽躁痛一时亦无妨。　　一痘正当作脓之时，却不作脓者，亦与不起发而黑陷者，分四证同论。　　外感风寒，肌肤闭塞，血凝不行而不作脓者，宜温散，用桂枝葛根汤加防风、白芷。　　毒气大盛，内外蒸烁，气血被其煎熬而不作脓，小便闭者，用连翘汤；大便闭者，牛李膏；二便俱闭者，通关散主之。　　内虚而不能使阳气以副荣卫，其人必不能乳食，大便利，或呕或厥而不作脓者，用保元汤加丁香、官桂，陈氏木香散、异功散，皆可选用。　　有被房室等杂秽恶之气触犯而不作脓者，内服紫草饮子，外用茵陈熏法。若烦躁昏闷者，龙脑膏主之。　　一痘破成坑者，此内陷也，急用白龙散敷罨其疮，内服内托散。　　一痘灌脓时，有发白泡如弹大者，宜用保元汤加白朮、茯苓主之。　　一痘疮灌脓各处饱满，惟手足不饱满，或灰白色，或清淡水，或虚馁平塌，此脾胃虚弱，气血不足也，宜用快斑越脾汤主之。　　一痘疮作脓之时，咯唾痰涎，稠粘浓结，或有脓血夹杂者，咽喉不利，饮食亦少。此肺受火邪，津液不足，所以痰涎稠黏；脓结喉舌牙床之间，疮溃血出，所以脓血夹杂。宜用甘桔汤加牛蒡子、天花粉、连翘主之，不可妄用太凉之剂。　　一痘疮作脓时，脓尚未成而溃烂，此名斑烂。斑烂之由，由于不当发散而悞发散，使热毒随阳气而暴出，所以溃烂也。宜用十全大补汤去桂加防风、荆芥穗，多服几剂，或重剂以调理之。若大便闭，以胆导法润之。若脓水不干，以败草散或白龙散衬之。若斑作脓痛甚，以天水散和百花膏涂之。若因发表过甚，外为斑烂虚证，内作阳气不守，脏腑自利者，又当急救其裹而解其表，陈氏木香散主之。若厥逆者，异功散主之。　　一小儿痘多则气血有限，不能尽成脓浆，而水疱与脓疱相半，此理之常也。若无他证，不必施治。　　余有诸证，载在杂证类中。

　　　　　收靥三日证治

　　痘至收靥，其毒尽解，其功成矣。若以前调养得法，治无失宜，至此则颗粒肥胖，脓浆稠满，坚实而无破烂浸淫，以手摸之，疮头微焦硬者，此欲靥之状也。然靥又贵先后有次序，疾徐得合中，先灌者先靥，后灌者后靥，靥亦如灌浆之三四次相挨而成功也。初时其脓渐干如苍蜡色，或葡萄色，从口鼻两傍，或面部收起，至胸腹而下，挨次靥满，靥痂遂渐剥落，内证全无，身渐轻快，饮食二便如常者，吉；或手足心或手指尖或阴上先收者，吉；或人中先收者，更吉。发际以上，阳中之阳，谓之孤阳；足膝以下，阴中之阴，谓之孤阴，二处每迟留后靥，亦不必虑。惟痘毒太盛而未解，元气太虚而未补，或补之过，解之过，治失其宜者，又有内伤外感，触犯杂气，调养不得法者，种种不一，致生多证，随证用方，一一开列于后。　　一痘至九日十日之间，脓浆满足而色苍蜡者，必发热熏蒸，此回浆之候也，俗名谓之烧浆，又谓之干浆。盖真阳运化，其水自消烁而收靥矣。若及时回浆，当靥而不靥，其人身凉而手足冷，脉来沉迟者，此元气不足，虚寒证也，须大补气血而助之收结，宜用温表调中汤，或用回浆散以主之。　　一痘当靥不靥，其人身热手足热，脉来洪数，此发热熏蒸而不靥，毒气未尽解也，退其热则痘自收靥，宜用清表散毒汤，或用甘露回天饮以主之。　　一痘有靥至颈，或至腰而下身，数日不靥者，此热在下也。小便闭者，用四苓散加芩、连、滑石、木通；大便闭者，用当归解毒汤主之。　　一痘当靥不靥，而流浆不已者，因表过则斑烂流水，或饮水多则漂荡流水，俱宜服保元汤加防风、白芷、白朮，或除湿汤，外以败草散或白龙散敷之。　　一痘过期不靥，遍身溃烂者，其因有六，各各分治。　　或因天气严寒，失于盖覆，使疮被寒气郁遏而不收靥者，宜桂枝解毒汤，外用乳香烧烟于被内熏之。　　或因天气炎热，过求温暖，使疮被热气熏而不收靥者，内用人参白虎汤或五苓散；外减去衣被，令稍清凉，以天水散扑之。　　或因大便闭结，内外极热，毒气散漫，无阴气以敛之，而不收靥者，宜内服宣风散，外用胆导法，以败草散衬之。　　或因泄泻气虚，脾胃弱，肌肉虚而不收靥者，内服陈氏木香散，外用败草散。　　或因发渴饮水过多，以致水渍脾胃，湿淫肌肉而不收靥者，内服五苓散，外以败草散或白龙散衬之。　　或因食少气虚而不收靥者，人参白朮散去葛加桂主之。以上六证，调理后若仍不结痂，则成倒靥矣。　　一痘已成脓，过期不靥，以致溃烂，脓汁淋漓，不能着席，粘惹疼痛者，用败草散，或白龙散，或荞麦粉以绢袋装包，身体上扑之，更多用布席上衬卧尤佳。　　一痘因服热药过多，以致热毒猖狂，痘烂不靥者，宜用小柴胡汤合回浆散或天水散，外以黄连轻粉为末，桕油调敷。　　一痘疮原多溃烂，至收结之时，仍作热臭溃烂，脓水出而不止，宜用生肌散搽之。若发热不结痂，遍身出清水者，毒未净也，内用连翘汤加牛蒡子，外用绵茧散搽之。　　一痘当靥不靥，发热谵语，目闭大喘，手足大乱，小便不利者，此热毒乘于肺金，无阴气以收之也，急用清金导赤饮主之。　　一痘浆未稠脓，顶未饱满，面肿忽退，目闭忽开，疮脚散阔，色白皮破，干燥，似靥非靥，此因津液枯竭，气血虚少，内证未除之故也，宜急用四君子汤加麦冬、牛蒡子、荆芥、连翘救之。　　一痘浆回而不结痂，反成溃烂，合皮脱去者，此倒靥也，急用保元汤加当归、牛蒡子、连翘、薄桂、木香主之。　　一气血本虚，多服补剂，以渐起发灌脓，将收靥而不收靥，微发热者，宜与补药中加凉药可也。若谓将靥，去补剂而竟与凉药，或用下利药，令其速靥，是令其速毙也，宜用象牙散主之。　　一痘证原不大顺，遍身之痘有极好者，亦有参差不齐者，至靥时，极好者先靥，当看已靥之痘，或自面部至手内踝足两踝皆有靥者，即是全靥，参差不齐之痘，迟几日靥亦无妨，俗名谓之花靥，不必施治。　　余有诸证，载在杂证类中。

　　　　　结痂落痂证治

　　前人有云：痘至脓足浆回结靥之时，其疮苍蜡色或葡萄色，浆回结痂厚硬而色黑，随结随落，亦如起胀灌浆收靥之三四次，相挨而结落，其瘢微红，鲜明光莹，无赤黑无凸凹者，上吉也。予治痘二十年来，历观结靥之状，又有种种不一者：有浆老而顶皮嫩薄，堆起一尖，状如攒馅包，周围之皮渐皱，脓渐干而痂结，其色微黄，稍待则色黑而焦硬，随结随落者；有浆老而顶皮与周围之皮皆焦硬，形如小铙钹，瓦灰色，见其色者，人皆惊疑，后其脓渐干结痂甚厚，灰色俱变而为黑色，随结随落，竟无恙者；有脓回痘与皮平，全无痂状，稍待则皮渐堆起，结痂甚厚，随结随落，竟无恙者；有脓回剩一空壳，全无结痂，见者无不惊惶，后壳破内里却有结成之痂，虽不甚厚，痂落亦竟无恙者，后学不可不知。然有应落不落以至绵延日久，或落而不齐，此时尤宜辨明而速治之。痘后气血亏损，虚火易炽，因循失治，恐致生他证也。其证多端，不能尽述，因证施治，一一定方于左。　　一疮痂日久，当脱不脱，胸背手足无妨，惟面上不脱则可虑，毒聚于阳会也，宜用大连翘去紫草加白芷，外以百花膏润之。　　一痘痂不落，昏昏喜睡者，此邪气已退，正气未复，脾胃虚弱证也，宜用人参清神汤主之。　　一痘痂至半月或一月，粘肉不落或发痒者，此因表发太过，以致肌肉不密，无力收敛故也，用人参固肌汤治之。　　一疮痂深入肌肉而不脱落者，用百花膏润之。　　一疮痂虽干好，但半边焮起，半边粘着，不能脱落者，宜升麻葛根汤加防风、荆芥、蝉蜕、连翘主之。　　一疮痂落后，瘢肉凸起作痒，宜荆芥败毒散加人参主之。　　一疮痂落后，瘢红紫者，毒盛血热也，宜用清凉解毒汤主之。　　一疮痂落后，其瘢甚白，以手拭过，不见血色，此血不足也，不治。虽过四十日或一月亦死。此证因浆淡结痂薄，所以瘢白。若脓浆充足，必无此证。急用十全大补汤去茯苓加白朮、红花主之。　　一疮痂落后，其瘢白，以手拭之则稍红，此气虚也。肺主气，其色白。宜多服保元汤，必至瘢红而后止。　　一疮痂落后，其瘢红多白少，微痒，宜用保元汤加白芷、防风，服一二剂，不可多服。　　一痂落后，虚烦不眠，宜用竹叶石膏汤，应病则止，不可多用。
