<!-- { "loadSidebar": true } -->
　　太极判而天地分，天地位而万物育，生生化化，不外于阴阳相济，而成时行物生之令，一有偏胜，雨旸便不能时，若四时便不能顺叙，而万物俱为病矣。妙于调燮者，是在于太过则泄之，不及则补之，偏以偏救，而后可以救大造之偏。人肖天地，亦犹是焉。元气即天地之阳，五液即天地之阴。有是阳则一身之生长有源，有是阴则一身之滋养有本。是阳之为阳，非阴不成；阴之为阴，非阳不就。犹天地之生化，宜相济而不宜偏胜者也。否则阳胜则阴亏，亏久则竭，竭则阳亦随之矣；阴胜则阳衰，衰久则脱，脱则阴亦继之矣。所谓气和则物生，气偏则物病，气绝则物死，理固然也。妙于药其偏而还归于无过不及者，是在医之衡量耳。矧痘之一证，与他证不同，一有偏胜，生死捷于反掌，尤非他证之可缓也。盖痘有顺逆险三项，顺与逆无借于医矣，至险之一证，亦自有三项焉。有险中之顺，险中之险，险中之逆。险之顺者，痘原平易，治者何用过求，按日数而循规则，痘自依期而起，依期而胀，灌浆结痂，亦顺叙而功成矣；若过求之，反失中和之的。若险之险者，证必偏陷，非气血亏于不足，即毒火盛于有余，若规规焉，峻补虞其太实，重泻虞其虚至，第酌之于轻重之间，听浮沉于其际，何藉乎医之有哉？至险而逆者，证已偏陷，而势又猖獗，虚几不及补，毒几无可消，所争在于一线，而间不容发，其机不容少待，犹之入虎穴而取虎子，若存畏缩，何能挽造化于人工也？然所谓补救其偏者，亦甚难矣。识见不真，先迷向往之路；胆力不雄，同归废弛之地；理障未捐，难神变化之用。是必胆与识俱，心随理运者，而后可以语此。夫识见何以鸡真也？有如白者辨其为虚，而抑知有血郁之白；红者辨其为热，而抑知有娇艳之红。密者为凶，得充肥而何妨于密；稀者为吉，有内证而何贵于稀。顶喜其绽，痘不苍而绽归何用；陷则为虚，色若滞而陷岂缘虚。至皮薄者，虑其浆清，有浮衣而非真薄；浆黄者，庆其苍老，有板黄而非真苍。毒滞不松，悞认以为平扁；根窠毒绊，错羡以为能拘。以脓成便为无恙，以痂落即快收功。此由识见之不真，形色之莫辨，一也。作痒者补之于气，咬牙者养之于血；寒战者助阳，咽干者补液。补中健胃，施于食之不思；定志安神，行于夜之不寐。汗多则实表而虑亡阳，解频则固脾而虞气泄。夫固用药之常法，业是者所习熟也。殊不知证有似是而非，仅是毫厘之谬，悞认以非为是，殆至千里之差。每见养血而牙仍斗，助阳而战适增，开胃而食愈不思，安神而躁愈甚。敛汗止泻，俱属抱薪而救火；定痒生津，犹之助桀而为虐。病自炳于星日，昧者竟是蒙聋，此识见之不明，致施治之差讹，二也。胆力何以贵雄也？偏僻之性，固所最忌，设有补不宜重者重而不觉，伐不必过者过而不知，此盖偏之为害而悞不浅也。若见为车薪之焰而仅以杯水之救，见若江河之溃而将撮土之防，可乎不可乎？懵焉任事，病在卤莽，不若曲谨之为愈，趋向既真，而当机畏缩，何如必至之有成也。病故有举手而应心者，有事半而功倍者，有竭其心思尽其药力而始奏效者，盖病有浅深，功自有难易，若概期于速效，药饵未半，更端遂起，是何异功亏一篑，弃井九仞也哉！此胆力之未雄，卒废于半途者，三也。理障何以难捐也？凡人出于臆度者，犹存疑畏；自见为理者，居之而不疑。盖理本无障，执之即为障。略举一二言之。如放标时而升发者，理也；执升发于放标时者，障也。清解于起胀候者，理也；执清解于起胀候者，障也。补拓于灌浆之际，收敛于结痂之时者，理也；若执于是期必拓，是期必收者，皆理之障也。痘有变迁，日期难执。尝有痘虽初放，功不在于升发；时虽起胀，宁必事乎清凉。寓补于泻，何嫌于灌浆而解利；用散为收，何病于结痂而疏发。入门之始而不循规则，是无阶梯；临证之时而必拘绳墨，何以司命？往往株守者，终身迷而不悟，此繇理障之不清，至临证之多乖，四也。前人处方立论，有就证而论证者，有因时而制宜者，有矫前人之僻而言下不无过激者，有虑后人放佚而立论不无拘检者。亦有喜行温补，凡证归于虚论者；有乐于清解，凡证归于热治者。总之，一隅之见不可徇，言筌之迹不可泥。如泥于言筌，即如春夏为顺秋冬为逆之说而拘之，则春夏无不起之痘，秋冬无生全之证矣，有是理乎？如局于一隅，宗文中必致害于血热，信仲阳必致损于气虚。守魏氏而概用温补者，未有不致悞实实而夭折生命者也。贵在因其法而穷其理，汇其纷而归于一，是谓得之。至临证当机，其着见明显者，迎眸自照，不必猜疑。其隐伏莫测者，多似是而非，当必细察其形，详验其色。形色未烛，复于神情而绎之；容有可疑，更于内证而参之，则庶乎似虚寒而反实热者难逃，似有余而反不足者莫掩，似乎易而实危困者何廋，似必毙而实有可生者自在。调之得当，抉元见化毒之工；施之不合，即为伐性之斧。治之得宜，荡涤即保护之丹；用之不当，即为腐肠之药。首尾偏徇，却与中和而适合；小心曲谨，适与败谋而同事。苟非胆与识俱，从心所欲者，何可以语此？
　　　　　原痘论

　　痘一胎毒耳，名之曰痘，取象形之义也。有谓天疮者，以先天所种，非后来之毒也。然所谓先者，非怀娠时母感七情六欲，辛热煿炙之毒，当二五妙合，精行血就时当下之毒也。何也？孩体以精血而成，精血以情欲而媾，有是身则有是毒矣。精血为成身之本，情欲在会合之先，先孰最焉？同一情欲而痘有顺险逆之分，何也？精血厚而情欲淡，更得性恬味薄者，合天地化生之理，得阴阳和合之宜，其禀旺，其毒轻，痘疮自顺。有血旺而精薄，有精强而血虚，或偶为七情所扰，或适为辛热煿炙所乘，至交媾时，或男淡而女炽，或女淡而男浓，是精血不能无病矣，其痘自险。至若积为七情所扰，或嗜厚味无厌，或久服兴阳壮火之药，皆足以致火，洽髓沦肌，更兼男女俱炽，乐及于纵，即精血极旺，而精乃毒精，血为毒血矣。以毒精毒血而成此孕，其能保痘之不逆乎？又有欲泄而强闭以贪欢会，此又逆之最速，不终日而可毙，是谓闷痘。此顺险逆之由分也。究其出也，是痘未出时，果属何象？出则布于周身，未出时着于何地？古来列说纷纷，皆是捕风捉影。不知人身百骸，未生元始之初，先结右肾，谓之命门，以其为受命之门也。其毒如一小樱桃，即结于此脏，如胆之系于肝者然，内所包孕者，仅气而已。顺者其气清，险者其气浊，逆者其气黑。毒惟有囊包孕，故未有感触，藏之若无，一泄而吉凶便判。可见稀痘之方，理之所无。药即刀圭，亦何从而稀之？若可以稀，则可以化之使无矣。有一富翁，晚年得一子，访此道于余。余以此理言之弗听，出得意之方十余以相质，据方有巧思，然虽无益，却亦无损者，余亦不之禁，彼一一如方而预图之。及后出痘，最逆无伦，不及透点而毙。神奇不根于理，总属虚诳。试问清与浊、浊与黑之呈见何如？清者其毒轻，感触其窍，一任气领血载，徐徐而出，出于蕴藏之地，渐而升于脾络，犹太极而分两仪也。自脾而行于肝，势犹宽缓，未之分布，犹两仪而分四象也。次第而至于心肺上乘之地，而始分布于外，犹之四象变化，庶类自繁，热故得以和缓，越三日而见标，渐渐而出，先于头面，次及乎身，以至四体，灌浆结痂，亦自上而下，所以谓心肺之痘为上。气浊者其毒涌盛，遇有感触，非若清者之从容缓布也。一出本位，燔热燥渴，经于脾络，一及乎肝，毒其莫御，非领毒之气受壅，即载毒之血被灼，所以热不三日而即见，不暇论其形色各证，第验筋抽脉惕之象，而证已非轻矣。所以肝经之痘为险。有未及乎肝，而于脾即发者，势尤猛烈，一出本位，毒便猖狂，热及周时，痘即一齐涌出，或见点而累日不起，气血俱受其困，凡通脏腑，无不见其凶象，第验其腹痛唇焦，其余证自恶，此险中带逆，浊而兼黑者，其象如斯。黑者一触其窍，势若炮烈，未及离乎本位，毒即肆虐，并亦不容分布，气受其锢，血受其瘀，凡通肾脏之地，无不听其攻击，即如腰如被杖，屈不能伸，已卜其丧无日矣。要知五脏见证皆出于肾，第肾为禀受之地，诸脏为分布之所，缓急关生死之界，缓一步则毒轻一步。缓而至于心，缓之至者也；肺则次之，故心肺为顺。肝则界于缓急之间，故为险。至于脾则急矣；肾则急而更急，若迅雷之不及掩耳，故为逆。然则肾痘之不救，以人力之不及施也。若谓肾不受毒，诸脏独可以受毒乎？更有变黑归肾之说，得毋以肾为元武，其色故黑耶？若是则赤当归于心，青当归于肝，黄当归于脾，白当归于肺。赤与白，白与黄，痘固宜有之色，青独非所忌乎？何独虑肾而不及肝耶？总以血瘀则黑，血为毒瘀，其毒自不可解，岂有变黑归肾之理乎？有因虚而不起者，必其兼毒盛者也。毒得其轻，虽虚何害？毒若猖狂，气血成何用耶？
　　　　　论气

