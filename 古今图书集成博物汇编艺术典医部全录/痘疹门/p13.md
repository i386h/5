<!-- { "loadSidebar": true } -->
　　痘后缘何发痘痈？只因平塌少成脓。毒邪蕴聚难消散，透节寻关出空中。　　痈毒者，盖痘出之时，一点血须臾化成水，水化成脓，脓成而毒解矣。若痘出形之后，应起发而不起发，应作脓而不作脓，一片空壳，状如蛇皮，或平塌破损，却无脓水，此本死证，以脾胃素强，尚能饮食，亦可廷至收较，只是毒邪蓄于中不能发泄，以寻出路，故于关节之处透出而为痈毒也。但发一二处者可治，若流注于足，灌肿不愈者，绵延日久而死。　　痈毒先要分经络，解毒调元兼里托。决脓去毒急施功，莫待残形变为恶！　　凡痈毒之后，先看在何经络，分气血多少而治；次看人之虚实，以解毒托里为先，不可妄施苦寒敷贴之药，反使毒不得出，内溃筋骨。如肿未成脓，以必胜膏贴之；已成脓者，以针决去其脓，用生肌散敷之。肿疡者，用一十六味流气饮、连翘解毒汤治之；溃疡者，只以十全大补汤治之。凡见疮痈，即依上法治之，不可因循以成大患；微则伤残肢体，必为废人；甚则脱腕腐筋，以殒性命。　　痘后缘何发大丹？只因毒火郁成斑。看他所发归何部，若归心肾治应难。　　痘后发丹瘤者，只因毒火太甚，不能发泄，郁于肌肉之间，故发而为丹。从头上起者至心即死；从脚下起者，至肾即死。治法内服元参化毒汤，外用蜞针断之。　　痘后缘何瘾疹成？只因毒火未全形。若教发尽无停滞，免得重重怪证生。　　瘾者，皮肤间隐隐起成疙瘩也。疹者，皮间点点如蚊蚤所咬之状。痘后发瘾疹者，由毒气发泄未尽，藏于皮肤之间，或因搔痒爬而成者，或因受风火相搏而成者，此是吉兆，正宜发泄，无使停留，以变他疾。如发太甚不已者，内服防风败毒散，外用蚬子水洗之；如无，以天花水沸拭之。　　痘后缘何成血风？妄加挦掐遍身脓。苦参丸与花蛇酒，不至弥漫可免凶。　　凡痘收靥之后，切忌以手挦掐；如犯此忌者，必成血风疮，至逢春时便发遍身脓疱，俗名痘风疮是也。治法用苦参丸、花蛇酒，更须灸风池、曲池、血海、三里，则永不发矣。　　痘后缘何靥不干？或时出血病难安。只因毒气藏肌肉，坏筋腐骨作夭残。　　凡痘靥之后，内有不着痂者，内蚀肌肉，脓血日久不干，或时作痛，谓之阳疮出血，又谓之疳蚀疮，坏筋腐骨，乃不治之证也。但当靥不靥，即防此证，内服大补汤，外用绵茧敷之。　　痘后缘何翳膜睛？只因热毒壅肝经。还睛去翳多奇术，点洗常教作废人。　　出痘之时，先用黄蘗膏和胭脂涂眼四围者，正以防斑疮之入眼也。斑疮入眼，不在于初，在于初靥之时，或满面痘疮烂破，重复肿灌者，毒火郁蒸，内攻于眼，故其斑入眼。又或疮出已甚，成就迟缓，医用辛热之药发之，致令斑疮入眼；或又于收较之时，喜啖辛热，谓之干浆，以致二火相扇，令其斑疮入眼。在白珠者久当自去，在黑珠者或掩瞳子者，急用密蒙花散治之，切不可用洗药，反为大害。如瞳仁损破与突出，并下陷，俱不可治。　　痘后缘何目畏明？肝虚又带火邪侵。凉肝养血功无比，解使双眸得见人。　　凡痘靥之后，两目不开，恶见明者，谓之羞明证，向暗处则敢开也。若向暗处亦不开者，此目中有疮，如上法救之。只羞明者，治以凉肝散。　　痘后缘何利血脓？只因倒陷热肠中。利尽血脓应自愈，莫教饶舌枉施功。　　脓血痂皮一路来，待他自止莫疑猜。和中清热施妙着，劫濇轻投病转乖。　　痘靥之后，忽然便下脓血，此由痘疮不能正靥，和皮破烂，倒陷于内，本危证也。其人脾胃素强，毒不能留，却流入大肠，所以脓血从便出也，痢尽脓血自止，最宜详审，不可乱治。若脓血痂皮，一路下者，此非倒靥，里素强不能停留，故脓血痂皮从便中出也。待其自愈后，用清里和中之剂，不可便投豆蔻丸，及诸劫濇之药，使毒不出，流于肠胃之间，必生腹满之病。正犹寇在堂奥之间，欲驱而反闭其门，安得不为祸乎？势甚者，黄连解毒汤主之；脓血尽，用和中汤。　　痘证曾无倒陷形，缘何脓水利频频？只为大肠多火毒，解毒通肠效若神。　　如痘收较之时，一齐结靥干净，并无倒靥，却有便下脓血者，此由平日多食煿炙，素有积热，今因痘后气血一虚，不能胜积，故便脓血，故肠鸣作痛，里急后重；或因痘出之后，饮水太多，停留作泄，热毒乘虚而入，便下脓血，此名肠垢。经云：挟热而利者，肠必垢是也。并宜先与调胃承气汤，次以黄芩汤，切忌劫濇；如久者，香连丸主之。　　痘后缘何泄利多？看他所出物如何。痂皮脓血斯为顺，无分水谷梦南柯。　　痘疮之后，气血两虚，最怕泻利，里气不实，变生诸疾。凡看所下之物，痂皮脓血为顺，少以四君子汤调之；水谷不分为逆，以理中丸四苓汤主之；久不止，用豆蔻丸。　　痘后缘何呕哕频？只因胃家毒气停。错喉呛水宜施治，失声干哕枉劳心。　　胃之上口名曰贲门，纳而不出者也。凡痘疮之后，吐而有声有物者，谓之呕；有物无声者，谓之吐；有声无物者谓之哕；食谷而喷出者谓之错喉；饮水而喷出者，谓之呛水。此由热毒壅于胃之上口，毒火上炎，故令呕吐；喉门闭濇，故令错喉呛水也。惟干哕证，乃胃疮腐烂，不能消谷。故时时张，口似吐不吐，乃恶证也。亦有咽喉作痛，不能纳食而呕吐者，若是失声，则咽喉腐坏，不可治矣。呕吐者，用陈皮竹茹汤；咽痛者，用甘桔汤。　　痘后缘何热不除？或因毒甚或元虚。调元解毒分投用，引日须教保幼躯。　　痘既收靥，则毒解而热当除；若热仍在者，非毒气之余烈，必元气之素虚，惟以脉证辨之：如脉有力而烦热者，此邪实也，用知母解毒汤；如脉微迟无力，又喜睡者，此心气虚也，用黄芪调元汤。　　痘后浑身一向温，忽然发热不堪论。内伤外感分投治，此个真机说与人。　　痘靥后并无余热，忽然发热者，又不可以余毒未解及正气虚同论也。此因外感风寒，其证恶寒，头痛脉浮，用桂枝解肌汤。或因内伤饮食，其证肚腹饱闷，不喜饮食，其脉弦滑，用补中益气汤加消导之法。　　痘后缘何腹里痛？或因伤食不能安。看他虚实行消导，方显良医是折肱。　　痘靥后，忽作腹痛，或呕或利，不思饮食，此伤饮食也，虚则用上补中益气汤；如无吐利，只腹胀而痛烦躁气急者，以脾积丸下之。若未伤饮食，忽然腹满而痛，烦闷不宁者，毒气入里，急以雄黄解毒汤治之。若渐加喘急，手足厥冷者，难治。　　收后缘何食不思？只因伤食少人知。谁知消导为良法，强忍成疳悔是迟。　　如一向能食，至痘收后反不能食，闻食气即呕逆者，此必过食。问其所食何物？甚则以原物为引送下脾积丸，微则以保和汤调之，如久不治，则成疳劳，用集圣丸主之。　　收成缘何寒气攻？只因正气受虚空。战惕畏寒还作热，大补汤丸药有功。　　寒热往来似疟形，不分早晚依期临。只因脾胃多虚弱，补中益气有神灵。　　痘发之后，忽然寒热大作，乍寒而战栗，乍热而躁乱，此皆正气虚也，用补中益气汤。　　收后缘何手足寒？好将元气补虚看。六脉细沉如欲绝，治若乖方自惹愆。　　痘收之后，手足厥冷，六脉沉细者，此因元气素弱，以调元生脉散；不可妄认手足厥冷，遂投木香异功散，以取败亡。　　痘后缘何神识昏？终朝喜睡不惺惺。只因毒解神虚倦，气血和平四体宁。　　痘后缘何不识人？口中妄语似邪侵。只因热伏心包络，治此无差妙入神。　　痘出太甚，至于既收之后，多有昏昏喜睡。俗人不知，见其昏睡，妄生疑怪；医者不察其形与脉，乘人之疑，恐吓取利，其立心之无恒，固不足惜；然而妄投汤药，实实虚虚，误人性命，不遭阴谴亦幸矣哉！其痘后昏昏睡者，设若连日不醒，口中喃喃自语，或有睡而复醒，但精采不与人相当，形如醉人，亦多妄语，此邪热入心，心为君主之宫，不肯受邪，传于包络，治法以导赤散解毒汤主之，或安神丸亦佳。　　痘后缘何又发惊？只因毒火内攻心。清心散火惊宜退，发作无休命必倾。　　痘出发热，心恶热，候多惊搐，此惊证也。若于收靥之后，毒从外解，反又惊搐者，何也？盖由痘发未尽，毒火内蓄，攻于心，故发搐也，用清神散火汤主之。此疾得于痘收之后，气血已衰，治之甚难。只要药值时早，病势易退者可治；连绵不息，则死证也，以脾虚而肝木乘之，动于心火故也。　　痘后缘何手足挛？只因血少受邪干。补血养血神仙诀，不遇知音莫浪言。　　凡痘收后，手足忽然拘挛，不能屈伸运转者，此固血少不能养筋，又或感以风湿之气而然。治之不可轻用发散，恐反耗其血；只补血养血，此秘诀也，用当归桂枝汤。　　痘后缘何咳嗽多？只因毒火肺中魔。清金降火平和气，肩息胸高梦南柯。　　痘疹之后惟肺受伤，至于既收，毒解而肺宁矣。若又欬嗽喘急者，何也？良由毒火流入肺中，肺焦叶举，故令咳嗽喘急也。治宜清会降火，用宁肺汤；久而不已，加龟壳。肩息者不治。　　痘后缘何肿胀生？或风或水食伤成。肿属肺经宜汗解，胀属脾经利解宁。　　凡痘收之后，或面目虚浮，四肢肿满者，此属于肺，因表虚受风湿之气，宜以汗解，用五加皮汤。或腹胀如鼓目泡微肿者，此属于脾，因脾胃素虚，饮水太多，以致水蓄于中，满而不去，又或伤食，脾不能消，湿热内蓄，宜以利解，厚朴汤主之。若虚肿者，不可妄投。又宜莱菔丸主之。　　痘后缘何小便迟？膀胱蓄热少人知。不将导赤为良法，只恐迟延有变时。　　痘收之后，小便不利，此热蓄于膀胱也，治法以导赤散主之。　　痘后缘何大便难？只因肠胃津液干。润肠暗导宜兼用，纵有余邪粪后安。　　收靥后大便鞕结及难者，此由疮出太虚，血枯气不能运，肠胃津液干燥故耳，用润肠汤主之。若因误食热药，及辛燥煎炙，以致阴血受亏，不能滋润六腑而大便难者，用凉血润肠汤主之。　　痘后反渴者，此由痘出太甚，津液枯燥，津液主胃脘，故作渴也。不可纵饮，以法救之，免生水蓄之证，人参生津散主之。　　痘后缘何雨汗淋？只因弱卫热其荣。自汗黄芪汤最胜，盗汗当归药有灵。　　浸浸浑身汗末休，肤濡发润亦堪忧。胃中气弱荣中热，莫待亡阳治不瘳。　　痘疮出后，卫气最不宜伤，故收靥之后，卫弱而汗出也。汗常出者，谓之自汗；睡中汗，寤则干者，谓之盗汗。此由胃弱不能敛束，六腑荣间有热而为汗，此证在内为血，在外为汗。自汗以黄芪汤为主，盗汗以当归汤为主。　　痘后缘何吐衄侵？只因毒甚血狂奔。要他血止宜清血，不止终为薤露人。　　痘收之后，忽然衄血不止者，血出于肺也；吐血不止者，血出于胃也；尿血不止者，血出于小肠也；便血不止者，血出于大肠也。此皆由毒入于里，迫血妄行，急以凉血地黄汤主之；不止者必死之候。　　痘后缘何忽吐蛔？只因内热又伤肌。但闻食臭虫应出，吐呕心烦急早医。　　伤寒吐蛔，则知脏寒；痘疹吐蛔，则知里热。由热气拂郁于里，又不能食，虫无所养，为热所迫，但闻食臭则上涌吐出也。用黄连止蛔汤治之；若不急治，虫无所食，则食脏肛而为狐惑之死证矣。　　痘后缘何发口疮？只因辛热助诸阳。牙龈臭烂防穿颊，唇口生疮怕哑张。　　凡痘疹牙齿生疮，时时出血谓之龈宣，呼吸臭出谓之息露，此走马牙疳也。由热在阳明少阴，宜用蚕蜕散敷之。如唇面浮肿，穿鼻破颊，溃喉腐肉者，不治。又加生疮破烂，上唇有疮，虫食其脏，谓之狐；下唇有疮，虫食其肛，谓之惑。由热在里，虫无所食，不肯吐出，内虫食其脏肛，而证见于唇也。其人好睡，默默不食，其声哑嗄，谓之狐惑证，宜用黄连除(上匿下虫)丸治之。如唇落鼻崩，牙脱失声者，不治。又如舌上生疮，赤者谓之赤口疮，白者谓之白口疮，此皆热在心脾二经，赤疮用阴阳散，白疮用朱矾散，通以洗心散主之，外以珍珠散主之。　　痘后缘何不长肌？只因血气两相亏。平和丸散宜常服，不可偏伤气血机。　　凡人素肥，痘后一日瘦弱，虽能饮食，不作肌肤者，此由气血两虚故也。治之宜兼气血，不可一偏；偏阳则伤血，偏阴则伤气。阳日服参苓白朮丸；阴日服当归益荣丸，此不传之妙。
