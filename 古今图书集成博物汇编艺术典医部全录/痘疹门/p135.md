<!-- { "loadSidebar": true } -->
　　痘疮行浆，三日后期，至九十朝，其得脓浆饱满，气足血收，此阳极化阴为姤时当收结矣。始于人中，以及两颐鼻准，渐至地角，以至周身，末及巅顶足胫，次第收结，痂如镕蜡初凝，厚而滋润，是谓珠结，毒尽解矣。其余可知，不须调剂。有等气虚之痘，得补成浆，浆终淡薄，至此虽云收结，痂皮飘薄，神色枯淡者，谨防精神不继，鲜克有终，以保元八珍汤减川芎加山药，以济其匮乏。更有土虚不能制水，湿润不敛，浆水腐白，头温足冷者，前方减熟地加河车膏、茯苓、白朮，以助其收结。如便不实而胃弱者，前方减当归、熟地加茯苓、陈皮、白朮。渴者，前方减枸杞加麦冬、五味。睡不熟者，减黄芪加枣仁暨红花分许，余可类推。所谓痘后无实证，总归虚治者，此也。有等血热之痘，稠无隙地，得力于清解，成浆连成一片，腐烂作臭，烦热犹在，焮赤犹存，终系邪阳太旺，不得阴气收敛，而不能成痂者，以消斑快毒汤减蝉蜕主之，外以金盖散收其热毒。亦有同于血热，浸淫日久，至后气血虚耗，不能收结，验其烦热退听，神情懒倦，腐烂处，肉地与浆水淡白者是也，以保元回浆散主之，外以细茶末以清其肌表。至有枭毒烈火，血热之极，非不极其清解，其如烈热未减，红晕未收，脓囊便有敛意，谨防火褐以成倒靥，以清凉攻毒饮，重以生地、石膏主之，庶不至焦痂黑靥，令毒复归于内。更有从前失治，浆未成熟，血晕如霞，竟为烈火燔灼，已成倒靥，焦黑如煤，平者如螺靥，陷者成煤坑，间有老痂，亦黑硬如铁，如此等象，若变证杂出，皆毒气内攻所致，不得目之以脓成毒解而作虚论也。希援于望外，以必胜汤倍用生地，复以大桑虫以攻发之。热炽者，加石膏、黄连。根下肿硬者，贴以胭脂膏。得盘晕渐淡渐收，平陷者松，黑硬者润，或泛疤，或补空，或发斑疹痈疔，毒仍达表，可庆重生。凡血热之痘，匀朗稀疏者，必能成浆，浆必肥浓，第虐焰未消，收靥可畏耳。是痘因其浆浓，且以日久，悞认以为回头，不食者以之开胃，不寐者以之安神，发渴者以之补液，下利者以之实脾，如此等类，促其毙者，不可胜纪矣。仅记其一二，以为鉴观云尔。
　　　　　论落靥

　　易痂易落，收局之佳境。然易痂有凶有吉，易落有吉无凶。以邪毒尽净而无余毒煿炙，痂故得一收便落。其疤大都荣润，肌肤大都滑泽。亦有疤白不荣，陷而凹下者，此因气血虚乏而然，非因易落而有此象也。以保元八珍汤主之。外此有爬肌抓肉，累日不脱者，有擦去疤有血迹者，有褪去两边中独留一线者，有半掀起半咬紧者，有日久方脱而疤凸起者，有四沿浮皮掀簇者，有身褪而头面不褪者，或有血疤或紫黯或黑黯，或似茄花色者，痘疤不一，皆为毒火煿炙所致。身热温和，无甚恶证者，凉血解毒而清散之。身体壮热而多恶证者，攻毒清火，重以凉血而散解之。轻则泛疤发斑发疹而愈，重则发痈发疔而解。痂落之际，证亦多端，总以痘为准。余毒作祟，治毒为主。毒尽元虚，保元为要。总有实中虚，虚中实，亦权其缓急轻重而因应之，不可遗其重且急，而反迂务其轻且缓也，若执以痘后无实证，总归虚治，悞之甚矣。
　　　　　论余毒

　　余毒者，痘疮未尽之毒也。痘疮毒化而成浆，浆老而成脓，脓成血尽而毒解。气血虚者，血不患不尽，患浆不成脓，脓成而毒尽矣。热毒盛者，浆不患不老，而患血未收，血收而毒解矣。气虚之证，行浆时或失于内拓，拓而尚有未足，或人力极尽，而气血其如虚剧，幸不至灰白平陷，浆盖不能老而成脓，余毒有所不免矣。血热之证，行浆时或失于凉解，或依傍日期而解之不早，或虑寒凉太过而工力有未畅，或循规则而反投温补，或极其周酌而毒火其如雄烈，幸不至紫陷干焦，而脓或板黄，即松而或燥，即润而红晕，尚有未收，或收而未尽，带火收结，余毒尤有所不免，更有其焉者矣。痘有气虚血热之分，顺逆险三途之异，而余毒亦然。验其毒不红肿，身凉体静，或神情懒倦，其得饮食进而睡卧安，毒且小，小而且软，痛楚不甚者，属虚而顺者也，以参归化毒汤而调治之。　　毒若大而白，平而板，不能起发，愁容可掬，静而忽躁，神情终倦，凉而忽热，未几复凉，能食而不能强，能睡而不能熟，两目有神，神思能定，此属虚而险者也。以加味内托十宣散治之，庶得以溃而成脓，而毒其化解矣。　　毒不拘大小，按之板实，白而带青，神思昏倦，痛楚难支，两目无神，口出涎沫，体欲静而不得，声欲出而难扬，此虚而逆者也，不治。　　血热之辨何如？有发斑，有发疹，散于周身，布于四体，一发而即身凉体静，神情爽朗，此血热之顺者也。其未发之前，热必不免，睡必不宁，痂必老，色必燥，而血必不全收，神必旺而气必粗，此发斑发疹之机也。不谙者以脓成可以收敛，以收结可用调补，致毒不得发泄，往往有轻而变重，重则有不可知之患矣。不拘已发未发，均以消斑快毒汤而一清彻之，可无不瘳矣。　　若痈则毒聚矣，毒并于一处而发，势必溃而得解，其毒红肿，发于四肢，两肩两胁，热不甚炽，寝食如常，亦险而顺者也，以活血解毒汤主之。　　发于两颧、脑后、胸背、环跳等处，身体壮热，痛楚殊甚，毒大而且板，则险矣。然得板而不硬，大而红肿，热虽壮而体不燥，痛虽甚而不至难支，饮食与夜卧居半，亦无大害，以前方加地丁、白项地龙并蜜汤，调服赛金化毒丹以治之。　　发于百会、太阳、少腹上下及谷道、涌泉等处，板而更硬，红而带紫，更有凝结成疔，形似螺肉，毒黑而坚，根深入肉，不拘是痈是疔，燥热如炙，饮食不思，彻夜不寐，此险而逆者也。痈则内服赛金化毒散；外即以此散调入油胭脂内，以绵纸摊贴，中留一顶。疔则用银针挑松，四围亦如痈之贴法，不必留头。次日有脓水来，用软绢拭干，将此散掺入四围，仍以胭脂膏贴好。又次日复如此法。俟其疔褪出，竞以此填满复贴之，以疔潭长满而止。二毒通以必胜汤治之，庶可保全生命。　　借令发于咽喉、当心、腰胯，不论小与大，疔与痈，痈则按之硬而青黯或紫黑，疔则大如钱，声哑气促，神情躁乱，两目仿徨，如畏刀锯，如见狼虎，恶闻人声，恶见人形，或身凉而干恶，或身炽而肢寒，证难枚举。凡此等证痘，即屈指可数，痂落无遗，亦祸不旋踵矣。　　外此毒聚于肝，则目起翳障，或两目掀肿，内眦脓血淋漓，或有如猪胆汁，有过期不开，均以拨云散治之，不可点洗外治之法。眼科规则之剂以疗之，毒必不消，火必不散而眼废矣。　　留于脾，于上则唇裂掀肿，堆结如煤，动即血流，血即燥结，于下则注入大肠，下利恶垢，犹之滞下之疾，如漆如胶，有纯下鲜血，痛楚不堪，若以泻治则枉死矣，以涤除救苦汤治之。便血者，加生地；血紫滞而坚凝者，加桃仁；艰塞之极者，倍大黄、滑石；痛极者亦如之，更加赤芍。　　留于胃，则口内生疳，或牙龈腐烂，甚则穿腮落齿，渐入咽喉，名为走马疳，一日烂一分，十日烂一寸，以忍冬解毒汤加黄连、山豆根、元参、桔梗以治之，外吹消疳解毒散。　　有热毒上壅巅顶诸阳会集之所，时值炎天，臭恶熏蒸，溃烂生蛆者，以清凉攻毒饮治之；剪其发，去其蛆，以金银花煎汤净洗之，或金盖散或黄金散研入冰片、青黛而外治焉。　　有余火留于肺，津液不能上行，咽喉干燥，音哑而发呛者，以清金饮治之。毒锁咽喉者，不治。　　时值隆冬，表邪未尽，风邪与热毒郁于皮毛，至收靥时，发出如炎天沸子，名为水珠毒，以清肌散毒治之。余毒般般，总不越一虚实中来也。虚者真元不继，实者邪毒留连。痘至收痂，一身之精神，发皇于外，儿体之实者且虚，况虚者乎！此时火清毒解而拟调治，讵不晏然？即毒有未尽，仅属强弩之末，补中带解，亦无难事。至若仍然清解，复用寒凉，犹然荡涤，似属理之所无，而实势所必至，斯亦难矣。故治痘难，治偏锋之痘尤难。偏于虚者难于始，偏于毒者难于终。浆前恐撄其毒，而孰知不预则废；浆后防其虚脱，而孰知当如除恶者矣。人言百日是痘，盖谓恶痘有潜藏之毒也。虚实之辨，必究其真，不令有似是之误，斯为尽善。如毒色白而身凉者似虚，合之于唇裂迸血，非虚也；频解不食似虚，合之于腹痛干呕，非虚也；羸瘦日久似虚，合之于气雄壮热，非虚也；寒战咬牙似虚，合之于面赤躁热黑硬干痂，非虚也。毒色红而时躁时热者似实，合之于两眼倦开重语声轻，非实也；便闭思饮似实，合之于唇白而润不见里急，非实也；多言妄语似实，合之于四肢不举重语声轻，非实也；余毒不一，合之于平而塌凉而软，非实也。似是之证，非语言所能罄者，惟在于会心者得之。得其真实真虚，而更权其缓急轻重，治余毒无余蕴矣。
　　　　　娠妇痘

