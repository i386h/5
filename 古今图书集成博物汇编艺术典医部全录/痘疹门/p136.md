<!-- { "loadSidebar": true } -->
　　娠妇出痘，平顺轻松者，以安胎为主，兼治其痘，是百病以末治之之谓也。安法不外于保脾养血，宽气道，清子宫等项，然放标时，则以宽气为重而带升发，气松则痘亦易透，升发亦无病于胎，两全无害之道。宽气如陈皮、川芎、酒制香附、大腹皮、苏梗或苏叶，升发如蝉蜕、桑虫、荆芥、牛蒡、山楂、桔梗、甘草、干葛或升麻之类。起齐候则以清子宫为重而带凉解，清则与痘适宜，凉解与胎适合，有并行不悖之妙。如黄芩、山栀、生地、元参、甘草，清之属也；如连翘、牛蒡、木通、黄连、荆芥、山楂，凉解之类也。行浆时，则以保脾为重而带排脓。痘之成脓本于血，血之根本出于脾，保脾正催浆之地。如茯苓、白朮、砂仁、陈皮、甘草，保脾之要剂也；如人参、黄芪、木香、糯米、大枣、僵蚕、白芷，催浆之首药也。回浆时，则以养血为重而带敛阴。胎之所养，全赖乎血，血之所有，皆耗于浆，补血且得阴收之义。如当归、白芍、丹参以补其不足，如茯苓、砂仁、防风、甘草以助其收结。择取金银花、牛蒡、连翘、元参、贝母等味，以稍解毒。此盖语其常，非所以论其变也。借令痘犯气虚，囊薄脚散者，岂得拘于胎前母气滞而必以苏梗、苏叶乎？荆芥、干葛无论矣。锡皮皱湿者，岂得拘于子宫宜清而必以黄芩、栀子乎？连翘、黄连无论矣。更有头温足冷，灰白寒战者，岂得拘于胎热则动，置桂、附而弗讲乎？仅以参、芪、苓、朮何能砥柱也？借令痘犯枭毒烈火，血受其殃者，如紫艳矾红等色，失血内瘀等证；气受其虐者，如贯珠攒聚等形，躁乱燔热等证，势必制其亢，攻其毒，令气血归于和畅，乃得化而成脓。若泥于百病且安胎，惟知胎以血养，血以脾统，而不治其毒，必得胎前之毒，不治而自解则可，不则任其燔灼，听其内攻，可有身外之胎乎？痘证本轻，妄投重剂，胎必受之，胎损而母亦随之矣。痘证恶极，剂虽极重，毒其受之，毒解而胎自安矣。凡病权其轻重缓急，重在务本，不得专事其末；急在除邪，不得迂务其本。得其要领，总归一道。
　　　　　痘后调护宜谨

　　痘后表里俱虚，调护悉宜加谨，一有疏漏，以实投虚，病即终身不拔，非细故也。最要有五：一节饮食。饮食不节，脾气受伤，脾系一身根本之地，精神生发之源。有因过饱，终身不能多食者；有为一物所伤，终身不能一见者；有因偶尔失调，致脾气不实遂成痼疾者，皆能致肌肉不长，面不华色，然此尚属日后久远之虑。曾有东林陈九嶷之子，痘已收功，喜食圆眼，因过爱而不之禁，纵及斤许，遂致腹胀如球，喊不绝口，一怀抱而更加喘闷，以手扶其肋下，坐于膝上而已，极其抚摩而不稍息，以和脾宣化饮投及三剂不效，举家仿徨，追悔无地。余思药虽对证，赖脾运化。叫喊几及一昼两夜，神其敝矣。仍以前方加参三分助脾运化外，以山楂二两煎汤代水服。及逾时，两眼蒙眊有睡意，因得渐渐怀抱，竟尔睡着。自午及申，醒余大解极多，所食未化者几半，遂得开爽调理而愈。几乎有意外之变，饮食不谨如此。　　一防客感。痘痂初褪，腠理开泄，直抵筋骨脏腑，六淫易袭，起居一有不谨，轻则伤而重则中，非泛常感冒可例。恒有寝食如常，神情如故，而卒然昏晕者，其由此也。　　一戒烦扰。痘后精神尽发于外，纵得欢容笑口，仅脱离苦境之象，精神气血，尚未之复，必得静养可致。尽有爱而不当者，戏弄而引之，致其喜以为喜，不知伤其神矣。即房闱举动，亦当以静为贵。去年胡某有三岁一长郎，痘方初起，时值炎天，以房不宽畅，移于厅后，左右窻纸，日光耀目，痘眼初开，何堪当此照耀也。余令以青纱蔽之，嫌气闷而弗听，且频频烦扰，非弄其笑，即以换衣扑粉，殆无宁刻，欲其适体，不知伤神何地矣。苦口谕之，全不入耳。次日，两目上窜，牵唇鼓颔而毙。　　一体寒暄。天时冷热不常，痘后之体，又难调摄，衣服之间，稍冷即伤荣，过暖即伤气，或骤寒而不知加，骤热而不知减，寒与暖大人不觉，痘体受之，较常人十倍矣。有因寒而即寒热似疟者，有因热而即神情昏愦者，难以悉指，由不体寒暄之故也。富贵之家过暖，更什居八九，不知过犹不及也。　　一戒好洁。房中帏帐衽席，自是宜洁。至痘儿之体，自头面及身，以至手足，任其秽则秽，任其臭则臭。究其所以日久而秽臭犹存者，以收敛之局未尽也。收敛未尽，精神犹在于肌表而未还元，欲涤其秽而反以涤其神，如之何其可也？更有可畏者，体肤柔嫩，犹脱皮脱骨之余，轻则皮毛若刺，重则汤气入里，喘急肿胀，可立而待。有一儿痘将一月，其母爱洁，竟濯之以汤，而且畅其浴，次日遍体浮肿，喘急而莫救，可不慎欤！
　　　　　痘前诸疮宜急治

　　诸般疮疡在痘前者，务宜急治，必愈为贵。万一与痘相值，痘即极顺，降而为险矣。险自可知。以痘之最恶，无如外剥，外剥必由于痒，疮则未有不痒者，痘即可免，而疮为之招，连痘亦沸然矣。或得苍老稀疏，间疮而出者，即痒或可禁止。设若稍密，其必绕疮四畔，攒集其窠，以疮为壑矣。水从下流，毒从虚发也。至痘起胀时，浮浮一片，无分疮痘，一擦而身无完肤矣。虽有善者，何能济其患哉？世人不谙者，多恒置而不问，有悞认疮痘总是一毒，反畅其发，以为稀痘之计。不知痘系交媾欲火之毒，感于娠之先者；疮乃成孕之后，受母腹之积热，或生下后湿热流火所发，与痘绝不相侔。累月经年，何能致稀一粒？亦有疮后而果稀者，适相凑也，与疮何与？又有无稽之言云：婴儿体肤柔嫩，疮药一及，渗入骨髓，发痘不出。举世讹传，悞人不浅。但治疮有法，当以渐而施，先于胸腹，次日肩背，又次日四体，结末头面，治其一，缓其三，周而复始，以愈为度，乃为良法。不则治之太骤，柔体不胜，反致变矣，不可不知。
　　　　　论大黄

　　有客过余而问曰：伏火伏毒，非清解之能事，攻之固不容已矣。然大黄之力，斩关夺门，为荡涤之将军，元枭毒火，当之尚尔退听，于气血则独无所亏乎？气血若亏，孰为领载，孰为化解，而终始其功也？予曰：不然。有病则病受，病受其药则销镕在邪毒，邪毒销镕则气血不为邪毒桎梏，而融通灌溉于痘矣。不第于气血无损，正以救护气血之地也。邪正相乘，一负则一胜。负既在此，则胜自在彼。但当衡其轻重，所重在补，养正则邪自除；所重宜攻，驱邪则正自复。何虞气血之受损乎？　　荡涤之法，古来不数见也。间有用者，不过钱许至三钱，一剂至二剂。更不出便闭者方用，便利即止。若钱许以至两许，自放点以至落痂，甚至泻利者用之，而便反实。有纯利清水而攻犹未已，岂是索隐行怪好奇示异哉？奈世运变迁，甲子以来，痘疮迥别于前。是年曾有一痘磊落粗绽疤红，光泽圆满如珠，目之者咸赞其为状元痘。予按其身热如火，口中干腻，予思痘象固佳，不宜热渴如此。谓其父曰：是痘气血强旺，又得内无伏毒，外象固好，然热渴太甚，火毒非轻，速宜凉血清火，不可懈也。此人全不之信，不事医药，至九朝带火干收，燥硬焦痂有如沥青，盘晕肆溢有似紫霞，喘急躁乱而莫能挽矣。以如是之痘，纵失医药，亦何至于此地，乃竟以一炽热一腻渴之嫌，便同于逆，可递而推之。炽热而更顶陷者当何如？顶陷而更紫滞者又何如？紫滞而更稠密者又何如？稠密而更加贯珠堆簇者又何如？贯珠堆簇而更内多恶证者又何如？是知清解所不效者，当破其凝滞之毒，而佐之以清解矣。至破滞而不能取胜者，当进而攻其伏藏之毒，而佐之以散达矣。放点凶恶，攻之而起胀，得以满彻则已；起胀未应，攻之而成浆，得以畅遂即止。乃至有收结而始尽净者，有落痂而始霍然者，然其所以然者，原非有怪异也。前之毒盛者，至起胀时，毒尽发于外，所谓毒出一步，内虚一步。至行浆时，痘稠密者，惟有气血不继，故必以保元为要。一失内拓，必至白陷灰陷，锡皮皱湿，气离血散而败。今有毒盛者，恒多伏藏于内，轻则内扰，重者内溃。内扰者犹可以清解疏达而起，即有不应，荡涤之而自松透矣。若内溃者，脏腑糜烂，药即金丹，亦为无用，而况清解乎？故内毒甚者，无论发始半途即结尾收成，余殃未殄，当如除恶务本，必期于尽。但尽之之法，又当察其轻重缓急而因应之，不可执成见于我也。纯熟于此，不特险之重者，得以转危就安，即邻于逆者，施功于已发未发时，尽可挽回。若腰如被杖，叫喊不已，空窍失血，蚤斑蚊迹，紫背浮萍，缠腰雨截，托腮锁项，拳毛倒竖，稠密细碎，面目预肿等证，前贤往哲，列于不治之条，皆可以起，尤宜治之于早，乘毒无定位，内未受攻，乃克有济。若至三日之期，内已受攻，亦无如之何矣。
　　　　　论石膏

　　石膏名为白虎，汤火泡燃，桐油调敷，痛即如失，性果何如其寒也。人有言疹要清凉痘要温，芩连犀角尚不敢轻投，恐伤脾胃，用之而且两许，更有始终不撤，不惟无伤于脾胃而更得益焉，何也？喜温之说，前人言气虚之痘。若犯血热，热而且甚者，内煎熬而外沸腾，五内之地，轻则恣其销烁，重则为其焦枯。盖以先天毒火，火而出之于毒，不啻一热而已，毒而济之于火，其猛烈当何如也！石膏虽大寒，仅足以制其亢，宁有余寒而伤及于脾胃乎？尽有落痂之后，火邪尽净，复起牙疳，目生翳障，但有未尽之余，不见有过寒之证，总不越有病病受。若使中病即已，不必尽剂，容可过乎哉？何为中病？假令身热如火者，热和为中；大渴不已者，渴缓为中；紫艳焮红者，红活为中。何为未中？如口热如炉，空窍失血，唇焦舌黑，狂烦谵语，其势未杀，病犹未中，虽多何畏焉？借令泥古方，拘日期，论剂数，则悞矣。
　　　　　论猪尾血

