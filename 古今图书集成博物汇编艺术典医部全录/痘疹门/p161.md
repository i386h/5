<!-- { "loadSidebar": true } -->
　　《陈氏痘疹方》曰：治痘疔毒气炽盛，使诸痘不能起发，已起发者不能贯脓，已贯脓者不能收靥，或大痛或麻木痛者，灸至不痛，不痛者灸至痛，其毒随火而散。京师常见治此者，即以银针挑破出毒血，诸痘随时贯脓，若挑破不痛不出血者难治。若用此法，灸之即知痛，更用针挑破，紫血随出，诸痘随贯，亦有生者。其法用大蒜头切三分厚，安痘疔上，用小艾炷于蒜上灸之，每五壮易蒜再灸。若紫血出后，肿痛不止，尤宜当灸。治者审之！
　　　　医案

　　钱氏《小儿直诀》曰：睦亲一大王病疮疹，先用抱龙丸解之，彼另用药下之，其疹稠密。余曰：疮疹始出，未有他证，但用平和之药解之。如三月不出，或出不快，宜微发之，更不出，当再发之，出而不多，脉平和无他证者，疮本稀少，不可更发。若疮起发能食者，大黄丸下一二行。若初起就用下剂，则里虚疮不能尽出而稠密难治。至三日，其疮黑陷，喜不寒战，遂用百祥丸、牛李膏各一服，疮复红活而愈。盖黑者归肾也，肾旺胜脾故脾虚，寒战则难治，所用百祥丸泻膀胱之邪，自不盛也。
　　五太尉因坠秋千，患急惊发搐，或用表散之药，不愈，此急惊当先退其热，以大黄丸、玉露散、惺惺丸加牛黄、龙、麝解之。至三日肌肤尚热，余曰：再二日不愈，必发斑疮。已而果然。服必胜散七日而愈。此乃初因悞散其表，内热不止而斑自生也。
　　十太尉疮疹未出，呵欠顿闷惊悸，乍凉乍热，手足冷，面腮赤，咳嗽时嚏，此五脏证具也。以其别无他候，故未发出，若已出则归一脏也。用抱龙丸数服，疮疹出而诸证愈。
　　张子和《儒门事亲》曰：河间刘光济之子病疱后，呕吐发昏，用丁香、豆蔻之类不效。适麻先生寄其家，乃谓光济曰：余有小方，无毒，人皆知之，公肯从乎？光济曰：先生之言，必中于理，何敢不从！麻先生曰：刘河间常言凉膈散可治疮疱，戴人用之如神。况《内经》言少阳所至为呕涌。少阳者，相火也，非寒也。光济欣而从之。此日利二行。适王德秀自外入，闻其利之也，乃曰：疮疱首尾不可下。麻自悔其多言，业已如此，姑待之。比至食时，下黄涎一合，日午问之，儿已索游于街矣。
　　万氏《家传痘疹心法》曰：邑人黄凤山一子五岁，请预解痘毒法。予曰：令嗣气色明润，胎禀壮实，痘出必疏，更服药则益疏矣。乃与代天宣化丸服之，后痘甚疏，不药而起。
　　邑令朱云阁义男，一子甫周岁以示予。予曰：笑无情，恐出痘耳。诀云：喜引才方笑。此子不待喜引自笑，谓之无情。笑者，心之声，火象也，经曰：诸痛痒疮疡，皆属心火，故恐出痘也。朱公忽焉。未几，果痘，头面肿痒，死。
　　友人胡三溪中年得子，项小声小。予告之曰：项者头之茎，名曰天柱。项不任元，天柱颓矣。声者气之发，声微不扬，元气弱矣。诚恐出痘，不能胜毒。果九岁出痘，乍见乍隐，鼻滴血，死。
　　邑人李新芳子四岁得惊风，予医之愈，乃曰：以吾儿托公。予曰：令嗣胎禀怯弱，精神短少，若调理数年，胃气充实，出痘无妨，但恐痘太急耳。次年，果痘密甚，不成脓，死。
　　邑人周柳溪止一子，五岁，未出痘，癸丑正月念三日发热，请予视之，见面多青黑色，目无神，元气怯弱。予曰：当亟治。周不喜予言。予曰：邪气有余，元气不足，若不亟治，后发血泡，不可为也。彼更请医作外感治，且汗且下，至念八日，果发血泡，卒。
　　蕲水周惠长男妇鲁氏新寡，二男二女皆未痘，请予视之。予见二男长女面色娇赤，神光太露，额有青纹；惟小女形实气充，面色明莹。乃告之曰：若出痘，惟小女吉也。鲁以言太直，不听。半月后，长女二男相继以痘殒，小女存。
　　蕲水徐长溪三子，癸丑春出痘，季子先病痘卒，次子又卒，惟长子存，亟延予治之。时未发热，予观长溪色忧情苦，预告之曰：令嗣当出痘时，精神爽健，气色光晶，年寿明润，印堂黄光，此寿相，又顺候，其痘必疏，不须医治，无疑虑也。顷之，果出痘甚疏，不药而愈。
　　邑训导马公顺，蜀人也，一孙五岁，出痘至八九日，脓成将靥，忽腹痛烦哭，大便秘。马骇甚。予曰：此结粪也，当急下之。马公曰：痘疮首尾不可下，今当收靥，中气要实，敢下耶？予思不急下，加腹胀气喘，且不救，乃作桂枝汤，暗入酒蒸大黄煎服，下燥粪，腹痛即止，痘靥而安。马公知之，谢曰：非子通变，几误此孙。
　　邑人汪我溪次女，丁卯冬出痘，延长男邦忠视之，起发贯脓时，昏睡不思食。予谓忠曰：此心血不足，邪火内熏，神昏证也。命以龙脑安神丸与服。有顷苏，痘亦平。
　　程希文次子，辛未春出痘，发热现形时，烦躁谵语，来告予以病证，予授一方，用木通、山栀仁、麦门冬、牛蒡子、连翘、甘草、灯心作引，水煎，调辰砂末，连服三剂，病退痘出，如期愈。
　　郧阳抚院孙一女七岁，己巳四月七日发热，全在幕下，见其面赤腮燥，知是痘证。次日口角傍便见红点，如蚊迹状，不成颗粒，一逆也；腰痛腹痛，二逆也；昏睡谵语，三逆也；干呕，四逆也。初九日，公见其状，抚膺大恸。全以色脉无恙，再三慰之。不信，但垂泪曰：尔痘疹书明言不治，何又相诳也？全告曰：此病在经络，犹可治也。但因中气久虚，不能驱毒外出耳。孙乃命进药。予用保元汤以补中气，加羌活、防风、荆芥、柴胡发散表邪，木香、山楂驱逐里邪，调辰砂末以解毒。初九、初十、十一日，连进三剂。十三日午时，忽昏晕，目闭口噤，神色俱变。孙与夫人皆哭。全急告曰：此有冒汗来也。汗出，痘亦随出，谓之冒痘。须臾视之，果得大汗，而痘尽出矣。复用钱氏异功散加黄芪、白朮，调理而愈。孙拱谢曰：不负吾为尔梓痘疹书也。
　　壬申春，郡人王蒸湘子出痘，请予往治，痘已尽出，问其详，时有董医在，答曰：正月廿七日发热，廿八日现形，自额上起，今三日矣。予思额上初出者重，三五成丛者重，五心俱有者重，锁项者重，乃逆证也。及审其证，腹胀大而紧，肠中汨汨有声，大便如黄金色，乃脾败逆证也。因其一子，托治甚切，设法调治，腹胀不减，肠鸣如故。起发之初，心窝中有一痘戴浆者，随即破灭，背疮尽成水泡，目中泪出，两拳紧握。予甚恐，此脾土败肝木胜之候也。盖肝为水泡，其为变也，握不泣而泪出，肝绝也。未五日而唇疮干黑，背疮尽破，诊其脉，濡弱沉细，其脉又逆，六日而痒作，摇头扭项，逆证也；且求粥食且急，病名除中，又逆证也。予急进保元汤，合桂枝汤调独圣散服之，复见红点。蒸湘喜曰：此有生意矣。予曰：若渐出一层小痘则吉，只恐膏之将灭也，必大明而后灭。果红点复隐，加喘而绝。
　　邑令朱一子九岁，庚申三月发热呕吐，召全视之，全曰：痘也。公曰：不然。昔在蜀已出过，痘迹固在。全曰：此水痘瘢，非正痘瘢也。朱又坚执为伤食。全辨之曰：痘疹发热，与伤寒伤食相似。伤寒发热则面红，手足微温；伤食发热则面黄白，手足壮热；痘疮发热，男则面黄体凉，女则面赤腮燥，其足俱凉。今身热面黄足凉，乃痘疹也。经云：痘乃胎毒，五脏各具一证，发热呵欠惊悸，心也；项急烦闷，肝也；咳嗽喷嚏，肺也；吐泻昏睡，脾也；耳凉骩凉足凉，肾也。以此论之，乃痘疹，非伤食也。朱曰：未见五脏诸证，只呕吐足凉，恐非痘也。全曰：此子脾胃素弱，痘毒乘虚，故发在脾。但见呕吐一证，热才三日，姑待明旦再议。次日，以灯视之，皮下隐隐红点，而唇边已报痘矣。朱惟一子，心甚忧惧。全告曰：颗粒分明，部位正当，此顺痘也。朱问宜服何药？全曰：痘无病，不宜服药，但适其寒温，调其饮食，期十三日安。后果然。
　　黄冈索希文为罗田吏，一子十三岁，发热腹痛烦渴，万世乔先作伤食治，热不除，腹痛甚亟，复延予。予曰：此痘也。腹痛者，毒气内攻也。烦渴者，神不得安，津液干也。法当解毒托里，不可缓也。世乔坚执为伤食证。五日后，其痘一齐涌出，未及起发，干枯内陷而卒。其母泣曰：悔不用万君之言。
　　英山一富家子，年十六，患痘，发热腰痛，来请予治。问曾婚否？曰：未也。连进人参败毒散二服，痛止痘出而安。若曾有房室者，不可治也。
　　邑人胡元溪一子，甚珍爱，未痘，延予视之。予曰：令嗣五岳端立，三关明润，骨坚肉实，神俊气清，出痘必疏。壬寅五月末旬，发热作搐，元溪夫妇忧惶无措。予曰：此佳兆也。以辰砂散投之，搐止痘出。予又曰：凡痘起胀，未有头面不肿者，此痘颗粒紧小，必不大肿，面貌如常，期十二日安。果然。
　　予次男邦孝辛卯春方四岁，发热卒惊而绝，其母大哭。予曰：此痘疹也。乃掐合谷得苏，与导赤散、泻青丸，一服而搐止，痘出甚密，幸无他病，十三日而靥。予时制满起复，追崔宗师至枣阳，往返半月，抵家，又出疹愈。
　　邑人胡玉峰第三子，方二岁染痘，自利三日不止，请予治之。彼欲进理中汤加诃子、肉豆蔻。予曰：不可，此协热利也，宜用黄芩芍药汤。但观其形色，利当自止，不必服药。次日痘出，利果止。
　　一小儿发热之时，自利，大孔如竹筒状，清水流出，逆证也。予思乃火盛于内，肺金不行收令也，以黄芩芍药汤加乌梅一服而利止。
　　邑人胡三溪子，己酉冬痘，时常以手自掩面，身下缩，频呼曰：我怕，若有所见者。请予视之。予曰：逆证也。经曰：肾败者失志，目中见鬼，死不治。钱氏云：肾则病下窜，此痘发于肾，不可为也。果然。
　　一妇人年二十余，发热五日，痘不出，常起摸床壁，昏不知人，口喃喃不休，请予视之，曰：死证。果然。
　　本邑周璜子年十三，染痘发热五日，痘不出，发狂谵语，请予治之。予往，见其族兄周尚贵在，亦明医也，乃问曾服药否？曰：连进保元汤三剂矣。予曰：悞矣！犯实实之戒也。凡治痘者，发热之初，惊者平之，渴者润之，吐利者和之，便秘者利之，热甚者解之。如无他证，不须服药。今观此子，元气素厚，饮食夙强，乃以保元汤助火为邪，毒气郁遏至于狂妄，热已剧矣，宜急下之。与三黄汤，得利狂止，痘出，至十七日靥。
