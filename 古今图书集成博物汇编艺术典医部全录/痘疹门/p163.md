<!-- { "loadSidebar": true } -->
　　圻水汪沙溪子痘出脓成，时头面腹背皆饱满，惟手足自肘膝至掌指犹未起发。予惊曰：脾主四肢，此子脾胃何甚弱也？祖母叶氏曰：吾孙生三日，母即死，是吾嚼粥饭养大也。予用建中汤加黄芪、防风，只一服而疹尽起肿作脓矣。时沙溪夫妇信奉鲁湖黑神于家，此子寄名于神，未出痘先，神降童云，坛保吾老黑承管，只要痘出得少。至是痘甚密，予等朝夕笑玩，以计逐之使去。
　　圻水李望松在监时，其子一岁，在家中出痘，请吾往视之。起发时，都是水痘。予曰：痘乃胎痘，五脏各具一证，肝为水疱，肺为脓疱，心为斑，脾为疹，肾为黑陷。此乃肝脏之证，喜皮厚肉坚而色苍蜡。若皮薄色娇，不可治也。乃以四君子汤加黄芪、防风、牛蒡子，母子同服，十三日安。
　　邑令梁厚村子出痘，起发时多成脓疱，请予治之。予告之曰：此险痘也，治晚矣！公曰：但尽尔术。越二日，瘙痒作而死。
　　英山郑两川子九岁出痘，起发时额上两颊皆成水疱。吾曰：逆痘，不可治也。痘证自有次序，初出一点，血化为水，水化为脓，脓成而毒解矣。如苗而秀，秀而实。今方苗而秀，吾恐早发还先萎也。七日后更论。未及七日，大痒而死。
　　一男子年二十余，出痘甚密，起发时肿异常，面如锡饼，形状可畏，人皆危之。予所喜者，饮食如常，大小便调，安静而睡。一医欲投木香散。予曰：痘疹无疾，不须服药。色白者痘出太多，气血未能周遍也，数日之后，自然收靥矣。果二十余日安。
　　一小儿出痘甚密，不甚起发，面如锡饼，食少而渴。一医欲投木香散。予曰：此儿无吐泻里虚之证，不可用也。乃以保元汤加当归、赤芍药、防风、桔梗、牛蒡子，调理而安。
　　一妇人二十四五，出痘甚密，面肿甚，身无完肤，七八日后，眉心唇上有成血浆者，或谓正当作脓之时。予曰：未也。面疮带赤，犹是血也。未曾化水，遽尔成脓，此恶候也，后必溃烂死。果然。
　　一小儿起发作痒，予曰：诸痒为虚。此非虚也，乃火邪也。人以汤沃之，火炙而痒，可以例推。乃用升麻葛根汤加防风、荆芥、紫背浮萍，只一服而痒止。
　　一小儿痘起发时，痘疮作痛而呻吟。予曰：痘胀作痛者佳，脓成痛自止矣。今痛太甚者，血热也。升麻葛根加红花、连翘、牛蒡子、忍冬花，服之即止。
　　邑令朱云阁子出痘，至起发时，项后手背有二痘变黑者，摸之则痛，此痘疔也。急取胭脂数帖，水浸取汁涂之，尽汁而止。次日视之，已红莹起发矣。
　　邑人汪我溪子出痘，起发时有变黑者，予以云阁子之事语之，教取胭脂汁涂之。其内周氏不听。予谓我溪曰：不用吾言，蔓延不可为也。后果一身尽成黑痘而塌，复出一层又塌，如此者三而卒。
　　王思泉子出痘起发，时渐变黑，急请予治，已蔓延一身矣。其兄少峰议曰：吾闻痘疮变黑归肾者不治。公谓何如？予曰：黑痘有二证：一则干枯变黑者，此名倒陷，乃邪火太炽，真水已涸，故曰归肾不治；一则痘色变黑，未至干塌，此疫毒之气，所谓火发而熏昧者也。令侄之痘，正是此类，吾能治之。乃用当归梢、生地黄、赤芍药、酒红花以凉血，黄芪、人参、生甘草以泻火补元气，酒炒芩、连、牛蒡子、连翘、升麻以解毒，防风、荆芥以疏表，每剂入烧人屎一钱，连进十三剂，痘色转红，脓成而收靥矣。少峯曰：吾未见能治黑痘者，人夺天巧，信哉！
　　李良臣子出痘，至起发时，变黑而干，急延予治，乃问其大小便何如？乳母答曰：自初发热，到今未大便。曰：此热盛于内，宜急解之。因制一方，用麻黄酒蜜拌炒焦黑、红花子、紫草、人中黄、连翘、酒蒸大黄、烧人屎，水煎服；外用胆导法，取下燥屎，痘转红活。后以四物汤去川芎加紫草、木通、枳壳、生甘草，调理收靥而安。
　　圻水汪白石子出痘方八岁，请予治。起发时有黑枯者，予曰：此痘疔也。用四圣散，胭脂汁调，银簪拨开痘头涂之，即转红活，亦不延蔓。数日后，应收不收，问之，不解已七日矣，知其肠肉燥结。其家信佛事禁杀，予强取猪肉烂煮和汁与食，果肠润便通，痘旋收靥。
　　英山郑鄫子出痘，请予往治。起发时，肩膊腰臀间，有数个干黑者，急以胭脂涂调四圣散，银簪拨开痘顶，入药于中，须臾起发红活，亦不延蔓。时鄫叔郑斗门善医，同在调理，因问予曰：痘疮变黑，有可治，有不可治者，何也？予曰：痘疮变黑，其证为逆，治之贵早，不可缓也。缓则延蔓传变，倏出倏没，迤逦而死矣。治此痘者，亦有数法：如四围有水中心黑陷者，只用胭脂涂法，须频频作之，直待转红起胖而止。如痘子干黑，根脚坚硬者，可用四圣散，即今之治法也。若皮肉不活，根脚不肿者，决死勿治。若起发有水，顶平而黑者，宜内服凉血解毒药加烧人屎，外用胭脂涂法。若大便不通者，此里热熏蒸得之，宜内服四物三黄汤，外用胆导法，得利后而变红活也。若泄泻者，此虚寒也，宜用保元汤加木香、桂。如尽干黑烦躁闷乱者，决死不可治。斗门称善。
　　李廷让子四岁出痘，十日后，予视之，见其痘顶平陷，根窠红紫，昏睡不食。予曰：不可救也。次日死。
　　张月山妹出痘，起发止空壳，延予视之。予曰：此气有余而血不足也，责在肝经。用四物汤、小柴胡汤服之，虽作脓，亦未饱满而收。予曰：凡痘疮不成脓，或脓少者，皆发痈毒。此足厥阴肝病，必发项疽。已果然。
　　予长子邦忠三岁出痘。先君年八十，始得一孙，与先母珍爱甚笃。至脓成将靥时，忽作泄泻，疮变灰白。先君曰：此虚寒证。命作木香散服之。未尽其剂，泄止疮复红活。时邻居民曾显荣长子出痘密甚，将靥，亦作泄泻，痘变灰白，又作痒，亟来请药。先君即以前未尽剂姑与服之，泄亦止，而疮转红活不痒矣。
　　郡别驾壬峰萧公女七岁出痘，请杜近林治之，连服保元汤。公因疮密忧甚，延予视之。予曰：表里俱实，虽密，顺痘也，不必服药。公江西永丰人，彼处出痘者，专食鸡。予以理实告，鸡不可食。公不听，日取大鸡烂煮，以汁饮之。至脓成将靥时，忽大泄，日夜五六次，所下皆清水，公命止之。全曰：里气太实，正须泄耳。次日，泄益甚。予视其痘饱满红活，不与服药。公怒曰：吾女好痘，莫有失也。予曰：保无他。杜亦惑之，欲进肉豆蔻丸，予止之。至第三日大泄水一行，予告公曰：泄止矣！公问未服药何以止？予曰：此坐饮鸡汁太多，水留肠胃之中，今泄者，名蓄水泄也，水尽泄自止。与四君子汤加陈皮调理而安。公甚称服。
　　一小儿痘本轻疏，因伤食腹痛而呕，用平胃散加砂仁、藿香叶、煨生姜而呕止。
　　一小儿因食生冷，伤脾胃而呕，痘变灰白，用钱氏异功散加砂仁、丁香、桂而呕止。
　　一小儿痘密甚，喉舌都是，将靥时，呛水呕食，杂脓血痂皮痰涎而出，用甘桔汤加牛蒡子频呷之，调理而安。
　　一小儿脓成将靥，忽作干呕，虽不饮食，当忽自呕哕。予视其痘不作脓，不满顶，曰：此逆痘也。乃诵冰冻叶落弦绝声嘶之言以告之。后失声闷乱而死。
　　胡三溪女七岁出痘，初发热，两手如捻物状。时喻正甫亦在。予曰：此肝病也。经云：其为病也握，宜平其肝。以泻青丸方去大黄加甘草、柴胡、青皮，一服而握止。予欲再进一剂，其母匡氏不喜，喻顺其情，呼曰：好痘勿药。予曰：噫！凡肝病者，多水泡而作痒，吾欲止之未发之前，既不听，七日后再议。予但言用心守护。果至第六日夜，面疮尽抓破矣。匡乃大哭，请予治之。喻亦叹曰：何变之速耶？予曰：向欲预防此变，尔等不信，今何叹惜哉？请勿忧！予能治之。乃用保元汤加防风、白芷，一服痒止，再服着痂而疮亦平。
　　吴近滨二女出痘，请予调治。长女顺吉。次女将养脓，面上有干靥者，犯倒陷逆证，原无治法。乃主一方，用黄芪、人参、甘草节、当归、赤芍药、生地黄、金银花、牛蒡子、连翘、麻黄蜜酒拌炒黑、红花子，水煎调穿山甲末。且告之曰，此药服后，若疮先干者，复起作脓；未干者，胖壮饱满。痘空地上再出小痘，上也；痘不作脓，不补空，或发痈毒，次也。否则无可为计矣。连进三服，已干者不肿，未干者饱脓，空中补痘不多，手足发痈，后以十全大补汤加金银花、连翘调理而安。
　　圻水丘莲塘季子出痘，正作脓瘙痒烦哭，亟请予往。见其面痘磊落红绽，脓浆未熟，两颊先干，皮肉木硬，因其珍爱，难以凶告。但曰：左颊属木，肝也，肝主血，藏魂。右颊属金，肺也，肺主气，藏魄。两颊木硬，气血不荣，魂魄不靖，所以烦哭也。莲塘固请用药，余辞不能治。欲解其毒则中气反伤，欲补其中则邪火正盛，因告退。是夕加烦而死。
　　圻水徐桂山子文祯年十七出痘，请予调治。至脓成将靥时，忽发狂妄语起舞，或殴人骂人，皆平日雠恨者，一身疮尽迸破。父母恐有魇咒，亟延田巫禳之。田尽其术，病者不少宁，乃问予。予曰：信巫不信医，待巫无验，吾方治之。田亦自知非魇，乃告予曰：请用药，勿相徇也。吾用安神丸百粒，作二次服，良久始省，问其所为，梦也。
　　麻城邹渍溪子出痘，至养脓时大渴不止，予议用人参麦门冬散，传医即依本方修合。予谓曰：此乃疮出太甚，津液不足之证。白朮燥津液，茯苓渗津液，皆所禁也。吾借古方而行己意，教以本方去白朮、升麻加生地黄、天花粉、知母、淡竹叶，一服渴止。
　　邑孝廉万宾兰子出痘，至养脓时大渴不止，予用人参麦门冬散去白朮、升麻加生地黄、天花粉，作大剂代汤饮之，一服渴止。
　　圻水李宅一女出痘，至脓成将靥时，发腹胀且痛，气喘呻吟，请予治之。予视其疮既胖壮，脓又饱满，诊其脉弦滑。予曰：此非痘毒，乃伤食也。因问曾食鸡肉糯米饭，予曰：急下之！女之祖知医，乃曰：痘疮首尾不可下，恐虚其里，不靥也。予曰：病不执方，药贵对证，有是病则投是药，下之无妨。遂以原物作汤，吞丁香脾积丸，得利而安。
　　英山金宅一子出痘，成脓时忽腹胀作痛，气喘烦闷，延予视之。其痘光壮饱满，非毒也，必曾伤食。问之，果因面食过饱。乃用原物汤送下丁香脾积丸，得利病稍定；再用钱氏异功散加青皮、山楂，一服愈。
