<!-- { "loadSidebar": true } -->
　　一小儿痘后一身尽靥，痂皮尽脱，惟头与足不靥，其家甚忧，延予治。予曰：此常候也。何劳治！盖天地间物以阳济阴，以阴济阳，阴阳相济而成造化。人之一身，诸阳皆聚于头，乃阳中之阳，谓之孤阳；诸阴皆会于足，乃阴中之阴，谓之寡阴。孤阳不生，寡阴不育。所以头疮不收者，孤阳无阴也；足疮不收者，寡阴无阳也。久当自痊，但迟迟耳。不须服药，亦无妨也。请者喜而退。
　　一小儿痂落后，其瘢白色，或问予。予曰：此气虚也。肺为气之主，其色白，当用参、芪大补之剂，否则有变。其人曰：痘已收完，何变之有？一月后，大喘而死。
　　邑丞雷省斋次孙出痘，落痂月余，面瘢凸肿，今始发泄也。凡毒自内而外者吉，用当归梢、赤芍药、防风、荆芥、连翘、牛蒡子、黑参、蝉蜕、升麻作散，淡竹叶煎汤调服，安。
　　一小儿痂落后，瘢内凸起且作痒，请予。予曰：此风热也。用人参败毒散加防风、荆芥一服安。后有患此者，用荆芥败毒散加人参服之，外浴水杨汤，皆效。
　　一小儿落痂后，瘢毒不平，人问予。予曰：痘家戒食姜，恐靥不齐，瘢不平也。问之，果然。
　　一小儿落痂后，瘢肿复成疮，久不愈，请予治。予曰：此痘毒疮也。由犯手挦掐，不得自脱，故皮肉受伤而复作疮，以苦参丸与服愈。
　　郡别驾萧壬峰一女乙丑冬出痘，请全调治。缘娇惜太过，非鸡与煎熬厚味不食，而彼处风俗，有病必食雄鸡，全请戒之，不听。全告曰：不肯慎口，他日蓄毒作病，必费调理。公不肯信，自丙寅年后，两目出泪，眼弦亦烂。全曰：此毒发于肝，肝火旺也。公曰：目上下睑属脾，脾有热乎：全曰：此因泪出不止，浸淫烂溃也。乃用泻青丸方去大黄加柴胡、黄芩、密蒙花，炼蜜为丸，服半年后而目不出泪，眼弦平复。丁卯夏又小便如靛青，点滴着肉处，皆烂成疮泡。全曰：此亦肝火也。公曰：膀胱之热。全曰：肝色青，乃肝移热于膀胱也。又用泻青丸方去大黄加柴胡、木通、车前子，炼蜜为丸，服之安。公曰：悔不早听佳论耳。
　　邑文学胡近滨长女出痘不甚密，亦不十分光壮饱满，与药点滴不入口，盖平生不肯服药也。收靥时，一片薄壳，逆痘也。足膝发痈毒，与药一饮而尽。近滨夫妇喜，余曰：勿喜，病不可为也。近滨问故？予曰：脾主味，开窍于口。经曰：口和则知五味。令爱素不肯服药，今肯服药且尽，是不知味而脾败矣。况膝膑之处，脾实主之，脾败则亦不能成脓。及请方士蔡谷阳针之，果皆清水。次日死。
　　蕲水夏佐南长子痘后，手足发痈，请予视之，见其面色黎黑，精神疲困，饮食且少。予曰：令嗣之痘，未得起壮，收靥太急，今发痈毒，乃倒陷归肾证也，必不能成脓而死。果然。
　　一小儿痘后发痈，急请予治，予用十全大补汤加连翘、金银花治之愈。盖其痈已溃，故用是方。凡溃痈者，以是治之，未有不愈者。
　　一小儿痘后发痈，即请予治，予用解毒内托散调理愈。
　　黄冈蔡丹泉子痘后卵肿，吾子邦正视之，作厥阴肝经病是也。丹泉不自安，使人问予。予曰：非痈，乃厥阴肝病。因寄一方，用小柴胡汤加青皮、木通、山楂肉，调理愈。
　　邑丞雷省斋一孙出痘，七日倒陷，予往视，发出。雷问曰：再服何药？予曰：痘即发出，毒犹太甚。欲解其毒，中气素虚，恐伤中气，又致倒靥；欲补其中，恐助毒火，又伤其目。不如节饮食，适寒温，以待自安。时万世乔欲进补中药，闻予言止。偶因伤食发热，予不在，世乔言于众曰：昔欲用药，密斋力阻，今亟矣，奈何？雷怒，乃作参、芪温补剂服之，韩凤岐与吾子邦治不敢止。予闻之，往问曰：劝勿服药，恐其伤目，何求效速耶？雷曰：但得生，虽带疾何妨，盖谓必不得生也。予又告曰：令孙必无事，他日损目，须记吾言。今果两目俱盲，雷始悔不用予言，遽疏世乔。邑司训王月山子，痘后两目畏明，予曰：肝火太旺，宜服泻肝散加柴胡、蝉蜕、黄芩。初一剂，用酒制大黄，其子畏药苦不服，果成内障目盲。
　　邑人徐少柳子痘后两目不开，吾儿邦治医不效，乃请予视之。予曰：两泡高肿而不流泪，决非痘遗，乃脾经湿热也。遂制一方，用苍朮童便浸、黄连酒炒、防风、升麻、生甘草为末，蜜水调服愈。
　　邑人萧天秩子痘后，目有白翳，延予视之，曰：此痘瘢也，治之无功。果盲。
　　蕲水徐淑道出痘不靥，先君命全治之。萧桂屏再请团风李医视之，用陈氏木香散一服。予曰：悞也，必损目矣。果损一目。
　　蕲水周望峰女出痘后，目闭不开。予曰：令爱痘顺无余毒，必羞明证也。乃试之，向暗则开，目不赤，向明则闭，又不流泪，此肝经火邪未除耳。乃用羌活、防风、当归梢、川芎、柴胡、蔓荆子、密蒙花、生甘草、淡竹叶，一服而目开，遍身痘瘢肿凸而起；再用四物汤加防风、荆芥、人参、连翘、生甘草服之愈。
　　吾邑多云山周宅一小儿九岁，痘后出外，忽头肿两目不开，请甘大文视之。大文问予，予曰：此非毒痘，乃风热也。因口授一方，用羌活、防风、升麻、柴胡、当归、川芎、槁本、蔓荆子、细辛、甘菊花、黄芩酒炒。大文依予往治之愈。
　　邑人张国重子痘，靥时面疮溃肿，脓水浸淫，泄下脓血，后重不食，先请闻延南，作噤口痢治，不效，请予治之。予察其证，乃是倒靥，非痢也。在痘科中利下脓血痂皮者生，水谷不化者死。在《伤寒》厥阴经病论则曰：热畜于里，当便脓血，勿治，利尽脓血自愈。予思此疾不死，不可亟治，乃买药制药，故延缓以待之。数日后度其脓血将尽，乃用四君子汤加白芍药、枳壳、黄连、木香，一服后重除利稍止，再服而能食，三服而痘靥告痊。
　　一小儿痘后发热，大小便难，疮瘢带赤，他医言虚，欲用保元汤。予曰：不可！此实热也，因食辛热之物得之。果食鸡而得。以连翘饮服之，愈。
　　一小儿痘后发热不止，食少喜睡，延予视之，疮瘢黑黯，乃知痘毒有陷也。予问此儿痘疮脓水必清，痂皮必薄否？其家答曰：果然不成脓，不结疕，但水出皮脱而干也。予告之曰：凡痘出初壮热昏睡，常候也。痘既收后，则邪气已尽，正气当复，热渐退，食渐加，精神渐爽，亦常候也。今皆不然，吾恐术无用矣。遂辞归。半月后，忽昏冒死。
　　邑染匠徐姓者，一子痘后发热，诸医或用小柴胡汤，或用竹叶汤，或用黄连解毒汤，皆不效，热益甚，请予治之。予用保元汤加当归、炒黑干姜，一服热去。
　　邑令唐肖峰子十二岁，戊辰正月出痘，时唐要吾偕入京，乃延予四子邦治、八子邦靖同韩凤岐医治。痘靥后，右肩发一红肿，非痈也，韩以针刺之，其手不能举。三月末，肖峰北归，至上蔡闻之，甚忧。予慰之曰：勿忧！及至察之，其手不痛，但软弱无力，不能自举，必用左手持之乃能举。唐问故？予曰：此肝热气虚也。盖肝主筋，资血以养，寒则缩，热则张，惟补气养血，则病自痊。乃制一方，用人参、黄芪、当归、川芎、白芍药、川续断、甘草节、白朮、桔梗、木香、薏苡仁、防风为末，山药作糊为丸，服至半月愈。
　　蕲水汪元士子癸丑四月出痘，靥后忽然闷绝，目闭口合，一家大哭。予曰：勿哭，吾固知有此病也。乃命吾次子邦孝作调元汤加麦门冬浓煎汁，斡开口少与咽之；又令煮粥汤相间进之，须臾平复如故。元士曰：神哉术也！敢问何以预知有此？予曰：正气虚弱，邪气方盛，壮火食气，气益弱矣。今邪气既退，正气将生，乃否极泰来之兆，所以戒勿扰乱，待其自苏。人不知此意，卒见闷绝，便将抱动，呼唤号哭，神气一散，其不救者多矣。时有二医在侧，周医云：向者起病日犯太乙天符，尚恐有变。予曰：运气之论，岐黄之秘旨，专论其年，非谓起病日也。况主客之气，胜复之变，一岁之中，难以预料，岂可以是料病吉凶也。信如尔言，太乙天符日起病者凶，然则太乙天符年有病者，皆不可治也？向医曰：尚有余毒。予笑曰：取钱氏小儿书来！痘后余毒有三：一者疥，二者痈，三者目赤，未言有昏瞀也。盖痘疮或出不尽，发不透，靥不齐，或空壳无水，或清水非脓，此则有余毒也。今此痘起发胖壮，脓水饱满，有何余毒哉？
　　黄冈陶前墩子出痘将靥时，咳嗽喘急，吾子邦正医之，用甘桔汤加牛蒡子、麦门冬服之未效，请予视之。予谓正曰：汝用方是。此证肺有火邪，火郁宜发之。即如前方去麦门冬加紫苏、地骨皮，一服即效。
　　一小儿痘后洗浴，面目一身尽肿，请予治。予曰：此水气也。用四君子汤以补脾去湿，加黄芪以实表，防风以胜肌表之湿，麻黄以逐皮间之水，一服而肿减。后以钱氏异功散加猪苓、泽泻，调理而愈。
　　胡松山子出痘，在母黄氏怀，半夜后，此儿却在地下；萧楚梧子出痘，日中时，忽闻蒜气过；胡三溪子出痘，有鸦日日叫噪；胡淑卿子出痘，近夜时楼上忽闻桌倒声，视之无他；王来楼子出痘，有蝙蝠飞入室，后皆凶。
　　邑人胡道松四岁病疹，先请甘大文视之。三日，疹不出，烦躁甚，乃请予。文又作荆防败毒散，予止之曰：此皆发热之药，无解毒之用。况天大热，又无时令之药一二味在内，则阳愈胜，阴愈亏，阴阳不和，此疹所以不出也。吾作东垣凉膈散加元参、升麻，一服疹出，三日起。
　　甘大文从吾学医，长男发热，予见之曰：疹也。三日不出，身凉神倦，坐卧不宁。予谓大文曰：汝子疹毒不出，外凉内热，毒火内伏，故烦而坐卧不安也，不急治，且危。文泣求医，予乃用葛根汤加麻黄、石膏以发之，一服疹尽出，色白不红。予曰：此血虚也，用四物汤加防风，一服色变红，随愈。
　　郧阳杨举人子疹后利下鲜血，予授一方，用当归梢、生地黄、白芍药、炒条芩、炒黄连、人参、生甘草、枳壳、乌梅肉调理愈。时郡中出疹，但病利血者，杨氏授此方皆效。
　　郡人周小川族人一小女，疹后咳嗽失声，予授一方，以甘桔汤加炒牛蒡子、炒枯芩、天花粉作散，薄荷叶汤调，再煎一沸，服之愈。
　　邑文学程文达一女年二十出痘，且有娠五月矣，请予治之。诊其脉，男胎也，惟以清热解毒，和中安胎为主。乃用黄芩、白朮为君，人参、生甘草、当归身、生地黄、白芍药、紫苏叶佐之，自初出至成浆，无他苦。予闻家中被盗遄归，适蕲水郭医至，进药一服，胎堕，果男胎也。亟请予至，痘变灰白，平塌成倒陷，里虚故耳。询所用方，乃独圣散。予曰：噫！穿山甲、麝香皆堕胎药，胎去气血益虚，疮毒内陷，不可救也。遂辞归，三日卒。
