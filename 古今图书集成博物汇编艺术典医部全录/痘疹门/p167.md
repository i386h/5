<!-- { "loadSidebar": true } -->
　　一小儿痘根色赤，作渴热痛，喜饮冷水，大便不利，先用五味前胡枳壳散，大便利而热渴减；又用圣济犀角地黄汤而安，用芹菜汁而靥。
　　一小儿大便不利，小便赤濇，作渴饮冷，先君用凉膈散一剂渐愈，又用济生犀角地黄汤及芹菜汁而痊。若乳母有肝火，儿患此证，必用加味逍遥散加黄芩、犀角，兼治其母。
　　一小儿痘已愈而痕赤作痛，内热作渴，二便不利，先君用济生犀角地黄汤及芹菜汁而痊，后用四物黄芪而安。
　　一小儿痘痕白，或时痒，作渴饮汤，大便稀溏，先君用五味异功散加当归、黄芪而痊。
　　一小儿痘痕白，时或痒，先君以为气血俱虚，用八珍汤补之。不信，自用解毒之剂，后卒变慢脾风而殁。惜哉！
　　一小儿痘毒蚀陷，敷以雄黄散及服加味解毒散而愈。
　　一小儿痘毒，遍身腐溃，脓水淋漓，以经霜茅草研末，铺于寝席；更服九味解毒散顿愈，用神效当归膏敷之而痊。
　　一小儿痘毒后，腿膝肿痛，此脾肾虚而毒流注，先用活命饮四剂，肿痛顿减；再用补中益气汤及六味地黄丸而痊。
　　一小儿痘毒后，腿膝肿溃而脓水不止，内热晡热，体倦肌瘦，先君以为复伤，宜补阴，用八珍汤、六味丸，三月余而愈。
　　一小儿痘已愈，两目昏闭，先用鼠粘子汤加山栀、龙胆草、犀角，目开而有赤白翳；佐以蛇蜕散，外用二粉散，寻愈。
　　一女子痘痂将脱，因其秽气，以汤浴，已而身热如炙，四肢强直如发痉然，此腠理开泄，热毒乘虚而入，用十全大补汤一剂顿安。
　　一小儿痘出甚密，先四肢患毒脓溃而愈，后口患疳，延蚀牙龈，先用大芜荑汤、活命饮各一剂，又用清胃散加犀角及蟾蜍丸而愈。后发热作渴，口中作痛，服蟾蜍丸、搽人中黄而安。
　　一小儿痘疮，目生昏翳，或作或彻，服退翳之药，不愈。诊之，脉弦细而数，此皆肝肾有疳证，余用九味芦荟丸及六味地黄丸，又与轻粉黄丹散，寻愈。
　　一小儿患两目赤肿，痛不可当，此肝火为患，用四物合小柴胡加山栀、牛蒡子、生甘草，倍用谷精草，数剂而愈。
　　一小儿痘愈后，眼痛不开，用犀角地黄汤加柴胡汤一剂而开；又生赤翳迷满，仍用前药加谷精草治之而愈。
　　薛氏《外科心法》曰：一小儿痘疮已愈，腿上数枚变疳蚀陷，用雄黄、铜绿等分为末敷搽，兼金银花散数服而愈。若患遍身，用出蛾绵茧，将白矾为末，填茧内烧矾，候汁干取出为末，放地上，以碗盖良久出火毒，敷之效。
　　一小儿痘后瘙痒，搔破成疮，脓水淋漓，予用经霜陈茅草为末敷搽及铺席上，兼饮金银花散而愈。若用菉豆、滑石末敷之亦可，但不及茅草之功为速耳。
　　聂久吾《痘疹论》案曰：予第四儿生四十日即出痘，其初头上并身上不过三四点，儿身不甚热，饮乳如常。看者皆谓此儿痘极少，当不满百粒。予以为未必然，即令禁风调理。再越二日而遍身出痘甚多，头上胸腹腰背手足，俱稠密之甚，至于頞上、面上及阴囊等处，俱一片纯红，不分颗粒；脐内痘甚多，脐因肿大突出；舌上痘亦多，形如白粟，脓浆布置满舌。看者皆以为儿小痘多，又有不顺诸证，此必不可为矣。予见其痘出红活，又颇能饮乳，以为尚可调治。虑其血气难支，因以人参、黄芪、熟甘草煎浓汁，时与乳相间服之，以助其灌脓起胀。至于五六日后，其头上之痘，多有脓浆而间有水泡，至于身上及手足，则水泡大半而脓泡仅小半耳。予以为儿小而血气有限，其理宜然，不足忧也。独忧其頞上面上一片纯红者，无一点脓浆，以为必得皮下有脓，而后毒气可散，仍时以参、芪、甘草汁与之，以助其灌脓。至于第七日一更时分，頞上纯红者，忽有一二处转黑色，予见之而大惊，先大人亦见之而大惊，以为此毒盛而将变逆证也。然察儿精神与饮乳，则又未见困惫。是夜三更时，见其阴囊，亦转黑结痂，予因悟而喜曰：此非恶候，乃痘欲收而结痂也。缘儿小而血气易于周浃，是以七日后即收靥，不可拘以九日常期也。果而第八日寅卯时分，自上至下，遍身俱结痂，至晚而结完。第九日自上至下，遍身俱落痂，至晚而落完。痂落完后，遍身复发大热。予曰：此痘毒未得尽发，是以速收速落，而复发热如此。盖余毒盛而欲发痈也，急宜解毒。因以大连翘饮浓煎汁，每用半酒杯，以茶匙缓缓挑服之。凡一日一夜，服至三酒杯而热退身凉，可无痈患矣。其鼻上痂落一层，又结一层，封闭鼻气不得出，因以蜜润其痂，用银耳穵挑开鼻孔，以出其气，其一片纯红处，痂虽落而脓水未干，以黄蘗、黄连、甘草、地骨皮、五倍子为细末，掺之而愈。其阴囊流清水数日不愈，诸药不效，用绵茧散掺之而愈。夫以此极小之儿，极多之痘，极危之证，而随证用药，其见如神，立起回生，其效甚大，已试之明验，章章可睹矣。而古人之著书，与世人之治痘，一遇儿小痘多，与夫穿脐纯红水泡等证，即弃而不治，不亦大误矣乎！生灵夭死，何可胜计也！虽往者不可如何，而来者犹及救也。有司命之责，怀慈幼之仁者，急宜知之。
　　予次女六岁出痘，发热甚缓，至二日而面与手，微有痘影数点，热至第四日而痘影仍是数点，且带白色，但困倦嗜卧，不思饮食。时医视之，谓其痘疮轻少，不满百粒。予心疑之，以为若痘不满百，其儿当精神清爽，饮食如常；今困倦嗜卧，不思饮食，而痘影淡白，此其痘不少，因血气虚弱，送毒气不出故也。因以温中益气汤托之，服一剂而皮下红点，隐隐欲出者甚多；服二剂而痘始出大半；一日一夜，连服四剂而遍身出齐，稠密之甚。缘此女未出痘数日前，曾患发热呕吐，稍伤胃气，是以血气弱而送痘不出，必待温中托里而后痘出也。其时有一婢与之同日发热，其困倦嗜卧，不思饮食，痘影淡白等证，一一与之相类。但此婢数月前，曾经出赤痘，遍体稠密，其父母误认以为已经出痘，遂谓前证不是痘疮，勿令服药，但时以莴菜汤及粥食与之而已。至于第六日，忽然变证，痰涌直视，须臾死矣。此痘不得出，而内攻之祸也。借令子女不于第四日用药托出痘毒，而延至第六日，不与此婢同毙乎？以此知治痘于当出不出之时，若不能察其虚实而逐之出外，其不测之变，甚可畏也。
　　予妹年二十三岁，有娠三四月，夜间偶为盗贼所惊，因归宁到家，不数日而半产，又不数日而发热，二日而痘出颇多，至四五日而痘出齐，稠密可忧，又兼呕吐，痘色淡白。诸医见其禀气怯弱，半产亏损，痘出又多，皆不敢施治。予曰：岂有坐视而待毙者乎？因以参、朮、陈皮等安和胃气，止其呕吐，而痘色亦略转红活。予喜曰：此可温补而调治也。因以参、芪、归、芎、炙草、官桂、丁香、木香等大补剂屡投之。每服补剂后，其痘色辄转红活，若半日不服药则又转而淡白，予因一日一夜，必投以两大剂。至于痘正灌脓时，闻其血路尚未净，予曰：此注漏巵也。急于前补剂中去官桂、木香，加炒黑干姜、蜜炒升麻、柴胡各一钱二分，阿胶、艾叶各八分，服二剂而血路立止。乃除此五味，依前补剂频频投之，其脓浆渐渐充满，至二十余日而后收靥获安。后又患眼肿，翳颇甚，服清毒拨翳汤数十剂而愈。当其服大补剂时，每剂用参、芪各三钱，丁、桂各一钱，他药多寡称是，前后二十日服过四十余剂。遇此极虚之证，若不用此峻补之药，其能拯危为安乎？区区常格，又何足拘！
　　一表弟年十五，出痘遍身稠密，至八九日，当灌脓时，其痘粒粒陷入成窝，诸医用木香、异功等药治之，其陷伏愈甚，惟有待毙而已。予往视之，见其痘色红紫，而体气颇旺，予曰：此非虚弱，乃毒气壅蔽血气，是以陷伏不行浆也，因以清毒活血汤与之。辰时投一剂，至午时而陷伏立起；再投一剂而脓浆充满，不必服药矣。及至将靥时，又发热蒸蒸，不靥，投以回天甘露饮而收靥获安。
　　一表弟年四岁，出痘至八九日，当灌脓时，尚无一点脓浆，然其痘色红紫，予知其毒盛血热，是以浆滞不行，亦以清毒活血汤与之，服完一剂而脓浆即日充满，竟获全安。
　　予妻弟年十八出痘，痘甚稠密，既已收结，而烦闷不食，口鼻时微有血，危困之甚。予妻兄治之，以为证不可为矣。予视其证，知其元气虽弱而毒气壅盛未解也，治以酒炒芩连、酒洗归芍、前胡、桔梗、牛蒡、连翘、木通、紫草之类，服二剂而精神清爽，能进饮食，可保无虞矣。予因戒令且勿服药。归而语予妇曰：汝兄暗于理而莽于医，彼见吾治汝弟以清凉取效，必将执泥其方，而施于不当用者，不知将谁受其害也。已而越数日，妻弟痘痂尚未落净，而眼忽赤肿，妻兄果谓其热毒盛而可用清凉也，遽投以生三黄、生栀子、生石膏等大寒之剂。午前才投一剂，午后忽然变证，须臾死矣。切虑其将执方以悞他人，不虞其即以杀其弟也。嗟乎！同一清凉之药，同用之一人之身，用得其宜则可以生之，用失其宜则因以杀之，用药者，可以弗慎乎哉！
　　一表侄孙年十岁出痘，痘极稠密而颈项甚多，俗谓之锁颈痘；又有暴胀痘数粒在各处，谓之贼痘；又其痘初出带紫黑色，诸医技穷束手，以为断不可治之证也。其家星夜请予视之，予至时，其痘已出六日有余，正当灌脓之时，而尚无些少脓浆。医者因其儿体气素强又有贼痘等疑，尚以解毒药与之。予曰：此但得灌脓充满则可生，何必拘拘以锁颈与贼痘为疑也。且到此灌脓时，又何可解毒也？其儿素骄，不肯服药而喜饮酒，予曰：此时正宜于饮酒，可因之以为用。遂制参归鹿茸汤一大剂，令其浓煎汁，而以好酒相半和匀，与儿频频饮之。自先日申时分起，至次日辰时分，服完一剂。视其头面各处，痘疮已灌脓浆大半矣。是日午刻，忽然溏泄二次，知其内虚而脾弱也，因制参朮散投稀粥内，服二三钱而泄立止。后再服参归鹿茸汤，一剂而脓浆充满矣。收靥后，余毒颇盛，大便秘濇，用大连翘饮加酒炒大黄一钱二分，服数剂而安。
　　一族侄年四岁出痘，正起胀时，泄泻大作，医投以参、朮、诃、蔻之类，竟不能止，势甚危急。予以参朮散投之，服数次，约有五六钱许而泄立止，因以获安。
　　一幼儿年三岁，出痘将靥时，泄不止，诸药不效。予以七味豆蔻丸数十粒与之，亦不能止。其丸从大便中泄出，予知其虚滑甚也。仍以豆蔻丸数十粒，教令以米饮浸软，研烂如泥，和粥少许食之，其泄立止，痘靥而安。予用此二方，以止痘中虚寒泄泻，起危救困，不可胜计，姑举一二以概其余。
