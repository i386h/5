<!-- { "loadSidebar": true } -->
　　竹溪沈氏子二岁时痘，热不二日，放标于足胫，歪邪阔大如螺靥，紧贴皮肉，周身细密无空隙。次日，(艹瓢)沙迭钱间于通身，恶形不计其数。且痘色与肉色一般，肌肤板实，无粒不陷，叫哭不已，脉惕筋抽，是毒滞血郁之痘也，与逆之相去间不一寸矣。以必胜汤减桃仁、生地加当归，日进二剂，不见起发，乳不及半，大便去五六次；大桑虫日以四枚，六朝稍起而未松；减蝉蜕、葛根，倍增大黄，大便日去十余次；至八朝渐松渐红，身渐热，成粒者起绽，成块者松泛如球，始成脓，乳食大进，未得安睡，时或叫哭咬牙；悉照前方，十四朝堆结如壳，痂亦滋润；以忍冬解毒汤加当归，调治全愈。
　　骥村钱东白幼子，痘及七朝，行浆期矣，通身顶陷紫滞，其环跳处堆聚如燕窝，俱板实不松，眼与鼻若未痘者然；并其头面俱板实，昼夜躁乱，殆无宁刻，时常干呕，筋脉抽惕，此毒伏于内，气壅血滞故耳。始其事者，谢绝去矣。余以大黄四钱，红花、生地、蝉蜕、牛蒡、地丁、荆芥、元参、青皮、黄连，外加白项地龙五条，服过三剂，大便日去三四次，痘稍有起势；服及十剂，大便方去十五六次，所解皆是黑垢如胶漆，臭恶无伦，通身头面，顿尔起胀，即时眼封鼻塞而浆沛然矣。其环跳堆聚者，尚未松泛；仍以此方，服至次日十二朝，大解约去二十余次，仅似清水。一老妪惊惶而问曰：如此频解，可无害乎？予答曰：痘今成脓，前躁乱，今安静，皆便中来也。可许收功乎？予曰：必得环跳穴处，成浆结痂，饮食能进，便许无恙矣。至十四朝，臀上浆行且饱满，胃气顿开，大便即止。不假一分滋补，不假一分止塞，饮食日增，方以和解余毒之剂而收功。
　　雉城臧君陶幼时出痘于庚申，甚稠密，甫及三朝，即起绽如珠，囊窠飘薄，归附不厚，不甚安静，身体微热；四朝即用保元汤加芎、归、熟地；六朝渐渐肥红；八朝囊渐苍老，浆未及半，大便不实而浆停，重剂参、芪加川芎、鹿茸膏、木香、白芷，浆得充足；后调理收功。
　　后林潘中山幼时痘证，囊似天泡之薄，红晕焮紫如霞，彻夜无眠，身热如火。渠尊公宗老在江右任所内，与乳母深以皮薄为不足，仿徨无主。予力辨其故而始信。即用黄连、犀角、大剂生地，佐以荆芥、丹皮、蝉蜕、牛蒡，临服调牛黄一分，自第二朝服至六朝，渐渐苍老，散漫游红，亦渐归附，根盘圆净，顶白根红；仍以前方服至九朝，脓浆满足；前方加金银花、元参，始终以凉血清火解毒收功而愈。脱痂之后，尚多余火，一路清解霍然。
　　予一乡亲年十七，勇力过人，忽一日，身热昏迷，周时即痘一齐涌出，稠密无空地，形与色宛似水珠，但根窠结卓，呼吸之气甚雄，薄之非因虚也明矣，平昔勇力无论矣。其所以然者，气与血均为毒闭，两不至之故也。以荆芥、葛根、赤芍、红花、木通、地丁、紫草，重以青皮，外以山楂二两煎汤代水，日服三剂。次日，顿然苍老；第四日，即顶白根红，复用前方；七朝浆足饱满，其体原厚，缘为毒遏种种故尔，一开其牖，正气勃然莫御矣。两痘浮衣则同，一为火炮气蚀，故壮热游红；一为毒涌血郁，故昏迷色白。一凉血清火，一松毒活血，各究其致，游红者敛，色白者红，囊窠俱厚矣。
　　乌程陈大尹乙巳岁，一孙痘稠密干红，始任事者有三人焉。先以升发，后以凉解，五朝顶平囊扁，七朝眼有开意，鼻将有息，三人辞陈某而去，延先君以决生死。先君验其头温足冷，非热毒可知；而且身安体静，毒已尽行于肌表又可知。曰：此气血虚馁，非毒滞不松之谓也。陈某意中以为必毙，问先君曰：此证可挽回万一乎？先君答曰：痘疮放点以至落痂，一以气血终始其功。气血充达则得以领毒而起胀，气血鼓荡则得以化毒而成浆，气血还源则得以解毒而落靥。今痘不起胀，犹之更筹一般，筹得依刻而起，非筹自起也，必需漏水下壶，更筹得起。论及于此，陈某大悦。先君以参五钱，芪八钱，鹿茸膏半盏，佐以芎、归、淮熟地，少加肉桂，连投二剂而痘即起胀如珠；再二剂而浆即充满。后以参归化毒汤收功而愈。是证不概见矣。
　　孝廉王遇老一小儿，甫三岁，痘在五朝，通身稠密，全不起胀，人不狂躁，热亦不甚，有似馁而不充。余按其皮肉则板，探其口内如脂而多干呕，则知其毒壅于内外，故不能起，非气虚不振之论也。以大黄为君，佐以疏表活血之剂。至临服时，复持疑而问曰：毒滞攻之，固其宜矣，万一精神亦从而荡焉，奈何？余曰：妄投则然，对证不惟不损，正以护精神之地也。二剂服后，便有起势，干呕减半而身反势矣，是毒透达之象也。前方加黄连、生地，服至十二朝；后以忍冬解毒汤而愈。
　　冯春元一小爱三岁，痘甚密，八朝绝不起胀，顶陷色滞，筋抽脉惕，日夜不宁，频频干呕，大便日去二三次，宛似一内虚平扁之证。始事者，谢绝去矣，举家哀号待毙。余视之，顶虽陷而板实，色虽不荣而紫黯，未有内虚而形板实者也，而况紫黯其色乎？至于种种见证，皆毒火发泄无门之象。余以大黄、青皮、山楂达其里，荆芥、牛蒡、桑虫疏其表，红花、桃仁、赤芍、猪尾膏以导其瘀，黄连、石膏、生地以清火凉血，二剂稍有转机；又二剂，更用化毒丹调入牛黄、珠末以化毒清火，大便日去十余次，多而且畅，秽垢般般，顶即起，盘即润，浆亦迅速，余证未能跳脱，首尾一方，至二十朝而始霍然收功。
　　戊午，一沈氏子痘密而红，色嫩而薄，身不甚热，察其神情，内证绝无隐伏深藏之毒，先以疏透，四朝而囊窠悉起；即以参、芪、芎、归、淮熟地、甘草、山楂，日进二剂；七朝渐苍，次日浆行；十朝浆颇腻而不能老，寝食亦安，减血药加白朮、山药、茯苓、金银花，调治收功。自甲子以来，是痘百无其一矣。
　　王含叔一爱三岁，痘方见点，即便咬牙，周身痘色俱白，宛似气虚，探其口腻如脂，背上有三四点紫黯干红者，微露其端，则知其斗牙者，肝肾之毒火也；色白者，血为毒郁而然也。以活血散火疏肌透发之剂，痘色渐红，但红而不润，颗粒不松，频频干呕，夜不成寐。三朝，用黄连、生地、丹皮、牛蒡、荆芥、木通、红花、青皮、蝉蜕、山楂，临服和猪尾膏半盏，日进二服；色顿矾红而未活，唇口渐黑如煤，前方倍用黄连、生地加滑石、地丁，外以牛黄七厘，并猪尾膏服；至七朝，色方红润，头面放白，干呕减半，大便日去四五次；十朝浆亦堪回，唇壳已脱；照前方至十二朝，唇复焦黑，痂老而燥，仍复咬牙，大便日解十余次，绝不思食；前方大剂生地加石膏，日进二服。牛黄每服一分，珠末二分，猪尾膏亦如前。至十五朝，铁嘴复退，终不思食，大便约去三十余度，痂落八九，四肢强直，仰卧如尸。十六朝唇口又黑，咬牙比前更甚，大便无度，俱如胶漆，或如药汁，点乳不进，以莲肉、红枣、扁豆煮浓汁，灌入其口咽下，而此汁即出如漏。乳母以寒药太过，脾气损伤如此，皆有怨言。主人明理，谓此药不投，何能起发，以至落痂？第痂已落，何复如此？叩予之故。予曰：痘贵乎终，以余毒脱卸之难也。若余毒内攻，事已去矣。余毒得透，可无虞矣。其余毒必结于大肠而故暴利如倾，又结于肝而故咬牙不已，不则何以唇口犹如干漆，三退而三结也？必得内毒成熟，有脓血便出，方可保全；然得精神有三四日可支，内毒一二日可熟便妙。是日十八朝矣，以牛黄七分，珠末一钱四分，为两服，蜜汁调下。傍晚，解紫血甚多；逾时夹脓夹血，倍于初次，即睡去。至夜，便寻乳食，咬牙顿止，唇口松退，神即苏爽；至天明，解一硬黑粪如石，大便五日不解，乳食大进，收功而愈。
　　余一孙女四岁，戊子暮春一晚，大热如炮，躁乱不宁，不逾时而衄如注，血紫成条，有意乱心慌之象。是夜即以凉血攻毒饮减红花、紫草，加石膏、元参、地丁，连投三剂。次日，午刻见痘，不红不紫，如晦色椒皮，窠囊不起；第二朝，衄止，热亦减半，叫喊不已，躁乱如初，暂减石膏，同大桑蛀，用猪尾膏盏许，和于药内，日服二大剂；服及七朝，渐起渐红，大便日去七八次；九朝浆行，渐入佳境，药饵遂懈。十朝晚，身复大热，叫喊仍不绝口，满面搔破，犹幸鲜血淋漓，急用胭脂调入化毒丹贴之；前方重以大黄五钱，生地、石膏俱两余，三剂后，十三朝始定，收结而痂尚燥，寝食仅得其半，以忍冬解毒汤减红花加大黄、生地，十六朝收功。
　　徽州程氏一子三岁，丙戌残冬，一日，大热烦渴，口热如炉，舌胎即芒刺而黑则其咽干可知，见点于肌肉之间，隐隐若麻，干红晦滞，仿佛乎逆，幸在初朝，以清凉攻毒饮加蜜炙麻黄二分，以隆冬也减犀角，二剂细碎者悉退，颗粒分明。又二剂，色亦稍转。四朝，泪流如胆汁，唇渐堆结如煤，谓之铁嘴，大便昼夜约去十余次，一方服至六朝起胀；八朝行浆，胃气未开，神情未快；十二朝，铁嘴松褪，寝食渐安。首尾一方，收结成痂，以忍冬解毒汤至十六朝收功。
　　七里温广心大郎八岁，出痘于乙酉仲冬，值久疟后，精神疲敝，饮食不思，痘毒溺血如膏，胸膈闭闷，唇黑如煤，舌胎如刺，两颊不分界地，天庭明朗，身上稠密干红，腹更有紫背浮萍斑点，如是毒火，身反不热，内郁故也。以凉血攻毒饮，大黄为君，加桃仁，每剂和大桑虫，日服二大剂；五朝未见转机，前方倍大黄五钱，生地两许；七朝两颊松透，红活成颗，身体大热，余痘亦俱红润，腹斑渐淡，前方减葛根、蝉蜕、紫草、红花、桑蛀，加黄连、石膏，每服调牛黄化毒丹一钱，日进二服；十朝浆足，腹斑悉退，胃气顿开；十二朝唇壳褪脱，舌竟红活，头面堆砂收结，身上气足血收，寤寐俱安，前方减大黄、黄连、石膏、桃仁，加金银花、贝母攻伐之剂，止一剂不及，便不思食，神情仍复不快，痘即停止。予骇其故，岂攻之太过而真元不继耶？抑攻力未足而毒火窃发也？猛省其故，失检其溺，取视犹然，使内邪净尽，小肠何犹乃尔也？悉如前法，连进二剂，诸象速转，捷于影响。服及十八朝，而溺始淡黄其色，以忍冬解毒汤始得收功。
