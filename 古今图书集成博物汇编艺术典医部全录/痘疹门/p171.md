<!-- { "loadSidebar": true } -->
　　孺山锺晋叔一郎七岁，甲戌出痘，未见点时，腰腹倏尔疼痛，至欲解更甚，及解逼迫异常，急不能待，而卒不能解，因艰塞而努力，因努力而愈艰塞，不惟不得解，努力之极，气反上涌而面颜俱变，俄顷而恶象复然，此毒深藏于脾肾也，以必胜汤去生地，连投二剂，身体壮热，见点稠密不松，干红色滞，痘与皮肉按之俱板，气壅烦闷，身无安放。前方服及四朝，大便见毒垢，如漆如胶，紫黯其色，前方加黄连、石膏、生地；服及七朝，头面焮肿如球，周身四体胀满如吹，有如气鼓，目之可骇，所幸痘亦得胀；十二朝浆行；十四朝浆敛，悉以一方主之。大黄用及斤余，大便日止一次，口内成疳，目睛起障，身热未和，以拨云散合忍冬解毒汤，调牛黄、珍珠；服至十七朝，所进仅止稀糊，所存惟有皮骨，与参汤数匙，口即干腻；嗣后弗药，惟以牛黄、珠末日服二分，佐以吹药，疳与障渐愈，饮食渐进；月余后，肌肉生长，精神康复。次年患一闷沙，不及进药而毙。惜哉！
　　黄复初八郎，癸酉孟春，一日身体燥热，肉瞤筋惕，两目昏沉，痘之象也。愁容万状，稍动其衣被，痛楚等于剥肤，是颖毒郁于皮肤也。即用必胜汤减桃仁加桔梗，用大黄四钱，连进二剂，痛不稍减。照前方，大黄六钱，又二剂透出，一身紫滞干红，绵密无缝，痛始减半，大热如火。前方加黄连、石膏减葛根，服二剂，颗粒分明；六朝充肥；九朝浆势沛然。因痘象可观，药即懈弛。次日燥痒难禁，头面搔破，血流满面，急以药胭脂贴之，悉如前方；外以牛黄二分，珠末四分，匀分三服，调于药内，日进三头汁，次日复灌；十二朝堆沙渐收，腐烂作臭，胃气日开，神情日爽；十六朝收功。用大黄斤余，牛黄二钱。
　　余戊子一孙，壬辰初夏一晚，大热如烙，叫喊不已，如蚓在灰，次早大小便去血，解后稍缓，俄顷复然，急以必胜汤加石膏，连投二剂；日晡即见痘，窠粒不松，痘色紫黯，大解皆紫黑成片成条，散者成流，叫喊愈甚，照前方重以大黄、生地、石膏，昼夜三大剂，每剂和猪尾膏一大盏，并大桑虫；服及七朝，色渐红活，囊渐松透，终是叫喊不已，前方减葛根、蝉蜕；九朝放白；十一朝行浆，诸证减半，大便日去七八次。药饵稍缓，仍复猖獗，更加燥痒，痘顶穿破若圈，喊不绝口，悉如前日进三大剂，十四朝得有霁色；十六朝叫喊复作，愁楚万状，便出紫黑血片如蛰皮，散瘀血有一粪杓，即安睡，醒余便思食，身热始和，大便顿愈，溺犹血水。念六朝夜半，骤然躁乱，舌起一疔，以牛黄分半，珠末三分，蜜汤调服；以忍冬解毒汤加大黄钱许，用地丁煎汤服；及念八朝，舌疔即褪，月余始得安痊。约用大黄三十两，石膏、生地俱二斤半。
　　一凌姓之儿仅周岁，身体壮热，躁乱不宁，如蚓在灰，痘未见而两目昏眊，是痘象，知其毒壅上焦之故也。即以凉血攻毒饮去生地、红花加山楂、地丁，一剂而神即安，日晡见痘如麻；再二剂而细碎者渐消，朗朗分珠。其祖父称谢不已。照方用生地、红花并大桑虫，日进二服。以一方服至十二朝，顺叙收功。此仅躁乱一项，更得治于未痘，故潮头无甚风波。
　　孺山锺去疑年及二旬余，一日府试归见痘，昏沉不语，有疑其为虚者，有云其为劳者，五日矣。窠粒不松，盘晕焮赤，两颊通红，不分界地。且气粗壮热之极，此热毒上涌，清气阻塞，心窍为痰所迷，虚劳何与焉？以凉血攻毒饮减红花、蝉蜕加贝母、地丁，日投二剂；七朝界地渐分，痘渐松泛，神情犹然昏愦，前方减葛根加石膏、黄连；八朝始省人事，方知己之出痘；九朝而浆沛然；十二朝收结，遂弗药而愈。俱以一方终始其功。
　　一贺氏子四岁，出痘于仲春，满目愁容，天柱不举，神情躁而若倦，身不甚热，痘点隐跃于皮肤，按之板实，板则非不振矣；且多游蚕，不拘其数，其色干滞而多白黯，黯则非真白矣。且有椒色间乎其中，溺血如膏，口秽若腐，则此天柱不举，愁容厌倦，全是毒火内扰，以故情绪难支，用必胜汤减桃仁、红花，稍加蜜炙麻黄一二分，和桑虫一大枚，日投二剂；服及四朝，身渐热，色渐红，颗粒亦渐起，时常干呕哈舌，前方加黄连四剂；毒火涌发，骤热如焚，盘若涂朱，天柱顿起，外加石膏减干葛、麻黄。自七朝以至十朝，放白成浆，大便日去五六次，皆毒垢，愁容不转，壮热未和，饮食不进。十四朝堆结发臭，饮食得进，诸证平康，惟溺血未止。十八朝仍复壮热泛疤，口内成疳。一方贯至念朝外，始得痊愈。
　　李姓一幼弟，卒然腰痛，以及两胁两肩骨节皆疼，愁楚不堪，次日即报点于左腰，如豆大而色黯滞；又有数点，似痘非痘，隐跃于皮肤而多晦色，按之板实。以必胜汤四剂后，颗粒稍起而终不松，晦色稍退而未红润，续出者可以数纪，只是痛楚呻吟，昼夜不息，寝食俱废。以一方服及八朝，略松泛而得半浆；服过十二朝，痛楚方息，稍能寝食，将就收结而愈。是证幸痘稀疏，故得成功而且易。若一稠密，便如章继美之历尽艰难险阻矣，肾证之可畏也如是夫！
　　严璞庵一孙岁未满周，一日壮热昏沉，筋脉抽惕，以清肌透毒汤加木通、青皮一剂；次日即见痘，头额如麻，身上隐跃，以必胜汤减桃仁、赤芍、生地加当归；三剂后细碎者渐退，隐跃者渐透，虽见颗粒，却密而不松，滞而不红，胸背多游蚕珠壳，抽惕如故，减葛根加丹皮，每剂和大桑虫一枚，日服三剂；至七日顶白根红，惟游蚕珠壳未松；服及十朝，通身胀满，浆势沛然，独抽惕未已，壮热未和而多愁楚，大便自见点，昼夜十余次，皆毒垢，幸乳食如常。一方贯至十六朝，诸证平康，戏之方笑，以忍冬解毒汤；念朝外发出红斑如霞，调理收功。
　　臧比玉大郎四岁，一日，遍体燔灼，面颊通红，气壅昏愦，以必胜汤减桃仁、红花，加石膏三剂，后见痘如麻。又二剂，细碎者悉退，颗粒分明，但铺红若锦，热不稍减，神思复然。重以大黄五钱，生地石膏各一两，日投二剂；至五朝减蝉蜕加犀角；八朝浆足，大便日去四五次，神思始清；十二朝稍思饮食，有收结意，盘晕犹然焮赤；十四朝仍复泛疤，转侧愁楚，口内生疳。一方服至十八朝，诸证霍然，方以忍冬解毒汤收功。
　　骥村严青宇七岁一爱，壮热如火，四肢冰冷，下部直过环跳，躁乱如失水之鱼，无瞬息宁静，两颊一片通红，不见点粒，胸背干红晦滞，皮壅肉板，主人以为必毙，置之若弃矣。然痘在初见，毒无定位，以必胜汤，大黄五钱，连投二剂；四肢稍温，即加黄连、石膏，每剂和大桑虫一枚；又四剂伏火通透，两颊红中泛点，四，体顿热。一方贯至九朝，遍体充肥，粲然可观。主人喟然叹曰：前者儿女辈毙于痘者十数人，凶象皆未及此。是痘得痊，往者不堪回想矣。乃竟首尾，一以攻毒凉血松肌。十二朝浆黄如蜡，渐收渐结；十八朝诸证霍然，痂落收功。嗣后，口复生疳，两目肿赤多泪，以拨云散去木贼加牛蒡、元参、花粉痊愈。约用大黄二十余两，石膏、生地各二斤，大桑虫四十余枚。
　　乙未，郡尊一子，岁未满周，一日，身热如火，汗如雨下，左眉棱焮肿如桃，愁楚不宁而有痘象，乘痘未见，毒无定位时，即以必胜汤减桃仁、红花、葛根、地龙，加石膏、丹皮、羌活，连投两小剂；外以牛黄半分，珠末一分，调入化毒丹三匙，蜜汤调送，分为两服。次日见痘，头额细碎如针头，悉如前服。又次日细碎者俱退去矣，而汗亦收，颗粒分明，第肤赤如霞，热仍火炽，愁楚复然，惟喜乳食能进。一方服及六朝，顶白根红，减蝉蜕；八朝浆足饱满，热势不减，眉宇未开；九朝迅速收痂，耳骩便起一毒，如鸡卵，照原方用桃仁、红花；十二朝出脓，背上腰胯，随起四毒，通如前剂，并化毒丹；至十六朝，亦俱成脓平复，相继又起大大小小十数余痈，更多恶色青紫，如伤目之可畏，以金银花、赤芍、地丁、贝母、羌活、牛蒡、当归、元参、甘菊、甘草，仍合化毒丹，服至念四朝而始收功。是痘热法名为火里苗，毒先于痘名疙瘩块，令不早图，痘其焦紫内溃矣。
　　陈白庵一爱三岁，一日骤热如炉，燥炙如烟，惟额汗如雨下，至晚，即见点于太阳，两颊如榴皮，红而黯滞，连成一片，不见点粒，通身稠密干红，口渴烦躁，彻夜无眠，第幸在初朝，毒火虽炽，尚可扑灭。以大黄、生地、黄连、紫草、地丁，佐以木通、荆芥、丹皮、牛蒡、山楂、青皮、赤芍，日服三头汁；次日汗收而热减半，前方减黄连加蝉蜕、大桑虫；服及四朝，两颊红中泛痘，色渐光泽，神情未舒，胃气闭塞，前方每剂调牛黄半分，日投二剂；七朝顶白根红，神情半爽，身复壮热，仍用黄连，减蝉蜕、桑虫。守此一方成浆络靥，至十六朝，邪毒退听，正气康复，瘢痕尚燥。几及一月，复发血风疮，以忍冬解毒汤加生地、黄连、赤芍减红花，又一月而痊愈。
　　慎复庵长子其章，九岁时痘，烈热如焚，紫滞干红，窠囊平板，无一隙地，通身焮肿如吹，四体强直如铸，仰卧而不能转侧，犹如捆绑，痛楚非常，叫喊不已，此枭毒烈火，表里俱狂，以大黄八钱，石膏两余，生地两半，黄连三钱，佐以清喉松肌透表活血，更以猪尾膏调入盏余，日投二剂；六朝势不稍缓。时值炎天，畏热如炉，乃以藤席铺地以安之，犹云背下如火；外取三七草，捣自然汁，用鹅翎以拭之；仍以前方。服过八朝，景色如故，计无所施，将鸡溏矢酱色而有尖头者，和六一散为细丸；又用六一散和冰片二厘，研匀为衣，灯心汤送服。逾时身振体战，臭汗如浆，霎时涌出大黑螺疔于肩背四肢十五六处，烈热顿和，痘即肥红光泽，方得屈伸转侧，终是愁楚未开，水米不沾，尚属可畏。其疔即以银针挑破，用胭脂膏贴之；仍以原方首尾一辙而得成浆收结痂落收功。二十朝外，口复生疳，尻骨又生痈毒，一僧治之而愈。
