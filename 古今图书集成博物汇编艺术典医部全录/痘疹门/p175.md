<!-- { "loadSidebar": true } -->
　　小莆黄元澄一郎，禀赋甚薄，时方二岁，出痘于癸酉春，体不见热，彻夜扰乱，叫不绝声，口腻如脂，痘无容针之地，晦色者如蒙垢，干红者似椒皮，颗粒不松。此毒伏于内，体故不热；叫喊扰乱，以气血受锢，神故不安；晦色椒红，表里双关，痘邻于逆者也。法当攻其伏，不使毒横于内，制其毒，使气血发煌于外，庶得挽回于万一。若以禀薄为虑，纵毒肆虐，是不知务者矣。以松肌通圣散加大黄减羌活、白芷；以其燥也，临服和猪尾膏半盏。服及三朝，如水浇石，大便日去六七次，眼即蒙闭，唇口肿硬，亦毒参阳位之一证也，前方佐以大桑虫，每剂一枚；服及六朝，身体顿热，唇黑如煤，痘色变红而却燥，仍以前方加生地、黄连，减蜂房、赤芍；至八朝，滞色悉退，放白而不能肥，烦叫依然，面肿若有退意，是伏毒未能净尽，而气血一时不能充达故也，权宜之际，减大黄、青皮，用参七分、芪一钱而暂充之，和入大桑虫一枚，二剂后，痘即肥泛，面即光荣，眼缝推脂，热却如火。凡热毒之证，乍虚乍乏，与虚寒之证不同，一唤即醒，醒当即止。今热如火，雄烈仍在，以消斑化毒汤减蜂房、赤芍，日投二剂；外以牛黄一分，珠末二分以佐之。服及十朝浆满；十二朝黑嘴松退，神情始安，乳食大进，痘痂终燥，身热未和；服及十六朝发臭，臂与膝生两毒，减生地加当归、金银花、贝母；念朝外俱得平复收功。
　　有一朱姓之子三岁，痘在五朝，热如火熨，痘色紫艳，若花内鸡冠，唇裂迸，血亦紫，躁乱如蚓在灰，厥父母涕泣，以为必无幸矣。然犹可冀者，面目焮肿，虽紫能肥。速以必胜汤，重以大黄五钱，生地两许，加石膏亦如其数，减红花、蝉蜕；服及七朝，紫变为红，继即放白成浆，次日便老，更喜烈热渐解，前方去葛根、桃仁、红花，加元参重剂减半，又四剂回好。
　　陈止宜长子出痘于幼时，颗粒亦朗，其顶平平，若为火熨者然。其色白如宿腐，盘晕焮赤，心烦壮热，因以涤邪救苦汤去泽泻加紫花地丁、生地黄、丹皮，日服二剂，大便日解二三次。次日三朝，佐以大桑虫，每日二枚。前方服及六朝，顶渐起而根脚渐活。陈之岳翁举其族中一同道至，以顶平而白，认为气虚，拘古法而傍日期，直用保元汤。幸止宜明理，信任弗贰。前方服及十朝，减滑石、红花、桑虫；服至十二朝，亦得次第奏效；十四朝收痂燥硬，身热未和，根底尚附线红，此热毒未尽，将来余毒之象也，倍用生地黄两余，外加石膏，亦如其数，并金银花、元参、贝母；至十六朝，余毒聚于颈项，肿痛非常，强直不能俯仰，周身泛疤，寝食俱废，又加地龙五条。一方服及念四朝，始得脱然全愈。
　　王绍宾之孙伟之一子，三岁，痘密如铺，郛壳矾红，其顶黑如煤，俨若火焠者，大都居半，身无安放，然体不甚热，此乃毒伏于内也。余以必胜汤，每服和猪尾膏半盏；服及三朝，更和大桑虫以佐之；七朝顶与郛壳俱转红活，减桃仁、干葛、蝉蜕，加当归；八朝身体壮热，有放白成浆之势，饮食大进，神情开爽，见景象进长，恃为无恐，而药即懈弛。次日，仍复躁乱，燥痒难禁，两颧搔破，痘色变而紫滞，悔之无及，速以胭脂膏贴其破伤之处；前方加黄连，重以大桑虫一枚，和于剂内，连投二服，诸证减半，两颊脓水渗溢，痘色复转，继而成浆结痂，神情寝食俱安。以一方贯之十六朝而得收功。
　　有一陈氏子五岁，见痘于隆冬，顶陷且深，时虽严寒，却烦渴躁乱，唇裂迸血，顶虽深陷，囊实根肿，而色干赤，此气血为热毒壅遏，不得申其领载之权，以故陷而不起，非寒凝不透，尤非气虚不峻也。一始事者不谙其理，徒以升发为事，累日不起；至六朝骤然作痒，手舞足蹈，竭定痒之法而莫禁，痘色更晦，频频干呕。此翁计无所施，谢绝去矣。据脓未成而痒沸，证固危笃，犹幸两颧擦而未破，更怜其未得对病之剂而竟弃之，觉为不忍。先以胭脂膏贴其两颧，以必胜汤减桃仁、地龙加黄连钱许、蜜炒麻黄二分，临服和大桑虫二枚，日服三头汁，大便去三四次，俱如胶漆，伏毒一松，头面即胀而痒遂定，上身亦起。又二剂色转红活而渴愈甚，体热更炽，是毒火发见之象也，下身犹热板滞，减麻黄加石膏。酷好橘，非此不乐，每服必五六枚。至十朝头面浆足，下部亦松，减葛根；十二朝头浆敛而身浆遍，饮食得进，神情未开，前方减蝉蜕、桑虫；十六朝诸证脱然，痂落过半，始易忍冬解毒汤调治；未及两日，身复炮热，眉宇复愁，肩发一毒，周身泛疤，复加黄连、赤芍，外又以牛黄化毒丹，日服钱许，至念四朝痊愈。
　　朱石公五岁一孙，痘初见点，火热如炉，闷乱喘急，昏晕如迷，遗尿目闭，正面一片矾红，隐隐细如针刺者，目之有点，按之无粒，身上数点而色焦紫，势甚危笃。所冀惟在初见，以清凉攻毒饮，重以大黄减犀角加地丁、桃仁、蝉蜕，二剂后颧即透发成粒，通身俱透点成颗而且圆绽，惟色紫滞，神情半开。又二剂，颧即光泽，身犹未转；外佐以大桑虫，四朝，紫渐变红而未润；服及七朝，头面成浆，周身放白，胃气未开，前方减桃仁、红花、蝉蜕；九朝思食而壮热未减，盘晕焮红，重以生地两许，防其成火褐也；服及十二朝，诸证贴然，渐收渐退，后易忍冬解毒汤而愈。
　　陈锡甫七岁一郎，痘见三朝，匀朗粗绽，色甚肥红而少淡，痘象颇佳，身却炽热愁容可掬，彻夜不寐，云胸膈闷而不快。假令伤食而然，痘其不能焕发矣。今红而且深，缘毒火涌盛，气血领载。然有及与不及，所不及者，毒在于内而故有此证。以涤邪救苦汤减红花、泽泻加地丁。四剂后，大便去三四次，胸膈便爽，睡卧亦安，热亦减半。因痘可观，攻不敢过，前方减大黄三剂；至七朝前态复然，痘觉停滞，求其故而未得，忽喉间冲冲欲吐，俄顷咯出浓痰于乃尊之手，痰热如沸，以见攻之未可已也，前方倍以大黄二剂，通身放白成浆，诸邪复退，惟热未和，一方服及十二朝痊愈。是痘因形色而忽其证，至变紫变黑而毙者，不可胜纪矣。
　　凌长康一孙二岁，身不见热，蓦然左颧一报痘，脚地扁阔，色赤而干，中心黑陷，按之板实，身有三四点，似痘非痘，俱淡白色，已三日矣。寝食如常，神情如故。所以然者，以痘之所中有浅深，浅者其毒松，其出易，形圆而色润，深则反是矣。机虽萌动，全体尚伏于包孕之地而未发，故若未痘者然。及所报之点，却如此形色，若不杜患于将来，任其自至，有越六七日或八九日，有十余日外涌出如麻，非紫黯即椒红而不可救药矣。有所谓等伴痘者，即此是也。令将银针挑破，胭脂膏贴之，以必胜汤减桃仁、生地；服及五剂，日以大桑虫一枚而身始热，大便连去三次，通身透发，痘得疏朗，夺其势于末成也。窠囊尚不松泛，又四剂，圆绽光泽，标痘根抬顶腐，神情愁楚，以全躯毒涌，未得成熟也，前方减葛根、蝉蜕，服及十二朝收功。
　　王洪崖一孙三岁，痘红如绛，热炽如火，彻夜不寐，急以凉膈攻毒饮，用生地黄三钱，大黄钱许，日投二剂；三朝，大解仅二次，剂轻不能驾驭，头面起二点飞浆，老黄如蜡，红艳渐滞，前方用大黄三钱，生地七钱，石膏两许；连投二剂，挑破飞浆，点以胭脂膏，是晚得卧，热亦稍和，重剂减十分之三；五朝又起飞浆十数点，景色复然，仍以重剂服；至七朝放白；八朝成浆，寝食俱安，惟热未减；十朝浆老头面有敛意，红晕未淡；十二朝足小股起一痈如桃，夜复不寐，以胭脂膏敷其四围，剩出其顶。一方至十六朝出浓，诸证平复。口生痘疳，佐以消疳解毒散吹之；方易忍冬解毒汤调治痊愈。
　　一施氏女十三岁，痘患血热气滞，窠粒不松，红盘肆溢，遍体如霞。以贫窘不事医药，八朝涌泡，几三分之一，余俱平板；九朝泡俱破伤，其浮皮有如麦壳破伤之色，干赤有如肤剥，火热如炮，痛楚非常，衣衾难动，证在垂毙。厥父母哀号悲切，余怜其坐视以贫而就死地，未免希援于望外。以生地两半，石膏一两，大黄三钱，与众药同煎三钱，临起投下，余佐以荆芥穗、地丁、赤芍、山楂、青皮、木通，投下二剂，连解六七次，破伤处俱有浓水湿润，平板者略觉松浮；又二剂通身毒化成浆，顿思饮食；再剂而热减半，渐渐收结；发痈发斑，以忍冬解毒汤痊愈。
　　雉城周彝仲一子五岁，出痘于初夏，大热如火，烦渴不止，两颊通红，隐隐如针砂，身上稠密如铺，干红滞色。二三同道，以危疑而推委。彝仲忧虑而致废寝食。余慰之曰：毒火诚烈可畏，幸得发扬，治之得宜，当无患者。主翁称谢不已。以凉血攻毒饮，加黄连三钱，生地六钱，连投三头汁。次日颧上累累成珠，第燔热更炽，前方加石膏七钱，黄连四钱，每服和大桑虫一枚。时有徐培者至，与余甚合。是方服及八朝，色得红润，前方减干葛、蝉蜕、红花；九朝放白成浆；十朝正面便有敛意，及盘晕未淡，炽热未和，恐防火褐，重以生地、石膏各两半，黄连五钱，以制阳光，不令骤敛毒复归于内耳。血热之证，不虑难收，惟虑热毒未清，干收为患，不得以九回十褐同论也。服及十三朝，面痂已老，身靥将半，胃气渐开，热亦稍和。有一友用白芍钱许，助其收敛，是晚烦扰不寐，未必因此作祟，见血热之不可为收敛计也。次日头面赤肿，身热复炽，烦扰如初，是余毒涌发之象，悉如前方加蝉蜕，日服三头汁。次日十五朝，发出血疹红斑，自头至足，无不遍及，夜即安睡，神复开爽而热未和。是方服至十七朝，方得霍然。以忍冬解毒汤加羚羊、谷精草，以目白红也。念朝外全愈。
　　丁巳，先君治一痘，十二岁，皮薄色淡，顶平脚塌，始以透发，继而大剂保元汤加芎归淮地膏，得以成浆。至十朝不思饮食，主翁疑以过补。先君曰：果尔浆必苍老，痂必燥硬，体或烦热，种种反是，焉得云过？以纳谷散，重以参、朮各五钱，胸膈豁然，胃气大开，无物不想，收痂落靥而愈。
