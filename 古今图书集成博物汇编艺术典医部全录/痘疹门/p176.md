<!-- { "loadSidebar": true } -->
　　戊午，钱氏一女，年十五，适值经后，痘出甚密，松而囊薄，红淡而干，身体温和，人若失志，睡中时独语二三句，气血两虚，心神不足之证。始以养荣透毒汤，四剂后，痘虽起发，形与色俱不振；四朝即以保元拓里，人参每剂二钱至六钱，黄芪四钱至一两，芎、归、熟地亦俱重剂；服及十朝，浆仅七分；十二朝，寝食得半，痂不甚厚，疤欠光泽；十四晚，彻夜不寐，语言不清而无头绪。父母疑以过补使然。果尔身必炽热，气必雄猛，痂必燥硬，渴而思冷，脉按洪数有力，如是不寐，方是火毒内扰。种种反是，缘以痘本不足，而又值经后，明属心舍空虚，以宁神解毒汤加柏子仁，用参四钱，二剂即愈。
　　庚申，一儿四岁，痘在八朝，浆色淡薄而滞，根盘红淡而干，神倦而不容安，似躁而不能逞，身凉指冷，咬牙不已，兼有战意，毙可立待。厥父母呼天号地。始事者，曾以保元轻而无效。余用参三钱，芪四钱，嫩鹿茸膏、淮熟地膏各半盏，熟附五分，佐以芎、归，外山楂三钱以行其滞，连进二头汁；更以大桑虫一枚，服后若时雨之化，薄者厚，淡者浓，滞者润，冷者温，咬牙顿止，神情遂开。嗣后去茸、附，前剂分量减半。十二朝左臂发一痈，以忍冬解毒汤调治收功。甲子以来，是证不概见矣。
　　余荆，己酉仲秋，忽壮热如火，次日即见痘，细如芥子，色似胭脂，余是时未谙此道，先君以升麻葛根汤加蝉蜕、山楂、牛蒡而升发之；二剂后，狂烦谵语，先君以犀角地黄汤加荆芥、木通、蝉蜕，以大桑虫一枚，三剂后，热即和，神即静，周身起胀而顶即白，以见曩时毒火之易退听如此。时怀娠七月，惟恐里虚，即以保元汤加芎、归、淮熟地、白芷、僵蚕，日投二剂，每剂用参二钱。其如痘密无缝，气血不继，至八朝头面灰白如锡皮，通身浑如嫩腐皮无二，摇头鼓颔，寒战非常，危在瞬息。先君以参、芪各一两，芎、归各五钱，熟附二钱，肉桂一钱，熟地膏二盏，傍晚投下，战即稍定，沉沉睡去，至夜半大有转机，醒来思食与粥，两碗不餍所欲。次早又一剂，午后通身浆足，身体和暖，不复战矣，前方去桂附，参芪减半。十朝腐烂作臭，脓水淋漓，以败草散收之，约用一斗。饮食大进，神气日爽，以参归化毒汤全愈。论胎前热剂在所大忌，况桂附而重用乎？然痘犯大虚大寒，而不权其当务之急，势必不起，可有身外之胎乎？母安则子安，理盖如此。又当究其所以宜尔者，以其灰也，白也，湿也，皱也，身凉而神萧索也，若是亢极作战而混治焉，其害可胜道哉！
　　严贞生一子三岁，出痘于壬戌，八朝清浆，未半而痒沸，禁止不定，面几破碎，眼将露缝，大便艰塞，粪少垢多，日去三四次，囊窠嫩薄，体不燥热，红晕则肆溢如霞，身无安放，所谓气虚血旺者非乎？至频解多垢，总气虚不能化毒，毒不成脓，而故垢从便出也。急以胭脂膏贴其两颧，用淮生地五钱安置其血，人参三钱、黄芪四钱振作其气，僵蚕、白芷、大桑虫为催浆托顶之佐，白芍五分束其游行，山楂四钱、木香三分以行其滞，傍晚投服即睡着。夜半又一剂，次早盘即归附，浆即肥浓，眼缝堆脂，正面堆沙，便亦减半。嗣后收痂，落靥不脱，保元清解，易若破竹收功。
　　冯素若一子三岁，其时丁巳，痘出甚密，人静身温，囊壳不老，顶白而不肥，盘红而干淡，六朝眼合不紧，鼻塞而松，起而少胀。夫固已见气血两虚矣。七朝滑泻，日去三四次，淡黄其色，口渴不已，停饮于中宫，水声漉漉，又见土虚不能制水矣。始事者，因燥渴干红，且囊壳无浆，不敢实脾，恐益其燥。不知燥而实者，火烁金也，宜制阳光而金自平；燥而虚者，土不生金也，宜固中央而燥自解。况痘赖气煦血化而成浆，气血之源在于脾胃，今泻而身温，渴而停饮，红而干淡，囊薄而静，种种不足，见乎其间，乌可齐其末而不揣其本也？以实脾固本汤，用参二钱，加黄芪三钱，暨姜枣，连投二剂，转机及半；又二剂，十转其七，浆不甚浓，却亦堪回。嗣以五味异功散加防风、白芍收结而愈。是证今不概见矣。
　　一儿三岁，痘在八朝，脓浆满足，盘晕焮赤，忽生振战，衽席皆动，按其身热如炮，此亢阳作战也。以清凉攻毒饮，用石膏五钱，生地八钱，黄连一钱，大黄五分，减红花、地龙、犀角，加姜一小片，以行重寒之剂，连投二头汁，其战即止；又二剂，红晕渐淡；至十二朝，热得和平，收功弗药。
　　朱元卿之长子，幼时痘犯血热之证，自放点以至成脓，极其凉血解毒清火。浆甚浓厚，至收靥时，大便忽频，日去二十余度，至次日，难以数纪。乳母与婢辈，苦以秽恶不堪，嫌以寒凉太过而然。乌知热毒下利之理？果因寒凉，身体不宜炽热，唇口不宜焦裂，神情不宜烦躁，痂皮不宜燥硬，今种种其然，脾岂虚寒者乎？以泻黄纳谷散加地丁、金银花、贝母，服至十四朝，左颧顿起一大痈如桃，大便即止，诸证减半；更以牛黄一分，珠末二分，调入化毒丹内，用贝母汤，送服。十六朝，脓自口出，前方减生地加连翘、甘草，十八朝全愈。是证难以笔记，聊附其一，以证其概耳。
　　吾郡吴二公祖有孙四岁，痘稠密而气血两虚，五朝以保元汤加芎、归、淮地而得成浆，终不肥浓；八朝发渴，频频思饮，与之盏许即拒，俄顷又干，身热不壮，神情懒倦，便亦不实，以补液汤加芪、朮、姜、枣；服及十朝，渴得渐解，脾气亦实，减诃子、黄芪，加茯苓、白芍；十四朝眼白起红障多泪，以奏凯和解饮减当归、牛蒡，加甘菊、谷精草调治收功。
　　沈同袍治一痘证，放点以至起胀，干红晦滞，平者半，陷者半，身凉而神却躁，频频腹痛，欲解不解，此毒火遏郁使然，以松肌活血攻毒；服及五朝，大便连去四五次，火毒一松，身即壮热而神静，色转深红，发渴不已，重以攻毒清火；八朝放白成浆，险变为顺。与一不韵者同事，惟恐虚寒继至，减大黄、石膏，二剂前证复然，更多不寐而渴更甚，仍如前方，十四朝渐安渴解，十六朝调理收功。
　　顾韫翁一子四岁出痘，属血热毒盛，放点色似胭脂，浆老盘犹焮赤，结痂燥硬干焦，始终壮热烦渴，初朝即以凉血清火攻毒，进药甚艰，服不及半，至热毒难清，喜得进牛黄化毒散不拒，日服钱许，自七朝服至十六朝，热毒渐减，几一月始得全愈，热渴难解如此。若魏氏论渴云：火非虚不发，一以保元汤加麦门、五味，欲壮水之源以制阳光，理固有之，其可以概施也耶？
　　一女七岁，痘未见点，壮热如焚，静则燥炙如烟，一转侧而汗即沾衣，俄顷即燥，动即复然；次日见痘，细密如麻，紫艳与矾红各半，烦渴躁乱，以凉血攻毒饮减山豆根加紫草，服及四剂，颗粒分明而汗即止；五朝头面肥润；七朝通身放白行浆，自上而下，景象颇佳，但烈热如故，绝不思食，神情尚楚；前方服至十朝，胃气略开，夜卧将半，头面收结，痂色干燥，身上将靥，而红晕未收，热终未减；前方减紫草，服及十二朝，通身复汗如蒸，逾时而燥热等证，与夫寝食神情蒙蔽之象顿开矣。方易前方，以忍冬解毒汤调治收功。然变幻之证，难以悉载，能以数项推类以尽其余，庶不为似是者误矣。
　　韩人谷一子三岁出痘，十二朝绝不思食，筋抽脉惕，彻夜不寐。始事者，以胃弱心虚，以宿夜曾受惊恐，药以安神开胃而愈甚。邀余往视，痘甚磊落，第热尚如烙，盘晕焮赤，脓囊大半为烈火燔灼而焦，宛若螺靥，神情散乱，而毒已归于内矣。其未变者，犹然圆绽肥黄。余曰：是痘热毒未清，未宜收敛，以故痂如螺靥，黑而又薄，是倒靥而非正收也，奈何？此友毅然曰：君不见其脓之满足耳！脓老自是当回。愉然信为无恙。余遂别，是夜即毙。
　　潘氏五岁一爱，痘犯血热，十朝壮热未和，脓成未熟，红晕未淡而即干收，宛如火焠，其两颐平敛，痂燥而薄，面犹赤肿。始事者，亦知其为热毒已清解于前矣。第清而未畅，次日又便利作痒，似乎补泻难施。谢事去矣，势在累卵。但血热尚炽，证必因之，自无两局，以涤除救苦汤减大黄、红花加地丁、生地，外以牛黄一分，珠末二分，即以药调送，两颐以胭脂膏封贴，服二剂而痒定，四剂后平陷俱松，燥黑者转而滋润矣。减青皮加金银花，至十四朝，热和神爽，大便顿止，寝食俱安，遂以忍冬解毒汤调治收功。
　　己未，有一陈氏子四岁，痘甚稠密而且一齐涌出，但得分珠顶平脚塌，囊薄色淡，人静身凉，种种犯气血两虚之证。四朝乘气血尚未离散，即以保元汤，人参一钱，黄芪钱半，加芎、归、淮熟地、山楂；六朝顶起而囊不苍，盘红而色终淡，眼欲合而未紧，鼻将塞而犹通，进不勇者防退速，前方倍以参、芪加河车、鹿茸二胶，方得行浆，终不能肥；九朝寒战浆色腐白，前方重以参四钱，芪六钱，更以熟附六分，肉桂四分，浆转肥浓；十朝渐收渐结，寝食渐安，见景象得转，以艰于进药，姑恤停止；十二朝，忽眉宇不开，是晚卧不能安；次日曲池二穴俱发一痈，其色淡白，按之不热，拂之痛甚，以加味内托十宣散，四剂后方红活；三日后不溃亦不退，以参芪仅钱许，故淹滞如前，重以三钱一剂即溃。左肩与右肋，又起一毒，红肿且热，以毒未尽，故复发。此得气血振作，故热而红肿，是已十八日矣。前方减参芪俱半，以胭脂膏涂贴，留出其顶，渐消平复。聊记其一，以见大意。血热之余，已散见于前，不赘。
　　有一许氏之室，怀娠四月，身忽大热如火，不一日而见痘，稠无隙地，细碎如麻，躁乱不宁，胸膈迷闷，痘邻于逆。所可取者，色得肥红耳。犹在初见，余欲攻毒导瘀，兼清肌疏透，庶几内毒一松，得分颗粒，未必非挽回之一机也。厥夫惑于不韵者之言，执意不欲。予辞弗药。九朝而毙，而胎卒壅。其所以壅者，岂脾虚血弱之故，烈毒内攻，热血煎熬，脏腑且溃，而胎有不堕乎？况小产者亦多矣，何尝堕而必毙？则知其堕也以毒，而毙亦以毒也欤！
