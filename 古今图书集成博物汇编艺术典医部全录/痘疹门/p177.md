<!-- { "loadSidebar": true } -->
　　一友朱良老其阃怀娠六月，出疹于隆冬，躁乱不宁，燔热如火。道中一友，以宽气养血安胎为主，佐以甘桔、牛蒡、蝉蜕、荆芥，疏肌透发，三朝疹非不透，热终如火，烦渴不已，嗽而增喘，彻夜无眠。至五日不惟不寐，并不能就枕，不惟喘急，并不能出声，面如土色，目睛直视，手指厥冷，渴想西瓜，六脉绝无影响，其娠追下，小腹痛楚难禁，身无安放，立刻可毙。举家但愿得母无恙足矣。余殆弗药，惜其未得一对病之剂。觉有不忍，为热肠所迫，以大黄五钱，石膏一两，滑石、生地各七钱，炒黑麻黄三分，佐以赤芍、丹皮、牛蒡、荆芥、地丁、木通、甘桔，以芦笋煎汤代水，二剂后诸证稍缓，遍觅一大西瓜，陆续以济其渴。又二剂，其疹又透，诸证减半，而娠不追下矣。前方减麻黄，仍以二剂，面颜顿转，喘定而得伏枕，热渴亦杀大半，娠即安然。但咳嗽不止，前方去大黄、赤芍、丹皮，减石膏、滑石及半，加元参、花粉、黄芩、金银花，二剂热渴俱平，胃气大开。据垂毙重证，幸而复生。尚须调理，见安和而遂弗药。越数日后，娠复不安，但不追下，饮食减半。复有余热，口内生疳，以消斑快毒汤，减蝉蜕、丹皮、赤芍，加金银花、花粉，佐以消疳散吹之，痊愈。是证所用汤剂，据常格胎前所大忌者，而得既保其母，并安其娠，见有病病受，不第无损于胎，正见所以安之之妙。疹与痘虽异，其所异者，惟气虚痘耳。若烈毒之证，原同一轨，令是证但留其母，犹畏大黄等味，利害并存，尚费踌蹰，竟尔子母俱全，凡志医者，可不深思而潜玩也耶？有怀娠而宜峻补回阳者，若余荆之证可征矣，不赘治验。
　　余甲寅生一儿，百日内生肥疥疮，曩时亦惑于人言而不敢治，渐渐通身布满，无容针隙地，日夜啼号，乳食减半。余思痘固当虑，尚在日后，而况未确，疮毒如此猖獗，危在旦夕，孰缓孰急，当务自在。选合掌丸如前法治之，内以忍冬解毒汤减红花加黄蘗、生地、元参，治及半月而愈。后来出痘颇密，而透发甚易，人言不足凭如此。
　　严琢庵、吾宗僴如、茅奕启诸人之子，俱百日内生胎毒疮，其疮成晕成圈，中低陷而圈浮突，宛如梅毒，目之可畏。有绕脐者，有在耳畔者，有绕肛门者，余处难以数纪，俱以牛黄八宝丹五分一丸，日进二服；外以化毒丹，调入胭脂内一一贴之，周时一换；更佐以忍冬解毒汤加羌活、元参、黄蘗、桃仁、赤芍，减红花，与丸间服。乳母忌鱼腥面食姜椒。奕启子几百日而愈。僴如子愈而复发，几及两载而痊。惟严琢庵所藏牛黄，金光宝色，川中亦不偶者，内服与外治，两倍于二子，不及两月痊愈。嗣复出痘，皆收功无恙。
　　臧顾渚一孙生双胎，先下地者，三朝便生毒疮，细似针沙，赤如红霞，三日后连成一片，一擦而肤剥去，遍体如焚，以痘前疮当任其生，不事医药，十数朝即毙。其次焉者，于十朝后亦发此疮，与前无异。余曰：是疮于母腹中，受积热积毒而发，名为血霞疮，治之不早，有性命之忧，不但不利于痘也。余言及此，追悔无已。云：初生者，昨已毙于疮矣，今治之可无恙乎？余授双仙化毒丹并牛黄八宝丹二方，一治其内，一治其外而愈。厥后出痘，何尝受治疮之累？如此治验，难以笔记，聊存一二以证焉耳。
　　吾郡中有爵尊望重年逾五旬者一乡绅，止有一子，两月内生胎毒疮，与前三证宛肖，竟凭老妪婢尼之言，以痘前疮宜发不宜医，反令乳母食鱼鲜鸡笋以发之，其疮日盛。延一不韵者，以是疮似梅毒，与大人梅疮同治，用川椒一两、全蝎五钱与乳母，假道于乳，亦妄冀震拔其毒，服及过半，其疮愈大，圈愈突，陷愈深，隙地复增，血点细疮，无不遍满，炽热如火，肤赤如霞，目红口燥，彻夜烦扰，邀余往视，势猖獗矣。以两月芽儿如是之毒，如是治法，不觉为之怆然。予大戒其乳母忌口，急录牛黄八宝丹方，令速修合，将如治三家之法治之，容或可挽。先以消斑化毒汤减蝉蜕，二剂后，猖獗之势亦得稍缓。嗣复听卜云：爻象无咎，但别有天医。以余方为废纸，老妪辈仍复主张将所余震发之剂罄尽，当忌之物大啖，遂至不救。惜哉！
