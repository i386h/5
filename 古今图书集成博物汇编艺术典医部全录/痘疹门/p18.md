<!-- { "loadSidebar": true } -->
　　病之在人，所得有轻重，善用药者，能使病重者即轻，病轻者即安，故仲景谓之随证渗泄，最为活法。且疮疹身热而烦躁，喘满脉促，有诸疮疹证不见斑点，其热未退者，以麻黄等汤以发之。若已出斑点者，即止后服，不尔再服，此表发出之也。或禀受虚寒，脾胃怯弱，或服冷药至多，伤于脾胃，令儿手足逆冷，脉息迟细，大便溏而小便清者，炮干姜、炙甘草汤、豆蔻、丁香、参、朮药，可选而用之，此温里使令自出也。或疮疹出后有余毒者，下利黄赤脓血，身热而渴，当以薤白汤与解之。于斯三者，或发或温或解，能审而用之，疮疹可保无虞矣。
　　　　　虽有热证大便如常过则不可再下
　　事物以中为正，脏腑以温为平，故过热太凉，皆非所宜。脏腑有热者，则大便数日不通，热蓄血聚，壅遏不行，势必增剧，不得已而下之。若或悞下，为害不浅。故大便如常，是内无蓄热，切不可再下。此前人言之谆复者，盖警策后人，使无悞尔。方书论五实证，人能食而大便闭，脉大，发热，无汗，又有热证相兼，都可下之。又论五虚证，令人不能食，呕吐，皮寒，脉细，大小便利，则宜补之。以此而观，脏腑既已如常，则知里无毒热，若下之者，岂不为重虚者乎？大便既如常，有大热证者，但利其小便，则虽热亦不能为害矣。常观病者大便不濡泻，有虚证，用温药而愈者有矣。大便濡泻，又用下药而愈者，未之闻也。虽或有之，是食积或冷热不和，互相为害，但半补半利，去其食积，分其冷热，此非正下者也。
　　　　　不可妄发妄下

　　一物具一性，一性有一用。药之性或补或泻，或表或下，或散或敛，既各不同，若能以所性施之所用，用之当则逐时而病愈，故钱氏论发散转下，皆称不可妄者，恐其用之不当尔。且疮疹诸证俱见及斑点既生，若无内外寒热虚实者，但安养之，待其所蕴多少，任其自然，则无太过不及之患。如此非为当时不生他证，亦病后易于将理。今人则不然，才疮疹斑点方出，不顾所蕴轻重多寡，心速而惟恐不出，散用药表而出之，服以紫草、蝉蜕，副以人齿、猴梨，并与酒面芫荽，无所不试。曾不知毒气遇药，发之则一为十，十为百，百为千，千为万，千万之变，合为一疮，方书称名斑烂。至于五内七窍皆有，重者为之不救，轻者为声哑、为目疾、为斑烂、为闭耳塞鼻之患。又有用表药过多，疮表则盛，里无阳气以应之，为虚脱者多矣，此妄表者之为也。大抵疮疹已出，方赖热气逼其毒气以出，出则无郁遏壅闷之患。善攻其热者，热甚则利其小便，热轻则解其毒气。昧理者不知，但言[善攻……但言　原作「其热者原本阙则利其原本阙六字其毒将宽矣原本阙七字」。据《奇效良方》疮疹门补正。]疮疹是热，无时进凉剂，致于胃气虚羸，令儿胸满腹胀，又且下之，致内虚毒气入里，则杀人甚众，此不善下之过也。钱氏称不可妄发妄下，诚不诬矣。要之，治热以温凉而行之，未至于冷；治寒以温，未至于热，当从其渐而已。合下合发，各有其证，别论又详具矣。
　　　　　发热有时则应脏腑知其斑疮疹水疱脓疱
　　谷空而响答，形动而影随，举此而得彼也。故钱氏云：热应时而出，是见热而知脏腑明矣。且以一日而观之，寅卯辰时热者属肝，为水疱；巳午未热者属心，为斑；子丑寅热者，脾疹也。耳肾不受秽，无证但出疮疹变黑，属肾；申酉戌时热者属肺，为脓疱。观其热发有时，亦知疮疹之所本，是亦即前录，后之先见也。
　　　　　蕴热斑毒

　　人之将理，失之于微，积微成损，积损成衰。故冰厚三尺，非一日之寒，蕴热而斑毒，非一日之热，皆积微成着也。大抵小儿自然阳盛而阴微，况朝夕饮啜热乳，兼重衣温厚，帏帐周密，则伤皮肤，害血脉，疮疡发黄，是生多疾，此蕴热而斑毒者，表里皆受热也，宜预服升麻汤、消毒散、紫草汤、油剂为良。又有伤寒发斑，为感寒毒，失于解利，邪气盛则实，实则热，热毒而斑生，遍身如被蚊蚤所啮，不作疮疱起，但赤斑点者，此五死一生之证；作黑点者，九死一生之证，名曰发斑，非疮痘之比，皆称曰斑，故因而及之。疮痘有数证，疹起如痱疮，随出随愈，此名麸疹，其毒轻。疮痘如豆，水疱如泪而青小，脓疱有脓而大，其形各异。又有心斑脾疹，五脏各有所主，不可不知。
　　　　　已出未匀

　　人之平居乐逸，则心神安静，气体和平，及其病则阴阳偏胜、盛衰不同，故令虚实不齐，是以疮疹已出，不能遍匀。前人治法，透肌解毒而已，使毒得出，肌透消解，气既无壅遏，则自然出匀也。用必胜散、快毒丹令出快，紫草饮、胡荽酒、红粉丹自然匀顺也。
　　　　　未发令内消

　　前人于疮疹，防微杜渐，无不尽其意焉。见小儿遇天气温热或身温，恐发疮疹，遂以犀角、玳瑁二味磨汁与服之，以茜草煎汁与消之，则未发者令内消，已发者亦能解利，使毒气不致太盛。或有伏热，疮疹未出，四肢微热，饮食似减，头发干立，或时额多微热，宜服生油方最佳。
　　　　　发热而痛

　　痒为虚，痛为实。又云：诸寒为痛。又云：内快而外痛者，为外实内虚；外快而内痛者，为内实外虚。是以《圣惠方》云：痛者，言其通也，则痛为实可知矣。今疮疹身热而痛，是时行寒热所感，未能解也，故用麻黄汤、水解散以解肌，汗出寒热自已，疮疹亦无阻矣。
　　　　　出不快

　　病之始末不同，深浅各异。疮疹之出不快者非一端，用之当随宜而已。凡疮疹红斑点出，日数未尽，其内实而肌热者，宜疏利之。若自利者，当温里；斑点见齐，血疱结起，迟者实热，大小便秘，渴而腹胀者，宜匀气解毒；甚热者，宜利小便；虚而自利者，宜温里调荣卫。盖血疱出甚，亦令小儿内虚故也。自血疱作脓疱，脓疱不结痂疕者，当此毒气已出在表，但解余毒而已，故出迟。名同出迟，先后之序不同，医者当辨毒气在表在里，若虚若实，补泻调解，随证治之，此是正疮疹证，无诸内外邪气所感者也。若患疮疹中，设有所感冒，则治疗不同。且疮疹正出，遇时令寒暑燥湿风火不节，则脉证与居常相异，用药则不同，尤当消息。且正患疮疹中，暑气大作，则或烦躁而咽痛，或喘满而作渴，此乃暑气与疮疹，表里热气并遏壅滞而出不快，宜与白虎汤、荆芥散。如出疮疹中，遇天气暴寒，令儿肤腠秘密，寒气结聚，出不快者，宜用麻黄正气散之类。又有疮疹正出，烦躁饮冷过多，或悞服凉药，使胃冷无以运行荣卫，致中满，则上下气不升降，出不快者，宜用理中汤、姜黄散、活血散。至于下痢者，硫、附、豆蔻之类，皆可选而用之。又有疮出正盛，内外热气壅遏，血蓄结聚，令儿能食，腹胀不大便，烦躁而渴，手掌里有汗，喘满出不快者，此由毒气与心火贯注，无阴气以敛之，宜用乳香猪血膏、紫金散、猪尾膏以饮之。或疮疹正出，被恶冲触房室，触犯禁忌，或狐臭人劳力人气触着，令出不快者，宜烧猪甲、赤朮、乳香，常烧令气不绝，仍上下安胡荽酒以御之。是以略举其数证，方书但云出不快而已，皆在随所得之由变通。若大小便秘，气壅遏而出不快出者，钓藤紫草散。气濇出而不快，以脱齿散、活血散。倒靥者以紫金散、如圣散、开花萝卜前汁与服之。蝉蜕甘草散、猪血乳香丸、猪血麝香丸、木星饮、紫草膏。疮疹已出，热滞喉舌生疮，懊闷气喘，烦渴多睡，精神昏塞者，以透肌散主之。伏热在胃，腹胀便赤者，四圣散。疮疹不出，伤寒不语，干野人粪散。瘟毒既发，痘疮不出者，地黄豆豉散。
　　　　　面青者逆

　　《素问》云：内藏心肺，声色彰明。大凡病在脏腑，其证皆见于外，所以疮疹病而烦躁面赤者，心也；面黄体倦者，脾也，面青多怒者，肝也；喘嚏面浮而白者，肺也；面黑善恐欠耳骩手足厥者，肾也。此五脏有五色，常与寸口尺内相应，其不相应者病也。又曰：色之与脉，当参相应，其不相应者病。今疮疹属心，令人身热烦躁，惊悸面赤，皆属于心。其赤者顺，今面色青，是色不与病相应为不顺也，当更察证防备之。故《素问》云：色以应日，脉以应月。今疮疹临时观之，岂不以色应日也？疮疹当唇红顖赤，而反青色，其为病实者必生风，大小便秘而燥渴者，实也；虚者必下利，不食四肢厥者虚也，各宜用药预制之。
　　　　　身热而脉反迟

　　脉数为热，脉迟为寒，此最验也。数热属腑，迟寒属脏。今疮疹在表，属腑而外发热，脉反迟而属脏而为寒，是脉不应其病，阳病而得阴脉也，宜当温之，以活血散、当归散、人齿散之类。脏寒下利脉迟者，以甘草干姜汤、豆乳散之类。盖得胃气既温，营卫以和，则或汗或疹而解矣。其脉迟者，是胃气虚冷，营卫不足故也。
　　　　　非微汗则表不解

　　用药之法，贵简而当，则病重者轻而危者安。且疮疹证虽蕴久热，然发斑之际，必因天气煊暖，或感风寒而发热，或惊热，或伤食而热，因热而生斑疹。斑未出者，方其初发热，得微汗散之，后虽为斑疮亦轻，此非微汗则表不解也。其证令人身热头痛，鼻中壅塞，咽喉不利，咳嗽目赤，毛焦皮肤紧而脉数，此皆热极为疮痘，虽顺而出，毒气亦不轻。议者始以微汗解散，其毒渐轻矣，如水解散、控心散、麻黄汤等主之。如斑点已出，则慎不可用此法。盖自然出快则不可表，表之则成斑烂。又有用发散，随汗为白珠子或出小红疮，亦因汗而毒气随散，不可不知也。
　　　　　既出不尽透透而不长血疱

　　疮疹既出，隐隐在肌肤，不尽出透，尽透而不长血疱，此皆脾胃虚，荣卫怯弱使然也。良由一时被天气暄暖诸暴热壅而成斑点，斑点既出，无阳气以应之，故令在肌肤隐隐而不出也。当此则先和脾胃以行营卫，营卫既暖，毒无所容则出矣。故前人用人齿散、活血散，皆暖荣卫以发之；发之斑未出者，用乳香猪心血丸；出而不尽透者，以猪血、麝香涂手足心唇上，最为要妙。或以紫草散之类，?脱壳散，皆随寒热虚实而投之。又有当出被外风寒所逼而不能出者，其人必鼻流清涕头痛，宜以解利药随证温散也。又有被风寒所逼而不能出，其人必鼻流清涕，头痛发热，宜以麻黄汤解利之。
　　　　　未出可下已出不可下出已定当利其大小便
　　毒气在里，疮疹未出者可下。毒气在表，疮疹见斑点已出者不可下。如已出定结脓窠，尚有热证见者，当利大小便，此犹恐里有余毒不尽，因而生疾，其大小肠主出而不纳，有余毒可利之。前人一动一静，必有至理存焉。
　　　　　发有微盛

