<!-- { "loadSidebar": true } -->
　　五行以土旺制水，五脏以脾制肾，盖土旺水升上而不下走泄，此五行相生相制，使之既济，此五脏平和阴阳升降也。且人平居饮食以滋脾土，脾土运化滋营卫。观脾土于中，上滋肝营肺卫，下以肾水不走泄，苟失其平，则有太过不及之患。何以知之？疮痘出而耳骩冷，此脾土胜肾水；疮痘陷而耳骩热，此肾水反胜脾土矣。盖耳骩者肾也，体热则血脉敷荣，则谷气盛也。钱氏百祥丸泻膀胱肾水，令脾土复旺，当此致于不救者，亦十有八九，亦岂得已而用之哉？当此之际，不用百祥丸则无治法，毒气去而真气不绝者犹活，不去其毒则束手矣。如《活人书》厥阴证土败木贼，用承气汤泻其毒气，亦岂得已而用之？当此而不下，亦不可也。愚思之，与其疮痘用百祥丸，伤寒承气汤下其毒，莫若救脾土于未侵之先，治其未然者为良，庶几不致狼狈之地，成功于不见危处为妙。
　　　　　黑有逆顺

　　疮疹出者为顺，黑靥陷伏者为逆。然其中黑靥亦有顺者，此为疮逆，脾气乃强，则脾土盛制水也。是脾强而肾退，虽黑靥而忽泻脓血并痂疕者顺。此必旧服补脾药，脾气得盛而不衰，其外肢络疮黑靥而不危者，得脾脏不衰，则心肺肝肾有以救之。《素问》云：脾病则五脏危，今脾土既盛，余四脏则无虑矣。脏腑既无亏盈，则不能为害。又有黑靥而逆者，乃水谷不消，泻乳不化者逆。是脾虚不能制肾，故水谷乳食不化而自泄，此脾土既衰于里，外有疮疹黑靥者，是毒气陷伏，必先入脾，脾虚而受毒，四脏皆困而危殆矣，是以为逆，为难治。尝观古书云：病在脏者半死半生，病在表者轻。以此疮疹泻脓血疮痂者虽顺，非可为常治法，此亦九死一生之证尔。
　　　　　出迟朝夜啼哭

　　神魂魄意智，此五脏之正神也。喜怒悲忧恐，五脏之情伪也。人之五脏调畅则安适，抑郁则烦闷。故小儿疮疹者，蕴非常之热毒为疮疹，而外未得出，在脏腑而不能散，故喜怒不常，悲恐相仍，则神不能安而朝夜啼哭也。当此医者察其蕴毒在表在里，当随证渗泄。若发热渴水，面赤小便赤，宜微表，令出可也。若外无热，大便秘，腹胀满者，当令大便通。大抵内无壅滞之气，则营卫通行，神魂泰然，疮疹亦出快矣。昧者不知察，惟见朝夜啼哭，或以为心热，或以为聚痰，或凉或下，不能去其表里热毒，复使其冷热相并，反生多疾，不可不知。
　　　　　凸凹生疮

　　疮疹结脓痂，可抓碎之，则不成瘢痕，今疮痂虽结，瘢犹靥肌肉，致令凸凹也。故在结脓未成干疕，抓去之，则不成瘢痕矣。有疮疹愈而再生者，此因疮疹安后失解利，毒气留滞败热于肌肉之间也，宜用明胶散，次服密陀僧散、腻粉散、雁屎白散、牡蛎散、马齿苋散、秦皮散等，以敷之为良。与其用药于已再生疮疹之后，莫若解毒于未再成疮疹之先。
　　　　　大便如常

　　脾胃纳谷气，大小肠出滓粕，此平居察虚实冷热之处。盖饮食进退则知人之谷气虚实，大小便滑濇则知人之冷热也。热则秘濇而不通，冷则滑泄而无度。今大便如常，则知脏腑平和，无大热大冷之患，故不在补泻，亦不可妄攻击也。且《活人书》云：清便自调，则是大便如常。又云：大便坚，小便数，不可用承气汤攻之。是津液已行于小便，故但以麻仁、脾约丸用之可也。小便清者不可下，此无里热也。大便硬而小便少者，未可攻，此津液当还入胃中大便自过也。阳明病自汗出，若发汗，小便自利者不可下，此表里皆亡津液也。又云：小便赤却当下，此是表里证俱见，以五苓散主之。又云：不大便六七日，头疼有热者，是里证，当下。小便清者，知不在里，仍在表。又云：大便硬而脉沉细是里证，当下。以此观之，古人治病，未有不审饮食进退，大小便滑濇者，自外而知里。此非专治疮疹之法，若或疮疹或医他病，用之亦良。况婴儿未能言者，尤当用此。
　　　　　悞服热药则损目冷药则夭伤

　　火制金，木制土，水生木，木生火，皆自然之理也，顺之则安，逆之则否。故疮疹是热而生，又益以热药则损目，抑之以冷药则为陷伏。盖人身无非常之热，亦无非常之冷，但温和而已。今疮疹身暴蕴非常之热，而郁发肌腠，蒸之为疮疹，顺其热则出而毒散；及其热过则损目，为咽痛，为痈疡，为狂眩；抑之以冷为陷伏，为黑靥，为夭伤。故善医者，使阳不致亏盈，阴不至愆伏，调适中和而已。苟为不然，阳胜则热盛。[阳胜则热盛　原作「原本阙五字」，据《奇效良方》疮疹论补。]而生风，肝应于目，无不害目者；阴盛则脾土无燥气，肾水反胜，为黑黡陷伏，则夭伤者多矣，不[阴盛……矣不　原作「原本阙二十四字」，据同上补。]可不察。
　　　　　斑烂

　　病当发散而不发散，则毒气闭塞，胸满喘促，闷乱而不知人，不当发散而强发散，则热毒随阳出于肌窍，皆为斑疮，遍身无数，肌肉如烂，故名曰斑烂，此失于不善表者之过也。治斑烂之法，调脾进食，大便令不秘不利，养营卫以生肌解毒，则无目赤，无咽痛，无口疮，无吐衄等证。解之不至于冷，调养不至于热，最为良法也。但斑烂发脓痛，甚者用干黄土罗为细末敷之；轻者则芒硝、猪胆汁调涂疮上，勿令动着，直候疮疹痂疕自落。大段疮发多不适卧席者，即用麦麸簟卧将息，最为佳。又有因发表过多，外则斑烂，为阳气在外，内虚生寒，脏腑自利，急当救里，如理中、豆蔻之类，脏腑自温平，其疮必愈。
　　　　　感寒与疮疹伏热混杂而发

　　疮疹是五脏伏热于里，因热蒸而出外，其感冒是外感寒邪，渐伏入里，且感寒始发，则头疼发热恶寒，鼻流清涕，左额有青纹者，感寒也。夫感寒者，寒极则生热邪，热盛则实，实则动，所伏疮疹之寒热交作，阴阳混杂，证候非一。故医者若汗若下，则疮疹随出。盖感寒在表，蕴热在里，寒极而生热，热则随出。若不去其寒，则疮疹不能出，但表证身热而喘，则微汗和解之；里证腹胀，大便秘小便赤濇者，则微利之；烦躁渴甚者，但利小便；胸满食不下者，宜吐之。此发汗吐下利小便，皆是去感寒伏热邪气也。治之则当发汗吐下利小便，随手而愈。但用药者，不可令药太过，最为良法。如过于表者，疮疹出则为斑烂，为口伤烂赤；下之过者为痞闷，为内陷，为下脓血。当此细推之，疮疹非感寒之比，缘有疮疹随出，故用药者不可不谨。
　　　　　郁毒不散

　　治病当随时变通，不可泥于一曲也。且疮疹之证，如热毒在表者不可下，下之则里虚为害；非虚，亦不可助之，助之里有壅热为害；亦不可令有大热。故前人云：斑疹未见者，以葛根汤、鼠粘子汤、惺惺散、紫草饮子解利之，但里不至冷，大便不至利，气实者可服之。或有不问虚实，以胡荽酒洒之，以葡萄酒饮之，又火煅人齿以酒调服之，若盛实者，服之则为害。盖胡荽酒、葡萄酒、火煅人齿，此皆内虚自利陷伏者可服之。苟为不然，则助之以热毒气，贯注耳目口鼻悉平，咽中闭塞，大便坚秘，小便如血，是郁毒不散，则热毒无从出也。毒气反攻脏腑，故使凹而不起，谓之倒靥，盖郁毒不散，又不能解之至于毙者，不可胜数矣。盖阳热无阴气以守之，当此之际，岂不观大便坚秘，小便皆如血，若有此证者，猪尾膏、化斑汤、犀角地黄汤、犀角玳瑁汤，可选而用之也。用之则毒散，营卫无滞，疮疹自出矣。皆常用已验之法，姑条次于下：其疮始觉头疼发热，或微热而后作寒，烦躁咽痛者，则以四味升麻汤。搔痒或瘾疹者，则以荆芥汤。面赤大便秘小便赤而呕者，以小柴胡汤。不恶寒但烦躁而小便濇，又多渴而成赤斑点者，以竹叶汤、犀角饮子。大便不通者，与四顺饮子。昏甚谵语大便不通，与承气汤。若大便自利，黑黄色，毒气亦有所出。大便已利，又得调气药以助之，其疮亦稀。肌生斑者，此自[疮亦稀……此自　原作「原本阙九字」，据《奇效良方》疮疹论补。]然出者，不可表也，斑生而至足[斑生而至足　原作「原本阙五字」，据同上补。]。
　　　　　乳婴与食孩用药不同

　　夫饮乳婴儿者，由人之生，胃气未充，肤革未成，饮乳易伤，风邪易入，脏腑娇嫩，血气懦弱，肌体未坚，精神易弊，故用药当审其大小轻重而用之可也。盖差之毫厘，立见危殆，不可与能食童子同用药也。且能食童子，自绝乳后，食火熟炮炙之物，酒面甘肥，鱼肉滋味，安可与饮乳婴儿同用药也。夫婴儿有病服药，但与乳母服之为要法。譬如童子吃食，与婴儿饮乳同。乳母既服其药，必流入乳，儿亦饮之。是以童子能食服药也，免其慓悍毒烈之药，蒸熏脏腑，亦为良法。且能食童子，谷气既实，脏腑充盈，如生疾病，能食不大便，里急后重，手掌心并腋下有汗，当令大便如常过。心热而大小便不通，心神不安，当利其小便。饮乳婴儿有斯疾，但用斯药与乳母服，是亦婴儿服之也。
　　　　　本稀不可发表

　　夫伤寒表证，须看营卫浅深，故仲景有发汗者，有调营卫者，有和解者，三者分轻重虚实浅深也。疮疹固蕴热毒，而斑生亦看热气深浅，故疮疹本稀者，为不可表。小儿数日热运，少于自快，但以升麻汤、荆芥散主之，出虽少，足心有者，此出齐，不可表也。出齐皆为血疱，或已出脓疱或水疱，或至于痂疕者，皆不可表，此脏气既平，营卫既和，勿治而愈。如仍治，补之则热，泻之则寒，表之为斑烂，愈生多疾矣。何谓疮本稀？盖疮疹无定数，如汗[斑烂……如汗　原作「原本阙二十字」，据《奇效良方》疮疹门补。]之无多寡，但看所蕴热毒之微盛尔。且疮疹出而不甚热，既出而喜笑如常，无寒热无烦躁诸证，盖有少便脓血痂疕，此皆疮本稀，不可表也，但解毒而已。若本稀而强欲发之，则为斑烂，为倒靥，为虚脱，为中寒，为虚热，不可不知。
　　　　　无凝滞则勿表勿下

