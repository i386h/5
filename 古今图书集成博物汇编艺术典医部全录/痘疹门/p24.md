<!-- { "loadSidebar": true } -->
　　肺金燥，心火热，肝木风，脾土湿，各有所统。夫肝木胜，脾土衰，且风入脏腑，热则为肠风、为秘结、为下鲜血，冷则为不食、为飧泄、为肢厥，此五行相生相克之意也。热则生风，由火盛而风作，肺金既受火克，金衰不能制木，则无金以制之，木胜肝旺，心火炎上，肝窍于目，心热壅则冲于目，故疮疹之始，最宜防备之。使之视井则欲观深，视远则自运于目，得阴气感之。搽胭脂则欲凉血散毒气，服以鼠粘、荆芥、防风以去其风，敷以白芥子末于两脚心，疮痘则不入于眼，是皆防微杜渐，使神水不被风毒热壅之害，得无睛胀凹凸盲暗之忧。方书多称此于卷首者，欲消目疾于未然，不可不察。
　　　　　疮后咳嗽胁痛

　　夫血气者，阴阳之男女；水火者，阴阳之征兆；左右者，阴阳之道路。今疮疹病后咳嗽，左右胁痛，饮食不下，此余毒所隔，气不能升降也。且咳嗽者，由阳不降，心火克于肺金也。胁痛者，胁居人之左右，左右者阴阳之道路，气之所行处，今胁痛是气不能升降也。饮食不下者，由呼吸升降之间，脾受谷味，今气不能升降，脾气不能连磨水谷也。数者但解毒，毒去然后真气自复，当以赤茯苓汤导心火利小肠，小柴胡汤治咳嗽胁痛，二和散调顺阴阳则自愈矣。
　　　　　伤寒热毒急宜发表

　　伤寒热毒在表，未能作汗，或当汗而不得汗，暴热灼于肌肤，故发斑疮疹痘疱也。其疱色白，或赤如火丹，疮头瘭浆白脓者轻。若紫色作根，隐隐在肌肉者甚重。五内七窍皆有疮，其形如豆，故以名焉。此乃伤寒发疱，小儿肌肉娇嫩多有此，故因而表之。
　　　　　余毒不尽烦渴胸满

　　热在表而生疮疹，疮疹已出将愈，则表虽退，有余毒在里，则令小儿胸满烦躁而渴，此皆失于解利，热毒不散所致也，宜黄连散、灯心散、黄芩散、甘露散，皆可选而用之。
　　　　　不结痂疕

　　疮疹因热而出，又因太热甚而不能结痂疕，是以内外蒸郁，无阴气以敛之故也。前人以宜风散导之，以生犀散解之，使热不壅胀，必结痂疕矣。又有发如脓窠，不肯作靥者，调砂糖水与吃即结疕，此法须观疮子，未出尽切不可用。盖疮子初发而食甜物，如糖蜜枣柿，必使疮子入目，尤宜忌之。此云用砂糖者，是疮子作脓窠，毒气已定而用之，庶不为目害矣。又有血疱出已七日，不能结痂疕者，宜用猪尾膏则愈矣。
　　　　　辨疮并冰疮入大肠

　　疹与痘轻重不同：疹自表而出于腑则轻，痘自里而出于脏则重。世俗但见疹见痘，方知轻重，未能预知而防备。然疹与痘，其初何以辨之？茅先生论有见于未然，且早晨浑身微热，至日午后大热，眼睛黄色，两胁下吸吸然动，甚至发如惊风状，亦身有大热，手足逆冷，此病属脏，治以独圣散发之，以和平生津药润之。此必是疮痘，谨不可投冷药，恐冰入大肠，而痘子不出，则泻下如赤豆汁，及朝出而暮靥，或顖颊赤色如掌大，口内有臭气，唇焦目闭腹胀者，此必死候。此是疮毒入里，由用利药，里虚毒陷入肠中，或便脓，或便赤汁，皆恶候也。且疹候早晨微热，午后亦大热，眼白赤色而不黄，手足冷而吐逆，此属腑为疹，治法如治疮痘皆同，辄用利药，变为恶候。
　　　　　结核肿毒

　　疮疹热毒，脏于肌肤，使营卫流注失度，则营卫合行而不行，为之壅遏，壅遏则结核肿疖毒，或为痞(疒畾)，或为疮疡，发于头顶手足肢节间，甚者则为痈毒，此热毒雍遏之过也。亦令人咽膈不利，痰涎壅塞，咳嗽咽干，眼赤脸腮项焮肿，宜以消毒散、小柴胡汤最验。痈疖肿毒出脓数日不止，体虚烦热头痛昏闷者，黄芪散。大便不通者，大黄散主之。痈毒赤肿初生者，烧鸡毛水敷之，又醋调伏龙肝敷之，地松葫荽以敷之，鸡子清调赤小豆末以敷之，地龙粪新水以敷之，并马齿苋、龙葵叶、鸡肠草、芸薹叶、景天叶皆可捣敷之。赤肿不散，成疮而未得头出者，马鞭草以敷之。
　　　　　冬温发斑如锦纹

　　《活人书》云：冬月煊暖而温毒发斑瘾疹如锦纹者，以冬月触冒寒毒，至春始发，病初在表，或已发汗，或未发汗，表证未罢，毒不散，故发斑，以黑膏主之。又有冬月温暖，非节乖戾之气，冬未即病，至春或被积寒所折，毒气不得泄，至天气煊暖，温毒始发，则肌肤斑烂瘾疹如锦纹，咳而心闷，但呕清汁者，葛根橘皮汤主之。小儿常有此证，令儿心闷咳嗽，呕吐清水，医者不辨，作胃寒治之，转加闷乱，状若惊癎，遂生他疾。但咳嗽而吐汁者，知其心闷矣，宜预服葛根橘皮汤则立愈。
　　　　　用百祥丸证

　　黑紫干陷者，下以百祥丸；不黑者，谨勿下。要之紫黑干陷，则下之无疑矣。然当下有数证，宜仔细以外证与脉别之。有感风寒而黑陷者，则宜温散之；有内虚自利而陷者，则宜温之；有下之早，毒气入里而陷者，则宜温而表出之；有被外物冲触而陷者，则宜熏解之。其用药皆不同。又有蕴积毒气深，而内外蒸郁，疮起能食，不结痂疕，毒气不得散，大小便秘，腹胀而陷者，为其毒气入里，宜用百祥丸泻膀胱之毒，服之身温饮水者可治。以脾旺而胜肾水，寒去而复温，则疮疹复出矣。若寒战不已，身冷出汗，耳骩反热者死。要之，钱氏称肾气太旺，脾虚不能制之。此寒气太旺，胃气不温，疮疹复陷而不出矣。下后身热气温，欲饮水者，此寒去而复温为可治。以此而言，疮疹不可妄下，故不过温脾胃暖血气也。钱氏言泻膀胱水于已陷之后，不若助脾土于未陷之先，尤为尽善尽美矣。
　　　　　疮后患目翳忌点药

　　汤散膏丹之殊异，灸刺点洗之不同。且疮疹之为目翳者，毒气自脏里而达外，治之要法，但活血解毒而已。活血不至于热，解毒不至于冷，得其血活毒散则睛不壅，血不怯，不致凹凸损陷，是为良法也。方其病根自里而外，始者毒气在于脏腑，外达于筋络，筋络而至目，其病深，似非点药可取效。盖点药非毒则冷，必相攻击，反以为害，前人有所不取也。疮疹后患目，不在点药，故辨及之。
　　　　　冬月预服三豆饮子

　　庞氏云：冬令温暖，当时便服三豆饮子以解其毒，则春夏不生疮疹矣。盖冬令风寒冰烈，是谓闭藏之时此天地之正气也。冬月天气煊暖，是冬应寒而反热抑之，非其时而有其气，小儿抱纯阳以生，至春必发疮疹预服三豆饮子，以菉豆、赤小豆、黑豆，副以甘草、淡竹叶、木通、砂糖煎之，临睡以饮之，则解一切热毒冬月随受热而随解之也，至春夏间则无疮痘之患，纵有亦轻，此乃冬月暖时预服之也。
　　　　　疮入目防备法

　　疮疹方出间，欲使不入耳目，可喷胡荽酒于耳目边，或以黄蘗末水调敷两目，兼以白芥子末水调敷两脚心，乃抱儿令自投菉豆七枚于井水中，使斑疮不入目中，此皆爱护目之法也。又有忌食之法，如酱醋五味牛鸡鹅鸭，皆不可食。盖小儿患疮子，食鸡鹅鸭卵，未有不患目者。虽疮疹已愈数月，尚未可与食之，食之亦为目患，此皆为疮疹之所忌。但令小儿食淡物，为淡猪肉淡饼之类。不能食淡物者，入少盐无害。患疮疹之家，可预令知之，最为要法。患疮疹之家，亦不可煮鸡鹅鸭卵之气相袭，亦能损目，不可不知。
　　　　　疮毒攻咽

　　疮疹咽痛者，由心胃有热冲于咽，故咽干而痛，口舌生疮，上冲齿龈肿而齿牙摇动者，宜服甘露饮子。欲凉膈去痰，则服消毒散。咽喉肿痛者，宜如圣散消毒散。心烦者，宜鼠粘子汤。冬月老幼皆可服之，则春夏不生疮疡也。有声喑不出，舌颊生疮，烦闷潮热面赤者，以紫河车散主之。咽痹水浆不下者，以紫雪主之。已上诸证属热，须是脏腑亦热者，方可用之。如上焦有热，其人若小便清，或大便稀溏，是脏腑无热，则别以清上温下药兼服，不可一概而用药也。
　　　　　大小便不通

　　疮疹热毒在里，令儿大小便不通，热毒蕴而不散，则不结痂疕；及其热气少而下之早，则为陷伏。如大小便不通，欲以药下之者，须是微觉腹胀满而喘，按之腹微实，手掌心并腋下汗出者，此有热毒燥粪在里，宜服之。疮疹大便不通者，川黄散。疮疹既出定，大便不通，疮出脓汁不干，败毒牛黄丹、大承气汤。又有疮疹欲出，胃热发温壮，气粗腹满，大小便赤濇，睡中惊烦渴，口舌干，手足微冷，多睡，时嗽涎，脉实沉大滑数，宜服利毒丸。心烦躁渴，小便赤濇者，通关散。前四药皆有热证方可用之，性寒通利故也，不可妄投，为害不轻。
　　　　　乳婴药多反为累

　　小儿如水中之泡，草头之露，以表用药，无令造次焉。为小儿脏腑娇嫩，血气懦弱，肌肤不密，精神易惫，故言不易医也。然乳下婴儿，周岁二三岁有病者，宜少服汤药，量其大小，但将药与乳母服之为妙。忌一切药与儿吃，恐反生多疾。盖药性慓悍毒烈，非寒即热，不表即下，或饮或散，服多则反为累。盖其攻击太甚，不可不察。大抵用药在简而当则病除，又不损气，若泛然而用，非止不效，药性将何处之？必反为害。故疮疹出而无他证者，宜少与汤药。
　　　　　冬温宜先下毒

　　夏月阳气在外，阴气在内；冬月阴气在外，阳气在内。其阳气在外，则人喜冷；阴气在外，则人喜热。盖夏月扶阴以助阳，冬月扶阳以助阴，以平为期。人有盛衰与四时不相当者，则反为病。且夏月天气大热，则人食冷以助阴，《素问》云：用热远热者是也。亦不可过冷，过冷则逆正气为害。且老人气衰而火少，夏月岂可过冷也？婴童自然阳盛而火壮，虽冬月岂可多食热物？其能食童子兼能啜热乳婴儿，如冬月食火炮炙烙之物，乳母恣食酒面甘肥，便与儿乳，其热毒因微成着，又遇冬月天气煊暖，则内外蕴热于脏腑，至春阳发生，其毒热随营卫而出，遂成疮疹，无复疑虑。如冬月应寒而反热，此是冬温，毒气在脏，未出于肌肤间，当冬月便疏利，解去其毒可也。如葛根汤、三豆饮子、解毒饮、三黄丸、当归饮、油剂、导赤散、化毒丹之类，皆可随轻重。冬月温暖时，皆可选而用之也。
　　　　　便脓血

　　疮疹病后余毒不解，毒热入胃，令儿便血，日夜无度，腹痛啼哭者，宜用牛黄散。又有浑身热，下痢黄赤脓血者，薤白散解之；或胃风汤尤佳。小便赤而烦，宜以导赤散、犀角地黄汤煮之。
　　　　　脓汁不干

　　小儿疮疹太盛，脓汁水粘，不可着席，不可转侧疼痛者，用黄土末敷之便干。欲不成瘢痕者，以牛粪晒干，火炼成粉，研如蛤粉相似，用绵扑有疮痛处；脓甚者，以黄土细罗为末敷之。大段不能卧席者，以麦麸不计多少，簟卧将息，最为要法。
