<!-- { "loadSidebar": true } -->
　　或曰：痘疮之名何义？曰：古人谓之斑疮，后人因其形似豆，故曰痘疮，又曰豌豆疮。今又有呼为珍珠豆者，以其形圆紧而小也。有呼为大豆者，以其形圆充实而大也。有呼为茱萸豆者，以其二三成丛中心落陷也。有呼为蛇皮者，因其空壳无水，如蛇蜕之皮也。有呼为锡面者，以其成饼带灰白色也。是皆因象取名，无别义理。但珍珠豆最轻，大豆次之，茱萸豆最重，蛇皮锡面则死证矣。　　或曰：痘疮发热，何以能预识其轻重而解之耶？曰：凡发热乍进乍退，气色明莹，精神如常，大小便调，能食不渴，目清唇润，此毒轻也，痘必稀疏，纵出多亦自易发易靥也。如壮热不减，气色惨暗，精神昏闷，大便或秘或泻，不能食，目赤唇焦，此毒甚也，痘必稠密，宜预解之。其出疏者，防其有伏，未可便许为疏，但看热减渴止，精神爽快，清便自调，能食，更无他苦，是真疏且轻也。　　或曰：既识其候，如痘稀密，何以解之？曰：诸疮皆属于心，心之华在面。如初发热，青筋现露，目中泪出，此毒发于肝。肝木生心火，从后来者为实邪。肝为水泡，风火相扇，必作搔痒，宜先解肝之毒。面赤如锦，额上红筋露现，谵妄多惊，此毒发于心。心火自旺为正邪，君主不明，必有陷伏不治。口干唇焦，面黄而燥，此毒发于脾。心火生脾土，从前来者为虚邪。脾为斑，心为疹，必有夹斑夹疹。又脾主肌肉，为火所灼，必作溃烂，宜先解心脾之毒。面色晃白，鼻中干燥，或流清涕，或衄出，此毒发于肺。心火刑肺金，乘其所胜为微邪，宜略解肺之毒。面色黑，气如烟浮，目中见鬼，头热足冷，此毒发于肾。肾水克心火为贼邪，必成黑陷不治。　　或曰：痘子出形，轻重吉凶，何以别之？曰：痘子出后，其热便退，三五磊落，相去位远，其疮圆净，以火烛之，皮中无复红点，此候必疏而轻。如疮大出，热不少减，细碎丛聚，无有空肤，以火烛之，皮下通红，此必密而重也。　　或曰：古方预解痘毒，谓重者能令出疏，轻者能令不出，其言信乎？曰：痘之疏密，本于毒之多寡；毒之所受，本于父母始生之初。区区药石，岂能解之而使重者必疏轻者不出耶？但谓解之使无郁遏陷伏之患则可，谓解之使重者必疏轻者不出，吾不知也。　　或曰：解毒之方，若是不必用欤？曰：何可废也！盖解毒法要分三治：一则视其父母平日有余不足之病而解之，一则视其年气运疫疠之变而解之，一则视其人所见气色所禀虚实而解之。称物平施，因时制宜，岂有定方耶？如代天宣化丸，只解得气运疫疠之变。或曰：痘疮始终何以能吉？何以能凶？请详言之！曰：疮子之出，不问疏密，但其出必尽，其发必透，其靥必齐，不徐不疾，适于其期，能食，大小便调，此可言吉。如一齐涌出，其发不透，其靥不齐，或太急，或太迟，不能如期，食少，大便自利，此可言凶。与之期日，出不能尽而伏者，四五日死。起发不透而枯萎痒塌者，七八日死。收靥不齐而灌烂者，常在一旬之外，绵延日久而毙也。　　或曰：何谓其出必尽？曰：作三四次出，大小不一等，收靥之时，空中犹有出者，俗呼为落零痘子者是也。必有此候，方无余毒。　　或曰：何谓其发必透？曰：初出一点血，以渐长大，血化为水，水化为脓，其顶圆，其脚润，其脓稠充实饱满，审察手足，莫不皆然，可谓透矣。盖手足位远，一时难透，脾主四肢，脾胃气虚者，手足疮子常发不透，至于靥后，多成痈毒也。　　或曰：何谓其靥必齐？曰：自上而下，循次收敛，无有溃烂，痂皮坚厚是已。　　或曰：何谓不徐不疾，适如其期？曰：自出现而起发，起发而成浆，成浆而收靥，先后循次，上下周匝，轻者七八日，重者十二三日，此其期也。若出未定而先涵水，将起发而便带浆，脓未成而就干收，此失之太疾，由毒火并迫，气血奔腾，未至而至，谓之太过也。如应出而不出，应发而不发，应收而不收，此失之太缓，由毒火郁遏气血，即当至而不至，谓之不及也。过与不及，皆死证也。　　或曰：痘疮何以取能食与大小便调？曰：痘子之出，惟资气血以助其成，欲表里无邪也。人能食则气血自充，大小便调则里无邪。　　或曰：亦有不能食而愈者何？曰：大便燥实，数日不更衣，赖平日之谷气以养之，虽不食无苦也。然起发收敛落痂，终不及能食者之易焉耳。　　或曰：痘疮痛痒，何以别之？曰：出现之初，无有痛痒。至于起发养浆，其疮始痛，痛者毒欲出也。脓成毒解，其疮则痒，痒者邪气出而正气复也。如此痛痒，痘家常候。若当出现起发脓水未成之时，忽然痛痒者，此恶候也。亦须分其虚实，如焮发红嫩，大热烦渴，大便秘，小便少，此邪火甚而痒也。形色灰白，平陷，大便自利，此正气不足而痒也。其云诸痒为虚，诸痛为实者，亦大略之言耳。　　或曰：凡视疮子，先能识其作痒否？曰：凡疮子初出，色娇皮嫩肉红者，疮子起发，多成水泡者，其后皆痒塌而死。　　或曰：疮子皮嫩色娇，必作痒，何也？曰：皮肤者，皮在内约束经脉，肤在外分布腠理，皮深厚而肤浅薄。疮子之出，皮厚色老者，皮肤坚实，毒有约束，不得肆其猖狂之性，故能渐次成熟以致收敛也。皮娇色嫩者，皮肉已虚，但存薄肤以包其外，不能约制毒邪，风火相扇，游散往来，故痒易破也。　　或曰：尝见疮子，有干痒者，有湿痒者，何也？曰：干痒者，火甚也，其治在心。湿痒者，火湿并也，其治在脾。譬之火炙汤沃，皆能作痒。然疮干而痒者必死，心为君主，不可犯也。疮湿而痒者，或有可治，脾属土，无定位故也。　　或曰：疮子作痒，爬搔溃烂而不死者，何也？曰：其人能食，疮之破者，复加肿灌，脓血稠浊，痂皮润落，原无痘处，补出一番，语音清亮，此为里实表虚，毒不能入，故溃烂而不死也。若不能食，饭入则呕，水入则呛，声哑言微，面疮臭烂，痂皮焦起，大便不固，此为表里俱虚，淹延引日而尽矣。　　或曰：何谓陷伏？曰：内者不出谓之伏，外者复入谓之陷。如应发不发，应出不出，伏也，谓毒气留伏于中而不出也。陷有二种：起发有水不能成脓而遽干者，或已成脓复化成水者，谓之倒陷；脓已成就，不即结痂而溃烂者，谓之倒靥，皆陷也。谓里虚毒气乘虚而陷入也。　　或曰：痘疮何以能发渴？曰：初发热便渴者，火邪内蒸，焦膈熏嗌，故渴也，宜以清凉之剂解之。痘出稠密而渴者，此气血分散，津液虚耗，故渴也，宜以滋补之剂救之。自利渴者，此脾胃虚，津液少，宜以补中之剂升而润之。若疮细密不起发，不光泽，不收靥，好饮冷水，不能食，或大便泻，邪火益炽，真水已枯，不治之证也。　　或曰：痘疹咽痛者何？曰：火性炎上，疮疹邪火，熏灼于中，咽喉先受，宜急解之。不然，咽喉受伤，肿塞灌烂，呕食呛水，暴哑失声，治之无及矣。　　或曰：痘疮呛食失声，有生有死者，何也？曰：疮子之出，失于早治，咽喉都有，外者未成，内者先熟，一旦收靥，饮食则喷而出，乃咽伤痛不能直入也。语音不清，乃咽喉干而语不能出也。但观疮子，是属正靥则生，非正靥则死；能食饮则生，不能食饮则死。　　或曰：疮疹自利者何？曰：肠胃受热，传化失常也。大凡疮疹发热，类多吐泻，不须遽止，令毒邪上下得出也。待疮出定，里气和而利止。利不止者，中气被伤，不能禁固也，宜急止之，恐里虚复生他变。　　或曰：痘疮烦躁者何？曰：疮家喜静，毒气外出，中无留邪，脏腑和平，心神安泰。如多寤少寐，啼哭不止，此内热也。心恶热，不能安眠而哭，谓之热烦；痘疮掀发光壮，欲待成浆而哭，此疮作痛不能忍，谓之疼烦，皆常候也。待疮平热退而安。若昏懵躁扰，循摸闷乱，此谓丧神失志，十无一生。　　或曰：痘疮寒颤咬牙，有生有死者，何也？曰：以疮为主，无变候则生，疮坏则死。若疮出密甚，焮肿，身体动摇者，此转移艰难，主持不定，不可谓之寒颤。时渴思饮，吞嚼牙鸣者，不可谓之咬牙。　　或曰：痘后发痈毒者何？曰：疮至成脓，则毒化而解。如未成脓，倏而干收，则毒不化，故重发痈毒也。　　或曰：痘后目中肤翳，此初出现便有痘子乎？曰：初出那得便有，只缘收靥不齐，面疮肿烂，毒气攻眼而后有之也。或因悞服辛热之药，喜食炙煿之物，亦能令目肿痛。今人但见疮子初出，目中流泪，便谓眼有痘。殊不知肝热则泪出于目，肺热则涕出于鼻，脾热则涎出于口，心热则汗出于面，火热液出，造化之理也。目中肤翳，乃疮瘢也。惟内服药，久自退去。不可妄用点割，自取损睛之患。　　或曰：痘子收后，忽无故而暴死者何？曰：非正靥也。干收太速，火迫之耳。毒气复入，真气先败，不死何为！　　或曰：疮毒内陷，亦有不死者何？曰：或发痈肿则毒得泄，更审毒归何脏也。如毒归脾肺，则为痈肿，甚则烂见筋骨而死；毒归肝则为目病，甚则筋骨不固而死；毒归心肾，则无疾而暴死。　　或曰：痘疮治法，皆言发表和中解毒而已，不识三者何先？曰：发表最先。大凡疮疹只要发出得尽，不使留伏于中，发表须兼解毒，非发表自发表、解毒自解毒也。疮疹已出，表里无邪，不须服药。如疮发太甚，里实能食者，解毒之法可单用也。疮出已甚，里气不和，或吐或利，于和中法内略兼解毒可也。若疮疹无邪，惟里气虚者，只用和中，不必解毒。　　或曰：发表和中解毒，以何药为主治？曰：发表须辛甘清阳之剂，如羌活、防风、升麻、白芷、桂枝之类。盖辛甘发散，清阳发腠理也。和中须甘温浊阴之剂，如人参、当归、甘草、芍药之类，盖中不足者以甘补之，又浊阴走五脏、归六腑。解毒须苦寒之剂，如牛蒡、连翘、葛根、芩、连、栀、蘗之类，盖毒者火也，苦能泻火故耳。但解毒药须酒炒而用之，令勿犯胃气也。　　或曰：古人云痘疮首尾不可妄下，信乎？曰：不可妄三字，最宜详味。盖治痘之方，当时必有不问虚实，一概轻用巴豆、牵牛之属以下之者，故戒之。首尾不可妄下，苟可下而下之，非妄也。可下之证，巴豆、牵牛亦不可轻用，况不可下者乎？如曰首尾不可汗下，乃拘泥之见，非通变之术矣。　　或曰：疹爱清凉痘爱温，其然乎？曰：此亦拘泥之说。疹爱清凉，设使天气大寒，气血凝濇，不用温覆，何以能出？痘爱温，设使暑热之时，气血淖泽，更加温暖，宁不溃烂乎？故治疹子者，宜专用清凉解毒之剂；治痘子者，宜温凉解毒之剂兼用之可也。　　或曰：陈文中治痘之法，行之久矣，人或喜而取之，或畏而舍之，何也？曰：舍之不敢用者固不知文中立法之善，取而用之者亦不知文中制方之本旨，胥失之矣。文中有言曰：热则气血和畅，自然出快。又曰：表里俱实则不致痒塌。此发前人所未发，乃千古不刊之秘也。观其痘疮引证，或因泄泻，或因寒颤咬牙足指冷，或因痒塌，或因泻渴不止，皆脾胃肌肉虚，气血衰，精液少，故用木香散、异功散，再加丁香、官桂以治之。今则不审虚实，于起发光壮表里皆实者，概而用之，可乎？　　或曰：人有终身不出痘者，何也？曰：痘乃胎毒，又名百岁疮。天下之人，岂有无父母而生，能逃于造化之外者哉？但云受天地之清气，禀父母之清气，气清质粹，无有秽毒，当天令种痘之年，亦曾发热，只出一两点而不觉也，岂真终身不出者乎？　　或曰：世俗保养痘子者，习用僧道洒水诵咒以解厌可乎？曰：习俗已久，不能遽改。用与不用，从其所好，不可阻止。设有变怪，归咎于医，而悔僧道之未用矣。　　或曰：痘子收后，表里无邪，复作昏晕者何？曰：邪气已去，正气方生，乃否极泰来之兆。
