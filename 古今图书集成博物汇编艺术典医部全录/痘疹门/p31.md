<!-- { "loadSidebar": true } -->
　　凡发热疑似之间，宜用人参败毒散一剂以发之，是与不是，一发便明。大抵疮疹只要发尽，不使留伏于中也。　　凡初发表，要看天时，如天时大寒，则腠理闭密，气血凝濇，防其发泄得迟，有毒气壅遏之变，以辛热之药发之，宜桂枝葛根汤、五积散去干姜主之。如天时大热，则腠理开张，气血淖泽，防其发泄太急，有溃烂之变，以辛凉之药解之，宜升麻葛根汤、双解散主之。如不寒不热，天气温和，只人参败毒散甚佳。　　凡初发热，二三日间有惊搐者，以导赤散、羌活汤、辰砂散主之。大便秘者，三黄丸微利之。小便濇少者，导赤散。渴甚者，葛根解毒汤。腹中痛者，桂枝大黄汤。腰痛者，人参败毒散。自利者，黄芩汤。吐利者，黄芩加半夏汤。如脾胃素弱，自利清白者，理中汤丸，或四君子汤、肉豆蔻丸，合而服之。　　凡痘子出现，疏则毒轻，不可妄治；密则毒甚，却要磊落，大小分明，不相粘连，略与托里解毒之剂，快斑汤、消毒饮主之，使之易发易靥。如出太密，粘连模糊，其毒尤甚，托里解毒之剂宜多饮之，以防痒塌黑陷之变。更察外证，可治则治，不可治则勿治。　　凡痘子出形，皮肉如常，根苗明润，此毒轻也，不可妄治。如皮肉昏黑，或赤肿，根苗干枯，青紫或灰白者，此毒甚也，以消毒饮、夺命丹合服。　　凡痘子已出，自发标之日算起，如当起发不应有浆，先有戴浆者，如当作浆不应收靥，便有干收者，此皆恶候，治之无功。　　凡痘子之出，最要唇润舌润，红鲜如常，其毒则轻。如唇焦破裂，舌燥有芒，为毒火太甚，表里郁遏，急宜解之，黄连解毒汤加大力子，东垣凉膈散更妙。　　凡痘子已出，头面要稀疏磊落，颈项上宜少不宜多，胸前要少而疏，如此者其毒则轻。如面上模糊一片，未发先肿，缠项稠密，胸前亦密，此毒甚也，慎勿治之！　　凡痘子初出，磊磊落落似稀疏之状，其后旋加，日多一日，此毒伏于里，里气虚弱，不能使之即出，要大补兼解毒，或十可救其二三也，十宣散加无价散主之。　　凡痘子初出，便自手足先出者，他处未起而手足先起，他处未收而手足先收者，此阳火太旺，宜用解毒抑阳扶阴之剂，四物汤合黄连解毒汤主之。如他处俱起而手足起迟，他处俱收而手足不收者，此脾胃虚弱，不能行其气血，达于手足，宜补脾胃十全大补汤、桂枝芍药汤主之。　　凡痘子出尽，正将起发，其中有发血泡者，此毒伏于心即死；有发水泡者，此毒伏于肝，旋见痒塌而死。　　凡痘子始出，须问其咽喉痛与不痛，但有微痛，急与解之，令得疏通，甘桔汤加牛蒡子主之。大抵痘家要以解咽喉为急务，不知此义，以致失声干哕，水谷不入，喷吐而出，悔无及矣。　　凡痘子不渴者，里无热也，不须妄治。渴者有热，此亦常候，切不可与冷水瓜梨柑柿糖蜜之属，恐损脾胃，致生他变。小渴者，以炒米汤与之；大渴者，人参麦冬散主之。痘子稠密，津液少者，补中用十全大补汤，解毒用葛根解毒汤，相间服之。自利而渴，轻则白朮散，甚则陈氏木香散主之。　　凡痘子要大小便自调，则里气和无留邪也，故小便宜长而清。如小便赤濇，导赤散；小便短少，八正散。疮出太密，小便不通者，连翘汤。盖疮子发热，不可骤去，惟利小便以折其郁。如痘稠密，小便少者，此气血衰少，津液虚耗，非热也，不可利之，反损真阳之气，十全次补汤主之。能食者，大便宜润，有入必有出也。不能食者，大便宜实，存旧谷气以养气血也。如四五月不行，大便结燥者，用胆导法导之；不通，以三黄丸微利之；如大结腹胀者，以三乙承气汤下之。如大便泄泻即止之。盖痘疮要里气实，恐泻得脾胃虚也，轻则理中汤丸、益黄散、豆蔻丸，甚则陈氏木香散、异功散主之。　　凡痘子大便出血者，看其血来何如，又看是何时：如疮子正壮，大便数日未行，血从粪出者，此肛门伤血出也；如疮已收，大便脓血者，此倒靥之血也。非此二类，但溺血便血者，乃脏腑败坏，阴血妄行，必死之候。凡痘子，腹中常宜宽舒，为里无邪。若腹胀满，须审其伤食否及大小便何如：如曾伤食，微满不痛者，木香大安丸；胀满腹痛甚者，丁香脾积丸；小便不通者，百祥丸；大便不通者，宣风散主之。此上诸证，皆实胀者也，故宜利之。若自利腹胀，乃虚胀也，陈氏丁香散主之。　　凡痘子手足常宜和暖，头宜凉，故头热手足冷者不治。如因泄泻手足冷者，此脾胃虚弱也，陈氏木香散、异功散，圣药也。如大热渴，大便秘，烦躁手足冷者，此阳极似阴也，三乙承气汤主之。凡手足冷者，恶候也。手足诸阳之本，阳脱故冷也。　　凡痘家能食者，不问秘稠皆吉。不能食者，痘虽疏亦难发难靥。疮密者危，盖人绝水谷则死，表里皆病则困也。有欲食而不能食者，必喉舌有痘作痛，艰于吞嚼也，宜以烂粥米饮频频与之，以助脾胃之气，更以甘桔汤加牛蒡子以解咽喉、利胸膈也。　　凡痘疮饮食之间，毋令太饥，毋令太饱，毋太寒，毋太热，以损脾胃，但与糜粥烂饭，淡薄滋味以养之，切忌肥甘煎炒五辛一切动风动火之物。　　凡痘子出得稀疏者，自然易发易靥，不可妄治。若疮稠密，常患其发不能透，宜细观之。但红活不甚长大者，气不足也，用四君子汤合匀气散加烧人粪治之。如焮肿色带红紫者，血热也，用四物汤合消毒散加烧人粪治之。如不润泽而干者，此血弱也，用活血散加消毒饮与之。如不起发，不红活，平塌灰白者，此气血俱弱也，用十全大补汤加烧人粪、牛蒡子与之。如有青干者，内服快斑汤加烧人粪合夺命丹与之，外用四圣散合胭脂涂法，或用胡荽酒，或用水杨汤浴法，务求光壮红活而后已。如中间有成水泡者，防其痒塌，宜先补脾胃，疏风泻火，使肌肉实不作痒可也。十全大补汤加防风大力子主之。　　凡痘子贵在调养，如天大寒，盖覆常宜温暖，勿使受寒，恐毒气为寒所阻而不得出也。如天大热，不可盖覆，却宜清凉，勿使客热与毒相并，致增烦躁，使疮溃烂也。如时有迅雷烈风暴雨之变，宜谨帷帐，添盖覆，多烧辟秽香以避一时不正之气，勿扫房室，勿动沟渠，勿启混厕，恐秽臭触疮而增痒痛也。勿烧诸香，恐其动火也。门户常须关闭，服事之人，选其谨厚洁净者，无狐臭者，使之看守保护，内者勿出，外者勿入，恐有不洁触犯其疮也。疮家所忌，男女房事及尸气，最毒；其他则妇人月事，酒气五辛之气，远行染带之气，皆宜避之。如夜房室中有虚响，此不祥之兆也。其病者卧处常要无风，又要通明，切忌幽暗，夜静不断灯火，不离亲人看守，恐要饮食，一时得具，或有痒塌，与之抚摩，恐他人未必尽心也。　　凡痘子脓成浆熟，或痒，悞犯破者，恐复灌烂，不能成痂。若脓浆未成之时，犯破半个，必然痒塌而死。　　凡痘子势重者，以脉候之，脉洪实者吉，浮数虚小者凶。故云脉净身凉者生，脉躁身热者死。又云，阳病得阴脉者死。　　凡痘子搔痒者，须于形色上详审。如疮一向起发红活，光壮肥满，忽然搔痒者，此秽气所触也，宜内服十全大补汤，外用茵陈熏法。其破者，以白龙散敷之。如疮本干枯，又添搔痒者，火甚也。如疮原带水，皮肉嫩薄又痒者，此湿热也。摆头摇项，手足动作昏闷者，死证也。　　凡痘子已熟，忽作搔痒抓破者，此脾胃虚弱，不能荣养肌肉也。内服四君子汤加黄芪、官桂，外以败草散主之。如因自利脾胃虚，致痒塌者，陈氏木香散、异功散主之。　　凡痘子出盛咳嗽者，此肺中有火，或咽喉有疮作痒也，只用甘桔汤加牛蒡子多服良。如唾涎带血，此咽中疮或齿缝中出也，不须妄治。　　凡痘子黑陷，古方用穿山甲者，取其穿肠透膜而善走也。用人牙者，取牙齿乃骨之余，肾主骨，可以入肾也。此二物者，但借为乡道，引解毒之剂以施治则可，若单用之，何济于事哉？有用烧人粪者，盖粪大解疫毒，痘乃时疫所发，故宜用之。若加入发表和中解毒汤内，尤良。　　凡痘子已出之后，最怕泄泻，恐脾胃虚，里气弱，不能助疮成就，反致倒陷，以理中汤、肉豆蔻丸合而治之。如泄久不止，疮痒塌，手足冷，寒颤咬牙者，陈氏木香散、异功散主之。　　凡痘子寒颤咬牙手足冷者，恶候也，急用陈氏之法救之。疮坏者勿治。　　凡病痘者，疮本稠密，转动之间，身体振摇者，此一身被疮所困，不能支持，转动艰难之故，断不可便作寒颤，妄投热药也。有只咬牙者，此心肝二经火旺也。盖肝虚咬牙，心热者亦咬牙，勿便作不治论。　　凡痘子已熟，不肯结痂溃烂者，其人必不能食，或曾吐泻，脾胃虚弱也，内服十全大补汤，外用败草散主之。如大便不通，此内热也，用胆导法以去其结粪，外以天水散蜜水调刷，以解肌表之热。　　凡痘子收后，目瘾濇羞明或泪出者，此肝火虚旺也，泻肝明目散主之。如目中瞖膜遮睛者，蝉蜕散主之。　　凡痘子收后发痈毒者，要分经络论气血多少而治，不可妄用利药，宜大补气血。盖此时气血已虚，十全大补汤加忍冬草主之，外用敷贴拔毒膏主之。　　凡痘子用药，须分气血虚实，毒气微甚而治。故灰白者，不起发者，痒塌者，吐利者，寒颤咬牙者，手足冷者，皆气虚也，宜用补气之剂。疮干者，不红活者，脓水少者，皆血虚也，宜用补血之剂。稠密者，焮肿者，红紫者，皆毒甚也，宜用解毒之剂。陷伏者，兼气血解毒治之。　　凡用补气，宜四君子汤，如疮带湿，或有自利，用之可也。若疮干者，白朮燥津液，茯苓渗津液，或便秘实者，不可用也。　　凡用补血，宜四物汤，故疮干或色太娇，用之可也。若不能食者，生地黄泥膈，白芍药收敛肠胃，必不可用也。　　凡解毒不过黄连、黄芩、黄蘗、栀子、连翘、牛蒡子、升麻之属，俱用酒制，恐其寒凉，反损脾胃也。若欲行表，须少加桂枝。他如紫草、山豆根、葛根之类，则不必用酒制矣。　　凡用解毒药，要别脏腑，分阴阳而治之。如黄连解心火，黄芩解肺火，栀子解肝火，黄蘗解肾与三焦火，石膏解脾胃火，木通解小肠火，黄蘗又解大肠火，连翘、牛蒡子解疮毒火，山豆根、紫草解痘毒火，升麻解疫毒火，各有主治不同也。又岁半已上属阳，心肺主事，宜芩、连多用之。岁半已下属阴，肾肝主事，宜黄蘗、栀子多用之。　　凡治痘子，要识证候。如痘脚稀疏，根窠红润，不泻不渴，饮食不减，四肢温和，身无大热，如此候者，不须服药，惟善调护以待成就而已。若痒塌，寒颤咬牙，渴不止，痘紫黑色，喘喝不宁，灰白色，顶陷腹胀，头温足冷，闷乱饮水，气促泄泻渴，如此候者，不必服药，虽强治之，亦无功也。　　凡治痘疮，善攻不如善守。表里无邪，不须妄治。有等贪利之人，不分虚实，妄投汤丸，谓曾治某病，治某病，贪天功以为己有，以致虚虚实实，致生变异，悞人性命，此医之罪也。　　时俗出痘子者，谓是天疮，不肯请医看治，但请僧道咒水解厌，习以成风，毒之轻者、能食者，幸以痊愈，设或变证一出，不可救疗，委之于命，而不知省，此时人之罪也。
