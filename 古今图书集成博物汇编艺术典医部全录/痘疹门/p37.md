<!-- { "loadSidebar": true } -->
　　痘本胎毒，俗名天疮。虽疠气之传染，实杀机之显彰。变迁莫测，酷恶难当。肌肉溃脱兮，若蛇蜕皮龙蜕骨；精神困顿兮，如蚓在灰鳝在汤。疮有疏密兮，疏者轻而密者重；毒有微甚兮，微则祥而甚则殃。笑彼拘于日数者，未达迟速之变；悲夫惑于鬼神者，不求医药之良。　　乾坤妙合，震巽分张。受气于父兮，得阳精而凝结；成形于母兮，赖阴血以培养。民多嗜欲，气匪淳庞。淫火炽于衽席，食秽蓄于膏粱。精血禀其毒气兮，甚于射罔；形体负于杀气兮，险于锋芒。或谓去其口血兮，不过脱空之语；或谓解其胎毒兮，未见抵圣之方。　　五运统于南北兮，有太有少；六气分于主客兮，曰阴曰阳。变化各正，胜复靡常。得其序而气治兮，国无疵疠；失其序而气乱兮，民有疹疡。应至而不至兮其气徐，贵迎之以夺其势；未应至而至兮其气暴，姑持之以避其强。不知此而妄作兮，违时者败；能审此而慎动兮，顺天者昌。　　春令温和而升生，夏令暑热而浮长。秋令清凉而降收，冬令寒冽而沉藏。是得四时之正，不为万物之伤。冬反燠暖兮，勾萌早发；春反栗烈兮，蛰虫且藏。夏反清肃兮，凉风袭肉；秋反蒸溽兮，暑汗沾裳。若此逆气兮，染之者即成疫疠；又有虚风兮，中之者必致夭伤。受父母之秽毒兮，隐于黝僻；触天地之疠气兮，发其伏藏。自内而出兮，布于四体；自外而散兮，根于五脏。肝主泪而为水泡，肺主涕而作脓囊。心则斑而且赤，脾则疹而又黄。肾乃封藏之本，变则黑陷之象。可喜者苗而秀，秀而实，如鸟之脱距；所恶者枯而陷，陷而伏，如虎之负冈。　　东赤南白，西黄北黑，各分布而有定；春生夏长，秋收冬藏，自流行而无疆。初出血点兮，红鲜得生之气；次化水液兮，白莹渐长之状。脓成而色黄兮，欲收之候；痂结而色黑兮，已藏之象。谓肾无证者，似去冬不能成岁；谓黑为逆者，如废北何以调阳。　　方其发生兮，春夏为顺而秋冬非吉；及其收敛兮，秋冬为顺而春夏不臧。应发生而反收敛者，谓之陷伏；应收敛而反发生者，谓之烂洋。顺者不必治兮，待其平复；逆者不可治兮，避其怨谤。若逢险证，必在奇方。治不乖方兮，险变顺而春回幽谷；药不对病兮，险变逆而火烈昆冈。　　病似顺而反逆兮，认之要确；病似逆而反顺兮，察之贵详。似粟堆聚坚硬兮，孰若磊落而稠密；如丹艳赤娇嫩兮，不如淡白而老苍。初出现而涵水，乍起发而戴浆。脓未成而干黑，囊未满而萎黄。早发先萎兮，如园林之花蕊；暴长遽消兮，似沟涧之潦潢。是谓夺命之证，休夸折肱之良。　　轻或变重兮，悞服药而或犯禁忌；重或变轻兮，得遇医而且善调养。蚊迹蚤斑兮，不旋踵而告变；蛇皮蚕壳兮，惟束手以待亡。夹斑疹者，斑疮消而足喜；顶平陷者，平陷起而莫惶。切戒临病挥霍，最宜用药审详。病有标本兮，视急缓以立法；药有补泻兮，因虚实而立方。　　噫嘻兮医无定法，迷乱兮药无定方。大率贱攻而贵补，故多喜温而恶凉。设若病遇虚寒兮，温补有效；假如证属实热兮，辛香敢尝。辛热下咽，阳之盛者必困；苦寒入胃，阴之盛者乃戕。戒汗下于首尾兮，恶攻之说；补脾土以制肾水兮，喜补之常。不识补者之短，奚论攻者之长？　　形尖圆而光壮兮，气之充拓；色鲜明而润泽兮，血之涵养。可以勿药，是谓无恙。灰白平陷兮，血气虚而补之以温；红艳焮肿兮，气血热而泻之以凉。气至而血不足兮，虽起发根窠不肥；血至而气不足兮，虽明润郛郭不长。泥章句以举一隅者，守株安可得兔？驰辨说而执两端者，多歧必然亡羊。脾为水谷之本，固不可以不补；肾为津液之源，尤不可以不将。土虽为水之防，水能制火之亢。肾主骨髓兮，倒陷入于骨髓者莫救；肾司闭藏兮，变黑至于闭藏者可防。是皆归肾之害，岂可谓肾之强。毒火燔灼兮，肾水且涸；营气败坏兮，脾土亦伤。故补脾不如救肾，而养阴所以济阳。热则气血淖泽而不敛，寒则气血凝濇而不彰。气血失养，痘疹受伤。或受于热兮，为烦躁，为赤为痛；或受于寒兮，为振悸，为白为痒。顺时令之寒暄，禁人畜之来往。勿动混厕之臭，勿烧檀麝之香。恐乘虚而易入，反助毒以为殃。痘虽吉而犯多凶，屡经怪变；证虽恶而调则善，终见安康。　　若夫痘疹之热，相似内外之伤。邪火烜赫兮，玉石俱焚；真水静顺兮，波浪不扬。喷嚏咳嗽兮，肺金流铄；项急烦闷兮，肝木被创。呵欠惊悸兮，心虽君主而不宁；吐泻昏睡兮，脾则仓廪而不藏。各脏有证，惟肾无象。不受秽毒之火，独见耳骩之凉。热微兮毒少，热盛兮火旺。大热安静兮，毒随热出而无虑；小热烦躁兮，毒与火留而可防。凶灾莫测兮，又热又渴；轻疏可许兮，乍热乍凉。吐泻勿止兮，使毒得越而无遏；惊悸不定兮，恐毒深入而反藏。血妄泄于空窍兮，死期速于弹指；语妄涉于鬼神兮，变候易于反掌。　　形证定其疏密，部位决其存亡。如豆纷布兮，且颗粒而其疏已定；如麻堆聚兮，更模糊而其密堪伤。挨颊繞口兮，庚戊阳明之位；颧间额上兮，壬丙太阳之乡。头为元首之尊，最怕蒙头；项乃关津之要，偏嫌锁项。鼻凖初出兮，淫毒犯于天根；耳轮先现兮，邪火侵乎玉堂。　　渐次出兮吉兆，齐涌出兮凶状。痘将出而热减兮，药勿妄服；痘正出而热剧兮，医宜早防。解其火毒兮，恐郁遏而干枯；养其气血兮，欲流行而舒畅。远寒热之犯兮，损之益之而必使和平；助春夏之令兮，达之发之而必使长旺。治其未乱兮，彻桑土于迨雨；知其方渐兮，戒坚冰于履霜。　　出欲尽而不留，发欲透而齐长。苗渐成窠兮，气之所呴；血渐化水兮，血之所养。疏则毒少兮，头面不肿而休怕；密则毒多兮，气血不充而宜慌。时日既足兮，自翘翘而杂起；表里无邪兮，勿汲汲以作汤。所谓良将用兵，善攻不如善守；又云上农治田，勿助生于勿忘。咽喉急痛兮，勿违时而早治；头面预肿兮，但引日以必亡。小便欲清兮，大便却欲其坚实；淡味可食兮，厚味不可以啖尝。茹淡者胃气不损，养厚者火邪益亢。或见黑(黑干)兮，点之速以胭脂；或遇干枯兮，浴之贵以水杨。搔痒忽生兮，取茵陈以熏燎；爬搔不宁兮，虽卢扁而仿徨。　　痘长满水，毒化成浆。爱其稠浓兮，恶其清淡；取其满足兮，舍其虚痒。欲知透与不透兮，于手足而细察；欲知足与不足兮，于辅颊以端详。设四末之未透，取脾胃而服药；如一方之未足，视经络以求方。譬如为山兮，勿功亏于篑土；又如执热兮，宁濯洗于探汤。　　面颊最嫌破损，肩背犹怕焦囊。肿忽消兮气脱，语忽妄兮神亡。食谷则呕兮胃烂，饮水则呛兮咽伤。咬牙兮肝火炽而肾败，寒颤兮阳气弱而阴强。脓反干兮倒陷，脓不成兮伏藏。叫哭不止兮，毒攻肠胃；闷乱不宁兮，火烈隔肓。仓廪不藏兮，魂魄归于溟漠；水泉不止兮，姻亲泣于北邙。　　脓血已化，收靥相当。痂自唇吻兮，浆足结如珠粒；靥自人中兮，部分界乎阴阳。令行秋冬兮，依先后而不乱；气应收藏兮，循上下而有常。颧上平干兮，虑乎倒靥；额间先收兮，谓之不祥。痂不着而壅肿兮，由荣血之淖溢；疮尽裂而皱揭兮，此卫气之残伤。　　当靥不靥，当藏不藏。便秘未通兮，里气热而凉导；便溏不实兮，中气虚而温养。热伤皮毛兮，怪肺金不收余气；湿伤肌肉兮，责脾土不燥残浆。头疮堆脓不平兮，孤阳似鳏而不生；足疮包水不干兮，纯阴如寡而不长。饮食减少兮，迤逦引日而毙；烦热增剧兮，倏忽绝命而亡。　　若问痂皮之不脱，其间病气之相妨。痘若败坏兮，补空痘勿疑番次；疮如溃烂兮，成溃疮莫厌脓浆。遍身浸淫兮，黏被席而最苦；正面肿灌兮，忌腥臭而再妨。利多水液兮，此蓄水之病也，水去尽而自止；便多脓血兮，此倒靥之证也，脓去尽而可详。瘢痕凹凸兮，陷者虚而突者实；痂皮嫩薄兮，里则困而外则疡。　　邪气尽而正复，痂皮脱而身康。苟幼躯之多病，定余毒之有藏。出或未尽兮，无空痘须妨卒暴；发或未透兮，无溃脓必发疽疡。不及时兮早收，毒火陷而可怕；或过期兮不靥，邪气留而堪怅。身热审其虚羸，咽痖观乎呕呛。忽洒淅而肌热兮，知风寒之外感；暴吐泻而腹痛兮，必饮食之内伤。　　病有苦而眩晕兮，凶多吉少之占；身无邪而昏瞀兮，否去泰来之象。声音不出兮，求诸肺肾之经；斑疹复现兮，责其心脾之脏。疳蚀出血者难治，洞泄完谷者不祥。勿谓痘收而纵弛，勿谓毒去而怠遑。正气浸长而未复，邪气方消而未央。特犯禁忌兮，今即生变；多食肥甘兮，后必有殃。　　疥癞腐溃兮，一面黥瘢而似鬼；痈疽流注兮，四肢残废而如尩。目肿赤痛兮，痘疮入而成翳；齿宣黑烂兮，热毒侵而溃床。虽曰余毒之为害，抑皆调理之失常。形容顿改兮，令人骇愕；疗治悔迟兮，空白惆怅。谓人不能胜天兮，何以立乎医药；谓医不如用巫兮，安能格乎穹苍？　　但逢出痘之岁，多求解毒之方。重者必轻兮，轻者不出；凶者变吉兮，吉者何妨。其方则有，其效未尝。与其先事而轻妄，孰若临时以消详？审岁气之灾祥兮，必解其郁；视形气之勇怯兮，各平其脏。欲避疠气传染兮，必先择地之善；欲仗药力调护兮，尤要识医之良。惺惺参苏，乃发散之妙剂；人参通圣，诚疫疠之奇方。热而惊悸兮，导赤泻青合用；热而焦渴兮，柴胡葛根作汤。自利兮黄芩，不便兮清凉。腹痛毒攻兮，匀气散再加枳实；腰痛病剧兮，败毒散更入木香。调元可补兮，表里实者勿饮；承气可攻兮，脾胃弱者莫尝。养正兮黄芪人参甘草，解毒兮连翘山豆牛蒡。咽喉苦痛兮，甘桔汤中加大力；斑疹夹出兮，防风散内去硝黄。小便赤濇兮，连翘导赤；大便滑泄兮，豆蔻木香。疮若干枯兮，四物合乎凉膈；痘如黑陷兮，夺命助以水杨。赤艳焮肿兮，解毒入三黄归芍；灰白平塌兮，异功用桂枝芪防。气虚而毒盛者，四君枳实；血虚而毒盛者，四物牛蒡。气血两虚兮，十全无价；便溺俱阻兮，八正三黄。再用胆导之法，以泄毒气之藏。黑陷审其虚实，虚者大补而实者凉膈；痒塌分其急缓，急者异功而缓者调阳。昏闷谵妄兮，龙脑膏孰知其妙？虚烦迷乱兮，抱龙丸莫及其良。　　满面燥痛兮，百花调水；遍身溃烂兮，败草铺床。蝉蜕去目中之肤翳，苦参治身上之淫疮。虚热多汗兮，调元汤引用浮麦；食积常痛兮，脾积丸饮以原汤。饥不喜食兮，异功宜久；渴欲饮水兮，白朮可常。败毒通圣，允矣冲阵之先锋；调元异功，信乎殿后之大将。大抵医要识证，药不执方。专行温补者，则宗乎文中；喜用凉泻者，则师乎仲阳。不解其书兮，似瞽冥行于蹊径；未会其神兮，如矮仰望乎宫墙。叹吾年之耄兮，欲深造而力不足；惧斯道之晦兮，特发明而言不彰。呕尽心肺兮，非欲立异；劳费颊舌兮，岂敢恃长？幸取正于具眼，毋见笑于大方。　　疹属君火，气本少阴。传于其子兮，故为脾胃之证；乘于其妻兮，现乎皮毛之分。亦胎毒之所发，因疫疠而后成。咳嗽喷嚏兮，辛金烁于丁火；烦闷泪出兮，君主御乎将军。迎而夺之兮，其锋易挫；随而击之兮，其锐难胜。如拆勾萌兮，斧斤不用；苟待燎原兮，玉石俱焚。其色如斑兮，摸之有迹；其形似痘兮，视之无津。朝出暮收兮，发之于阳；暮出朝收兮，发之于阴。变化莫测，出没靡定。大抵爱赤而恶黑，治者喜凉而忌温。赤如点朱兮，光明彰显之象；黑如洒墨兮，火郁曛昧之甚。制以酸凉兮，收炎光于丽泽；投以辛热兮，纵赫曦于重明。　　败毒防风，开发斩关之将；解毒连翘，制伏降敌之兵。如锦烂漫兮，服化斑而艳敛；似火熏蒸兮，饮凉膈而热清。咽痛兮甘桔牛蒡，止咳嗽更能润肺；溺溜兮导赤芍药，定惊悸又可凉心。便秘兮承气胆导，便泄兮黄芩猪苓。大渴兮膈焦，置瓜蒌于白虎汤；苦烦兮里热，加山栀于安神丸。无伐天和兮，使阴阳之适调；勿犯胃气兮，虽攻补之不尽。　　痘欲尽发而不留，疹欲尽出而无病。或邪气之郁遏兮，留而不去；或正气之损伤兮，困而未伸。毒归五脏，变有四证。毒归脾胃兮，泄泻不止而变痢；毒归心肝兮，烦热不退而发惊。咳嗽久而血出兮，毒归于肺；牙齿烂而疳蚀兮，毒归于肾。轻者从制以向善，平之有功；重者拒敌而肆恶，攻之不胜。热不除者，调元汤加麦门冬知母，作搐兮兼以抱龙温惊；效不止者，阿胶散加杏仁枳实，带血兮专以补肺太平。注下兮异功猪苓泽泻，虚滑者大作参苓；滞下兮异功当归芍药，休息者少与真人。惟有牙疳之病，原呼走马之名。初息臭而腐肉，渐血出而穿龈。内服地黄兮制其火怪，外擦文蛤兮杀其(上匿下虫)精。牙若脱落兮，崩砂之状可畏；声若哑嗄兮，狐惑之证难明。　　应出不出兮，发之初惺惺，次通圣夺命大发而有准；应收不收兮，解之初葛根，次化斑凉膈大解而最灵。色淡白兮为虚，四物去川芎加红花桂枝；色紫黑兮血热，化斑去人参加元参烧粪。夺命发斑疹之圣，无价解疫疠之神。发不出而烦躁兮，虞不能腊；黑不变而谵妄兮，食不及新。热蒸蒸兮色赤，痢滴滴兮气腥。羸瘦骨肉之脱，瘈瘲神识之昏。喘急兮胷高肩耸，疳烂兮漏腮缺唇。休夸三世之妙手，难留一息之游魂。岂不闻误服汤丸兮，不如勿药：又不见特犯禁忌兮，可以自省。爱吃咸酸兮，咳嗽连绵而未已；喜啖辛燥兮，火热燔灼而不宁。甘甜过而齿龋，生冷多而粪清。鸡则生风之畜，鱼则动火之鳞。鸡鱼贪而乱食，风火并而起衅。邪反滋甚兮，为斑疹而不息；毒反深入兮，值疫疠而再经。斯则疹之遗毒，亦若痘之余证。　　欲决内伤，须详外证。目常赤痛兮，青童抱火；鼻常鼽衄兮，素女卧薪。病牙齿以终身兮，元武困于汤镬；发颠癎而连年兮，朱雀惊于烧林。溲数短溜兮，乃州都之遭火；便溏垢蛊兮，必仓廪之被焚。哮喘炎上之象，丹瘤赤熛之形。唇舌多疮兮，门户残烟未熄；咽喉常肿兮，管钥余烬犹存。苟求其故兮，则一言之可尽；欲拨其本兮，岂一旦之能乎？噫！此赋之作，效蛙之鸣。词虽鄙里兮，积如累石；法则珍秘兮，故曰碎金。
