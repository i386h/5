<!-- { "loadSidebar": true } -->
　　不知虚实者，不可以为工。经曰：无虚虚，无实实。虚实之分，不可不知也。经曰：必先度其形之肥瘠，以调其气之虚实，此以形体别虚实也。又曰：谷盛气盛，谷虚气虚，此以饮食别虚实也。又曰：脉实血实，脉虚血虚，此以血脉别虚实也。又曰：邪气盛则实，精气夺则虚，此以邪正别虚实也。大抵实者，邪气实也；虚者，正气虚也。经曰：邪之所凑，其气必虚，留而不去其病则实是也。又曰：五实死者，谓邪气之实也；五虚死者，谓正气之虚也。痘疮之证，其人形体肥健，饮食能多，六脉洪实，素无疾病，大便如常，疮色红润者，此表里正气俱实也，不须服药。若形体羸怯，素多疾病，饮食减少，六脉微弱，吐利频频，疮色淡嫩者，此表里正气俱虚也，陈氏温补之法可用。如疮势太盛，焮肿痛胀，大热不退，烦渴昏睡，大小便秘，此表里邪气俱实也，钱氏凉泻之法可用。如疮本稠密，焮发红活，吐利不食者，此表实里虚也，于补汤中加解毒药。如疮色淡白，发不透满，大小便秘，浩饮大嚼者，此里实表虚也，于解利中加升发药。如疮痛者，邪气实也，当活血以开其郁。痛如刀剜，闷乱大叫者勿治。疮痒者，正气虚也，当补气以燥其湿。如爬搔不定，破烂皮脱者勿治。灰白者，气虚也，参芪之功为大。干燥者，血虚也，归芎之力宜多。虚则补之，实则泻之，中病则已，无过其制，此治之权衡也。若本实而反补之，则毒气弥盛，或为溃烂，或为痈肿，或为目病，或为咽疮失血烦躁，皆补之过也。如本虚而反泻之，则正气益虚，或为吐为利，为厥逆，皆泻之过也。经云：毋致邪，毋失正，绝人长命，其此之谓欤！
　　　　　动静

　　凡物得其平则静，失其平则动。经曰：阳气者静则养神，柔则养筋。又曰：阴气者，静则神藏，躁则消亡。夫患痘者，阴阳俱病，息欲其匀，语欲其少，寐欲其定，寤欲其宁，饥则索食，渴则少饮，触其疮则吟，拂其欲则鸣，此平人之候，神清气定，谓之静而吉也。如呻者身有苦也，自语者神不清也，喘粗者内热也，肠鸣者泄也，坐卧不宁者心烦也，啼叫不止者痛也，摇头者风也，指欲搔者痒也，咽物难者咽痛也，咬牙者心肝热也。若闷乱躁扰，谵妄昏眩，如见鬼状，摇头扭项，手舞足掷，目睛上翻，寒战咬牙，语音不出，则皆死候矣。如病向静，忽作扰动者，异也，以法求之。于疮色变，无他候者，此戾气所触也。如疮色不变，又无他证，此必有因，但俟自定。其有目瞑息微，四肢殭直，口噤疮坏，昏睡不醒者，此真气将脱，魂魄欲离之兆，又不可作静论也。
　　　　　痛痒

　　诸痛为实，诸痒为虚。谓之实者，邪气实也；谓之虚者，正气虚也。又疮疹为火，火盛则痛，火微则痒，故常作痛者，此邪气之实也。盖痘疮之毒，发于皮肤肌肉之间，气以束之，血以润之，酝酿其毒，以抵于化，正气周旋而不舍，毒气变化而未成，郁而作痛，此其常也。毒化脓成，其痛自止。若肉如刀剜，肤如锥刺，一向痛而不止，大叫多哭，此则皮伤肉败，不胜其毒，又痛之变也。常作痒者，此正气之虚也。经曰：胃者水谷之海，六腑之大源也。五味入口，藏于胃以养五脏，胃气既虚，则水谷不化，津液内竭，不能输精于皮毛，气失其卫，血失其营，不能酝酿毒气，以至于成，使毒气浮沉隐伏，聚散倏忽，灼于皮毛，所以痒也。此其为异，补其气血，和中托里，其痒必止。若一向搔痒，时甚一时，爬抓破坏，皮脱肉坑者，此毒气内陷，正气外脱，不旋踵而告变矣。如先痛后痒，此常候也。盖先则毒未解化，其火正盛，宜尔作痛；厥后脓成毒解，火气渐微，宜尔作痒也。但痛痒俱不宜甚耳。
　　　　　老嫩

　　尝观朝华之草，夕而零落；松柏之坚，隆冬不雕。夫以草木坚脆不同，坚者难坏，脆者易伤。况于人质有厚薄，气有强弱耶？彼疮痘之毒，喜老而恶嫩。苍蜡娇红，色之老嫩也。紧实虚浮，形之老嫩也。浓浊清淡，浆之老嫩也。坚厚软薄，痂之老嫩也。老嫩之故，卫气主之。经曰：卫气者，所以温分肉，充皮肤，肥腠理，司开阖者也。是故卫气强则分肉坚，皮肤厚，腠理密而开阖得也。所以收敛禁束，制其毒而使不得以放肆，故色苍而蜡，形紧而实，浆浓而浊，痂厚而坚，自然易收易靥，虽有邪风秽毒，不能害也。如卫气弱则分肉脆，皮肤薄，腠理疏而开阖失矣，所以不胜其毒，而毒得以恣其猖狂之性。故色娇而红，形虚而浮，浆清而淡，痂软而薄，易破难靥，不待邪风秽气而先败坏矣。观夫疮之有老嫩，则气不可不养也。
　　　　　荣枯

　　夫物湿则润泽，燥则干枯。荣枯之分，血实主之。故血者，所以营阴阳，濡皮毛，流关节也。疮本疏者，血不在多而易充足；疮本稠密，贵乎血之有余矣。苟血有余则经脉流行，沦于肌肤，浃于皮毛，灌溉滋润，肥泽长养，自然形色鲜明，根窠红活也。如血不足则经脉壅遏，窠囊空虚，黑燥而不鲜明也，枯萎而不肥泽也，皮肤皴揭而加启裂也。经曰：诸疮枯涸，干劲皴揭，皆属于燥。又曰：燥胜则干。由其人血常不足，加之以毒火熏灼，反兼燥金之化，精血并竭，是以有此证也。法宜活血养液，散热解毒，清金润燥，则干涸可回。观夫疮之荣枯，而得养血之理。其或湿气太过，疮本浸淫，犯之则破，溃烂难靥者，此又火极而兼水化也。脾强则生，脾弱则死。
　　　　　善恶

　　夫良工者，必知疮之善恶。善则就之，恶则去之。疮痘之证，有五善，有七恶。五善者，饮食如常，一善也；大小便调，二善也；疮红活坚实，三善也；脉静身凉，手足和暖，四善也；语声清亮，动止安宁，五善也。五善之证，不能悉具，但得一二，自然清吉。七恶者，烦躁闷乱，谵妄恍惚者，一恶也；呕啘泄利，饮食不能者，二恶也；疮青干黑陷，痒塌破烂者，三恶也；头面预肿，鼻塞目闭唇裂者，四恶也；喉舌溃烂，食入则啘，水入则呛者，五恶也；寒战咬牙，声哑色黯者，六恶也；腹胀喘促，四肢逆冷者，七恶也。七恶之中，但见一证，势不可为。七恶之外，复有浑身血泡，心腹刺痛，陷伏不出，便溺皆血，寻衣撮空者，是又卒死之候也。古今图书集成医部全录卷四百六十七

痘疹门

　　　　家传痘疹心法【明?万全】

　　　　　始终

　　治痘之法，贵乎谨始而虑终，庶无后日之悔。经曰：上工治未病，中工治将病，下工治已病。治未病者，十全八九；治将病者，十全四五；治已病者，功莫能施。发热之初，大热烦渴，大便秘结，腹痛腰痛，鼻干唇燥，惊悸谵妄，此毒气郁遏于中，即当防其伏而不出也。吐利不止，即当防其中气虚弱，不能助疮成就，或致倒陷也。故热则解之，便秘则利之，惊则平之，吐利则止之。且如初出一点血，此春之气，发生之令也。至于起发，此夏之气，长养之令也。水化为浆，此秋之气，成实之令也。脓干结靥，此冬之气，闭藏之令也。初出而便有水，将发而便戴浆，脓未成而便收靥，此未至而至，谓之太过，须防陷伏倒靥，宜急发表托里解毒。若应出不出，应起不起，应收不收，此当至而不至，谓之不及，此必气衰血微，须防其不出不起，无浆斑烂，急宜表暴起发，补托回浆，兼与匀气活血解毒。又如初出色艳者必皮嫩，皮嫩则易破，当防痒塌。相聚成块者，不可谓之疏，此有伏也。壳空无水者，后必发痈。头面预肿者，防其易消而倒陷。咽痛者急解之，防其失声。呛喉中多水泡者，后必自利。目濇泪出者，防其肤翳。频更衣者，防其倒靥。疮破不结痂，此倒靥也。尧夫云：与其病后才服药，孰若病前能自防。其此之谓欤！
　　　　　发热

　　痘疮发热，与伤寒相似。但伤寒只见一经形证，若疮疹则面燥腮赤，呵欠烦闷，乍凉乍热，多睡咳嗽，喷嚏惊悸吐利，手足梢冷，骩凉耳凉也。然发热者，疮疹常候也，不可尽除之。但热微毒亦微，热甚毒亦甚。初发热时，精神清爽，唇鼻滋润，更无他证者，此热在表，其疮必疏，不须施治。　　初发热时，浑身壮热，熇熇然不渴，清便自调，此邪在表，拂郁于皮肤之间，宜以轻扬之剂发之，升麻葛根汤主之；甚则羌活汤主之。　　初发热时，其热烙手，目赤鼻干唇燥，小便赤大便秘，烦闷不安，此表里俱热，毒气壅遏，宜发表攻里，双解散主之。　　初发热时，表不大热，其人烦躁不安，此热在里也，以三黄丸微利之。　　初发热时，腹中痛者，此毒气与谷气相并，宜利之，去陈菀莝，使毒气得泄，谷气得消，备急丸主之。　　初发热时，咳嗽甚者，参苏饮主之。　　初发热时，或乘疫疠之气，人参败毒散主之。　　初发热时，或为风寒所袭，出不快者，桂枝葛根汤、双解散去大黄主之。　　如疮既出，其热便退，疮本必疏。若一向热不衰者，此疮必密，急解其毒，连翘升麻汤、代天宣化丸主之。　　如疮已出，但微发热，不须治之。盖疮疹属火，非热不能成就也。如疮浆脓已成，毒气已尽，又复发热者，俗呼为干浆者是也，不须施治。　　如结痂之后，其热不退者，此邪气未尽，正气未复，热微者不须治之，热甚者当视其虚实。
　　　　　渴

　　痘疹渴者，里热也。盖三焦者水谷之道路，津液者水谷之精华，变化流行，以灌溉乎三焦也。疮疹之火，起之于内，销烁水谷，不得以变化津液，灌溉脏腑，故渴也。又疮本稠密，津液外泄，化为脓浆，不能滋养真气，亦渴也。小渴者，常病也，不须治之。大渴者，视其虚实，以法治之。切不可以冷水红柿梨橘西瓜等物与之，恐损脾胃，致生灾异也。　　如疮热时便大渴者，此热在里也，葛根解毒汤主之。如疮已出，或起发，或收靥，一向渴不止者，人参麦门冬散主之。　　如能食而渴者，肺热也。经曰：心移热于肺，传为膈消。由心火上炎，乘于肺金，熏蒸焦膈，传耗津液，故渴也。治在上焦，人参白虎汤加黄连。　　如不能食而渴者，脾虚也。叔和云：口干饶饮水，多食亦饥虚。由脾素弱，不能为胃行其津液，故渴也。治在中焦，参苓白朮散主之。　　如自痢而渴者，邪传肾也。《正理论》云：自痢而渴者，属少阴虚，故引水自救。盖肾主五液，其脉络于肺，系舌本，邪传于肾，则开合不司，故自利；自利则津液下走，肾水干，不能上润于舌，故大渴也，治在下焦，宜温之，陈氏异功散主之。　　如渴而大便秘者宜利之，四顺清凉饮主之。
　　　　　腰痛

