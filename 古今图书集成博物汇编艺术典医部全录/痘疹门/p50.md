<!-- { "loadSidebar": true } -->
　　热蒸三日痘见形，此为常候不须评。过期不及多乖气，论治先分虚实因。　　痘密者，以和中解毒之剂调之。如才发热，一二日间痘疹便一齐涌出者，此表气虚，营卫弱，腠理不密，肌肉不实，不能约束于外，使毒火冲击，故出太骤也。宜用实表之剂，可以无痒塌，无溃烂，实表解毒汤主之。如发热四日至五六日后始出者，此里气虚，不能驱逐其毒，使之即出，而毒邪得以留连停伏于脏腑肠胃之间，宜先用托里之剂，令其快出，次以和中之剂多服之，可以无伏无陷无倒靥，托里宜托里快斑汤或十宣散，和中宜四君子汤加黄芪或调元汤合匀气散主之。　　发热微微报痘疏，未曾起发早先收。此名试痘休空喜，一涌齐来甚可忧。　　痘有身无大热，报痘又疏，三五日后痕迹不现者，此名试痘，不可悞作轻看。再过三五日，忽作大热，其痘一齐涌出，此有险逆二证，宜审治之。　　疮出迟迟有数般，皮肤闭密属风寒。内虚自利须分辨，毒伏三焦治却难。　　痘疮应出不出，其证有头痛四肢拘急，偎倚盖覆，常恶风寒，此类宜发之，气强者用双解散，气弱者用参苏饮或惺惺散。或内虚者，脾弱食少，宜用补脾之剂加行气发表药，四君子汤、调元汤，并加木香、青皮、黄芪、桂枝。或脏腑自利，宜用温里之剂，黄芪建中汤、益黄散，并与夺命丹合进；利未止，豆蔻丸合进。盖里温则气不消削，气不消削则不陷伏矣。若依上法分治，犹不出者，此毒壅伏于三焦，不久而变生焉。　　数日蒸蒸出不齐，欲行疏发竟生疑。按方加药观疮势，表里平和痘本稀。　　愚按古方用发表者，升麻葛根汤，轻剂也；惺惺散，重剂也。谓微发谓加药者，或先用轻剂，后用重剂；或只用本剂，先小少饮之，后渐加大多饮之。非谓于本方之外，再加辛热大发之药也。　　应出不出却如何？发表和中良验多。腹胀屎鞕烦躁甚，通肠解毒救沉疴。　　凡痘疹过期，应出不出者，或因外感风寒，依上发表之法；或因内虚泄泻，依上和中之法。如犹不出快，热反甚，大渴腹胀满，大便鞕结不通，烦躁不安者，此毒邪壅伏于内，三黄丸、柴胡饮子择而用之；甚则三乙承气汤主之，并用胆导法。　　痘出常须令气匀，更宜和暖气如春。气匀出快无壅滞，偏热偏寒气不行。　　张氏从道云：疮痘气匀即出快，盖气匀则营卫无滞。匀气之药，如桂枝、防风、荆芥穗、薄荷叶，所以行在表之气而使之无滞也，故凡发表之剂多用之；木香、青皮、枳壳、木通，所以行在里之气而使之无滞也，故凡和中之剂多用之。　　疮出热退毒已尽，蒸蒸不减毒尤甚。番次常出渐加多，外边只怕乖形证。　　痘疮已出，热不少减，此毒蕴于中，其势方张，其疮必密，宜急解其毒，连翘升麻汤加防风、荆芥穗、地骨皮，或解毒防风汤加升麻，或东垣鼠粘子汤。服汤之后，疮或不出，或再出，其热顿减者，为气和也。热若不减，疮渐加多，再消详大小便何如：大便不通，柴胡饮子；小便不利，连翘汤；大小便俱不通，八正散；自利者，黄芩汤加白头翁、酒黄连调赤石脂，表里气和毒解矣。如更加渴烦躁不已，或谵妄，或腹胀满气促，或自利不止，手足厥冷，此乖戾之证勿治。　　出现先于面部中，其间凶吉妙难通。绕唇夹颏方为吉，额角眉心总是凶。　　如先在唇四畔出者，或两颐出者吉。盖太阳之邪下传阳明，阳明者胃与大肠，积陈受污，气血俱多；又口为水星，颏颐属肾水，火为水制，不能作虐也。如在额角眉心先出者凶，盖太阳足壬膀胱水，手丙小肠火，丙火独旺，不受壬水之制，其毒并于膀胱之经，而先自病，膀胱多气少血；又正额属心火，火不务德，妄行无忌。心为君主之官，主危则十二官皆危矣。凡起发成浆结痂，亦如此论。　　头面呼为元首尊，咽喉紧隘譬关津。莫教疮子多稠密，锁项蒙头总不应。　　痘疮之出，最要头面稀少，颈项无，方是吉兆。若头面多者，谓之蒙头，诸阳独亢，五官俱废，神明失守，精华自萎。经云：神去则机息，气止则化绝者此也。颈项多者，谓之锁项，内者难出，外者难入，上者不升，下者不降。经云：一息不连则机缄穷，一毫不续则霄壤判者此也。故皆不治。又五心有痘者重，谓心窝及两手两足心也，即劳宫、涌泉二穴。　　胸前头面总宜疏，手足虽多不用忧。若是遍身都密甚。却愁气血不能周。　　若头面胸项手足稠密琐细一样者，却愁气血衰微，脾胃微弱，不能周流灌注，起发不透，收靥太迟，而生他变矣。　　最宜磊落痘如珠，偏怕相黏聚作堆。蚕壳蛇皮生不久，蚤斑蚊迹死相随。　　凡疮痘之出，如粘聚成丛，模糊作块，不分颗粒，恰如红瘤，虽只一二处，未可言疏，此谓之伏。出未能尽，若待后者再出，则先者或陷而复隐，或痒而俱溃，成坏疮矣。此犹淹延引日，久而后毙。若如蚕之壳，如蛇之皮，此气至而血不荣也，谓之干枯。如蚤之咬，如蚊之嘬，此血至而气不充也，谓之陷伏。不能引日，奄忽而死矣。　　初出形来艳色娇，定知皮嫩不坚牢。溶溶破损添愁绪，个个成浆喜气饶。　　疮痘初出，与未病时皮色一般者善。若疮太赤，根下皮色通红，此血热气不能管束也。后必起发太骤，皮嫩易破，痒塌而不可救，宜急解血分之热，四物汤加升麻、地骨皮、红花、紫草，或消毒饮、活血散合而饮之。待色少淡，急补气分之不足，四君子汤加黄芩、防风、木香，或调元汤、参苓白朮散合而饮之，仍用血气二分相间而服。若成浆不破损者吉，服药不效，反增瘙痒者，命也。　　最怕头焦乌焠焠，更愁皮嫩水溶溶。肤中寒粟工知避，皮上针头治罔功。　　痘疮初出，若毒凝血聚，则遂成黑色。今头焦黑者，乃荣血不能流行，内外毒气壅遏，此证甚危，其人必大小便秘，喘急烦躁，宜用柴胡饮子、当归丸、通关散、三乙承气汤，看轻重紧慢，用之以解里之急。得利后，以紫草饮、加味四圣散，调无价散以解表之毒，仍用胭脂涂法。疮变红活，以渐起发者吉，若更干黑者凶。庄氏云：斑疮倒靥而黑色者，谓之鬼疮痘子，赖气以束之。脾胃强气实则肌肉厚，皮肤坚。今痘皮嫩薄，溶溶如淫湿之状，乃脾胃气虚，其人必少食或自利，宜用十全大补汤去生地黄加防风、白芷，外用天水散蜜水调拂疮上，以解表之湿热疮。若起发成浆者吉，渐变痒塌者凶。闻人氏云：痘疮发痒，深为可虑，能调和爱护，勿令有此，乃为上策。痘子初出，不成颗粒，但脾胃间济济簇簇，如寒风粟子之状，或虽出，形与针头相似，稠密无缝，此皆恶候，良工避之，勿与治也。　　痘疮初出解咽喉，喉痹咽疮毒火饶。只恐后来封管钥，错喉声哑治徒劳。　　凡痘发热初出之时预解之，用甘桔汤加牛蒡子，甚者东垣凉膈散加牛蒡子，令毒火解散，不停留于咽喉之间，致生他变也。如兼口舌生疮，齿摇龈肿者，宜甘桔汤合黄连解毒汤加牛蒡子。水浆不入者，射干鼠粘子汤加桔梗、荆芥穗、山豆根。　　若恐斑疮入眼中，古方护目有神功。眼多眵泪睛多赤，急泻心肝免毒攻。　　痘疹方出之时，使不入目，以神应膏涂眼四周，或只胭脂取汁涂之，或敷以水调黄蘗末，或以白芥子末水调涂足心。若眼中流泪或多眵，或目中红赤，宜洗肝明目散加蝉蜕。　　痘疹只出一股奇，夹疹夹斑都不宜。消疹化斑令毒解，若还不解势倾危。　　疹由心热，斑由胃热，宜急解毒。消疹，用黄连解毒汤合消毒饮。化斑，用人参白虎汤合消毒饮，或只以升麻葛根汤。夹疹者，加防风、荆芥穗、木通、麦门冬、黄连；夹斑者，加石膏、人参、大青、黑参、淡竹叶。如疹散斑解，现出正痘疏密停匀者，吉。痘被斑疹夹杂不能起发者，凶。　　热病相传发泡疮，须臾周匝尽成浆。见而便没为肤疹，相类斑疮折后殃。　　闻人氏云：伤寒热邪在表里，未能出汗，或当汗不汗，热郁于肌肤，故发泡疮。色白或赤如火，丹头作浆白脓者，轻。根下紫色隐隐在肌肉者，重。甚者五内七窍皆有之，其形亦如痘。小儿肌肉嫩薄，尤多此证，非正疮痘也。又云：八腑属阳，有热则易出，是以作肤疹，一出即遍满肌皮之上，如沸疮疱子，见而便没，其所受气浅故也。五脏属阴，有热则难出，其为痘疮在肌肉血脉之间，必先发红斑而后如痘，故名疮痘，其所受气深故也。大抵暴热而便出者必肤疹，久热而难出者必是正疮痘。肤疹非正疮痘也。　　发热红斑出复收，曾将形证细推求。若无变证与他苦，折过天疮不用忧。　　痘乃胎毒，人不能免。近见有出红斑者数日尽收，痘亦不出，更无伏陷恶痘痈疥余毒。自后痘疮再不出者，盖受毒甚微，故平生只见一病。　　热盛从来出亦难，平和汤剂解烦冤。莫将辛热轻催并，猛虎何当有翼添。　　疮痘斑点未见之时，惟当用和平药，如升麻葛根汤、参苏饮、东垣鼠粘子汤、惺惺散等解利之。或有不问虚实，便以辛热之剂大发之，若是本实之人，热毒弥蔓，营卫闭塞，里毒甚者，大便不通，小便如血，是谓郁毒不散，毒气无所从出，反攻脏腑；表毒盛者，疮凹而不起，遂成倒陷，或为溃烂，或为痈疮，当此之际，不能解利至于毙者多矣。用消毒饮、柴胡饮子，得毒气解散，营卫流通，疮子将自起矣。　　疮子依稀略见形，浑身搔痒苦难禁。皮肤拂郁宜疏解，莫作肌虚一类评。　　凡痘疮初出之时，便身痒爬搔不宁者，此毒火留于肌肉之间，应出不出，游散往来，故作痒也。桂枝葛根汤加荆芥穗、牛蒡子主之，不可作肌肉虚痒也。　　夹斑夹疹利清水，妄见妄言摸床被。烦渴唇裂眼珠红，不遇明医病不起。　　此险痘也。夹斑夹疹眼红唇裂者，表热也；烦渴利清水，妄见妄言，循被摸床者，里热也。其利清水者，内有燥屎，所饮之水，自肠中渗泄而下也。谵妄摸床，神识不清也。表里俱热不与发表攻里，其病难痊，双解散加芒硝主之。若增闷乱，足冷腹胀气喘，决不可治。　　发热过期痘未彰，红斑隐隐肉中藏。忽然大汗人昏倒，冒痘谁知是吉祥。　　凡发热至五六日，痘应出不出，以灯照之，只皮肤中隐隐有红点，其人色脉平和，精神爽畅，虽烦不躁，虽渴不消，虽腹痛而不苦，虽便实而不鞕，忽然眩冒大汗出者，此名冒痘证也。毒气一齐从汗而出，再无壅遏之患，乃吉兆也。
　　　　　出痘时辨生死诀

