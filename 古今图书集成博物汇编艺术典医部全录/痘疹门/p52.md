<!-- { "loadSidebar": true } -->
　　起发如期贵适中，太迟太骤类成凶。谁知骤发亦骤陷，发若迟时毒复壅。　　疮子起发，只以出匀为期，不可拘定日数。疮出以渐，其发亦以渐，谓之适中。若一齐涌出，便皮肉虚肿，一齐焮发者，此表气虚，主母气奔溃而出，表虚不能收敛，必生痒塌，或成溃烂，急宜救表，十宣散调无价散、活血散，合消毒饮相间服之。若出已尽，当起不起，或起不透，此里气虚，毒气留伏，壅遏而不出，必增烦躁腹满喘促，或后为痈毒，急宜救里，十全大补汤合匀气散或参苓白朮散，调无价散服之。　　痘子而今出已匀，可知形状重和轻。莫将汤液求奇中，治不乖方藻鉴明。　　变轻变重转移间，莫道人为不胜天。堪笑愚夫多不晓，空谈气数盖前愆。　　痘疮起发辨形色，人身之中惟气血。虚实寒热此中求，仔细消详行补泻。　　痘形长大而色枯燥者，此气至而血不荣也，宜四物汤加人参、麦冬。色红润而形平陷者，此血至而气不充也，宜四君子汤加黄芪、官桂、川芎。形平陷色枯萎者，此气血俱不足也，宜十全大补汤合无价散主之。色灰白者，气虚也，四君子汤加黄芪、当归、官桂。色红紫者，血热也，四物汤加红花、地骨皮、牡丹皮。　　起发迟迟顶又平，色多灰白气虚论。紫红血热须清解，枯萎还从不足云。　　凡痘疮起发迟滞，顶平色灰白者，气虚也。其人平日少食，脾胃不足，人参白朮散去葛根加官桂、十全大补汤去地黄加木香主之。如曾有吐泻以致气弱者，四君子汤合益黄散主之。泻未止者，四君子汤吞肉豆蔻丸，甚者陈氏木香散主之。若红紫色焮肿者，血热也，四物汤合消毒饮加红花，外用胭脂涂法解之。干枯者，血虚也，四物汤加人参、麦冬、地骨皮，外用胭脂涂法、水汤浴法。　　痘疮起发视根窠，红活充肥血气和。若是干枯青紫黯，急宜养血莫蹉跎。　　起发之时，如虽起发，干枯无水，谓之不肥泽；带青紫色黯，谓之不红活；其变为黑陷，乃血虚也。四物汤加人参、麦冬、紫草、红花间进，调无价散或吞夺命丹，外用胭脂涂法。　　渐长尖圆厚且坚，其形光壮色红鲜。气充血旺无亏欠，平陷浮嚣气不完。　　起发之时，如虽红活，顶平中陷，不成尖圆，色嫩皮薄，不能坚厚，其变为痒塌，为留伏壅遏，乃气虚也，四君子汤合匀气散加黄芪、官桂，或人参白朮散加黄芪、官桂、防风，或调元汤加官桂、防风、白芷、荆芥穗，十全大补汤去地黄加防风、白芷，或十宣散，皆可选用。若疮皮薄，色娇嫩，淫淫如湿者，此气不胜血，宜补气凉血，四君子汤、四物汤去川芎、地黄加黄芪、官桂、防风、荆芥。如浮囊虚起，壳中无水者，此气不依血，血不附气，其变为痒塌，为痈肿，十全大补汤去白朮加大力子、连翘、防风、烧人屎。　　四围沸起陷居中，胃气亏虚发未通。外白中心成黑点，是名鬼痘急宜攻。　　痘疮四围沸起，中心平陷者，此有二种：有血化成水，四围高起，心中略低凹者，俗呼为茱萸痘，此中气不足，发未透彻故耳。能食者，至养浆之时，尽充满而起矣。不能食者，宜抉中气，人参白朮散主之。有四围沸起，中心落陷无水，犹是死肉，其形如钱，宜急攻之，若待渐变黑点，不可为矣，此名鬼痘，四君子汤合九味顺气散加烧人屎，或紫草饮，或紫草饮子连进服之，外更用胭脂涂法。　　中心凸起四沿平，外黑里红一例论。此是表邪多壅遏，疏邪发表令调匀。　　疮痘起发，有中心凸起，四围干平无水者，或里红外黑者，此由平日感受风寒，皮肤坚木，以致痘毒郁而不散，宜桂枝葛根汤、十宣散以散表邪，外用水杨汤浴之。　　发时磊落最堪夸，三五粘连便不佳。若是糊涂成一块，切防搔痒又来加。　　如痘彼此相串，皮肿肉浮，或于本痘四傍，旋出小痘，攒聚胖长，渐成一块，此候最重，宜以快斑汤合消毒饮加烧人屎服之，更宜禁忌以防触犯。　　自此常宜大便坚，如常调润更清安。莫将汤剂轻试用，偏热偏寒变易生。　　痘疮自起发之后，大便常宜坚实，不能食者，听其自便，赖旧谷气为养，至四五日后，则脓化毒消，解利之剂可用也。能食者，三日后不通，不腹满，不里急后重，则亦不必攻之，可用胆导法导之。不通，以当归丸微令润通，使气道升降无壅遏之患，不可妄下。　　其人能食素脾强，大便虽溏也不妨。切莫汤丸偏峻补，反增里热作余殃。　　忽然暴泄势堪惊，毒入大肠亦有因。勿待内虚成倒陷，上工治病贵能迎。　　如起发之时，忽然泄泻，此宜急止之，恐肠胃虚真气脱也。须辨冷热虚实：如泻而手足冷，面色青白，疮不红绽者，冷证也，理中汤及豆蔻丸、益黄散，甚则陈氏木香散、异功散，皆可用也。泻下之物，黄色酸臭，渴，手定心热，面赤疮红绽焮发者，热证也，黄芩汤、五苓散主之。脾胃怯弱，精神漫而不食者为虚，当温养之，益黄散。身热中满，渴而不食者为实，当清利之，五苓散。其人或脏气自脱，或因服寒药，致令疮毒陷入大肠泻下如豆汁，或便脓血，或便黑汁，口内臭气，唇焦目闭，加腹胀者，必死之证。　　起发时常验手足，发如不透多翻复。此宜脾胃弱中求，尚怕差迟作痈毒。　　痘疮起发，脾胃素弱者，手足上疮常发不透，以补脾为主，快斑越脾汤。如不令透，其后手足必作痈毒。又手足疮痘多发水疱者，此肝乘脾也，先泻肝，羌活汤加柴胡；后补脾，人参白朮散去葛根加官桂。如见而复隐，起而复塌，色紫黑者，此肾乘脾，不可治。　　头面斑疮总属阳，升生浮长类相当。微微渐肿疮红润，骤肿疮平可预防。　　头面疮疹，粘连通串，模糊成饼者，必要红活润泽，以快斑汤、消毒饮合而饮之，或消毒化斑汤以解其毒；更以甘桔汤加牛蒡子相间与之，以利咽喉，宽胸膈，令饮食无阻也；又以神应膏护目。若灰白青黄干燥疮面肤起者，皆死证也。凡痘将起发，头面预肿者，此时行疫疠之气，名大头瘟，其毒最酷，急用羌活救苦汤解之。　　起发之初未试浆，口唇疮色早焦黄。如斯恶候无人识，待得收时作祸殃。　　口唇者，脾之外候，人以脾胃为本，不宜受伤。如初发热唇焦裂者，此毒发于脾，便宜解之，泻黄散。不知早治，痘子之出丛集于唇，及至起发，其疮先熟，内带黄浆，此恶候也。待诸痘成浆，此疮已靥，唇破揭脱，渐变呕食呛水，昏睡而死矣。　　起发疮头带白浆，不分何处便非祥。谩夸国手移天力，空自叨叨说验方。　　疮起发，头便带白浆，不分何处，并非佳兆，不特口唇然也。　　出形未定先涵水，起发之初便戴浆。脓水未成收靥急，不堪有此命终亡。　　最爱尖圆成个个，惟憎坚硬作堆堆。非瘤非核非痈肿，怪事令人叹几回。　　凡痘疮颗粒丛聚，根窠坚硬者，乃气血凝滞肌肉败坏，而毒气郁积，逆痘也。瘤者，丹瘤也，似瘤之红而不痛。核者，结核也，似核之坚而不动。痈者，痈疽也，似痈之肿而不溃。此荣血不流之病，十无一生，不出四五日，必搔痒闷乱而死。　　起发浑如汤火伤，粘连成泡水洋洋。皮肤溃烂真元散，鹤唳猿啼到北邙。　　凡痘疮初出，细密模糊，不成颗粒，至于起发之时，尽成大泡，清水虚洋，此卫气不敛之病，逆痘也，不出二三日，皮脱肉干闷乱而死。此上二证，须于出现起发之时候之，若到成脓则无及矣。　　起发一齐如锡面，皮肤浮肿形容变。其人能食乃为佳，食减气虚作凶断。　　痘疮起发，无复颗粒，模糊串连，不红活带灰白色，面上浮肿如锡饼形，此恶候也。能食者吉，不能食者凶。　　热有大小治不同，古人取譬似蒸笼。不知邪气分深浅，妄治何能得适中？　　发时痛痒是何因？痛实痒虚理自明。大凡痛者终多吉，诸痒曾无一吉云。　　痘疮起发痛者有二：一则毒邪欲出，气血随之，肌肉绷急而痛，九味顺气散合活血散主之；一则皮肤厚，肉里密，为外寒相搏而痛，桂枝葛根汤主之。身痒亦有二证：一则气血不足，其痒为虚，十全大补汤主之；一则不能食淡，以致发痒，蝉蜕膏主之。凡痘疮作痒，深为可虑。　　腹胀之候最不佳，痘疮有此可伤嗟。气和自尔无烦满，毒气壅留势渐加。　　痘疮起发而腹胀者有二证：一则阴阳不和，盖疮痘正发，热毒方盛，必生烦渴，宜以葛根解毒汤、人参麦门散、人参白朮散之类与之。不知此理，或饮冷过多，或悞投凉剂，热为冷所激，欲出而不能，冷热相搏，毒不发越，故令腹胀。且伤于冷者，必不能食，大小便利，腹中虚鸣，此伤冷阴阳气不和也，急当以温中药疏逐冷气，冷气散则腹胀自消，益黄散去甘草加姜制厚朴。甚者气喘发厥，疮白而无血色，多致不救，陈氏木香散，圣方也。昧者，反用峻下之药，致令重困而死。一则毒气陷伏入里，必有他证相杂，或烦躁大渴，或大小便秘，或啼哭不止，但用温平解毒快气之剂，紫草饮子主之。若腹胀而目闭，口中如烂肉臭者，其证为大恶。　　出尽方将起发期，个中干黑合生疑。此为黑陷休轻视，渐变加多不可为。　　陷伏恶候古今传，变黑谁知有数般？痘疹不宜轻见此，徒夸五色大还丹。　　疮痘自内不出谓之伏，自外复入谓之陷。疮痘黑陷，当分四证：一则感风寒，肌窍闭塞，血凝而不行，必身痛四肢微厥，斑点不长，或变黑色，或变青紫瘾疹，此为倒伏也，宜温肌发散，桂枝葛根汤加麻黄、蝉蜕，或以紫草饮合夺命丹，外用胡荽酒喷之，水杨汤浴法，须令温散寒邪，然后热气复行，则其斑自消矣。二则毒气太甚，内外蒸烁，毒伏入里，必心烦狂躁，气喘妄言，如见鬼神，大小便秘，渴而腹胀，此为倒陷伏也。病邪轻者，宜利小便解毒，连翘汤、通关散，甚者以百祥丸、牛李膏以泻膀胱之毒，令阳气复还脾胃，温暖服之。身温欲饮水者可治，是脾强胜肾，陷者当复出矣。若加以寒颤身冷汗出，耳尻反热者，死。然百祥丸太峻，今以宣风散、三乙承气汤、枣变百祥丸代之，外以水杨汤浴之。三则内虚而不能使阳气以副营卫者，出而复没，斑点白色或黑色，其人必不能乳食，大便自利，或呕或厥，此胃虚而不出，谓之陷伏也，宜用温中之剂，使其胃暖，营卫复行则当自出矣，宜调元汤加丁香、官桂，理中汤加黄芪、官桂，甚则陈氏木香散、异功散皆可用也，外用胡荽酒喷之？或因悞下之后，毒气入里而黑陷者，则宜温养而表出之，先以理中汤温养其里，后以桂枝葛根汤疏解其表也。不出，再加麻黄。四则被房室等杂秽恶气冲触而黑陷者，则宜熏解之，内服紫草饮子，外用胡荽酒喷之，及茵陈熏法。　　痘疔治法亦多方，只要疏通解散良。不使毒邪常陷伏，得行权处勿泥常。　　人以黑疮为痘疔，又曰鬼痘者，深恶而畏之词也，此乃毒气郁遏。如大小便秘，腹胀烦躁者则下之。但小便秘者，则利小便解毒。自利者以泻脓血为顺，水谷为逆，以毒虽入腹，皆泻出也。昏闷不醒者，用龙脑膏以去心中之邪，枯黑不起者，或内用无价散，以解在里之邪；或外用水杨汤、四圣散、胭脂涂法以解其表，使邪气得出，皆良法也。　　几经发疱多凶恶，原有疮瘢休认错。痘集成丛肌肉败，色多青紫宜敷药。　　痘疮发疱，亦与黑陷相类，外出内入虽不同，而毒气壅郁则一也。或发水疱，或发血疱，或赤或紫或黑，但见此证，十无一生。然亦有似是而非者，不可不辨。其人身上原有灌疮，或破伤未痊，或虽痊瘢痕尚嫩，一旦疮出，则疮瘢四围，痘必丛集者，物从其类之理也。发生之后，必然作疱者，腐败皮肉，气色先变，宜与完肤有别也。治此者，先以针刺破，吮去恶血后，以胭脂涂法，合百花膏敷之。此疮又易作痒，起发之后，常宜以茵陈熏法熏之，勿令爪伤。若被爬搔，则反复灌烂，淹延不愈，变为疳蚀坏疮，以致不治者多矣。　　疮多平陷发未透，时日已过增烦躁。啼哭呻吟不忍闻，何堪谵妄又狂叫！　　痘疮起发欲透，磊落尖圆，光壮肥泽者，上也。根脚横开，皮起水涨者，次也。顶皮不起，根脚不开，犹是先出之形，不见新生之水，此谓起发不透。审察证候，如气本实者，必曾感风寒，以桂枝葛根汤合夺命丹发之。如气本虚，必不能食，或吐利，以人参白朮散合夺命丹以补中气而发表邪。如欲成陷伏者，依前四法治之。若时日已多，发犹不透，或烦躁不安者，此毒热在里，心恶热，以导赤散送服牛黄清心丸以解散热毒，导引心火也。或啼哭者，凡人五脏平和则神宇安静，今五脏蕴毒，内外蒸郁，神不安舍，以导赤散送服安神丸、通关散，使郁热解散，神宇清快也。若谵言妄有见闻时狂叫者，此五脏热毒蕴积，阳气独盛，无阴气以和之，退火回生丹。大便秘不利，以当归丸微利之，再行胆导法，使无留滞易快利也；甚则防风通圣散主之。若昏不知人，腹胀喘呼，死证也。　　发热推来几日经，时时烦躁未曾停。如狂屎黑知瘀血，不尔还为燥屎论。　　凡痘疮出不快，发不透，靥不齐，有烦躁者，此有二证：如面黄，大便色黑，烦躁喘渴，或如狂，或喜忘，腹胀或痛，此为有瘀血在里也，宜当归丸或四顺清凉饮，并加桃仁、酒红花；甚者桃仁承气汤主之。如便血下黑粪，而又睡不醒者，心为血之主，睡不醒则心之神昏矣，元参地黄汤加木通、麦冬。若无面黄黑粪，如狂喜忘之证，只大小便不通，烦躁腹胀者，此有燥屎也，此却真狂谵妄，以三黄丸、四顺清凉饮、三乙承气汤、当归丸、胆导法。　　口中气出臭冲人，饮食俱难又失声。寒颤咬牙多闷乱，体寒呕泻总归冥。　　已上诸证，皆不可治。
