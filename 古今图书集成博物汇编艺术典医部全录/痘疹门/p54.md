<!-- { "loadSidebar": true } -->
　　痘疮成实作脓窠，只要脓成饱满多。根脚红鲜色苍蜡，刻期收靥保元和。　　痘疮初出一点血，只成小小血疱，起发则渐长大，血化成水为水疱，至水疱转作脓疱，始成实矣。成实之时，却要个个成脓，肥泽饱满，根脚红活，又苍蜡色，如此者可以刻定日数而知收靥之期。　　陷起平尖根脚红，窠囊血水尽成脓。自然表里无邪毒，莫使汤丸又妄攻。　　痘疮初出，或中心陷下者，或顶平者，或根窠白色者，其人能食，或治不乖方，以至起发之后，陷者尽起，平者复尖，白淡者变红活，窠中血水已化为脓。夫陷起平尖，起发可谓透矣；红活饱满，气血可谓足矣；水化为脓，毒亦解矣；表无痒痛之证，里无吐泻之证，是表里又无病矣。如此者坐待收靥，不可妄投汤剂。　　一面起发如初出，一面成脓有后先。发已透时脓又熟，毒随脓化病除根。　　痘子轻者，常作三四次出，有大小，有先后。起发亦作三四次，先出者先起，后出者后起，大者自大，小者自小，亦如初出之样；待至养浆，则先长者先作浆，后长者后作浆，大小亦如之，磊落分明，不相粘连者上也。痘子密者，长大胖壮，以至作浆，未有不相串者，只要陷者尽起，无处不透转成脓浆，次也。脓成之后，毒气已解，无复留伏矣。　　痘熟浑如果熟形，外无娇色内多津。脓浆饱满回苍蜡，可许如期结靥成。　　凡痘疮发热三日，出现三日，起发三日，养脓三日，结靥三日，共三五一十五日，乃大率常数也。惟痘密毒甚者，常过其期；痘稀毒微者，常不及期。虽不可以日期计，尤当以常数为定则也。初出现时，其形小，其色红，乃是一点血；至起发，其形圆，其色红白，乃血化为水也；养脓则其形大而坚，其色红而黄，乃水化为脓也。结靥则其形大而软，其色红而黑，谓之苍蜡，此脓熟欲靥之状，如果之熟，自然外皮软而内肉栏也。假如十日以后，正当成脓结靥之时，其形平陷，其色红紫，外不胖壮，内无脓水，此名生痘，血至而气不至，乃倒陷也。不出十日内，腹胀气喘闷乱而死。　　起发圆圆不作脓，一身郛郭总成空。如斯空痘真凶险，若不伤残也发痈。　　痘疮起发，小者渐大，平者渐高，陷者渐起，外带红色，内涵清水，以至养脓，则皆胖壮红润，脓浆饱满，此顺痘也。若形色灰白，脓水清淡者，险痘也，虽不伤残，亦发痈毒。外若虚胀，内无水浆，此名空痘，气至而血不至，亦倒陷之类，乃逆痘也。不出十三日，必痒塌死。　　待到成浆却要浆，切防清水及空囊。囊空无水邪犹伏，清水非浆痒莫当。　　凡痘疮出欲尽，发欲透；至于养脓，便要成脓。饱满者，脓已成也；浑浊者，脓之形也；黄白者，脓之色也。若当作脓之时，犹是空壳，此气载毒行，血不附气，毒在血也。血既不至，则毒犹伏于血中而不出，四物汤合紫草饮加蝉蜕主之。如已成水，清淡灰白，不能作脓，此气血俱虚，所有之水，乃初时一点血气，解而为水，非自内潮起之水，十全大补汤主之。此二证者，为痒塌为痈，不可不知也。　　痘疮只说待脓成，谁晓脓成未足凭。饱满坚牢诚可喜，湿淫软薄又堪惊。　　人言痘疮，只到成脓，则毒气化解，便称无患。不知脓亦有凶有吉：如疮皮坚厚，脓浆浑浊，约束完固，无少破损，此真吉兆。若疮皮软薄，脓水清淡，渗漏淫湿，易于破损，此犹凶也。惟疮久熟，时日已过，当靥不靥者，脓化为水，皮亦易破，勿依此论。　　正作脓时不作脓，此于黑陷理相同。但将四证分虚实，那得多方指聩聋。　　痘疮起发之后，正待作脓，却不成脓者，此与不起发而黑陷者，分四证同论。如感风寒则当温散，桂枝葛根汤加黄芪、白芷、防风。毒气盛则宜托里解毒利小便，紫草饮子、连翘汤相间服之。大便秘者，宣风散。内虚宜温里，十全大补汤、陈氏木香散。触犯宜熏解，内服紫草饮，外用茵陈熏法。若烦躁昏闷者，龙脑膏。　　脓浆方作谨看承，勿比初时一例纶。毒气从今将解散，病人到此减精神。　　痘疮起发之初，已当避风寒，远人物，节饮食，守禁戒也。到此养浆之时，比之起发，犹加谨焉可也。盖前此人病未久，气血尤强，足以御乖戾之变，至此则气耗血亏，精神减损，少有乖戾，不能任之。况疮始成就，尤易触犯，不可不加谨矣。如天大热，则彻去衣被，令常清凉，但谨门窻帷帐，勿使邪风透入；天大寒，则添厚盖覆，令常温暖，更用亲人左右夹之。房室中可明亮，勿绝灯火，常烧辟秽香加乳香，令香气袭人。日夜常用一人看视，互相更代，勿令疲倦，恐或作痒为之抚摩，莫使悞破，以致溃烂，结痂不美。　　遍身疮痘欲成浆，只要其人脾胃强。食少便坚中气足，便清能食却无伤。　　痘疮已长脓浆欲成之时，专以脾胃为主。脾胃强则气血充实，自然脓浆易成，饱满坚厚，不须服药。脾胃弱则气血衰少，不能周灌于身，使之作浆，虚软清淡，虽有浆亦水而已。宜十全大补汤，去地黄加木香，或人参白朮散去葛根加黄芪、官桂，多服乃佳。然脾胃强弱，于食多少大便坚利求之：食少大便坚者，脾胃之气犹足也；若泄泻则脾胃益虚，四君子汤送下豆蔻丸；利止，复以人参白朮散去葛根加黄芪官桂服之。便清要能食，不能食者，亦依上法。如能食大便坚，数日未更衣者，用胆导法通之，使气得疏通，营卫和畅，不致斑烂也。　　先时泄泻痘非佳，到此非佳尤可嗟。津液已衰脾胃弱，岂堪泄利又来加。　　痘疮出形起发，并不宜泄泻，恐里气虚，毒邪不出，反成陷伏，故以泄利非佳兆也。若成浆之时，尤不宜尔。比之于前，殆有甚焉。盖前此为病未久，脾胃尚强，足以任之；今则病久津液已衰，脾胃已弱，若复泄泻，则仅存之气重竭于内，方张之毒不能成于外，或为痒塌，或为倒靥，或寒颤咬牙，虚惫而死。轻则人参白朮散去葛根加木香、官桂、黄芪，甚则陈氏木香散、异功散、肉豆蔻丸可以并进。　　泄泻古人原有别，肠垢鹜溏分冷热。痘中泄水泄血脓，勿使汤丸轻止濇。　　经云：协热而利者，其肠必垢；协寒而利者，其溏似鹜。寒则温之濇之，热则清之通之，此古人之治法也。痘疮养脓收靥之时，有泄泻者，此为大忌，恐中气虚而毒复陷也，故专以温补止濇之法为正。然有利清水者，有利脓血者，又不可与虚寒者衮衮同论治也。盖利清水者，曾有大渴，饮水过多，蓄聚于中，渍灌肠胃，今乃作利，此蓄水泄也，水去尽则止。利脓血者，因痘不收，以成倒靥，中气充实，毒不得留，乃自大便而下，此倒靥泄也，泄尽脓血自愈。若不知此二证，待其自愈，或妄投止濇之剂，则根蒂未除，枝蔓滋长，源泉欲塞，决溃更多，吾见其悞死者多矣。　　失气原表足太阴，肠中贲响足阳明。相同泄泻休差悞，谷气消亡大限临。　　按《灵枢经》足太阴脾经，是动则病得后与失气，则快然而衰；足阳明胃经，是动则病腹胀贲响。可见失气者，脾败而谷气下脱也；肠鸣者，胃败而中气下陷也。病痘之人，不宜有此，与泄泻同，皆是死证。泄泻者，水谷糟粕之物；肠鸣失气，肠胃生养之气也。　　痘疮手足最宜温，热甚须知毒亦深。若是四肢多厥逆，此为恶候必归冥。　　痘疮手足和暖为贵。养浆之时，手足发热，手足必有汗，此毒热郁于中，必大小便不通，脉沉滑数疾，宜利之，三乙承气汤去芒硝主之。手足厥逆者，此阳气欲脱，必自利不止，或吐，脉沉细微弱，或浮大而虚，宜急温之，理中汤加熟附子，或陈氏异功散。服药后，手足和暖者生，厥者死。若大便秘，小便不通，烦躁狂妄，腹胀喘渴，脉沉滑数，疮不起者，此陷伏之证，为阳厥，百祥丸、三乙承气汤主之。　　浆成毒解贵安宁，脏腑和平神宇清。烦躁不眠何以辨？但从疮痘认分明。　　疮痘始终贵于安静。脓成之时，毒已化解，脏腑平和，神宇爽快，尤宜安静也。若忽加烦躁不得眠者，但就痘子上辨之：如脓多清淡，尚不满足，此毒犹在里，未得尽出也，龙脑膏主之。如脓已成又饱满因发热干浆而烦者，此宜利小便，导赤散主之。如疮子太密，脓成之后，心血亏耗，虚烦不得眠者，四物汤去川芎加人参、麦冬、栀仁；又酸枣仁汤主之。　　几见成浆饮食难，错喉呕吐病相干。语言清亮终须吉，暴喑无声疗莫痊。　　凡痘疮密，咽中亦有之。成浆之时，咽疮早熟，肉虚皮薄，易致破损，疮瘢新嫩，触之即痛，痂皮沾滞，痰延缠裹，所以堵塞，饮食难入，勉强吞咽，则为疼痛所苦，痰涎所隔，是以水入则呛，谷入则呕也。如语言清亮者可治，甘桔汤加牛蒡子、天花粉，利咽膈，化痰涎，惟多饮之，自然平愈。若声哑嗄语言不出者，咽喉溃烂，不可治矣。　　痘疮皮嫩色娇红，待得成脓痒又攻。调理勿令今有此，除非肿灌痘重重。　　凡痘疮皮嫩色娇者，到成脓时，多生搔痒，先当调理，勿令有此可也。若失于早治而发痒者，内服消风化毒汤，外用茵陈熏法，破者以白龙散敷之。大抵痘疮作痒，乃是恶候，吉少凶多。如其人能食，或大便坚，抓破之处，复灌成脓，原无痘处，续出大小不等，虽尽痒破，可治。内服十全大补汤、苦参丸间而与之，外以灭瘢救苦散、合百花膏涂之。若搔痒之时，其人颠倒闷乱，抓破之处，不复肿灌，或成坑窟，或即干黑，或皮自脱；又加以呛水呕食，水浆不入，或泄泻，或寒颤咬牙，或失声，或手足厥逆，或狂叫，皆死证也。　　待到成脓结靥时，最嫌搔痒又相催。苗而不秀空惆怅，雨打梨花落树枝。　　痘疮始终所忌者，搔痒也。到得成脓将靥，十分凶险。已过大半，若无搔痒，可计日求安矣。如作搔痒，吉凶犹未可知，必视其所发，观其所因，察其情状，以施治法，决生死。视其所发者，或发于手足，或发于胸背，拂之则止，禁之则听者，吉。若发于正面，搔痒不止，皮脱肉干者，凶。观其所因者，或因吐泻少食，脾胃既弱，气血不荣者，虚痒也，可用陈氏温补之法则痒可止。或因秽恶之气，触动邪火者，暴痒也，惟用熏解之法即止。或因痘疮之熟，邪气尽解，正气渐生，气血调和而痒者，此美疾也，不须服药。若无所因，自生瘙痒者，原是恶痘，不得善成。察其情状者，如搔痒之时，乍作乍止，精神清爽，不自抓搔，欲人抚摩者生。若搔痒无时，神识昏沉，胡抓乱舞，摇头扭项者，决死勿治。　　正面诸疮不可伤，略伤一处便非祥。当时即止浑无忌，破尽须教目下亡。　　凡视痘疮，以正面为主，苟于眉目鼻面之间，抓破一处，此肺有热也，急用甘桔汤加牛蒡子以解之，其痒即止，乃佳兆也。若痒不止，浸淫渐开，气愈泄而痒愈急，必至满面抓破而死。　　额上疮如沸水浇，溶溶破烂不坚牢。渐延面颊都如是，泄尽元阳限到头。　　凖头唇上与眉心，两颊耳边不可轻。脓未成就先黑靥，莫将干较语时人。　　手足诸疮要饱浆，充肥苍蜡喜脾强。淡清虚鳖多灰白，纵得干收有后殃。　　凡手足痘疮，最要脓浆饱满，乃脾胃强，气血足也。若灰白色或清淡水，或虚馁鳖塌，此脾胃弱，快斑越脾金汤主之。如此者，纵得收靥之后，必手足脘膝及关节之处，发痈毒也。　　两臀肩背诸疮子，展转揩摩最受亏。惟有正疮能耐久，不然粘着便无皮。　　痘疮成浆，多喜仰卧，惟肩髆背臀，展转摩擦，最受亏苦。若痘子好者，自然坚厚，耐久不破；其次则收靥稍迟，脓熟自溃。最可恶者，如汤火之疱，水去皮脱，又疮自破，清水非脓，黑(黑干)干焦，是皆不治。　　才试浆时未饱囊，疮头有孔漏脓浆。依然团聚封疮孔，泄去真津毒气藏。　　痘疮作脓窠之时，最要皮厚，包裹完固。若脓未成，忽然疮头有孔，其水漏出，或结聚成团，堆于孔外者；或水去窠空，自干黑者，俗名漏疮，必死。若脓熟之后，窠皮亦熟，浆水沸出，因而结靥，此头额正面之间多有之，俗谓之堆屎收，不可以漏疮例论。盖漏疮脓未成，堆屎收脓过熟也。　　遍身疮痘作脓窠，涕唾稠粘咯吐多。强忍直当收靥后，自然毒解得平和。　　痘疮者，每至作脓窠之时，喀吐痰涎，稠粘脓结，或有脓血夹杂者，咽喉不利，饮食亦少，此肺受火邪，津液不足，故多粘痰。喉舌牙齿之间，疮溃血出，惟用甘桔汤加牛蒡子、天花粉，清肺化痰，利咽膈，直待收靥之后，自然平和，不可妄用大凉之剂。　　痘疹脓浆赖血成，几何津液受熏蒸。舍空血耗神明乱，睡里呢喃唤不醒。　　痘内之脓，皆身中之血蒸熏而成。疮痘稠密，脓血周遍，津液耗消，心主血，血虚则舍空。故心热者，虚烦不得眠，酸枣仁汤主之。心虚者喜睡，梦中呢喃，如与人言者，多怪诞之事，唤之不醒，安神丸主之。若昏闷甚者，先以龙脑膏开其心窍，后以安神丸、人参麦门冬汤送下。　　起发成脓未失期，渴而饮水不须疑。气亏血少无津液，润燥生津法更奇。　　痘疮全资血气之养以致成就，今痘出太密，气不期而自亏，血不期而自少，故津液不足，咽干膈焦而渴也。法宜养气生血，益津润燥，人参麦门冬散、葛根解毒汤主之，切不可以冷水生冷及寒凉之药，损其胃气，则津液不生，烦渴不止而变生焉。　　脓窠已作中无毒，腹痛多因燥粪攻。若是便清曾受冷，好将汤散及温中。　　痘疮初出腹痛者，毒在里也，桂枝大黄汤。起发不透腹痛者，陷伏也，三乙承气汤、宣风散。作脓腹痛者，毒已出，又无陷伏，其人不大便者，必然燥屎也，当归丸、胆导法以通之。便清者，必受冷也，急与理中汤加桂枝，或黄芪建中汤加白朮、木香主之。　　表里无邪一向安，忽然腹痛又加烦。痘疮色变成灰木，此候常因饱食干。　　此必伤食得之。先以丁香脾积丸，原物汤下，去其宿食；后以人参白朮散去葛根加青、陈、橘皮，与养脾丸相间调之。　　未得成脓先溃烂，此候得之轻发散。除非脾胃本来强，曾见几人成倒陷。　　夫痘疮未成，脓先即溃者，此名斑烂，由当发散而不发散，则毒气闭塞，喘促闷乱；不当发散而悞发散，则热毒随阳气暴出，遍身皮肉溃烂。治之宜调脾进食，令大便得所，安养荣卫，生肌解毒，宜十全大补汤去桂枝加防风、荆芥，多服佳。大便秘，以胆导法润之。脓水不干，以败草散衬之。斑烂作脓痛甚者，以天水散和百花膏涂之。又有发表过甚，外为斑烂而内虚，阳气不守，脏腑自利，此又急当救里解表，陈氏木香散主之。厥逆者，异功散。　　痘疮磊落本无多，到得成脓不结窠。不是脾虚常食少，定知陷伏认差讹。　　疮痘初出磊落，起发亦透，只结脓窠时，却不作脓，往往变为坏证。或因其人不能食，脾胃虚，或又自利，不知调理，或出未匀，发未透，毒气陷伏，妄谈稀疏，此皆人事不修，非干时毒而然也。　　失声四证要端详，肺浊心微声不扬。哭语无闻因肾怯，哑嗄不出是咽伤。　　失声之证，痘疮所忌，当于养脓结靥时候之。有吉有凶，不可一概作凶断也。此有四证：如声浊不清响者，此火毒上熏，肺先受之，肺主五声，肺热则胀，孔窍闭塞，甘桔清金散主之。如声小气短，近听则闻者，此心火太亢，血槁气消，故虽有声而不远扬，导赤通气汤主之。此上二证可治。若啼哭无声而见其泪出，语言无声而见其口动者，肾败也。其声哑嗄如破如硬者，此喉溃烂也。此上二证不治。　　寒战咬牙虽不祥，养脓结靥更宜防。能将形证分凶吉，可许婴童司命长。　　痘疮所忌者，寒战咬牙二证也。单见且凶，况双见乎。养脓结靥之时，尤不可见，然亦有凶有吉。如焮肿红紫，大小便秘，烦渴饮水，此表里俱实，寒战者疮痛而振摇也，咬牙者忍痛而咬其牙也，乍作乍止，宜四顺清凉饮加连翘、木通、金银花主之。如青干黑陷，大小便不通，烦躁大渴不止者，此纯阳无阴，宜防风通圣散合枣变百祥丸主之。若腹胀气喘，谵妄足冷者，倒陷也，不治。如溃烂灰白，泄泻不止者，此纯阴无阳，宜陈氏木香散、异功散主之。若瘙痒闷乱，腹胀气喘足冷者，倒陷也，不治。　　咳逆原知有几般，此名恶候古今传。若逢呕哕虽同论，莫作寻常小病看。　　咳逆者，如噎食噫气之状，俗呼呃逆者是也。厥逆之声小且短，其气似入而非入，呕哕之声大且长，其气似出而非出；呕者声清，哕者声浊，皆有声无物也。经曰：木陈者叶必落，弦绝者声必嘶，病深者声必哕。由此观之，其为死证明矣。　　痘疮正色喜红鲜，到得脓成又不然。曰白曰苍皆正色，若犹红嫩转成愆。
