<!-- { "loadSidebar": true } -->
　　　　　养脓决生死诀

　　一养脓时，只是清水，皮薄如水泡者，三四日后，决痛痒抓破而死；设不痒塌，亦发痈死，勿治。　　一养脓时，干枯无水，都是空壳，决作搔痒，或发痈死，勿治。　　一养脓时，未成脓浆，犹似血水，忽然干收者决死，勿治。　　一养脓时，忽然作痒，正面抓破，皮脱肉干黑者决死，勿治。　　一养脓时，忽然泄泻，日夜无度，汤丸不效，足冷者决死，勿治。　　一养脓时，或疮色青紫，或带灰白，寒战咬牙失声者决死，勿治。　　一养脓时，腹胀气喘，足冷闷乱者决死，勿治。
　　　　　收靥证治歌括

　　脓窠结就正鲜肥，疮顶微焦欲靥时。渐次干收无急慢，痂皮圆净转春晖。　　痘疮收靥有真诀，面上身中要合格。面上吐浆顶聚珠，身中结疕坚如墨。　　凡痘疮收靥之时，面上是一样收，身上是一样收，谓之合格，乃正靥也。若面上如身上收，身上如面上收，谓之不合格，乃倒靥也。面上痘疮收格，痘顶吐脓，结聚如珠子样，满面皆然，磊落可观，惟两耳与身上痘疮收格，皮脓干结如螺靥样，紧净坚厚，易自脱落。　　收靥如将日数拘，几曾算得不差殊？但凭本痘分疏密，更向其人论实虚。　　痘疮收靥已无邪，不疾不徐乃更佳。太疾却防余毒壅，太迟溃烂不成痂。　　痘疮收太急者，毒邪未尽，煎熬津液，以致速枯，必为目病，为痈毒，为诸怪疾，甚至横夭，宜微利之以彻其毒，当归丸主之。如收太迟者，中气已虚，脾胃太弱，不能荣养肌肉，使之完就，以致溃烂，内服十全大补汤，外用败草散衬之。　　当收不收疮溃烂，内外审候是何变。以法求之要着痂，痂不得成为倒靥。　　痘疮过期不收，遍身溃烂者，此与斑烂不同，乃热太过也，其候不同。或因天寒失于盖覆，使疮受冻而不收者，宜内服五积散，外用乳香烧烟于被内熏之。或因天热过求温暖，使疮被蒸而不收者，宜内服人参白虎汤或五苓散，外减去衣被，令少清凉，以天水散扑之。或大便秘结，内外极热，毒气散漫，无阴气以敛之而不收者，宜内服宣风散或三黄丸、四顺清凉饮，外用胆导法，以败草散衬之。或泄泻气虚，脾胃弱，津液少，肌肉虚而不收者，宜内服陈氏木香散，外用败草散。或因渴饮冷水过多，以致水渍脾胃，湿淫肌肉而不收者，宜内服五苓散。如因食少气虚而不收者，人参白朮散去葛根加桂主之。已上诸证，以法治之，已溃者结薄痂，未溃者结痂，方为佳兆。若痂皮俱不结者，成倒靥矣。　　遍身溃烂少完肤，脓血淋漓势已痡。坐卧不能惟用衬，瘢痕欲灭却宜敷。　　痘溃烂者，用败草散或荞麦粉，以绢袋盛于身体上扑之，更多布席上衬卧尤佳。面上欲成瘢(黑干)者，用灭瘢散和百花膏敷之。　　但到收时脓自干，收藏敛束贵周圆。莫教溃烂痂皮嫩，至此还将倒靥看。　　痘子初出，磊落成个，后来长大作脓，始相连串，外虽相串，皮下犹一个是一个；至于结痂，肿消脓干，现出初来本形。所以收藏敛束，要完全坚厚，复成个数为贵。或根脚相通，皮肉尽串者，结痂之时，亦要干净，无有淫湿及溅破者，次也。若未成痂者溃烂，已成痂者只是嫩皮，此倒靥也。　　痘臭须知有几般，时师莫把混同谈。养脓有觉为凶兆，结靥才知作吉看。　　《难经》云：心之臭焦，肝之臭臊，脾之臭香，肺之臭腥，肾之臭腐。五脏皆属于心，故曰臭从火化也。《内经》云：诸痛痒疮疡，皆属心火。故痘疮之证，心火主之。凡论痘疮到结靥时才有臭者，此痘子成熟之气，邪气自内而出也，吉。若养浆之时，即有臭者，此毒火熏蒸之气，积于中而见于外也，凶。又或搔痒抓破，及溃烂肿灌之时，其臭焦者，心火盛也，危；其臭臊者，肝火盛也，死；其臭腥者，肺火盛也，危；其臭腐者，肾火旺也，又为腐痘之气，必死不治。惟臭香者，脾也，水谷之府，无所不受，故吉。　　收靥原来贵整齐，臭腥溃烂事生疑。过期见此还为顺，未及收时作逆推。　　痘疮收靥，圆净坚厚如螺靥者，上也；头穿脓出，堆聚成痂如鸡矢者，次也；皮破脓出，痂薄如纸者，又其次也；皮烂脓溃，不成痂皮，脓汁腥臭者，斯为下矣。如已过期，譬如瓜果熟久则烂，此造化之常，还作顺看。若未及时，则为斑烂，乃逆候也，故倒靥而死。　　倒靥谁知毒入里，死中求活治得理。便秘腹胀急下之，自利则平如手取。　　痘毒当靥不靥，复入于里者，谓之倒靥，此死证也。元气素怯，又不食常自利者，陈氏木香散、异功散，死中求活，圣药也。如原无泄泻，大便久秘，今添腹胀喘呼，此毒之盛薄蚀元气，复入于里，宜急下之，排毒散。若不急下，则肠胃不通，营卫不行，益加喘满躁闷而死矣。若毒入里，忽然自利者，此人脾胃素强，毒气难留，故自利之。须看利下之物：如利痂皮脓血者，毒气得出为顺，不可止之，待利尽脓血自愈；如利水谷者，此毒气反驱水谷，脾虚不能制之，其证为逆，不可治也。　　原疮溃烂复成疮，痘出重重渐作浆。此候未曾成倒靥，便坚能食得为良。　　如痘疮破损溃烂者，复肿灌作疮，不致干枯，原无痘疮处复出一层如初出之状，亦以渐起发作脓者，此里气充实，毒不得入，犹在于表，未成倒靥，逆中之顺证也。但疮子重出一番，必其人能食，大便坚，足以胜其再作之毒。如食少大便润者，用十全大补汤，人参白朮散相间服之。自利者，用木香散异功散、白豆蔻丸主之。盖病久气血，惟利温补，不可再解毒也。　　靥时表解里当和，忽尔通肠泄奈何。不是里虚元气脱，必然倒靥毒邪多。　　收靥之时，忽尔洞泄水谷者，此中气暴虚，不能禁固水谷；或毒气乘虚入里，欲作倒靥，并宜陈氏木香散、异功散、肉豆蔻丸主之。利止者佳，利不止者阳脱而死。　　溃烂最毒面居先，阳毒从阳心火炎。能食便调无别苦，可投良剂保伤残。　　痘疮溃烂，先伤于面者，面乃诸阳之会，痘乃纯阳之毒，以类相从，如水就湿、火就燥也；又心之华在面，诸疮皆属于心，心火上炎之象。如面疮已破，肿消目开者，此不着痂，先已干燥，病为倒靥，死在旦夕。如已破复灌，满面成饼，焦裂溅起，脓血淋漓，食谷则呕，饮水则呛，咯吐粘涎，语言哑嗄，口中气臭者，此脏腑败坏，故诸证尽见也，淹延闷绝而死。如疮溃烂，饮食无阻，大小便调，更无他苦如上证者，此则可治，内用十全大补汤、升麻解毒汤相间服之，外用灭瘢救苦散、百花膏合而敷之。　　阴阳界限在人中，任督分来上下通。宜向此间渐收靥，阴阳相济得和同。　　人中为任督交会之衢。督乃阳脉，自人中而上，任乃阴脉，自人中而下。故自凖头至印堂，与颏至鸠尾相应；印堂至发际，与鸠尾至膝相应；发际以上与膝以下相应。痘疮收靥，但观面上收到之处，则知身上收到之处矣。凡痘子自人中上下左右，先出先靥者吉，阴阳变合相济之理也。若自额角先靥者孤阳不生，足下先靥者孤阴不长，皆凶兆也。　　阴阳相济得相成，阴寡阳孤势不行。不信但看头与足，痘疮难靥自分明。　　造化之理，生于阳者阴成之，生于阴者阳成之。凡痘疮收靥，头自发际以上，阳气独盛，谓之孤阳；足自膝以下，阴气所聚，谓之寡阴。所以诸疮皆靥之后，此二处难靥，乃造化自然之理，不可作倒靥论。　　曾见伤犯灌成疮，待到收时不敛浆，脓汁淋漓多痛楚，急宜治疗免残伤。　　痘疮结脓窠之先，或曾伤犯破损者，灌烂成疮，至于收靥，此独不靥，脓汁不干，更多痛楚。若不急治，渐成疳蚀疮，损骨伤筋，以致横夭，宜内服十全大补汤，外用灭瘢散和百花膏敷之。　　几个顽疮不肯收，无时痛楚血长流。此成疳蚀难调理，日久堪嗟一命休。　　痘子已成疳蚀疮者，若在肢节及诸虚怯软弱血气俱少之处，色青紫黑，肿痛溃烂，以渐延开，血自出者难治。若所生之处，在于阳分，不痛不烂，色不变，血不出者，以绵茧散主之。　　一向浑身只温暖，忽加烦热减精神。干浆焦靥宜如是，只怕生来内外因。　　痘疮常宜温暖，有热不可尽去。如一向身温，今反发热者，俗名干浆，此亦常候。只怕内伤饮食，外感风寒，以致发热，又当别论。然病久气虚，不可轻用汗下。因外伤者，桂枝葛根汤加人参。因内伤者，木香大安丸主之，并宜用连翘汤。凡痘出太密，身有壮热可嫌者，连翘汤，圣药也。　　待到浑身脓水干，纷纷时俗怠心生。不知禁忌多翻变，一篑难成九仞山。
　　　　　痘靥辨生死诀

　　一痘靥时，面上遍身臭烂，不可近，目无神采者死，勿治。　　一痘靥时，遍身搔痒，抓破无水，皮卷起如豆壳干者决死，勿治。　　一痘靥时，两腮干硬，按之如石者决死，勿治。　　一痘靥时，泄泻不止，遍身溃烂足冷者决死，勿治。　　一痘靥时，搔痒不止，寒战咬牙失声者决死，勿治。　　一痘靥时，呛水失声干呕者决死，勿治。　　一痘靥后，痂皮不脱，不思饮食，昏愦闷乱者决死，勿治。
　　　　　落痂证治歌括

