<!-- { "loadSidebar": true } -->
　　看在何经用引经，肿时不与溃时论。补中托里分虚实，决毒排脓视浅深。　　凡治痘痈，先看在何经络，分气血多少，用引经药。如太阳经羌活、防风，阳明经升麻、白芷，少阳经柴胡，少阴经独活，太阴经防风，厥阴经柴胡。若初红肿硬痛者，以针刺之，口吮去恶血，以拔毒膏敷服，解毒内托散。气实能食，大便坚者，用排毒散疏利之。气虚食少者，用十宣散或流气饮。毒浅而小者，只内服小柴胡加生地黄汤，外用神功散或拔毒膏贴之，此治肿疡之法也。若已成脓而未溃者，以铍针抉去其脓，勿使内溃，已溃者用十全大补汤主之，此治溃疡之法也。大抵痘毒发痈在手肘腕足膝腘中者多，若在手腕发者属手太阴肺经，在足腘发者属足太阴脾经，并用解毒内托散主之。　　遍身疥癞候何宁，败面残形亦可矜。挦掐肤伤为毒浅，熏蒸肉烂受邪深。　　此十条言疥毒也。痘后遍身疮癣，如疥如癞，脓血浸淫，皮肤溃烂，日久不愈，此毒气弥漫，散于皮肤，宜升麻葛根汤、防风解毒汤、苦参丸主之。若因挦掐成疮者，只以百花膏涂之。　　疳蚀顽疮亦可嫌，时时流血不曾干。穿皮消肉成瘢陷，腐骨伤筋作夭残。　　此毒在脾也。痘后疳蚀疮者，毒壅肌肉，内透筋骨，外连皮肤，时痛出血，日久不痊，亦恶候也。内服十全大补汤，外以绵茧散贴之。　　毒散皮肤有数般，或为瘾疹或成丹。丹瘤凝结从深论，瘾疹分疏作浅看。　　此毒在心肺二经也。痘后毒气散于肌肉皮肤者，病有数般，或为瘾，皮上起如疙瘩，瘙痒爬搔更多，内服解毒防风汤，外以荜衣汤洗之。或为疹，皮上如蚊蚤所咬之迹；或如小疥子，即麻子也，升麻葛根汤加防风、荆芥穗主之；热甚渴者以人参白虎汤相合服之。或为丹瘤，红肿作痛，手不可近，流移上下，过心肾者即死，宜内服小柴胡加生地黄汤；外用蜞针法，吮去恶血自消，或用砭法。若但红不肿不痛者，斑也，人参白虎汤加黑参、大青、生地黄主之。　　眼中翳膜忽遮睛，瘾濇难开若雾云。但用汤丸频解毒，勿轻点洗反伤明。　　此下二条，言目病毒在肝也，宜蝉蜕散、四物汤加柴胡主之。　　暗中强视泪盈腮，略见阳光不敢开。此是羞明差别法，莫将肤翳混同猜。　　痘后目闭泪出，不敢见明者，此羞明证也，宜洗肝明目散；便秘者泻青丸。或能开目只视物昏者，此血不足也，四物汤加密蒙花。目中赤者，洗肝明目散主之。　　热毒乘虚入腹中，大肠干濇便难通。如逢热结膀胱里，溲不来时又病癃。　　此言毒在大肠膀胱也。小便不通者，五苓散、导赤散；大便不通者，三黄丸、四顺饮、三乙承气汤；大小便俱不通者，八正散、通关散斟酌用之。凡靥后余毒未尽，有诸热证者，并宜大连翘汤，多服佳。　　而今泄利又何如？治法难将一例拘。能食渴多知是热，脉微食少又为虚。　　此下皆毒在肠胃证也。痘后泄泻，其证有二：如能食而渴脉盛者，此热入大肠也。渴者，内热也；能多食者，邪热杀谷也；脉盛而数，热证也，宜黄芩汤加黄连。如食少不渴，脉微小者，此里气虚不能禁固水谷也，宜四君子汤加诃子肉豆蔻，或理中汤丸加熟附子；甚者以肉豆蔻丸止之。　　泄利频频见脓血，此是大肠多蕴热。莫将倒陷一般论，只宜解毒不宜濇。　　此言毒入大肠也。宜四物汤加黄芩、黄连、枳壳、荆芥穗，或黄连解毒汤加生地黄，勿作倒靥及用劫濇药也。　　胃家有热难留食，胃冷无缘纳水浆。若是痘家多属热，呕家圣药是生姜。　　此言毒在胃也。痘后呕吐者，是余毒在胃也。然有冷热二证：如心烦作渴，食乳甚急，聚满于胸中，然后吐出如射，其人面色带赤，手足心热，居处喜凉，此热吐也；如乳食水浆随吐，面青白，手足冷，大小便自利，此冷吐也。热吐者，橘皮汤加黄连、竹茹；冷吐者，益黄散。痘后余毒，多是热邪，其间冷证十有一二也。亦有伤食而呕者，但闻食臭即吐，不欲食，木香大安丸或养脾丸，并用生姜汤下。有饮水多而吐者，必吐清水，名水逆，五苓散主之。　　一向蒸蒸热未除，治宜详审勿差殊。便难烦渴方为实，清便肌疲本是虚。　　此毒在心经也。痘疮自初以来，一向发热，至于差后犹不少减者，此有虚实二证：如大便难，小便赤，能食而烦渴者，此实热也，以三黄丸或四顺饮，先解利里热；后用升麻葛根汤加地骨皮，解表热也。盖升麻葛根汤，治疮疹未发之先，已发之后，身热药也。如大便不秘，小便不赤，坐立振摇，饮食不甚进者，此虚热也，以调元汤加知母、麦门冬，虚甚者加炒干姜或熟附子少许以调之。　　遍身青黑色非常，口噤涎潮身反张。手足时时频瘈瘲，不逢识者少安康。　　此毒在肝经，成中风证也，宜消风散二钱，入蝉蜕末一钱，分为三服投，生姜薄荷汁及酒各数点，温汤进之，连二三服，或作瘾疹，或再出肤疹而愈；后以抱龙丸调理。　　搐搦非时俗曰惊，只因热毒内归心。若因伤食增潮热，腹满多烦乃食蒸。　　此毒在心肝二经也。痘后非时搐搦者有二证：一则心热留而不去，热盛生风，风火相搏，其人必喉中有痰目直上视，面赤引饮，居处喜冷，宜导赤散泻青丸清心泻肝，后以抱龙丸调之。一则病后多食，胃弱不能胜谷，谓之食蒸发搐，其人必潮热，大便酸臭，秘泄不调，或呕吐腹痛，先以备急丸、丁香脾积丸利之，后用木香大安丸、钱氏异功散调理取愈；不如只用抱龙丸更佳。　　手足拘挛不得伸，起居艰苦只呻吟。要知养血真良法，莫悞终身作废人。　　此毒在肝脾二经也。宜十全大补汤去地黄、白茯苓加川续断，多服乃佳；气虚者，少加川乌炮过行经。不可悞作风治，妄行发散反耗阴血也。　　终日昏昏似醉人，口中妄语若邪侵。谁知热入心包络，解毒安神泰宇清。　　此毒在心也。宜导赤散吞安神丸，待醒后以调元汤加麦冬、生地，四物汤加石菖蒲、木通、山栀仁相间服之，以抱龙丸调理而安。　　卒然昏睡不知人，饮食俱忘唤不醒。邪毒从今都解散，精神自此渐和平。　　此痘后虚故也。
