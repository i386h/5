<!-- { "loadSidebar": true } -->
　　痘本胎毒，号曰天疮。传染由于外感，轻重视夫内伤。初起太阳，壬水克乎丙火；后归阳明，血水化为脓浆。所喜者红活滋润，可畏者黑陷干黄。势若烧眉，变如反掌。皮肤臭烂，血气狼(犭当)。若救焚兮徙薪，何如焦额！似拯溺兮落井，不及宽裳。原夫一元肇化，二气成祥。欲火动而妄作，胎火炽而流殃。啼声骤发，秽毒深藏。命门养虎，胞户收铓。特四时之疫疠，动五脏之皮囊。营气逆于肉里，恶血发于膀胱。二火相扇，四大成疮。毒之轻者发则微，贵乎调养；毒之重者发则甚，急于堤防。至若运气推迁，有干胜负升降；时令乖异，无非寒热温凉。苟阴阳之逆理，为气候之反常。五行郁而灾见，九曜窒而变张。疠气流行，不论郡邑乡党，恶毒传染，岂分黎庶侯王。此则辨形于诊，贵在能制其方。先事解散兮，十全八九；临时区处兮，算为寻常。大抵气运先岁，疮疹属阳。春夏为顺兮，乐其生长；秋冬为逆兮，恶其收藏。暴寒兮，恐邪毒之郁遏；暴热兮，虑腠理之开张。脓泡春而莫疗；黑陷夏而为殃。秋斑虑恶，冬疹非祥。此逆四时之令，休夸三世之方。知其凶而治之，自求怨谤；明其吉而往也，得号贤良。且如证候殊形，脏腑异状。肝主泪而水泡，肺主涕而脓浆。心斑红艳，脾疹赤黄。惟肾经之有病，为变黑而可防。所以观其外证，因而知其内脏。呵欠烦闷兮，肝木之因；咳嗽嚏喷兮，肺金之象。手足梢冷而昏睡兮，脾困于中央；面目带赤而惊悸兮，心火炎于膈上。耳尻属肾，温暖如常。二处灼热兮，下极火炎而必毙；四肢厥冷兮，中州土败而须亡。先分部位，次察灾祥。阳明布于面中，太阳形于头上。心肺居胸膈之内，肝胆主胁肋之傍。手足司乎脾胃，腰背统乎膀胱。外证分明，用心想象。泄泻者邪盛于下，呕吐者邪盛于上。气逆而腹痛隐隐，毒甚而腰痛惶惶。心热甚而惊搐，胃邪实而颠狂。口燥咽干，肺受火邪而液竭；屎硬溺濇，肾因火旺而精亡。气弱食少者，不任其毒；神强能食者，不失其常。欲决重轻，但观发热；如占顺逆，须认其疮。毒甚兮身如炎火，热微兮体或清凉。因寒热之来往，定征兆之凶祥。数番施出兮，春回寒谷；一齐涌出兮，火裂昆冈。蚊迹蚤斑，刻期而登鬼录；蛇皮蚕壳，引日而返泉乡。不喜朱红，更嫌灰白；最宜苍蜡，切忌紫黄。常要明润兮，恐薄嫩之易破；不宜干枯兮，又搔痒之难当。恶候形现，上工审详。面颊稀而磊落，清安可保；胸膈密而连串，凶吉难量。顶要尖圆，不宜平陷；浆宜饱满，切忌空洋。颜色喜老而愁嫩，皮肤爱糙而怕光。焰起根窝，终妨痒塌；丹浮皮肉，必主祸殃。头面预肿兮三阳亢甚，手足发厥兮五脏摧伤。疮堆喉舌，毒缠颈项。咽喉痛而呼吸则难，饮食少而吞吐则呛。此天命之安排，岂人力之倚仗。烦躁闷乱兮，七神离散；谵妄眩冒兮，五毒猖狂。鼓颔战栗兮肺败，咬牙口噤兮肾强。渴不住兮焦膈，泻不止兮滑肠。失声兮咽烂，吼气兮腹胀。昼夜抓搔兮，将营气之外脱；饮食断绝兮，必胃气之中伤。肿忽消而毒归于内，色变黑而疔起于疮。食谷则哕兮，在人之夭寿；饮食则喷兮，较医之短长。轻重反复，调理乖张。轻变重而可畏，重变轻而莫慌。风寒素谨，饮食如常。出入禁乎男女，盖覆适其温凉。内无妄动，治不乖方。此则变轻之候，实为保命之良。若常犯乎禁忌，或误服乎丸汤。徒自肆乎房害，不知顺乎阴阳。外感不正之气，内伤不时之粮。平人且病，患者何当！是以顺则逆而逆则险，宜乎轻者重而重者亡。发自肺经，相连脾脏。气热味辛，燥金受克；形寒饮冷，华盖先伤。浩饮则水来侮土而成泻利，过食则脾不消谷而作痞胀。皮毛亏损，肌肉羸尩。起发迟而不能胖壮，故靥缓而反作脓疮。轻则延绵于时日，重则泣送于郊邙。何愚夫之不晓，致生命之早亡。不信医而祷诸神鬼，枉杀牲而号乎穹苍。药贵中病，医不执方。喜行温补者，动称乎文仲；专用凉解者，祖述乎仲阳。孰知因人而治，毋虚虚，毋实实；相时而行，必远热，必远凉。正气为先，戒开门而延寇；解毒为急，休视虎以如狼。首尾不宜汗下兮，治之要略；缓急各有权宜兮，法之经常。执其绳墨者，如守株之待兔；惑于方书者，似多歧之亡羊。且如红紫焮肿兮，凉血为上；灰白平陷兮，补气最良。出不快兮，则表实而发散可用；便或秘兮，则里实而疏利何妨。毒不能以速解，毒盛者令微汗之发越；热不可以尽除，热剧者使小便之清长。三阴盛而多寒兮，必投辛热；三阳数而多热兮，无过苦凉。安可恶寒而喜热；莫执贵阴而贱阳。是故补气者参芪白朮，养血者归芍地黄。发散表邪，轻柴葛而重官桂；疏通里实，微枳壳而甚大黄。解毒兮连芩栀子，快斑兮牛蒡荆防。连翘，疮中之要领；甘草，药中之君王。咽痛求诸甘梗，头肿取夫荆防。木通利其小水，人屎救其黑疮。气逆兮青皮陈皮，胃寒兮丁香木香。泄泻莫如诃蔻，呕吐无过橘姜。麦冬干葛而止渴，厚朴腹皮而治胀。五味杏仁，伤风者以之定喘；山楂枳实，善食者用之消粮。良工司命，推恻隐之仁心；神物效灵，起沉疴于反掌。诸凡药味，各有主张。春夏桂枝而少服，秋冬连芩而莫尝。疮若干枯，白朮非其所益；色如红艳，黄芪岂其攸良。里虚少食兮，勿投枳实；表实多毒兮，休使生姜。汗自出兮用干葛重虚其表；溲自数兮加木通再亏其阳。泄泻酸臭兮，诃蔻不可以遽止；呕吐清冷兮，连栀安得以作汤。凡用芩连，必须炒制；如加丁桂，必假寒凉。应制伏而不诛其过，得平和而保寿无疆。大势若平，余邪须讲。毒气流肝兮双睛生翳，火邪入脾兮四肢成疡。口内生疮兮烂龈破舌，腹中作痢兮腐胃败肠。皮肤嫩而洗浴太蚤，因添余热；脏腑虚而肥甘太过，遂至内伤。若中风寒，多为咳嗽；无时挦抓，即灌蚀疮。既多异证，必有奇方。望月砂退翳有准，穿山甲排毒无双。枳实曲芽山楂子，消宿食而克化；大黄柴葛地骨皮，解余热以清凉。咳嗽以款冬杏仁，痢疾以黄连木香。苦参主乎热毒，溺白治其疳疮。用之合宜，工可谓良。嗟夫！罹此证候，势非寻常，外缠皮肉，内连腑脏。换改形容，如蛇蜕皮龙蜕骨；淋漓脓血，若蚓在灰鳝在汤。轩岐置而未言，秦汉弃而无方。古无其疾，或云起于建武；今有是证，相传得于南阳。拘于日数者，不知重轻之病；执其偏见者，罔察虚实之当。本温再热，已寒又凉。徒胶固而不变，反赤子而见殃。泄骨髓之真诠，非子孙而莫示；授肺腑之秘的，牢记诵而莫忘。　　西江月
