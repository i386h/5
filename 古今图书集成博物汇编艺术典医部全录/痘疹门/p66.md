<!-- { "loadSidebar": true } -->
　　陷伏之疾，名为倒靥，变坏归肾是也。遍身紫黑如茱萸色者，是表里极有实热，宜服朱砂散，并猪尾膏、无价散、四圣散、百祥丸、宣风散之类。　　痘疹，四脏俱受证，独肾在腑下无证，验耳与尻凉是也。耳尻属肾，居北方壬癸水，故主冷。今紫黑陷伏，乃毒气弥满，复入于内，而耳尻反热，斯谓之变坏归肾矣。猪尾取其血常动，有散于内也。龙脑取其辛温发散之意。无价散纯阳性热，当酌而用之。钱氏用百祥丸、熊氏以宣风散泻膀胱之邪，既下后而身热气温，欲饮水者，可治，急以四君子汤加陈皮、木香、厚朴、白姜等剂以温脾土，使脾土复旺，有胜肾水，则黑陷者，必当复起而安。若下后转加寒战咬牙，身冷汗出，不思饮食，水谷不化，耳尻反热者，乃脾虚为肾水所胜，其死也必矣。当此之际，不用百祥丸，则无治法。盖百祥丸能去毒气，毒气去而真气不绝者，尚有可治之理，否则坐以待毙矣。父母之心，宁忍恝然乎哉？如《活人书》治厥阴证，土败木贼，用承气汤泻毒气，亦岂得已而用之哉？《兵法》云：置诸死地而后生。故韩信以背水阵取胜，医家用百祥丸亦犹是也。仆遇有此疾者，多用疏利解毒之剂，间亦有生者。不过泄肾水之热以复陷伏之患，此亦熊氏宣风散之余意也。
　　　　　斑烂

　　斑烂之疾有二：当发散而不发散，则毒气内壅于胸臆，喘促闷乱，故成此疾；不当发散而强发散，则毒气尽发于肌窍，气不能冲和，亦成此疾。治者以保脾土，和荣卫为主，四物汤或四君子、八珍散，随用无拘。　　斑烂之疾，比之外靥，似同而实异。外靥有浆，按之有力；斑烂亦有浆，按之无力。盖其气血弥漫，无阴以敛之，故同归于溃烂。斯二者皆有余之证，皆有余毒，故以保脾土和荣卫为主，或疏利之亦可；若妄汗以开腠理，妄下以泄元气，有浆无浆，亦主斑烂。又有未周小儿，其疮红活，余无他证，但是稠密无缝，其血气充拓不去，亦成斑烂，谓之小船不堪重载。仆次子封周曾坐此厄，可胜痛哉！若小儿遭此，更无他疾，缠绕咽喉，清亮而不肿疼，余毒不来攻害，间亦有上浆收靥，幸获全生者，此又出于望外也，治者当以疏利为本。
　　　　　虚脱

　　虚脱之疾亦有二：或发散早而气血耗散，或发举早而脓血枯竭，皆成此疾。治者当以生血养血为主，四物汤、八珍散，倍用生熟地黄、白芷之类。　　虚脱之疾，比之空壳无浆，似异实同。盖空壳无浆者，亦是耗散血气以致脓水枯竭也。虚脱在三五日气血未过，犹有生意；若在七八日间，是为不足之证，绝无生浆养血之理，与空壳无浆者无异。又有因伤风伤食，以致妄汗妄下，亦主虚脱，卒同归于毙也。
　　　　　惊搐有生死

　　心经有热流注不解，故有惊搐之疾。痘疹未出乃宜，既出不宜。治者不可纯投以寒药，寒因热用可也。又有壮热不除而烦闷愦乱者，治法亦同，并用五苓散导心火而愈；甚则加酒芩连，或黄连解毒汤主之。　　惊搐在心，心火盛而生肝风，故有此疾。痘未出而惊，是热在疮而不在心，故曰宜。既出而犹惊，是热在心而不在疮，故曰不宜。仁斋《直指方》云：先发搐而后发疮者生，先发疮而后发搐者死，正谓此也。昧其治者，投以轻粉、牛黄、芒硝、牵牛、大黄之类，或用艾灸截风路，皆非治法。先发惊而将痘者，以升麻汤发散之，则心火解而惊自止；痘既见而惊不止者，用五苓散以疏利之，使热从小便泄出，而惊自止。否则热蒸太过，疮势必干，浆水不来，难于收靥。仆守五苓一方，四十余年，百发百中，诚所谓神仙夺命丹也。若泥于热而不敢疏利，殆非治法。医之用药，如将之用兵，五月渡泸，雪夜平蔡，何尝拘拘于秋高马肥之候而后举之哉？
　　　　　痛痒分虚实

　　痛痒之疾，皆属于心。痛为实，乃热毒而不能泄，故有疮痛腹痛之不同，治者以活血为主，投以活血散，更加芪归以助其长。痒为虚，乃肌肉虚弱而血气不能荣贯故也，治者当以活血为主，先服四物汤、四君子汤；不效，量服木香散，慎加参酌可也。　　《原病式》云：诸痛痒疮疡，皆属心火。实痛虚痒，固然矣。大抵微热则痒，热甚则痛。试以手炙火而验之，稍近则痒，愈近则痛，皆属心火无疑矣。治者以活血生血为主，血既调适，则痛痒自消。一方用赤芍药可以止痛。蜜水调滑石润疮上止痒。亦有虚热之痛，实热之痒，随证施治，不可执一。仆常考《药性赋》云：赤者行经，白者止痛。今方书多载赤芍，疑亦有悞。
　　　　　吐泻不食

　　痘疮已靥未靥之间，有腹痛，有泻痢，有呕吐，有不食之疾，或曰脾胃虚寒也。盖小儿脾胃本热，虚则有之，寒则未也。今当出痘之时，虚弱不任风寒，故冷入胃则吐，冷入脾则泻，所以作痛而不食。大抵吐因火与痰与食者为多，泻亦因火与痰与食而属湿属气虚者为多耳。治者不可投以燥热药温辛之剂，当服治中汤、四苓散，并肉豆蔻丸以止之。又有热吐面赤，烦躁不止，频欲乳而即吐，大便泄泻，小便赤濇，咽干口渴者，须辨目睛青黑，为虚寒不食，用木香散或益黄散；目睛黄白，为实热不食，或五苓散或胃苓汤以疏之。大率小儿虚寒者百中一二，实热者十常八九。　　按肉豆蔻丸，本濇滞之药也，非惟实热不可用，而虚寒亦不可用。用之者虽能补泄泻于一时，更遇寒热，其泻复作，所谓泥涂釜衅，随补随漏是也。或正出痘时，遇有是疾，不得已而暂用之，以救一时之患可也。若可少缓，曾谓泻有补法乎？
　　　　　烦躁口渴

　　烦躁口渴之疾，心经有热，津液不足故也。小渴，人参麦门冬散；大渴，人参白朮散。更要随证审察：烦躁而大便秘小便赤者，宜服甘草散、通关散、导赤散；烦渴而小便不通者，宜服五苓散；烦渴而喘闷者，宜服灯心汤。夏月烦渴而大便秘小便赤者，宜服白虎汤加人参之剂。　　按通关散可用于已靥之后，导赤散当用于未靥之时。白虎汤，夏月中暑者可服，冬月不宜。凡用药既当审病势，尤当顺天时。心经有热，津液必少，渴病由之而生。至于烦躁喘闷，大便濇，小便赤，皆热证也，可服五苓散以导心火，加人参、白朮以生津液。又周岁小儿，口不能言，频欲饮乳，口无津液，知是热可也，可服前药，勿令饮水。俗传痘与豆相似，豆资雨水，方得成实，故出痘首尾饮水，此盖不经之谈。饮后转生烦渴，津液内耗，其疮虽是起长而血气不荣，不能收靥，以致悞杀者多矣。又有过食柑子、西瓜、蜜水，以致津液收敛，反生焦渴，为害不浅。治者以除热生津为主可也。
　　　　　寒战咬牙

　　寒战咬牙之疾，肌肉虚弱，血气不荣故也。肌肉虚弱则寒战，血气不荣则咬牙。治者不可作热看，当助其表里，调其血气，斯无二者之患。服四物汤、四君子汤、八珍散，甚则木香散、异功散之类，最宜斟酌。　　一方热少者，全用异功散；甚热者去附子、丁香、半夏。以上固虚寒不足之证，还当兼看疮势何如：若红赤紫黑，或变为灰白色，或不变，亦有寒战咬牙者，盖牙乃骨之余，属肾，热毒归肾，火极克水，故显是证，未可轻用木香散、异功散，止可用四物汤、四君子、八珍之剂，和血保脾。夫脾所以制肾，本胜乎肾也，今脾虚反为肾水所胜，保脾正使之有胜肾水，复其常道而病自安矣。若果是虚寒者，更当七八日间不起长，不上浆，不用木香、异功以发举之，更待何时耶！
　　　　　腹胀喘急

　　腹胀喘急之疾，由其正发热之际，或外感于寒，内伤于冷，则毒气为其所激，发泄不尽，及伏入在内而阴阳不和，故成此疾，治者当以和中为主：腹胀服四圣散，喘急服清肺汤；兼而有之，则二方合用之，不可拘执。　　热被冷激而不能发散，冷气内拒而不能消化，所以令人腹胀气喘，宜以温脾药逐冷气，冷气散则阴阳和，阴阳和则腹胀消，腹胀消则喘急止。所谓温者非辛热之谓，但欲其和耳。昧者一见腹胀，莫不更增宣泻，是谓重困。熊氏《类证》云：心火不降，阴气不升，故腹胀。又云胃中有热也。或云心火不降主腹胀，肺金受制主喘急，是母子俱病也。董氏用四圣散以解其毒。仆用五苓散佐以枳壳、陈皮、大腹皮、桑白皮、杏仁之类，其效甚速而至大也。
　　　　　欬嗽

　　欬嗽之疾，乃心火不降，肺金受制故也。治者当清肺气，逐邪热，服二和汤、清肺汤，调顺阴阳，疾自愈矣。一方用二母汤，一方用二陈汤加知母、贝母服之，俱立效。一方用五味子汤而愈。　　大司成刘公子病痘未靥，咳嗽不止；上舍纪应时子病痘已靥，咳嗽不止，仆俱用五苓散而愈。盖心火既导，则肺气自宁矣。
　　　　　狂叫喘呼

　　狂叫喘呼之疾，是脏腑热燥而无津液也，当服犀角地黄汤，邪热去而津液生，自无此疾矣。　　痘疹已出，热毒自内达外，不宜有狂叫喘呼之疾，今犹云尔，是脏腑热燥，津液枯竭，无阴以敛之故也。《原病式》云：诸躁扰狂越，皆属于火，宜服前药。仆用五苓散亦有效，盖心火降而肾水生，是亦探本之论也。
　　　　　大小便不通

　　古人论痘疮首尾不可汗下，盖谓不可妄汗妄下也。如大小便数日不通，极不可忍，危在须臾，此犹不可下乎？急则治其标，理宜然也。盖大便不通，有热、有虚、有湿，有津液不足者，有气结者，少缓用当归须、生熟地黄、麻仁、生甘草之类以润之，急则大黄以通之。小便不通，有热有湿，有气结于下，有痰气闭塞，宜清宜燥，宜升气，升则水自降，盖气承载其水也。气虚，参、朮、升麻等；血虚，四物汤；痰多，二陈汤；痰气闭塞，二陈加木通、香附。实热亦当利之，或八珍散之类，大便动则小便自通。又有积痰在肺，肺为上焦，膀胱为下焦，上焦闭则下焦塞，如滴水之器，必上窍通而后下窍之水出焉，当以清肺为主。又有正治并隔二隔三之治，皆古人要法，不可不知。　　按治病当求其原，固理也，所谓缓则治其本也。若大小便不通，势在危急，又当先治其标，诚不可以或缓矣。
　　　　　瘀血便血

　　心主血而营于血。痘疹毒气太盛，壅瘀血于心胁之间，由是而为便血之证，用犀角地黄汤主之，或四物汤加黄连亦可。　　便血之证，治者当以活血散为主，及如前药之类。胡氏论疮毒太甚，大便见黄黑色，若烦躁喘渴腹胀，此有瘀血在里，犀角地黄汤治之。吐血衄血，水磨生犀角饮之。京卫宋镇抚子病痘，其色灰黑，便下血饼，仆诊得六脉浮洪，知是脏腑蕴热，用五苓散加生地黄一服而愈。
　　　　　咽喉疼痛声哑

