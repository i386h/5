<!-- { "loadSidebar": true } -->
　　痘疮安静号和平，表里无邪患自宁。烦躁忽然宜细审，痒虚痛实热呻吟。　　凡痘疹以安静为贵，此表里无邪，不必服药。但有烦躁者，必毒气壅塞，并表里不宁，宜审视之。如搔爬不停者疮痒也，起卧不宁者里热也，呻吟者痛也，非折肱之妙手，焉能识其病而药之哉？
　　　　　见形

　　发热三朝痘出稀，此为吉兆不须疑。先期毒盛浑无制，过此多因气血虚。　　凡痘疹发热，三日而出，此常期也。依期而出稀者，不须服药。如不及期，发热一二日即出者，此毒气太甚，冲击荣卫，一齐涌出，无所制伏，大凶之象也。必欲治之，不过解毒轻软托里，使无陷伏，消毒快斑汤主之。如过期至四五日始出者，气血本虚，不能战毒，使之即出，当补中托里发表，增损八物汤主之。
　　　　　出形迟

　　疮出迟迟有数般，皮肤闭塞属风寒。里虚吐泻宜分治，痈毒三焦治却难。　　痘疹出自有常期，如应出不出，责而治之。苟外感风寒，皮肤闭塞，不能即出，其证头痛身热，及痛无汗，喜盖衣服，偎倚怀中，此恶风寒之象也，当与发散之，用加减参苏饮。若曾吐泻多，当温其里，里虚不能快出故也，用加减调中汤主之。如发热，烦躁狂妄，大渴唇躁，其毒气壅并，流而不泄，上焦主头面至胸，中焦主胸至脐，下焦主脐至足，毒火蕴于三焦，营卫不行，上下不通而死矣。
　　　　　应出不出

　　应出不出是如何？发表奇方效验多。腹胀便坚烦闷苦，消斑承气救沉疴。　　凡痘应出不出，或外感风寒，或内虚吐泻，治各不同。如前参苏饮、葛根汤、败毒散、调中汤，皆奇方也。若热甚，腹胀气粗，烦渴闷乱，大便闭结者，此毒火内蓄，宜急解之，用消斑承气汤。
　　　　　疮出热未退

　　疮出热退毒已尽，热还不退毒还甚。累累常出无定期，外边最怕乖形证。　　痘疮之热毒，火所致也。未出之时，其毒在里，煎熬气血，熏蒸营卫，故热发于外。及其见形则毒泄而热解，所以疮疹出而热退者，其毒本轻，疮势亦稀。若痘既出，热还不减，此毒积于中，其热方盛，未可言其为轻也，当急解之，用解肌化斑汤，服后其热渐退者可言轻。热更不退，其疮累累旋出于空痘之间，始疏而终密，如此者，最怕生出他证，或烦渴，或狂妄，或泄泻，或腹胀，或搔痒，或寒颤咬牙，或失声，或错喉，或干呕，或黑陷，或喘促，诸如此类，皆不可治而死。
　　　　　观痘出处定吉凶

　　出现先于面部中，其间凶吉妙难通。绕唇颏颊方为吉，额上眉间定是凶。　　人之面部，左颊属肝木，右颊属肺金，额属心火，颏属肾水，鼻属脾土；又正额者太阳脉之所会，颏者阳明脉之所经，两耳傍少阳脉之所过。痘为阳毒，故随阳先见于面。但阳明者，胃与大肠也，积陈受污，气血俱多，先于其位出现者吉。若太阳则水火交战之位，少阳则木火相战之宫，于其位出现者凶。不但出形忌于正额眉间及两耳之前后，凡收靥起浆，但于此数处先者，皆逆象也，多不可治，故不立方。　　头面呼为元首尊，咽喉紧隘譬关津。若还疮痘多稠密，锁项蒙头事可惊。　　经曰头者精明之府，又言养气者病在头，可见头为诸阳之会，发生之本也。五脏精华，皆会见于面，是头面者为元会之首，至尊贵而不可犯也。咽者水谷之道路也，主内而不出；喉者呼吸之所关也，主出而不内。人非此则水谷呼吸废而死矣，故在人身，譬之关津隘口焉。痘疹之出，须头面颈项稀少。如头面多者谓之蒙头，颈项多者谓之锁项。蒙头则视听俱废，锁项则外者不入内者不出，死之候也。
　　　　　稀密

　　头面胸前总要稀，四肢多也不须疑。遍身碎密堪惆怅，解毒当令发透齐。　　头面者，诸阳之所会也。胸者，诸阳之所受也。陈氏曰：痘疹轻者，作三四次出，头面稀少，胸前无，以阳分不可犯也。若遍身稠密琐碎者，急与解毒，疏通营卫，使气得其均，血得其活，齐齐起发，无干枯黑陷之变，可与疏毒快斑汤主之。　　痘疮磊落最为奇，只怕相粘成聚堆。蚕壳蛇皮生不久，蚤斑蚊迹鬼相随。　　凡痘疮初出，视其相去远近多少何如：相去三五寸一粒者必轻而稀，相去一二寸者颇密。如三两成丛而出者，必密而重，其后多变痒塌也。如蚕壳蛇皮者，气至而血不随也，当用行气补血之药，归芎均气饮主之。如蚤之斑、蚊之迹者，血至而气不至也，当用凉血补血之药，参芪和血饮主之。服后气血相随者吉，疮如旧者凶。
　　　　　虚实

　　一出形来色艳娇，疮空皮嫩不坚牢。溶溶破损生难久，个个成脓死可逃。　　痘疮出形如平日皮肉正色者吉；若疮色常带艳而赤，其后多痒塌而不可救也。但见带艳者，即防后日痒塌之变，早用疏风固表，消毒之药，使血气充实，邪火渐退，正气不亏，光壮干收，如期不乱可也。治法用固阳散火汤为主。　　最怕头焦形焠焠，又嫌皮嫩水溶溶。头焦变黑疮归肾，皮嫩逡巡痒塌攻。　　痘疮先出最可喜者，明润而鲜也。若疮头带黑，此毒在血分，治法以凉血解毒为要。
　　　　　咽喉

　　痘疮初要解咽喉，喉痹咽疮毒火烧。只恐一朝封管钥，错喉嗄哑却徒劳。　　凡痘疹有咽喉疮痛者，如烟囱之状，火焚于下，其焰上熏而痛，急用鼠粘子汤解其毒；痛甚者，用一圣散吐之。若不早治，以致咽疮溃烂，喉门肿塞，水入则呛，食入则错，咽哑失声，则难治矣。
　　　　　痘疮入眼

　　若怕痘斑入眼中，膏煎黄蘗妙无穷。但观眼肉多红肿，急泻心肝免毒攻。　　痘疮之毒，为害者咽喉最甚，眼次之，所以古人用黄蘗膏为护眼法，其虑深矣。但两眼红脉萦缠，或眼闭不开，以致多生翳泪，急泻心肝之火，庶免他日丧明之患。
　　　　　痘兼斑疹

　　痘疮只出一般奇，夹疹夹斑总不宜。解毒化斑除火炽，若还不减势倾危。　　钱氏曰：痘疮只出一般者善，其间碎密若疥子者，此夹疹也；皮肉先红成块者，此夹斑也。皆毒火熏灼于中，故斑疹夹出于外也。宜急解毒，使斑疹消散，荆防解毒汤主之。服后不退者凶。
　　　　　身痒

　　痘标才见二三点，爬掐浑身痒不禁。此是火邪留腠理，便须发散泻肝心。　　凡痘初出之时，遍身作痒，爬掐不宁，此是邪火停于肌肤皮肉之间，不能即出，故作痒也。与伤寒汗不出而身痒者同。况诸疮痒痛属心火，又肝主风，抓痒不宁者，风使之也；肝属筋而运乎爪，经曰在变动为握，可见疮痒而爬者，心肝二脏之证，治宜泻心肝之火邪，其痒自止，风火并治汤主之。
　　　　　口臭

　　口中出气多腥臭，肝脏火邪焦烂朽。清金泻火急治之，七日以后应难救。　　凡痘初出，口中腥臭，勃出冲人者，肺中火邪煎熬溃烂故也，急以泻火清金之药治之。若淹延不治，至七日以后必死。经曰：肺绝者七日死。此证多或失声而喘，或干呕，皆其候也，清金泻火汤为主。
　　　　　起发

　　五六日间起发时，俗人计日强猜疑。不知毒气分深浅，妄执方书只补脾。　　俗云：三日发热，三日出形，三日起发，此俗论也。盖毒有浅深，气有厚薄，出之先后，状亦因之。大抵不出五六日间，被毒浅而气厚者，起发常易，被毒深而气薄者，缠绵延捱至六七日始壮者有之，未可以常期论也。俗医见其起发之迟，不论毒之浅深，气之厚薄，概谓中气不足，妄用补脾之药。殊不知曾吐泻而不能食者，补脾以助长可也；若未经吐泻，能食而六腑坚实，复用补脾之药，不免党邪为虐，非徒无益而又害之。　　起发如期贵适中，太过不及总成凶。先期毒盛充肤腠，过此疮成腹内痈。　　凡痘疮起发，只在六七日间，谓之中。自发热算起，正当在六七日也。如未及期而先起发，此毒火太甚，营卫气虚，直犯清道而出，谓之邪气太过，法当固表解毒，以防痒塌之患，黄芪芍药汤主之。如过六七日，又不起发者，此脏腑虚弱，毒留于中，壅塞不出，谓之正气不及也，法当托里解毒，以防倒塌干中之变，内托护心散主之。
　　　　　出形紫黑

　　出形已定视根窝，红活光肥气自和。若是青干多紫黑，急宜解毒莫蹉跎！　　痘疮出见已尽，当起发时谨视根窝，以决轻重。如形充肥色红活者，气血和畅，毒气发越，大吉之兆也，不须服药。若见形扁而塌，色枯而黑者，此气血虚乏，毒气壅遏，不能起发，急用解毒托里之药，如十宣内托散之类。
　　　　　稠密

　　大抵痘疮只要稀，如期平顺不须疑。若还稠密休轻易，解毒时时免险危。　　凡痘稀者毒浅，不须服药。若见稠密，其毒必甚，切防血气不足，起发不透，渐生变异。当服解毒托里散，令其易壮易靥可也。如服此药，红活光壮者，毒不能留，血气内实，此为可佳。若服后病势连延者，邪气盛，正气衰，不能成就，宜屡服之。如服此药，当起不起，必致变证，不可治也。
　　　　　嚣薄破损

　　郛郭充肥实且坚，色多苍蜡或红鲜。若逢破损多嚣薄，纵有良方命不痊。　　郛郭充肥，皮里坚实，以指捺之，坚实不破；又有苍蜡色或红活者，皆顺候也，不喜干燥淫湿。若疮红鲜及干燥而不充肥者，此火盛而血不足也，宜退火凉血轻清之剂，四物快斑汤主之。如疮光润而带淫湿者，此湿盛而气不足，宜泻湿补气兼风药而治之，盖风能胜湿也，四君子快斑汤主之。如红活充肥，以手捺之，随捺即破，此乃皮嫩易破，后多痒塌而死，宜大补养命汤。如但起发而浮囊空壳，如麸皮中无水色者，此血气俱虚，用大补快斑汤主之。其疮转润泽而中含水者可治；无水者必增痒搔烦躁，啼哭而死。
　　　　　观形色

　　痘疮将起辨形色，虚实寒热分气血。莫教差错半分毫，仔细参详用补泄。　　凡痘疮起发，常须视其形色，以定吉凶轻重。如根窠红润而顶肥者，吉；根窠红，顶灰白者次之。根窠赤而顶红带艳色者，此火胜也，用解标泻火汤主之，退者生，不退者死。如纯灰白色者，此虚寒也；如纯紫赤色而齐涌者，此实热也。虚则补之，实则泻之，以平为期。服药疮色不回者，十死一生。
　　　　　中枯黑子

