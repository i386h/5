<!-- { "loadSidebar": true } -->
　　《医学纲目》曰：彩帛铺刘员外，患伤寒六七日，昼夜不得眠，方眠即起，方起即倒，未尝少息。看得厌倦，召孙，孙曰：若言是气必喘作，今无此证，非气也。时复身上冷汗出，尺寸脉皆沉，关中亦沉，重诊之鼓击于指下，此痰积寒聚于胸中也。遂用陈皮、半夏、干姜三物各一两，切用，姜半两捶碎，以水两碗，煎七分，去滓分二服。服药经时，遂睡，经一昼夜不苏。既觉，下痰一块如鸡子大，其痰遂愈。凡痰证皆有冷汗，其证明矣。
　　《医宗必读》曰：刑部主政徐凌如劳且怒，后神气昏倦，汗出如浴，语言错乱，危困之极，迎余疗之。诊其脉，大而滑且软，此气虚有痰也。用补中益气汤料，并四贴为一剂，用参至一两，加熟附子一钱，熟半夏三钱，四日而稍苏；更以六君子加姜汁一锺，服数日，兼进八味丸，调理两月而康。
　　翰林李集虚劳而无度，醉而使内，汗出多痰，服宽膈化痰之药，转觉滞闷。诊其脉，沉而濇，两尺尤甚。余谓其婿杨元润曰：痰得濇脉，一时难愈。况尺中濇甚，精伤之象也，在法不治。元润强之投剂，勉用补中益气加半夏、葆苓两剂，有小效。众皆喜。余曰：濇象不减，脉法无根，死期近矣。果十余日而殁。
　　文学朱文哉遍体如虫螫，口舌糜烂，朝起必见二鬼，执盘飧以献，向余恸哭曰：余年未满三十，高堂有垂白之亲，二鬼旦暮相侵，决无生理，倘邀如天之力，得以不死，即今日之秦越人矣。遂叩头流血。余诊其寸脉乍大乍小，意其为鬼祟，细察两关弦滑且大，遂断定为痰饮之疴。投滚痰丸三钱，虽微有所下，而病患如旧；更以小胃丹二钱与之，复下痰积及水十余碗，遍体之痛减半；至明早，鬼亦不见矣。更以人参三钱、白朮二钱煎汤，服小胃丹三钱，大泻十余行，约有二十碗，病若失矣。乃以六君子为丸，服四斤而痊。
　　《本草纲目》曰：洪迈云：迈有痰疾，因晚对，上遣使谕令：以胡桃肉三颗，生姜三片，卧时嚼服，即饮汤两三呷；又再嚼桃姜如前数，即静卧必愈。迈还玉堂，如旨服之，及旦而痰消嗽止。
　　溧阳洪辑幼子病痰喘，凡五昼夜不乳食，医以危告。其妻夜梦观音，授人参胡桃汤，辑急取新罗人参寸许，胡桃肉一枚，煎汤一蚬壳许灌之，喘即定。明日，以汤剥去胡桃皮用之，喘复作。仍连皮用，信宿而瘳。此方不载书册。盖人参定喘，胡桃连皮能敛肺故也。
　　中丞常子正苦痰饮，每食饱或阴晴节变率同，十日一发，头疼背寒，呕吐酸汁，即数日伏枕不食，服药罔效。宣和初为顺昌司禄，于太守蔡达道席上，得吴仙丹方，服之遂不再作。每遇饮食过多腹满，服五七十丸便已。少顷，小便作茱萸气，酒饮皆随小水而去。前后痰药甚众，无及此者。用吴茱萸汤泡七次，茯苓等分为末，炼蜜丸梧子大，每熟水下五十丸。梅杨卿方只用茱萸，酒浸三宿，以茯苓末拌之，日干，每吞百粒，温酒下。
　　《薛己医案》曰：学士吴北川过饮痰壅，舌本强硬，服降火化痰药，痰气益甚，肢体不遂。余作脾虚湿热治之而愈。
　　大参李北泉时吐痰涎，内热作渴，肢体倦怠，劳而足热，用清气化痰药益甚。余曰：此肾水泛而为痰，法当补肾。不信，仍进滚痰丸一服。吐泻不止，饮食不入，头运眼闭，始信。余用六君子汤数剂，胃气渐平，却用六味丸月余，诸证悉愈。
　　阁老梁厚斋气短有痰，小便赤濇，足跟作痛，尺脉浮大，按之则濇，此肾虚而痰饮也。用四物送六味丸，不月而康。仲景先生云：气虚有饮，用肾气丸补而逐之。诚开后学之蒙聩，济无穷之夭枉。肾气丸即六味丸也。
　　都宪孟有涯气短痰运，服辛香之剂，痰盛遗尿，两尺浮大，按之如无。余以为肾家不能纳气归源，香燥致甚耳。用八味丸料三剂而愈。
　　上舍顾桐石会饮于周上舍第，问余曰：向孟有涯、陈东谷俱为无嗣纳宠，已而得疾，皆头运吐痰，并用苏合香丸，惟有涯得生，何也？余曰：二证因肾虚不能纳气而为头运，不能制水而为痰涎。东谷专主攻痰行气，有涯专于益火补气故耳。后余应杭人之请，桐石房劳过度，亦患前证，或用清气化痰，愈甚。顾曰：我病是肾虚不能纳气归源。治者不悟而殁，惜哉！
　　一男子素厚味，胸满痰盛。余曰：膏粱之人，内多积热。与法制清气化痰丸而愈。彼为有验，修合馈送，脾胃虚者，无不受害。
　　先兄体貌丰伟，唾痰甚多，脉洪有力，殊不耐劳，通风头运欲仆，口舌破裂，或至赤烂，误食姜蒜少许，口疮益甚，服八味丸及补中益气加附子钱许，即愈。停药月余，诸证仍作。此命门虚火不归源也，仍服前药而愈。
　　一儒者每劳役则食少胸痞，发热头痛，吐痰作渴，脉浮大，余谓此脾胃气虚而血病也。不信，服二陈、四物、黄蘗、知母之类，腹痛作呕，脉洪数而无伦次。先以六君子汤加炮姜，痛呕渐愈；又用补中益气汤而痊。
　　学士徐崦西口干有痰，欲服琼玉膏。予曰：此沉阴降火之剂，君面白口干而有痰，属脾肺气虚也，当用温补之剂。不信仍服。两月余大便不实，饮食少思，且兼阴痿，始信予言。先用补中益气，加茯苓、半夏二味以温补脾胃，饮食渐加，大便渐实；乃去二味服月余而痊；更服六味丸，三月余阴道如常。矧琼玉膏、固本丸、坎离丸，此辈俱是沉寒泻火之剂，非肠胃有燥热者不宜服。若足三阴经阴虚发热者，久而服之，令人无子。盖谓损其阳气，则阴血无所生故也，屡验。
　　阳山之内素善怒，胸膈不利，吐痰甚多，吞酸嗳腐，饮食少思，手足发热。所服非芩连枳实，必槟苏厚朴。左关弦洪，右关弦数。余以为肝火血燥，木乘土位也。朝用六味地黄丸以滋养肝木，夕用六君子加当归、芍药以调补脾土，不月而愈。后因恚怒，前疾复作。或用二陈加石膏服之，吐涎如涌，外热如灼，脉洪大，按之如无。余曰：脾主涎，乃脾损发热而涎泛溢也。用六君子加姜桂，一服即睡，觉而诸证顿失，又数剂而康。若服理气化痰等药，必变腹胀喘促腿浮膝肿淋沥等证，急用济生加减肾气丸救之，多有得生者。
　　一男子食少胸满，手足逆冷，饮食畏寒，发热吐痰，时欲作呕。自用清气化痰之剂，胸腹愈胀，呼吸不利，吐痰呕食，小便淋漓；又用五苓散之类，小便不利，诸病益甚。余曰：此脾土虚寒，无火之证，故食入不消而反出，非气膈所致。遂用八味丸、补中益气加半夏茯苓姜桂，旬日乃愈。
　　一男子体肥善饮，舌本强，语濇痰壅，口眼喎斜，肢体不遂。余谓脾虚湿热痰涎所致，用六君子加煨干姜、山栀、神曲而愈。
　　少司马黎仰之因怒耳鸣，吐痰作呕不食，寒热胁痛，用小柴胡合四物，加山栀、茯神，陈皮而瘥。
　　一男子素不善调摄，唾痰口干，饮食不美，服化痰行气之剂，胸满腹膨，痰涎愈盛；服导痰理脾之剂，肚腹膨胀，二便不利；服分气利水之剂，腹大胁痛，睡卧不得；服破血消导之剂，两足背肿，两关脉浮大，不及于寸口。余以脾土虚而生痰，朝用金匮加减肾气丸，夕用补中益气汤煎送前丸，月余诸证渐退，饮食渐进；再用八味丸、补中益气汤，月余乃能转侧，又两月而能步履；却服十全大补汤、还少丹，又半载而康。后稍失调理，其腹仍胀，随服前药即愈。
　　旧僚钱可久素善饮，面赤痰盛，大便不实。余以为肠胃湿痰壅滞，用二陈、芩、连、山栀、枳实、干葛、泽泻、升麻一剂，吐痰甚多，大便始实，此后日以黄连三钱泡汤饮之而安。
　　横金陈子复面带赤色，吐痰口干，或时作泻。或用二陈、黄连、枳实之类，不应。予脉之，左关弦急，右关弦大，此乃肾水挟肝木之势，而克胜脾土也。不信，后交夏果患痢而亡。
　　府庠沈文姬母食湿面，吞酸呕吐绝食。服芩连等剂，加寒热口干流涎；又食冬瓜一星，而呕吐愈甚。予谓：此脾气虚寒也。急用盐艾附子炒热熨脐腹，又以其子口气接其母气，神气少苏；以参、朮、附子、陈皮为末，丸如粟米大，津咽五七粒，次日加至十余粒；渐服煎剂一二匙，乃思粥饮；又以参朮等药五十余剂而愈。
　　一儒者咳嗽痰盛，胸腹不利，饮食少思，肢体倦怠，脉浮大，按之微弱，服二陈、枳壳等药愈盛。余曰：脾肺肾虚也。用补中益气汤、六味地黄丸而愈。
　　一妇人脾胃虚弱，饮食素少，忽痰壅气喘，头摇目札，手扬足掷，难以候脉。视其面色，黄中兼青，此肝木乘脾胃也。用六君子加柴胡、升麻治之而苏；更以补中益气加半夏调理而痊。
　　一男子素吐痰，遇怒，其痰益甚，胸膈痞满，此肝木制脾土也，用六君加木香治之而痊。
　　一妇人素郁结，胸膈不宽，吐痰如胶，用加味归脾汤乃瘥。
　　一妇人吐痰头运，带下青黄，用四七汤送白丸子、小柴胡加白朮、茯苓治之而安。
　　一妇人元气素弱，痰气时作，或咽间不利，或胸痞等证。予以为郁结伤脾，用加味归脾汤治之而愈。后遇恚怒，前证仍作，惑于众言，以为痰饮，妄用祛痰之剂，吐泻数次，变诸异证，口噤不醒。余以为脾胃复伤，日用六君子一剂米饮浓煎，常服匙许；至四日渐进粥食，乃服前药，间以归脾汤。喜其善调养，两月余诸证悉愈。
　　锦衣杨永兴筋骨软痛，气粗痰盛，作渴喜水。或用愈风汤、天麻丸，更加痰甚体麻。余以为脾肾俱虚，用补中益气汤、加减八味丸，三月余而痊。
　　州判蒋大用年五十，形体魁梧，中满吐痰，劳则头运，所服皆清痰理气。余曰：中满者，脾气亏损也；痰盛者，脾气不能运也；头运者，脾气不能升也；指麻者，脾气虚而不能周也。遂以补中益气加茯苓、半夏以补脾土，八味丸以补脾母而愈。
　　一儒者脾肾素虚而有痰，或用导痰之法，痰甚作渴，头运烦热。余谓中气虚弱而变证，用补中益气汤而愈。后劳役发热头运，此气虚不能上升也，用前汤加蔓荆子而愈。后又劳神，畏见风寒，四肢逆冷，口沃痰涎，予以为脾虚寒之真病，以六君子加炮姜、肉桂而愈。
　　一男子素肾虚而咳痰，亦用导痰之法，虚证悉具，痰涎上涌，小便频数。余谓足三阴虚而复损也，朝用补养脾气汤培养脾肺之气，夕用六味丸加五味子收敛耗散之精而愈。
　　进士张禹功饮食停滞，胸满唾痰。或用药导之，痰涎上涌，眩运热渴，大便秘结，喜冷饮食，手足发热，余谓：肾水虚弱，津液难降，败液为痰，用六味丸而愈。
　　太宜人年七十五，遍身作痛，筋骨尤甚，不能伸屈，口干目赤，头眩痰涌，胸膈不利，小便赤濇而短少，夜间痰热殊甚，遍身作痒如虫行，此肝经气燥而风动也。用六味地黄丸料，加山栀、柴胡治之而愈。
