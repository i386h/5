<!-- { "loadSidebar": true } -->
　　黄我兼世兄尊夫人惊痰堵塞窍隧，肝肺心包络间无处不有，三部脉虚软无力，邪盛正衰，不易开散。有欲用涌剂稍吐十分之三，诚为快事。但细筹之，此法殆不可行。盖涌法政如兵家劫营之法，安危反掌，原属险道。况痰迷不过片晌耳，设以涌药投之，痰才一动人即运去，探之指不得入，咽之气不能下，药势与病势相扼，转致连日不苏，将若之何？无已，如丹溪所云：惧吐者，宜消息下之乎？不知窍隧之痰，即导之下行，万不能导，徒伤脾气，痰愈窒塞，此法亦不可用也。为今之计，确以理脾为先。脾气者，人身健运之阳气，如天之有日也。阴凝四塞者，日失其所；痰迷不省者，脾失其权耳。理脾则如烈日当空，片云纤翳能掩之乎？其次莫如清肺。肺为将帅之官，气清则严肃下行，气下行则痰之藉为坚城固垒者，方示以瑕，而可用其攻击之力，所谓攻坚则瑕者亦坚，攻瑕则坚者亦瑕是也。今四末肿麻，气壅已甚，尤不可不亟亟矣。其理脾之法，须药饵与饮食相参，白饭香蔬苦茗便为佳珍。不但滑腻当禁，即粥亦不宜食，以粥饮之结为痰饮易易耳。不但杂食当禁，即饭食亦宜少减，以脾气不用以消谷，转用之消痰，较药力万万耳。其辛辣酒脯，及煎煿日曝之物，俱能伤肺，并不宜食。至于用药，自有节次矩矱，俟日渐轻安，来春方奏全绩也。缘此病人不识治，前贤亦未见高出手眼。但思之累日，窃以为要领在是。所以必欲持久者，与金城方略同意，且先除胁从，后歼巨魁，是势所不易捷得之事。盖以惊痰之来，始于肝胆，冬月木气归根，不敢攻治，故但以理脾药平调，必至春月木旺，才用四君子汤加龙胆草、芦荟、代赭石、黄连、青黛等药，为丸服之，痰迷之证，果获全瘳，此后不发。
