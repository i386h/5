<!-- { "loadSidebar": true } -->
　　先君寿峰公少壮时，素称善饮，后年及四旬，而酒病起，遂得痰饮之疾，多见呕酸胀满，饮食日减，眩运不支，惊惕恍惚痎疟等证，相继迭出，百方治痰，弗获寸效，因慕张子和吐法之妙，遂遵而用之。初用独圣散、茶调散及韭汁之类，一吐而稍效，再吐而再效，自此屡用不止，虽诸痰渐退，而元气弗复也。如此年余，渐觉纯熟，忽悟其理，遂全不用药，但于五鼓食消之后，徐徐咽气，因气而提，提不数口，而清涎先至，再提之，则胶浊后随。自后凡遇诸疾，无论表里虚实，虽变出百端，绝不服药，但一行吐法，无不即日尽却。后至六旬之外，则一月或半月，必行一次，全不惮烦，而鹤发童颜，日增矍铄。斯时也，宾将弱冠，渐已有知，恐其吐伤，因微谏曰：吐本出痰，岂诸病皆可吐耶？且吐伤元气，人所共知，矧以衰年，能无虑乎？先君曰：吐以治痰，人所知也；吐治百病，尔知之乎？吐能伤气，尔所知也；吐能生气，尔亦知乎？余当为尔细谈之。夫先哲中之善治痰积者，无如子和之三法，及丹溪之倒仓。在倒仓之法不易行，亦未敢有用之者。惟子和之法，则为人所常用，而取效不为不速，亦不为不多也。今以余法言之，则有不同者矣。盖子和之吐，用药而吐者也，药必苦劣，吐必勇猛，势不由我，不能无伤也。余之吐，不用药而吐者也，痰随气行，气因痰至，徐疾自如，有益无损者也。子和之法，其用在急，故但攻有余之实痰。余之法，其用在缓，故可兼治不足之百病。夫百病所因，本自不一，何以皆宜于吐？如痰涎壅盛，格塞胃脘，而清道不通者，不得不吐也；积聚痛急，不易行散者，不得不吐也；胶固稠浊，非药所能消者，不得不吐也；痰在经络膜窍，及隐伏难状等痰，其藏深，其蓄远，药所难及者，不得不吐也。此皆人所易知者也。又若风寒外感者，吐能散之；食饮内伤者，吐能清之；火郁者，吐能发越；热邪实盛者，吐能鼓动阳气；诸邪下陷者，吐有升举之功；诸邪结聚者，吐有解散之力。且人之百病，无非治节不行，吐能达气，气从则无所不从，而何有于病。故凡有奇怪难治之病，医家竭尽其技而不能取效者，必用吐法，方见神功，此又人所罕知者也。再如生气之说，则不惟人不知，而且必不信，兹余力行身受，始悟其微。盖天地不息之机，总为升降二气。升本乎阳，生长之道也；降本乎阴，消亡之道也。余之用气，借此升提。可疾可徐，吐纳自然之生意；无残无暴，全收弗药之神功。故凡吐之后，神气必倍王，尔之所见也。阳道必勃然，我之常验也。使非吐能生气而能如是乎？盖道家用督，余则用任，所用不同，所归一也。不惟却病，而且延年。余言非谬，尔切识焉！宾奉此教，常习用之，无不效如响应，第不及先君之神妙耳。忆自轩歧之后，善用吐法者，惟子和一人。若以先君法较之，则其难易优劣，奚啻霄壤。而所谓亘古一人者，当不在子和矣。倘智者见同，则必有踵而行之，而蒙惠将来者，自应不少。第恐百世之下，泯此心传妙道，故详录语训以为之记，并列其详法于下：　　先君行吐之法，每于五鼓睡醒之时，仰卧，用嗳提气，气有不充，则咽气为嗳，随咽随提，痰涎必随气而至，虽以最深之痰，无不可取，但最后出者，其形色臭味，甚有紫黑酸恶，不堪言者。所以每吐之后，或至唇肿咽痛，但以凉水一二口嗽咽解之。吐毕，早膳悉屏五味，但用淡粥一二碗，以养胃中清气。自四旬之后，绝不用酒。行吐法者四十余年，所以愈老愈健，寿至八旬之外，犹能登山及灯下抄录古书。后以无病，忽一旦含笑而辟谷，时年八旬二矣。
　　　　　治痰之本

　　夫人之多痰，悉由中虚而然。盖痰即水也，其本在肾，其标在脾。在肾者，以水不归原，水泛为痰也。在脾者，以食饮不化，土不制水也。不观之强壮之人，任其多饮多食，则随食随化，未见其为痰也。惟是不能食者，反能生痰，此以脾虚不能化食，而食即为痰也。故凡病虚劳者，其痰必多，而病至垂危，其痰益甚，正以脾气愈虚，则全不能化，而水液尽为痰也。然则痰之与病，病由痰乎？痰由病乎？岂非痰必由于虚乎？可见天下之实痰无几，而痰之宜伐者亦无几。故治痰者，必当温脾强肾，以治痰之本，使根本渐充，则痰将不治而自去矣。
　　　　　论经络痰邪

　　余尝闻之俗传云：痰在周身，为病莫测，凡瘫痪瘈瘲半身不遂等证，皆伏痰留滞而然。若此，痰饮岂非邪类，不去痰邪，病何由愈？余曰：汝知痰之所自乎？凡经络之痰，盖即津血之所化也。使果营卫调和，则津自津，血自血，何痰之有？惟是元阳亏损，神机耗散，则水中无气，而津凝血败，皆化痰耳。此果痰也，果精血也，岂以精血之外，而别有所谓痰者耶？若谓痰在经络，非攻不去，则必并精血而尽去之，庶乎可也。否则安有独攻其痰，而精血自可无动乎？津血复伤，元气愈竭，随去随化，痰必益甚，此所以治痰者不能尽，而所尽者惟元气也。矧复有本无痰气，而妄指为痰以误攻之者，又何其昧之甚也。故凡用治痰之药，如滚痰丸、搜风顺气丸之类，必其元气无伤，偶有壅滞，而或见微痰之不清者，乃可暂用分清，岂云无效。若病及元气，而但知治标，则未有不日用而日败者矣。
　　　　　论非风痰证

　　治痰之法，凡非风初病，而痰气不甚者，必不可猜其为痰，而妄用痰药，此大戒也。若果痰涎壅盛，填塞胸膈，汤液俱不能入，则不得不先开其痰，以通药食之道。而开痰之法惟吐为捷，如古方之独圣散、茶调散、稀涎散之属，皆吐痰之剂也。但恐元气大虚，不能当此峻利之物，或但用新方之吐法为妥，或用牛黄丸抱龙丸之类，但使咽喉气通能进汤饮即止，不可尽攻其痰，致令危困，则最所当慎。以故治痰之法，又必察其可攻与否，然后用之，斯无误也。若其眼直咬牙，肢体拘急，面赤强劲有力者，虽见昏沉，亦为可治。先用粗箸之类，挖开其口，随以坚实笔杆，(扌禁)住牙关，乃用淡淡姜盐汤，徐徐灌之，然后以中食二指，探入喉中，徐引其吐，若指不能入，则以鹅翎蘸汤代指探吐，亦可。如此数次，得吐气通，必渐醒矣，然后酌宜可以进药，此治实痰壅滞之法也。若死证已具，而痰声漉漉于喉间者，吐亦无益，不必吐也。若痰气盛极而不能吐者，亦不治之证。又凡形气大虚者，忌用吐法，是皆不可攻者。若形证已定，而痰气不甚，则万勿治痰，但当调理气血自可渐愈。如果痰涎未清，则治痰之法，当分虚实。若气不甚虚，而或寒或热生痰者，宜六安煎、二陈汤主之。因火为痰者，宜清膈饮及竹沥、童便。火甚者，抽薪饮主之。脾虚兼呕而多痰者，六君子汤或五味异功散。阴气不足，多痰兼燥而渴者，金水六君煎。阴虚水泛为痰者，六味丸、八味丸酌而用之，或为汤亦妙。脾肾虚寒不能运化而为痰者，不必兼治痰气，只宜温补根本。若中气虚者，理中汤或温胃饮。阴不足者，理阴煎之类最佳。
　　　　石室秘箓 【清　陈土铎】

　　　　　痰病

