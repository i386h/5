<!-- { "loadSidebar": true } -->
　　腕无力并痛，取腕骨，横针入三分，痛则泻，无力则补；曲池，补泻同上。　　五指拘挛，取三间，一分，先泻后补，灸之；前谷，一分，泻之，灸。　　五指皆痛，取阳池、外关、合谷。
　　胯痛腿支风，取环跳，在髀枢中，侧卧，伸下足屈上足方可，针可入三寸半，补少泻多，留八吸；居髎，一寸二分，留八吸，泻之；委中，出血。　　胯痛足蹷，取环跳、悬锺 【《摘英》作丘墟，】 针五分，留三呼，灸三壮。　　胯痛腿支风，不能转侧，举动艰难，取环跳，三寸半，灸七七壮；风市，灸二七壮；居髎，三寸半，灸五七壮；委中、昆仑、三里、阳陵泉。不已，取五枢、阳辅。　　腰脚痛，取委中、昆仑、人中。
　　侧脚风，取绝骨、太冲。
　　髀枢痛，足胫寒热，足外廉皮骨痛，取临泣，一分；足三阴，寸半；阳辅。　　髀筋急，胫痛，纵缓，痿痹，腨疼，膝冷，外廉不可屈伸，湿痹流肿，取风市、中渎、阳关、悬锺。　　腿痛，取阳陵泉、三里、伏兔、阴市。　　腿膝拘挛痛引胁，或青或焦，或黧或枯，如腐木状，风市灸之，又取阳陵泉、曲泉、昆仑。　　腿膝外廉痛，股肿胻酸，转筋痿痹，或膝胫热不能行动，取侠溪，五分；髀关、光明，各一寸。　　髀痹引膝，股外廉急痛，胫酸摇动有声，诸节酸不能行，取阳陵泉、绝骨、中封。　　腿膝内廉痛引膑，不可屈伸，连腹，引咽喉痛，取太冲，五分；中封、膝关。　　胫酸寒，足下热，不能久立，湿痹不仁，取中都、冲阳、承山、承筋。　　胫寒，四肢重，少气难言，不得卧，取至阳、三阴交。　　草鞋风，取昆仑，泻之，留六呼；太溪，泻之，留六呼；申脉，五分，补少泻多，留二吸，忌灸。　　草鞋风，足腕痛，取昆仑，透太溪；丘墟、商丘各寸半，泻，灸之。　　又法：取昆仑、丘墟、商丘、照海；不已，取太冲、解溪。　　足腕不用，痿躄坐不起，髀脚痛，取光明，沿皮五分；丘墟，直五分。　　外踝红肿痛，取申脉，半寸，泻之。　　绕踝风，取曲池。如绕外踝痛，兼刺孙络，足少阳小指间三分；如绕内踝痛，兼刺大都三分；如绕前廉痛，刺行间六分。　　大拇指本节前骨疼，取太冲，弹针出血。　　足五指尽痛不得践地，取涌泉，二分；然谷，一分。　　百节痛，实无所知，取绝骨，三棱针出血。　　《医学入门》曰：冷风湿痹，针环跳、阳陵、三阳尻尾；不知痛痒者，用艾粟米大，于针尾上烧三五炷，知痛即止。
　　　　导引

　　《古今医统》曰：以右踵拘左足拇指，除风痹；以左踵拘右足拇指，除厥痹；以两手更引足趺至膝上，除体痹。　　又法：踞坐伸腰，两手引两踵，鼻内气，自拯七息布两膝头，除痹。　　又法：凡人常觉腰脊拘急，手足举动不遂，以左右手朝拱迎面，呵气三口，足立直，蹬七数，踞坐，左右手抱膝摇二七遍，纳气七息，愈周身之痹。　　《保生秘要》曰：手足麻痹导引法，将左足搭右膝上，以右手扳左脚，左手托脚跟，扳向右，头即转左；右亦如之。兼运功法，气脉自朝。　　运功气血两虚之证，起于归元会意运法，渐行患处，多旋百回，以还原位。行住坐卧，得闲皆可运用。或时以指甲捻麻处，捻之觉疼，使血来朝之意。　　遍身痹痛，外法用火推至尾闾，令人以手跪指摩热，至湿出如汗，即愈。　　行痹，须摩涌泉及昆仑相交，又背膊处摩热，无论时刻，用此法渐解。　　手足风痹，念脐行通关法，或念背再推散四肢去，于骨节疼处，想火烧之。　　湿痹，于筋骨疼痛处，行发汗法，次行通关法。　　手足不仁：目转脐轮并气海，夜翻背水溉昆仑。遍身汗出四肢瘥，要在勤行是妙功。还宜两足交相擦，更有三阴穴处同。
　　　　医案

　　《史记》仓公传曰：齐王故为阳虚侯，时病甚，众医皆以为蹷。臣意诊脉以为痹，根在右胁下，大如覆杯，令人喘，逆气不能食。臣意即以火齐粥且饮，六日气下，即令更服丸药，出入六日，病已。病得之内，诊之时，不能识其经解，大识其病所在。
　　《唐书》许胤宗传：胤宗仕陈，为新蔡王外兵参军。王太后病风不能言，脉沉难对，医家告术穷。胤宗曰：饵液不可进，即以防风黄芪煮汤数十斛置床下，气如雾熏薄之，是夜语。
　　《儒门事亲》曰：郾城梁贾人年六十余，忽晓起梳发，觉左手指麻，斯须半臂麻，又一臂麻，斯须头一半麻，比及梳毕，从胁至足皆麻，大便二三日不通。往问他医，皆云风也，或药或针皆不解。求治于戴人。戴人曰：左手三部脉皆伏，比右手小三倍，此枯濇痹也。不可纯归之风，亦有火燥相兼。乃命一涌一泄一汗，其麻立已。后以辛凉之剂调之，润燥之剂濡之，惟小指次指尚麻。戴人曰：病根已去，此余烈也，方可针溪谷。溪谷者，骨空也。一日晴和往针之，用《灵枢》中鸡足法，向上卧针，三进三引讫。复卓针起，向下卧针送入指间皆然，手热如火，其麻全去。昔刘河间作《原病式》，常以麻与濇同归燥门中，真知病机者也。
　　常仲明病湿痹五七年，戴人涌之，后泻五七次。其药则舟车、浚川、通经、神佑、益肾，自春及秋，必十余次方能愈。公之病，不必针灸，与令嗣皆宜涌，但腊月非其时也。欲候春时，恐予东适，今姑屏病之大势，至春和时人气在上，可再涌之以去其根，卒如所论矣。
　　一税官风寒湿痹，腰脚沉重浮肿，夜则痛甚，两足恶寒，经五六月间，犹绵胫靴足；腰膝皮肤少有跣露则冷风袭入，流入经络，其病转剧，走注上下，往来无定；其痛极处，便挛极而肿起，肉色不变，腠理如虫行。每遇风冷，病必转增。肌体瘦乏，须人扶掖稍能行立。所服者，乌、附、姜、桂，种种燥热，燔针着灸，莫知其数，前后三年不愈。一日，余脉之，其两手皆沉滑有力。先以导水丸、通经散各一服，是夜泻三十余行，痛减半，渐服赤茯苓汤、防风汤。此三方在《宣明论》中治痹方是也。日三服，煎七八钱，漐漐然汗出。余又作玲珑灶法熏蒸，血热病必增剧。诸汗法，古方多有之。惟以吐发汗者，世罕知之。故余尝曰：吐法兼汗，良以此夫。
　　《李杲十书》曰：杜彦达左手右腿麻木，右手大指次指亦常麻木至腕，已三四年矣。诸医不效，求治明之。明之遂制人参益气汤，服二日，觉手心热，手指中间如气满胀。三日后，觉两手指中间皮肉如不敢触，似痒痛满胀之意，指上瑟瑟，不敢用手触之，此真气遍至矣。遂于两手指甲旁，各以三棱针一刺之，微见血如黍米许，则痹自息。又为处第二第三服之，大效。
　　《丹溪心法》曰：朱宅阃内，年近三十，食味甚厚，性躁急。患痛风挛缩，数月，医祷不应。予视之曰：此挟痰与气证，当和血疏气导痰，病自安。遂以潜行散，入生甘草、牛膝、炒枳壳、通草、陈皮、桃仁、姜汁煎服，半年而安。
　　邻鲍子年二十余，因患血痢，用濇药取效。后患痛风，叫号撼邻。予视之曰：此恶血入经络证。血受湿热，久必凝浊。所下未尽，留滞隧道，所以作痛。经久不治，恐成偏枯。遂与四物汤，加桃仁、红花、牛膝、黄芩、陈皮、生甘草，煎入生姜，研潜行散，入少酒饮之，数十贴；又与刺委中出黑血近三合而安。
　　一男子年十四岁，因感风湿，得白虎历节风证，遍身抽掣疼痛，足不能履地者三年，百方不效，身体羸瘦骨立，自分于死。一日，梦以木通汤服愈。遂以四物汤加木通服，不效；后以木通二两，銼细，长流水煎汁顿服。服后一时许，遍身痒甚，上体发红丹如小豆大粒。举家惊惶。随手没去，出汗至腰而止，上体不痛矣。次日，又以前煎服，身体又发红丹，方出汗至足底，汗干后，遍身舒畅而无痛矣。一月后，人壮气复，步履如初。后以此法治数人皆验。故录于此，以示后学。
　　李正臣夫人病，诊得六脉俱中得弦，洪缓相合，按之无力，弦在上，是风热下陷入阴中，阳道不行。其证闭目则浑身麻木，昼减而夜甚；觉而开目，则麻木渐退，久则绝止；常开其目，则此证不作。惧其麻木不敢合眼，致不得眠。身体皆重，时有痰嗽，觉胸中常似有痰而不利，时烦躁，气短促而喘，肌肤充盛，饮食不减，大小便如常，惟畏其麻木，不敢合眼为最苦。观其色脉，形病相应而不逆。《内经》曰：阳盛瞑目而动轻，阴病闭目而动重。又云：诸脉皆属于目。《灵枢经》云：开目则阳道行，阳气遍布周身，闭目则阳道闭而不行，如昼夜之分，知其阳衰而阴旺也。且麻木为风，三尺之童，皆以为然。细校之，则有区别耳。久坐而起，亦有麻木，如为绳缚之久，释之觉麻作而不敢动，良久则自已。以此验之非有风邪，乃气不行。治之当补其肺中之气，则麻木自去矣。如经脉中阴火乘其阳分，火动于中为麻木也，当兼去其阴火则愈矣。时痰嗽者，秋凉在外在上而作也，当以温剂实其皮毛。身重脉缓者，湿气伏匿而作也，时见躁作，当升阳助气益血，微泻其火与湿，通行经脉，调其阴阳则已矣，非五脏六俯之本有邪也。补气升阳和中汤主之。
　　《卫生宝鉴》曰：中书左丞张仲谦年五十二岁，至元戊辰春正月，在大都患风证，半身麻木。一医欲汗之，未决可否，命予决之。予曰：治风当通因通用，汗之可也。然北地此时，虽交春令，寒气尤存。汗之则虚其表，必有恶风寒之证。仲谦欲速差，遂汗之，身体轻快。后数日，再邀予视。曰：果如君言，官事繁剧，不敢出门，当如之何？予曰：仲景云，大法夏宜汗，阳气在外故也。今时阳气尚弱，初出于地，汗之则使气亟夺，卫气失守，不能肥实腠理，表上无阳，见风必大恶矣。《内经》曰：阳气者卫外而为固也。又云：阳气者若天与日，失其所则折寿。而不以当汗之时，尤有过汗之戒，况不当汗而汗者乎？遂以黄芪建中汤加白朮服之，滋养脾胃，生发荣卫之气。又以温粉扑其皮肤，待春气盛，表气渐实，即愈矣。《内经》曰：心不可伐，时不可违，此之谓也。
