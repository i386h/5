<!-- { "loadSidebar": true } -->
　　凡人中寒者喜欠。其人清涕出，发热色和者，善嚏。凡觇病者，未脉望之。口燥清涕出，善嚏欠，此人中寒。其人下利，以里虚故也。欲嚏不能，此人腹中痛，畏寒。脉沉弦、脉双弦者，寒也。弦脉状如张弓弦，按之不移。脉数弦者当下其寒。脉双弦而迟者心下坚。脉大而紧者阳中有阴，可下之。右手寸口脉弦者，即胁下拘急而痛，其人濇濇恶寒。师曰：迟者谓寒，濇为无血，寸口脉微，尺中紧而濇。紧即为寒，微即为虚，濇即为血不足，故知发汗而复下之。大露宿丸，主寒冷百病。
　　　　东垣十书 【元　李杲】

　　　　　治寒以热

　　治寒以热，凉而行之，有三：北方之人，为大寒所伤，其足胫肿，乃寒胜则浮也。若火炙汤浴，必脱毛见骨。须先以新汲水浴之，则时见完复。更有大寒冻其而或耳，若近火汤，必脱毛成疮，须先于凉处浴之。少时，以温水熨烙，必能完复。此凉而行之，除其大寒之理。一也。大寒之气，必令母实，乃地道左迁入肺，逆行于天，投以凉药，使天道右迁而顺天令，诸病得天令行而必愈。二也。况大寒在外，其大热伏于地中者，乃三焦包络天真之气所居之根蒂，热伏于中，元气必伤。在人之身，乃胃也。和以凉药，则元气充盛而不伤。三也。
　　　　丹溪心法 【元　朱震亨】

　　　　　中寒

　　中寒宜主乎温散。然有卒中天地之寒气者，有口得寒物者，从补中益气汤中加发散药，属内伤者十居八九。其法：邪之所凑，其气必虚，只用前汤中从所见之证出入加减，必先用参芪托住正气。气虚甚者，少加附子以行参芪之功。如果气虚者，方可用此法。　　胃气大虚，必当温散。理中汤相宜，甚者加附子。　　仓卒感受大寒之气，其病即发，非若伤寒之邪，循经以渐而深也。已上治法，宜用于南，不宜北。　　正治温散，宜桂枝汤、四逆汤辈。甚者三建汤、霹雳散。从治用热药，加凉剂引之，或热药须俟冷饮，最妙。经曰：从而逆之，此之谓也。若反攻，用乌头煎之类。
　　　　证治要诀 【明　戴思恭】

　　　　　中寒

　　中寒之证，身体强直，口噤不语，或四肢战掉，或洒洒恶寒，或翕翕发热，或卒然眩运，身无汗者，此为寒毒所中。宜先用酒调苏合香丸，轻则五积散加香附一钱、麝香少许，重则姜附汤。若人渐苏，身体回暖，稍能言语，须问其别有何证。挟气攻刺，姜附汤加木香半钱；挟气不仁，加防风一钱；挟湿肿满者，加白朮一钱；筋脉牵急者，加木瓜一钱；肢节疼痛者，加桂二钱。
　　　　医学入门 【明　李梴】

　　　　　中寒

　　伤寒循经渐入，中寒不问冬夏，或当风取凉，或坐地受冷，肃杀之气，自皮肤卒入脏腑，昏倒、四肢拘挛、强直厥冷与中风相似，牙紧四肢不动为异耳。急用葱饼熨脐，并灸气海，手足温暖则生。如极冷唇青，厥逆无脉，舌卷囊缩者，须臾死。若仓卒难分经络，急煎姜附理中救之。次审中脘疼痛中太阴者，理中汤；脉沉足冷中少阴者，四逆汤加吴萸；或脐腹疼痛，五积散加吴萸；小腹疼痛中厥阴者，当归四逆汤加吴萸或五味子。如阴盛烦躁，热药冷饮，或加些凉药为引。温中散冷，补暖下元，阳气复而寒自消矣。切忌吐下。　　西北苦寒，中伤者多；东南温和，中伤者少。寻常感冒表证见者，九味羌活汤、芎芷香苏散。寒入肠胃者，霍乱转筋，洞泄下利，干呕吐逆，藿香正气散，或五积散。挟食停痰者，人参养胃汤。夏秋暴寒折热于里者，调中汤微下之。凡带漏、遗精、痎疟、疝瘕、脚气、腰膝冷、虚劳、阴痿诸痛，皆寒也。挟痰，眩运不仁；挟湿，四肢肿痛。内伤劳役，感寒困倦，补中益气汤加姜附。如内伤生冷，感寒腹痛，脉脱，附子理中汤。如内伤房室，感寒厥冷，四逆汤。脉脱，三建汤、炼脐法。
　　　　古今医鉴 【明　龚信】

　　　　　中寒

　　中寒者，寒邪直中三阴也。寒为天地杀厉之气。多由气体虚弱之人，或调护失节，冲斥道途，一时为寒气所中，则昏不知人，口噤失音，四肢强直，拘急疼痛者，先用热酒、姜汁各半盏灌服，稍醒，后用理中汤。　　如寒中太阴，则中脘疼痛，宜理中汤，或加藿香正气散同服。寒甚脉沉细手足冷者，附子理中汤。　　寒中少阴，则脐腹疼痛，宜五积散加吴茱萸。寒甚脉沉细手足冷者，四逆汤加吴茱萸。　　寒中厥阴，则少腹疼痛，宜当归四逆汤加吴茱萸，甚者倍附子。此中寒比伤寒尤甚，若不急治，死在旦夕。　　冷极唇青，厥逆无脉，阴囊缩者，急用葱熨法，或吴茱萸熨法，并艾灸脐中与气海、关元二三十壮，佳。　　中寒虽燥热烦渴，可煎理中汤，水中顿冷服之。此寒因寒用之法也。若以寒凉治之，立死。
