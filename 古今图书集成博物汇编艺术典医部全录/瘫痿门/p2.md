<!-- { "loadSidebar": true } -->
　　风痹痿厥四论，《内经》言之详矣。今余又为之说，不亦赘乎？曰：非赘也。为近世不读《内经》者，指其差元也。夫风痹痿厥四证，本自不同，而近世不能辨，一概作风冷治之，下虚补之，此所以旷日弥年而不愈者也。夫四末之疾，动而或劲者为风，不仁或痛者为痹，弱而不用者为痿，逆而寒热者为厥，此其状未尝同也。故其本源，又复大异。风者必风热相兼；痹者必风湿寒相合；痿者必火乘金；厥者，或寒或热皆从下起。今之治者，不察其源，见其手足亸曳，便谓之风。然《左传》谓风淫末疾。岂不知风暑燥湿火寒六气，皆能为四末之疾也哉？敢详条于左，有意于救物者，试择焉可也。痿之为状，两足痿弱不能行用，由肾水不能胜心火，心火上烁肺金，肺金受火制，六叶皆焦，皮毛虚弱急而薄者，则生痿躄。躄者，足不能伸而行步难。盖肾乃肺金之子也。今肾水衰少，随火上炎，肾主髓，火炽则髓竭，由使内太过而致。然至真要大论云：诸痿喘呕皆属于上者，上焦也。三焦者，手少阳相火也。痿喘呕三病皆在膈上，属肺金之部分也。故肌痹传为脉痿，湿痹不仁传为肉痿，髓竭足躄传为骨痿，房室太过传为筋痿，传为白淫。大抵痿之为病，皆因客热而成，好淫贪色，强力过极，渐成痿疾。故痿躄属肺，脉痿属心，筋痿属肝，肉痿属脾，骨痿属肾。总因肺受火热叶焦之故，相传于四脏，痿病成矣。直断曰，痿病无寒。故痿之作也，五月六月七月，皆其时也。午者少阴君火之位，未者湿土庚金伏火之地，申者少阳相火之分，故痿发此三月之内以为热也。故病痿之人，其脉浮而大。今之用药者，凡见脚膝痿弱，难于行步，或一足不伸，便作寒湿脚气治之，骤用乌、附、乳、没、自然铜、威灵仙之类，燔针艾火，汤煮袋蒸，痿弱转加，如此而死，岂亦天乎？夫治痿与治痹，其治颇异。风寒湿痹，犹可蒸汤灸燔，时或一效，惟痿用之转甚者，何也？盖痿以肺热为本叶焦而成，以此传于五脏，岂有寒者欤？若痿作寒治，是不刃而杀之也。夫痿病不死，死者用药之误也。陈下一武弁宋子玉因驻军息城，五六月间，暴得痿病，腰胯两足皆不任用，躄而不行，求治于予。察其两手，脉俱滑数而有力，予凭《内经》火淫于内治以咸寒，以盐水越其膈间寒热宿痰。新者为热，旧者为寒，或宿食宿饮在上脘者，皆可用之。宿痰既尽，因而下之，节次数十行，觉神志日清，饮食日美，两足渐举，脚膝渐伸，心降肾升，便继以黄连解毒汤加当归等药，及泻心汤、凉膈散、柴胡饮子大作剂煎，时时呷之。经曰：治心肺之病最近，用药剂不厌频而少；治肾肝之病最远，用药剂不厌顿而多。此法人皆怪之，然余治痿，寻常用之如拾遗物。余若以此诳人，其如获罪于天何？此宋子玉之证，所以不得不书也，且示信于来世。故《内经》谓治痿之法独取阳明经，阳明经者胃脉也，五脏六腑之海也，主润养宗筋，宗筋主束骨，束骨在脐下阴毛际上是也。又主大利机关，机关者身中大关节也，以司曲伸，是以阳明虚则宗脉纵，宗脉纵则大脉不伸，两足痿弱。然取阳明者则胃脉也。胃为水谷之海，人之四季，以胃气为本，本固则精化，精化则髓充，髓充则足能履也。阴阳应象论曰：形不足者温之以气，精不足者补之以味。味者五味也，五味调和，则可补精益气也。五味，五谷、五菜、五果、五肉。，五味贵和，不可偏胜。又曰：恬淡虚无，真气从之，精神内守，病安从来？若用金石草木补之者，必久而增气。物化之常，气增而久，夭之由也。所以久服黄连、苦参者而反化为热，久服热药之人，可不为寒心哉！
　　　　东垣十书 【元　李杲】

　　　　　湿热成痿肺金受邪论

　　六七月之间，湿令大行，子能令母实而热旺，湿热相合而刑庚大肠，故用寒凉以救之。燥金受湿热之邪，绝寒水生化之源，源绝则肾亏，痿厥之病大作，腰已下痿软瘫痪，不能动，行走不正，两足敧侧，以清燥汤主之。
　　　　　暑伤胃气论

　　刺志论云：气虚身热，得之伤暑。热伤气故也。痿论云：有所远行劳倦，逢大热而渴，则阳气内伐，内伐则热舍于肾，肾者水脏也，今水不能胜火，则骨枯而髓虚，足不任身，发为骨痿。故下经曰：骨痿者，生于大热也。此湿热成痿，令人骨乏无力，故治痿独取阳明。时当长夏，湿热大胜，蒸蒸而炽，人感之多四肢困倦，精神短少，懒于动作，胸满气促，肢节沉痛，或气高而喘，身热而烦，心下膨痞，小便黄而少，大便溏而频，或痢出黄糜，或如泔色，或渴或不渴，不思饮食，自汗体重，或汗少者，血先病而气不病也。其脉中得洪缓，若湿气相搏，必加之以迟迟，病虽互换少差，其天暑湿令则一也。宜以清燥之剂治之，名之曰清暑益气汤。　　如湿热乘其肾肝，行步不正，脚膝痿弱，两脚敧侧，已中痿邪，加酒炒黄蘗、知母各五分，令两足涌出气力矣。　　夫痿者，湿热乘于肾肝也，当急去之。不然，则下焦元气竭尽，而成软瘫，必腰下不能动，心烦寃而不止也。若身重减，气不短，小便如常，及湿热之令退时，或所增之病气退者，不用五味子、泽泻、猪苓、茯苓、黄蘗、知母、苍朮、白朮之药，只依本病中证候，加减常服药。亦须用酒黄蘗二分或三分。
　　　　丹溪心法 【元　朱震亨】

　　　　　痿躄证治

　　痿证断不可作风治而用风药。
　　痿证有湿热、湿痰、气虚、血虚、瘀血。　　湿热，东垣健步丸，加燥湿降阴火，苍朮、黄芩、黄蘗、牛膝之类。　　湿痰，二陈汤加苍朮、白朮、黄芩、黄蘗、竹沥、姜汁。　　气虚，四君子汤加黄芩、黄蘗、苍朮之类。　　血虚，四物汤加黄蘗、苍朮，煎送补阴丸。　　亦有食积死血妨碍，不得下降者，大率属热，用参朮四物汤、黄蘗之类。　　按五痿等证，特立篇目，所论至详，后代诸方，独于此证盖多缺略。考其由，皆因混入中风条内故也。丹溪先生痛千古之弊，悯世之罹此疾者，多误于庸医之手，有志之土，必当究其心焉。夫陈无择谓痿因内脏不足所致，诚得之矣。然痿之所不足，乃阴血也，而方悉是补阳补气之剂，宁免实实虚虚之患乎？且无择以三因立方，可谓诸方之冠，其于此证，犹且未明，况他乎？
　　　　医学纲目 【明　楼英】

　　　　　总论

　　或问曰：治痿之法，独取阳明一经，此引而未发之言，愿明以告我。予曰：诸痿生于肺热，只此一句，便见治法大意。经曰：东方实则西方虚，泻南方，补北方，此固就生克言补泻，而大经大法，不外于此。东方木，肝也。西方金，肺也。南方火，心也。北方水，肾也。五方之中，惟火有二。肾虽有两，水居其一。阳常有余，阴常不足。故经曰一水不胜二火，理之必然。金体燥而居上，主气，畏火者也。土性温而居中，主四肢，畏木者也。火性炎上，若嗜欲无节则水失所养，火寡于畏而侮所胜，肺得火邪则热矣。木性刚急，肺受热则失所养，木寡于畏而侮所胜，脾得木邪而伤矣。肺热则不能管摄一身，脾伤则四肢不能为用，而诸痿之病作。泻南方则肺金清而东方不实，何脾伤之有？补北方则心火降而西方不虚，何肺热之有？故阳明实则宗筋润，能束骨而利机关矣。治痿之法，无出于此。骆龙吉亦曰：风火既炽，当滋肾水。东垣先生取蘗皮为君，黄芪等补药辅佐，以治诸痿而无一定之方。有兼痰积者，有湿多者，有热多者，有湿热相半者，有挟气者，临病制方，其善于治痿者乎！虽然，药中肯綮矣，若将理失宜，医不治也。天产作阳，气厚发热，先哲格言，但是患痿之人，若不淡薄食味，吾知其必不能安也。　　心热盛则火独光火炎上。肾之脉常下行，今火盛而上炎用事，故肾脉亦随火炎烁而逆上行，阴气厥逆，火复内焰，阴上隔阳，下不守位，心气通脉，故生脉痿，膝腕枢如折去，而不相提挈，经筋纵缓而不任地故也。可下数百行而愈。
　　　　　痿病风病异治辨

　　按丹溪痿病与风病异治诸论，盖因《局方》治中风，孟浪用发表行湿之药，戕贼血气，诛伐根本，不知补养之法，故引痿病以救《局方》之失，而其言如此。然《局方》所述中风，手足不随，起便须人，神魂恍惚，不语语濇等证，即《内经》热病相同。至于异处，不得不察。《针经》刺节真邪云：真气去，邪独留，发为偏枯。痿论云：阳明虚则宗筋纵，带脉不引而足痿不用。由是知手足不随者在偏枯，手足为邪气阻塞脉道而然，在痿病则阳明虚，宗筋纵，带脉不引而然也。痱病有言变志乱之证，痿病则无之也。痱病又名风痱，而内伤外感兼备，痿病独得于内伤也。痱病发于击仆之暴，痿病发于怠惰之渐也。凡此皆明痱与痿，明是两疾也。
　　　　明医杂着 【明　王纶】

　　　　　痿证不可作风治

　　瘫痪痿软之病，此是无血及兼痰火湿热耳。古人云不可作风治，而用风药，谓小续命汤、西州续命汤、排风汤等药，如羌活、防风、麻黄、桂枝、乌头、细辛等剂，皆发散风邪，开通腠理之药，若误用之，阴血愈燥也。　　【注　按前证江南之人所致者，多属阴虚气虚，湿热相火，其瘫痪痿软，多属手足阳明等经阴虚湿热，治者审之。】
　　　　医宗必读 【明　李中梓】

　　　　　总论

　　按痿者，重疾也。故《内经》迭出诸篇。而前哲之集方论者，或附见于虚劳，或附见于风湿，大失经旨，赖丹溪特表而出之，惜乎言之未备也。经言病本虽五脏各有而独重太阴肺经，经言治法虽诸经各调而独重阳明胃经，此其说何居乎？肺金体燥，居上而主气化，以行令于一身，畏火者也。五脏之热火熏蒸，则金被克而肺热叶焦，故致疾有五脏之殊，而手太阴之地，未有不伤者也。胃土体湿，居中而受水谷，以灌溉于四肢，畏木者也。肺经之受邪失正，则木无制而侮其所胜，故治法有五脏之分，而足阳明之地未有或遗者也。夫既曰肺伤，则治之亦宜在肺矣，而岐伯独取阳明又何也？《灵枢》所谓真气所受于天，与谷气并而充身，阳明虚则五脏无所禀，不能行血气，濡筋骨，利关节，故百体中随其不得受水谷处不用而为痿，不独取阳明而何取哉！所以丹溪云：泻南方则肺金清而东方不实，何胃伤之有？补北方则心火降而西方不虚，何肺热之有？斯言当矣。若胃虚减食者，当以芳香辛温之剂治之。若拘于泻南之说，则胃愈伤矣。诚能本此施治，其于痿也，思过半矣。至于七情六淫，挟有多端，临病制方，非笔舌所能罄耳。
　　　　　治法

