<!-- { "loadSidebar": true } -->
　　《丹溪心法》曰：东阳吴子万年五十，形肥味厚，且多忧怒，脉常沉濇，自春来病痰气，医认为虚寒，率与燥热香窜之剂，至四月两足弱，气上冲，饮食减，召予治之。予曰：此热郁而脾虚，痿厥之证作矣。形肥而脉沉，未是死证。但药邪火盛，当此火旺，实难求生。且与竹沥下白朮膏尽二斤，气降食进，一月后大汗而死。书此以为诸贤复辙之戒云。
　　《薛己医案》曰：举人于尚之素肾虚积劳，足痿不能步履，后舌喑不能言，面色黧黑。余谓肾气虚寒，不能运及所发，用地黄饮子治之而愈。后不慎调摄而复作，或用牛黄清心丸之类，发热痰甚，诚似中风；用祛风化痰之类，小便秘濇，口舌干燥；仍用前饮及加减八味丸渐愈；又用补中益气汤而痊。
