<!-- { "loadSidebar": true } -->
　　金氏妇壮年，暑月赴筵，妇乃姑询其坐次失序，遂赧然自愧，因成此病，言语失伦，其中又多间一句，曰奴奴不是，脉皆数而弦。余曰：此非邪，乃病也。但与补脾清热导痰，数日当自安。其家不信，邀数巫者喷水而咒之，旬余而死。或问曰：病非邪而邪治之，何遽至于死？余曰：暑月赴宴，外境蒸热。辛辣适口，内境郁热。而况旧有积痰，加之愧闷，其痰与热，何可胜言！今乃惊以法尺，是惊其神而血不宁也；喷以法水，是实其体密其肤，使汗不得泄也。汗不泄则蒸热内燔，血不得宁则阴消而阳不能独立也，不死何俟！或曰：《外台秘要》有禁咒一科，庸可废乎？予曰：移精变气，乃小术耳，可治小病。若内有虚邪，外有实邪，当用正大之法，自有成式，昭然可考。然符水惟膈上热痰，一呷凉水，胃热得之，岂不清快？亦可取安。若内伤而虚，与冬受严寒，符水下咽，必冰胃而致害。彼郁热在里，热邪在表，须以汗解，卒得清冷，肤腠固密，热何由解？必致内攻阴阳离散，血气乖争，去死为近。
　　《卫生宝鉴》曰：甲寅岁四月，予随斡耳朵行至界河里住，丑厮兀闽病五七日，发狂乱，弃衣而走，呼叫不避亲疏，手执潼乳与人饮，时人皆言风魔了。巫师祷之，不愈反剧。上闻，命予治之。脉得六至，数日不得大便，渴饮潼乳。予思北地高寒，腠理致密，病伤寒者少。然北地此时乍寒乍热，因此触冒寒邪，失于解利，因转属阳明证，胃实谵语，又食羊肉以助其热，两热相合，是谓重阳者狂，阳胜宜下，急以大承气汤一两半加黄连二钱，水煎服之。是夜下利数行，燥屎二十余块，得汗而解。翌日再往视之，身凉脉静，众人皆喜，曰：罗谦甫医好风魔也。由此见用伤寒非杂病之比，六经不同，传变各异。诊之而疑，不知病源，互相侮谤。呜呼！嗜利贪名，耻于学问，此病何日而愈耶？
　　《医学纲目》曰：浙江一妇人癫狂不止，医以瓜蒂半两为末，每一钱重，井华水调满一盏投之，随得大吐。吐后熟睡，勿令惊动，自此无恙。
　　许氏病阳厥狂怒，骂詈不避亲疏，或哭或歌，六脉举按无力，身表如冰，若发即叫呼声高。洁古云：夺食则已，因不与之食。予用大承气汤下之，得脏腑渣秽数升，狂稍宁。数日复发，复下。如此五七次，行大便数斗，疾瘥，身温脉生，良愈。此易老夺食之法也。
　　戊申年一人犯法褫衣，将受刑而得释，精神顿失如痴，予与惊气丸一丸，服讫而寐，及觉，病已失矣。
　　提辖张载阳，其妻因避寇失心，已数年，予授惊气丸方，不终剂而愈。
　　黄彦奇妻狂厥者逾十年，诸医不验，予授惊气丸方，去附子加铁粉，亦不终剂而愈。
　　《古今医鉴》曰：一女子年十五，因气恼，患语言颠倒，欲咬人打物，偷藏东西，时哭时笑，心怕胆小，饮食不知饥饱，身体发热，以防风通圣散加生地黄、牡丹皮，二服即安。
　　《万病回春》曰：一妇人发狂，弃衣而走，逾垣上屋，不识亲疏，狂言妄语，人拿不住，诸医措手，余令家人将凉水乱泼，不记数，须臾倒仆。诊其脉，六部俱弦数有力，乃热极生风也。用防风通圣散加生地黄、黄连、桃仁、红花、牡丹皮，三剂而安。后服祛风至宝丹，全愈。
　　《薛氏医案》曰：一仆人五月间病热，口干唇干，谵语，诊其脉细而迟，用四君子汤加黄芪、当归、芍药、熟附子，进一服，热愈甚，狂言狂走。或曰：附子差矣！诊其脉如旧，仍增附子，进一大服，遂汗出而热退，脉还四至矣。应天王治中遍身发黄，妄言如狂，苦于胸痛，手不可近。此中焦蓄血为患，用桃仁承气汤一剂，下瘀血而愈。
　　太守朱阳山弟，下部畜血发狂，用抵当汤而愈。
　　《证治准绳》曰：滑伯仁治一僧病发狂谵妄，视人皆为鬼，诊其脉累累如薏苡子，且喘且搏。曰：此得之阳明胃实。《素问》云：阳明主内，其经血气俱多，甚则弃衣升高，逾垣妄骂。遂以三化汤三四下，复进以清火之剂即愈。
　　一人方饭间，坐甫定，即掬炉中火杂饭猛噬，且喃喃骂人。令左右掖而脉之，皆弦直上下行，而左手寸口尤浮滑，盖风痰留心胞证也。法当涌其痰而凝其神，涌出痰沫四五升，即熟睡，次日乃寤，寤则病已去矣。
