<!-- { "loadSidebar": true } -->
　　视人之目，窠上微痈，如新卧起状，其颈脉动时咳，按其手足上窅而不起者，风水肤胀也。　　 【注　足太阳之脉，起于两目，而下出于颈项。太阳之上，寒水主之。太阳之气，运行于肤表，此水随气而溢于皮肤之间，故目窠微肿。颈脉动而肤胀咳者，水留于皮毛而动其肺气也。风水者，因外受于风，风行而水涣也。】　　目赤色者，病在心，白在肺，青在肝，黄在脾，黑在肾；黄色不可名者，病在胷中。　　 【注　此以目色而候五脏之血气也。五脏之血气行于脉中，而变见于寸口，五脏之血气变见于色而出于目中，盖五脏之精皆上注于目而为之睛也。前节视目窠以知皮肤之水，此节视目色以知五脏之阴，皆从外以知内也。黄色不可名者，色黄而有黑、白、青、赤之间色也。病在胸中者，五脏之气皆从内膈而出，故所见之色若是。】　　诊目痛赤，脉从上下者，太阳病；从下上者，阳明病；从外走内者，少阳病。　　 【注　太阳为目上纲，故目脉从上下者，主太阳病。阳明为目下纲，故从下上者，主阳明病。少阳之脉循目锐眦，故从外走内者，主少阳病。上节视目色以知五脏之阴，此诊目脉以知三阳之气。夫色为阳，脉为阴，此阴阳之变换也。】
　　　　　卫气行篇

　　平旦阴尽，阳气出于目。目张则气上行于头。夜则气行于阴，而复合于目。　　 【注　平旦气出于阳而目张，暮则气入于阴而目瞑。】
　　　　　大惑论

　　帝曰：予尝上于清冷之台，中阶而顾，匍匐而前则惑。予私异之，窃内怪之。独瞑独视，安心定气。久而不解，独博独眩。被发长跪，俯而视之，后久之不已也。卒然自上，何气使然？岐伯对曰：五脏六腑之精气，皆上注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精而与脉并为系，上属于脑后，出于项中。故邪中于项，因逢其身之虚，其入深则随眼系以入于脑，入于脑则脑转，脑转则引目系急，目系急则目眩以转矣。邪其精，其精所中不相比也，则精散，精散则视歧，视歧见两物。目者五脏六腑之精也，营卫魂魄之所常营也，神气之所生也，故神劳则魂魄散，志意乱。是故瞳子黑眼法于阴，白眼赤脉法于阳也，故阴阳合传而睛明也。目者心之使也，心者神之舍也，故神精乱而不转，卒然见非常处，精神魂魄散不相得，故曰惑也。　　【注　清冷之台，东苑之台名也。惑，眩乱也。精，精明也。窠，藏也。眼者，瞳子黑白之总名也。骨之精为瞳子，肾之精也。筋之精为黑眼，肝之精也。血之精为络，心之精也。窠气之精为白眼，肺之精也。约束者，目之上下纲，肌肉之精为拘束，脾之精也。裹撷筋骨血气之精，心主包络之精也。包络之精与脉并为目系，上属于脑，后出于项中，是诸脉皆上系于目，会于脑，出于项，此脉系从下而上，从前而后也。若邪中于项，则随眼系入于脑，入于脑则脑转，脑转则引目系急，目系急则目眩以转矣。邪其精者，其精为邪所中，则不相比密而精散矣。精散则视岐而见两物矣。夫心藏神，肾藏志，肝藏魂，肺藏魄，脾藏意，此五脏所藏之神志也。目者，五脏六腑之精也，是故瞳子黑眼法于阴，白眼赤脉法于阳，故阴阳相合传于目而睛明也。夫心者五脏之专精也，目者其窍也，华色者心之荣也，故目乃心之使，心者神之舍也，神精乱而不转，则卒然见非常处，精神魂魄散不相得，故曰惑也。】
　　　　　海论

　　髓海不足，则脑转耳鸣，胫酸眩冒，目无所见，懈怠安卧。　　 【注　髓海不足，则精液竭。精液者所以濡空窍者也，是以耳为之鸣，目无所见。液脱者，骨属屈伸不利，故胫酸而懈怠安卧。】
　　　　扁鹊难经

　　　　　目盲

　　二十难曰：脱阳者见鬼，脱阴者目盲。
　　　　　目瞑

　　二十四难曰：三阴气俱绝者，则目眩转目瞑，目瞑者为失志，失志者则志先死，死即目瞑也。
　　　　金匮要略 【汉　张机】

　　　　　目瞑

　　男子脉虚沉弦，无寒热，短气里急，小便不利，面色白，时目瞑兼衄，少腹满，此为劳使之然。
　　　　　目黯

　　五劳虚极，羸瘦腹满，不能饮食，食伤、忧伤、饮伤、房室伤、饥伤、劳伤、经络荣卫气伤，内有干血，肌肤甲错，两目黯黑，缓中补虚，大黄(上庶下虫)虫圆主之。
　　　　　目眩

　　夫失精家少腹弦急，阴头寒，目眩发落，脉极虚芤迟，为清谷亡血失精，桂枝龙骨牡蛎汤主之。
　　　　　目赤

　　病者身热足寒，颈项强急，恶寒，时头热面赤目赤，独头动摇，卒口噤背反张者，痓病也。若发其汗者，寒湿相得，其表益虚，即恶寒甚。发其汗已，其脉如蛇。　　病者脉数无热，微烦默默，但欲卧，汗出。初得之三四日，目赤如鸠眼；七八日，目四眦黑，若能食者，脓已成也，赤小豆当归散主之。
　　　　　目泣

　　膈上病痰满喘咳吐，发则寒热背痛腰疼，目泣自出，其人振振身瞤剧，必有伏饮。
　　　　　目晕黄

　　尺脉浮，目睛晕黄，衄未止；晕黄去，目睛慧了，知衄今止。
　　　　　目不识人

　　寸口脉浮而紧，紧则为寒，浮则为虚，寒虚相搏，邪在皮肤。浮者血虚，络脉空虚，贼邪不泻，或左或右，邪气反缓，正气即急。正气引邪，喎僻不遂；邪在于络，肌肤不仁；邪在于经，即重不胜；邪入于腑，即不识人；邪入于脏，舌即难言口吐涎。
　　　　　直视不能眴

　　衄家不可汗，汗出必额上陷，脉紧急，直视不能眴，不得眠。
　　　　　目如脱

　　咳而上气，此为肺胀。其人喘，目如脱状，脉浮大者，越婢加半夏汤主之。
　　　　　目肿

　　寸口脉沉滑者，中有水气，面目肿大有热，名曰风水。视人之目裹上微拥，如蚕新卧起状，其颈脉动时时咳，按其手足上陷而不起者，风水。　　夫水病人目下有卧蚕，面目鲜泽，脉伏，其人消渴，病水腹大，小便不利，其脉沉绝者有水，可下之。
　　　　中藏经 【汉　华佗】

　　　　　察目色以辨死候

　　黑色起于耳目鼻上，渐入于口者死。赤色见于耳目额者，五日死。黑白色入口鼻目中者，五日死。面青目黑者死。面白目黑者十日死。面赤眼黄即时死。面黑目白者八日死。面青目黄者五日死。头目久痛，卒视不明者死。面黑直视者死。面青目白者死。面黄目白者死。面目俱白者死。面目青黑者死。阴阳俱绝目眶陷者死。荣卫耗散面目浮肿者死。心绝于肾，肩息回盼目直者一日死。肝绝，汗出如水，恐惧不安伏卧，目直面青者八日死；又曰即时死。
　　　　脉诀 【晋　王叔和】

　　　　　目病脉

　　三部俱弦肝有余，目中疼痛苦痃虚。怒气满胸常欲叫，翳蒙瞳子泪如珠。　　肝软并弦本没邪，紧因筋急有些些。细看浮大更兼实，赤痛昏昏似物遮。溢关过寸口相应，目眩头重与筋疼。芤时眼暗或吐血，四肢瘫痪不能行。濇则缘虚血散之，肋胀胁满自应知。滑因肝热连头目，紧实弦沉痃癖基。微弱浮散气作难，目暗生花不耐看。　　三部俱浮肺脏风，鼻中多水唾稠浓。壮热恶寒皮肉痛，嗓干双目泪酸疼。　　积气胸中寸脉伏，当关肠癖常瞑目。
　　　　　察目色以辨病之生死

　　欲愈之病目眦黄，眼胞忽陷定知亡。耳目口鼻黑色起，入口十死七难当。面黄目青酒乱频，邪风在胃衮其身。面黑目白命门败，困极八日死来侵。面色忽然望之青，进之如黑卒难当。面赤目白忧息气，待过十日定存亡。面赤目青众恶伤，荣卫不通立须亡。黄黑白色起入目，更兼口鼻有灾殃。面青目黄中时死，余候须看两日强。目无精光齿龈黑，面白目黑亦灾殃。肩息直视及唇焦，面肿苍黑也难逃。　　面肿苍黑舌卷青，四肢乏力眼如盲。泣下不止是肝绝，八日应当命必倾。　　面黑齿痛目如盲，自汗如水腰折频。皮肉濡却发无泽，四日应当命不存。
　　　　千金方 【唐　孙思邈】

　　　　　病因并治法

　　凡人年四十五已后，渐觉眼暗；至六十已后，还渐目明。治之法，五十已前可服泻肝汤，五十已后不可泻肝。目中有疾可敷石胆散等药；无病不可辄傅，但补肝而已。目病肝中有风热，令人眼昏暗者，当灸肝腧，及服除风汤圆散数十剂，当愈。　　生食五辛　接热饮食　热餐面食　饮酒不已　房室无节　极目远视　数看日月　夜视星火　夜读细书　月下看书　抄写多年　雕镂细作　博奕不休　久处烟火　泣泪过多　刺头出血多　右十六件并是丧明之本，养性之士宜熟慎焉。又有驰骋畋猎，冒涉风霜，迎风追兽，日夜不息，亦是伤目之媒也。恣一时之浮意，为百年之痼疾，可不慎欤？凡人少时不自将慎，年至四十即渐昏暗。若能依此慎护，可得白首无他，所以人年四十已去，常须瞑目，勿顾他视，非有要事，不宜辄开，此一术慎护之极也。其读书博奕等过度患目者，名曰肝劳。若欲治之，非二年闭目不视，不可得瘥。徒自泻肝及作诸治，终是无效。人有风疹，必多眼昏，先攻其风，其暗自愈。　　鼻洞者，浊下不止，传为鼽瞢，瞑目，得之气厥。足阳明有侠鼻入于面者，名曰悬颅，属口对入系目本，视有过者取之。损有余，益不足；反者益甚。足太阳有通项入于脑者，正属目本，名曰眼系，头目苦痛取之。在项两筋间入脑，乃别阴蹺。阴阳相交，阳入阴出，阳交于锐眦，阳气盛则瞋目，阴气绝则瞑目。
　　　　仁斋直指方 【宋　杨士瀛】

　　　　　眼属五脏

　　首尾赤眦属心，满眼白睛属肺，其乌睛圆大属肝，其上下肉胞属脾，而中间黑瞳一点如漆者，肾实主之。
　　　　　目为肝之外候

　　目者肝之外候，肝取木，肾取水，水能生木，子母相合，故肝肾之气充则精彩光明，肝肾之气乏则昏蒙运眩。心者神之舍，又所以为肝肾之副焉，盖心主血，肝藏血，血能生热，凡热冲发于眼，皆当清心凉肝。
　　　　　风热

　　风肿则软，热肿则硬，乌轮突起，里热刺痛为热眼。大凡眼患多生于热，治法以清心凉肝，调血顺气为先。
　　　　　眼胞合

　　热气蓄聚而伤胞，所以胞合，宜羚羊角散、洗眼汤。
　　　　　目生瞖

　　凡翳起于肺家受热，轻则蒙眬。重则生翳。虽翳自热生，然治法先退翳而后退热者，谓热极生翳。若先去赤热，则血为之冰而翳不能去矣。
　　　　　偷针

　　脾间积热，兼宿食不消，则生偷针。秦皮銼，和砂糖煎水，调大黄末一钱服，利之即消。
　　　　　服眼药法

