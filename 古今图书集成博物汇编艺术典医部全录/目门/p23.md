<!-- { "loadSidebar": true } -->
　　眼目一证，虽古有五轮八廓，及七十二证之辨，余尝细察之，似皆非切当之论，徒资惑乱，不足凭也。以愚论之，则凡病目者，非火有余则阴不足耳。但辨以虚实二字，可尽之矣。盖凡病红肿赤痛，及少壮暂得之病，或因积热而发者，皆属之有余。其既无红肿，又无热痛，而但或昏或濇，或眩运或无光，或年及中衰，或酒色过度，以致羞明黑暗，瞪视无力，珠痛如抠等证，则无非水之不足也。虚者当补，实者当泻，此固其辨矣。然而实中亦有兼虚者，此于肿痛中亦当察其不足；虚中亦有兼实者，又于衰弱内亦当辨其有余。总之，虚实殊途，自有形气脉色，可证可辨也。知斯二者，则目证虽多，无余义矣。　　眼科有风热之说，今医家凡见火证，无论有风无风，无不称为风热，多从散治，而不知风之为义，最当辨析。夫风本阳邪，然必有外感，方是真风。因风生热者，风去火自息，此宜散之风也。若本无外感，止因内火上炎而为痒为痛者，人亦称为风热。盖木属肝，肝主风，因热极而生风者，热去风自息，此不宜散者也。如果风由外感，必见头痛鼻塞，或为寒热，或多涕泪，或筋骨酸疼而脉见紧数，方可兼散。如无表证，则阴火炽于上者，则凡防风、荆芥、白芷、升麻、川芎、细辛、薄荷、羌活之类，皆不宜用。虽曰亦有芩、连、栀、蘗，自能清火，然宜升者不宜降，用散者是也；宜降者不宜升，用清者是也。若用药不精，未免自相掣肘，致可速者反迟，病轻者反重，躭视日久，而翳障损明，无所不致，又孰能辨其由然哉？此不可不察其阴阳升降之道也。　　眼目之证，当察色以辨虚实。经曰：黄赤者多热气，青白者少热气。故凡治黄赤者宜清肝泻火，治青白者宜壮肾扶阳，此固不易之法也。至于目黄一证，尤宜辨其虚实，不可谓黄者必由热也。盖有实热而黄者，有虚寒而黄者。实热之黄如造曲然，以湿热内蓄郁蒸而成，热去则黄自退，非清利不可也。若虚寒之黄，则犹草木之雕，以元阳日剥，津液消索而然。其为病也，既无有余之形气，又无烦热之脉证，惟因干涸所以枯黄，其衰已甚，使非大加温补，何以回生？切不可因其色黄，概执为热，而再加清利，鲜不危矣。　　翳障当分虚实，大都外障者，多由赤痛而成，赤痛不已，则或为胬肉，或为瘢(上厌下皮)，此皆有余之证，治当内清其火，外磨其障。若内障者，外无云翳，而内有蒙蔽，《纲目》谓其有翳在黑睛内，遮瞳子而然。《龙木论》又云：脑脂流下作翳者，足太阳之邪也；肝风上冲作翳者，足厥阴之邪也。故治法以针言之，则当取三经之俞，如天柱、风府、太冲、通里等穴是也。又闻有巧手妙心，能用金针于黑眼内，拨去云翳，取效最捷者。此虽闻之，而实未见其人也。又有所谓内障者，察其瞳子，则本无遮隔，惟其珠色青蓝，或微兼绿色，或瞳人散大，别无热壅等证，而病目视不明，或多见黑花等证，此悉由肾气不足，故致瞳子无光，若有所障而内实无障也。治当专补肾水，气虚者尤当兼补其气。又有七情不节，肝气上逆，或挟火邪而为蒙眛不明，若有所障者，虽其外无赤痛，然必睛珠胀闷，或口鼻如烟，此亦有余之证。气逆者先当顺气，多火者兼宜清火。若气不甚滞，火不甚盛，必当滋养肝血。然有余者多暴，至若因循日积者，多不足也。又当以此辨之。
　　　　　论治

　　火证眼目赤痛，或肿或濇，或羞明胀闷。凡暴病而火之甚者，宜抽薪饮加减主之；火之微者，宜徙薪饮，黄芩黄连汤之类主之。　　若阴虚而火盛者，宜加减一阴煎、泻白散、滋阴地黄丸之类主之。　　若久病不已，或屡发而多火者，宜黄连羊肝丸、明目羊肝丸，或固本还睛丸之类主之。　　若真阴不足，本无火证，而但目视无光，及昏黑倦视等证，悉由水亏血少而然，宜济阴地黄丸、左归丸之类主之。或兼微火者，宜明目地黄丸、固本还睛丸之类主之。　　若阴中之阳虚者，宜大补元煎、左归饮、人参养荣汤、十全大补汤之类主之。　　若风热肿痛之证，察其果有外感，方可从散，宜芎辛散、明目细辛汤、助阳和血汤之类，择而用之。　　若风热相兼者，宜芍药清肝散、当归龙胆汤、蝉花散之类主之。　　翳障遮睛，凡火有未清者，宜蝉花散、八味还睛散之类主之。　　退翳诸药，如白蒺藜、木贼、密蒙花、蛇蜕、蝉蜕、青葙子、草决明、石决明、夜明砂之类，皆所宜用。然欲退翳于已成，终属费力，不若早杜其源也。　　点眼诸方，载者固多，然皆不若金露散之为妥也。或用丹砂散亦妙。若火连五脏，热毒深远，而凡过用寒凉点洗者，多致留邪，大非良法。若火邪不甚，而暴为赤痛者，用鸡子黄连膏，其效甚捷。或黄连膏。　　目眶岁久赤烂，俗呼为赤瞎，当以三棱针刺眼眶外出血，以泻湿热而愈。或用洗烂弦风赤眼方，亦妙。
　　　　　升阳散火辨

　　凡治火之大法，有曰升阳散火者，有曰滋阴降火者。夫火一也，而曰升曰降，皆堪治火。然升则从阳，降则从阴，而升降混用，能无悖乎？抑何者宜升，何者宜降，而用有辨乎？此千古之疑窦，亦千古之两端，而未闻有达之者。夫火之为病，有发于阴者，有发于阳者。发于阴者，火自内生者也；发于阳者，火自外致者也。自内生者，为五内之火，宜清宜降者；自外致者，为风热之火，宜散宜升者。今人凡见火证，无分表里，必曰木火同气，动辄称为风热，多用升阳升火之法。呜呼！此似近理，孰得非之？而不知至理所在，无容混也。夫风热之义，其说有二，有因风而生热者，有因热而生风者。因风生热者，以风寒外闭而火郁于中，此外感阳分之火，风为本而火为标也；因热生风者，以热极伤阴，而火达于外，此内伤阴分之火，火为本而风为标也。经曰：治病必求其本。可见外感之火，当先治风，风散而火自息，宜升散不宜清降；内生之火，当先治火，火灭而风自清，宜清降不宜升散。若反而为之，则外感之邪得清降而闭固愈甚，内生之火得升散而燔燎何当？此其内因外因，自有脉证可详辨也。余阅方书，所见头目口齿咽喉脏腑阴火等证，悉云风热，多以升降并用，从逆兼施，独不虑升者碍降，降者碍升乎？从者忌逆，逆者忌从乎？经曰：高者抑之，下者举之，寒者热之，热者寒之。又曰：病生于内者，先治其阴，后治其阳，反者益甚。病生于阳者，先治其外，后治其内，反者益甚。此自不易之正理。故余之立方处治，宜抑者则直从乎降，宜举者则从乎升，所以见效速而绝无躭延之患，亦不过见之真而取之捷耳。若今人之轻病致重，重病致危，而经年累月，日深日甚，以致不救者，谓非两端之误者乎？明者于此最当辨也。
　　　　　论古

　　东垣曰：能远视不能近视者，阳气不足，阴气有余也，乃气虚而血盛也。血盛者阴火有余，气虚者气弱也。此老人桑榆之象也。能近视不能远视者，阳气有余，阴气不足也，乃血虚气盛也。血虚气盛者，皆火有余，元气不足也。火者，元气之贼也。王海藏曰：目能远视，责其有火；不能近视，责其无水；宜东垣地芝丸主之。目能近视，责其有水；不能远视，责其无火，东垣定志丸主之。愚谓此二子之说，在东垣以不能近视为阳不足，不能远视为阴不足；在海藏以能远视不能近视，责其有火无水，能近视不能远视，责其有水无火。何二子之言相反也？岂无是非之辨哉？观刘宗厚曰：阳气者犹日火也，阴气者，金水也。先儒谓金水内明而外暗，日火外明而内暗，此自不易之理也。然则内明者利于近，外明者利于远。故凡不能远视者，必阴胜阳也；不能近视者，必阳胜阴也。由此言之，则海藏是而东垣非矣。若以愚见评之，则但当言其不足，不必言其有余。故曰不能远视者，阳气不足也，不能近视者，阴气不足也。岂不甚为明显？若东垣以阴气有余，阳气有余，皆谓之火，则能视者皆火病也。海藏云：能近视责其有水，能远视责其有火，则当责者亦是病也。此等议论，余则未敢服膺。　　王节斋曰：眼赤肿痛，古方用药，内外不同。在内汤散，则用苦寒辛凉之药，以泻其火。在外点洗，则用辛热辛凉之药，以散其邪。故点药莫要于冰片，而冰片大辛热，以其性辛甚，故借以拔出火邪，而散其热气。古方用烧酒洗眼，或用干姜末、生姜汁点眼者，皆此意也。盖赤眼是火邪内炎，上攻于目，故内治用苦寒之药，是治其本，如锅底之去薪也。然火邪既客于目，从内出外，若外用寒凉以阻逆之，则火郁内攻，不得散矣。故点药用辛热，而洗眼用热汤，是火郁则发，因而散之，从治法也。世人不知冰片为劫药，而误认为寒，常用点眼，遂致积热入目，而昏暗障翳，故云，眼不点不瞎者也。又不知外治忌寒凉，而妄将冷水、冷物、冷药浥洗，致昏瞎者有之。愚按节斋之论，甚属有理。然寒凉点眼之法，亦非尽不可用，但用之有宜否耳。盖点以寒凉，用治火也。若火之微者，其势轻，其邪浅，或偶触烟火风热，或素有标病，邪在肤腠之间，而热不深者，即用黄连膏之类，暂为清解，亦可去热。浮热去而目自愈，无不可也。若火之甚者，本于五脏，而炽及三阳，欲以一星之寒凉，济此炎炎之盛势，其果能否？此其解热之功，毫无所及，而闭热之害，惟目受之矣。故凡病火眼之甚者，点以寒凉，痛必连珠，正由火郁而然耳。所以久点寒凉而不效者，未有不致于坏目，此王节斋之论，有不可不察，而凡治痈疽外证者，亦当并识此义。
　　　　石室秘箓 【清　陈士铎】

　　　　　目痛肿

