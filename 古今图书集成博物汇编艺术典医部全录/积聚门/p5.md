<!-- { "loadSidebar": true } -->
　　积聚之病，凡饮食血气风寒之属，皆能致之。但曰积曰聚，当详辨也。盖积者积累之谓，由渐而成者也。聚者聚散之谓，作止不常者也。由此言之，是坚硬不移者，本有形也。故有形者曰积；或聚或散者，本无形也，故无形者曰聚。诸有形者，或以饮食之滞，或以脓血之留，凡汁沫凝聚，旋成症块者，皆积之类，其病多在血分，血有形而静也。诸无形者，或胀或不胀，或痛或不痛，凡随触随发，时来时往者，皆聚之类，其病多在气分，气无形而动也。故《难经》以积为阴气，聚为阳气，其义即此。凡无形之聚，其散易；有形之积，其破难。临此证者，但当辨其有形无形，在气在血，而治积治聚，自可得其梗概矣。　　饮食之积，凡暂积者，不过以饮食偶伤，必在肠胃之内，故可行可逐，治无难也。惟饮食无节，以渐留滞者多，或痞积于左胁膈膜之外，盖以胃之大络，名曰虚里，出于左乳下，其动应衣，此阳明宗气所出之道也。若饥饱无伦，饮食迭进，以致阳明胃气，一有所逆，则阴寒之气得以乘之，而脾不及化，故余滞未消，乃并肠外汁沫，搏聚不散，渐成症积矣。然其初起甚微，人多不觉，及其既久，则根深蒂固，而药饵难及。今西北小儿多有此疾，而尤于食面之乡为最；正以面性多滞，而留疾于皮里膜外，所以不易治也。即如妇人血症气痞，或上或下者，亦多在肠胃之外，募原之间，故当以渐渐消磨求法治之。慎无孟浪欲速，妄行攻击，徒致胃气受伤，而积仍未去，反以速其危也。　　风寒外感之邪，亦能成积。如经曰：虚邪之中人也，留而不去，传舍于肠胃之外，募原之间，留着于脉，息而成积。又曰：病名伏梁，此风根也。由此观之，凡今人以疟后成痞者，是即风寒之属，类可推矣。但疟由风寒，固易知也，而诸积于风若不相涉。不知饮食之滞，非寒未必成积，而风寒之邪，非食未必成形，故必以食遇寒，以寒遇食，或表邪未清，过于饮食，邪食相搏而积斯成矣。经曰：虚邪之风，与其身形，两虚相得，乃客其形。信乎致积之由，多由于此。即血症气痞之由，亦无出于此。然积以寒留，留久则寒多为热；风以致积，积成而证已非风。故治此者，但当治其所留，不可发散以再伤其真气也。惟慎疾者，能知所由，而虑之于始，则可为保脾之良策。　　症痞之积，凡或上或下，或左或右，本无定所。大都血积多在下，而气积食积，则上自胃脘，下自小腹，凡有留滞，无处不可停畜。余尝治一食症结痛者，乃在小腹下右角尖处，自后屡见此证，方知食道之行，必由小腹下右以入广肠，此实人所不知也。别有食停治按，在心腹痛门可考。故凡治积聚者，必当详审所因，庶得其确。尝见丹溪之论曰：痞块在中为痰饮，在右为食积，在左为血块，其不能作块，或聚或散者气也。块乃有形之物，痰与食积死血而成也。愚谓可聚可散者，此气聚无疑也。若以左为血积，右为食积，中为痰饮，则凿矣。即如小儿多有患痞者，必在左肋之下，此无非纵食所致，岂因其在左即为血积而可攻其血乎？若谓左血右食，则右岂无血而左岂无食乎？不可以为法也。
　　　　　论治

　　经曰：坚者削之，留者攻之，结者散之，客者除之，上之下之，摩之浴之，薄之劫之，开之发之，适事为故。凡治积聚之法，如经所云者，亦既尽矣。然欲总其要，不过四法，曰攻曰消曰散曰补，四者而已，详列如左：　　凡积坚气实者，非攻不能去，如秘方化滞丸、化铁丹、遇仙丹，感应丸、大硝石丸、三花神佑丸、赤金豆、百顺丸之类，皆攻剂之峻者也。又如三棱丸、胜红丸、阿魏丸、助气丸、红丸子、温白丸之类，皆攻剂之次者也。　　凡不堪攻击，止宜消导渐磨者，如和中丸、草豆蔻丸、保和丸、大小和中饮之类是也。若积聚下之不退而元气未亏者，但当以行气开滞等剂，融化而潜消之。无形气聚，宜散而愈者，如排气饮、神香散、指迷七气汤、十香丸、四磨饮之属是也。　　凡积痞势缓，而攻补俱有未便者，当专以调理脾胃为主，如洁古之枳朮丸，乃其宜也。余复因其方而推广之，近制芍药枳朮丸，兼肝脾以消膨胀，除积聚，止腹痛，进饮食，用缓收功，其效殊胜于彼。再如大健脾丸、木香人参生姜枳朮丸，皆调补脾胃之妙剂，所当择用者也。　　凡脾肾不足，及虚弱失调之人，多有积聚之病。盖脾虚则中焦不运，肾虚则下焦不化，正气不行，则邪滞得以居之。若此辈者，无论其有形无形，但当察其缓急，皆以正气为主。凡虚在脾胃者，宜五味异功散，或养中煎、温胃饮、归脾汤之类主之。虚在肝肾者，宜理阴煎、肾气丸、暖肝煎之类，酌而用之，此所谓养正积自除也。其或虚中有滞者，则不妨少加佐使。　　治积之要，在知攻补之宜，而攻补之宜，当于孰缓孰急中辨之。凡积聚未久而元气未损者，治不宜缓，盖缓之则养成其势，反以难制，此其所急，在速攻可也。若积聚渐久，元气日虚，此而攻之，则积气本远，攻不易及，胃气切近，先受其伤，愈攻愈虚，则不死于积而死于攻矣。此其所重在命，不在乎病，所当察也。故凡治虚邪者，当从缓治，只宜专培脾胃以固其本，或灸或膏以疏其经，但使主气日强，经气日通，则积痞自消。缓急之机，即万全之策也。不独治积，诸病亦然。
　　凡坚痞之积，必在肠胃之外，募原之间，原非药力所能猝至，宜用阿魏膏、琥珀膏或水红花膏、三圣膏之类以攻其外，再用长桑君针法以攻其内，然此坚顽之积，非用火攻，终难消散，故莫妙于灸。余在燕都尝治愈痞块在左胁者数人，皆以灸法收功。　　积久成疳，乃其经络壅滞，致动肝脾阳明之火，故为颊肿口糜牙龈臭烂之证，此其在外当用膏药艾火以破坚顽，在内当用芦荟等丸以清疳热。
　　　　石室秘箓 【清　陈士铎】

　　　　　痞块治法

　　病有坚劲而不肯轻易散者，当用软治。如人生块于胸中，积痞于腹内，法用药以软之，心中生块，此气血坚凝之故，法当用补血补气之中，少加软坚之味，则气血活而坚块自消。倘徒攻其块，而不知温补之药，则坚终不得消。方用人参、当归、青盐、五味、柴胡、半夏各一钱，白芍、麦冬各三钱，熟地五钱，山茱萸二钱，附子一片，水煎服。此方妙在纯用补药，止加青盐一味以软坚，若无意于治坚者，久之而坚自软，此柔能制刚之妙法也。痞块之坚，又一法以治之。盖坚在于腹中，若徒攻其坚，必致腹中不和，而损伤胃气，法当用和解之中软以治之，则坚之性可缓，而坚之形可化，坚之气可溃，坚之血可消。否则有形之物，盘踞于中，无形之气，必耗于外，日除坚而坚终不得去也。方用白朮五两，神曲二两，地栗粉八两，鳖甲一斤酢炙白芍、茯苓各三两，半夏、甘草、白芥子各一两，萝卜子、厚朴、人参各五钱，肉桂三钱，附子一钱各为末，蜜为丸，每日临睡送下五钱，即以美物压之，一料未有不全愈者。此方有神功，妙在用鳖甲为君，则无坚不入，尤妙用地栗粉佐鳖甲以攻邪，又不耗散真气；其余各品，俱是健脾理正之药，则脾健而物自化。尤妙用肉桂、附子冲锋，突围而进，则鳖甲大军相继而入，勇不可当。又是仁者之师，贼虽强横，自不敢抵敌，望风披靡散走。又有诸军在后，斩杀无遗，剿抚并用，有不三月告捷者哉？此更软治之妙。倘不补正气，惟大黄、巴豆两头尖、阿魏之类，直前攻坚，虽亦有得胜之时，然中州扫荡，田野萧然，终必仓空箱罄，人民匮乏之形，有数年不能培植者也。　　有人成痞块之证，一时发作，而腹痛不可手按者，可用下堕之法，盖乘其邪动而堕之也。方用枳实一两，白朮二两，马粪炒焦五钱，酒煎服。盖马粪最能安痛，又不伤气，且又能逐邪而化物，故药笼中最宜预备之，盖仓猝间不可即得。此物愈久愈妙，不必多用至五钱，即一二钱用之，无不奇妙。今用五钱又与枳实同用，则积块自消。然而徒消其积，未免恐伤脾阴，又佐以白朮二两，大健其脾气，则马粪与枳实，可以施其祛荡之功，此妙法也。
　　　　方

　　化块丸 【丹溪】 　治痞块及血块。　　海粉酒煮　三棱　蓬朮俱酢煮　红花　桃仁　五灵脂　香附子各一两　石碱五钱　　右为末，酢糊和丸梧子大，白朮汤下三五十丸。
　　连萝丸 【《入门》】 　治食积死血，痰饮成块，两胁作痛，雷鸣嘈杂眩运。　　黄连一半，以吴萸五钱同炒，一半以益智五钱同炒，去吴萸、益智　白芥子炒　萝卜子炒，各一两半　栀子　川芎　三棱　蓬朮　桃仁　香附子　山楂肉　神曲各一两　青皮五钱　　右为末，蒸饼和丸梧子大，白汤吞下五六十丸。一名白芥丸，今名消积丸。
　　消块丸 【《入门》】 　治痞块症瘕。　　大黄四两　硝石三两　人参　甘草各一两五钱　　右为末，陈酢三升，置磁器内，先纳大黄煎，不住手搅，使沸，微尽一升，下余药末，熬至可丸，则丸梧子大，米饮下三十丸，当利如鸡肝恶物。一名硝石丸。
　　加味柴平汤 【《回春》】 　治积块有热。　　柴胡　黄芩　半夏　苍朮　厚朴　陈皮　青皮　山楂肉　枳壳炒　神曲炒　三棱　蓬朮各七分　甘草五分　　右銼，作一贴，入姜三片，枣二枚，水煎服。
　　消积保中丸 【《医鉴》，下同】 　散痞除块。　　白朮土炒，三两　橘红二两　半夏　白茯苓　香附酢炒　萝卜子炒　白芥子炒　神曲炒　黄连姜汁炒　栀子姜汁炒，各一两　槟榔七钱　蓬朮酢炒　三棱酢炒，各八钱　麦芽炒，六钱　干漆炒，五钱　青皮香油炒　缩砂仁各四钱　木香　阿魏各三钱　　右为末，以姜汁酒糊和丸梧子大，白汤下八十丸。
　　开怀散　治心下积块痞闷，或发热。　　柴胡　草豆蔻各一钱　三棱酢炒　蓬朮酢炒　青皮　陈皮　半夏　白茯苓　香附子　槟榔　枳实　红花　甘草各七分　　右銼，作一贴，姜三片，煎服。

　　保和丸　治一切饮食所伤及积聚痞块，久服自消。　　白朮五两　陈皮　半夏　茯苓　神曲炒　山楂肉各三两　连翘　香附子酒炒　厚朴　萝卜子炒，各二两　枳实　麦芽　黄连酒炒　黄芩酒炒，各一两　　右为末，姜汁糊和丸梧子大，茶清下五七十丸。
　　紫香散　治心腹有气一块略通，或膨胀寒热。　　枳实　地骨皮　三棱　蓬朮各一钱　柴胡　黄芩各七分　赤芍药　厚朴　香薷　黄连　延胡索各五分　甘草三分　　右銼，作一贴，水煎服。

