<!-- { "loadSidebar": true } -->
　　筋癫疾者，身倦挛急，大刺项大经之大杼脉。呕多沃沫，气下泄，不治。　　热病，面青，脑痛，手足躁，取之筋间，以第四针于四逆。筋躄目浸，索筋于肝；不得，索之金，金者肺也。　　热病数惊，瘈瘲而狂，取之脉，以第四针急泻有余者。癫疾毛发去，索血于心；不得，索之水，水者肾也。　　厥心痛，与背相控，善瘲，如从后触其心，伛偻者，肾心痛也。先取京骨、昆仑；发针不已，取然谷。　　黄帝曰：人之亸者何气使然？岐伯曰：胃不实则诸脉虚，诸脉虚则筋脉懈惰，筋脉懈惰则行阴用力，气不能复，故为亸。因其所在，补分肉间。　　黄帝问于伯高曰：何以知筋之病也？伯高曰：目色青黄赤白黑者，病在筋。筋部无阴无阳，无左无右，候病所在。黄帝曰：取之奈何？伯高曰：百病变化，浮沉深浅，不可胜穷，各在其处。病间者浅之，甚者深之，间者少之，甚者众之，随变而调气，故曰上工。　　《甲乙经》云：卒心中痛，瘈瘲互相引，肘内廉痛，心敖敖然，间使主之。　　热病，先手臂瘈瘲，唇口纵，鼻张，目下汗出如转珠，两乳下二寸，坚胁满悸，列缺主之。　　振寒瘈瘲，手不伸，咳嗽唾浊，气膈善呕，尺泽主之。　　大风默默不知所痛，嗜卧善惊，瘈瘲，天井主之。　　头重鼻衄及瘈瘲，至阴主之。
　　身热狂走，讝语见鬼，瘈瘲，身柱主之。　　《难经》云：筋会阳陵泉，筋病治此。　　《千金方》云：腹满瘈瘲，心痛气满不得息，巨阙主之。　　呕血时瘈，善摇头，颜青，汗出不过肩，伤寒温病，曲泽主之。　　转筋十指挛急，不得屈伸，灸脚外踝骨上七壮。　　失精筋挛，阴缩入腹，相引痛，灸中封五十壮，在内踝前筋里宛宛中。　　又云：灸下满各五十壮，老人加之，小儿随年壮法。　　又云：此二穴喉肿厥逆，五脏所苦，鼓胀，悉以主之。　　转筋，胫骨痛不可忍，灸屈膝下廉横筋上三壮。　　腹胀转筋，灸脐上一寸，二七壮。
　　劳冷气逆，腰髋冷痹，脚屈难伸，灸阳蹺一百壮，在外踝下，容爪。　　腰背不便转筋，急痹筋挛，灸第二十一椎，随年壮。　　《卫生宝鉴》曰：张仲文传神仙灸法，腰膝重痛，不可转侧，起坐难，及冷痹脚筋挛急，不可转侧屈伸，灸曲膝两文头左右脚四处，各三壮，每灸一脚，二火齐下，艾炷到肉，初觉疼痛，用二人两边齐吹，至火灭，午时着灸，人定已来，脏腑自动一两行，或转动如雷声，其疾立愈。此法神效，卒不可量也。　　尺泽去肘疼筋紧。尺泽，肺经，在肘约横纹中。　　《医学纲目》曰：筋挛骨痛，补魂门。　　膝曲筋急不能舒，取曲泉。
　　筋急不能行，内踝筋急，灸内踝四十壮；外踝筋急，灸外踝三十壮，立愈。　　膝筋挛急不开，两膝内外曲交尖，各灸二七壮，即委阳穴。　　转筋而痛，泻承山，或灸二七壮。
　　肝热生筋痿，补行间，泻太冲。
　　筋挛阴缩痛，灸中封五十壮。

　　　　医案

　　《儒门事亲》曰：黄如村一叟，两手搐搦，状如拽锯，冬月不能覆被，适戴人之舞阳，道经黄如，不及用药，针其两手大指后中注穴上。戴人曰：自肘已上皆无病，惟两手搐搦，左氏所谓风淫末疾者此也。或刺后溪，手太阳穴也，屈小指握纹尽处，是穴也。
　　《李杲十书》曰：灵寿县董监军，癸卯冬大雪时，因事到真定，勿觉有风气暴至，诊得六脉俱弦甚，按之洪实有力。其证手挛急，大便秘濇，面赤热，此风寒始至加于身也。四肢者，脾也。以风寒之邪伤之，则搐急而挛痹，乃风淫末疾而寒在外也。《内经》曰：寒则筋挛，正谓此也。本人素饮酒，内有实热，乘于肠胃之间，故大便秘濇而面赤热，内则手足阳明受邪，外则足太阴脾经受风寒之邪。用桂枝甘草以祛其寒邪，而缓其急搐；又以黄蘗之苦寒，以泻实而润燥，急救肾水；用升麻、葛根，以升阳气，行手足阳明之经，不令遏绝；更以桂枝辛热，入手阳明而润燥；复以芍药、甘草，专补脾气，使不受风寒之邪，而退木邪，专益肺金也；加人参以补元气，为之辅佐；加当归身，去里急而和血润燥，名活血通经汤。更令暖房中近火，摩搓其手，乃愈。
　　《薛己医案》曰：一产妇筋挛臂软，肌肉抽掣，皆属气血虚，用十全大补汤而痊。
　　一妇人素有痰火，忽然昏愦，瘈瘲抽搐，善惊数欠，四肢筋挛，痰涎上升，此肺金燥甚，血液衰少而然也。用清燥汤、六味丸兼服，寻愈。
　　《寓意草》曰：徐岳生躯盛气充，昔年因食指微伤见血，以冷水濯之，遂至血凝不散，肿溃出脓血数升，小筋脱去三节，指废不伸。迩来两足间，才至秋月，便觉畏冷，重绵蔽之，外拊仍热，内揣独觉其寒。近日从踵至膝后筋痛，不便远行。云间老医令服八味丸，深中其意。及仆诊，自云，平素脉难摸索，乃肝肺二部反见洪大，大为病进。况在冬月，木落金寒时，尤为不宜。方来之势，将有不可向迩者，八味丸之桂、附，未可轻服。何也？筋者，肝之合也。附筋之血，既经食指之挹取，存留无几，不能荣养筋脉，加以忿怒数动，肝火传热于筋，足跗之大筋，得热而短，是以牵强不便于行也。然肝之所主者惟肺，木性畏金，禀令拥戴，若君主然，故必肺气先清，周身气乃下行。今肺脉大，则肺气又为心主所伤，壅窒不清，是以阳气不能下达而足寒也。然则所患虽微，已犯三逆。平素脉细，而今脉大，一逆也；肝脉大而热下传，二逆也；肺脉大而气上壅，三逆也。设误以桂、附治之，热者愈热，壅者愈壅，即日便成痿痹矣。此际用药，渊乎微乎，有寻常不能测识者。盖筋脉短劲，肝气内锢，须亟讲以金伐木荣之道，以金伐木，而木反荣，筋反舒，匪深通元造者，其孰能知之！然非金气自壅，则木且奉令不暇，何敢内拒？惟金失其刚，转而为柔，是以木失其柔，转而为刚，故治此患，先以清金为第一义也。然清金又先以清胃为第一义，不清其胃，则饮酒焉而热气输于肺矣，厚味焉而浊气输于肺矣。药力几何，能胜清金之任哉？金不清，如大敌在前，主将懦弱，已不能望其成功，况舍清金，而更加以助火铄金，倒行逆施以为治耶？必不得之数矣。
