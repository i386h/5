<!-- { "loadSidebar": true } -->
　　余稚年入闽，过福，闻有黑虎王医师者，富甲一郡。问之，则继先之别名也。继先世业医，其大父居京师，以黑虎丹自名，因号黑虎王家。及继先，幸于高宗，积官留后，通国称为医师，虽贬犹得丽于称谓焉。初，秦桧擅权而未张，颇赂上左右以固宠，继先实表里之。当其盛时，势焰与桧絜，大张去为，而下不论也。诸大帅率相与父事王，胜在偏校，因韩蕲王以求见，首愿为养子，遂帅金陵军，闻者争效，不以为怪。桧欲贵其婣族，不自言，每请进继先之党与宫。继先亦乘间为桧请，诸子至列延阁，金紫盈门，揜顾赇谢，攘市便腴，抑民子女为妾侍，罪不可胜纪，而依凭城社，中外不敢议者三十年。绍兴辛巳六月，蜀人杜莘老为南台，拟击之而未发。会边衅，继先首辇重宝为南遁计，都城为之骚然。上闻之，不乐。刘武忠锜帅京口，请以先发制人之策，决用兵。上意犹隐忍不决，亶欲以兵应。继先素怯，犹幸和议之坚以窃安，因间言于上曰：边鄙本无事，盖新进用主兵官，好作弗靖，欲邀功耳。各斩一二人，和可复固。上不答，徐谓侍貂曰：是欲我斩刘锜耶？于是素轧其下而不得逞者，颇浸润及之矣。金亮索我大臣，廷遣徐嚞、张抡往聘。亮以非指，使谏议大夫韩汝嘉至盱眙止之，更令遣所索。奏至，上适在刘婕妤阁，当馈辍食，婕妤怪之，问诸侍貂而得其由，进说宽譬，颇与继先之言符。上大惊，问曰：汝安得此？婕妤不能隐，具以所闻对，遂益怒。丁未，诏婕妤归别第。莘老遂上疏列其十罪。初进读，玉色犹怫然。莘老扣榻曰：臣以执法事陛下，不能去一医，死不敢退。犹未许。因密言外议，谓继先以左道幸，恐谤议丛起，臣且不忍听。上始变色首肯。罢朝，使宣旨曰：朕以显仁饵汝药，故假尔宠。今言者如此，当不复有面目见朕。期三日有施行，其自图之！辛亥，遂诏继先居于福，子孙勒停，都城田宅皆没官，奴婢之强，鬻者从便。令下，中外大悦。继先以先事闻诏，多藏远徙，故虽籍不害其富也。迄今其故居，华栋雕甍，犹号巨室。一传而子弟荡析，至不能家。或者谓其致不以道，宜于厚亡。赵性之作《中兴遗史》，载继先始末极详，参以所闻而着其事。
　　《癸辛杂识》：王医师有二：王继先，高宗朝国医，后以德寿宫进药罔效，安置福州。王泾亦继先同时，相先后应奉，后以德寿疾，进凉药大渐，杖脊鲸海上，后得归。所谓御诊王承宣者是也。
　　《金史》程辉传：辉拜参知政事，性喜杂学，尤好论医。从河间刘守真说，率用凉药。神童尝添寿者方数岁，辉召之，因书医非细事四字。添寿涂细字，改书作相。辉颇惭。人亦以此为中其病云。
　　《剪胜野闻》：徐魏国公达病疽疾笃，帝数往视之。大集医徒，治疗且久，病少差。帝忽赐膳，魏公对使者流涕而食之，密令医人逃去。未几告薨，亟报帝。帝蓬跣担纸钱，道哭至第，命收斩医徒。夫人大哭，出拜帝，帝慰之曰：嫂勿为后虑，有朕存焉。因为周其后事而去。
　　《金台纪闻》：金华戴原礼，国初名医。常被召至南京，见一医家，迎求溢户，酬应不闲，原礼意必深于术者，因注目焉。按方发剂，皆无他异，退而怪之，日往观焉。偶一人求药者，既去，追而告之曰：临煎时，下锡一块。麾之去。原礼始大异之。念无以锡人煎剂法，叩之，答曰：是古方耳。原礼求得其书，乃饧字耳。原礼急为正之。呜呼！不辨饧锡而医者，世胡可以弗谨哉？
　　《长安客话》：太医院例，于端阳日差官至南海子捕虾蟆挤酥以合药，制紫金锭。某张大其事，备鼓吹旗旛，喧阗以往。有嘲以诗曰：抖擞威风出凤城，喧喧鼓吹拥霓旌。入林披莽如虓虎，捉得虾蟆剜眼睛。
　　民间妇有精通方脉者，由各衙门选取，以至司礼监御医。会选中者，著名籍以侍诏，妇女多荣之，名曰医婆。
　　《尘余》：有名医将入蜀，见负薪者，猛汗于河中浴。医曰：此人必死，随而救之。其人入店中，取大蒜细切，热面浇之，食之，汗出如雨。医曰：贫下人且知药，况富贵乎？遂不入蜀。
　　《霏雪录》：木鳖不可服。苏门一人生二子，皆切爱之，恣其食啖，遂成痞疾。其父得一方，以木鳖煮猪肉食之。其次者当夜死，明日长者死。愚人不谨，轻信妄为，至杀其二子，悲哉！友人马君文诚得方书一帙，亦载此方，故为注其事于左以为戒。此仁之一端也。
　　一童子头有疡，遇人以药敷之，童子头痒不可忍，爬搔见血，至以头触柱，至夕竟死。盖其药有砒，见血即害人矣。吾闻之文诚云。
　　《涧泉日记》：李生者，居余干门外，善货殖，日卖养脾丸于市，尝揭巨榜于前曰：不使丁香木香合，则天诛地灭。家畜二婢，以事炮制。李一旦饮醉，而溺死于河，其家弗知也，但惟连日弗归，遣亲信四方寻求，略无踪迹。洎官验视，或有报其家者，亟前诣之，已腐败，仅能辨认，欲求免洗涤，已不及矣。遂槁葬于藂冢间，立木牌于坟，云：贾药李郎中之墓。或有题于牌后曰：卖药李郎中，昂藏辨不穷。一朝天赐报，溺死运河东。未几，家计萧然，其妻遣去二婢，寻弃所居，携二子以事人。或有问于妻曰：尔夫修合不苟，天当佑之，何返报之酷耶？他日，后夫醉之以酒，扣之，妻云：向所遣去二婢，先夫专委之修合，一名曰木香，一名曰丁香，其实不用二药也。故受斯报云。
　　　杂录

　　古谚语：有病不治，常得中医。

　　《战国策》：张丑谓韩相国曰：人之所以善扁鹊者，为有拥肿也。使善扁鹊而无拥肿也，则人莫之为之也。今君以所事善平原君者，为恶于秦也；而善平原君，乃所以恶于秦也。愿公之熟计之也！
　　《尸子》：有医竘者，秦之良医也。为宣王割痤，为惠王疗痔，皆愈。张子之背肿，命竘治之，谓医竘曰：背非吾背也，任之制焉。治之遂愈。竘诚善治疾也，张子委制焉。夫身为国亦犹此，必有所委制然后治。
　　《韩子》：医善吮人疡，含人血，非有肌骨之亲也，利之所在也。
　　《庄子》天地篇：有虞氏之药疡也，秃而施髢，病而求医，孝子操药以修慈父，其色燋然，圣人羞之。
　　庚桑楚篇：南荣趎曰：里人有病，里人问之，病者能言其病，然其病，病者犹未病也。若趎之闻大道，譬犹饮药以加病也，趎愿闻卫生之经而已矣。老子曰：卫生之经，能抱一乎？能勿失乎？能无卜筮而知吉凶乎？能止乎？能已乎？能舍诸人而求诸己乎？能翛然乎？能侗然乎？能儿子乎？儿子终日嗥而嗌不嘎，和之至也：终日握而手不掜，共其德也；终日视而目不瞚偏，不在外也。行不知所之，居不知所为，与物委蛇而同其波，是卫生之经已。南荣趎曰：然则是至人之德已乎？曰：非也。是乃所谓冰解冻释。夫至人者，相与交食乎地而交药乎天，不以人物利害相撄，不相与为怪，不相与为谋，不相与为事，翛然而往，侗然而来，是谓卫生之经已。
　　《墨子》贵义篇：子墨子曰：惟其可行，譬若药然，草之本，天子食之以顺其疾，岂曰一草之本而不食哉？今农夫入其税于大人，大人为酒醴粢盛，以祭上帝鬼神，岂曰贱人之所为而不享哉？故虽贱人也，上比之农，下比之药，曾不若一草之本乎？且主君亦尝闻汤之说乎？昔者，汤将往见伊尹，令彭氏之子御。彭氏之子半道而问曰：君将何之？汤曰：将往见伊尹。彭氏之子曰：伊尹，天下之贱人也。君若欲见之，亦令召问焉，彼受赐矣。汤曰：非女所知也。今有药于此，食之则耳加聪，目加明，则吾必说而强食之。今夫伊尹之于吾国也，譬之良医善药也，而子不欲吾见伊尹，是子不欲吾善也。因下彭氏之子，不使御。
　　《列子》周穆王篇：秦人逢氏有子少而惠，及壮而有迷罔之疾，闻歌以为哭，视白以为黑，飨香以为朽，尝甘以为苦，行非以为是。意之所之，天地四方，水火寒暑，无不倒错者焉。杨氏告其父曰：鲁之君子多术艺，将能已乎？汝奚不访焉？其父之鲁过陈，遇老聃，因告其子之证。老聃曰：汝庸知汝子之迷乎？今天下之人，皆惑于是非，昏于利害，同疾者多，固莫有觉者。且一身之迷，不足倾一家；一家之迷，不足倾一乡；一乡之迷，不足倾一国；一国之迷，不足倾天下。天下尽迷，孰倾之哉！向使天下之人，其心尽如汝子，汝则反迷矣。哀乐声色，臭味是非，孰能正之？且吾之言未必非迷，况鲁之君子，迷之邮者，焉能解人之迷哉？荣汝之粮，不若遄归也。
　　《韩诗外传》：传曰：太平之时，无喑(疒龙)跛眇尩蹇侏儒折短，父不哭子，兄不哭弟，道无襁负之遗育，然各以其序终者，贤医之用也，故安止平正。除疾之道无他焉，用贤而已矣。诗曰：有瞽有瞽，在周之庭。纣之余民也。人主之疾，十有二发，非有贤医，莫能治也。何谓十二发？痿蹶逆胀，满支膈盲，烦喘痹风，此之曰十二发。贤医治之何？曰：省事轻刑则痿不作，无使小民饥寒则蹶不作，无令财货上流则逆不作，无令仓廪积腐则胀不作，无使府库充实则满不作，无使群臣纵恣则支不作，无使下情不上通则膈不作，上材恤下则盲不作，法令奉行则烦不作，无使下怨则喘不作，无使贤伏匿则痹不作，无使百姓歌吟诽谤则风不作。夫重臣群下者，人主之心腹肢体也。心腹肢体无疾，则人主无疾矣。故非有贤医，莫能治也。人皆有此十二疾而不用贤医，则国非其国矣。诗曰：多将熇熇，不可救药。终亦必亡而已矣。故贤医用则众庶无疾，况人主乎！
　　《李氏春秋》：鲁有公孙绰者，告人曰：我能治偏枯。今吾俗为偏枯，药之则可以起死人矣。
　　《孔丛子》：宰我使齐，反见夫子曰：梁丘据遇虺毒，三旬而后瘳。朝于君，君大夫众宾而庆焉。弟子与在宾列，大夫众宾，并复献攻疗之方。弟子谓之曰：夫所以献方，将为病也。今梁丘子已瘳，而诸夫子乃复献方，意欲梁丘大夫复有虺害，当用之乎？众坐默然无辞。弟子此言何如？孔子曰：女说非也。夫三折股而后为良医。梁丘子遇虺毒而获瘳，虑有与同疾者，必问所以已之方焉。众人为此之故，各言其方，欲售之以已人疾也。凡言其方者，称其良也，且以参据所以已之之方之优劣也。
　　《新语》：昔扁鹊居宋，得罪于宋君，出亡之卫，卫人有病将死者，扁鹊至其家，欲为治之。病者之父，谓扁鹊曰：吾子病甚笃，将为迎良医治，非子所能治也。退而不用。乃使灵巫求福请命，对扁鹊而咒。病者卒死。灵巫不能治也。夫扁鹊，天下之良医，而不能与灵巫争，用者知与不知也。故事求远而失近，广藏而狭弃，斯之谓也！
