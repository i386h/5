<!-- { "loadSidebar": true } -->
　　黄帝问于岐伯曰：经脉十二者，外合于十二经水，而内属于五脏六腑。夫十二经水者，其有大小、深浅、广狭、远近，各不同。五脏六腑之高下小大，受谷之多少亦不等。相应奈何？夫经水者，受水而行之。五脏者，合神气魂魄而藏之。六腑者，受谷而行之，受气而扬之。经脉者，受血而荣之。合而以治，奈何？刺之浅深，灸之壮数，可得闻乎？岐伯答曰：善哉问也！天至高不可度，地至广不可量，此之谓也。且夫人生于天地之间，六合之内，此天之高地之广也，非人力之所能度量而至也。若夫八尺之士，皮肉在此，外可度量切循而得之，其死可解剖而视之，其脏之坚脆，腑之大小，谷之多少，脉之长短，血之清浊，气之多少，十二经之多血少气、与其少血多气、与其皆多血气、与其皆少血气，皆有大数，其治以针艾，各调其经气，固其常有合乎！　　【注　此以十二经脉内属于五脏六腑，外合于十二经水。经水有大小浅深、广狭远近之不同，脏腑有高下大小、受谷多少之不等，五脏主藏五脏之神志，六腑主行水谷之精气，经脉受荣血以荣行，帝问可以合一而为灸刺之治法乎？伯曰：天之高，地之广，不可度量者也，人生于天地六合之内，亦犹此天之高，地之广，非人力之所能度量。若夫有形之皮肉筋骨，外可度量切循，内可解剖而视，其于脏之坚脆，腑之大小，谷之多少，脉之长短，血之清浊，气之多少，十二经之多血少气、多气少血、血气皆多、血气皆少，皆有大数。大数者，即本脏篇之五脏坚脆，肠胃篇腑之大小，绝谷篇谷之多少，脉度篇脉之长短，九针篇之多血少气，多气少血，皆有数推之。其治以针艾，调其经气，固其常有合于数者，即下文之六分五分，十呼七呼，以至于二呼一呼，此手足阴阳皆有合于数也。】　　黄帝曰：余闻之快于耳，不解于心，愿卒闻之。岐伯答曰：此人之所以参天地而应阴阳也，不可不察。足太阳外合于清水，内属于膀胱而通水道焉；足少阳外合于渭水，内属于胆；足阳明外合于海水，内属于胃；足太阴外合于湖水，内属于脾；足少阴外合于汝水，内属于肾；足厥阴外合于渑水，内属于肝；手太阳外合于淮水，内属于小肠而水道出焉；手少阳外合于漯水，内属于三焦；手阳明外合于江水，内属于大肠；手太阴外合于河水，内属于肺；手少阴外合于济水，内属于心；手心主外合于漳水，内属于心包。　　【注　夫三阴三阳合天之六气，手足经脉应地之经水。十二经脉外合于六气，内属于脏腑。是以手足之三阴三阳，外合于十二经水，而经水又内属于脏腑，此人之所以参天地而应阴阳也。清水乃黄河合淮处，分流为清河，肺属天而主气，膀胱为津液之腑，受气化而出，六腑皆浊，而膀胱之水独清，故足太阳外合于清水，内属于膀胱而通水道焉。渭水出于雍州，合泾、汭、漆、沮、沔水而渭水独清，诸阳皆浊，而胆为中精之腑，独受其清，故足少阳外合于渭水，内属于胆焉。海水汪洋于地之外，而地居海之中，阳明居中土，为万物之所归，又为水谷之海，故足阳明外合于海水，而内属于胃焉。湖水有五湖，即洞庭、彭泽、震泽之类，脾位中央，而灌溉于四旁，故足太阴外合于湖水，而内属于脾焉。汝水发源于河南天息山，河南居天之中。夫天居地上，见者一百八十二度半强，地下亦然。北极出地上三十六度，南极入地下亦三十六度，而嵩正当天之中极，盖天气包于地之外，又从中而通贯于地中，故名天息。肾主天一之水，而为生气之原，上应于喉以司呼吸，故足少阴外合于汝水而内属于肾。渑水出于青州之临淄，而西入于淮，天下之水，皆从东去，渑水自东而来，故应足厥阴东方之肝木焉。淮水自海水而入于淮泗，小肠受盛胃之水液，而济泌于膀胱，故手太阳外合于淮水，内属于小肠焉。漯、济乃西北之大水，漯合济而入于兖豫诸州，少阳为君主之相，阴阳相合，故手少阳合于漯水而内属于三焦焉。江水自西蜀之岷山发源，曲折万里，而东入于海，大肠传道水谷，济泌别汁，回肠十六折而渗入膀胱，故手阳明外合于江水，内属于大肠焉。河源发于星宿海，自干位而来，千里一曲，故曰黄河之水天上来，肺属干金而主天，为水之生源，故手太阴外合于河水，而内属于肺焉。济水发源于王屋山，截河而流，水不混其清，故名曰清济，潜流屡绝，状虽微而独尊，故居四渎之一，心为君主之官而独尊，故手少阴外合济水，内属于心焉。漳水有二：一出于上党沾县大黾谷，名为清漳；一出上党长子县鹿谷山，名为浊漳，二漳异源而下流相合。夫血者神气，阴中之清，心所主也，合厥阴包络而流行于经脉之中，犹二水之合流，故手心主外合于漳水，内属于心包。此人之所以参天地而应阴阳也。】　　凡此五脏六腑十二经水者，外有源泉而内有所禀，此皆内外相贯，如环无端，人经亦然。故天为阳，地为阴；腰以上为天，腰以下为地。故海以北者为阴，湖以北者为阴中之阴；漳以南者为阳，河以北至漳者，为阳中之阴；漯以南至江者，为阳中之太阳，此一隅之阴阳也。所以人与天地相参也。　　【注　夫泉在地之下，地居天之中，水随天气上下环转于地外，而复通贯于地中，故曰外有源泉而内有所禀。盖地禀在泉之水，而外为十二经水之源流，内外相贯，如环无端，而人亦应之。水热穴论曰：肾者至阴也，至阴者盛水也，肺者太阴也，少阴者冬脉也，故其本在肾，其末在肺，皆积水也。是肾脏之精水，膀胱之津水，皆随肺主之气而运行于肤表，故腰以上为天，腰以下为地，天地上下之皆有水也。海以北者，谓胃居中央，以中胃之下为阴，肝肾之所居也。湖以北者，乃脾土所居之分，故为阴中之阴，脾为阴中之至阴也。漳以南者为阳，乃心主包络之上，心肺之所居也。盖以上为天、为阳、为南，下为地、为阴、为北也。河以北至漳者，谓从上焦而后行于背也；漯以南至江者，谓从中焦而前行于腹也，此以人之面南而背北也。盖人生于天地之间，六合之内，以此身一隅之阴阳，应天地之上下四旁，所以与天地参也。】
　　　　　脉度篇

　　黄帝曰：愿闻脉度。岐伯答曰：手之六阳，从手至头，长五尺，五六三丈。手之六阴，从手至胸中，三尺五寸，三六一丈八尺，五六三尺，合二丈一尺。足之六阳，从足上至头，八尺，六八四丈八尺。足之六阴，从足至胸中，六尺五寸，六六三丈六尺，五六三尺，合三丈九尺。蹺脉从足至目七尺五寸，二七一丈四尺，二五一尺，合一丈五尺。督脉任脉各四尺五寸；二四八尺，二五一尺，合九尺。凡都合一十六丈二尺，此气之大经隧也。　　【注　此论脉之度数，故曰此气之大经隧。谓荣气宗气所容行之大隧，故维脉不与焉。手足六阳六阴者，经脉分循于两手两足，三阴三阳，分而为六也。蹺脉亦分循左右而上，故合一丈五尺。夫背为阳，腹为阴。督脉主阳，起于目内眦，上额交巅，入络脑，还出别下项，侠脊抵腰中，下循膂络肾。任脉主阴，起于中极之下，以上毛际循腹里，上关元，至咽喉上颐，循面入目。任脉从会阴之分而上，行至目；督脉从目繞头而下，至脊之十四椎，故各长四尺五寸。盖气行于任督二脉，阴阳通贯而行也。　尚御公曰：督脉围繞于周身之前后上下，止言四尺五寸，与任脉相等者，二十八脉皆分阴阳而行，故蹺脉之阴阳，男子数其阳，女子数其阴。】　　经脉为里，支而横者为络，络之别者为孙。盛而血者疾诛之，盛者泻之，虚者饮药以补之。　　 【注　承上文而言脉度之十六丈二尺，止以经脉为数，支而横者，络脉孙络也。夫经脉内荣于脏腑，外络于形身，浮而见于皮部者，皆络脉也。盛而血者，邪盛于外。血留于络脉，故当疾诛之。盛者邪客于外，故当泻之；虚者本虚于内，故当饮药以补之。盖言血气本于脏腑之所生也。】　　黄帝曰：蹺脉安起安止？何气荣水？岐伯答曰：蹺脉者，少阴之别，起于然谷之后，上内踝之上，直上循阴股，入阴，上循胸里，入缺盆，上出人迎之前，入頄，属目内眦，合于太阳阳蹺而上行。气并相还则为濡目，气不荣则目不合。　　【注　此论流溢之精气，从蹺脉而布散于脉外，脉外之血气，从蹺脉而通贯于脉中，气并相还，内外交通者也。夫肾为水脏，受藏水谷之精水者，流溢于肾脏之精水也。何气荣水者，谓阴蹺之脉，乃足少阴之别，直上循阴股入于肾阴，脉内之荣气宗气，荣运肾脏之水，上循胸里，交于手少阴之心神而化赤，上注于目内眦，合于太阳，阳蹺而上行，阴蹺阳蹺之气相并，经脉外内之气交相往还，则为濡目。如气不荣，则目不合，谓流溢于脉外之气，不荣于目也。再按本经大惑篇曰：病有不得卧者，卫气不得入于阴，常留于阳，留于阳则阳气满，阳气满则阳蹺盛，不得入于阴则阴气虚，故不瞑矣。病有不得视者，卫气留于阴，不得行于阳，留于阴则阴气盛，阴气盛则阴蹺满，不得入于阳则阳气虚，故目闭也。此脉外之卫气，复内通于蹺脉，外内之血气相并而往还也。　尚御公曰：脉外之阴气虚，则目不瞑。气不荣则目不合者，脉外之阴气不荣于目也。此节始论蹺脉之起止。复曰气不荣则目不合，谓脉内之阴气流溢于脉外者也。夫脉度者，乃荣气宗气行于脉中，以应呼吸漏下。若夫荣血之流行，始于手太阴肺，终于足厥阴肝，其支者，止环转督脉一周，而蹺脉不与焉。盖蹺主荣运肾脏之精水于脉中而为血者也。举足行高曰蹺，盖取其从下行上之义。】　　黄帝曰：蹺脉有阴阳，何脉当其数？岐伯答曰：男子数其阳，女子数其阴。当数者为经，不当数者为络也。　　 【注　阴蹺脉从足上行，应气之上升，故女子数其阴。阴蹺属目内眦，合阳蹺而上行，是阳蹺受阴蹺之气，复从发际而下行至足，应天气之下降，故男子数其阳。　尚御公曰：阴蹺乃足少阴之别，阳蹺乃足太阳之别。男子之宗荣，注于太阳之阳蹺；女子之宗荣，注于少阴之阴蹺。气之所注者，故为大经隧；气不荣者，为络脉也。】
　　　　　逆顺肥瘦篇

