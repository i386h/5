<!-- { "loadSidebar": true } -->
　　黄帝曰：脉行之逆顺奈何？岐伯曰：手之三阴，从脏走手。手之三阳，从手走头。足之三阳，从头走足。足之三阴，从足走腹。　　【注　此言手足阴阳之脉，上下外内逆顺而行，应地之经水也。】　　黄帝曰：少阴之脉独下行，何也？岐伯曰：不然！夫冲脉者，五脏六腑之海也，五脏六腑皆禀焉。其上者，出于颃颡，渗诸阳，灌诸精。其下者，注少阴之大络，出于气街，循阴股内廉，入腘中，伏行胻骨内，下至内踝之后属而别。其下者，并于少阴之经，渗三阴。其前者，伏行出跗属，下循跗，入大指间，渗诸络而温肌肉。故别络结则跗上不动，不动则厥，厥则寒矣。黄帝曰：何以明之？岐伯曰：以言导之，切而验之，其非必动，然后乃可明逆顺之行也。黄帝曰：窘乎哉！圣人之为道也。明乎日月，微于毫厘，其非夫子孰能道之也！　　【注　冲脉者，五脏六腑之海也。五脏六腑之气，皆禀于冲脉而行。其上者，出于颃颡，渗诸阳，灌诸阴。其下者，注少阴之大络，下出于气街，此五脏六腑之血气皆从冲脉，而渗灌于脉外皮肤之间，应水随气而运行于天表也。夫少阴主先天之水火，水火者精气也。冲脉并少阴之经，渗三阴，循跗入大指间，渗诸络而温肌肉。是少阴之精气又从冲脉而运行，出入于经脉皮肤之外内者也。故别络结，则少阴之气不能行于跗上，而跗上不动矣。不动者乃少阴之气厥于内，故厥则寒矣。此气血结于脉内，而不能通于脉外也。故当导之以言，导气之外出也。验之以脉，知精血之行也。其非跗上不动，然后乃可明逆顺之行。逆顺之行者，少阴之精气渗灌于肤表，而复运行于脉中，应司天在泉之气，繞地环转而复通贯于地中。明于日月，微于毫厘者，言圣人之道如日月丽天，循度环转，无有毫厘差失。故曰圣人之为道者，上合于天，下合于地，中合于人事，必有明法，以起度数法式，检押而后可传焉。】
　　　　　阴阳系日月篇

　　黄帝曰：阴阳合之于脉，奈何？岐伯曰：寅者正月之生阳也，主左足之少阳；未者六月，主右足之少阳。卯者二月，主左足之太阳；午者五月，主右足之太阳。辰者三月，主左足之阳明；巳者四月，主右足之阳明。此两阳合于前，故曰阳明。申者七月之生阴也，主右足之少阴；丑者十二月，主左足之少阴。酉者八月，主右足之太阴；子者十一月，主左足之太阴。戌者九月，主右足之厥阴；亥者十月，主左足之厥阴。此两阴交尽，故曰厥阴。　　【注　岁半以上为阳，而主少阳，太阳；岁半以下为阴，而主少阴，太阴。犹两仪之分四象也。两阳合明，故曰阳明。两阴交尽，故曰厥阴。此四象而生太少中之三阴三阳也。男生于寅，故始于正月之少阳；女生于申，故始于七月之少阴。阳从左，故左而右；阴从右，故右而左。】　　甲主左手之少阳，己主右手之少阳；乙主左手之太阳，戊主右手之太阳；丙主左手之阳明，丁主右手之阳明，此两火并合，故为阳明。庚主右手之少阴，癸主左手之少阴；辛主右手之太阴，壬主左手之太阴。　　【注　太阳主日，少阳主火，故两火并合，是为阳明。阳明者，离明之象也。明两作离，故两火并合。两阳合阳，是为阳明。手少阴君火主日，手太阴肺金主天，故应手之十指，此阳中有阴也。　朱济公曰：按《河图洛书》，五位中央而主阳。五行之中，木火为阳，金水为阴，故甲、乙、丙、丁、戊、己，为阳中之阳，庚、辛、壬、癸，为阳中之阴。】　　故足之阳者，阴中之少阳也；足之阴者，阴中之太阴也。手之阳者，阳中之太阳也；手之阴者，阳中之少阴也。腰以上者为阳，腰以下者为阴。　　【注　此论手足之阴阳，而阴中有阳，阳中有阴也。上论太少之阴阳，分于左右；此论太少之阴阳，位于上下。盖阴阳气交于六合之内者也。腰以上者为阳，腰以下者为阴，此阴阳之定位。手经有阴，足经有阳，乃上下之气交。】　　其于五脏也，心为阳中之太阳，肺为阳中之少阴，肝为阴中之少阳，脾为阴中之至阴，肾为阴中之太阴。　　 【注　心属火而应日，故为阳中之太阳。肺居高而属金，故为阳中之少阴。肝居下而属木，故为阴中之少阳。肾居下而属水，故为阴中之太阴。脾位中央而主坤土，故为阴中之至阴。五脏为阴，而阴中有阳也。】
　　　　　卫气篇

　　足太阳之本，在跟以上五寸中，标在两络命门。命门者，目也。足少阳之本，在窍阴之间，标在窻笼之前。窻笼者，耳也。足少阴之本，在内踝下上三寸中，标在背腧与舌下两脉也。足厥阴之本，在行间上五寸所，标在背腧也。足阳明之本在厉兑，标在人迎颊侠颃颡也。足太阴之本，在中封前上四寸之中，标在背腧与舌本也。　　【注　此明十二经脉之本，出于手足之腕踝，其标在于胸腹头气之街。标者犹树之梢杪，杪绝而出于络外之径路也。本犹木之根干，经脉之血气，从此而出也。足太阳之本在跟以上五寸中，其标在于两目而出于头气之街。夫气在头者，止之于脑。两目之脉，入于脑而绝于内也。足少阳之本在足窍阴之间，其标在耳窻笼之前而出于头气之街。足少阴之本在内踝下上三寸中，其标在于背腧与舌下之两脉而出于胸气之街。盖气在胸者，止之膺与背腧，谓络脉之循于胸者，或绝于膺胸之间，或行至背腧而始绝也。根结篇曰：少阴结于廉泉舌下两脉，廉泉、玉英也。盖少阴主先天之精气，及受藏水谷之精，故从本经之络脉而出于胸气之街，复从任脉而上出于廉泉，从冲脉而下出于胫气之街。少阴为水脏而富于精血者也。足厥阴之本在行间上五寸，所标在背腧而出于胸气之街。足阳明之本在足之厉兑，标在人迎颊侠颃颡而出于头气之街。颃颡者，鼻之上窍以收津涕者也。足太阴之本在中封前上四寸之中，标在背腧与舌本而出于胸气之街。盖三阳之经，上循于头，是以络脉亦上出于头而始绝。三阴之脉，止于膺胸之间，故络脉亦至膺与背腧而止。】　　手太阳之本在外踝之后，标在命门之上一寸也。手少阳之本在小指次指之间上二寸，标在耳后上角下外眦也。手阳明之本在肘骨中，上至别阳，标在颜下合钳上也。手太阴之本在寸口之中，标在腋内动也。手少阴之本在锐骨之端，标在背腧也。手心主之本在掌后两筋之间二寸中，标在腋下下三寸也。　　【注　手太阳之本在外踝之后，标在命门之上一寸而出于头气之街。手少阳之本在小指次指之间上二寸，标在耳后上角下外眦而出于头气之街。手阳明之本在肘骨上至别阳，标在颜下合钳上而出于头气之街。钳上者，耳上也。手太阴之本在寸口之中，标在腋内之动处而出于胸气之街。手少阴之本在锐骨之端，标在背腧而出于胸气之街。手心主之本在掌后两筋之间二寸中，标在腋下三寸而出于胸气之街。按十二经脉之终始，出于井、溜于荣、注于俞、行于经、入于合，而内属于脏腑，此脏腑之十二经脉也。十二络脉之本标，乃经脉之支别。故曰此气之大络也。络绝则径通，盖血气从络脉之起处为本，尽处为标，而出于气街也。然支络乃经脉之分派，故曰足太阳之本在跟以上五寸中，足少阴之本在内踝下三寸中，盖以本支所分之处为本，而不定在于经俞之穴会也。至于标在头气之街者，止之于脑；如太阳之在目内，少阳之在耳中，阳明之在颃颡，乃三阳之络脉绝于头脑之中，亦非头面之穴会也。经脉之内属脏腑，外络形身，应神机之出入。血气之从络脉出于气街，运行于肤表，应精神之升降。出入废则神机化灭，升降息则气立孤危。故曰，亭亭淳淳，孰能穷之？言血气之升降出入，合天地之化育，运行无息者也。】
　　　　　动输篇

