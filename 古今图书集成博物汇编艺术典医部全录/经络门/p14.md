<!-- { "loadSidebar": true } -->
　　黄帝曰：经脉十二，而手太阴、足少阴阳明独动不休，何也？岐伯曰：是明胃脉也。胃为五脏六腑之海，其清气上注于肺，肺气从太阴而行之，其行也以息往来，故人一呼脉再动，一吸脉亦再动。呼吸不已，故动而不止。黄帝曰：气之过于寸口也，上十焉息。下八焉伏，何道从还？不知其极。岐伯曰：气之离脏也，卒然如弓弩之发，如水之下岸，上于鱼以反衰，其余气衰散以逆上，故其行微。　　【注　此论荣卫宗气，循度行于经脉之外内，冲脉行于足少阴、阳明之经，而出于腹气、胫气之街，以明血气之行于经脉皮肤之间，交相和平输应者也。帝问手太阴、足少阴阳明独动不休者，谓手太阴之太渊、经渠，足阳明之人迎、冲阳，足少阴太溪之动脉也。伯言是明胃脉者，谓胃为五脏六腑之海，其营卫宗气，皆胃腑谷精之所生也。清气上注于肺者，营气宗气也。肺气从太阴而行之者，脉气随三阴三阳之气而行也。其行也以息往来者，人一呼一吸，脉行六寸，日夜一万三千五百息，脉行八百十丈为一周也。帝问气之过于寸口，上十焉息者，乃营气、卫气、宗气，尽走于息道而变见于寸口也。下八焉伏者，谓流溢于中之营血，下伏于胞中，故如水之下岸也。按本经营气篇曰：营气之道，内谷为宝，谷入于胃，乃传之肺，流溢于中，布散于外，精专者行于经隧，常营无已，终而复始。夫帝言下伏之营血有八，是精专而行于经隧之营止二分矣。夫营气行于脉中，卫气行于脉外，宗气两行营卫之道，此经脉外内之气相为和平，而有形之营血分行于外内，亦相为匀等者也。夫冲脉起于胞中，上循背里，为经络之海，其浮而外者，循腹右上行至胸中而散，充肤热肉，淡渗皮毛，此下伏于胞中之血，半随冲脉而行于脉内，半随冲脉而散于皮肤。又足阳明之脉与冲脉于脐左右之动脉而出于腹气之街，冲脉与少阴之大络循阴股而下，出于胫气之街。夫精专者二分行于经隧，随冲脉者，二分出于气街，是经脉外内之气血相为匀等矣。皮肤之气血，从指井而溜注于营俞，脉中之血气，从本标而外出于肤表，从道往还，莫知其极矣。伯言气之离脏，卒然如弓弩之发者，谓五脏之气，至于手太阴而变见于寸口者，应手而动若弓弩之发弦。上于鱼际，则动气衰而无动脉矣。其余气衰散以逆上者，谓余气分散而上注手阳明大肠经，故其脉上鱼而其行微缓也。此言五脏之气，因胃气而至于手太阴，腹走手而手走头，头走足而足走腹，常营无已，终而复始，环转无端也。】　　黄帝曰：足之阳明，何因而动？岐伯曰：胃气上注于肺，其悍气上冲头者，循咽上走空窍，循眼系，入络脑，出顑，下客主人，循牙车，合阳明，并下人迎，此胃气别走于阳明者也。故阴阳上下，其动也若一。故阳病而阳脉小者为逆；阴病而阴脉大者为逆。故阴阳俱静俱动，若引绳相倾者病。　　【注　此言阳明之气盛而独动不休也。阴阳系日月论曰：两阳合于前，故曰阳明。又曰：两火合并，故为阳明。是阳明主燥金之气，而又有悍热之火气也。胃气上注于肺者，胃腑所生之荣气宗气，上注于肺，而行于经脉之外内，以应呼吸漏下。其悍热之气上冲头者，循咽上走空窍，循眼系入络脑，出顑，下客主人，循牙车，此阳明之悍气上走空窍，行于皮肤之气分，而下合于阳明之脉中，并下人迎，此胃腑所生之悍气，别走于阳明者也。故阴阳上下，其动也若一。盖身半以上为阳，身半以下为阴，谓在上之人迎，在下之冲阳，其动之相应也。故阳病而阳脉小阴脉大者为逆。阴病而阴脉大阳脉小者为逆。故阴阳上下，静则俱静，动则俱动，若引绳墨。如相倾而不相应者，则为病矣。】　　黄帝曰：足少阴何因而动？岐伯曰：冲脉者，十二经之海也，与少阴之大络起于肾下，出于气街，循阴股内廉，邪入腘中，循胫骨内廉，并少阴之经，下入内踝之后，入足下；其别者，邪入踝出属跗上，入大指之间，注诸络以温足胫，此脉之常动者也。　　【注　此言流溢于中之血气，一从冲脉与足少阴之大络，而下出于足胫之气街。循阴股内廉者，血气出于皮肤，仍循少阴之经而行也。斜入腘中者，与太阳之承山踝上以下也。其别者，乃少阴之支络，别走于踝跗，上入大指之间，而散于十指之络。是以阳气起于足五指之表，阴气起于足五指之里。盖阴阳二气，本于先天之水火，藏于肾脏，出于下而升于上也。夫卫气者，阳明所生之气也。上节论卫气之别走阳明，合于人迎，是从膺胸脐腹而下至跗上，如左右之动脉，与冲脉会于脐间，则阳明之血气随冲脉而出于腹气之街矣。此节论冲脉与少阴出于胫脉之街，盖手足十二经之本标，止出于头气之街、胸气之街，荣卫之行，从本而入，从标而出，上下相贯，如环无端。其腹气之街，胫气之街，乃别出。阳明少阴之血气，不在十二经脉本标之内，故别提出阳明少阴之动输焉。】
　　　　　阴阳二十五人篇

　　黄帝曰：夫子之言脉之上下，血气之候，以知形气，奈何？岐伯曰：足阳明之上，血气盛，则髯美长；血少气多，则髯短。故气少血多则髯少，血气皆少则无髯，两吻多画。足阳明之下血气盛，则下毛美长至胸，血多气少则下毛美短至脐，行则善高举足，足指少肉，足善寒。血少气多则肉而善瘃。血气皆少则无毛，有则稀枯瘁，善痿厥，足痹。　　【注　以下申明形者乃皮脉肉筋骨，然借皮肉经脉之血气以生养此形，而有上下盛衰之不同也。夫生长须毛者，乃充肤热肉，淡渗皮毛之血气。然手足三阳之气血，各因本经之经脉所循之处而各分皮部，故帝问脉之上下血气之候以知形气，盖以各经脉络所循之上下候之，以知形中之气血也。形者谓皮肉筋骨也。足阳明之脉，其上行者挟口环唇，下交承浆，是以皮肤之血气盛则髯美而长，血少气多则髯短，气少血多则髯少，气血皆少则无髯。盖血盛则淡渗皮肤而生毫毛。气者所以熏肤充身泽毛者也，是以在上之须眉，在下之毫毛，皆借皮肤之气血以生长，故气少则髯少，血少则髯短，血气皆少则无髯矣。血气少而不能充皮肤，肥腠理，故两吻多画，盖肌肉不得充满而多瘦纹也。足阳明之脉，其下行者循膺胸下脐腹，从膝膑而至足跗。故在下皮肤之血气盛则下毛美而长至胸，血多气少则下毛美短至脐，血气皆少则无毛，虽有亦稀而枯瘁也。足指少肉，足善寒者，气之所以熏肤充身泽毛者也。瘃者手足寒冷之冻疮。血少则肉而善瘃者，血之所以温肤热肉者也。痿厥足痹者，血气少而不能荣养筋骨也。此言二十五人之形者，皮脉肉筋骨也，然借血气之所资益，而有上下盛衰之不同也。】　　足少阳之上，气血盛则通髯美长，血多气少则通髯美短；血少气多则少须，血气皆少则无须，感于寒湿则善痹、骨痛、爪枯也。足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。　　【注　足少阳之经脉，其上行者循于耳之前后，加颊车，下颈项，是以皮肤之血气盛则通髯美长，血多气少则通髯美短。盖须发乃血之余，是以血多气少，虽短而亦美也。在外者皮肤为阳，筋骨为阴。病在阳者名曰风病，在阴者名曰痹。爪者筋之余，血气皆少，不能荣养筋骨，以致寒湿之邪留痹，而为骨痛爪枯也。其经脉之下行者，循膝外廉下辅骨之前，抵绝骨之端，下出外踝之前，循足跗上，是以在下皮肤分肉之血气盛，则胫毛美长，外踝肥；血多则皮坚而厚，血少则皮薄而软；盖血之所以淡渗于皮肤者也。】　　足太阳之上，血气盛则美眉，眉有毫毛；血多气少则恶眉，面多小理；血少气多则面多肉；血气和则美色。足太阳之下，血气盛则跟肉满踵坚；气少血多则瘦跟空；血气皆少则善转筋，踵下痛。　　【注　足太阳之脉，起于目内眦，循两眉而上额交巅，是以皮肤之血气盛，则眉美而有毫毛也。夫充肤热肉生须毛之血气，乃后天水谷之所生，在上之髭须，在下之长毛，皆生于有生之后。眉乃先天所生，故美眉者，眉得血气之润泽而美也。毫毛者，眉中之长毛，因血气盛而生长，亦后天之所生也。恶眉者无华彩而枯瘁也。面多小理者，多细小之纹理，盖血少而不能充润皮肤也。血少气多则面多肉，气之所以肥腠理也。《内经》云：心之合脉也，其荣色也。平脉篇曰：缓则阳气长，其色鲜，其颜光。血气和，谓经脉皮肤之血气和调，则颜色鲜美。盖五脏六腑之俞，皆出于太阳之经，太阳为诸阳主脉也。转筋踵下痛者，血气少而不能荣养筋骨也。】　　手阳明之上，血气盛则髭美；血少气多则髭恶；血气皆少则无髭。手阳明之下，血气盛则腋下毛美，手鱼肉以温；血气皆少则手瘦以寒。　　【注　手阳明之脉，其上行者，挟口交人中，上挟鼻孔，是以皮肤之血气盛则髭美，恶者稀而枯瘁也。其经脉之下行者，循臑臂上入两筋之间出合谷，故血气盛则腋下毛美而手鱼肉以温，血气皆少则手瘦以寒也。　仇汝霖曰：手阳明之脉，出合谷两骨之间。手鱼肉乃手太阴之部分，阳明之血气盛，而手鱼肉以温者，脏腑之血气互相交通者也。】　　手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手卷多肉以温；血气皆少则寒以瘦；气少血多则瘦以多脉。　　 【注　手少阳之脉，其上行者，出走耳前，交颊，上至目锐眦，是以皮肤之血气盛则眉美以长，长者即生毫毛之意也。其下行者，从肩臑肘臂而上出于手腕，故血气盛则手卷多肉以温。盖手少阳之血气循手表腕，盛则皮缓肉淖，故善于卷握也。多脉者，皮肉瘦而脉络多外见也。】　　手太阳之上，血气盛则有多须，面多肉以平；血气皆少则面瘦恶色。手太阳之下，血气盛则掌肉充满；血气皆少则掌瘦以寒。　　 【注　手太阳之脉，其上行者循于颧颊、耳鼻、目眦之间，是以皮肤之血气盛则有多须，面多肉以平；血气皆少则面瘦色恶，太阳为诸阳主气也。其下行者，循肩臑肘臂而下，出于手腕，是以血气盛则掌肉充满，血气皆少则掌瘦以寒也。以上论手足三阳之血气，各循本经之部分，充肤热肉，淡渗皮毛，肥腠理，濡筋骨，以养二十五变之形。如血气皆少，则又不能佗佗遗遗之自然矣。】
　　　　　邪客篇

