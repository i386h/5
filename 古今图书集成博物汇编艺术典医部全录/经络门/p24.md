<!-- { "loadSidebar": true } -->
　　人身经脉十四，络脉十五，原穴十二，诚为一身枢要纲维之大，不可不熟会于胸中也。至于取法，如《标幽赋》云：取五穴，用一穴而必端，取三经，用一经而可正。今世之医，惟取中指中节，谓之同身寸，凡取诸穴悉依之，其亦未之思耳！殊不知同身之义，随身之大小、肥瘦、长短，随处分折而取之，则自无此长彼短之弊，而庶几乎同身之义有准矣。若以中指为法，如瘦人指长而身大，则背腹之横寸岂不太阔耶？如肥人指短而身大，则背腹之横寸岂不太狭耶？古人所以特谓同身寸法者，盖必同其身体随在而分折之，固无肥瘦长短之差讹也。如头部，则以前眉中直上至后大杼骨，共折一尺八寸；眼内眦角至外眦角，为一寸。头部直横寸法悉依此准。如背部，自大椎下至尾骶，共折三尺；横寸第二行，连脊分开各二寸；第三行，连脊分开各三寸半。背部直横寸法，悉依此准。如腹部，天突至膻中折六寸，岐骨至脐折八寸，脐下至毛际折五寸，两乳对折八寸。腹部直横寸法，悉依此准。如四肢尺寸，手肘内曲泽穴至经渠为一尺，足膝至踝尖为一尺六寸，踝尖至地为三寸。亦不独以中指为法也。何后世不论背腹，概以中指谓之同身，简而行简，讹而愈讹。愚故悉背腹之所，总较尺寸，以备考取之便。倘考有未尽，法有未周，惟同志者订之，庶斯集之无遗憾也。
　　　　图书编 【明　章潢】

　　　　　人身杂论

　　人之所以为人者，形与性而已矣。天地之塞吾其体，天地之帅吾其性，形性岂二之哉？孔子曰：仁者，人也。孟子曰：形色，天性也。所以《大学》一言以蔽之曰：壹是皆以修身为本。则是身也，本之为心意知而非有也，达之家国天下而非无也，具之为骨骸脏腑而非显也，宰之为精神魂魄而非隐也。呼吸与天地相通，气脉与寒暑昼夜相运旋。所以谓人身小天地，而知修身为本，即知之至也。孔门无逾颜会。颜之四勿，会之三省，舍视听言动容貌词气，性安在哉？信乎！养德养身非二事，良医良相非二道。奈何人人具此七尺之躯，卑之则为众欲所攻，高之又以四大为幻。欲通天下国家为一身，而于一身之骨骸血脉且莫之辨，一身之寒暑燥湿且莫之调摄也，又乌在其为不朽而与天地参乎？　　人者，天地之德，阴阳之交，鬼神之会，五行之秀气也。故人者，天地之心也，五行之端也，食味别声被色而生者也。故圣人作则必以天地为本，以阴阳为端，以四时为柄，以日星为纪，月以为量，鬼神以为徒，五行以为质，礼义以为器，人情以为田，四灵以为畜。　　邵子曰：天有四时，地有四方，人有四肢。是以指节可以观天，掌文可以察地。天地之理具乎指掌矣，可不贵之哉！　　人身即小天地也。人之气，即天地之气。人之五脏、六腑、十二络，犹五岳、四镇、十二州。人之七窍，犹天之七曜。凡人之脏腑、十二络有病，则面色异而变常，犹岳镇十二州有灾，则天象随之而变异。惟心脏之病，面色易形，故以养心为要。孟子曰：养心莫善于寡欲。程张所谓心，皆指其虚灵之气而言。气本寓理为性，理从气发为情，而心能主宰者亦气也。　　人身之天为首，而一身之气，自流行贯通，脉络相连。如耳目口鼻为气之出入，皆在于首，而其为气，必自下而上。故目如日月，而五脏皆属之，岂非自地而起乎？　　天包地，地之上下皆天，天之气循环转旋，无一息之停止。如人身自腹以上为天，腹之下为地。人身之气，自是从涌泉而起，至于头顶，又降而下，循环不穷。然谓之阴阳者，亦以其上下言之耳！天之气，在地下者为阴，在地上者为阳，其为形虽有阴阳之殊，其为气则一也。　　我之所以为身，岂五脏、六腑、四肢、百骸之谓哉？身非身也，其所主者心也。心非心也，其所具者性也。性非性也，其所原者天也。天之所以为天，我之所以为身也。然则我之身非人也，天也。　　天地一阴阳也，人身一阴阳也。人身之阴阳，不外乎天地之阴阳；天地之阴阳，亦岂外乎人身之阴阳哉？天地一人也，人身一天地也。人身之动静，天地之动静也。分而言之，动自动也，静自静也。合而言之，动根于静，静由乎动也。一呼一吸，一息也，而天行八十余里。人一昼一夜三万三千六百余息，天则行九十余万里。人息与天行齐，四体于是乎顺，百病于是乎消。一有衍焉，始为众病之所袭矣。是故君子贵修身以俟天也。然则天之所以行，人之所以息，孰从而宰之？曰：太极。太极，阴阳之本也，天地之心也，动静之主也。呜呼！善事天者，当洗心而密察焉。
　　　　　人身阴阳合体

　　吾人之生，原阴阳两端合体而成。其一则父母精气，妙凝有质，所谓精气为物者也；其一则宿世灵魂，知识变化，所谓游魂为变者也。精气之质，涵灵魂而能运动，是则吾人之身也。显现易见，而属之于阳，游魂之灵，依精气而露知识，是则吾人之心也。晦藏难见，而属之于阴，交媾之时，一齐俱到，胎完十月，出生世间。其赤子之初，则阳盛而阴微，心思虽不无而专以形用也。故常欣笑而若阳和，亦常开爽而同朝日，又常活泼而类轻风。此阳之一端，见于有生之后者然也。及年少长，则阴盛而阳微，虽形体如故，而运行则专心思矣。故愁戚而欣笑渐减，迷蒙而开爽亦稀，滞泥而活泼非旧。此阴之一端，见于有生之后者然也。人能以吾之形体，而妙用其心，知简淡而详明，流动而中适，则接应在于现前，感通得诸当下。生也，而可望以入圣；殁也，而可望以还虚。其人将与造化为徒焉已矣。若人以己之心思而展转于躯壳，想度而迟疑，晓了而虚泛，则理每从于见得，几多涉于力为？生也，而难望以入圣；殁也，而难冀以还虚。其人将与凡尘为徒焉已矣。或曰：如君之论，是以身为阳而在所先，以心为阴而在所后。乃古圣贤则谓身止是形，心乃是神，形不可与神并，况可以先之乎？曰：子乌知所谓神哉？夫神也者，妙万物而言者也，亦超万物而言者也。阴之与阳是曰两端，两端即两物也。精气载心而为身，是身也，固身也，固耳目口鼻、四肢百骸而具备焉者也。灵知宰身而为心，是心也，亦身也，亦耳目口鼻、四肢百骸而具备焉者也。精气之身，显于昼之所为；心知之身，形于夜之所梦。然梦中之身，即日中之身，但以属阴，故其气弱，其象微。虽弱且微，而较之日中之举止毫发则无殊也。日中之身，即梦中之身，但以属阳，故其气健，其体充。虽健且充，而较之梦中举止毫发亦无殊也。是分之，固阴阳互异，合之则一神所为。所以属阴者则曰阴神，属阳者则曰阳神。是神也者，浑融乎阴阳之内，交际乎心身之间，而充溢弥漫乎宇宙乾坤之外，所谓无在而无不在者也。惟圣人与之合德，故身不徒身而心以灵乎其身，心不徒心而身以妙乎其心。是谓阴阳不测，而为圣不可知之神人矣。或者憬然悟曰：孔夫子之从心所欲不逾矩，孟夫子之存心养性以事天，是诚阴阳合德，而神之乎其为心也哉？亦神之乎其为身也哉？
　　　　　人身同天地

　　七尺之躯，何可与天地论大小？百年之身，何可与天地论修短？况此身特躯壳耳！与此身之骨骸、脏腑、经络、血脉，纵能精究而深研之，不过医之小道也，何必一一准诸天地哉？吁！此皆自小其身者也。惟自小其身，故经营七尺之内，与蝼蚁同嗜，欲醉梦百年之间，与蜉蝣共旦暮，可哀孰甚也？不知天地非大，人身非小也，万古非长，百年非短也。所以上下同流者，自有在也。盖阴阳五行，在天地人一也。观一岁十二月，一日十二时，人身之呼吸与天地通者，果何物乎？孟子谓夭寿不贰，修身以俟之，所以立命也。自此身之外，更何命可立，何心性可存而养也？彼世之愚不肖者，无论已；间有贤哲之士，计其生平，虑非不周，知非不溥，言非不详，行非不锐，日夕殚精耗神，游魂梦景，独于此身漫不加之意焉。其于本末，内外轻重，缓急且莫之辨，又安望其赞化育参天地相同？果强合之，抑亦造化自然也。惩七年之病者，必求三年之艾，当勿忽于此云。
　　　　身经通考 【清　李潆】

　　　　　身经问答

