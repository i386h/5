<!-- { "loadSidebar": true } -->
　　《圣惠》曰：有人耳痒，一日一作，可畏，直挑剔出血稍愈。此乃肾脏虚，致浮毒上攻，未易以常法治也，宜服透冰丹，勿饮酒啖湿面蔬菜鸡猪之属，能尽一月为佳，不能戒无效。
　　《墨客挥犀》：虫之类能入耳者，不独蜒蚰，如壁虱、萤火、叩头虫、皂荚虫皆能入耳为害。余有外亲曾为虫入耳，自谓必死，乃极家其所有恣情耗荡，凡数年，家业遂破。虫出疾愈，验之，乃叩头虫也。又有人为蜒蚰入耳，遇其极时，不觉以头撞柱，至血流不知，云痒甚不可忍。蜒蚰入耳，往往食髓，至冬又能滋生。凡虫入耳者，惟用生油灌之为妙。
　　《薛己医案》曰：先君尝睡间，有虫入耳，痛瞀。将生姜擦猫鼻，其尿自出，取尿滴耳内，虫即出而愈。　　百户张锦谓予曰：耳内生疮，不时作痛，痛而欲死，痛止如故，诊其脉皆安静，予谓非疮也。话间痛忽作，予度其有虫入耳，令回，急取猫尿滴耳，果出一臭虫，遂不复痛。或用麻油滴之，则虫死难出。或用炒芝麻枕之，则虫亦出，但俱不及猫尿之速也。
　　文选姚海山耳根赤肿，寒热作痛，此属三焦风热也。但中气素虚，以补中益气，加山栀、炒黄芩、牛蒡子治之而愈。
　　一儒者因怒耳内作痛出水，或用祛风之剂，筋挛作痛，肢体如束，此肝火伤血也，用六味丸料，数服愈。
　　举人毛石峰子年二十，耳内出水或作痛，年余矣，脉洪数，左尺益甚。此属肝肾二经虚热也，用加减八味丸料一剂而愈。
　　一男子每入房，耳内或作痒，或出水，常以银簪探入，甚喜阴凉。此属肾经热也，用加减八味丸而愈。
　　一妇人因怒发热，每经行即两耳出脓，两太阳作痛，以手按之痛稍止，怒则胸胁乳房胀痛，或寒热往来，或小便频数，或小腹胀闷。此皆属肝火血虚也，先用栀子清肝散二剂，又用加味逍遥散数剂，诸证悉退；又以补中益气加五味而全愈。
　　一妇人经行后，因怒气劳役，即发寒热，耳内作痛。余以经行为血虚，用八珍汤加柴胡；怒气为肝火，用加味逍遥散；劳役为气伤，用补中益气汤加山栀而愈。
　　一妇人耳内作痛，或肿焮，寒热发热。面色素青黄，经行则变赤。余以为怒气伤肝，郁结伤脾，用加味归脾汤、加味逍遥散而愈。
　　一妇人耳内肿痛，寒热口苦，耳内出水，焮连颈项，饮食少思。此肝火甚而伤脾也，用小柴胡汤加山栀、牡丹皮，稍愈；用加味逍遥散及八珍汤，加柴胡、山栀、牡丹皮，调补肝脾而全愈。
　　一孀妇，或耳内外作痛，或项侧结核，内热晡热，月经不调，唾痰少食，胸膈不利。余以为郁怒伤肝脾，朝用归脾汤以解脾郁，生脾气；夕用加味逍遥散，以清肝火，生肝血而愈。
　　太卿魏庄渠，癸卯仲冬，耳内作痛，左尺洪大而濇。余曰：此肾水枯竭，不能生肝木，当滋化源。彼不信，仍杂用兼补之剂。余谓其婿陆时若曰：庄渠不能生肾水，来春必不能起。至明年季春十八日，复请治。昏愦不语，颐耳之分已有脓矣，且卵缩便数，方信余言。求治辞不克，用六味丸料壹锺，阴茎舒出，小便十减六七，神思顿醒。余曰：若砭脓出，庶延数日，为立嗣之计，否则脓从耳出，死立待矣。或谓不砭可生者，余因辞归。翌日果耳内出脓，至二十一日己未火日而卒。
　　宪副姜时川癸卯冬，右手寸口浮数而有痰，口内若有疮然。余曰：此胃火传于肺也，当薄滋味慎起居以御之。甲辰秋，尺脉洪数而无力。余曰：此肺金不能生肾水，无根之火上炎也，宜静调养滋化源以治之。彼云，今喉耳不时燥痛，肢体不时发热，果是无根之火，殒无疑矣。后会刘古峡云：姜公之病，已如尊料，遂拉同往视，喉果肿溃，脉愈洪大。又误以为疮毒，而投苦寒之剂。卒于仲春二十八日，乃药之促其亡也，否则尚能延至仲夏。
　　一男子耳后漫肿作痛，肉色不变，脉微数，以小柴胡汤加芎、归、桔梗四剂，肿少起；更以托里消毒散数剂，脉滑数，此脓已成矣，宜针之，彼畏而不肯用。因痛极始针之，出脓碗许，以托里药两月余而始愈。凡疮不起者托而起之，不成脓者补而成之，使不内攻；脓成而及时针之，不数日即愈矣。常见患者皆畏针痛而不肯用，又有恐伤良肉而不肯用，殊不知疮虽发于肉薄之所，若脓成，其肿亦高寸余，疮皮又厚分许，用针深不过二分，若发于背肿，高必有三四寸，入针止于寸许，况患处肉已坏矣，何痛之有？何伤之虑？怯弱之人，及患附骨疽，待脓自通，以致大溃，不能收敛气血，沥尽而亡者为多矣！
　　《证治准绳》曰：一人劳倦，耳下焮肿，恶寒发热，头疼作渴，右脉大而软，当服补中益气汤，彼自用药发散，遂致呕吐，始信。予用六君子汤更服补中益气汤而愈。大抵内伤荣卫失守，皮肤间无气滋养则不任风寒，胃气下陷则阳火上冲，气喘发热，头痛脉大，此不足证也，误作外感，表实而反泻之，宁免虚虚之祸？东垣云：内伤右脉大，外感左脉大，当以此别之。
　　一妇耳下肿痛，发寒热，与荆防败毒散四剂，表证悉退；以散肿溃坚汤数剂，肿消大半；再以神效瓜蒌散四剂而平。
　　一人肝经风热，耳下肿痛，热脉浮数，以薄荷丹治之而消。
　　一妇因怒，耳下肿痛，以荆防败毒散，加连翘、黄芩四剂而愈。予尝治此，旬日不消者，以益气血药及饮远志酒并效。无脓自消，有脓自溃。
　　一妇因怒，耳下焮痛，头痛寒热，以荆防败毒散加黄芩，表证悉退，但饮食少思，日晡发热。东垣云：虽有虚热，不可大攻，热去则寒起，遂以小柴胡加地骨皮、芎、归、苓、朮、陈皮十余贴愈。次年春，后复肿坚不溃，用八珍汤加香附、柴胡、地骨皮、桔梗，服至六七贴，以为延缓，仍服人参败毒散，势愈盛，又服流气饮，则盗汗发热，口干食少，至秋复求诊视，气血虚极，辞之，果殁。
　　一人每怒，耳下肿或胁作痛，以小柴胡汤加青皮、红花、桃仁四剂而愈。
　　一女性急好怒，耳下常肿痛，发寒热，肝脉弦急，投小柴胡汤加青皮、牛蒡子、荆芥、防风而寒热退，更以小柴胡汤对四物汤数剂而肿消。其父欲除病根，予谓肝内主藏血，外主荣筋，若恚怒气逆则伤肝，肝主筋，故筋蓄结而肿，须要自加调摄，庶可免患。否则肝逆伤不能藏血，血虚则难瘥矣。后不戒，果结三核，屡用追蚀，不敛而殁。
　　一人远途劳倦发热，脉大无力，耳下患肿，此劳损也，宜补中益气养荣汤，自然热退肿消。彼不听，服降火药及必效散，果吐泻不食而死。夫劳倦损气，气衰则火旺，火乘脾土，故倦怠而热，此元气伤也。丹溪曰：宜补形气调经脉，其疮自消，不可汗下；若不详脉证经络受病之异，而辄用峻厉之剂，鲜不危矣。
　　通府耳后发际患肿一块，无头，肉色不变，按之微痛。予谓痰结脉软而时见数，经曰，脉数不时见，疮也非痰也。仲景云：微弱之脉主血气俱虚，形精不足。又曰：沉迟软弱，皆宜托里。遂用参、芪、归、朮、川芎、炙甘草以托里，少加金银花、白芷、桔梗以消毒。彼谓不然。内饮降火消痰，外贴凉药，觉寒彻脑，患处大热，头愈重，食愈少。复请治，以四君子汤加藿香、炮干姜数剂，食渐进，脓成刺之，更以十全大补汤去桂，灸以豆豉饼，又月余而愈。
　　罗宗伯耳后发际患毒焮痛，脉数，以小柴胡汤加桔梗，牛蒡子，金银花四剂而愈。
　　一人耳后患毒，脉证俱实，宜用内疏黄连汤，彼以严冬不服寒剂，竟至不起。
　　一人耳后寸余发一毒，名曰锐疽，焮痛寒热，烦躁喜冷。此胆经蕴热而然，先用神仙活命饮一剂，势减二三。时值仲冬，彼惑于用寒之禁，自用十宣托里之药，势渐炽，耳内脓溃，喉肿闭，药不能下而殁。
　　《寓意草》曰：王玉原昔年感证，治之不善，一身津液尽为邪热所铄，究竟十余年，热未尽去，右耳之窍常闭。今夏复病感，缠绵五十多日，面足浮肿，卧寐不宁，耳间气往外触，盖新热与旧热相合，狼狈为患，是以难于去体。医者不察其绸缪胶结之情，治之芒不中窾。延至秋深，金寒水冷，病方自退。然浅者可退，深者莫繇遽退也。面足浮肿者，肺金之气为热所壅，失其清肃下行之权也。卧寐不宁者，胃中之津液干枯不能内荣其魂魄也。耳间大气撞出者，久闭之窍，气来不觉，今病体虚羸，中无阻隔，气逆上冲，始知之也。外病虽愈，而饮食药饵之内调者，尚居其半，特挈二事，大意为凡病感者明善后之法焉。盖人当感后，身中之元气已虚，身中之邪热未净，于此而补虚，则热不可除，于此而清热则虚不能任，即一半补虚，一半清热，终属模糊，不得要领。然舍补虚清热外，更无别法，当细辨之。补虚有二法：一补脾，一补胃。如疟痢后脾气衰弱，饮食不能运化，宜补其脾；伤寒后胃中津液久耗，新者未生，宜补其胃。二者有霄壤之殊也。清热亦有二法：初病之时，热为实热，宜用苦寒药清之；大病后之热为虚热，宜用甘寒药清之。二者亦霄壤之殊也。人身天真之气，全在胃口，津液不足即是虚，生津液即是补虚，故以生津之药，合甘寒泻热之药，而治感后之虚热，如麦门冬、生地黄、牡舟皮、人参、梨汁、竹沥之属皆为合法。仲景每用天水散以清虚热，正取滑石、甘草，一甘一寒之义也。设误投参、芪、苓、朮补脾之药为补，宁不并邪热而补之乎？至于饮食之补，但取其气，不取其味，如五谷之气以养之，五菜之气以充之，每食之间便觉津津汗透，将身中蕴蓄之邪热以渐运出于毛孔，何其快哉！人皆不知此理，急于用肥甘之味以补之，目下虽精采健旺可喜，不思油腻阻滞经络，邪热不能外出，久久充养完固，愈无出期矣。前哲有鉴于此，宁食淡茹蔬，使体暂虚而邪易出，乃为贵耳。前药中以浮肿属脾，用苓、朮为治；以不寐责心，用枣仁、茯神为治，总以补虚清热之旨未明，故详及之。
