<!-- { "loadSidebar": true } -->
　　州同刘禹功素不慎起居七情，以致饮食不甘，胸膈不利，用消导顺气，肚腹痞闷，吐痰气逆，用化痰降火；食少泄泻，小腹作胀，用分利降火；小便濇滞，气喘痰涌，服清气化痰丸。小便愈滞，大便愈泻，肚腹胀大，肚脐突出，不能寝卧，六脉微细，左寸虚甚，右寸短促，此命门火衰脾肾虚寒之危候也。先用金匮加减肾气丸料，内桂附各一钱五分，二剂，下瘀秽甚多；又以补中益气，送二神丸二剂，诸证悉退五六；又用前药数剂，并附子之类，贴腰脐及涌泉穴，脉渐复而安。后因怒复闷，惑于人言，服沉香化气丸，大便下血诸证悉至。余曰：此阴络伤也。辞不治，果殁。
　　一富商饮食起居失宜，大便干结，常服润肠等丸，后胸膈不利，饮食不甘，口干体倦，发热吐痰。服二陈、黄连之类，前证益甚，小便滴沥，大便泄泻，腹胀少食；服五苓瞿麦之类，小便不通，体肿喘嗽；用金匮肾气丸、补中益气汤而愈。
　　一儒者失于调养，饮食难化，胸膈不利。或用行气消导药，咳嗽喘促；服行气化痰药，肚腹渐胀；服行气分利药，睡卧不能，两足浮肿，小便不利，大便不实，脉浮大，按之微细，两寸皆短。此脾肾亏损，朝用补中益气汤加姜附，夕用金匮肾气汤加补骨脂、肉果各数剂，诸证渐愈；再佐以八味丸，两月乃能步履；却服补中、八味，半载而康。
　　一男子素不善调摄，唾痰口干，饮食不美，服化痰行气药，胸满腹膨，痰涎愈甚；服导痰理脾之剂，肚腹膨胀，二便不利；服分气利水之剂，腹大胁痛，睡卧不得；服破血消导之剂，两足皆肿，脉浮大，不及于寸口。朝用金匮加减肾气丸，夕用补中益气汤，煎送前丸，月余诸证渐退，饮食渐进；再用八味丸、补中汤，月余自能转侧，又两月而能步履；却服十全大补汤、还少丹，又半载而康。后稍失调理，其腹仍胀，服前药即愈。
　　一男子患前证，余为壮火补土，渐愈。彼欲速效，服攻积之剂，下血甚多。余诊之曰：此阴络伤，故血内溢，非所宜也。后果殁。
　　大方妻赵氏忽撄痰热，治者多以寒凉，偶得小愈。三四年余，屡进屡退，于是元气消烁。庚子夏，遍身浮肿，手足麻冷，日夜咳嗽，烦躁引饮，小水不利，大肉尽去，势将危殆。余诊之，脉洪大而无伦，按之如无，此虚热无火，法当益火之源，以生脾土。与金匮肾气丸料服之，顿觉小水溃决如泉，俾日脤前丸，及大补之药二十余剂而愈。三四年间，平康无恙。甲辰仲春，悲哀动中，前证复作，体如焚燎，口肉尽腐，胸腹肿满，食不下咽者四日，束手待毙。复投以八味丸二服，神思清爽；服金匮肾气丸料，加参、耆、归、朮，未竟夕而胸次渐舒，陡然思食，不三日而病去五六矣。嗣后日用前二丸间服，逾月而起。至秋初复患痢，又服金匮肾气丸料加参、耆、归、朮、黄连、吴萸、木香，痢遂止，但觉后重。又用补中益气加木香、黄连、吴萸、五味，数剂而全愈。
　　《医宗必读》曰：太学何宗鲁夏月好饮水。一日，大宗师发放，自早起候至未申，为炎威所逼，饮水计十余碗，归寓便胀闷不能食。越旬日腹如抱瓮，气高而喘，求治于余。余曰：皮薄而光，水停不化也。且六脉坚实，其病暴成，法当利之。遂以舟车丸每服三钱，香薷汤送，再剂而二便涌决如泉；复进一钱五分，腹减如故；用六君子十贴即愈。
　　徽州方太和，大怒之后，复大醉，至明日目下如卧蚕，居七日而肢体皆肿，不能转侧，二便不通，烦闷欲绝。余诊之，脉沉且坚，当逐其水，用疏凿饮子一服而二便快，再服而四肢宽；更以五皮饮服三日，随愈。
　　武林文学钱赏之酒色无度，秋初腹胀，冬杪遍体肿，脐急突，背平，在法不治。迎余治之，举家叩首，求救哀迫。余曰：我非有起死金丹，但当尽心力而图之耳。即用金匮肾气丸料，大剂煎服，兼进理中汤，服五日无效。余欲辞归矣，其家曰：自知必死，但活一日，则求一日之药，即使不起，安敢归咎乎？勉用人参一两，生附子三钱，牛膝、茯苓各五钱，三日之间，小便解下，约有四十余碗，腹有绉纹，举家拜曰：皆再造之恩也！约服人参四斤，附子一斤，姜、桂各一斤余，半载而瘥。
　　都宪李来吴积劳多郁，肢体胀满，以自知医，辄用胃苓汤加枳壳。三月以来，转加痞闷。余诊其脉沉濇而软，视其色黄白而枯，此虚证也，宜大温大补。始犹不信，争之甚力，仅用参二钱，稍觉宽舒。欲加桂附，执不肯从。余曰：证坐虚寒，喜行攻伐，己见既坚，良言不纳，虽有扁仓，岂能救耶？越两月果殁。
　　锦衣太傅徐淡宁禀畀素壮，病余肥甘过度，腹胀气粗。余诊之，脉盛而滑，按之不甚虚，宜以利气之剂，少佐参朮。惑于多岐之说，旦暮更医。余复诊曰：即畏参不用，攻击之剂决不可投也。后与他医商之，仍用理脾疏气之剂而安。
　　光禄卿吴伯玉夫人患腹满而痛，喘急异常，大便不通，饮食不进。医者用理气利水之剂，二十日不效。余诊之，脉大而数，右尺为甚，令人按腹，手不可近。余曰：此大肠痈也，脉数为脓已成。用黄芪、皂刺、白芷之类，加葵根一两，煎一碗顿服之，未申痛甚，至夜半而脓血大下，昏运不支。即与独参汤，稍安；更与十全大补，一月而愈。
　　《寓意草》曰：郭台尹年来似有劳怯意，胸腹不舒，治之罔效，茫不识病之所存也。闻仆治病，先议后药，姑请诊焉。见其精神言动，俱如平人，但面色痿黄，有蟹爪纹路，而得五虚脉应之。因窃疑而诘之曰：足下多怒乎？善忘乎？口燥乎？便秘乎？胸紧乎，胁胀乎？腹疼乎？渠曰：种种皆然，此何病也？曰：外证尚未显然，内形已具，将来血蛊之候也。曰：何以知之？曰：合色与脉而知之也。夫血之充周于身也，荣华先见于面。今色黯不华，既无旧恙，又非新疴，其所以憔悴不荣者，何在？且壮盛之年而脉见细损，宜一损皮毛，二损肌肉，三损筋骨，不起于床矣，乃皮毛肌肉步履如故，其所以微弱不健者，又何居？是敢直断为血蛊。腹虽未大而腹大之情状已着，如瓜瓠然，其日趋于长也易易耳。明哲可不见机于早耶？曰：血蛊乃妇人之病，男子亦有之乎？曰：男子病此者甚多，而东方沿海一带，比他处更多。医不识所由来，漫用治气治水之法尝试，夭枉不可胜计，总缘不究病情耳。所以然者，以东海擅鱼盐之饶，鱼者甘美之味，多食使人热中，盐者咸苦之味，其性偏于走血。血为阴象，初与热合，不觉其病，日久月增，中焦冲和之气，亦积渐而化为热矣。气热则结，而血始不流矣。于是气居血中，血裹气外，一似妇女受孕者然。至弥月时，腹如抱瓮矣。但孕系于胞中，如熟果自落；蛊蟠于腹内，如附赘难疗，又不可同语也。究而论之，岂但东方之水土致然，凡五方之因膏粱厚味，椒姜桂糈成热中者，除痈疽消渴等证，不尝见外，至胀满一证，人人无不有之。但微则旋胀旋消，甚则胀久不消而成蛊耳。倘能见微知着，宁至相寻于覆辙耶？要知人之有身，执中央以运四旁者也。今中央反竭四旁以奉其身，尚有精华发见于色脉间乎？此所以脉细皮寒，少食多汗，尫羸之状，不一而足也。余言当不谬，请自揆之！月余病成，竟不能用，半载而逝。
　　何茂倩令爱病单腹胀，乃脾虚将绝之候也。盖从来肿病，遍身头面俱肿尚易治。若只单单腹肿，则为难治。此其间有所以然之故，不可不辨也。盖传世诸方，皆是悍毒攻劫之法，伤耗元气，亏损脾胃，可一不可再之药，纵取效于一时，倘至复肿，则更无法可疗，此其一也。且遍身俱肿者，五脏六腑各有见证，故泻肝、泻肺、泻膀胱、泻大小肠之药，间有取效之时。而单单腹肿，则中州之地久窒其四运之轴，而清者不升，浊者不降，互相结聚，牢不可破，实因脾气之衰微所致，而泻脾之药尚敢漫用乎？此又其一也。且肿病之可泻者，但可施之西北壮盛及田野农夫之流，岂膏粱老少之所能受？设谓肿病为大满大实，必从乎泻，则病后肿与产后肿，将亦泻之耶？此又其一也。且古方原载肿病五不治，唇黑伤肝，缺盆平伤心，脐出伤脾，背平伤肺，足底平满伤肾，此五者不可治矣。是其立方之意，皆非为不可治之证而设，后人不察，概从攻泻者何耶？惟理脾一法，虽五脏见不治之证，而能治者尚多，此又其一也。张子和以汗、吐、下三法劫除百病，后人有谓子和之书非子和之笔，乃麻征君文之者，诚为知言。如常仲明云：世人以补剂疗病，宜乎不效者，此则过信刘张之学而不顾元气之羸劣耳。所以凡用劫夺之药者，其始非不遽消，其后攻之不消矣，其后再攻之如铁石矣。不知者见之，方谓何物邪气，若此之盛？自明者观之，不过为猛药所攻，即以此身之元气，转与此身为难者，实有如驱良民为寇之比，所谓赤子盗兵弄于潢池，亶其然哉！明乎此则有培养一法，补益元气是也；则有招纳一法，升举阳气是也；则有解散一法，开鬼门洁净府是也。三法俱不言泻而泻在其中矣，无余蕴矣。
