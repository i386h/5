<!-- { "loadSidebar": true } -->
　　圣符病单腹胀，腹大如箕，紧硬如石，胃中时生酸水，吞吐皆然，经年罔效，盖由医辈用孟浪成法，不察病之所起，与病成而变之理增其势耳。昨见云间老医，煎方庞杂，全无取义，惟肾气丸一方，犹是前人已试之法。但此病用之，譬适燕而南其指也。夫肾气丸为肿胀之圣药者，以能收摄肾气，使水不泛溢耳。今小水一昼夜六七行，沟渠顺导，水无泛滥之虞也。且谓益火之源以消阴翳耳，今酸味皆从火化，尚可更益其火乎？又有指腹胀为食积，用《局方》峻攻，尤属可骇，仆不得不疏明其旨。夫圣符之疾，起于脾气不宣，郁而成火。使当时用火郁发之之法，升阳散火，病已豁然解矣。惟其愈郁愈湮，渐至胀满，则身中之气一如天地不交而成否塞，病成而变矣。证似无火，全以火为之根，不究其根，但治其胀，如槟榔、厚朴、莱菔子之类，皆能耗气助火，于是病转入胃，日渐一日，煎熬津液，变成酸汁，胃口有如酢瓮，胃中之热有如曲糵，俟谷饮一入，顷刻酿成酢味矣。有时新谷方咽，旧谷即为迸出，若互换者，缘新谷芳甘未变，胃爱而受之，其酸腐之余，自不能留也。夫人身天真之气，全在胃口，今暗从火化，津液升腾屑越，已非细故。况土曰稼穑，作甘者也；木曰曲直，作酸者也。甘反作酸，木来侮土，至春月木旺时，必为难治。及今可治，又治其胀不治其酸，曾不思酸水入腹，胀必愈增，不塞源而遏流，其势何有极耶？试言其概。治火无过虚补实泻两法。内郁虽宜从补，然甘温除热泻火之法，施于作酸日，其酸转增，用必无功，故驱其酸而返其甘，惟有用刚药一法。刚药者气味俱雄之药，能变胃而不受胃变者也，参伍以协其平，但可用刚中之柔，不可用柔中之刚。如六味丸加桂附，柔中之刚也。于六味作酸药中，入二味止酸药，当乎不当乎？刚中之柔，如连理汤丸是也。刚非过刚，更有柔以济其刚，可收去酸之绩矣。酸去而后治胀，破竹之势已成，迎刃可解，锢疾顿蠲，脾君复辟，保合太和，长有天命矣。孰谓用药者，后先铢两，间可无审乎？
　　《景岳全书》曰：肿胀之治，凡脾肾虚证，如前论所列，薛氏肾气汤者诚然矣。然用之之法，犹当因此廓充，不宜执也。向余尝治一陶姓之友，年逾四旬，因患伤寒，为医误治，危在呼吸。乃以大剂参、附、熟地之类，幸得挽回。愈后喜饮，未及两月，忽病足股尽肿，胀及于腹，按之如鼓，坚而且硬。因其前次之病，中气本伤，近日之病，又因酒湿，度非加减肾气汤不可，遂连进数服，虽无所碍，然终不见效。人皆料其必不可治，余熟计其前后病因，本属脾肾大虚，而今兼以渗利，未免减去补力，亦与实漏　者何异？元气不能复，病必不能退，遂悉去利水等药，而专用参附理阴煎，仍加白朮大剂与之，三剂而足胫渐消，二十余剂而腹胀尽退。人皆曰：此证本无生理，以此之胀而以此之治，何其见之神也！自后凡治全虚者，悉用此法，无一不效。可见妙法之中，更有妙焉，顾在用者之何如耳。
　　一姻家子年力正壮，素日饮酒亦多，失饥伤饱，一日偶因饭后，胁肋大痛，自服行气化滞等药，复用吐法尽出饮食，吐后逆气上升，胁痛虽止而上壅胸膈，胀痛更甚，且加呕吐。余用行滞破气等药，呕痛渐止，而左乳胸肋之下，结聚一块，胀实拒按，脐腹隔闭，不能下达，每于戌亥子丑之时，则胀不可当。因其呕吐既止，已可用下，凡大黄、芒硝、棱、莪、巴豆等药，及萝卜子、(石卜)硝、大蒜、橘叶捣罨等法，无所不尽，毫不能效，而愈攻愈胀。因疑为脾气受伤，用补尤觉不便。汤水不入口者，凡二十余日。无计可施，窘剧待毙，只得用手揉按其处。彼云肋下一点，按着则痛连胸腹。及细为揣摸，则正在章门穴也。章门为脾之募，为脏之会，且乳下肋间，正属虚里大络，乃胃气所出之道路，而气实通于章门。余因悟其日轻夜重，本非有形之积，而按此连彼，则病在气分无疑也。但用汤药以治气病，本非不善，然经火则气散而力有不及矣。乃制神香散，使日服三四次；兼用艾火灸章门十四壮，以逐散其结滞之胃气。不三日胀果渐平，食乃渐进，始得保全。此其证治俱奇，诚所难测。本年春间一邻人陡病痛胀隔食，全与此同，群医极尽攻击，竟以致毙，是真不得其法耳。故录此以为后人之式。
　　孙一奎曰：余在吴下时，有吴生讳震者，博雅士也。一日偶谈及鼓胀，乃诘余曰：鼓有虫否乎？余卒不敢应，俯思久之，对曰：或有之。《本事方》云：脐腹四肢悉肿者为水，只腹胀而四肢不肿者为蛊。注曰：蛊即鼓胀也。由是参之，古人曾以蛊鼓同名矣。且蛊以三虫为首，岂无旨哉！愚谓鼓胀即今云气虚中满是也。以其外坚中空，有似于鼓，故以名之。彼蛊证者，中实有物，积聚既久，理或有之。吴生曰：子诚敏也！余堂嫂病鼓三载，腹大如箕，时或胀痛，四肢瘦削，三吴名剂，历尝不瘳。吴俗，死者多用火葬，烧至腹忽向声如炮，人皆骇然，乃见虫从腹中爆出，高二三丈许，烧所之天为昏，俄而坠地，细视之皆蛔也，不下千万数，大者长尺余。虫腹中复生小虫，多者十五六条，或十数条，或五六条。虫在人腹中，蕃息如此，曷不令人胀而死哉？惜乎诸书未有言及者！予闻之，恍然如梦始觉。然犹未亲睹其异也。岁万历癸巳，至淮阴，有王乡宦者，其子年十六，新娶后腹胀大，按之有块，形如瓜，四肢瘦削，发热昼夜不退，已年半矣。医惟以退热消胀之剂投之，其胀愈甚，其热愈炽，喉中两耳俱疮。余诊视之，脉滑数，望其唇则红，其腹则痛，又多嗜肥甘。余思诸凡腹痛者，唇色必淡，不嗜饮食，今其若此，得非虫乎？遂投以阿魏积块丸，服之果下虫数十，大者一红一黑，长尺余，虫身红线，自首贯尾，虫腹中复有虫，大者数条，小者亦三四条。虫下则热渐减，胀渐消，三下而愈。益信前闻之不虚也。
