<!-- { "loadSidebar": true } -->
　　《儒门事亲》曰：洛阳孙伯英因诬狱，妻子被系，逃于故人家，是夜，便觉胁痛，托故人求药。故人曰：有名医张戴人适在焉。当与公同往。时戴人宿酒未醒，强呼之。故人曰：吾有一亲人病欲求诊。戴人隔窻望见伯英曰：此公伏大惊恐。故人曰：何以知之？戴人曰：面青脱色，胆受怖也。后会赦乃出，方告戴人。
　　上渠卜家一男子，年二十八岁，病身弱，四肢无力，面色苍黄，左胁下身侧如癖状，每发则痛无时，食不减，大便如常，小便微黄，已二三载矣。诸医技穷，求戴人治之。视其部分，乃足厥阴肝经，兼足少阳胆经。张曰：甲胆乙肝，故青；其黄者脾也。诊胆脉小，此因惊也，惊则胆受邪，腹中当有惊涎绿水。病人曰：昔曾屯军被火，自是而疾。戴人夜以舟车百五十丸，浚川散四五钱，加生姜自然汁，平旦果下绿水四五行。或问：大加生姜何也？答曰：辛能伐木也。下后觉微痛，令再下之，比前药减三之一，又下绿水三四行，痛止思食，反有力。戴人谓卜曰：汝妻亦当病。卜曰：太医未见吾妻，何以知之？曰：尔感此惊几年矣？卜省曰：当被火时，我正在草堂中熟寐，人惊唤我，睡中惊不能言，火已塞门，我父拽我出火中，今五年矣。张曰：汝胆被火惊，甲乙乘脾土，是少阳相火乘脾，脾中有热，故能食而杀谷，热虽能化谷，其精气不完，汝必无子。盖败精反损妇人，汝妻必手足热，四肢无力，经血不时。卜曰：吾妻实如此，亦已五年矣。他日门人因观《内经》言，先泻所不胜，次泻所胜之论，其法何如以问张。张曰：且如胆本乘胃土，此土不胜木也。不胜之气，寻救于子，己土能生庚金，庚为大肠，味辛者为金，故大加生姜，使伐木，然先不开脾，土无由行也。遂用舟车丸先通其闭塞之路，是先泻其所不胜；后用姜汁调浚川散大下之，是次泻其所胜也。大抵阳干克阳干，腑克腑，脏克脏。
　　戴人出游，道经阳夏，问一旧友，其人病已危矣。戴人往视之。其人曰：我别无病，三年前当隆暑时出村野，有以煮酒馈予者，适村落无汤器，冷饮数升，便觉左胁下闷，渐痛结硬，至今不散，针灸磨药，殊不得效。戴人诊其两手脉，俱沉实而有力。先以独圣散吐之，一涌二三升，色如煮酒，香气不变。后服和脾散湿药，五七日，百脉冲和。始知针灸无功，徒增苦楚矣。
　　一缁侣好茶成癖，积在左胁。戴人曰：此与肥气颇同，然痎疟不作，便非肥气，虽病十年，不劳一日，况两手脉沉细，有积故然，吾治无针灸之苦，但小恼一晌，可享寿尽期。先以茶调散吐出宿茶水数升，再以水如意湔之，又涌数升，皆作茶色。次以三花神佑丸九十余粒，是夜泻二十余行，脓水相兼，燥粪瘀血，杂然而下。明日，以除湿之剂，服十余日，诸苦悉蠲，神清色莹。
　　《东垣十书》曰：李兄年四十余而面稍白，神甚劳，忽胁下生一红肿如桃。一人教用补剂，众笑且诽。于是以流气饮、十宣散杂而进之。旬余，召予视之。予曰：非惟不与补药，抑且多得解利，血气俱惫矣。已而果然。
　　《丹溪心法》曰：金氏子因骑马趺扑，次年左胁胀痛，医与小柴胡汤加草龙胆、青皮等药，不效，来求治。诊其脉左手寸尺皆弦数而濇，关脉芤而急，右三部数而虚。予曰：明是瘀血证。用抵当丸一剂，下黑血二升许；后以四物汤加减调理而安。
　　寿四郎右胁痛，小便赤少，脉少弦不数，此内有陈久积痰饮，因外感风寒所遏，不能宣散，所以作痛。与龙荟丸三十五粒，保和丸三十粒，细嚼姜片，以热汤下。服后，胁痛已安，小便尚赤少，再与白朮三钱，陈皮、芍药各二钱，木通钱半，条芩一钱，甘草五分，姜三片，煎热饮之，瘥。
　　一妇人脾疼带胁痛，口微干，问已多年，时尚秋，用二陈汤加川芎、干葛、青皮、木通，下龙荟丸二十粒而安。
　　章宅张郎气痛自右胁，时作时止，脉沉而弦，小便时有赤色，吞酸，喜呕出食，此湿痰在脾肺间，所以肝上乘之。小柴胡汤去黄芩，加川芎、白朮、木通、滑石、芍药、生姜，煎汤，下保和丸三十五粒。
　　《薛氏医案》曰：濒湖一男子患伤寒，仰卧一月，且耳聋。予意其病必在少阳，故胁痛不能转侧及耳聋也。与小柴胡汤加山栀一剂，即能转侧。尾闾处内溃皆蛆，耳亦罕闻。盖少阳属风木，而风木能生虫也，其在少阳宜矣。
　　一妇人咳嗽，胁痛发热，日晡益甚，用加味逍遥散加熟地治之而愈。后因劳役多怒，前证仍作，又少阳寒热往来，或咳嗽遗尿，阴挺痿痹，皆属肝虚火旺，用前散及地黄丸而痊。
　　一男子脾胃不和，服香燥行气之药，饮食少思，两胁胀闷；服行气破血之药，致饮食不入，右胁胀痛，喜手按之。予曰：乃肝木克脾土，而脾土不能生肺金也。用滋化源之药四剂，诸证顿退。予又曰：火令在迩，当再补脾土以养肺金。不信。后复作，吐脓而殁。
　　一男子房劳兼怒，风府胀闷，两胁胀痛，予作色欲损肾，怒气伤肝，用六味地黄丸料，加柴胡、当归一剂而安。
　　儒者杨文魁素唾痰，诸药不应，服牛黄清心丸，吐痰甚多，或头运，或热从胁起，左脉洪大有力，右脉浮大而无力。予曰：此足三阴亏损，虚火不能归源，用补中益气加麦冬、五味，及加减八味丸，补其化源而愈。
　　一男子因劳发热，胁下肿痛，脉虽大而按之无力，此气血虚，腠理不密，邪气袭于肉里而然也。河间云：若人饮食疏，精神衰，气血弱，肌肉消薄，荣卫之气，短促而濇滞，故寒薄腠理闭郁而痈肿也。当补之以接虚怯之气，遂以补中益气汤加羌活四剂，少可，去羌活，又十余剂而愈。
　　一男子胁肿一块，日久不溃，按之微痛，脉微而濇，此形证俱虚也。经曰：形气不足，病气不足，当补不当泻。予以人参养荣汤治之。彼不信，乃服流气饮。虚证悉至，方服前汤。月余少愈，但肿尚硬。以艾叶炒热熨患处，至十余日脓成，以火针刺之，更灸以豆豉饼，又服十全大补汤百剂而愈。盖流气饮通行十二经，则诸经皆为所损，况胆经之血原少，又从而损之，几何不至于祸邪？凡一经受病，则当主于其经。苟不察其由，泛投克伐之剂，则诸经被戕，能无危乎？河间云：凡疮止于一经或兼二经者，止当求责其经，不可干扰余经也。
　　一男子因怒，左胁肿一块，不作痛，脉濇而浮。余曰：此肝经邪火炽甚，而真气不足为患，皆宜培养气血为主。若使草率傅贴，俱致不救。
　　一男子年三十余岁，素饥寒，患右肋肿，如覆瓢，转侧作水声，脉数。经曰：阴虚阳气凑袭，寒化为热，热甚则肉腐为脓，即此证也。及按其肿处即起，是脓已成矣。遂以浓煮黄芪六一汤，令先饮二锺，然后针之，脓出数碗许，虚证迭现，遂以大补药治之，三月余而愈。大抵脓血大泄，气血必虚，当峻补之，虽有他病，皆宜缓治。盖元气一复，诸病自退。若老弱之人，不问肿溃，尤当补也。
　　一男子因怒，胁下作痛，以小柴胡汤对四物，加青皮、桔梗、枳壳治之而愈。
　　一妇人因怒，胁下肿痛，胸膈不利，脉沉迟，以方脉流气饮数剂，少愈；以小柴胡汤对二陈加青皮、桔梗、贝母数剂，顿退；更以小柴胡汤对四物二十余剂而痊。
　　一妇人胁患痈，未成脓，恶寒脉紧，以十宣散加柴胡二剂，表证悉退；更以托里散数剂，脓溃而愈。
　　一男子近胁患毒，肿而不溃，投大补之剂，溃而已愈，后患弱证而殁。
　　一上舍年逾四十，因怒胁内作痛不止，数日后，外结一块，三寸许，漫肿，色不赤，按之微痛。予谓怒气伤肝，致血伤气郁为患，以小柴胡汤对四物，倍用芎、归、黄芪、贝母、肉桂治之。彼谓丹溪云：肿疡内外皆壅，宜托里表散为主。又云：凡疮未破，毒攻脏腑，一毫热药断不可用。况此证为气血凝滞，乃服流气饮，愈虚。始信而复求治。视之虚证并臻，诊之胃气更虚。彼欲服予煎药，予谓急者先治，遂以四君子汤加酒炒芍药、炮干姜四剂；少得，更加当归；又四剂，胃气渐醒，乃去干姜，又加黄芪、芎、归、肉桂数剂，疮色少赤，并微作痛；又二十余剂而脓成，针之，却与十全大补汤。喜其谨疾，又两月余而瘳。夫气血凝滞，多因营卫之气弱，不能运散，岂可复用流气饮以益其虚？况各经血气多寡不同，心包络、膀胱、小肠、肝经，多血少气，三焦、胆、肾、心、脾、肺，少血多气。然前证正属胆经少血之脏，人年四十以上，阴血日衰，且脉证俱属不足，疡肿内外皆壅，宜托里散为主，乃补气血药而加之以行散之剂，非专攻之谓也。若肿焮烦躁，脉大，辛热之剂，不但肿疡不可用，虽溃疡亦不可用也。凡患者须分经络气血，地部远近，年岁老幼，禀气虚实，乃七情所感，时令所宜而治之。常见以流气、十宣二药，概治结肿之证，以致取败者多矣。
　　一妇人胁下作痛，色赤，寒热，用小柴胡汤加山栀、川芎，以清肝火而愈。但经行之后，患处作痛，用八珍汤以补气血而安。若肝胆二经，血燥气逆所致，当以小柴胡汤加山栀、胆草、芎、归主之。若久而脾胃虚弱，用补中益气为主。若兼气郁伤脾而患，间以归脾汤。若朝凉暮热，饮食少思，须以逍遥散为主。
　　昆庠马进伯母左胛连胁作痛，遣人索治。予意此郁怒伤肝脾，用六君加桔梗、枳壳、柴胡、升麻。彼别用疮药益甚，始请治。其脉右关弦长按之软弱，左关弦洪按之濇滞，乃脾土不及，肝木太过，因饮食之毒、七情之火而为病也。遂用前药四剂，脉证悉退；再加芎、归全愈。此等证，悞用败毒行气，破血导痰，必致不起。
　　《证治准绳》曰：一人患胁疽如胡桃，微痛微肿，月余渐大如杯。医作痰治，或作肝积，或云痞块，竟莫能效。数月遂大如盎，坚硬如石，不甚疼痛，微红漫肿，复得暴怒，胸腹胀满，小水不利，脉迟而微。投以化气丸、六一散，小便利，胸次宽；继投乌金散、夺命丹，间服八阵散，月余渐消。
　　一人性急味厚，常服燥热之药，左胁一点痛，轻诊弦、重按芤，知其痛处有脓，与四物汤加桔梗、香附、生姜煎十余贴，痛处微痛如指大，针之，少时屈身脓出，与四物调理而安。
　　一夫人左胁内作痛，牵引胸前，此肝气不和，尚未成疮，用小柴胡加青皮、枳壳四剂，少可，加芎、归治之而愈。
