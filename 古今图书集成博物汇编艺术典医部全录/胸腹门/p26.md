<!-- { "loadSidebar": true } -->
　　一夫人性刚多怒，胸前作痛，肉色不变，脉数恶寒。经曰：洪数脉，应发热，反恶寒，疮疽也。今脉洪数则脓已成，但体丰厚，故色不变，似乎无脓，以痛极，始肯针。针入数寸，出脓数碗，以清肝消毒药治之而愈。设泥其色而不用针，无可救之理。
　　一男子患胃脘痈，用射干汤之类，将愈。但气喘体倦，发热作渴，小便频数，此肺气不足，用补中益气，山药、山萸、麦冬、五味。时仲夏，更以生脉散代茶饮而愈。
　　一妇人素食厚味，吐脓已愈，但小便淋沥，此肺肾气虚，用补中益气加麦冬、五味及加减八味丸而愈。若膏粱之人，初起宜用清胃散。
　　阳山之内素善怒，胸膈不利，吐痰甚多，吞酸嗳腐，饮食少思，手足发热，十余年矣，所服非芩、连、枳实，必槟、苏、厚朴，左关弦洪，右关弦数，此属肝火血燥，木乘土位。朝用六味地黄丸以滋养肝木，夕用六君加当归、芍药以调脾土，不月而愈。癸卯夏，患背疽证，属虚寒，用大温补之药而愈。乙巳夏因大怒吞酸嗳腐，胸腹胀满，余以他往旬日，或用二陈、石膏治之，吐涎如涌，外热如灼，将用滚痰丸下之。余到诊之，脉洪大，按之如无。曰：此乃脾胃亏损而发热，脾弱而涎泛出也。用六君加姜、桂一锺，即睡觉而诸证如失，数剂而康。
　　一男子寒热作渴，不时咳吐，口内血腥，又五日吐脓，身皮甲错。用射干汤四剂，脓血已止；但气壅痰多，以甘桔汤而愈。盖余知其为胃脘痈也。
　　罗工部仲夏腹恶寒而外恶热，鼻吸气而腹觉冷，体畏风而恶寒，脉大而虚微，每次进热粥瓯许，必兼食生姜瓯许，若粥离火食之，腹内即冷。余曰：热之不热，是无火也，当用八味丸壮火之源以消阴翳，彼反服四物、元参之类而殁。
　　仪部李北川常患腹痛，每治以补中益气，加山栀即愈。一日，因怒肚腹作痛，胸胁作胀，呕吐不食，肝脉弦紧，面色黄中见青兼赤，此脾气虚弱，肝火所乘，仍用前汤吞左金丸，一服而愈。
　　太守朱阳山因怒腹痛作泻，两胁作胀，或胸乳作痛，或寒热往来，或小便不利，饮食不入，呕吐痰涎，神思不清。此肝木乘脾土，用小柴胡加山栀、炮姜、茯苓、陈皮、酢制黄连，一剂即愈。
　　儒者沈尼文内停饮食，外感风寒，头痛发热，恶心腹痛，就治敝寓，余用人参养胃加芎、芷、曲蘖、香附、桔梗，一剂而愈。次日抵家，前病仍作，腹痛，请治。以手按痛即止，此客寒乘虚而入也。乃以香砂六君加木香、炮姜服之，睡觉痛减六七；去二香再服，饮食少进；又加黄芪、当归，少佐升麻而愈。
　　杨锦衣子十岁，腹胀痛，服消导药不应。彼以为中毒，请诊。其脉右关沉伏，此食积也。今腹胀善噫，舌本强，得后与气则快然如衰，皆脾病也。审之，果因食粽得此。以白酒曲热酒服而愈。
　　黄恭人腹内一块，不时作痛，痛则人事不知，良久方苏，诸药不应。其脉沉细则非疮毒。河间云：失笑散治疝气及妇人血气痛欲死，并效。与一服，痛去六七，再服而平。此药治产后心腹绞痛，及儿枕痛尤妙。
　　光禄高署丞，脾胃素虚，因饮食劳倦，腹痛胸痞，用大黄等药下之；谵语烦躁，头痛喘汗，吐泻频频，时或昏愦，脉大无伦，用六君加炮姜四剂而安。但倦怠少食，口干发热，六脉浮数，欲用泻火之药。余曰：不时发热，是无火也；脉浮大，是血虚也；脉虚浮，是气虚也。此因胃虚，五脏亏损，虚证发见，服补胃之剂，诸证悉退。
　　进士刘华甫停食腹痛，泻黄吐痰，服二陈、山栀、黄连、枳实之类，其证益甚，左关弦紧，右关弦长，乃肝木克脾土，用六君加木香治之而愈。若食已消而泄未已，宜用异功散以补脾胃；如不应，用补中益气升发阳气。凡泄利色黄，脾土亏损，真气下陷，必用前汤加木香、肉蔻温补；如不应，当补其母，宜八味丸。
　　癸卯春人日，余在下堡顾氏会间，有儒者许梅村云：舍亲马生者发热烦渴，时或头痛，昨服发散药，反加喘急腹痛，其汗如水，昼夜谵语。余意此劳伤元气误汗所致，其腹必喜手按。许往询之，果然。遂与十全大补加附子一钱服之，熟睡，唤而不醒，举家惊惶。及觉，诸证顿退，再剂而痊。凡人饮食劳役，起居失宜，见一切火证，悉属内真寒而外假热，故肚腹喜暖，口畏冷物，此乃形气病，气俱属不足，法当纯补元气为善。
　　上舍周一元腹患痈，三月不愈，脓水清稀，朝寒暮热，服四物、黄蘗、知母之类，食少作泻，痰涎上涌。服二陈、枳实之类，痰涎愈甚，胸膈痞闷。谓余曰：何也？余曰：朝寒暮热，血气虚也；食少作泻，脾肾虚也；痰涌胸痞，脾肺虚。悉因真气虚而邪气实也。当先壮其胃气，使诸脏有所禀而邪自退矣。遂用六君加黄芪、当归数剂，诸证渐退。又用十全大补汤，肌肉渐敛；更用补中益气汤调理而痊。
　　从侄孙年十四而毕姻。乙巳春年二十四，腹中作痛，用大黄等药二剂，下血甚多，胸腹胀满，痰喘发热。又服破气降火药一剂，汗出如水，手足如冰。余他往适归，诊之右关洪数，右尺尤甚，乃腹痈也，虽能收敛，至夏必变而成瘵证。用参、芪各一两，归、朮各五钱，陈皮、茯苓各三钱，炙甘草、炮姜各一钱，二剂诸证少退，腹始微赤，按之觉痛；又二剂作痛；又二剂，肿痛，脉滑数，针出脓瘀，更用大补汤，精神饮食如故。因遗精，患处色黯，用前药加五味子、山萸、山药、骨脂、吴萸等剂，疮口渐敛，瘵证悉具，其脉非洪大而数，即微细如无，惟专服独参汤、人乳汁少复，良久仍脱。余曰：当备后事。以俟火旺，乃祷鬼神，巫者历言往事如见，更示以方药，皆峻利之剂，且言保其必生，敬信服之，后果殁。经曰：拘于鬼神者，不可与言至德，而况又轻信方药于邪妄之人耶？书此以警后患。
　　鸿胪苏龙溪小腹内肿胀作痛，大小便秘结，作渴饮冷，脉洪数而实，用黄连解毒二剂，肿痛顿止，二便调和，用活命饮而愈。
　　进士边云庄腹痛恶寒，脉浮数。余曰：浮数之脉而反恶寒，疮疽之证也。不信。数日后复请视之，左尺洪数。余曰：内有脓矣。仍不信。至小腹痛胀，连及两臀，始悟。余曰：脓溃臀矣，气血俱虚，何以收敛？急服活命饮一锺，臀溃一孔，出脓斗许，气息奄奄。用大补药一剂，神思方醒，每去后，粪从疮出，痛不可当，小肚间如有物上挺，即发痉，不省人事，烦躁脉大，举按皆实。省而诊之，脉洪大，按之如无，以十全大补倍用参、芪至四斤，更加附子二枚，煎膏服而痉止，又用十全大补汤五十余剂而疮敛。
　　一男子患腹痈，肿硬不溃，乃阳气虚弱，呕吐少食，乃胃气虚寒，法当温补脾胃。假如肿赤痛甚烦躁，脉实而呕，为有余，当下之；肿硬不溃，脉弱而呕，为不足，当补之；若痛伤胃气，或感寒邪秽气而呕者，虽肿疡，犹当助胃。彼不信，仍服攻伐药而果殁。
　　给事钱南郭腹患痈已成，余用托里之药渐起发。彼惑于众论，用行气破血，以图内消，形体甚倦，饮食益少，患处顿陷，色黯坚硬，按之不痛。余用大补之剂，色赤肿起，脓熟针之，再用托里之药，肿硬渐消而愈。
　　一男子腹内作痛，腹外微肿，或用药汗之，外无形色，脉数无力。此元气亏损，毒不能外起，遂与参、芪、归、朮之类数剂，渐发于外，又数剂，脓成而欲针之。惑于人言，用大黄、白芷、穿山甲之类引脓从便出，以致水泻不止，患处平陷，自汗盗汗，发热作渴，不食。仍用前药加半夏、陈皮、姜、桂四剂，形气渐复；又数剂，针去其脓，仍用补剂，喜年幼未婚得痊。司马李梧山患此，腹痛而势已成，用活命饮一剂，痛顿止，用托里消毒散，肿顿起，此脓将成也，用托里散补之，自溃而愈。
　　锦衣掌堂刘廷器，正德辛未仲夏腹患痈，溃而脓清，热渴腹胀，作呕不食。或以为热毒内攻，皆用芩、连、大黄之剂，病愈甚。余曰：当舍时从证。投以参、芪、姜、附等药一剂，呕止食进，再用托里等剂而疮愈。
　　通府张廷用患肠痈，两月余矣，时出白脓，体倦恶寒。此邪气去而中气虚也，余用托里散兼益气汤徐徐呷之，又令以猪肚肺煮烂，取其汤，调米粉煮，时呷半盏，后渐调理而痊。
　　一男子里急后重，下脓胀痛。此脾气下陷，用排脓散，蜡矾丸而愈。后因劳役寒热体倦，用补中益气汤而安。
　　一妇人患此，小腹胀痛，小便如淋，时时汗出。此瘀血凝结于内，先以神效(艹舌)蒌散二剂少愈，更以薏苡仁汤而愈。
　　一妇人小腹胀痛而有块，脉芤而濇。此瘀血为患也，以四物加延胡索、红花、桃仁、牛膝、木香二剂，血下而痊。
　　一妇人小腹胀痛，大便秘濇，转侧有水声，脉洪数，此脓瘀内溃也，以梅仁汤一剂，下瘀血，诸证悉退，再以薏苡汤二剂而瘥。
　　一妇人脓成胀痛，小便不利，脉洪数，此脓毒内溃也，服太乙膏三钱，脓下甚多，更以(艹舌)蒌散、蜡矾丸，及托里药而安。如用云母膏尤妙。
　　一妇人产后患此，恶血不止，小腹作痛，服瓜子仁汤，下瘀血而痊。大凡瘀血停滞，宜急治之，缓则腐化为脓，最为难治。若流注关节，则为败证。
　　一妇肠中痛甚，大便自小便出。李生诊之曰：芤脉见于阳部，此肠痈也，以云母膏一日十丸煎黄芪汤吞之，利脓数升而安。
　　一女子腹痛，百方不治，脉滑数时作热，腹微急。孙曰：痛病脉当沉细，今滑数，此肠痈也。以云母膏一两为丸，如梧桐子大，以牛皮胶熔入酒中，并水吞之，饷时服尽，下脓血愈。
　　一男子小腹痛而坚硬，小便数，汗时出，脉迟紧，以大黄汤一剂，下瘀血合许，以薏苡仁汤四剂而安。
　　一产妇小腹疼痛，小便不利，以薏苡仁汤二剂痛止，更以四物汤加桃仁、红花，下瘀血升许，而愈。大抵此证皆因荣卫不调，或瘀血停滞所致。若脉洪数，已有脓。脉但数，微有脓。脉迟紧，乃瘀血，下之即愈。若患甚者，腹胀大，转侧作水声，或脓从脐出，或从大便出，宜太乙膏及托里药。
　　一男子脓已成，用云母膏一服，下脓升许，更以排脓托里药而愈。后因不守禁忌，以致不救。
　　一妇人因经水多，服濇药止之，致腹作痛，以失笑散二服而瘳。
　　《医方考》曰：宋徽宗常食冰，因致腹痛，国医进药俱不效，乃召泗州杨吉老诊之。吉老曰：宜主理中丸。上曰：服之屡矣，不验。吉老曰：所进汤使不同。陛下之疾，得之食冰，今臣以冰煎药，此欲已其受病之原也。果一服而瘳。昆谓是义也，《大易》所谓同气相求，《内经》所谓衰之以属也，自非吉老之良，乌能主此！
