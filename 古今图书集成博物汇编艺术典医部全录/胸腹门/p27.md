<!-- { "loadSidebar": true } -->
　　《证治准绳》曰：予读中秘书时，馆师韩敬堂先生常患膈痛，诊其脉洪大而濇。予用山栀仁、赤曲、通草、大麦芽、香附、当归、川芎煎汤，加姜汁、韭汁、童便、竹沥之类饮之而止。一日劳倦忍饥，痛大发，亟邀予至。曰：晨起痛甚，不能待公，服家兄药，下咽如刀割，痛益甚，不可忍，何也？予曰：得非二陈、平胃、乌药、紫苏之属乎？曰：然。曰：是则何怪乎其增病也！夫劳饿而发，饱逸则止，知其虚也。饮以十全大补汤，一剂而痛止。
　　吕沧洲治郡守李母庞病小腹痛，众医皆以为瘕聚，久药不效。吕诊：循其少阴脉如刀刃之切手，胞门芤而数，知其阴中痛，痈结小肠也。告之曰：太夫人病在幽隐，不敢以闻，幸出侍人语之。乃出老妪。吕曰：苦小肠痈，以故脐下如瘕聚。今脓已成，痛迫于玉泉，当不得前后，溲则痛甚。妪曰：诚如公言。遂用国老将军为向导，麒麟竭、琥珀之类攻之，脓自小便出，应手愈。
　　又一小儿患内痈，腹胀脐凸而颇锐，医欲刺脐出脓，其母不许，请吕视之。见一僧拥炉炽炭，然铜箸一枝于烈火中，瞪目视翁曰：此儿病痈发小肠，苟舍刺脐无他法。吕谕之曰：脐，神阙也，针刺所当禁。矧痈舍于内，惟当以汤丸攻之。苟如尔言，必杀是子矣。僧怒趋而出。吕投透脓散一匕。明日脓自脐溃，继以十奇汤下万应膏丸而瘥。
　　《外科正宗》曰：一幼妇产后月余，腹中渐痛，肿胀如蛊，内医纷纷认为蛊病。又月余沉重昏愦，彼家已弃不治。请予视童稚疡恙，偶言此，予讨诊之。彼时人虽愦不醒，诊之其脉细数有力，此内痈脓病也，犹似不妨。彼家曰：无生之理。予曰：腹肿上见而按之，一决其生何如？随视肿皮紧急光亮，脐下大热，此内痈不妨，乃万无一失之病，彼家欢悦。分付先备净桶，用滚汤半桶盖之，听用。先以薏苡仁汤加酒炒大黄二钱，徐徐灌服，待腹中觉痛，搭起患者坐桶上，热气熏蒸，其脓如涌泉，连汤与脓约共满桶，其患即苏。更服八珍汤加牡丹皮、五味子，调理月余而安。
　　一妇人腹胀如鼓，脐突寸许，小水濇滞，转侧腹有水声。此内脓已成，因刺脐上突顶，出脓盆许。以牡丹皮散五六剂，其脓渐少。朝以八味丸，暮以八珍汤，加泽泻、牡丹皮、黄芪、破故纸服之，月余而愈矣。
　　一妇人小产，瘀血未尽，劳动之早，小腹肿痛，月余大便秘燥，小便濇滞，口燥咽干，烦闷不睡。内医调理，其病日重。偶见予问之。予曰：恐内痈也。及诊脉，数实而有力，此肠痈已成，用薏苡仁汤加大黄，一服下脓数碗，胀痛遂止。外肿坚硬不散，仍焮作痛，此欲溃脓，从外泄也。以十全大补汤三服，脓胀痛而针之，更服八珍汤加牡丹皮、五味子，月余而敛。
　　一男子小腹胀痛，里急后重，时时下脓，医作痢治之愈重，诊之脉芤而数，此小肠痈也，以薏苡仁汤一服下脓升许，随不坠重，更以牡丹皮散六服而安。
　　《景岳全书》曰：向予荆人年及四旬，于八月终初寒之时，偶因暴雨后，中阴寒沙毒之气，忽于二鼓时，上为呕恶，下为胸腹搅痛，势不可当。时值暮夜，药饵不及，因以盐汤探吐之，痛不为减。遂连吐数次，其气愈升，则其痛愈剧，因而上塞喉咽，甚至声不能出，水药毫不可入，危在顷刻间矣。余忽忆先年曾得秘传刮沙法，乃择一光滑细口磁碗，别用热汤一锺，入香油一二匙，却将碗口蘸油汤内，令其暖而且滑，乃两手覆热其碗于病者背心，轻轻向下刮之，以渐加重。碗干而寒，则再浸再刮。良久觉胸中胀滞，渐有下行之意，稍见宽舒，始能出声。顷之，忽腹中大响，遂大泻如倾，其痛遂减，幸而得活。泻后得睡一饭顷，复通身搔痒之极，随发出疙瘩风饼如钱大者，不计其数，至四鼓而退。愈后细穷其义，盖以五脏之系咸附于背，故向下刮之，则邪气亦随而降。凡毒气上行则逆，下行则顺，所以得愈。虽近有两臂刮沙之法，亦能治痛，然毒深病急者，非治背不可也。至若风饼疙瘩之由，正以寒毒之气，充塞表里，经脏俱闭，故致危剧。今其脏毒既解，然后经气得行，而表里俱散也，可见寒邪外感之毒。凡脏气未调则表亦不解，表邪未散则脏必不和，此其表里相关，义自如此，故治分缓急，权衡在人矣。继后数日，一魏姓者亦于二鼓忽患此证，治不得法，竟至五鼓痛极而毙。遇与不遇，此其所以为命也！
　　凡腹痛因食者，或因滞物，或因冷物，皆能停积中脘，须用前治食法加减治之，此正法也。然又有食停小腹者。余尝治一上舍，年及三旬，因午刻食水煮面角，将至初更，食及小腹下，至右角间，遂停积不行，而坚突如拳，大如鹅卵，其痛之剧，莫可名状。余为治之，察其明系面积，显而无疑，然计其已入大肠，此正通则不痛之证也，乃与木香槟榔丸连下二三次，其痛如故。因疑药力之缓，犹未及病，乃更投神佑丸以泻之，又不效。余谓此必药性皆寒，故滞有不行也，因再投备急丸，虽连得大泻而坚痛毫不为减。斯时也，余计穷矣，因潜测其由，不过因面，岂无所以制之？今既逐之不及，使非借气以行之不可也，且计面毒非大蒜不杀，滞非木香不行，又其滞深道远，非精锐之响导不能达，乃用火酒磨木香，令其嚼生蒜一瓣，而以香酒送之。一服后觉痛稍减，三四服后，痛渐止而食渐进，方得全愈。然虽痛止食进，而小腹之块仍在，后至半年许，始得消尽。由是知欲消食滞，即大黄、巴豆犹有所不能及，而惟宜行气为先也。且知饮食下行之道，乃必由小腹下右角间而后出于广肠。此自古无人言及者，故并笔之，用以广人之闻见。
