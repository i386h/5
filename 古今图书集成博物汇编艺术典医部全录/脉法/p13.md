<!-- { "loadSidebar": true } -->
　　厥阴有余病阴痹，不足病生热痹；滑则病狐疝风，濇则病少腹积气。少阴有余病皮痹、隐轸，不足病肺痹；滑则病肺风疝，濇则病积溲血。太阴有余病肉痹寒中，不足病脾痹；滑则病脾风疝，濇则病积心腹时满。阳明有余，病脉痹身时热，不足病心痹；滑则病心风疝，濇则病积时善惊。太阳有余病骨痹身重，不足病肾痹；滑则病肾风疝，濇则病积善时巅疾。少阳有余病筋痹胁满，不足病肝痹；滑则病肝风疝，濇则病积，时筋急目痛。　　【注　有余者，多气少血。不足者，血气皆少。滑者，阳气盛，微有热。濇者，多血少气，微有寒。痹者闭也，血气留着于皮肉筋骨间而为痛也。气病之谓疝，血病之谓积。盖气盛而生热，则为疝痛；血多而凝泣，故成积也。厥阴者，阴之极也。阴极而阳生，得中见少阳之火化，故有寒有热也。厥阴主春，生风木之气，故首论厥阴焉。三阴三阳，有多血少气者，有多气少血者，惟阳明血气皆多，盖血气之生于阳明也。荣血行于脉中，乃阳明水谷之精，上归于心，淫精于脉，脉气归于肺，肺朝百脉，输精于皮毛，毛脉合精，行气于腑。腑者在外之皮肉筋骨也。腑精与神明相合而通于五脏，气复归于权衡，此脉气之生始出入也。是以阳明之有余不足，则为脉痹、心痹。心主脉而上归于肺，肺主皮毛，毛脉合精于皮肤之间，是以少阴之为皮痹、肺痹也。脉气散于皮毛，复从太阴所主之肉，少阳所主之筋，太阳所主之骨而内通于五脏，是以有余而在外则为肉痹、筋痹、骨痹，不足而陷于内则为脾痹、肝痹、肾痹矣。至气有余于内而为热则为疝，血有余于内而为寒则为积矣。故所谓风者，热所生也；所谓身重者，病在气也；所谓溲血腹满善惊目痛者，病在血也。此三阴三阳所主之血气生始出入，各有太过不及之为病也。】
　　　　　五运行大论

　　尺寸反者死，阴阳交者死。
　　【注　南政北政之岁有寸不应、尺不应之分，如应不应而反应之，是为尺寸相反。左为阳，右为阴，寸为阳，尺为阴，如阴阳交相应者死。】
　　　　　至真要大论

　　帝曰：夫子言察阴阳所在而调之。论言人迎与寸口相应，若引绳大小齐等，命曰平。阴之所在寸口何如？岐伯曰：视岁南北可知之矣。帝曰：愿卒闻之！　　【注　此申明少阴之所在也。五运之中，少阴不司气化，随六气之阴阳而上下左右，故曰阴之所在何如？圣人南面而立，前曰广明，后曰太冲。太冲之地，名曰少阴。少阴之上，名曰太阳。盖太冲坎位也，广明离位也。少阴主天一之坎水而上为太阳之离火，是以北政之岁随三阴而在坎，南政之岁从三阳而在离，故有应不应之分焉。所谓南北者，阴阳也。五运之中，戊癸化火，以戊癸年为南政，甲乙丙丁己庚辛壬为北政。五运之政有南有北，少阴之气有阴有阳，是以随之而上下也。寸、尺，血脉也。血乃中焦之汁，流溢于下而为精，奉心神化赤而为血。故脉始于足少阴肾，而主于手少阴心。是以诊寸尺之阴阳，以征少阴之上下。】　　岐伯曰：北政之岁，少阴在泉则寸口不应，厥阴在泉则右不应，太阴在泉，则左不应。南政之岁，少阴司天则寸口不应，厥阴司天则右不应，太阴司天则左不应。诸不应者，反其诊则见矣。　　【注　风寒暑湿燥火，天之阴阳也，三阴三阳上奉之，以司主岁之六气。木火土金水火，地之阴阳也，以司五行之化运。化运五岁而有迁，而五行之中有二火，故君火不司气化。然虽不主运而有所居之位焉。少阴之上，君火主之，是少阴本于阴而主于阳，是以南政之岁居阳，北政之岁居阴也。司天在南，在泉在北，此天地之定位。人面南而诊之，寸为阳而在南，尺为阴而在北。北政之岁，少阴在泉则随阴而居北，是以寸口不应。不应者脉微而不应于诊。此论寸尺之阴阳南北也。北政之岁，厥阴在泉则少阴在左，故右不应；太阴在泉则少阴在右，故左不应。南政之岁，厥阴司天则少阴在左，故右不应；太阴司天则少阴在右，故左不应。此论人迎寸口之左右也。诸不应者，谓左右之不应也。反其诊者，以人面南，面北而诊之也。盖以图象平置于几上，以司天在南，在泉在北。北政之岁，人面北以诊之；南政之岁，人面南以诊之，则左右之不应可见矣。夫天上地下，天南地北，此天地之定位也。人面南而面北者，人居天地气交之中，随天地之气而环转也。】　　帝曰：尺候何如？岐伯曰：北政之岁，三阴在下则寸不应，三阴在上则尺不应。南政之岁，三阴在天则寸不应，三阴在泉则尺不应。左右同。故曰：知其要者，一言而终；不知其要，流散无穷。此之谓也。　　【注　三阴者，以少阴居二阴之中也。上下者，以天在上而泉在下也。左右同者，谓尺之左右不应，与寸之左右不应同也。故知其要者，知少阴之不司气化，随阴阳而居上居下也；不知其要，流散无穷者，如疏注之议论纷纭，而茫无归着也。】　　帝曰：其脉至何如？岐伯曰：厥阴之至其脉弦，少阴之至其脉钩，太阴之至其脉沉，少阳之至大而浮，阳明之至短而濇，太阳之至大而长。至而和则平，至而甚则病；至而反者病，至而不至者病，未至而至者病；阴阳易者危。　　【注　此论六气应六脉也。厥阴主木，故其脉弦；少阴主火，故其脉钩；太阴主土，故其脉沉；少阳主火，故大而浮；阳明主金，故短而濇；太阳主水，而为诸阳主气，故大而长。如脉至而和则为平人，脉至而甚则为病；脉所至之脉与时相反者病，及时而脉不至者病，未及时而脉先至者病；如三阴主时而得阳脉，三阳主时而得阴脉者，危。】　　帝曰：脉从而病反者，其诊何如？岐伯曰：脉至而从，按之不鼓，诸阳皆然。帝曰：诸阴之反，其脉何如？岐伯曰：脉至而从，按之鼓甚而盛也。　　【注　此论脉病有标本也。脉从者，阳病而得阳脉，阴病而得阴脉也。如太阳阳明之病，其脉至而浮，是脉之从也。其病反阴寒者，太阳之病从本化，阳明之病从中见之阴化也，故脉虽浮而按之不鼓也。如少阴厥阴之病，其脉至而沉，是脉之从也，其病反阳热者，少阴之病从标化，厥阴之病从中见之火化也，故脉虽沉而按之鼓甚也。是脉有阴阳之化，而病有标本之从也。再按太阳病头痛发热，烦渴不解，此太阳之病本也；如手足挛急，或汗漏脉沉此太阳之病标也。如少阴病脉沉者，急温之，宜四逆汤，此少阴之病标也；如少阴病得之二三日，口燥咽干者，急下之，宜大承气汤，此少阴之病本也。如阳明病发热而渴，大便燥结，此阳明之病阳也；如胃中虚冷，水谷不别，食谷欲呕，脉迟恶寒，此阳明感中见阴湿之化也。如厥阴病脉微，手足厥冷，此厥阴之病阴也；如消渴，气上冲心，心中疼热，此厥阴感中见少阳之火化也。如太阴标阴而本湿，故当治之以四逆辈；少阳标阳而本火，则宜散之以清凉。治伤寒六经之病，能于标本中求之，思过半矣。】　　帝曰：其脉应皆何如？岐伯曰：差同正法，待时而去也。脉要曰：春不沉，夏不弦，冬不濇，秋不数，是谓四塞。沉甚曰病，弦甚曰病，濇甚曰病，数甚曰病；参见曰病，复见曰病；未去而去曰病，去而不去曰病。反者死。故曰气之相守司也，如权衡之不得相失也。夫阴阳之气清净则生化治，动则苛疾起，此之谓也。　　【注　正谓四时之正位，言脉同四时之正法，而前后相交。待时而去者，待终三十度而去也。如春之沉，尚属冬之气交终，正月之三十日而春气始独司其令也。春不沉，则冬气不交于春；夏不弦，则春气不交于夏；秋不数，则夏气不交于秋；冬不濇，则秋气不交于冬，是四时之气不相交通而闭塞矣。四时之气盛于主位之时，而微于始生，衰于交化，是以甚则病也。参见者，谓春初之沉弦并见，夏初之弦数并见也；复见者，已去而复见也。未去而去者，未及三十度而去也；去而不去者，已至三十日应去而不去也。反者，谓四时反见贼害之脉也。故曰：气之相守司也，如权衡之不得相失也。言四时之气守于本位司于气交，犹权衡之不相离也。四时阴阳之气清净则生化治，生化者，生于前而化于后也。动者，气之乱也。】
　　　　　阴阳类论

