<!-- { "loadSidebar": true } -->
　　黄帝问于岐伯曰：余闻之，见其色知其病，名曰明；按其脉知其病，命曰神；问其病知其处，命曰工。余愿闻见而知之，按而得之，问而极之，为之奈何？岐伯答曰：夫色脉与尺之相应也，如鼓桴影响之相应也，不得相失也。此亦本末根叶之出候也，故根死则叶枯矣。色脉形肉，不得相失也。故知一则为工，知二则为神，知三则神且明矣。黄帝曰：愿卒闻之！岐伯曰：色青者，其脉弦也；赤者，其脉钩也；黄者，其脉代也，白者，其脉毛；黑者，其脉石。见其色而不得其脉，反得其相胜之脉，则死矣；得其相生之脉，则病已矣。　　【注　精明五色者，气之华也，乃五脏五行之神气而见于色也。脉者，荣血之所循行也。尺者，谓脉外之气血，循手阳明之络而变见于尺肤，脉内之血气，从手太阴之经而变见于尺寸，此皆胃腑五脏所生之气血，本末根叶之出候也。形肉，谓尺肤也。知色脉与尺之三者，则神且明矣。青黄赤白黑，五脏五行之气色也；弦钩代毛石，五脏五行之脉象也，如影响之相应者也。故色青者其脉弦，色赤者其脉钩。见其色而得脉之相应，犹坤道之顺承天也。如色青而反见毛脉，色赤而反见石脉，此阴阳五行之反胜，故死；如色青而得石脉，色赤而得代脉，此色生于脉，阳生于阴，得阳生阴长之道，故其病已矣。】　　黄帝问于岐伯曰：五脏之所生，变化之病形，何如？岐伯答曰：先定其五色五脉之应，其病乃可别也。黄帝曰：色脉已定，别之奈何？岐伯曰：调其脉之缓急大小滑濇，而病变定矣。黄帝曰：调之奈何？岐伯答曰：脉急者尺之皮肤亦急，脉缓者尺之皮肤亦缓；脉小者尺之皮肤亦减而少气，脉大者尺之皮肤亦贲而起；脉滑者尺之皮肤亦滑，脉濇者尺之皮肤亦濇。凡此变者有微有甚，故善调尺者不待于寸，善调脉者不待于色。能参合而行之者，可以为上工，上工十全九。行二者为中工，中工十全七。行一者为下工，下工十全六。　　【注　尺肤之气血，出于胃腑水谷之精，注于脏腑之经隧而外布于皮肤。寸口尺脉之血气，出于胃腑水谷之精，荣行于脏腑经脉之中，变见于手太阴之两脉口，皆五脏之血气所注。故脉急者尺之皮肤亦急，脉缓者尺之皮肤亦缓，如桴鼓之相应也。故善调尺者不待于寸口之脉，善调脉者不待于五者之色，能参合而行之，斯可为上工矣。夫数始于一奇二偶，合而为三，三而两之成六，三而三之成九，此三才三极之道也。生于一而成于十，阴阳相得而各有合，此河图之数也。知者知天地阴阳始终变化之道，故能全九十之大数。水数成于六，火数成于七。水即是精血，火即是神气。中工仅知血气之诊，故能全水火之成。下工血气之诊，亦不能全知矣。故曰能参合而行之者可以为上工。行者，谓色脉应天地阴阳之理数。】　　黄帝曰：请问脉之缓急、大小、滑濇之病形何如？岐伯曰：臣请言五脏之病变也。心脉急甚者为瘛瘲；微急为心痛，引背食不下。缓甚为狂笑；微缓为伏梁在心下，上下行，时唾血。大甚为喉吤；微大为心痹引背，善泪出。小甚为善哕；微小为消瘅。滑甚为善渴；微滑为心疝，引脐小腹鸣。濇甚为喑；微濇为血溢，维厥，耳鸣，颠疾。　　【注　缓急、大小、滑濇，阴阳寒热血气之纲领也。下章曰：诸急多寒，缓者多热，大者多气少血，小者血气皆少，滑者阳气盛微有热，濇者多血少气微有寒。心为火脏，故寒甚则为瘛瘲。盖手足诸节神气之所游行出入，寒伤神气，故瘛瘲也。微急为心痛引背，盖甚则心脏之神气受伤，微则薄于宫城之分也。食气入胃，浊气归心，心气逆，故食不下。缓甚则心气有余，心藏神，神有余则笑不休。伏梁乃心下有余之积，故微主邪薄于心下也。心主血，热则上溢，而时唾血也。喉吤者，喉中吤然有声，宗气积于胸中，上出喉咙，以贯心脉而行呼吸，心气盛，故喉中有声也。心气微盛，则逆于心下而为心痹，引背行于上，则心精随气上凑于目而泪出矣。心脏虚，则火土之气弱，故为善哕。哕，呃逆也。夫五脏主藏精者也，五脏之血气皆少，则津液枯竭而为消瘅。消瘅者，心肺主上消，脾胃主中消，肝肾主下消也。滑则阳气盛而有热，盛于上则善渴，微在下则少腹当有形也。心主言，心气少，故为喑，血多故溢于上也。维，四维也。心为阳中之太阳，阳气少，故手足厥冷也。南方赤色，入通于心，开窍于耳，心气虚，故耳鸣颠疾。】　　肺脉急甚为癫疾；微急为肺寒热，怠惰，咳唾血，引腰背胸，若鼻息肉不通。缓甚为多汗；微缓为痿，瘘偏风，头以下汗出不可止。大甚为胫肿；微大为肺痹，引胸背，起恶日光。小甚为泄；微小为消瘅。滑甚为息贲上气；微滑为上下出血。濇甚为呕血；微濇为鼠瘘在颈支腋之间，下不胜其上，其应善酸矣。　　【注　肺主清金而畏寒，寒甚则为癫疾，所谓重阴则癫也。肺寒热者，皮寒热也。寒在皮毛，故微急也。肺主气，怠惰，咳唾血，引腰背胸，鼻若有息肉而气不通，皆肺气虚寒所致。缓则热甚故多汗。肺热叶焦，则为痿也。鼠瘘，寒热病也。其本在脏，其末在脉，肺主百脉，是以微缓之有热，微濇之有寒，皆为鼠瘘在颈腋之间。本经曰：偏枯，身偏不用，病在分腠之间，盖病在皮肤为肺寒热，病在血脉为寒热鼠瘘，在分腠则为偏风，肺主周身之气而朝百脉也。腠理开，故头以下汗出不可止。头以下者，颈项胸背之间，脉之外部也。大主多气少血，气盛于下，则为胫肿，微盛于上，则为肺脾，引胸背，盖气从下而上也。日光，太阳之火，阴血少，故恶日光。金畏火也。小则气血皆虚而为泄，肺与大肠为表里也。微小则为消瘅，肺主津水之生原也。滑主阳气盛，故为息贲上气。微则上下出血，血随气行者也。濇主多血少气，血多气少则血留不行，故为呕血。酸者，阴寒而酸削不能行，肺主气而发原在下，少气有寒，则下不胜其上矣。】　　肝脉急甚者为恶言；微急为肥气在胁下，若覆杯。缓甚为善呕；微缓为水瘕痹也。大甚为内痈，善呕衂；微大为肝痹阴缩，咳引小腹。小甚为多饮；微小为消瘅。滑甚为(疒贵)疝；微滑为遗溺。濇甚为溢饮；微濇为瘛挛筋痹。　　【注　肝主语，在志为怒。肝苦急，故急甚为恶言，微急为肥气在胁下若覆杯，皆有余之气也。食气入胃，散精于肝。缓主多热，热则肝气逆，故善呕。水瘕痹者，亦食饮所积也。本经曰：喜怒不测，饮食不节，阴气不足，阳气有余，荣气不行，乃发为痈。大主肝气盛，盛则郁怒而不得疏达，故为内痈呕衂，肝气逆于上也。阴缩，肝气逆于下也。肝脉抵少腹，上注肺。咳引小腹者，经气逆于上下也。小者血气皆少，少则木火盛，故多饮及为消瘅也。滑主气盛而热，故为(疒贵)疝。肝主疏泄，肝气盛而热，故遗溺也。溢饮者饮留于四肢，则经脉阻滞，故脉濇。肝气虚而有寒，故为瘛挛筋痹，肝主筋也。】　　脾脉急甚为瘛瘲；微急为膈中食饮，入而还出，后沃沫。缓甚为痿厥；微缓为风痿，四肢不用，心慧然若无病。大甚为系仆；微大为疝气，腹里大，脓血在肠胃之外。小甚为寒热；微小为消瘅。滑甚为(疒贵)癃；微滑为虫毒蛔蝎，腹热。濇甚为肠(疒贵)；微濇为内(疒贵)，多下脓血。　　【注　瘛者，急而收引。瘲者，纵而懈弛。脾主四肢，故急甚为瘛瘲。脾有寒不能运化饮食，故为膈中食饮入而还出，后沃沫。盖不能游溢津液，上归于肺，四布于皮毛，故涎沫从口出也。痿厥、风痿，皆四肢瘫痪而不为所用，甚则从中而病见于外，微则病在外而不及于中，故心慧然若无病也。大乃太过之脉，脾为孤脏，中央土以灌四旁，太过则令人四肢不举，故为击仆，若击之而仆地也。疝气腹里大，脓血在肠胃之外，皆有余之积聚也。寒热者，血气虚也。脾虚而不能为胃行其津液，故为消瘅。脾为阴湿之土，湿热则为疝(疒贵)，为小便闭癃。湿热则生虫也。脾气虚而有寒则为肠(疒贵)，多血少气，故下脓血也。】　　肾脉急甚为骨癫疾；微急为沉厥奔豚，足不收，不得前后。缓甚为折脊；微缓为洞，洞者食不化，下嗌还出。大甚为阴痿；微大为石水，起脐以下至小腹，腄腄然，上至胃脘，死不治。小甚为洞泄；微小为消瘅。滑甚为癃(疒贵)；微滑为骨痿，坐不能起，起则目无所见。濇甚为大痈；微濇为不月，沉痔。　　【注　肾为阴脏主骨，阴寒太甚，故为骨癫疾。肾为生气之原，正气虚寒，则为沉厥。虚气反逆，故为奔豚。阴寒在下，故足不收。肾开窍于二阴，气虚不化，故不得前后也。督脉属肾贯脊，缓则督脉懈弛，故脊折也。戊癸合而化生火土，以消入胃之食饮，肾气缓，故食不化而还出也。阴痿者，阴器痿而不举。石水，臂水也。上至胃脘，水泛而土败也。肾气虚，则为洞泄。精血不足，则为消瘅。肾有热，则为小便闭癃，为睪丸肿(疒贵)，骨痿坐不能起，热伤肾气也。目无所见，热伤骨精也。血气皆始于肾，濇则血气阻滞，故为大痈。气血不行，故为女子不月，为沉痔。】　　黄帝曰：病之六变者，刺之奈何？岐伯答曰：诸急者多寒；缓者多热。大者多气少血；小者血气皆少。滑者阳气盛，微有热；濇者多血少气，微有寒。是故刺急者深内而久留之；刺缓者浅内而疾发针，以去其热。刺大者微泻其气，无出其血。刺滑者疾发针而浅内之，以泻其阳气而去其血；刺濇者必中其脉，随其逆顺而久留之，必先按而循之，已发针，疾按其痏，无令其出血，以和其脉。诸小者阴阳形气俱不足，勿取以针而调以甘药也。　　【注　六变者，五脏之所生，变化之病形，有缓急大小滑濇之六脉，此阴阳血气之不和而变见于脉也。寒气收劲，故脉急；热气散弛，故脉缓。宗气荣气行于脉中，卫气行于脉外，故大主多气；如血气皆少，则脉小也。阳气盛而微有热，则脉行滑利，气少则脉行濇滞，血随气行者也。深内而久留之者，俟阳气至而针下热也；浅内而疾发针者，去其热也。气盛者微泻其气，无出其血，使阴阳血气之和调也。滑者疾发针而浅内之，泻脉外之阳热也。濇者必中其脉，随其逆顺而久留之，调经脉外内之血气也。必先按而循之，致脉外之气也。疾按其痏，无令其出血，以和其脉，无令皮肤之血出，使脉外之气以和于脉中也。夫针者，所以调阴阳血气之不和。若血气皆少者，必须调以甘药，非针之所能资生也。按刺濇者曰：必中其脉，要知刺急刺缓，取脉外之气也。刺大刺滑，泻脉外之阳以和脉内之血也。刺濇者必中其血，随其逆顺，必先按而循之，调脉内之血以致脉外之气也。勿取以针，调以甘药者，血气之生于阳明也。当知血气乃胃腑水谷之精，有行于皮肤之外者，有行于经脉之内者。外内贯通，环转不息。故善调尺者不待于寸，善调脉者不待于色。能参合而行之，可为上工。上工者，知阴阳血气之终始出入者也。】
