<!-- { "loadSidebar": true } -->
　　黄帝问曰：诊法何如？岐伯对曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。切脉动静，而视精明察五色，观五脏有余不足，六腑强弱，形之盛衰，以此参伍，决死生之分。　　【注　饮食于胃，淫精于脉，脉气流经，经脉盛则络脉虚，是以饮食未进，则经络调匀，血气未乱，故可诊有过之脉。动静者，阴阳动静也，精明五脏之精神，见于声色也。切脉观色，以知脏腑强弱虚实，兼视形体之盛衰，以此参伍错综斟酌之，以决其死生之分焉。】　　夫脉者，血之腑也。长则气治，短则气病。数则烦心，大则病进。上盛则气高，下盛则气胀。代则气衰，细则气少，濇则心痛。浑浑革至如涌泉，病进而色弊。绵绵其去如弦绝死。　　【注　血行脉中，脉故为血之腑。荣气宗气行于脉中，卫气行于脉外，脉随气行，故脉长则气平，脉短则气病矣。心主血，脉数乃热迫所生，故烦心。大则病进于脉内。上盛谓寸口脉盛，主气上升而气高。下盛谓尺中脉盛，主气下逆而为胀。代脉者动而中止，不能自还，主气之衰败也。脉中之荣气宗气不足，故脉细如丝。濇主少血，故心虚而为痛矣。浑浑，浊乱疾流之貌；革至者，迥易于平常也。此血脉受邪而内乱如涌泉也。夫色生于血，病进于脉，而色亦败恶矣。绵绵其去，如弦细而欲绝者，形容其脉去之象也。病进而脉至如此之盛，血亡而脉去如此之衰，血者神气也，邪盛正亡，不治之死证矣。】　　帝曰：脉其四时动奈何？知病之所在奈何？知病之所变奈何？知病乍在内奈何？知病乍在外奈何？请问此五者，可得闻乎？　　【注　言脉合阴阳四时，诊脉而知病之所在，病成而变为他病，候尺寸以分别脏腑外内、上下、左右，曲尽其脉要精微之理。】　　岐伯曰：请言其与天运转大也。万物之外，六合之内，天地之变，阴阳之应。彼春之暖，为夏之暑；彼秋之忿，为冬之怒。四变之动，脉与之上下，以春应中规，夏应中矩，秋应中衡，冬应中权。是故冬至四十五日，阳气微上，阴气微下。夏至四十五日，阴气微上，阳气微下。阴阳有时，与脉为期；期而相失，知脉所分；分之有期，故知死时。微妙在脉，不可不察；察之有纪，从阴阳始；始之有经，从五行生；生之有度，四时为宜。补泻勿失，与天地如一，得一之情，以知死生。是故声合五音，色合五行，脉合阴阳。　　【注　人之阴阳出入，与天运转之大相合。天气包乎万物之外，运转于六合之内。其变动之应，彼春之暖为夏之暑，言阳气从生升而至于盛长也。彼秋之忿为冬之怒，言阴气自清肃而至于凛冽也。此四时阴阳之变动，而脉亦与之上下浮沉也。春时天气始生，而脉耎弱，轻虚而滑，如规之圆转而动也。夏时天气正方，其脉洪大，如矩之方正而盛也。秋时天气始降，其脉浮平，有如衡之平准也。冬时天气闭藏，其脉沉石，有如权之下垂也。四十五日者，从冬至而至立春，从夏至而至立秋。冬至一阳初生，阳气微上，阴气微下，至春而阳气方始，至夏盛长，而阴气下藏矣。夏至一阴初生，阴气微上，阳气微下，至秋而阴气清凉，至冬凛冽而阳气伏消矣。阴阳升降，出入离合有期，而脉亦与之相应如期，而脉气相失，则知脉之所分，分之有期，故知死时也。察脉之纲领，当从阴阳始，即冬至阳气微上，夏至阴气微上，阴阳上下，自有经常之理。然又从五行而生，如春木生夏火，火生长夏土，土生秋金，金生冬水，水生春木，生之有度，而四时为五行相生之宜矣。夫四时有未至而至、至而不至、至而太过、至而不及，而人亦应之。是以脉之不及则补之，太过则泻之，与天地四时太过不及、阴阳之道，合之如一。得一之情，可以知死生矣。然必声合天地之五音，色合天地之五行，脉合天地之阴阳，而始能得一之情以知死生也。】　　是故持脉有道，虚静为保。春日浮，如鱼之游在波。夏日在肤，泛泛乎万物有余。秋日下肤，蛰虫将去。冬日在骨，蛰虫周密，君子居室。故曰知内者，按而纪之；知外者，终而始之。此六者，持脉之大法。　　【注　欲知四时五行阴阳外内，在诊脉之精微，故当虚静其心志，守而勿失。鱼在波，虽出而未浮，如春升初出之象。在肤，浮在外也，泛泛充满之象，万物有余，盛长之极也。秋气降收，如蛰虫之将去外而内藏之象。冬令闭藏，故脉沉在骨，如蛰虫之封闭，如君子之居室，藏而勿出也。然欲知在内脏腑阴阳之虚实者，按其脉而记之；欲知外之四时阴阳者，终而始之。盖阳气之始者，阴气之将终也，以阴阳之出入而应四时之脉也。】　　心脉搏坚而长，当病舌卷不能言。其软而散者，当消环自已。　　【注　脉搏击应手有力而长，此为太过之脉，心火太过，故当病舌卷。心主言，故不能言。其软而散者，此为不足之脉，心液不足，则火郁而为消渴之病。心藏神，得神机环转而病自已也。】　　肺脉搏坚而长，当病唾血。其软而散者，当病灌汗，至令不复散发也。　　【注　肺主气而主行荣卫，阴阳气盛，太过则血随而上逆。其不及，当病灌汗。灌汗者，脾土灌溉之汗。盖脾气散津，上归于肺，肺气通调而后水津四布。今肺气虚不能输布水液，脾气自灌于肌腠皮肤，至令肺气不复通调而散发也。】　　肝脉搏坚而长，色不青，当病坠若搏。因血在胁下，令人喘逆。其软而散色泽者，当病溢饮。溢饮者，渴暴多饮，而易入肌皮肠胃之外也。　　【注　肝主血而主色，脉盛而色不见者，血蓄于下也，当病坠伤，或为手搏所伤。因血凝胁下，故令人喘逆。其不及而色泽者，当病溢饮。盖水溢于皮肤，故其色润泽也。肝主疏泄，肝气虚而渴暴多饮，以致溢于皮肤肠胃之外而为饮也。】　　胃脉搏坚而长，其色赤，当病折髀。其软而散，当病食痹。　　【注　足阳明之脉，从气冲下髀抵伏兔，下足趺。髀伤，故脉盛而色赤也。饮食于胃，由中焦之腐化。胃气不足，故当病食痹。】　　脾脉搏坚而长，其色黄，当病少气。其软而散，色不泽者，当病足胻肿，若水状也。　　【注　五脏元真之气，脾所主也。湿热太过，则色黄脉盛而少气矣。其不及，当病足胫肿，脾气虚也。若水状而非水病，故其色不泽。】　　肾脉搏坚而长，其色黄而赤者，当病折腰。其软而散者，当病少血，至令不复也。　　【注　腰者肾之腑，腰伤，故肾脉盛也。伤于骨者，其色赤黄，则外应于肌肉间也。其不及，当病少血。盖肾为牝脏，受五脏之精而藏之，肾之精液，复上入心而为血，精虚至令不复化赤而为血也。】　　帝曰：诊得心脉而急，此为何病？病形何如？岐伯曰：病名心疝，少腹当有形也。帝曰：何以言之？岐伯曰：心为牡脏，小肠为之使，故曰少腹当有形也。　　【注　病形病气，见于形证也。盖脏腑经络相连，阴阳相应，是以脉见于脏而形见于腑也。】　　帝曰：诊得胃脉，病形何如？岐伯曰：胃脉实则胀，虚则泄。　　【注　胃为阳，脾为阴，阳病者上行极而下，是以脉见于胃而病见于脾也。】　　帝曰：有故病五脏发动因伤脉色，各何以知其久暴至之病乎？岐伯曰：悉乎哉问也！征其脉小色不夺者，新病也。征其脉不夺，其色夺者，此久病也。征其脉与五色俱夺者，此久病也。征其脉与五色俱不夺者，此新病也。　　【注　有故病因伤五脏之色脉，复感暴至之病，有似乎病成而变也。夫病久则色脉伤，脉小而色不夺，故知为新病。脉与五色俱夺者，乃血气俱伤，故为久病。若暴至之病自外而内，色脉之伤从内而外，故有病而色脉俱不夺者，知为新感之病也。】　　肝与肾脉并至，其色苍赤，当病毁伤，不见血。已见血，湿若中水也。　　【注　毁伤筋骨，故肝与肾脉并至。而其色苍赤不见血者，谓筋骨伤而血不伤也。如已见血而血伤，则又若中水伤心，而心脉亦并至矣。】　　尺内两旁，则季胁也。尺外以候肾，尺里以候腹。中附上，左外以候肝，内以候膈；右外以候胃，内以候脾。上附上，右外以候肺，内以候胸中，左外以候心，内以候膻中。前以候前，后以候后。上竟上者，胷喉中事也；下竟上者，少腹腰股膝胫足中事也。　　【注　尺内，尺中也。两旁，两尺部之外旁也。季胁，两胁之下杪也。尺以候肾，以左右两尺而候两肾也。两肾附于季胁，是季胁之内乃是两肾，两肾之内乃是腹中，故尺内候腹中，尺外以候肾。尺之两旁以候季胁，是两旁更出于外也。所谓外内者，脉体本圆，用指向外以候内，向内以候外，候脉之两侧也。中附上者，附左尺而上左手之关脉也。心肝居左，故左以候肝。膈者，胸胁内之膈也。肝居胁内，故以关候肝。膈气在中，故以内候膈。右外者，附右尺而上右手之关脉也。脾主中土，故以关内候脾；阴内而阳外，故以关外候胃。上附上右者，从右关而上右寸口也。心肺居上为阳，故以两寸候气。胸中者，宗气之所居也。左外，左寸口也。膻中者，臣使之官，心主之相位也。前曰广明，后曰太冲。寸为阳，尺为阴，故以两手关前以候形身之前，关后以候形身之后。上竟上者，从尺关而直上于鱼也；下竟下者，从寸关而直下于尺也。夫身半以上为天，身半以下为地，此又以阴阳之气竟上竟下，而候形身之上下也。】　　粗大者，阴不足，阳有余，为热中也。　　【注　脉者，阴阳血气之荣行。粗大者，阳乘于阴也。阳在外，阴在内，阳乘于阴，故热中也。】　　来疾去徐，上实下虚，为厥癫疾。来徐去疾，上虚下实，为恶风也。故中恶风者，阳气受也。　　【注　来疾去徐者，来盛去悠也。上实下虚者，寸实尺虚也。此气惟上逆，阳盛阴虚，所谓一上不下，寒厥到膝，气上不下，头痛癫疾是也。来徐去疾者，此阳虚阴盛，为恶风也。盖风为阳邪，伤入阳气，在于皮肤间。风之恶厉者，从表阳而直入于里阴，故去疾下实也。阳气受邪，则正气虚伤，故来徐。上虚邪气内陷，故去疾下实。】　　有脉俱沉细数者，少阴厥也。沉细数散者，寒热也。浮而散者，为眴仆。　　【注　有脉，有厥脉之因、厥脉之象也。夫脉始于足少阴肾，生于足阳明胃，输于足太阴脾，转而不回者也。如脉俱沉细而数者，此少阴厥也。少阴之气不上合于阳明，转输于脏腑，故惟见少阴本脉之沉细也。阳明之热反下入于阴中，故数也。若沉细数散者，此阴中所陷之阳散，而阴阳相乘，故为寒热也。如浮而散者，此复上逆于阳分，故为眴仆。经曰：清浊之气相干，乱于头，则为厥逆眴仆。】　　诸浮不躁者，皆在阳，则为热，其有躁者在手。诸细而沉者，皆在阴，则为骨痛，其有静者在足。　　【注　诸浮者，无论左右三部之浮皆在阳分。其浮而躁者，在手之三阳也。无论左右三部之细而沉皆在阴分。其沉细而有静者，在足之三阴也。太阳少阴为水火阴阳之主，故为热、为骨痛也。】　　数动一代者，病在阳之脉也，泄及便脓血。　　【注　诸浮在阳，诸沉在阴者，在阴阳之气也，故为热为骨痛。如在阳，则脉见数动，而为便脓血之经证矣。阳热在经，故脉数动。热伤血分，故便脓血。经血下泄，故一代也。】　　诸过者切之濇者，阳气有余也；滑者，阴气有余也。阳气有余，为身热无汗；阴气有余，为多汗身寒；阴阳有余，则无汗而寒。　　【注　诸过者，谓诸邪所伤而为有过之脉也。有余者，邪气之有余也。阳气有余，则阳气受伤，故脉濇。如邪入于阴，则经血沸腾，故脉滑也。邪在阳分，故身热无汗。邪在阴分，故多汗身寒。阴阳并受其邪，则无汗而寒也。】　　推而外之，内而不外，有心腹积也。推而内之，外而不内，身有热也。推而上之，上而不下，腰足清也。推而下之，下而不上，头项痛也。　　【注　推，详也。推详其脉之偏于外内上下也。推而外之者，以左右之三指向外按之，若脉偏盛向内而不外者，此邪在心腹之间而成积也。推而内之者，以左右三指向内以候之，若脉偏盛于外而不内者，此邪在外而身有热也。推而上之者，以三指平按而审之，上而不下，乃气上盛下虚，当主腰足清冷也。推而下之，下而不上，乃气下盛上虚，当主头项痛也。外内论邪气之有余，上下论正气之不足。】　　按之至骨，脉气少者，腰脊痛而身有痹也。　　【注　所谓外内上下者，非浮沉举按之法也。若谓浮为在外，沉为在内，病腰脊痛而身有痹者，直按之至骨，如心腹之积，又当何如而按之？】
