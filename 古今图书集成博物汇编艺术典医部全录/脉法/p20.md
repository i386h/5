<!-- { "loadSidebar": true } -->
　　初持脉来疾去迟，此出疾入迟，名曰内虚外实也。初持脉来迟去疾，此出迟入疾，名曰内实外虚也。　　问曰：上工望而知之，中工问而知之，下工脉而知之。愿闻其说。师曰：病家人请，云病人苦发热，身体疼，病人自卧，师到诊其脉沉而迟者，知其差也。何以知之？表有病者，脉当浮大。今脉反沉迟，故知其愈也。假令病人云腹内卒痛，病人自坐，师到脉之，浮而大者，知其差也。何以知之？里有病者，脉当沉而细。今脉浮大，故知愈也。　　师曰：病家人来请，云病人发热烦极，明日师到，病人向壁卧，此热已去也。设令脉不和，处言已愈。　　设令向壁卧，闻师到不惊，起而盻视，若三言三止，脉之咽唾者，此诈病也。设令脉自和，处言汝病太重，当须服吐下药，针灸数十百处。　　师持脉，病人欠者无病也，脉之呻者病也。言迟者风也，摇头言者里痛也，行迟者表强也，坐而伏者短气也，坐而下一脚者腰痛也，里实护腹如怀卵物者，心痛也。　　师曰：伏气之病，以意候之。今月之内，欲有伏气。假令旧有伏气，当须脉之。若脉微弱者当喉中痛似伤，非喉痹也。病人云实咽中痛，虽尔，今复欲下利。　　问曰：人病恐怖者，其脉何状？师曰：脉行如循丝累累然，其面白脱色也。　　人不饮，其脉何状？师曰：脉自濇，唇口干燥也。　　人愧者，其脉何类？师曰：脉浮而面色乍白乍赤。　　问曰：脉有灾怪，何谓也？师曰：假令人病脉得太阳，与形证相应，因为作汤，比还送汤如食顷，病人乃大吐下利，腹中痛。师曰：我前来不见此证，今乃变异，是名灾怪。问曰：何缘作此吐利？答曰：或有旧时服药，今乃发作，故为灾怪耳。　　问曰：经说脉有三菽六菽重者，何谓也？师曰：脉人以指按之，如三菽之重者，肺气也；如六菽之重者，心气也；如九菽之重者，脾气也；如十二菽之重者，肝气也；按之至骨者，肾气也。假令下利，寸口关上尺中悉不见脉。然尺中时一小见，脉再举头者，肾气也。若见损脉来，至为难治。　　问曰：东方肝脉，其形何似？师曰：肝者木也，名厥阴，其脉微弦，濡弱而长，是肝脉也。肝病自得濡弱者，愈也。假令得纯弦脉者，死。何以知之？以其脉如弦直，此是肝脏伤，故知死也。　　南方心脉，其形何似？师曰：心者火也，名少阴，其脉洪大而长，是心脉也。心病自得洪大者，愈也。假令脉来微去大，故名反，病在里也；脉来头小本大，故名复，病在表也。上微头小者，则汗出；下微本大者，则为关格不通，不得尿。头无汗者可治，有汗者死。　　西方肺脉，其形何似？师曰：肺者金也，名太阴，其脉毛浮也，肺病自得此脉。若得缓迟者皆愈，若得数者则剧。何以知之？数者南方火，火克西方金，法当壅肿，为难治也。　　问曰：二月得毛浮脉，何以处言至秋当死？师曰：二月之时，脉当濡弱，反得毛浮者，故知至秋死。二月肝用事，肝属木，脉应濡弱，反得毛浮者，是肺脉也。肺属金，金来克木，故知至秋死。他皆仿此。　　师曰：脉肥人责浮，瘦人责沉。肥人当沉，今反浮；瘦人当浮，今反沉，故责之。　　师曰：寸脉下不至关为阳绝，尺脉上不至关为阴绝，此皆不治，决死也。若计其余命生死之期，期以月节克之也。　　师曰：脉病人不病，名曰行尸。以无王气，卒眩仆不识人者，短命则死。人病脉不病，名曰内虚。以无谷神，虽困无苦。　　问曰：脉有相乘，有纵有横，有逆有顺，何谓也？师曰：水行乘火，金行乘木，名曰纵；火行乘水，木行乘金，名曰横；水行乘金，火行乘木，名曰逆；金行乘水，木行乘火，名曰顺也。　　寸口诸微亡阳，诸濡亡血，诸弱发热，诸紧为寒。诸乘寒者则为厥，欝冒不仁。以胃无谷气，脾塞不通，口急不能言，战而栗也。　　问曰：濡弱，何以反适十一头？师曰：五脏六腑相乘，故令十一。　　问曰：何以知乘腑？何以知乘脏？师曰：诸阳浮数为乘腑，诸阴迟濇为乘脏也。　　问曰：脉有残贼，何谓也？师曰：脉有弦、紧、浮、滑、沉、濇，此六脉名曰残贼，能为诸脉作病也。　　问曰：翕奄沉名曰滑，何谓也？师曰：沉为纯阴，翕而正阳，阴阳和合，故令脉滑。关尺自平，阳明脉微沉，食饮自可。少阴脉微滑，滑者紧之浮名也。此为阴实，其人必股内汗出，阴下湿也。　　问曰：曾为人所难，紧脉从何而来？师曰：假令亡汗，若吐，以肺里寒，故令脉紧也。假令咳者坐饮冷水，故令脉紧也。假令下利，以胃中虚冷，故令脉紧也。　　寸口卫气盛名曰高，营气盛名曰章，高章相搏，名曰纲。卫气弱名曰惵，营气弱名曰卑，惵卑相搏名曰损。卫气和名曰缓，营气和名曰迟，缓迟相搏名曰沉。　　寸口脉缓而迟，缓则阳气长，其色鲜，其颜光，其声商，毛发长；迟则阴气盛，骨髓生，血满肌肉，紧薄鲜硬。阴阳相抱，营卫俱行，刚柔相得，名曰强也。　　趺阳脉滑而紧，滑者胃气实，紧者脾气强，持实击强，痛还自伤，以手把刃，坐作疮也。　　寸口脉浮而大，浮为虚，大为实。在尺为关，在寸为格。关则不得小便，格则吐逆。　　趺阳脉伏而濇，伏则吐逆水谷不化，濇则食不得入，名曰关格。　　脉浮而大，浮为风虚，大为气强。风气相搏，必成瘾疹，身体为痒，痒者名泄风，久久为痂癞。　　寸口脉弱而迟，弱者卫气微，迟者营中寒。营为血，血寒则发热；卫为气，气微者心内饥。饥而虚满，不能食也。　　趺阳脉大而紧者，当即下利，为难治。　　寸口脉弱而缓，弱者阳气不足，缓者胃气有余，噫而吞酸，食卒不下，气填于膈上也。　　趺阳脉紧而浮，浮为气，紧为寒；浮为腹满，紧为绞痛，浮紧相搏，肠鸣而转，转即气动，膈气乃下。少阴脉不出，其阴肿大而虚也。　　寸口脉微而濇，微者卫气不足，濇者营气不足。营卫不能相将，三焦无所仰身，体痹不仁。营气不足，则烦疼口难言。卫气虚者，则恶寒数欠。三焦不归其部，上焦不归者噫而酢吞，中焦不归者不能消谷引食，下焦不归者则遗溲。　　趺阳脉沉而数，沉为实，数消谷。紧者病难治。　　寸口脉微而濇，微者卫气衰，濇者营气不足。卫气衰，面色黄；营气不足，面色青。营为根，卫为叶。营卫俱微，则根叶枯槁，而寒栗咳逆，唾腥，吐涎沫也。　　趺阳脉浮而芤，浮者卫气虚，芤者营气伤，其身体瘦肌肉甲错。浮芤相搏，宗气衰微，四属断绝。　　寸口脉微而缓，微者卫气疏，疏则其肤空；缓者胃气实，实则谷消而水化也。谷入于胃，脉道乃行，水入于经，而血乃成。营盛则其肤必疏，三焦绝经，名曰血崩。　　趺阳脉微而紧，紧则为寒，微则为虚。微紧相搏，则为短气。少阴脉弱而濇，弱者微烦，濇者厥逆。　　趺阳脉不出脾，不上下，身冷肤鞕。　　少阴脉不至，肾气微，少精血，奔气促迫，上入胸隔，宗气反聚。血结心下，阳气退下，热归阴股，与阴相动，令身不仁，此为尸厥。当刺期门、巨阙。　　寸口脉微，尺脉紧，其人虚损多汗。知阴常在，绝不见阳也。
　　　　中藏经 【汉　华佗】

　　　　　脉要论

　　脉者，乃气血之先也。气血盛则脉盛，气血衰则脉衰；气血热则脉数，气血寒则脉迟；气血微则脉弱，气血平则脉缓。又长人脉长，短人脉短；性急则脉急，性缓则脉缓。反此者逆，顺此者从之也。又诸数为热，诸迟为寒；诸紧为痛，诸浮为风；诸滑为虚，诸伏为聚；诸长为实，诸短为虚。又短、濇、沉、迟、伏，皆属阴；数、滑、长、浮、紧，皆属阳。阴得阴者从，阳得阳者顺。违之者逆。阴阳消息，以经而处之。假令数在左寸得之浮者，热入小肠；得之沉者，热入心。余可仿此。
　　　　　五色脉论

　　面青，无右关脉，脾绝，木克土；面赤，无右寸脉，肺绝，火克金；面白，无左关脉，肝绝，金克木；面黄，无左尺脉，肾绝，土克水；面黑，无左寸脉，心绝，水克火。五绝者死。凡五绝当时即死，非其时则半岁死耳。五色虽见，而五脉不见，即非死者矣。
　　　　　脉病内外证诀

　　病风人脉紧数浮沉，有汗出不止，呼吸有声者死；不然则生。病气人一身悉肿，四肢不收，喘无时，厥逆不温，脉候沉小者死；浮大者生。病劳人脱肛，骨肉相失，声散呕血，阳事不禁，梦寐交侵，呼吸不相从，昼凉夜热者死，吐脓血者亦死；其脉不数有根蒂，及颊不赤者生。病肠澼者下脓血，病人脉急皮热，食不入，腹胀目瞪者死；或一身厥冷，脉沉细而不生者亦死；食如故，脉沉浮有力而不绝者生。病热人四肢厥，脉弱不欲见人，食不入，利下不止者死；食入，四肢温，脉大，语狂无睡者生。病寒人狂言不寐，身冷脉数，喘息目直者死；脉有力而不喘者生。阳病人精神颠倒，寐而不惺，言语失次，脉候浮沉有力者生；及食不入，胃不定者死。久病人脉大身瘦，食不充肠，言如不病，坐卧困顿者死；若饮食进退，脉小而有力，言语轻澌，额无黑气，大便结濇者生。凡阳病阴证，阴病阳证，身热大，肥人脉衰，上下交变，阴阳颠倒，冷暖相乘，皆属不吉。从者生，逆者死。治药之证，宜为详悉耳。
　　　　　论脏腑虚实寒热生死逆从脉证之法
