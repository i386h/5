<!-- { "loadSidebar": true } -->
　　浮脉：举之有余，按之不足。 【浮于手下。】　　芤脉：浮大而软，按之中央空，两边实。 【一曰手下无，两旁有。】　　洪脉：极大在指下。 【一曰浮而大。】　　滑脉：往来前却，流利展转，替替然与数相似。 【一曰浮中如有力；一曰漉漉如欲脱。】　　数脉：去来促急。 【一曰一息六七至；一曰数者进之名。】　　促脉：来去数，时一止复来。
　　弦脉：举之无有，按之如弓弦状。 【一曰如张弓弦，按之不移；又曰浮紧为弦。】　　紧脉：数如切绳状。 【一曰如转索之无常。】　　沉脉：举之不足，按之有余。 【一曰重按之乃得。】　　伏脉：极重指按之，着骨乃得。 【一曰手下裁动；一曰按之不足，举之无有；一曰关上沉不出，名曰(亻大)。】　　革脉：有似沉伏，实大而长微弦。 【《千金冀》以革为牢。】　　实脉：大而长微强，按之隐指愊愊然。 【一曰沉浮皆得。】　　微脉：极细而软，或欲绝，若有若无。 【一曰小也；一曰手下快；一曰浮而薄；一曰按之如欲尽。】　　濇脉：细而迟，往来难且散，或一止复来。 【一曰浮而短；一曰短而止。】　　细脉：小大于微，常有但细耳。
　　软脉：极软而浮细。 【一曰按之无有，举之有余；一曰细小而软。】　　弱脉：极软而沉细，按之欲绝指下。 【一曰按之乃得，举之无有。】　　虚脉：迟大而软，按之不足，隐指豁豁然空。　　散脉：大而散，散者气实血虚，有表无里。　　缓脉：去来亦迟，小快于迟。 【一曰浮大而软，阴浮与阳同等。】　　迟脉：呼吸三至，去来极迟。 【一曰举之不足，按之尽牢；一曰按之尽牢，举之无有。】　　结脉：往来缓，时一止复来。 【按之来缓，时一止者，名结阳；初来动止，更来小数，不能自还，举之则动，名结阴。】　　代脉：来数中止，不能自还，因而复动。脉结者生，代者死。　　动脉：见于关上，无头尾，大如豆，厥厥然动摇。　　浮与芤相类。 【与洪相类。】 弦与紧相类。滑与数相类。革与实相类。 【《千金翼》云牢与实相类。】沉与伏相类。微与濇相类。软与弱相类。缓与迟相类。 【软与迟相类。】
　　　　　平脉早晏法第二

　　黄帝问曰：夫诊脉常以平旦，何也？岐伯对曰：平旦者，阴气未动，阳气未散，饮食未进，经脉未盛，络脉调均【《内经》作调匀，】 气血未乱，故乃可诊，过此非也。 【《千金》同《素问》。《太素》云：有过之脉。】 切脉动静，而视精明，察五色，观五脏有余不足，六腑强弱，形之盛衰。以此参伍，决死生之分。
　　　　　分别三关境界脉候所主第三

　　从鱼际至高骨却行一寸，其中名曰寸口；从寸至尺，名曰尺泽，故曰尺寸。寸从尺前名曰关。阳出阴入，以关为界。阳出三分，阴入三分，故曰三阴三阳。阳生于尺动于寸，阴生于寸动于尺。寸主射上焦，出头及皮毛竟手；关主射中焦腹及腰；尺主射下焦少腹至足。
　　　　　辨尺寸阴阳荣卫度数第四

　　夫十二经皆有动脉，独取寸口，以决五脏六腑死生吉凶之候者，何谓也？然。寸口者，脉之大会，手太阴之动脉也。人一呼脉行三寸，一吸脉行三寸，呼吸定息，脉行六寸。人一日一夜，凡一万三千五百息，脉行五十度，周于身，漏水下百刻。荣卫行阳二十五度，行阴亦二十五度，为一周。故五十度而复会于手太阴。太阴者，寸口也，即五脏六腑之所终始。故法取于寸口。　　脉有尺寸，何谓也？然。尺寸者，脉之大要会也。从关至尺是尺内，阴之所治也；从关至鱼际是寸口内，阳之所治也。故分寸为尺，分尺为寸。故阴得尺内一寸，阳得寸内九分，尺寸终始一寸九分，故曰尺寸也。　　脉有太过，有不及，有阴阳相乘，有复有溢，有关有格，何谓也？然。关之前者，阳之动也，脉当见九分而浮。过者，法曰太过；减者，法曰不及。遂上鱼为溢，为外关内格，此阴乘之脉也。关之后者，阴之动也，脉当见一寸而沉。过者，法曰太过；减者，法曰不及。遂入尺为复，为内关外格，此阳乘之脉。故曰：复溢是真脏之脉也，人不病自死。
　　　　　平脉视人大小长短男女逆顺法第五
　　凡诊脉当视其人大小长短及性气缓急。脉之迟速大小长短皆如其人形性者则吉，反之者则为逆也。脉三部大都欲等，只如小人、细人、妇人、脉小软。小儿四五岁，脉呼吸八至细数者吉。【《千金翼》云：人大脉细，人细脉大；人乐脉实，人苦脉虚；性急脉缓，性缓脉躁；人壮脉细，人羸脉大。此皆为逆，逆则难治。反此为顺，顺则易治。凡妇人脉常欲濡弱于丈夫。小儿四五岁者，脉自快疾，呼吸八至也。男左大为顺。女右大为顺。肥人脉沉，瘦人脉浮。】
　　　　　持脉轻重法第六

　　脉有轻重，何谓也？然。初持脉如三菽之重，与皮毛相得者，肺部也。 【菽者小豆，言脉轻如三小豆之重，而动作皮毛之间者，肺气所行，故言肺部也。】如六菽之重与血脉相得者，心部也。 【心主血脉，次于肺，如六豆之重。】 如九菽之重与肌肉相得者，脾部也。 【脾在中央，主肌肉，故次心如九豆之重。】 如十二菽之重与筋平者，肝部也。【肝主筋，又在脾下，故次之。】 按之至骨，举之来疾者，肾部也。 【肾主骨，其脉沉至骨。】 故曰轻重也。
　　　　　两手六脉所主五脏六腑阴阳逆顺第七
　　脉法赞云：肝心出左，脾肺出右。肾与命门，俱出尺部。魂魄谷神，皆见寸口。左主司官，右主司腑。左大顺男，右大顺女。关前一分，人命之主。左为人迎，右为气口。神门决断，两在关后。人无二脉，病死不愈。诸经损减，各随其部。察按阴阳，谁与先后。【《千金》云：三阴三阳，谁先谁后？】 阴病治官，阳病治腑。奇邪所舍，如何捕取？审而知者，针入病愈。　　心部在左手关前寸口是也，即手少阴经也，与手太阳为表里，以小肠合为腑。合于上焦，名曰神庭。在龟【一作鸠】 尾下五分。　　肝部在左手关上是也，足厥阴经也，与足少阳为表里，以胆合为腑。合于中焦，名曰胞门。【一作少阳。】 在大仓左右三寸。　　肾部在左手关后尺中是也，足少阴经也，与足太阳为表里，以膀胱合为腑。合于下焦，在关元左。　　肺部在右手关前寸口是也，手太阴经也，与手阳明为表里，以大肠合为腑。合于上焦，名呼吸之府，在云门。　　脾部在右手关上是也，足太阴经也，与足阳明为表里，以胃合为腑。合于中焦脾胃之间，名曰章门，在季胁前一寸半。　　肾部在右手关后尺中是也，足少阴经也，与足太阳为表里，以膀胱合为腑。合于下焦，在关元右，左属肾，右为子户，名曰三焦。
　　　　　辨脏腑病脉阴阳大法第八

　　脉何以知脏腑之病也？然。数者腑也，迟者脏也。数即有热，迟即生寒。诸阳为热，诸阴为寒。故别知脏腑之病也。【腑者阳，故其脉数。脏者阴，故其脉迟。阳行迟，病则数。阴行疾，病则迟。】　　脉来浮大者，此为肺脉也。脉来沉滑如石，肾脉也。脉来如弓弦者，肝脉也。脉来疾去迟，心脉也。脉来当见而不见为病，病有深浅，但当知如何受邪。
　　　　　辨脉阴阳大法第九

　　脉有阴阳之法，何谓也？然。呼出心与肺，吸入肾与肝，呼吸之间脾受谷味也。其脉在中，浮者阳也，沉者阴也，故曰阴阳。　　心肺俱浮，何以别之？然。浮而大散者心也，浮而短濇者肺也。肾肝俱沉，何以别之？然。牢而长者肝也，按之软举指来实者肾也。脾者中州，故其脉在中，【《千金翼》云：迟缓而长者脾也。】 是阴阳之脉也。脉有阳盛阴虚，阴盛阳虚，何谓也？然。浮之损小，沉之实大，故曰阴盛阳虚。沉之损小，浮之实大，故曰阳盛阴虚。是阴阳虚实之意也。【阳脉见寸口，浮而实大，今轻手取之更损减而小，故言阳虚；重手按之，反更实大而沉，故言阴实。】　　经言脉有一阴一阳，一阴二阳，一阴三阳；有一阳一阴，一阳二阴，一阳三阴。如此言之，寸口有六脉俱动耶？然。经言如此者，非有六脉俱动也。谓浮沉长短滑濇也。浮者阳也，滑者阳也，长者阳也；沉者阴也，濇者阴也，短者阴也。所以言一阴一阳者，谓脉来沉而滑也；一阴二阳者，谓脉来沉滑而长也；一阴三阳者，谓脉来浮滑而长时一沉也。所以言一阳一阴者，谓脉来浮而濇也；一阳二阴者，谓脉来长而沉濇也；一阳三阴者，谓脉来沉濇而短时一浮也。各以其经所在，名病之逆顺也。凡脉大为阳，浮为阳，数为阳，动为阳，长为阳，滑为阳；沉为阴，濇为阴，弱为阴，弦为阴，短为阴，微为阴，是为三阴三阳也。阳病见阴脉者反也，主死；阴病见阳脉者，顺也，主生。关前为阳，关后为阴。阳数则吐血，阴微则下利；阳弦则头痛，阴弦则腹痛；阳微则发汗，阴微则自下；阳数口生疮，阴数加微必恶寒而烦挠不得眠也。阴附阳则狂，阳附阴则癫。得阳属腑，得阴属脏。无阳则厥，无阴则呕。阳微则不能呼，阴微则不能吸。呼吸不足，胸中短气。依此阴阳以察病也。　　寸口脉浮大而疾者，名曰阳中之阳。病苦烦满，身热头痛，腹中热。　　寸口脉沉细者，名曰阳中之阴。病苦悲伤不乐，恶闻人声，少气，时汗出，阴气不通，臂不能举。　　尺脉沉细者，名曰阴中之阴。病苦两胫酸疼，不能久立，阴气衰，小便余沥，阴下湿痒。　　尺脉滑而浮大者，名曰阴中之阳。病苦小腹痛满，不能溺，溺即阴中痛，大便亦然。　　尺脉牢而长，关上无有，此为阴干阳。其人苦两胫重，少腹引腰痛。　　寸口脉壮大，尺中无有，此为阳干阴。其人苦腰背痛，阴中伤，足胫寒。夫风伤阳，寒伤阴。阳病顺阴，阴病逆阳。阳病易治，阴病难治。在肠胃之间，以药和之。若在经脉之间，针灸病已。
　　　　　平虚实第十

　　人有三虚三实，何谓也？然。有脉之虚实，有病之虚实，有诊之虚实。脉之虚实者，脉来软者为虚，牢者为实。病之虚实者，出者为虚，入者为实；言者为虚，不言者为实；缓者为虚，急者为实。诊之虚实者，痒者为虚，痛者为实；外痛内快，为外实内虚；内痛外快，为内实外虚。故曰虚实也。　　问曰：何谓虚实？答曰：邪气盛则实，精气夺则虚。何谓重实？所谓重实者，言大热病，气热脉满，是谓重实。　　问曰：经络俱实如何？何以治之？答曰：经络皆实，是寸脉急而尺缓也，当俱治之。故曰：滑则顺，濇则逆。夫虚实者，皆从其物类始，五脏骨肉滑利，可以长久。
　　　　　从横逆顺伏匿脉第十一

