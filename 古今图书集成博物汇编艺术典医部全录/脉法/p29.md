<!-- { "loadSidebar": true } -->
　　病人肝绝，八日死。何以知之？面青但欲伏眠，目视而不见人，汗 【一作泣】 出如水，不止。【一曰二日死。】　　病人胆绝，七日死。何以知之？眉为之倾。　　病人筋绝，九日死。何以知之？手足爪甲青，呼骂不休。 【一曰八日死。】　　病人心绝，一日死。何以知之？肩息回视立死。 【一曰目亭亭，一日死。】　　病人肠 【一云小肠】 绝，六日死。何以知之？发直如干麻，不得屈伸，自汗不止。　　病人脾绝，十二日死。何以知之？口冷，足肿，腹热，胪胀，泄利不觉，出无时度。 【一曰五日死。】　　病人胃绝，五日死。何以知之？脊痛，腰中重，不可反复。 【一曰腓肠平，九日死。】　　病人肉绝，六日死。何以知之？耳干，舌皆肿，溺血，大便赤泄。 【一曰足肿，九日死。】　　病人肺绝，三日死。何以知之？口张，但气出而不还。 【一曰鼻口虚张短气。】　　病人大肠绝，不治。何以知之？泄利无度，利绝则死。　　病人肾绝，四日死。何以知之？齿为暴枯，面为正黑，目中黄色，腰中欲折，自汗出如流水。【一曰人中平七日死。】　　病人骨绝，齿黄落，十日死。
　　诸脉浮无根者，皆死。已上五脏六腑为根也。
　　　　　诊四时相反脉证第二十八

　　春三月木王，肝脉治当先至，心脉次之，肺脉次之，肾脉次之，此为四时王相顺脉也。到六月土王，脾脉当先至，而反不至，反得肾脉，此为肾反脾也，七十日死。何谓肾反脾？夏火王，心脉当先至，肺脉次之，而反得肾脉，是谓肾反脾。期五月六月，忌丙丁。　　脾反肝，三十日死。何谓脾反肝？春肝脉当先至，而反不至，脾脉先至，是谓脾反肝。期正月二月，忌甲乙。　　肾反肝，三岁死。何谓肾反肝？春肝脉当先至，而反不至，肾脉先至，是谓肾反肝也。期七月八月，忌庚辛。　　肾反心，二岁死。何谓肾反心？夏心脉当先至，而反不至肾脉先至，是谓肾反心也。期六月，忌戊己。【林亿按《千金》云：此中不论肺金之气，疏略未谕，《指南》又推五行，亦颇颠倒，待求《别录》也。】
　　　　　诊损至脉第二十九

　　脉有损至，何谓也？然。至之脉一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？一呼一至曰离经，二呼一至曰夺精，三呼一至曰死，四呼一至曰命绝，此损之脉也。至脉从下上，损脉从上下也。损脉之为病奈何？然。一损损于皮毛，皮聚而毛落；二损损于血脉，血脉虚少，不能荣于五脏六腑也；三损损于肌肉，肌肉痟瘦，食饮不为肌肤；四损损于筋，筋缓不能自收持；五损损于骨，骨痿不能起于床。反此者至于收病也。从上下者，骨痿不能起于床者死。从下上者，皮聚而毛落者死。治损之法奈何？然。损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精气。此治损之法也。　　脉有一呼再至，一吸再至；一呼三至，一吸三至；一呼四至，一吸四至；一呼五至，一吸五至；一呼六至，一吸六至；一呼一至，一吸一至；再呼一至，再吸一至；呼吸再至。脉来如此，何以别知其病也？然。脉来一呼再至，一吸再至，不大不小，曰平。一呼三至，一吸三至，为适得病，前大后小即头痛目眩，前小后大即胸满短气。一呼四至，一吸四至，病适欲甚，脉洪大者苦烦满，沉细者腹中痛，滑者伤热，濇者中雾露。一呼五至，一吸五至，其人当困，沉细即夜加，浮大即昼加。不大小，虽困可治；其有大小者，为难治。一呼六至，一吸六至，为十死脉也，沉细夜死，浮大昼死。一呼一至，一吸一至，名曰损。人虽能行，犹当【一作犹未】 着床，所以然者，血气皆不足故也。再呼一至，再吸一至，名曰无魂，无魂者，当死也。人虽能行，名曰行尸。　　扁鹊曰：脉一出一入，曰平；再出一入，少阴；三出一入，太阴；四出一入，厥阴；再入一出，少阳；三入一出，阳明；四入一出，太阳。脉出者为阳，入者为阴，故人一呼而脉再动，气行三寸，一吸而脉再动，气行三寸，呼吸定息，脉五动，一呼一吸为一息，气行六寸。人十息，脉五十动，气行六尺。二十息，脉百动，为一备之气，以应四时。天有三百六十五日，人有三百六十五节，昼夜漏水下百刻，一备之气，脉行丈二尺，一日一夜，行于十二辰。气行尽，则周遍于身，与天道相合，故曰平。平者无病也，一阴一阳是也。脉再动为一至，再至而紧即夺气。一刻百三十五息，十刻千三百五十息，百刻万三千五百息。二刻为一度，一度气行一周身。昼夜五十度。脉三至者，离经。一呼而脉三动，气行四寸半。人一息，脉七动，气行九寸，十息脉七十动，气行九尺。一备之气，脉百四十动，气行一丈八尺，一周于身，气过百八十度，故曰离经。离经者，病一阴二阳是也。三至而紧，则夺血；脉四至则夺精。一呼而脉四动，气行六寸。人一息，脉九动，气行尺二寸，人十息，脉九十动，气行一丈二尺。一备之气，脉百八十动，气行二丈四尺，一周于身，气过三百六十度。再遍于身，不及五节，一时之气而重至。诸脉浮濇者，五脏无精，难治，一阴三阳是也。四至而紧则夺形，脉五至者死。一呼而脉五动，气行六寸半。【当行七寸半。】 人一息，脉十一动，气行尺三寸； 【当行尺五寸。】 人十息，脉百一十动，气行丈三尺， 【当行丈五寸。】 一备之气，脉二百二十动，气行二丈六尺，【当行三丈。】 一周于身，三百六十五节，气行过五百四十度，再周于身，过百七十度，一节之气，而至此气。浮濇经行，血气竭尽，不守于中，五脏痿痟，精神散亡。脉五至而紧则死，三阴【一作二。】 三阳是也。虽五犹未如之何也。脉一损一乘者，人一呼而脉一动，人一息而脉再动，气行三寸。十息，脉二十动，气行三尺。一备之气，脉四十动，气行六尺，不及周身百八十节，气短不能周遍于身，苦少气，身体懈堕矣。脉再损者，人一息而脉一动，气行一寸五分，人十息，脉十动，气行尺五寸。一备之气，脉二十动，气行三尺，不及周身二百节，【疑】 气血尽经中不能及，故曰离经。血去不在其处，小大便皆血也。脉三损者，人一息复一呼而脉一动，十息脉七动，气行尺五寸； 【当行尺五分。】 一备之气，脉十四动，气行三尺一寸，【当行二尺三寸。】 不及周身二百九十七节，故曰争；气行血留，不能相与俱微，气闭，实则胸满脏枯，而争于中，其气不朝，血凝于中，死矣。脉四损者，再息而脉一动，人十息，脉五动，气行七寸半。一备之气，脉十动气行尺五寸，不及周身三百六十五节，故曰亡血。亡血者，亡失其度，身羸疲，皮裹骨，故气血俱尽，五脏失神，其死明矣。脉五损者，人再息复一呼，而脉一动，人十息，脉四动，气行六寸。一备之气，脉八动，气行尺二寸，不及周身三百二十四节，故曰绝。绝者气急不下床，口气寒，脉俱绝死矣。岐伯曰：脉失四时者为至启，至启者，为损至之脉也。损之为言，少阴主骨为重，此志损也；饮食衰减肌肉消者，是意损也；身安卧，卧不便利，耳目不明，是魂损也；呼吸不相通，五色不华，是魄损也；四肢皆见脉为乱，是神损也。大损三十岁，中损二十岁，下损十岁。损各以春夏秋冬，平人人长脉短者，是大损三十岁；人短脉长者，是中损二十岁；手足皆细，是下损十岁。失精气者一岁而损，男子左脉短右脉长，是为阳损半岁；女子右脉短左脉长，是为阴损半岁。春脉当得肝脉，反得脾肺之脉，损；夏脉当得心脉，反得肾肺之脉，损；秋脉当得肺脉，反得肝心之脉，损；冬脉当得肾脉，反得心脾之脉，损。当审切寸口之脉，知绝不绝。前后去为绝。掌上相击，坚如弹石，为上脉虚尽，下脉尚有，是为有胃气；上脉尽，下脉坚如弹石，为有胃气。上下脉皆尽者，死；不绝不消者，皆生。是损脉也。至之为言，言语音深，远视愦愦，是志之至也；身体粗大，饮食暴多，是意之至也；语言妄见，手足相引，是魂之至也；茏葱华色，是魄之至也；脉微小不相应，呼吸自大，是神之至也。是至脉之法也。死生相应，病各得其气者生，十得其半也。黄帝曰：善。
　　　　　诊脉动止投数疏数死期年月第三十
　　脉一动一止，二日死。 【一经云一日死。】 二动一止，三日死。三动一止，四日死或五日死。四动一止，六日死。五动一止，五日死或七日死。六动一止，八日死。七动一止，九日死。八动一止，十日死。九动一止，九日死，又云十一日死。【一经云十三日死，若立春死。】 十动一止，立夏死。 【一经云立春死。】 十一动一止。夏至死。 【一经云立夏死，一经云立秋死。】 十二、十三动一止，立秋死。【一经云立冬死。】 十四、十五动一止，立冬死。 【一经云立夏死。】 二十动一止。一岁死，若立秋死。二十一动一止，二岁死。二十五动一止，立冬死。 【一经云一岁死或二岁死。】三十动一止，二岁若三岁死。三十五动一止，三岁死。四十动一止，四岁死。五十动一止，五岁死。不满五十动一止，五岁死。　　脉来五十投而不止者，五脏皆受气，即无病。 【《千金方》云：五行气毕，阴阳数同，荣卫出入，经脉通流，昼夜百刻，五德相生。】　　脉来四十投而一止者，一脏无气，却后四岁，春草生而死。　　脉来三十投而一止者，二脏无气，却后三岁，麦熟而死。　　脉来二十投而一止者，三脏无气，却后二岁，桑椹赤而死。　　脉来十投而一止者，四脏无气，岁中死；得节不动，出清明日死，远不出谷雨死矣。　　脉来五动而一止者，五脏无气，却后五日而死。　　脉一来而久住者，宿病在心主中治。　　脉二来而久住者，病在肝支中治。
　　脉三来而久住者，病在脾下中治。
　　脉四来而久住者，病在肾闲中治。
　　脉五来而久住者，病在肺支中治。
　　五脉病虚羸人得此者死，所以然者，药不得而治，针不得而及。盛人可治，气全故也。
　　　　　诊百病死生诀第三十一

　　诊伤寒热盛脉，浮大者生，沉小者死。　　伤寒已得汗脉，沉小者生，浮大者死。　　温病三四日以下不得汗，脉大疾者生，脉细小难得者死不治。　　温病穰穰 【《千金》作时行】 大热，其脉细小者死。　　温病下利腹中痛甚者，死不治。
