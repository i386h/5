<!-- { "loadSidebar": true } -->
　　【注　以妇人之两手尺部候之，若左手之少阴肾脉动甚者，当妊男子，以左男而右女也。】　　脉有逆从，四时未有脏形，春夏而脉瘦，秋冬而脉浮，大命曰逆四时也。　　【注　后章论五脏之气外合于四时，故虽未有春弦、夏钩、秋毛、冬石之脏形，而阴阳出入之大概不可逆也。】　　风热而脉静，泄而脱血，脉实病在中，脉虚病在外，脉濇坚者皆难治，命曰反四时也。　　【注　夫天地有四时之寒暑，而人之气血有浮大沉瘦之阴阳，即受病之脉气，亦有外内虚实之相应，故脉不应病者，命曰反四时也。如风热之病，气应浮动而脉反静；泄脱之病，气应虚收而脉反实；病在中者，气应沉实而脉反虚；病在外者，气应升浮而脉反坚濇。此脉证之不相应者，正气乱也，故为难治。】　　人以水谷为本，故人绝水谷则死，脉无胃气亦死。所谓无胃气者，但得真脏脉不得胃气也。所谓脉不得胃气者，肝不弦、肾不石也。　　【注　五脏皆禀气于胃，胃气者，水谷之所资生，故人以水谷为本，胃绝水谷则死，脉无胃气亦死也。所谓无胃气者，真脏脉见而不得微和之气也。又非惟微和之为胃气也，即真脏之脉亦胃气之所生也。故曰脏气者，不能自致于手太阴，必因于胃气乃至于手太阴也。故五脏各以其时自为，而至于手太阴者，春为弦，夏为钩，秋为毛，冬为石，皆得胃气而为之也。故曰脉不得胃气者，肝不弦、肾不石也。】　　太阳脉至洪大以长。少阳脉至乍数乍疏，乍短乍长。阳明脉至浮大而短。　　【注　夫脾与胃，以膜相连耳，是以胃气之行于五脏者，由脾气之转输，故太阴为之行气于三阴。阳明者表也，五脏六腑之海也，亦为之行气于三阳，是以脏腑各因其经而受气于阳明焉。故太阳之洪大，阳气之盛也；少阳之乍忽，初生之象也；阳明之浮大而短者，两阳合明，阳盛而间于二阳之间也。此三阳之气也，亦胃腑之所生也。】　　夫平心脉来，累累如连珠，如循琅玕，曰心平。夏以胃气为本。　　【注　累累如连珠者，滑利如珠，连绵相贯，心脏和平之象。琅玕，美石之似珠者，取其温润而柔滑也。此脏真之脉柔软和平者，得四时之胃气也。前节以四时胃气资于脏真，故曰春胃微弦，夏胃微钩。此节以五脏之真得四时胃气，故曰平心脉来夏以胃气为本，平肺脉来秋以胃气为本，以是脉象之少有不同也。盖弦、钩、毛、石者，脏真之气象也。如连珠如榆荚者，脏真之体象也。】　　病心脉来，喘喘连属，其中微曲，曰心病。死心脉来，前曲后居，如操带钩，曰心死。　　【注　喘喘，急疾貌。喘喘连属，心气不安也。曲者钩之象，其中微曲，心气虚也，故当主心病。居，不动也。曲而不动，如操带钩，无如珠生动之象矣。】　　平肺脉来，厌厌聂聂，如落榆荚，曰肺平。秋以胃气为本。　　【注　厌厌，安静貌。聂聂，轻小也。落，降收也。如落榆荚者，言虽轻薄而中不虚。盖肺脉虽主收降轻虚之象，而资生于脾土，是以有如榆荚之轻而中不虚也。】　　病肺脉来，不上不下，如循鸡羽，曰肺病。死肺脉来，如物之浮，如风吹毛，曰肺死。　　【注　不上不下，往来濇滞也。如循鸡羽，较之榆荚更属轻虚，其中又不得生我之土象，而反有贼我之木体。如风吹毛，散乱剧也。】　　平肝脉来，耎弱招招，如揭长竿末梢，曰肝平。春以胃气为本。　　【注　软弱，初生柔和之气也。以手相呼曰招。招招，乍起乍伏之象，形容其初生之脉象。长竿末梢，长而耎也。此皆本于胃气，故脏真之脉，得以柔软和平。】　　病肝脉来，盈实而滑，如循长竿，曰肝病。死肝脉来，急益劲，如新张弓弦，曰肝死。　　【注　盈实，则非软弱招招之象矣。如循长竿，非若梢末之软弱矣。滑脉如珠，弦长带滑，如竿之有节矣。辨脉篇曰：累累如循长竿者，名曰阴结也。此肝气病而阻结也。急益劲如新张弓弦，强劲之剧，胃气绝也。】　　平脾脉来，和柔相离，如鸡践地，曰脾平。长夏以胃气为本。　　【注　和柔，中土和柔之气也，相离时一代也。盖脾为孤脏，中央土以灌四旁，故柔和之中而有相离之代散也。鸡足有四爪践地，极和缓，形容脾土之灌溉四脏，有如鸡之践地和缓而四散也。】　　病脾脉来，实而盈数，如鸡举足，曰脾病。　　【注　实而盈数，阜实而无柔和之气也。如鸡举足，拳而收敛，不能灌溉于四脏也。】　　死脾脉来，锐坚如乌之喙，如鸟之距，如屋之漏，如水之流，曰脾死。　　【注　如乌之喙者，坚止而无柔和相离之象也；如鸟之距者，较鸡举足更拳急也；如屋之漏者，点滴稀疏而不能灌溉也；如水之流者，湿土之气四散也。盖言脾主中和之气，如太过不及之甚者，皆为死脉也。】　　平肾脉来，喘喘累累，如钩按之而坚，曰肾平。冬以胃气为本。　　【注　喘喘累累，沉石生动之象也。如钩者，浮而中空水之体也。按之坚者，石之象也。】　　病肾脉来，如引葛按之益坚，曰肾病。死肾脉来，发如夺索，辟辟如弹石，曰肾死。　　【注　如葛如索者，木象也。盖沉石者，肾之本体，如引葛而按之益坚，是肾气不藏而外泄矣。如夺索者，如引葛而更坚劲矣。如弹石者，无喘累生动之气，肾之死象也。】
　　　　　玉机真脏论

