<!-- { "loadSidebar": true } -->
　　黄帝问曰：春脉如弦，何如而弦？岐伯对曰：春脉者，肝也，东方木也，万物之所以始生也。故其气来软弱，轻虚而滑，端直以长，故曰弦。反此者病。　　【注　春弦、夏钩、秋毛、冬石，脏真之神也。此言真脏之脉，资生于胃，输禀于脾，合于四时，行于五脏，五脏相通，移皆有次，如璇玑玉衡转而不回者也。如五脏有病，则各传其所胜，至其所不胜则死。有为风寒外乘亦逆传所胜而死者，有为五志内伤、交相乘传而死者，有春得肺脉、夏得肾脉，真脏之神为所不胜之气乘之者，皆奇恒之为病也。故曰：奇恒者言奇病也。所谓奇者，言奇病不得以四时死也。恒者，得以四时死也。是以岐伯对曰：春脉者肝也，言春时之脉，肝脏主气，而合于东方之木，如万物之始生，故其气来软弱，轻虚而滑，端直以长。盖以脏真之气而合于四时，非四时之气而为五脏之顺逆也。】　　帝曰：何如而反？岐伯曰：其气来实而强，此谓太过，病在外；其气来不实而微，此谓不及，病在中。　　【注　实而强者，盈实而如循长竿也。不实而微者，无端长之体也。此言五脏之神气由中而外，环转不息。如气盛强，乃外出之太过；如气不足，则衰微而在中。太过不及，皆脏真之气不得其和平而为病也。】　　帝曰：春脉太过与不及，其病皆何如？岐伯曰：太过，则令人善忘，忽忽眩冒而巅疾；其不及，则令人胸痛引背下，则两胁胠满。　　【注　夫五脏之脉，行气于其所生，受气于所生之母。若肝则行气于心而受气于肾也，然春脉太过，则气并于上。经曰：气并于上，乱而喜忘。气上盛而与督脉会于巅，故眩冒而巅疾也。《金匮要略》曰：胸痛引背，阳虚而阴弦故也。盖春木之阳生于肾水之阴，阴气虚寒以致生阳不足，故胸痛引背也。胁胠乃肝肾之部分，生气虚而不能外达，故逆满于中也。】　　帝曰：善。夏脉如钩，何如而钩？岐伯曰：夏脉者，心也，南方火也，万物之所以盛长也，故其气来盛去衰，故曰钩。反此者病。　　【注　心脉通于夏，气如火之发焰，如物之盛长，其气惟外出，故脉来盛而去悠，有如钩象，其本有力而肥，其环转则秒而微也。】　　帝曰：何如而反？岐伯曰：其气来盛去亦盛，此谓太过，病在外；其气来不盛，去反盛，此谓不及，病在中。　　【注　来盛者，盛长之本气也。去亦盛者，太过于外也。来不盛者，盛长之气衰于内也。去反盛者，根本虚而末反盛也。】　　帝曰：夏脉太过与不及，其病皆何如？岐伯曰：太过，则令人身热而肤痛，为浸淫；其不及，则令人烦心，上见咳唾，下为气泄。　　【注　身热肤痛者，心火太过而淫气于外也。浸淫，肤受之疮火热盛也。其不及，则反逆于内，上熏肺，为咳唾，下走腹而为气泄矣。夫心气逆则为噫，虚逆之气不上出而为噫，则下行而为气泄。气泄者，得后与气则快然如衰也。】　　帝曰：善。秋脉如浮，何如而浮？岐伯曰：秋脉者，肺也，西方金也，万物之所以收成也，故其气来轻虚以浮，来急去散，故曰浮。反此者病。　　【注　秋气降收，外虚内实。内实，故脉来急；外虚，故浮而散也。】　　帝曰：何如而反？岐伯曰：其气来毛而中央坚，两旁虚，此谓太过，病在外；其气来毛而微，此谓不及，病在中。　　【注　如榆荚而两旁虚中央实，此肺之平脉，坚则为太过矣。毛而微，是中央两旁皆虚，此所生之母气不足，而致肺气更衰微也。】　　帝曰：秋脉太过与不及，其病皆何如？岐伯曰：太过，则令人逆气而背痛，愠愠然；其不及，则令人喘，呼吸少气而咳，上气见血，下闻病音。　　【注　肺主周身之气，太过则反逆于外而为背痛，肺之俞在肩背也。经曰：气并于肺则忧；其不及则令人气虚而喘，呼吸少气而咳。虚气上逆，则血随而上行；虚气下逆，则闻呻吟之病音。盖肺主气而司呼吸开阖，其太过则盛逆于外，其不及则虚逆于内也。】　　帝曰：善。冬脉如营，何如而营？岐伯曰，冬脉者，肾也，北方水也，万物之所以合藏也，故其气来沉以搏，故曰营。反此者病。　　【注　营，居也。言冬气之安居于内，如万物之所以合藏也。沉而搏者，沉而有石也。】　　帝曰：何如而反？岐伯曰：其气来如弹石者，此谓太过，病在外；其去如数者，此谓不及，病在中。　　【注　如弹石者，石而强也。肾为生气之原，数则为虚，生气不足也。】　　帝曰：冬脉太过与不及，其病皆何如？岐伯曰：太过，则令人解(亻亦)，脊脉痛而少气，不欲言；其不及，则令人心悬，如病饥，(月少)中清，脊中痛，少腹满，小便变。帝曰：善。　　【注　肾为生气之原，而主闭藏，太过则气外泄而根本反伤，故为懈惰。少气，生阳之气不足，故脊中痛。心主言而发原于肾，根气伤故不欲言也。其不及，则心肾水火之气不能交济，故令人心悬，如病饥。(月少)中，胁骨之(月少)，当两肾之处。肾之生阳不足，故(月少)中冷也。肾合膀胱，肾虚而不能施化，故小便变而少腹满也。】　　帝曰：四时之序，逆从之变异也，然脾脉独何主？　　【注　此总结上文而言也。盖脏真之气，合于四时，有升降浮沉之序，如逆其顺序和平之气，则有变异之病矣。然四时之脉，止合四脏，而脾脏之脉独何所主乎？】　　岐伯曰：脾脉者，土也，孤脏以灌四旁者也。帝曰：然则脾善恶可得见之乎？岐伯曰：善者不可得见。恶者可见。　　【注　脾属土而位居中央，寄王于四季，月各十八日，不得独主于时，故为孤脏而灌溉四脏。四脏受脾之气而各见其善，是脾之善在四脏而不自见其善耳。】　　帝曰：恶者如何可见？岐伯曰：其来如水之流者，此为太过，病在外；如乌之喙者，此为不及，病在中。　　【注　如水之流者，灌溉太过也。如乌之喙者，黔喙之属，艮止而不行也。】　　帝曰：夫子言脾为孤脏，中央土，以灌四旁，其太过与不及，其病皆何如？岐伯曰：太过，则令人四肢不举；其不及，则令人九窍不通，名曰重强。　　【注经云：四肢皆禀气于胃，而不得至经，必因于脾乃得禀也。脾为湿土，主气湿行，太过，故令人四肢不举。经曰：五脏不和，则九窍不通。脾气不足，则五脏之气皆不和矣。夫胃为阳土而气强，脾为阴土而气弱，脾弱而不得禀水谷之气，则胃气益强，故名曰重强。盖言脾气虚而不能为胃行其津液者，胃强脾弱，脏腑之刚柔不和也。】　　帝瞿然而起，再拜而稽首曰：善。吾得脉之大要。天下至数，五色脉变，揆度奇恒，道在于一。神转不回，回则不转，乃失其机。至数之要，迫近以微。着之玉版，藏之脏腑，每旦读之，名曰玉机。　　【注　至数者，五脉之至数也。盖天地之间，六合之内，不离于五，人亦应之。故曰天下至数，五色脉变，揆度奇恒，道在于一。一者，五脏之神，转而不回。如逆回则失其旋转之机矣。五脏相通，阴阳并合，脉之至数迫近以微。着之玉版者，有格有序也。藏之脏腑者，阴阳雌雄之相应也。每旦读之者，血气未乱也。名曰玉机者，如璇玑玉衡也。以上论真脏之神，五脏相通，外内环转，如太过不及，则病若回而不转，乃失其机而死矣。】　　大骨枯槁，大肉陷下，胸中气满，喘息不便，其气动形，期六月死。真脏脉见，乃予之期日。　　【注　气血发原于肾，生于胃，而输于脾，回则不转，而无相生之机，是以大骨枯槁，大肉陷下，而令人有大病也。大骨，两臂两腿之骨。大肉，即两臂两腿之肉。盖肾主骨而脾胃主肌肉四肢也。夫胃气之资养于五脏者，宗气也。宗气积于胸中，从虚里之大络，贯于十二经脉，经脉逆行，是以胸中气满。阳明气厥，故喘息不便。其气动形者，心病而欲传之于肺，肺主气，故气盛而呼吸动形也。期以六月死者，今心始传之肺，肺传之肝，肝传之脾，脾传之肾而后死，故有六月之久也。真脏脉见，坚而搏，如循薏苡子，累累然。予之期日者，当死于壬癸日之中夜也。】　　大骨枯槁，大肉陷下，胸中气满，喘息不便，内痛引肩项，期一月死。真脏见，乃予之期日。　　【注　此言肝病至肺而死也。内痛者，肺受其伤。肺之俞在肩背，故痛引肩项也。肝病而已传及于所胜之脏，故当期以本月之内而死也。真脏脉见，如循刀刃，责责然如按琴瑟弦。予之期日，当死于庚辛日之薄暮也。】　　大骨枯槁，大肉陷下，胸中气满，喘息不便，内痛引肩项，身热脱肉破(月囷)。真脏见，十日之内死。　　【注　此言肺病至心而死。肺病，故痛引肩背；传及于心，故身热也。夫心主血而生于肾脏之精，血气盛则充肤热肉，心肾伤而精血衰，故曰脱肉破(月囷)。破(月囷)，脱肉也。(月囷)，肉之标也。真脏脉见大而虚，如羽毛中人肤。病传于心，故期以十日之内死。盖心不受邪，故死之速也。】　　大骨枯槁，大肉陷下，肩髓内消，动作益衰，真脏来见，期一岁死。见其真脏，乃予[予　原作与，据《素问》玉机真脏论改。]之期日。　　【注　此言脾病而终于一岁也。脾主为胃行其津液，津液者，淖泽注于骨，补益脑膸。脾病而津液不行，故肩髓内消也。肩髓者，大椎之骨髓上会于脑，是以项骨倾者，死不治也。脾主四肢，脾病则四肢懈惰，故动作益衰。真脏来见者，如水之流，如乌之喙，脾土旺于四时，脾气灌于四脏，故虽有真脏来见，尚期有一岁之久，盖以四时五脏之气终而后死也。期死之月[月　疑作日。]，见其真脏之乍数乍疏，乃与之期日，谓当死于甲乙之昧旦也。】　　大骨枯槁，大肉陷下，胸中气满，腹内痛，心中不便，肩项身热，破(月囷)脱肉，目眶陷，真脏见，目不见人，立死。其见人者，至其所不胜之时则死。　　【注　此肾病而死于脾也。本经曰：肾病者，大小腹痛。肾传之心，故心中不便。心传之肺，肺传之肝，故肩项身热。肝传之脾，故目眶陷也。真脏脉见，搏而绝，如指弹石辟辟然。如目不见人，肾之精气已绝，故立死。其见人者，余气未尽，至所不胜之时而死，谓当死于日昃也。夫肾为生气之原，生气绝于下，故死之更速也。】　　急虚身中卒至，五脏绝闭，脉道不通，气不往来，譬于堕溺，不可为期。　　【注　此言卒发者，莫治其传也。夫邪气盛则精气虚，风寒之邪，卒中于身，精气一时虚夺，故急虚也。此病三阴三阳之气而不病于有形，故五脏之气，一时绝闭，脉道一时不通，而气不往来。譬若堕溺，乃仓卒一时之病，而生死亦在于时日之间。与风寒之病形脏勿治而为肺痹，勿治而传之肝、肝传之脾、脾传之肾、肾传之心，期以三岁六岁死者不相同也，故不可以为期。】　　其脉绝不来，若人一息五六至，其形肉不脱，真脏虽不见，犹死也。　　【注　此复言仓卒之病，非但不可为期，并不待形肉脱而真脏见也。脉绝不来，生气绝于内也。一息五六至，邪气盛于外也。此邪气盛而正气绝，不必真脏见而犹死也。】　　真肝脉至，中外急如循刀刃，责责然如按琴瑟弦，色青白不泽，毛折乃死。真心脉至，坚而搏，如循薏苡子累累然，色赤黑不泽，毛折乃死。真肺脉至，大而虚，如以羽毛中人肤，色白赤不泽，毛折乃死。真肾脉至，搏而绝，如指弹石辟辟然，色黑黄不泽，毛折乃死。真脾脉至，弱而乍数乍疏，色黄青不泽，毛折乃死。诸真脏脉见者，皆死不治也。　　【注　此审别真脏之脉象乃可与之期日也。如循刀刃，如按琴瑟弦，肝木之象也。如薏苡子，如弹石，心肾之象也。皆坚劲之极而无柔和之气。乍数乍疏，欲灌不能，脾气欲绝之象也。如羽毛中人肤，肺气虚散之象也。盖坚劲虚散皆不得胃气之中和，人无胃气则死矣。色青白不泽，赤黑不泽，皆兼克贼所胜之色，色生于血，脉气将绝，故不泽也。夫脉气流经，经气归于肺，肺朝百脉，输精于皮毛，毛脉合精而后行气于脏腑，是脏腑之气欲絶而毛必折焦也。《灵枢经》曰：血独盛，则淡渗皮肤生毫毛。又曰：经脉空虚，血气枯弱，肠胃(亻聂)辟，皮肤薄着，毛腠夭焦。予之死期，是皮毛夭折者，血气先绝也。】　　黄帝曰：见真脏曰死，何也？岐伯曰：五脏者，皆禀气于胃。胃者五脏之本也。脏气者不能自致于手太阴，必因于胃气，乃至于手太阴也。故五脏各以其时，自为而至于手太阴也。故邪气胜者，精气衰也。故病甚者胃气不能与之俱至于手太阴，故真脏之气独见。独见者，病胜脏也，故曰死。帝曰：善。　　【注　五脏之气，皆胃腑水谷之所资生，故胃为五脏之本。手太阴者，两脉口也。脏气者，五脏之精气也。五脏之气必因于胃，乃至于手太阴，又非惟微和之为胃气也，即五脏之弦、钩、毛、石各以其时，自为其象而至于手太阴者，皆胃气之所资生。故邪气胜者，五脏之精气已衰而不能为弦、钩、毛、石之象矣。如令人有大病而病甚者，胃气绝而真脏见。真脏见者，病气胜而脏气绝也。】　　黄帝曰：凡治病，察其形气色泽，脉之盛衰，病之新故，乃治之，无后其时。　　【注　帝以伯所言之五脏乘传有浅有深，而胃气不资有虚有绝，故当察其形气色脉。治病者宜急治之，无后其时，而致于死不治也。】　　形气相得，谓之可治。色泽以浮，谓之易已。脉从四时，谓之可治。脉弱以滑，是有胃气。命曰易治，取之以时。　　【注　形气相得，病之新也。色泽以浮，乘逆浅也。脉从四时者，五脏各以其时，自为而至于手太阴也。脉弱以滑者，胃气能与之俱至于手太阴也。察此四易，当急治之，而无后其时。取之以时者，春刺散俞，夏刺络俞，秋刺皮肤，冬刺俞窍也。】　　形气相失，谓之难治。色夭不泽，谓之难已。脉实以坚，谓之益甚。脉逆四时，为不可治。必察四难而明告之。　　【注　形气相失，病之久也。色夭不泽，乘传深也。脉实以坚，无胃气也。脉逆四时，克贼胜也。】　　所谓逆四时者，春得肺脉，夏得肾脉，秋得心脉，冬得脾脉。其至皆悬绝沉濇者，命曰逆四时。　　【注　春得肺脉、夏得肾脉者，脏精衰而不胜乘之也。其至皆悬絶沉濇者，无胃气之资生也。】　　未有脏形，于春夏而脉沉濇，秋冬而脉浮大，名曰逆四时也。　　【注　五脏各以其时自为而至于手太阴者，脏真之神气也。如无弦、钩、毛、石之象，而升降浮沉之气不可逆，盖气顺则脉顺，气逆则脉逆，脉随气行也。】　　病热脉静，泄而脉大。脱血而脉实，病在中；脉实坚，病在外；脉不实坚者，皆难治。　　【注　脉病不相应者，病胜脏也，故皆为难治。】
