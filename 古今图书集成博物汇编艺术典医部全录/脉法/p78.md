<!-- { "loadSidebar": true } -->
　　凡内出不足之证，忌见阳脉，如浮洪紧数之类是也。外入有余之病，忌见阴脉，如沉细微弱之类是也。如此之脉，最不易治。　　凡有余之病，脉宜有力有神，如微濇细弱而不应手者，逆之兆也。凡不足之病，脉宜和缓柔软，若洪大搏击者，亦为逆也。　　凡暴病，脉来浮洪数实者为顺；久病，脉来微缓软弱者为顺。若新病而沉微细弱，久病而浮洪数实者，皆为逆也。凡脉证贵乎相合，设若证有余而脉不足，脉有余而证不足，轻者亦必延绵，重者即危亡之兆。经曰：脉小以濇，谓之久病；脉浮而滑，谓之新病。故有余之病，忌见阴脉；不足之病，忌见阳脉。久病忌见数脉，新暴之病而见形脱脉脱者死。　　凡元气虚败之证，脉有微极欲绝者，若用回阳救本等药，脉气徐徐渐出渐复者，乃为佳兆；若陡然暴出忽如复元者，此假复也。必于周日之后复脱如故，是必不治之证。若全无渐复生意者，自不必治。若各部皆脱而惟胃脉独存者，犹可冀其万一。
　　　　　脉要歌 【从《权舆》改正】
　　脉有三部，部有三候，逐部先寻，次宜总究。左寸心经火位，脉宜流利洪强。左关肝胆，弦而且长；尺部膀胱，沉静弥良。右寸肺金之主，轻浮充畅为宗；脾胃居于关部，和缓胃气常充；右尺三焦连命，沉滑而实则隆。四时相代，脉壮靡同。秋微毛而冬石，春则弦而夏洪。滑而微浮者肺恙，弦中兼细者脾殃。心病则血衰脉小，肝证则脉弦且长。大而兼紧，肾疾奚康？寸口多弦，头面何曾舒泰？关前若紧，胸中定是症殃。急则风上攻而头痛，缓则皮顽痹而不昌。微是厥逆之阴，数为亏损之阳。滑则痰涎而胸膈气壅，濇缘血少而背膊疼伤。沉是背心之气，洪乃胸胁之妨。若夫关中缓则饮食必少，滑实胃火煎熬。小弱胃寒逆冷，细微食少膨胀。卫之虚者濇候，气之滞者沉当。左关微濇兮血少，右关弦急兮过劳。洪实者血结之瘀，迟紧者脾冷之殃。至如尺内洪大，则阴虚可凭；或微或濇，便浊遗精。弦者腹痛，伏者食停。滑兮小腹急胀，妇则病在月经；濇兮呕逆番胃，弦强阴疝血崩。紧兮小腹作痛，沉微必主腰疼。紧促形于寸，此气满于心胸；紧弦见于关，斯痛攻乎腹胁。两寸滑数兮呕逆上奔，两关滑数兮蛔虫内嚙。心胸留饮，寸口沉潜。脐腹成症，关中促结。左关弦紧兮，缘筋脉之拘挛；右关沉滑兮，因食积之作孽。　　脉有浮沉迟数，诊有提纲大端。浮而无力为虚，有力为邪所搏。浮大伤风兮，浮紧伤寒。浮数虚热兮，浮缓风涎。沉缓滑大兮多热，沉迟紧细兮多寒。沉健须知积滞，沉弦气病淹淹。沉迟有力，疼痛使然。迟弦数弦兮，疟寒疟热之辨；迟滑洪滑兮，胃冷胃温之愆。数而有痛，恐发疮疡，若兼洪滑，热甚宜凉，阴数阴虚必发热，阳数阳强多汗黄。　　脉有七情之伤，而为九气之列。怒伤于肝者，其脉促而气上冲；惊伤于胆者，其气乱而脉动掣。过于喜者伤于心，故脉散而气缓；过于思者伤于脾，故脉短而气结。忧伤于肺兮，脉必濇而气沉；恐伤于肾兮，脉当沉而气怯。若脉促而人气消，因悲伤而心系挈。伤于寒者脉迟，其为人也气收；伤于热者脉数，其为人也气泄。　　脉体须明，脉证须彻。浮为虚而表显，沉乃实而里决。滑是多痰，芤因失血。濡散总因虚而冷汗，弦紧其为寒而痛切。洪则躁烦，迟为冷别。缓则风而顽木，实则胀而秘结。濇兮血少而寒，长兮癎而又热。短小元阳必病，坚强患乎满急。伏因痛痹伏藏，细弱真元内伤。结促惟虚断续，代云变易不常。紧急或缘泻痢，紧弦症痞相妨。数则心烦，大则病进。上盛则气高，下盛则气胀。大是血虚之候，细为气少之恙。浮洪则外证推测，沉弦为内疾斟量。阳芤兮吐衂立至，阴芤兮下血须防。盛滑则外疼可别，实紧则内痛多伤。弱小濇弦为久病，滑浮数疾是新殃。沉而弦紧，痃癖内痛；脉来缓滑，胃热宜凉。长而滑大者酒病，浮而缓豁者湿伤。坚而疾者为癫，迟而伏者必厥。洪大而疾则发狂，紧滑而细为呕哕。脉洪而疾兮因热结以成痈，脉微而濇兮必崩中而脱血。阴阳皆濇数，知溲屎之艰难；尺寸俱虚微，晓精血之耗竭。　　脉见危机者死，只因指下无神。不问何候，有力为神。按之则隐，可见无根。盖元气之来，力和而缓；邪气之至，力强而峻。弹石硬来即去，解索散乱无绪。屋漏半日而落，雀啄三五而住。鱼翔似有如无，虾游进退难遇。更有鬼贼，虽如平类；土败于木，真弦可畏。是亦危机，因无胃气。诸逢此者，见几当避。
　　　　　宜忌歌

　　伤寒病热兮洪大易治，而沉细难医。伤风咳嗽兮浮濡可攻，而沉牢当避。肿胀宜浮大，颠狂忌虚细。下血下痢兮浮洪可恶，消渴消中兮实大者利。霍乱喜浮大而畏微迟，头疼爱浮滑而嫌短濇。肠澼脏毒兮不怕沉微，风痹足痿兮偏嫌数急。身体中风，缓滑则生；腹心作痛，沉细则良。喘急浮洪者危，欬血沉弱者康。脉细软而不弦洪，知不死于中恶；脉微小而不数急，料无忧于金疮。吐血鼻衂兮吾不喜其实大，跌扑损伤兮吾则畏其坚强。痢疾身热而脉洪，其灾可恶；湿病体烦而脉细，此患难当。水泻脉大者可怪，亡血脉实者不祥。病在中兮脉虚为害，病在外兮脉濇为殃。
　　　　　伤寒论脉

　　伤寒之邪实无定体，或入阳经气分，则太阳为首；或入阴经精分，则少阴为先。其脉以浮紧而有力无力，可知表之虚实；沉紧而有力无力，可知里之虚实；中而有力无力，可知阴阳之凶吉。诊之之法，当问证以知其外，察脉以知其内。先病为本，后病为标。能参合脉证而知缓急先后者，乃为上工。　　诊法曰：浮脉为在表，故凡脉见浮紧而数者，即表邪也。再加以头项痛腰脊强等证，此即太阳经病。当求本经轻重而解散之。　　脉见洪长有力，而外兼阳明证者，即阳明在经之邪也。宜求本经之寒热以散之。　　脉见弦数而兼少阳之证者，即少阳经半表半里之病。宜和解而散之。　　沉脉为在里，病属三阴，详六经证辨中。但沉数有力，是即热邪传里也。若表证深入而内见大满大实，阳邪热结等证，治当从下也。　　沉紧无力，而外无大热，内无烦渴等病，此阴证也。若或畏寒厥冷，及呕吐腹痛泻痢者，此即阴寒直中，治宜温中也。　　脉大者为病进，大因邪气盛，病日甚也。脉渐缓者为邪退，缓则胃气至，病将愈也。此以大为病进，固其然也，然亦有宜大不宜大者，又当详辨。如脉体本大而再加洪数，此则病进之脉不可当也。如脉体本小，因服药后而渐见滑大有力者，此自阴转阳，必将汗解乃为吉兆。盖脉至不鼓者，由气虚而然，无阳岂能作汗也？论汗条中有按，当并阅之。　　按浮为在表，沉为在里，此古今相传之法也。然沉脉亦有表证，此阴实阳虚寒胜者然也；浮脉亦有里证，此阳实阴虚水亏者然也。故凡欲察表邪者，不宜单据浮沉，只当以紧数与否为辨，方为的确。盖寒邪在表，脉皆紧数，紧数甚者邪亦甚，紧数微者邪亦微。紧数浮洪有力者邪在阳分，即阳证也；紧数浮洪无力者邪在阴分，即阴证也。以紧数之脉而兼见表证者，其为外感无疑，即当治从解散。然内伤之脉亦有紧数者，但内伤之紧其来有渐，外感之紧发于陡然，以此辨之，最为切当。其有似紧非紧，但较之平昔稍见滑疾而不甚者，亦有外感之证，此其邪之轻者。或以初感而未甚者，亦多见此脉，是又不可不兼证而察之也。若其和缓而全无紧疾之意，则脉虽浮大，自非外邪之证。　　按陶节庵曰：夫脉浮当汗，脉沉当下，固其宜也。然其脉虽浮，亦有可下者，谓邪热入腑大便难也。设使大便不难岂敢下乎？其脉虽沉，亦有可汗者，谓少阴病身有热也。设使身不发热，岂敢汗乎？若此之说，可见沉有表而浮亦有里也。
　　　　　矫世惑脉辨

