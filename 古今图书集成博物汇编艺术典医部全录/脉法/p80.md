<!-- { "loadSidebar": true } -->
　　经曰：人迎盛坚者伤于寒，气口坚盛者伤于食。此本以阳明太阴之脉，分言表里。而王叔和以左为人迎，右为气口，因致后人每以左脉辨外感，右脉辨内伤，岂左无内伤而右无外感乎？谬甚谬甚！　　详《内经》三部九候篇，独小独大等独字，即医中精一之义，诊家纲领，莫切于此。今见诸家言脉，悉以六部浮沉凿分虚实，顾不知病本何在，既无独见，焉得确真！故宝命全形论曰：众脉不见，众凶弗闻，外内相得，无以形先。是诚察病之秘旨，必知此义，方可言诊。　　按玉机真脏篇病在中在外，中外二字乃指邪正为言也。盖邪气来于外，元气见于中。邪气之来皆有余，故太过，则病在外；元气之伤惟不足，故不及，则病在中也。又凡脾家有病，必有形见，故恶者可见。若其无病，则阴行灌濡，五脏攸赖，而莫知其然。故善者不可得见，是即所谓胃气也。　　详代脉之义，本以更代为言。如宣明五气篇曰：脾脉代者，谓胃气随时而更。此四时之代也。根结篇曰：五十动而不一代者，谓五脏受气之盛衰。此至数之代也。平人气象篇曰但代无胃曰死者，谓代无真脏不死也。由此观之，则凡见忽大忽小、乍迟乍数，倏而更变不常者，均谓之代。自王叔和云：代脉来数中止，不能自还，脉代者死。自后以此相传，遂失代之真义。　　凡肝脉但弦，肾脉但石，名为真脏者，以其无胃气也。若肝当弦而不弦，肾当石而不石，总由谷气不至，亦以其无胃气也。此举肝肾而言，则五脏皆然。　　按邪气脏腑病形篇曰：濇者多血少气微有寒。多血二字，乃传写之误也。观本篇下文曰：刺濇者无令其血出。其为少血可知。仲景曰：濇者营气不足，是亦少血之谓。　　详五色篇论人迎气口，盖人迎本足阳明之经，脉在结喉两旁；气口乃手太阴之经，脉在两手寸口。人迎为腑脉，所以候表；气口为脏脉，所以候里。故曰气口独为五脏主，此《内经》之旨也。所以后世但诊气口不诊人迎。盖以脉气流经，经气归于肺，而肺朝百脉，故寸口为脉之大会，可决死生，而凡在表在里之病，但于寸口诸部皆可察也。自王叔和误以左手为人迎，右手为气口，且云左以候表，右以候里，岂左无里而右无表乎？讹传至今，其误甚矣。　　按至真要大论云：脉至而从者，如阳证见阳脉，阴证见阴脉，是皆谓之从也。若阳证虽见阳脉，但按之不鼓，而指下无力，则脉虽浮大，便非真阳之候，不可误认为阳证。凡诸脉之似阳非阳者，皆然也。或阴证虽见阴脉，但按之鼓甚而盛者，亦不得认为阴证。　　按玉机真脏论篇之义，如前篇言病在中脉虚者为难治，后篇言病在中脉实坚者为难治；前言病在外脉濇坚者为难治，后言病在外脉不实坚者为难治。前后若乎相反，何也？盖实邪在中者，脉不宜虚，虚邪在中者，脉不宜实也。阳邪在表者，宜滑而软，不宜濇而坚；外邪方盛者，宜实而大，不宜虚而小也。此中各有精义或者以其为误，是不达耳。　　按胃气即人之阳气，阳气衰则胃气弱，阳气败则胃气绝，此即死生之大本也。所谓凡阳有五者，即五脏之阳也。五脏之气，必互相灌濡，故五脏之中必各兼五气，所谓二十五阳也。是可见无往而非阳气，亦无往而非胃气。无胃气，即真脏独见也，故曰死。
　　　　身经通考 【清　李潆】

　　　　　看脉之时

　　平旦阴气未动，阳气未散，饮食未进，经脉未盛，络脉调匀，气血未乱，故可观五脏有余不足，六腑强弱，形之衰盛，以此参伍，决死生之分。夫脉者血之府也，长则气治，短则气病，数则烦心，大则病进，上盛则气高，下盛则气胀，代则气衰，细则气少，濇则心痛，浑浑革至如涌泉，病进而色弊绵绵，其去如弦绝死。是以人醉莫与诊视，自醉莫诊视他人。或乘车走马，必待宁息，方与诊视。终不及平旦为佳也。
　　　　　六气分合六部图说

　　以平治之纪为例，若太过之纪，其气未至而至，从节前十三日为度。不及之纪，其气至而未至，从节后十三日为度。太过之岁，从左尺浮分起，立春；不及之岁，从左关中分起，立春。依次而推之，此六气至理。如左关脉独弦大，已知雨水后惊蛰边有风热之证，盖弦主风、大主热也。如右尺沉分脉独缓滞而实大，已知芒种后夏至边有湿热之病，盖缓滞主湿实大主热也。若缓滞虚大，乃湿热相火为患。盖缓滞为湿，而虚大为相火也。
　　　　　内经之脉

　　以《内经》九候考之，人身分三才之部：上部天，两额之动脉；上部地，两颊之动脉；上部人，耳前之动脉。中部天，手太阴也；中部地，手阳明也；中部人，手少阴也。下部天，足厥阴也；下部地，足少阴也；下部人，足太阴也。上部天以候头角之气，地以候口齿之气，人以候耳目之气；中部天以候肺，地以候胸中之气，人以候心；下部天以候肝，地以候肾，人以候脾胃之气。江州王九达云：上部天以候头角，脉在额两旁瞳子髎、听会等处，足少阳胆经脉气所行也；地以候口齿，脉在鼻孔下两旁，近于巨髎之分，足阳明胃经脉气所行也；人以候耳目，脉在耳前陷中丝竹空、和髎等处，手少阳三焦经脉气所行也。中部天，手太阴肺经，脉在掌后寸口中，是名经渠，即手太阴肺经脉气所行也；地，手阳明大肠经，脉在手大指次指岐骨间，合谷之分，即手阳明大肠经脉气所行也；人，手少阴心经，脉在掌后锐骨之端，神门之分，即手少阴心经脉气所行也。下部天，足厥阴肝经，脉在气冲下三寸五厘之分，女子取太冲，在足大指本节后二寸陷中，即足厥阴肝经脉气所行也；地，足少阴肾经，脉在足内踝后跟骨上陷中太溪之分，即足少阴肾经脉气所行也；人，足太阴脾经，脉在鱼腹上越两筋之间箕门之分，即足太阴脾经脉气所行也。三而三之，谓之九候。上古诊法精详，故兼取十二经动脉；后世诊法简约，故独取寸口。《内经》云：气口成寸，以决死生。气口既可以决死生，则余经之动脉可以弗诊矣。况女子取太冲，如何可行？此今古之异也。
　　　　　从证不从脉

　　凡病有从证而不从脉者。如久病无脉，是气将绝也，主必死。若不系久病，或暴病无脉，或伤寒痛风，或痰积经闭，或忧惊折伤，或气运不应，一时无脉，不可便以死断。当听其五音，察其五色，问其所欲所苦，或寒或热，看病参详治之。又如伤寒六七日不大便，目中不了了，无表证，脉虽浮亦有可下者；如大便不难，不可轻下。少阴病得之二三日，无里证，脉虽沉亦有可汗者，谓身热而表犹未解也，故用麻黄细辛汤之类微取其汗；如身不发热，不可轻汗。东垣云：形质、肌肉、颜色似不病者，此心病也，不形于脉。又大去血后勿以脉诊，脉虽数为假热，独参汤救之，血脱则补气也。五脏之轮至也，肺在一与六，心在二与七，脾在三与八，肝在四与九，肾在五与十。肺心在上属阳，主呼；肝肾在下属阴，主吸；脾居中间，阴中有阳，主呼吸之间。代止之脉在何脏何腑，以此断生死之期。
　　　　石室秘箓 【清　陈士铎】

　　　　　论脉诀

　　脉诀，《内经》已畅言矣，王叔和又发明之，予又何言！虽然，尚有未备者，不可不一论之。脉诀大约言愈多则旨益晦，吾独尚简要以切脉，不必纷纷于七表八里也。切脉之最要者在浮沉，其次则迟数，又其次则大小，又其次则虚实，又其次则滑濇而已。知此十法，则凡人之病不能出其范围。至于死脉尤易观也，不过鱼虾之游，禽鸟之啄，屋漏弹石，劈索水流之异也。知十法之常，即可知六法之变，又何难知人之疾病哉？《灵枢》之形容脉象，不可为法也。古今图书集成医部全录卷八十七

脉法

　　　　太素脉诀 【明　彭用光】

　　　　　太素脉并医学源流说

