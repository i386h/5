<!-- { "loadSidebar": true } -->
　　黄帝问曰：人之居处，动静勇怯，脉亦为之变乎？岐伯对曰：凡人之惊恐恚劳动静，皆为变也。是以夜行则喘出于肾，淫气病肺；有所堕恐，喘出于肝，淫气害脾；有所惊恐，喘出于肺，淫气伤心；度水跌仆，喘出于肾与骨。当是之时，勇者气行则已，怯者则着而为病也。　　【注　按三部九候论至血气形志篇，与《灵枢》之九针论前后相符。人之居处安静，其气和平，自有经常之脉；如动作过用，则变而为病脉矣。肾属亥子而气主闭藏，夜行则肾气外泄，故喘出于肾。肾为本，肺为末，肾气上逆，故淫伤于肺也。夫喘属肺证，又曰阳明厥则喘，汗出于肺主之皮毛，而生于胃腑之津液，堕则伤筋，筋即为肝，故喘出于肝。木胜土，故淫气害脾。惊则气乱，故喘出于肺。肺者心之盖，故淫气伤心。跌则伤骨，骨即为肾，故喘出焉。此数者皆伤五脏之气，勇者逆气已过，正气复顺，怯者则留着为病而见病脉矣。】　　故曰：诊脉之道，观人勇怯骨肉皮肤，能知其情，以为诊法也。故饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。故春秋冬夏四时，阴阳生病起于过用，此为常也。　　【注　汗者水谷之津液，饱甚则胃满，故汗出焉。血乃心之精，汗乃血之液，惊伤心气，汗出于心，故曰夺精。持重远行，则伤骨，故汗出于肾。疲罢伤筋，故汗出于肝。劳伤四体，故汗出于脾。四时阴阳，自有经常，血气循行，各有调理，如动作过伤，则血气妄逆而生病，此自然之理也。】　　食气入胃，散精于肝，淫气于筋。食气入胃，浊气归心，淫精于脉。脉气流经，经气归于肺，肺朝百脉，输精于皮毛。毛脉合精，行气于腑，腑精神明，留于四脏，气归于权衡。权衡以平，气口成寸，以决死生。饮入于胃，游溢精气，上输于脾，脾气散精，上归于肺，通调水道，下输膀胱。水精四布，五经并行。合于四时五脏，阴阳揆度，以为常也。　　【注　肝者土之胜，制则生化，故散精于肝。肝者筋其应，故淫气于筋。经曰：受谷者浊，胃食气，故曰浊气。胃络上通于心，故入胃之食，气归于心，子令母实也。心气通于脉，故淫精于脉。脉气者，水谷之精气而行于经脉中也。经，大经也，言入胃之谷气，先淫气于脉，百脉之经气总归于大经，经气归于肺，是以百脉之气皆朝会于肺也。肺合皮毛，故复输精于皮毛。经云：血独盛，则淡渗皮肤，生毫毛。夫皮肤主气，经脉主血，毛脉合精者，血气相合也。六腑为阳，故先受气。腑精神明者，六腑之津液相成，而神乃自生也。谷气入胃，淫精于脉，乃传之肺，肺气散精，行气于腑，腑精留于四脏，以养五脏之气，故曰谷入于胃，乃传之肺，五脏六腑，皆以受气。权衡平也，言脉之浮沉出入阴阳和平，故曰权衡以平。气口，手太阳之两脉口。成寸者，分尺为寸也。言五脏六腑受气于谷，淫精于脉，变见于气口，以决其死生。夫入胃之饮，精气上输于脾，脾气散精，上归于肺，盖脾主为胃行其津液者也。肺应天而主气，故能通调水道而下输膀胱。所谓地气升而为云，天气降而为雨也。水精四布者，气化则水行，故四布于皮毛。五经并行者，通灌于五脏之经脉也。五脏，五行之气也。揆度，度数也。总结上文而言经脉之道，合于四时五行之次序，阴阳出入之度数，以为经脉之经常。】　　太阳脏独至，厥喘虚气逆，是阴不足阳有余也。表里当俱泻，取之下俞。　　【注　言脏腑经脉有阴阳相合之常度。如偏阴偏阳之独至，则为厥喘诸病。所谓先知经脉，今识病脉也。太阳脏独至者，太阳之经气独至而无阴气之和也。阳气惟上，故下厥上喘而虚气上逆也。是阴不足而阳有余，表里俱当泻。盖太阳经气发原于下，而上出于肤表，故当表里俱泻而取之下俞。】　　阳明脏独至，是阳气重并也。当泻阳补阴，取之下俞。　　【注　阳明独至，是太少重并于阳明，阳盛故阴虚矣。言阴阳并合，乃经脉之常，如阳并于阳，阴并于阴，则为病脉矣。】　　少阳脏独至，是厥气也。蹻前卒大，取之下俞。　　【注　少阳主初生之气，生气厥逆于下，致脏脉之独大于蹺前也。蹺者，奇经之蹺脉，足少阳经脉在阳蹺之前，故蹺前卒大。】　　少阳独至者，一阳之过也。
　　【注　此明经气之各有别也。夫一阴一阳，分而为三阴三阳，三阴三阳合于手足十二经脉，十二经脉合于十二脏腑，所以藏物，故亦名脏也。所谓太阳阳明少阳脏独至者，言三阳经脉之独盛也。三阳经脉之独盛者，是三阳气之太过也。】　　太阴脏搏者，用心省真。五脉气少，胃气不平，三阴也。宜治其下俞，补阳泻阴。　　【注　言三阴三阳之经气皆有手有足也。夫手之太阴，足之太阴，是为三阴。是以太阴之脏脉相抟者，须用心省察其为手之太阴、足之太阴乎？如五脉气少者，手太阴之过也。盖肺朝百脉而输精于脏腑，肺气抟而不行，则五脉之气皆少。是以五脉气少者，知在手之太阴也。脾主为胃行其津液，脾气抟而不行，是以胃气不平。胃气不平者，知在足之太阴也。手之太阴，足之太阴，而后谓之三阴也。足之三阴从足走腹，手之三阴从腹走手，手足经气交相贯通，故独取之下俞。】　　一阳独啸，少阳厥也。
　　【注　一阳之气独啸者，盖因少阳之经气厥逆也。所谓少阳独至，一阳之过者，言气盛而及于经也。一阳独啸，少阳厥者，言经逆而及于气也。】　　阳并于上，四脉争张，气归于肾，宜治其经络，泻阳补阴。　　【注　阳并者，太阳阳明之气相并也。四脉者，太阳之小肠膀胱、阳明之胃与大肠，即四形脏之脉也。四脉争张，以致阳并于上，亦经厥而及于气也。肾为生气之原，三阴之气虚陷于肾，不能与阳相接，故泻其阳之络，补其阴之经，阴阳平而经气和矣。】　　一阴至，厥阴之治也。真虚(疒肙)心，厥气留薄，发为白汗。调食和药，治在下俞。　　【注　言经气逆而病及于脏也。一阴者，厥阴也。是以一阴气至，当厥阴主治，而反见脏真之虚，心为(疒肙)痛。盖厥阴之气发于命门，为心主之包络，厥阴气逆以至真虚而心痛也。厥逆之气留薄于心下，则上迫于肺，故发为白汗。夫真虚痛心，病在内也；经气厥逆，病在外也。病在内者，治以药食；病在外者，治以针砭。故宜调食和药，治其下俞。夫所谓一阳、二阳、三阳，一阴、二阴、三阴者，阴阳之二气也，所谓太阳、阳明、少阳，太阴、厥阴、少阴者，概脏腑经气而言也。】　　帝曰：太阳脏何象？岐伯曰：象三阳而浮也。帝曰：少阳脏何象？岐伯曰：象一阳也。一阳脏者，滑而不实也。帝曰：阳明脏何象？岐伯曰：象大浮也。太阴脏搏，言伏鼓也。二阴搏至，肾沉不浮也。　　【注　太阳脏者，小肠膀胱之经脉也。象者，效象形容也。此论经气之见于脉者，各有别也。象者像也，三阳阳盛之气也，言太阳之脏脉象阳盛之气而浮也。少阳脏者，三焦甲胆之经气，故象一阳初动之生阳。所谓一阳二阳者，乃三阳之气也，气应脉外，故以脉之浮沉以效象阴阳之气。如在一阳之脏脉，则见脉体之滑象矣。盖阳气搏于脉中其脉则滑，阳欲外浮，故不实也。阳明脏者，胃与大肠之经脉也。阳明者，两阳合明，阳气合并，则阳热盛，故其象大浮。象大浮者，二阳之气也。太阴脏搏者，乃太阴之经脉相搏，故见脉象之伏鼓。如二阴之气相搏，虽至少阴之肾，止见乎沉而不浮。盖以脉象之浮沉，以别阴阳之气，以脉体之滑动不实，鼓动而伏，以别阴阳之脉也。】
　　　　　通评虚实论

