<!-- { "loadSidebar": true } -->
　　夏三月，此为蕃秀，天地气交，万物华实。夜卧早起，无厌于日。使志无怒，使华英成秀，使气得泄，若所爱在外。此夏气之应，养长之道也。逆之则伤心，秋为痎疟，奉收者少，冬至重病。　　【注　夏三月阳气浮长，故茂盛而华秀也。夏至阴气微上，阳气微下，故为天地气交。阳气施化，阴气结成，成化相合，故万物华实也。夜卧早起，养长之气也。无厌于长日，气不宜惰也。长夏火土用事，怒则肝气易逆，脾土易伤，故使志无怒。而使华英成秀华者，心之华即神气也。夏气浮长，故欲其疏泄，气泄则肤腠宣通时气疏畅，有若好乐之在外也。凡此应夏气者，所以养长气之道也。心属火，王于夏，逆夏长之气，则伤心矣，心伤至秋为痎疟，因奉收者少故也。盖夏之阳气，浮长于外，至秋而收敛于内，夏失其长，秋何以收？至秋时阴气上升，下焦所出之阴，与上焦所逆之阳相搏，而为寒热之阴疟也。夫阳气发原于下焦阴脏，春生于上，夏长于外，秋收于内，冬藏于下，今夏逆于上，秋无以收，收机有碍，则冬无所藏，阳不归原，是根气已损，至冬时寒水当令，无阳热温配，故冬时为病甚危也。】　　逆夏气，则太阳不长，心气内洞。
　　 【注　太阳主夏长之气，太阳不长，则心气虚而内洞矣。】
　　　　　生气通天论

　　味过于咸，大骨气劳，短肌，心气抑。　　 【注　大骨腰高之骨，肾之腑也。过食咸则伤肾，故骨气劳伤。水邪盛则侮土，故肌肉短缩。水上凌心，故心气抑郁也。】
　　　　　金匮真言论

　　南风生于夏，病在心，俞在胸胁。
　　南方赤色，入通于心，开窍于耳，藏精于心，故病在五脏。其味苦，其类火，其畜羊，其谷黍，其应四时，上为荧惑星，是以知病之在脉也。其音征，其数七，其臭焦。　　 【注　心属火，受南方之赤色，通于心而养精于内也。邪气脏腑病形篇曰：十二经脉三百六十五络，其气血皆上于面而走空窍，其别气走于耳而为听。别气者，心主之气也。病在五脏者，病五脏之气也。炎上作苦，火之味也。心气通于南方，故与五行之火同类。五常政论曰：其畜马，盖以午未皆属火也。黍，糯小米也，性温而赤色，故为心之谷。其应天之四时，则上为荧惑。荧惑，火之精也，七百四十日一周天。心主脉，故病在脉。脉以应地，曰是以者，以地之五味、五行、羊畜、黍谷，以应病之在脉也。征，火音，其应在夏。七，火之成数。焦，气因火变也。】
　　　　　阴阳应象大论

　　南方生热，热生火，火生苦，苦生心，心生血，血生脾。心主舌，其在天为热，在地为火，在体为脉，在脏为心，在色为赤，在音为征，在声为笑，在变动为忧，在窍为舌，在味为苦，在志为喜。喜伤心，恐胜喜。热伤气，寒胜热。苦伤气，咸胜苦。　　 【注　南方主夏令，故生热。夫火生热，今以在天之热而生火，正阴阳不测之变化。炎上作苦，火生苦味也。苦生心，盖苦乃心之味，味为阴，脏亦为阴，故味生脏也。心生血，盖血乃中焦之汁，奉心神而化赤。血生脾者，由本脏之所生而生及相生之脏也。心气通于舌，心和则知五味，故心主舌。风寒暑湿燥火，天之阴阳也；木火土金水火，地之阴阳也；人有五脏化五气，以生喜怒悲忧恐，人之阴阳也。在天成象，在地成形，人则参天而地者也。先言体而后言脏者，人秉天地之生气自外而内也。赤，南方之火色也。征为火音，和而美也。心志喜，故发声为笑。心独无俞，故变动在志，心气并于肺则忧也。舌者心之官，苦者火之味。在志为喜者，心中和乐则喜也，过于喜则心志自伤。恐胜喜者，恐为肾志，水胜火也。热则气泄，故热伤气。有亢害则有承制，阴阳五行之自然，故寒胜热。苦乃火味，故亦伤气也。咸为水味，故胜苦。】　　雷气通于心。
　　 【注　雷，火之发声也。心为火脏，气相感召，故与心相通。】
　　　　　灵兰秘典论

　　心者，君主之官也，神明出焉。
　　 【注　心位南面，灵应万机，故为君主之官。清静虚灵而主藏神，故神明出焉。】　　故主明则下安。以此养生则寿，殁世不殆。　　 【注　五脏六腑，心为之主，君主神明，则十二官各安其职。以此养生，则寿终身而不致危殆，盖心正则身修也。】　　主不明，则十二官危，使道闭塞而不通，形乃大伤。以此养生则殃。　　 【注　心为身之主，即我之神明，心主不明，则十二官皆不安矣。心主包络为臣使之官，代君行令而主脉。脉者，血脉也；血者，神气也。神明昏乱，则血脉凝泣而使道闭塞矣。血气者，充肤热肉，渗皮肤，生毫毛，濡筋骨，利关节者也。血脉不通，而形乃大伤矣。故以此养生，则殃折不寿。】
　　　　　六节脏象论

　　帝曰：脏象何如？岐伯曰：心者生之本，神之变也。其华在面，其充在血脉，为阳中之太阳，通于夏气。　　【注　脏腑之形像，以应天地之阴阳，心主血，中焦受气取汁，化赤而为血，以奉生身，莫贵于此，故为生身之本。心藏神而应变万事，故曰神之变也。十二经脉三百六十五络，其气血皆上于面，心主血脉，故其华在面也。在体为脉，故其充在血脉。其类火而位居尊高，故为阳中之太阳，而通于夏气，夏，主火也。】
　　　　　五脏生成篇

　　心之合脉也，其荣色也。是主肾也。是故多食咸，则脉凝泣而色变。　　 【注　心主血脉，故合脉。心之华在面，故其荣在色。夫五脏合五行，各有相生相制，制则生化。心主火而受制于肾水，是肾乃心脏生化之主，故其主肾也。多食咸，则水味太过而伤心，故其脉凝泣而色变矣。】
　　　　　诊要经终论

　　九月十月，阴气始冰，地气始闭，人气在心。　　 【注　收藏之气，从天而降，肺属干金而主天，为心脏之盖，故秋冬之气从肺而心，心而肾也。少阴主冬令，故先从手少阴而至于足少阴。】
　　　　　平人气象论

　　脏真通于心。心藏血脉之气也。
　　 【注　夏脏之元真通于心，而主藏血脉之气，心主血脉，故曰通。】
　　　　　脏气法时论

　　心主夏，手少阴太阳主治，其日丙丁。心苦缓，急食酸以收之。　　【注　心主夏，火之气，手少阴主丁火，太阳主丙火，二者相为表里，而主治其经气，丙为阳火，丁为阴火，在时主夏，在日为丙丁。】　　病在心，愈在长夏。长夏不愈，甚于冬；冬不死，持于春；起于夏。禁温食热衣。心病者愈在戊己；戊己不愈，加于壬癸；壬癸不死，持于甲乙；起于丙丁。心病者日中慧，夜半甚，平旦静。心欲软，急食咸以软之，用咸补之，甘泻之。　　 【注　持于春起于夏者，不死则能持，能持则能愈矣。禁温食热衣者，心恶热也。当愈不愈，故有所加，值死不死，故有所起。一日分为四时，朝则为春，日中为夏，日入为秋，夜半为冬，故自得其位而慧，至其所不胜而甚，至其所生而静也。心为火脏，心病则刚燥矣，故宜食咸以软之。咸味下泄上涌，而从水化，能泄心气以下交，涌水气以上济，水火既济，则心气自益。火欲炎散，以甘之发散而泻之。】　　心色赤，宜食酸，小豆、犬肉、李、韭皆酸。　　 【注　心志喜，喜则气缓，缓则心神懈弛，故宜食小豆、犬、李之酸，以收养心气。】
　　　　　刺热篇

　　心热病者，颜先赤。
　　 【注　心合火而位居南方，故额颜先赤。】
　　　　　气厥论

　　肝移寒于心，狂，膈中。
　　 【注　肝为阳脏而木火主气，阳并于阳，故狂。心居膈上，肝处膈下，母子之气上下相通，肝邪上移于心，留于心下，故为膈中。盖言脏不受邪，五脏之寒热相移，留薄于脏外而干脏气，不伤脏真者也。】　　肝移热于心则死。
　　【注　心主君火而不受邪，邪热乘之，故死。】
　　　　　标本病传论

　　心病先心痛，一日而咳，三日胁支痛，五日闭塞不通，身痛体重。三日不已，死。冬夜半，夏日中。　　 【注　心先痛者，病先发于心。欬者，一日而之肺也。胁支痛者，三日而之肝也。闭塞不通，身痛体重者，五日而之脾也。此皆逆传其所胜，是以三日不已而死。心为火脏，冬之夜半者，水胜而火灭也。夏之日中者，亢极而自焚矣。】
　　　　　方盛衰论

　　心气虚，则梦救火；阳物得其时，则梦燔灼。　　 【注　救火，心气虚也。阳物，龙也，乃龙雷之火游行也。得其时气之助，则君相二火并炎，故梦燔灼。】
　　　　灵枢经

　　　　　本输篇

　　心出于中冲，中冲，手中指之端也，为井木。溜于劳宫，劳宫，掌中中指本节之内间也，为荣。注于大陵，大陵，掌后高骨之间方下者也，为腧。行于间使，间使之道，两筋之间三寸之中也，有过则至，无过则止，为经。入于曲泽，曲泽，肘内廉下陷者之中也，屈而得之，为合。手少阴也。　　【注　心出于中冲者，心脏所出之血气，渗于皮肤之间，从中冲之井而行于手厥阴之经也。有过则至，无过则止，谓止于经处而不行。过于肘中，与胞络之血脉相合，乃自入于手少阴之经也。盖血者心神之化，心与胞络血脉相通，心脏所出之血气，间行于手少阴厥阴之经也。】
　　　　　本神篇

　　心怵惕思虑则伤神，神伤则恐惧自失。破(月囷)脱肉，毛悴色夭，死于冬。　　 【注　思虑脾之情，如心因怵惕思虑，则伤心脏之神，神伤，则不能主持而恐惧自失矣。脾主土而主肌肉，肺主气而主皮毛，肉之膏肥曰(月囷)，色者气之华。(月囷)肉者地所成之形，毛色者天所生之气也。破(月囷)脱肉，毛悴色夭，天地所生之命绝矣。死于冬者，五行之气，死于四时之胜克也。】
　　　　　经脉篇

