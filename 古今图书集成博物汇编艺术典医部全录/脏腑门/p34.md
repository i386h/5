<!-- { "loadSidebar": true } -->
　　人身以脾胃为主，人皆知之，而先天隐于无形者，举世置而弗论。故余既立先天要论矣，复于后天论中发明东垣《脾胃论》，亦用先天无形者为主。读《脾胃论》者读至人受水谷之气以生，所谓清气、荣气、卫气、元气、谷气、春升之气，皆胃气之别名，则可见矣。饮食入胃，犹水谷在釜中，非火不熟，脾能化食，全借少阳相火之无形者，在下焦蒸腐始能运化也。此时若用寒凉之药，饮食亦不运化矣。盖脾胃中之火，土中之火，纳音所谓炉中火养炉中火者，须频加煤炭。盖以热灰温养其火，而火气自存，一经寒水，便成死灰，将以何者蒸腐水谷？以何者接引灯烛？举目皆地狱光景，可不戒哉！故经曰：劳者温之，损者温之。正取温养之义也。东垣曰：岐伯云，有所劳倦，形气衰少，谷气不盛，上焦不行，下脘不通而胃气热，热气熏胸中，故内热。举痛论云：劳则气耗。劳则喘且汗出，外内背越，故气耗。夫喜怒不节，起居不时，有所劳伤，皆损其气，气衰则火旺，火旺则乘其脾土，脾主四肢，故因热无气以动，懒于言语，动作喘乏，表热自汗，心烦不安。当病之时，宜安心静坐以养其气，以甘寒泻其热火，以酸味收其散气，以甘温补其中气。经言劳者温之，损者温之是也。《金匮要略》云：平人脉大为劳，脉极虚亦为劳。夫劳之为病，其脉浮大，手足烦热，春夏剧，秋冬瘥，以黄芪建中汤治之，此亦温之之意也。盖人受水谷之气以生，所谓清气、荣气、元气、卫气、春升之气，皆胃气之别名也。夫胃气为水谷之海，饮食入胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏阴阳，揆度以为常也。若饮食失节，寒温不适，脾胃乃伤，喜怒忧恐，损耗元气。脾胃气衰，元气不足，而火独盛。火者阴火也，起于下焦，元气之贼也，壮火食气，少火生气，火与元气不两立，一胜则一负。脾胃气虚，则下流肝肾，名曰重强。阴火得以乘其土位，故脾证始得则气高而喘，身热而烦，其脉洪大而头痛，或渴不止，其皮肤不任风寒，而生寒热。盖脾胃之气下流，使谷气不得升浮，是春生之令不行，则无阳以护其荣卫，遂不任风寒而生寒热，此皆脾胃之气不足所致也。然与外感风寒之证颇同而实异。内伤脾胃，乃伤其气；外感风寒，乃伤其形。伤其外则有余，有余者泻之；伤其内则不足，不足者补之。汗之、下之、吐之、克之之类皆泻也。温之、和之、调之、养之之类皆补也。内伤不足之病，苟误认作外感有余之证而反泻之，则虚其虚也。实实虚虚，如此死者，医杀之耳。然则奈何？惟当以辛甘温剂补其中而升其阳，则愈矣。经曰：劳者温之，损者温之。又曰：温能除大热。大忌苦寒之药，损其脾胃。今立补中益气汤主之。夫因饥饱劳役，损伤脾胃，或专因饮食不调，或专因劳力过度，或饥饱之后，加之劳力，或劳力之后加之饥饱，皆为内伤。脾胃一虚，肺气先绝，故用黄芪以益皮毛而闭腠理，不令自汗，损其元气。上喘气短，人参以补之。心火乘脾，须炙甘草之甘以泻火热，而补脾胃中元气。若脾胃急痛，并大虚腹中急缩者，宜多用之。经曰：急者缓之。白朮，苦甘温，除胃中热，利腰脐间血。胃中清气在下，必加升麻、柴胡，以引黄芪、甘草甘温之气味上升，能补卫气之散解，而实其表也。又缓带脉之缩急，二味皆苦平味之薄者，阴中之阳，引胃中清气升于阳道，及诸经生发之气，以滋春气之和也。气乱于胸中，为清浊相干，用去白陈皮以理之，清升而浊自降矣。胃气虚，不能升浮，为阴火伤其生发之气，荣血大亏，荣气不营，阴火炽起，日渐熬煎，血气日减，心主血，减则心无所养，致使心乱而烦，故以当归和之。如烦犹未止，加服地黄丸以补肾水，水旺而心火自降。以手扪之而肌表热者，表证也，只服补中益气汤一二服，得微汗则已。非正发汗，乃阴阳气和自然汗出也。
　　　　　补脾不如补肾

　　人但知土之为地，而不知土亦水也。自天一生水，而水之凝成处始为土，土之坚者为石，此后天卦位坎之后继之艮，艮为山为土，艮土者，先天之土，水中之土也。土无定位，随母寄生，随母而补，故欲补太阴脾土，当先补肾中少阳、相火。若水谷在釜中，非釜底有火，则谷不熟。补肾者，补肾中火也，须用八味丸。医不达此，而日从事于人参、白朮，非探本之术。盖土之本初，原是水也。世谓补肾不如补脾，余谓补脾不如补肾。
　　　　三才图会 【明　王圻】

　　　　　脾神

　　神名常在，字魂庭。脾之状如神凤，主藏魂，象如覆盆，色如缟映黄，正掩脐上，近前横覆于胃。脉出于隐白，隐白在足大指端侧白肉际，如韭叶。
　　　　图书编 【明　章潢】

　　　　　脾脏说

　　脾，土官也。掩太仓，在脐上三寸，丈夫七十脾气虚而皮肤枯瘦也。脾者肉之本，意之处也。涎者脾之液，肾邪入脾则多涎。胃与脾合为谷腑，口为脾之官，脾气通则口知五味。脾病则口干不能食，不知五味。脾合于肉，则荣肉也。肌肉消瘦而不能肥，脾先死也。脾之于胃，如转磨也。化其生而为熟也。食不消，脾不转也。食坚物者，脾磨不尽化，则为食患，故诸脏不调则伤质，伤质则损神，此伤人之速也。故不欲食坚物者，养身之妙道也。人之不欲食者，脾中有不化之食也。人多惑者，脾脏不安也。人之多食，脾虚也。人之食不下者，脾寒也。人之无颜色者，脾伤也。人之好食甘味者，脾不足也。人之明润鲜白，脾无病也。肝邪入脾则多歌。脾病湿，宜食苦以燥之；欲缓，食甘以缓之。甘则补之，苦则泻之。禁燥。
　　　　　相脾病法

　　脾热者，鼻赤色黄而濡。脾病者，体上游风习习，遍体闷疼，身重善饥，肉萎，足不能行，善哕，脚下痛。脾虚，腹胀肠鸣，或溏痢，食多不化。脾寒之疾，多汗，恶风，身体怠惰，四肢无力不用，症痞，不嗜饮食。诊在鼻，其色黄。旺于季夏。足太阴阳明主治，其日戊己。
　　　　　脾部食忌

　　六月勿食茱萸，令人患赤白痢。四季勿食诸物脾肝、羊血，宜食粳米、枣、葵，禁酸。
　　　　　养脾法言

　　脾居五脏之中，出纳谷气以输贯四肢百骸者也。欲养脾者，须节爽口之物，慎无邪之思，则外不伤乎饮食，内不伤乎思虑，而脾可永安矣。
　　　　　治脾要法

　　凡脾之得病，必先察肝心之虚实而调治之，义同心脏。
　　　　医方考 【明　吴昆】

　　　　　脾胃证治

　　脾胃，人身之坤元也。至哉坤元，万物资生，故脾胃为百骸之母。东垣所以擅名当世者，无他长焉，知脾胃之为要尔。庸师治病，坏人脾胃者多矣。此欲养其子者，先戕其母也，岂豫养之道哉？今考六方于左，庶几乎调元之补也。　　脾胃虚弱，不思饮食者，参苓白朮散主之。夫脾胃者，土也。土为万物之母。诸脏腑百骸受气于脾胃，而后能强。若脾胃一亏，则众体皆无以受气，日见羸弱矣。故治杂证者，宜以脾胃为主。然脾胃喜甘而恶苦，喜香而恶秽，喜燥而恶湿，喜利而恶滞。是方也人参、扁豆、甘草，味之甘者也；白朮、茯苓、山药、莲肉、薏苡仁，甘而微燥者也；砂仁辛香而燥，可以开胃醒脾；桔梗甘而微苦，甘则性缓，故为诸药之舟楫；苦则喜降，则能通天气于地道矣。　　小儿脾虚，米谷不化，滑肠滞颐者，钱氏益黄散主之。夫胃主受纳，脾主消磨，故能纳而不能化者，责之脾虚。滑肠者，肠滑而飧泄也。滞颐者，颐颔之下多涎滞也。凡此皆土弱不能制水之象，火能生土，故用丁香；甘能补土，故用甘草；香能快脾，故用陈皮；濇能去滑，故用诃子；用青皮者，谓其快膈平肝，能抑其所不胜尔。　　饥困劳倦，中气虚弱者，补中益气汤主之。盖中气者，脾胃之气也。五脏六腑，百骸九窍，皆受气于脾胃而后治。故曰：土者万物之母。若饥困劳倦，伤其脾胃，则众体无以受气而皆病。故东垣谆谆以脾胃为言也。是方也，人参、黄芪、甘草，甘温之品也，甘者中之味，温者中之气，气味皆中，故足以补中气。白朮甘而微燥，故能健脾。当归质润辛温，故能泽土。朮以燥之，归以润之，则不刚不柔而土气和矣。复用升麻、柴胡者，升清阳之气于地道也。盖天地之气一升，则万物皆生；天地之气一降，则万物皆死。观乎天地之升降，而用升麻、柴胡之意从可知矣。或曰：东垣谓脾胃一虚，肺气先绝。故用黄芪以益皮毛，不令自汗而泄肺气，其辞切矣。子考古人之方而更其论，何也？余曰：东垣以脾胃为肺之母故耳。余以脾胃为众体之母，凡五脏六腑百骸九窍，莫不受其气而母之。是发东垣之未发而广其意耳。岂曰更论！　　脾胃不调而气弱者，调中益气汤主之。夫脾胃不调者，肠鸣飧泄膨胀之类也。气弱者语言轻微，手足倦怠也，补可以去弱。故用人参、黄芪、甘草，甘温之性行，则中气不弱，手足不倦矣；苍朮辛燥，能平胃中敦阜之气；升麻、柴胡轻清，能升胃家陷下之气；木香、陈皮辛香，能去胃中陈腐之气。夫敦阜之气平，陷下之气升，陈腐之气去，宁有不调之中乎？　　清气在下，浊气在上，令人胸膈饱胀，大便溏泄者，升阳顺气汤主之。盖此病由于饮食伤其脾气，不能升清降浊。是方升、柴辛温，升其清，清升则阳气顺；蘗皮苦寒，降其浊，浊降则阴气顺；人参、黄芪、当归、甘草补其虚，虚补则正气顺；半夏、陈皮利其膈，膈利则痰气顺；豆蔻、神曲消其食，食消则谷气顺矣。　　湿淫于内，体重节痛，口干无味，大便不调，小便频数，饮食不消，洒淅恶寒，面色不乐者，升阳益胃汤主之。夫湿淫于内者，脾土虚弱不能制湿，而湿内生也。湿流百节故体重节痛。脾胃虚衰，不能运化精微，故口干无味。中气既弱，则传化失宜，故大便不调，小便频数，而饮食不消。洒淅恶寒者，湿胜也。湿为阴邪，故令恶寒。面色不乐者，阳气不伸也。是方半夏、白朮能燥湿；茯苓、泽泻能渗湿；羌、独、防、柴能升举清阳之气，而搜百节之湿；黄连苦而燥，以疗湿热；陈皮辛而温，以平胃气；人参、黄芪、甘草以益胃气；白芍药之酸收以和荣气，而协羌、防、柴、独辛散之性耳。仲景于桂枝汤中用芍药，亦是和荣之意。古人用辛散，必用酸收，所以防其峻厉，犹兵家之节制也。　　伏龙肝者，灶中之土也。土性可以益脾，久于薪火可以温中。脾胃虚弱者，药内宜加入之。
　　　　体仁汇编 【明　彭用光】

　　　　　脾脏药性

　　脾乃足太阴之经。
