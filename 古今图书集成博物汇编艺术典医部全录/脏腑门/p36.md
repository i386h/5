<!-- { "loadSidebar": true } -->
　　脾胃为水谷之海，得后天之气也。何也？盖人之始生，本乎精血之原；人之既生，由乎水谷之养。非精血无以立形体之基，非水谷无以成形体之壮。精血之司在命门，水谷之司在脾胃。故命门得先天之气，脾胃得后天之气也。是以水谷之海，本赖先天为之主；而精血之海，又必赖后天为之资。故人之自生至老，凡先天之有不足者，但得后天培养之力，则补天之功，亦可居其强半，此脾胃之气所关于人生者不小。且先天如朝廷，后天如司道，执政在先天，布政在后天。故人自有生以后，无非后天为之用，而形色动定，一无胃气则不可。故经曰：平人之常气禀于胃。胃者平人之常气也。人无胃气曰逆，逆者死。又曰：人以水谷为本，人绝水谷则死，脉无胃气亦死。正以人之胃气即土气也，万物无土皆不可，故土居五行之中，而王于四季，即此义也。由此推之，则凡胃气之关于人者，无所不至。即脏腑声色脉候形体，无不皆有胃气。胃气若失，便是凶候。如五脏胃气之病，则凡气短气夺而声哑喘急者，此肺之胃败也。神魂失守，昏昧日甚，而畏寒异常者，此心之胃败也。躁扰烦剧，囊缩痉强而恐惧无已者，此肝胆之胃败也。胀满不能运，饮食不能入，肉脱痰壅而服药不应者，此脾之胃败也。关门不能禁，水泉不能化，热蒸不能退，骨痛之极不能解者，此肾之胃败也。又如五色之有胃气者，无论青、红、黑、白皆宜兼苍黄明润。若色赤如赭或如衃血，色青如蓝或如草滋，色白如盐或如枯骨，色黄如枳实或如黄土，色黑如炲或如地苍而加之沉晦，是皆五色之胃败也。又如脉之有胃气者，经曰：脉弱以滑，是有胃气；脉实以坚，谓之益甚；脉逆四时，为不可治。故无论浮沉迟数，皆宜兼见缓滑，方是脉中之胃气。若见但弦，但钩、但毛、但石、但代，或弦搏之极而全无和气，或微渺之极而全无神气，总云真脏之见是皆五脉之胃败也。不独此也，即如情性气质，亦无不关于胃气。盖土性厚重而轻薄者少胃气，土色苍固而夭嫩者少胃气。是可知土气为万物之源，胃气为养生之主。胃强则强，胃弱则衰；有胃则生，无胃则死。是以养生家必当脾胃为先，而凡脾胃受伤之处，所不可不察也。盖脾胃之伤于外者，惟劳倦最能伤脾，脾伤则表里相通，而胃受其困者为甚。脾胃之伤于内者，惟思忧忿怒最为伤心，心伤则母子相关，而化源隔绝者为甚。此脾胃之伤于劳倦情志者，较之饮食寒暑为更多也。故经曰：二阳之病发心脾，有不得隐曲，女子不月，其传为风消，其传为息贲者，死不治。再此之外，则脾胃属土，惟火能生，故其本性则常恶寒喜暖，使非真有邪火，则寒凉之物最宜慎用，实所以防其微也。若待受伤救之，能无晚乎？此脾胃之伤于寒凉生冷者，又饮食嗜好之最易最多者也。故昔有柳公度者善于摄生，或问其致寿之术，则曰：我无他也，但不以气海熟生冷物，亦不以元气佐喜怒耳。此得善养脾胃之道，所以便能致寿。故凡欲察病者，必须先察胃气。凡欲治病者，必须常顾胃气。胃气无损，诸可无虑。奈何今之医家习焉不察，初不知元气胃气为何物，动辄止知攻病，开口便云有火，以致败人胃气，绝人谷气者，不可胜纪！殊不知病之与命，孰为轻重？正之与邪，孰为缓急？矧此中的确之用，孰者宜先？孰者宜后？自有标本一定之理，原非可以意凑猜摸者也。世有庸流，每借窃一二成语，东扯西拽，以似为是，偏执惑乱，欺人误人，倘不幸遇之，而不能烛其真伪，其亦命之使然乎？悲夫！悲夫！
　　　　　论东垣《脾胃论》

　　人以水谷为本故脾胃为养生之本。惟东垣独知其义，发其《脾胃论》曰：历观《内经》诸篇而参考之，则元气之充足，皆由脾胃之气无所伤，而后能滋养元气；若胃气之本弱，饮食自倍，则脾胃之气既伤而元气亦不能充，此诸病之所由生也。因引《内经》之义，如生气通天论曰：苍天之气清净，则志意治，顺之则阳气固，虽有贼邪，弗能害也。阳气者，烦劳则张，故苍天之气贵清净，阳气恶烦劳，此病从脾胃生者一也。又引五常政大论曰：阴精所奉，其人寿；阳精所降，其人夭。阴精所奉，谓脾胃既和，谷气上升，春夏令行，故其人寿。阳精所降，谓脾胃不和，谷气下流，收藏令行，故其人夭。此病从脾胃生者二也。又引六节脏象论曰：脾、胃、大肠、小肠、三焦、膀胱者，仓廪之本营之居也。此至阴之类，通于土气，凡十一脏者，皆取决于胆也。夫胆者少阳春生之气，春气升则万化安，故胆气春升，则余脏从之。胆气不升，则飧泄肠澼，不一而起，此病从脾胃生者三也。又引本论曰：天食人以五气，地食人以五味。此之谓气者，上焦开发，宣五谷味，熏肤、充身、泽毛，若雾露之溉，是谓气。气或乖错，人何以生？此病从脾胃生者四也。夫内伤脾胃，乃伤其气；外感风寒，乃伤其形。伤其外为有余，有余者泻之；伤其内为不足，不足者补之。内伤不足之病，苟误认作外感有余之病，而反泻之，则虚其虚也。虚虚实实，如此死者，医杀之耳。然则奈何？惟当以辛甘温之剂，补其中而升其阳，甘寒以泻其火则愈矣。经曰：劳者温之，损者温之。又曰：温能除大热，大忌苦寒之药。诸如此论，皆东垣独得之见也。兹察其所谓苍天贵清净，阳气恶烦劳者，此指劳倦之为病也。所谓收藏令行，故其人夭者，此指阴盛阳衰之为病也。所谓春气升，则万物安者，此指降则无生之为病也。所谓气或乖错，人何以生者，此指阳气受伤之为病也。东垣此言，其垂惠后世，开导末学之功，诚非小矣！独怪其前论中，又有矛盾之谈，如曰：饮食失节，寒温不适，脾胃乃伤。此固喜怒忧恐，损耗元气，资助心火，心不主令，相火代之，相火者，下焦包络之火，元气之贼也。火与元气不两立，火胜则乘其土位，此所以为病。若此数语，则大见矛盾矣。第观其前四条，则总虑阳气之受伤也。故曰：大忌苦寒之药。此一节又云火胜之为病，更当何法以治之？且所云喜怒忧恐，损伤元气，资助心火，火胜则乘其土位，此何说也？夫元气既损，多见生阳日缩，神气日消，何以反助心火？脾胃属土，得火则生，何谓火胜则乘其土位？且人之元气，本贵清和，寒固能病，热亦能病。然热伤元气，而因劳动火者，固常有之，此自不得不从清补。若因劳犯寒而寒伤脾胃者，尤酷尤甚，此可概言为火乎？第热证显而寒证隐，故热证易见而寒证不之觉也。真热证尤易辨，而假热证尤不易辨也。矧元气属阳，火其类也，而热为同气，邪犹可制，阴为阳贼，寒其雠也，而生机被伐，无不速亡。故经云少火生气，未闻少寒生气也。又云：避风如避箭，未闻避热如避箭也。由此观之，则何不曰寒与元气不两立，而反云火与元气不两立乎？兹举火字，特以为言，致令后生之妄言火者，反尽忘东垣前四条之格言，而单执不两立之说，用为治火之成按。是东垣戒之而反以诲之，此其白璧之瑕，余实不能不为东垣惜也。及再考东垣之方，如补中益气汤，升阳益胃汤，黄芪人参汤，清暑益气汤等方，每用升、柴，此即其培养春生之意，而每用芩、连，亦即其制伏火邪之意。第以二三分之芩、连，固未必即败阳气；而以五七分之参、朮，果即能斡旋元气乎？用是思及仲景，见其立方之则，用味不过三四品，用数每至二三两。且人之气血本不同，疾病多相类，而仲景之方大而简，东垣之方小而杂，何其悬绝一至如此？此其中要必有至道存焉。宾以后学，固不敢直判其孰是孰非，而私心向往，则不能不霄壤于其间也。
　　　　　论治脾胃

　　脾胃有病，自宜治脾。然脾为土脏，灌溉四旁，是五脏中皆有脾气，而脾胃中亦皆有五脏之气，此其互为相使，有可分而不可分者在焉。故善治脾者，能调五脏，即所以治脾胃也。能治脾胃，而使食进胃强即所以安五脏也。今人止知参、苓、枳、朮、山楂、麦芽、神曲、厚朴之类，乃为脾胃之药，而不知风寒湿热皆能犯脾，饮食劳倦皆能伤脾。如风邪胜者宜散之，则麻黄、桂枝、柴胡、干葛之类皆是也。寒邪胜者宜温之，则桂、附、干姜、丁香、吴茱萸之类皆是也。热邪胜者宜寒之，则芩、连、知、柏、栀子、石膏之类皆是也。湿邪胜者宜燥之，则苍朮、白朮、半夏、猪苓之类皆是也。饮食停积者宜行之，则三棱、蓬朮、大黄、芒硝之类皆是也。劳倦内伤者宜补之，则人参、黄芪、白朮、杜仲之属皆是也。然脏腑虽分十一，而同有阴阳，同此血气。矧太阴常多血少气，阳明常多血多气，使此中之血瘀，则承气、抵当之类，总属脾胃之药。使此中之血虚，则四物、五物、理阴、五福之类，又孰非脾胃之药乎？再若五脏之邪，皆通脾胃。如肝邪之犯脾者，肝脾俱实，单平肝气可也。肝强脾弱，舍肝而救脾可也。心邪之犯脾者，心火炽盛，清火可也。心火不足，补火以生脾可也。肺邪之犯脾者，肺气壅塞，当泄肺以苏脾之滞，肺气不足，当补肺以防脾之虚。肾邪之犯脾者，脾虚则水能反克，救脾为主；肾虚则启闭无权，壮肾为先。至若胃司受纳，脾主运化，若能纳而不化，此脾虚之兆易见；若既不能纳，又不能运，此脾胃之气俱已大亏，即速用十全大补、六味回阳等剂，尤恐不及，而尚欲以楂、苓、枳、朮之类，冀为脾胃之永赖乎？是以脾胃受伤，但使能去伤脾者，即俱是脾胃之药。此中理奥机圆，姑举此以见其概，而随宜应变，诚有非言能尽悉者。且诸药入口，必先入胃而后行及诸经，若妄用相妨相碍等物，亦岂有既入其腑，能不先犯脾胃而竟走他脏者乎？倘不明此理，而徒执一二成方，曰：此可攻邪，此可健胃，则其胸次可知矣。
　　　　身经通考 【清　李潆】

　　　　　脾脏得病虚实横逆

　　凡脾之得病，必先察其肝心两脏之虚实，原其所始而疗之。盖肝为脾鬼，心是脾母。肝气胜则鬼胜，心气亏则脾之生气不足。盛者抑之使退，亏者益之使平，故有抑肝益心二药。诊其脉，肝心二脏俱和，是脾自生疾矣。须察本经之虚实治之，入求责法。　　脾虚，以甘草、大枣之类补之；如无他证，益黄散补之。　　心乃脾之母，以炒盐补之。
　　脾实，以枳实泻之；如无他证，以黄连泻之。　　肺乃脾之子，以桑白皮泻之。
　　脾主湿，自病则泄泻、多睡、体重倦怠，急以苦燥之。　　实则泻赤黄，睡不露睛，泻黄散。
　　虚则泻白色，睡则露睛，白朮散。
