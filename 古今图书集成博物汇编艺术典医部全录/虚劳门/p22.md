<!-- { "loadSidebar": true } -->
　　左手关上阳绝者，无胆脉也。若膝疼，口中苦，眯目善畏，如见鬼，多惊少力，刺足厥阴治阴。在足大指间，或刺三毛中。　　胆虚，灸三阴交各二十壮，穴在内踝上一尺。　　左手关前寸口阴绝者，无心脉也。若心下热痛，掌中热，时时善呕，口中伤烂，刺手少阳治阳。　　左手关前寸口阳绝者，无小肠脉也。若脐痹，小腹中有疝瘕，王月即冷上抢心，刺手心主治阴。心主在掌后横文中入一分。　　右手关上阴绝者，无脾脉也。若少气下利，腹满身重，四肢不欲动，善呕，刺足阳明治阳。　　右手关上阳绝者，无胃脉也。若吞酸头痛，胃中有冷，刺足太阴治阴。在足大指本节后一寸。　　右手关前寸口阴绝者，无肺脉也。若短气咳逆，喉中塞噫逆，刺手阳明治阳。　　肺风气痿绝，四肢满胀，喘逆胸满，灸肺腧各二壮。肺腧对乳，引绳度之，在第三椎下两旁，相去各一寸五分。　　右手关前寸口阳绝者，无大肠脉也。若少气，心下有水气，立秋节即咳，刺手太阴治阴。在鱼际间。　　左手关后尺中阴绝者，无肾脉也。若足下热，两髀里急，精气竭少，劳倦所致，刺足太阳治阳。　　右手关后尺中阴绝者，无肾脉也。若足逆冷，上抢胸痛，梦入水，见鬼善魇寐，黑色物来掩人上，刺足太阳治阳。　　肾气虚寒，灸肾腧百壮。对脐两边，向后侠脊相去各一寸五分。　　左手关后尺中阳绝者，无膀胱脉也。病若逆冷，妇人月水不调，王月则闭，男子失精，尿有余沥，刺足少阴经治阴。在足内踝下动脉是也。　　右手关后尺中阳绝者，无子户脉也。病若足逆寒绝产带下无子，阴中寒，刺足少阴经治阴。　　膏肓腧无所不治，主羸瘦虚损，梦中失精，上气咳逆，狂惑忘误。取穴法：令人正坐曲脊，伸两手，以臂着膝前，令正直，手大指与膝头齐，以物支肘，物令臂得动摇，从胛骨上角，摸索至胛骨下头，其间当有四肋三间，灸中间；依胛骨之里肋间空，去胛骨容侧指许，摩骨肉之表，肋间空处，按之自觉牵引胸户中，灸两胛中各一处，至六百壮，多至千壮，当觉气下砻砻然如流水状，亦当有所下出。若无停痰宿疾，则无所下也。若病人已困，不能正坐，当令侧卧，挽上臂令前，求取穴灸之也。求穴大较，以右手从右[右：原作「左」，据《千金》卷三十针灸下改。]肩上，拄指头表所不及者是也。左手亦然。乃以前法灸之。若不能久正坐，当伸两臂者，亦可伏衣幞上，伸两臂，令人挽两胛骨使相离，不尔，胛骨覆穴，不可得也。所伏衣幞，当令大小常定，不尔，则失其穴也。此灸讫后，令人阳气康盛。当消息以自补养，取身体平复。其穴近第五椎，相准望取之。　　《济生方》曰：崔丞相灸劳法，《外台秘要》崔相家传方，及王宝臣经验方，悉编载，然皆差误。毗陵郡有石刻最详，予取诸本参校成此一书，比古方极为委曲，依此治人，未尝不验，往往一灸而愈。予在宜城久病虚羸，亦用此而愈。取穴法：先两穴。令患人平身正立，取一细绳蜡之，勿令展缩，顺脚底贴肉坚踏之，男左女右，其绳前头与大拇指端齐，后头令当脚根中心，向后引绳，循脚肚贴肉，直上至曲(月秋)中大横纹截断；又令患人解发分两边，令见头缝，自顖门平分至脑后，乃平身正坐，取向所截一头，令与鼻端齐，引绳向上，正循头缝至脑后贴肉垂下，循脊骨引绳向下至绳尽处，当脊骨以墨点记之【墨点不是灸处。】 又取一绳子，令患人合口，将绳子按于口上，两头至吻；却勾起绳子中心，至鼻柱根下如△，此便齐两吻截断；将此绳展令直，于前来脊骨上墨点处，横量取平，勿令高下；绳子先中折，当中以墨记之；却展开绳子横量，以绳子上墨点，正压脊骨上墨点为正，两头取平，勿令高下，于绳子两头以白圈记，白圈是灸穴。　　以上是第一次点二穴。
　　次二穴，令其人平身正坐，稍缩臂膊，取一绳绕项，向前双垂与鸠尾齐。鸠尾是心岐骨，人有无心岐骨者，至双胸前两岐骨下量取一寸，即是鸠尾也。即双截断，却背翻绳头向项后，以绳子中停取心，正令当喉咙结骨上，其绳两头夹项双垂，循脊骨以墨点记之。【墨点不是灸处。】 又取一绳子，令其人合口横量，齐两吻截断，还于脊骨上，以墨点横量如法，绳子两头以白圈记之，白圈处是灸穴。　　以上是第二次点穴。通前共四穴。同时灸，日别各七壮至二七壮。累灸至一百壮，或一百五十壮为妙。候疮欲差，又依后法灸二穴。　　又次二穴：以第二次量口吻绳子，于第二次双绳头尽处墨点上，当脊骨直上下竖点，令绳中停中心在墨点上，于上下绳尽头，以白圈两穴，白圈是灸穴。　　以上是第三次点两穴，谓之四花。灸两穴各百壮。三次共六穴，各取离日量度讫，即下火，惟须三月三日艾最佳。疾差，百日内慎饮食房室，安心静处将息。若一月后觉未差，复初穴上再灸。　　《丹溪心法》曰：大病虚脱，本是阴虚。用艾灸丹田者，所以补阳，阳生则阴长故也。　　《医学纲目》曰：体热劳嗽，取魄户泻之。　　五劳羸瘦，取足三里。
　　骨蒸，热不可治者，或前板齿干燥，取大椎。　　又法：鸠尾灸二七壮，补之。
　　传尸劳，取涌泉。于第二足指端，量至跟尽折中是穴，针三分，泻六吸。伤寒及劳瘵之证，有血可治，无血必危。凡欲出血，刺入二分，便须弹指。又丰隆治痰，针入一寸，泻十吸。又丹田治气喘，针入三分，补二呼。　　《医学入门》曰：方书云，虚损劳瘵，只宜早灸膏肓穴，此乃虚损未成之际。如瘦弱兼火，亦只宜灸内关、三里以散其痰火。早年欲作阴火，不宜灸。
　　　　导引

　　《道藏经》曰：每庚申夜不睡，守至晓，尸虫不能为害。三守庚申，三尸长绝。每夜叩齿三十六通，左手捧心，呼三尸名。上尸彭琚出，中尸彭瓆出，下尸彭(王乔)出，令不得为害。常以庚申去手甲，丑日去足甲。七月十六日，将所去手足甲烧灰，水和服之，三尸九虫皆灭。　　《古今医统》曰：灭三尸九虫导引法，以两手着头相叉，长气即吐之；坐地缓舒两脚，以两手外抱脚中，疾低头入膝中，两手交叉头上十三通，愈三虫也。　　又法：叩齿二七通，取咽气二七，如三百通乃止。为之二十日，邪气并退；六十日病小愈；百日大病除。三尸伏虫去，肌肤光泽。　　《保生秘要》曰：痨者劳也，感于本来不足，兼之后天常耗，七情伤重，色欲越度，精亏气竭，肾中藏火，心君驰荡，火上干肺，肺窍不清，真水不溉，津液炙干，而为痰嗽呕血盗汗，午后骨蒸，上盛下虚，皮焦面白，四肢无力，小水短濇。或元精不固，遗漏为害；或外肾藏缩，浮气为喘。皆虚怯之证，急早行功，免至危险。　　导引法：掌心无事，任擦搓，早晚摩两胁、肾腧、耳根、涌泉百四十回，固精多效。朝服人乳酒，饮清洁童便，或服循环水，用姜枣以暖脾宫，或用秋石化盐，取其滋阴降火。若虚损不能服参者，宜依方进气取效。虽至危漏底诸药难治者，用好脐带数条，炙燥为末，每服二钱，好酒量意调服，神验也。戒恼怒，绝思欲，忘言守静。若能踵息，起死还生。　　运功，一指归元，三提三咽，念四字咒于分寸，虚虚抱守，妄念返复，持一死字，世事尽归于空。抱守二七，痰涎稍清，运动周天，借督脉，按四时进退，有神功。　　呕红：起念艮，背运行庭归元，合用百日功夫，勿使间断，骨蒸盗汗痰嗽尽愈。　　先顾本源念，复用火烧虫，其虫自不能容，或从口中飞出，人可避之。　　弱病：先于背上念，又向两乳下推开两旁，转至两肾，复上转至头，又下至脐。其沉重者，先脐上念，又升肾水上至顶门，滴下心头，归脐。先念背，顾本源。若身潮热者，或升涌泉，或升肾水，遍身周流，其热自退。
　　　　医案

　　《儒门事亲》曰：西华束茂之病虚劳寝汗，面有青黄色，自膝以下，冷痛无汗，腹中燥热，医以姜附补之，五晦朔不令饮水，又禁梳头，作寒治之，请于戴人。戴人曰：子之病不难愈，难于将护，恐愈后阴道转茂，子必不慎。束生曰：不敢。戴人先以舟车丸、浚川散，下五七行，心火下降，觉渴，与冰水饮之，又令澡浴，数日间面红而泽。后以河水煮粥，温养脾胃。河水能利小溲。又以活血当归丸、人参柴胡散、五苓散、木香白朮散调之，病大瘥，寝汗皆止，两足日暖，食进。戴人常曰：此本肺痹，当以凉剂。盖水之一物，在目为泪，在皮为汗，在下为小溲。谷多水少为常，无水可乎？若禁饮水必内竭，内竭则燥热生焉。人若不渴，与水亦不肯饮之矣。束生既愈，果忘其戒，病复作。戴人已去，乃殂。
　　《薛己医案》曰：州同韩用之色欲过度，烦热作渴，饮水不绝，小便淋沥，大便秘结，唾痰如涌，面目俱赤，满舌生刺，两唇燥裂，遍身发热，或身如芒刺而无定处，两足心如烙，左三部脉洪而无伦，此肾阴虚，阳无所附而发于外。盖大热而甚，寒之不寒，是无水也，当峻补其阴。遂以加减八味丸料一斤，内肉桂一两，以水顿煎六碗，冰冷与饮，半晌熟睡，至晚又温饮一碗，诸证悉退。翊日，畏寒，足冷至膝，诸证仍至，是无火也，当补其阳。急以八味丸四剂，诸证顿退。
　　举人陈履贤色欲过度，孟冬发热无时，饮水不绝，痰涎上涌，遗精不止，小便淋沥，或用四物、二陈之类，胸膈不利，饮食少思，大便不实，余朝用四君子汤加熟地、当归，夕用加减八味丸，更以附子，唾津调搽涌泉穴，渐愈。
　　府庠王以道元气素弱，丙午丁未二年，以科场岁考，积劳致疾，至十二月间，其病盛作，大热，泪出随凝，目赤面黯，扬手露胸，气息沉沉几绝，脉洪大鼓指，按之如无，舌干扪之如刺，此内真寒而外假热也，遂先服十全大补汤。余曰：既服此汤，其脉当收敛为善。少顷熟睡，觉而恶寒增衣，脉顿微细如丝，此虚寒之真象也，余以人参一两，加熟附三钱，水煎顿服而安。夜间脉复脱，余以参二两，熟附五钱仍愈。后以大剂参、朮、归身、炙甘草等药，调理而安。
