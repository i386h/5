<!-- { "loadSidebar": true } -->
　　《医学正传》曰：金儒元，国子生也，年五十余，身略瘦。十年前得内伤挟外感证，一医用发表疏利之剂，十数日后热虽退而虚未复，胸中痞满，气促眩运，召予治，以补中益气汤，间与东垣消痞丸、陈皮枳朮丸等药，调理而安。但病根未尽除而住药，故眩运或时而举不甚重。及至此年，因往杭城受跋涉辛苦，又兼色欲之过，还家眩运大作，历数医皆与防风、羌活、荆芥、南星、半夏、苍朮等去风散湿消痰之剂，病愈重，一日十数次厥去，片时复苏，凡动或转侧即厥不知人事，举家徨徨叫哭，召予治。诊其六脉，皆浮洪而濡，予晓之曰：此气血大虚证，幸脉不数而身无大热，不死。但恐病愈后，而有数年不能下榻行动。病者曰：只要有命，卧亦甘心。与大补气血之药，倍人参、黄芪，或加附子引经，合大剂，一日三贴；又煎人参膏及作紫河车丸、补阴丸之类间服。如此调理二月余，服煎药二百余贴，丸药三五料，用人参五六斤，其证渐不厥，饮食如故，但未能行动。越五六年，方得起而步履如初。
　　东旸邑庠邹掌教发大汗，战栗振掉，片时许发燥热，身如火烧，又片时许出大汗如雨，身体若冰冷而发寒战如前，寒后又热，热后又汗，三病继作而昼夜不息。庠生卢明夫作疟证治，不效。召予，诊其右手阳脉数而浮洪无力，阴脉略沉小而亦虚，左三部比右差小而亦浮软。予曰：此阳虚证也。用补中益气汤倍参、芪，减升、柴一半，加尿浸生附子一钱半，炒黄蘗三分，干姜、薄桂各五分，大枣一枚，同煎服。一服而病去三分，二服而减半，四服寒热止而身尚有微汗。去桂、附、干姜一半，服二贴全愈。
　　《医宗必读》曰：何邑宰令郎虚损形瘁，遗精盗汗，已濒于危，见余拙刻微论药解脉象诸书，遣使聘余。手书恺切，余感其言遂往。比至而病益进矣。简其所服，以四物、知、蘗为主，芩、连、二冬为加减。诊其脉大而数，按之极软。余曰：中气大寒，反为药苦矣。乃以归脾汤入肉桂一钱、人参五钱，当晚得熟寐，居十日而汗止精藏。更以还少丹，兼进补中益气，间服一月而差。
　　少宗伯顾邻初，丙辰年患发热困倦，目昏耳鸣，脚软不能行，大便燥结，手足麻痹，腰胯疼痛。余诊之曰：肾虚不能上交，心虚不能下济，且尺脉迟软，力勉其用八味丸、十全大补汤，加圆眼三十枚。五十余日，精神渐旺，肌肉渐充，致书鸣感。一日，多饮虎骨酒，大便仍结。医者皆云，八味丸非久服之药，十全大补宜去肉桂，反用知母、元参佐之，服之数月，遂致不起。
　　南都许轮所孙女吐血痰嗽，六月诊之，两尺如烂绵，两寸大而数。余曰：金以火为仇，肺不浮濇，反得洪大，贼脉见矣，秋令可忧。八月初五复诊之，肺之洪者变为细数，肾之软者变为疾劲。余曰：岁在戊午，少阴司天，两尺不应。今尺当不应而反大，寸当浮大而反沉细。尺寸反者死，肺至悬绝十二日死。计其期，当死于十六日。然能食者过期，况十六、十七二日皆金，未遽绝也。十八日交寒露，又值火日，经曰：手太阴气绝，丙日笃，丁日死，言火日也。寅时乃气血注肺之时，不能注则绝，必死于十八日寅时矣。轮所闻之，澘然泪下。以其能食，犹不肯信。果至十八日未晓而终。
　　汪望洋之孙，年方舞象，发热咳嗽，羸弱头眩，二冬、二母、知、蘗、芩、连，不啻百剂，病势转增。余诊其右脉虚软，乃知脾肺气虚，火不生土之候也。遂用补中益气加五味子、苡仁、姜、桂至三钱，十剂而减，两月乃安。春初又发，令其服补中丸。一年，诸证永不再作矣。
　　刑部主政唐名必劳心太过，因食海鲜，吐血有痰，喉间如鲠，日晡烦热，喜其六脉不数，惟左寸濇而细，右关大而软，思虑伤心脾也。以归脾汤大料，加丹参、丹皮、麦门冬、生地黄二十余剂而证减六七，兼服六味丸三月，遂不复发。
　　吴门周复庵年及五旬，荒于酒色。忽然头痛发热，医以羌活汤散之，汗出不止，昏运不苏。余与之灸关元十壮而醒。四君子加姜桂，日服三剂，至三日，少康。分析家产，劳而且怒。复发厥。余用好参一两，熟附二钱，煨姜十片，煎服稍醒。但一转侧即厥，一日之间，计厥七次，服参三两。至明日，以羊肉羹、糯米粥与之，尚厥二三次。至五日而厥定。向余泣曰：已蒙再生，不知有全愈日否？余曰：脉有根蒂，但元气虚极，非三载调摄，不能康也。幸其恪信余言，遵守用药，两月之间，服参四斤。三年之内，进剂六百贴，丸药七十余斤，方得步履如初。亲友众多，议论杂出，若非病人任之专，或久而见疑，服药少怠，未有获生者也。
　　侍御冯五玉令爱，发热咳嗽已及半载，十月间吐鲜血甚多，一日之内，不过食粥一盏，大肉消陷，大便溏泄，沉困着床，脉来七至。余曰：法在不救，人所共知，若能唯余是听，不为旁挠，可救十中之一。每贴用人参五钱，桂、附各一钱，芪、朮三钱，归、芍二钱，陈皮一钱，日投三贴，约进七十剂，及壮水丸三斤，而后起于床。又三月而饮食如旧。若泥常法而弃之，幽潜沉寃矣。
　　《古今医统》曰：职方郎中游烈，其子妇年十六得病，浑身壮热，咳嗽痰涎，月候不通，饮食减少，不岁余，众医不救。用天灵盖服之，取下虫一枚，如蜈蚣之状，当时钳入沸油鼎中煎之，投于江，遂瘥。
　　一男子三十余岁，患病厌厌，饮食倍多而不生肌，常需肉食，如或稍饥，腹内疼痛倦怠，遂以天灵盖散服之，取下赤小虫无数，内有一虫，其色微紫，大于众虫，头有细毛。自后用药补治遂安，兼进真苏合香丸。
　　一男子年五十，每日须酒数升，空心未饮则两手与脚并皆振动，得酒一升饮之少减，若至醉则手足不动，俗谓酒疾医之，名振风，累日针灸服药无效。疑其有虫，遂服天灵盖散，取下一物，如乌梅之状，拨之有足，正类蜘蛛，其疾遂愈，不复饮酒。
　　《寓意草》曰：金道宾之诊，左尺脉和平，右尺脉如控弦如贯索，上冲甚锐。余为之骇曰：是病枝叶未有害，本实先拨，必得之醉而使内也。曰：诚有之。但已绝欲二年，服人参斤许，迄今诸无所苦，惟闭目转眄，则身非己有，恍若离魂者然，不识可治与否？余曰：可治。再四令疏方，未知方中之意。归语门人，因请立案。余曰：凡人佳治当前，贾勇以明得意，又助之以曲糵，五脏翻覆，宗筋纵弛，百脉动摇，以供一时之乐，不知难为继也。尝有未离女躯，顷刻告殒者矣，是病之有今日者幸也。绝欲二年，此丈夫之行，可收桑榆者。但不知能之不为乎？抑为之不能乎？不为者，一阳时生，斗柄常运；不能者，相安于无事而已。夫人身之阴阳相抱而不脱，是以百年有常，故阳欲上脱，阴下吸之，不能脱也；阴欲下脱，阳上吸之，不能脱也。即病能非一，阴阳时有亢战，旋必两协其平。惟大醉大劳，乱其常度，二气乘之，脱离所争，不必其多，即寸中脱出一分，此一分便孤而无偶，便营魄不能自主。洽法要在寻其罅漏而缄固之，断鳌立极，炼石补天，非饰说也。若不识病所，而博搜以冀弋获，虽日服人参，徒竭重赀，究鲜实益。盖上脱者，妄见妄闻，有如神灵；下脱者，不见不闻，有如聋瞶。上脱者，身轻快而汗淋漓；下脱者，身重着而肉多青紫。昔有新贵人马上扬扬得意，未及回寓，一笑而逝者，此上脱也。又有人寝而遭魇，身如被杖，九窍出血者，此下脱也。其有上下一时俱脱者，此则暴而又暴，不多经见者。其有左右相畸而脱者，左从上，右从下，魂升魄降同例也。但治分新久，药贵引用。新病者，阴阳相乖，补偏救弊，宜用其偏。久病者，阴阳渐入，扶元养正，宜用其平。若久病误以重药投之，转增其竭绝耳。引用之法，上脱者，用七分阳药，三分阴药而夜服，从阴以引其阳；下脱者，用七分阴药，三分阳药而昼服，从阳以引其阴。引之又引，阴阳忽不觉其相抱，虽登高临深无所恐，发表攻里无所伤矣。经云：阴平阳秘，精神乃治，正谓此也。善调者，使坎中之真阳上升，则周身之气，如冬至一阳初生，便葭管飞灰，天地翕然从其阳；使离中之真阴下降，则周身之气，如夏至一阴初生，便葽蜩迭应，天地翕然从其阴。是身中原有大药，岂区区草木所能方其万一者耶？
