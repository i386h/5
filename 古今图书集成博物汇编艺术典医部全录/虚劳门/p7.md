<!-- { "loadSidebar": true } -->
　　虚者，皮毛、肌肉、筋爪、骨髓、气血、津液不足也。若男女终日劳役，神耗力倦，饥饱越常，喜怒忧思，形寒饮冷，纵欲恣情。《素问》曰：今人未及半百而衰者，以酒为浆，以妄为常，醉以入房，以欲竭其精，以耗散其真，根源从此而虚竭矣，五脏六腑如何不弱？五劳六极七伤，从此而始。何谓五劳？心劳血损，肝劳神损，脾劳食损，肺劳气损，肾劳精损。六极，谓筋脉肉皮毛骨瘁损，是谓六极。七伤，《难经》言之甚详，伤形与气谓之七伤，总而言之为虚是也。大抵五行六气，水特五之一耳。夫一水既亏，岂能胜五火哉？虚劳等证蜂起矣。其体虚者最易感于邪气，当先和解，微利微下之，从其缓而治之，次则调之。医者不知邪气加之于身而未除，便行补剂，邪气得补，遂入经络，致死不治，如此误者，何啻千万，良可悲哉！《内经》中本无劳证之说，其曰劳者温之，温者温存之义。不足者补之，以味谷肉菜果，百味珍羞，无非补也。今之医者不通其法，唯知热补之道，轻则当归、鹿茸、雄、附，重则乳石、丹砂，加之以灼艾补燥其水，水得热愈涸，生火转甚，小而成嗽，痰血潮热，烦渴喜冷，此则热证明矣。重则失音，断不可救。犹且峻补不已，如此死者，医杀之耳。及遇良工治验，而以清剂解之，不合病人之意，反行怪责。及闻发表攻里之说，畏而不从，甘死于庸工热补之手，虽死不悔，深可悯也！夫凉剂能养水清火，热剂能燥水补火。天下之事，无出乎理，理既明，何患疾之不安？劳为热证明矣，还可补乎？惟无邪无热无积之人，脉举按无力而弱者，方可补之。又必察其胃中及右肾二火亏而用之。心虚，则动悸恍惚，忧烦少色舌强，宜养荣汤、琥珀定神丸之类以益其心血。脾虚，面黄肌瘦，吐利清冷，腹胀肠鸣，四肢无力，饮食不进，宜快胃汤、进食丸之类以调其饮食。肝虚，目昏筋脉拘挛，面青，恐惧如人将捕之状，宜牛膝益中汤、虎骨丹之类以养助其筋脉。肺虚，呼吸少气喘乏，咳嗽嗌干，宜枳实汤加人参、黄芪、阿胶、苏子以调其气。肾虚，腰背脊膝厥逆而痛，神困耳鸣，小便频数精漏，宜八味丸加五味子、鹿茸，去附子用山药等丸以生其精。　　劳瘵兼痰积，其证腹胁常热，手足头面则于寅卯时分乍有凉时者是也。若顽痰胶固难治者，必以吐法吐之，或沉香滚痰丸、透膈丹之类下之。又甚者或用倒仓法。若痰积闭塞经脉，则太冲脉与冲阳寸口脉数而不相应者，极难治。　　虚损复受邪热，皆宜用柴胡。《衍义》云：柴胡《本经》并无一字治劳，今人方中治劳鲜有不用者，误人甚多。常原病劳有一种真脏虚损，复受邪热，因虚而致劳。故曰劳者牢也，当斟酌之。如经验方治劳热，青蒿煎丸用柴胡正宜，服之，无不效，热去即须急已。若无邪热，得此愈甚，虽至死，人亦不怨。王海藏云：苟无实热，医取用之，不死何待？用之者宜审诸。又大忌芩、连、蘗，骤用纯苦寒药，反泻其阳。但当用琼玉膏之类，大助阳气，使其复还寅卯之位，微加泻阴火之药是也。　　葛洪云：鬼疰者，是五尸之一疰。又按诸鬼邪为害，其变动乃有三十六种至九十九种，大略使人淋漓，沉沉默默，的不知其所苦，而无处不恶，累年积月，渐就顿滞，以致于死，传于旁人，乃至灭门。觉知是候者，急治獭肝一具，阴干取末，水服方寸匕，日三服效。未知再服。此方神良。天庆观一法师行考校极精严，时一妇人投状述患人有所附，须臾乃附语云：非我所祸，别是一鬼，亦自病人命衰为祟耳。今已成形，在患人肺中为虫，食其肺系，故令吐血声嘶。师掠之曰：此虫还得长生否？久而无语。再掠之，良久云：唯畏獭爪屑，为末以酒服之则去矣。患家如其言得愈，此予所目见也。究其患亦相似。獭爪者，獭肝之类欤？　　传尸蛊瘵之证，父子兄弟互相传染，甚者绝户。此乃祖父寃债，或风水所系，虽有符文法水下虫之法，然虫去人亡，亦未为全美，若能平素保养则自愈矣。
　　　　医宗必读 【明　李中梓】

　　　　　虚劳证治

　　按《内经》之言虚劳，惟是气血两端，至巢氏《病源》始分五脏之劳，七情之伤，甚而分气血筋骨肌精之六极，又分脑髓、玉房、胞络、骨、血、筋、脉、肝、心、脾、肺、肾、膀胱、胆、胃、三焦、大小肠、肉、肤、皮、气之二十三蒸。《本事方》更分传尸鬼疰至于九十九种，其凿空附合，重出复见，固无论矣，使学者惑于多岐，用方错杂，伊谁之咎乎？盍以《内经》为式，但于脾肾分主气血，约而该，确而可守也。夫人之虚，不属于气即属于血，五脏六腑莫能外焉。而独举脾肾者，水为万物之元，土为万物之母，二脏安和，一身皆治，百疾不生。夫脾具土德，脾安则上为金母，金实水源，且土不凌水，水安其位，故脾安则肾愈安也。肾兼水火，肾安则水不挟肝上泛而凌土湿，火能益土运行而化精微，故肾安则脾愈安也。孙思邈云：补脾不如补肾。许学士云：补肾不如补脾。两先生深知二脏为生人之根本，又知二脏有相赞之功能，故其说似背，其旨实同也。救肾者，必本于阴血。血主濡之，血属阴，主下降。虚则上升，当敛而抑，六味丸是也。救脾者，必本于阳气。气主煦之，气为阳，主上升。虚则下陷，当升而举，补中益气汤是也。近世治劳，专以四物汤加黄蘗、知母，不知四物皆阴，行秋冬之气，非所以生万物者也。且血药常滞，非痰多食少者所宜。血药常润，久行必致滑肠。黄蘗、知母，其性苦寒，能泻实火。名曰滋阴，其实燥而损血；名曰降火，其实苦先入心，久而增气，反能助火。至其败胃，所不待言。丹溪有言：实火可泻，虚火可补。劳证之火，虚乎实乎？泻之可乎？矫其偏者，辄以桂、附为家常茶饭，此惟火衰者宜之。若血气燥热之人，能无助火为害哉？大抵虚劳之证，疑难不少，如补脾保肺，法当兼行。然脾喜温燥，肺喜清润。保肺则碍脾，补脾则碍肺。惟燥热而甚，能食而不泻者，润肺当急，而补脾之药亦不可缺也。倘虚羸而甚，食少泻多，虽喘嗽不宁，但以补脾为急，而清润之品宜戒矣。脾有生肺之能，肺无扶脾之力，故补脾之药，尤要于保肺也。尝见劳证之死，多死于泄泻；泄泻之因，多因于清润。司命者能不为之兢兢耶？又补肾理脾，法当兼行。然方欲以甘寒补肾，其人减食，又恐不利于脾；方欲以辛温快脾，其人阴伤，又恐愈耗其水。两者并衡而较重脾者，以脾土上交于心，下交于肾故也。若肾大虚而势困笃者，又不可拘。要知滋肾之中佐以砂仁、沉香，壮脾之中参以五味、肉桂，随时活法可耳。又如无阳则阴无以生，无阴则阳无以化，宜不可偏也。然东垣曰：甘温能除大热。又曰：血脱补气。又曰：独阴不长。春夏之温，可以发育；秋冬之寒，不能生长。虚者必补以人参之甘温，阳生阴长之理也。且虚劳证受补者可治，不受补者不治。故葛可久治劳，神良素着，所垂十方，用参者七。丹溪专主滋阴，所述治劳方案，用参者亦十之七。不用参者，非其新伤，必其轻浅者耳。自好古肺热伤肺、节斋服参必死之说，印定后人眼目，甘用苦寒，直至上呕下泄，犹不悔悟，良可悲已。幸李濒湖、汪石山详为之辨，而宿习难返，贻祸未已。不知肺经自有热者，肺脉按之而实，与参诚不相宜。若火来乘金者，肺脉按之而虚，金气大伤，非参不保。前哲有言曰：土旺而金生，勿拘拘于保肺；水壮而火熄，毋汲汲于清心。可谓洞达《内经》之旨，深窥根本之治者也。　　虚劳热毒，积久则生恶虫，食人脏腑，其证蒸热咳嗽，胸闷背痛，两目不明，四肢无力，腰膝酸疼，卧而不寐，或面色脱白，或两颊时红，常怀忿怒，梦与鬼交，同气连枝，多遭传染，甚至灭门，大可畏也。法当补虚以复其元，杀虫以绝其根。能杀其虫，虽病者不生，亦可绝其传疰耳。凡近视此病者，不宜饥饿。虚者须服补药，宜佩安息香及麝香，则虫鬼不敢侵也。
　　　　古今医统 【明　徐春甫】

　　　　　论五劳六极七伤之由

　　五劳者，心肝脾肺肾也。劳于心者则神耗而血衰，惊悸之疾，亦因之而作矣。劳于肝者则怒多而火盛，泪外泄而目昏，或胁肋刺痛，筋惫不能久立远行。劳于肺者，因过忧而耗气，则燥胜而液枯，干咳声哑，二便秘濇，皆由此而作也。劳于脾者，劳倦伤脾，发热恶寒，呕吐不食，四肢无力，好卧倦言，渐而致于肾惫阴虚，则成怯证。劳于肾者，色欲过度，淋浊遗精，阴不上升，阳不下降，肾水既不升荣，心肺皆无所荫，咳嗽吐红咯血之证作也。今世之所谓劳者，皆无出于此。六极者，风寒暑湿燥火，靡不冒触，极甚而即病之重而不可救者有矣。或有医之愈而终为淫气所伤，元气有损，莫之能完复也，致为终身之损者盖多矣。七伤者，喜怒忧思悲恐惊七情过伤是也。惟过于思者，寖成痨瘵。今之劳瘵而多起于脾肾之劳，忧思之过者也。先哲所谓五劳六极七伤，盖因证而言之。
　　　　　久则生虫

　　虚劳热毒，积久则生异物恶虫，食人脏腑精华，变生诸般奇状，诚可惊骇。劳伤肝胆者，则为毛虫，如刺猬瓦蛆之状，食人筋膜。劳伤心与小肠者，则为羽虫，如灯蛾蚊蝱禽鸟之形，食人血脉。劳伤脾胃者，则为倮虫，或如婴儿蚯蚓之类，食人肌肉。劳伤肺与大肠者，则为介虫，如龟鳖虾蟹之属，食人肤膏。劳伤肾与膀胱者，则为鳞虫，如鱼龙蛟鲤之形，食人骨髓。或挟相火之势，亦如羽虫之酷，鸥枭之类，为状不一，不可胜纪。凡人有此证，便宜早治，缓则不及事矣。治之之法，一则补其虚以复其真元，一则杀其虫以绝其根本。能杀其虫，则虽不生，亦可以绝后人之传疰耳。
　　　　　虫候有九

