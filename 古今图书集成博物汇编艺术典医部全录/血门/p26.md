<!-- { "loadSidebar": true } -->
　　《古今医统》曰：滑伯仁治一人呕血，甚至盈盆，二年。素劳役，致中气损。先与八宝散，一二日，服黄芩芍药汤，少有动作即进犀角地黄汤加桃仁、大黄，稍间服宁神散，有痰用蒙石丸，其脉始芤大后渐平，三月而愈。屡用咸验。
　　又一人冒暑吐血，拒痛身热，头眩，脉洪而滑，曰：此必大醉冒暑，血壅为暑迫上行，先与犀角地黄汤，继服桃仁承气汤去瘀血，后清暑而安。
　　一人偶搔腘中疮，出血汨汨如涌泉，竟日不止，困甚。二尺脉如蛛丝，他部皆无。吕沧洲曰：夫脉气，血之先也。今血妄行，故劳气暴衰。二尺尚可按，当益荣以泻阴火。以四神汤加防风、荆芥连进，脉渐出，更服十全大补汤遂愈。
　　《寓意草》曰：黄湛侯素有失血病，一晨起至书房，陡爆一口，倾血一盆，喉间气涌，神思飘荡，壮热如蒸，颈筋粗劲，诊其脉，尺中甚乱。曰：此昨晚大犯房劳，自不用命也。因出验血，见色如太阳之红。其仆曰：此血如宰猪后半之血，其来甚远。不识痴人有此确喻。再至寝室，谓曰：少阴之脉萦舌本。少阴者肾也。今肾中之血汹涌而出，舌本已硬，无法可以救急。因谛思良久，曰：只有一法。不得已，用丸药一服，坠安元气，若得气转丹田，尚可缓图。因煎人参浓汤下黑锡丹三十粒，喉间汩汩有声，渐下入腹，顷之舌柔能言，但声不出。余亟用润下之剂以继前药，遂与阿胶一味重两许，镕化分三次热服，溉以热汤，半日服尽。身热渐退，颈筋渐消，进粥，与补肾药，连服五日，声出喉清，人事向安，但每日尚出深红之血盏许。因时令大热，连《内经》热淫血溢，治以咸寒之旨，于补肾药中多加秋石，服之遂愈。
　　闻君求有失血疾，时一举发，其出颇多，咳嗽生痰，上气面青少泽，其脉厥阴肝部独伤，原于忿怒之火无疑。合色脉谛详，总是阴血不足耳。但从前所用之药，本以生血反滋其痰，本以驱痰转耗其血，似是而非，谁其辨之？夫脉之充也，色之华也，皆气与血之为也。以脱血故，致今气亦易脱，每每上升胸膈，喘促胀闷，不利于语言行持，虽举发有时，然非细故矣。乃用行气药以取快，何异操刀使割耶？诚欲气不上升，无过于血日滋长，暗将浮游之气，摄入不息之途，乃为良治。然胸膈肺胃间，顽痰胶结，既阻循环，又难培养，似乎痰不亟除，别无生血之法矣。不知此证而欲除痰，痰未必除，气已先尽，不得之数也。从来痰药入腹，其痰不过暂开复闭，劳而无功。吾于此每用乘机利导之法，先以微阳药开其痰，继以纯阴峻投，如决水转石，亟过痰之关隘，迨至痰之开者复闭，所用生血之药，蚤已从天而下。日续一日，久久而血生，血生而气返血室，如浪子归家，转能兴家，所借以驱胶结之痰者，即此气也。此际始加除痰之药，庶几痰去气存，累年之疾，至是始得痊安耳。然饮食最宜致慎，不但肥甘生痰，厚味伤阴已也。人身自平旦至日中，行阳二十五度，饮食易消，故不成痰；自日中至合夜，行阴二十五度，饮食不消，故易成痰。释教以过午戒食，其大药王护身之一则欤？进之调摄，尤为紧关。盖贤人尝以秋冬养阴，秋者于时为收，冬者于时为藏。法天地之收藏，而宁茹毋吐，宁拒毋迎，宁早卧毋早兴。蛰虫尚知闭户，岂君子可无居室之功耶？况乎欲血不再脱，尤贵退藏于密耶？又况乎厥阴肝木受病，其憔悴之色，见于三时者，犹可诿之病色，至春月发荣之时，更何诿耶？然春月之荣，不自春月始也，始于秋冬收藏之固。设冬月水脏所储者少，春月木即欲发荣，其如泉竭不足以溉苞稂何？故失此不治，至春病危始图之，则万无及矣。
　　顾枚先年二十余岁，身躯肥大，平素嗜酒，迩来鳏居郁郁，壬午孟夏，患失血证，每晚去血一二盏，至季夏时，去血无算，面色不见憔悴，肌肉不见消瘦，诊其脉亦不见洪盛，昼夜亦不见寒热，但苦上气喘促，夜多咳嗽，喉间窒塞，胸前紧逼，背后刺胀，腹中闷痛，躁急多怒。医以人参、阿胶治失血成法，用之月余，逾增其势。更医多方以图，用膏子之润上而气时降也，用牛膝、黄蘗之导下而血时息也，及服酒研三七少许，则血止而咳亦不作。但未久血复至，咳复增。又以为龙雷之火所致，思用八味丸中之些微桂附以引火归元。总繇未识病情也，请因是证而益广病机焉。人身血为阴，男子不足于阴，故以血为宝。是以失血之证，阴虚多致发热，面色多致枯黑，肌肉多致消瘦。今病者不然，岂其有余于血哉？以病为饮醇伤胃，胃为水谷之海，多气多血，二十余年水谷充养之精华，以渐内亏而外不觉也。胃之脉从头走足，本下行也。以呕血之故，逆而上行，则呼吸之音必致喘急矣。胃之气传入大小肠膀胱等处，亦本下行也。以屡呕之故，上逆而不下达，则肠腹之间必致痛闷矣。胃气上奔，呕逆横决，则胸中之气必乱，至于逼紧痛楚，则乱之甚矣。胸中之位舍有限，已乱之气无处可容，势必攻入于背，以背为胸之腑也。至于肩髃骨空，钻如刃刺，则入之深矣。故一胃耳，分为三脘，上脘气多，下脘血多，中脘气血俱多。今胃中既乱，气血混矣。不但胃也，胃之上为膈，其心烦多怒者，正《内经》所谓血并于膈之上，气并于膈之下，致使气血倒矣。所以《内经》又言血并于阳，气并于阴，乃为热中。又言瘅成为消中。瘅即热也。消中者，善食多饥，而肌肉暗减也。病者之嗜饮为热积胃中，其不病消中而病呕血者何耶？《内经》又以胃脉本宜洪盛，反得沉细者，为胃气已逆。若见人迎脉盛，则热聚于胃而内生痈。今胃脉已见沉细，其不成胃痈而成呕血者，又何耶？不知病者呕血之源，与此两者同出异名耳。热积于中即为消，血积于中即为痈，而随积随呕，则为此证。揆其致此之繇，必以醉饱入房而得之。盖人身气动则血动，而构精时之气，有乾坤鼓铸之象，其血大动。精者血之所化也，灌输原不止胃之一经，独此一经所动之血，为醉饱之余所阻，不能与他经之血，缉续于不息之途，是以开此脱血一窦，今者竟成熟路矣。欲治此病，不如此以分经辨证，何从措手乎？岂惟经也，络亦宜辨。胃之大络，贯膈络肺。不辨其络，亦孰知膈间紧迸，肺间气胀，痰胶为胃病之所传哉？当此长夏土旺，不惟母病而子失养，抑且母邪尽传于子，至三秋燥金司令，咳嗽喘满之患必增，不急治之，则无及矣。今岁少阴司天，少阴之上，热气主之，运气热也。夏月适当暑热，时令热也。而与胃中积热合煽其虐，不治其热，血必不止。然不难于血之止，第患其止而复聚也。聚于中为蛊为痈，犹缓也；聚于上为喘为厥，则骤也。惟遵《内经》热淫血溢治以咸寒之旨为主治。咸能走血，寒可胜热，庶于消渴痈疽两患，可无妨碍。然必先除经病，务俾经脉下走，经气下行，后乃可除络中之病，譬沟渠通而行潦始消也。然未易言也。病者呕血经久，无法可止。父兄敦请仆往救治，告以必须议病不议药，予乃定是案。用元明粉化水煮黄蘗、秋石化水煮知母，以清解蕴热而消瘀化疽，加甘草以调其苦，独取咸寒气味，进四剂而血止，可谓神矣。医者果然诐药性太寒，渠家果不终其用。延至八月，病者胸胁高肿数围，肺内生痈，寒热大作，喘咳不休，食饮不入，俯几不敢动移，以致臀肉磨穿，危在呼吸，百计强与医治，断不应命。父兄因生仇恨，再求为其所难，以曲尽人情，只得极力治之。变证蠭出，通计免于五死而得五生。病者不戒，兼啖生冷，肺复生痈，一夕呕痰如猪肝状者，百十余枚。一脏两伤，竟至不起。仆焦劳百日，心力俱殚，第无如末流难挽何矣。
