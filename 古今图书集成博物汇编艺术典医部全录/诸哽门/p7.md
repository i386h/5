<!-- { "loadSidebar": true } -->
　　《客座新闻》云：青阳夏戚宗阳家素业医，任江阴训科。有儒生之父，患腹胀，求其诊视。乃曰：脉洪而大，湿热生虫之象。况饮食如常，非水肿蛊胀之证。以石榴皮、椿树东行根，加槟榔，三味各五钱，用长流水煎，空心顿服之。少顷，腹作大痛，泻下长虫一丈许，遂愈。
　　《石室秘箓》曰：陈登之病中心闷甚，面赤，不能饮食。予谓有虫在胸中，必得之食腥也。以半夏、人参、甘草各三钱，瓜蒂七个，陈皮各一钱吐之，吐虫三升，皆赤头而尾似鱼。予谓能断酒色，可长愈，否则三年后必病饱满而死。登不听吾言，三年果死。
