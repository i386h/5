<!-- { "loadSidebar": true } -->
古今图书集成医部全录卷一百十一

运气门

　　　　黄帝素问

　　　　　五运行大论

　　黄帝坐明堂，始正天纲，临观八极，考建五常。　　【注　天纲，天之度数也。八极，地之八方也。五常，五行政令之常也。】　　请天师而问之曰：论言天地之动静，神明为之纪。阴阳之升降，寒暑彰其兆。　　 【注　神明者，日月斗星也。纪者，以日月纪度星斗定位也。寒暑者，阴阳之征兆也。】　　余闻五运之数于夫子，夫子之所言，正五气之各主岁尔。首甲定运，余因论之。鬼臾区曰：土主甲己，金主乙庚，水主丙辛，木主丁壬，火主戊癸。子午之上，少阴主之；丑未之上，太阴主之；寅申之上，少阳主之；卯酉之上，阳明主之；辰戌之上，太阳主之；巳亥之上，厥阴主之。不合阴阳，其故何也？　　 【注　余闻五运之数于夫子者，言五运之气，已论于六节脏象论中矣，余因论之。鬼臾区复以五运六气相合主岁而论者，即天元纪大论也。不合阴阳者，五运六气之阴阳不相合也。】　　岐伯曰：是明道也。此天地之阴阳也。夫数之可数者，人中之阴阳也。然所合数之可得者也。夫阴阳者，数之可十，推之可百，数之可千，推之可万。天地阴阳者，不可以数推，以象之谓也。　　 【注　伯言臾区所论五运六气相合而主治者，是明天地阴阳之道也。夫数之可数者，人中之阴阳也。所谓人中之阴阳者，其生五，其气三。三而成天，三而成地，三而成人。三而三之，合则为九。九分为九野，九野为九脏，以应天六六之节，此人中之阴阳与天地相合，其所合之数，可得而数者也。若夫天地之阴阳者，数之可十、可百，推之可千、可万，难以数推，止可以象。推之象者，即下文之丹、黅、苍、素、元之天象，南面、北面之图象是也。】　　帝曰：愿闻其所始也。岐伯曰：昭乎哉问也！臣览《太始天元册》文：丹天之气，经于牛、女、戊分；黅天之气，经于心、尾、己分；苍天之气，经于危、室、柳、鬼；素天之气，经于亢、氐、昴、毕；元天之气，经于张、冀、娄、胃。所谓戊己分者，奎、璧、角、轸，则天地之门户也。夫候之所始，道之所生，不可不通也。　　【注　此言五行之化，运始于五方之天象也。丹，赤色，火之气也。牛、女在癸度，经于牛、女戊分，戊癸合而化火也。黅，黄色，土之气也。心、尾在甲度，经于心、尾，己分，甲己合而化土也。苍，青色，木之气也。危、室在壬度，柳、鬼在丁度，丁壬合而化木也。素，白色，金之气也。亢、氐在乙度，昴、毕在庚度，乙庚合而化金也。元，黑色，水之气也。张、冀在丙度，娄、胃在辛度，丙辛合而化水也。戊己居中宫，为天地之门户。《遁甲经》曰：六戊为天门，六己为地户，在奎、璧、角、轸之分。奎、璧在干方，角、轸在巽方，此五气化为五行之始，乃天地阴阳道之所生，不可不通也。】　　帝曰：善。论言天地者，万物之上下，左右者，阴阳之道路。未知其所谓也。　　 【注　此复论六气之上下左右也。司天在上、在泉、在下，万物化生于其间，故天地为万物之上下。左右者间气也，间气者纪步，故为阴阳之道路。】　　岐伯曰：所谓上下者，岁上下见，阴阳之所在也。　　 【注　此言司天在泉之上下也。如子午岁，少阴在上，则阳明在下；丑未岁，太阴在上，则太阳在下；寅申岁，少阳在上，则厥阴在下；卯酉岁，阳明在上，则少阴在下；辰戌岁，太阳在上，则太阴在下；巳亥岁，厥阴在上，则少阳在下矣。】　　左右者：诸上见厥阴，左少阴，右太阳；见少阴，左太阴，右厥阴；见太阴，左少阳，右少阴；见少阳，左阳明，右太阴；见阳明，左太阳，右少阳；见太阳，左厥阴，右阳明。所谓面北而定其位，言其见也。　　 【注　此言在上之左右也。在东为左，在西为右。凡见厥阴在上，则少阴在左，太阳在右；见少阴在上，则太阴在左，厥阴在右；见太阴在上，则少阳在左，少阴在右；见少阳在上，则阳明在左，太阴在右；见阳明在上，则太阳在左，少阳在右；见太阳在上，则厥阴在左，阳明在右。盖以图象向南，人面北以观之，言其所见之图象，而命其上下左右之定位也。】　　帝曰：何谓下？岐伯曰：厥阴在上，则少阳在下，左阳明，右太阴；少阴在上，则阳明在下，左太阳，右少阳；太阴在上，则太阳在下，左厥阴，右阳明；少阳在上，则厥阴在下，左少阴，右太阳；阳明在上，则少阴在下，左太阴，右厥阴；太阳在上，则太阴在下，左少阳，右少阴。所谓面南而命其位，言其见也。　　【注　此言在下之左右也。如巳亥岁，厥阴在上，则少阳在下矣，而阳明在少阳之左，太阴在少阳之右。如子午岁，少阴在上，则阳明在下矣，而太阳在阳明之左，少阳在阳明之右。如丑未岁，太阴在上，则太阳在下矣，而厥阴在太阳之左，阳明在太阳之右。如寅申岁，少阳在上，则厥阴在下矣，而少阴在厥阴之左，太阳在厥阴之右。如卯酉岁，阳明在上，则少阴在下矣，而太阴在少阴之左，厥阴在少阴之右。如辰戌岁，太阳在上，则太阴在下矣，而少阳在太阴之左，少阴在太阴之右。盖以图象向北，人面南以观之。以所见之上下左右，而命其位，故曰言其见也。】　　上下相遘，寒暑相临。气相得则和，不相得则病。　　 【注　相临者，谓加临之六气也。言司天在泉之气，则上下相遇，左右间气之气，则四时加临。如太阳寒水之气，加临于上半岁，则少阴少阳暑热之气，加临于下半岁矣。如暑热之气，加临于上半岁，则寒水之气，加临于下半岁矣。举寒暑而六气自序，盖以上下主岁，上下左右六气纪时。如与时相得则和，与时相逆则病矣。】　　帝曰：气相得而病者何也？岐伯曰：以下临上，不当位也。　　 【注　此言加临之六气，与主时之六气，有相得而不相得也。气相得者，如少阴君火之气，与少阳相火之气相合，君臣之相得也。君位在上，臣位在下，如君火加临于相火之上为顺，相火加临于君火之上是为下临上，不当其位也。六微旨论曰：君位臣则顺，臣位君则逆。逆则其病近，其害速；顺则其病远，其害微。所谓二火也。】　　帝曰：动静何如？岐伯曰：上者右行，下者左行。左右周天，余而复会也。　　 【注　动静者，天地之道也。在上者司天，在下者纪地。如子年少阴在上，则阳明在下矣。周天之三百六十五日，则在上者，右行于太阴；在下者，左行于太阳也。上下左右周司天之六岁，尚余午、未、申、酉、戌、亥之六岁，又还转而复会也。】　　帝曰：余闻鬼臾区曰：应地者静。今夫子乃言下者左行，不知其所谓也。愿闻何以生之乎？　　 【注　静者，地之体也。生谓动之所生。】　　岐伯曰：天地动静，五行迁复，虽鬼臾区其上候而已，犹不能遍明。　　 【注　天地动静，谓司天在泉之气，繞地而环转也。五行迁复，谓五运相袭，周而复始也。其上谓臾区其上至于十世，止能占候其天之动象，地之静形，犹不能遍明天地阴阳之运行也。】　　夫变化之用，天垂象，地成形，七曜纬虚，五行丽地。地者，所以载生成之形类也。虚者，所以列应天之精气也。形精之动，犹根本之与枝叶也。仰观其象，虽远可知也。　　【注　变化之用者，谓天地阴阳之运动也。在天无形而垂象，在地有形而成形。七曜，日月五星也。纬虚者，经纬于太虚之间，亦繞地而环转也。五行，五方五气之所生而成形者。地者，所以载生成之物类也。精者，天一所生之精水也。应天之精气者，在天为气，在下为水。水应天而天连水也。形谓地之体，静而不动者也。形精之动者，谓地下在泉之气旋转，犹根本不动而枝叶动摇，然根气又与枝叶之相通也。仰观其天象，见日月五星之繞地右旋，道虽深远，可得而知矣。】　　帝曰：地之为下否乎？岐伯曰：地为人之下，太虚之中者也。帝曰：冯乎？岐伯曰：大气举之也。　　 【注　地之为下者，谓天居上而地居下也。太虚者，虚无之气也，言地居太虚之中，大气举之，无所冯依者也。按《浑天说》曰：天之形状似鸟卵，地居其中，天包地外，犹卵之裹黄，圆如弹丸，故曰浑天。言其形体浑浑然也，其术以为天半覆地上，半在地下。其天居地上见者，一百八十二度半强，地下亦然。北极出地上三十六度，南极入地下亦三十六度，而嵩高正当天之中极也。】　　燥以干之，暑以蒸之，风以动之，湿以润之，寒以坚之，火以温之。故风寒在下，燥热在上，湿气在中，火游行其间，寒暑六入，故令虚而生化也。　　 【注　风、寒、暑、湿、燥、火，在天无形之气也。干、蒸、动、润、坚、温，在地有形之征也。天包乎地，是以在天之上，在泉之下，在地之中，八极之外，六合之内，无所不至。盖言太虚之气，不惟包乎地之外，而通贯乎地之中也。寒水在下，而风从地水中生，故风寒在下。燥乃干金之气，热乃太阳之火，故燥热在上。土位中央，故湿气在中。火乃太极中之元阳，即天之阳气，故游行于上下之间。《易》曰：日月运行，一寒一暑。寒暑往来，而六者之气，皆入于地中，故令有形之地，受无形之虚气，而生化万物也。】　　故燥胜则地干，暑胜则地热，风胜则地动，湿胜则地泥，寒胜则地裂，火胜则地固矣。　　 【注　此复结上文六入之义。】
　　帝曰：天地之气，何以候之？岐伯曰：天地之气，胜复之作，不形于诊也。脉法曰：天地之变，无以脉诊。此之谓也。　　【注　天地之气者，五运六气也。胜复之作者，淫胜郁复也。言气运之变，而为民病者，非诊候之可知也。盖每岁有司天之六气，有主岁之五运，有间气之加临，有四时之主气。人在天地气交之中，一气不和，即为民病。是天地四时之气，而为民病，其不能以脉诊，而别某气之不和也。再按平脉篇曰：伏气之病，以意候之。今月之内，欲有伏气，假令旧有伏气，当须脉之。盖天地之气，淫胜则所不胜之气郁伏矣，民感之而为病者，亦郁伏于内，而不形于诊也。故欲知伏气之病，当以意候之，候今月之内，有何气之不和，则知民有伏气之病矣。郁伏之气复发，而民病始作，然后发见于脉。故曰：假令旧有伏气，当须脉之。此与暴感风寒暑湿之邪，而卒病伤寒，中风即见于脉诊者之不同。故曰：天地之气，无以脉诊。此之谓也。】　　帝曰：间气如何？
