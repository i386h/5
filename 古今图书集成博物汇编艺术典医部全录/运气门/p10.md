<!-- { "loadSidebar": true } -->
古今图书集成医部全录卷一百十三

运气门

　　　　黄帝素问

　　　　　五常政大论 【下】

　　帝曰：其岁有不病，而脏气不应不用者，何也？岐伯曰：天气制之，气有所从也。　　【注　此下三节，论天有五运，地有五方，而又有司天在泉之六气，交相承制者也。岁有不病者，不因天之五运，地之五方而为病也。脏气者，五脏之气，应合五运五行。不应不用者，不应五运之用也。此因司天之气制之，而人之脏气从之也。】　　帝曰：愿卒闻之！岐伯曰：少阳司天，火气下临，肺气上从，白起金用，草木眚，火见燔焫，革金且耗，大暑以行，咳嚏鼽衂鼻窒，口疡寒热胕肿。　　【注　按金平之纪，其脏肺，其色白，其类金，皆五运五行之用也。上从者，因司天之气下临，畏其胜制而从之也。盖五运之气，根于中而运于外；司天之气，位于上而临于下。肺气上从，白起金用，皆上从司天之气，而不为五运之所用。金用于上，则草木眚于下。金从火化，则变革且耗。咳嚏鼽衂鼻窒，皆肺病也，口疡寒热胕肿，火热证也。此金之运气，而反从火化者也。此论运气，上从天化，与天刑岁运少有分别。】　　风行于地，尘沙飞扬，心痛、胃脘痛、厥逆、鬲不通，其主暴速。　　 【注　少阳司天，则厥阴在泉，故风行于地。风胜则动，故尘沙飞扬。《灵枢经》曰：厥阴心包络所生病者，心痛、烦心、胃脘痛者，木克上也。土位中央，中鬲不通，则上下厥逆也。风气迅速，故其主暴速。】　　阳明司天，燥气下临，肝气上从，苍起木用而立，土乃眚，凄沧数至，木伐草萎，胁痛目赤，掉振鼓栗，筋痿不能久立。　　 【注　立者木之体也，盖言五行之体在地，而其用上从于天。木从天化，故下为土眚。金气下临，故木伐草萎。胁痛、目赤、掉振筋萎，皆肝木之病也。】　　暴热至，土乃暑，阳气郁发，小便变，寒热如疟，甚则心痛，火行于槁，流水不冰，蛰虫乃见。　　 【注　阳明司天，则少阴君火在泉，故暴热至，而土乃暑也。阳热甚，故小便变而寒热如疟，所谓夏伤于暑，秋必痎疟也。心痛者，火淫于内也。槁，草木枯槁也，谓火行于草木枯槁之时，故流水不冰，而蛰虫不藏也。】　　太阳司天，寒气下临，心气上从，而火且明[火且明　《素问》五常政大论新校正云：详「火且明」三字当作「火用」二字。]丹起，金乃眚，寒清时举，胜则水冰，火气高明，心热烦，嗌干善渴，鼽嚏喜悲，数欠，热气妄行。寒乃复，霜不时降，善忘，甚则心痛。　　【注　明者，火之用也。寒气下临，心气上从，火性炎上，水性润下，是以火性高明于上，而水寒水凝于下也。夫在地为水，在天为寒，火气妄行于上，故霜寒以复之。心热烦，嗌干善渴，火炎于上也。肺者，心之盖。鼽嚏善悲，火热烁金也。火为阳，水为阴，数欠者，阳引而上，阴引而下也。善忘者，寒复而神气伤也。】　　土乃润，水丰衍，寒客至，沉阴化，湿气变物，水饮内稸，中满不食，皮(疒帬)肉苛，筋脉不利，甚则胕肿，身后痈。　　 【注　太阳司天，则太阴湿土在泉，故土乃润。水丰衍者，士能制水也。按辰戌之岁，太阳司天，则寒水之客气，加临于三之气，湿土之主气，主于四之气，故曰寒客至。沉阴化，谓长夏之交，水湿相合，无火土之长化，是以湿气变物也。水饮中满，皮(疒帬)肉苛，皆水湿之为病也。身后痈者，痈发于背也。本经曰：诸痈肿者，寒气之变也。太阳寒水主气，而经脉循于背，故为身后肿。】　　厥阴司天，风气下临，脾气上从，而土且隆黄起，水乃眚，土用革，体重肌肉萎，食减口爽，风行太虚，云物摇动，目转耳鸣。　　【注　土平之纪，其类土，其脏脾，其色黄，土且隆者，土体丰厚于下也。黄起者，土用上从于天也。土从木化，则受其胜制，故土用变革，而为体重食减之脾病也。目转耳鸣，风淫于上也。】　　火纵其暴，地乃暑，大热[热　原作「暑」，据《素问》五常政大论改。]消铄，赤沃下，蛰虫数见，流水不冰，其发机速。　　 【注　厥阴风木司天，则少阳相火在泉，木火相生，故火纵其暴。地乃暑者，太阴湿土亦暑热也。赤沃下者，虽沃若之木叶，亦焦赤而下落矣。至冬令严藏之时，而蛰虫不见，流水不冰，火性速，而少阳主枢，故其发机速。】　　少阴司天，热气下临，肺气上从，白起金用，草木眚，喘呕寒热，嚏鼽衂鼻窒，大暑流行，甚则疮疡燔灼，金烁石流。　　 【注　草木眚，大暑流行，热甚于春夏也。金烁石流，热淫于秋冬也。意言司天之气，虽主岁半以前，而又统司一岁。在泉之气，止司岁半以后。故曰风行于地，曰土乃暑，曰湿气变物，皆从长夏而起运也。】　　地乃燥，凄沧数至，胁痛，善太息。肃杀行，草木变。　　 【注　少阴司天，则阳明燥金在泉，故地乃燥，凄沧数至，清肃之气也。胁痛，善太息，肝胆之病也。肃杀行，则草木变。】　　太阴司天，湿气下临，肾气上从，黑起水变，埃冒云雨，胸中不利，阴痿，气大衰，而不起不用，当其时，反腰脽痛，动转不便也，厥逆。　　 【注　黑起水变，用行而体变也。埃冒云雨，湿土之气化也。胸中不利，水气上乘也。阴痿者，肾气衰于下也。夫阳气生于肾阴，而运用于肤表，肾气大衰，故阳气不起不用，而手足为之厥逆也。当其冬令之时，肾脏主气，而反腰脽痛，动转不便，因肾气上从，而大衰于下也。】　　地乃藏阴，大寒且至，蛰虫早附，心下否痛，地裂冰坚，少腹痛，时害于食，乘金则止，水增味乃咸，行水减也。　　 【注　太阴司天，则太阳寒水在泉，故地乃藏阴，而蛰虫早附也。心下否者，上下水火之气不交也。地裂冰坚者，寒水之变易也。少腹痛者，肾病于下也。时害于食者，水上乘土也。夫肾为本，肺为末，皆积水也。乘金则止者，水气上乘于肺则止耳。夫心气通于舌，心和则知五味。水增味乃咸者，水盛而上乘于心也。此水气太过之为病，故行水，则病减也。以上论五运之气，因天气制之；而五脏五行之气，反从之而上，同天化也。】　　帝曰：岁有胎运不育，治之不全，何气使然？岐伯曰：六气五类，有相胜制也。同者盛之，异者衰之。此天地之道，生化之常也。　　 【注　此论司天在泉之六气，主胎育虫类，而五运有相胜制，是以所主之不全也。五类者，五运之气，与五行生物之同类也。如五运六气之相同者，则所主之生物蕃盛；如五运六气之相异者，则所主之生物衰微。此天地之道，生化之常也。】　　故厥阴司天，毛虫静，羽虫育，介虫不成。　　 【注　厥阴司天，则少阳在泉，故主毛虫静，而羽虫育。静谓安静，而能长成；介虫不成，谓癸巳、癸亥岁，受火运之胜制，而金类之虫不成也。】　　在泉，毛虫育，倮虫耗，羽虫不育。　　 【注　厥阴在泉，故主毛虫育。木胜土，故主倮虫耗。下文曰：地气制己胜是也。羽虫不育，谓丙寅、丙申岁，受水运之胜制，故火类之虫不育。】　　少阴司天，羽虫静，介虫育，毛虫不成。　　 【注　少阴司天，则阳明在泉，故主羽虫静，而介虫育。毛虫不成，谓庚子、庚午岁，受金运之胜制，是以木类之虫不成。】　　在泉，羽虫育，介虫耗，不育。
　　 【注　少阴在泉，故主羽虫育。地气制己胜，故主介虫耗。少阴在泉，乃阳明司天之岁，如癸卯、癸酉岁，受火运之胜制，当至介虫不育，故曰介虫耗不育。盖谓耗则所胜微，不育则胜制甚。】　　太阴司天，倮虫静，鳞虫育，羽虫不成。　　 【注　太阴司天，则太阳在泉，故主倮虫静，鳞虫育。如辛丑、辛未岁，受水运之胜制，则火类之虫不成。】　　在泉，倮虫育，鳞虫不成。
　　 【注　太阴在泉，故主倮虫育；制己所胜，当主鳞虫耗。如甲辰、甲戌岁，受土运之胜制，当主鳞虫不成。】　　少阳司天，羽虫静，毛虫育，倮虫不成。　　 【注　少阳司天，则厥阴在泉，故主羽虫静，而毛虫育。倮虫不成者，谓壬寅、壬申岁，受木运之胜制，而土类之虫不成也。】　　在泉，羽虫育，介虫耗，毛虫不育。　　 【注　少阳在泉，故主羽虫育；制己所胜，故主介虫耗。如乙巳、乙亥岁，受金运之胜制，则木类之虫不育。】　　阳明司天，介虫静，羽虫育，介虫不成。　　 【注　阳明司天，则少阴在泉，故主介虫静，而羽虫育。如癸卯、癸酉岁，受火运之胜制，则金类之虫不成。】　　在泉，介虫育，毛虫耗，羽虫不成。　　 【注　阳明在泉，故主介虫育，制己所胜，故主毛虫耗，如丙子、丙午岁，受水运之胜制，则火类之虫不成。】　　太阳司天，鳞虫静，倮虫育。
　　 【注　太阳司天，则太阴在泉，故主鳞虫静，倮虫育。】　　在泉，鳞虫耗，倮虫不育。
　　 【注　太阳寒水在泉，太阴湿土司天，水湿合化，则土不能制水。鳞虫耗者，土崩溃而鳞见于陆也。如丁丑、丁未岁，受木运之胜制，则土类之虫不成。】　　诸乘所不成之运，则甚也。
　　 【注　此总结上文而言，诸乘所不成之运气，则胜制之甚也。】　　故气主有所制，岁立有所生。
