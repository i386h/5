<!-- { "loadSidebar": true } -->
　　 【注　气主者，五运为五气之主。岁立者，岁半以前，天气主之；岁半以后，地气主之。司天在泉之六气以立岁，六气有所生，而五运有所制，故有不育不成。】　　地气制己胜，天气制胜己。天制色，地制形。五类衰盛，各随其气之所宜也。故有胎孕不育，治之不全，此气之常也。　　【注　地气制己胜者，如厥阴在泉，倮虫耗；少阴在泉，介虫耗。制己所胜之虫类，故曰地制形。六元正纪论曰：天气不足，地气随之；地气不足，天气随之。运居于中，而常先也。是五运之气，运化于天地之中，而常先，胜于司天在泉之气者也。上曰：少阳司天，火气下临，白起金用。阳明司天，燥气下临，苍起白用。是司天之气，又能制胜己之运气，而使白起、丹起、苍起、黄起，故曰天制色。此皆五运六气之各有制胜，各有生成，五类衰盛，各随其气之所宜，故有胎孕不育，治之不全，此胜制之常也。】　　所谓中根也，根于外者亦五，故生化之别，有五气、五味、五色、五类、五宜也。　　 【注　此言五运之气根于中，而生化气味色类之于外也。夫苍、黅、丹、素、元之气，经于五方之分，化生五行，以应生长化收藏之五气，故所谓中根也，犹根本之于枝叶，根于中，而生发于外也。根于外者，谓天地阴阳之气，以生育草木昆虫，皆有五者之气味色类，仍本于五行之所生。故曰：生化之别，有五气、五味也。五类五宜者，谓五类之虫。各有五行，气之所宜也。】　　帝曰：何谓也？岐伯曰：根于中者，命曰神机，神去则机息。根于外者，命曰气立，气止则化绝。故各有制，各有胜，各有生，各有成。故曰，不知年之所加，气之同异，不足以言生化。此之谓也。　　【注　此复明五运之气，运化于天地之中，司天在泉之气，循行于天地之外，各有制胜，有生成，交相承制也。神者，阴阳不测之谓；机者，五运之旋机也。神在天为风，在地为木；在天为热，在地为火；在天为湿，在地为土；在天为燥，在地为金；在天为寒，在地为水。出入天地之间，而为生物之生长壮老已。故曰根于中者，名曰神机，神去则机息矣。气立者，谓天地阴阳之气上下升降，为万物之生长化收藏。故曰根于外者，名曰气立，气止则化绝矣。此天地五行之气，升降出入，动而不息，各有胜制，各有生成，万物由之，人气从之，故不知五运六气之临御，太过不及之异同，不足以言生化矣。】　　帝曰：气始而生化，气散而有形，气布而蕃育，气终而象变，其致一也。然而五味所资，生化有薄厚，成熟有多少，终始不同，其故何也？岐伯曰：地气制之也，非天不生、地不长也。　　【注　此论五运之气，主生化万物，而受在泉之气以制之，非天地之不生长也。气谓五运之化气，气始而生化者，得生气也；气散而有形者，得长气也；气布而蕃育者，得化气也；气终而象变者，感收藏之气，物极而变成也。此五运之气，主生长化收藏。自始至终，其致一也。夫化生五味。五味所资者，以五运所化之味，而反资助其地气也。盖五运之气，主生化，而因地气以制之，是以生化有厚薄，成熟有多少也。】　　帝曰：愿闻其道！岐伯曰：寒热燥湿，不同其化也。故少阳在泉寒毒不生，其味辛，其治苦酸，其谷苍丹。　　【注　寒热燥湿，乃司天在泉之六气，与五运不同其化，故五运所主之生化蕃育，因地气以制之，致有厚薄多少也。毒，独也，谓独寒独热之物类，则有偏胜之毒气矣。少阳相火在泉，故寒毒之类不生，寒热不同其化矣。如辛巳、辛亥岁，寒水化运，值少阳在泉，地气制之，以致寒毒不生，乃地气制胜其化运也。夫五色、五味，五运之所主也。如少阳司天，则白起金用，是色从天制，所谓天制色也。少阳在泉，其味辛，是味从地制，所谓地制形也。此化运之色味，因司天在泉之胜制，畏而从之，故曰五味所资，谓化运之五味，反资助其地气也。少阳在泉，则厥阴司天，故所主之苦酸、其谷主苍丹者成熟，从天地之气，而不从运化也。按审平之纪，其色白，其味辛，如值少阳司天，则白色反从天化。少阳在泉，则辛味反资地气，是天地之气，胜制其运气也。如厥阴司天，介虫不成，厥阴在泉，羽虫不育，是五运之气，胜制其司天在泉也。故曰各有制，各有胜，各有生，各有成，谓五运六气，各有生成，如逢胜制，则不生不成矣。】　　阳明在泉，湿毒不生，其味酸，其气湿，其治辛苦甘，其谷丹素。　　 【注　阳明燥金在泉，是以湿毒之物类不生。酸，木味也。敷和之纪，其色苍，其味酸，如值壬子、壬午之岁，阳明在泉，地气制之，而木运之味，反从地化，故其味主酸。夫阳明不从标本，从中见太阴湿土之化，故其气主湿，所主之味辛苦甘，亦兼从土化也。其谷主丹素者成熟，从司天在泉之气化，下篇所谓岁谷是也。】　　太阳在泉，热毒不生，其味苦，其治淡咸，其谷黅秬。　　 【注　太阳寒水在泉，故热毒之类不生，寒热不同其化也。如癸丑、癸未岁，火主化运，火畏水制，而火味反资从其地气，故其味苦淡，附于甘，故所生之味淡咸，其谷主黄元者成熟。】　　厥阴在泉，清毒不生，其味甘，其治酸苦，其谷苍赤，其气专，其味正。　　【注　厥阴在泉，则清毒不生。土畏木制，故其味甘。其所主之味酸苦，其谷主苍赤者成熟。厥阴不从标本，从中见少阳之火化，而在泉之气味，又从中见所主之苦热，故其气专，其味正。】　　少阴在泉，寒毒不生，其味辛，其治辛苦甘，其谷白丹。　　 【注　少阴君火在泉。则寒毒不生。金畏火制，故其味辛。少阴在下，则阳明在上。阳明之上，燥气治之，中见太阴阳明，从中见湿土之化，故所主之味辛苦甘，兼从中见之土味也。其谷主白丹者成熟。】　　太阴在泉，燥毒不生，其味咸，其气热，其治甘咸，其谷黅秬。　　 【注　太阴湿土在泉，故燥毒之物类不生。水畏土制，故其味咸。太阴在下，则太阳在上，故其气热，谓太阳之从本从标，味从地化，而气从天化也。其所主之味甘咸，其谷主黅秬者成熟。】　　化淳则咸守，气专则辛化而俱治。
