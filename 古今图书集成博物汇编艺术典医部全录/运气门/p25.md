<!-- { "loadSidebar": true } -->
　　黄帝问曰：五气交合，盈虚更作，余知之矣。六气分治，司天地者，其至何如？　　【注　此承六元正纪篇而言，五运六气，互相交合，各有太过不及，彼此胜制，已详论矣。今欲分论，六气之司天在泉，其气至之何如也。】　　岐伯再拜对曰：明乎哉问也！天地之大纪，人神之通应也。　　 【注　王冰曰：天地变化，人神运为，中外虽殊，其通应则一也。】　　帝曰：愿闻上合昭昭，下合冥冥，奈何？岐伯曰：此道之所生，工之所疑也。　　 【注　昭昭合天道之明显，冥冥合在泉之幽深，道之所生惟一，不知其要则流散无穷，故多疑也。】　　帝曰：愿闻其道也。岐伯曰：厥阴司天，其化以风；少阴司天，其化以热；太阴司天，其化以湿；少阳司天，其化以火：阳明司天，其化以燥；太阳司天，其化以寒。以所临脏位，命其病者也。　　 【注　风寒暑湿燥火，天之六气也，三阴三阳上奉之，故六气为司天之化。临脏位者，天气上临，而下合人之脏位，随六气之所伤，而命其病也。】　　帝曰：地化奈何？岐伯曰：司天同候，间气皆然。帝曰：间气何谓？岐伯曰：司左右者，是谓间气也。帝曰：何以异之？岐伯曰：主岁者纪岁，间气者纪步也。　　 【注　此言六气司天，而环繞于地下，故与司天同候；从左右而环转，是以间气皆然。但司天在泉之气纪岁，间气纪步之不同也。】　　帝曰：善。岁主奈何？岐伯曰：厥阴司天为风化，在泉为酸化，司气为苍化，间气为动化。少阴司天为热化，在泉为苦化，不司气化，居气为灼化。太阴司天为湿化，在泉为甘化，司气为黅化，间气为柔化。少阳司天为火化，在泉为苦化，司气为丹化，间气为明化。阳明司天为燥化，在泉为辛化，司气为素化，间气为清化。太阳司天为寒化，在泉为咸化，司气为元化，间气为藏化。故治病者，必明六化分治，五味五色所生，五脏所宜，乃可以言盈虚，病生之绪也。　　【注　主岁者，谓六气之各主一岁，风寒暑湿燥火，乃在天之六气，故为司天之化。天元纪论曰：在地为化，化生五味。故在地为味化。司气者，司五运之气化。五运者，五行之气也。感天之苍黅丹素元之五色，而化生地之五行，是以司气为苍为丹为黅为素，君火以明而在天，故不司在地之火化。所谓居气者，言少阴不司气化，在六气之中，自有所居之上下，即下篇之南政居南，北政居北也。间气之为动为灼为柔为明为清为藏者，六气之用也。】　　帝曰：厥阴在泉而酸化，先余知之矣。风化之行也何如？岐伯曰：风行于地，所谓本也，余气同法。本乎天者，天之气也；本乎地者，地之气也。天地合气，六节分而万物化生矣。故曰：谨候气宜，无失病机。此之谓也。　　【注　此言司天在泉，俱以六气为本，六气繞地环转，而上下周行，又非气司天化，而味主地化也。六气之本于上者，即为天之气，本乎下者即为地之气。天地合气，六节分而万物化生。故谨候六气之所宜，无失五行之病机，斯得至真之要道。】　　帝曰：其主病何如？岐伯曰：司岁备物，则无遗主矣。帝曰：先岁物何也？岐伯曰：天地之专精也。帝曰：司岁者何如？岐伯曰：司气者，主岁同，然有余不足也。帝曰：非司岁物，何谓也？岐伯曰：散也，故质同而异等也。气味有薄厚，性用有躁静，治保有多少，力化有浅深，此之谓也。　　【注　主病，谓主治病之药物。司岁备物，谓从六气五运以备之。如少阴少阳二火司岁，则当收附子、姜、桂之热物。如阳明燥金司岁，则当收桑皮、苍朮之燥物。如厥阴风气主岁，则当收防风、羌活之风物。如太阳寒水司岁，则当收芩、连、大黄之寒物。如太阴土气司岁，则当收山药、黄精之类，甘平甘温之品，苍丹黅素元之谷，所谓药食宜也。此皆得天地之专精，故先取岁物，谓先备司岁之物，即上篇之所谓食岁谷以全其真。盖食天地之精，以养吾身之真也。司气，谓五运之气，五运虽与主岁相同，然有太过不及之分。太过之岁则物力厚，不及之岁则物力浅薄矣。若非气运司岁之物，则气散而力薄，故形质虽同，而气味有浅深、厚薄之异。治保有多少者，谓治病保真之药食，或宜多用，或宜少用也。按中古之世，不能司岁备物，用炮制以代天地之助，如制附子曰炮，制苍朮、桑皮曰炒，盖以火助火，而以燥助燥也。近有制附子以水煮曰阴制，制桑皮以蜜拌，曰润燥，是犹用鹰犬而去其爪牙，则驱之搏蹇兔而不能，又安望韩卢之技哉？】　　帝曰：岁主脏害何谓？岐伯曰：以所不胜命之，则其要也。　　 【注　此论五运之气，受司天在泉之胜制。岁主谓六气之主岁，五脏内属五行，而外合五运。五运之气，受胜制之所伤，则病入五脏而为害矣。如少商金运而值二火司天，少宫土运而值厥阴在泉，此皆运气之所不胜，而受胜气之所胜制，故以所不胜命之，则岁主脏害之要可知矣。】　　帝曰：治之奈何？岐伯曰：上淫于下，所胜平之；外淫于内，所胜治之。　　 【注　上淫于下，谓司天之气淫胜其在下之运气，当以所胜平之。如少商金运，而火热上临，宜平以咸寒，佐以苦甘。外淫于内者，在泉之气淫胜其在内之五运，当以所胜治之。如少宫土运，而风木下淫，宜治以辛凉，佐以苦甘。】　　帝曰：善。平气何如？岐伯曰：谨察阴阳所在而调之，以平为期。正者正治，反者反治。　　 【注　平气谓无上下之胜制运气之和平也。甲丙戊庚壬为阳运，乙丁己辛癸为阴运。阴阳二运，有太过不及之分。故谨察阴阳所在而调之，以平为期。正者正治，谓太过之岁，当抑其胜气，扶其不胜。反者反治，谓不及之运，为所不胜之气反胜，当反佐以取之。】　　帝曰：夫子言察阴阳所在而调之，论言人迎与寸口相应，若引绳小大齐等，命曰平。阴之所在，寸口何如？岐伯曰：视岁南北可知之矣。帝曰：愿卒闻之。　　【注　此承上文，以明少阴之所在也。五运之中，少阴不司气化，随六气之阴阳而上下左右，故曰阴之所在何如。圣人南面而立，前曰广明，后曰太冲。太冲之地名曰少阴，少阴之上名曰太阳。盖太冲坎位也，广明离位也。少阴主天一之坎水，而上为太阳之离火。是以北政之岁，随三阴而在坎；南政之岁，从三阳而在离。故有应不应之分焉。所谓南北者，阴阳也。五运之中，戊癸化火，以戊癸年为南政，甲乙丙丁己庚辛壬为北政。五运之政，有南有北，少阴之气，有阴有阳，是以随之而上下也。寸尺，血脉也，血乃中焦之汁，流溢于下而为精，奉心神化赤而为血。故脉始于足少阴肾，而主于手少阴心，是以诊寸尺之阴阳，以征少阴之上下。】　　岐伯曰：北政之岁，少阴在泉则寸口不应，厥阴在泉则右不应，太阴在泉则左不应。南政之岁，少阴司天则寸口不应，厥阴司天则右不应，太阴司天则左不应。诸不应者，反其诊则见矣。　　【注　风寒暑湿燥火，天之阴阳也，三阴三阳上奉之，司主岁之六气。木火土金水火，地之阴阳也，司五行之化运。化运五岁而右迁，而五行之中有二火，故君火不司气化。然虽不主运，而有所居之位焉。少阴之上，君火主之，是少阴本于阴而主于阳，是以南政之岁居于阳，北政之岁居于阴也。司天在南、在泉、在北，此天地之定位。人面南而诊之，寸为阳而在南，尺为阴而在北。北政之岁，少阴在泉，则随阴而居北，是以寸口不应。南政之岁，少阴司天，则对阴而居阳，是以寸口不应。不应者，脉微而不应于诊。此论寸尺之阴阳南北也。北政之岁，厥阴在泉，则少阴在左，故右不应；太阴在泉，则少阴在右，故左不应；南政之岁，厥阴司天，则少阴在左，故右不应；太阴司天，则少阴在右，故左不应。此论人迎寸口之左右也。诸不应者，谓左右之不应也。反其诊者，以人面南面北而诊之也。盖于图象平置于几上，以司天在南，在泉在北。北政之岁，人面北以诊之，南政之岁，人面南以诊之，则左右之不应可见矣。夫天上地下，天南地北，此天地之定位也。人面南而面北者，人居天地气交之中，随天地之气而环转也。】　　帝曰：尺候何如？岐伯曰：北政之岁，三阴在下则寸不应，三阴在上则尺不应。南政之岁，三阴在天则寸不应，三阴在泉则尺不应。左右同。故曰知其要者一言而终，不知其要流散无穷。此之谓也。　　【注　此总结上文之义，故问尺而兼论寸焉。所谓三阴者，以少阴居二阴之中。上下者，以天在上而泉在下也。左右同者，谓尺之左右不应，与寸之左右不应同也。故知其要者，知少阴之不司气化，随阴阳而居上居下也。不知其要，流散无穷者，如疏注之议论纷纭而茫无归着也。】　　帝曰：善。天地之气内淫：而病何如？岐伯曰：岁厥阴在泉，风淫所胜则地气不明，平野昧，草乃早秀。民病洒洒振寒，善伸数欠，心痛支满，两胁里急，饮食不下，膈咽不通，食则呕，腹胀善噫，得后与气则快然如衰，身体皆重。　　【注　此论六气在泉，而为民病，当以所胜之气味治之。厥阴在泉，寅申岁也。风淫于下，则尘土飞扬，故地气不明，平野昏昧，草得生气，故早秀也。按经脉篇云：脾是动则病洒洒振寒，善伸数欠。脾气病则饮食不下，食则呕，腹胀善噫，得后与气则快然如衰。身体皆重。盖水淫而土病也。又厥阴肝脉，上贯膈布胁肋，故为心痛支满等证。】　　岁少阴在泉，热淫所胜则焰浮川泽，阴处反明。民病腹中常鸣，气上冲胸，喘不能久立，寒热，皮肤痛，目瞑，齿痛，(出页)肿，恶寒，发热如疟，少腹中痛，腹大，蛰虫不藏。　　【注　少阴在泉，卯酉岁也。少阴君火生于水中，故焰浮山泽。少阴标阴而本火，故阴处反明。腹中常鸣者，火气奔动也。气上冲胸者，火气炎上也。喘不能久立，寒热皮肤痛者，火淫肺金也。目瞑者，热甚阴虚，畏阳光也。齿痛(出页)肿，热乘阳明也。发热如疟者，少阴标本之气病也。热在下焦则少腹中痛，热在中焦则腹大也。】　　岁太阴在泉，草乃早荣，湿淫所胜则埃昏岩谷，黄反见黑。至阴之交，民病饮积，心痛，耳聋浑浑焞焞，嗌肿喉痹，阴病见血，少腹痛肿，不得小便，病冲头痛，目似脱，项似拔，腰似折，髀不可以曲，腘如结，腨如别。　　【注　太阴在泉，辰戌岁也。土为草木所资，故草乃早荣。黄乃土色，黑乃水色，土胜湿淫，故黄反见黑。五常政论曰：太阴司天，湿气下临，肾气上从，黑起水变，皆土胜水应之义。至阴之交，乃三气四气之交，土司令也。饮积心痛，寒湿上乘也。按经脉篇自耳聋至喉痹，乃三焦经病；自阴病至不得小便，以邪湿下流，为肾脏受病；自冲头痛至腨如别，乃膀胱经病。盖三焦为决渎之官，膀胱乃水津之腑，土气淫胜，而水脏水腑皆为病也。】　　岁少阳在泉，火淫所胜则焰明郊野，寒热更至。民病注泄赤白，少腹痛，溺赤，甚则血便。少阴同候。　　 【注　少阳在泉，巳亥岁也。少阳之火，地二所生，故焰明郊野，寒热更至。热伤血分则注赤，热伤气分则注白。热在下焦，故少腹痛而溺赤。血便者，甚则血出于小便也。少阴之火出自水，少阳之火生于地，皆有阴阳寒热之分，故与少阴同候。】　　岁阳明在泉，燥淫所胜则霿雾清暝。民病喜呕，呕有苦，善太息，心胁痛，不能反侧，甚则嗌干面尘，身无膏泽，足外反热。　　 【注　阳明在泉，子午岁也。金气淫于下，则霿雾清暝于上矣。按经脉篇呕苦，善太息，心胁痛，不能转侧，甚则面有微尘，体无膏泽，足外反热，乃足少阳病；嗌干面尘，乃足厥阴病。盖金胜而肝胆病也。】　　岁太阳在泉，寒淫所胜则凝肃惨栗。民病少腹控睪，引腰脊，上冲心痛，血见，嗌痛颔肿。　　 【注　太阳在泉，丑未岁也。寒水淫胜，故凝肃惨栗。寒淫于下，则膀胱与肾受之。膀胱居于少腹，故小腹痛。肾主阴器，故控引睪丸。太阳之脉挟脊抵腰中，故引腰脊。肾脉络心，故上冲心痛。心主血，而寒气逼之，故血见。按经脉篇嗌痛颔肿，乃小肠经病。小肠者，心之腑也。亦水邪上侮火脏火腑而然。】　　帝曰：善。治之奈何？岐伯曰：诸气在泉，风淫于内，治以辛凉，佐以苦甘，以甘缓之，以辛散之。　　【注　风乃木气，金能胜之，故治以辛凉。过辛恐反伤其气，故佐以苦甘，苦胜辛而甘益气也。本性急，故以甘缓之。风邪胜，故以辛散之。脏气法时论曰：肝苦急，急食甘以缓之；肝欲散，急食辛以散之。】　　热淫于内，治以咸寒，佐以甘苦，以酸收之，以苦发之。　　 【注　热乃火气，水能胜之，故宜治以咸寒，佐以甘苦。甘胜咸，所以防咸之过；苦能泄，所以去热之实也。酸乃木味，火生于木，以酸收之者，收火归原也。热郁于内而不解者，以苦发之。】　　湿淫于内，治以苦热，佐以酸淡，以苦燥之，以淡泄之。　　 【注　湿乃阴土之气，故宜治以苦热。苦能胜湿，热以和阴也。酸从木化，故佐以酸淡。以苦燥之者，苦从火化也。卦传曰：燥万物者，莫熯乎火。以淡泄之者，淡味渗泄为阳也。】　　火淫于内，治以咸冷，佐以苦辛，以酸收之。以苦发之。　　 【注　火淫于内，故宜治以咸冷。苦能泄辛能散，故当佐以苦辛。以酸收之，以苦发之，与上文同义。】　　燥淫于内，治以苦温，佐以甘辛，以苦下之。　　 【注　燥乃清凉之金气。故当治以苦温。燥则气结以内，故当佐以辛甘发散，以苦下之。】　　寒淫于内，治以甘热，佐以苦辛，以咸泻之，以辛润之，以苦坚之。　　 【注　寒乃水气，土能胜水，热能胜寒，故宜治以甘热。脏气法时论曰：肾苦燥，急食辛以润之。肾欲坚，急食苦以坚之，以苦补之，以咸泻之。】　　帝曰：善。天气之变何如？岐伯曰：厥阴司天，风淫所胜则太虚埃昏，云物以扰，寒生春气，流水不冰。民病胃脘当心而痛，上支两胁，膈咽不通，饮食不下，舌本强，食则呕，冷泄，腹胀，溏瘕泄，水闭。蛰虫不去，病本于脾。冲阳绝，死不治。　　【注　厥阴司天，巳亥岁也。风淫于上，故太虚埃昏，云物扰乱，寒生于春气，是以流水不冰。按经脉篇舌本强、食则呕、胃脘痛、腹胀、饮食不下、溏瘕泄、水闭，皆脾经之病，盖风木淫胜，故病本于脾。蛰虫藏于土中，因风气外淫，故不去也。冲阳，足阳明胃脉，在足跗上，动脉应手。胃气已绝，故死不治。】　　少阴司天，热淫所胜，怫热至，火行其政。民病胸中烦热，嗌干，右胠满，皮肤痛，寒热咳喘，大雨且至，唾血血泄，鼽衄嚏呕，溺色变，甚则疮疡胕肿，肩背臂臑及缺盆中痛，心痛，肺(月真)，腹大满，膨膨而喘咳。病本于肺。尺泽绝，死不治。　　【注　少阴司天，子午岁也。少阴之火，发于阴中，故为怫热。少阴太阳，阴中有阳，阳中有阴。阴阳相从，标本互换。是以火热甚而大雨至，水寒极而运火炎。民病胸中烦热，嗌干，右胠满，皮肤痛，肺受火热而津液不生也。唾血血泄，热淫而迫，血妄行也。按经脉篇溺色变，肩背臂腨痛，烦心，胸满，肺胀膨膨而喘咳，皆肺经之病。盖火淫则金气受伤，故病本于肺。尺泽，在肘内廉大文中，动脉应手，肺之合穴脉也。肺气已绝，故死不治。】　　太阴司天，湿淫所胜则沉阴且布，雨变枯槁。胕肿，骨痛，阴痹。阴痹者，按之不得。腰脊头项痛，时眩，大便难。阴气不用，饥不欲食，咳唾则有血，心如悬。病本于肾。太溪绝，死不治。　　【注　太阴司天，丑未岁也。湿淫于上，故沉阴且布，草木枯槁，得化气之雨，而变生胕肿阴痹，皆感寒湿之气病。在阴者，名曰痹，故按之不得也。肾主骨而膀胱为之腑，故腰脊头项骨痛。肾开窍于二阴，故大便难也。阴气不用者，不能上交于心也。上下不交，则上焦之火热留于胃，胃热则消谷，故善饥。胃气上逆，故不欲食也。咳唾有血者心火在上，而不得上下之相济也。经脉篇曰：肾是动病目(目巟)(目巟)无所见，心如悬若饥。盖心肾不交，故虚悬于上而若饥也。此土湿胜水，故病本于肾。太溪，肾之动脉，在足内踝外踝骨上。太溪脉不至，则肾气已绝，故死不治。】　　少阳司天，火淫所胜则温气流行，金政不平。民病头痛发热，恶寒而疟，热上，皮肤痛，色变黄赤，传而为水，身面胕肿，腹满仰息，泄注赤白，疮疡，咳唾血，烦心胸中热，甚则鼽衄。病本于肺。天府绝，死不治。　　【注　少阳司天，寅申岁也。火淫所胜，故金政不平。少阳之火，在天为暑，故民病头痛寒热而疟，热上，皮肤痛，色变黄赤，火上淫于肺也。传为水者，逼其金水外溢，故为肿满之水病也。仰息，肺气逆而不得偃息也。泄注赤白，疮疡唾血烦心，火热盛也。鼽衄，甚而及于肺也。此火淫胜金，故病本于肺。天府，肺脉，在腋下三寸，动脉应手。肺气已绝，故死不治。】　　阳明司天，燥淫所胜则木乃晚荣，草乃晚生。筋骨内变，民病左胠胁痛，寒清于中感而疟，大凉革候，咳，腹中鸣，注泄鹜溏。名木敛生菀于下，草焦上首。心胁暴痛，不可反侧，嗌干面尘腰痛，丈夫(疒颓)疝，妇人少腹痛，目昧眦疡，疮座痈。蛰虫来见，病本于肝。太冲绝，死不治。　　【注　阳明司天，卯酉岁也。燥金淫胜于上，则木受其制，故草木生荣俱晚。肝血伤而不能荣养筋骨，故生内变。左胠胁痛，肝经病也。感寒清而成疟者，秋成痎疟也。大凉革候者，夏秋之交，变炎暑而为清凉也。腹中鸣，注泄鹜溏，寒清于中也。名木敛于上，而生菀于下，草焦上首，肃杀之气淫于上也。心胁暴痛，不可反侧，嗌干面尘，(疒颓)疝眦疡，皆肝经之病。盖金浮于上，故病本于肝。太冲，在足大指本节后二寸，动脉应手，肝经之俞穴脉也。肝气已绝，故死不治。】　　太阳司天，寒淫所胜，则寒气反至，水且冰。血变于中，发为痈疡，民病厥心痛，呕血，血泄，鼽衄，善悲，时眩仆。运火炎烈，雨暴乃雹。胸腹满，手热肘挛掖肿肿　《素问》至真要大论原作「冲」。王冰注作肿。，心淡淡大动，胸胁胃脘不安，面赤目黄，善噫嗌干，甚则色炱，渴而欲饮。病本于心。神门绝，死不治。所谓动气知其脏也。　　【注　曰寒气反至者，谓太阳为诸阳之首，即君火之阳也。然本于在下之寒水，今寒气反从上而至，是上下皆寒，而太阳运居于中，故曰运火炎烈。夫寒临于上，如阳能胜之，即所谓凡伤于寒则为病热，乃病反其本，得标之病矣。故治反其本，得标之方，此太阳从本从标，寒热更胜之气也。是以痈疡呕血、鼽衄腹满，乃阳热中盛之证。如心痛眩仆，面赤目黄，色炲善噫，乃寒凌心火，逼其火热上炎。水火寒热交争，而神门脉绝，心气灭矣。神门，心之俞穴，在手掌后锐骨端，动脉应手。故所谓候脉之动气，则知其五脏之存亡矣。】　　帝曰：善。治之奈何？
