<!-- { "loadSidebar": true } -->
　　帝曰：六气相胜奈何？岐伯曰：厥阴之胜，耳鸣头眩，愦愦欲吐，胃膈如寒。大风数举，倮虫不滋。胠胁气并，化而为热，小便黄赤。胃脘当心而痛，上支两胁，肠鸣飧泄，少腹痛，注下赤白，甚则呕吐，膈咽不通。　　【注　此论三阴三阳主岁之气淫胜而为民病者，宜以所胜之气味平之。耳鸣头眩，木淫于上也。大风数举，淫于下而上也。愦愦欲吐，胃鬲如寒，胃土病也。倮虫不滋，木制之也。胠胁气并，肝气聚也。化而为热，小便黄赤，木淫而生火也。风木气胜则脾胃受伤，故风气淫于上，则胃脘当心而痛，上支两胁。甚则呕吐，膈咽不通，淫于下则肠鸣飧泄，少腹痛，注下赤白，所谓风之伤人也，善行而数变。】　　少阴之胜，心下热善饥，脐下反动，气游三焦。炎暑至，木乃津，草乃萎。呕逆躁烦，腹满痛，溏泄，传为赤沃。　　 【注　心下热善饥，外淫之火交于内也。脐下反动，少阴之标，阴发于下也。气游三焦，谓本标之气游于上下而交于中也。炎暑至者，与少阳气交之时。木乃津者，得少阴阴水之所资养也。草乃萎者，受君相二火之暑热也。呕逆，阴气上逆也。躁烦，阴阳寒热之征也。腹满溏泄，阴寒在下也。传为赤沃，君火下淫也。】　　太阴之胜，火气内郁，疮疡于中，流散于外，病在胠胁，甚则心痛热格，头痛喉痹，项强。独胜则湿气内郁，寒迫下焦，痛留顶互引眉间，胃满。雨数至，燥化乃见。少腹满，腰脽重强，内不便，善注泄，足下温，头重，足胫胕肿。饮发于中，胕肿于上。　　【注　阴湿之气淫于外，则火气内郁，而疮疡于中矣。湿热之气流散于外，则及于风木而病胠胁。甚则心痛者，木甚而传于火也。热格头痛喉痹项强者，风火之气与湿气相杂，从颈项而上于巅顶也。此言太阴之气，火土相合而淫于岁半以前。独胜者，阴湿之气，复胜于岁半以后也。湿气在中，故内郁而迫于下焦。痛留顶而互引眉间者，风火之气留于巅顶，传于阳明之经，而下及于胃满也。雨数至，燥化乃见者，至四气五气之交而后见此证也。少腹满，腰脽重者，湿气下淫而及于肾也。足下温头重者，风火之气复流于下也。足胫胕肿者，土淫而水泛也。饮发于中，胕肿于上者，水邪之从下而中、中而上也。】　　少阳之胜，热客于胃，烦心心痛，目赤欲呕，呕酸善饥，耳痛溺赤，善惊，谵妄。暴热消铄。草萎水涸，介虫乃屈。少腹痛，下沃赤白。　　 【注　少阳之气合三焦，故热客于胃。盖三焦之原，皆出于胃间也。三焦与心包络相合，故烦心心痛。三焦之脉，上入耳中，络目锐眦，故淫于上则为耳痛目赤，淫于中则为呕饥，淫于下则为溺赤、少腹痛、下沃赤白也。善惊谵妄暴热者，阳明胃经热也。三焦之气，蒸津液，化营血。消铄者，热甚而血液伤也。草萎者，暑热在上也。水涸者，火气在下也。介虫乃屈者，暑热在于气交之中，人与天地参也。】　　阳明之胜，清发于中，左胠胁痛，溏泄。内为嗌塞，外为(疒颓)疝。大凉肃杀，华英改容，毛虫乃殃。胷中不便，嗌塞而欬。　　 【注　金气寒肃，故清发于中。金胜则木气受亏，故为胁痛(疒颓)疝。清气在下则为溏泄，在上则为嗌塞。大凉肃杀，淫胜极也，故华英改容，毛虫乃殃。胸中不便，嗌塞而咳者，阳明燥金及于肺，同气相感也。】　　太阳之胜，凝凓且至，非时水冰，羽乃后化。痔疟发，寒厥入胃，则内生心痛，阴中乃疡，隐曲不利，互引阴股，筋肉拘苛，血脉凝泣，络满色变，或为血泄，皮肤否肿，腹满食减，热反上行，头项囟顶脑户中痛，目如脱。寒入下焦，传为濡泻。　　【注　太阳寒水气胜，故凝凓且至。非时水冰者，胜气在于岁半以前，故羽虫后化也。《灵枢经》曰：足太阳是主筋所生病者为痔疟者，太阳寒热之邪也。厥逆而入于胃者，水侮土也。胃络上通于心，故心痛也。阴中乃疡，是以隐曲不利而互引阴股。足太阳主筋，故筋肉拘苛也。血脉凝泣，络满色变，或为血泄，邪入于经也。皮肤否肿者，太阳之气主表也。腹满食减者，水气乘脾也。热反上行者，太阳之气随经上入脑，还出别下项。太阳经脉起于目内眦，故目如脱也。寒入下焦者，太阳标阳而本寒，是以阳热上行而阴寒下行也。】　　帝曰：治之奈何？岐伯曰：厥阴之胜，治以甘清，佐以苦辛，以酸泻之。少阴之胜，治以辛寒，佐以苦咸，以甘泻之。太阴之胜，治以咸热，佐以辛甘，以苦泻之。少阳之胜，治以辛寒，佐以甘咸，以甘泻之。阳明之胜，治以酸温，佐以辛甘，以苦泻之。太阳之胜，治以甘热，佐以辛酸，以咸泻之。　　【注　治诸胜气，寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之。各安其气，则病气衰去。此治之大体也。】　　帝曰：六气之复何如？岐伯曰：悉乎哉问也！厥阴之复，少腹坚满，里急暴痛。偃木飞沙，倮虫不荣。厥心痛，汗发，呕吐饮食不入，入而复出，筋骨掉眩，清厥，甚则入脾，食痹而吐。冲阳绝，死不治。　　【注　复者，谓三阴三阳之气，受所胜之气胜制，郁极而复发也。少腹坚满，里急暴痛，厥阴之气，郁而欲发也。偃木飞沙，郁怒之气大复也。倮虫不荣，风气发而土气衰也。厥心痛者，色苍苍如死状，终日不得太息，此厥阴之气干于心也。汗发者，风热之阳加于阴也。呕吐饮食不入，木淫而土败也。筋骨掉眩，风气盛也。清厥者。风淫于上，阴气下逆也。痹，闭痛也。冲阳，胃之动脉，此风气盛而土气绝也。】　　少阴之复，燠热内作，烦躁，鼽嚏，少腹绞痛，火见燔焫，嗌燥，分注时止，气动于左，上行于右，咳，皮肤痛，暴喑，心痛，郁冒不知人，乃洒淅恶寒振栗，谵妄，塞已而热，渴而欲饮，少气骨痿，隔肠不便，外为浮肿，哕噫。赤气后化，流水不冰，热气大行，介虫不复，病痱疹疮疡痈疽痤痔，甚则入肺，咳而鼻渊。天府绝，死不治。　　【注　燠热，郁热也。烦躁，火烦而阴躁也。鼽嚏，郁热上乘于肺也。少腹绞痛，少阴之阴气发于下也。火见燔焫，君火之气发于上也。嗌燥，火热铄金也。夫阴寒在腹则注泄，得火热之气则注止，少阴标本并发，故注泄分而时注时止也。气动于左者，君火之气发于左肾之水中。上行于右者，肺肾上下相交，肾为本而肺为末也。火淫肺金，则咳而皮痛。金主声，故暴喑也。心痛者，火气自伤也。郁冒不知人者，寒热之气乱于上也。洒淅振栗者，阴阳相搏也。塞已而热者，少阴之阴寒从火化而为热也，故渴而欲饮。少气骨痿，盖火盛则少气，热盛则骨痿也。隔肠，小肠也。哕者，小肠之气不通，逆气上走心而为噫也。赤气后化者，复在五气终气，故流水不冰。痱疹疮疡，乃热伤气血。火热铄金，故天府绝也。】　　太阴之复，湿变乃举，体重中满，食饮不化，阴气上厥，胸中不便，饮发于中，咳喘有声。大雨时行，鳞见于陆。头项痛重而掉瘈尤甚，呕而密默，唾吐清液，甚则入肾，窍泻无度。太溪绝，死不治。　　【注　气极则变，阴湿之气盛，故体重中满，食饮不化。胸中，膻中也，宗气之所居，阴气上逆，是以胸中不便。咳喘有声者，饮乘于肺也。太阴所至为湿生，终为注雨。鳞见于陆者，土崩溃也。头项痛重而掉瘛尤甚者，所谓因于湿，首如裹，湿热不攘，大筋软短，小筋弛长，软短为拘，弛长为痿也。呕者。湿乘阳明也。密默者，欲闭户牖而独居也。脉解篇曰：所谓欲独闭户牖而虚者，阴阳相薄也。阳尽而阴盛，故欲闭户牖而居。盖阳明者，表阳也；太阴者，三阴也。阴变而乘于阳，则阳欲尽而阴盛，是以唾吐清液也。甚则入肾，下乘冬令之寒水也。肾开窍于二阴，故曰窍泻。夫太阴居中土而旺于四季，是以胜气胜于四时，复气在于岁半以后，故止乘肺胃之秋金，冬令之肾水也。】　　少阳之复，大热将至，枯燥燔爇，介虫乃耗。惊瘛咳衄，心热烦躁，便数憎风，厥气上行，面如浮埃，目乃瞤瘛。火气内发，上为口糜呕逆，血溢血泄。发而为疟，恶寒鼓栗，寒极反热，嗌络焦槁，渴饮水浆，色变黄赤，少气脉萎，化而为水，传为胕肿，甚则入肺，咳而血泄。尺泽绝，死不治。　　【注　少阳之火，复发于秋冬之时，故枯燥燔爇。介虫乃耗，谓木枯草焦而甲虫耗散也。惊瘈咳衄，热乘心肺也。便数憎风，表里皆热也。面如浮埃，面微有尘也。手足少阳之脉，皆上系于目，故目乃瞤瘛。火气内发者，阴火发于内也。发于上焦则为口糜，发于中焦则呕逆，发于下焦则血溢血泄也。发而为疟者，少阳主枢，是以寒热阴阳，外内出入。寒极反热，从火化也。嗌络焦槁，肺金伤也。渴饮水浆，阳明胃金燥也。太阴湿土，主四之气。色变黄赤者，火土相合也。少气脉萎者，气血皆伤也。化而为水，传为胕肿者，从四气五气而至于终之气也。】　　阳明之复，清气大举，森木苍干，毛虫乃厉。病生胠胁，气归于左，善太息，甚则心痛否满，腹胀而泄，呕苦，咳哕烦心，病在膈中，头痛，甚则入肝，惊骇筋挛。太冲绝，死不治。　　【注　阳明之复，发于本位主令之时，故清气大举，森木苍干，毛虫乃厉，病生胠胁。气归于左者，金乘木也。心痛痞满，腹胀而泄，乘火土也。胆病者，善太息，呕苦，木受金刑，腑亦病也。咳哕，肺气逆也。咳哕烦心者，病在鬲中，阳明之气上逆也。头痛，厥阴病也。夫病生胠胁，头痛病在肝之经气，如入肝则干脏矣。干脏者半死半生，盖邪虽薄脏而脏真不伤者生，如太冲脉绝，真元伤矣。夫厥阴少阳少阴太阴之复，发于五气六气之时。阳明太阳之发，报复岁半以前之气，是以木火土之皆病也。】　　太阳之复，厥气上行，水凝雨冰，羽虫乃死。心胃生寒，胸膈不利，心痛痞满，头痛善悲，时眩仆，食减，腰脽反痛，屈伸不便。地裂冰坚，阳光不治。少腹控睪，引腰脊上冲心。唾出清水，及为哕噫，甚则入心，善忘善悲。神门绝，死不治。　　【注　厥气上行者，郁冒之气上行，而欲复岁半以前之气也。水凝，水气在下也。雨冰，寒气在上也。上下皆寒，故羽虫乃死，盖寒淫而火灭也。心胃生寒，胸膈不利，心痛痞满，头痛善悲，时眩仆者，厥气上行，从下而中，中而上也。食减，水乘土也。腰脽反痛，屈伸不利，水淫而反自伤也。阳光不治，木火之气衰也。少腹控睪引腰脊，上冲心者，厥阴病也。唾出清水，及为哕噫，从胃而上及于心也。盖亦报复岁半以前之木火土也。】　　帝曰：善。治之奈何？岐伯曰：厥阴之复，治以酸寒，佐以甘辛，以酸泻之，以甘缓之。少阴之复，治以咸寒，佐以苦辛，以甘泻之，以酸收之，辛苦发之，以咸软之。太阴之复，治以苦热，佐以酸辛，以苦泻之燥之泄之。少阳之复，治以咸冷，佐以苦辛，以咸软之，以酸收之，辛苦发之。发不远热，无犯温凉，少阴同法。阳明之复，治以辛温，佐以苦甘，以苦泄之，以苦下之，以酸补之。太阳之复，治以咸热，佐以甘辛，以苦坚之。　　【注　上篇曰，发表不远热，攻里不远寒，如少阳少阴之火郁而不解，是宜不远热而发散之，然无犯其温凉。盖四之气宜凉，五之气宜温，至终之气而后可用热，时气之不可不从也。阳明之复，以苦泄之，以苦下之者，谓渗泄其小便下其大便也。】　　治诸胜复：寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之。各安其气，必清必静，则病气衰去，归其所宗。此治之大体也。　　 【注　五味六气之中，辛甘发散为阳，酸苦涌泄为阴，咸味涌泄为阴，淡味渗泄为阳。六者，或收或散，或缓或急，或燥或润，或软或坚；有补有泻，有逆有从。各随五行六气之所宜，安其胜复之气，使之必清必静，则病气衰而各居其所主之本位，此治之大体也。】　　帝曰：善。气之上下何谓也？岐伯曰：身半以上，其气三矣，天之分也，天气主之。身半以下，其气三矣，地之分也，地气主之。以名命气，以气命处，而言其病。半所谓天枢也。　　【注　此论人身之上下，以应天地之上下也。岁半以上，天气主之。乃厥阴风木，少阴君火，少阳相火。岁半以下，地气主之，乃太阴湿土，阳明燥金，太阳寒水。在人身厥阴风木之气与督脉会于巅顶，是木气在于火气之上矣。君火之下，包络相火主气，是木火火之三气，在身半以上也。脾土居阳明胃金之上，阳明居太阳膀胱之上，是土金水之三气，在身半以下也。以木火土金水之名，以命其上之三气，下之三气，以上下之三气，而命其在天在地之处，以天地之处，而言其三阴三阳之病，则胜复之气可知矣。半者，所谓天枢之分，在脐旁二寸，乃阳明之穴，以此分形身之上下也。夫所谓枢者，上下交互而旋转者也。故在天地，乃上下气交之中名天枢；在人身，以身半之中名天枢也。】　　故上胜而下俱病者，以地名之；下胜而上俱病者，以天名之。　　 【注　此言上下之胜气也。如身半以上之木火气胜，而身半以下之土金水三气俱病者，以地名之，谓病之在地也。如身半以下之土金水胜，而身半以上之木火气病者，以天名之，谓病之在天也。盖以人身之上下，以应天地之上下，故以天地名之。】　　所谓胜至，报气屈伏而未发也。复至，则不以天地异名。皆如复气为法也。　　 【注　此言上下之复气也。如胜至，则报复之气屈伏于本位而未发也；复至，则如复气而为法，不必以天地而名之。如厥阴少阴少阳之复，其气发于四气五气之时，阳明太阳之复，其气归于初气二气之木火。故不必以木火居岁半以上，而以天名之；金水主岁半以下，而以地名之。皆如复气之所在而为成法也。】　　帝曰：胜复之动，时有常乎？气有必乎？岐伯曰：时有常位，而气无必也。帝曰：愿闻其道也。岐伯曰：初气终三气，天气主之，胜之常也。四气尽终气，地气主之，复之常也。有胜则复，无胜则否。　　【注　帝问胜复之气，随四时之有常位乎？其气动随四时之可必乎？伯言木火土金水四时有定位，而胜复之气，不随所主之本位而发，故气不可必也。盖谓六气各主一岁，主岁之气胜，则春将至而即发，是太阴阳明太阳之气，皆发于春夏矣。如六气之复，乃郁极而后发，故发于岁半之后，是厥阴少阴少阳之复皆发于秋冬矣。故曰初气终三气，天气主之，胜之常也。四气尽终气，地气主之，复之常也。有胜则复，无胜则否。是以胜复之气，不随四时之常位而不可必也。】　　帝曰：善。复已而胜何如？岐伯曰：胜至则复，无常数也，衰乃止耳。复已而胜，不复则害，此伤生也。　　 【注　此明有胜则复，展转不已，必待其胜气衰而后乃止耳。复已而胜者，如火气复而乘其金已，则金气又复胜之，金气复而侮其火已，则火气又复胜之，所谓胜至则复，无常数也，如胜气衰而后乃止耳。故复气已，而受复之气又复胜之。如火气复而胜其金，则金气又当复胜，如不复胜，此金为火气所害，而金之生气伤矣。故必待其胜衰而后平，如有胜则有复也。】　　帝曰，复而反病何也？岐伯曰：居非其位，不相得也。大复其胜，则主胜之，故反病也。所谓火燥热也。　　 【注　复而反病，复气之反病也。如火气复而乘于金位，金气复而乘于火位，皆居非其位不相得也。是以大复其胜，则主胜之，故反病也。如火气大复而乘于阳明，则五位之主气胜之，如金气大复而乘于少阴，则二位之主气胜之，故复气之反病，所谓火热燥也。余气皆然。即胜至则复，胜衰则止之意。盖胜复之气，宜于渐衰，而不宜于复大也。】　　帝曰，治之何如？岐伯曰：夫气之胜也，微者随之，甚者制之。气之复也，和者平之，暴者夺之。皆随胜气，安其屈服。无问其数，以平为期。此其道也。　　 【注　微者随之，顺其气以调之。甚者制之，制以所畏。和者平之，平调其微。邪暴者夺之，泻其强盛。但随胜气以冶，则屈伏之气自安矣。然不必问其胜复之展转，惟以气平为期。此治胜复之道也。】　　帝曰：善。客主之胜复奈何？岐伯曰：客主之气胜，而无复也。　　【注　此论四时主气客气之胜复也。】　　帝曰：其逆从何如？岐伯曰：主胜逆，客胜从，天之道也。　　 【注　客气者，乃司天在泉及左右之间气，在天之六气也。天包乎地之外，从泉下而六气环转，天之道也。主气者，五方四时之定位，地之道也。坤顺承天，是以主胜为逆，客胜为从，顺天之道也。】　　帝曰：其生病何如？岐伯曰：厥阴司天，客胜则耳鸣掉眩，甚则咳；主胜则胸胁痛，舌难以言。　　 【注　风木之客气胜于上，是以耳鸣掉眩。厥阴肝木，贯膈上注肺。甚则咳者，上淫之气，内入于经也。主胜则胸胁痛，肝经之脉布胸胁也。厥阴少阳主筋，二经之筋病则舌卷，故难以言。盖客气之从上而下，主气之从内而上也。】　　少阴司天，客胜则鼽嚏，颈项强，肩背瞀热，头痛，少气发热，耳聋目瞑，甚则胕肿血溢，疮疡咳喘；主胜则心热烦躁，甚则胁痛支满。　　 【注　少阴司天，初之气乃太阳寒水，二之气乃厥阴风木，三之气乃少阴君火。鼽嚏耳聋目瞑，厥阴之气胜也。头项强、肩背瞀热、头痛，甚则胕肿，太阳寒水之气胜也。少气发热，血溢疮疡咳喘，君火之气胜也。初之主气乃厥阴风木，二之气君火，三之气相火，主胜则心热烦躁者，君相二火之气胜也。甚则胁痛支满者，厥阴之初气胜也。盖君火司岁，故先火胜，而甚则及于厥阴。】　　太阴司天，客胜则首面胕肿，呼吸气喘。主胜则胸腹满，食已而瞀。　　 【注　客胜则首面胕肿，湿淫于上也。呼吸气喘，淫及于内也。主胜则胸腹满者，初气之木胜伤土也。经云，肺是动病甚则交两手而瞀，乃二气三气之火，上炎而为肺病也。】　　少阳司天，客胜则丹胗外发，及为丹熛疮疡，呕逆喉痹，头痛嗌肿，耳聋血溢，内为瘛瘲，主胜则胸满咳仰息，甚而有血，手热。　　【注　少阳司天，初气三气乃君相二火，二之气乃太阴湿土。丹胗即斑疹，因火热而发于外也。丹熛，即赤游发于外而欲游于内也。呕逆瘛瘲，湿土之气合于内也。疮疡嗌肿诸证，亦皆感湿热而生，盖亦自上而下，从外而内也。肺乃心之盖，主胜则胸满，咳仰息者，主气之二火，欲上炎而外出也。仰息者，肺病而不得偃息也。甚而有血手热者，火发于外也。君相二经之脉，皆循于手，故为手热。】　　阳明司天，清复内余，则咳衄嗌塞，心鬲中热。欬不止而白血出者死。　　 【注　清复内余者，清肃之客气入于内而复有余也。咳衄嗌塞，心膈中热，皆肺病也。肺属金而主天，是以阳明司天之气余于内，而病在肺也。白血出者，血出于肺也，阳明司天，天之气也。脏属阴而血为阴，血出于肺，则阳甚而阴绝矣。】　　太阳司天，客胜则胸中不利，出清涕，感寒则咳；主胜则喉嗌中鸣。　　 【注　太阳之气在表，而肺主皮毛，是以受司天之客气，即为胸中不利，出清涕而咳。感寒则咳者，谓太阳与寒水有别也。主胜则喉嗌中鸣，乃在下寒水之气而上出于肺也。】　　厥阴在泉，客胜则大关节不利，内为痉强拘瘛，外为不便；主胜则筋骨繇并，腰腹时痛。　　【注　大关节，手足之十二节也。厥阴在泉，始之客气，乃阳明燥金，厥阴主筋，筋燥是以关节不利。次之客气，乃太阳寒水，太阳为诸阳主气，阳气者，柔则养筋，寒气淫于内，则太阳受之，故内为痉强拘瘛之痓证。终之客气，乃在泉之风木，故外为不便。不便者，亦筋骨之不利也。《灵枢》根结篇曰：骨繇者，节缓而不收也。所谓骨繇者，摇故也。在泉之主气，乃太阴湿土，阳明燥金，太阳寒水。筋骨繇并腰腹时痛者，三气之为病也。】　　少阴在泉，客胜则腰痛，尻股膝脾腨胻足病，瞀热以酸，胕肿不能久立，溲便变；主胜则厥气上行，心痛发热，膈中众痹皆作，发于胠胁，魄汗不藏，四逆而起。　　【注　四之客气，乃太阳寒水，故为腰尻股胻足病，此太阳经证同气相感也。次之客气，乃厥阴风木，瞀热以酸，胕肿不能久立，乃脾土之证，盖木淫而土病也。终之客气，乃少阴君火，主气乃太阳寒水。溲便变者，水火相交，火淫于下也。主胜则厥气上行，心痛发热者，乃寒水之主气，上乘于在泉之君火也。五之主气，乃阳明燥金，客气乃厥阴风木。众痹者，各在其处，更发更止，更居更起，以右应左，以左应右。膈中众痹皆作，发于胠胁，乃阳明之气乘于厥阴之经也。四之主气，乃太阴湿土，客气乃太阳寒水。魄汗，表汗也。汗乃阴液。膀胱者，津液之所藏。四逆而起者，土气上逆也。以土胜水，是以津液不藏而汗出于表也。】　　太阴在泉，客胜则足痿下重，便溲不时，湿客下焦，发而濡泻，及为肿隐曲之疾；主胜则寒气逆满，食饮不下，甚则为疝。　　【注　足痿下重，便溲不时者，在泉之湿气，客于太阴之经，而下及于内也。湿客下焦，发而濡泻及为肿者，因客淫于下，而太阴之主气自病也。隐曲，乃男女之前阴处。终之主气，乃太阳寒水，客气乃司天之湿土，是以主胜则寒气逆满，盖水淫而上乘于土，故逆满也。四之主气乃太阴湿土，客气乃厥阴风木。食饮不下，甚则为疝者，湿气上逆，而病及于厥阴之经也。五之主气乃阳明秋金，客气乃少阴君火，火能制金，故不上胜也。】　　少阳在泉，客胜则腰腹痛而反恶寒，甚则下白溺白；主胜则热反上行而客于心，心痛发热，格中而呕。少阴同候。　　【注　少阳在泉，始之客气乃少阴君火，主气乃太阴湿土；次之客气乃太阴湿土，主气乃阳明燥金；终之客气乃少阳相火，主气乃太阳寒水。腰腹痛而反恶寒者，客胜而太阳之主气病也。太阳之气伤，故恶寒也。甚则溺白下白者，病及于阳明太阴之主气也。盖金主气，气化则溺出。溺白者，气不化而溺不清也。下白者，土气伤而大便色白也。因客胜而主气反病，故曰反。主胜则热反上行而客于心，心痛发热者，君相二火之客气，反上行而自病也。格中而呕者，太阴之客气自病也。因主胜而客反自病，故曰反、曰客，曰少阴同候，谓火性炎上，故二火皆有反逆之自病也。】　　阳明在泉，客胜则清气动下，少腹坚满而数便泻；主胜则腰重腹痛，少腹生寒，下为鹜溏，则寒厥于肠，上冲胸中，甚则喘不能久立。　　 【注　清气动下者，清肃之天气而动于下也。少腹坚满而数便泻者，太阳寒水之病也。主胜则腰重腹痛，少腹生寒者，太阳水寒之气发于下也。下为鹜溏者，水下泄也。寒厥于肠，上冲胸中，甚则喘者，寒气逆乘阳明之大肠，而上及于胸中之肺脏也。《灵枢经》曰：气上冲胸，喘不能久立，邪在大肠，大肠与肺胃相合，而并主金气。】　　太阳在泉，寒复内余，则腰尻痛，屈伸不利，股胫足膝中痛。　　 【注　寒复内余者，太阳寒水之客气，入于内而复内有余也。腰尻股胫足痛者，太阳之经证也。屈伸不利者，太阳之主筋也。】　　帝曰：善。治之奈何？岐伯曰；高者抑之，下者举之，有余折之，不足补之。佐以所利，和以所宜。必安其主客，适其寒温。同者逆之，异者从之。　　【注　高者抑之，主气之逆于上也。下者举之，客气之乘于下也。有余者，胜气也。不足者，所不胜之气而为病也。佐以所利者，利其所欲也。如肝欲散，急食辛以散之，是以厥阴之胜，佐以苦辛；心欲软，急食咸以软之，是以少阴之胜，佐以苦咸；脾欲缓，急食甘以缓之，是以太阴之胜，佐以辛甘；肺欲收，急食酸以收之，是以燥淫所胜，佐以辛酸；肾欲坚，急食苦以坚之，是以寒淫所胜，佐以甘苦。和以所宜者，和其五味之所宜也。如厥阴色青，宜食甘；少阴少阳色赤，宜食酸；太阴色黄，宜食咸；阳明色白，宜食苦；太阳色黑，宜食辛。安其主客者，使各守其本位也。适其寒温者，治寒以热，治热以寒，治温以凉，治凉以温也。同者逆之，谓气之相得者宜逆治之。如主客之同司火热，则当治以咸寒；如同司寒水，则当治以辛热。温凉亦然。此逆治之法也。异者从之，谓不相得者当从治之。如寒水司天，如临于二火主气之上，客胜当从二火之热以治寒，主胜当从司天之寒以治热。余气皆然。此平治异者之法也。】　　帝曰：治寒以热，治热以寒。气相得者逆之，不相得者从之。余已知之矣。其于正味何如？　　 【注　此承上而言四时主客之气，各有本位之正味也。上篇论主客之胜，已论治于前，故曰，余已知之。然本气自有盛衰，其于补泻之正味为何如？】　　岐伯曰：木位之主，其泻以酸，其补以辛。　　 【注　木位之主，厥阴所主之位也。此乃四时不易之定位，故曰位。如未至所主之时，而阳春之气先至，此气之盛也，宜泻之以酸。如至而未至，此气之衰也，宜补之以辛。盖木性升，酸则反其性而收之，故为泻。辛则助其发生之气，故为补。】　　火位之主，其泻以甘，其补以咸。
