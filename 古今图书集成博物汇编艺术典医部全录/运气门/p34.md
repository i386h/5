<!-- { "loadSidebar": true } -->
　　或问亢则害承乃制之义何如？曰：王安道论之详矣。其间犹有未悉之旨，请陈其略如左。黄帝曰：愿闻地理之应六节气位如何？岐伯曰：显明之右，君火之位也。君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之，复行一步，君火治之。相火之下，水气承之；水位之下，土氧承之；土位之下，风气承之；风位之下，金气承之；金位之下，火气承之；君火之下，阴精承之。亢则害，承乃制也，制则生化。外列盛衰，害则败乱，生化大病。夫五行之木土金水各一，惟火有二，曰君火，曰相火。在地理分布六方，在岁时分为六气。初气自丑至卯，始于大寒而终于春分，厥阴风木主之。二气自卯至巳，始于春分而终于小满，少阴君火主之。三气自巳至未，始于小满而终于大暑，少阳相火主之。四气自未至酉，始于大暑而终于秋分，太阴湿土主之。五气自酉至亥，始于秋分而终于小雪，阳明燥金主之。终气自亥至丑，始于小雪而终于大寒，太阳寒水主之。夫所谓显明者，指方位而言，日出于卯之地也。少阴君火，始于此而右迁，故曰，显明之右。盖天地左旋，六气右旋。故曰退行。六位之下，各有己所不胜者承之于下。王氏曰：承，犹随也，而又有妨之之义。以下奉上故曰承。其五行之道，不亢则随之而已，一有所亢，则起而克胜之也。或曰：制者制何事？害者害何物也？曰：制者，制其气之太过也；害者，害承者之元气也。夫所谓元气者，总而言之，谓之一元；分而言之，谓之六元。一元者，天一生水，水生木，木生火，火生土，土生金，金复生水，循环无端，生生不息。六元者，水为木之化元，木为火之化元，火为土之化元，土为金之化元，金为水之化元，亦运化而无穷也。假如火不亢，则所乘之水，随之而已。一有亢极，则其水起以平之，盖恐害吾金元之气，子来救母之意也。六气皆然。此五行胜复之理，不期然而然者矣。制则生化者，言有制之，常如亢则制而生化不息，何害之有？外列盛衰者，言所承者力衰，而所亢者极盛制之不尽耳。在天地则为六淫，在人身则为六疾。害则败乱者，言无制之变也。所承者衰甚而无气，故所亢者其势纵横而不可遏也，在天地则大块绝灭，在人身则病真而死矣。大略如斯，未尽详也。学者宜参考安道之论斯备矣。
　　　　　六淫之邪

　　或问六淫之邪，当从《内经》六气之太过为是也。昔医和对晋平公之文，不曰风寒暑湿燥火，而曰阴阳风雨晦明，何也？曰：辞虽异而理实同焉。彼谓阴淫寒疾者，即太阳寒水之令太过而为寒疾也；阳淫热疾者，即少阳相火之令太过而为热疾也；风淫末疾者，即厥阴风木之令太过而为末疾也；雨淫腹疾者，即太阴湿土之令太过而为腹疾也；晦淫惑疾者，即阳明燥金之令太过而为疫疾也；明淫心疾者，即少阴君火之令太过而为心疾也。或曰：阴阳风雨，即为寒热风湿之疾，彼此固吻合矣。所谓晦淫惑疾与明淫心疾二者，似不相符，请明以告我。曰：岁金太过，燥令大行，久晴不雨，黄埃蔽空，日月冒明，当为疫厉之疾，山岚瘴气是也。惑，当作疫，传写之误耳。君火太过，热令早行，火为离明之象，故曰明淫，如《内经》所谓天明则日月不明是也。少阴君火司令，故曰心疾。春分至小满时大热也。有释明为昼明，晦为夜晦，惑为蛊惑心志，皆非也。夫昼明夜晦，天道自然之理，何淫之有？其所谓蛊惑心志者，亦非天地之淫邪也。学者宜再思之。上古圣人，仰观天文，俯察地理，以十干配而为五运，以十二支合而为六气。天以六方寓之，岁以六气纪之。以天之六气，加临于岁之六节五行，胜复盈亏之理，无有不验。传曰，天之高也，星辰之远也，苟求其故，千岁之日至，可坐而致也。
　　　　医学纲目 【明　楼英】

　　　　　发明天元纪大论运气经旨

　　按天元纪大论天有五行节，乃论五运六气之端，变化盛虚之始也。五运者，地之木火土金水，治政合于内者也。三阴三阳者，天之风热湿燥寒，治政合于外者也。帝问五运相袭而治者，其与三阴三阳外治之候如何？合之鬼臾区答以五运阴阳之治，乃天地之道，万物之纲纪，变化之父母，生杀之本始，神明之府也。故其治也，物生谓之化，物极谓之变，阴阳莫测之谓神，神用无方谓之圣。其变化神圣谓之用，在天则为风热湿燥寒三阴三阳之气；在地则风之气为木，热之气为火，湿之气为土，燥之气为金，寒之气为水，而成五运之形。故在天之形与地相感而万物育，以为物生之化也。然天地者，万物之上下，左右者，阴阳之道路，此在天三阴三阳之气，右旋于外以加于地也。水火者，阴阳之征兆，金木者，生成之终始，此在地五运之形，左转于内以临于天也。天上之气有多少，地下之形有盛衰，故天上多少之气，与地下盛衰之形相召，而损益彰以为物极之变也。其气之多，与形之盛相召者益，益为变之盛也；气之少，与形之衰相召者损，损为变之虚也。盖物生之化者，天地之常气，在五运曰平气，在六气曰常化也。物极之变者，天地之变气，在五运曰太过不及，在六气曰淫胜反胜相胜也。其变之盛者，则五运之大过，六气之淫胜也。其变之虚者，则五运之不及，六气之反胜相胜也。凡此五运六气，所谓变化盛虚，经之后篇，千言万语，皆所以反复发明此四者，学者当潜心以究之也。五运气行各终期日非独主时者，言木火土金水，治政各终一岁之期日，不独治岁内六步之时令也。盖经于前篇但论五运不及六气，但论主时不及治岁。今始于此篇，论五运六气相感相召而治，不独五运也；次论五运各治一岁，不独主时也。
　　　　　发明五运行大论运气经旨

