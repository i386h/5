<!-- { "loadSidebar": true } -->
　　按六微旨大论，天之道也，如迎浮云，若视深渊，视深渊尚可测，迎浮云莫知其极，至请言其应节，乃论天之阴阳，右周天道之常，所谓上者右行者也。天道六六之节，盛衰者，天之三阴三阳，右旋天外，更治岁政，每岁各一盛衰，至六岁周遍，通得盛衰之节六六也。上下有位，左右有纪者，谓每岁阴阳盛衰之位。上下，谓司天在泉二位也。左右谓司天之左间右间，及在泉之左间右间为四纪也。凡天右旋之阴阳，临司天之位者，其天之政盛，至三之气始布，临在泉之位者，其地之气盛，至终之气始布。而上下二位，有二节阴阳盛衰也。临司天之左间者，其气至四之气盛，右间者，其气至二之气盛，临在泉之左间者，其气至初之气盛，右间者，其气至二之气盛，而左右四纪，有四节阴阳盛衰也。故此六节阴阳，每岁各一盛衰而数得六。庚申岁，少阳旋来司天，治之为初六；少阳之右，卯酉岁，阳明旋来司天，治之为六二；阳明之右，辰戌岁，太阳旋来司天，治之为六三；太阳之右，巳亥岁，厥阴旋来司天，治之为六四；厥阴之右，子午岁，少阴旋来司天，治之为六五；少阴之右，丑未岁，太阴旋来司天；治之为六六。太阴之右，周而复始，于少阳治之。故曰，六六之节盛衰也。凡此三阴三阳为治之气，皆所谓六气之标也。南面待之者，明前少阳之右云云，皆南面立而待之，乃右居西而从西旋过东也。少阳之上，火气治之，中见厥阴，阳明之上，燥气治之，中见太阴，太阳之上，寒气治之，中见少阴，厥阴之上，风气治之，中见少阳，少阴之上，热气治之，中见太阳，太阴之上，湿气治之，中见阳明者，其火燥风寒热湿为治之气，皆所谓六气之本也。其中见之气，乃六气之中气也。通前六气之标言之，则本居上，标居下，中气居本标之中，故曰本之下，中之见也，见之下，气之标也。中气者，三阴三阳，各犹夫妇之配合相守，而人之脏腑经脉皆应之也。故少阳本标之中见厥阴，厥阴本标之中见少阳，而互为中气相守，则人之胆三焦少阳经，亦络肝心包，肝心包厥阴经，亦络胆三焦而互交也。阳明本标之中见太阴，太阴本标之中见阳明，而互为中气相守，则人之胃大肠阳明经，亦络脾肺，脾肺太阴经，亦络胃大肠而互交也。太阳本标之中见少阴，少阴本标之中见太阳，而互为中气相守，则人之膀胱小肠太阳经，亦络肾心，肾心少阴经，亦络膀胱小肠而互交也。本标不同气应异象者，谓太阳少阴二气也。太阳之上，寒气治之，是标阳本寒，不同其气应，则太阳所至为寒，生中为温，而寒温异象也。少阴之上，热气治之，是标阴本热，不同其气应，则少阴所至为热，生中为寒，而热寒异象也。至于脉从病反，如瓜甜蒂苦，葱白叶青，参补芦泻，麻黄发汗根节止汗之类，皆太阳少阴本标不同之气应异象也。其有至而至，有至而不至，有至而太过者，言阴阳旋来治岁之候至，而其气化亦应候至者为至，而至者和也。候至而其气化不至者，为至而不至，旋来之气不及也。候未至而气化先至者，为未至而至，旋来之气有余也。故气化应候至者为顺，未至而至至而不至者为逆，逆则胜复之变生，变生则病作矣。物生其应，气脉其应者，复说应则顺之义也。经所谓厥阴所至为风生之类，是物生之应。厥阴之至，其脉弦之类，是气脉之应也。　　按帝问地理之应六节气味何如，至位之易也节，乃论地之阴阳左运，地理之常，所谓下者左行者也。地理应六节气位者，地之四方，分为六步，更治时令，以应天外六节气位之治也。显明之右，君火之位者，日出显明卯地之右，在方属东南，在时属春分，卯中之后，为君火之位也。君火之右，退行一步，相火治之者，地气至南方，相火位行令，治夏至前后三之气，以应司天之政布，其运主戊癸岁，以应司天之政治岁也。复行一步，土气治之者，地气至西南，土位行令，治秋分前四之气，以应司天左间之气盛，其运主甲己岁，以应司天之政治岁也。复行一步，金气治之者，地气至西北，金位行令，治秋分后五之气，以应在泉右间之气，其运主乙庚岁，以应司天之政治岁也。复行一步，水气治之者，地气至北方，水位行令，治冬至前后终之气，以应在泉之气布，其运主丙辛岁，以应司天之政治岁也。复行一步，木气治之者，地气至东北，木位行令，治春分前初之气，以应在泉左间之气盛，其运主丁壬岁，以应司天之政治岁也。复行一步，君火治之者，地气至东南，君火位行令，治春分后二之气，以应司天右间之气盛，其运周岁相火代之，不主岁也。凡此六步治令之时，各行本方之气，入于中国，故木于东方治令时，春气西行，而中国皆东方温气，与在泉左间所居之气也。君相于南方治令时，夏气北行，而中国皆南方热气，与司天右间所居之气也。金于西方治令时，秋气东行，而中国皆西方凉气，与司天左间所居之气也。水于北方治令时，冬气南行，而中国皆北方寒气，与在泉右间所居之气也。六气之下，各有所制之气承之者，盖五行之气，一极则一生，而循环相承，无一息间断也。相火之下，水气承之者，夏相火极，水生承之，从微渐化，至冬着也。水位之下，土气承之者，冬水极土生承之，从微渐化，至长夏着也。土位之下，木气承之者，长夏土极，木生承之，从微渐化，至春着也。木位之下，金气承之者，春木极，金生承之，从微渐化，至秋着也。金位之下，火气承之者，秋金极，火生承之，从微渐化，至夏着也。君火之下，阴精承之者，夏君火极，阴精承之，从微渐化，至冬着也。其意与阴阳家水胎于午，金胎于卯等说，大同小异，而皆循环相承以为胎也。亢，过极也。亢则害，承乃制，制则生化，外列盛衰，害则败乱，生化大病者，言六五之气过极则必害作，承气乃生于下，制之使不过也。故制则从微化着，承者自外列盛，极者自外列衰，而生化循环，害作则败坏扰乱，而生化大病也，盛衰非其位则邪当其位则正者，复明上文制则生化，外列盛衰之盛衰也。盖制亢下承生化之盛衰，惟岁气和平，则其所化，循序渐进。从微至着，而皆当六位之正，其岁气有太过不及，则其所化无序，或躐等陵节，或乘危往胜，故变或兼化而为半，非其位之邪，变或复胜而为全，非其位之邪也。木运临卯，火运临午，土运临四季，金运临西，水运临子，所谓岁会气之平者，言此八岁，皆岁与五运相会而气和平，其盛衰皆能循序当六位之正，如余岁不与运会，则气有太过不及，其盛衰皆无序，而非其位也。或曰，王氏注文，释水承火下者，热甚则润溢象水也。土承水下者，寒甚则冰坚，象土也。风承土下者，雨为疾风吹零也。金承风下者，风动气清，万物皆燥也。火承金下者，火煅金流也。林氏校正又引木发而毁折。及以厥阴所至为飘怒大凉等语证之。河间又以亢则害承乃制六字之义，著书立论，二家之说，其说皆指六位下承之气，为旦夕之暴作，今吾子独谓为四时之循环，必将有说通之，而证其得失是非乎？曰：经下文制则生化，外列盛衰，盛衰当其位则正，非其位则邪数句，论下承之义，亲切详备，足可证其得失是非矣。今经云：君火之右，退行一步，相火治之，水气承之；复行一步，土气治之，木气承之；复行一步，金气治之，火气承之；复行一步，水气治之，土气承之；复行一步，木气治之，金气承之；复行一步，君火治之，阴精承之一节，乃下承生化之盛衰，当其位则正之旨也。盖其盛衰，循序不乱，盛者当治之正位，衰者当承之正位，而各当本位之正，故温当春，热当夏，凉当秋，寒当冬，而气候和平，以为生长收藏焉。此则经之本旨，论四时循环，当位正化也。王氏注文所释下承之义，又林氏所引木发毁折，厥阴所至，为飘怒大凉之证，乃下承生化之盛衰，非其位则邪者也。盖其盛衰，无序而乱，故木发毁折者暴，亢极之木飘怒，半兼暴承下之金杀同化，而盛衰半非其位，为兼化之邪也。厥阴所至为飘怒大凉者暴，亢极之木，飘怒为暴，承下之金凉报复，而盛衰全非其位，为胜复之邪也。故温非春，热非夏，凉非秋，寒非冬，而或和或乖，以为人之百病焉。此则王氏、林氏误用旦夕暴作非位之邪，释经当位之正也。然其非位之兼化胜复，又有太过不及之殊。今河间所伸王氏、林氏之说，以亢则害承乃制六字，释变气之义。有曰木极似金、金极似火、火极似水、水极似土、土极似木，皆以亢过极则反似胜己之化者。有曰制甚则兼化乃虚象者。有曰治兼化，但当泻其亢甚之气，为病本，不可反误治其兼化者。诸儒此言，皆谓五气变盛之兼化，若夫不及者则未之及也。按五常政大论云：木不及曰委和，委和之纪，其动软戾拘缓，其味酸辛，其色白苍，其声角商；火不及曰伏明，伏明之纪，其动彰伏变易，其味苦咸，其色元丹，其声征羽；土不及曰卑监，卑监之纪，其动疡涌，分溃痈肿，其味酸甘，其色苍黄，其声宫角；金不及曰从革，从革之纪，其动铿禁瞀厥，其味苦辛，其色白丹，其声商征；水不及曰涸流，涸流之纪，其动坚止，其味甘咸，其色黅元，其声羽宫委和。所谓软戾拘缓者。软，王注谓缩短也。盖木之条达，不及而极，则金兼化缩短，承于非位以胜之也。戾，肢体曲戾也。拘，筋脉拘强也。木为金之缩短牵引而曲戾拘强也。缓，筋脉缓纵也。金胜木则土寡于畏，故土兼化，缓纵于其空隙，而拘者自拘，缓者自缓也。酸辛白苍角商，皆木不及而夭极，金于非位承之兼化也。伏明，所谓彰伏变易者，彰，火化彰明也。伏，水化隐伏也。变易，火不及水兼之，而或彰或伏，变易不常也。苦咸元丹征羽者，皆火不及而夭极，水于非位承之兼化也。卑监，所谓疡涌分溃痈肿者。疡，痈肿，土化壅塞也。涌，分溃，木化启坼也。土化壅塞而为疡痈肿，木兼化启者，而为腾涌分溃其壅塞也。酸甘苍黄宫角者，土不及而夭极，木于非位承之兼化也。从革，所谓铿禁瞀厥者。铿，谓金化铿声而为咳也。禁，谓闭气抑喉而禁忍其咳也。盖金肺太过，则欲气伸而喘喝，胸凭仰息；金肺不及，则欲气蓄而禁忍。铿，咳也。瞀，昏也。厥，逆也。金化铿禁而不及，则火兼化。昏瞀厥逆之气，升于禁忍之虚也。苦辛白丹商征者，皆金不及而夭极，火于非位承之兼化也。涸流，所谓坚止者。坚，坚干。止，定止也。水少坚干，而土坚之定止也。甘咸黅元羽宫者，皆水不及而夭极，土于非位承之兼化也。凡此皆气虚所变之兼化，其治法当补本气之虚，非如气盛兼化之法当泻。今河间例言治兼化，但当泻其亢甚之本气者可乎？其所兼之化，皆本气不足，所承者得以胜之而然，不治则本气愈衰，承气愈胜，今列言兼化为相似之虚象，不可反治之者可乎？此则河间误释太过不及所变之兼化皆为太过也。曰：王氏、林氏、河间氏失经旨意，已闻命矣。然六位下承之气，所以为正化之常者，为兼化胜复之变者，为和者，为乖者之详，犹有可得闻之，而一证之以经旨乎？曰，至诚无息者道体也。阴阳五行，在天地间流行，一极一生而更互相承，循环无端者，与道为体也。故其相承，以阴阳言，则冬至阴极阳生承之，夏至阳极阴生承之也。以五行言之，则五行即阴阳之相承，特有盛稚之分耳。故火盛阳，水盛阴，木稚阳，金稚阴，土负阴抱阳为冲气。其在阴阳相承，则冬至阴极阳生承之，始于长夏，土之冲气极，木稚阳生承之，次于秋，金之稚阴极，火盛阳生承之，终于冬。水之盛阴极，土冲气生承之也。夏至阳极阴生承之，始于春，木之稚阳极，金稚阴生承之，次于夏，君火之盛阳极，阴精生承之，终于夏，相火之盛阳极，阴生承之而一岁一周也。其在五行自相承，则君火相火之下，阴精水气承之，水位之下，土气承之者，初岁也；土位之下，木气承之者，二岁也；木位之下，金气承之，金位之下，火气承之者，凡三岁周而复始也。故混而阴阳，分而五行，常如是更互相承，循环无端者，实由相承之体，至诚无息而然。圣人在川上，所谓逝者如斯夫，不舍昼夜，正谓此至诚无息之体也。然以其相承之体言之，则至诚无息，随极而承，无常变和乖之殊，以其流行之用言之，则极于平气之纪，而当其位承之者，为正化之常而为和，极于太过不及之纪，而非其位承之者为兼化胜复之变而为乖也。其常者，则循序渐进，以为四时之周流；其变者，则或肆威太过，而暴极于非位，或势力不及，而夭极于非位。故所承者，皆随其极制于下，而躐等陵节，变其本气，以为旦夕之暴化。是故半变者，本气半衰，下承半盛而为半非位之兼化。全变者，本气全衰，下承全盛而为全非位之胜复。和而变者，为德化政令，乖而变者，为灾害眚伤也。经所谓发生之纪，其变振拉摧拔之类，乃太过之兼化。木不胜德，则收气复之类，乃太过之胜复。委和之纪，其动软戾拘缓之类，乃不及之兼化。肃杀炎赫沸腾之类，乃德化政令之胜复。水发而雹雪，木发而毁折之类，乃灾害眚伤之兼化。厥阴所生，为飘怒大凉，少阴所至，为大暄寒之类，乃灾害眚伤之胜复也。故均是至诚无息之体，但其所极所承者，有常变和乖之不齐，则其应见者，有正化兼化胜复及微甚灾祥之各异。王氏、林氏不分变化，释变化为变气，河间不分虚实，释兼化为盛，皆不思之过也。　　按愿闻其步，愿闻其用节，乃论天之阴阳与地之阴阳，相错而变生，所谓动静相召，上下相临，阴阳相错者也。步者，帝复问上篇地之六步也。六十度有奇者，地之六步，绕天一周，凡三百六十五度，以为一岁之日数，而每步各得六十度有奇也。故一日为一度，六十日八十七刻半为一步，而不盈日积二十四步，凡四岁则其余奇积盈百刻而成日于岁终，以为一纪也。六气应五行之变者，帝复取上文天道六六之节，及地理应六节气位二节之义，合而问之也。言天六气，风热湿火燥寒盛衰相应，地五行，木君火相火土金水之治令者，同一岁步，而其气错之变何如求之也。位，即步也。位有终始者，即天六气之盛者，应地五行之治令者，同在一步，而其候有终始也。气有初中者，即每步始终之盛，而治令之气，分为前后，前半步为初气，主地气升，后半步为终气，主天气降也。天上地下之气，相错于位之终始，气之初中不同，而求之之法亦异也。天气始于甲，地气始于子者，求位有终始之法也。言天地之气，皆自甲子岁始求之者。谨按其始终之时，则其气候之至，可与之期也。岁六气始终早晏者，盖天地二气之始终，有步候之分。其在步候，则一岁六步，每步天地之气，始终各治六十日八十七刻半；其在岁候，则每岁天地之始终，各治三百六十五日二十五刻。今帝先问一岁六步之气，始终之候早晏也。甲子之岁，始于水下一刻，终于八十七刻半者，甲子岁六步，其天之气，少阴司天，而左间太阴，右间厥阴，阳明在泉，而左间太阳，右间少阳，皆各于所在之步，更盛而相应，地气同治其令，今初之气，则在泉左间太阳寒气盛，相应地东北木气治令，而同主春分前六十日八十七刻半，始终之候早晏也。二之气，始于八十七刻六分，终于七十五刻者，司天右间厥阴风气盛，相应地东南君火治令，而同主春分后六十日八十七刻半，始终之候早晏也。三之气，始于七十六刻，终于六十二刻半者，司天少阴，热政布，相应地南方相火治令，而同主夏至前后六十日八十七刻半，始终之候早晏也。四之气，始于六十二刻六分，终于五十刻者，司天左间湿气盛，相应地西南土气治令，而同主秋分前六十日八十七刻半，始终之候早晏也。五之气，始于五十一刻，终于三十七刻半者，在泉右间火气盛。相应地西北金气治令，而同主秋分后六十日八十七刻半，始终之候早晏也。终之气，始于三十七刻六分，终于二十五刻者，在泉阳明燥气盛，相应地北方水气治令，而同主冬至前后六十日八十七刻半，始终之候早晏也。天地之气，在甲子岁六步，始终之候早晏，余岁同例推之也。岁候者，帝因步候而问及岁候也。盖天地于一岁之政，天气之司天在上者，共主一岁，地气之主运者，居中配之，凡二气之候，同其始终于一岁也。日行一岁，日行一周天也。气始于一刻者，甲子岁司天，少阴热气，在泉阳明燥气，中运太宫土气之候，始同治其岁也。日行二周天，气始于二十六刻者，乙丑岁，司天太阴湿气，在泉阳明燥气，中运少商金气之候，始同治其岁也。日行三周天，气始于五十一刻者，丙寅岁，司天少阳火气，在泉厥阴风气，中运太羽水气之候，始同治其岁也。日行四周天，气始于七十六刻者，丁卯岁，司天阳明燥气，在泉少阴热气，中运少角木气之候，始同治其岁也。此天地之气，在初纪四岁，始终之候，余纪同例推之也。用者，用前岁步始终之候，求天地之气也。言天者求之本，言地者求之用，言人者求之岁交者，言用前岁步始终之候也。言求天气者，则求风寒暑湿燥火之本气，其标与中气不必求之也。言求地气者，则求木火土金水之位气，其下承之气不必求之也。言求人气者，则求气交中所应见之气，若其不应见者不必求之也。就甲子岁初之气言之，则言求天气者，求司天之热，在泉之燥，泉左间之寒也。言求地气者，求中运之土，本部之木也。言求人气者，则求气交所应见者。或热或燥或寒或土或水，五者之气为常，非是五者，皆胜复之邪变也。气交者。天地二气之交接，以人之身半天枢为界，天枢之上，至司天之位属，天气主之。天枢之下，至在泉之位属，地气主之。天地二气，于天枢交接之界分，属人气之所从，万物之所由，故曰气交也。凡此天地始终之候，亘古不易之体也。初凡三十度有奇，中气同法者，求气有初中之法也。言每步六十日八十七刻半，其前三十日有奇则为初气，而月属阳，主天枢已下之气皆升。后三十日有奇则为中气，而月属阴，主天枢已上之气皆降。就甲子岁初之气言之，天枢已下者，谓在泉燥气，泉左间寒气，中运土气，本部木气，皆上升也。天枢已上者，谓司天热气下降也。升已而降，降者流地，降已而升，升者腾天，故高下相召，升降相随，而氤氲错杂，胜侮相乘，由是变常化于气交而作胜复也。盖天地之气，各皆均平，则于升降之间，各守界分，而应岁步本位始终之常化，其有盈虚多少，则盈而同类多者胜，胜则越出岁步之本位，虚而同类少者侮，侮则为非岁步本位之气，气乘来胜，故常化变而胜复作矣。凡此天地升降之气，随时变化之用也。或曰：天之阴阳六节，惟司天在泉二节，统盛一岁，余四节独盛一步者，何也？曰，司天在泉二节，正当天地之中，其升降常在中国相持，故统盛一岁，余四节各居四方，其升降不在中国，惟治令一方所居之气，随春令西行，夏令北行，秋令东行，冬令南行，入归中国盛之。故此四节，各随四时之令独盛一步也。若夫胜复作而出位变常者，虽不居治令之力，亦入中国往复也。曰，天气以风暑湿火燥寒为序，而湿居火前；地气以木火土金水为序，而土居火后。夫湿土一气，其位不同，何也？曰，在天为气，故天以三阴三阳之气多少为序；在地成形，故地以五行之形相生为序。其以气之多少为序者，从少渐多，则阴之序始厥阴。厥阴者，一阴也；次少阴，少阴者，二阴也；终太阴，太阴者，三阴也。阳之序始少阳，少阳者，一阳也，次阳明，阳明者，二阳也，终太阳，太阳者，三阳也。此则天气以阴阳之多少为序，而湿居火前也。其以形之相生为序者，生生不已，则其气始于木，初之气；木生火，故君火为二之气，相火为三之气；火生土，故土为四之气；土生金，故金为五之气：金生水，故水为终之气而复生木。此则地气以五行之相生为序，而土居火后也。王太仆以少阳次太阳，陈无择以湿土生相火，可谓不究经旨矣。　　按寒暑相遘，燥热相临，风火相值，其有间乎，至不生不化节，乃论天地阴阳之变，寒湿相遘，燥热相临，风火相值，其有间乎。帝承上篇天地初中升降之义，而问寒湿燥热风火等气，其于升降相遘、相临、相值之交接处，有空隙之间否乎？岐伯答以气有胜复者，言天地相遘、相临、相值者，凡五气有盈虚多少，常于升降之交接处，强弱侵凌，乘势胜复，无空隙之间也。故其胜复之作，于升降交接处，有为敷和、彰显、溽蒸、清洁、凄沧之德者，有为生荣、蕃茂、丰备、紧敛、清谧之化者，有为曲直、燔铄、高下、散落、沃衍之用者，有为摧拔、炎烈、淫溃、肃杀、凝冽之变者，唯变则邪气居之，于人为病死也。帝问何谓邪乎，言何故谓变为邪也。岐伯答以物之生，从于化，物之极，由乎变者，言变化二气，犹阴阳昼夜之相反，而物之生从化极由变，故变之于化，更相薄物，则化者成之所由而为正气，变者败之所由而为邪气，故谓变为邪也。气有往复，用有迟速者，言变化之气皆有往复，某往复之用皆有迟速也。如经所谓春有鸣条律畅之化，则秋有雾露清凉之政者，是其化气往复之类是也。冬有惨凄残贼之胜，则夏有炎暑燔铄之复者，是变气往复之类，又皆其往复之用迟者也。所谓少阴所至为大暄寒，阳明所至为散落温者，是其往复之用速者也。凡变化必有此往复迟速四者播扇，然后化之正风，变之邪风，始来薄人也。成败倚伏游于中者，即冬伤于寒春必病温，春伤于风夏必飧泄，及仲景所谓伏气伏寒之类是也。帝问迟速往复播扇，风所由生，而化而变，故因运气盛衰之变而常然生风者耳。人感其风以为成败者，则倚伏游行于中，不于当时随所感发作者，何也？岐伯答成败倚伏生于动，动而不已，则变作者倚伏之义始明，丹溪所谓伤寒属内伤十居八九之论，深得斯旨也。言成败倚伏游于中者，皆生于人之所动，人动有节而自养，则其气和而所感者，亦化气之和来居，以为成身之生气，倚伏游于中焉。人动无节而烦劳，则其气乖，而所感者，亦化气之乖来居，以为败身之病根，倚伏游于中焉。至于动而不已，烦劳无休，而重感变气以启之，然后旧之倚伏者，始发而变作矣。期者，变作之期也，言变动而不以之动作也。不生不化，静之为期而死矣。故曰，不生不化，静之期也。故动物静则以口鼻出入之息废，而神机化灭为期，植物静则以根柯升降之化已，而气之孤危为期也。故动物非息出入，则无以生长壮老已；植物非化升降，则无以生长化收藏。是以升降出入，无器不有。故动植之器，乃化生之宅宇。气散则出入升降各相离分而生化息矣。故无不出入，无不升降。化有大小，自蠢动之微，至天地之广；期有近远，自蜉蝣之朝生暮灭，至聃彭之寿年千百。凡此大小远近四者之有皆贵乎守常，反常则灾害至而静期促矣。
