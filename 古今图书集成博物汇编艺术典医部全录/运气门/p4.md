<!-- { "loadSidebar": true } -->
　　 【注　此言三阴三阳之六气，虽上下相应，而各有不同也。少阴标阴而本热，太阳标阳而本寒，是本标之不同也。少阴太阳，从本从标。太阴少阳从本。阳明厥阴不从标本，从乎中也。故有从本而得者，从标而得者，有从标本而得者，有从中见而得者。是气应之异象也。】　　帝曰：其有至而至，有至而不至，有至而太过，何也？岐伯曰：至而至者和；至而不至，来气不及也；未至而至，来气有余也。　　 【注　此论三阴三阳之主岁，而各有太过不及也。至而至者，此平气之年，无太过不及，四时之气应期而至，气之和平也。如春应温而尚寒，夏应热而尚温，此应至而不至，来气之不及也。如未至春而先温，未至夏而先热，此未应至而先至，来气之有余也。按天元正纪大论曰：凡此阳明、太阴、厥阴司天之政，气化运行后天；太阳、少阳、少阴司天之政，气化运行先天。盖不及之岁，则司天之气，后天时而至；有余之岁，则司天之气，先天时而至。又阳年主实，阴年主虚，其天符岁会之年是为平气，无太过不及者也。】　　帝曰：至而不至，未至而至何如？岐伯曰：应则顺，否则逆。逆则变生，变生则病。　　 【注　不及之岁，应至而不至；有余之岁，应未至而至，是为应则顺。如不及之岁，反未至而至；有余之岁，反至而不至，是为否则逆。逆则变生，变生则为民之灾病矣。】　　帝曰：善！请言其应！岐伯曰：物生其应也，气脉其应也。　　 【注　请言其应者，谓应太过不及之气也。物生其应者：如厥阴司天，毛虫静，羽虫育；少阳司天，草木早荣；太阴司天，万物以荣。凡此生物之类，皆所以应司天之候也。气脉其应者：如太阳司天，寒临太虚，阳气不令；阳明司天，阳专其令，炎暑大行；太阴司天，阴专其政，阳气退避。又厥阴之至，其脉弦；少阴之至，其脉钩；太阴之至，其脉沉；少阳之至，大而浮；阳明之至，短而濇；太阳之至，大而长。凡此皆气脉其应也。】　　帝曰：善！愿闻地理之应六节气位何如？岐伯曰：显明之右，君火之位也。君火之右，退行一步，相火治之：复行一步，土气治之；复行一步，金气治之；复行一步，水气治之；复行一步，木气治之；复行一步，君火治之。　　【注　此论六节应地而主时也。气位，六气所主之步位也。显明者，寅正立春节候，乃初之气也。显明之右，乃少阴君火之位，主二之气也。退行一步者，从右而退转一位也。君火之右，乃少阳相火之位，主三之气也。复行一步者，复行一位也。复行一位，乃太阴湿土，主四之气也；复行一位，乃阳明燥金，主五之气也；复行一位，乃太阳寒水，主六之气也；复行一位，乃厥阴风木，主初之气也；复行一位，乃少阴君火之所，主周而复始也。】　　相火之下，水气治之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。帝曰：何也？岐伯曰：亢则害，承乃制，制则生化。外列盛衰，害则败乱，生化大病。　　【注　上论六气相生以主时，此论六气承制而生化。盖五行之中有生化、制克，如无承制而亢极则为害，有制克则生化矣。治，主也，谓六气定位，而各有所主也。承者，谓承奉其上而制之也。阴精者，天一所生之精水也。如木位之下，乃阳明燥金、太阳寒水，母子之气以承之，母气制之，则子气生化其木矣。如金位之下，乃君相二火、太阴湿土，母子之气承之，母气制之，则子气生化其金矣。土位之下，乃厥阴风木、君相二火，母子之气以承之，木制其土，则火气生化矣。余三气相同。是为制则生化也。如火亢而无水以承之，则火炎铄金，而水之生原绝矣，无水以制火，则火愈亢矣。如水亢而无土以承之，则水滥火灭，而土之母气绝矣，无土以制水，则水愈亢矣。是以亢则为五行之贼害，害则生化承制之气皆为败乱，而生化大病矣。外列盛衰者，谓外列主岁之气，有盛有衰。如主岁之气与主时之气，交相亢极，则为害更甚。故曰，害则败乱，生化大病。】　　帝曰：盛衰如何？岐伯曰：非其位则邪，当其位则正。邪则变甚，正则微。　　 【注　此承上文而言太过不及之岁，有盛衰之气也。非其位者，谓气来有余，则制己所胜而侮所不胜，此岁气之盛也。气来不及，则己所不胜侮而乘之，己所胜轻而侮之，此岁气之衰也。此皆不守本位，交相乘侮，则邪僻内生矣。当其位者，乃平气之年，无太过不及之乘侮，而各当其本位，此气之正也。邪则变甚，正则变微。】　　帝曰：何谓当位？岐伯曰：木运临卯，火运临午，土运临四季，金运临酉，水运临子。所谓岁会，气之平也。帝曰：非其位何如？岐伯曰：岁不与会也！　　 【注　此言平气之岁，而无盛衰也。木运临卯，丁卯岁也；火运临午，戊午岁也；土运临四季，甲辰、甲戌、己丑、己未岁也；金运临酉，乙酉岁也；水运临子，丙子岁也。以天干之化运与地支之主岁相合，故为岁会，此平气之年也。如非岁会之年，则有太过不及之相承，是为不当其位矣。】　　帝曰：土运之岁，上见太阴；火运之岁，上见少阳、少阴；金运之岁，上见阳明；木运之岁，上见厥阴；水运之岁，上见太阳。奈何？岐伯曰：天与之会也。故《天元册》曰天符。　　 【注　上见者，谓司天之气，见于岁运之上也。土运之岁，上见太阴，己丑、己未岁也。火运之岁，上见少阳，戊寅、戊申岁也；上见少阴，戊子、戊午岁也。金运之岁，上见阳明，乙卯、乙酉岁也。木运之岁，上见厥阴，丁巳、丁亥岁也。水运之岁，上见太阳，丙辰、丙戌岁也。司天之气，与五运之气相合，故名曰天符。】　　帝曰：天符岁会如何？岐伯曰：太乙天符之会也。　　 【注　如天符与岁会相合，是名太乙。天符乃戊午、己丑、己未、乙酉四岁，此乃司天之气、五运之气、主岁之气三者相合，故又名曰三合。】　　帝曰：其贵贱何如？岐伯曰：天符为执法，岁会为行令，太乙天符为贵人。　　 【注　王冰曰：执法犹相辅，行令犹方伯，贵人犹君主。】　　帝曰：邪之中也，奈何？岐伯曰：中执法者，其病速而危；中行令者，其病徐而持；中贵人者，其病暴而死。　　 【注　王冰曰：执法官人之准绳，自为邪僻，故病速而危。方伯无执法之权，故无速害，而病能自持。贵人义无凌犯，故病则暴而死。】　　帝曰：位之易也，何如？岐伯曰：君位臣则顺，臣位君则逆。逆则其病近，其害速；顺则其病远，其害微。所谓二火也。　　 【注　地理之应六节，乃主时之六气，不易之位也。然又有加临之六气，随司天在泉六期环转，故曰位之易也。如少阴君火，加临于少阳相火之上，是为君位臣则顺；如少阳相火，加临于少阴君火之上，是为臣位君则逆。所谓二火之顺逆也。】　　帝曰：善！愿闻其步何如？岐伯曰：所谓步者，六十度而有奇。故二十四步，积盈百刻而成日也。　　 【注　此论加临之六气也。以一气各主六十日零八十七刻半，故为六十度而有奇。四岁之中，共计二十四步，每步气盈八十七刻半，共积盈二千一百刻。以二千刻，分为四岁之气盈五日，尚积盈一百刻，而成有余之一日也。】　　帝曰：六气应五行之变何如？岐伯曰：位有终始，气有初中上下不同，求之亦异也。　　 【注　此论加临之六气与主时之气相应，而各有不同也。五行谓厥阴风木主初气，君相二火主二气、三气，太阴湿土主四气，阳明燥金主五气，太阳寒水主六气。此主时之五行守定位而不移者。如加临之六气，应主时之五行，则更变不同矣。位有终始，谓主时之六位，始于厥阴，终于太阳，有一定之本位也。气有初中，谓加临之六气，始于地之初气，而终于天之中气也。上下不同，谓客气加于上，主气主于下，应各不同，是以求之亦异也。】　　帝曰：求之奈何？岐伯曰：天气始于甲，地气始于子。子甲相合，命曰岁立。谨候其时，气可与期。　　 【注　天干之气始于甲，地支之气始于子，子甲相合而岁立矣。先立其岁以候其时，则加临之六气，可与之相期而定矣。】　　帝曰：愿闻其岁六气，始终早晏何如？　　 【注　其岁者，谓其一岁之中有加临之六气也。始终者，始于一刻，终于八十七刻半也。早晏者，如卯子辰岁，天气始于一刻，气之早也。如寅未亥岁，天气始于七十六刻，气之晏也。】　　岐伯曰：明乎哉，问也！甲子之岁，初之气，天数始于水下一刻，终于八十七刻半；二之气，始于八十七刻六分，终于七十五刻；三之气，始于七十六刻，终于六十二刻半；四之气，始于六十二刻六分，终于五十刻；五之气，始于五十一刻，终于三十七刻半；六之气，始于三十七刻六分，终于二十五刻。所谓初六，天之数也。　　【注　天数者，以一岁之日数，应周天三百六十五度四分度之一也。初之气始于寅正朔日，子初之水下一刻，终于六十日零八十七刻半。六气共计三百六十日零五百二十五刻，是三百六十五日零二十五刻，此初之六气应天之数也。】　　乙丑岁，初之气，天数始于二十六刻，终于一十二刻半；二之气，始于一十二刻六分，终于水下百刻；三之气，始于一刻，终于八十七刻半；四之气，始于八十七刻六分，终于七十五刻；五之气，始于七十六刻，终于六十二刻半；六之气，始于六十二刻六分，终于五十刻。所谓六二，天之数也。　　【注　乙丑岁初之气，始于甲子岁，三百六十六日之二十六刻，终于六十一日之一十二刻半，计六十日零八十一刻半，六气共计三百六十五日零二十五刻。所谓六气之二，以应天之气数也。】　　丙寅岁，初之气，天数始于五十一刻，终于三十七刻半；二之气，始于三十七刻六分，终于二十五刻；三之气，始于二十六刻，终于一十二刻半；四之气，始于一十二刻六分，终于水下百刻；五之气，始于一刻，终于八十七刻半；六之气，始于八十七刻六分，终于七十五刻。所谓六三，天之数也。【注　丙寅岁，初之气，始于前二岁，七百三十一日之五十一刻；终之气，终于一千九十六日之七十五刻，计三百六十五日零二十五刻。所谓三岁之六气也。】　　丁卯岁，初之气，天数始于七十六刻，终于六十二刻半；二之气，始于六十二刻六分，终于五十刻；三之气，始于五十一刻，终于三十七刻半；四之气，始于三十七刻六分，终于二十五刻；五之气，始于二十六刻，终于一十二刻半；六之气，始于一十二刻六分，终于水下百刻。所谓六四，天之数也。次戊辰岁，初之气复始于一刻。常如是无已，周而复始。　　【注　丁卯岁，初之气，始于一千九十六日之七十五刻，终于一千四百六十一日之水下百刻。是每年各三百六十五日零二十五刻。四年共计一千四百六十日，又积盈百刻而成一日也。每年计朔虚六日，气盈五日零二十五刻。二十岁中之气盈朔虚共积余二百二十五日。是些三岁一闺，五岁再闺，十有九岁七闺，而除三日之有奇也。】　　帝曰：愿闻其岁候何如！岐伯曰：悉乎哉，问也！日行一周，天气始于一刻；日行再周，天气始于二十六刻；日行三周，天气始于五十一刻；日行四周，天气始于七十六刻；日行五周，天气复始于一刻。所谓一纪也。　　【注　上节论六气之纪步，此论一岁之气，以应周天之数也。周天三百六十五度四分度之一日，一日繞地一周天而过一度。每岁计三百六十五日零二十五刻。是日一岁行一周天，而复行于再周也。四岁共积盈百刻，而为一纪。】　　是故寅午戌岁气会同，卯未亥岁气会同，辰申子岁气会同，巳酉丑岁气会同，终而复始。　　 【注　此言天数之与地支会同，是以四岁而为一纪。寅午戌岁，皆主日行三周天，气始于五十一刻。卯未亥岁，皆主日行四周天，气始于七十六刻。辰申子岁，皆主日行一周天，气始于一刻。巳酉丑岁，皆主日行二周天，数始二十六刻。四会而地支已周，终而复始。】　　帝曰：愿闻其用也！岐伯曰：言天者，求之本；言地者，求之位；言人者，求之气交。　　 【注　用者，阴阳升降之为用也。本者，天以风寒暑湿燥火之六气为本。位者，三阴三阳之步位也。气交者，天地阴阳之气，上下出入之相交也。】　　帝曰：何谓气交？岐伯曰：上下之位，气交之中，人之居也。故曰，天枢之上，天气主之；天枢之下，地气主之；气交之分，人气从之，万物由之。此之谓也。　　 【注　上下之位，天地定位也。天枢之上下者，言天包乎地，地居天之中也。人与万物，生于天地气交之中，人气从之而生长壮老已，万物由之而生长化收藏。】　　帝曰：何谓初中？岐伯曰：初凡三十度而有奇，中气同法。帝曰：初中何也？岐伯曰：所以分天地也。帝曰：愿卒闻之！岐伯曰：初者，地气也。中者，天气也。　　 【注　此明天地阴阳之气交也。夫岁半之前，天气主之，而司天之初气，又始于地之左。岁半之后，地气主之，而在泉之初气，又始于天之右，是上下之相交也。而一气之内，又有初中之分有奇者，各主三十日零四十三刻七分五厘。地主初气，天主中气，是一气之中，而又有天地阴阳之交会，故曰阴中有阳，阳中有阴。】　　帝曰：其升降何如？岐伯曰：气之升降，天地之更用也。帝曰：愿闻其用何如？岐伯曰：升已而降，降者谓天；降已而升，升者谓地。天气下降，气流于地；地气上升，气腾于天。故高下相召，升降相因，而变作矣。　　 【注　天气主降，然由升而降，是所降之气，从地之升。地气主升，然由降而升，是所升之气，从天之降。此天地更用之妙也。天气流于地，地气腾于天，高天下地之气，交相感召，因升而降，因降而升，升降相因，而变化作矣。】　　帝曰：善！寒湿相遘，燥热相临，风火相值，其有间乎？岐伯曰：气有胜复，胜复之作，有德有化，有用有变，变则邪气居之。　　 【注　此论六气临御于天地上下，有胜复、德化、灾眚之异，人亦因阴阳出入之变化，而为之终始也。遘谓六气之遇合，临谓六气之加临，值谓六气之直岁。胜复，淫胜郁复也。德化者气之祥，用者体之动，变者复之纪，邪者变易之气也。】　　帝曰：何谓邪乎？岐伯曰：夫物之生从于化，物之极由乎变。变化之相薄，成败之所由也。　　 【注　五常政大论曰：气始而生化，气终而象变。是以生长收藏，物之成也；灾眚变易，物之败也。故人与万物，生长于阴阳变化之内，而成败倚伏于中。】　　故气有往复，用有迟速，四者之有，而化而变，风之来也。　　 【注　气有往复，谓天地之气，有升有降也。用有迟速，谓阴阳出入，有迟有速也。风者天地之动气，能生长万物，而亦能害万物者也。】　　帝曰：迟速往复，风所由生。而化而变，故因盛衰之变耳！成败倚伏游乎中，何也？岐伯曰：成败倚伏生乎动，动而不已，则变作矣。　　 【注　动者，升降出入之不息也。万物之成败，由阴阳之变化，是以成败之机，倚伏于变化之中。】　　帝曰：有期乎？岐伯曰：不生不化，静之期也。　　 【注　如不生不化，静而后已。盖言天地之气，动而不息者也。】　　帝曰：不生化乎？
