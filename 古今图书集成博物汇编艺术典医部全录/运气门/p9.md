<!-- { "loadSidebar": true } -->
　　黄帝问曰：太虚寥廓，五运迥薄，盛衰不同，损益相从。愿闻平气何如而名，何如而纪也？　　 【注　太虚，谓空冥之境。回薄，旋转也。盛衰，太过不及也。有盛衰，则损益相从矣。平气岁会之纪，气之平者也。】　　岐伯对曰：昭乎哉问也！木曰敷和，火曰升明，土曰备化，金曰审平，水曰静顺。　　 【注　言五运之平气，而各有纪名也。东方生风，风生木，木得其平，则敷布阳和之气，以生万物。火性炎上，其德显明。土主化物，而周备于四方。金主肃杀，得其和平，不妄刑也。水体清静，性柔而顺。】　　帝曰：其不及奈何？岐伯曰：木曰委和，火曰伏明，土曰卑监，金曰从革，水曰涸流。　　 【注　言五运不及，而各有纪名也。木气不及，则不能敷布阳和而委弱矣。火气不及，则光明之令不升而下伏矣。土气不及，则卑下监守而不能周备于四方矣。金性本刚，不及则从火化而变革矣。水气不及，则源流干涸矣。】　　帝曰：太过何谓？岐伯曰：木曰发生，火曰赫曦，土曰敦阜，金曰坚成，水曰流衍。　　 【注　五运太过，亦各有纪名也。木气有余，发生盛也。赫曦光明，显盛之象。敦厚，阜高也。金体坚刚，用能成物。流衍，满而溢也。】　　帝曰：三气之纪，愿闻其候。岐伯曰：悉乎哉问也！敷和之纪，木德周行，阳舒阴布，五化宣平，其气端，其性随，其用曲直，其化生荣，其类草木，其政发散，其候温和，其令风，其脏肝。肝，其畏清，其主目，其谷麻，其果李，其实核，其应春，其虫毛，其畜犬，其色苍，其养筋，其病里急支满，其味酸，其音角，其物中坚，其数八。　　【注　三气谓平气与太过、不及也。木之平运，是为敷和。木德周行，则阳气舒，而阴气布，盖生长化收藏之五气，先由生气之宣布，生气和则五气皆平矣。端，正直也。随，柔顺也。曲直，木之体用也。生荣，木之生化也。类，物类也。发生散蔓，木布之政也。温和，春之候也。在天之风，木之号令也。其在脏则为肝，畏清者，木畏金也。在窍为目。在谷为麻，麻体象木，其色苍也。在果为季，色青而味酸也。核内有仁，仁分两片，木之生原也。毛虫，如草木之森丛，而生于草木者也。犬性勇往直前，感春生怒发之气也。肝主筋，故其养在筋。里急支满，肝之病也。角，木音也。木生于水，为坚多心，故其物主中坚。八者，木之成数也。】　　升明之纪，正阳而治，德施周普，五化均衡。其气高，其性速，其用燔灼，其化蕃茂，其类火，其政明曜，其候炎暑，其令热，其脏心。心，其畏寒，其主舌，其谷麦，其果杏，其实络，其应夏，其虫羽，其畜马，其色赤，其养血，其病瞤瘛，其味苦，其音征，其物脉，其数七。　　【注　火位南方，故正阳而治。火主阳气，故德施周普。阳和之气四布，五化俱以均平，皆感火之化也。火气炎上，故气高；火性动急，故性速也。烧炙曰燔灼，火之用也。万物蕃茂，夏长之化也。凡在地之火，皆与之同类。明曜，火布之政也。炎暑，夏之候也。在天为热，火之令也。在脏为心，心，其畏寒，火畏水也。心开窍于舌。麦乃夏成之谷。杏色赤，其味苦。络者，果实之脉络。羽虫，飞翔而上，感火气而生。马属午，火之畜。心主血脉，故其养在血。瞤瘛，经脉感火气而缩急也。征，火之音。苦，火之味。脉，物之脉络。七，火之成数也。】　　备化之纪，气协天休，德流四政，五化齐修。其气平，其性顺，其用高下，其化丰满，其类土，其政安静，其候溽蒸，其令湿，其脏脾。脾，其畏风，其主口，其谷稷，其果枣，其实肉，其应长夏，其虫倮，其畜牛，其色黄，其养肉，其病否，其味甘，其音宫，其物肤，其数五。　　【注　天主生，地主成。土气和平，合天之休美，而化生万物也。土德流于四方，而五化齐修矣。平夷，土之气；柔顺，土之性；高下，土之体。或高或下，咸备其化，土之用也。丰厚满溢，湿土之化也。五方五土，与之同类。安静而化，土之政也。溽蒸，长夏之候也。在天为湿，土之令也。其在脏主脾。畏风者，木乃土之胜也。脾开窍于口。稷，黅谷也。枣色黄而味甘。肉，果实之肉也。倮虫，肉体之虫。牛，土之畜也。脾主肌肉，故其养在肉。否者，脾病于中，而上下之气不交也。宫音，中土之音。肤，物之肤肉也。五乃土之生数。六元正纪论曰：土常以生也。】　　审平之纪，收而不争，杀而无犯，五化宣明。其气洁，其性刚，其用散落，其化坚敛，其类金，其政劲肃，其候清切，其令燥，其脏肺。肺，其畏热，其主鼻，其谷稻，其果桃，其实壳，其应秋，其虫介，其畜鸡，其色白，其养皮毛，其病咳，其味辛，其音商，其物外坚，其数九。　　【注　金，兵象，金气和平，故收而不争。天地之气，春生秋杀；杀而无犯，不残害于物也。金气清肃，故五化得之，咸有宣明。洁白，金之气也。刚坚，金之性也。万物散落，金之用也。其气收敛，秋之化也。五金之类，与之同类。坚劲肃清，金之政也。清切，秋之候也。在天为燥，金之令也。其脏为肺，肺畏热者，金畏火也。肺开窍在鼻。稻乃秋成之谷也。桃色白，而有毛，肺之果也。坚壳之实，介甲之虫，皆感坚刚之气而生也。鸡性善鬬，感肃杀之气也。肺主皮毛，故其养在皮毛。欬者，肺之病也。商主西方之音。辛乃金之味也。其于万物咸如实壳、介虫之外坚。九乃金之成数也。】　　静顺之纪，藏而勿害，治而善下，五化咸整。其气明，其性下，其用沃衍，其化凝坚，其类水，其政流演，其候凝肃，其令寒，其脏肾。肾，其畏湿，其主二阴，其谷豆，其果栗，其实濡，其应冬，其虫鳞，其畜彘，其色黑，其养骨髓，其病厥，其味咸，其音羽，其物濡，其数六。　　【注　水之平运，是谓静顺。夫万物得生长之气而茂盛，水运和平，故虽主藏而不害于物也。水平治而善下，故五气感之，而咸整也。天一生水，故其气高明。水性就下，故性下也。万物凝坚，藏气之化也。大地之水，与之同类，流演不竭，水之政也。凝肃，冬之候也。在天为寒水之令也。在脏为肾，肾其畏湿，水畏土也。肾开窍于二阴，故主之。豆乃水之谷也。栗色黑味咸，肾之果也。濡乃实中之有津液者。鳞虫水中之所生。肾主骨髓，故其养在骨髓。肾为生气之原，故病则手足厥冷。羽音属水。六乃水之成数也。】　　故生而勿杀，长而勿罚，化而勿制，收而勿害，藏而勿抑，是谓平气。　　 【注　是以木运之岁，得生气而无金气之肃杀。火运之岁，得长气而无水气之克罚。土运之岁，得化气而无木气之制胜。金运之岁，得收气而无火气之贼害。水运之岁，得藏气而无土气之遏抑。是谓平气之岁也。】　　委和之纪，是谓胜生。生气不政，化气乃扬。长气自平，收令乃早。凉雨时降，风云并兴。草木晚荣，苍干雕落。物秀而实，肤肉内充。其气敛，其用聚，其动软戾拘缓，其发惊骇，其脏肝，其果枣李，其实核壳，其谷稷稻，其味酸辛，其色白苍，其畜犬鸡，其虫毛介，其主雾露凄沧，其声角商，其病摇动注恐，从金化也。少角与判商同；上角与正角同；上商与正商同。其病肢废、痈肿、疮疡，其甘虫，邪伤肝也。上官与正宫同。萧飋肃杀，则炎赫沸腾，眚于三。所谓复也，其主飞蠧蛆雉，乃为雷霆。　　【注　木运不及，是谓委和，则所胜之气，胜其生气。金气胜，则木之生气，不能章其政令矣。木政不章，则土气无畏，而化气乃扬。木衰，则火气不盛，故长气自平。金气盛，故收令乃早也。凉为金化，风为木化，云雨为土化，此以木运不及，故兼有金土之化也。生气不政，故草木晚荣。收令乃早，故苍干刑落。化气与秋成之气专令，是以物秀而实，肤肉内充。收敛，金之气也。生聚，木之用也。动者，病机动于内；发者，证发于外也；緛，短缩也；戾，了戾也；拘，拘急也；缓，不收也；皆筋之为病。金匮真言曰：东方肝木，其病发惊骇。其脏主肝。其果之枣李、实之核壳、谷之稷稻、味之酸辛、色之苍白、畜之犬鸡、虫之毛介、声之角商，因木运不及，故兼从金土之化也。其主雾露凄沧，金之胜也；其病摇动注恐，肝之病也，此从金化故也。判，半也。少角与判商同者，总谓六丁年，木运不及之岁也。角乃木音，木运不及，故主少角。金兼用事，故半与商金同其化也。上角与正角同者，乃丁巳、丁亥二岁，上见厥阴司天，岁木不及而得司天之助，故与敷和之正角同也。上商与正商同者，乃丁卯、丁酉二岁，上临阳明司天，故曰上商。木运不及，半商同化，而又值阳明司天，则金全用事，与审平之正商相同也。故其病肢废、痈肿、疮疡，其甘虫，皆金气盛而邪伤肝也。上宫与正宫同者，乃丁丑、丁未二岁，上临太阴司天，故曰上宫，岁木不及，化气乃扬，而又得司天之助，是土得以自专，与备化之纪相同，故上宫与正宫同也。萧飋肃杀，金淫甚也。炎赫沸腾，火来复也。其灾眚，当主于东方之震位。所谓复也，蠧生于木，飞乃火象，言主复者，乃木中所生之火也。蛆乃蝇之子，蛆入灰中，脱化为蝇，蝇喜暖恶寒，昼飞夜伏；雉为离禽，皆火复之气化也。雷之迅者，曰霆，木郁极而火繞之，其气则为雷霆，故《易》曰震为雷。】　　伏明之纪，是谓胜长。长气不宣，藏气反布。收气自政，化令乃衡。寒清数举，暑令乃薄。承化物生，生而不长。成实而稚，遇化已老。阳气屈伏，蛰虫早藏。其气郁，其用暴，其动彰伏变易，其发痛，其脏心，其果栗桃，其实络濡，其谷豆稻，其味苦咸，其色元丹，其畜马彘，其虫羽鳞，其主冰雪霜寒，其声征羽，其病昏惑悲忘，从水化也。少征与少羽同；上商与正商同。邪伤心也。凝惨栗冽，则暴雨霖霪，眚于九。其主骤注，雷霆震惊，沉霒淫雨。　　【注　火运不及则水胜其长，故火之长气不宣，而水之藏气反布。火气伏明，则金无所畏，故收气得自主其政。火不及，则所生之土气不盛，是以化令平衡。寒清数举，暑令乃薄，水胜火也。承土之化气平衡，故物得以生长。气不宣则生而不长，故稚小即已成实，遇长夏之化气，即老矣。寒清数举，故阳气屈伏。藏气用事，故蛰虫早藏。其气郁，水制其火也。其用暴，火性欲发也。彰者，火之政令也。彰伏则变易而为寒矣，故其发为痛，盖寒胜则痛也。其脏主心，其果之栗桃、实之络濡、谷之豆稻、味之苦咸、色之元丹、畜之马彘、虫之羽鳞、声之征羽，皆火运不及，故兼从金水之化也。冰雪霜寒，水之变易也。昏惑悲忘，心神不足，因从水化，而心火受亏也。少征与少羽同者，总谓六癸岁也。征为火音，火运不及，故曰少征。少兼用事，故少征与少羽同其化也。上商与正商同者，乃癸卯、癸酉二岁，上临阳明司天，故曰上商。金无所畏，而又得司天之助，是火运之纪，而行审平之政，故上商之岁与正商之气同也。金水兼胜，邪伤心也。凝惨栗冽，寒之淫甚。暴雨霖霪，土之来复。灾眚当在离位之南方。沉黅，阴云蔽日也。骤注、淫雨，土之变也。雷霆震惊，火郁发也。】　　卑监之纪，是谓减化。化气不令，生政独彰。长气整，雨乃愆。收气平，风寒并兴。草木荣美，秀而不实，成而秕也。其气散，其用静定，其动疡涌分溃痈肿，其发濡滞，其脏脾，其果李栗，其实濡核，其谷豆麻，其味酸甘，其色苍黄，其畜牛犬，其虫倮毛，其主飘怒振发，其声宫角，其病留满否塞，从木化也。少宫与少角同；上宫与正宫同；上角与正角同。其病飧泄，邪伤脾也。振拉飘扬，则苍干散落，其眚四维。其主败折虎狼，清气乃用，生政乃辱。　　【注　土运不及，则化气乃减，木反胜之，是以化气不能施其令，而生政独彰也。木火相生，故长气整。化气不令，故雨乃愆期。土气不及，故收气自平。木水专令，故风寒并兴。生气彰而长气整，故草木荣美。化气不令，故虽秀而不实、成而秕也。发散，木之气。静定，土之用也。疡痈诸证，逆于肉理，乃生痈肿也。濡滞，水乘土病也。其脏在脾，其果李栗，其实濡核，其谷豆麻，其味酸甘，其色苍黄，其畜牛犬，其虫倮毛，其声宫角，因土运不及，故兼从水木之化也。飘怒振发，木气胜也。留满否塞，脾气伤也。少宫与少角同者，总谓六己岁也。宫为土音，土运不及，是谓少宫。木兼用事，故少宫与少角同其化也。上宫与正宫同者，乃已丑、已未二岁，上临太阴湿土司天，故曰上宫。土运不及而得司天之助，是少宫之纪，行备化之气，故与正宫相同也。上角与正角同者，谓己巳、己亥二岁，上临厥阴司天，故曰上角。少宫少角之纪，而角得司天之助，木反独专，故与正角之岁相同也。其病飧泄，邪伤脾也。振拉飘扬，木淫甚也。苍干雕落，金复木也。其灾眚当在四维，乃乾坤艮巽之方也。败折，金之用也。虎狼，西方之兽也。辱，屈也，金气复，而生政始辱。】　　从革之纪，是谓折收。收气乃后，生气乃扬。长化合德，火政乃宣，庶物以蕃。其气扬，其用躁切，其动铿禁、瞀厥，其发咳喘，其脏肺，其果李杏，其实壳络，其谷麻麦，其味苦辛，其色白丹，其畜鸡羊，其虫介羽，宜主明曜炎烁，其声商征，其病嚏咳鼽衄，从火化也。少商与少征同；上商与正商同；上角与正角同。邪伤肺也。炎光赫烈，则冰雪霜雹，眚于七。其主鳞伏彘鼠，藏气早至，乃生大寒。　　【注　金运不及，则收政乃折。收气在后，则木无所畏，而生气乃扬，长化合德，故庶物以蕃升扬火之气也。躁切，金之用也。金主声，铿禁者，声不出也。瞀，肺是动病也。厥，气上逆也。欬喘，火刑肺也。其脏主肺。其果之李杏、实之壳络、谷之麻麦、味之苦辛、色之白丹、畜之鸡羊、虫之介羽、声之商征，皆金运不及，而兼木火之化也。明曜炎烁，火之胜也。嚏欬鼽衄，金之病也。少商与少征同者，总谓六乙岁也。商主金音，金运不及，故为少商。火兼用事，故少征同其化也。上商与正商同者，乃乙卯、乙酉二岁，上临阳明司天，故曰上商。金运不及，而得司天之助，则金气平，而不为火胜与审平之气相同，故上商与正商同也。上角与正角同者，乃乙巳、乙亥二岁，上临厥阴司天，故曰上角。生气乃扬，而又得司天之助，故与正角之岁相同也。水火相胜，故邪伤肺也。炎光赫烈，火淫甚也。冰雪霜雹，水来复也。其灾眚是兑之西方。其主鳞伏彘鼠，皆水之虫兽也。藏气早至，故乃生大寒。】　　涸流之纪，是谓反阳。藏令不举，化气乃昌。长气宣布，蛰虫不藏。土润水泉减，草木条茂，荣秀满盛。其气滞，其用渗泄，其动坚止，其发燥槁，其脏肾，其果枣杏，其实濡肉，其谷黍稷，其味甘咸，其色黅元，其畜彘牛，其虫鳞倮，其主埃郁昏翳，其声羽宫，其病痿厥坚下，从土化也。少羽与少宫同；上宫与正宫同。其病癃闭，邪伤肾也。埃昏骤雨，则振拉摧拔，眚于一。其主毛显狐狢，变化不藏。　　【注　水寒不及，阳反胜之，水之藏令不举，土之化令乃昌。水令不举，则火无所畏，故长气得以宣布。阳热反盛，是以蛰虫不藏。土润水泉减，土胜水也。草木条茂，荣秀满盈，得长化之气也。濡滞，土之气；渗泄，水之用也。其动坚止，土制水，而成积也。其发燥槁，阴液虚也。其脏为肾。其果之枣杏、实之濡肉、谷之黍稷、味之甘咸、色之黅元、畜之彘牛、虫之鳞倮、声之羽宫，因水运不及，故兼从火土之化也。埃郁昏翳，土之胜也。痿厥坚下，肾之病也。此水运不及，而反从土化也。少羽与少宫同者，总谓六辛岁也。羽为水音，水运不及，故曰少羽。土兼用事，故与少宫同化也。上宫与正宫同者，谓辛丑、辛未二岁，上临太阴司天，故曰上宫。土兼用事，而又得司天之助，故少羽之纪，反与正宫之岁相同也。癃闭，邪伤肾，而肾气不化也。埃昏骤雨，士淫甚也。振拉摧拔，木气复也。其灾眚，当在坎之北方。毛乃丛聚之象，感春森之气而生，狐狢以毛显而为裘，故其主狐狢。】　　故乘危而行，不速而至。暴虐无德，灾反及之。微者复微，甚者复甚，气之常也。　　 【注　此总结上文，而言五运不及，则所胜之气，乘危而行，不速而至，惟淫胜而无和祥之德，以致子来复雠，灾反及之。胜微则复微，胜甚则复甚，此胜复之常气也。】　　发生之纪，是谓启陈。土疏泄，苍气达。阳和布化，阴气乃随。生气淳化，万物以荣。其化生，其气美，其政散，其令条舒，其动掉眩巅疾，其德鸣靡启坼，其变振拉摧拔，其谷麻稻，其畜鸡犬，其果李桃，其色青黄白，其味酸甘辛，其象春，其经足厥阴少阳，其脏肝脾，其虫毛介，其物中坚外坚，其病怒，太角与上商同。上征则其气逆，其病吐利。不务其德，则收气复，秋气劲切，甚则肃杀，清气大至，草木雕零，邪乃伤肝。　　【注　岁木太过，是谓发生万物之象。土得其制化，故主疏泄。苍气，木气也。厥阴之上，风木治之，是以阳和布化于上，而阴气乃随于下也。生气有余，故万物感之而荣茂芳美。发散，木之政也。条舒，阳和之令也。掉眩巅疾，风气淫于上也。鸣，风木声也。启坼即发陈之义，应春之气也。振拉摧拔，风之变易也。其谷之麻稻、畜之鸡犬、果之李桃、色之青黄白、味之酸甘辛、虫之毛介、物之中坚外坚，因木气太盛，彼此交相承制而生化也。其象应春，其经合于足厥阴肝、足少阳胆，其脏应于肝脾。其病怒，肝气盛也。太角与上商同者，谓气之太过，自有承制，有承制则有生化。如太角之岁木运太过，则金气承之，而所生之谷为稻麻，所生之果为李桃，其畜鸡犬，其虫毛介，皆感木金之气而生化与上商之岁相同也。盖诸壬岁无阳明之上临，故曰太角与上商同。如有阳明司天，则当云上商与正角同，言虽无司天之上临，而有自然之承制也。上征者，谓司天上临，少阴君火，少阳相火，乃壬子、壬午、壬寅、壬申四岁，木运有余，而上临火气，子居母上，则其气逆，逆于上则吐，逆于下则利也。木淫太过则金气来复，秋气劲切甚则肃杀，草木雕零，邪乃伤肝。】　　赫曦之纪，是谓蕃茂。阴气内化，阳气外荣。炎暑施化，物得以昌。其化长，其气高，其政动，其令明显，其动炎灼妄扰，其德暄暑郁蒸，其变炎烈沸腾，其谷麦豆，其畜羊彘，其果杏栗，其色赤白元，其味苦辛咸，其象夏，其经手少阴太阳、手厥阴少阳，其脏心肺，其虫羽鳞，其物脉濡，其病笑疟、疮疡血流、狂妄目赤。上羽与正征同。其收齐，其病痓。上征而收，气后也。暴烈其政，藏气乃复，时见凝惨，甚则雨水霜雹切寒，邪伤心也。　　【注　岁火太过，是谓赫曦。长气盛，故草木蕃茂。少阴之上，君火主之，故阴气内化。阳气外荣，炎暑施化，司夏令也。物得以昌，受长气也。夏主长，故其化长；火气升，故其气高；火性动，故其政动；火光明，故其令明。炎灼妄扰，手足躁扰也。暄暑郁蒸，气之和祥也。炎烈沸腾，极则变易也。其谷之麦豆、畜之羊彘、果之杏栗、虫之羽鳞、物之脉濡、色之赤白元、味之苦辛咸，交相承制，而生化也。其象应夏，其经合于手少阴心、手太阳小肠、手厥阴心包络、手少阳三焦四经。其脏心者，火脏也。合于肺者，即五脏生成篇之所谓肺之合皮也，其荣毛也，其主心也之义。五脏皆然。《灵枢经》曰：心气实，则笑不休。本经曰：夏伤于暑，秋必痎疟。疮疡血流，狂妄目赤，皆火热之为病也。上羽者。上临太阳寒水司天，乃戊辰、戊戌二岁。火运太过，得水制之，则火气已平，故与升明正征之相同也。火气平而金气不受伤，故其收气得与生长化气之相平也。上羽之岁乃太阳司天。痓者，太阳之为病也。上征者，上临君相二火，乃戊子、戊午、戊寅、戊申四岁，火热更甚，故收气乃后，暴列其政，火淫甚也。水气复之，故时见凝惨，甚则雨水冰雹，而心乃受伤也。】　　敦阜之纪，是谓广化。厚德清静，顺长以盈。至阴内实，物化充成。烟埃朦郁，见于厚土。大雨时行，湿气乃用，燥政乃辟。其化圆，其气丰，其政静，其令周备，其动濡积并稸，其德柔润重淖，其变震惊飘骤崩溃，其谷稷麻，其畜牛犬，其果枣李，其色黅元苍，其味甘咸酸，其象长夏，其经足太阴阳明，其脏脾肾，其虫倮毛，其物肌核，其病腹满、四肢不举，大风迅至，邪伤脾也。　　【注　土运太过，是谓敦阜。土气盛而化气布于四方，故为广化。厚德清静土之体，顺长以盈，火土合化也。太阴之上，湿土主之，故至阴内实，物化充成。盖太阴为阴中之至阴，阴气内实，而后化成万物于外。烟埃朦郁，土之气也。厚土者，见于山陵之间也。大雨时行，湿气上蒸，终为注雨也。辟，避也。夏秋之交，湿土主令，湿气盛，是以秋之燥气乃辟。静者土之政，周备土之令。稸，聚也，湿则濡滞而成积聚也。柔润重淖，土之德。震惊飘骤崩溃，气之变也。其谷之稷麻、畜之牛犬、虫之倮毛、果之枣李、色之黅元苍、味之甘咸酸，皆交相承制而生化也。其经合于足太阴脾、足阳明胃，其脏合于脾肾。其腹满、四肢不举，水湿之为病也。土气太过，风乃复之，则脾反受伤矣。】　　坚成之纪，是谓收引。天气洁，地气明。阳气随，阴治化。燥行其政，物以司成。收气繁布，化洽不终。其化成，其气削，其政肃，其令锐切，其动暴折疡疰，其德雾露萧飋，其变肃杀雕零，其谷稻黍，其畜鸡马，其果桃杏，其色白青丹，其味辛酸苦，其象秋，其经手太阴阳明，其脏肺肝，其虫介羽，其物壳络，其病喘喝胸凭仰息。上征与正商同。其生齐，其病咳。政暴变则名木不荣，柔脆焦首，长气斯救，大火流，炎铄且至，蔓将槁，邪伤肺也。　　【注　岁金太过，名曰坚成。秋令主收，是谓收引。天气洁，地气明，金气清也。阳明之上，燥气主之，故阴金治化于上，而阳明之气在下随之。秋主收成，故燥行其政，物以司成，秋主收而长夏主化，收气早布，是以化洽不终。成者秋之化，削者金之气也。肃者金之政，锐切金之令也。暴折筋受其伤，疡疰皮肤之疾也。雾露萧飋，气之祥也。肃杀雕零，气之变也。其谷之稻黍、畜之鸡马、果之桃杏、虫之介羽、物之壳络、色之白青丹、味之辛酸苦，交相乘制而生化也。其象应秋，其经合于手太阴肺、手阳明大肠，其脏合于肺肝。其病喘喝、胸凭仰息，金气太盛而肺气实也。上征者，上临少阴少阳二火，乃庚子，庚午、庚寅、庚申四岁。金气太过，得火制之，金气已平，故与审平之正商相同也。金气平，故木之生气不屈，得与四气齐等。其病咳，火伤肺也。肃杀太甚。则草木受伤，长气来复以救之，是以大火西流，而肺反受伤也。】　　流衍之纪，是谓封藏。寒司物化，天气严凝。藏政以布，长令不扬。其化凛，其气坚，其政谧，其令流注，其动漂泄沃涌，其德凝惨寒氛，其变冰雪霜雹，其谷豆稷，其畜彘牛，其果栗枣，其色黑丹黅，其味咸苦甘，其象冬，其经足少阴太阳，其脏肾心，其虫鳞倮，其物濡满，其病胀，上羽而长气不化也。政过则化气大举，而埃昏气交，大雨时降，邪伤肾也。　　【注　水运太过，是谓流衍。冬主闭藏，是谓封藏。寒气司化，故天气严凝。水政以布，故火令不扬。凛冽寒之化，坚凝寒之气，流注水之性。漂泄沃涌，水注之为病也。凝惨寒氛，寒气之和者。冰雪霜雹，寒极而变易也。其谷之豆稷、畜之彘牛、果之栗枣、虫之鳞倮，物之濡满、色之黑丹黅、味之咸苦甘，皆交相承制而生化也。其象应冬，其经合于足少阴肾、足太阳膀胱，其脏合于肾心。其病胀者，水盛而乘土也。上羽者，谓上临太阳，寒水司天，乃丙辰、丙戌二岁。水气太盛，故火气不能施化也。水政太过，则土来复之。埃昏，湿气上蒸也。气交者，湿气上升而为云，天气下降而为雨也。大雨时行，肾反受邪。】　　故曰：不恒其德则所胜来复，政恒其理则所胜同化。此之谓也。　　 【注　此总结五运之气，如恃强而不恒其德，则所胜之气来复，所谓侮反受邪，寡于畏也。如政令和平，各守其理，则所胜之气同化矣。同化者，即春有鸣条律畅之化，则秋有雾露清凉之政是也。】　　帝曰：天不足西北，左寒而右凉；地不满东南，右热而左温。其故何也？　　 【注　夫天有阴阳，地有阴阳，故论天之五运，而复论地之四方。左寒右凉，右热左温者，从后天之卦象也。盖后天之卦，离南坎北，震东兑西，以天地开辟，而后有四方也。】　　岐伯曰：阴阳之气，高下之理，太少之异也。　　 【注　阴阳之气者，谓四方有寒热之气。高下之形者，谓地土有高下之形。太少者，四象也，因四方之气象，而各有异也。】　　东南方，阳也。阳者其精降于下，故右热而左温。西北方，阴也。阴者其精奉于上，故左寒而右凉。是以地有高下，气有温凉；高者气寒，下者气热。　　 【注　精者，即天一所生之精水也。天气包乎下，精气通乎天。故阴阳应象论曰，天有精，地有形。盖天为阳而精为阴，阴阳上下之环转也。故精降于下，则阳气升于上，是以右热而左温。阴精奉于上，则阳气藏于下，故左寒而右凉。西北势高，东南地陷，故高者气寒，下者气热。】　　故适寒凉者胀之，温热者疮。下之则胀已，汗之则疮已。此腠理开闭之常，太少之异耳。　　 【注　此论精气之从中而上下升降者也。适生于寒凉之方，阴气上奉，则阳气下藏，故多胀，所谓脏寒生满病也。往处于温热之方，阴气下降，则阳气上升，故多疮，所谓痛痒疮疡，皆属于火也。故下之则阴气降，而阳气自升，故胀者已。汗乃阴液，汗之则阴液升，而阳气自降，故疮者愈。此精气出入于肌腠之间，上下升降，一阖一开，乃自然之常理。人生于天地气交之中，有四方寒热之异，当从其气而调之，自然苛疾不起。】　　帝曰：其于寿夭何如？岐伯曰：阴精所奉其人寿，阳精所降其人夭。　　 【注　阴精所奉之处，则元气固藏，故多寿；阳精所降之方，则元阳外泄，故多夭。曰阴精，曰阳精，当知地有精而天有精，盖在地为阴，在天则为阳也。】　　帝曰：善！其病也，治之奈何？岐伯曰：西北之气，散而寒之；东南之气，收而温之。所谓同病异治也。　　 【注　西北气寒，寒固于外则热郁于内，故宜散其外寒，凉其内热。东南气热，则阳气外泄里气虚寒，故宜收其元阳，温其中冷。所谓为病虽同，而治法则异也。】　　故曰：气寒气凉，治以寒凉，行水渍之。气温气热，治以温热，强其内守。必同其气，可使平也。假者反之。　　 【注　西北之气寒凉，则人之阳热遏郁于内，故当治以寒凉。行水渍之者，用汤液浸渍以取汗，开其腠理以使阳气通畅。东南之气温热，则人之腠理开，而阳气外弛，故当治以温热，强其元阳，固守于内。是闭者开之，开者闭之。气之升长者，收而藏之；气之收藏者，升而散之。必使其气之和同而始平也。如西北之人，病寒邪而假热者，又当治以温热；如东南之人，病热邪而假寒者，又当治以寒凉。所谓假者反之。】　　帝曰：善！一州之气，生化寿夭不同，其故何也？岐伯曰：高下之理，地势使然也。崇高则阴气治之，污下则阳气治之。阳胜者先天，阴胜者后天。此地理之常，生化之道也。　　 【注　此复论一方之气，而有阴阳寒热之不同也。如山林高阜之地，则多阴寒，污下卑湿之地，则多阳热。阳胜者，四时之气，先天时而至；阴胜者，四时之气，后天时而至。盖寒暑往来，皆从地之出也。此地理高下厚薄之分，阴阳出入之常也。生化之道者，谓生长化收藏之气。阳气治之，气多生长；阴气治之，气多收藏。】　　帝曰：其有寿夭乎？岐伯曰：高者其气寿，下者其气夭。地之小大异也。小者小异，大者大异。　　 【注　高者其气收藏，故多寿；下者其气发越，故多夭。一州之气有大小之异也。高下之小者小异，大者大异。异谓寿夭之异。】　　故治病者，必明天道地理，阴阳更胜，气之先后，人之寿夭，生化之期，乃可以知人之形气矣。帝曰：善！　　【注　天道者，天之化运也。地理者，地之四方也。阴阳更胜者，五运六气之有太过不及，有淫胜郁复也。气之先后者，太过者先天，不及者后天。污下者先天，高厚者后天也。明人之寿天，气之生化，乃可以知人之形气矣。《灵枢经》曰：形与气相任则寿，不相任则夭。皮与肉相果则寿，不相果则夭。血气经络胜形则寿，不胜形则夭。形充而皮肤缓者则寿，形充而皮肤急者则夭。平人而气胜形者寿，病而形肉脱，气胜形者死。形胜气者危矣。】
