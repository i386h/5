<!-- { "loadSidebar": true } -->
　　《丹溪心法》曰：胡氏年十七八岁，发脱不留一茎，饮食起居如常，脉微弦而濇，轻重皆同。予曰：此厚味成熟，湿痰在膈间，又日多吃梅，酸味收湿热之痰，随上升之气至于头，蒸熏发根之血，渐成枯槁，遂一时尽脱。遂处以补血升散之药，用防风通圣散去芒硝，惟大黄三度酒炒，兼以四物汤酒制合，和作小剂煎，以灰汤入水频与之，两月余。后诊其脉，湿热渐解，停药淡味调养。又二年，发长如初而愈。
