<!-- { "loadSidebar": true } -->
　　一人患项筋痛连背胛，不可转移，服诸风药皆不效。予忆《千金髓》有肾气攻背强一证，与椒附散一服，差。盖肾气自腰挟脊，上项至曹溪穴，然后入泥丸宫。曹溪穴非精于搬运者不能透。今逆行至此不得通，用椒以引归经则安矣。气上逆，椒下达，故服之即愈。
　　《儒门事亲》曰：戴人在西华寄于夏官人宅，忽项上病一疮，状如白头疮，肿根红硬，以其微小不虑也。忽遇一故人见邀，饮以羊膏酒，鸡鱼盐蒜皆在焉。戴人以其故旧不能辞，又忘其禁忌，是夜疮疼痛不可忍，项肿及头，口发狂言，目见鬼神。夏君甚惧，欲报其家。戴人笑曰：请无虑，来日当平。乃以酒调通经散六七钱，下舟车丸百余粒，次以热面羹投之，上涌下泄，一时齐作，合去半盆，明日日中疮肿已平，一二日肿消而愈。夏君见，大奇之。
　　一妇人病瘰疬，延及胸臆，皆成大疮，相连无好皮肉，求戴人疗之。戴人曰：火淫所胜，治以咸寒。命以沧盐吐之，一吐而着痂；次用凉膈散、解毒汤等剂，皮肉乃复如初。
　　《丹溪心法》曰：一男子项强不能回顾，动则微痛，其脉弦而数实。右手为甚，作痰客太阳经治之，用二陈汤加酒洗黄芩、羌活、红花，服后二日愈。
　　《薛己医案》曰：儒者杨泽之，性躁嗜色，缺盆结一核，此肝火血燥筋挛，法当滋肾水，生肝血。不信，乃内服降火化痰之药，外敷南星、商陆，转大如碗。余用补中益气及六味地黄，间以芦荟丸，年余，元气复而肿消。
　　一男子素善怒，左项微肿，渐大如升，用清痰理气，大热作渴，小便频浊。余谓肾水亏损，用六味地黄、补中益气而愈。亦有胸胁等处，大如升斗，或破而如菌如榴，不问大小，俱治以前法。
　　举人江节夫颈臂胁肋各结一核，恪服祛痰降火软坚之剂，益甚。余曰：此肝胆经血少而火燥也。彼执前药，至明年六月，各核皆溃，脉浮大而濇。余断以秋金将旺，肝木被克，必不起。后果然。
　　阁老杨石斋子，年十七，患疬，发热作渴，日晡颊赤，左关尺脉大而浮，此肝肾阴虚，用补阴八珍汤二十余剂，又加参、芪二十余剂而溃。但脓水清稀，肌肉不生，乃以参、芪、归、朮为主，佐以芍药、熟地、麦冬、五味，脓水稠而肌肉生；更服必效散一剂，疬毒去而疮口敛。
　　一儒者患愈后，体瘦发热，昼夜无定，此足三阴气血俱虚，用八珍加麦冬、五味二十余剂，又用补中益气加麦冬、五味，及六味丸而愈。
　　儒者张子容素善怒，患瘰疬久而不愈。疮出鲜血，左关弦洪，重按如无，此肝火动而血妄行，证属气血俱虚，用补中益气以补脾肺，六味丸以滋肾肝而愈。
　　一人耳下患结核五枚，经年许尚硬，面色痿黄，饮食不甘，劳而发热，脉数软而濇，以益气养荣汤六十余剂，元气已复，患处已消，一核尚存，以必效散二服而平。
　　一人先于耳前耳下患之，将愈延及项侧缺盆，三年，遂延胸腋，诊之，肝脉弦数，以龙荟、散坚二丸治之。将愈，肝脉尚数，四年后，小腹阴囊内股皆患毒，年余不敛，脉诊如前，以清肝养血及前丸而愈。
　　一人因怒，耳下及缺盆患疬，溃延腋下，形气颇实，疮口不合，治以散肿溃坚而愈。
　　一人因劳而患，怠惰发热，脉洪大，按之无力，宜用补中益气汤。彼不信，辄服攻伐之剂，吐泻不止而死。大抵此证原属虚损，若不审虚实而犯病禁经禁，鲜有不悞。常治先以调经解郁，更隔蒜灸之，多自消；如不消，即以琥珀膏贴之，候有脓则针之，否则变生他证。设若兼痰兼阴虚等证，只宜加兼证之剂，不可干扰余经。或气血已复而核不消，却服散坚之剂，至月余不应，气血亦不觉损，方进必效散，或遇神仙无比丸，其毒一下，即止二药。更服益气养荣汤数剂以调理。疮口不敛，豆豉饼、琥珀膏。若气血俱虚，或不慎饮食起居七情者，俱不治。然此证以气为主，气血壮实，不用追蚀之剂，彼亦能自腐，但取去使易于收敛。若气血虚不先用补，而数用追蚀之药，适足以取败。若发寒热，眼内有赤脉贯瞳人者不治，一脉者一年死，二脉者二年死。
　　一人患结核痰盛，胸膈痞闷，脾胃脉弦，此脾土虚肝木乘之也，当实脾土伐肝木为主。彼以治痰为先，乃服苦寒化痰药不应，又加破气药，病愈甚；始用六君子汤，加芎归数剂；饮食少思，以补中益气汤倍加白朮，月余中气少健；又以益气养荣汤，四月肿消而血气亦复矣。夫右关脉弦，弦属木，乃木盛克脾土，为贼邪也。虚而用苦寒之剂，是为虚虚。况痰之为病，其因不一，主治之法不同。凡治痰，利药过多则脾气愈虚，虚则痰愈易生。如中气不足，必用参朮之类为主，佐以痰药。
　　一人久患不敛，神思困倦，脉虚，予欲投以托里，彼以为迂，乃服散肿溃坚汤，半月余，果发热，饮食愈少，复求治。予以益气养荣汤三月。喜其谨守禁忌，故得以收效。齐氏曰：结核瘰疬，初觉宜内消之。如经久而除，气血渐衰，肌寒肉冷，或脓汁清稀，毒气不出，疮口不合，聚肿不赤，结核无脓，外证不明者，并宜托里。脓未成者，使脓早成。脓已溃者，使新肉早生。血气虚者，托里补之。阴阳不和，托里调之。大抵托里之法，使疮无变坏之证，此所以宜用也。
　　一妇患瘰疬，延至胸腋，脓水淋漓，日久五心烦热，肢体疼痛，头目昏重，心忪颊赤，口干咽燥，发热盗汗，食少嗜卧，月水不调，脐腹作痛。予谓血虚而然，非疬故也。服逍遥散月余，少可；更服八珍汤加牡丹皮、香附子，又月余而经通；再加黄芪、白蔹，两月余而愈。
　　一妇溃后核不腐，以益气养荣汤三十余剂，更敷针头散腐之，再与前汤三十余剂而敛。
　　一妇久溃发热，月经过期且少，用逍遥散，兼益气养荣汤，两月余，气血复而疮亦愈。但一口不收，敷针头散，更灸肩井穴而痊。
　　一妇瘰疬，与养血顺气药不应，服神效瓜蒌散二剂，顿退，又六剂而消却；与托里药，气血平复而愈。
　　一妇人瘰疬久不愈，或以木旺之证，用散肿溃坚汤伐之，肿硬益甚。予以为肝经气血亏损，当滋化源，用六味地黄丸、补中益气汤，至春而愈。此证若肝经风火暴病，元气无亏，宜用前汤。若风木旺而自病，宜用泻青丸，虚者用地黄丸。若水不能生木，亦用此丸。若金来克木，宜补脾土，生肾水。大凡风木之病，壮脾土则木自不能克矣。若行伐肝，别脾胃先伤，而木反克土矣。
　　一妇患瘰疬，少寐，年余疬破，脓水淋漓，经水或五十日或两月余一至，误服通经丸，展转无寐，午前恶寒，午后发热，予以为思虑亏损脾血，用归脾汤作丸，午前以六君送下，午后以逍遥送下，两月余得寐，半载后经行如期，年余疮愈。
　　一妇瘰疬后，遍身作痒，脉大，按之则虚，以十全大补汤，加香附治之而愈。大凡溃后，午前痒作气虚，午后痒作血虚，若作风证治之，必死。
　　一男子患此，肿痛发寒热，大便秘，以射干连翘散六剂，热退大半，以仙方活命饮四剂而消。
　　一妇人耳下肿痛发寒热，与荆防败毒散四剂，表证悉退；以散肿溃坚汤数剂。肿消大半；再以神效栝蒌散四剂而平。
　　一男子肝经风热，耳下肿痛发热，脉浮数，以薄荷丹治之而消。
　　一男子每怒耳下肿，胁或作痛，以小柴胡汤，加青皮、木香、红花、桃仁，四剂而愈。
　　一男子颈肿不作脓，脉弦而数，以小柴胡汤兼神效瓜蒌散各数剂，及隔蒜灸数次，月余而消。
　　一妇人颈肿不消，与神效栝蒌散六剂，少退；更以小柴胡汤，加青皮、枳壳、贝母数剂，消大半；再以四物对小柴胡数剂而平。
　　一男子因暴怒，项下肿痛，生结核，痞闷兼发热，用方脉流气二剂，胸膈利；以荆防败毒散二剂而热退；肝脉尚弦濇，以小柴胡加芎、归、芍药四剂，脉证顿退；以散肿溃坚丸一料，将平，惟一核不消，乃服遇仙无比丸二两而瘳。
　　一妇人久郁患此，溃而不敛，发热口干，月水短少，饮食无味，日晡尤倦，以益气养荣汤二十余剂少健。余谓须服百剂，庶保无虞。彼欲求速效，反服螌蝥之剂，及数用追蚀毒药，去而复结，以致不能收敛，出水不止，遂致不救。盖此证属虚劳气郁所致，宜补形气调经脉，未成者消，已成者溃。若投慓悍之剂，则气血愈虚，多变为瘵证。彼坚而不溃，溃而不合，气血不足明矣，况二经之血，原自不足，不可不察。
　　一男子患久不敛，脓出更清，面黄羸瘦，每侵晨作泻，与二神丸数服，泻止；更以六君子汤加芎归，月余肌体渐复；灸以豆豉饼，及用补剂作膏药贴之，三月余而痊。
　　一男子患此，未溃，倦怠发热，以补中益气汤治之，少愈；以益气养荣汤月余而溃；又月余而瘥。
　　一妇人肝经积热，患此作痛，脉沉数，以麝香连翘汤四剂，少愈；用散肿溃坚丸月余而消。丹溪云：瘰疬必起于足少阳一经，不守禁忌，延及足阳明经，食味之厚，郁气之久，曰毒、曰风、曰热，皆此数端招引变换，须分虚实，实者易治，虚者可虑。此经主决断，有相火，且气多血少，妇人见此，若月水不调，寒热变生，稍久转为潮热，自非断欲食淡，神医不能疗也。
　　一男子患而肿硬，久不消，亦不作脓，服散坚败毒药，不应；令灸肘尖、肩尖二穴；更服益气养荣汤，月余而消。
　　一男子患同前，亦灸前穴，饮前汤，脓成，针之而敛。
　　一妇人因怒，结核肿痛，察其气血俱实，先以神效散下之，更以益气养荣汤三十余剂而消。常治此证，虚者先用益气养荣汤，待其气血稍充，乃用神效散取去其毒，仍进前药，无不效者。
　　一室女年十七，项下时或作痛，乍寒乍热，如疟状，肝脉弦长，此血盛之证也。先以小柴胡汤二剂，少愈；更以生地黄丸治之而痊。《妇人良方》云：寡妇之病，自古未有言者，惟仓公传与褚澄论言及寡妇独阴无阳，欲男子而不可得，是以郁悒而成病也。《易》曰：天地絪缊，万物化醇；男女媾精，万物化生。孤阳独阴可乎？夫既处闺门，欲心萌而不遂，致阴阳交争，乍寒乍热，有类疟疾，久而为痨。又有经闭，白淫，痰逆，头风，膈气，痞闷，面(黑干)，瘦瘠等证，皆寡妇之病，诊其脉，独肝脉弦出寸口而上鱼际。究其脉，原其疾，皆血盛而得。经云：男子精盛则思室，女人血盛则怀胎。观其精血，思过半矣。
　　一妇人患久不作脓，脉浮而溜，予以气血俱虚欲补之，便自溃。彼欲内消，专服螌蝥及散坚之药，气血愈虚而死。
　　一男子素弱，溃后核不腐，此气血皆虚，用托里养荣汤，气血将复，核尚在，以簪挺拨去，又服煎药月余而痊。
