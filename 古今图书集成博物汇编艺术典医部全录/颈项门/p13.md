<!-- { "loadSidebar": true } -->
　　一男子气血已复，核尚不腐，用针头散及必效散各三次，不旬日而愈。
　　一妇人因怒，项肿，后月经不通，四肢浮肿，小便如淋，此血分证也。先以椒仁丸数服，经行肿消；更以六君子汤加柴胡、枳壳，数日颈肿亦消矣。亦有先因小便不利，后身发肿致经水不通，名曰水分，宜葶苈丸治之。《妇人良方》云：妇人肿满，若先因经水断绝，后至四肢浮肿小便不通，名曰血分。水化为血，血不通则复化为水矣。宜服椒仁丸。若先因小便不利，后身浮肿，致经水不通，名曰水分，宜服葶苈丸。
　　一室女年十九，颈肿而面色不变，肌肉日削，筋挛急痛，此七情所伤，血气皆损之证也，当先滋养血气。彼不信，乃服风药，后果不起。卢砥镜曰：经云：神伤于思虑则肉脱，意伤于忧愁则肢废，魂伤于悲哀则筋挛，魄伤于喜乐则皮槁，志伤于盛怒则腰脊难以俯仰也。
　　一疬妇四肢倦怠，殊类痿证，以养血气健脾胃药而愈。
　　一室女性急好怒，耳下常肿痛，发寒热，肝脉弦急，投以小柴胡汤，加青皮、牛蒡子、荆芥、防风治之而寒热退；更以小柴胡汤对四物数剂而肿消。其父欲除去病根，勿令再发。予谓肝内主藏血，外主荣筋，若恚怒气逆则伤肝，肝主筋，故蓄结而为肿。须病者自能调摄，庶可免患。否则肝迭受伤，则不能藏血，血虚则为难瘥之证矣。后不戒，果结三核，屡用追蚀药，不敛而殁。
　　一少妇耳下患肿，素勤苦，发热口干，月水每过期而至且少。老媪以为经闭，用水蛭之类通之，以致愈虚而毙。夫月水之为物，乃手太阳手太阴二经主之，此二经相为表里，主上为乳汁，下为月水，为经络之余气。苟外无六淫所侵，内无七情所伤，脾胃之气壮，则冲任之气盛，故为月水适时而至。然而面色痿黄，四肢消瘦，发热口干，月水过期且少，乃阴血不足也，非有余瘀闭之证。宜以滋养血气之剂徐徐培之，则经气盛而经水自依时而下。
　　一放出宫女，年逾三十，两胯作痛，不肿，色不变，大小便作痛如淋，登厕尤痛，此瘀血渍入隧道为患，乃男女失合之证也，难治。后溃不敛，又患瘰疬而殁。此妇为吾乡汤氏妾，汤为商，常在外，可见此妇在内，久怀幽郁，及在外又不能如愿，是以致此疾。愈见流注瘰疬，乃七情气血，皆已损伤，不可用攻伐之剂皎然矣。故精血篇云：精未通而御女以通其精，则五体有不满之处，异日有难状之疾。阴已痿而思色以降其精，精不出而内败，小便道濇而为淋。精已耗而复竭之，则大小便道牵疼，愈疼则愈欲大小便，愈便则愈疼。若女人天癸既至，逾十年无男子合则不调；未逾十年，思男子合，亦令不调，不调则旧血不出，新血悞行，或渍而入骨，或变而为肿，或虽合而亦难子。合男子多则精枯虚人，产乳众则血枯杀人。观其精血，思过半矣。
　　一室女年十七，患瘰疬，久不愈，月水尚未通，发热咳嗽，饮食不思。有老媪欲用巴豆、肉桂之类，先通其经。予谓此证潮热经候不调者不治，但喜脉不濇且不潮热，尚可治。须养气血，益津液，其经自行。彼悞于速效之说仍用之。予曰：非其治也。此类乃慓悍之剂，大助阳火，阴血得之则妄行，脾胃得之则愈虚。经果通而不止，饮食愈少，更加潮热，遂致不救。经云：女子七岁肾气盛，齿更发长；二七天癸至，任脉通，太冲脉盛，月事以时下。然过期而不至，是为失常，必有所因。夫人之生以血气为本，人之病，未有不先伤气血者。妇女得之多伤于七情。世有室女童男，积想在心，思虑过当，多致劳损，男子则神色先散，女子则月水先闭。何以致然？盖忧愁思虑则伤心，心伤则血逆竭，血逆竭则神色先散，而月水先闭也。火既受病，不能荣养其子，故不嗜食。脾既虚，则金气亏，故发咳嗽。水气绝，故四肢干。本气不充，故多怒，鬓发焦，筋骨痿。俟五脏传遍，然后死矣。此一种于劳中最难治，盖病起于五脏之中，无有已期，药力不可及也。若或自能改易心志，用药扶接，如此则可得九死一生。举此为例，其余诸方，可按脉与证而治之。张氏云：室女月水久不行，切不可用青蒿等凉剂。医家多以为室女血热，故以凉药解之。殊不知血得热则行，冷则凝，《养生必用方》言之甚详，此说大有理，不可不知。若经候微少，渐渐不通，手足骨肉烦疼赢瘦，渐生潮热，其脉微数，此由阴虚血弱，阳往乘之，小水不能灭盛火，火逼水涸，亡津液，当养水益阴，慎毋以毒药通之，宜柏子仁丸、泽兰丸。
　　沈氏室患瘰疬，久而不消，自汗恶寒，此气血俱虚也，遂以十全大补汤月余而溃。然其核虽取，而疮口不敛，更灸以豆豉饼，仍与前药加乌药、香附，两月而愈。大抵坚而不溃，溃而不合，皆由气不足也。尝见患此疮者，疮口虽合而不加补，往往变为瘵证。以及赤脉贯睛，皆为死证。
　　一妇人因怒，耳下肿痛，以荆防败毒散加连翘、黄芩四贴而愈。尝治此旬日不消者，以益气血药，及饮远志酒，其肿自消。若无脓者亦自溃。不戒忿怒者则难治。
　　一妇人亦因怒，耳下焮肿，头痛寒热，与荆防败毒散加黄芩治之，表证悉退，但饮食少思，日晡发热。东垣云：虽有虚热，不可大攻，热去则寒生也。遂以小柴胡汤加地骨皮、川芎、当归、茯苓、白朮、陈皮，十余贴而愈。次年春，复坚硬不溃，来索方，予定八珍汤加香附、柴胡、地骨皮、桔梗，自制服之，至六七剂，以效延缓，仍服人参败毒散，势愈甚；又服流气饮，则盗汗发热，口干少食。至秋，复求治。诊视气血虚极，予辞不治，果殁。今人有疮疡，不审元气虚实，病在表里，便服败毒流气药，殊不知败毒散乃发表之药，果有表证，亦止宜一二服，多则元气反损，其毒愈甚，虽有人参，莫补其耗。流气饮乃耗血之剂，果气结膈满，亦止宜二三服，多则血气愈伤，反为败证，虽有芎归，难以倚仗。丹溪云：此不系膏粱丹毒之变，因虚劳气郁所致也。
　　一妇人患瘰疬不消，脓清不敛，予以八珍汤治之，少愈；忽肩背痛不能回顾，此膀胱经气郁所致，当以防风通气汤治之。盖膀胱之脉，始于目内眦，上额交巅，下耳角，复上顶至脑后，过风府，下项，走肩膊，一支下腰膂，是经气动则脊痛项强，腰似折，此非膀胱经证而何？彼乃云，瘰疬，胆经病也，其脉主行项侧，即是经火动而然。遂自服清肝降火之药，反致不食，痛甚。复请予诊其脉，胃气愈弱，先以四君子汤加陈皮、炒芍药、半夏、羌活、蔓荆子四剂，食进痛止；继以防风通气汤二剂而愈。
　　田氏妇年逾三十，患瘰疬，已溃不愈，与八珍汤加柴胡、地骨皮、夏枯草、香附、贝母五十余贴，形气渐转，更与必效散二服，疮口遂合，惟气血未平；再用前药三十余剂而平。后田生执此散方，不问虚实，概以治人，殊不知方中螌蝥性毒，虽能专治瘰疬，多服则损元气。若气血实者，先用此下之，而投补剂或可愈。若虚而用下药，或追蚀药，瘀肉虽去，而疮口不合，反致难治。
　　广东陈方伯子，远途劳倦发热，脉大无力，耳下患肿，此劳损证也，饮补中益气汤，自然热退肿消。若专攻毒，则有虚虚之祸。彼不听，服降火药及必效散，果吐泻不食而死。夫人劳倦则损气，气衰则火旺，火旺则乘其脾土，故倦怠而热，此元气伤也。丹溪云：宜补形气，调经脉，其疮自消。不可汗下。若不详脉证经络受病之异而辄下之，鲜不危矣。
　　汪中翰侄，年及二十，耳下患疬臖痛，左关脉数，此肝经风热所致，以荆防败毒散三贴，表证悉退，再与散肿溃坚丸，月愈而平复。
　　一妇年二十，耳下结核，经水每过期，午后头痛，服头风药愈盛，予以八珍汤加柴胡、地骨皮二十余剂而愈。
　　杨文魁，年逾三十，每劳心过度，颈肿发热，服败毒散愈盛，予以补中益气汤数剂而消。
　　一疬妇溃后发热，烦躁作渴，脉大无力，此血虚而然也，以当归补血汤六剂顿退，又以圣愈汤数剂少健，更以八珍汤加贝母、远志三十余剂而敛。东垣云：发热恶热，大渴不止，烦躁肌热，不欲近衣，其脉洪大，按之无力，或目痛鼻干者，非白虎汤证也，此血虚发躁，当以当归补血汤主之。又有火郁而热者，如不能食而热，自汗气短者，虚也，以甘寒之剂，泻热补气；如能食而热，口舌干燥，大便难者，以辛苦大寒之剂下之，以泻火补水。
　　一男子颈间结核大溃，予用栀子清肝火养肝血，益元气之药而愈。此证亦有大如升斗者，亦治以前药可愈。
　　一儿七岁，项结二核，时发寒热，日久不愈，治以连翘丸而消。若患在面臂等处尤宜。此丸若溃而不敛，兼以托里之药治之。
　　一儿项结一核，坚硬如疬，面色痿黄，饮食不甘，服托里药不应，此无辜疳毒也，以蟾酥丸治之而愈。若数服不消，按之转动，软而不痛者，内有虫如粉，急针出之。若不速去，则虫随气走，内蚀脏腑，不治。蟾蜍，夏月沟渠中取腹大不跳不鸣者，先取粪蛆一杓，置桶中，以尿浸之，桶近上令干，使蛆不得出，将蟾蜍扑死，投蛆中，任蛆食，次以新布袋包系，置水急处，浸一宿取出，瓦上焙，为末，入麝香一字，软饭丸如麻子大，每服二三十丸，空心米饮服之。
　　一妇因怒不思食，发热倦怠，骨酸疼，体瘦面黄，经渐不通，颈间结核，以逍遥散、八珍汤治之，少可；彼自悞服水蛭等药，血气愈虚，逐致不救。
　　《外科正宗》曰：一男人项疽十余日，视其疮势颇甚，根连左右耳项并肿红赤臖热，脉浮而数，先用黄连消毒散二服，退其大势，根脚稍定；后用托里消毒散数服，不觉腐溃。但诊脉浮无力，询知患者年过五旬，久艰嗣息，房中又有妾，又多兼思虑，劳欲太过，损伤元气故也。又疮形势大，止能起发，不能培养为脓，更用十全大补汤加桔梗、白芷，倍人参、白朮各三钱；外用桑木灸法，早晚二次灸之；又涂紫霞膏数日，患者头面俱肿，双目合缝，形状可畏，然后腐溃并作，脓出日至数升，如此半月。用前药不胜其事，内加烦躁不宁，五心烦热，饮食渐少等证，此脓水出多，气血走泄，为虚火假证之故，随用圣愈汤一服，不应；又进一服加熟附子二钱方应，前证悉退。次以人参养荣汤加麦冬、五味，参、朮倍至三钱，调理月余。后至脑骨腐肉连发，片片脱下，其状狼狈，不可观瞻，凡相视者，无不点头惊讶。又恐腐溃深大，补不及事，每日粥食中用人参三钱，凡餐分入同煮食之，以补脾元，后方元气渐醒，调理四月方愈。彼后一年反生一子，以承后嗣也。
