<!-- { "loadSidebar": true } -->
古今图书集成医部全录卷三百三十

颐养补益门

　　　　黄帝素问

　　　　　上古天真论

　　昔在黄帝，生而神灵，弱而能言，幼而徇齐，长而敦敏，成而登天。乃问于天师曰：余闻上古之人，春秋皆度百岁而动作不衰，今时之人，年半百而动作皆衰者，时世异耶？人将失之耶？岐伯对曰：上古之人，其知道者，法于阴阳，和于术数。　　【注　阴阳者，万物之终始，死生之本，逆之则灾害生，从之则苛疾不起，故能取法以和调，是谓得道。】　　食饮有节，起居有常，不妄作劳，故能形与神俱，而尽终其天年，度百岁乃去。　　 【注　食饮有节，养其气也。起居有常，养其神也。不妄作劳，养其精也。能调养其神气，故能与形俱存，而尽终其天年。】　　今时之人不然也，以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。　　 【注　今人惟务快乐，不能积精全神，是以半百而衰。】　　夫上古圣人之教下也，皆谓之虚邪贼风，避之有时，恬憺虚无，真气从之，精神内守，病安从来？是以志闲而少欲，心安而不惧，形劳而不倦，气从以顺，各从其欲，皆得所愿。　　 【注　恬惔无为，是以志闲而少欲矣。精神内守，是以心安而不惧，形劳而不倦矣。真气从之，是以气从以顺矣。衣食居处，各从其欲，是以皆得所愿也。】　　故美其食，任其服，乐其俗，高下不相慕，其民故曰朴。是以嗜欲不能劳其目，淫邪不能惑其心，智愚贤不肖，不惧于物，故合于道。所以能年皆度百岁而动作不衰者，以其德全不危也。　　 【注　上古恬憺之世，民无外慕之思，故淫邪不能伤其内，皆全德不危，故不外惧于物而合于道焉。】　　上古有真人者，提挈天地，把握阴阳，呼吸精气，独立守神，肌肉若一，故能寿敝天地，无有终时，此其道生。　　 【注　此无为而道自合也。】
　　中古之时，有至人者，淳德全道，和于阴阳，调于四时，去世离俗，积精全神，游行天地之间，视听八达之外，此盖益其寿命而强者也，亦归于真人。　　 【注　此从修炼保固得来，亦能完天真而归大道。】　　其次有圣人者，处天地之和，从八风之理，适嗜欲于世俗之间，无恚嗔之心，行不欲离于世，被服章[被服章：《素问》上古天真论新校正云：「详被服章三字疑衍，此三字上下文不属。」]，举不欲观于俗，外不劳形于事，内无思想之患，以恬愉为务，以自得为功，形体不敝，精神不散，亦可以百数。　　 【注　圣人亦可以优游，长享百年矣。】　　其次有贤人者，法则天地，象似日月，辨列星辰，逆从阴阳，分别四时，将从上古，合同于道，亦可使益寿而有极时。　　 【注　贤人则由人以合天，超凡以至圣也。】
　　　　　四气调神大论

　　春三月，此谓发陈。天地俱生，万物以荣。夜卧早起，广步于庭，被发缓形，以使志生。生而勿杀，与而勿夺，赏而勿罚。此春气之应，养生之道也。逆之则伤肝，夏为寒变，奉长者少。　　 【注　春阳上升，发育万物，启故从新，而万物亦以生荣。夜卧早起，发生气也。被发者，疏达肝木之气，举动舒徐，以应春和之气。逆谓逆其生发之气也。春生之气逆则伤肝，肝伤则至夏为寒变之病，因奉长者少故也。盖木伤而不能生火，故于夏月火令之时，反变而为寒病。】　　夏三月，此为蕃秀。天地气交，万物华实。夜卧早起，无厌于日，使志无怒。使华英成秀，使气得泄，若所爱在外。此夏气之应，养长之道也。逆之则伤心，秋为痎疟，奉收者少，冬至重病。　　 【注　阳气浮长，故为茂盛而华秀。夜卧早起，养长之气也。无厌于长日，气不宜惰也。心属火，王于夏，逆夏长之气则伤心矣。心伤至秋为痎疟，因奉收者少故也。夫阳气原发于下焦阴脏，今夏逆于上，秋无以收，收机有碍，则冬无所藏。阳不归原，是根气已损，至冬时寒水当令，无温阳以配，故冬时为病甚危险也。】　　秋三月，此为容平。天气以急，地气以明。早卧早起，与鸡俱兴。使志安宁，以缓秋刑，收敛神气，使秋气平，无外其志，使肺气清。此秋气之应，养收之道也。逆之则伤肺，冬为飧泄，奉藏者少。　　 【注　容，盛也，万物皆盛实而平定也。寒气上升，故天气以急。阳气下降，故地气以明。与鸡俱兴，养秋收之气，神志安宁，避杀肃之气。若逆秋收之气，则伤肺矣。肺伤至冬为飧泄之病，因奉藏者少故也。】　　冬三月，此为闭藏。水冰地坼，勿扰乎阳。早卧晚起，必待日光。使志若伏若匿，若有私意，若已有得，去寒就温，无泄皮肤，使气亟夺。此冬气之应，养藏之道也。逆之则伤肾，春为痿厥，奉生者少。　　 【注　阳气收藏，故不可烦扰，以泄阳气。早卧晚起，顺养闭藏之气也。若伏若匿，使志无外也。若有私意，若已有得，神气内藏也。去寒就温，养标阳也。夫阳气根于至阴，发于肤表，外不固密则里气亟起以外应，故无泄皮肤之阳而使急夺其根气也。肾属水，王于冬，逆冬藏之气则伤肾，肾气伤，至春而为痿厥之病，因奉生者少故也。】　　天气，清净光明者也。藏德不止，故不下也。天明则日月不明，邪害空窍，阳气者闭塞，地气者冒明，云雾不精，则上应白露不下，交通不表，万物命故不施，不施则名木多死。恶气不发，风雨不节，白露不下，则菀槁不荣，贼风数至，暴雨数起。天地四时不相保，与道相失，则未央绝灭。　　 【注　天之气，至清净光明，然明德惟藏而健运不息，故不必下而后谓之下也。天之明德，若不藏而彰着于外，则日月不明矣。天德不藏，则虚其清净高明之体，而邪乘虚以害之。如天无运用不息之机，则地气上乘而昏冒其光明矣。云雾不精，是地气不升也。地气不升，则天气不降而白露不下，天地之气虽上下交通，而不表彰于六合九州之外，则万物之命不能受其施化，而名木多死也。恶气不发，则失其劲肃严凛之令；风雨不节，则失其温和明曜之政；白露不下，则无溽蒸湿泽之濡。四时失序，虽茂木嘉禾，而亦不能荣秀。故阳气不正而太过，则贼风数至；阴气不正而偏胜，故暴雨乃起。天地四时不相保其阴阳和平，而又失其修养之道，则未久而有绝灭之患矣。】　　惟圣人从之，故身无奇病，万物不失，生气不竭。　　 【注　惟圣人能顺天地四时之不和，而内修养其神气，故无奇暴之害。外顺不正之时，与万物不失其自然，而生气不绝也。】　　逆春气则少阳不生，肝气内变。逆夏气则太阳不长，心气内洞。逆秋气则太阴不收，肺气焦满。逆冬气则少阴不藏，肾气独沉。夫四时阴阳者，万物之根本也。所以圣人春夏养阳，秋冬养阴，以从其根，故与万物浮沉于生长之门。逆其根则伐其本、坏其真矣。　　 【注　少阳主春生之气，春气逆则少阳不生，致肝气郁而内变矣。太阳主夏长之气，不长则心气虚而内洞矣。太阴主秋收之气，不收则肺热叶焦而胀满矣。少阴主冬藏之气，不藏则肾气虚而独沉矣。四时阴阳之气，生长收藏，化育万物，故为万物之根本。春夏之时，阳盛于外，而虚于内；秋冬之时，阴盛于外，而虚于内。故圣人春夏养阳，秋冬养阴，以从其根而培养，故能与万物同归于生长之门。若逆其根，则伐其本，而灾害生，是谓坏其真矣。】　　故阴阳四时者，万物之终始也，死生之本也。逆之则灾害生，从之则苛疾不起，是谓得道。道者，圣人行之，愚者佩之。　　 【注　天地阴阳四时，化生万物，有始终生死。如逆之则灾害生，从之则苛疾不起，是谓得阴阳之道。】　　从阴阳则生，逆之则死。从之则治，逆之则乱。反顺为逆，是谓内格。是故圣人不治已病治未病，不治已乱治未乱，此之谓也。夫病已成而后药之，乱已成而后治之，譬犹渴而穿井，鬬而铸锥，不亦晚乎！　　 【注　天地之阴阳，不外乎四时五行；而人身之阴阳，亦不外乎五行六气。故顺之则生，逆之则死。内格者，格拒其五脏相生之气，而反逆行也。】
　　　　　生气通天论

　　黄帝曰：夫自古通天者，生之本，本于阴阳。天地之间，六合之内，其气九州九窍，五脏十二节，皆通乎天气。其生五，其气三。数犯此者，则邪气伤人。此寿命之本也。　　 【注　三谓三阴三阳也。三阴者，寒燥湿也；三阳者，风火暑也。如不能调养，而数犯此三阴三阳之气，则邪气伤人而为病，以其为人寿命之本也。】　　苍天之气，清净则志意治，顺之则阳气固，虽有贼邪，弗能害也。此因时之序，故圣人传精神，服天气而通神明。　　 【注　人能顺此清净之气，则身之阳气外固，虽有贼邪，弗能为害。此因四时之序而能调养者，故圣人传运其精神，餐服苍天之清气，以通吾之神明。】　　清静则肉腠闭拒，虽有大风苛毒，弗之能害，此因时之序也。　　 【注　肌腠之气，乃五脏之元真，故宜顺四时五行之气而调养。使五脏元真通畅，人即安和，不使形体有衰，则邪无由入其腠理。】　　故阳气者，一日而主外。平旦人气生，日中而阳气隆，日西而阳气已虚，气门乃闭。是故暮而收拒，无扰筋骨，无见雾露。反此三时，形乃困薄。　　 【注　朝则人气始生，故旦慧；日中人气长，则胜邪；夕则人气始衰。夜半人气入脏，其气隔拒其邪。无扰筋骨，无烦劳也。无见雾露，宜清净也。者反此，则形气乃为邪所困薄矣。】　　是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。　　【注　圣人能敷陈其阴阳和平，而筋脉骨髓气血皆和顺坚固，则外内之阴阳调和，而邪不能害。邪不外淫，则阴气内固，是能耳目聪明，气立如故也。】
　　　　　金匮真言论

　　夫精者，身之本也。故藏于精者，春不病温。夏暑汗不出者，秋成风疟。　　 【注　神气血脉，皆生于精，故精乃生身之本。能藏其精，则血气内固，邪不外侵，故春不病温。夏不汗出，则暑气伏藏，至秋成风疟。】
　　　　　阴阳应象大论

　　圣人为无为之事，乐恬憺之能，从欲快志于虚无之守，故寿命无穷，与天地终，此圣人之治身也。　　 【注　行所无事，则外不劳形。内无思想，恬憺虚无，则精神内守。真气从之，故能与天地相终始焉。】
　　　　　灵兰秘典论

