<!-- { "loadSidebar": true } -->
　　凡治风之法，宜察浅深虚实，及中经中脏之辨。盖中经者，邪在三阳，其病犹浅；中脏者邪入三阴，其病则深。若在浅不治，则渐入于深；在经不治，则渐入于脏。此浅深之谓也。又若正胜邪者，乃可直攻其邪；正不胜邪者，则必先顾其本。此虚实之谓也。倘不知此，则未有不致败者。　　大风大寒直中三阴致危者，必用金匮续命汤去石膏治之。若风寒在经，而头疼恶寒拘急身痛者，宜麻黄汤、麻桂饮随证加减主之，甚者亦宜续命汤。若头疼有汗恶风者，宜桂枝汤或五积散。若风邪在经，热多寒少而为偏枯疼痛发热者，宜大秦艽汤主之，甚者愈风汤亦可。　　风寒诸病，无非外感证也。如轻浅在肺者则为伤风；稍深在表里之间者则为疟疾；留连经络者则为寒热往来；遍传六经，彻内彻外者则为伤寒瘟疫；久留筋骨者则为风痹、痛风，或为偏风；风热上壅者则为大头时毒；风湿相搏者，则为大风、疠风；浮在肌肤者则为斑疹、疮毒；感在岭南者则为瘴风。凡此者皆外感风寒之气，俱有门类，方论具载各条。舍此之外，但无表证者，均不得指为风也。
　　　　　非风论正名

　　非风一证，即时人所谓中风证也。此证多见卒倒，卒倒多由昏愦，本皆内伤积损颓败而然，原非外感风寒所致，而古今相传，咸以中风名之，其误甚矣。故余欲易去中风二字，而拟名类风，又欲拟名属风。然类风、属风，仍与风字相近，恐后人不解，仍尔模糊，故单用河间、东垣之意，竟以非风名之。庶乎使人易晓，而知其本非风证矣。　　凡诊诸病，必先宜正名。观《内经》诸篇所言风证，各有浅深脏腑虚实寒热之不同，前义已详，本皆历历可考也。若今人之所谓中风者，则以《内经》之厥逆悉指为风矣，延误至今，莫有辨者。虽丹溪云：今世所谓风病，大率与痿证混同论治。此说固亦有之，然何不云误以厥逆为风也？惟近代徐东皋有云：痊厥类风。凡尸厥、痰厥、气厥、血厥、酒厥等证，皆与中风相类。此言若乎近之，而未善也。使果风厥相类，则凡临是证者，曰风可也，曰厥亦可也，疑似未决。将从风乎？将从厥乎？不知经所言者，风自风，厥自厥也。风之与厥，一表证也，一里证也，岂得谓之相类耶？奈何后人不能详察经义，而悉以厥证为风。既名为风，安得不从风治？既从风治，安得不用散风之药？以风药而散厥证，所散者非元气乎？因致真阴愈伤真气愈失，是速其死矣。若知为厥，则原非外感，自与风字无涉。此名之不可不正，证之不可不辨也。但名得其正，又何至有误治之患？诸厥证义，详厥逆本门，当与此门通阅。
　　　　　论有邪无邪

　　凡非风等证，在古人诸书皆云气体虚弱，荣卫失调，则真气耗散，腠理不密，故邪气乘虚而入。此言感邪之由，岂不为善？然有邪无邪，则何可不辨？夫有邪者，即伤寒疟痹之属；无邪者，则非风衰败之属。有邪者必或为寒热走注，或为肿痛偏枯，而神志依然无恙也；无邪者，本无痛苦寒热，而肢节忽废，精神言语倏尔变常也。有邪者，病由乎经，即风寒湿三气之外侵也；无邪者病出乎脏，而精虚则气去，所以为眩运卒倒，气去则神去，所以为昏愦无知也。有邪者，邪必乘虚而入，故当先扶正气，但通经逐邪之品，不得不用以为佐；无邪者，救本不暇，尚可再为杂用，以伤及正气乎？
　　　　　论肝邪

　　凡五脏皆能致病，而风厥等证，何以独重肝邪？且其急暴之若此也？盖人之所赖以生者惟在胃气，以胃为水谷之本也。故经云：人无胃气曰死，脉无胃气亦死。夫肝邪者，即胃气之贼也。一胜一负，不相并立。凡此非风等证，其病为强直掉眩之类，皆肝邪风木之化也；其为四肢不用，痰涎壅盛者，皆胃败脾虚之候也。然虽曰东方之实，又岂果肝气之有余耶？正以五脏俱败，肝失所养，则肝从邪化，故曰肝邪。在阴阳类论，以肝脏为最下者，正谓其木能犯土，肝能犯胃也。然肝邪之见，本由脾肾之虚。使脾胃不虚，则肝木虽强，必无乘脾之患；使肾水不虚，则肝木得养，又何有强直之虞？所谓胃气者，即二十五阳也，非独指阳明为言也；所谓肾水者，即五脏六腑之精也，非独指少阴为言也。然则真阳败者，真脏见；真阴败者，亦真脏见。凡脉证之见真脏者，俱为危败之兆。所谓真脏者，即肝邪也，即无胃气也。此即非风类风之病之大本也。
　　　　　论气虚

　　凡非风卒倒等证，无非气脱而然。何也？盖人之死生，全由乎气。气聚则生，气散则死。凡病此者，多以素不能慎，或七情内伤，或酒色过度，先伤五脏之真阴，此致病之本也。再或内劳外伤，复有所触，以损一时之元气，或以年力衰迈，气血将离，则积损为颓，此发病之因也。盖其阴亏于前而阳损于后，阴陷于下而阳乏于上，以致阴阳相失，精气不交，所以忽尔昏愦，卒然仆倒。此非阳气暴脱之候乎？故其为病而或为汗出者，荣卫之气脱也；或为遗尿者，命门之气脱也；或口开不合者，阳明经气之脱也；或口角流涎者，太阴脏气之脱也；或四肢瘫软者，肝脾之气败也；或昏倦无知，语言不出者，神败于心，精败于肾也。凡此皆冲任气脱，形神俱败而然，故必于中年之后，乃有此证。何今人见此，无不指为风痰而治从消散？不知风中于外，痰郁于中，皆实邪也。而实邪为病，何遽令人暴绝若此？且既绝如此，尚堪几多消散？而人不能悟，良可哀也！观东垣云﹕气衰者多有此疾，诚知要之言也！奈后人不明其说，但以东垣为主气。又岂知气之为义乎？故凡治卒倒昏沉等证，若无痰气阻塞，必须以大剂参附峻补元气，以先其急；随用地黄、当归、甘杞之类，填补真阴，以培基本。盖精即气之根，气生于下，即向生之气也。经曰精化为气，即此之谓。舍是之外，他无实济之术矣。虽然，无养生之道，而令病败坏至此，犹望复全，诚非易也。第治得其法，犹可望其来复，若误治之，则何堪再误哉！
　　　　　论痰之本

　　凡非风之多痰者，悉由中虚而然。夫痰即水也，其本在肾，其标在脾。在肾者，以水不归原，水泛为痰也；在脾者，以食饮不化，土不制水也。不观之强壮之人，任其多饮多食，则随食随化，未见其为痰也。惟不能食者，反能生痰。此以脾虚不能化食，而食即为痰也。故凡病虚劳者，其痰必多，而病至垂危，其痰益甚。正以脾气愈虚，则全不能化，而水液尽为痰也。然则痰之与病，病由痰乎？痰由病乎？岂非痰必由于虚乎？可见天下之实痰无几，故痰之宜伐者亦无几。治痰者必当温脾强肾以治痰之本，使根本渐充，则痰将不治而自去矣。治痰诸法见后，及详痰饮本门。
　　　　　论经络痰邪

　　余尝闻之俗传云：痰在周身，为病莫测。凡瘫痪、瘈瘲、半身不遂等证，皆伏痰留滞而然。若此，痰饮岂非邪类？不去痰邪，病何由愈？余曰：汝知痰之所自乎？凡经络之痰，盖即津血之所化也。使果营卫和调，则津自津，血自血，何痰之有？惟是元阳亏损，神机耗败，则水中无气，而津凝血败皆化为痰耳。此果痰也？果精血也？岂以精血之外，而别有所谓痰者耶？若谓痰在经络，非攻不去，则必并精血而尽去之庶乎可也。否则，安有独攻其痰而津血自可无动乎？精血复伤，元气愈竭，随去随化，痰必愈甚。此所以治痰者不能尽，其所尽者，惟元气也。矧复有本无痰气而妄指为痰误攻之者，又何其昧也！故凡用治痰之药，如滚痰丸、清气化痰丸、搜风顺气丸之类，必其元气无伤，偶有壅滞，或见微痰之不清者而暂用分消，岂云无效？若病及元气而但知治标，则未有不日用而日败者矣。
　　　　　论治痰

　　治痰之法，凡非风初病而痰气不甚者，不必便猜其为痰而妄用痰药，此大戒也。若果痰涎壅盛，填壅胸膈，汤液俱不能入，则不得不先开其痰以通药食之道。而开痰之法，惟吐为捷。如古方之独圣散、茶调散、稀涎散之属，皆吐痰之剂也。但恐元气太虚，不能当此峻利之物，或但用新方之吐法为妥，或用牛黄丸抱龙丸之类，但使咽喉气通，能进汤饮即止。不可尽攻其痰，致令危困，则最所当慎。以故治痰之法，又必察其可攻与否，然后用之，斯无误也。若其眼直、咬牙、肢体拘急、面赤、强劲有力者，虽见昏沉，亦可为治。先用粗箸挖开其口，随以坚实笔干禁住牙关，乃用淡姜盐汤徐徐灌之；然后以中食二指探入喉中，徐引其吐。若指不能入，则以鹅翎蘸汤代指探吐，亦可。如是数次，得吐气通，必渐苏矣。然后酌宜可以进药。此治实痰壅滞之法也。若死证已具，而痰声漉漉于喉间者，吐亦无益，不必吐也。若痰气盛极而不能吐者，亦不治之证也。又凡形气大虚者，忌用吐法。是皆不可攻者也。　　凡形证已定，而痰气不甚，则万勿治痰，但当调理气血，自可渐愈。如果痰涎未清，则治痰之法，当分虚实。若气不甚虚，而或寒或湿生痰者，宜六安煎、二陈汤主之。因火为痰者，宜清膈饮，及竹沥、童便；火甚者抽薪饮主之。脾虚兼呕而多痰者，六君子汤或五味异功散。阴气不足多痰兼燥而咳者，金水六君煎。阴虚水泛为痰者，六味丸、八味丸酌而用之，或为汤亦妙。脾肾虚寒不能运化而为痰者，不必兼治痰气，只宜温补根本。若中气虚者，理中汤或温胃饮。阴不足者，理阴煎之类最佳。
　　　　　论寒热证

