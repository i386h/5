<!-- { "loadSidebar": true } -->
　　卒中失音，不能言语，缓纵不随：天窗刺之一分，灸五十壮，息火，仍移灸百会五十壮毕，复灸天窗五十壮，始发。若先灸百会，则风气不得泄，内攻五脏，喜闭伏，仍失音，所以先灸天窗。　　口眼喎斜：地仓针入二分，沿皮斜向颊车一寸半，留十吸泻之；颊车二分，斜向地仓。以上二穴，喎右补泻左，喎左补泻右。　　崇宁中凡两中风，始则口眼喎斜，次则涎潮闭塞，左右共灸十二穴，得气通。十二穴者，谓听会、颊车、地仓、百会、肩髃、曲池、风市、足三里、绝骨、发际、大椎、风池也，依而用之无不效。　　《本草纲目》曰：中风口噤，熟艾灸承浆一穴、颊车二穴，各五壮。　　中风掣痛，不仁不随：并以干艾斛许揉团，纳瓦甑中，并下塞诸孔，独留一目，以痛处着甑目而烧艾熏之，一时即止矣。　　中风喎斜：用(艹舌)蒌绞汁，和大麦面作饼，炙热熨之，正便止，勿令太过。　　《古今医统》曰：治中风，口眼喎斜：听会二穴，在耳前陷中，动脉宛宛中，张口得之；颊车二穴，在耳下二韭叶陷中；地仓二穴，在口吻旁四分外，近下有脉微微动者是。上三穴左患灸右，右患灸左。　　灸中风中腑，手足不随等疾：百会一穴，在顶中央；肩髃二穴，在两肩端两骨间陷处宛宛中，举臂得之；曲池二穴，在肘外横纹头，屈肘曲骨取之是；风市二穴，在膝外两筋间，平立舒两手着腿，中指到处是；足三里二穴，在膝下三寸胫骨外大筋内筋骨之间是；绝骨二穴，在足外踝上三寸动脉中。凡觉手足麻木不仁，或痛良久乃止，此将中腑之候也，不论是风与气，可速灸此六穴，在左灸右，在右灸左。　　灸风中脏，风塞涎上，不语昏危，下火立效：百会一穴，如前；风池二穴，在项后发际陷中；大椎一穴，在项后一椎上项中；肩井二穴，在缺盆上大骨前寸半，以三指按之，当其中指是；间使二穴，在掌后三寸两筋间陷中；足三里二穴，如前；曲池二穴，如前。凡觉手足麻痹，心中昏乱，神思不快，此将中腑之候，不论是风与气，可速灸此七穴，依次第灸之立愈。　　《景岳全书》曰：凡非风，用灸法，必其元阳暴脱，及营卫血气不调，欲收速效，惟艾火为良。然用火之法，惟阳虚多寒，经络凝滞者为宜。若火盛金衰，水虚多燥，脉数发热，咽干面赤，口渴便热等证，则不可妄加艾火。若误用之，必致血愈燥而热愈甚，是反速其危矣。　　一凡灸法，头面上艾炷宜小不宜大，手足上乃可粗也；又须自上而下，不可先灸下，后灸上。　　灸非风，卒厥危急等证：神阙，用净盐炒干，纳于脐中令满，上加厚姜一片盖定，灸百壮至五百壮，愈多愈妙，姜焦则易之。或以川椒代盐；或用椒于下，上盖以盐，再盖以姜灸之，亦佳。　　丹田、气海二穴，俱连命门，实生气之海，经脉之本，灸之皆有大效。　　灸非风连脏气塞涎上，昏危不语等证：百会、风池、大椎、肩井、曲池、间使、足三里。　　灸口眼歪斜：听会、客主人俱灸；眼，颊车、地仓、承浆俱灸；口，合谷。　　灸手足不遂偏枯等证：百会、肩髃、曲池、风市、环跳、足三里、绝骨 【即悬锺】。
古今图书集成医部全录卷二百二十五

风门

　　　　导引

　　《保生秘要》曰：中风因腠理不密，风邪乘虚而入。始于中风，或起四肢麻木，或不觉疼，或时疼者，皆因受风湿之过耳。其有口眼歪邪，风中经络，左身不遂，血死为瘫；右身不遂，湿痰气弱为痪；而左右瘫痪，为气血两虚也。口喎语濇，皆因血虚火盛，而心气不润，宜当养心运动。　　如患左手，以右手指右回头，目左而视；左患亦如之。各运气二十四口。如患左足，坐平凳子上，以左足踏右膝上，左手托脚跟，右手扳脚尖，转头向左；患右亦如之，用力扳之。能除风寒暑湿，远年近日瘫痪之证，无不应验。　　运功三提三咽，返念归元，气积一九，斡旋周天。左边气不通，于右手行功，着意引在左手；右亦如之。各运五口专气，须百日候到气脉全。　　偏风导引：左偏，于左内关穴，掏之九九，擦之九九，亦掏五指尖；右亦如之。　　运功取效全，用周天通关法。
　　周天法：先立安土守中得诀纯熟，后行周天，流通一身，散彻四肢滞气。其法从前运于脐轮，由小而大，大而收小，依次而上，至璇玑穴，向左臂打圈而下，至曲池，经内关，溯掌心及指尖，圈出手臂外关，而上肘后肩井，及大椎而下，运于尾闾，由下复上，过玉枕，逾昆仑泥丸面部，上鹊桥而降重楼，达胃口，过脐，至玉柱，复气海，行入右腿，历膝关，由鞋劳穴穿足背至指尖，转涌泉踵后上运，过阴谷通尾闾，又圈至顶门，如前下鹊桥，依次送左腿似右法，而落涌泉，又升泥丸及璇玑穴，右行照左手转过肩背，贯昆仑而下摄元海。如此将周身经脉宣畅，徐徐迥转，但意至而气自相随，是为有作之周天法，亦可与造化参。　　通关法：从北极定枢斗柄，大旋三遍，天地包罗，行于脐下，分开两路，旋下两腿之前，联络不绝，双行转脚底，向后绕圆海，上至命门会合，从右转左，大旋三遍，从椎骨下分行两肩，经肘后外关达掌心，循内关过肩井，由项后透泥丸，行明堂渐落双瞳，自面部下胸膈会心窝，从左转下降，大旋三遍如前，脐下分开，循环遍体，周流运用。卯酉二辰行之，或九度或二十一度而止。慎勿执着，若有若无。此所谓炼其形和其气也。　　中风病，先饮热茶或热汤，项要直，舌卷托之上腭，两手作拳状，两足指亦缩紧，自然汗发而病愈。　　中风口歪右，就右肾下肋头拔过左，左拔上至口，又从口处拔回至左肾；左同。
　　　　医案

　　《史记》扁鹊传曰：扁鹊过虢，虢太子死，扁鹊至虢宫门下，问中庶子喜方者曰：太子何病，国中治穰过于众事？中庶子曰：太子病血气不时交错而不得泄，暴发于外，则为中害，精神不能止邪气，邪气积畜而不得泄，是以阳缓而阴急，故暴蹷而死。扁鹊曰：其死何如时？曰：鸡鸣至今。曰：收乎？曰：未也，其死未能半日也。言臣齐渤海秦越人也，家在于郑，未尝得望精光，侍谒于前也。闻太子不幸而死，臣能生之。中庶子曰：先生得无诞之乎？何以言太子可生也？臣闻上古之时，医有俞跗，治病不以汤液醴洒，镵石挢引，案杌毒熨，一拨见病之应，因五藏之输，乃割皮解肌，诀脉结筋，搦髓脑，揲荒爪幕，湔浣肠胃，漱涤五脏，练精易形。先生之方能若是，则太子可生也；不能若是，而欲生之，曾不可以告咳婴之儿。终日，扁鹊仰天叹曰：夫子之为方也，若以管窥天，以郄视文。越人之为方也，不待切脉望色听声写形，言病之所在，闻病之阳，论得其阴，闻病之阴，论得其阳，病应见于大表，不出千里，决者至众，不可曲止也。子以吾言为不诚，试入诊太子，当闻其耳鸣而鼻张，循其两股以至于阴，当尚温也。中庶子闻扁鹊言，目眩然而不瞚，舌挢然而不下，乃以扁鹊言入报虢君。虢君闻之大惊，出见扁鹊于中阙，曰：窃闻高义之日久矣！然未尝得拜谒于前也。先生过小国，幸而举之，偏国寡臣幸甚。有先生则活，无先生则弃捐填沟壑，长终而不得反。言未卒，因嘘唏服臆，魂精泄横，流涕长澘，忽忽承(目夹)，悲不能自止，容貌变更。扁鹊曰：若太子病，所谓尸蹷者也。夫以阳入阴中，动胃繵缘，中经维络，别下于三焦膀胱，是以阳脉下遂，阴脉上争，会气闭而不通，阴上而阳内行下，内鼓而不起上，外绝而不为使，上有绝阳之路，下有破阴之纽，破阴绝阳之色，已废脉乱，故形静如死状，太子未死也！夫以阳入阴支兰藏者生，以阴入阳支兰藏者死。凡此数事皆五脏蹶中之时暴作也，良工取之，拙者疑殆。扁鹊乃使弟子子阳厉针砥石，以取外三阳五会。有间太子苏，乃使子豹为五分之熨，以八减之齐和煮之，以更熨两胁下，太子起坐。更适阴阳，但服汤二旬而复故，放天下尽以扁鹊为能生死人。扁鹊曰：越人非能生死人也，此自当生者，越人能使之起耳。
　　仓公传曰：阳虚侯相赵章病，召臣意。众医皆以为寒中。臣意诊其脉曰：迵 【音洞，言洞彻五脏也。】风。迵风者，饮食下嗌而辄出不留，法曰五日死而后十日乃死，病得之酒。所以知赵章之病者，臣意切其脉，脉来滑，是内风气也。饮食下嗌而辄出不留者，法五日死。皆为前分界法。后十日乃死，所以过期者，其人嗜粥，故中藏实；中藏实故过期。师言曰：安谷者过期，不安谷者不及期。
　　济北王病，召臣意诊其脉，曰：风蹷胸满，即为药酒尽三石，病已得之，汗出伏地。所以知济北王病者，臣意切其脉，时风气也。心脉浊病法，过入其阳，阳气尽而阴气入，阴气入张，则寒气上而热气下，故胸满。汗出伏地者，切其脉气阴，阴气者病必入中出及瀺水也。
　　齐淳于司马病，臣意切其脉，告曰：当病迵风。迵风之状，饮食下嗌辄后之。病得之饱食而疾走。淳于司马曰：我之王家食马肝，食饱甚，见酒来，即走去，驱疾至舍，即泄数十出。臣意告曰：为火齐米汁饮之，七八日而当愈。时医秦信在旁，臣意去。信谓左右阁都尉曰：意以淳于司马病为何？曰：以为迵风，可治。信即笑曰：是不知也。淳于司马病，法当后九日死。即后九日不死，其家复召臣意。臣意往问之，尽如意诊，臣即为三火齐米汁使服之，七八日病已。所以知之者，诊其脉时切之，尽如法，其病顺，故不死。
　　臣意尝诊安阳武都里成开方，开方自言以为不病，臣意谓之病苦沓风，三岁四肢不能自用，使人喑，喑即死。今闻其四肢不能用，喑而未死也，病得之数饮酒，以见大风气。所以知成开方病者，诊之其脉法奇咳，言曰脏气相反者死，切之得肾反肺，法曰三岁死也。
　　《千金方》曰：仁寿宫遍身患风，脚不能行，奉敕治之。针环跳一穴，阳陵泉一穴，巨虚下廉一穴，阳辅一穴。凡针四穴，即能起行。
　　大理赵卿患风，腰脚不随，不能跪起，针上髎一穴，环跳一穴，阳陵泉一穴，巨虚下廉一穴。凡针四穴，即能跪起。库狄钦患偏风，不得挽弓，针肩髃一穴，即得挽弓。
