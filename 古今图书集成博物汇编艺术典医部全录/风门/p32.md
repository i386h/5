<!-- { "loadSidebar": true } -->
　　《儒门事亲》曰：桑惠民病风，面黑色，畏风不敢出，爬搔不已，眉毛脱落，作癞。医三年。一日，戴人到棠溪，来求治于戴人。戴人曰：非癞也。乃出《素问》风论曰：肾风之状，多汗恶风，脊痛不能正立，其色炲，面庬然浮肿。今公之病，肾风也。宜先刺其面大出血，其血当如墨色，三刺血变色矣。于是下针，自额上下(金非)针直至颐项，皆出血，果如墨色。遍肿处皆针之，惟不针目锐眦外两旁，盖少阳经，此少血多气也。隔日又针之，血色乃紫；二日外又刺，其血色变赤。初针时痒，再刺则额觉痛，三刺其痛不可任，盖邪退而然也。待二十余日，又轻刺一遍，方已。每刺必以冰水洗其面血，十日黑色退，一月面稍赤，三月乃红白。但不服除根下热之药，病再作，戴人在东方，无能治者。
　　高评事中风，稍缓，张令涌之，后服铁弹丸，在普济加减方中。或问张曰：君常笑人中风服铁弹丸，今亦用之，何也？张曰：此收后之药也。今人用之于大势方来之时，正尤蚍蜉撼大树，不识次第故也。
　　新寨马叟年五十九，因秋欠税，官杖六十，得惊气，成风搐，已三年矣。病大发，则手足颤掉，不能持物，食则令人代哺，口目张睒，唇舌嚼烂，抖擞之状，如线引傀儡。每发，市人皆聚观。夜卧发热，衣被尽去，遍身燥痒，中热而反外寒。久欲自尽，手不能绳，倾产求医，至破其家而病益坚。叟之子，邑中旧小吏也，以父母病讯戴人。戴人曰：此病甚易治，若隆暑时，不过一涌，再涌夺则愈矣。今已秋寒，可三之。如未愈，更刺腧穴，必愈。先以通圣散汗之。继服涌剂，则吐痰一二升，至晚又下五七行，其疾小愈。待五日再一涌，出痰三四升，如鸡黄成块，状如汤热。叟以手颤不能自探，妻与代探，咽嗌肿伤，昏愦如醉。约一二时许，稍稍省，又下数行，立觉势轻颤减，热亦不作，足亦能步，手能巾栉，自持匙箸。未至三涌，病去如濯。病后但觉极寒。戴人曰：当以食补之，久则自退。盖大疾去，卫气未复，故宜以散风导气之药。切勿以热剂温之，恐反成他病也。
　　吕君用妻年三十余，病风搐，目眩，角弓反张，数日不食。诸医皆作惊风、暗风、风癎治之，以南星、雄黄、天麻、乌附用之，殊无少效。戴人曰：诸风掉眩，皆属肝木。曲直动摇，风之用也。阳主动，阴主静。由火盛制金，金衰不能平木，肝木茂而自病。先涌风痰二三升，次以寒剂下十余行，又以(金非)针刺百会穴，出血二杯愈。
　　一衲子因阴雨卧湿地一年，手足皆不遂，若遇阴雨，其病转加。诸医皆作中风偏枯治之，用当归、芍药、乳香、没药、自然铜之类，久服反加大便濇，风燥生，经岁不已。戴人以舟车丸下三十余行，去青黄沫水五升；次以淡剂渗泄之，数日手足能举。戴人曰：此风寒湿三气合而为痹。水湿得寒而浮，蓄于皮腠之间，久而不去，内舍六腑，宜用去水之药可也。水湿者，人身中之寒物也。寒去则血行，血行则气和，气和则愈矣。
　　《丹溪心法》曰：一妇人手足左瘫，口不能语，健啖，以防风、荆芥、羌活、南星、没药、乳香、木通、茯苓、厚朴、桔梗、麻黄、甘草、全蝎为末，汤酒调下，不效。时春脉伏，渐以淡盐汤、虀汁，每早一碗，吐五日；仍以白朮、陈皮、茯苓、甘草、厚朴、菖蒲，日二贴。后以川芎、山栀、豆豉、瓜蒂、菉豆粉、虀汁、盐汤吐之，吐甚快，不食。后以四君子汤服之，以当归、酒芩、红花、木通、粘子、苍朮、姜南星、牛膝、茯苓为末，酒糊丸，服而瘥。
　　一人体肥中风，先吐，后用化痰胜湿之药而愈。
　　《卫生宝鉴》曰：真定府临济寺赵僧判于至元庚辰八月间患中风，半身不遂，精神昏愦，面红颊赤，耳聋鼻塞，语言不出，诊其两手，六脉弦数。尝记洁古有云：中脏者多滞九窍，中腑者多着四肢。今语言不出，耳聋鼻塞，精神昏愦，是中脏也；半身不遂，是中腑也，此脏腑俱受病邪。先以三化汤一两，内疏三两行，散其壅滞，使清气上升，充实四肢。次与至宝丹加龙骨、南星，安心定志养神治之，使各脏之气上升，通利九窍。五日音声出，语言稍利。后随四时脉证加减用药，即稍能行步，日以绳络其病脚，如履阈或高处，得人扶之方可逾也。又刺十二经之井穴，以接经络；翌日不用绳络，能行步。几百日大势已去，戒之慎言语，节饮食，一年方愈。
　　太尉忠武史公年六十八岁，于至元戊辰十月初，侍国师于圣安寺丈室中，煤炭火一炉在左侧边，遂觉面热，左颊微有汗。师及左右诸人皆出，因左颊疏缓，被风寒客之，右颊急，口喎于右，脉得浮紧，按之洪缓。予举医学提举忽君吉甫专科针灸，先于左颊上灸地仓穴一七壮，次灸颊车穴二七壮，后于右颊上热手熨之。议以升麻汤加防风、秦艽、白芷、桂枝发散风寒，数日而愈。或曰：世医多以续命汤等药治之，今君用升麻汤加四味，其理安在？对曰：足阳明经起于鼻交頞中，循鼻外入上齿中，手阳明经亦贯于下齿中，况两颊皆属阳明。升麻汤乃阳明经药，香白芷又行手阳明之经，秦艽治口噤，防风散风邪，桂枝实表而固荣卫，使邪不能再伤，此其理也。夫病有标本经络之别，药有气味厚薄之殊，察病之源，用药之宜，其效如桴鼓之应。不明经络所过，不知药性所主，徒执一方，不惟无益，而又害之者多矣。学者宜精思之！
　　顺德府张安抚字耘夫，年六十一岁，于己未闰十一月初患风证，半身不遂，语言蹇濇，心神昏愦，烦躁自汗，表虚恶风，如洒冰雪，口不知味，鼻不闻香臭，闻木音则惊怖，小便频多，大便结燥。若用大黄之类下之，却便饮食减少不敢用，不然则满闷。最苦者昼夜不得瞑目而寐，约有三月余。凡三易医，病全不减。至庚申年三月初七日，又因风邪，加之痰嗽，嗌干燥疼痛不利，唾多，中脘气痞似噎。予思《内经》有云：风寒伤形，忧恐忿怒伤气。气伤脏乃病，脏病形乃应。又云：人之气，以天地之疾风名之。此风气下陷入阴中，不能生发，上行则为病矣。又云：形乐志苦，病生于脉，神先病也。邪风加之，邪入于经，动无常处，前证互见。治病必求其本，邪气乃服。论时月则宜升阳、补脾胃、泻风木；论病则宜实表里、养胃气、泻肝木、润燥、益元气，慎喜怒，是治其本也。宜以加减冲和汤治之。自汗加黄芪半钱，嗽加五味子二十粒。昼夜不得睡，乃因心事烦扰，心火内动，上乘阳分，卫气不得交入阴分，故使然也。以朱砂安神丸服之，由是昼亦得睡。十日后，安抚曰：不得睡三月有余，今困睡不已，莫非他病生否？予曰：不然。卫气者，昼则行阳二十五度，夜则行阴亦二十五度。此卫气交入阴分，循其天度，故安抚得睡也，何病之有焉！止眼白睛红，隐濇难开，宜以当归连翘汤洗之。十三日后，至日晡，微有闷乱不安。于前冲和汤中又加柴胡三分，以升少阳之气。饮三服，至十五日，全得安卧，减自汗。恶寒躁热，胸膈痞满，小便多，服药之后，小便减少，大便一二日一行，鼻闻香，口知味，饮食如常，脉微弦而柔和，按之微有力。止咽喉中妨闷，会厌后肿，舌赤，早辰语言快利，午后微濇。以元参升麻汤煎去滓稍热噙漱，时时咽之，前证良愈。止牙齿无力，不能嚼物。用牢牙散入麝香少许研匀，临卧擦牙后，以温水漱之愈。安抚初病时，右肩臂膊痛无主持，不能举动，多汗出，肌肉瘦不能正卧，卧则痛甚。经曰：汗出偏沮，使人偏枯。予思《内经》云：虚与实邻，决而通之。又云：留瘦不移节而刺之，使经络通和血气乃复。又言陷下者灸之。为阳气下陷入阴中，肩膊时痛，不能运动，以火导之，火引而上，补之温之。已上证皆宜灸刺，谓此先刺十二经之井穴，于四月十二日右肩臂上肩井穴内先针，后灸二七壮，及至疮发，渐于枯瘦处渐添肌肉，汗出少，肩臂微有力。至五月初八日，再灸肩井，次于尺泽穴各灸二十八壮，引气下行，与正气相接，次日臂膊又添气力，自能摇动矣。时值仲夏，暑热渐盛，以清肺饮子补肺气，养脾胃，定心气。
　　《医学纲目》曰：唐王太后中风不能言，脉沉而口噤。医人许胤宗曰：既不能下药，宜汤气熏之，药入腠理，周时可瘥。乃煎黄芪防风汤数斛置床下，气如烟雾熏之，其夕便得语。药力熏蒸，其效如此。按丹溪云：人之口通乎地，鼻通乎天；口以养阴，鼻以养阳。天主清，故鼻不受有形而受无形；地主浊，故口受有形而兼乎无形。王太后病风不言而脉沉，其急非大补不可也。若以有形之药汤，缓不及事。今以黄芪防风煎汤熏之，气如烟雾满室，则口鼻俱受。非智者通神之法不可为也。
　　一妇人年六十，左瘫手足，不语多痰。以防风、荆芥、羌活、南星、没药、乳香、木通、茯苓、厚朴、桔梗、甘草、麻黄、全蝎、红花为末，酒调下，不拘时，春脉渐伏。以淡盐汤虀汁，每早一碗，吐五日，仍以白朮、甘草、陈皮、厚朴、菖蒲，一日二贴。后以川芎、山栀、豆豉、瓜蒂、菉豆粉、虀汤吐了，用苍朮、南星、生姜、牛膝、茯苓酒糊丸，服十日后，夜间微汗，手足动而能言。
　　《医学正传》曰：予长嫂何氏年五十七，身肥白。春初得中风暴仆，不省人事，身僵直，口噤不语，喉如拽锯，水饮不能入，六脉浮大弦滑，右甚于左。以藜芦末一钱加麝香少许，灌入鼻窍，吐痰一升许，始知人事，身体略能举动。急煎小续命汤倍麻黄，连进二服，覆以衣被，得汗，渐苏省，能转侧，但右手足不遂，语言蹇濇。后以二陈汤加芎、归、芍药、防风、羌活等药，合竹沥、姜汁日进二三服。若四日大便不去，则不能言语，即以东垣导滞丸或润肠丸微利之，则语言复正。如此调理至六十四岁，得他病而卒。
　　《医宗必读》曰：徽商汪华泉忽然昏仆，遗尿手撒，汗出如珠。众皆以绝证既见，决无生理。余曰：去撒脾绝，遗尿肾绝，法在不治，惟大进参附，或冀万一。遂以人参三两，熟附五钱，煎浓灌下，至晚而汗减。复煎人参二两，芪、朮、附各五钱，是夜服尽，身体稍稍能动。再以参附膏加生姜、竹沥盏许，连进三日，神气渐爽。嗣后以理中、补中等汤，调养二百日安。
　　延平太守唐东瀛多郁多思，又为府事劳神，昏冒痰壅，口喎语濇，四肢不随，时欲悲泣，脉大而软。此脾肺气虚，风在经络。余以补中益气去黄芪，如秦艽、防风、天麻、半夏，十剂，证减二三；更加竹沥、姜汁，倍用人参，兼与八味丸，两月乃愈。
