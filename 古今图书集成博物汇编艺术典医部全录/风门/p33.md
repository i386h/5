<!-- { "loadSidebar": true } -->
　　吴门太史姚现闻中风昏愦，语言不出，面赤时笑，是心脏中风也。乙亥孟秋，延余诊之，六部皆得石脉。余归，谓唐名必曰：石者，冬令之脉也。新秋见之，非其时矣。其象先见于非时，当其时岂能再见耶？果至冬月而殁。
　　钱台石年近六旬，昏倦，不能言，鼻塞，二便闭。此心脾二脏中风也。服顺气疏风化痰之剂，已濒于危矣。比余诊之，六脉洪大，按之搏指，乃至虚反有盛候也。宜补中为主，佐以祛风化痰，方可回生。举家惶惧，两日不决。余瞋目而呼曰：今日无药则毙矣！若服参而病进，余一人独任其咎。乃以大剂补中益气，如秦艽、钩藤、防风、竹沥，再剂而神爽。加减调治，五十日始愈。
　　燕邸张可真远归，忽然中风昏昧，牙关紧闭。遂先以牙皂末取嚏，次以箸抉开灌苏合丸，二丸后，以防风散投之，连进三服，出汗如洗，此邪自外解也。去麻黄、独活、羚羊角，加秦艽、半夏、胆星、钩藤、姜汁，十剂，痰清神爽。服六君子加竹沥、姜汁、钩藤，六十日而痊。
　　《薛己医案》曰：车驾王用之卒中昏愦，口眼喎斜，痰气上涌，咽喉有声，六脉沉伏，此真气虚而风邪所乘，以三生饮一剂加人参一两，煎服即苏。若遗尿、手撒、口开、鼾睡为不治，用前药亦有得生者。夫前饮乃行经络治寒痰之药，有斩关夺旗之功。每服必用人参两许，驾驱其邪而补助真气。否则不惟无益，适足以取败矣。观先哲用芪附、参附等汤，其义可见。
　　州判蒋大用年五十，形体魁伟，中满吐痰，劳则头运，所服皆清痰理气。余曰：中满者，脾气亏损也；痰盛者，脾气不能运也；头运者，脾气不能升也；指麻者，脾气虚而不能周于四末也。遂以补中益气加茯苓、半夏以补脾土，用八味地黄以补土母而愈。后惑于《乾坤生意》方云：凡人手指麻软，三年后有中风之疾，可服搜风天麻二丸以预防之。乃朝暮服，致大便不禁，饮食不进而殁。夫预防之理，当养气血，节饮食，戒七情，远帏幕也。若服前丸以预防，适所以招风取中也。
　　一男子卒中，口眼喎斜，不能言语，遇风寒，四肢拘急，脉浮而紧。此手足阳明经虚，风寒所乘，故舌本强而不能言，用秦艽升麻汤治之。稍愈，以补中益气加山栀而痊。若舌喑不能言，足痿不能行，属肾气虚弱，名曰痱证，宜用地黄饮子。然此证由将息失宜，肾水不足，而心火暴盛，痰滞于胸也。轻者自苏，重者或死。
　　吾师佥宪高如斋自大同回，谓余曰：吾成风病矣。两腿逸则痿软而无力，劳则作痛如针刺，脉洪数而有力。余告之曰：此肝肾阴虚火盛而致。痿软无力，真病之形；作痛如锥，邪火之象也。用壮水益肾之剂而愈。先生曰：向寓官邸，皆以为风，恨无医药。若服风剂，岂其然哉！乃吾之幸也。窃谓前证往往以为风疾，辄用发散而促其危者多矣。
　　大尹刘孟春素有痰，两臂顽麻，两目流泪，服祛风化痰药，痰愈甚，臂反痛不能伸，手指俱挛。余曰：麻属气虚，误服前药，肝火炽盛，肝血干涸，筋无所养，虚而挛耳。当补脾肺滋肾水，则风自息，热自退，痰自清。遂用六味地黄丸、补中益气汤，不三月而痊。
　　一儒者素勤苦，恶风寒，鼻流清涕，寒禁嚏喷。余曰：此脾肺气虚，不能实腠理。不信，服祛风之药，肢体麻倦，痰涎自出，殊类中风。余曰：此因风剂耗散元气，阴火乘其土位。遂以补中益气加麦门、五味治之而愈。
　　外舅年六十余，素善饮，两臂作痛。余曰：此脾虚有湿也。不信，恪服祛风治痰之药，更加麻木发热，体软痰涌，腿膝拘痛，口噤语濇，头目运重，口角宽纵流涎。两月后，身如虫行，搔起白屑。始信，谓余曰：何也？余曰：臂麻体软，脾无用也；痰涎自出，脾不能摄也；口斜语濇，脾气伤也；头目运重，脾气不能升也；痒起白屑，脾气不能营也。遂用补中益气汤加神曲、半夏、茯苓，三十余剂，诸证悉退。又用参朮煎膏，治之而愈。
　　秀才刘允功形体魁伟，素不慎酒色，因劳怒头运仆地，痰涎上涌，手足麻痹，口干引饮，六脉洪数而虚。余以为肾经亏损，不能纳气归源而头运，不能摄水归源而为痰，阳气虚热而麻痹，虚火上炎而作渴，用补中益气合六味丸料治之而愈。其后或劳役，或入房，其病即作，用前药随愈。
　　宪幕顾斐斋饮食起居失宜，左半身并手足不遂，汗出神昏，痰涎上涌。王竹西用参芪大补之剂，汗止而神思渐清，颇能步履。后不守禁，左腿自膝至足肿胀甚大，重坠如石，痛不能忍，其痰甚多，肝脾肾脉洪大而数，重按则软濇。余朝用补中益气加黄蘗、知母、麦门、五味煎送地黄丸，晚用地黄丸料加黄蘗、知母，数剂诸证悉退。但自弛禁，不能全愈耳。
　　一妇人元气素虚，劳则体麻发热，痰气上攻。或用乌药顺气散、祛风化痰丸之类，肢体痿软，痰涎自出，面色痿黄，形体倦怠，而脾肺二脉虚甚，此虚而类风也。朝用补中益气汤，夕用十全大补汤渐愈；又用加味归脾汤调理，寻愈。
　　先母七十有五，遍身作痛，筋骨尤甚，不能屈伸，口干目赤，头运痰壅，胸膈不利，小便短赤，夜间殊甚，遍身作痒如虫行，此肝经气燥而风动也。用六味地黄丸料加山栀、柴胡治之，诸证悉愈。
　　一男子时疮愈后，遍身作痛，服愈风丹，半身不遂，痰涎上涌，夜间痛甚。余作风客淫气，治以地黄丸而愈。
　　一妇人四肢挛屈烦痛，自汗，小便短少，畏见风寒，脉浮弦缓，此气血虚而风寒湿热相搏。先用东垣清燥汤渐愈，再用加味逍遥散，及八珍汤加牡丹皮而痊。
　　一妇人因怒发搐，呕吐痰涎，口噤昏愦，气口脉大于人迎，此气滞而食厥。用平胃散加茯苓、半夏、木香治之而苏，更以六君子加木香渐愈，乃去木香，又二十余剂而痊。
　　一妇人脾胃虚弱，饮食素少。忽痰涌气喘，头摇目札，手扬足掷，难以候脉。视其面色，黄中见青，此肝木乘脾土。用六君加柴胡升麻治之而苏，更以补中益气加半夏，调理而痊。
　　一妇人怀抱郁结，筋挛骨痛，喉间似有一核。服乌药顺气散等药，口眼歪斜，臂难伸举，痰涎愈甚，内热晡热，食少体倦。余以为郁火伤脾，血燥生风所致。用加味归脾汤加丹皮、山栀二十余剂，痰热少退，喉核少利；更用升阳益胃汤数剂，诸证渐愈；但臂不能伸，此肝经血少，用地黄丸而愈。
　　一妇人素有痰火，忽然昏愦，瘈瘲抽搐，善伸数欠，四肢筋挛，痰涎上升，此肺金燥甚，血液衰少而然也，用清燥汤六味丸兼服，寻愈。
　　一妇人肢节作痛，不能转侧，恶见风寒，自汗盗汗，小便短少，虽夏亦不去衣，其脉浮紧，此风寒客于太阳经，用甘草附子汤一剂而瘥。
　　一妇人善怒，舌木强，手臂麻。余曰：舌本属土，被木克制故耳，当用六君加柴胡、芍药治之。
　　一膏粱之人，素不慎起居，忽失音不能语，神思昏愦，痰涎上壅。余谓河间云：夫喑属肾经虚寒，其气厥不至。《医学纲目》曰：少阴气至则啮舌，少阳气至则啮颊。今失音，肾气不能上接清阳之气也。不信，仍用风药。后啮舌，始信余言。先用地黄饮子及六味地黄丸而愈。
　　仪部袁补之患前证，不信余言，数服祛痰之剂，后啮舌而殁。
　　靳阁老夫人先胸胁胀痛，后四肢不收，自汗如水，小便自遗，大便不实，口紧目瞤，饮食颇进，十余日。或以为中脏，公甚忧。余曰：非也。若风既中脏，真气既脱，恶证既见，祸在反掌，焉能久延？乃候其色，面目俱赤而或青；诊其脉，左三部洪数，惟肝尤甚。余曰：胸乳胀痛，肝经血虚，肝气否塞也；四肢不收，肝经血虚，不能养筋也；自汗不止，肝经风热，津液妄泄也；小便自遗，肝经热甚，阴挺失职也；大便不实，肝木炽盛，克脾土也。遂用犀角散，四剂诸证顿退；又用加味逍遥散调理而安。后因郁怒，前证复作，兼发热呕吐，饮食少思，月经不止，此木盛克土，而脾不能摄血也。用加味归脾汤为主，佐以逍遥散，调补肝脾之气，清和肝脾之血而愈。后每遇怒，或睡中手足搐搦，复用前药即愈。
　　大参朱云溪母于九月内忽仆地，痰迷不省，唇口喎斜，左目紧小。或用治痰调血之剂，其势稍缓。至次年四月初，其病复作。仍进前药，势亦渐缓。至六月终，病乃大作，小便自遗。或谓风中于脏，以为不治。余诊之，左关弦洪而数，此属肝火血燥也。遂用六味丸加五味、麦门、芎、归。一剂而饮食顿进，小便自调。遂用补中益气加茯苓、山栀、钩藤、丹皮而安。至十月，复以伤食腹痛作泻，左目仍小，两关尺脉弦洪鼓指。余以六君加木香、吴茱萸、升麻、柴胡，一剂而痛泄俱缓；复以六君加肉果、补骨脂，一剂诸脉顿平，痛泄俱止。余谓左关弦洪，由肝火血燥，故左目紧小；右关弦洪，由肝邪乘脾，故唇口歪斜；腹痛作泻，二尺鼓指，由元气下陷。设以目紧口喎，误作中风，投以风药；以腹痛泄泻，误作积滞，投以峻剂，复耗元气，为害甚矣。后卧火箱热蒸太过，遂致痰喘，误服寒凉之剂益甚。后请诊，辞不治，果殁。
　　一妇人因怒仆地，语言蹇濇，口眼喎斜，四肢拘急，汗出遗尿，六脉洪大，肝脉尤甚。皆因肝火炽盛，肝主小便，因热甚而自遗也。用加味逍遥散加钩藤及六味丸，寻愈。
　　一妇人素性急，患肝风之证，常服搜风顺气丸、秦艽汤之类。后大怒吐血，唇口牵紧，小便频数，或时自遗。余以为肝火旺而血妄行，遂用小柴胡汤加山栀、牡丹皮，渐愈。后大怒吐血，误服降火祛风化痰之剂，大便频数，胸满少食；用清气化痰之剂，呕而不食，头运口干，不时吐痰；用导痰降火之类，痰出如涌，四肢常冷。余曰：呕而不食，头运口干，胃气不能升也；痰出如涌，脾气不能摄痰也；四肢逆冷，脾气不能运行也。用补中益气汤加茯苓、半夏治之，诸证渐愈；又用加味归脾汤兼服而安。
　　举人于尚之素肾虚积劳，足痿不能步履，后舌喑不能言，面色黧黑。余谓肾气虚寒，不能运及所发，用地黄饮治之而愈。后不慎调摄而复作。或用牛黄清心丸之类，发热痰甚，诚似中风；用祛风化痰之类，小便秘濇，口舌干燥。仍用前饮及加减八味丸渐愈；又用补中益气汤而痊。
　　一妇人口眼歪斜，四肢拘急，痰涎不利，而恶风寒，其脉浮紧。此风寒客于手足阳明二经。先用省风汤二剂，后用秦艽升麻汤而愈。
　　一男子舌下牵强，手大指次指不仁，或大便秘结，或皮肤赤晕。余曰：大肠之脉散舌下，此大肠血虚风热，当用逍遥散加槐角、秦艽治之。
