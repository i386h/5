<!-- { "loadSidebar": true } -->
　　知州韩廷仪先患风证，用疏风化痰养血之药而痊，其腿膝骨肉发热作痛，服十味固本丸、天麻丸益甚，两尺脉数而无力。余以为肾水虚不能生肝木，虚火内动而作，非风邪所致也。不信，又服羌活愈风丹之类，四肢痿软，遍身麻木，痰涎上涌，神思不清。余曰：皆脾气亏损不能荣养周身，又不能摄涎归源。先用六君子加木香、川芎数剂，壮其脾气，以摄涎归源；又以八珍汤数剂，以助五脏生化之气，以荣养周身，而诸证渐愈。乃朝以补中益气汤培养脾肺，夕以六味地黄丸滋补肝肾，如此三月余而安。
　　一妇人因怒患痰厥而苏，左手臂不能伸，手指麻木，口喎眼斜，痰气上攻，两腿骨热，或骨中酸痛。服乌药顺气散之类，诸证益甚，不时昏愦，更加内热晡热。余以为肝经血虚，内热生风，前药复耗肝血，虚火炽盛而然也。先以柴胡栀子散调养肝经气血，数日后，用八珍汤加钩藤钩散，诸证稍愈。又用加减八味丸料少加酒炒黄蘗、知母黑色者数剂，诸证顿退；乃服八珍汤、柴胡栀子散半载而痊。后劳役即有复作之意，服柴胡栀子散遂安。
　　一老妇两臂不遂，语言蹇濇。服祛风之药，反致筋挛骨痛。余谓此肝火血虚所致，用八珍汤补气血，用地黄丸补肾水，佐以排风汤，年余而愈。
　　太宜人年七十五，遍身作痛，筋骨尤甚，不能伸屈，口干目赤，头眩痰涌，胸膈不利，小便赤濇而短少，夜间痰热殊甚，遍身作痒如虫行。此肝经气燥而风动也，用六味地黄丸料加山栀、柴胡治之而愈。
　　《寓意草》曰：杨季蘅翁禀丰躯伟，望七之龄，神采不衰。近得半身不遂之证，已二年矣。病发左半，口往右喎，昏厥遗溺。初服参朮颇当。为黠医簧以左半属血，不宜补气之说，几致大坏。云间施笠泽以参附疗之，稍得向安。然概从温补，未尽病情也。诊得脉体软滑中时带劲疾，盖痰与风杂合之证，痰为主风为标也。又热与寒杂合之证，热为主寒为标也。平时手冷如冰，故痰动易至于厥。然厥已复苏，苏已呕去其痰，眠食自若。虽冬月亦能耐寒，无取重裀复絮。可知寒为外显之假寒，而热为内蕴之真热。既有内蕴之热，自蒸脾湿为痰，久久隔塞窍隧，而卫气不周，外风易入。加以房帏不节，精气内虚，与风相召，是以杂合而成是证耳。及今大理右半脾胃之气，以运出左半之湿痰虚风，此其间有细微曲折，非只温补一端所能尽者。何也？治杂合之病，必须用杂合之药，而随时令以尽无穷之变。即如冬月严寒用事，身内之热为外寒所束，不得从皮肤外泄，势必深入筋骨为害矣。故用姜附暂彻外寒，而内热反得宣泄。若时令之热与内蕴之热相合，复助以姜附，三热交煽，有灼筋腐肉而已。孰谓用药之权衡可以一端尽耶？或者曰：左半风废而察脉辨证，指为兼痰兼热似矣。痰者脾湿所生，寄居右畔，是则先宜中右，而何以反中左耶？既已中左，明系左半受病，而何以反治右耶？不知此正病机之最要者，但为丹溪等方书说病在左血多，病在右气多，教人如此认证，因而起后人之执着，至《内经》则无此说也。《内经》但言，左右者阴阳之道路。夫左右既为阴阳往还之道路，何尝可偏执哉？况左半虽血为主，非气以统之则不流；右半虽气为主，非血以丽之则易散。故肝胆居左，其气常行于右；脾胃居右，其气常行于左。往来灌注，是以生生不息也。肝木主风，脾湿为痰，风与痰之中人，原不分于左右。但翁恃其体之健，过损精血。是以八八天癸已尽之后，左半先亏，而右半饮食所生之痰，与皮毛所入之风，以渐渍于空虚之府，而骤发始觉耳。风脉劲疾，痰脉软滑。惟劲疾故病则大筋短缩，即舌筋亦短而蹇于言。小筋弛张，故从左而喎于右。从左喎右，即可知左畔之小筋弛而不张也。若左筋之张，则左喎矣。凡治一偏之病，法宜从阴引阳，从阳引阴，从左引右，从右引左。盍观树木之偏枯者，将溉其枯者乎，抑溉其未枯者使荣茂，而因以条畅其枯者乎？治法以参朮为君臣，以附子、干姜为佐使，寒日可恃无恐；以参朮为君臣，以羚羊角、柴胡、知母、石膏为佐使，而春夏秋三时可无热病之累。然宜刺手足四末，以泄荣血而通气，恐热痰虚风久而成疠也。
　　庚辰冬，于鼎翁公祖园中，识江冲寰先生面。窃见身体重着，行步艰难，面色滞晦，语言迟缓，以为有虚风卒中之候也，因为过虑。辛巳秋召诊间，细察脾脉缓急不调，肺脉劲大，然肝木尚平，阳气尚旺，是八风之邪未可易中。而筋脉掣痛不能安寝者，大率风而加之以湿，交煽其虐所致，以斯知尚可引年而施治也。何也？风者，肝之病，天之气也；湿者，脾之病，地之气也。天气迅疾，故发之暴。益以地气之纡缓，反有所牵制，而不能暴矣。然气别则病殊，而气交则病合，有不可不明辨者。病殊者，在天气则风为百病之长，其来微，则随相克为传次，必遍五脏而始烈；其来甚，则不繇传次而直中。唯体虚之人，患始不测焉。在地气则湿为下体之患，其来微，则足跗肿大，然得所胜亦旋消；其来甚，则害及皮肉筋脉，以渐而上攻。亦惟阳虚之人，势始腾越焉。两者一本之天，一本之地，病各悬殊，治亦异法者也。病合者，天之气入于筋脉，地之气亦入于筋脉。时乎天气胜，则筋脉张而劲焉；时乎地气胜，则筋脉亸而缓焉。两者其源虽异，其流则同，交相酝结，蔓而难图者也。先生房中之风，始虽不可知，然而所感则微也。至若湿之一字，既以醇酒厚味而酿之于内，又为炎蒸岚瘴而袭之于外，是以足患日炽。虽周身筋脉舒展，亦不自如，究竟不若足间昼夜掣痛，疮疡肿溃，浸淫无已也。夫春时之风也，夏时之湿与热也，秋时之燥也，三时之气，皆为先生一身之患者也。而一身之患，又惟一隅独当之，亦良苦矣！设内之风湿热燥不攘，足患其有宁宇乎？所可嘉者，惟冬月寒水司令，势稍末减。而医者不识此意，每投壮筋骨之药酒，以驱其湿。不知此乃治寒湿之法，惟冬月病增者方宜。岂以风湿热湿而倒行逆施，宁不重其困耶？况乎先生肺脉劲大，三四日始一大便，虽冬月亦喜形寒饮冷，而不尝近火，何所见其为寒湿也哉？所以孙真人大小竹沥等方，风湿热燥寒五治之药具备，笼统庞杂，后人全不知用。若识此义为去取，则神而明之之事矣。然则不辨证而用方者，几何而不误人耶？
