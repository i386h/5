<!-- { "loadSidebar": true } -->
　　凡饮食伤脾之证，有寒伤有热伤，有暂病有久病，有虚证有实证。但热者，暂者，实者，人皆易知；而寒者，久者，虚者，人多不识。如今人以生冷瓜果致伤胃气，而为泻为痢为痛之类者，人犹以为火证而治以寒凉者，是不识寒证也。有偶因停滞而为胀为痛者，人皆知其实也。然脾胃强壮者，即滞亦易化，惟其不能化者，则最有中虚之证。故或以不食亦知饥，少食即作胀；或以无饥无饱，全然不思饮食；或以胃虚兼呕而腹满膨膨；或以火不生土而时食时吐。或中气不化则胸喉若有所哽，而本非饮食之滞者；或因病致伤胃气，则久不思食，而本非中满之病者。且胃病于暂者多实，脾病于久者多虚。时医于此，无论邪正久暂，鲜有不用开胃消导等剂，是不知虚证也。盖脾胃之职，原以化食为能。今既不能化食，乃其所能者病，而尚可专意克伐以害其能乎？且凡欲治病，必须先借胃气以为行药之主。若胃气实者攻之则去，而疾常易愈，此以胃气强而药力易行也。胃气虚者攻亦不去，此非药不去病也，以胃虚本弱，攻之则益弱，而药力愈不能行也。若久攻之，非惟药不能行，必致元气愈伤，病必愈甚，尽去其能，必濒于死矣。矧体质贵贱尤有不同，凡藜藿壮夫，及新暴之病，自宜消伐，惟速去为善。若以弱质弱病而不顾虚实，概施欲速攻治之法，则无不危矣。　　伤食者必恶食。
　　素喜冷食者，内必多热；素喜热食者，内必多寒。故内寒者不喜寒，内热者不喜热。然热者嗜寒，多生中寒；寒者嗜热，多生内热。此《内经》所谓久而增气，物化之常也；气增而久，夭之由也。故凡治病养生者，又当于素禀中察其嗜好偏胜之弊。　　饮食致病，凡伤于热者多为火证，而停滞者少；伤于寒者，多为停滞，而全非火证。大都饮食之伤，必因寒物者居多，而温平者次之，热者又次之。故治此者，不可不察其所因。　　偶病之人，多有非食而疑食者，曰某日曾食某物，或某肉某面，其日即病。医者不论虚实，但闻此言，且见胃口不开，必先治食。夫未病之人，谁有不食？岂必预为停食而待病至者，斯可信其无食乎？及其病也，则或因劳倦，或因风寒，或因七情，病发不测，而且无胀无滞，与食何干？药不对病而妄行剥削，必反增病也。由此推之，则凡无据无证而妄指胡猜者，皆其类也，良可慨矣！
　　　　　论治

　　凡治饮食暂伤者，亦当辨虚实；若停滞中焦或胀或痛者，此实证也，当先去其食，宜大和中饮主之。然去食莫先于理气，又惟排气饮为佳。若所停犹在上焦，莫若用吐为捷法，或用吐剂亦可。若食停下焦，痛极兼胀者，须下而去之，宜神佑丸，或备急丸，或赤金豆。若偶伤生冷或油浊不堪等物，以致吐泻胀痛而邪气实者，宜抑扶煎。若无寒气者，以本方去吴茱萸煎服，或用排气饮、和胃饮俱佳。若痛胀不解者，宜神香散兼用之。　　饮食伤脾而吐泻已甚者，但察其无中满无腹痛，而惟呕恶不能止，此其食物必已尽去，而以中气受伤大虚而然，或其人困倦不宁，少气多汗，六脉豁大无神者，宜理中汤、五君子煎，或温胃饮之类主之。若吐甚极虚者，宜四味回阳饮；泻甚极虚者，宜胃关煎。凡大吐大泻之后，多为腹胀，若但外胀而内不觉胀，或恶闻食气，不欲饮食者，皆脾气大虚之候，速宜用前温补诸法调治之。　　凡少年小儿辈，纵肆口腹，以致胃气不清，或时微胀，或时疼痛，或膨膨然不思饮食，此皆伤脾而然，而实亦食滞使然也。滞多者宜和胃饮，滞少者宜枳朮丸，或芍药枳朮丸，日渐服之，仍节饮食，自可全愈。　　凡失饥伤饱，损及脾胃，多令人胸膈痞闷，不能消化，饮食少思，口中无味，或嗳气吞酸，神体困倦。此皆脾气受伤中虚而然，宜木香人参枳朮丸，或大健脾丸，去黄连主之。其虚甚者，宜理中汤，或温胃饮。若虚在下焦而阴中无阳，不能生土者，惟理阴煎加减主之为善。　　病后胃口不开，饮食不进者，有二证。盖一以浊气未净，或余火未清，但宜以小和中饮加减主之。一以脾胃受伤，病邪虽去，而中气未复，故或有数日不能食，或旬日不能开，或胸喉中若有所哽，如梅核气者，此中本无停积，但以阳气未舒，阴翳作滞，胃气大虚，不能运化而然，轻则温胃饮，甚则必加人参附子，但使阳气得行，则胃口自开也。　　凡饮酒致伤者，多宜除湿利水。若或伤气，亦宜间用人参。然其证有三，不可不辨。一以酒湿伤脾，致生痰逆呕吐，胸膈痞塞，饮食减少者，宜葛花解酲汤、胃苓汤、五苓散之类主之。一以酒热伤阴，或致发热动血者，宜黄芩芍药汤、清化饮、徒薪饮之类主之。一以酒质伤脏，致生泄泻不已，若气强力壮者，惟五苓散胃苓汤之类，皆可除湿止泻；若因湿生寒，以泻伤阴，致损命门阳气者，非胃关煎及五德丸、九炁丹之类不可。　　怒气伤肝，则肝木之气必侵脾土，而胃气受伤，致妨饮食。此虽以肝气之逆，然肝气无不渐散，而脾气之伤则受其困矣。此所以不必重肝而重当在脾也。故凡遇此证，但当察其逆滞之有无，如无胁痛胀满等证，则不必疏气，单宜以养脾益气为主，如五味异功散、归脾汤之属是也。或于补养药中，少加乌药、青皮、白豆蔻以佐之亦可。　　凡时食时吐，或朝食暮吐等证，详载反胃门。　　善食而瘦者，多因有火，然当察火之微甚。微火者，微清之，如生地、芍药、丹皮、沙参、麦冬、石斛、竹叶、地骨皮、黄芩、知母、细甘草之属是也。若火甚者，或随食随饥，随饮随渴，或肌肤燥热，二便濇结，则石膏、黄连、栀子、黄蘗、龙胆草、苦参之属，所不可免。此当察其三焦五脏，随所在而治之。然阳盛者，阴必虚，如一阴煎、二阴煎、四阴煎之属，皆当择而用也。不能食而瘦者，必其脾胃虚弱，不能健运而然，故或为嗳气吞酸，痞满不饥等证，宜四君子汤、归脾汤。若兼寒者，宜五君子煎、养中煎、理中汤。其命门火衰者，宜右归饮、右归丸、八味地黄丸之类主之。　　凡喜食茶叶、喜食生米者，多因胃有伏火，所以能消此物。余尝以清火滋阴之药愈此者数人。盖察其脉证有火象，故随用随效也。又有喜食炭者，必其胃寒而湿，故喜此燥濇之物，亦当详察脉证，宜以健脾温胃为主。　　饮食所伤，治当从类。如麦芽、神曲、能消米面之积；砂仁、厚朴、萝卜子、阿魏，能消肉食之积；山楂、枳实，能消瓜果之积。凡因湿者宜治以燥，如半夏、苍朮、草果、泽泻之属；因寒者宜治以热，如姜、桂、吴茱萸、肉豆蔻之属；因热者宜治以寒，如芩、连、栀子、青皮之属；气滞者当行其气，宜木香、乌药、香附、白芥子之属；血滞者当行其血，宜桃仁、红花、苏木、元胡之属；食聚积坚，行散不易者，宜巴豆、大黄、三棱、蓬朮之属。凡治食积所停，古法不过如此。虽然，此不过言其大概耳。至若浅深虚实，贵酌权宜。凡欲攻有形，须从乎味；欲散凝滞，须从乎气，未有气行而实不随者。则此中之气味通变，又自有相济之妙，故不可以谬枉也。
　　　　　论脾胃三方

　　人赖脾胃为养生之本，则在乎健与不健耳。而健脾三方，如洁古之枳朮丸，东垣之平胃散，及补中益气汤，俱当今之相传以为准绳者也。夫所谓平胃者，欲平治其不平也。此东垣为胃强邪实者设，故其性味从辛燥苦而能消散，惟有积滞与湿者宜之。今见方家每以此为常服健脾之剂，动辄用之，而不察可否，其误甚矣！洁古枳朮丸，以白朮为君，脾得其燥，所以能健，然佐以枳实，其味苦峻，有推墙倒壁之功，此实寓攻于守之剂，惟脾气不清而滞胜者，正当用之。若脾气已虚，非所宜也。今人不察，相传为补脾之药，而朝吞暮饵，或以小儿瘦弱而制令常服，则适足以伤其气助其瘦耳，用宜酌也。补中益气汤，乃东垣独得之心法。盖以脾胃属土，为水谷之海。凡五脏生成，惟此是赖者，在赖其发生之气，运而上行，故由胃达脾，由脾达肺而生长万物，滋既一身。即如天地之土，其气皆然。凡春夏之土，能生能长者，以得阳气而上升，升则向生也；秋冬之土，不生不长者，以得阴气而下降，降则向死也。今本方以升、柴助升气，以参、芪、归、朮助阳气，此东垣立方之意，诚尽善矣。但肺本象天，脾本象地。地天既交，所以成泰。然不知泰之前犹有临，临之前犹有复。此实三阳之元始，故余再制补阴益气煎，正所以助临复之气，庶乎得根本之道，而足补东垣之未尽也。又补中益气汤之用，原为补中扶阳而设。然补阳之义，则亦有宜否之辨，用者不可不知。如东垣用此以治劳倦内伤发热等证，虽曰为助阳也，非发汗也，然实有不散而散之意。故于劳倦感寒，或阳虚痎疟，及脾气下陷等证，则最所宜也。若全无表邪寒热，而但有中气亏甚者，则升、柴之类，大非所宜。何也？盖升、柴之味皆兼苦寒，升柴之性皆专疏散，虽曰升麻入脾胃，柴胡入肝胆，能引清气上升，然惟有邪者固可因升而散之，使或无邪，能不因散而益耗其中气乎？即曰此汤以补剂为主，而惟借升、柴以引达清气，不知微虚者犹可出入，大虚者必难假借。当此之时，即纯用培补，犹恐不及，而再兼疏泄，安望成功？且凡属补阳之剂，无不能升，正以阳主升也。用其升而不用其散，斯得补阳之大法。此中自有元机，又奚必升、柴之是赖乎？故寇宗奭极言五劳七伤之大忌柴胡者，是诚绝类之真见，而李时珍复又非之，余亦何容再辨哉！然理有一定，孰能越之？兹余单揭其要，曰：能散者断不能聚，能泄者断不能补，而性味之苦寒者，亦断非扶阳之物，只此便是断案，而纷纷之议或可判矣。故于诸证之中，凡其不宜用此者，则有不可不察：如表不固而汗不敛者，不可用；外无表邪而阴虚发热者，不可用；阳气无根而格阳戴阳者，不可用；脾肺虚甚而气促似喘者，不可用；命门火衰而虚寒泄泻者，不可用；水亏火亢而吐血衄血者，不可用；四肢厥逆而阳虚欲脱者，不可用。总之，元气虚极者，毫不可泄；阴阳下竭者，毫不可升；真火亏败者，毫不可用清凉。今人但知补中益气汤可以补虚，一概尚之，而不知病当紧急，则此时几微关系，判于一举指之间，而纤微不可紊误者，正此类也，余亦安能以笔尽哉！
　　　　石室秘箓 【清　陈士铎】

　　　　　论治法

