<!-- { "loadSidebar": true } -->
古今图书集成医部全录卷四十七

黄帝灵枢经

　　【马莳曰：灵枢者，《内经》篇名。盖《内经》为总名，中有《素问》八十一篇，《灵枢》八十一篇。《素问》曾经唐宝应年间启元子王冰有注，其《灵枢》自古迄今，并无注释，晋　皇甫士安以《针经》名之。按本经首篇九针十二原中，有先立《针经》一语，又《素问》八正神明论，亦岐伯云：法往古者，先知《针经》也。是《素问》之言，亦出自《灵枢》首篇耳。后世王冰释《素问》，以《灵枢》、《针经》杂名，宋　成无己释《伤寒论》及各医籍，凡引《灵枢》者，皆不曰《灵枢》而曰《针经》，其端皆始于皇甫士安也。但针经二字，止见于本经首篇，其余所论营卫输穴关格脉体经络病证，三才万象，靡不森具，虽每篇各病，必有其针，自后世易《灵枢》以《针经》之名，遂使后之学者，视此书止为用针，弃而不习，以故医无入门，术难精诣，无以疗疾起危，深可痛惜。岂知《素问》诸篇，随问而答，头绪颇多，大径殊少。《灵枢》大体浑全，细目毕具，犹儒书之有大学，三纲八目，总言互发，真医家之指南，其功当先于《素问》也。今愚析为九卷者，按班固《汉书》艺文志曰：《黄帝内经》十八卷，《素问》九卷，《灵枢》九卷，乃其数焉。又按《素问》离合真邪论，黄帝曰：夫九针九篇，夫子乃因而九之，九九八十一篇，以起黄钟数焉。大都神圣经典，以九为数，而九九重之，各有八十一篇。王冰分《灵枢》为十二卷，宋　史崧分为二十四卷者，皆非也。愚今分为九卷，一本之神圣遗意耳。后世《道德经》、《难经》俱八十一篇，其义仿此。然谓之曰《灵枢》者，正以枢为门户，阖辟所系，而灵乃至神至元之称，此书之功，何以异是！且愚注释此书，并以本经为照应，而《素问》有相同者，则援引之。至于后世医籍有讹者，则以经旨正之于分注之下。然后之学者，当明病在何经，用针合行补泻，则引而伸之，用药亦犹是矣。切勿泥为用针之书，而与彼《素问》有所轩轾于其中也。】
　　　　九针十二原篇第一
　　【马莳曰：内有九针之名、十二原穴，故名篇。自篇内小针之要以下，岐伯尽解于第三篇小针解内，故愚释此篇，即以小针解之义入之，不敢妄用臆说也。然《素问》有针解篇，亦与此二篇小同，当合三篇而观之，其义无余蕴矣。又旧本以第一篇为法天，第二篇为法地，三篇法人，四篇法时，五篇法音，六篇法律，七篇法星，八篇法风，九篇法野，乃后人袭本经七十八篇用针之意而分注之，殊不知彼乃论针而非论篇目也，甚为无理，故愚削之。】
　　黄帝问于岐伯曰：余子万民，养百姓，而收其租税。余哀其不给，而属有疾病。余欲勿使被毒药，无用砭石，欲以微针通其经脉，调其血气，营其逆顺出入之会。令可传于后世，必明为之法。令终而不灭，久而不绝，易用难忘，为之经纪；异其章，别其表里，为其终始。令各有形，先立《针经》。愿闻其情。岐伯答曰：臣请推而次之，令有纲纪，始于一，终于九焉。　　【马莳曰：此帝欲立《针经》，而伯遂推而次之也。】　　【张志聪曰：按帝经土设井，立步制亩，艺五谷，养万民，而收其租税，设有疾病，则不能力田以供余食矣。故帝立九针微针之法，传于后世，令终而不灭焉。毒药，所以攻疾也，砭石，所以泄邪也，二者皆攻泻之法。微针，能通调血气者也。逆顺出入者，皮肤经脉之血气，有逆顺之行，有出入之会。盖人秉天地之气所生，阴阳血气，参合天地之道，运行无息，少有留滞，则为疾病。故帝以天地人之道而立九针，用九针之法，以顺人之阴阳血气，而合于天道焉。明其理则易用，持于心则难忘。按篇名九针，而帝曰微针，伯曰小针，是九针之外，又立小针也。九针者，圣人起天地之数，始于一而终于九，九而九之，九九八十一，以起黄钟之数。用九针而合小针者，以阳数五，阴数五，五位相得，而各有合，以应河图之数也。帝继伏羲神农氏而作，即以两仪四象河图奇偶之数，用法于针，所以修身治国平天下，盖国以民为本也。】
　　请言其道。小针之要，易陈而难入。粗守形，上守神。神乎神，客在门。未睹其疾，恶知其原？刺之微，在速迟。粗守关，上守机。机之动，不离其空。空中之机，清静而微。其来不可逢，其往不可追。知机之道者，不可挂以发。不知机道，叩之不发。知其往来，要与之期。粗之闇乎。妙哉，工独有之。往者为逆，来者为顺。明知逆顺，正行无问。迎而夺之，恶得无虚？追而济之，恶得无实？迎之随之，以意和之，针道毕矣。 【恶，音乌，下同。空，上声。】　　【马莳曰：此详言小针之要，而针道之所以毕也。小针者，即上节微针也。小针之要，虽曰易陈而人实难入。粗工者，下工也。下工泥于形迹，徒守刺法，上工则守人之神。凡人之血气虚实，可补可泻，一以其神为主，不但用此针法而已也。所谓神者，人之正气也，神乎哉，此正气不可不守也。邪气之所感，有时如客之往来有期，名之曰客。客在门者，邪客于各经之门户也。若未能先睹何经之疾，则恶知其病源所在，自有所治之处哉？然既知病源，可行刺法，但刺之微妙，在于速迟，速迟者，即用针有疾徐之意也。粗工则徒守四肢之关节，而不知血气正邪之往来，上工则能守其机，即知此气之往来也。然此机之动，不离于骨空之中，骨空为各经之穴，其间气有虚实，而用针有疾徐，故空中之机，至清至静至微。针下既已得气，当密意守之勿失也。如气盛则不可补，故其来不可逢也。如气虚则不可泻，故其往不可追也。知机之道者，唯此一气而已，犹不可挂一发以间之。故守此气而勿失也。不知机之道者，虽叩之亦不能发，以其不知虚实，不能补泻，则血气已尽，而气故不下耳。由此观之，必能知其往来有逆顺盛虚之机，然后要与之期，乘气有可取之时。彼粗工冥冥，不知气之微密，其诚暗乎。妙哉，工独有之，真上工尽知针意也。所谓往来逆顺者，何哉？往者，其气虚小即为逆，故追而济之，以行补法，恶得无实？来者，形气将平即为顺，故迎而夺之，以行泻法，恶得无虚？此所以明知逆顺乃正行之道，而不必复问于人，惟以追之随之，而以吾意和之，此针道之所以毕也。按《素问》至真要大论，亦有明知逆顺正行无问二语。但彼论标本，而此论针法，辞同而义异也。】　　【张志聪曰：易陈难入者，易言而难着于人也。粗守形者，守皮脉肉筋骨之刺。上守神者，守血气之虚实而行补泻也。神乎神，甚赞其得神之妙。门者，正气出入之门。客在门者，邪循正气出入之所也。未睹其何经之疾，恶知其受病之原？言当先察其邪之所在而取之也。迟速，用针出入之疾徐也。粗守关者，守四肢之关节。上守机者，守其空而当刺之时，如发弩机之速也。不离其空者，乘空而发也。夫邪正之气，各有盛衰之时，宜补宜泻，当静守其空中之微，不可差之毫发。如其气方来，乃邪气正盛，邪气盛则正气大虚，不可乘其气来即迎而补之，当避其邪气之来锐。其气已往，则邪气已衰，而正气将复，不可乘其气往，追而泻之，恐伤其正气，在于方来方去之微，而发其机也。离合真邪论曰：俟邪不审，大气已过，泻之则真气脱，脱则不复，邪气复至而病益蓄，故曰，其往不可追，此之谓也。是以其来不可逢，其往不可追，静守于来往之间而补泻之，少差毫发之间则失矣。粗工不知机道，叩之不发，补泻失时，则血气尽伤，而邪气不下。知其往来者，知邪正之盛衰，要与之可取之期而取之也。粗工之暗，而良工独知之，是故工之所以异也。若气往则邪正之气虚小，而补泻之为逆。气来则形气邪气相平，而行补泻为顺。是以明知顺逆正行无间，知往来所处之时而取之也。迎而夺之者，泻也，故恶得无虚？追而济之者，补也，故恶得无实？迎之随之，以意和之，针道毕矣。】
