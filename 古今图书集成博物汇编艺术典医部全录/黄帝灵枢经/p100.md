<!-- { "loadSidebar": true } -->
　　足少阳之上，气血盛则通髯美长；血多气少则通髯美短；血少气多则少须；血气皆少则无须；感于寒湿，则善痹骨痛爪枯也。足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。　　【马莳曰：此言足少阳之体有上下，而血气多少，必见于外形也。足少阳者，胆经也。足少阳之上，凡经脉穴道之行于上者，如风池、脑空、正灵之类，皆行于耳后者，今曰通髯，有关于胆经，所谓通髯者，乃连鬓而生者也，其气脉本相贯耳。故气血盛则通髯美而且长，血多气少则通髯虽美而短，若血少气多，则虽有须而少，至于血气皆少，则其须全无，下唇所生者为须，感于寒湿则善成痹病，其骨必痛，爪必枯。足少阳之下，如阳陵泉以至下之绝骨者是也。故血气盛则足胫之毛，美而且长，外踝必肥，盖胆经之脉行于外踝也。若血多气少，则足胫之毛，美而必短，其外踝之皮，必坚而厚。若血少气多，则足胻之毛必少，其外踝之皮薄而且软。至于血气皆少，则胫胻必皆无毛，其外踝亦瘦而无肉也。】　　【张志聪曰：足少阳之经脉，其上行者，循于耳之前后，加颊车，下颈项，是以皮肤之血气盛，则通髯美长，血多气少，则通髯美短。盖须发乃血之余，是以血多气少，虽短而亦美也。在外者，皮肤为阳，筋骨为阴。病在阳者名曰风，病在阴者名为痹。爪者筋之余，血气皆少，不能荣养筋骨，以致寒湿之邪，留痹而为骨痛爪枯也。其经脉之下行者，循膝外廉下辅骨之前，抵绝骨之端，下出外踝之前，循足跗上，是以在下皮肤分肉之血气盛，则胫毛美长，外踝肥，血多则皮坚而厚，血少则皮薄而软，盖血之所以淡渗于皮肤者也。】
　　足太阳之上，血气盛则美眉，眉有毫毛；血多气少，则恶眉，面多少理；血少气多则面多肉；血气和则美色。足太阳之下，血气盛则跟肉满，踵坚；气少血多则瘦，跟空；血气皆少则善转筋，踵下痛。　　【马莳曰：此言足太阳之体有上下，而气血多少，必见于外形也。足太阳者，膀胱经也。足太阳之上，凡经脉穴道之行于上体者，如睛明、攒竹，乃眉之所生也。故血气盛则其眉必美，且有毫毛；若血多气少则其眉虽有而必恶，其面少纹理；若血少气多，则面肉必多；若血气和则面色必美也。足太阳之下，凡经脉穴道之行于下体者，如昆仑，仆参，皆在于下跟者也。故血气盛则足跟之肉必满，而其踵必坚；若气少血多，则跟必瘦而无肉则空；至于血气皆少，则常有转筋之疾而踵下必多痛也。】　　【张志聪曰：足太阳之脉，起于目内眦，循两眉而上额交巅，是以皮肤之血气盛，则眉美而眉有毫毛也。夫充肤热肉，生须毛之血气，乃后天水谷之所生，在上之髭须，在下之长毛，皆生于有生之后。眉乃先天所生，故美眉者，眉得血气之润泽而美也。毫毛者，眉中之长毛，因血气盛而生长，亦后天之所生也。恶眉者，无华彩而枯瘁也，少理当作小理，面多小理者，多细小之纹理。盖气少而不能充润皮肤也。血少气多则面多肉，气之所以肥腠理也。　《内经》云：心之合脉也，其荣色也。平脉篇曰：缓则阳气长，其色解，其颜光。血气和者，谓经脉皮肤之血气和调，则颜色鲜美也。盖五脏六腑之俞，皆出于太阳之经，太阳为诸阳主脉也。转筋踵下痛者，血气少而不能荣养筋骨也。】
　　手阳明之上，血气盛则髭美；血少气多则髭恶；血气皆少则无髭。手阳明之下，血气盛则腋下毛美，手鱼肉以温；气血皆少则手瘦以寒。　　【马莳曰：此言手阳明之体有上下，而血气多少必见于外形也。手阳明者，大肠经也。手阳明之上，如禾髎穴在鼻孔之旁，迎香穴在水沟之旁，皆穴道之行于上而髭之所生者也。承浆穴以下所生者为髭，故血气盛则其髭必美。若血少气多则有髭必恶，若血气皆少则其髭全无矣。手阳明之下，如肩髃臂臑近于腋，合谷、三间、二间、商阳行于指，故血气盛则腋下之毛必美，其手鱼际之肉必温，若气血皆少，则其手必瘦而冷也。】　　【张志聪曰：手阳明之脉，其上行者，挟口交人中，上挟鼻孔，是以皮肤之血气盛则髭美。恶者，稀而枯瘁也。其经脉之下行者，循臑臂，上入两筋之间，出合谷，故血气盛则腋下毛美，而手鱼肉以温，血气皆少，则手瘦以寒也。】　　【仇汝霖曰：手阳明之脉，出合谷两骨之间，手鱼肉乃手太阴之部分，阳明之血气盛，而手鱼肉以温者，脏腑之血气互相交通者也。】
　　手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手卷多肉以温；血气皆少则寒以瘦；气少血多则瘦以多脉。　　【马莳曰：此言手少阳之体有上下，而气血多少必见于外形也。手少阳者，三焦经也，三焦之脉，行于上者，如翳风、瘛脉、颅顖、角孙皆近于耳，丝竹空则近于眉，故血气盛则其眉必美而且长，其耳之色必美，若血气皆少，则其耳必焦而色必恶也。手少阳之脉，行于下者，如外关、阳池、中渚、液门，皆行于手背也，故血气多则卷手而视之，多肉以温，若血气皆少，则手必冷而且瘦，至于气少血多，则筋脉虽多而亦瘦矣。】　　【张志聪曰：手少阳之脉，其上行者，出走耳前，交颊上，至目锐眦，是以皮肤之血气盛，则眉美以长，长者，即生毫毛之意也。其下行者，从肩臑肘臂以上，出于手腕，故血气盛则手卷多肉以温。盖手少阳之血气循于表，腕盛则皮缓肉淖，故善于卷握也。多脉者，皮肉瘦而脉络多外见也。　仇汝霖曰：阳气者，所以温分肉，充皮肤，肥腠理者也，是以气少则皮肉瘦而多脉。】
　　手太阳之上，血气盛则有多须，面多肉以平；血气皆少则面瘦恶色。手太阳之下，血气盛则掌肉充满，血气皆少则掌瘦以寒。　　【马莳曰：此言手太阳之体有上下，而气血多少必见于外形也。手太阳者，小肠也，手太阳之上，如天容在曲颊之后，颧髎在骫骨之下，故血气盛则其须多，面肉且多而平，血气皆少，则其面瘦而其色恶也。手太阳之下，如腕骨、后溪、前谷、少泽之类，皆行于手，故血气盛则掌肉充满，血气皆少则掌瘦而冷也。】　　【张志聪曰：手太阳之脉，其上行者，循于颧颊耳鼻目眦之间，是以皮肤之血气盛，则有多须，面多肉以平，血气皆少，则面瘦色恶。太阳为诸阳主气也，其下行者，循肩臑肘臂，而下出于手腕，是以血气盛则掌肉充满，血气皆少则掌瘦以寒也。以上论手足三阳之血气，各循本经之部分，充肤热肉，淡渗皮毛，肥腠理，濡筋骨，以养二十五变之形。如血气皆少，则又不能佗佗遗遗之自然矣。】
　　黄帝曰：二十五人者，刺之有约乎？岐伯曰：美眉者，足太阳之脉气血多；恶眉者，气血少。其肥而泽者，血气有余；肥而不泽者，气有余血不足；瘦而无泽者，气血俱不足。审察其形气有余不足而调之，可以知逆顺矣。　　【马莳曰：此即膀胱经一部之外形，以验血气之盛衰，是乃行刺之约法也。足太阳膀胱经之脉，自头行背以至于足，周一身之长，左右共一百二十六穴，故即此一经，而一身之气血可验矣。在上见于眉，在下见于身，故眉之美者，则足太阳之气血俱多也，眉之恶者，则足太阳之气血必少也。其体肥而且泽，是血气皆有余也。若肥而不泽，则气盛而血少耳。若瘦而无泽，则气血俱不足耳。审察其形气之有余不足，而盛则泻之，虚则补之，可以知当补而补当泻而泻之为顺，反此则为逆矣。】　　【张志聪曰：此言足太阳之主脉也。二十五人之形者，皮脉肉筋骨也。以五形之人论之，则当手少阴主脉，今变为二十有五，合于手足之三阳，故以足太阳主脉。盖十二经脉之俞，皆会于足太阳之经也。故美眉者，足太阳之脉，气血多也；恶眉者，足太阳之脉，气血少也；其肌肉肥而颜色润泽者，手足三阳之脉，血气皆有余也。盖足太阳为诸阳主脉，太阳之脉，气血盛而美眉，则诸阳之脉，血气皆有余而肌肉肥泽矣。故当再审察其皮肤分肉之气血有余不足而调之，可以知逆顺矣。逆顺者，皮肤经脉之血气，交相逆顺而行者也。知逆顺之有余不足，则知所以调之矣。】　　【倪仲宣曰：按口问篇论足太阳之精气行于脉外，以濡空窍，十二奇邪之走空窍，独取足太阳之外踝。此篇论太阳为诸阳主脉，而诸阳脉之血气有余不足，皆以足太阳为准绳。盖太阳之上，寒水主之，在天为阳，在地为水，在人即为精气，是以足太阳为诸阳主气，而又为诸阳主精血也。】
