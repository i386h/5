<!-- { "loadSidebar": true } -->
　　黄帝曰：刺其诸阴阳奈何？岐伯曰：按其寸口人迎，以调阴阳。切循其经络之凝濇，结而不通者，此于身皆为痛痹，甚则不行，故凝濇。凝濇者，致气以温之，血和乃止。其结络者，脉结血不行，决之乃行。故曰，气有余于上者，导而下之；气不足于上者，推而休之；其稽留不至者，因而迎之。必明于经隧，乃能持之。寒与热争者，导而行之；其宛陈血不结者，则而予之。必先明知二十五人，则血气之所在，左右上下，刺约毕也。　　【马莳曰：此言刺各经之有约法也，上文止以膀胱一经为言，故帝以刺诸经为问。伯言按其寸口，可以调阴经，即经脉、终始、禁服等篇，所谓寸口一盛病在足厥阴，一盛而躁病在手厥阴；寸口二盛病在足少阴，二盛而躁病在手少阴；寸口三盛病在足太阴，三盛而躁病在手太阴。按其人迎，可以调阳经，即诸篇所谓人迎一盛病在足少阳，一盛而躁病在手少阳；人迎二盛病在足太阳，二盛而躁病在手太阳；人迎三盛病在足阳明，三盛而躁病在手阳明。切循其各经络之有凝濇否，内有结而不通者，此于身当为痛痹，甚则不能起而行也，当留针以补，而致其气以温之，候至血和乃止针耳。及有结于络脉者，惟其脉结则血不行，必决之以出血，则血乃行也。大凡病之气有余于上者，则病在上求之下，当针其穴之在下者，以导而下之。气不足于上者，则乃刺其上穴，乃推其针而久留以休息之，候其气至可也。如针已稽留，而气尚未至，必因而迎之，随即有以推之耳。凡此者，必先明于各经经脉之隧，然后可持针以刺之。其间有寒热相争者，则导而行之，有气郁陈而血未结者，必侧卧其针以刺之，侧其针而予之，然又必先明于二十五人之形，则血气之多少有无，病之左右上下，皆能悉知无遗，而后可以施针耳。此则刺法之约所以毕也。】　　【张志聪曰：此言手足三阴三阳皮肤分肉间之气血，皆从脏腑之经隧，而外出于形身者也。盖二十五变之形者，皮脉肉筋骨也。是以上节论脉之血气，此节论皮肉筋骨之气血焉。诸阴阳者，足之少阴太阴厥阴，手之少阴太阴，以应五音五行之人也。手之太阳阳明，足之少阳太阳阳明，以应左右太少二十五变之人也。诸阴阳之血气，所以充肤热肉，渗泽皮毛，肥腠理，濡筋骨者，皆从本脏本腑之经隧，而出于孙络皮肤，各并本经之脉络，以分界畔，此非经脉之血气，故当按其寸口人迎，以知阴阳之有余不足而调之，切循其经络之凝濇结而不通者。皆为作皆有，此于形身中，皆有邪痹于皮肉筋骨之间，甚则留而不行，以致经络之血气有所凝濇，盖充肤热肉之气血，从内之经隧，而外出于孙络皮肤，此因邪闭于络脉之外，气血不得外行，以致凝濇于经络而不行，当致诸阳之气以温之，则寒痹解而血得以和于外矣。其结络者，血气留结于脉内，以致脉结而血不行，又当决之使行，盖邪闭于皮腠，而致经络之凝濇者，当理其气血，结于脉络者，当决其血也。故曰，气有余于上者，导而下之，不足于上者，推而上之，盖气血之出于皮肤，而又有上下有余不足之分者，因络脉所出于上下，有疏通阻滞之不同也。其有稽留于经络中而不至者，因而迎之，此必明于经隧，乃能持之。经隧者，五脏六腑之大络也。胃海所出之气血，而布散于天下者，从脏腑之大络而出于孙络皮肤，大络虽与经脉缪处，然上下左右与经相干，而布于四末，盖并经而外出于皮部，各随本经之脉以分界限。是以足阳明之上，血气盛则髯美长，足太阳之上，血气盛则美眉也。寒与热争者，阴阳之血气混乱也，故当导而行之，使各归于本部。盖手足三阴三阳之血气，行于皮肤分肉之间，如不分界畔，则混乱交争矣。宛陈者，陈莝之物，宛积于肠胃之内，以致血气不至，此不因于血结于脉络而不通，故当则而予之。盖用逐陈莝之法则而予夺之也。此手足三阴三阳之血气，本于胃腑之所生，从经隧而外出，故必先明知二十五人，则血气之所在，左右上下刺之，约法毕矣。如知少宫太宫之人，则知比于足之阳明，而足阳明之脉，其上行者，挟口环唇，则知经隧之络脉，亦络于口唇，而皮肤之气血，亦分部于口唇也。　仇汝霖曰：此皆为痛痹之皆字，照应气有余于上或不足于上，盖十二经隧之络脉孙络，与十二脏之经脉络脉，并行于形身之上下，若此身中皆为痛痹，则十二经隧之络脉，皆为之不通。如止痹于足阳明之上，则阳明之上气不足而下气有余矣；若止痹于足阳明之下，则阳明之下气不足而上气有余矣。痹在阳明之部分，则知阳明之气血结而不通，又不涉于诸阴阳之络矣。此盖假痛痹以申明皮肤分肉之气血，各并本经而出，各从本经经脉所循之上下，而各分界畔者也。】
　　　五音五味篇第六十五
　　【马莳曰：内论人身合五音、五谷、五果、五畜等义，故名篇。】
　　右征与少征，调右手太阳上。
　　【马莳曰：接前篇右征之人比于右手太阳，太阳之上鲛鲛然。又云，手太阳之上，血气盛则有多须，面多肉以平，血气皆少则面瘦恶色。故此曰右征之人，当调右手太阳上，盖言小肠经脉气穴道之行于上者是也，正以火人而调火部耳。前篇言少征之人，比于右手太阳，太阳之下慆慆然。又云手太阳之下，血气盛则掌肉充满，血气皆少则掌瘦以寒。然则少征之人，当调右手太阳之下，而此亦与右征之人，同调右手太阳之上，则以下为上，其上下字必有误矣。】　　【张志聪曰：此承上篇谓五音之人血气不足者，当调之以五谷五畜之五味也。右征与少征同调手太阳上者，谓血气上下之相通也。】
　　左商与左征，调左手阳明上。
　　【马莳曰：前篇云，左商之人，比于右手阳明，阳明之上监监然。又云，手阳明之上，血气盛则髭美，血少气多则髭恶，血气皆少则无髭。故此曰左商之人，当调左手阳明上，盖言大肠经脉气穴道之行于上者是也，正以金人而调金部耳。前篇比于右手阳明之右字当作左，即此节可证前篇以质征之人，比于左手太阳上，而此以左微调左手阳明上者，则以火人而调金部，未知其所谓也。】　　【张志聪曰：此言皮肤分肉之血气，虽各有分部，然通融渗溉，交相往来，审经络之相联者，亦可以通融调治也。夫左商之人，调左手阳明上者宜矣。而左征与少征，应调手太阳，而同调于手阳明者，谓手太阳与手阳明之脉，并出于巨虚，而上行手足三阳之脉，皆纵横联络于头面，然虽各有界畔，而皮肤血气之流行，交相往来，故有经脉相联者，亦可以同调之也。是以左征少征之人，同调于手阳明上，且手阳明主皮肤之气血者也，手阳明之脉，出于足阳明之巨虚上廉而上行，故太宫之人，当调足阳明上，而亦可调之手阳明上也。】
　　少征与太宫，调左手阳明上。
　　【马莳曰：前篇以少征之人，比于右手太阳，太阳之下慆慆然，而此以少微调左手阳明上，是以火人而调金部也，上下字必有讹耳。前篇太宫之人，比于左手阳明，阳明之上婉婉然，盖以阳明胃经属土，宜以太宫属之也。此以太宫调左手阳明上，是以土人而调金部，未知其所谓也。】
　　右角与太角，调右足少阳下。
　　【马莳曰：前篇少角之人，比于右足少阳，少阳之下随随然。又云，足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少，则无毛，外踝瘦多肉。此以右角之人而调右足少阳之下者是也，盖以木人而调木部耳。前篇太角之人，比于左足少阳，少阳之上遗遗然，而此以右代左，以下代上者，必有讹耳。】　　【张志聪曰：前章云左角之人，比于右足少阳，少阳之下随随然，是右角之人，宜调之右足少阳下也。又云，太角之人，比于左足少阳，少阳之上遗遗然，此以太角之人，同调右足少阳下者，左右上下之相通也。】
　　太征与少征，调左手太阳上。
　　【马莳曰：前篇云，质征之人，比于左手太阳，太阳之上肌肌然。又云，手太阳之上，血气盛则有多须，面多肉以平；血气皆少，则面瘦恶色。今以太征之人，而调左手太阳之上者是也，盖以火人而调火部耳。前篇以少征之人，比于右手太阳，太阳之下慆慆然，而此以左代右，以上代下，必有误耳。】　　【张志聪曰：前篇云，质征之人，比于左手太阳，太阳之上肌肌然，是太征之人，当调手太阳上矣。又云，少征之人，比于右手太阳，太阳之下慆慆然，今以太征与少征，同调左手太阳上，亦左右上下之相通也。】　　【仇汝霖曰：右角与太角，故从下，少阳之气从下而上也。太征与少征，故从上，太阳之火气炎上也。】
　　众羽与少羽，调右足太阳下。
　　【马莳曰：前篇云，众之为人，比于右足太阳，太阳之下洁洁然。又曰，足太阳之下，血气盛则跟肉满踵坚，气少血多则瘦跟空，血气皆少则善转筋跟下痛。此以众羽之人，而调右足太阳之下，盖言膀胱经脉气穴道之行于下者是也，是以水人而调水部耳。前篇少羽之人，比于左足太阳，太阳之下纡纡然，今以右代左，必有讹耳。】
　　少商与右商，调右手太阳下。
　　【马莳曰：前篇以少商之人，比于右手阳明，右商之人，比于左手阳明，而此乃调右手太阳之下，是以金人而调火部，未知其所谓也。】　　【张志聪曰：此以少商与右商调手太阳者，即左征少征之调手阳明，乃互相交通之义。】
　　桎羽与众羽，调右足太阳下。
　　【马莳曰：前篇以桎之为人，比于左足太阳，太阳之上安安然。又云，足太阳之下，血气盛则跟肉满踵坚，气少血多则瘦跟空，血气皆少则善转筋踵下痛。此以桎羽之人而调足太阳者是也，盖以水形而调水部耳。其以右代左，必有讹耳。前篇众羽之人，比于右足太阳，太阳之下洁洁然，此以众羽之人，而调右足太阳之下者是也。】　　【张志聪曰：前篇云，桎之为人，比于左足太阳，太阳之上安安然；众之为人，比于右足太阳，太阳之下洁洁然。今皆调足太阳下者，太阳之气从下而上也。】
　　少宫与太宫，调右足阳明下。
