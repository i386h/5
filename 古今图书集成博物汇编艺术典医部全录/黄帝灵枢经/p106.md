<!-- { "loadSidebar": true } -->
　　岐伯曰：重阳之人，其神易动，其气易往也。黄帝曰：何谓重阳之人？岐伯曰：重阳之人，熇熇高高，言语善疾，举足善高，心肺之脏气有余，阳气滑盛而扬，故神动而气先行。黄帝曰：重阳之人而神不先行者何也？岐伯曰：此人颇有阴者也。黄帝曰：何以知其颇有阴也？岐伯曰：多阳者多喜，多阴者多怒，数怒者易解，故曰颇有阴。其阴阳之离合难，故其神不能先行也。【重，平声。易，去声。】　　【马莳曰：此承上文而言神动而气先针以行者，必其为重阳之人也。夫重阳之人，神易动而气易往者，何哉？正以熇熇而有上炎之势，高高而无卑屈之心，以言语则善急，以举足则甚高，其心肺在上之脏气更为有余，而阳气者卫气也，滑盛而扬，故用针之际，其神易动而气先针而行也。然有重阳之人而神不先行者，阳中颇有阴也。凡多阳之人必多喜，多阴之人必多怒，惟此重阳之人，而怒亦数有，但比重阴之人则易解耳。故曰，颇有阴也。盖以阳中有阴，则阳为阴滞，初虽针入而与阳合，又因阴滞而复相离，其神气不能易动，而先针以行也以此。】　　【张志聪曰：此言重阳之人，神气之易行也。夫五脏内合五行，外合五音，三阴之所主也。心肺居上为阳，肝肾脾居下为阴，阴中之有阳也。重阳之人者，手足左右太少之三阳，及心肺之脏气有余者也。熇熇高高，手三阳之在上也。言语善急，阴中之阳在中也。举足善高，足三阳之在下也。心藏神，肺主气，心肺之脏气有余，阳气滑盛而扬，故神动而气先行也。心为阳中之太阳，肝为阴中之少阳，心主喜，肝主怒，心藏神，肝藏魂，魂随神以往来者也。神动而气先行者，神魂之相离也。重阳而颇有阴者，阴阳之相合也。阴阳之离合难，故神与魂合，则其神不能先行矣。上文曰气先行，此则曰神不能先行，盖气行则神行，神行则气行，神气之相随也。夫行针者，贵在得神取气，然而神有易动，气有易往，是以数刺而病益甚者，反伤其神气也。　仇汝霖曰：喜为心志，怒为肝志。数怒者易解，言其人易怒而易解者。重阳之人，颇有阴也。盖多阴者多怒，此阳中之阴，故易怒而易解也。】
　　黄帝曰：其气与针相逢奈何？岐伯曰：阴阳和调而血气淖泽滑利，故针入而气出疾而相逢也。　　【马莳曰：此承上文而言受针之气，有与针相逢者，以其气之出速而相逢也。正以此人者，阴阳各经相为和调，而血气淖泽故耳。】　　【徐振公曰：此言阴阳和平之人，血气淖泽滑利，故气出疾而与针相逢也。】　　【倪仲玉曰：谓阴阳之气皆应于针。】
　　黄帝曰：针已出而气独行者，何气独然？岐伯曰：其阴气多而阳气少，阴气沉而阳气浮，沉者内藏，故针已出，气乃随其后，故独行也。　　【马莳曰：此言有针已出而气独行者，正以阴气多而内藏，故针虽出而气乃随后以独行也。阴气者，营气也。阳气者，卫气也。下文同。】　　【徐振公曰：此言多阴之人，针已出而阴气独行也。其阴气多而阳气少者，阴气沉而阳气浮，阴阳之相离也。故针已出则微阳之气，随针外泄，阴气独行于内，此阴阳不和，不能交相厮守，而微阳之易脱也。】
　　黄帝曰：数刺乃知，何气使然？岐伯曰：此人之多阴而少阳，其气沉而气往难，故数刺乃知也。　　【马莳曰：此言人有数刺而始知者，以其阴气多而沉也，盖比上节之沉又甚矣。】　　【徐振公曰：此言阴中有阳之人，数刺而始知也。阴中有阳者，多阴而少阳，其气沉而难于往来，故数刺乃知，此阴阳厮守于内也。二节言多阴少阳之人，有阴阳之相离者，有相守者，阴阳离合之道。　仇汝霖曰：多阴少阳，故阴阳不合，阴中有阳，故阴阳相和，盖阳生于阴也。】
　　黄帝曰：针入而气逆者，何气使然？岐伯曰：其气逆与其数刺病益甚者，非阴阳之气浮沉之势也，此皆粗之所败。工之所失，其形气无过焉。　　【马莳曰：此言有针入而气逆者，乃失其针法也。凡针入而气逆，与数刺而病益甚，非阴阳之气有浮沉之势也。特以营气主沉，卫气主浮，故刺卫当浅，刺营当深。今针入而气逆者，特以宜浅而反深之，宜深而反浅之，所以针入而气逆也。故凡用针者，皆当视其形气，而弗使过焉可也。】　　【徐振公曰：重阳之人，其神易动，其气易往，神气之易散也。多阴之人，气随针出，微阳之易脱也。阴阳有离有合，气之有浮有沉，粗工不知浮沉离合之道而失之，以致数刺而病益甚也。夫五音之形，阴气多而阳气少，左右太少之形，阳气多而阴气少，故善用针者，调其阴阳，而使形气之无过焉。　仇汝霖曰：神气者，五脏之神气也。重阳之人，使神气外弛，则愈亡其阴矣。多阴少阳之人，使阳气随针而出，则愈亡其阳矣。此皆粗之所败，工之所失也。】
　　　上膈篇第六十八
　　【马莳曰：首句有气为上膈，故名篇。】
　　黄帝曰：气为上膈者，食饮入而还出，余已知之矣。虫为下膈，下膈者，食晬时乃出。余未得其意，愿卒闻之。岐伯曰：喜怒不适，食饮不节，寒温不时，则寒汁流于肠中，流于肠中则虫寒，虫寒则积聚守于下管，则肠胃充郭，卫气不营，邪气居之。人食则虫上食，虫上食则下管虚，下管虚则邪气胜之积聚已留，留则痈成，痈成则下管约。其痈在管内者，即而痛深；其痈在外者，则痈外而痛浮，痈上皮热。【还，音旋。晬，音粹。管，同脘。】　　【马莳曰：此言膈证有上下之分，而尤详下膈之义也。膈者，膈膜也。前齐鸠尾，后齐十一椎，所以遮隔浊气，不使上熏心肺也。然有为膈上之病者，乃气使然，食饮一入，即时还出。有为膈下之证者，乃虫使然，食饮周时，始复外出。但帝明于上膈而昧于下膈，伯言下膈之始，由于喜怒食饮寒暖，不能善调，以致寒汁流于肠中，则虫因寒聚于下脘，惟其聚于下脘，故在上之胃，在下之肠，皆已充郭，卫气不得上营，邪气同居于肠胃之中，及其人食则虫上食而下脘始虚，随致邪气入于下脘，而积聚已留矣，由是痈成而下脘约也。其痈在下脘内者，即而按之，其痛深；其痈在下脘之外者，即而按之，其痛乃浮，痈上之皮亦热。此下膈之病，所以食饮晬时而还出也。按百病惟膈为难愈，后世之治膈者，并不能分上膈下膈有气与虫之异，乃遵仲景、东垣、丹溪书以关格为膈证，按本经终始、经脉、禁服篇，明是脉体非格证也，岂不误哉？】　　【张志聪曰：此言汁沫积于肠胃而成痈膈者。内之膈肉，前连于胸之鸠尾，后连于脊之十一椎，旁连于胁膈，上为膻中，名曰气海。上焦，宗气之所居。上焦开发，宣五谷味，所以熏肤充身泽毛。膈下，胃腑之所居，名水谷之海，受中焦之气，泌糟粕，蒸津液，化其精微，随三焦出气，以温肌肉，充皮肤。若因于喜怒不适，食饮不节，寒温不时，病在膈上者，食饮入而还出，因于膈下者，食入，晬时乃还。晬时，周时也。夫胃者，水谷血气之海也。汁沫者，胃腑所生之津液，渗出于肠胃之外，募原间之孙脉络脉，化赤为血，注于胃之大络，从脏腑之经隧，外出于皮肤，如因于外邪，以致汁沫渗留于肠外不得散，则日以成积矣。如因于内伤，汁沫留于肠内，渐积而成痈。此皆因于中上二焦之气有伤，不能宣化输布，故帝曰：气为上膈，虫为下膈。上膈者，上焦之气也。下膈者，中焦之气也。盖虫为阴类，遇阳热则消，中焦之气虚寒，则阴类生聚而上食矣。寒汁流于肠中，则肠胃充郭，而卫气不能营于外，则留积而成痈矣。其痈在脘内者，即痛而深，其痈在外者，则隐见于外而痛浮，在痈上之腹皮则热。　徐振公曰：此篇亦承前数篇而言，谓形中之肌肉血气，借胃腑水谷之所生养，若食饮入而还出，或朝食暮吐，暮食朝吐，则形气消索矣。此皆因于喜怒不节。若伤于五脏之形，则成五脏之积，伤于肠胃，则成肠胃之痈。本经曰：五脏不和，则七窍不通，六腑不和，则留而为痈。】
　　黄帝曰：刺之奈何？岐伯曰：微按其痈，视气所行，先浅刺其旁，稍内益深，还而刺之，毋过三行。察其沉浮，以为深浅。已刺必熨，令热入中，日使热内，邪气益衰，大痈乃溃。伍以参禁，以除其内，恬惔无为，乃能行气，后以咸苦化谷，乃下矣。【稍内、热内之内，同纳。伍，同互。】　　【马莳曰：此言刺下脘之痈者，必有其法也。轻按其痈，视其气之所行，先浅刺其痈之旁，稍纳其针而益深之，又旋而刺之，至于其三，则不必复刺矣。察其痈之浮者浅刺之，痈之深者深刺之。及已刺之后，必以火熨之，使热入于其中，日使内之必热，则邪气渐衰，大痈乃溃，又互参禁守之法，除其入内之事，专一恬惔无为，乃能行气，然后用咸苦等味，以化其谷，庶食饮从兹下矣。】　　【张志聪曰：视气所行者，视卫气之行于手足阳明而取之也。毋过三行者，先浅刺之，以逐阳邪而来血气，复深刺之，以致阴气之邪，最后还而复深刺之，以下谷气。谷气者，水谷所生之正气也。若过取之，则谷气出，故曰，毋过三行。察其沉浮者，察痈之生于脘内脘外，而为浅深之刺也。已刺必熨者，温散其寒汁沫也。伍以参禁者，参伍而禁忌之，以除其内积也。上古天真论曰：恬惔虚无，真气从之，故宜恬惔无为，乃能行气。咸苦化谷者，以咸苦之物，同谷食之，盖咸能耎坚，苦能泄下，谷则养其正气者也。　徐振公曰：此因喜怒不适，食饮不节，寒温不时之所致。故曰，伍以参禁，谓禁其饮食之所当忌者。恬惔无为是和其喜怒，适其寒温矣。倪仲玉曰：当忌者忌，不当忌者不忌，故曰参伍。】
　　　忧恚无言篇第六十九
　　【马莳曰：人有忧与怒，以致无言，盖有其由，故名篇。】
