<!-- { "loadSidebar": true } -->
　　黄帝问于伯高曰：夫邪气之客人也，或令人目不瞑，不卧出者，何气使然？伯高曰：五谷入于胃也，其糟粕津液宗气，分为三隧：故宗气积于胸中，出于喉咙，以贯心脉而行呼吸焉；营气者，泌其津液，注之于脉，化以为血，以营四末，内注五脏六腑，所应刻数焉；卫气者，出其悍气之慓疾，而先行于四末分肉皮肤之间，而不休者也。昼日行于阳，夜行于阴，常从足少阴之分间，行于五脏六腑。今厥气客于五脏六腑，则卫气独卫其外，行于阳不得入于阴，行于阳则阳气盛，阳气盛则阳蹺陷，不得入于阴，阴虚故目不瞑。　　【马莳曰：此伯高言人之目不瞑者，以其阳气独行于外，而内之阴气亦虚也。夫邪之感于人身，令人目不得瞑，或不卧而出于外者。正以五谷入胃，下焦为糟粕之隧，中焦为津液之隧，上焦为宗气之隧。故宗气积于胸中者，即上焦也。出喉咙以贯心脉而行呼吸，一呼脉行三寸，一吸脉行三寸，呼吸总为一息，则脉行六寸。凡人一日一夜，计有一万三千五百息，则脉行八百一十丈。其营气由中焦之气降于下焦，而生此阴气者，泌其津液，注之于脉，化以为血，以荣四肢，内随宗气以行于五脏六腑经脉之中，而百刻之内，其脉数与刻数相应也。卫气者，由下焦之气，以升于中上二焦，而生此阳气，但卫气慓悍滑疾，不随宗气以行，而先行于四末分肉皮肤之间而不休者也。昼行于阳经，夜行于阴经。然昼行阳经之时，如行足太阳经已毕，则必入于足少阴肾经，而又出行于阳经；行足阳明已毕，则亦必入于足少阴肾经，而又出行于阳经，诸阳皆然。正以阳气迅而阴气弱，故必一入而即出也。所谓常从足少阴之分间，行于五脏六腑者，如此。今邪气厥逆客于五脏六腑，则卫气独卫其外，有得内入于阴，惟其不得内入于阴，则外之阳气盛，而阳蹺之脉，不得入于阴，致内之营气虚，而阴蹺之脉，不得通于阳，阳盛而阴虚，此目之所以不瞑也。】　　【张志聪曰：此篇论卫气行于形身之外内，宗气行于经脉之外内，行于脉内者，偕营气而行，行于脉外者，随卫气而转，外内自相逆顺而行者也。夫宗气同营气行于脉中，以应呼吸漏下，卫气行于脉外，昼行于阳，夜行于阴，皮肤经脉之血气，交相逆顺而行也。按五味篇曰：大气之搏而其行者，积于胸中，命曰气海，出于肺，循咽喉，故呼则出，吸则入。此宗气随肺气行于皮肤，呼则气出，而八万四千毛窍皆阖，吸则气入，而八万四千毛窍皆开。此篇论宗气贯心脉而行呼吸。心脉者，手心主包络之脉。包络主脉，是从心脉而行于十六经脉之中，呼吸定息脉行六寸，昼夜一万三千五百息，脉行八百十丈，以终五十营之一周。是宗气营气，皆半荣于脉中，而半行于脉外者也。卫气者，慓悍滑疾，独行于脉外，昼行于阳，夜行于阴，以司昼夜之开阖，行于阳则目张而起，行于阴则目瞑而卧，如厥逆之气，客于五脏六腑，则卫气独卫于外，行于阳不得入于阴，故目不瞑。愚按卫气不得入于阴则目不瞑之论，多有重见，然各有意存，学者宜体析明白。】
　　黄帝曰：善。治之奈何？伯高曰：补其不足，泻其有余，调其虚实，以通其道而去其邪。饮以半夏汤一剂，阴阳已通，其卧立至。黄帝曰：善。此所谓决渎壅塞，经络大通，阴阳和得者也。愿闻其方。伯高曰：其汤方以流水千里已外者八升，扬之万遍，取其清五升煮之，炊所苇薪，火沸，置秫米一升，治半夏五合，徐炊，令竭为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则已矣；久者，三饮而已也。【秫，音术。】　　【马莳曰：此言治目不瞑而不得卧者，有调其虚实之刺法，饮以汤剂之方法也。阳蹺独盛于外，则卫气有余也。不得入于阴而阴虚，营气不足也。当补其不足而泻其有余，不足为虚，为余为实，所以调其虚实，以通内外往来之道耳。然又饮以半夏汤一剂，则阴阳已通，其卧立至，其方以流水来自千里外者八升，即今之三升余也。扬之万遍，滤其清者五升煮之，即今之二升余也。炊以苇薪，及火沸之时，又置秫米一升，即今之四合余也。治半夏五合，即今之二合余也。徐徐炊之，令竭至一升半，即今之六合余也。去其滓饮汁一小杯，一日之内，服之者三次，稍有所益，自有所觉，则渐可瞑矣。凡病新发者，覆杯则卧，汗出则已。病久者饮三次而已耳。】　　【张志聪曰：此论调足少阴阳明之气，以通卫气之行于内，盖卫气之行于阴，从手足阳明下行至足，而交于足少阴，从足少阴而注于五脏六腑，故当调此二经之气焉。补不足者，补卫气之不足，泻有余者，泻厥气之有余，调虚实者，调外内之虚实，以通其道路，而去其厥逆之邪。半夏色白形圆，味甘而辛，阳明之品也。月令五月半夏生，感一阴之气而生者也。胃属戊土，肾藏天癸，饮以半夏汤一剂者，启一阴之气，上交于胃，戊癸合而化火，火土相生，则外内之阴阳已通，其卧立至，此所谓决渎壅塞，经络大通，阴阳得和者也。夫肾为水脏，而为生气之原，气行则水涣，胃乃燥热之腑而主中土，欲得阴气以合化，而不欲寒水之上乘，故用流水千里以外者，所谓劳水也。再扬之万遍，则水性无力，不能助寒水上行矣。八乃金之成数，五乃土之生数，阳明主秋金而胃居中土，故用八升五升者，助阳明之胃气也。苇乃水草，炊以苇薪者，助水中之生气也。米乃土谷而秋成，置秫米一升者，助胃气也。古以腹中和小便利为知，覆杯则卧，汗出而已者，正气和而厥气散，卫气得从其道而出入矣。】　　【徐振公曰：厥气者，脏腑之逆气也。气本于足少阴肾，而生于足阳明胃，故调此二经之气，而逆气自解矣。曰阴阳以通，曰阴阳和得者，一谓卫气所行于外内之阴阳，一谓少阴阳明之阴阳相得而和也。】
　　黄帝问于伯高曰：愿闻人之肢节，以应天地，奈何？伯高答曰：天圆地方，人头圆足方以应之。天有日月，人有两目。地有九州，人有九窍。天有风雨，人有喜怒。天有雷电，人有音声。天有四时，人有四肢。天有五音，人有五脏。天有六律，人有六腑。天有冬夏，人有寒热。天有十日，人有手十指。辰有十二，人有足十指茎垂以应之，女子不足二节以抱人形。天有阴阳，人有夫妻。岁有三百六十五日，人有三百六十节。地有高山，人有肩膝。地有深谷，人有腋腘。地有十二经水，人有十二经脉。地有泉脉，人有卫气。地有草蓂，人有毫毛。天有昼夜，人有卧起。天有列星，人有牙齿。地有小山，人有小节。地有山石，人有高骨。地有林木，人有募筋。地有聚邑，人有(月囷)肉。岁有十二月，人有十二节。地有四时不生草，人有无子。此人与天地相应者也。　　【马莳曰：此伯高备言人与天地相应也。女子不足二节，缺茎垂与二睾也，以抱人形故耳。】　　【张志聪曰：此论人之形身四体，脏腑阴阳，应天地之日月星辰，山川草木，人与天地参也。卫气昼行于阳，夜行于阴，应天道之繞地一周，一岁而终三百六十五度。日月五星，随天道之环转；风雨雷电，从天气以施行；山川泉谷，上天之无不复帱；林木草蓂，感天气而生长。卫气日行于阳，上至头目口齿，下至足胫膝腘，四旁之四肢，肢节(月囷)肉皮毛；夜行于阴，内循五脏六腑，熏于募筋，充于胸腹。人之身形脏腑，应六气之降升，五运之出入，卫气之行，应天道之繞地环转，而复通贯于地中。故曰，地有泉水，人有卫气，是卫气非独行于形身之外内，而复贯通于经脉之外内者也。】　　【徐振公曰：地有草蓂，人有毫毛。女子月事以时下者，淡渗皮毛之血也。男子冲任不盛，宗筋不成，则须不生，是以四时之草不生，以应人之无子。　仇汝霖曰：上古有蓂草，一茎三十叶，日落一叶，如月小则落二十九叶，盖以应女子之月事以时下。】
　　黄帝问于岐伯曰：余愿闻持针之数，内针之理，纵舍之意，扞皮开腠理，奈何？脉之屈折出入之处，焉至而出？焉至而止？焉至而徐？焉至而疾？焉至而入？六腑之输于身者，余愿尽闻。少叙别离之处，离而入阴，别而入阳，此何道而从行？愿尽闻其方。岐伯曰：帝之所问，针道毕矣。黄帝曰：愿卒闻之。【内，同纳。舍，同舍。】　　【马莳曰：此帝备问用针之义，及经脉出入离合之处也。针有所持之法，所纳之理，或纵针而不必持，或舍针而不复用，扞人之皮以开其腠理，此皆法之所当知也。其经脉有屈折出入之处，何所至而出针？何所至而止针？何所至而用针则徐？何所至而用针则疾？何所至而入针？且六腑之运于人身者，有别有离，何者离阳而入于阴？何者别阴而入于阳？此必有脉道以为之行也，故备问之。】　　【张志聪曰：此问用针之理，而兼问血气之行于皮肤经脉之外内，有出入至止离别之处焉。皮腠者，脉外之气分也。脉之屈折出入之处，焉至而出，焉至而止，谓血气之行于经脉外内，有至止出入之处。而内针之理，何以为之至止疾徐也。六腑之输于身者，即手足三阳之本标，别离之处者，别经脉而出于气街之处也。夫皮肤为阳，经脉为阴。离而入阴者，脉外之气血，离皮肤而入于经脉也。别而入阳者，脉内之血气，别经脉而入于皮肤也。此何道从行，愿尽闻其方。伯言帝之所问，乃阴阳血气之流行，知血气之外内，则知所以用针矣。　仇汝霖曰：此因针道以明血气之运行出入，盖针道与血气之流行，皆合天地之大道。】
