<!-- { "loadSidebar": true } -->
　　黄帝问于岐伯曰：人有八虚，各何以候？岐伯答曰：以候五脏。黄帝曰：候之奈何？岐伯曰：肺心有邪，其气留于两肘。肝有邪，其气留于两腋。脾有邪，其气留于两髀。肾有邪，其气留于两腘。凡此八虚者，皆机关之室，真气之所过，血络之所游，邪气恶血固不得住留，住留则伤经络，骨节机关不得屈伸，故病挛也。　　【马莳曰：此明言八虚可以候五脏也。八虚者，即下两肘、两腋、两髀、两腘之间，由五脏内虚，以致虚邪客之而为病也。肺之经脉，自胸之中府，以入两肘之侠白等穴，心之经脉，自肘上极泉，以行于少海等穴，故肺心有邪，其邪气当流于两肘也。肝之经脉，自足大指之大敦，以行于腋下之期门等穴，故肝有邪，其邪气当流于两腋也。脾之经脉，自足大指之隐白，以行于髀之血海等穴，故脾有邪，其邪气当流于两髀也。肾之经脉，自足心涌泉以行于腘之阴谷等穴，故肾有邪，其邪气当流于两腘也。凡此八者，皆机关之室，真气之所过，血脉之所游，非邪气恶血，可以住留之所。若住留之，则经络伤而骨节机关不得屈伸，其病当为拘挛矣。其始也，由五脏虚而邪气流于八所，其既也，即八所而可以候五脏，故曰八虚可以候五脏也。】　　【张志聪曰：此言五脏之血气，从机关之虚出于肤表，与营卫宗气之相合也。九针篇曰：节之交，神气之所游行出入。两肘、两腋、两髀、两腘，乃关节交会之处，心脏之神气，从此而出，如五脏有邪，则气留于此而不得布散矣。真气之所过，谓五脏之经脉，各从此而经过。邪气住留则伤经络，谓邪在于皮肤，留而不去，则伤经络矣。此言机关之室，在于骨节之交，五脏之血气，从此而出于分肉皮肤，不涉于血脉也。故五脏有邪，则气留于此。如外感于邪气恶血，留滞于此，则骨节机关，不得屈伸而病挛也。按本篇论营气行于脉中，卫气行于脉外，宗气贯心脉而行于脉中，从手太阴而行于脉外，卫气日行于皮肤分肉，夜行于五脏之阴，而五脏之气，又从机关之虚，外出于肤表，此形身脏腑之气，游行于外内，而交相出入者也。至于皮肤经脉之血气，屈折于外内之间，出入于本标之处，皆假邪客以明正气之流行，乃修身治民之大张本也。】古今图书集成医部全录卷六十六

　　　通天篇第七十二
　　【马莳曰：内言人有五等，皆禀气于天，故名篇。】
　　黄帝问于少师曰：余尝闻人有阴阳，何谓阴人？何谓阳人？少师曰：天地之间，六合之内，不离于五，人亦应之，非徒一阴一阳而已也，而略言耳，口弗能遍明也。黄帝曰：愿略闻其意。有贤人圣人，心能备而行之乎？少师曰：盖有太阴之人，少阴之人，太阳之人，少阳之人，阴阳和平之人。凡五人者，其态不同，其筋骨气血各不等。　　【马莳曰：此举五等之人而概言之，非徒有阴人阳人而已也。】　　【张志聪曰：一阴一阳者，始生之两仪，应阴阳和平之人也。太阴少阴太阳少阳，应所生之四象也。人秉天地之气而生成此形气，是以阴阳二十五人篇论地之五行以生此形，故论五音之形；此论人合天之阴阳四象，故篇名通天而论人之态也。】
　　黄帝曰：其不等者可得闻乎？少师曰：太阴之人，贪而不仁，下齐湛湛，好内而恶出，心和而不发，不务于时，动而后之。此太阴之人也。【好，去声，下同。内，同纳。恶，去声。】　　【马莳曰：此即太阴之人而言之也。下齐湛湛者，内存阴险，外假谦虚，貌似下抑整齐，湛然无私也。好纳而恶出者，有所得则喜，有所费则怒也。心和而不发，不务于时，动而后之者，心似和气，不即顺应。而或有举动，必己随人后起，觇人利害，以为趋避也。其深情厚貌，奸狡虚假之情如此。】　　【赵庭霞曰：太阴之人，太偏于阴矣。其人阴险，故贪而不仁。阴内而阳外，故好内而恶出。湛湛，清洁貌。下齐，谦下整齐，足恭之态也。心和而不发，阴柔之性也。不务于时者，不通时务也。动而后之者，见人之举动而后随之，柔顺之态也。】
　　少阴之人，小贪而贼心，见人有亡，常若有得，好伤好害；见人有荣，乃反愠怒，心疾而无恩。此少阴之人也。　　【马莳曰：此即少阴之人而言之也。小贪者，比太阴之人则小异耳。其心以贼害为主，则同于太阴之不仁也。人有所失，彼则喜之，若己有得也。人有所荣，彼则怒之，若己有失也。好伤人，好害人，其心忌嫉而无恩者如此。】　　【赵庭霞曰：少阴之人，少偏于阴，故小贪。然阴险之性，局量褊浅，故常存贼害之心，利人之失，而忌人之得也。】
　　太阳之人，居处于于，好言大事，无能而虚说，志发于四野，举措不顾是非。为事如常、自用，事虽败而无常悔。此太阳之人也。【处，上声。】　　【马莳曰：此即太阳之人而言之也。于于，无争之意。好言大事，无能而虚说，即孔子之所谓其言之不怍，则为之也难者是也。志发于四野者，事不畏人知也。为事如常，为事止庸常也。自用者，愚而好自用也。】　　【赵庭霞曰：于于，自足貌。好言大事，无能而虚说，大言不惭，无必为之志也。志发于四野者，放旷而肆志也。举措不顾是非者，姿意妄行，颠倒从违也。自用者，言不式古，行不遵先也。虽败而无常悔者，阳刚而矫强也。阳在外，故偏阳之人，好夸张于外而无内之实行也。】
　　少阳之人，諟谛，好自贵，有小小官则高自宜，好为外交而不内附。此少阳之人也。　　【马莳曰：此即少阳之人而言之也。諟谛者，凡事自审也。好自贵者，妄自尊贵也。】　　【赵庭霞曰：諟谛好自贵者，好自审为贵也。有小官则高者，妄为尊高也。好外交而不内附者，阳性之外务也。】
　　阴阳和平之人，居处安静，无为惧惧，无为欣欣，婉然从物，或与不争，与时变化，尊则谦谦，谭而不治，是谓至治。　　【马莳曰：此即阴阳和平之人而言之也。无为惧惧欣欣者，不因物感而遽有喜怒也。尊则谦谦者，位尊而愈自谦抑也。谭而不治，无为而治也。曰至治者，不治之治也。】　　【赵庭霞曰：居处安静者，恬淡虚无也。无为惧惧，无为欣欣者，心安而不惧，志闲而少欲也。婉然从物，或与不争者，与物无竞，与世不争也。与时变化者，随世变迁也。居尊而谦，其德愈光，此阴阳和平之象也。】
　　古之善用针灸者，视人五态乃治之，盛者泻之，虚者补之。　　【马莳曰：此结上文而言善用针灸者，必视其五态而治之也。】　　【张志聪曰：偏阳之人，泻阳补阴，偏阴之人，泻阴补阳，此言针合天地人三才之道，可以挽回天地阴阳之造化者也。　宋卫公曰：阴阳之气，皆从下而上，古之善灸者，能启阴阳之气以上行。】
　　黄帝曰：治人之五态奈何？少师曰：太阴之人，多阴而无阳。其阴血浊，其卫气濇。阴阳不和，缓筋而厚皮。不之疾泻，不能移之。　　【马莳曰：此言治太阴之人之有法也。多阴而无阳，与少阴之人，多阴而少阳者异矣。惟阴多，故阴血浊；惟无阳，故卫气濇；惟多阴而无阳，故阴阳不和。况筋缓而皮又厚，必当疾泻以移其病也。】　　【赵庭霞曰：太阴之人，多阴无阳，故其阴血浓浊。阳气者，通会于腠理，无阳，故卫气所行之濇滞也。阴血多，故筋缓，血多气少，故皮坚而厚。此阴阳不和之剧，不之疾泻，不能移易也。】
　　少阴之人，多阴少阳，小胃而大肠，六腑不调。其阳明脉小而太阳脉大，必审调之。其血易脱，其气易败也。【易，去声。】　　【马莳曰：此言治少阴之人之有法也。胃小，故阳明之脉小也。肠大，故手太阳小肠之脉大也。血易脱而气易败，故当详审以调之，与疾泻太阴之人者不同也。】　　【赵庭霞曰：在内者五脏为阴，六腑为阳，多阴少阳，故六腑不调也。阳气生于中焦，其阳明脉小者，生阳之本不足也。太阳之气，生于水中，太阳脉大者，寒水之气盛也。此阴阳不和，故其血已脱而气易败，必审察其盛虚以调之。】　　【闵士先曰：多阴无阳，故不疾泻其阴血，则阴阳不能移易；多阴少阳，故宜调之。盖阴阳不和，自不能交相厮守矣。】　　【朱卫公曰：中下二焦之精气，互相资生而资益者也。阳明脉小，太阳脉大，此先后天之气不和，故易脱而易败。】　　【倪仲玉曰：上节论在外之阴阳，此论在内之阴阳，盖外有阴阳而内有阴阳也。外不和必因于内，内不和必及于外。】
　　太阳之人，多阳而少阴，必谨调之，无脱其阴而泻其阳。阴重脱者，阳狂；阴阳皆脱者，暴死不知人也。　　【马莳曰：此言治太阳之人之有法也。惟少阴，故不可脱其阴；惟多阳，故当以泻其阳。若阳气太泻，则阳至重脱，其病为狂，若阴阳皆泻，而至于脱，则当暴死不知人也。】　　【赵庭霞曰：无脱其阴而泻其阳者，阳为阴之固也。若阴气重脱则为阳狂，阴阳皆脱则为暴死，盖阳为阴之固，阴为阳之守，阳气生于阴中，阴重脱则阳亦脱矣。】
　　少阳之人，多阳少阴，经小而络大，血在中而气外，实阴而虚阳，独泻其络脉则强。气脱而疾，中气不足，病不起也。　　【马莳曰：此言治少阳之人之有法也。惟络脉大，故独泻其络脉则身强，若泻之太过，以致气脱而出速则中气不足，病不能起也。】　　【赵庭霞曰：经脉为里，支而横者为络，小胃而大肠者，以上为阳而下为阴也。经小而络大者，以里为阴而表为阳也。血在中而气外者，阴在内而阳在外，血为阴而气为阳也。故欲实阴而虚阳，独泻其络脉则强，如泻气则气脱而疾，致中气不足，病不起也。】　　【闵士先曰：上节论泻阳，当防其阴脱，谓阴阳之二气也。此以血为阴而气为阳，充肤热肉之气从里之经隧而出于络脉皮肤，故欲实阴虚阳，独泻其络脉则强。至于三焦通会之元真，不可泻也，泻之则疾脱，脱则中气不足，病不起也。此篇论阴阳之理，参伍错综，盖阴阳者有名而无形，若以有形之肠胃经络表里上下，皆可以论阴阳者也。】　　【朱卫公曰：阴阳血气之原流，头绪纷纭，须贯通全经，而后可以无惑。】
