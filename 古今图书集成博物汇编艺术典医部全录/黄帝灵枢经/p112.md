<!-- { "loadSidebar": true } -->
　　明于五输，徐疾所在，屈伸出入，皆有条理。言阴与阳，合于五行，五脏六腑，亦有所藏。四时八风，尽有阴阳，各得其位，合于明堂，各处色部，五脏六腑，察其所痛，左右上下，知其寒温，何经所在。审皮肤之寒温滑濇，知其所苦。膈有上下，知其气所在。先得其道，稀而疏之，稍深以留，故能徐入之。大热在上，推而下之。从下上者，引而去之。视前痛者，常先取之。大寒在外，留而补之。入于中者，从合泻之。针所不为，灸之所宜。上气不足，推而扬之。下气不足，积而从之。阴阳皆虚，火自当之。厥而寒甚，骨廉陷下，寒过于膝，下陵三里。阴络所过，得之留止。寒入于中，推而行之。经陷下者，火则当之。结络坚紧，火所治之。不知所苦，两蹺之下，男阴女阳，良工所禁。针论毕矣。　　【马莳曰：此帝详针论以问伯也。五脏有井荥腧经合之五腧，六腑有井荥腧原经合之六输，然六腑之原并于腧，则皆可称为五输也。徐疾者，针法也。屈伸出入者，经脉往来也。言阴与阳，合于五行者，泛言阴阳分而为五行也。五脏六腑亦有所藏者，指人身有阴阳五行也。如肺为阴，大肠为阳，肺为金，肝为木之类。四时八风，尽有阴阳者，指天道有阴阳五行也。各得其位，合于明堂各处色部者，言人身之面部，各得其五行之位，合于明堂及各处之色部也。其面部之分为五脏六腑者，可以察其身形之所痛，其色见于左右上下者，可以知其何经之寒温。又审皮肤之寒温滑濇，斯能知其病之所苦也。且膈有上下，谓心肺居于膈上，脾居中州，肝肾居于膈下，必知其病气之所在，先得其经脉之道，然后可以用针。稀者，针之少也。疏者，针之阔也。深者，深入其针也。留者，久留其针也。即如有大热在上，则当推针而使之下，所谓高者抑之也。热从下而上，则当引针而去其邪，所谓外者发之也。视先痛者，常先取穴以刺之，所谓凡病必先治其本也。又如大寒在外，则留其针以补之。大寒入中，则从合穴以泻之。凡病有针所不当用者，则用灸以治之。又如有上气不足，则推入其针以扬之，而使上气之足。下气不足，则积其针以顺之，而使下气之足。若阴阳皆虚，而针所难用，则用火以灸之。又有厥而寒甚，或骨廉下陷，或寒过于膝，则取二陵三里以补之。又有阴络所过，为寒留止，或寒入于中，则必推其针而行以散之。又有经脉陷下者，则惟灸以当之。又有络脉结而坚紧者，亦用灸以治之。倘不知病之所苦，及男子以阳蹺为经，阴蹺为络，女子以阴蹺为经，阳蹺为络，故男子忌取阴蹺，女子忌取阳蹺，乃良工所禁。此针论之所以毕也。】　　【张志聪曰：五输者，五脏五输，五五二十五输；六腑六输，六六三十六输。本经云，因其气之实虚疾徐而取之，故明知五输之实虚，则知疾徐之所在矣。其脏腑之十二经脉，屈伸出入，皆有循度之条理也。言阴与阳，合于五行者，言五脏六腑，合于天之阴阳，地之五行也。五脏六腑，亦有所藏者，五脏藏五神志，六腑传导水谷，胆为中精之腑，膀胱为津液之所藏也。四时八风，尽有阴阳，各得其位，合于明堂者，五色篇之所谓黄赤为风，青黑为痛，白为寒，五色各见其部，察其浮沉，以知浅深，视色上下以知病处也。五脏六腑，察其所痛，在身形之左右上下，则知寒温之邪，在于脏腑之何经也。审皮肤之寒温滑濇，知其所苦者，邪气脏腑篇之所谓脉滑者，尺之皮肤亦滑，脉濇者，尺之皮肤亦濇，心脉滑甚为善渴，濇甚为喑是也。膈有上下，知其气所在者，膈上为宗气之海，上焦开发，宣五谷味，熏肤充身泽毛者也。膈下乃胃腑中焦之分，三焦出气，以温肌肉，充皮肤者也。故知其气之所在，先得其所出之道路，稀而疏之，以导气之出也。稍深以留，以致谷气，知谷气已至，故能徐而入之，复使气之入也。身半以上为阳，身半以下为阴，大热在上，故当推而下之，使下和于阴也。从下上者，热厥也。热厥之为热也，起于足而上，故当引行于上而去之。夫大热在上，由中焦之所生，热厥于下，因酒入于胃，气聚于脾，中不得散，故视身以前痛者，常先取之，此气因于中，当先取之中焦也。太阳之上，寒气主之。太阳之气主于肤表，大寒在外，寒水之气在表也。故当留而补之，候阳气至而针下热，补其阳以胜其寒也。如寒邪上入于中者，从合以泻之。夫合治内腑，使寒邪从肠胃以泻出之也。夫寒气之甚于外而入于中者，因阳气之在下也，故针所不能为者，灸之所宜也。上气不足者，推而扬之，下气不足者，积而从之，谓气本于下之所生也。阴阳皆虚，火自当之，盖艾能于水中取火，能启阳气于阴中也。厥而寒甚，起于廉骨下之陷中，而上逆于膝，此寒厥也。寒厥起于足五指之里，集于膝下，而聚于膝上，盖气因于中，阳气衰不能渗荣其经络，阳气日损，阴气独在，故为之寒，是以取阳明之下陵三里以补之，此寒厥之在气也。若寒气从络之所过，得之则留而止之，如寒入于中，则当推而行之，此治寒厥之法也。经气陷下，以火灸之，结络坚紧者，中有着血，血寒故火以治之。调经论曰：病不知所痛，两蹺为上，盖阳蹺阴蹺，并起于足踝，上循胸里，故痛在蹺脉之上者，不知痛处也。是以不知所苦痛者，当取两蹺于踝下也。男子数其阳，女子数其阴，故男取阴而女取阳，此良工之所禁也。能知脏腑阴阳，寒热虚实，表里上下，补泻疾徐，针论毕矣。】
　　用针之服，必有法则。上视天光，下司八正，以辟奇邪，而观百姓，审于虚实，无犯其邪，是得天之露，遇岁之虚，救而不胜，反受其殃。故曰，必知天忌。【辟，当作避。】　　【马莳曰：此言用针之事，必当知天忌也。服，事也。上视天光，即八正神明论之所谓天寒无刺，天温无凝，月生无泻，月满无补，月郭空无治者是也。下司八正，即八正神明论之所谓八正者，所以候八风之虚邪以时至者也。盖四立、二分、二至，为八节之正气，九宫八风篇有八风八正，当以避八风，故八正神明论谓八正之虚邪而避之勿犯也。所谓得天之露者，本经岁露篇黄帝曰：愿闻岁之所以皆同病者，何因而然？少师曰：此八正之候也。候此者，常以冬至之日太乙，立于叶蛰之宫，其至也，天必应之以风雨者矣。风雨从南方来者为虚风，入客于骨而不发于外，至其立春阳气大发。风从西方来，万民又皆中于虚风，此两邪相搏，经气结代者矣。故诸逢其风而遇其雨者，命曰遇岁露焉，盖指天之风雨为露也。所谓遇岁之虚者，本经岁露篇曰：乘年之衰，逢月之空，失时之和，因为贼风所伤，是谓三虚，逢年之盛，遇月之满，得时之和，虽有贼风邪气，不能危之也。故得天之风雨，而又遇岁之虚，则虽救之而不能胜，反受其所害矣。故八正神明论又曰，天忌不可不知者此也。】　　【闵士先曰：言用针之事，当合于天时也。夫针者，所以候气。故当上视天光，因天之序，盛虚之时，移光定位，正立而待者，俟天之阳以助人之气也。下司八正者，候八风之虚邪以时至也。虚实者，人气之有盛衰也。得天之露者，清邪中上阳中雾露之气也。遇岁之虚者，逢年之虚，值月之空，失时之和，救而不能胜邪，则反受其殃。故曰，必知天忌。】
　　乃言针意，法于往古，验于来今，观于窈冥，通于无穷，粗之所不见，良工之所贵，莫知其形，若神仿髴。　　【马莳曰：此承上文而言针意之妙，无形而至神者也。八正神明论岐伯曰：法往古者，先知《针经》也。验于来今者，先知日之寒温，月之虚盛，以候气之浮沉，而调之于身，观其立有验也。观于窈冥者，言形气营卫之不形于外，而工独知之，以日之寒温，月之虚盛，四时气之浮沈，参伍相合而调之，工常先见之，然而不形于外，故曰，观于窈冥焉。通于无穷者，可以传于后世也。是故工之所以异也。然而不形见于外，故俱不能见也。视之无形，尝之无味，故莫知其形，若神仿髴。】
　　邪气之中人也，洒淅动形。正邪之中人也，微先见于色，不知于其身，若有若无，若亡若存，有形无形，莫知其情。是故上工之取气，乃救其萌芽；下工守其已成，因败其形。　　【马莳曰：此言邪气之微，而上工能早救之也。洒淅，恶寒貌。动形者，振动其形也。八正神明论曰：虚邪者，八正之虚邪气也。正邪者，身形若用力，汗出腠理开，逢虚风，其中人也微，故莫知其情，莫见其形。邪气脏腑病形篇曰：虚邪之中身也，洒淅动形。正邪之中人也，微先见于色，不知于身，若有若无，若亡若存，有形无形，莫知其情。又八正神明论曰：上工救其萌茅，必先见三部九候之气，尽调不败而救之，故曰上工。下工救其已成者，言不知三部九候之相失，因病而败之也。上工论气不论形，所以预取其气而早救其萌芽，彼下工则反是矣。】　　【闵士先曰：此言虚邪伤形而正邪中气也。虚邪者，虚乡不正之邪风，如春时之风从西方来，夏时之风从北方来。盖人秉地之五行而成此形，是以五方不正之气而伤人之形也。正邪者，风寒暑湿燥火，天之正气也。天有此六气，而人亦有此六气，是以正邪中气者，同气相感也。中于气，故先见于色，不知于其身，若有若无，莫知其情。是故上工之取气，乃救其萌芽，必先见三部九候之气，尽调不败而救之。下工守其已成，救其已败者，不知三部九候之相失，因病而败之也。】
