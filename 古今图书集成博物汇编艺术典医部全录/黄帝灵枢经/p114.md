<!-- { "loadSidebar": true } -->
　　肘所独热者，腰以上热。手所独热者，腰以下热。肘前独热者，膺前热。肘后独热者，肩背热。臂中独热者，腰腹热。肘后粗以下三四寸热者，肠中有虫。掌中热者，腹中热。掌中寒者，腹中寒。鱼上白肉有青血脉者，胃中有寒。　　【马莳曰：此即肘手臂掌诸所之冷热，而验其各病，皆承上文调尺言病之意而并及之也。人之手，自曲池已上为肘，自曲池以下为臂，肘在上应腰已上，手臂在下应腰已下，故肘所独热者，其腰已上必热；手臂之所独热者，其腰已下必热。肘之前廉，即内廉也，据大体为在前，故以内廉为肘前。肘前独热者，主膺前有热，盖肘之内廉与膺前皆属阴也。肘之后廉，即外廉也，据大体为在后，故以外廉为肘后。肘后独热者，主肩背有热，盖肘之外廉与肩背皆属阳也。至于臂中独热者，其臂外热主腰有热，臂内热主腹有热也。肘后粗大已下三四寸间，即曲池为粗大处，而已下则为三里之所，其间热者，主肠中有虫，盖不上不下之所，正合于肠中也。若掌中热者，为掌之内廉热，主腹中热，其冷则腹中亦冷也。鱼际之上白肉际，属阴经，内有青血脉来见者，亦主胃中有寒也。】　　【张志聪曰：夫手太阴之脉，从指井之少商，过于输行于经，而入于肘之尺泽。脉外之气血，从手阳明之五里，走尺以上鱼，相逆顺而行也。是以脉要精微篇论两手之尺寸，上竟上者，胸喉中事也，下竟下者，少腹腰股膝胫足中事也。盖以尺上寸，以候身半以上，寸下以尺，以候身半以下。夫身半以上为阳，身半以下为阴，故以寸之阳以候上，尺之阴以候下也。肘所自寸而下尺也。手所自尺而上寸也。肘所独热者，腰以上热，手所独热者，腰以下热，此诊尺肤以候形身之上下，故与脉候之上下反其诊也。肘前乃手厥阴之曲泽处，肘后乃手少阳之天井处，盖以两手下垂，上以候上，下以候下，前以候前，后以候后也。夫所谓肘所手所者，论手臂之背面，臂中掌中鱼上，乃手臂之正面，背面为阳，故候形身之外，正面主阴，故候腰腹肠胃之内，即尺外以候季胁，尺里以候腹中之大义相同也。夫人生于天地六合之内，其血气之流行升降出入，应天运之环转于上下四旁，是以脉要精微论以寸尺之外内前后上下，候形身之外内前后上下，此篇以手臂皮肤之前后外内，候形身之上下前后外内，盖脉内之血气，应地气之上腾于天，脉外之气血，应天气之下流于地，人与天地参也。】
　　尺炬然热，人迎大者，当夺血。尺坚大，脉小甚，少气，悗有加，立死。 【悗，同闷。】　　【马莳曰：此又承上文诊尺之未尽者而备言之也。尺之皮肤，炬然而热，其左手寸部人迎之脉大者，当有去血之证也。盖尺濇则肾水不足，左寸脉大，则心火有余，其去血者宜矣。若尺之皮肤坚而且大，而脉则小甚，主正气衰少，若躁闷有加，则立死也。】　　【张志聪曰：尺炬然热，人迎大者，三阳之气偏盛也，故当主夺血。夫皮肤为阳，血脉为阴。尺坚大，脉小甚者，阳盛而阴绝于外也。少气闷有加者，阳盛而阴绝于内也。】
　　目赤色者病在心，白在肺，青在肝，黄在脾，黑在肾；黄色不可名者，病在胸中。　　【马莳曰：此即人之目有五色，而知其病之在何脏也。】　　【张志聪曰：此以目色而候五脏之血气也。五脏之血气，行于脉中，而变见于寸口；五脏之气血，变见于色，而出于目中。盖五脏之精，皆上注于目而为之睛也。前节视目窠以知皮肤之水，此节视目色以知五脏之阴，皆从外以知内也。胷中，膈中也。黄色不可名者，色黄而有黑白青赤之间色也。病在胸中者，五脏之气，皆从内膈而出，故所见之色若是。】
　　诊目痛：赤脉从上下者，太阳病；从下上者，阳明病；从外走内者，少阳病。　　【马莳曰：此言诊目痛之法也。目痛属火，必有赤脉。然赤脉在目之内，今自上而下者，主病在太阳经。盖足太阳膀胱经，自目内眦之睛明、攒竹，以上于脑之四行，其经脉在目之上，故自上而下者，乃太阳有邪入于目中也。又赤脉在目之内，今自下而上者，主病在阳明经。盖足阳明胃经，自足次指之厉兑，以至目下之四、白承泣，其经脉在目之下，故自下而上者，乃阳明有邪入于目中也。又赤脉在目之内，今从外而走于内者，主病在少阳经。盖足少阳胆经，起于足之四指窍阴，以至于外眦之瞳子髎，其经脉皆在于外眦，故自外而走内者，乃少阳有邪入于目中也。】　　【张志聪曰：太阳为目上纲，故目脉从上下者，主太阳病。阳明为目下纲，故从下上者，主阳明病。少阳之脉，循目锐眦，故从外走内者，主少阳病。上节视目色以知五脏之阴，此诊目脉以知三阳之气。夫色为阳，脉为阴，此阴阳之变换。】
　　诊寒热：赤脉上下至瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁死。　　【马莳曰：此言诊瘰疬寒热之有法也。】　　【张志聪曰：此论血脉主于手少阴心主，而本于足少阴肾脏。寒热者，水火阴阳之气也。心主包络之气，发原于肾，归于心下之部署，为一形脏而主脉。瞳子者，肾脏之骨精也。水脏之毒，上交于火脏，而火脏之气，复下交于阴，所谓阴阳交者死不治。】　　【朱卫公曰：此论水脏之毒气，随正气相交而死，故凡论疾，皆当体会其正气焉。】
　　诊龋齿痛：按其阳之来，有过者，独热。在左左热，在右右热；在上上热，在下下热。【龋，臼禹切。】　　【马莳曰：此言诊齿痛之有法也。齿痛曰龋，上齿属手阳明大肠经，下齿属足阳明胃经，故按其阳脉之来，有过者必为独热。其脉在左右上下，则病热亦分左右上下也。】
　　诊血脉者：多赤多热，多青多痛，多黑为久痹，多赤多黑多青皆见者，寒热。　　【马莳曰：此言诊血脉之有法也。凡诊血脉者，必自其各部之分肉而视之。】　　【张志聪曰：此以皮部之色，而知血脉之寒热也。皮部论曰：凡十二经脉者，皮之部也，其色多青则痛，多黑则痹，黄赤则热，多白则寒，五色皆见则寒热也。】
　　身痛而色微黄，齿垢黄，爪甲上黄，黄疸也。安卧，小便黄赤，脉小而濇者，不嗜食。　　【马莳曰：此言诊黄疸之有法也。】　　【张志聪曰：此论中土之病，统见于五脏之外合，上灌于四脏也。身痛，病见于肉也。色黄，病见于皮也。齿垢黄，病见于骨也。爪甲上黄，病见于筋也。黄疸，脾家病也。脾病故解(亻亦)安卧。小肠为赤肠，心之腑也，心主血脉，小便赤黄，脉小而濇，病见于脉也。小便赤黄，下焦热也。不嗜食，上焦虚也。盖土位中央，而上下四旁皆为之应。】
　　人病，其寸口之脉与人迎之脉小大等，及其浮沉等者，病难已也。　　【马莳曰：此言诊病有难已之法也。《素问》六节脏象论、本经禁服、终始、四时气等篇，皆以寸口探足手六阴经之病为内伤，以人迎探手足六阳经之病为外感。故寸口大者为关，人迎大者为格。今寸口与人迎之脉，小大浮沉相等者，其内伤外感，俱未能自已也。】　　【张志聪曰：此论人迎气口，与手太阴两寸口之脉各有所候也。寸口者，手太阴之两脉，分寸关尺三部，以候脏腑之血气者也。人迎气口者，候三阴三阳之气也。人病，其寸口之脉与人迎之脉，大小浮沉等者，此表里阴阳气血皆病，故为难已。按人迎气口，以左为阳而右为阴，手太阴之两脉，以寸为阳而尺为阴，是以宋　崔紫虚《四言举要》曰：关前一分，人命之主，左为人迎，右为气口。盖亦有所本也。夫寸口者，在太渊之分，关前一分者，寸关之间也。寸关尺三部，以候内之五脏六腑；人迎气口，以候外之三阴三阳。所候不同，而所取之部位亦有别也。是以手太阴之两寸曰寸口，人迎寸口又曰脉口，又曰气口，盖各有部位之分，故名亦有别也。五色篇曰：脉之浮沉，及人迎与寸口气小大等者，病难已，盖左右三部之脉，以候血脉，左右之人迎气口，以候三阴三阳之气，故曰气口。　朱卫公曰：此篇论尺，故兼论人迎，盖尺肤与人迎气口之相应也。】
　　女子手少阴脉动甚者，妊子。
　　【马莳曰：此言诊女子有子之法也。手少阴者，心也，为左手寸部，心与小肠为表里，而小肠为手太阳。故少阴脉动，则太阳之脉亦动也。所以女子有妊者，当为男子之应。后世以足易手字，盖以肾脉不止为有妊也。不知此子字，乃男子也，不然，则《素问》、《灵枢》岂皆误乎？】　　【张志聪曰：此论人之始生，本于先天之水火也。手少阴者，两手之少阴肾脉也。盖胞系于肾，故少阴之脉动甚也。夫妊始成形，先生两肾，犹太极中之阴阳，阴阳分而五行备，五行备而形始成，是以女子手少阴脉动甚者，主妊子也。】　　【闵士先曰：此篇论诊尺，若以手少阴心脉论之，则失其经旨矣。且本经云，阴搏阳别，谓之有子。夫寸为阳，尺为阴。阴搏者，尺脉滑利也。阳别者，与寸关之有别也。】　　【赵庭霞曰：动甚者，动脉也。厥厥动摇，状如小豆，与滑脉之流利，如珠同形，盖有诸内而形诸外也。　朱卫公曰：动在左者，先感天一之气，故主男，动在右者，先感地二之气，故主女。越人以胞系于命门者，谓气之所感，非着于右肾也。试按男子之胎，多偏于左。】
　　婴儿病，其头毛皆逆上者，必死。
　　【马莳曰：此言诊婴儿病之有法也。头毛逆上，则血枯而不润，如草之枯者相似，故以死拟之。然曰病，则无病之时，尤宜忌也。】　　【张志聪曰：此论人之血气，本于先天所生，而上下环转者也。婴儿者，始生之儿。毛发者，血之余，少阴精血之所生也。发复下垂，以应人之血气，从下而升，复从巅而下。若发上逆，是惟升而无降矣。升降息，故不免于死亡。】
　　耳间青脉起者，掣痛。
　　【马莳曰：此言诊身中掣痛之有法也。上文诊血脉之多青者为痛，以青为寒也。今耳间有青脉起，则少阳阳明诸经有寒，故为身中牵掣而痛也。】　　【张志聪曰：肾主骨而开窍于耳，故耳间青脉起者，当主筋骨掣痛，此承上文而言人之血气，始于先天肾脏之所生。】
