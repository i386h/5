<!-- { "loadSidebar": true } -->
　　大便赤办，飧泄，脉小者，手足寒，难已；飧泄，脉小手足温，泄易已。　　【马莳曰：此言诊便泄有难易之法也。凡大便有赤办，或飧泄，赤当为热而下迫，亦主于火也，今脉小而手足寒，则是证脉相背，所以为难已也。若止于飧泄，脉体亦小，但得手足尚温，则泄亦易已矣。】　　【张志聪曰：办，别也。大便赤办者，谓黄赤之间别也。盖中焦泌糟粕，蒸津液，乃化而为血，独行于经隧，命曰营气。水谷常并居于胃，成槽粕而俱下于大肠，济泌别汁，而渗入于膀胱。如大便赤办，乃中焦之血与糟粕并下矣。飧泄，大肠虚而不能济泌矣。此肠胃虚泄于下，中焦之汁，不能荣于脉中，故脉小也。若手足温者，得下焦之生气，故泄易已。此言中焦水谷之精微，又借下焦之生气以合化。】
　　四时之变，寒暑之胜，重阴必阳，重阳必阴。故阴主寒，阳主热。故寒甚则热，热甚则寒。故曰寒生热，热生寒。此阴阳之变也。故曰，冬伤于寒，春生瘅热；春伤于风，夏生后泄肠澼；夏伤于暑，秋生痎疟；秋伤于湿，冬生咳嗽，是谓四时之序也。【重，平声。】　　【马莳曰：此言阴阳有四时之变，而即四时之病以证之也。夫四时有变，以寒暑之相胜也。重阴则必变而为阳，故阴主寒，而寒甚则必热，故曰寒生热也。重阳则必变而为阴，故阳主热，而热甚则必寒，故曰热生寒也。此乃阴阳之变也。试观冬伤于寒而至春变为瘅热之病，春伤于风而至夏变为后泄肠澼之病，则寒生热之义可见矣。夏伤于暑而至秋变为痎疟之病，秋伤于湿而至冬变为咳嗽之病，则热生寒之义可见矣。此虽四时之变，要亦四时之序为之也。】　　【张志聪曰：此言人之阴阳血气，应四时之寒暑往来，而有寒热阴阳之变。盖变化者，阴阳之道也。　邵子曰：少不变而老变。故重阴必阳，重阳必阴，寒甚则热，热甚则寒也。复申明阴阳寒热之变。冬伤于寒，春生瘅热者，寒毒藏于肌肤，至春时人之阳气外出，寒随气而化热，故春发为瘅热之病。夏伤于暑，秋生痎疟者，暑气藏于募原，至秋时人之阴气外出，邪随气而发为痎疟。痎疟者，阴疟也。此寒暑之伏邪，随人气之外内出入也。夫天之寒邪，化为瘅热，天之暑邪，化为阴疟，此天之阴阳，又随人气之变化也。夫阳者，天气也，主上；阴者，地气也，主下。风乃天之阳邪，故伤于风者，上先受之。湿乃地之阴邪，故伤于湿者，下先受之。阳病者，上行极而下，是以春伤于风，夏生飧泄。阴病者，下行极而上，是以秋伤于湿，冬生咳嗽。此天地之阴阳，又随四时之上下升降也。】　　【赵庭霞曰：人之阴阳出入，随四时之寒暑往来，故曰四时之变，寒暑之胜。至于阴阳寒热之变，有因于天气者，有因于人气者。】
古今图书集成医部全录卷六十七

　　　刺节真邪篇第七十五
　　【马莳曰：前论刺有五节，后论有真气、有邪气，故名篇。】
　　黄帝问于岐伯曰：余闻刺有五节奈何？岐伯曰：固有五节：一曰振埃，二曰发蒙，三曰去爪，四曰彻衣，五曰解惑。黄帝曰：夫子言五节，余未知其意。岐伯曰：振埃者，刺外去阳病也；发蒙者，刺腑输去腑病也；去爪者，刺关节肢络也；彻衣者，尽刺诸阳之奇输也；解惑者，尽知调阴阳，补泻有余不足，相倾移也。　　【马莳曰：此言刺共五节，而先指各经之所用也。振埃者，如振落尘埃也，其法刺其外经，以去阳气大逆之病耳。发蒙者，开发蒙聩也，其法刺其腑输，以去其腑病耳。去爪者，如脱去其爪也，其法刺其关节肢络耳。彻衣者，如彻去衣服也，其法尽刺诸阳经之奇输耳。解惑者，如解其迷惑也，其法尽知调阴阳诸经之虚实以移其病也。】　　【张志聪曰：此篇论真气游行出入于肢节皮肤经脉之间，皆当调之和平，导其通利。真气者，所受于天与谷气并而充身者也。受于天者，先天所生之精气。谷气者，水谷所生之营卫、宗气、津液也。节之交，三百六十五会，神气之所游行出入，故曰刺节。有因真气不调，有为邪气所阻，故曰真邪。】
　　黄帝曰：刺节言振埃，夫子乃言刺外经去阳病，余不知其所谓也。愿卒闻之。岐伯曰：振埃者，阳气大逆，上满于胸中，愤(月真)肩息，大气逆上，喘喝坐伏，病恶埃烟，(食訇)不得息，请言振埃，尚疾于振埃。黄帝曰：取之何如？岐伯曰：取之天容。黄帝曰：其咳上气穷诎胸痛者，取之奈何？岐伯曰：取之廉泉。黄帝曰：取之有数乎？岐伯曰：取天容者，无过一里。取廉泉者，血变而止。帝曰：善哉！【恶，去声。(食訇)，音噎。诎，音屈。】　　【马莳曰：此承上文而详言振埃之义也。刺法用振埃者，以其阳气大逆，上满于胸中，气愤而胀，竦肩而息，大气逆于上，为喘为喝，坐伏不常，病势内烦，甚恶埃烟，(食訇)不得息，乃行振埃之法，效亦甚捷。其法当取之天容，系手太阳小肠经；如有咳而上气，穷诎胸痛，则当取之廉泉，系任脉经穴。但所取之数在天容者，无过人行一里许而止；针在廉泉者，至其血变而即止针耳。】　　【张志聪曰：此阳气逆于内，而不得充行于形身也。阳气者，阳明水谷所生之气。大气，宗气也。阳气大逆，故愤(月真)肩息，大气逆上，故喘喝坐伏也。六元正纪论曰：阳明所至为埃烟。病恶埃烟，(食訇)不得息，阳明之气病也。阳明者，土也，请言振发其阳明之气，疾如振发其尘埃也。天容手太阳小肠之经，刺之以通阳气之逆。诎者，语塞也。其咳上气穷诎胸痛者，所受于天之气，上逆不得，合并而充身也。故取任脉之廉泉，以通肾脏之逆气。一里者，如人行一里，其气已通，言其速也。血变者，通其血络也。】　　【闵士先曰：手太阳，心之腑也，通神气，故取手太阳之天容。】
　　黄帝曰：刺节言发蒙，余不得其意。夫发蒙者，耳无所闻，目无所见。夫子乃言刺腑输，去腑病，何输使然？愿闻其故。岐伯曰：妙乎哉问也！此刺之大约，针之极也，神明之类也；口说书卷，犹不能及也。请言发蒙耳，尚疾于发蒙也。黄帝曰：善。愿卒闻之。岐伯曰：刺此者，必于日中刺其听宫，中其眸子，声闻于耳，此其输也。黄帝曰：善。何谓声闻于耳？岐伯曰：刺邪以手坚按其两鼻窍，而疾偃其声，必应于针也。黄帝曰：善。此所谓弗见为之，而无目视；见而取之，神明相得者也。【第一夫字，音扶。】　　【马莳曰：此承上文而详言发蒙之义也。夫发蒙者，其人耳无所闻，目无所见，今言刺腑输以去腑病，其输不知何在。伯言此乃刺法之大约，即此一腑以观之，真足以发蒙也。如耳目无所闻见者，即于日中刺其手太阳小肠经之听宫穴，其气与眸子相通，当中其眸子也。若声则与耳自相闻矣。何也？以手坚按两鼻之窍，而急偃其声，顷则声必应于耳也。此所谓彼虽弗见所为，而不必以有目以为视，吾能见而取之，真有神明相得之妙也。】　　【张志聪曰：此言神气之通于七窍也。蒙者，耳无所闻，目无所见，上窍之不通也。听宫，手太阳之经，心之腑输也。眸子，耳中之珠，刺耳之听宫，尚疾于发目之蒙，是耳窍与目窍之相通也。以手坚按其两鼻窍，而疾偃其声，必应其耳中之针，是耳窍与鼻窍口窍之相通也。在上之七窍不通，独取手太阳以通心神之气，而七窍皆利，是神明之通于七窍也。心为阳中之太阳，故必于日中取之。】
　　黄帝曰：刺节言去爪，夫子乃言刺关节肢络，愿卒闻之。岐伯曰：腰脊者，身之大关节也。肢胫者，人之管以趋翔也。茎垂者，身中之机，阴精之候，津液之道也。故饮食不节，喜怒不时，津液内溢，乃下留于睾，血道不通，日大不休，俯仰不便，趋翔不能，此病荣然有水，不上不下，铍石所取，形不可匿，常不得蔽，故命曰去爪。帝曰：善。【茎，音恒。睾，音皋。】　　【马莳曰：此详言去爪之义也。夫去爪之法，所以为刺关节肢络者，正以腰脊为身之大关节，肢胫为人之管，茎垂为身中之机，阴精之候，津液之道也。故饮食喜怒不调，津液内溢，乃下留于睾，血道不通，其状日以益大，俯仰甚有不便，趋翔甚有不能，此病荣然有水，凝稸不行，所以不上且不下也。若用铍石之针以取之，则形虽大而不可复匿，日常不得隐蔽其水矣。】　　【张志聪曰：此言津液随神气者，渗灌于诸节者也。津液生于中焦阳明，淖泽于骨，所以濡筋骨而利关节。腰脊者，从大椎至尾骶，乃身之大关节也。手足肢胫之骨节，人之管以趋翔，盖津液淖泽于肢胫，则筋骨利而胫能步趋，肢能如翼之翔也。茎垂者，肾之前阴，乃宗筋之会。肾者胃之机关，主受藏津液。夫肾脏所藏之津液，从宗脉而上濡于空窍，故曰，茎垂者，身中之机，阴精之候，津液之道也。此言胃腑所生之津液，随神气而淖注于骨节，肾脏所藏之津液，从宗脉而上濡于空窍。如饮食不节，喜怒不时，则津液内溢，乃下留于睾囊，血道不通，日大不休，俯仰不便，趋翔不能，此病荣然有水，不上不下，当用铍石取之。形谓前阴，爪者筋之余，谓形不可藏匿，常不得遮蔽，有若去其宗筋，故命曰去爪。】
