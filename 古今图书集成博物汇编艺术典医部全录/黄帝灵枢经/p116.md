<!-- { "loadSidebar": true } -->
　　黄帝曰：刺节言彻衣，夫子乃言尽刺诸阳之奇输，未有常处也，愿卒闻之。岐伯曰：是阳气有余而阴气不足，阴气不足则内热，阳气有余则外热，内热相搏，热如怀炭，外畏绵帛，不可近身，又不可近席，腠理闭塞，则汗不出，舌焦唇槁，腊干嗌燥，饮食不让美恶。黄帝曰：善。取之奈何？或之于其天府、大杼三痏，又刺中膂以去其热，补足手太阴以出其汗，热去汗稀，疾于彻衣。黄帝曰：善。【腊，思亦切。】　　【马莳曰：此承上文而详言彻衣之义也。夫彻衣之法，以为尽刺阳经之奇输者，正以阳气有余而阴气不足。惟阴气不足，则内有热，如阳气有余，则外有热，其内热甚如怀炭，其外热，畏绵帛而不可近身与席，时则腠理闭塞，汗不得出，其舌焦，其唇槁而腊干，其嗌燥，凡口中无味，美恶莫辨。刺之者，亦惟取其手太阴肺经之天府穴，足太阳膀胱经之大杼穴，各三次，其刺疮有三，故为三痏也。又取足太阳膀胱经之中膂内俞，以去其热；又补足太阴脾经，手太阴肺经以出其汗，由是热去而汗少，其速如彻衣也。】　　【张志聪曰：此因津液不外濡于皮毛，以致阳热盛而不可近席，不上济于心脏，以致内热盛而热如怀炭。盖阳气者，火热之气，阴气者，水阴之气也。故曰，尽刺诸阳之奇输。奇输者，六腑之别络也。津液生于胃腑水谷之精，大肠主津液，小肠主液，胆者，中精之腑，膀胱者，州都之官，津液藏焉，是六腑之津液，从大络而外濡于皮肤分肉者也。心为阳中之太阳，太阳膀胱为水腑，水火上下相济者也。水液不上滋于心，以致心火盛而热如怀炭，舌焦唇槁，腊干嗌燥，心不和，故饮食不知味也。或之于其者，谓水谷之津液，皆藏于膀胱，水液随太阳之气，运行于肤表，或不必尽刺诸阳之奇输，取之于其天府、大杼三痏，使膀胱所藏之津，外濡于皮毛。又刺太阳经之中膂，通津液，上滋于心脏以去其热。手太阴乃金水之生源，而外主皮毛，足太阴主脾，而外主肌肉，脾主为胃行其津液者也，故当补足手太阴以出其汗。热去汗稀，疾于彻衣之去热也。】
　　黄帝曰：刺节言解惑，夫子乃言尽知调阴阳，补泻有余不足，相倾移也，惑何以解之？岐伯曰：大风在身，血脉偏虚，虚者不足，实者有余，轻重不得，倾侧宛伏，不知东西，不知南北，乍上乍下，乍反乍复，颠倒无常，甚于迷惑。黄帝曰：善。取之奈何？岐伯曰：泻其有余，补其不足，阴阳平复，用针若此，疾于解惑。黄帝曰：善。请藏之灵兰之室，不敢妄出也。　　【马莳曰：此承上文而详言解惑之义也。夫解惑以补虚泻实为法者，正以大风在身，血脉偏虚，其虚者为不足而轻，其实者为有余而重，大体当倾侧宛伏，虽四方上下，皆已反复颠倒，其状甚于迷惑，刺之者即其有余而泻之，不足而补之，则阴阳诸经，自然平复，真如解惑之速也。】　　【张志聪曰：此言阴阳不调，致神志之迷惑也。夫火为阳，水为阴。水火者，阴阳之征兆也。火之精为神，水之精为志，大风在身，则血脉偏虚，虚者不足，实者有余，血脉偏虚，则轻重倾侧矣。阴阳不调，则神志迷惑矣。神志迷惑，是以不知东西，不知南北，而反复颠倒也。故当泻其有余，补其不足。阴阳平复，疾于解惑。夫血者，神气也，心脏所主，而发原于肾，是以风伤血脉，则阴阳不调，阴阳不调，则神志昏而甚于迷惑也。此五节论神气不调，故曰刺节。节者，神气之所游行出入，神游最速，故曰，疾于彻衣，疾于解惑。】　　【闵士先曰：以上五节，虽有气神津液之分，然总不出乎下焦之肾脏膀胱，中焦之阳明胃腑，盖下焦乃所受于天之精，中焦乃后天之谷气，两者相搏而为神也。】
　　黄帝曰：余闻刺有五邪？岐伯曰：病有持痈者，有容大者，有狭小者，有热者，有寒者，是谓五邪。黄帝曰：刺五邪奈何？岐伯曰：凡刺五邪之方，不过五章，瘅热消灭，肿聚散亡，寒痹益温，小者益阳，大者必去，请道其方。　　【马莳曰：此言刺分五邪，当用五章之法也。凡刺五邪之方，不过五章而已。五章者，五事也。故邪有热者，今行刺法，则瘅热消灭。邪有持痈者，今行刺法，则肿聚散亡。邪有寒者，今行刺法，则寒痹益温。邪有狭小者，今行刺法，则小者益阳。盖小者不使之大，则其在外为阳者，无害而有阳也。邪有容大者，今行刺法，则大者必去。此五章者，所以刺五邪也，下文乃析言之。】　　【张志聪曰：此节言真气通会于皮肤肌腠之间，而有壅滞大小寒热之病。邪者，谓不得中正之和调也。章，法也。谓阳盛于外而为瘅热者使之消灭，气聚而为壅肿者使之散亡，寒者致其神气以和之，真气小者益其阳，大者必使之归去，各有平调之法也。】　　【闵士先曰：始言刺节，中论真气，末言外邪，故曰刺节真邪。所谓邪病者，谓不得中和之道而为病也。若以外邪之病论之，去经义远矣。】
　　凡刺痈邪，无迎陇，易俗移性。不得脓，脆道更行，去其乡，不安处所，乃散亡。诸阴阳过痈者，取之其输泻之。【陇、隆同。】　　【马莳曰：此承上文而言肿聚散亡之法也。凡刺痈邪，无迎其气之来隆，所谓避其来锐者是也。如易风俗、如移性情相似，须缓以待之。若不得脓，则揉以脆之，导以行之，去其痈肿之乡，彼当不安处所，乃自散亡矣。凡诸阴阳经之有病生痈者，取其本经之输穴以泻之，如手太阴输穴太渊之类，手阳明输穴三间之类。】　　【张志聪曰：此气滞于皮肤肌腠之间而为肿聚也。痈者，壅也，此因气壅而肿，非痈脓也。离合真邪论曰：天暑地热，则经水波涌而陇起、经之动脉，其至也亦时陇起。盖言此气壅于皮肤分肉而为肿，无迎刺陇起之经脉也。俗，犹习俗；性者，心之所生也。谓心所生之神气习聚于此，当移易其流行。非痈脓故不得脓。脆道，肌肉之理路也。聚气从脆道更行，去其所聚之乡，不使安其处，则聚气乃行散矣。诸阴阳之脉，所过于壅处者，取其输而泻之。盖皮肤分肉之气，从经输络脉而出，恐聚气之流于脉络也。言此合并充身之真气，亦运行环转之无端也。】
　　凡刺大邪，日以小泄，夺其有余乃益虚，剽其通，针其邪，肌肉亲视之，毋有反其真。刺诸阳分肉间。　　【马莳曰：此承上文而详言大者必去之法也。凡刺邪之大者，日渐使之小焉可也。彼大者成于有余，当泄夺之，则邪益虚，遂乃剽窃其通流之所，针其大邪之移，又即其分部肌肉以亲视之，毋使之反其真气可也。其所取之穴，当刺诸阳经之分肉间耳。】　　【张志聪曰：大者，谓真气容大于肌腠之间，故当使之日小。夫有余于外则不足于内，若泄夺其有余，乃益虚其内矣。盖言日以小者，使之复反于内非夺其外泄也。故剽切其真气通会之处，针其有余之气，以通于内。亲，近也。近视其肌肉致密而小，则外内和平矣。若毋有反其真者，再刺诸阳分肉间。盖真气者，神气也，从关节而出于肌腠之外，故剽通其关节，其有未反者，再取之肌肉也。】　　【闵士先曰：水谷所生之气，从大络而出于分肉，神气出入于关节之间，总属中焦之谷气，而分走其道。】　　【朱卫公曰：毋有反其真，刺诸阳分肉间，是真气从节而出，可复从分肉路理而入，亦环转出入者也。】
　　凡刺小邪，日以大，补其不足乃无害，视其所在迎之界，远近尽至，其不得外侵而行之，乃自费。刺分肉间。【费，同废。】　　【马莳曰：此承上文而详言小者益阳之法也。凡刺邪之小者，虑其日以益大，故必补其不足，则真气当复而无害。又视其分部所在，以迎其气来之界而夺之，此乃先补不足之经，而后泻其有余之经，是以远近之真气尽至，其邪不得外侵而行之，乃自废而无留也。所谓小者益阳之义如此。然刺之之法，当取其有邪之分肉间耳。】　　【张志聪曰：小者，通会于肌腠之气虚小，故当使日以渐大，即追而补之，乃无害。视其气至之所在，而迎之于界，界者，节之交也。使上焦之神气，中焦之谷气，下焦之天真，远近尽至，则日以大矣。侵，渐进也。费，用也。其不得外侵而行之者，乃中焦之谷气自用，不与下焦之天真合并而充身，故当刺分肉间以通其谷气。　闵士先曰：追而济之曰补，盖追其正气之内归，小者当迎之使出，不当追之使入，曰补其不足乃无害者，言此处追而补之，则彼处溢而自出矣。谓真气之环转出入者也。　朱卫公曰：此节与上节交错环转，本篇论气血之离合出入也。】
　　凡刺热邪，越而苍，出游不归，乃无病，为开辟门户，使邪得出，病乃已。 【辟，同辟。】　　【马莳曰：此承上文而详言瘅热消灭之法也。凡刺热邪，其热盛则神思外越，而意气苍茫，若出游不归，乃欲无病，当开辟之以通其门户，使热邪得出，所谓泻其有余也，则病乃自已矣。】　　【张志聪曰：热邪者，阳气盛而留于肌腠之间，故为热也。苍者，天之正色也。越而苍者，使邪热发越，而天真之气色见矣。出游不归，谓神气游行于外，而不返其真，此为开辟门户，使邪得出而后病乃已。故虽出游不归，乃无病。此盖言真气外内出入环转无息者也。】
　　凡刺寒邪，日以除，徐往徐来致其神，门户已闭，气不分，虚实得调，其气存也。　　【马莳曰：此承上文而详言寒痹益温之法也。凡刺寒邪，一日之内即当除之。用针之间，徐往徐来，以致其神气，使门户已闭，分气不泄，则虚实得调，其真气自存，而寒者温矣。】　　【张志聪曰：寒气者，所得于天之水寒。神者，火之精也。水火相感，神志合精，是为和平。故刺寒邪者，日以除其寒，徐往徐来以致其神气，即闭其门户，使气不分，而寒热之虚实得调，其真气乃存矣。上节论开辟门户以去邪，此论门户已闭乃存正。】
　　黄帝曰：官针奈何？岐伯曰：刺痈者用铍针，刺大者用锋针，刺小者用圆利针，刺热者用镵针，刺寒者用毫针也。　　【马莳曰：此承上文而言刺五邪之针，各有所宜用也。按本经九针论五曰铍针，主大痈脓两热争者也，故此曰刺痈者用铍针。四曰锋针，主痈热出气，故此曰刺大者用锋针。六曰圆利针，主取远痹者也，故此曰刺小者用圆利针。一曰镵针，主热在头身，故此曰刺热者用镵针。七曰毫针，主寒热痛痹在络，故此曰刺寒者用毫针。】　　【张志聪曰：此申明五者之病，皆在皮肤肌肉之气分，故所用之针，皆取痹于肌肉者也。】
