<!-- { "loadSidebar": true } -->
　　请言解论。与天地相应，与四时相副，人参天地，故可为解。下有渐洳，上生苇蒲，此所以知形气之多少也。阴阳者，寒暑也。热则滋雨而在上，根荄少汁。人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚濇。当是之时，善行水者不能往水，善穿地者不能凿冻，善用针者亦不能取四厥。血脉凝结坚搏，不往来者，亦未可即柔。故行水者，必待天温，冰释冻解，而水可行、地可穿也，人脉犹是也。治厥者，必先熨调和其经，掌与腋，肘与脚，项与脊以调之，火气已通，血脉乃行；然后视其病，脉淖泽者刺而平之，坚紧者破而散之，气下乃止。此所谓以解结者也。　　【马莳曰：此详言针论之义，而有解结之法也。伯言请以言解针论之义，必即天地四时为应为副，而以人身参之，始可为解。是故地下有渐洳，则上生苇蒲，人禀天地之气有厚薄，斯有形气之多少也。天地之阴阳者，即寒暑也。暑热则地气上蒸而滋雨，气在于上，所以物之气亦不在下而在上，其根荄当少汁。至以人身论之，其气当在表，以皮肤则缓，以腠理则开，以血气则减，以汗则大泄，而皮上淖泽，此人得天地之暑热，故气之在外者如此。若天地气寒，则地冻水冰，气尚在里，以皮肤则致密，以腠理则闭，以汗则不出，以血气则强硬，以肌肉则坚濇。当是之时，其水成冰，虽善行水者，不能使水之往流；其地正冻，虽善穿地者，不能凿冻；人气在中，虽善用针者，不能取四肢厥逆之脉。血脉凝坚结聚，不能往来，未可使之即能和柔。故行水者，必待天温，冰释冻解，而水可行，地可穿也，人身之脉亦犹是。故治四肢厥逆之脉者，必先用火以熨调之，和其各经，凡掌与腋，肘与脚，项与脊，无不熨之，使火气已通，血脉乃行，然后视其病脉之淖泽者，则刺而平复之，其脉坚紧者，则破而散之，候其气下乃止针。此乃针论解结之法也。】　　【张志聪曰：此解论所受于天之气，从阴而生，自下自上，应天地之寒暑往来，随四时之生长收藏者也。渐洳，濡湿之地也。苇蒲生于水中，其质柔弱，中抽坚茎，名曰蒲槌。内刚外柔为坚。心之坎水，以比人之元阳生于精水之中。故曰此所以知形气之多少也。谓充于形中之气，生于天一水中，知所秉之厚薄，则知气有多少矣。人之阴阳出入，应天地之寒暑往来，热则滋雨在上，而万物之根荄少汁，盖言精水亦随气而上出者也。热则人气在外，腠理开而汗大泄，津气外泄，故在内之血气减少，此言人之血气，本于下焦之精气也。地冻水冰，则天气收藏，而人气在中，皮肤致密，而汗不出，精气内藏，故血气自强也。善行水者不能凿冰，善用针者不能取四厥，谓气随天地之寒暑出入，非人力之所能强也。治厥者，必先熨通其气也，调和其经，通其经也，谓所受于天之精气，行于经脉之外内者也。调之掌与腋，肘与脚，项与脊，谓血气之行于上下四旁，无处不到也。淖泽者行之太过，当刺而平之。紧濇者濇滞不通，当破而散之，此所谓以针而解结者也。】
　　用针者，必先察其经络之实虚，切而循之，按而弹之，视其应动者，乃后取之而下之。　　【马莳曰：此言用针者，有先察后取之义，亦承上文先熨后行之意而推广之也。凡用针者，必先察其经络之或虚或实，则实者当泻，虚者当补，穴在何经，切而循之，按而弹之，视其气之来应而动者，然后取其穴而下针斯可也。】　　【张志聪曰：此申明血气之行于脉中也。《内经》云：络满经虚，泻阳补阴；经满络虚，泻阴补阳。盖以里之经脉为阴，外之络脉为阳，血气之行于脉中，从经而脉，脉而络，络而孙，故必先察其经络之虚实而后取之。】
　　六经调者，谓之不病，虽病谓之自已也。一经上实下虚而不通者，此必有横络盛加于大经，令之不通，视而泻之，此所谓解结也。　　【马莳曰：此言六经调者为不病，而一经病者，即用解结之法也。手足各有三阴三阳，谓之六经也。六经之脉各调和者，谓之不病，内有一经之脉，上实下虚而不通，此则足经之气，厥逆而上，故上实而下虚。其在外必有横络之脉，盛加于大经之中，令其不通，乃视之可见者也。当视而泻之，此亦所谓解结之法也。】　　【张志聪曰：此申明血气之行于脉外也。六经者，手足之十二经别也。大经者，经隧也。经隧者，五脏六腑之大络也。胃腑所出之气血，充于皮肤分肉之间者，从脏腑之大经，而外出于皮肤横络者，经脉之支别也。如一经上实下虚而不通者，此必有经脉之横络，盛加于大经而令之不通也。故视而泻之，此所谓解结也。此二节论水谷所生之血气，荣于脉中，充于肤腠，各有道路也。　闵士先曰：以此二节，列于篇中者，分别合并而充身之真气各别也，当以自费之义参之。】
　　上寒下热，先刺其项太阳，久留之，已刺则熨项与肩胛，令热下合乃止，此所谓推而上之者也。　　【马莳曰：此治上冷下热之法也。凡上冷下热者，先刺其项，乃足太阳膀胱经穴也。久留其针，候其气至而热。且方已入针之时，必熨项与肩胛中，令其热与下合乃止针。此其热在于下者，若或推之而上，所谓推而上之之法也。】　　【张志聪曰：此言下焦所生之气，从下而上也。太阳为诸阳主气，而太阳之气，生于膀胱水中，上寒下热，此太阳之气留于下而不上，故先刺其项太阳，久留之以候气至，已刺则熨项与肩胛，令火热与下之阳气交合乃止，此所谓推而上之者也。】　　【闵士先曰：本经凡曰项太阳，皆在气分上看，取表气，故不言经穴。】　　【赵庭霞曰：少阴太阳主水火之标本，故俱用火以温气。】
　　上热下寒，视其虚脉而陷之于经络者取之，气下乃止，此所谓引而下之者也。　　【马莳曰：此治上热下冷之法也。凡上热下冷者，视其下脉之虚而陷之，于经络者补之，使上之气下乃止。此其热在于上者，若引而下之，所谓引而下之之法也。】　　【张志聪曰：此言上焦所生之气，从上而下也。上焦开发宣五谷味，熏肤充身泽毛，是谓气，此上焦之气，从上而下。如上热下寒，当视其虚脉而陷之，于经络者取之此因脉虚而气陷于脉内，不能熏肤热肉，故下寒也。故当取之于经，俟气下乃止，此所谓引而下之者也。】
　　大热遍身，狂而妄见妄闻妄言，视足阳明及大络取之。虚者补之，血而实者泻之。因其偃卧，居其头前，以两手四指，挟按颈动脉久持之，卷而切之，下至缺盆中，而复止如前，热去乃止。此所谓推而散之者也。　　【马莳曰：此治大热之法也。上文上寒下热，上热下寒，其热非遍身者也。今大热遍身，狂而闻见言语，以无为有，则热之极也。足阳明经多气多血，为五脏六腑之海，故当视其足阳明之大络取之。虚则补之，血而实者则泻之。又必因病人偃卧之际，医工居其头前，以两手各用大指食指共四指，挟其颈之动脉而按之，即人迎大迎处也。又久而持之，又卷而切之，下至缺盆之中而后止；又如前法行之，候其热去乃止。此所谓推而散之之法也。】　　【张志聪曰：此言中焦所生之气，从中而出，散行于上下者也。中焦之气，阳明水谷之悍气也。大热遍身，狂而妄见妄闻，此阳明之气逆而为热狂也。故当视足阳明之皮部及大络取之。虚者补之，如逆于血脉之中而血实者泻之。盖中焦之气，从大络而出于皮肤者也。其悍气之上冲头者，循咽上走空窍，出顑下客主人，循牙车，复与阳明之脉相合并，下人迎，从膺胸而下至足跗，故当因其偃卧，居其头前，以两手四指，挟按颈中人迎之动脉，久持之。盖使悍热之散于脉外，勿使合于脉中，此所谓推而散之者也。以上三节，申明肤表之气，又有从上中下之三道而出者。是所受于天，与谷气并而充身者，又有三气也。明乎阴阳血气离合出入之道，全经大义，思过半矣。】
　　黄帝曰：有一脉生数十病者，或痛或痈，或热或寒，或痒或痹，或不仁，变化无穷，其故何也？岐伯曰：此皆邪气之所生也。　　【马莳曰：此言一脉而生数十病者，皆邪气之所生也。邪气者，即下文之虚邪也。盖虚邪贼风，善行而数变，故为病之多有如是也。】　　【张志聪曰：此下论邪气之伤人。营卫宗气，则真气去，邪独留。邪气淫泆，变化无穷。是以一脉而生数十病也。】
　　黄帝曰：余闻气者，有真气，有正气，有邪气。何谓真气？岐伯曰：真气者，所受于天，与谷气并而充身者也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。【中，去声，下同。】　　【马莳曰：此承上文而言气分为三，唯邪气能伤真气也。真气者，与生俱生，受之于天日，与谷气相并，而充满于身者也。正气者，正风也，从一方来，此风非实非虚，如春之东风，夏之南风，秋之西风，冬之北风者是也。其中人也浅，以其风气之来，柔弱不能胜人真气故耳。邪气者，乃虚风之贼伤人者也，如冬居叶蛰之宫，而风自后来者是也。其中人也深，不能自去也。所以变化无穷，而一脉有数十病耳。】　　【张志聪曰：所受于天者，先天之精气，谷气者，后天水谷之精气，合并而充身者也。正气者，大块噫气，其名为风，从一方来，非实风，又非虚风，此天地之正气也。虚风者，从虚乡来之贼风，伤人正气，其中人也深，不能自去。正风者，其中人也浅，与真气合而自去，盖其气来柔弱，不能胜真气，故自去。　闵士先曰：人秉天地之正气所生，故天之正气与人之真气相合，不能胜真气者，合并之气盛也。】　　【朱卫公曰：风出于地隧之中，故其气来柔弱。实风者，天之怒气也。】
