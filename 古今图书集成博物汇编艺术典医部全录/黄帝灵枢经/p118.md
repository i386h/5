<!-- { "loadSidebar": true } -->
　　虚邪之中人也，洒淅动形，起毫毛而发腠理，其入深，内搏于骨则为骨痹；搏于筋则为筋挛；搏于脉中则为血闭不通，则为痈；搏于肉，与卫气相搏，阳胜者则为热，阴胜者则为寒，寒则真气去，去则虚，虚则寒；搏于皮肤之间，其气外发腠理开毫毛，淫气往来，行则为痒，留而不去为痹，卫气不行则为不仁。　　【马莳曰：此承上文而言虚邪入人之深，有为骨痹，为筋挛，为痈，为热，为寒，为痒，为不仁等病也。虚邪之中人也，初时洒淅恶寒，以振动其形，起人毫毛，发人腠理，其邪既入深，内搏于骨则为骨痹；搏于筋则为筋挛；搏于脉中而血闭不通，则为痈肿。搏于肉而与卫气相搏，当是时，阳气胜者则为热，乃阳经之气胜阴经也；阴气胜者则为寒，乃阴经之气胜阳经也。寒则真气去而且虚，其寒搏于皮肤之间，邪气外发腠理，开其毫毛，淫气往来而行，则为痒，留而不去则为痹。卫气不行则为不仁，不知痛痒也。】　　【张志聪曰：此言虚邪之伤形也。洒淅动形，故搏于皮脉肉筋骨而为痹、为挛、为痈、为痒。阴胜则为寒，寒则真气去，有伤卫气，则为不仁，此皆邪气之所生也。】
　　虚邪偏客于身半，其入深，内居营卫，营卫稍衰则真气去，邪气独留，发为偏枯。其邪气浅者，脉偏痛。　　【马莳曰：此承上文而言虚邪之入人深则为偏枯，浅则为脉痛，皆变化无穷之义也。】　　【张志聪曰：此邪气偏客于形，伤其营卫，则真气去而为偏枯也。其邪气浅者，脉偏痛，盖偏枯者，邪直伤于筋骨也。】　　【闵士先曰：营卫衰则真气去，当知营卫真气，同本所生，而各走其道，可离而可合者也。】
　　虚邪之入于身也深，寒与热相搏，久留而内着，寒胜其热，则骨疼肉枯，热胜其寒，则烂肉腐肌为脓，内伤骨，内伤骨为骨蚀。有所疾前筋，筋屈不能伸，邪气居其间而不反，发为筋溜。有所结，气归之，卫气留之，不得反，津液久留，合而为肠溜，久者数岁乃成，以手按之柔。已有所结，气归之，津液留之，邪气中之，凝结日以易甚，连以聚居为昔瘤，以手按之坚。有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化而为脓，无热则为肉疽。凡此数气者，其发无常处而有常名也。　　【马莳曰：此承上文而悉举虚邪中人之病，亦变化无穷之义也。虚邪入于人者既深，则寒与热相搏，如久留而内者，其寒胜夫热，则为骨疼而肉枯，热胜夫寒，则为肉烂而肌腐，且为脓及内伤其骨也。内伤其骨，则为骨蚀，骨蚀者骨有所损也，必有其所。如内伤其筋，而疾在前筋，则筋自屈而不得伸；邪气居其中而不出，则发为筋溜，筋溜者筋有所流注也，亦必有其所。如邪气有所结而归于内，卫气亦留于内而不得出，以反于外，所以津液亦久留于其中，则合而为肠溜，肠溜者肠有所流注也，久者数岁乃成，以手按之，则可至于柔，然亦必有其所。如或邪气之结者归于内，津液留于内，而又有邪气中之，则凝结易，至于日甚，遂致相连而聚于其内，则为昔瘤，言非一日而成者也。以手按之，则坚而有定所也。又或结深中骨，则邪气因于骨，骨与气并，日以益大，则为骨疽，亦有其所。若或结气中之于肉，上焦宗气正行于其所，被邪气留而不去，如有热则化而为脓，如无热则止为肉疽。凡此数等邪气，其发虽无一定之处，而各有一定之名也。】　　【张志聪曰：此虚邪伤气而病形也。寒与热搏者，形中之阴阳二气也。盖形舍气，气归形，形气之相合也。是以伤形则病气，伤气则病形。结气归之者，寒热相搏之气，归于邪留之形所也。凡此数气者，其发无定处，而有肉枯、骨蚀、筋溜、昔瘤之定名也。末论邪气病形，则真气去而营卫伤，盖真气者，出入于节之交，游行于皮肤肌腠之间者也。】
　　　卫气行篇第七十六
　　【马莳曰：详论卫气之行，故名篇。】
　　黄帝问于岐伯曰：愿闻卫气之行，出入之合何如？伯高曰：岁有十二月，日有十二辰，子午为经，卯酉为纬。天周二十八宿，而一面七星，四七二十八星，房昴为纬，虚张为经。是故房至毕为阳，昴至心为阴。阳主昼，阴主夜。故卫气之行，一日一夜五十周于身，昼日行于阳二十五周，夜行于阴二十五周，周于五脏。是故平旦阴尽，阳气出于目，目张则气上行于头，循项下足太阳，循背下至小指之端；其散者，别于目锐眦下手太阳，下至手小指之间外侧；其散者，别于目锐眦，下足少阳，注小指次指之间，以上循手少阳之分侧，下至小指之间；别者，以上至耳前，合于颔脉，注足阳明以下，行至跗上，入五指之间；其散者，从耳下下手阳明，入大指之间，入掌中；其至于足也，入足心，出内踝，下行阴分，复合于目，故为一周。　　【马莳曰：此言卫气之行，昼行于阳经，夜行于阴经，而一昼一夜，乃五十度周于身也。出入者，或出阳经以入阴经，或出阴经以入阳经也。伯言一岁之内有十二月，一日之中有十二时。其夜之子时，昼之午时，当为南北之经。经者，自纵而言之也。旦之卯时，夕之酉时，当为东西之纬。纬者，自横而言之也。绕天一周有二十八宿，而一方计有七星，四方各七，则四七计有二十八星，其房昴为东西之纬，虚张为南北之经。是故房至毕，则为星之属阳者也；昴至心，则为星之属阴者也。阳星则主于昼，阴星则主于夜。故人身卫气之行，一日一夜，为五十周于身。其昼日行于阳经二十五周，盖自足太阳至手阳明也。夜行于阴经二十五周，盖自足少阴至足太阴也。五脏当作五岁，彼六气自甲子至戊辰五岁，方周百刻，而卫气则一昼夜而周，故谓之周于五岁也。何以见昼行阳经者二十五周，是故自平旦之时，则行于阴经者尽矣。此阳气者，即卫气也，出于目之晴明穴，正以目开则卫气上行于头，乃循项下足太阳膀胱经之众穴又循背下至足小指之端至阴穴；其在头而散者，别于目之锐眦近听宫穴，下手太阳小肠经，而至于手小指外侧之少泽穴；其在头而又散者别于目锐眦，即足少阳之瞳子髎穴以下，足少阳之经，而注于足第四指间之窍阴穴，又从而上循手少阳之分侧以下，至手小指之间关冲穴；其别而散者，以上至耳前，合于颔脉，上近足阳明经之承泣穴，乃注足阳明之经，而下行至足跗面之冲阳穴，五指当作次指，入次指之间厉兑穴；其在头而散者，从耳下下行手阳明经之迎香等穴，大指当作次指，以入手次指之间商阳穴入手掌中，此则昼行于阳经者如此，计二十五度，至夜则行于阴经，亦二十五度。其至于足少阴肾经，乃足心之涌泉穴，出内踝下行阴分，自足少阴肾经，而行手少阴心经，手太阴肺经，足厥阴肝经，足太阴脾经，其夜行于阴经者，计有二十五度，至明日平旦阴经已尽，而阳经又受气，则复因目开而会于目，又自足太阳膀胱经之睛明穴始，谓五十度为一周者以此。】　　【张志聪曰：岁有十二月者，周天三百六十五度四分度之一，一昼一夜，日随天道环转，绕地一周而过一度，岁三百六十五日有奇而一周天。日有十二辰者，夜半为子，日中为午，日出为卯，日入为酉，子位于北，午位于南，卯位于东，酉位于西，子午为经，卯酉为纬，天周二十八宿，而一面七星，四七二十八星，是二十八宿，分位于周天之三百六十五度也。房位于卯，昴位于酉，虚位于子，张位于午，房昴为纬，虚张为经，房度在卯，毕度在酉，房至毕为阳者，日随天道，自东而西，漏下二十五刻，日正中而行，至张度又二十五刻，而行至毕度，此昼日行于阳也。昴度在酉，心度在卯，昴至心为阴者，日随天道，自西而东，繞地环转。漏下二十五刻，夜正中而行至虚度又二十五刻，行至心度，此夜行于阴也。卫气之行，一日一夜五十周于身者，谓营行脉中，卫行脉外，循脏腑之手足十二经脉与督脉、任脉、阳蹺、阴蹺之脉度而行，一呼一吸，脉行六寸，水下二刻，计二百七十息，脉行十六丈二尺为一周，昼行二十五周，夜行二十五周，总属此十六丈二尺之脉度，无分阴与阳也。其昼行于阳二十五周，夜行于阴二十五周。周于五脏者，昼行于三阳之分，夜行于五脏之阴，与循经而行者，各走其道。盖卫气之循经而行者，与脉内之营气，交相循度环转，昼行于阳，夜行于阴者，与脉外之营气相将而行，昼行于皮肤肌腠之间，夜行于五脏募原之内，与昼夜循行十六丈二尺之经脉五十周者不同也。是以平旦气出于阳而目张，暮则气入于阴而目瞑。故下文曰，日行一舍，人气行一周与十分身之八，盖言日行一舍，卫气之循度而行者，环转于十六丈二尺之一周，与行于三阳之分者亦一周也。夫卫气之昼行于阳，夜行于阴者，应日随天道，绕地环转，卫气之循经而行者，应月与海水之盛亏于东西，故曰，人与天地参也，与日月相应也。按厥论曰：阳气起于足五指之表，阴气起于足五指之里。阳明者表也，为之行气于三阳。而卫气者，阳明水谷之悍气，合于阳明之颔脉，下行至足跗上，是以卫气之下，入于五指之间者，合阳明而入于颔脉之人迎，下至足跗，故入于足五指之端，从指井而复出于皮肤之气分也。　张玉师曰：经言卫气先行皮肤，先充络脉，是卫气与络脉之相通也。卫气大会于风府，日下一节，二十一日下至尾骶，内行于伏冲之脉，是卫气外行于皮肤，而内行于经脉也。此言卫气入于阳明之颔脉，是营卫之行于经脉外内，又不可执一而论。】
