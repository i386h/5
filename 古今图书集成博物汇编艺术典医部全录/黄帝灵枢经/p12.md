<!-- { "loadSidebar": true } -->
　　黄帝曰：余闻五脏六腑之气，荥输所入为合，令何道从入，入安连过，愿闻其故。岐伯答曰：此阳脉之别入于内，属于腑者也。黄帝曰：荥输与合，各有名乎？岐伯答曰：荥输治外经，合治内腑。黄帝曰：治内腑奈何？岐伯曰：取之于合。黄帝曰：合各有名乎？岐伯答曰：胃合于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。黄帝曰：取之奈何？岐伯答曰：取之三里者，低跗取之。巨虚者，举足取之。委阳者，屈伸而索之。委中者，屈而取之。阳陵泉者，正竖膝予之齐下，至委阳之阳取之。取诸外经者，揄申而从之。【输、腧同。竖，上声。予、与同。齐，脐同。揄，音于。】　　【马莳曰：此言荥输治外病，合治内腑，遂举治内腑之合穴以明之也。夫五脏六腑之气脉，虽始于井，而井之所注为荥，所行为俞，所经为经，所入为合，是果何道而入？入何连过？伯乃不言五脏之阴脉，止言六腑之阳脉，谓此荥俞与合，即阳脉之入于内而属于腑也。盖荥俞与合，皆各有名，然荥俞之穴，气脉尚在于外，所以治病之在外经脉也；合之穴，气脉则入于内，所以治病之在内腑也。是以内焉之腑曰胃，外焉之合曰三里，故胃与三里而相合也。内焉之腑曰大肠，外焉之合曰巨虚上廉，故大肠与巨虚上廉而相合也。内焉之腑曰小肠，外焉之合曰巨虚下廉，故小肠与巨虚下廉而相合也。内焉之腑曰三焦，外焉之合曰委阳，故三焦与委阳而相合也。内焉之腑曰膀胱，外焉之合曰委中，故膀胱与委中而相合也。内焉之腑曰胆，外焉之合曰阳陵泉，故胆与阳陵泉而相合也。此所以刺此诸合，则内腑之病治矣。然取穴各有其法，取三里者，将足之跗面低下着地而取之，不使之举足。取上、下巨虚者，则举足而取之。取委阳者，屈其体以觅承扶之阴纹、伸其体以度委阳之分寸，故曰屈伸而索之。委阳在承扶下六寸，承扶在尻臀下阴股上纹中。取委中者，则屈其足而不伸也，在腘中央约纹陷中，必屈足而取之。取阳陵泉者，则正竖其膝，以与其穴在膝下一寸胻骨外陷中也。然委阳在委中之上，承扶之下，而委阳之外廉，即委阳之阳也。彼阳陵泉者，正在委阳之外也。一齐下至此处，以觅至膝下，而取阳陵泉耳。夫取合之法如此。若荥俞治外经，则取外病之经脉，当觅荥穴俞穴以治之，亦必揄扬，以申其手足而善取之耳。上文有荥腧治外经之答，而帝未之问，故伯不明言荥俞之名，而告以取穴之法也。按此节经字，乃经脉之经，非井荥俞经合之经也。】　　【张志聪曰：按脏腑之十二经脉出于指井者，受皮肤之气血，溜于荥，注于输，入于肘膝而为合。故帝问五脏六腑之气，荥输所入为合，令何道从入？入安连过？谓从荥输所入为合之气血，从何道而入，入安所连而为合，安所行过而相连？帝总问五脏六腑者，盖欲访明脏之五俞，腑之六俞，所出所入之原流，然已论于本输篇内，故伯止答六腑之合，皆在于足之原。按脉外之卫气，与手足诸阳之气血，皆从上而下，复从足而交于手，故曰六腑之经脉，皆出于足之三阳，上合于手也。此阳气之出于地中，运行于天表，复从下而贯于地脉经水之中。至于三阳之气，外合于三阳之经，三阳之经，内合于六腑，如太阳少阳阳明者，三阳之气也，运行于脉外，与六腑之经脉相合，脉外之气，与经脉合于荥输之间，是以荥输治外经，治在外之经脉也。脉内之血气，与三阳之气，合于肘膝之间，是以合治内腑。盖脉中之血气，六腑之所出也。三里、巨虚，皆足阳明之经。巨虚上、下廉，乃手太阳、阳明之合。故取三里者，低跗取之，以足经之在下也。巨虚者，举足取之，欲其伸舒于上也。委阳者，足太阳之经，三焦之合，屈伸而索之者，索三焦之气往来于上下也。膀胱主水，故屈而取之。少阳属木，故竖膝予之，使木气之条达也。齐下至委阳之阳取之者，谓胆与三焦，总属少阳之气也。盖言在经脉，则有手足之分，合于三阴三阳之气，又无分手与足也。取诸外经者，取五脏六腑之荥输也。揄申而取之者，伸舒其四体，使经脉之流通也。帝始问五脏六腑之荥输，伯止答六腑之合，而末言取诸外经，君臣反复问答，盖以详明阴阳血气之出入，经脉外内之贯通也。】
　　黄帝曰：愿闻六腑之病。岐伯答曰：面热者足阳明病，鱼络血者手阳明病，两跗之上脉竖陷者足阳明病，此胃脉也。大肠病者，肠中切痛而鸣濯濯，冬日重感于寒即泄，当齐而痛，不能久立，与胃同候，取巨虚上廉。胃病者，腹(月真)胀，胃脘当心而痛，上肢两胁，膈咽不通，食饮不下，取之三里也。　　【马莳曰：此言手足阳明经之病，而有刺之之穴也。足阳明者，胃也。胃脉上于面，故面热者足阳明病。又手阳明者，大肠也，鱼络在鱼际之下，阳溪、列缺之间，大肠之脉行于此，故鱼络有血者，手阳明病。又足面为跗，两跗之上，其脉或竖或陷者，乃冲阳、解溪等穴也，故知其为足阳明胃经之有病耳。且大肠经有病者，肠中切痛而鸣濯濯。切痛者，痛之紧也。濯濯者，肠中有水，而往来气冲则有声也。若冬日重感于寒，则即泄矣。其当齐而痛，不能久立，以大肠正在齐也。彼胃经有巨虚上廉，为大肠之合，故曰与胃同候，取之巨虚上廉也。又胃经有病者，腹必(月真)胀，其胃脘当心而痛，上肢两胁膈咽等处，气不能通，饮食不下，当取本经三里穴也。】　　【张志聪曰：此复申明脉外之气血，从手足阳明之所出也。卫气者，乃阳明之悍气，上冲于头，循目眦耳前，散行于三阳，复循牙车合阳明，并下人迎，合于颔脉，注足阳明以下，行至跗上。故曰，面热者足阳明病，盖以征卫气之悍热太过，而上行于面也。两跗之上，其脉或竖或陷者，足阳明病，盖以征阳明之气，合于颔脉以下，行至跗上也。阳明之气，下合于胃脉，故曰，此胃脉也。夫五脏六腑之经脉，外合于六气，则为阳明，为太阳，为太阴，内合于脏腑，则为胃脉，为心脉、肾脉。盖脏腑之气，内合五行，外合六气者也。胃腑所出之血气，别走于脉外者，注脏腑之大络，从大络而外渗孙络皮肤，循手阳明之经，大会于尺肤以上鱼，犹脉内之血气，大会于手太阴之尺寸也。故曰，鱼络血者，手阳明病，盖以征脉外之气血，大会于手阳明也。此帝问六腑之病，而伯先答手足阳明，后及六腑，盖明气血出于手足之阳明，本经多因病假针，以明阴阳血气之生始出入，脏腑经脉之外内贯通也。大肠者，传道之官，故病则肠中切痛而鸣濯濯。阳明秉清金之气，故冬日重感于寒即泻，当齐而痛。大肠主津液，津液者淖泽注于骨，故病而不能久立也。大肠属胃，故与胃同候，取胃经之巨虚上廉。夫腹者，肠胃之郛郭，胃脘在鸠尾内，正当心处，故胃病则腹(月真)胀，胃脘当心而痛。上肢，心肺之分；两胁，肝之分也。食饮入胃，散精于肝，浊气归心，输布于肺，胃病则气逆而不能转输，是以上肢两胁，膈咽不通，食饮不下，当取之三里也。】
　　小肠病者，小腹痛，腰脊控睾而痛，时窘之后，当耳前热，若寒甚，若独肩上热甚，及手小指次指之间热，若脉陷者，此其候也，手太阳病也，取之巨虚下廉。【睾，音皋。】　　【马莳曰：此言小肠经之病，而有刺之之穴也。小肠近小腹之内，后附腰脊，下连睾丸，故小腹痛，腰脊控引睾丸而痛，痛时窘甚而欲去后也。小肠脉自手外侧出踝中，上臂出肘后端，出肩解，绕肩胛，交肩上，故耳前热，或耳前寒甚，或肩上热甚，又手小指连及次指之间热，若由小指而上，至前腕处，脉有下陷，皆本经有病之候也。彼胃经有巨虚下廉穴，为小肠经之合，故当取此以刺之。】　　【张志聪曰：小肠病者，谓病小肠之腑气也。小肠名赤肠，为受盛之腑，上接于胃，下通大肠，从阑门济泌别汁，而渗入膀胱，其气与膀胱相通，是以小腹痛，腰脊控睾而痛。时窘之后，当耳前热者，病腑气而痛窘之后，则入于手之经脉矣。手太阳之脉，起于小指之端，循臂出肩解，上颊，入耳中，至目眦。脉陷者，此太阳之经脉病也。故首提曰小肠病，末结曰手太阳病，是腑气之从下而上合于手太阳之经，故当取之巨虚下廉。】
　　三焦病者，腹气满，小腹尤坚，不得小便，窘急，溢则水留即为胀，候在足太阳之外大络，大络在太阳少阳之间，亦见于脉，取委阳。　　【马莳曰：此言三焦之病，而有刺之之穴也。手少阳三焦经之脉，入缺盆，布膻中，络心包，下膈，循属三焦，故腹气满，小腹尤坚也。三焦为决渎之官，故病则不得小便而窘急也，甚则水溢留内而为胀。彼委阳穴者，足太阳膀胱经之大络也，其穴在足太阳经之外，足少阳经之前，出于委中外廉两筋间，为三焦之合，故三焦有病，则脉必下陷，当取此穴以刺之。按此三焦，是后三焦，非前三焦也。】　　【张志聪曰：三焦者，下约膀胱，为决渎之腑，病则气不输化，是以腹气满而不得小便也。不得小便则窘急而水溢于上，留于腹中而为胀，候在足太阳经外之大络。大络在太阳少阳经脉之间，其脉亦见于皮部，当取之委阳。此言六腑之气，皆从足三阳之别络，而通于经脉者也。】
　　膀胱病者，小腹偏肿而痛，以手按之，即欲小便而不得，肩上热，若脉陷，及足小指外廉及胫踝后皆热，若脉陷，取委中央。　　【马莳曰：此言膀胱经之病，而有刺之之穴也。膀胱有病，则欲小便时，奈小腹中偏肿而痛，以手按痛处，即欲小便而不可得。其肩上热，脉或陷，以膀胱之脉，凡大杼等穴，皆在肩背也。足小指外廉及胫踝后皆热，脉亦若陷，以其脉自至阴、通谷、束骨、金门、申脉、仆参、昆仑、附阳、飞阳等穴，皆在足小指外廉与胫踝等处也。委中者，乃本经之合穴，故当取此穴以刺之。】　　【张志聪曰：膀胱者，津液之腑，气化则出，腑气病，故小腹肿痛而不得小便也。肩上足小指外廉及胫踝后，乃足太阳经脉之所循，若热而脉陷，此病腑而及于经矣，故当取委中之中央。】
