<!-- { "loadSidebar": true } -->
　　黄帝曰：余闻九针于夫子，众多博大矣。余犹不能寤，敢问九针焉生？何因而有名？岐伯曰：九针者，天地之大数也，始于一而终于九。故曰，一以法天，二以法地，三以法人，四以法时，五以法音，六以法律，七以法星，八以法风，九以法野。黄帝曰：以针应九之数奈何？岐伯曰：夫圣人之起天地之数也，一而九之，故以立九野，九而九之，九九八十一，以起黄锺数焉，以针应数也。一者，天也。天者，阳也。五脏之应天者肺，肺者，五脏六腑之盖也。皮者，肺之合也，人之阳也。故为之治针，必以大其头而锐其末，令无得深入而阳气出。二者，地也。人之所以应土者，肉也。故为之治针，必筒其身而圆其末，令无得伤肉分，伤则气得竭。三者，人也。人之所以成生者，血脉也。故为之治针，必大其身而圆其末，令可以按脉勿陷，以致其气，令邪气独出。四者，时也。时者，四时八风之客于经络之中为瘤病者也。故为之治针，必筒其身而锋其末，令可以泻热出血而痼病竭。五者，音也。音者，冬夏之分，分于子午。阴与阳别，寒与热争，两气相搏，合为痈脓者也。故为之治针，必令其末如剑锋，可以取大脓。六者，律也。律者，调阴阳四时，而合十二经脉。虚邪客于经络，而为暴痹者也。故为之治针，必令尖如牦，且圆且锐，中身微大，以取暴气。七者，星也。星者，人之七窍。邪之所客于经而为痛痹，舍于经络者也。故为之治针，令尖如蚊升(上亡下虫)喙，静以徐往，微以久留，正气固之，真邪俱往，出针而养者也。八者，风也。风者，人之股肱八节也。八正之虚风，八风伤人，内舍于骨解腰脊节腠理之间为深痹也。故为之治针，必长其身，锋其末，可以取深邪远痹。九者，野也。野者，人之节解皮肤之间也。淫邪流溢于身，如风水之状而溜，不能过于机关大节者也。其为之治针，令小大如铤，其锋微圆，以取大气之不能过于关节者也。黄帝曰：针之长短有数乎？岐伯曰：一曰镵针者，取法于巾针，去末寸半卒锐之，长一寸六分，主热在头身也。二曰圆针，取法于絮针，筒其身而卵其锋，长一寸六分，主治分肉间气。三曰鍉针，取法于黍粟之锐，长三寸半，主按脉取气令邪出。四曰锋针，取法于絮针，筒其身，锋其末，长一寸六分，主痈热出血。五曰铍针，取法于剑锋，广二分半，长四寸，主大痈脓两热争者也。六曰圆利针，取法于牦针，微大其末，反小其身，令可深内也，长一寸六分，主取痈痹者也。七曰毫针，取法于毫毛，长一寸六分，主寒热痛痹在络者也。八曰长针，取法于綦针，长七寸，主取深邪远痹者也。九曰大针，取法于锋针，其锋微圆，长四寸，主取大气不出关节者也。针形毕矣。此九针大小长短法也。【寤，同悟。鍉，音时。深内之内，同纳。】　　【马莳曰：此言九针所以应天地之数，而详其大小长短之法也。夫九针者，应天地之大数，一以法天，二以法地，三以法人，四以法四时，五以法五音，六以法六律，七以法七星，八以法八风，九以法九野，正以圣人起天地之数，一以至九，故分天下为九野，若九而九之，则为八十一，乃黄锺之数亦然也。以针应数，故制之为九针耳。第一针应天。盖天属阳，而五脏应天者惟肺，肺为五脏之华盖，皮则为肺之合，乃人之阳也，故为之治针者，其头大，象天之阳也，其末锐，令无得深入，而使阳气出也。故下文一曰镵针者，取法于巾针，其头虽大，其近末约寸半许而渐锐之，计长一寸六分，主热在头身者用之，正以出阳气也。第二针应地。夫地为土，人之应土者惟肉，故为之治针者，其身虽筒，其末则圆，令无得伤肉分，则邪得竭。故下文二曰圆针，取法于絮针，筒其身而卵其锋，长一寸六分，主治分肉之气也。第三针应人。夫人所以成其身而得生者唯血脉，故为之治针者，其身则大，其末则圆，令可以按脉而勿陷，以致复其正气，令邪气独出耳。故下文三曰鍉针，取法于黍粟之锐，长三寸半，主按脉取气，令邪气之出也。第四针应四时也。四时有八风，而客于经络中乃为瘤病，瘤者留也，痼病也，故为之治针者，必筒其身而锋其末，令可以泻其热，出其血，而使痼病之得竭。故下文四曰锋针，取法于絮针，其身则筒，其末则锋，长一寸六分，主痈热出血也。第五针应五音。夫五音主冬夏之分，以子午而分，所以为病者，阴与阳别，寒与热争，两气相搏，合为痈脓，故为之治针者，令其末如剑锋，可以取大脓也。故下文五曰铍针，取法于剑锋，广二分半，长四寸，主大痈脓两热相争者也。第六针应六律，夫六律所以调阴阳四时而合于人身十二经脉，令虚邪客于经络而为暴痹，故为之治针者，必令其尖如牦，且圆且锐，其中身则微大，所以取此暴气也。故下文六曰圆利针，取法于牦针，其末微大，其身反小，令可深纳，其针长一寸六分，主取痈痹者也。第七针应七星。盖天有七星。人有七窍，为邪之所客，则舍于经络而为痛痹，故为之治针者，令尖如蚊(上亡下虫)之喙，静以徐往，微以久留，则正气因之而复其真，邪虽俱往，以出针而可以养其正气，不使之外泄也。故下文七曰毫针，取法于毫毛，长一寸六分，主治寒热痛痹在络者也。第八针应八风。盖人之手足，各有股肱关节计八今八正之虚风，即八风以伤人，则内于骨解腰脊节腠理之间为深痹，故为之治针者，必长其身，锋其末，而可以取深远之痹。故下文八曰长针，取法于綦针，长七寸，正主于取深远之邪痹也。第九针应九野。夫人之节解皮肤之间，似地之有九野，而淫邪流泆于身，如风水状不能通于机关大节，故为之治针者，令小其状，可大如铤，其锋微圆，以取大气之不能过于关节。故下文九曰大针者，取法于锋针，其锋微圆，正以取大气不能过关节者也。】　　【张志聪曰：此篇论九针之大道，应天地之大数，而合之于人，人之身形，应天地阴阳，而合之于针。天地人者，三才之道也，天地之大数，始于一而成于三，三而三之而成九，九而九之，九九八十一，以起黄锺之数焉。肺属金而位尊高，为脏腑之盖，故应天者肺。脾属土而外主肌肉，故应土者脾。血脉者，人之神气也，故人之所以成生者，血脉也，经络出于四肢，以应岁之十二月，故合于四时八风。七窍在上，故应天之七星。骨有八节，故应八方之风。九野者，在天为分野，在地为九州，在人为头首膺喉手足腰胁。故曰，其气九州九窍，皆通于天。此针道通于天地，而各有其式，各有其用，人之血气少有留滞，则为痹为痈，是以九针皆取气取痹取痈。】
　　黄帝曰：愿闻身形应九野奈何？岐伯曰：请言身形之应九野也。左足应立春，其日戊寅己丑；左胁应春分，其日乙卯；左手应立夏，其日戊辰己巳；膺喉首头应夏至，其日丙午；右手应立秋，其日戊申己未；右胁应秋分，其日辛酉；右足应立冬，其日戊戌己亥；腰尻下窍应冬至，其日壬子；六腑膈下三脏应中州，其大禁，大禁太乙所在之日，及诸戊己。凡此九日，善候八正所在之处，所主左右上下，身体有痈肿者，欲治之，无以其所直之日溃治之，是谓天忌日也。　　【马莳曰：此言身形之应九野，而天忌乃所当知也。人之左胁，应春分，而乙卯日属木居左，故应之。右胁应秋分，而辛酉日属金居右，故应之。膺喉首头应夏至，而丙丁日属火居南，故应之。腰尻下窍应冬至，而壬子日属水居北，故应之。至于左足应立春，戊寅己丑日应之，盖戊己主土兼四方，而寅丑则居东北方也。右足应立冬，戊戌己亥日应之，盖戊己主土兼四方，而戌亥则应西北方也。左手应立夏，戊辰己巳日应之，盖戊己主土兼四方，而辰巳则应东南方也。右手应立秋，戊申己未日应之，盖戊己主土兼四方，而申未则居西南方也。六腑与膈下之脾肝肾三脏应于中州，乃大禁者也。盖大禁在诸戊己之日，而太乙所在之日，即如冬至居叶蛰、立春居天留、春分居仓门、立夏居阴洛之类是也，亦宜禁之。凡此九者，善候八正所在之处，则主左右上下身体有痈肿者，苟欲治之，无以其所值之日治而溃之，是乃天忌之日，不可以轻犯也。】　　【张志聪曰：九野者，九州之分野也。按星书立春应天文箕尾分野禹贡冀州之域，春分应天文心房分野禹贡徐州之域，立夏应天文翼轸分野禹贡荆州之域，夏至应天文井鬼分野禹贡雍州之域，立秋应天文参井分野禹贡梁州之域，秋分应天文奎娄分野禹贡兖州之域，立冬应天文危室分野禹贡青州之域，冬至应天文牛斗分野禹贡扬州之域，中州应天文张柳分野禹贡豫州之域。盖地有九野九州，人有九窍九脏，皆上通于天气，是以身形应九野，而合于天之四时八节也。手足之主戊己者，土属四肢也。岁半以上，天气主之；岁半以下，地气主之。膺喉头首应夏至者，身半以上为阳也；腰尻以下应冬至者，身半以下为阴也。丙午属火，故主夏；壬子属水，故主冬。胁主外内出入之枢，故主春秋二分，盖春主阳气上而阴气下，秋主阴气上而阳气下也。乙卯属木，主于东方，故其日乙卯；辛酉属金，主于西方，故其日辛酉。六腑膈下三脏，居形身之中而在下，故应地之中州。太乙所在之日，谓移宫出游之一日，并立中宫之日也。八正者，八方之正位，所以候八风之虚邪以时至者也。所直之日，谓太乙所在之日，及诸戊己。凡此九者，是谓天忌日也。　王子律曰：按《遁甲经》云：六戊为天门，六己为地户，故为天忌。　卢良侯曰：肺应天，心应日，故止膈下之三脏应地。　倪仲玉曰：气从下而上，故左足应立春。右足应立冬者，气复归于下也。】
