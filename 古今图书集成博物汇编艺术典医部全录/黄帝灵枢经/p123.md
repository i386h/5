<!-- { "loadSidebar": true } -->
　　形乐志苦，病生于脉，治之以灸刺。形苦志乐，病生于筋，治之以熨引。形乐志乐，病生于肉，治之以针石。形苦志苦，病生于咽喝，治之以甘药。形数惊恐，筋脉不通，病生于不仁，治之以按摩醪药。是谓形。　　【马莳曰：此言病有形志之苦乐不同，而治之者亦异也。形在外，志在内有等外形虽乐，而内志则苦，故志属于心，心合于脉，所以病在于脉也，当灸刺随宜以治之。有等外形不乐，而内志则乐，则筋以劳而伤，所以病生于筋也，当火熨导引治之。有等外形既乐，而内志亦乐，则血气凝滞，病生于肉，当以针石治之。有等外形既苦，而内志亦苦，则血气枯焦，病生于咽隘，当以甘和之药治之。有等形受劳苦，数被惊恐，筋与血脉皆不相通，则病生为不仁，不仁者，痛痒不知也，当按摩酒药兼用之。是皆五形五志之受病者如此。】　　【张志聪曰：此言人有贵贱君子小人之不同，形志有偏苦偏乐之异，故治法亦宜守一勿失也。夫富贵之人，形乐志苦，村野之人，形苦志乐，形乐者四体不运，则血气留滞，故当治之以灸刺而通血脉。形苦者劳其筋骨，故当治之以熨引，以舒其筋。形乐志乐，则心广体胖，故当治之针石以疏其气。志者，心之所发也。咽乃胃腑之门，而胃主肌形，喝当作(骨曷)，(骨曷)骭也乃蔽心之骨，而内应于心脏，故形志皆苦者，病生于咽(骨曷)，此病在不足，故当调之以甘药也。惊伤心肝，恐则伤肾，是以形数惊恐，则筋脉不通，荣气不行，则为不仁，此病因于内，故当治之以按摩醪药，是谓五形志也。】
　　五脏气：心主噫，肺主咳，肝主语，脾主吞，肾主欠。　　【马莳曰：此言五脏之气为病也。按三部九候论曰：心为噫，脉解篇云：所谓上走心为噫者，阴盛而上走阳明，阳明络于心，故上走心为噫也。本经口问篇黄帝曰：人之噫者何气使然？岐伯曰：寒气客于胃，厥逆从下上散，复出于胃，故为噫。夫曰心为噫，又曰寒气客于胃，正以心气主噫，而胃又有寒，故从之而转耳。至于本经经脉篇论脾之为病，亦曰善噫，盖脾胃之病无以异也。《素问》阴阳应象大论言肺在变动为咳，故肺主于咳也。又曰肝在声为呼，而此曰语者，彼言声而此言病也。吞者，食咽也，然病时气亦能吞也。欠者，张口转气也。本经口问篇黄帝问曰：人之欠者何气使然？岐伯答曰：卫气昼日行于阳，半夜则行于阴，阴者主夜，夜者卧，阳者主上，阴者主下，故阴气积于下，阳气未尽，阳引而上，阴引而下，阴阳相引，故数欠，此阴阳之上下也。】　　【张志聪曰：此以下明乎九针之道，更当知五运六气之微，合人之五脏六腑十二经脉也。噫者，中焦之逆气。本经曰，阴阳上下相引，故数欠，当泻足少阴，补足太阳，盖肾气上逆，欲引而下，则为欠。】
　　六腑气：胆为怒，胃为气逆哕，大肠小肠为泄，膀胱不约为遗溺，下焦溢为水。　　【马莳曰：此言六腑之气为病也。阴阳应象大论曰：肝在志为怒。而此曰胆为怒者，以肝与胆为表里也。胃为气逆为哕者，盖胃为水谷之海，惟胃气不和则气逆。按《灵枢》口问篇岐伯曰：谷入于胃，胃气上注于肺，今有故寒气与新谷气俱还入于胃，新故相乱，真邪相攻，气并相逆，而复出于胃，故为哕。大肠小肠为泄者，盖大肠为传道之腑，小肠为受盛之腑，今受盛之气既虚，传道之司不禁，故为泄利之证也。膀胱不约为遗溺。《素问》灵兰秘典论曰：膀胱者，州都之官，津液藏焉，气化乃能出矣。又脉要精微论曰：水泉不止者，是膀胱不藏也。今膀胱之气不足，而不能藏，故为遗溺如此也。下焦溢为水，此下焦者，即营卫生会篇上中下之下焦也。下焦之气不足，故泛溢而为水病耳。】　　【王子律曰：胆者中正之官，决断出焉，故气逆则为怒。下焦如渎，水道出焉，病则反溢而为水病矣。】
　　五味：酸入肝，辛入肺，苦入心，甘入脾，咸入肾，淡入胃，是谓五味。　　【马莳曰：此言五味之入五脏也。】　　【张志聪曰：伯高云，胃者，五脏六腑之海也，水谷皆入于胃，五脏六腑，皆禀气于胃，五味各走其所喜，谷气津液已行，营卫大通以次传下。】　　【王子律曰：淡附于甘，故淡入胃。】
　　五并：精气并肝则忧，并心则喜，并肺则悲，并肾则恐，并脾则畏，是谓五精之气并于脏也。　　【马莳曰：此言五脏之精气，并于所虚之脏也。阴阳应象大论曰：肝在志为怒，心在志为喜，肾在志为恐，今肝虚而余脏精气得以并之，则为忧，夫在志为怒而此曰忧者，以肺气得以乘之也。心虚而余脏精气得以并之，则为喜，盖喜者固其所志，而太过于喜则为病也。肺虚而余脏精气得以并之，则为悲，夫在志为悲而此曰忧者，忧甚则为悲也。肾虚而余脏精气得以并之，则为恐，脾虚而余脏精气得以并之，则为畏，夫在志为思而此曰畏，以过思则畏胜也。此乃五脏之气虚而相并者也。】　　【王子律曰：肺在志多忧，精气并于肝则忧者，所胜之气乘之也。多阳者多喜，心为阳脏，精气并之，故喜。经云，神有余则笑不休是也。精气并于肺，则肺举而液上溢，液上溢则泣出而悲。肾在志为恐，五精气并之，其间有所胜之气乘之，所不胜侮之，故恐。土气灌于四脏，而四脏之精气反并于脾，故畏。此因脏气虚而余脏之精气并之，皆为病也。阴阳应象论曰：心在志为喜，喜伤心，肾在志为恐，恐伤肾，乃有余而为病，过犹不及也。】
　　五恶：肝恶风，心恶热，肺恶寒，肾恶燥，脾恶湿，此五脏气所恶者也。　　【马莳曰：此言五脏所恶之邪也。肝属厥阴木，其性与风气相通，而感风则伤筋，故恶风。心属少阴火，其性与暑气相通，而受热则伤脉，故恶热。肺属手太阴金，其性本寒，故恶寒。肾属足少阴水，其性喜润，故恶燥。脾属足太阴土，其性喜燥，故恶湿。】　　【王子律曰：肝恶风，心恶热，脾恶湿，恶本气之胜。肺为清金，故恶寒；肾为水脏，故喜润而恶燥。盖五行之道，制生则化，故各有所欲而各有所恶也。】
　　五液：心主汗，肝主泪，肺主涕，肾主唾，脾主涎，此五液所出也。　　【马莳曰：此言五脏各有液也。】
　　【王子律曰：水谷入口，其味有五，津液各走其道，五脏受水谷之津液，淖注于外窍，是为五液。津液奉心神化赤而为血，血之液为汗，故心主汗。鼻乃肺之窍，目乃肝之窍，口乃脾之窍，三脏之液，各出于本窍，而为涕为泪为涎也。廉泉玉英，上液之道也。肾之液，从任脉上出于舌下，故肾主唾。又云，肾为水脏，受五脏之精而藏之，肾之液复入心为血，入肝为泪，入肺为涕，入脾为涎，自入为唾。故曰，液者所以灌精濡空窍者也，此谓肾脏之液也。】
　　五劳：久视伤血，久卧伤气，久坐伤肉，久立伤骨，久行伤筋，此五久劳所病也。　　【马莳曰：此言五脏久劳各有所伤也。久视者必劳心，故伤血；久卧者必劳肺，故伤气；久坐者必劳脾，故伤肉；久立者必劳肾，故伤骨；久行者必劳肝，故伤筋。】　　【王子律曰：劳谓太过也。夫四体不劳，则血气不行而为病，是以上古之人，形劳而不倦，盖不可久而太过也。久视损神，故伤血；久卧则气不行，故伤气；脾喜运动，故久坐伤肉；久立则伤腰肾胫膝，故伤骨；行走罢极则伤筋。是五劳而伤五脏所主之形也。】
　　五走：酸走筋，辛走气，苦走血，咸走骨，甘走肉，是谓五走也。　　【马莳曰：此言五味各有所走也。宣明五气论曰：辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。】　　【王子律曰：酸苦甘辛咸，五行之味也。血气肉筋骨，五脏之所生也。是以五味各自走其道。】
　　五裁：病在筋，无食酸；病在气，无食辛；病在骨，无食咸；病在血，无食苦；病在肉，无食甘。口嗜而欲食之，不可多也，必自裁也，命曰五裁。　　【马莳曰：此言五味之有五裁，即上节之义也。】　　【王子律曰：裁者，酌其适中而不可多也。夫五味入口，内养五脏，外濡形身，病则嗜食，故宜裁之。】
　　五发：阴病发于骨，阳病发于血，阴病发于肉，阳病发于冬，阴病发于夏。　　【马莳曰：此言五脏之病有所发也。肾为少阴，主于骨，脾为太阴，主于肉，故阴分之病，发于骨肉。心为牡脏，主于血，故阳分之病，发于血。此则以五脏所主言。阳虚不能胜阴，故阳病发于冬，阴虚不能胜阳，故阴病发于夏，此则以五脏之时言也。】　　【王子律曰：肾为阴脏，在体为骨，故阴病发于骨。心为阳脏，在体为脉，故阳病发于血。脾为阴中之至阴，在体为肉，故阴病发于肉，即调神论之所谓逆夏气则太阳不长，心气内洞，逆冬气则少阴不藏，肾气浊沉之义，盖因本气自逆而发病也。肝为牡脏，逆冬气则奉生者少，春为痿厥，故肝脏之阳病发于冬。肺为牝脏，逆夏气则奉收者少，秋为痎疟，故肺脏之阴病发于夏。故言五脏发病，有因所生之母气而为病者，有因本气自逆而为病者，以五脏错综而论之，皆能为病者也。】
　　五邪：邪入于阳则为狂；邪入于阴则为血痹；邪入于阳转则为癫疾；邪入于阴转则为喑。阳入之于阴，病静；阴出之于阳，病喜怒。　　【马莳曰：此言五邪之为病也。邪气不入于阴而入于阳，则阳邪有余而为狂；邪气不入于阳而入于阴，则阴邪有余而为血痹。宣明五气论曰：搏阳则为癫疾，而此曰邪入于阳转则为癫疾，则癫当为巅，正以阳气上升，故项巅有疾，如头痛眩晕等证也。宣明五气论曰：搏阴则为喑，而此曰邪入于阴转则为喑，正以阴为邪伤，则营气不足而为喑也。此曰阴阳者，亦营卫二气也。阳气之邪，入之于阴，则其病也能静。阴气之邪，出之于阳，则其病也多怒。是乃五邪为病也。】　　【王子律曰：邪入于阳，则阳盛，阴不胜其阳，则脉流薄疾，并乃狂。又四肢为诸阳之本，阳盛则四肢实，实则能登高也。热盛于身，则弃衣欲走也。阳盛则使人詈骂不避亲疏也。痹者，闭也，痛也，邪入于阴，闭而不行，则留着而为痹痛矣。夫在外者皮肤为阳，筋骨为阴，故曰病在阳者名曰风，病在阴者名曰痹癫，乃重阴邪入于阳，转入于阴，则为癫疾矣。夫心主言，由肾间之动气而后发，邪入于肾脏之阴，转入于心脏之阳，则为喑矣。阳分之邪而入于阴，则病者静，阴分之邪而出于阳，则善怒。上节论五脏之气自伤，此论五脏为邪所病。】
