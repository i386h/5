<!-- { "loadSidebar": true } -->
　　五藏：心藏神，肺藏魄，肝藏魂，脾藏意，肾藏志也。　　【马莳曰：此言五脏各有所藏之神也。按本经本神篇黄帝曰：何谓德气生精神魂魄心意志思智虑？岐伯曰：天之在我者德也，地之在我者气也，德流气薄而生者也。故生之来谓之精，两精相搏谓之神，随神往来谓之魂，并精而出入者谓之魄，所以任物者谓之心，心之所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。又曰：肝藏血，血舍魂；脾藏营，营藏意；心藏脉，脉舍神；肺藏气，气舍魄；肾藏精，精舍志。观此则本节大意可识矣。】
　　五主：心主脉，肺主皮，肝主筋，脾主肌，肾主骨。　　【马莳曰：此言五脏之所主也。按《素问》痿论曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓，是之谓五主也。】　　【王子律曰：上节论五脏内藏之神，此论五脏外合之形。】
　　阳明多血多气，太阳多血少气，少阳多气少血，太阴多血少气，厥阴多血少气，少阴多气少血。故曰刺阳明出血气，刺太阳出血恶气，刺少阳出气恶血，刺太阴出血恶气，刺厥阴出血恶气，刺少阴出气恶血也。【恶，去声。】　　【马莳曰：此言阴阳各经，有血气多少，而刺之者必有其数也。按《素问》血气形志论曰：太阳常多血少气，少阳常少血多气，阳明常多气多血，少阴常少血多气，厥阴常多血少气，太阴常多血少气。又曰：刺阳明出血气，刺太阳出血恶气，刺少阳出气恶血，刺太阴出气恶血，刺少阴出气恶血，刺厥阴出血恶气也。阳明者，手阳明大肠经，足阳明胃经也。太阳者，手太阳小肠经，足太阳膀胱经也。少阳者，手少阳三焦经，足少阳胆经也。太阴者，手太阴肺经，足太阴脾经也。厥阴者，手厥阴心包络经，足厥阴肝经也。少阴者，手少阴心经，足少阴肾经也。其各经气血自有多少，故刺之者，凡多者则出之，少者则恶出之也。】　　【王子律曰：此与五音五味篇中之论相同，而重见者，以五运而生六气也。多者宜出，少者不宜，故曰恶。】
　　足阳明太阴为表里，少阳厥阴为表里，太阳少阴为表里，是谓足之阴阳也。手阳明太阴为表里，少阳心主为表里，太阳少阴为表里，是谓手之阴阳也。　　【马莳曰：此言手足各有阴阳两经为表里也。胃与脾，胆与肝，膀胱与肾，各为表里，乃足之阴阳六经也。大肠与肺，三焦与心包络，小肠与心，各为表里，乃手之阴阳六经也。曰足者，以其井荥俞经合等穴，自足而行也。曰手者，以其井荥俞经合等穴，自手而行也。血气形志论末云：今知手足阴阳所苦，凡治病必先去其血，乃去其所苦，伺之所欲，然后泻有余，补不足。盖言必先去其本经受病之血，乃去其所苦，如肝苦急、心苦缓、脾苦湿、肺苦气上逆、肾苦燥之类；又伺其所欲，如肝欲散、心欲软、脾欲缓、肺欲收、肾欲坚之类，然后分其有余不足而补泻之也。】　　【张志聪曰：三阴三阳者，天之六气也，而人亦有此六气，合于手足十二经脉六脏六腑。盖针有九九，人有九九，地有九九，皆上通于天之六六也。】
　　　岁露论篇第七十九

　　黄帝问于岐伯曰：经言夏日伤暑，秋病疟，疟之发以时，其故何也？岐伯对曰：邪客于风府，病循膂而下，卫气一日一夜常大会于风府，其明日日下一节，故其日作晏，此其先客于脊背也。故每至于风府则腠理开，腠理开则邪气入，邪气入则病作，此所以日作尚晏也。卫气之行风府，日下一节，二十一日下至尾骶，二十二日入脊内，注于伏冲之脉，其行九日，出于缺盆之中，其气上行，故其病稍益。　　【马莳曰：此言疟之所发而有晏有早也。帝以疟所发之时，或早或晏为疑，伯言风寒等邪，初时感于风府，系督脉经穴，其邪自项循脊膂而下行，卫气一日一夜，则五十度已毕，而明旦又出于足太阳膀胱经之睛明穴，上至于头，转行后项，大会于督脉之风府。凡人之项骨有三椎，而三椎以下，乃自大椎以下至尾骶骨，有二十一节，共为二十四节，其明日日下一节，故其作也晏矣。盖此邪先客于脊背也。至于日作早者何哉？正以卫气之行于风府，始时邪气随腠理而入者，日下一节，至二十二日则入于脊内，以注于伏冲之脉，由是循伏膂之脉而上行，约有九日，此邪在前出于缺盆之中，其气上行而日高，故其病上行而早也。】　　【张志聪曰：全篇大义，论卫气充行于皮肤肌腠，为人身形之外卫。昼行阳，夜行阴，应天运之开阖。一日一夜大会于风府，其明日日下一节，二十二日内注于伏冲之脉，其行九日上出于缺盆。疟者，暑邪藏于肌肤，至秋时阴气外出，阴与阳遇，寒与热争，邪正相持而发为疟也。卫气日下一节，则开其下节之腠理，邪气因开而入，与卫气相遇，而病乃作。伏冲者，冲脉伏行背里，为经络之海，卫气循外而下，从内而上，环转一周，应天道也。】
　　至其内抟于五脏，横连募原，其道远，其气深，其行迟，不能日作，故次日乃稸积而作焉。　　【马莳曰：此言疟之间日而作者之义也。上节言发有早晏，不出于一日之间所发者，盖每日间有早晏不同也。至有不于每日发之，而次日发者，谓之间日而发也。正以邪气内抟于五脏，横连于募原，其道路远，其邪气深，其所出而行者迟，不与卫气俱行而皆出，故不能日发，而次日乃发也。】　　【张志聪曰：内抟五脏者，邪留于五脏之募原也。其道远，其气深，不能与卫气俱行而外出，故不能日作，而间日乃作也。此言卫气夜行于阴也。】
　　黄帝曰：卫气每至于风府，腠理乃发，发则邪入焉。其卫气日下一节，则不当风府，奈何？岐伯曰：风府无常，卫气之所应，必开其腠理，气之所舍节，则其府也。　　【马莳曰：此言邪气虽因卫气而或入或发，然邪之所感无常形，则凡邪之所舍无常府也。夫卫气每至于风府，则腠理乃发，发则邪入，其邪气随卫气而日下一节，固宜邪之所发者，必从风府而出也。然有不当于风府者奈何？伯言风之所府者无常，如疟论所谓卫气之虚实不同，邪中异所，则不得当其风府也。故邪中于头项者，邪气至头项而病，中于背者，邪气至于背而病，中于腰脊者，邪气至腰脊而病，中于手足者，邪气至手足而病。由是卫气之所出，与邪气合，则必开腠理而病发，信乎邪气之所舍，则其府也，岂必尽由风府而入哉？】　　【张志聪曰：此明卫气出缺盆中，其气上行一日一夜，大会于风府，明日日下一节矣。盖岁有三百六十日，而气盈五日九百四十分，则一月该盈四百九十五分，是出于缺盆之第九日，行一日一夜，正朔日之平旦，而大会于风府也。其明日日下一节，则邪与卫气亦会于下节，而不会于风府矣。盖卫气之所应，必开其腠理，开则邪循脊膂而下，入与卫气相遇，则病乃作。故风无常府，谓卫气日下所舍之节则其府也。故曰，常大会于风府。常者，谓一岁之中，常十二大会于风府也。大会者，与督脉相会，盖始于风府，其日下所舍之节，即其府也。】
　　黄帝曰：善。夫风之与疟也，相与同类，而风常在，而疟特以时依，何也？岐伯曰：风气留其处，疟气随经络沉以内抟，故卫气应乃作也。帝曰：善。　　【马莳曰：此言风证与疟证相似。然风常在，而疟则有时而休也。帝问风证之所感者风也，疟证之所感者，有风有寒有暑，本相似同类，然风证常在，而疟则有时而休，此所以可疑也。伯言风气客于其处，则亦常留其处，所以常在而无作止，惟疟气则随经络而入，日沉而内薄，故必同卫气之应而疟始作也。】　　【张志聪曰：风乃天之阳邪，故留于表阳之分。疟乃风寒暑湿之邪，主阴阳寒热之往来，故随经络之出入，沉以内搏，与卫气相应乃作。盖卫气随经络交相逆顺而行者也。】
　　黄帝问于少师曰：余闻四时八风之中人也，故有寒暑，寒则皮肤急而腠理闭，暑则皮肤缓而腠理开，贼风邪气，因得以入乎？将必须八正虚邪，乃能伤人乎？少师答曰：不然。贼风邪气之中人也，不得以时，然必因其开也，其入深，其内极病，其病人也卒暴，因其闭也，其入浅以留，其病也徐以迟。　　【马莳曰：此言贼风之中人，不必以时，其感之暴而发之迟，非如八正虚邪之有时也。有等贼风之邪气，虽能伤人，而非由于八正者，彼八正虚邪，如前九宫八风篇所谓太乙入徙于中宫，乃朝八风，占吉凶，及本篇下文所谓八正之候，候此者常以冬至之日太乙，立于叶蛰之宫云云者是也。故言贼风邪气之中人也，不得以时：然必因腠理开而入，其入深而内极病，所以病人者，至猝而暴。及因其闭也，入浅以留，故病之所发者，持迟以缓耳。】　　【张志聪曰：此言邪气必因其开而入深也。四时有寒暑之往来，故八风之中人也，有寒风而有暑风，寒则皮肤急而腠理闭，暑则皮肤缓而腠理开。然贼风邪气之中人也，盖因人气之虚实开阖，而入有浅深，不因寒暑之开闭也。】
