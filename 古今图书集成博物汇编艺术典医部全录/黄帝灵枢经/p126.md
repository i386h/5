<!-- { "loadSidebar": true } -->
　　黄帝问于岐伯曰：余尝上于清冷之台，中阶而顾，匍匐而前，则惑。余私异之，窃内怪之，独瞑独视，安心定气，久而不解。独博独眩，被发长跪，俯而视之，后久之不已也。卒然自上，何气使然？岐伯对曰：五脏六腑之精气，皆上注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精，而与脉并为系，上属于脑，后出于项中。故邪中于项，因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。邪其精，其精所中不相比也则精散，精散则视岐，视岐见两物。目者，五脏六腑之精也，营卫魂魄之所常营也，神气之所生也。故神劳则魂魄散，志意乱。是故瞳子黑眼法于阴，白眼赤脉法于阳也。故阴阳合传而精明也。目者心使也，心者神之舍也，故神精乱而不转，卒然见非常处，精神魂魄，散不相得，故曰惑也。【为之精、其精之精，并同睛。所中之中，音重。比，去声。】　　【马莳曰：此因帝问而明惑之所由然也。清冷之台，东苑之所有也。惑者，眩惑也。帝之所言，形容精神，惑乱之义尽矣。然此气卒然而然，殆不可测。伯言人之精神魂魄，散不能收，故以之而惑，然惑本于心。心主五脏六腑，五脏六腑通于目，目见非常之处，而心遂以惑耳。盖五脏六腑之精气，皆上注于目而为之睛，睛之窠为眼。肾主骨，骨之精为瞳子。肝主筋，筋之精为黑眼。心主血，血之精为络，所以络其窠也。肺主气，气之精为白眼；脾主肉，肉之精为约束，所以裹撷筋骨血气之精也。而与血脉相并，则为系，上属于脑，后出于项中，故邪中于项。又因逢其身之虚，则邪入深，即随眼系以入于脑，由是脑因邪而转动，至于牵引目系而急。惟目系急则目遂眩以转其睛，自斜不相比，并精气自散，视物岐一为二而为惑也。何也？目为五脏六腑之精，营卫魂魄之所常通，神气之所内生，今神劳则魂魄散，志意乱，是以不免于惑也。且此目者有阴阳之义，故瞳子黑眼法于阴，白眼赤脉法于阳，必阴阳相合而传，斯精且明，今见物岐一为二，则阴阳不相传而不得精明矣。况此目者，固为五脏六腑之精，而实统之于心，是目真为心之所使也。惟心为神之所舍，今心之神精既乱，而目自不能转，故卒然见非常之处，而精神魂魄，散不相得，此惑之所由然也。今帝上清冷之台而惑者，其见非常之处乎？】　　【张志聪曰：清冷之台，东苑之台名也。惑，眩乱也。精，精明也。窠，藏也。眼者，瞳子黑白之总名也。骨之精为瞳子，肾之精也。筋之精为黑眼，肝之精也。血之精为络，心之精也。窠气之精为白眼，肺之精也。约束者，目之上下纲肌肉之睛为约束，脾之精也。裹撷筋骨血气之精，心主包络之精也。包络之精与脉并为目系，上属于脑，后出于项中，是诸脉皆上系于目，会于脑出于项，此脉系从下而上，从前而后也。若邪中于项，则随眼系入于脑，入于脑则脑转，脑转则引目系急，目系急则目眩以转矣。比，周密也。邪其精，其精为邪所中，则不相比密而精散矣。精散则视岐而见两物矣。夫心藏神，肾藏志，肝藏魂，肺藏魄，脾藏意，此五脏所藏之神志也。目者，五脏六腑之精也。是故瞳子黑眼法于阴，白眼赤脉法于阳，故阴阳相合，传于目而为精明也。夫心者，五脏之专精也。目者，其窍也。华色者，心之荣也。故目乃心之使，心者神之舍也。神精乱而不转，则卒然见非常处，精神魂魄，散不相得。故曰惑也。】
　　黄帝曰：余疑其然。余每之东苑，未曾不惑，去之则复，予唯独为东苑劳神乎？何其异也？岐伯曰：不然也。心有所喜，神有所恶，卒然相感，则精气乱，视误，故惑，神移乃复。是故闻者为迷，甚者为惑。　　【马莳曰：此承上文而明惑本于心，必始迷而继惑也。伯又言惑起于心，必先有喜怒，而又猝然感于外物，故精气乱，目视误，而遂至于惑耳。俟其神气既定，乃复如初也。大凡人情始有所闻，则迷而不寤，继则惑而不已矣。】　　【张志聪曰：夫火之精为神，水之精为精，精上传于神，共凑于目而为精明，若神感于精，则精气乱而为惑矣。按此篇总结九针之道，贵在得神，能存乎精气神者，可无惑于天下。所以修身养生治国治民，总在调养精气神三者。是以《内经素问》首论上古天真，末结解精微论，所以修身养生也。本经首论九针，末结大惑痈疽，所以治国治民也。】
　　黄帝曰：人之善忘者，何气使然？岐伯曰：上气不足，下气有余，肠胃实而心肺虚，虚则营卫留于下，久之不以时上，故善忘也。　　【马莳曰：此以下至末，承上文论惑，而遂及善忘，以下等邪，此则言人之所以善忘也。惟人之下气有余，故肠胃居下者，实上气不足，故心肺居上者虚，心肺虚则营卫之气留于下之肠胃，而久之不以时上，宜乎其心之在上者善忘也。】　　【张志聪曰：本篇云，目者，五脏六腑之精也，荣卫魂魄之所常营也。八正神明论曰：观其冥冥者，言形气营卫之不形于外，而工独知之。又曰：养神者，必知营卫血气之盛衰。故此以下，复论营卫之行，所当详审者也。夫营卫生于中焦之阳明，运行于形身之外内。气者，先天之真元，生于下焦精水之中，上通于心肺，环转于上下，上气不足，下气有余，则肠胃实而心肺虚矣。虚则荣卫留于下，久之不以时上，故善忘也。】
　　黄帝曰：人之善饥而不嗜食者，何气使然？岐伯曰：精气并于脾，热气留于胃，胃热则消谷，谷消故善饥，胃气逆上则胃脘寒，故不嗜食也。　　【马莳曰：此言人之善饥而不嗜食也。夫善饥者，宜嗜食，今善饥而不嗜食者，正以精气并之于脾，而热气留之于胃，胃热则消谷，故善饥也。然胃气逆上于上脘，则其中脘当冷，故胃不开而不嗜食也。】　　【张志聪曰：脾主为胃行其津液者也。精气并于脾，则脾家实而不能为胃转输，则热气留于胃而消谷善饥矣。夫谷入于胃，五脏六腑，皆以受气，别出两行荣卫之道，清者为荣，浊者为卫。其大气之搏而不行者，积于上焦之胸中。胃气逆上者，胃之悍气上冲于头，而走空窍。盖脾不能为胃行其津液，则荣卫大气，留而不行，胃之逆气，反上冲于头，而别走阳明矣。胃脘者，胃之上脘，大气不行，则上焦虚而胃脘寒，上焦虚寒，不能主纳，故不嗜食也。】
　　黄帝曰：病而不得卧者，何气使然？岐伯曰：卫气不得入于阴，常留于阳，留于阳则阳气满，阳气满则阳蹺盛，不得入于阴则阴气虚，故目不瞑矣。黄帝曰：病目而不得视者，何气使然？岐伯曰：卫气留于阴，不得行于阳，留于阴则阴气盛，阴气盛则阴蹺满，不得入于阳则阳气虚，故目闭也。　　【马莳曰：此言病之所以不得卧也。人病不得卧者，正以卫气不得入于阴，常留于阳，则阳气满而阳蹺盛，故不得入于阴也。阴气虚，所以目不得瞑耳。】　　【张志聪曰：阳蹺者，足太阳之别起于足之外踝，循胁上肩髆，从口吻至目内眦，与阴蹺会于睛明。阴蹺乃足少阴之别起于然谷之后，循胸上入缺盆，从咽喉至目内眦，与阳蹺会于睛明。卫气行阳二十五周，下行阴分，而复会于目，行阴亦二十五周而复会于目，是以卫气由于阳，则目张而寤，入于阴则目瞑而卧。故卫气留于阳则阳蹺盛，不得入于阴则阴气虚，故目不瞑；卫气留于阴则阴蹺满，不得入于阳则阳气虚，故目闭也。】
　　黄帝曰：人之多卧者，何气使然？岐伯曰：此人肠胃大而皮肤湿，而分肉不解焉。肠胃大则卫气留久，皮肤湿则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤。故肠胃大则卫气行留久，皮肤湿，分肉不解，则行迟，留于阴也久，其气不精则欲瞑，故多卧矣。其肠胃小，皮肤滑以缓，分肉解利，卫气之留于阳也久，故少瞑焉。　　【马莳曰：此言人之所以多卧者，正以人之肠胃大，而皮肤湿，分肉不解也。惟肠胃大，则卫气久留而不得出，皮肤湿而分肉不解，则卫气之出于身者迟。夫卫气者，昼日常行于阳经，阳经之气既尽则卧；夜行于阴经，阴经之气既尽则寤。今肠胃大，而卫气之留于内者久，皮肤湿分肉不解，而卫气之行于外者迟，所以阳气不精，惟欲瞑目而多卧也。】　　【张志聪曰：卫气外行于肌肉之文理，内行于肠胃之募原。分肉者，肌肉之腠理，其人肠胃大，则卫气行于阴而留久，皮肤湿分肉不解，则出于阳而行迟，留于阴也久，其气不精，则欲瞑而多卧矣。肠胃小，则卫气周于阴也速，皮肤滑以缓，分肉解利，卫气之行于阳也久，故少瞑焉。盖卫气日行于阳，夜行于阴，阳气尽则入于阴而卧，阴气尽则出于阳而寤，如留于阴久则多卧，留于阳久则少瞑焉。】
　　黄帝曰：其非常经也，卒然多卧者，何气使然？岐伯曰：邪气留于上膲，上膲闭而不通，已食若饮汤，卫气久留于阴而不行，故卒然多卧焉。　　【马莳曰：此言人之所以猝然多卧也。十二经为常经，而阴阳二蹺为非常经，故帝云然。然有等猝然多卧者，必有出于二蹺之外。伯言上焦者，乃宗气之所积，惟邪气客于上焦，闭而不通，及已食与饮之后，则愈闭矣。其卫气久留于下焦，而不得上升以出，故上气不出则不精明，而猝然多卧也。】　　【张志聪曰：此言卫气留于下，而不行于上，则卒然多卧。于身半以上为阳，身半以下为阴也。非常经者，非日行于阳，夜行于阴之经常出入，此因邪气留于上焦，则上焦不通，饮食于胃则中焦满实，致卫气下留于阴，不能上行于阳，故卒然多卧也。】
　　黄帝曰：善。治此诸邪奈何？岐伯曰：先其脏腑，诛其小过；后调其气，盛者泻之，虚者补之。必先明知其形志之苦乐，定乃取之。　　【马莳曰：此言治前诸邪之法也。自大惑论善忘已下七项，虽非外感，皆内有邪气为病也。治之者必有其法，或脏或腑，皆分之以责。其小过之在何经？盖凡有病，皆可以称为过，而自善忘已下，非重大之病，故谓小过。其邪气盛则泻之，正气虚则补之。然人所以致此疾者，有如九针论形乐志苦病生于脉等义，及素题血气形气论亦云然，则此乃其病本所生也，必既定之，而后取穴以刺之耳。】　　【张志聪曰：先其脏腑者，先调其五脏六腑之精气神志。诛其小过者，去其微邪也。后调其气者，调其荣卫也。明知其形志之苦乐，定其灸刺熨引甘药醪醴以取之。盖志者，精神魂魄志意也。形者，荣卫血气之所荣也。故志苦则伤神，形劳则伤精气矣。】
　　　痈疽篇第八十一

