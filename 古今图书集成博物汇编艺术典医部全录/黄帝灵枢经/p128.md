<!-- { "loadSidebar": true } -->
　　发于胫，名曰兔啮。其状赤至骨，急治之，不治，害人也。　　【马莳曰：此言兔啮之当急治，而否则害人也。】　　【张志聪曰：兔乃阴类，发于胫，名曰兔啮者，发于阴胫也。其状赤至骨者，从外而内也，故曰急治之，不治，害人也，犹言外贼之来害人也。夫冲脉者，十二经之海也，与少阴之大络，起于肾下，出于气街，循阴股内廉，邪入腘中，循胫骨内廉，下入内踝之后，此邪客于冲脉之中，则血泣不通，如有兔啮之微肿也。】
　　发于内踝，名曰走缓。其状痈也，色不变，数石其输而止，其寒热，不死。　　【马莳曰：此言走缓之状，宜砭之而可以生也。】　　【张志聪曰：此邪客于足少阴之脉而为肿也。夫痈疽之变，有病因于内而毒走于外者，有肿见于外而毒气走于内者。此邪留于脉而不行，故名曰走缓，其状若痈而色不赤也。足少阴之脉，起于小指之下，邪走足心，出然谷之下，循内踝之后，以上腨内，故当数石其输，去其邪而止其寒热。盖足少阴秉先天之水火，故能为寒为热也。　余伯荣曰：鼠瘘，寒热病也，发于少阴。】
　　发于足上下，名曰四淫。其状大痈，急治之。百日死。　　【马莳曰：此言四淫之当急治，而否则有死期也。】　　【张志聪曰：四淫者，邪气淫于左右之太少也。少阳主初阳之生气，而发于肾脏，太阳乃肾之腑，而为诸阳主气，故当急治之，不则阳气伤而百日死矣。】
　　发于足旁，名曰厉痈。其状不大，初如小指，发急治之，去其黑者；不消，辄益不治，百日死。　　【马莳曰：此言厉痈之当急治，而否则有死期也。】　　【张志聪曰：此寒邪客于足阳明之脉而为痈也。足阳明之脉，起于足大指次指之厉兑，故发于足旁，名曰厉痈。夫在地为水，在天为寒。黑者，水之气色也。不急治之，以去其黑，则寒淫而土败矣。　姚士英曰：少阳太阳之气，生于下焦，故邪客于下，其状大痈；阳明之气生于中焦，故邪客于下，其状不大，盖经络伤而气未伤也。　闵士先曰：初如小指发者，谓初发如小指，其状肿而长，乃邪在经络之形也。卫气归之，则圆而坟起矣。】
　　发于足指，名曰脱痈。其状赤黑，死不治；不赤黑，不死；不衰，急斩之，不则死矣。　　【马莳曰：此言脱痈有生死之辨，而病势不衰，则当斩其指，否则必至于死矣。】　　【张志聪曰：此足少阴之毒，从内而发于外，故曰脱痈，谓从阴而脱出于阳也。发于足指者，发于足大指也。动输篇曰：足少阴之经，下入内踝之后，入足下；其别者，邪入踝，出属跗上，入大指之间，注诸络。夫足少阴秉先天之水火，其状赤黑者，水火之淫毒太盛，故为不治之死证。不赤黑者，其毒气少衰，故为不死。如痈肿不衰，急斩去其指，不则毒气注于诸经之络而死矣。】
　　黄帝曰：夫子言痈疽，何以别之？岐伯曰：营卫稽留于经脉之中，则血泣而不行，不行则卫气从之而不通，壅遏而不得行，故热；大热不止，热盛则肉腐，肉腐则为脓，然不能陷骨髓，不为焦枯，五脏不为伤，故命曰痈。黄帝曰：何谓疽？岐伯曰：热气淳盛，下陷肌肉，筋髓枯，内连五脏，血气竭，当其痈下筋骨，良肉皆无余，故命曰疽。　　【马莳曰：此言痈疽之别，痈轻而疽重也。痈疽本皆热证，然痈虽肉腐成脓，而不内陷于骨，故髓不为枯，五脏不为伤。疽则筋骨良肉皆无余，而下陷于肌肤，筋髓皆枯，内连五脏，其轻重如此。】
　　疽者，上之皮夭以坚，上如牛领之皮；痈者，其皮上薄以泽，此其候也。　　【马莳曰：此又言痈疽之别，即其皮之坚泽可验也。】　　【张志聪曰：上文分别部位之阴阳死生，此总论痈疽之浅深轻重。盖人之血气流行，环转出入，而淫邪泮衍，变易无常，且气秉有厚薄，邪客有微甚，是以死生成败各不同焉。《内经》论痈疽所发，有因于喜怒不测，饮食不节，脏腑不和，则留积而成者，有因于脏腑之寒热而成者，本篇止论外因之邪，少有留滞，则为痈为疽矣。是以圣人立九针之法，配合三才之道，以回造化之功，立数十万言，传之竹帛，利益后世，使天下同归生长之门，圣人之教化大矣。】　　

　　

　　

　　

