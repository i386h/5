<!-- { "loadSidebar": true } -->
　　胆病者善太息，口苦，呕宿汁，心下淡淡，恐人将捕之，嗌中吤吤然数唾，在足少阳之本末，亦视其脉之陷下者灸之，其寒热者，取阳陵泉。　　【马莳曰：此言胆经之病而有刺之之穴也。胆病者，善太息，口苦呕宿胆汁，心下淡淡然，如人将捕之，盖以胆气之虚也。嗌中吤吤然有声，且数多唾，以胆之有邪也，在取足少阳经之本末而视之。盖以经穴之始为本，经穴之终为末也。其本末脉有陷下者，当灸之。若有寒热往来，则取阳陵泉之合穴而刺之。】　　【张志聪曰：胆病则胆气不升，故太息以伸出之。足少阳经脉之本在下，其末在颈嗌之间，宜灸之以起陷下之脉气。其寒热者，少阳之枢证也，当以经取之，少阳之经气外内出入者也。】
　　黄帝曰：刺之有道乎？岐伯答曰：刺此者必中气穴，无中肉节。中气穴则针游于巷，中肉节即皮肤痛，补泻反则病益笃，中筋则筋缓，邪气不出，与其真相搏，乱而不去，反还内着，用针不审，以顺为逆也。【中，俱去声。针游，一作针染。】　　【马莳曰：此言刺穴有道，而反之者有害也。凡刺上节等穴者，必中其经气所会之正穴，无中气穴之肉节相连处也。盖中气穴，则针游于巷，而气脉相通，即《素问》气穴论游针之居也。中肉节，则皮肤徒痛。若中于筋，则筋缓无束。若当补而泻，当泻而补，补泻相反，病当益笃，是以邪气不出，与真气相搏而乱，邪反内着，此皆用针不审，以顺为逆之故，殊非刺穴之道也。】　　【张志聪曰：气穴者，腑气所注之经穴，故中气穴则针游于巷，即气穴论之所谓游针之居，言针入有间，恢恢乎有余地矣。此言腑邪之从经脉，而出于气穴，即上章面热者足阳明病，鱼络血者手阳明病，谓腑气之从经脉而出于皮肤也。皮肉筋骨，脉外之气分也，若中肉节，即皮肤痛，中筋则筋缓。邪气不出，与其真气相乱而不去，反还内着，言刺皮肉筋骨，使腑邪不能从气穴而出，元真之气，反内着而与邪相乱也。】
古今图书集成医部全录卷四十九

　　　根结篇第五
　　【马莳曰：内有阴阳诸经根结于某穴，故名篇。】
　　岐伯曰：天地相感，寒暖相移，阴阳之道，孰少孰多？阴道偶，阳道奇。发于春夏，阴气少，阳气多，阴阳不调，何补何泻？发于秋冬，阳气少，阴气多，阴气盛而阳气衰，故茎叶枯槁，湿雨下归，阴阳相移，何泻何补？奇邪离经，不可胜数，不知根结，五脏六腑，折关败枢，开阖而走，阴阳大失，不可复取。九针之元，要在终始。故能知终始，一言而毕；不知终始，针道咸绝。【奇，音箕。】　　【马莳曰：此言九针之元，要在于终始篇也。天地相感而寒暑生，其阴阳之道，有多有少，阴道为偶，阳道为奇，故人身与天地相参。凡病发于春夏者，则阴气少而阳气多，是谓阴阳不调也，当于何经而补之泻之？凡病发于秋冬者，则阳气少而阴气多，是谓阴阳相移也，当于何经而补之泻之？奇邪，不正之邪也，感此入彼，谓之离经。脉气所起为根，所归为结。《素问》离合真邪论曰：太阳为开，阳明为阖，少阳为枢。太阴为开，厥阴为阖，少阴为枢。正与下文相同。今曰关者，是有关乃所以开阖也。终始，本经第九篇名。言不正之邪，至变难纪，用针者，若不知穴之根结，则五脏六腑，关折枢败，开阖误走其气，阴阳大失，气难复取。是故九针元妙之法，其要在终始篇中，人有知否，乃针道之所以明暗也。按终始篇全以人迎知六阳经之病，气口知六阴经之病，阳盛阴虚则泻阳补阴，阴盛阳虚则泻阴补阳，真针道元妙之法也。】　　【张志聪曰：此章论三阴三阳之气，主开主阖主枢，乃无形之气，出入于外内，而合于有形之经也。夫人之阴阳，应天之六气；天之六气，合于四时。春夏主阳，故发于春夏，阴气少，阳气多。秋冬主阴，故发于秋冬，阳气少，阴气多。发者，谓人之阴阳开阖，应天地之四时，是以春夏人迎微大，秋冬气口微大，如是者是为平人。奇邪离经者，邪不入于经，流于大络而生奇病，言邪之变易，不可胜数也。根结者，六气合六经之本标也。开阖枢者，脏腑阴阳之六气也。终始者，经脉血气之始终也。】
　　太阳根于至阴，结于命门，命门者，目也。阳明根于厉兑，结于颡大，颡大者，钳耳也。少阳根于窍阴，结于窻笼，窻笼者，耳中也。太阳为开，阳明为阖，少阳为枢。故开折则肉节渎而暴病起矣，故暴病者，取之太阳，视有余不足。渎者，皮肉宛焦而弱也。阖折则气无所止息而痿疾起矣，故痿疾者，取之阳明，视有余不足。无所止息者，真气稽留，邪气居之也。枢折即骨繇而不安于地，故骨繇者，取之少阳，视有余不足。骨繇者，节缓而不收也。所谓骨繇者，摇故也，当穷其本也。【宛，音郁。繇，音摇。】　　【马莳曰：此言足三阳经之有根结，而成病有由，治病有法也。足太阳膀胱经，其根起于至阴，在足小指外侧，去爪甲如韭叶，针一分，留五呼，灸三壮。结于命门，命门者，目也，谓睛明穴也，在目内眦头一分宛宛中，针一分，留六呼，禁灸。又足阳明胃经，根于厉兑，在足大指次指之端，去爪甲如韭叶，针一分，灸三壮。结于颡大，颡大者，钳耳也，谓头维穴也，在额角入发际，本神旁一寸半，神庭旁四寸半，针三分，禁灸。又足少阳胆经，根于窍阴，在足小指四指之端，去爪甲如韭叶，针一分，留一呼，灸三壮。结于窻笼，窻笼者，耳中也，谓听宫穴也，在耳微前陷中，上关上一寸动脉宛宛中，张口得之，针三分。按手太阳小肠经有天窻穴，一名窻笼，去颈大筋前曲颊下扶突后动脉应手陷中，观下文肾经结于任脉经之廉泉，肝经结于任脉经之玉英，则本经有结之他经者，疑天窻为足少阳经之所结欤？太阳为三阳，最在表，故为关之开。阳明为二阳，居阳之中，故为关之阖。少阳为一阳，最在里，故为关之枢。故关之开折，则肉节渎而暴病起。是以有暴病者，当取足之太阳，视其有余不足而补泻之。所谓肉节渎者，其皮肉宛焦而弱也。若关之阖折，则气无所止息而痿疾起。是以有痿疾者，当取足之阳明，视其有余不足而补泻之。所谓气无止息者，正气稽留，而邪气反居之也。若关之枢折，则骨繇而不安于地。是以有骨繇病者，当取足之少阳，视其有余不足而补泻之。所谓骨繇者，正以其节缓而不能收，即骨之摇动故也。夫曰渎，曰气无所止息，曰骨摇，皆折关败枢，开阖而走使然也，皆当穷其本以治其病者。】　　【张志聪曰：太阳太阴为开，阳明厥阴为阖，少阳少阴为枢者，三阴三阳之气也。太者气之盛，故主开。阳明者两阳合明，厥阴者两阴交尽，故主阖。少者初生之气，故主枢。此阴阳之六气，内合脏腑，外合六经，应司天在泉之气，运行环转之不息，而复通贯于地道经水之中外内出入者也。夫外合于六经，有循经而合者，如伤寒之病，在六气相传，虽见六经之证，而气不入于经也。有入于经而合者，根结是也。根者，经气相合而始生。结者，经气相将而归结于命门窻笼之间，复从此而出于气街，走空窍，而仍行于脉外也。命门者，太阳为水火生命之原。目窍，乃经气所出之门也。颡大者，颃颡也，在上腭之中，两耳之间，故曰钳耳。窻笼者，耳中也，如窻之通气于上也。此三阳之气，随经而归结于此，复出于气街也。行于气分，故能为开为阖为枢，出入于形身脏腑之外内。开阖如户扉，枢犹转牡，舍枢则不能开阖，舍开阖则无从运枢，此三阳之气，互相出入于经脉皮肤形身脏腑之外内者也，太阳之气主皮肤，故开折则肉节渎而暴病起矣。宗气者，阳明之所生，上出于喉以司呼吸，而行于四肢，故阖折则气无所止息而痿疾起矣。少阳主骨，故枢折则骨节缓而不收也。阴阳离合论曰：太阳根起于至阴，名曰阴中之阳；阳明根起于厉兑，名曰阴中之阳；少阳根起于窍阴，名曰阴中之少阳。三阴三阳之气，皆从阴而生，自下而上，故当穷其本也。　张玉师曰：三阳之气，循经而出于气街，上于面而走空窍。太阳精阳之气，上走于目而为睛；少阳之别气，走于耳而为听；阳明之宗气，上出于鼻而为臭。目之开阖，耳之听闻，鼻之呼吸，是三阳之气，上走于空窍，而为开阖枢也，宗气者，阳明之所生，上出于肺，以司呼吸。颃颡者，鼻之内窍，通于喉咙，故颃颡不开，则洞涕不收，是阳明之气，上出于鼻而为臭。】
