<!-- { "loadSidebar": true } -->
　　太阴根于隐白，结于太仓。少阴根于涌泉，结于廉泉。厥阴根于大敦，结于玉英，络于膻中。太阴为开，厥阴为阖，少阴为枢。故开折则仓廪无所输膈洞，膈洞者，取之太阴，视有余不足。故开折者，气不足而生病也。阖折即气绝而喜悲，喜悲者，取之厥阴，视有余不足。枢折则脉有所结而不通，不通者，取之少阴，视有余不足。有结者，皆取之不足。　　【马莳曰：此言足三阴经之有根结，而成病有由，治病有法也。足太阴脾经，其根起于隐白，在大指端内侧，去爪甲如韭叶，针一分，留三呼，灸三壮。结于太仓，以胃与脾相为表里也。太仓即中脘穴，系任脉经，齐上四寸，针八分，灸七壮。又足少阴肾经，根于涌泉，在足心陷中，针三分，留三呼，灸三壮。结于廉泉，一名舌本，在颔下结喉上四寸中央，针二分，留七呼，灸三壮。又足厥阴肝经，其根起于大敦，在足大指端，去爪甲如韭叶三毛中。一云内侧为隐白，外侧为大敦，针三分，留十呼，灸三壮。结于玉英，即玉堂穴，系任脉经，在紫宫下一寸六分，针三分，灸五壮。络于膻中，在玉堂下一寸六分两乳间陷中，禁针，灸五壮。夫太阴为三阴，为阴之表，故为关之开。厥阴为一阴，居阴之里，故为关之阖。少阴为二阴，居阴之中，故为关之枢。故关之开折，则脾不运化，仓廪无所转输，其病为膈证，为洞泄。是以有膈洞病者，当取足之太阴，视其有余不足而补泻之。正以开折者，其脾气不足，而病生膈洞也。关之阖折，则肝气绝而喜悲，是以气绝喜悲者，当取足之厥阴，视其有余不足而补泻之。开关之枢折，则肾脉有所结，而下焦不通。是以下焦不通者，当取足之少阴，视其有余不足而补泻之。然此有结者，不可以有余视之，仍以不足取之也。】　　【张志聪曰：太仓者，舌本也。脾为仓廪之官，其脉连舌本，散舌下，使之迎粮，故结于舌本，名曰太仓。廉泉，任脉穴，在喉上四寸中央。任脉发原于肾，故结于肾之廉泉。卫气篇曰：厥阴标在背腧，是玉英当在背腧之间。络于膻中者，肝脉贯膈也。脾为仓廪之官，故开折则气不足而为膈洞。膈者，上不开而不受纳；洞者，下关折而飧泄也。厥阴为两阴交尽，阴尽而一阳始生，故阖折则生气绝而喜悲。一阳之气，发于肾脏，志不舒，故喜悲也。少阴主脉，故枢折则脉有所结而不通。不通者，取之少阴，视有余不足。有结者皆取之不足，盖有余者邪结之有余，不足者正气之不足，通其正气，则结自解矣。按九针篇：缺盆之中，任脉也；颈中央之脉，督脉也；腋内动脉，手太阴也，腋下三寸，手心主也。盖手太阴、心主，出于胸气之街；少阴、厥阴，从任督二脉，出于头气之街也。　张玉师曰：廉泉、玉英，上液之道也。玉英谓唇内之龂交。盖肾脏之精液，一从任脉而出于舌下之廉泉，一从脊骨髓空而上通于脑。脑空在脑后三分颅际锐骨之下，一在龂基下，一在项后复骨下，一在脊骨上空，在风府上，是骨之精髓，从脊骨上空，上通于脑，而下渗于龂基。督脉循于脊骨，厥阴肝脉与督脉上会于巅，而下玉英。英，饰也，谓齿白如玉饰也。】
　　足太阳根于至阴，溜于京骨，注于昆仑，入于天柱、飞扬也。足少阳根于窍阴，溜于丘墟，注于阳辅，入于天容、光明也。足阳明根于厉兑，溜于冲阳，注于下陵，入于人迎、丰隆也。手太阳根于少泽，溜于阳谷，注于少海，入于天窗、支正也。手少阳根于关冲，溜于阳池，注于支沟，入于天牖、外关也。手阳明根于商阳，溜于合谷，注于阳溪，入于扶突、偏历也。此所谓十二经者，盛络皆当取之。【天容，当作天冲。下陵，当作解溪。】　　【马莳曰：此言手足六阳之经，皆自井而入于络也。足太阳膀胱经，根于至阴之井，流于京骨之原，注于昆仑之经，入于天柱之在头者，络于飞扬之在足者。又足少阳胆经，根于窍阴之井，流于丘墟之原，注于阳辅之经，入于天冲之在头者，络于光明之在足者。又足阳明胃经，根于厉兑之井，流于冲阳之原，注于解溪之经，入于人迎之在头者，络于丰隆之在足者。又手太阳小肠经，根于少泽之井，流于阳溪之经，注于少海之合，入于天窻之在头者，络于支正之在手者。又手少阳三焦经，根于关冲之井，流于阳池之原，注于支沟之经，入于天牖之在头者，络于外关之在手者。又手阳明大肠经，根于商阳之井，流于合谷之原，注于阳溪之经，入于扶突之在头者，络于偏历之在手者。此所谓十二经之盛络也，皆当取之。】　　【张志聪曰：上篇统论三阴三阳之气，合于六经，根于下而结于上。此复分论三阳之气，入于手足之经，皆循颈项而上出。故曰，此十二经者，盛络皆当取之。盖气留于脉络，则络盛取而泻之，使三阳之气，仍上出于脉外也。飞扬、光明、丰隆、支正、外关、偏历，在经穴合穴两者之间。夫曰所入为合者，谓脉外之气血，从井而溜于脉中，至肘膝而与脉内之血气相合，故曰所入为合。此论三阳之气，从井而入于脉中，上入于颈项之天柱、天容、人迎、天窻、天牖、扶突，而上出于头面，与血气之溜于荥、注于腧、行于经、入于合者之不同，故另提曰：飞扬、光明、丰隆、支正，盖以分别阳气与荣血，出入于经脉外内之不同也。是以所论一次脉、二次脉者，谓手足之十二经脉，皆从四肢之五俞而归于中，复从中而上出颈项。此章论三阴三阳之气，合于六经，而复出于脉外。五十二篇论荣气，七十一篇论宗气，盖三阴三阳，荣气宗气相将而行于经脉皮肤形身脏腑，外内出入，环转无端，是以数篇辞句相同，而所论者各别。学者分而论之，合而参之，人之阴阳血气，有形无形，应天地之五运六气，寒暑往来，如桴鼓影响之相合也。】
　　一日一夜五十营，以营五脏之精，不应数者名曰狂生。所谓五十营者，五脏皆受气，持其脉口，数其至也。五十动而不一代者，五脏皆受气。四十动一代者，一脏无气。三十动一代者，二脏无气。二十动一代者，三脏无气。十动一代者，四脏无气。不满十动一代者，五脏无气。予之短期，要在终始。所谓五十动而不一代者，以为常也，以知五脏之期。予之短期者，乍数乍疏也。【第一数去声，第二数上声，末数入声。】　　【马莳曰：此言脉口之脉五十动者为常脉，而其数减者其脏危也。五十营者，脉运五十度也。本经有五十营篇，正此义耳。凡人周身之脉，计一十六丈二尺，自夫宗气积于胸中，由呼吸而行脉隧，一呼脉行三寸，一吸脉行三寸，呼吸总为一息，则脉行六寸，由一息六寸推之，则一日一夜，即一十六丈二尺之脉，积至五十次，周于身，通计一万三千五百息，则脉行八百一十丈，以运五脏之精，如不应此数者，名曰狂生，犹云侥幸而生也。正以五十营者，五脏皆受气，持其脉口之脉，数其来至之数，五十动而不一代者，乃五脏皆受气也。《素问》脉要精微论曰：代则气衰，盖代脉中止不能自还，如有求代之义，故名。今五十动而不见止脉，所以五脏皆受气也。下此而四十动一代者，是五脏中一脏无气也。三十动一代者，是五脏中二脏无气也。二十动一代者，是五脏中三脏无气也。十动一代者，是五脏中四脏无气也。不满十动一代者，是五脏皆无气也。即此可以短期与之，其要法在本经之终始篇中。正以五十动而不一代者，乃平人之常脉，故可以知五脏之期。兹乃以短期与之者，即乍数乍疏之脉，非脉之代者而何？按脉口以脉会于此，故曰脉口。又以脉气会于此，故曰气口。又以太渊去鱼际一寸，故曰寸口。】　　【张志聪曰：此言三阴三阳之气，外循于经脉，内荣于五脏，五脏主藏精者也。气营五脏之精，五脏皆以受气，精气之相合也。夫五脏生于五行，五行之气，本于十干合化，是以五脏五十动而不一代者、以为常也。代者，止而不还也。乍数乍疏者，死脉见也。要在终始者，大要在终始篇之生于六气，而死于六经也。】
　　黄帝曰：逆顺五体者，言人骨节之小大，肉之坚脆，皮之厚薄，血之清浊，气之滑濇，脉之长短，血之多少，经络之数，余已知之矣，此皆布衣匹夫之士也。夫王公大人，血食之君，身体柔脆，肌肉软弱，血气慓悍滑利，其刺之徐疾浅深多少，可得同之乎？岐伯答曰：膏粱菽藿之味，何可同也？气滑即出疾，其气濇则出迟。气悍则针小而入浅，气濇则针大而入深。深则欲留，浅则欲疾。以此观之：刺布衣者，深以留之；刺大人者，微以徐之。此皆因气慓悍滑利也。【慓，音飘。悍，候岸切。】　　【马莳曰：此言人有贵贱，而刺法因以异也。五体者，即阴阳二十五人篇有五形之人也。布衣匹夫之士，其骨节有小大，肉有坚脆，皮有厚薄，血有清浊，气有滑濇，脉有长短，血有多少，此皆经络之数，大抵相类。至于王公大人，血食之君，身体肌肉软弱，血气慓悍滑利，必非贱者之可同也，其用针之徐疾浅深多少，可以同否？伯言贵者之用膏粱，贱者之用菽藿，难以同也。然当分而论之：凡气滑者，则疾出其针；气濇者，则迟出其针。气悍者，则针小而所入又浅；气濇者，则针大而所入又深。入针深者，则欲久留其针；入针浅者，则欲疾去其针。以此观之：则刺布衣者，气之濇者也，可以针大而深入，又当以久留其针也；刺大人者，气之滑且悍者也，可以针小而入浅，又当徐以纳之也。此皆因其气之慓悍滑利，异于布衣之士耳。】　　【张志聪曰：此言三阴三阳，本于五谷、五畜、五菜、五味之所生也。逆顺五体者，谓三阴三阳之气出入于皮肤经脉之外内，交相逆顺，而行有疾有徐也。夫行于脉外之皮薄肉脆者则行疾，皮厚肉坚者则行迟；行于脉中之血清脉短者则出疾，血浊脉长者则出迟。此因有形之皮肉血脉而疾迟也。然又有因于无形而为之疾迟者，气之滑濇也。膏，谓膏肥之厚味。粱，稻也。王公贵人，美其食，厚其味，则肌肉柔弱，血气滑利而行疾；山野之人，啜菽茹藿，则其气濇而行迟。此贵贱所秉之气不同，而气生于味也。】　　【黄载华曰：皮厚肉坚，血气和缓者，多寿。皮薄肉弱，血气慓悍者，少寿。王公大人，膏粱厚味，则身体柔脆，肌肉软弱，血气慓悍滑利，不若田野之人，饮食淡薄之多寿也。此勉富贵之人，当节饮食，不宜过于厚味。】
