<!-- { "loadSidebar": true } -->
　　黄帝曰：形气之逆顺奈何？岐伯曰：形气不足，病气有余，是邪胜也，急泻之。形气有余，病气不足，急补之。形气不足，病气不足，此阴阳气俱不足也，不可刺之。刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有余，病气有余，此谓阴阳俱有余也，当泻其邪，调其虚实。故曰，有余者泻之，不足者补之，此之谓也。故曰，刺不知逆顺，真邪相搏，满而补之，则阴阳四溢，肠胃充郭，肝肺内(月真)，阴阳相错；虚而泻之，则经脉空虚，血气竭枯，肠胃(亻聂)辟，皮肤薄着，毛腠夭膲，予之死期。故曰，用针之要，在于知调阴与阳，调阴与阳，精气乃光，合形与气，使神内藏。故曰，上工平气，中工乱脉，下工绝气危生。故曰，下工不可不慎也。必审五脏变化之病，五脉之应，经络之实虚，皮之柔脆而后取之也。【(月真)，音嗔。(亻聂)，音摄。辟，同僻。膲同焦。】　　【马莳曰：此详言补泻当知逆顺，而反此者有害，所以当明用针之要也。人之形气本不足，病气反有余，是邪胜也，急泻之。人之形气本有余，病气则衰弱，是正衰也，急补之。若形气病气皆不足，此阴阳诸经之气皆不足也，不可刺之。刺之则重不足，而阴阳俱竭，血气皆尽，五脏空虚，筋骨髓枯，年老者必至绝灭其气，壮者其气终不能复矣。形气病气皆有余，此谓阴阳诸经之气皆有余也，急泻其邪而后调其正气之虚实，此正有余则泻，不足则补，其理为顺。若有余则补，不足则泻，其理为逆。故所刺不知逆顺，则真邪相搏，满者当泻而反补之，所以邪气有余，当有阴阳四溢，肠胃充郭，肝肺内(月真)，阴阳相错之害，虚者当补而反泻之，所以正气不足，当有经脉空虚，血气枯竭，肠胃(亻聂)辟，皮肤薄着，毛腠夭膲之害，皆当与之以死期也。故用针之要，在于知调阴阳，自然精气生光，形气相合，而神气内藏，此乃上工平气之法。彼中工下工，则乱脉与绝气耳。凡若此者，必审五脏有变化之病，五脉之异，经络之有虚实，皮肤之有柔脆，而后可以用针取气也。】　　【张志聪曰：形气，谓皮肉筋骨之形气。病气，谓三阴三阳之经气，为邪所病也。病气之有余不足者，阴阳血气之虚实也。邪气胜者急泻之，血气虚者急补之。刺者，所以取气也，故阴阳气俱不足者，不可刺之。血气皆尽，五脏空虚者，血气之内荣于五脏也。筋骨髓枯者，血气之外濡于筋骨也。阴阳俱有余者，当泻其邪，调其虚实。盖邪之所凑，其正必虚，故当泻其邪而兼调正气之虚实也。满而补之，则阴阳四溢于外也。肠胃充郭，肝肺内(月真)，溢于内也。外内皆溢，则阴阳相错矣。(亻聂)，虚怯也。辟，僻积也。血气盛则充肤热肉，血独盛则淡渗皮肤，生毫毛，经脉空虚，血气竭枯，是以肠胃(亻聂)辟，皮肤薄着，毛腠夭膲，而可与之死期矣。调阴与阳，精气乃光，阴阳精气之相合也。合形与气，使神内藏形气，为神之外固也。言能调其阴阳，则精神形气外华而内藏矣。夫三阴三阳之经气，有因于外邪所伤者，有因于五脏之病而变应于脉者，故当审其外内虚实而调之，斯可为上工也。】
　　　寿夭刚柔篇第六
　　【马莳曰：内有寿夭刚柔等语，故名篇。】
　　黄帝问于少师曰：余闻人之生也，有刚有柔，有弱有强，有短有长，有阴有阳，愿闻其方。少师答曰：阴中有阴，阳中有阳，审知阴阳。刺之有方。得病所始，刺之有理。谨度病端，与时相应。内合于五脏六腑，外合于筋骨皮肤。是故内有阴阳，外亦有阴阳。在内者，五脏为阴，六腑为阳；在外者，筋骨为阴，皮肤为阳。故曰，病在阴之阴者，刺阴之荥输；病在阳之阳者，刺阳之合。病在阳之阴者，刺阴之经；病在阴之阳者，刺络脉。故曰，病在阳者名曰风，病在阴者名曰痹，阴阳俱病命曰风痹。病有形而不痛者，阳之类也。无形而痛者，阴之类也。无形而痛者，其阳完而阴伤之也，急治其阴，无攻其阳。有形而不痛者，其阴完而阳伤之也，急治其阳，无攻其阴。阴阳俱动，乍有形，乍无形，加以烦心，命曰阴胜其阳。此谓不表不里，其形不久。【度，音铎。】　　【马莳曰：此详言病有阴阳，而刺之者必分阴阳也。帝问人分刚柔强弱长短阴阳，然治之者必有其方。少师言阴阳之义，足以概之。但阴中有阴，阳中有阳，能审知之，则刺之者可获其方。病者所始有其端，得其始，故刺之为有理；度其端，故应之合其时。其内合于五脏六腑而分阴分阳，故五脏为阴，六腑为阳；外合于筋骨皮肤而亦分阴分阳，故筋骨为阴，皮肤为阳。是以病有在阴之阴者，即五脏有病，而在于筋骨，当刺阴经之荥腧，如刺手太阴肺经之鱼际为荥、太渊为腧之类。病有在阳之阳者，即六腑有病，而在于皮肤，当刺阳经之合，如刺手阳明大肠经曲池为合之类。病有在阳之阴者，即六腑有病，而在于筋骨，当刺阴经之经，如刺手太阴肺经经渠为经之类。病有在阴之阳者，即五脏有病，而在于皮肤，当刺阳经之络，如刺手阳明大肠经偏历为络之类。故病在阳经者，其名曰风，义见《素问》风论。病在阴经者，其名曰痹，义见《素问》痹论。阴阳两经，俱受其病，其名曰风痹。不特此也，凡病涉有形，而按之不痛，是乃属之阳经者也，凡病本无形，而不免于痛者，是乃属之阴经者也。正以无形而痛者，乃阳经不伤而阴经受伤耳，理当急治其阴经，无攻其阳经；有形而不痛者，乃阴经不伤，而阳经受伤耳，理当急治其阳经，无攻其阴经。病有阴阳俱病，形似有无，而心为之烦，此乃阴经阳经各受其伤，而阴为尤甚。欲治其表，阴亦为病，欲治其里，阳亦为病，治之固难，形当不久矣。】　　【张志聪曰：此章论人秉天地阴阳而生，在天为气，在地成形，形与气相任则寿，不相任则夭，刚柔阴阳之道也。立天之道曰阴与阳，立地之道曰柔与刚，是故阴中有阴，阳中有阳，内有阴阳，外亦有阴阳也。所谓强弱短长者，如四时之有寒暑，昼夜之有长短，盖人与万物，皆禀此天地阴阳形气，与时相应，故各有刚柔长短之不同也。夫阳者，天气也，主外；阴者，地气也，主内。然天地阴阳之气，上下升降，外内出入，是故内有阴阳，外亦有阴阳。皮肉筋骨五脏六腑，外内相合与时相应者也。五脏为阴，六腑为阳，在内之阴阳也；筋骨为阴，皮肤为阳，在外之阴阳也。病在阴之阴者，病内之五脏，故当刺阴之荥输。病在阳之阳者，病在外之皮肤，故当刺阳之合，谓六腑外合于皮肤，故当取腑经之合穴也。病在阳之阴者，病在外之筋骨，故当刺阴之经，谓五脏外合于筋骨，故当取阴之经也。病在阴之阳者，病在内之六腑，故当刺络脉。故曰：病在阳者名曰风，病在阴者名曰痹。盖风者天之阳气，痹者人之阴邪，阴阳俱病，名曰风痹，外内之相合也。有形者，皮肉筋骨之有形；无形者，五脏六腑之气也。病有形而不痛者，病在外之阳也。病无形而痛者，气伤痛也。阴完阳完者，脏腑阴阳之气不伤也。夫天地者，万物之上下也；动静者，天地之体用也；水火者，阴阳之征兆也。天气下降，气流于地，地气上升，气腾于天，天地之气交也。离中有虚，坎中有满，水火之相济也。如阴阳俱动，乍有形，乍无形，乃阴阳之不表不里矣。心为阳而主火，水为阴而居下，加以烦心，此阴胜其阳矣。阴阳外内不交，水火上下相克，此天地阴阳之气不调，故其形不久，形气之相应也。　张开之曰：针合天地人之道，此篇论人合天地阴阳，故用针以调其不和。经中大义，当于针病之外求之。】
　　黄帝问于伯高曰：余闻形气病之先后，外内之应奈何？伯高答曰：风寒伤形，忧恐忿怒伤气。气伤脏，乃病脏。寒伤形，乃应形。风伤筋脉，筋脉乃应。此形气内外之相应也。黄帝曰：刺之奈何？伯高答曰：病九日者，三刺而已；病一月者，十刺而已。多少远近，以此衰之。久痹不去身者，视其血络，尽出其血。黄帝曰：外内之病，难易之治奈何？伯高答曰：形先病而未入脏者，刺之半其日；脏先病而形乃应者…刺之倍其日。此月内难易之应也。　　【马莳曰：此言形气与病之相应，而刺法有难易也。风寒伤人之形，故寒气伤形，乃病于形而应之于外。忧恐忿怒，伤人之气，故气伤脏，乃病于脏而应之于内。至于风伤筋脉，则筋脉为应，而应之于内外之间，此形气与病外内之相应者如此。然刺之之法，病有九日，则三次刺之而病可已；病有一月，则十次刺之而病可已。其间人之感病不同，日数各有多少远近，以此大略，病三日而刺一次者之法，等而杀之。惟久痹而其身不能往来者，则视其血络，尽出其血，不必拘于三日一刺之法也。然而病有内外，治有难易。风寒伤形，形先病，而未入脏者，其病尚在于表，犹甚浅也，刺之日数，一半而己。如病九日而刺二次，病一月而刺五次之谓也。忧恐喜怒伤气，气伤脏，而外形又应者，其病表里皆然，殊为深也，刺之日数，必加倍之。如病九日而刺三次，病一月而刺十次之谓也。此乃月内病有多少远近，而刺之有难易之应耳。】　　【张志聪曰：此论外因之病，从外而内，内因之病，从内而外，形气外内之相应也。风寒者，外受之邪，故病形。忧恐忿怒，在内之气，故病脏。夫外为阳，内为阴。病九日者，病发于阳，故用三之奇；病一月者，病发于阴，故用十之偶。此以针之奇偶，应病之阴阳也。出络血者，通地之脉道也；形先病而未入脏者，病发于阳而未入于里也，故刺三时而可愈矣。脏先病而形乃应者，病发于阴而出于外也，刺之倍其日而愈矣。夫病发于阴而出于外者易愈，留于内者难已。故刺有十日者，有倍其日，而刺两日者，此一月之病在内者，有难易之应也。】
