<!-- { "loadSidebar": true } -->
　　凡刺之要，官针最妙。九针之宜，各有所为，长短大小，各有所施也。不得其用，病弗能移。疾浅针深，内伤良肉，皮肤为痈；病深针浅，病气不泻，支为大脓。病小针大，气泻太甚，疾必为害；病大针小，气不泄泻，亦复为败；失针之宜。大者泻，小者不移，已言其过，请言其所施。病在皮肤无常处者，取以镵针于病所，肤白勿取。病在分肉间，取以圆针于病所。病在经络痼痹者，取以锋针。病在脉气少当补之者，取之鍉针于井荥分输。病为大脓者，取以铍针。病痹，气暴发者，取以圆利针。病痹，气痛而不去者，取以毫针。病在中者，取以长针。病水肿不能通关节者，取以大针。病在五脏固居者，取以锋针，泻于井荥分输，取以四时。　　【马莳曰：此言九针各有所施也。疾浅者针亦宜浅，而反入深，则内之良肉受伤，外之皮肤为痈。病深者针亦宜深，而反入浅，则内之病气不泻，支当作皮，而外之皮为大脓。至病小而针反大，则正气过泻，病大而针反小，则邪反不泄，此皆失针之宜，所以为过误也。若九针之各有所施者何如？病在皮肤无常处者，取以镵针于病所。本经九针十二原篇云：镵针者头大末锐，去泻阳气。又九针论云：镵针者，取法于巾针，去末寸半，渐锐之，主热在头身也。肤白勿取者，凡皮肤太白，其气必少故也。又病在分肉间者，取以圆针于病所。九针十二原篇云：圆针者，锐如卵形，揩摩分肉间，不得伤肌肉以泻分气。九针论云：取法于絮针，筒其身而卵其锋，长一寸六分，主治分肉间气。又病在经络痼痹者，取以锋针。九针十二原篇云：锋针两三隅以发痼疾。九针论云：四曰锋针，取法于絮针，筒其身，锋其末，长一寸六分，主痈热出血。又病在脉气少而当补之者，取之鍉针以刺各经之井荥分输。九针十二原篇云：鍉针者锋如黍粟之锐，主按脉勿陷以致其气。九针论云：三曰鍉针，取法于黍粟之锐，长三寸半，主按脉取气令邪出。又病为大脓者，取之铍针，一名(金非)针。九针十二原篇云：铍针者，末如剑锋，以取大脓。九针论云：五曰铍针，取法于剑锋，广二分半，长四寸，主大痈脓两热争者也。又病之痹气暴发者，取以圆利针。九针十二原篇云：圆利针者，大如牦，且圆且锐，中身微大，以取暴气。九针论云：六曰圆利针，取法于牦，微大其末，反小其身，令可深纳也，长一寸六分，主取痈痹者也。又病之痹气痛而不去者，取以毫针。九针十二原篇云：毫针者，尖如蚊虻喙，静以徐往，微以久留之而养，以取痛痹。九针论云：七曰毫针，取法于毫毛，长一寸六分，主寒热痛痹在络者也。又病在中者，取以长针。九针十二原篇云：长针者，锋利身薄，可以取远痹。九针论云：八曰长针，取法于綦针，长七寸，主取深邪远痹者也。又病水肿不能通关节者，取以大针。九针十二原篇云：大针者，尖如挺，其锋微圆，以泻机关之水也。九针论云：九曰大针，取法于锋针，其锋微圆，长四寸，主取火气不出关节者。又病在五脏固居者，居当作痹，取以锋针，泻其井荥分输，取以四时。此节九针论之第四针，前曰病在经络痼痹者，取以锋针，此则当同之也。但彼止取经取络，而此则泻其井荣与俞，及照五脏以取四时耳。】　　【张志聪曰：官，法也。言九针之法，有大小长短之制，有浅深补泻之宜，有三、五、九、十二刺之法，各有所施也。如不得其用，病勿能移，而反为害焉。】
　　凡刺有九，以应九变：一曰输刺，输刺者，刺诸经荥输脏腧也。二曰远道刺，远道刺者，病在上取之下，刺腑腧也。三曰经刺，经刺者，刺大经之结络经分也。四曰络刺，络刺者，刺小络之血脉也。五曰分刺，分刺者，刺分肉之间也。六曰大泻刺，大泻刺者，刺大脓以铍针也。七曰毛刺，毛刺者，刺浮痹皮肤也。八曰巨刺，巨刺者，左取右，右取左。九曰焠刺，焠刺者，刺燔针则取痹也。【输、腧、俞互同。】　　【马莳曰：此言刺法有九者，取痹也、变者，异也。一曰输刺，刺诸经之荥穴、俞穴，及背间之心俞、肺俞、脾俞、肝俞、肾俞也。二曰远道刺，凡病在上，反取穴于下，所以刺足三阳经也。三曰经刺，刺大经之结络于经穴之分也。四曰络刺，刺小络之穴脉也。五曰分刺，刺各经分肉之间也。六曰大泻刺，用第五铍针以刺大脓也。七曰毛刺，刺浮痹之在皮肤也。八曰巨刺，左病取右，右病取左。《素问》调经论曰：痛在于左而右脉病者，巨刺之。又缪刺论以刺经穴为巨刺，刺络穴为缪刺，皆左取右，右取左也。九曰焠刺，刺以燔针，所以取痹证也。调经论曰：病在骨，焠刺药熨。】　　【张志聪曰：上节论针有九者之宜，此论刺有九者之变。一曰输刺，刺五脏之经输，所谓荥输治外经也。远道刺者，病在上而取下之合穴，所谓合治六腑也。盖手足三阳之脉，其原皆在足而上循于颈项也。大经者，五脏六腑之大络也。邪客于皮毛，入舍于孙络，留而不去，闭结不通，则留溢于大经之分，而生奇病，故刺大经之结络以通之。络刺者，见于皮肤之小络也。分刺者，分肉之间，溪谷之会，亦有三百六十五穴会，邪在肌肉者，取之。大泻刺者，泻大脓血也。毛刺者，邪闭于皮毛之间，浮浅取之，所谓刺毫毛无伤皮，刺皮无伤肉也。巨刺者，邪客于十二经别，宜巨刺之，左取右，右取左也。焠刺者，燔针劫刺，以取筋痹也。】
　　凡刺有十二节，以应十二经。一曰偶刺，偶刺者，以手直心若背，直痛所，一刺前，一刺后，以治心痹。刺此者，旁针之也。二曰报刺，报刺者，刺痛无常处也。上下行者，直内无拔针，以左手随病所按之，乃出针复刺之也。三曰恢刺，恢刺者，直刺旁之，举之前后，恢筋急以治筋痹也。四曰齐刺，齐刺者，直入一，旁入二，以治寒气小深者；或曰三刺，三刺者，治痹气小深者也。五曰扬刺，扬刺者，正内一，旁内四，而浮之，以治寒气之博大者也。六曰直针刺，直针刺者，引皮乃刺之，以治寒气之浅者也。七曰输刺，输刺者，直入直出，稀发针而深之，以治气盛而热者也。八曰短刺，短刺者，刺骨痹，稍摇而深之，致针骨，所以上下摩骨也。九曰浮刺，浮刺者，旁人而浮之，以治肌急而寒者也。十曰阴刺，阴刺者，左右率刺之，以治寒厥，中寒厥，足踝后少阴也。十一曰旁针刺，旁针刺者，直刺旁刺各一，以治留痹久居者也。十二曰赞刺，赞刺者，直入直出，数发针而浅之出血，是谓治痈肿也。【中，去声，音朔。】　　【马莳曰：此言刺法有十二节，要所以应十二经也。一曰偶刺，以一手直其前心，以一手直其后背，皆以直其痛所。直者当也。遂用一针以刺其胸前，用一针以刺其后背，正以治其心痹耳。然不可以正取，须斜针以旁刺之，恐中心者一日死也。前后各用一针，有阴阳配合之义，故曰偶刺也。二曰报刺，所以刺其痛无常处也。凡痛时上时下者，当直纳其针，无拔出之，以左手随其痛处而按之，然后出针，俟其相应，又复刺之，刺而复刺，故曰报刺也。三曰恢刺，以针直刺其旁，复举其针前后，恢荡其筋之急者，所以治筋痹也。四曰齐刺，用一针以直入之，用二针以旁入之，所以治寒痹之小且深者，因用三针，故又曰三刺也。五曰扬刺，正纳其针一，旁纳其针四，而又浮举其针而扬之，所以治寒气之博大者也。六曰直针刺，先用针以引起其皮，而后入刺之，所以治寒气之浅者也。七曰输刺，将针直入直出，稀发其针而又深入之，所以治气之盛而热者也。又八曰短刺，所以刺其骨痹，稍摇针而深入之，以致针于骨所，然后上下摩其骨耳。九曰浮刺，旁入其针而浮举之，所以治肌之急而寒者也。浮刺似前扬刺，但彼有正纳旁纳，而此则止有旁入之针耳。十曰阴刺，左右俱取穴以刺之，所以治寒厥也。然中寒厥者，必始于阴经，自下而厥上，故取足踝后少阴经之穴以刺之。名阴刺者，以其刺阴经也。义见《素问》厥论。十一曰旁针刺，用针以直刺者一，用针以旁刺者一，所以治留痹之久居者也。十二曰赞刺，直入直出其针，且数发针而浅刺之，使之出血，所以治痈肿也。】　　【张志聪曰：节，制也。言针有十二节制以应十二经也。偶刺者，一刺胸，一刺背，前后阴阳之相偶也。旁取之，恐中伤心气也。报刺者，刺痛无常处，出针而复刺，故曰报刺。恢，大之也，前后恢荡其筋之急，以治筋痹也。齐刺者，中正以取之，故直入一以取中，旁人二以为佐，故又曰三刺，治寒痹小深者也。扬刺者，从中而发扬于四旁也。直刺者，以毫针刺在皮毛，得气而直竖也。输刺者，直入直出如转输也。短刺者，用短针深入而至骨，所以便上下摩之而取骨痹也。浮刺者，旁入而浮浅也。阴刺者，刺少阴之寒厥也。旁针刺者，直刺旁刺，治留痹之久居者也。赞，助也。数发针而浅之出血，助痈肿之外散也。按十二刺中，独提少阴者，少阴主先天之阴阳水火，五运六气之生原也。】
　　脉之所居，深不见者，刺之微内针而久留之，以致其空脉气也。脉浅者勿刺，按绝其脉乃刺之，无令精出，独出其邪气耳。【内，同纳。】　　【马莳曰：此言脉有浅深而刺之有法也。凡脉之所居，深不可见者，必微纳其针而久留之，所以致其空中之脉气上行也。脉之所居浅者，初时勿即刺之，且以左手按绝其穴中之脉，然后以右手刺之，盖不使精气出，而独出其邪气耳。】　　【张志聪曰：此言经脉内合五行之化运，外应六气之司天，用针者不可不知也。夫经脉内连脏腑，外合六气。五脏内合五行，应五运之在中，命曰神机而主出入；六气旋转于外，命曰气立而主升降。六气之司天在泉，应人之精水随气而运行于肤表。故脉之所居深不见者，内连五脏也。微内针而久留之，以致其空脉气者，致五脏之神气运行于外也。脉浅者，见于皮肤之脉外，合于六气也。精水随气行于肤表，故脉浅者勿刺，按绝其脉乃刺之，是使六气运行而无令精出也。　张玉师曰：致五脏之神机，非荣卫血气，故曰空脉气。】
