<!-- { "loadSidebar": true } -->
　　所谓三刺则谷气出者，先浅刺绝皮以出阳邪；再刺则阴邪出者，少益深绝皮，致肌肉，未入分肉间也；已入分肉之间，则谷气出。故刺法曰：始刺浅之，以逐邪气而来血气；后刺深之，以致阴气之邪；最后刺极深之，以下谷气。此之谓也。　　【马莳曰：此言一刺之中，而有三刺之法也。按后始终篇云：凡刺之属，三刺至谷气，故一刺则阳邪出，再刺则阴邪出。三刺则谷气至，谷气至而止。所谓谷气至者，已补而实，已泻而虚，故已知谷气至也。正与此节相同。夫所谓刺有三法，而致其谷气之出者，何也？先浅刺其按绝之皮，以出其卫气之邪，即上节脉浅者勿刺，按绝其脉乃刺之，无令精出，独出其邪气之谓也。　又再刺之以出其营气之邪，则比绝皮稍益深之，至肌肉内，未入分肉间也。肌肉分肉之辨，肌肉在皮内肉上，而分肉则近于骨者也。又最后刺之，则已入分肉之间，而谷气乃出。彼刺法之言，亦与此言互相发明者耳。按分肉有二：各部在外之肉曰分肉；其在内近骨之肉与骨相分，亦曰分肉。】　　【张志聪曰：此申明三阴三阳之气，运行于皮表也。谷气者，通会于肌腠之元真，脾胃之所主也，故曰谷气。阴邪阳邪者，谓邪在阴阳之气分也。少益深绝皮，致肌肉未入分肉间者，在皮肉相交之间，仍在皮之绝处，未入于分肉也。】
　　故用针者，不知年之所加，气之盛衰，虚实之所起，不可以为工也。　　【马莳曰：此言用针之法，当知年之所加，气之盛衰虚实之所起也。《素问》六元正纪大论言，每年所加，各有太过不及，自初气以至终气，有主有客，有胜有负，其天时民病不同，中间盛衰虚实，悉考而知，始足以为工也。加者，即至真要大论加临之加。此节大意，见《素问》脏象篇。】　　【张志聪曰：此言三阴三阳之气，运行于皮表，以应天之六气，故用针者，不知年之所加，气之盛衰虚实之所起，不可以为工也。年之所加者，六气之加临。气之盛衰者，五运之气有太过不及也。运有太少，气有盛衰，则人之虚实所由起矣。】
　　凡刺有五，以应五脏。一曰半刺，半刺者，浅内而疾发针，无针伤肉，如拔毛状，以取皮气，此肺之应也。二曰豹文刺，豹文刺者，左右前后针之，中脉为故，以取经络之血者，此心之应也。三曰关刺，关刺者，直刺左右尽筋上，以取筋痹，慎无出血，此肝之应也。或曰渊刺，一曰岂刺。四曰合谷刺，合谷刺者，左右鸡足，针于分肉之间，以取肌痹，此脾之应也。五曰输刺，输刺者，直入直出，深内之至骨，以取骨痹，此肾之应也。　　【马莳曰：此言刺有五法，所以应五脏也。一曰半刺，浅内其针，而又速发之，似非全刺，故曰半刺。无深入以伤其肉，如拔毛之状，所以止取皮间之气，盖肺为皮之合。故为肺之应也。二曰豹文刺，因多其针，左右前后刺之，故曰豹文。中其脉以为故，悉取经络中之血，盖心主血，故为心之应也。三曰关刺，直刺左右手足，尽筋之上，正关节之所在，所以取筋痹也。慎无出血。盖肝主筋，故为肝之应也。外此又有渊刺、岂刺之名。四曰合谷刺，左右用针如鸡足然，针于分肉之间，以取肌痹，盖脾主肌肉，故为脾之应也。五曰输刺，直入直出，深纳其针，以至于骨，所以取骨痹，盖肾主骨，故为肾之应也。按此输刺，乃上文十二节中之第八刺法也。又按后世《金针赋》等书，有烧山火八法，青龙摆尾四法，名色俱出后人揣摩，并非圣经宗旨。今《灵枢》明有九变输刺等法，十二节偶刺等法，五刺半刺等法，刺节真邪篇有振蒙等法，后之学者，果能熟读详味，渐能用针起危，顾乃弃圣经而宗末学，致使针法不行，疲癃无所倚赖，痛哉！】　　【张志聪曰：此言五脏之气，外合于皮脉肉筋骨，五脏主中，故取之外合而应于五脏也。夫血者，神气也，故五脏之神机，运行于血脉，以应五运之化。五脏之气，外合于皮肉筋骨，以应天之四时。　张玉师曰：九宜九变应地之九野九州，人之九脏九窍十二节应十二月，三刺应三阴三阳，五刺应五行五时，针道配天地人，而人合天地者也。】
　　　本神篇第八
　　【马莳曰：此篇推本五脏之神，故名篇。】
　　黄帝问于岐伯曰：凡刺之法，必先本于神。血脉营气精神，此五脏之所藏也。至于淫泆离脏则精失、魂魄飞扬、志意恍乱、智虑去身者，何因而然乎？天之罪欤？人之过乎？何谓德气生精神魂魄心意志思智虑？请问其故。岐伯答曰：天之在我者德也，地之在我者气也，德流气薄而生者也。故生之来谓之精，两精相搏谓之神，随神往来者谓之魂，并精而出入者谓之魄，所以任物者谓之心，心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。故智者之养生也，必顺四时而适寒暑，和喜怒而安居处，节阴阳而调刚柔，如是则僻邪不至，长生久视。　　【马莳曰：此详言人身德气等义，而唯智者为能养生也。天非无气而主之以理，故在我之德，天之德也；地非无德而运之以气，故在我之气，地之气也。则吾之生，德所流气所薄而生者也，故谓之生。然生之来者谓之精，《易》曰：男女媾精，万物化生。则吾人之精，虽见于有生之后，而实由有生之初之精为之本也，故生当是初生。人生有阴斯有营，有阳斯有卫，营卫相搏，神斯见焉。其所谓魂者，属阳则随神而往来；其所谓魄者，属阴则并精而出入。正以精对神而言，则精为阴而神为阳，故魂属神而魄属精也。其所谓心意志思智虑，举不外于一心焉耳，故凡所以任物者谓之心。《素问》灵兰秘典论曰：心者君主之官，神明出焉。则万物之机，孰非吾心之所任者乎？由是而心有所忆者意也，意有所存者志也，志有所变者思也，思有所慕者虑也，虑有所处者智也。此十三者，愚人则伤之，智者善于养之，上尽天时，下尽人事，为能节阴阳而调刚柔，所以邪僻不至，而能长生久视于天地间也。】　　【张志聪曰：此言人之德气，受天地之德气所生，以生精气魂魄志意智虑，故智者能全此神智，以顺天地之性，而得养生之道焉。德者所得乎天，虚灵不昧，具众理应万事者也。目之视，耳之听，鼻之臭，口之味，手之舞，足之蹈，在地所生之形气也。干知大始，坤作成物，德流气薄而生者也。决气篇曰：常先身生是谓精，盖未成形而先受天一之精，故初生之来谓之精。平人绝谷篇曰：神者，水谷之精气也，盖本于先天所生之精，后天水谷之精而生此神。故曰，两精相搏谓之神。火之精为神，水之精为精，肝为阳脏而藏魂，肺为阴脏而藏魄，故魂随神而往来，魄并精而出入。心为君主之官，神明出焉，天地之万物，皆吾心之所任。心有所忆者意也，意之所存者志也，志有所变者思也，思有所慕者虑也，虑有所处者智也。此皆心神之运用，故智者顺承天地之性，而得养生之道也。】
