<!-- { "loadSidebar": true } -->
　　是故怵惕思虑者则伤神，神伤则恐惧流淫而不止。因悲哀动中者，竭绝而失生。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡惮而不收。心怵惕思虑则伤神，神伤则恐惧自失，破(月囷)脱肉，毛悴色夭，死于冬。脾愁忧而不解则伤意，意伤则悗乱，四肢不举，毛悴色夭，死于春。肝悲哀动中则伤魂，魂伤则狂忘不精，不精则不正，当人阴缩而挛筋，两胁骨不举，毛悴色夭，死于秋。肺喜乐无极则伤魄，魄伤则狂，狂者意不存，人皮革焦，毛悴色夭，死于夏。肾盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏。恐惧而不解则伤精，精伤则骨酸痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣。是故用针者，察观病人之态，以知精神魂魄之存亡，得失之意，五者已伤，针不可以治之也。　　【马莳曰：此言伤五神者，必伤五脏而危也。心藏神，脾藏意，肝藏魂，肺藏魄，肾藏精与志，是之谓五神脏也。故心因怵惕思虑则伤神，神伤则心虚而肾来侮之。肾在志为恐，所以恐惧流淫而不止也。惟其恐惧自失，故(月囷)破肉脱，毛悴色夭而死于冬。何也？以水克火也。又脾因愁忧而不解，则气闭塞而不行，遂伤意，意为脾之神也，意伤则闷乱，四支不举。脾主四支也，至于毛悴色夭而死于春。何也？以木克土也。又肝因悲哀动中者则伤魂，魂伤则善狂善忘而不精爽，其志向亦不正，其人当阴缩而拘挛，其两胁骨当不举，渐至竭绝而失生，毛悴色夭而死于秋。何也？以金克木也。又肺因喜乐无极则伤魄，魄伤则神惮散而不藏　不藏则狂，狂者意不存，脾本藏意而母气亦衰，故意不存也。其人皮革当焦，毛悴色夭而死于夏。何也？以火克金也。又肾盛怒而不止，则迷惑而不治，遂伤志，以肾藏志也。志伤则前言易忘，及腰脊不可以俯仰屈伸，又恐惧而不解，则神荡散而不收及伤精，以肾又藏精也。精伤则骨酸而为痿为厥，以肾主骨而痿厥，皆成于下也。其精时或自下，至于毛悴色夭而死于季夏。何也？以土克水也。是故五脏皆有气则各有精，而五脏各有以藏之，伤则失守而阴气虚，以五脏皆属阴也。阴虚则五脏无气，所以随时而死耳。用针者，当察观病人之态，以知精神魂魄意志，或存或亡，或得或失，若五神已伤，则毛悴色夭，死期将至，针不能以治之也。《素问》五脏别论篇曰：病不许治者，病不必治，治之无功矣。然针不可妄用，药亦不可妄投也。】　　【张志聪曰：此分论七情伤五脏之神志也。夫思虑，脾之情也，如心因怵惕思虑则伤心脏之神，神伤则不能主持，而恐惧自失矣。脾主土而主肌肉，肺主气而主皮毛。肉之膏肥曰(月囷)。色者，气之华也。(月囷)肉者地所成之形也。毛色者，天所生之气也。破(月囷)脱肉，毛悴色夭，天地所生之命绝矣。死于冬者，五行之气，死于四时之胜克也。然心以思虑伤神者，脾志并于心也。余脏同。又忧愁肺之情也，如脾因忧愁不解，则伤脾脏之意，意伤则悗乱而四支不举，盖意乃心之所生，而脾主四肢也。又悲哀肺之情也，如肝因悲哀动中，则伤肝脏所藏之魂，魂伤则狂忘不精，盖肝者将军之官，谋虑出焉，肝志伤则不能处事精详矣。胆为中正之官，决断出焉，脏气伤则腑志亦不正而无决断矣。肝主筋而脉络阴器，阴缩筋挛，胁骨不举，情志伤而及于形也。夫胆附于肝者也，而脏腑相通，惟肝胆最为亲切。又喜乐心之情也，如肺因喜乐无极，则伤肺脏之魄，魄伤则狂，狂者意不存，意者心之发，盖喜乐无极，则神亦惮散而不存矣。肺主皮毛，故人皮革焦。又怒者肝之情也，如肾盛怒不止，则伤肾脏之志，志伤则喜，忘其前言。夫神志相合，喜忘者神志皆伤也。腰者肾之腑，故腰脊不可以俯仰屈伸。夫脾志并于心，肺志并于脾，肝志并于肾，乃子气并于母也。肺志并于肝，心志并于肺，受所不胜之相乘也。平脉篇曰：水行乘火，金行乘木，名曰纵。水行乘金，火行乘木，名曰逆。盖母乘子者顺，子乘母者逆也。相生者顺，相克者逆，逆则伤矣。又恐伤肾，故恐惧不解，则伤肾脏之精，肾主骨，故精伤则骨酸痿厥。精时自下者，脏气伤而不能藏也。火之精为神，水之精为志，上论伤肾脏之志，此论伤肾脏之精，盖魂魄志意，皆本于心肾精神之所生，故首言怵惕思虑者则伤神，末言恐惧而不解则伤精，神生于精而精归于神也。夫水谷入胃，津液各走其道，酸先入肝，苦先入心，甘先入脾，辛先入肺，咸先入肾。五脏主藏水谷之精者也，神气生于精，故五脏之精不可伤，伤则失守则阴虚，阴虚则神气绝而死矣。是故用针者，察观病人之态，以知精神魂魄之存亡，意之得失。如五者已伤，针不可以治之矣。故当顺天之性，以调养其精气神焉。】　　【张玉师曰：恐惧不解则伤精，先天之精也。五脏主藏精者，后天水谷之精也。神气皆生于精，故曰阴虚则无气。】
　　肝藏血，血舍魂，肝气虚则恐，实则怒。脾藏荣，荣舍意，脾气虚则四肢不用，五脏不安，实则腹胀，经溲不利。心藏脉，脉舍神，心气虚则悲，实则笑不休。肺藏气，气舍魄，肺气虚则鼻塞不利少气，实则喘喝胸盈仰息。肾藏精，精舍志，肾气虚则厥，实则胀，五脏不安。必审五脏之病形，以知其气之虚实，谨而调之也。　　【马莳曰：此言五脏有虚实，而其病形亦异也。人卧则血藏于肝，而血则为魂之舍，惟肝气虚则为恐，实则为怒。又人之荣气藏于脾，而荣则为意之舍，惟脾气虚则四肢不用，及五脏不安，以脾主四肢而脾为五脏之主也。实则腹胀经溲不利，以脾之脉行于腹，而土邪有余，故小便不利。又人之脉藏于心，而脉则为神之舍，惟心气虚则悲，实则笑不休。又人之气藏于肺，而气则为魄之舍，惟肺气虚则鼻塞不利，且少气，实则喘喝，其胸必盈而息则首仰也。又人之精藏于肾，而精则为志之舍，惟肾气虚则为厥证，实则胀，以肾脉行于小腹也。其五脏不安，盖脾肾为胀，皆五脏不安，以胀则自不能安也。凡五脏之病形如此，当知各脏之气，虚实为病，然后可以调之，而调之又不可不谨也，言针药皆当谨调也。其肾气虚则厥者，按《素问》厥论当是寒厥。】　　【张志聪曰：此言五脏之气，各有虚有实，而见证之不同也。五脏各有所藏，五志各有所舍，如五志受伤，则有五志之病，如脏气不平，则见脏气之证，故必审五脏之病形以知其气之虚实也。肝者将军之官，故气虚则恐，气实则怒。脾主四肢，故虚则四肢不用。土灌四脏，是以五脏不安。腹乃脾土之郛郭，故实则腹胀，经溲不利者，不转输其水也。夫神慈则悲，喜为心志，故心气虚则悲盛，实则笑不休。肺主气以司呼吸，故肺气虚则鼻塞不利少气，实则喘喝胸满而不得偃息也。肾为生气之原，故虚则手足厥冷。肾者，胃之关也，故实则关门不利而为胀矣。此五脏之气，各有太过不及而不得安和，当审其所见之气而调之也。】
古今图书集成医部全录卷五十

　　　终始篇第九
　　【马莳曰：终始本古经篇名，而伯乃述之，故名篇。按首无起句，当同前篇，俱为岐伯言也。】
　　凡刺之道，毕于终始。明知终始，五脏为纪，阴阳定矣。阴者主脏，阳者主腑。阳受气于四末，阴受气于五脏。故泻者迎之，补者随之。知迎知随，气可令和。和气之方，必通阴阳。五脏为阴，六腑为阳。传之后世，以血为盟。敬之者昌，慢之者亡。无道行私，必得天殃。　　【马莳曰：此言凡刺之道，当知此终始篇之大义也。脏为阴，腑为阳。阳在外，受气于四肢；阴在内，受气于五脏。故因其气之来而迎之者，泻之法也；因其气之往而随之者，补之法也。知迎随为补泻，则阴阳诸经之气可和调矣。】　　【张志聪曰：此篇论人之脏腑阴阳经脉气血，本于天地之所生，有始而有终也。五运行论曰：东方生风，风生木，木生酸，酸生肝。南方生热，热生火，火生苦，苦生心。夫风寒暑湿燥热，天之六气也，木火土金水，地之五行也。天食人以五气，地食人以五味，是天之六气，化生地之五行五味，五行五味以生人之五脏。五脏内合六腑以应地之五行，外合六经以应天之六气。故曰，明知终始，五脏为纪，谓人之五脏本于五行之化也。请言终始经脉为纪，平与不平，天道毕矣。谓人之经脉，应天之六气也。末结曰，太阳之脉，其终也戴眼反折；太阴终者，腹胀不得息，是人之阴阳血气，始于地之五行，天之六气所生，而终于地之六经，天之六气也。故曰，其生五，其数三，谓生于五行，而终于三阴三阳之数也。阴者主脏，阳者主腑，脏腑阴阳之相合也。阳受气于四末，阳受天气于外也。阴受气于五脏，阴受地气于内也。故泻者迎之，迎阴气之外出也。补者随之，追阳气之内交也。故曰，知迎知随，气可令和，和气之方，必通阴阳。】
