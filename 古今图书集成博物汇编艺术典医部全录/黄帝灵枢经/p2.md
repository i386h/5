<!-- { "loadSidebar": true } -->
　　凡用针者，虚则实之，满则泄之，宛陈则除之，邪胜则虚之。《大要》曰，徐而疾则实，疾而徐则虚。言实与虚，若有若无。察后与先，若存若亡。为虚为实，若得若失。虚实之要，九针最妙。补泻之时，以针为之。泻曰，必持内之，放而出之，排阳得针，邪气得泄。按而引针，是谓内温，血不得散，气不得出也。补曰，随之随之，意若妄之。若行若按，如蚊虻止，如留而逞，去如弦绝，令左属右，其气故止。外门已闭，中气乃实，必无留血，急取诛之。 【内同纳。】　　【马莳曰：此承上文而言用针之要，全凭虚实以为补泻也。凡用针者，其气口虚则当补之，故曰虚则实之也。其气口盛则当泻之，故曰满则泄之也。气口为百脉所朝，故候此以知盛虚。《素问》阴阳别论云：气口成寸，以决死生。血脉相结，则当去之，故曰宛陈则除之也。诸经邪盛，则当泻之，故曰邪胜则虚之也。《大要》有曰，凡欲补者，徐纳其针而疾出之则为补，故曰徐而疾则实也。凡欲泻者，疾纳其针而徐出之则为泻，故曰疾而徐则虚也。然言实与虚，真若有而若无者，盖实者止于有气，虚者止于无气，气本无形，似在有无之间耳。察后与先，真若存而若亡者，盖实者先虚而后实，若亡而又若存也。虚者先实而后虚，若存而又若亡也。亦以虚实本于一气，似在存亡之间耳。为虚为实，真若得而若失者，盖泻之而虚，恍然若有所失，补之而实，怭然若有所得，亦以虚实本于一气，似在得失之间耳。由此观之，则虚实二字，实为用针之要，其九针之最妙者乎！因虚而补之以时，因实而泻之以时，不过以针为之而已。其泻者，始必持针以纳之，终必放针以出之，排阳气以得针，则邪气自得泄矣。其补者按而引针以入之，是谓内温，使血不得散，气不得出，此则所以补之也。补之者，随之也。随之之意，若人之意，妄有所之，若人之出妄有所行，若人之指妄有所按，如蚊虻止于其中，如有所留而复有所还，及针将去时，如弦之绝，即始徐而终疾者也。右手出针而左手闭其外门，乃令左属右之法，其正气已止于其中，门户已闭于其外，中气乃实，必无留血，如有留血，当急取以责之。但此补法，必无留血者也。按此节明解于小针解篇，彼《素问》针解篇，所解与此稍异。】　　【张志聪曰：所谓虚则实之者，气口虚而当补之也。满则泄之者，气口盛而当泻之也。宛陈则除之者，去脉中之蓄血也。邪胜则虚之者，言诸经有盛者皆泻其邪也。徐而疾则实者，徐内而疾出也。疾而徐则虚者，疾内而徐出也。言实与虚若有若无者，实者有气虚者无气也。察后与先若亡若存者，言气之虚实补泻之先后也。察其气之以下与常存也。为虚为实若得若失者，言补者怭然若有得也，泻则恍然若有失也。此以上论小针之法，后此则论九针之法也。盖首篇统论小针及九针之道，是以前后论小针，而详释于小针解中，此节论九针，故详释于九针论内，而小针解中不与也。虚实之要，九针最妙，为其各有所宜也。补泻之时，以针为之者，与气开阖相得也。排阳得针者，排针而得阳气也。得其正气则邪气去矣。内温者，针下热也，谓邪气去而正气不出也。此论泻邪而养其正也。随之者，追而济之也。之，往也。若妄之者，虽追之而若无有所往。若行若按，如蚊虻止如留而还也。去如弦绝者，疾出其针也。令左手按痏，右手出针，其正气故得止于内，而外门已闭，中气乃实矣。此补正运邪之法，故必无留血。设有留血，急取而诛之，庶无后患也。】
　　持针之道，坚者为宝。正指直刺，无针左右。神在秋毫，属意病者，审视血脉，刺之无殆。方刺之时，必在悬阳，及与两卫。神属勿去，知病存亡。血脉者在腧横居，视之独澄，切之独坚。　　【马莳曰：此言持针之道，在守医者之神气，以视病者之血脉也。持针之道，贵于至坚，故坚者为宝。既以坚持其针，乃正指而直刺之，无得轻针左右，当自守神气，不可眩惑，其妙在于秋毫之间而已。上文言上守神者，病者之神气，而此曰神在秋毫，神属勿去，乃医工之神气也。所谓神在秋毫者，何哉？须知属意于病者，审视其血脉之虚实而刺之，则无危殆矣。方刺之时，又在扬吾之卫气为阳气者，精爽不昧。而病人之卫气亦阳气也，当彼此皆扬，使吾之神气，属意于病者而勿去，则病之存亡可得而知也。然血脉何以验之？在于各经腧穴而横居其中者是也。视之独澄，切之独坚，此其为血脉耳。然必先自守其神，而后可以视病人之血脉，其乃要之要乎？】　　【张志聪曰：坚者，手如握虎也。正指直刺者，义无邪下，欲端以正也。神在秋毫，审视病者，静志观病，人无左右视也。悬阳，心也。心藏神，方刺之时，得之于心，则神属于病者，而知病之存亡矣。经云：取血于荣，取气于卫。卫气行阳行阴者也，故于两卫间以取阴阳之气。卫气行篇曰：是故谨候气之所在而刺之，是谓逢时。病在于三阳必候其气在阳分而刺之，病在于三阴，必候其气在阴分而刺之。腧，经腧也。刺节真邪篇曰：六经调者，谓之不病。一经上实下虚而不通者，此必有横络，盛加于大经，令之不通，视而泻之此所谓解结也。故有血络横在于经腧者，当视之独清，切之独确而去之也。】
　　九针之名，各不同形。一曰镵针，长一寸六分；二曰员针，长一寸六分；三曰鍉针，长三寸半；四曰锋针，长一寸六分；五曰铍针，长四寸广二分半；六曰员利针，长一寸六分；七曰毫针，长三寸六分；八曰长针，长七寸；九曰大针，长四寸。镵针者，头大末锐，去泻阳气。员针者，针如卵形，揩摩分间，不得伤肌肉，以泻分气。鍉针者，锋如黍粟之锐，主按脉勿陷，以致其气。锋针者，刃三隅以发痼疾。铍针者，末如剑锋，以取大脓。员利针者，大如牦，且员且锐，中身微大，以取暴气。毫针者，尖如蚊虻喙，静以徐往，微以久留之而养，以取痛痹。长针者，锋利身薄，可以取远痹。大针者，尖如挺，其锋微员，以泻机关之水也。九针毕矣。【镵，鉏衔切。鍉，音低。铍，篇宜切。喙，呼对切。牦，音离。】　　【马莳曰：此言九针之体而及其所以为用也。大义见于本经九针篇第七十八论，故此不详解之。】　　【张志聪曰：九针者，有九者之名，有九者之形，各随其所宜而用之，九针之论毕矣。】
　　夫气之在脉也，邪气在上，浊气在中，清气在下。故针陷脉则邪气出，针中脉则浊气出，针太深则邪气反沉病益。故曰，皮肉筋脉，各有所处。病各有所宜，各不同形，各以任其所宜，无实无虚。损不足而益有余，是谓甚病，病益甚。取五脉者死，取三脉者恇；夺阴者死，夺阳者狂。针害毕矣。　　【马莳曰：此言三气之当刺，而又举针害以为戒也。邪气之中人也高，凡风寒暑雨之邪，由风府风门而入，故曰邪气在上也。水谷皆入于胃，其精微之气，上注于肺，而寒温不适，饮食不节，则浊气留独于肠胃而病生，故曰浊气在中也。清湿之地气中人也，必从足始，故曰清气在下也。治之者必针于上，以攻其陷脉，则上之邪气可出。针其中脉，以取足阳明胃经之合，即三里穴，则中之浊气可出。然针之勿宜太深。正以浅浮之病，不欲深刺，若刺之深，则邪气从之反沉而病益也。故曰，皮肉筋脉经络，各有所处，九针各不同形，各当任其所宜，无实其实而益其有余，无虚其虚而损其不足。若实实虚虚，是谓甚人之病，彼病反益甚也。凡病在中气不足，用针以大泻其诸经之脉，则五脏皆虚，故曰取五脉者死。手足各有三阳，若尽泻三阳之气，则病人恇然而形体难复，故曰取三脉者恇。本经玉版篇云：追之五里，中道而止，五至而已，五往而脏之气尽。言五里系手阳明大肠经穴，乃禁刺者也。追之五里以泻之，中道以出针，又复刺之者五，则五次泻之，而脏之气已尽。所谓脏者，手太阴肺经也。肺为百脉之宗，故曰夺阴者死也。取三阳之脉而夺之已尽，故曰夺阳者狂也。】　　【张志聪曰：此复论小针刺邪之法，而并论其要害焉。风雨寒暑之中人也高，故邪气在上也。水谷人胃，其精气上注于肺，浊留于肠胃，寒温不适，饮食不节，病生于肠胃，故浊气在中也。清湿地气之中人也，必从足始，故清气在下也。陷脉，额颅之脉，显陷于骨中，故针陷脉则阳之表邪去矣。中脉，足阳明之合三里穴也，针太深则邪气反沉者，言浮浅之病，不欲深刺也，深则邪气从之人，故曰反沉也。皮肉筋骨，各有所处者，言经络各有所主也。故病各有浅深之所宜，形有皮肉筋脉之不同，各随任其宜而刺之，无实实，无虚虚。若损不足而益有余，则病益甚矣。五脉，五脏诸阴之脉也。如中气不足，则血脉之生原已虚，再大泻其诸阴之脉，是虚于中而脱于外也。三脉，三阳之脉。恇，怯也。言尽泻三阳之气，令病人怯然不复也。夺阴者死，言取人之五里五往者也。玉版篇曰：迎之五里，中道而止，五至而已，五往而脏之气尽矣。夺阳者狂，正言取之五里而或夺其阳也。此论针之为害毕矣。　张开之曰：取尺之五里，取皮肤阳分之气血也。而曰夺阴者，谓阳分之气血，生于五脏之阴也。病在中气不足，而大泻诸阴之脉者死，谓诸阴之脉，生于中焦之阳明，阳生于阴而阴生于阳也。】
　　刺之而气不至，无问其数。刺之而气至，乃去之，勿复针。针各有所宜，各不同形，各任其所为。刺之要，气至而有效。效之信，若风之吹云，明乎若见苍天。刺之道毕矣。　　【马莳曰：此又言刺道之要，以气之至与不至为度也。凡刺之而气尚未至，当无问其数以守之，所谓如待贵人不知日暮者是也。若刺之而气已至，则乃去其针耳。上文曰，皮肉筋脉，各有所处，病各有所宜，各不同形，各以任其所宜，而此又重言针各有所宜，各不同形，各任其所为者，叮咛之意也。所谓刺之而气至，乃去之勿复针者，何也？正以刺之为要，既以气至而有效，则信哉有效之时，若风吹云，明乎若见苍天，此为有效之验也。】　　【张志聪曰：此言刺之效，以得气为要也。上文言病各有所宜，此言针各有所宜，而有大小长短之形不同，各任其所宜而用之也。若风之吹云，明乎若见青天，邪散而正气光明也。】
