<!-- { "loadSidebar": true } -->
　　谨奉天道，请言终始。终始者，经脉为纪，持其脉口人迎，以知阴阳有余不足，平与不平，天道毕矣。所谓平人者不病，不病者，脉口人迎应四时也，上下相应而俱往来也，六经之脉不结动也，本末之寒温之相守司也，形肉气血必相称也，是谓平人。少气者，脉口人迎俱少，而不称尺寸也。如是者则阴阳俱不足，补阳则阴竭，泻阴则阳脱。如是者可将以甘药，不可饮以至剂，如此者弗灸。不已者因而泻之，则五脏气坏矣。　　【马莳曰：此言持寸口人迎之脉，可以别平人与病人，而病人之少气者，宜调以甘药，而不宜施以针灸也。请言终始篇之义，凡以经脉篇为之纲纪耳。盖右手寸部曰脉口，左手寸部曰人迎，持其脉以诊之，则阴阳诸经之虚实平否，皆可奉天道以知之矣。夫所谓平人者，不病之人也。春夏人迎微大，秋冬脉口微大，与四时相应，又俱往俱来，与尺寸相应，手足各有六经，无结脉，无动脉，审其本末，察其寒温，各有所司，与时相宜，形肉血气相称，是之谓平人也。其正气衰少，故脉口少气而尺亦然，乃阴经不足也；人迎少气而寸亦然，乃阳经不足也。欲补阳经则阴经愈竭，欲泻阴经则阳经愈脱，此针之所以不可施也。仅可将理以甘和之药，不可饮以至补至泻之剂，且灸亦不可妄用。倘病有未已，而针灸误泻，则五脏之气益坏矣，岂可哉？上谓寸，下谓尺也。】　　【张志聪曰：谨奉天道，请言终始者，谓阴阳经脉应天之六气也。夫血脉本于五脏五行之所生，而外合于阴阳之六气，有生始而有经终。故曰，终始者，经脉为纪也。持其脉口人迎，以知阴阳有余不足，平与不平，盖诊其脉以候其气也。应四时者，春夏之气从左而右，秋冬之气从右而左，是以春夏人迎微大，秋冬气口微大，是谓平人。上下相应者，应天之六气，上下环转，往来不息。六经之脉，随气流行不结动也。本末者有标本之出入，寒温者应寒暑之往来，各相司守也。形肉血气，谓脉外之血气，与六经之脉必相称也。脉口人迎，以候三阴三阳之气，是以少气者，脉口人迎俱少，尺以候阴，寸以候阳，不称尺寸者，阴阳气虚，而又应于尺寸之脉也。甘药者，调胃之药，谓三阴三阳之气，本于中焦胃腑所生，宜补其生气之原，道之流行，故不可饮以至剂，谓甘味太过反留中也。弗灸者，谓阴阳之气不足于外，非经脉之陷下也。因而泻之，则五脏气坏者，六气化生五行，五行上呈六气，五六相合也。】
　　人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。人迎四盛，且大且数，名曰溢阳，溢阳为外格。脉口一盛，病在足厥阴；厥阴一盛而躁，在手心主。脉口二盛，病在足少阴；二盛而躁，在手少阴。脉口三盛，病在足太阴；三盛而躁，在手太阴。脉口四盛，且大且数者，名曰溢阴，溢阴为内关，内关不通，死不治。人迎与太阴脉口，俱盛四倍以上，命曰关格，关格者与之短期。【数，音朔。】　　【马莳曰：此言脉口人迎之脉，而决其病在何经，甚至脉为关格则死也。人迎一盛、二盛、三盛、四盛者，较之脉口之脉，大一倍、二倍、三倍、四倍也。人迎一盛，病在足少阳胆经；若一盛而加之以躁动，则在手少阳三焦经矣。人迎二盛，病在足太阳膀胱经；若二盛而加之以躁动，则在手太阳小肠经矣。人迎三盛，病在足阳明胃经；若三盛而加之以躁动，则在手阳明大肠经矣。盖人迎主外，故足手六阳经之病验于此也。其人迎甚至四盛，且大且数，是六阳泛溢格拒于外，而在内六阴经之脉，不得运之以出于外矣。夫是之谓外格也。若脉口一盛、二盛、三盛、四盛者，较之人迎大一倍、二倍、三倍、四倍也。脉口一盛，病在足厥阴肝经；若一盛而躁，则在手厥阴心包络经矣。脉口二盛，病在足少阴肾经；若二盛而躁，则在手少阴心经矣。脉口三盛，病在足太阴脾经；若三盛而躁，则在手太阴肺经矣。盖脉口主内，故足手六阴经之病验于此也。其脉口甚至四盛，且大且数，是六阴泛溢关闭于内，而在外六阳经之脉，不得运之以入于内矣。夫是之谓内关也。内关不通，当为死不治。且人迎脉口之脉俱盛而四倍以上，是谓关格兼见也，皆与之以短期而已。后世医籍，皆以饮食不下为关格，视此节大义可深惭云。按四盛四倍，义见本经经脉、禁服篇。左手寸关为东南，为春夏，故人迎主外；右手寸尺为西北，为秋冬，故脉口主内。】　　【张志聪曰：左为人迎，右为气口，以候三阴三阳之气。圣人南面而立，前曰广明，后曰太冲，左东而右西，天道右旋，地道左迁，故以左候阳而右候阴也。躁者阴中之动象，盖六气皆由阴而生，从地而出，故止合足之六经。其有躁者在手，以合六脏六腑十二经脉。盖十二经脉，以应三阴三阳之气，非六气之分手与足也。外格者，谓阳盛于外，而无阴气之和。内关者，阴盛于内，而无阳气之和。关格者，阴关于内，阳格于外也。　张开之曰：脉口，太阴也。人迎，阳明也。盖脏气者，不能自至于手太阴，必因于胃气，乃至于手太阴，是左右皆属太阴，而皆有阳明之胃气，以阳气从左而右，阴气从右而左，故以左候三阳，右候三阴，非左主阳而右主阴也。阴中有阳，阳中有阴，是为平人。若左独主阳，右独主阴，是为关阴格阳之死候矣。】
