<!-- { "loadSidebar": true } -->
　　阴盛而阳虚，先补其阳，后泻其阴而和之。阴虚而阳盛，先补其阴，后泻其阳而和之。　　【马莳曰：此承上文而言阴经阳经之补泻，其法当有先后也。夫脉口盛而六阴为病，是阴经盛而阳经虚也，然必先补其阳而后泻其阴以和之。又人迎盛而六阳为病，是阳经盛而阴经虚也，必先补其阴而后泻其阳以和之。何也？邪气虽当去，而尤以扶正气为先也。】　　【张志聪曰：此复论调和经脉之阴阳，所谓盛则泻之，虚则补之者，调和三阴三阳之气也。不虚不实以经取之者，谓阴阳之气已调，无虚实之偏僻，而经脉不调者，又当取之于经也。夫经脉之血气，本于脏腑所生，故当先补其正虚，而后泻其邪实。】　　【张开之曰：前节论调气而经脉不调，上节论在皮肤以致谷气，此节论取之其经。】
　　三脉动于足大指之间，必审其实虚，虚而泻之，是谓重虚，重虚病益甚。凡刺此者，以指按之，脉动而实且疾者疾泻之，虚而徐者则补之。反此者，病益甚。其动也，阳明在上，厥阴在中，少阴在下。【重，平声。】　　【马莳曰：此言足之三经，当验其虚实而补泻之也。按本节后文，则三脉者，足阳明胃经、足厥阴肝经、足少阴肾经也。三脉动于足大指之间者，正以阳明动于大指次指之间，凡厉兑、陷谷、冲阳、解溪皆在足跗上也；厥阴动于大指次指之间，正以大敦、行间、太冲、中封在足跗内也；少阴则动于足心，其穴涌泉乃足跗之下也。必审其脉之虚实，若虚者而泻之，是谓重虚，病之所以益甚也。凡刺此者，须以指按之，脉动而实且疾者为实，宜急泻之，脉动而虚且徐者为虚，宜急补之。否则重虚其虚，重实其实，其病当益甚也。且视其脉之所动者，阳明则在于足之上，厥阴则在于二经之中，少阴则在于足之下耳。】　　【张志聪曰：比篇论三阴三阳之气，本于五脏五行之所生，而五脏之气，生于后天水谷之精，始于先天之水火，盖水生木而火生土金也。以上数节，论三阴三阳之气候于人迎气口，谓本于阳明水谷之所生，从五脏之经隧，出于皮肤而见于尺寸，此复论五行之气，本于先天之肾脏，下出于胫气之街，散于皮肤，复从下而上。本经动腧篇曰：冲脉者，十二经之海也，与少阴之大络，起于肾下。出于气街，循阴股内廉，斜入腘中，循胫骨内廉，并少阴之经，下入内踝之后，入足下；其别者，斜入踝出属跗上，入大指之间，注诸络以温足胫。是先天水火之气，下出于胫气之街，故阳气起于足五指之表，阴气起于足五指之里，此水火阴阳之气。出气街而散于足五指也。其别者，斜入踝出属跗上，入大指之间，是先天之水火，化生五行之气，随冲脉与少阴之大络，注于足大指之间，而复上行。故少阴在下者，谓天一之水，地二之火；厥阴在中者，谓天三之木；阳明居中土，而主秋金之气，阳明在上者，谓地四生金，天五生土也。此言五脏五行之气，生于中焦之阳明，始于下焦之少阴。其上行者，出于阳明，而走尺肤；其下行者，出于少阴，而动于足大指之间。】
　　膺腧中膺，背腧中背、肩膊。虚者取之。 【中，去声。膊，音博。】　　【马莳曰：此言凡取穴者，必当各中其所也。胸之两旁谓之膺，故膺内有腧，如胃经气户、库房、屋翳、膺窻，肾经腧府、彧中、神藏、灵墟之类。凡刺膺腧者，当中其膺可也。背内有腧，如督脉经诸穴居脊之中，膀胱经诸穴居背之四行之类。凡刺背腧者，当中其背与肩膊可也。按其分肉虚者则取之耳。】
　　上重舌，刺舌柱以铍针也。 【铍，音披。】　　【马莳曰：此言刺重舌之法也。舌在上故曰上。舌下生舌谓之重舌，当刺其舌柱，用之以铍针耳。舌柱，舌下之柱也。九针篇云：铍针取法于剑锋，广二分半长四寸，去大痈脓两热相争。官能篇云：病为大脓者，取以铍针。】
　　手屈而不伸者，其病在筋；伸而不屈者，其病在骨。在骨守骨，在筋守筋。　　【马莳曰：此言屈伸可验筋骨之病，当各守其法以刺之也。凡手虽能屈而实不能伸者，正以筋甚拘挛，故屈易而伸难，其病在筋，治之者亦惟在筋守筋耳，不可误求之骨也。手虽能伸而实不能屈者，正以骨有所伤，故伸易而屈难，其病在骨，治之者亦惟在骨守骨耳，不可误求之筋也。】　　【张志聪曰：夫皮肉筋骨，五脏之外合，脉外之气分也。此三节皆承上文而言五行之气，从足上行，如有虚者取之。取者，谓迎其气之外出也。胃腧在膺中，脾腧在膺旁，肺腧在肩背。心之窍在舌，肝之气在筋，肾之气在骨，是五脏之气虚者，各随其所在而取之。】　　【张玉师曰：此论脉外之气，故在心止言舌而不言脉。本篇重在五行六气之生始出入，故篇名终始。而论刺则曰虚者取之，曰以铍针也，曰在骨守骨、在筋守筋，读者味之，其义自得。　张开之曰：上节曰少阴在下，阳明在上，谓数之始于一而终于五，气从下而上也。此节先言膺腧，而末言其病在骨，谓数之成于五而归于一，复从上而下也。】
　　补须一方实，深取之，稀按其痏，以极出其邪气；一方虚，浅刺之，以养其脉，疾按其痏，无使邪气得入。邪气来也紧而疾，谷气来也徐而和。脉实者，深刺之以泄其气；脉虚者，浅刺之使精气无得出以养其脉，独出其邪气。　　【马莳曰：此言补泻之法，所以出其邪气而复其正气也。补泻之法，须待其一时方实则行泻法，当深其针以取之，少按其痏以极出其邪气。一时方虚，当浅其针以取之，以养其正气之脉，且急按其痏，无使邪气又得而入也。盖邪气之来，其针下必紧而疾，谷气之来，其针下必徐而和，可得而验者也。况病之虚实，系于脉之虚实，故即脉之虚实，以为刺之深浅，而泄其邪气，养其正气焉耳。】　　【张志聪曰：此论身形之应四方也。一方实，深取之，一方虚，浅刺之。脉实者，深刺之；脉虚者，浅刺之。此论四方之虚实也。刺诸痛者，其脉皆实。】　　【马莳曰：此承上文而言脉实者当泻，以凡刺诸痛者，其脉必实故也。】　　【张志聪曰：诸痛者，其脉皆实，言四方之气，归于中央而为实也。】
　　故曰：从腰以上者，手太阴阳明皆主之；从腰以下者，足太阴阳明皆主之。　　【马莳曰：此言病有所主之经见，治之者当分经也。《素问》六微旨曰大论曰：天枢之上，天气主之；天枢之下，地气主之。本经阴阳系日月篇曰：腰以上为天，腰以下为地。故曰，从腰以上，手太阴肺经、手阳明大肠经主之，盖肺经自胸行手，大肠经自手行头也；从腰以下，足太阴脾经、足阳明胃经主之，盖脾经自足入腹，胃经自足上至下。四经各有所主，则各经宜各有所取耳。天枢在脐旁二寸。】　　【张志聪曰：手太阴阳明主天，足太阴阳明主地。身半以上为天，身半以下为地。故者承上文而言，言人之形气，生于六六之内，应天地之上下四旁，故曰天地为生化之宇。】
　　病在上者，下取之；病在下者，高取之。病在头者，取之足；病在腰者，取之腘。　　【马莳曰：此言治病在远取之法也。有病虽在上，其脉与下通，当取之下。病虽在下，其脉与上通，当取之高。故病在于头而取之于足，病在于腰而取之于腘，皆在上取下之法也。至于在下取高之义，可类推矣。】　　【张志聪曰：此言形身之上下，应天地之气交。六微旨论曰：天气下降，气流于地，地气上升，气腾于天，上下相召，升降相因。是以病在上者下取之，病在下者高取之，因气之上下升降也。邪客篇曰：天圆地方，人头圆足方以应之。病在头者取之足，以头足之应天地也。病在腰者取之腘，以肾脏膀胱之水气应天泉之上下也。夫谨奉天道，请言终始，知血气之生始出入，应天地之五运六气，上下四旁，天道毕矣。】
　　病生于头者头重，生于手者臂重，生于足者足重。治病者，先刺其病所从生者也。　　【马莳曰：此言治病有先取之法也。病生于头者，其头必重，余病皆从此始。故治病者，先取之头。至于手病而臂重，足病而足重，其法亦犹是耳，即先求其本之义也。】　　【张志聪曰：上节论上下之气交，此论天地之定位。头以应天，足以应地，手足应四旁。盖天地四方之气，各有所生之本位，故生于头者头重，生于足者足重，随其所生而取之。重者，守而不动也。　张开之曰：前节论四方之气流行，故有一方实，一方虚，如金行乘木，则东方实而西方虚矣。此论上下四方之定位，故生于手者臂重，生于足者足重。】
　　春气在毛，夏气在皮肤，秋气在分肉，冬气在筋骨。刺此病者，各以其时为齐。故刺肥人者，以秋冬之齐；刺瘦人者，以春夏之齐。【齐、剂同。】　　【马莳曰：此言治法有浅深，当随时因人而施也。春气初发在毫毛间，夏气则出于皮肤，秋气初入于分肉间，冬气则入于筋骨。凡刺此病者，春夏则取之毫毛皮肤而浅其针，秋冬则取之分肉筋骨而深其针，所谓随时以为剂也。然人之肥者，其病必深，故用秋冬之剂；人之瘦者，其病乃浅，故用春夏之剂。所谓因人而施者又如此。】　　【张志聪曰：此言三阴三阳之气，应天地之四时。皮肉筋骨，脉外之气分也，阴阳之气始于肤表，从外而内，与经脉之出入不同，故春气在毛，夏气在皮肤，秋气在分肉，冬气在筋骨。盖始于皮毛而入于筋骨，自外而内也。肥人之皮肤湿，分肉不解，气留于阴久，故刺肥人者，以秋冬之齐深取之也。瘦人之皮肤滑，分肉解，气留于阳久，故刺瘦人者，以春夏之齐浅取之也。齐者，与时一之也。】　　【张开之曰：首六句论四时，谓气之从外而入，后四句论肥瘦，谓气之从内而出。盖六气虽运行于肤表，然本于内之所生。】　　【张应略曰：从外而内，天之气也。从内而生，人之气也。人与天地相合，故或从外，或从内，外内出入者也。】
　　病痛者，阴也。痛而以手按之不得者，阴也，深刺之。病在上者，阳也；病在下者，阴也。痒者，阳也，浅刺之。　　【马莳曰：此言病有阴阳，故刺之有深浅也。阴经为阴，阳经为阳；痛为阴，痒为阳；上为阳，下为阴。病在阴者深刺之，病在阳者浅刺之。】　　【张志聪曰：此论表里上下之阴阳。夫表为阳，里为阴；身半以上为阳，身半以下为阴。病在阳者名曰风，故痒者阳也，病在皮肤之表阳也；病在阴者名曰痹，痹者痛也，故病痛者阴也。以手按之不得者，留痹之在内也。此言表里之为阴阳也。病在上者为阳，病在下者为阴，以形身之上下分阴阳也。】
