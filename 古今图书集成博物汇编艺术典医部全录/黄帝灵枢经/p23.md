<!-- { "loadSidebar": true } -->
　　病先起阴者，先治其阴，而后治其阳。病先起阳者，先治其阳，而后治其阴。　　【马莳曰：此言病有所由起，故刺有所先也。阴阳者，阴经阳经也。按此节大义，与上病生于头者头重一节相同。】　　【张志聪曰：此承上文而言表里上下阴阳之气，交相贯通，故有先后之分焉。《内经》云，阳病者上行极而下，阴病者下行极而上。从内之外者，先调其内；从外之内者，先治其外。】
　　刺热厥者，留针反为寒；刺寒厥者，留针反为热。刺热厥者，二阴一阳；刺寒厥者，二阳一阴。所谓二阴者，二刺阴也；一阳者，一刺阳也。　　【马莳曰：此言刺厥病之有法也。　《素问》厥论有寒热二证，刺热厥者，久留其针，反能为寒而热可去；刺寒厥者，久留其针，反能为热而寒可去。刺热厥者，补阴经二次，泻阳经一次，盖阴盛则阳退，热当自去也。刺寒厥者，补阳经二次泻阴经一次，盖阳盛则阴退，寒当自去也。所谓二阴者，二次刺阴经也；一阳者，一次泻阳经也，其二阳一阴可推矣。】　　【张志聪曰：此论寒热之阴阳厥逆也。刺热厥者，留针俟针下寒，乃去针也。刺寒厥者，留针俟针下热，乃去针也。二阴一阳、二阳一阴者。谓寒热阴阳之气，互相交通，故不独取阳而独取阴也。】　　【张开之曰：一二者，阴阳水火之生数也。】
　　久病者，邪气入深。刺此病者，深内而久留之，间日而复刺之，必先调其左右，去其血脉，刺道毕矣。【内、纳同。间，去声。】　　【马莳曰：此言治久病之有法也。】　　【张志聪曰：人之卫气，昼行于阳，夜行于阴，应天道之繞地一周，昼明夜晦。病久者，邪气入深，邪与正争，则气留于阴，间日而后出于阳，是以间日复刺之者，俟气至而取之也。左右者，阴阳之道路也。经脉者，所以行气血而荣阴阳也。此篇论终始之道，本于五行六气，五行应神机之出入，六气应天道之右旋。行针之士，能顺上下之运行，调左右之间气，去血脉之宛陈，刺道毕矣。】
　　凡刺之法，必察其形气，形肉未脱，少气，而脉又躁，躁厥者，必为缪刺之。散气可收，聚气可布。　　【马莳曰：此言气虚脉盛者，当行缪刺之法也。形肉虽未脱，元气则衰少，然而脉又躁动，是谓气虚脉盛也。当行缪刺之法，即左病取右络穴，右病取左络穴是也。其精气之散者，可以收之；邪气之聚者，可以散之。】　　【张志聪曰：此言针刺之法，必察其病者之形气，占其精神而后乃行针也。形肉未脱，形气相得也。夫气生于下脉，从足而手。少气者，气聚于下也。躁者阴之动，象厥逆也。脉又躁厥者，血气不调和，而反躁逆于上也。缪刺者，左刺右，右刺左，阳取阴，阴取阳，和其血气，调其阴阳，使经脉之散气可收，在下之聚气可布也。】
　　深居静处，占神往来，闭户塞牖，魂魄不散，专意一神，精气之分，毋闻人声，以收其精，必一其神，令志在针，浅而留之，微而浮之，以移其神，气至乃休。【分，去声。】　　【马莳曰：此言用针者，当预养其神以行针也。凡用针者，虽占病者之神气往来，然必先自养其神气，故深居静处，闭户塞牖，魂魄神意精气皆会于一，令志已在针，方浅而留之，或微而浮之，以移病者之神，候其真气已至，而乃止针也。】　　【张志聪曰：此言医者当自守其神，令志在针也。深居静处，养其气也。闭户塞牖，无外其志也。魂魄不散，精神内守也。夫肾主藏精，开窍于耳，精气之分，惑于听闻，是以毋闻人声，以收其精，必一其神，令志在针，神志之专一也。浅而留之，微而浮之，以移其病者之神，候针下之，声至而休，盖以己之精神，合病者之脉气也。】
　　男内女外，坚拒勿出，谨守勿内，是谓得气。凡刺之禁：新内勿刺，已刺勿内；已醉勿刺，已刺勿醉；新怒勿刺，已刺勿怒；新劳勿刺，已刺勿劳；已饱勿刺，已刺勿饱；已饥勿刺，已刺勿饥；已渴勿刺，已刺勿渴。大惊大恐，必定其气乃刺之；乘车来者，卧而休之，如食顷乃刺之；出行来者，坐而休之，如行十里顷乃刺之。凡比十二禁者，其脉乱气散，逆其荣卫，经气不次，因而刺之，则阳病入于阴，阴病出于阳，则邪气复生，粗工勿察，是谓伐身。形体淫泆，乃消脑髓，津液不化，脱其五味，是谓失气也。　　【马莳曰：此言病人善养，与医人善针者为得气，而反此者为失气也。气，真气也。病人善守禁忌，男子则忌内而谨守勿内，女人则忌外而坚拒勿出，则未刺之先，或已刺之后，真气不失，是之谓得气也。然凡刺之禁，曰外曰内，曰醉曰怒，曰劳曰饱，曰饥曰渴，曰惊曰恐，曰车曰步，皆当慎之。正以此十二禁者，脉气散乱，荣卫相逆，经气不次，病人失于自守，医人妄于行刺，则阳病入阴，阴病出阳，邪气复而真气衰，不谓之失气而何？】　　【张志聪曰：此论刺有十二禁也。男为阳，女为阴。阳在外，故使之内；阴在内，故引之外。谓和调外内阴阳之气也。坚拒其正气而勿使之出，谨守其邪气而勿使之入，是谓得气也。内者，入房也，新内则失其精矣。酒者熟谷之液，其气慓悍，已醉则气乱矣。肝主藏血，怒则气上，新怒则气上逆而血妄行矣。烦劳则神气外张，精气内绝矣。脉要精微论曰：饮食未进，经脉未盛，络脉调匀，血气未乱，故乃可诊有过之脉。是以已饱勿刺。平脉篇曰：谷入于胃，脉道乃行，水入于经，其血乃成。是又已饥勿刺、已渴勿刺也。惊伤神，恐伤精，故必定其气乃刺之，则存养其精气神矣。久坐伤肉，故乘车来者，卧而休之。久行伤筋，故出行来者，坐而休之。凡此十二禁者，其脉乱气散，荣卫逆行，经气不次，因而刺之，则阳病入于阴，阴病出于阳，邪气复生，是谓戕伐其身，而形体淫泆矣。脑为精髓之海，津液者，补益脑髓，润泽皮肤，濡养筋骨，犯此禁者，则津液不化而脑髓消铄矣。五味入口，藏于肠胃，味有所藏，以养五气，气和而生，津液相成，神乃自生。针刺之道，贵在得神致气，犯此禁者，则脱其五味所生之神气，是谓失气也。】
　　太阳之脉，其终也戴眼，反折瘛瘲，其色白绝，皮乃绝汗，绝汗则终矣。少阳终者，耳聋，百节尽纵，目系绝，目系绝一日半则死矣。其死也，色青白乃死。阳明终者，口目动作，喜惊妄言，色黄，其上下之经，盛而不行则终矣。少阴终者，面黑齿长而垢，腹胀闭塞，上下不通而终矣。厥阴终者，中热嗌干，喜溺心烦，甚则舌卷卵上缩而终矣。太阴终者，腹胀闭不得息气，噫善呕，呕则逆，逆则面赤，不逆则上下不通，上下不通，则面黑皮毛焦而终矣。　　【马莳曰：此言足之六经，其终各有所候也。足太阳膀胱之脉，起目内眦，上额交巅，从巅入络脑，还出别下项，循肩膊内，侠脊抵腰中，入循膂，络肾属膀胱。故其终时，其眼反戴而上，其背反折而为瘛瘲之状。色白者，肺绝也，绝汗出而终矣。又足少阳胆经之脉，起于目锐眦，上抵头角，下目后，入耳中，上走耳前。故其终也，时百节尽纵，而目系绝也。色青白者，金木相克也。又足阳明胃经之脉，起于鼻交頞中，下循鼻外，上入齿中，还出侠口，环唇下交承浆，其支循喉咙入缺盆，下腹属胃络脾。故其终时，口目动作，喜惊妄言，胃邪盛也。色黄者，土色泄也。上下之经盛而不通者，胃气绝也。又足少阴肾经主水，其色黑，肾主骨，齿乃骨余、肾脉入于腹，通窍于二便。故其终时，面黑齿长而垢，腹胀而不通也。足厥阴肝经之脉，循股阴，入毛中，过阴器，抵小腹，上贯膈，布胁肋，循喉咙。故其终时，中热嗌干，喜溺而心烦，甚则舌卷卵缩也。又足太阴脾经之脉，循足大指内侧，出腨内，上阴股，入腹上膈，侠咽连舌本，散舌下。故其终时，腹胀闭而不得息，噫呕交作，上下不通，面黑而皮毛焦也。】　　【张志聪曰：此归结终始之道，始于五行而终于六气也。太阳之脉，起目内眦，上额交巅，从巅入络脑，还出别下项侠脊抵腰中。太阳乃津液之腑，而为诸阳主气，血气绝而不能荣养筋脉，则筋脉急而戴眼反折也。精明五色者，气之华也，太阳之气主皮毛，气绝于皮，则色白而绝汗出也。少阳之脉，起目锐眦入耳中。耳聋者，少阳之脉绝也。少阳主骨，百节尽纵，少阳之气绝也。少阳属肾，肾藏志，目系绝者志先死，志先死则一日半死矣。阳明之脉，起于鼻交頞中，入齿中，还出侠口，环唇下，交承浆。口目动作者，阳明之经气欲绝也。喜惊妄言，色黄，阳明之神气外出也。上下经者，谓手足阳明之经。盛者盛于外而绝于内也。夫阳明太阴之言上下者，谓从腰以上手太阴阳明皆主之，从腰以下足太阴阳明皆主之，上下之经盛而不通，则终者天地阴阳之气，不交而绝也。少阴之脉，属肾络膀胱，上贯肝膈，入肺中，从肺出络心。腹胀闭塞者，少阴之脉绝不通也。面黑者，气色外脱也。齿长者，骨气不藏也。上下不通者，水火不交也。夫少阴之言上下者，少阴之上，君火主之，谓水火阴阳之气绝也。厥阴之脉，循阴股，入毛中，过阴器，循喉咙，入颃颡。舌卷卵缩，厥阴之脉绝也。厥阴从中见少阳之火化，中热嗌干心烦者，化气上出也。肝主疏泄，喜溺者，肝气下泄也。太阴之脉，上阴股，入腹上膈，侠咽连舌本，散舌下，复从胃注心中。太阴之脉绝不通，是以腹胀不得息，太阴之气，上走心为噫气。噫善呕，呕则逆，逆则面赤者，从胃而心，心而外脱也。夫上逆于心则见此证，如不逆，则手足二经皆绝，而上下不通矣。上下不通，则土败而水气乘之而色黑矣。手太阴之气绝而皮毛夭焦矣。此六气终而经脉绝也。盖气终则脉终，脉绝则气绝，譬如人之兄弟，安则俱生，急则俱死矣。夫经脉本于脏腑五行之所生，而外合阴阳之六气，故首言终始之道，五针为纪，末结六经之终，谓生于五行而终于六气也。　张开之曰：神在天为风，风生木，木生肝，是天之六气，化生地之五行，五行生五针，五针生六经，六经合六气，盖原本于天之六气所生，故终于六经而复归于天也。】古今图书集成医部全录卷五十一

　　　经脉篇第十 【上】
　　【马莳曰：此言十二经脉，故以经脉名篇，实学者习医之第一要义，不可不究心熟玩也。后世能言不识十二经络，开口动手便错，而于此懵然，惜哉！滑伯仁《十四经发挥》、《针灸聚英》等书，各本于此，但不若此篇尤详。凡《内经》全书之经络，皆自此而推之耳。】
