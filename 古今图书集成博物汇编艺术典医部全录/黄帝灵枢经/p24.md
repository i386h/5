<!-- { "loadSidebar": true } -->
　　雷公问于黄帝曰：禁服之言，凡刺之理，经脉为始，营其所行，制其度量，内次五脏，外别六腑。愿尽闻其道。黄帝曰：人始生，先成精，精成而脑髓生，骨为干，脉为营，筋为刚，肉为墙，皮肤坚而毛发长。谷入于胃，脉道以通，血气乃行。雷公曰：愿卒闻经脉之始生。黄帝曰：经脉者，所以能决死生，处百病，调虚实，不可不通。　　【马莳曰：此帝因雷公之问，必原脉道之所以行，而示以经脉之所当知也。人之始生，先成于精，精成而脑髓生，以肾通于脑也。其骨为干，其脉为营，其筋为刚，其肉为墙。至皮肤坚而后毛发长，及其已生，必谷入于胃，则脉道以通，而血气乃行。此经脉者，可以决死生，处百病，而调虚实，乃人之不可不知也。】　　【张志聪曰：此篇论脏腑十二经脉之生始出入，营行脉中，卫行脉外，始于手太阴肺，终于足厥阴肝，周而复始，循度环转之无端也。人始生先成精者，本于先天水火之精气，而先生两肾，脑为精髓之海，肾精上注于脑，而脑髓生。骨为干者，骨生于水脏，如木之干也。营者，犹营舍之所以藏血气也。筋为刚者，言筋之强劲也。肉为墙者，肉生于土，犹城墙之外卫也。皮肤坚而毛发长，血气之充盛也。此言皮肤脉肉筋骨，乃五脏之外合，本于先天之精气也。谷入于胃，脉道以通，血气乃行，言营卫气血，生于后天水谷之精也。按血气之生始出入，阴阳之离合盛衰，非神灵睿圣，焉能洞鉴隔垣？《灵》、《素》二经，君臣谘访，欲证明斯道也。】
