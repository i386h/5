<!-- { "loadSidebar": true } -->
　　肺手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上鱼，循鱼际，出大指之端。其支者，从腕后直出次指内廉，出其端。是动则病，肺胀满膨膨而喘咳，缺盆中痛，甚则交两手而瞀，此为臂厥。是主肺所生病者，咳，上气喘渴，烦心胸满，臑臂内前廉痛厥，掌中热。气盛有余则肩臂痛，风寒汗出中风，小便数而欠；气虚则肩臂痛寒，少气不足以息，溺色变。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者寸口大三倍于人迎，虚者则寸口反小于人迎也。【臑，音猱。数，音朔。】　　【马莳曰：此言肺经脉气之行，乃为第一经之经脉也。言肺者，即手太阴经之脉也。凡言手者，以其井荥俞经合等穴，自手而始也。凡言足者，以其井荥俞经合等穴，自足而始也。后凡各经分手足者，以此起发也。中焦者，中脘也，在齐上四寸。胃口，胃之上脘，在齐上五寸。络，犹兜也，如今人横线为络而兜物也。循，巡也。膈，隔也。凡人心下有膈膜，前齐鸠尾，后齐十一椎，周围着脊，所以遮隔浊气，不使上熏心肺也。肺系者，喉咙也。喉以候气，下接于肺。胸旁肋下，谓之腋。膊内肱处，谓之臑，肩肘之间也。臑尽处为肘，肘以下为臂。廉，隅也。手掌后高骨旁动脉为关，关前动脉为寸口。鱼谓掌骨之前大指本节之后，其肥肉隆起处，统谓之鱼。鱼际，则其间之穴名也。端，秒也。瞀，目垂貌。按本经营卫生会、五味、邪客、刺节真邪等篇，言人身有前三焦者，宗气出于上焦，即所谓积于胸中，又谓之积于膻中也，出喉咙以司呼吸。其营气者，阴精之气也，由中焦之气，阳中有阴者，随上焦之气，以降于下焦而生此阴气，故谓之清者为营，又谓之营气出于中焦者是也。然营气阴性精专，随宗气以运行于经隧之中，故谓之营行脉中者是也。其卫气者，阳精之气也，由下焦之气，阴中有阳者，随中焦之气，以升于上焦而生此阳气，故谓之浊者为卫，又谓之卫气出于下焦者是也。然卫气阳性慓悍，不随宗气而行，而自行于各经皮肤分肉之间，故谓之卫行脉外者是也。兹手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上鱼，循鱼际出大指之端者，本言宗气与营气同行，而卫气不与焉者也。即营卫生会篇所谓与营俱行于阳二十五度，行于阴亦二十五度一周也，故五十度而复大会于手太阴矣，然此特言肺经运行之始耳。起于中焦者，即营卫生会篇所谓中焦亦并胃中出上焦之后，此所受气者，泌糟粕，蒸津液，化其精微，上注于肺脉者是也。言由谷气入胃，其精微之气，起于中焦，下络大肠，以肺与大肠相为表里也。转循胃之上口，属之于肺，即从肺系横出腋下，盖由胸部第四行之中府、云门，以出腋下，下循臑内，历天府、侠白，行于手少阴心经、手厥阴心主包络两经之前，下入肘中，抵尺泽穴，即营卫生会篇所谓上焦出于胃上口，并咽以上贯膈而布胸中，走腋，循太阴之分而行者也。既下肘中，乃循臂内上骨之下廉，历孔最、列缺，入寸口之经渠、太渊以上鱼，又循鱼际出大指之端，至少商穴而止也。其支者，如木之有枝，以其自直行之脉而旁行之也。臂骨尽处为腕。脉之大隧为经。交经者为络。盖本经经脉，虽终于大指之端，而络脉之行，从腕后之列缺穴，循合谷上行于食指之端，交于手之阳明经，而由合谷、三间、二间，以至于商阳穴，又随商阳而上行也。及其动穴验病，肺发胀满，致膨膨然而喘急咳嗽，缺盆中痛，甚则交两手而掣瞀者，此之谓臂气厥逆。盖肺脉由中府出腋，循臑下肘入手也。是皆肺经所生之病耳。然又有诸病，或出本经，或由合经，为咳，为上气，为喘，为渴，为烦心，为胸满，以肺脉贯膈而布胸中也。为臑臂内前廉痛，为厥掌中热，脉行手少阴心主之前也。邪气有余则为肩臂痛，络脉交于手上肩背也。于风寒为汗出中风，为小便频数，而发之为欠，母病及子也。正气不足，则为肩臂疼痛寒冷，其络行手阳明也，为少气不足以息，此本经病也。为溺色变，邪及子也。其诸病有如此者。然盛则当泻之，虚则当补之。热则泻者，疾去其针。寒则补者，久留其针。脉陷下者，则用艾以灸之。若不盛不虚，则止以本经取之，而不必求之手阳明也。所谓盛者，何以知之？寸口较人迎之脉，三倍而躁，则肺经为实，如终始篇所谓泻手太阴肺，而补手阳明大肠者是也。虚者何以知之？寸口较人迎之脉，三倍而小，则肺经为虚，如终始篇所谓补手太阴肺，而泻手阳明大肠者是也。按《难经》二十二难，以是动为气，所生为血，即动生二字，分为气血，且以气先血后为难，不知肺经则言肺所生病，大肠则言津液所生病，胃则言血所生病，脾则言脾所生病，心则言心所生病，小肠则言液所生病，膀胱则言筋所生病，肾则言肾所生病，心主则言脉所生病，三焦则言气所生病，胆则言骨所生病，肝则言肝所生病，何尝以所生之病，皆定为血也。今详本篇前后，辞义分明，不以所动属气，所生属血，明矣。又按至真要大论云：所谓动者，知其病也。盖言凡知太冲、冲阳、尺泽等穴气绝，为死不治。正以其动则可以验病，不动则气绝。此篇是动之义，正言各经之穴，动则知其病耳。再按自此肺经以至肝经，及两蹺督任，共计一十六丈二尺之脉。宗气主呼吸而行脉络，一呼脉行三寸，一吸脉行三寸，呼吸定息，脉行六寸。漏水下一刻，计一百三十五息，脉行八丈一尺；二刻，计二百七十息，脉行一十六丈二尺为一周身；漏水下百刻，计一万三千五百息，脉行八百一十丈，昼夜共行五十度周于身，并非言手太阴行于寅时，手阳明行于卯时，足阳明行于辰时，足太阴行于巳时，手少阴行于午时，手太阳行于未时，足太阳行于申时，足少阴行于酉时，手厥阴行于戌时，手少阴行于亥时，足少阳行于子时，足厥阴行于丑时。至后世子午流注针灸等家，始有为此说者，更为分时注释。如果十二经分配十二时，则一时止行得一经，何以能八刻之一千八百息，脉行六十四丈八尺，而四度周于身也？又何以能十二时之一万三千五百息，脉行八百一十丈，而五十度周于身也？况每经体有长短，穴有多寡，假如手少阴心止有九穴，左右计一十八穴，不过自手小指至肘上臑内而已。今曰行于午时，其一时当得一千一百二十五息，脉行六十七丈五尺。较之足太阳膀胱经有六十三穴，左右共计一百二十六穴，直自目之内眦，上行于头，转至项后行背四行，下行委中，以至足之小指外侧，其穴道身体尽一身之长，今曰行于申时，则一时之中，亦止得息数一千一百二十五息，脉数止得六十七丈五尺乎？其余各经长短不同，又皆息数脉数，俱以一时之中而尽合乎？所谓一时止行一经者，实理势之所必无也。彼或以二十三难，始从中焦始字，遂指寅为肺，便以卯为大肠，而直轮至丑为肝经耶？殊不知纪漏者，必始寅初一刻，而经脉运行之始，始于肺经，谓之始于寅时一刻则可，若泥定肺经，止行于寅时则非也。故自二刻一周身之后，又从中焦而起，一日一夜有五十次，起于中焦，合昼夜而皆然。不但寅时而已，何可以始于一刻，而遂指肺之脉行于寅时也。至有以余时配各经者，又缪之缪矣。李东垣《此事难知集》、《针灸聚英》及历朝太医院刊勒诸经穴名于石碑者，亦以各经分配各时，盖相仍于后世医籍，而未究经典耳。考《灵》、《素》，始知非轩岐之本旨也。】　　【张志聪曰：曰肺曰脉者，乃有形之脏腑经脉；曰太阴者，无形之六气也。血脉内生于脏腑，外合于六气，以脉气分而论之，病在六气者，见于人迎气口，病在气而不在脉也。病在脏腑者，病在内而外见于脏腑所主之尺寸也。合而论之，脏腑经脉内合五行，外合六气，五六相得而各有合也。故曰，肺手太阴之脉，概脏腑经脉阴阳之气而言也。此篇论营血，营行脉中，始于手太阴肺，终于足厥阴肝，腹走手而手走头，头走足而足走腹，环转无端，终而复始。六脏之脉属脏络腑，六腑之脉属腑络脏，脏腑相连，阴阳相贯，先为是动，后及所生。是动者，病在三阴三阳之气，而动见于人迎气口，病在气而不在经。故曰，盛则泻之，虚则补之，不盛不虚，以经取之。谓阴阳之气偏盛，浅刺绝皮益深，绝皮以泻阴阳之盛，致谷气以补阴阳之虚，此取皮腠之气分而不及于经也。如阴阳之气不盛不虚，而经脉不和者，则当取之于经也。所生者，谓十二经脉，乃脏腑之所生，脏腑之病外见于经证也。夫是动者，病因于外，所生者病因于内。凡病有因于外者，有因于内者，有因于外而及于内者，有因于内而及于外者，有外内之兼病者，本篇统论脏腑经气，故曰，肺手太阴之脉，曰是动，曰所生，治病者当随其所见之证，以别外内之因，又不必先为是动，后及所生，而病证之毕俱也。是动则病，肺胀膨膨而喘咳，缺盆中痛，甚则交两手而瞀，此为臂气厥逆之所致。盖三阴三阳之气，各循于手足之经气，逆于外而病见于内也。所生者，肺脏所生之病，而外见于经证。夫五行之气，五脏所主，而六腑为之合，故在脏则曰主肺、主脾、主心、主肾、主肝，在腑则曰主津、主液、主气、主血、主骨、主筋，此皆脏腑所生之病，而外见于经证也。是主肺所生之病，故咳喘上气，渴而烦心。肺主气而为水之生原，肺乃心之盖也，胸满，臑臂痛，掌中热，皆经脉所循之部而为病也。气之盛虚者，谓太阴之气也。肺俞在肩背，因气而痛于俞，所谓气伤痛也。溺色变者，气虚而不化也。夫三阴三阳之气，本于阳明胃腑所生，从手阳明之五里，而散行于肤表，肺主气而外主皮毛，是以手太阴与手足阳明论气之盛虚，其余诸经，略而不论也。夫三阴三阳之气，有因于本气之盛虚，有因于外感风寒以致气之盛者，故提于十二经之首，曰风寒汗出中风，盖以申明三阴三阳之气在表，而合于天之六气也。为此是动所生诸病，盛则泻之，虚则补之，热则疾出其针以泻其热，寒则留之，以俟针下热也。艾名冰台，举冰向日，能于冰中取火，故气陷下者灸之，谓能起生阳之气于阴中也。如阴阳之气，无有盛虚，而所生之经脉不调者，则当取之于经矣。经者，肺手太阴之脉也。所谓气之盛者，寸口大三倍于人迎，虚者，寸口反小于人迎也。】　　肺脏形象之图
　　见图
