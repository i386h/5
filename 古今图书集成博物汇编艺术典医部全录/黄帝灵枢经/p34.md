<!-- { "loadSidebar": true } -->
　　足少阴气绝则骨枯。少阴者，冬脉也，伏行而濡骨髓者也。故骨不濡则肉不能着也。骨肉不相亲则肉软却，肉软却故齿长而垢，发无泽，发无泽者骨先死。戊笃己死，土胜水也。　　【马莳曰：此言肾绝之证候死期也。肾主骨，其脉行于冬而濡骨髓，惟肾气绝则骨枯肉脱，齿槁发焦，其骨已死。土日克木，死可必矣。】　　【张志聪曰：足少阴之气主骨，故气绝则骨枯。冬脉者，谓五脏之脉气合四时，而外濡于皮肉筋骨者也。夫溪骨属骨，肉本于骨也，故骨不濡则肉不能着于骨，而骨肉不相亲矣。骨肉不相亲，则骨气外脱而齿长矣。夫肾主藏精而化血，发者血之余也。发无泽者，肾脏之精气绝而骨先死矣。】
　　足厥阴气绝则筋绝。厥阴者，肝脉也。肝者，筋之合也。筋者，聚于阴气而脉络于舌本也。故脉弗荣则筋急，筋急则引舌与卵，故唇青舌卷卵缩，则筋先死。庚笃辛死，金胜木也。【阴气之气，当作器。】　　【马莳曰：此言肝绝之证候死期也。肝之合在筋，其筋下聚于阴器，而上络于舌本，故气绝则筋急，引舌与卵，其筋已先死。金日克木，死可必矣。】　　【张志聪曰：足厥阴之气主筋，故气绝则筋绝矣。厥阴者肝脉，肝者筋之合，谓厥阴之气合于肝脉，肝脏之气合于筋也。聚于阴气者，筋气之会于宗筋也。筋聚于阴器，而络于舌本，故脉不荣于筋，则筋急而舌卷卵缩矣。厥阴气绝，则筋先死。庚笃辛死，金胜木而肝脏之木气绝也。】
　　五阴气俱绝则目系转，转则目运，目运者为志先死。志先死则一日半死矣。　　【马莳曰：此言手足阴经之绝者，而有病证死期也。五阴者，心肝脾肺肾皆属阴经也。不言心包络经者，以手少阴心经统之。耳目为五脏之精，故五脏绝则目系转而运，此乃志已先死，所以死在一日半也。曰一日半者，盖周五脏之表里，而半日则余之耳。】　　【张志聪曰：此总结五脏五行之气，本于先天之水火也。心系上系于目系，目系转者，心气将绝也。火之精为神，水之精为志，神生于精，火生于水，故志死而神先绝，所谓生则俱生，急则俱死也。天一生水，地二生火。一日半者，一二日之间，阴阳水火之气，终于天地始生之数也。】
　　六阳气绝则阴与阳相离，离则腠理发泄，绝汗乃出，故旦占夕死，夕占旦死。　　【马莳曰：此言手足阳经之绝者，而有病证死期也。六阳者，胆胃大小肠膀胱三焦也。六阳经气绝，则阴经与阳经相离而不相运，致腠理开泄，绝汗如珠，其死在旦夕间也。】　　【张志聪曰：此言六腑三阳之气终也。阴阳离合论曰：未出地者，命曰阴中之阴；已出地者，名曰阴中之阳。盖三阳之气，根于阴而出于阳，是以六阳将绝，则阴与阳相离矣。离则阳气外脱，腠理发泄，绝汗乃出，而阳将终也。三阳者，应天之气，是以旦占夕死，夕占旦死，不能终天运之一周。　尚御公曰：此章与本经终始篇、《素问》诊要经终篇大义相同。】
　　经脉十二者，伏行分肉之间，深而不见，其常见者，足太阴过于外踝之上，无所隐故也。诸脉之浮而常见者，皆络脉也。六经络手阳明少阳之大络，起于五指间，上合肘中，饮酒者，卫气先行皮肤，先充络脉，络脉先盛，故卫气已平，荣起乃满，而经脉大盛。脉之卒然盛者，皆邪气居之，留于本末，不动则热，不坚则陷且空，不与众同。是以知其何脉之动也。雷公曰：何以知经脉之与络脉异也？黄帝曰：经脉者，常不可见也。其虚实也，以气口知之。脉之见者，皆络脉也。　　【马莳曰：此详言经脉不可见，而络脉则可见也。经脉者，如肺经自中府以至少商是也。络脉者，如肺经之列缺旁行偏历是也。然十二经者，伏行于各经分肉之间，深而不可见，其常见者，仅有脾经之脉，过于外踝之上，与胃脉相通，无所隐焉故耳。凡诸脉之浮而常见者，皆络脉也。又有经络皆盛，其唯饮酒之时。即如手之六经，皆有络脉，其手阳明大肠经之络名曰偏历，手少阳三焦之络名曰外关，虽在臂腕之间，然皆起于手之五指，手阳明则起于食指，手少阳则起于无名指，上则合于肘中。唯饮酒时则卫气先行于皮肤，络脉先盛，至卫气已平，营气亦满，而经脉亦大盛。凡经络之脉，卒然动者，皆邪气居之。邪气者，酒气也。留于手之本末臂指间，设脉不动，则其热实不免。若脉不坚，则其人必虚，脉当陷且空也。大抵饮酒之脉，断宜动而且坚，与不饮酒之众人，其脉不相同也。是以即饮酒时，便可以知其脉起于何指者，系何脉之动也。及雷公又以经络之异，何法知之为问，盖欲于不饮酒时而知之也。帝言经脉之虚实，当诊气口脉以知之，然隐而不可见者，其常也。络脉则其脉常见，不必于气口知之矣。】　　【张志聪曰：此申明十二经脉之血气，与脉外皮肤之气血，皆生于胃腑水谷之精，而各走其道。经脉十二者，六脏六腑，手足三阴三阳之脉，乃荣血之荣行，伏行于分肉之内，深而不见者也。诸脉之浮而常见者，皆络脉也。支而横者为络，络之别者为孙。盖胃腑所生之血气，精专者独行于经隧，荣行于十二经脉之中，其出于孙络皮肤者，别行于经别。经别者。脏腑之大络也，盖从大络而出于络脉皮肤。下行者，从足太阴之络，而出于足胻之街，故其常见者，足太阴过于外踝之上，无所隐故也。上行者，从手阳明少阳之络，注于尺肤以上鱼，而散于五指，故曰，手阳明少阳之大络，起于五指间，上合肘中，谓行于皮肤之气血，从手阳明少阳之大络，散于五指间，复从五指之井溜于脉中，而与脉中之血气，上合于肘中也。夫阴阳六气主于肤表。经云：太阴为之行气于三阴，阳明者表也，亦为之行气于三阳。盖手太阴主气而外主皮毛，手阳明为太阴之合，故亦为之行气于肤表也。手少阳主气，为厥阴包络之腑，心主包络，主行血于脉中，少阳主行血于脉外，是以手阳明少阳之大络，主行胃腑所出之血气，而注于络脉皮肤之间。玉版篇曰：胃者，水谷血气之海也。海之所行云气者，天下也。胃之所出血气者，经隧也。经隧者，五脏六腑之大络也。缪刺篇曰：邪客于皮毛，入合于孙络，留而不去，闭塞不通，不得入于经，流溢于大络而生奇病也。是血气之行于脉外者，外内出入，各有其道，故复引饮酒者以证明之。夫酒者水谷之悍液，卫者水谷之悍气，故饮酒者，液随卫气而先行皮肤，是以面先赤而小便独先下，盖先通调四布于外也。津液随卫气先行皮肤，先充络脉，络脉先盛，卫气已平，荣气乃满，而经脉大盛。此血气之从皮肤而络，络而脉，脉而经，盖从外而内也。如十二经脉之卒然盛者，皆邪气居于脉中也。本末者，谓十二经脉之有本标也。如留于脉而不动则热，不留于脉则脉不坚而外陷于肤空矣。此十二经脉之流行出入，不与络脉大络之众同也。是以知何脉之动也，以气口知之。气口者，手太阴之两脉口也。此言荣血之行于十二经脉中者，乃伏行之经脉，以手太阴之气口知之。血气之行于皮肤，而见于络脉者，候见于人迎气口也。此节凡四转，盖以申明十二经脉之血气，与皮肤之气血，各有出入之道路也。再按十二经脉之始于手太阴肺，终于足厥阴肝，周而复始者，乃荣血之行于脉中也。十二经脉之皆出于井，溜于荣，行于经，入于合者，乃皮肤之气血，溜于脉中，而与经脉之血气，合于肘膝之间，本篇之所谓六经脉，手阳明少阳之大络，起于五指间上合肘中者是也。本经痈疽篇曰：余闻肠胃受谷，上焦出气，以温分肉而养骨节，通腠理，中焦出气如露，上注溪谷而渗孙脉，津液和调，变化而赤为血，血和则孙脉先满溢，乃注于络脉，皆盈乃注于经脉，阴阳已张，因息乃行，行有经纪，周有道理，与天合同，不得休止。此水谷所生之津液，随三焦出气以温肌肉，渗于孙络，化赤为血，而溢于经脉。本篇之所谓饮酒者，卫气先行皮肤，先充络脉，络脉先盛，卫气已平，荣血乃满，而经脉大盛是也。是脉外之气血，一从经隧而出于孙络皮肤，一随三焦出气以温肌肉，化而为赤，是所出之路有两歧也。其入于经也，一从指井而溜于经荣，一从皮肤而入于络脉，是所入之路亦有两歧也。其经脉之血气，行于脉外，从本标而出于气街，本篇之所谓留于本末，不动则热，不坚则陷且空，不与众同是也。此血气出入之路，而合于天地阴阳五运六气，乃本经之大关目，故不厌烦赘而详言之，学者亦不可不用心参究者也。夫血气之从经隧而出于孙络皮肤者，海之所以行云气于天下也。随三焦出气以温肌肉者，应司天在泉水随气而运行于肤表也。肤表之气血入于脉中，应天运于地之外，而复通贯于地中，经脉之血气，行于皮肤之外，犹地之百川流注于泉下，而复运行于天表也。此天地上下升降内外出入之相通也。人合天地阴阳之道，运行不息，可以与天地相参，如升降息则气立孤危，出入废则神机化灭矣。】
