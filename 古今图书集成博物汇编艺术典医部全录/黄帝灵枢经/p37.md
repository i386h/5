<!-- { "loadSidebar": true } -->
　　黄帝问于岐伯曰：余闻人之合于天道也，内有五脏，以应五音、五色、五时、五味、五位也；外有六腑，以应六律。六律建阴阳诸经，而合之十二月、十二辰、十二节、十二经水、十二时、十二经脉者，此五脏六腑之所以应天道。夫十二经脉者，人之所以生，病之所以成，人之所以治，病之所以起。学之所始，工之所止也。粗之所易，上之所难也。请问其离合出入奈何？岐伯稽首再拜曰：明乎哉问也！此粗之所过，上之所息也。请卒言之！　　【马莳曰：此帝问十二经之离合出入，而伯欲尽言之也。】　　【张志聪曰：此论十二经脉，十五大络之外，而又有经别也。五位，五方之定位。六律建阴阳者，建立六阴六阳以合诸经。诸经者，十二经脉，十二大络，十二经别也。六律分立阴阳，是以合天之十二月、十二节、十二时，合地之十二经水，人之十二经脉，此五脏六腑之所以应天道也。夫六脏脉属脏络腑，六腑脉属腑络脏，此荣血之流行于十二经脉之中，然经脉之外又有大络，大络之外又有经别，是以粗工为易而上工之所难也。离合者，谓三阳之经别离本经而合于三阴，三阴之经别离本经而合于三阳，此即缪刺篇所当巨刺之经，左盛则右病，右盛则左病，如此者必巨刺之，必中其经，非络脉也。按上章之所谓别者，言十二经脉之外，而有别络；此章之所谓别者，言十二经脉之外，而又有别经。此人之所以生此阴阳血气，病之所以成是动所生，及大络之奇病，经别之移易，治之所以分皮刺、经刺、缪刺、巨刺也。所生之经络多岐，所成之病证各别，所治之刺法不同，故上工之所难也。　尚御公曰：五脏为阴，六腑为阳。阳者，天气也，主外；阴者，地气也，主内。本篇以六腑应六律，以合阴阳诸经，盖五脏内合六腑，六腑外合十二经脉，故曰五脏六腑之所以应天道。】　　【朱永年曰：五运行论云：在脏为肝，在体为筋。在脏为肺，在体为皮。是五脏之外合于皮肉筋骨也。本脏篇曰：肺合大肠，大肠者皮其应。心合小肠，小肠者脉其应。是五脏内合六腑，六腑外合于皮肉筋骨也。盖五脏六腑，雌雄相合，离合之道，通变无穷。】　　【高士宗曰：人虽本天地所生，而统归于天道。】
　　足太阳之正，别入于腘中。其一道下尻五寸，别入于肛，属于膀胱，散之肾，循膂当心入散；直者从膂上出于项，复属于太阳，此为一经也。足少阴之正，至腘中，别走太阳而合，上至肾，当十四顀，出属带脉；直者系舌本，复出于项，合于太阳，此为一合。成以诸阴之别，皆为正也。【顀，椎同。】　　【马莳曰：此言膀胱与肾经之为一合也。足太阳膀胱经，自有正经之脉，支别入于腘中央之委中穴。其一道下尻五寸，计承扶穴之处也。别络之脉，入于肛门，内属于膀胱，循脊膂当心而入散之。直者从膂即中膂内俞、膀胱俞等穴，以上出于项后，至前睛明穴，乃属于足太阳经，此为一经。足少阴肾经之正，由涌泉至内踝下，至于腘中，别走足太阳膀胱经，而合上至肾，当十四椎旁，有肾俞穴，出连带脉。直行者，上系舌本，复出于项，合于足太阳膀胱经，此与膀胱经为一合也。有阳经必有阴经，成以诸阴经之别，皆为正经之合耳。】　　【张志聪曰：此足太阳与足少阴为一合也。正者，谓经脉之外，别有正经，非支络也。足太阳之正，从经脉而别入于腘中。其一道者，经别之又分两岐也。肛乃大肠之魄门，别入于肛者，别从肛门而入属于膀胱，散之肾，复循脊膂上行当心而散。其直行者，从背膂上出于项，复属于太阳之经脉，此为一经别也。盖从经而别行，复属于太阳经脉，故名经别，谓经脉之别经也。足少阴之正，至腘中别走于太阳之部分，而与太阳之正相合，上行至肾，当脊之十四椎处，外出而属于带脉。其直行者，从肾上系舌本，复出于项，与太阳上出于项之经正，相合于项间，以为一合也。阴阳离合论曰：阳予之正，阴为之主。少阴之上，名曰太阳；太阴之前，名曰阳明；厥阴之表，名曰少阳。谓阳乃阴予之正而阴为之主，阳本于阴之所生，故曰成以诸阴之别。谓三阳之经，正合于三阴，以成手足三阴之经别，此三阳仍归于三阴之正，故曰皆为正也。是以三阳之别，外合于三阴之经，而内合于五脏三阴之别，止合三阳之经而不合于六腑也。　尚御公曰：按十二经脉之荣气流行，六阴脉属脏络腑，六阳脉属腑络脏。本篇三阴之经别，上至肾属心走肺，而皆不络于六腑。又如足太阳之脉，循膂络肾；膀胱之经别，则别入于肛，属膀胱，散之肾。足少阴肾脉，贯脊属肾络膀胱；其经别至腘中，别走太阳而上至肾，又出属带脉，而复出于项。手少阴心脉，起于心中，出络心系，下膈络小肠；其经别入于渊液两筋之间，属于心手厥阴。心包络之脉，起于胸中，出属心包下膈，历络三焦；而经别下渊液三寸，入胸中，别属三焦。手太阴肺脉，起于中焦，下络大肠，还循胃口，上隔属肺；其经别入渊液少阴之前，入走肺，散之太阳。此经脉与经别，出入不同，各走其道，而马氏以正为正经，宜与经脉篇之直行者相合，别者为络，宜与经脉篇之支者、别者相合。噫！经脉血气之生始出入，头绪纷纭，不易疏也。】
　　足少阳之正，绕髀入毛际，合于厥阴；别者入季胁之间，循胸里属胆，散之上肝，贯心以上挟咽，出颐颔中，散于面，系目系，合少阳于外眦也。足厥阴之正，别跗上，上至毛际，合于少阳，与别俱行。此为二合也。　　【马莳曰：此言肝与胆经为一合也。足少阳胆经之正脉，循胁里出气街，入髀厌中，繞毛际，合于足厥阴肝经。其别者入季胁之间，循胸里属胆，散之上肝，贯心侠咽，出颐颔中，抵(出页)下加颊车，散于面，系目系，合足少阳于目之外眦也。足厥阴之正别足跗上，上至毛际，合于足少阳胆经。以二经相为表里，与胆经之别脉俱行，此肝胆之为一合，即上节而次第之，故曰二合。下仿此。】　　【张志聪曰：按足少阳之脉，起于目锐眦，循头面而下行于足跗，少阳之别，繞髀上行至目锐眦，而合于少阳之经，是经脉与经别，交相逆顺而行也。足厥阴之正，别行于跗上，上至毛际，而合少阳，与少阳之别合而偕行，此为二合也。　尚御公曰：与阳俱行，谓三阴之别，合于三阳之别俱行，而阳别成诸阴之别矣，故曰，成以诸阴之别。】
　　足阳明之正，上至髀，入于腹里属胃，散之脾，上通于心，上循咽出于口，上额颅，还系目系，合于阳明也。足太阴之正，上至髀，合于阳明，与别俱行，上结于咽，贯舌中。此为三合也。　　【马莳曰：此言胃与脾经为一合也。前篇论胃经脉气之行，起于鼻之迎香穴，而下至厉兑。此节所论，则自下井荥俞经合而上行也。故言足阳明之正，由足次指上足跗，循胻外廉，入膝膑，抵伏兔，以上髀关，至气冲，入腹里，属胃络脾，上通于心，入缺盆，上循喉咙，出于口，上额颅，还系目系，合于足阳明之经隧也。足太阴脾经，与胃经为表里，亦上至髀关，合于足阳明胃经，与胃之别穴丰隆偕行，上结于咽，连舌本，散舌中，此胃与脾为第三合也。】　　【张志聪曰：股内为髀，伏兔后为髀关。足阳明之正，从足跗而上至髀，从腹胸而上头面，合手阳明之经脉于目下承泣四白间，盖亦与经脉相逆顺而行也。足太阴之正，别经脉而走阳明之髀分，与阳明之正相合而偕行，上结于喉，贯舌中，此为三合也。】
　　手太阳之正，指地，列于肩解，入腋走心，系小肠也。手少阴之正，别入于渊液两筋之间，属于心，上走喉咙，出于面，合目内眦。此为四合也。　　【马莳曰：此言小肠与心经为一合也。手太阳小肠经之正脉，起于手小指之端，循手外侧上腕，出踝中直上，循臂骨下廉，出肘内侧两骨之间，上循臑外后廉，出肩解，绕肩胛，交肩上，故别于肩解，入缺盆，络心，循咽下鬲抵胃，属小肠，故入腋走心系小肠也。其曰指地者，以其脉之自上而下行也。手少阴心经之正脉，与小肠为表里也，起于心中，出属心系，下鬲络小肠，其直者，从心系却上肺，别入于腋下之渊液穴，属于心，上走喉咙，出于面，合目内眦。此为四合也。】　　【张志聪曰：阴阳系日月论曰，天为阳，地为阴；日为阳，月为阴。其合于人也，腰以上为天，腰以下为地。足之十二经脉，以应十二月，月生于水，故在下者为阴。手之十指，以应十日，日主火，故在上者为阳。手太阳之正指地者，谓手之太阳，下合于足太阳也。盖在脏腑十二经脉，有手足之分，论阴阳二气，止有三阴三阳，而无分手与足矣。故六腑皆出于足之三阳，上合于手也。手少阴之正，上出于面，亦与足太阳相合于目内眦之睛明，水火上下之相交也。夫手太阳少阴，皆属于火，天一生水，地二生火，火上水下，阴阳互交，故手太阳指地，而下交于足，手少阴上行，而合于膀胱之经。论天地水火有上下之相交，归于先天，合为一气，故人之脏腑经脉，所以应天道也。】
　　手少阳之正，指天，别于巅，入缺盆，下走三焦，散于胸中也。手心主之正，别下渊液三寸，入胸中，别属三焦，出循喉咙，出耳后，合少阳完骨之下。此为五合也。　　【马莳曰：此言手三焦与心包络之为一合也。手少阳三焦经之正脉，起于手四指之端，循手表腕上贯肘，循臑外上肩，入缺盆，下于三焦，散于胸中，以其脉上别于巅，故曰指天也。手厥阴心包络经，乃手心主之脉也，别于腋下之天池穴，入胸中历络三焦，出循喉咙，出耳后，合于少阳完骨之下，此为五合也。天池：去乳后一寸，着胁直腋厥肋间，乃本经穴也。】　　【张志聪曰：少阳，初阳也，从阴而生，自下而上，故曰指天也。指地者，谓手合于足；指天者，谓足合于手也。盖分手足于二经，则为六合，论阴阳之气止三合矣。巅乃督脉之会，督脉应天道之环转一周，故从巅而别，下入缺盆，走三焦而散于胸中也。渊液：胆经穴，在腋下三寸。手心主之正，别经脉而下行于渊液之分，下渊液三寸，以入胸中，别属三焦，出循喉咙，上出耳后，合少阳经别于完骨之下。此为五合也。】
　　手阳明之正，从手循膺乳，别于肩髃，入柱骨，下走大肠，属于肺，上循喉咙，入缺盆，合于阳明也。手太阴之正，别入渊液少阴之前，入走肺，散之太阳，上出缺盆，循喉咙，复合阳明。此六合也。
