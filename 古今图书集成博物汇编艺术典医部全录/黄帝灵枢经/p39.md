<!-- { "loadSidebar": true } -->
　　【马莳曰：此言灸刺有多少之数也。足阳明胃经多气多血，其脉大，其热壮，刺之者必深六分，留十呼。凡泻者必先吸入针，又吸转针，候呼出针。凡补者必先呼入针，又呼转针，又吸出针。后世令病人咳嗽以代呼，口中收气以代吸，气有出入，亦与呼吸相同。今曰深六分，则入之至深者也；曰留十呼，是言泻法有十呼之久。盖入针必吸，转针必吸，至十呼出针，但补法不言吸数，以理论之，其吸与呼同数也。后世凡《针灸聚英》等书，言吸若干者，皆言补法，先呼后吸；呼若干者，皆言泻法，先吸后呼。故针赋有云：补者先呼后吸，泻者先吸后呼，正此义也。足太阳膀胱经，多血少气，故刺之者深五分，较足阳明减一分也；泻之者留七呼，则呼后出针，其呼数较足阳明减三呼矣。足少阳胆经，少血多气，刺之者，止深四分，较足太阳减一分也；泻之者留五呼，则呼后出针，其呼数较足太阳亦减二呼矣。此乃足三阳经之针数也。足太阴脾经，多气少血，止深三分，较足少阳减一分也；留四呼，则又减一呼矣。足少阴肾经，少血多气，止深二分，较足太阴减一分也；留三呼，则又减一呼矣。足厥阴肝经，多血少气，止深一分，较足少阴减一分也；留二呼，则又减一呼矣。此乃足三阴经之刺数也。大凡手之阴阳六经，与足经同而针法异，正以手之六经，在上近于肺，故肺受胃之谷气而行诸经，诸经受肺之大气而行各经，其受气之道近，故其气之来也甚疾，所以刺之者，皆无过二分，其留之者，皆无过一呼也。凡人之少长大小肥瘦，皆当以心料之，命曰法天之常道也。其灸数之多寡亦然。若灸之而过此数者，则非善火，乃恶火也，其骨当枯，其脉当濇。刺之而过此数者，其气当脱矣。】　　【张志聪曰：此论灸刺之法，以手足之阴阳，气血之多少，合经水之浅深，以应天之常数。夫数出河图，始于一而终于十。二乃阴之始，十乃阴之终。海水者，至阴也，故从阳明以至于厥阴。厥阴者，两阴交尽，阴极而阳生也。天一生水，地六成之，从六分而至一分者，法天之常也。腰以上为天，故手之阴阳，受气之道近，其气之来疾，故宜浅刺而疾出也。终始篇曰：刺肥人者，以秋冬之齐；刺瘦人者，以春夏之齐。是以少长大小肥瘦，以心撩之，量其浅深疾徐，所以发天时之常也。灸法亦然。若灸而过此法，命曰恶火，则骨为之枯，脉为之濇。刺而过此法，则脱气矣。】
　　黄帝曰：夫经脉之小大，血之多少，肤之厚薄，肉之坚脆，及腘之大小，可为度量乎？岐伯答曰：其可为度量者，取其中度也。不甚脱肉，而血气不衰也。若夫度之人，痟瘦而形肉脱者，恶可以度量刺乎？审切循扪按，视其寒温盛衰而调之，是谓因适而为之真也。【度，去声。量，龙张切。】　　【马莳曰：此言人之肉不脱，血气不衰者，可以度量而针灸之。反此者，则不可度量，而止可调治也。】　　【尚御公曰：夫天阙西北，地陷东南，至高之地，冬气常在，至下之地，秋气常在，而人亦应之。是以五方之民，有疏理致理，肥脂瘦痟之不同，故可为度量者，取其中度也。中度者，即瘦而不甚脱肉，虽弱而血气不衰，是谓适其中而为度之正也。】　　【莫云从曰：上节法天之常，此因地之理，以适人之厚薄坚脆，所以人与天地参也。】
　　　经筋篇第十三
　　【马莳曰：经皆有筋，筋皆有病，各有治法，故名篇。】
　　足太阳之筋，起于足小指，上结于踝，邪上结于膝；其下循足外侧，结于踵，上循跟，结于腘；其别者，结于踹外上腘中内廉，与腘中并上结于臀，上挟脊上项；其支者，别入结于舌本；其直者，结于枕骨，上头下颜结于鼻；其支者，为目上网，下结于頄；其支者，从腋后外廉结于肩髃；其支者，入腋下上出缺盆，上结于完骨；其支者，出缺盆，邪上出于頄。其病小指支跟肿痛，腘挛，脊反折，项筋急，肩不举，腋支缺盆中纽痛，不可左右摇。治在燔针劫刺，以之为数，以痛为输，名曰仲春痹也。【頄，音仇。髃，音偶。网，当作纲。】　　【马莳曰：此详言膀胱经之筋，其病为仲春痹，而刺之有法也。足太阳之筋，起于足小指外侧之至阴穴，由通谷、束骨、京骨、金门、申脉，结于踵跟之仆参、昆仑，又上循跟出于外踝，由附阳、飞扬、承山、承筋、合阳，结于腘中央之委中穴。其别者，从飞扬络穴，与腘中相并而行委阳、浮郄、殷门等穴，以上结于臀，上会阳，下中次上四髎、白环俞，直至大椎，计二十一穴，开中行一寸五分，挟脊上于项之天柱、玉枕等穴。其直者，则结于玉枕之下枕骨上，由是而上至于头以前，下于颜，结于鼻。又其支者，自睛明为目上纲，下结于目下之頄。又其支者，从腋后外廉，结于手阳明经之肩髃。又其支者，入于腋下，上出于缺盆，上结于完骨。又其支者，出于缺盆，斜上出于目下之頄。及其为病，则足小指支跟，当为肿为痛，为腘中筋挛，为脊中反折，为项筋急，为肩不举，为腋支缺盆中痛，不可左右摇。治之者，当以燔针劫刺之，刺之而已。知则准其刺之之数，其所取之俞穴，即痛处是也。此证当发于二月之时，故名之曰仲春痹也。】　　【张志聪曰：此篇论手足之筋，亦如经脉之起于指井，而经络于形身之上下，以应天之四时六气十二辰十二月，盖亦秉三阴三阳之气所生也。足太阳之筋，起于足小指之至阴穴间，循踝膝腨腘以上臀至项，结于脑后枕骨而上头至前，复下于颜，结于鼻而为目上之纲维，此皆循脉而上经于头。其支者亦如经脉之支别，从经筋而旁络也。故其病为小指肿痛，腘挛，脊反折，项筋急，经筋之为病也。肩不举，腋支缺盆中纽痛，不可左右摇，支筋之为病也。燔针，烧针也。劫刺者，如劫夺之势，刺之即去，无迎随出入之法。知者，血气和而知其伸舒也。以痛为俞者，随其痛处而即为所取之俞穴也。夫在外者皮肤为阳，筋骨为阴。病在阴者名曰痹。痹者，血气留闭而为痛也。卯者二月，主左足之太阳，故为仲春之痹。盖手足阴阳之筋，应天之四时，岁之十二月，故其为病亦应时而生，非由外感也。】
　　足少阳之筋，起于小指次指，上结外踝，上循胫外廉，结于膝外廉；其支者，别起外辅骨，上走髀，前者结于伏兔之上，后者结于尻；其直者，上乘(月少)季胁上，走腋前廉，系于膺乳，结于缺盆；直者，上出腋贯缺盆，出太阳之前，循耳后，上额角，交巅上，下走颔，上结于頄；支者，结于目眦为外维。其病小指次指支转筋，引膝外转筋，膝不可屈伸，腘筋急，前引髀，后引尻，即上乘(月少)季胁痛，上引缺盆膺乳，颈维筋急，从左之右，右目不开，上过右角，并蹺脉而行，左络于右，故伤左角，右足不用，命曰维筋相交。治在燔针劫刺，以知为数，以痛为输，名曰孟春痹也。　　【马莳曰：此言胆经之筋，其病为孟春痹，而刺之有法也。足少阳之筋，起于足小指之次指，即第四指之窍阴穴，由侠溪、地五会、临泣，结于外踝下之丘墟，上循胫外廉悬锺、阳辅、光明、外丘、阳交，结于膝外廉之阳陵泉。其支者，别起外辅骨，上走于髀，其在前则结于足阳明胃经伏兔之上，其在后则结于督脉经之尻尾上。其直者，上乘(月少)之季胁，上走于腋之前廉，系于膺乳间，上结于缺盆中。又其直者，上出于腋，贯于缺盆，出太阳之前，循耳后，上额角，交巅上，下走于颔，上结于頄。又其支者，结于目眦为外维，如论疾诊尺篇诊目痛，脉从外走内者，少阳病是也。及其为病，则小指之次指，当为转筋，引于膝外转筋，其膝不可屈伸，其腘中之筋甚急，前引于髀，即上走髀前者结于伏兔之上是也；后引于尻，即后者结于尻是也。即上乘(月少)之季胁而痛，上引缺盆、膺乳、颈维之筋皆急，从左以之于右，其右目必不能开，正以甲木在东也。上过右角，并蹺脉而行，左络于右，故伤左角，其右足不能举用者，为左所伤也，命曰维筋相交。治之者当以燔针劫刺之，以知病为刺之数，以痛处为俞穴。此证当发于正月之时，故名之曰孟春痹也。】　　【张志聪曰：足少阳之筋，起于小指次指相交之窍阴井穴，而上循于头目，皆并脉而经于骨也。维筋者，阳维之筋也。阳维之脉，与足少阳之脉，会于肩井、风池、脑空、目窻、承泣、阳白于目之上下。故从左之右，则右目不开。盖春阳之气，从左而右。维筋左右之交维也，左络于右，故伤左角者，病从左而右也。右足不用者，复从上而下也。盖维者为一身之纲维，从左之右，右之左，下而上，上而下，左右上下交维，故命曰维筋相交。此足少阳之筋，交于阳维之筋而为病也。寅者，正月之生阳也，主左足之少阳，故为孟春之痹。】
