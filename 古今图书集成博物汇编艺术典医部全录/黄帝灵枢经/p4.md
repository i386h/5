<!-- { "loadSidebar": true } -->
　　五脏有六腑，六腑有十二原，十二原出于四关，四关主治五脏。五脏有疾，当取之十二原。十二原者，五脏之所以禀三百六十五节气味也。五脏有疾也，应出十二原。十二原各有所出。明知其原，睹其应，而知五脏之害矣。阳中之少阴，肺也，其原出于太渊，太渊二。阳中之太阳，心也，其原出于大陵，大陵二。阴中之少阳，肝也，其原出于太冲，太冲二。阴中之至阴，脾也，其原出于太白，太白二。阴中之太阴，肾也，其原出于太溪，太溪二。膏之原，出于鸠尾，鸠尾一。肓之原，出于脖胦，脖胦一。凡此十二原者，主治五脏六腑之有疾者也。【脖，蒲没切。胦，乌朗切。】　　【马莳曰：此言五脏六腑之有疾者，当取之十二原穴也。内有五脏，外有六腑，以为之表裹。脏腑有十二原穴，十二原穴出于四关。四关者，即手肘足膝之所，乃关节之所系也。故凡井荥俞经合之穴，皆手不过肘而足不过膝也。此四关者，主治五脏。凡五脏有疾，当取之十二原，正以十二原者，五脏之所以禀三百六十五节之气味也。故五脏有疾，应出于十二原。十二原各有所出，必明知其原，睹其应，而知五脏之为害矣。故心肺居于膈上，皆为阳。阳中之少阴，肺也，其原出于太渊，左右各一，在掌后陷中，肺脉所注为俞土，针二分，留二呼，灸三壮。阴经无原，俞穴代之，余仿此。阳中之太阳，心也，其原出于大陵，左右各一，系手厥阴心包络经所注为俞土。此经代心经以行事，故不曰本经之神门，而曰包络经之大陵。在掌后骨下两筋间，针六分，留七呼，灸三壮。肾肝居于膈下，而脾居中州，皆为阴。阴中之少阳，肝也，其原出于太冲，左右各一，在足大指本节后二寸动脉应手陷中，肝脉所注为俞土，针三分，留七呼，灸三壮。阴中之至阴，脾也，其原出于太白，左右各一，在足大指内侧内踝前核骨下陷中，脾脉所注为俞土，针三分，留七呼，灸三壮。阴中之太阴，肾也，其原出于太溪，左右各一，在足内踝后跟骨上，动脉陷中，男子妇人病，有此脉则生，无则死，肾脉所注为俞土，针三分，留七呼，灸三壮。膏之原，出于鸠尾，其穴一，一名尾翳，一名(骨曷)骭，在臆前蔽骨下五分，人无蔽骨者，从岐骨下一寸即是，曰鸠尾者，言其骨垂下如鸠尾形也，禁灸，大妙手方可针之也。肓之原出于脖胦，其穴一，一名下气海，一名下肓，在脐下一寸半宛宛中，男子生气之海，针八分，得气泻后宜补之，灸七壮。按本篇止言五脏之原，而不言六腑，乃以鸠尾、脖胦足之。《难经》六十六难，则五脏之外，言少阴之原出于兑骨，胆之原出于丘墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨，则始于十二原为悉耳。】　　【张志聪曰：此论气味所生之津液，从脏腑之膏肓，外渗于皮肤络脉，化赤为血，荣于经俞，注于脏腑，外内出入之相应也。津液者，水谷气味之所生也。中焦之气，蒸津液，化其精微，发泄于腠理，淖泽注于骨，补益脑髓，润泽皮肤，是津液注于三百六十五节，而渗灌于皮肤肌腠者也。溢于外，则皮肉膏肥；余于内，则膏肓丰满。盖膏者脏腑之膏膜，肓者肠胃之募原也。气味所生之津液，从内之膏肓，而淖泽于外，是以膏肥之人，其肉淖而皮纵缓，故能纵腹垂腴，外内之相应也。痈疽章曰：中焦出气如露，上注溪谷而渗孙脉，津液和调，变化而赤为血。血和则孙脉先满溢，乃注于络脉；皆盈，乃注于经脉。阴阳已张，因息乃行，行有经纪，周有道理，与天合同，不得休止。夫溪谷者，皮肤之分肉，是津液外注于皮肤，从孙络化赤，而注于脏腑之原经，故曰，十二原者，五脏之所以禀三百六十五节气味也。四关者，两肘、两腋、两髀、两腘，皆机关之室，真气之所过，血络之所游行者也。十二原出于四关，四关主治五脏者，谓脏合腑而腑有原，原有关而关应脏，脏腑阴阳相合，外内出入之相通也。故曰，明知其原，睹其应，而知五脏之害矣。肝心脾肺肾，内之五脏也。阳中之少阴，阴中之少阳，五脏之气也。故脏腑有病取之经脉之原也。】
　　胀取三阳，飧泄取三阴。
　　【马莳曰：此言胀与飧泄，各有所取之经也。凡病胀者，当取足三阳经，即胃胆膀胱也。凡飧泄者，当取足三阴经，即脾肝肾也。】　　【张志聪曰：胀取三阳，飧泄取三阴，此病在三阴三阳之气而取之气也。此论血气生始出入之原，故篇名九针十二原，谓九针之道与阴阳血气之相合也。】
　　今夫五脏之有疾也，譬犹刺也，犹污也，犹结也，犹闭也。刺虽久，犹可拔也；污虽久，犹可雪也；结虽久，犹可解也；闭虽久，犹可决也。或言久疾之不可取者，非其说也。夫善用针者，取其疾也，犹拔刺也，犹雪污也，犹解结也，犹决闭也。疾虽久，犹可毕也。言不可治者，未得其术也。　　【马莳曰：此详喻久疾，犹可治也。】　　【张开之曰：百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散，经络厥绝，脉道不通。夫风雨寒暑，大惊卒恐，犹刺犹污，病从外入；阴阳喜怒，饮食居处，犹结犹闭，病由内生者也。千般疢难，不出外内二因。是以拔之雪之，仍从外解；解之决之，从内解也。知斯二者，病虽久犹可毕也。言不可治者，不得其因也。　张玉师曰：污在皮毛，刺在肤肉，结在血脉，闭在筋骨。】
　　刺诸热者，如以手探汤；刺寒清者，如人不欲行。阴有阳病者，取之下陵三里，正往无殆，气下乃止，不下复始也。疾高而内者，取之阴之陵泉；疾高而外者，取之阳之陵泉也。　　【马莳曰：此言诸病各有当治之穴也。凡刺诸热者，如以手探汤，其热可畏也；刺寒冷者，如人不欲行，其寒可畏也。阴经有阳病者，当取之下陵三里，系足阳明胃经穴。用针以正往者则无殆，候其气至乃止，针如不下，当复始也。疾高而在内者，当取之下，故阴陵泉在膝下内廉，系足太阴脾经穴，必取此而刺之，所以应其上之内也。疾高而在外者，亦当取之下，故阳陵泉在膝下外廉，系足少阳胆经穴，必取此而刺之，所以应其上之外也。下陵三里，即三里穴，义见下本输篇。】　　【张志聪曰：寒热风雨，寒暑之外袭也。故刺诸热者，如以手探汤，谓热在皮肤，所当浅取之也。寒清者，内因之虚寒，宜深取之，静以守气，故如人不欲行也。阴有阳疾者，阳邪而入于内也。下陵三里，在膝下三寸，足阳明之经，阳明之宅阖也。正往无殆，气下乃止，使即从下解也。疾高而内者，里阴之病见于上也。阴陵泉乃太阴之经，太阴之主开也。使在内之病，从开而上出也。盖言阳病之入于内者，即从下解，阴病之出于上者，即从外解也。疾高而外者，外邪高而病在外之下也。阳陵泉，乃少阳之经，少阳之主枢也。盖邪在高而欲下入于内，故使从枢外出，勿使之内入也。　张玉师曰：疾高而取阴之陵泉、阳之陵泉，应司天在泉，上下相通，从气而上出也。】
　　　　本输篇第二
　　【输俞腧三者，古通用。输者，以其脉气之转输也。俞者从省，腧从肉。本篇输字，是言推本谷经之有腧穴也，故名篇。】
