<!-- { "loadSidebar": true } -->
　　黄帝曰：余愿闻五十营奈何？岐伯答曰：天周二十八宿，宿三十六分。人气行一周，千八分，日行二十八宿。人经脉上下左右前后二十八脉，周身十六丈二尺，以应二十八宿，漏水下百刻，以分昼夜。故人一呼脉再动，气行三寸；一吸脉亦再动，气行三寸；呼吸定息，气行六寸。十息气行六尺，日行二分。二百七十息，气行十六丈二尺，气行交通于中，一周于身。水下二刻，日行二十五分。五百四十息，气行再周于身。水下四刻，日行四十分。二千七百息，气行十周于身。水下二十刻，日行五宿二十分。一万三千五百息，气行五十营于身。水下百刻，日行二十八宿。漏水皆尽，脉终矣。所谓交通者，并行一数也，故五十营备得尽天地之寿矣。凡行八百一十丈也。　　【马莳曰：此篇详言经脉之行，昼夜有五十度之数也。营者，运也。五十营者，谓五十度也。经脉之行于昼者二十五度，行于夜者二十五度，故曰五十营。伯言人身经脉之行，上合于天星之度，下合于漏水之下者也。天周二十八宿，即角、亢、氏、房、心、尾、箕、斗、牛、女、虚、危、室、壁、奎、娄、胃、昴、毕、觜、参、井、鬼、柳、星、张、翼、轸也。按本经卫气行篇云：岁有十二月，月有十二辰。子午为经，卯酉为纬。天周二十八宿而一面七星，四七二十八宿，房昴为纬，虚张为经，是故房至毕为阳，昴至心为阴，阳主昼，阴主夜者是也。每宿析为三十六分，积而推之，十宿得三百六十分，二十宿得七百二十分。八宿三八得二百四十分，六八得四十八分，共得一千八分。人之脉气，其昼夜一周，亦合此一千八分之数。而日之所行者，已周二十八宿，正以人之经脉，上下升降，左右前后，共二十八脉。盖十二经有十二脉，而左右相同则为二十四脉，加以阳蹺、阴蹺、督脉、任脉，共计二十八脉。其脉总计长短之数，凡手之三阴三阳，足之三阴三阳；两蹺督任周身，共有一十六丈二尺，上应天之二十八宿，下应漏水百刻，以分为昼夜运行之度也。故人一呼脉再动，其脉气行三寸；一吸脉亦再动，其脉气行三寸。呼吸总为一息，则其脉气行六寸。积至十息，则其脉气行六尺。而天之日，其行为七厘五毫。按正文云二分，今细推之，其所谓二分者误也。假如曰二分，则百息当行二十分，千息当行二百分，万息当行二千分，加三千五百息，又当行七百分，原数止得一千八分，今反多得一千六百九十二分，想此经向无明注，遂致误传未正。今考其会，当云，日行七厘半，则一万三千五百息，正合日行一千八分之数也。由是而悉推之，则一百三十五息，脉行八丈一尺，水下一刻，日行十分六厘；二百七十息，脉行十六丈二尺，气行交通于中，而一周于身。其水下计二刻，日行二十分一厘二毫。按正文曰：二十五分，盖误写一厘二毫为五分也。若据此数，则下又五百四十息，水下四刻，当云五十分，不应四十分。且据二十五分而推之，则一万三千五百息，水下百刻，当得一千二百五十分，比原数多得二百四十二分也。至五百四十息，其脉气当再周于身，水下四刻，日行四十分二厘二毫。至二千七百息，其脉气十周于身，水下二十刻，日行五宿二十一分六厘。自此以下。当云五千四百息，气行二十周于身，水下四十刻，日行十一宿七分二厘；又当云八千二百息，气行三十周于身，水下六十刻，日行十六宿二十八分八厘。又当云一万八百息，气行四十周于身，水下八十刻，日行二十二宿一十四分四厘。积至一万三千五百息，气行五十营于身，水下百刻。日又行五宿二十一分六厘，则共行二十八宿，其漏水皆尽而脉气终矣。吾前所谓气行交通于中，一周于身者，并五十营而皆如始时一周之数也。故五十营备者，必无病而得以尽天地所赋之寿矣。否则如根结篇之所谓不应数者名曰狂生也。】　　【张志聪曰：按邪客篇曰，宗气积于胸中，出于喉咙，以贯心脉而行呼吸焉。营气者，泌其津液，注之于脉，化而为血，以荣四末，内注五脏六腑，以应刻数焉。此宗气上贯于心主之脉，偕营气荣行于脉中，以应呼吸漏下者也。五味篇曰：谷始入于胃，其精微者，出于胃之两焦，以溉五脏，别出两行营卫之道，其大气之抟而不行者，积于胸中，命曰气海，出于肺，循喉咙，故呼则出，吸则入。夫肺主气而主皮毛，人一呼则八万四千毛窍皆阖，一吸则八万四千毛窍皆开。此宗气之散于脉外之皮毛而行呼吸者也。故所谓交通者，谓皮肤经脉之宗气，外内交通，而并行一百刻之数也。夫天主气，地主血脉，故五十营而外内之气行周备，斯得尽天地之寿矣。凡经脉外内之宗荣，皆行八百一十丈也。】
　　　营气篇第十六
　　【马莳曰：此篇论营气运行，故名篇。】
