<!-- { "loadSidebar": true } -->
　　黄帝曰：营气之道，内谷为宝。谷入于胃，乃传之肺，流溢于中，布散于外，精专者行于经隧，常营无已，终而复始，是谓天地之纪。故气从太阴出注手阳明，上行注足阳明；下行至跗上，注大指间与太阴合；上行抵髀，从髀注心中，循手少阴，出腋下臂，注小指，合手太阳；上行乘腋，出(出页)内，注目内眦，上巅下项，合足太阳；循脊下尻，下行注小指之端，循足心，注足少阴；上行注肾，从肾注心，外散于胸中；循心主脉，出腋下臂，出两筋之间，入掌中，出中指之端，还注小指次指之端，合手少阳；上行注膻中，散于三焦；从三焦注胆出胁，注足少阳；下行至跗上，复从跗注大指间，合足厥阴；上行至肝，从肝上注肺；上循喉咙，入颃颡之窍究于畜门。其支别者，上额循巅下项中，循脊入骶，是督脉也。络阴器，上过毛中，入脐中，上循腹里，入缺盆，下注肺中，复出太阴。此营气之所行也，逆顺之常也。　　【马莳曰：此言营气之运行，一如宗气之所行也。宗气者，大气也。大气积于胸中，出喉咙，司呼吸，以行经隧，始于手太阴肺经，终于肝经，积至一万三千五百息，脉行八百一十丈，如前篇五十营之所论者是也。营气者，阴气也，由中焦之气阳中有阴者，随中焦之气，以降于下焦，而生此阴气。故气之清者为营，又谓之营气出于中焦者是也。然此营气者，必成于水谷所化精微之气，故曰，营气之道，内谷为宝。非谷气不能生此营气，非营气不能生血也。道者，脉气所由行之经隧也，正以谷入于胃，则精微之气，即升之而为宗气者，由中焦传肺经之中府以上云门，而行手太阴肺，遂行手阳明大肠、足阳明胃、足太阴脾、手少阴心、手太阳小肠、足太阳膀胱、足少阴肾、手厥阴心包络、手少阳三焦、足少阳胆、足厥阴肝，流溢于脏腑之中，布散于经脉之外。此营气者，阴性精专，必随宗气以运行于经隧之中，始于手太阴肺经，终于足厥阴肝经，终而复始，是谓天地之纪，亘万古而不易者也。试以其脉气之行，一如宗气所行者言之。故气从太阴肺经，出注手阳明大肠经，上行注足阳明胃经。下行至跗，即足面之冲阳、陷谷、内庭、厉兑等处，皆胃经穴，上注大指间隐白脾经穴，与太阴合，即足太阴脾经。上行抵髀之阴陵泉、血海、箕门等穴，俱在髀之内廉，属脾经穴，注心中，循手少阴，出腋下臂之极泉青灵等处，注小指少泽穴，此皆属手少阴心经穴也。合手太阳，即小指外侧，属小肠经，上行乘腋臑俞等处小肠经穴，出(出页)即目下颧髎等处小肠经穴也。内注目内眦睛明，足太阳膀胱经穴也；上巅之曲差、五处、通天、络却等处，足太阳膀胱经穴也；下项之天柱、大杼等穴，亦膀胱经穴也；合足太阳膀胱而循脊，自背中脊开一寸五分，有大杼至会阳等穴；开三寸，有附分至秩边等穴，皆属足太阳膀胱经也；下尻下行注足小指之端，即膀胱经至阴穴，复循指斜趋足心之涌泉穴，而注足少阴肾经。上行注肾，从肾注心，即手厥阴心包络经，外散于胸中。循心主脉，即心包络经，出腋之天池、天泉等穴，属心包经；下臂之曲泽、郄门、间使、内关等穴，亦属心包经也；出两筋间之太陵穴，入掌中之劳宫，出中指之端中冲穴；皆属心包经也。还注手小指次指之端，即四指端关冲穴，属手少阳三焦经也，合手少阳三焦经也。此手少阳三焦经，乃手厥阴心包络经之腑，与右肾为合者也。上行至膻中，散于三焦。经脉篇云：循臑外上肩，交出足少阳之后，入缺盆，交膻中，散络心包下膈，循属三焦。此三焦乃前三焦，非上文手少阳之三焦，即营卫生会篇所谓宗气出于上焦，营气出于中焦，卫气出于下焦之三焦也。从此三焦注于胆经，出胁注足少阳之京门、带脉、五枢等处，下行至跗之丘墟、临泣、地五会等处，皆胆经穴也。复从跗上，注大指间，合足厥阴大指之大敦穴，上行至肝，从肝上注肺，复循肺经上循喉咙，入颃颡之后究于畜门。其支别者，上额之神庭，循巅之上星、顖会、前顶、百会、后顶等处，下项中之强间、脑户，及风府、痖门等处，循脊入骶之长强，是皆属督脉也。又络前之阴器，上过毛中，入脐中之任脉经，自会阴至神阙，上循腹里，入缺盆，自水分至天突，皆属任脉也。下注肺中，复出于手太阴肺经。此营气之所行，或逆数，或顺数，皆合常脉，其运行之次无相失也。】　　【张志聪曰：颃颡，鼻之内窍。畜门，鼻之外窍。究，终也。此言营气所行，外内逆顺之常也。逆顺者，谓经脉内外之血气，交相逆顺而行也。夫营卫者，精气也，乃中焦水谷之精，生此营卫二气。清空行于脉中，浊气行于脉外，此营气与宗气，偕行于二十八脉之中，以应呼吸漏下者也。中焦之汁，化赤而为血，以奉生身，命曰营气，此独行于经隧之血，而名营气，营于十二经脉之中，始于手太阴肺，终于足厥阴肝，此与营卫之营气，循度应漏之不同也。是以本篇论营气之行，外荣于十二经脉，内荣于五脏六腑，其支者行于督脉，复注于肺中，而任脉及两蹺不与焉。其营气、宗气行于脉中，以应呼吸，漏下者行于二十四脉，并任督两蹺，共二十八脉，以应二十八宿者也。】　　【尚御公曰：营气、宗气行于脉中者，应呼吸漏下，昼夜而为五十营也。营卫相将，偕行于皮肤肌腠之间者，日行阳二十五度，夜行阴二十五度，外内出入者也。本篇之营气，营于脉中，始于手太阴肺，终于足厥阴肝，昼夜止环转一周，是谓天地之纪。盖天道运行于地之外，昼夜止环转一周而过一度者也。再按平脉篇曰：营卫不能相将，三焦无所仰。夫营行脉中，卫行脉外，乃各走其道，外内逆顺而行者也。相将而行者，乃脉外之营，与卫气偕行于肌腠之间，故曰三焦无所仰。盖腠者肌肉之文理，乃三焦通会之处，三焦之气，仰借营卫而游行也。　金西铭问曰：营血之不荣于任脉两蹺者何也？曰：任脉起于胞中，阳蹺乃足太阳之别脉，阴蹺乃足少阴之别脉，胞中为血海，膀胱乃津液之腑，肾主藏精，皆有流溢于中之精血贯通，故营血不营焉。又问曰：营气之不行于冲脉、带脉、阳维、阴维者，何也？曰：冲任二脉，虽并起于胞中任脉，统任一身之阴，与督脉交通，阴阳环转者也。冲脉上循背里，为经络之海，其浮而外者，循腹上行至胸中而散，充肤热肉生毫毛。盖主行胞中之血，充溢于经脉皮肤之外内，不与经脉循度环转。越人曰：阳维阴维者，维络于身，溢蓄不能环流灌溉诸经者也。故阳维起于诸阳之会，阴维起于诸阴之交。带脉者有如束带，围绕于腰，统束诸脉，此皆不与经脉贯通，故不循度环转。　莫云从问曰：脏腑之气本于五运六气之所生，营气之行，始于手太阴肺，终于足厥阴肝，与五行逆顺之理，不相符合，请详示之！曰：血脉生于后天之水谷，始于先天之阴阳，肺属天而主脉，其脉环循胃口，是以胃腑所生之精血，先从肺脉而行腹走手，而手走头，头走足，而足走腹，脏腑相传，外内相贯，此后天之道也。以先天论之，肾主天一之水，心包络主地二之火，肝主天三之木，肺主地四之金，脾主天五之土，是以肾传之包络，包络传之肝，肝传之肺，肺传之脾，脾复传于少阴。少阴之上，君火主之，君火出于先天之水中，后天之太阳也。故复从手少阴心，而传于足少阴肾，肾主先天之水，肺主后天之气，督脉环绕于前后上下，应天运之包乎地外，血脉之生始出入，咸从天气以流行，故人之所以合于天道也。】
　　　脉度篇第十七
　　【马莳曰：此言脉之度数，故名篇。】
　　黄帝曰：愿闻脉度。岐伯答曰：手之六阳，从手至头，长五尺，五六三丈。手之六阴，从手至胸中，三尺五寸，三六一丈八尺，五六三尺，合二丈一尺。足之六阳，从足上至头，八尺，六八四丈八尺。足之六阴，从足至胸中，六尺五寸，六六三丈六尺，五六三尺，合三丈九尺。蹺脉从足至目，七尺五寸，二七一丈四尺，二五一尺，合一丈五尺。督脉、任脉各四尺五寸，二四八尺，二五一尺，合九尺。凡都合一十六丈二尺，此气之大经隧也。　　【马莳曰：此言脉有度数也。夫手止有三阳，而今曰六阳者，以左右手各有三阳，故谓之六阳。下文称手之六阴，及足之六阳六阴，皆仿此。从手至头者，太阳自小指之少泽，至头之听宫；阳明自手次指之商阳，至头之迎香；少阳自手四指之关冲，至头之禾髎也。各长五尺，则五六共有三丈也。手之六阴，太阴自手大指之少商，至胸中之中府；少阴自手小指之少冲，至胸中之极泉；厥阴自手中指之中冲，至胸中之天池。各长三尺五寸，三六计一丈八尺，五六得三尺，共有二丈一尺也。足之六阳，太阳自足小指之至阴，至头之睛明；阳明自足次指之厉兑，至头之头维；少阳自足四指之窍阴，至头之瞳子髎。各长八尺，六八计四丈八尺也。足之六阴，太阴自足大指之隐白，至胸中之大包；少阴自足心之涌泉，至胸中之俞府；厥阴自足大指之大敦，至胸中之期门。各长六尺五寸，六六计三丈六尺，五六得三尺，共有三丈九尺也。蹺脉从足至目，长七尺五寸，二七计一丈四尺，二五得一尺，共有一丈五尺也。按蹺脉有阳蹺、阴蹺，阳蹺自足申脉行于目，阴蹺自足照海行于目，然阳蹺左右相同，阴蹺亦左右相同，则蹺脉宜乎有四。今曰二七一丈四尺，二五一尺，则止二脉者何也？观本篇末云：蹺脉有阴阳，何脉当其数？岐伯答曰：男子数其阳，女子数其阴，则知男子之所数者左右阳蹺，女子之所数者左右阴蹺也。督脉在后，任脉在前，各长四尺五寸，二四得八尺，二五得一尺，共有九尺也。由上十二经及蹺脉督任，大都共有一十六丈二尺，此乃脉气之大经隧也。】　　【张志聪曰：五十营章论气之流行，此章论脉之度数，故曰，此气之大经隧，谓营气、宗气所容行之大隧，故维脉不与焉。手足六阳六阴者，经脉分循于两手两足，三阴三阳分而为六也。蹺脉亦分循左右而上，故合一丈五尺。夫背为阳，腹为阴。督脉主阳，起于目内眦，上额交巅，入络脑，还出别下项，侠脊抵腰中，下循膂络肾；任脉主阴，起于中极之下，以上毛际，循腹里上关元，至咽喉上颐，循面入目。任脉从会阴之分，而上行至目；督脉从目繞头而下，至脊之十四椎。故各长四尺五寸，盖气行于任督二脉，阴阳通贯而行也。】　　【尚御公曰：督脉围繞于周身之前后上下，止言四尺五寸，与任脉相等者。二十八脉，皆分阴阳而行，故蹺脉之阴阳，男子数其阳，女子数其阴。】
