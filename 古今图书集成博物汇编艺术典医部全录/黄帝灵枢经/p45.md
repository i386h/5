<!-- { "loadSidebar": true } -->
　　经脉为里，支而横者为络，络之别者为孙。盛而血者疾诛之，盛者泻之，虚者饮药以补之。　　【马莳曰：此承上文而言经络孙络之义，及有用针用药之法也。经脉为里者，如手太阴肺经，自中府至少商，乃直行之经在于里，里者即上文之所谓经隧也。其支而横者，即如肺经有列缺穴，横行手阳明大肠经者为络也。其络之别者为孙，犹有子而又生孙，较之正络为尤盛也。但曰络曰孙，而血脉盛者急责之。急责之者，正以邪气盛者当泻之也。若正气虚者，则止饮药以补之耳。】　　【张志聪曰：此承上文而言脉度之十六丈二尺，止以经脉为数。支而横者络脉孙络也。夫经脉内营于脏腑，外络于形身，浮而见于皮部者皆络脉也。盛而血者，邪盛于外，血留于络脉，故当疾诛之。盛者邪客于外，故当泻之。虚者本虚于内，故当饮药以补之。盖言血气本于脏腑之所生也。】
　　五脏常内阅于上七窍也：故肺气通于鼻，肺和则鼻能知香臭矣；心气通于舌，心和则舌能知五味矣；肝气通于目，肝和则目能辨五色矣，脾气通于口，脾和则口能知五谷矣，肾气通于耳，肾和则耳能闻五音矣。五脏不和则七窍不通，六腑不和则留为痈。故邪在腑则阳脉不和，阳脉不和则气留之，气留之则阳气盛矣。阳气太盛则阴脉不利，阴脉不利则血留之，血留之则阴气盛矣。阴气太盛则阳气不能荣也，故曰关。阳气太盛，则阴气弗能荣也，故曰格。阴阳俱盛，不得相荣，故曰关格。关格者，不得尽期而死也。　　【马莳曰：此言五脏上通于七窍，遂即脏腑不和者，以决其脉之至于关格而死也。七窍者，阳窍也。阳窍在于面部，目二，鼻二，耳二，口舌一；若阴窍二，则前阴后阴，乃在下部者也，总名曰九窍。五脏虽在内而上通于七窍，故鼻为肺之窍，必肺和而后鼻能知香臭也。舌为心之窍，必心和而后舌能知五味也。目为肝之窍，必肝和而后目能辨五色也。口为脾之窍，必脾和而后口能知五谷也。口知五谷，即舌知五味，故分之虽有二，而实为一窍也。肾气通于耳，必肾和而后能闻五音也。若五脏不和，则五脏主内，不能通此七窍矣。彼六腑不和，则六腑主表，当留结为痈。故邪在六腑，则阳经之脉不和而气留于表者，阳气太盛；阳气太盛，则阴经不能相和而阴脉不利；阴脉不利，则血在于内者，亦已留滞而阴气太盛。夫此阴经之气太盛，则手足六阴俱病，而气口之脉，一盛、二盛、三盛、四盛，其病正在厥阴、少阴、太阴也，致使六阳经之脉气，不能运而入于内矣，其名曰关。关者，关六阳在外，而使之不得入于内也。阳经之气太盛，则手足六阳经俱病，而人迎之脉，一盛，二盛、三盛、四盛，其病正在少阳、太阳、阳明也，致使六阴经之脉气，不能运而出外矣，其名曰格。格者，拒六阴在内，而使之不得出于外也。阴脉阳脉俱盛，不得相荣，其名曰关格。关格者，不得尽其寿期而死。《难经》三十七难误以六阴脉盛为格，六阳脉盛为关，致后世不曰脉体，而指曰鬲证，尤误之误也。】　　【张志聪曰：夫手足之六阳，内通于六腑，六阴内通于六脏。十二经脉之血气，由脏腑之所生，故虚者饮药以补之，是脏腑之气荣于脉内者也。此复论脏腑之气，通于脉外之皮肤七窍，以应天地之纪。阅，历也。五脏常内阅于七窍，是以五脏不和则七窍不通矣。在内者六腑为阳，在外者皮肤为阳。本经曰：阳气有余，荣气不行，乃发为痈。是以六腑不和则血气留滞于皮腠而为痈，此病从内而外也。故邪在腑者，谓邪在于表阳则阳脉不和，谓左之人迎不和也，阳脉不和则气留之，气留之则阳气盛矣。阳气太盛则阴脉不利，谓右之气口不利也，阴脉不利则血留之，血留之则阴气盛矣。阴气太盛则阳气不能荣也，故曰关，谓关阴于内，阳气不得以和之。阳气太盛，则阴气弗能荣也，故曰格，谓格阳于外，阴气不得以和之。如是则阴阳俱盛，不得相荣，故曰关格，关格者，不得尽期而死也。此病因于外也。夫五脏六腑，应天地之五运六气，有升降出入之神机，上节论出入于脉中，此论运行于脉外。】　　【张玉师曰：不得尽期者，不得尽天地之寿，此注当合五十营注参看。】
　　黄帝曰：蹺脉安起安止？何气荣水？岐伯答曰：蹺脉者，少阴之别，起于然骨之后，上内踝之上，直上循阴股入阴，上循胸里，入缺盆，上出人迎之前，入頄，属目内眦，合于太阳阳蹺而上行。气并相还则为濡目，气不荣则目不合。　　【马莳曰：此言阴蹺之起止也。帝问蹺脉起止者阳蹺、阴蹺，而伯止以阴蹺答之，未及于阳蹺也。人身气血，如水之流，帝遂以蹺脉起止，何气荣水为问。伯言阴蹺脉者，乃足少阴肾经之别脉也，起于然骨之下照海穴，出内踝上，又直上而循阴股，以入于阴，上循胸里，入于缺盆，上出人迎之前，入于目下之頄，属于目内眦睛明穴，合于足太阳膀胱经之阳蹺而上行。二蹺之气相并而周旋之，则能润泽于目，否则目气不荣，而目不能合矣。】　　【张志聪曰：此节论流溢之精气，从蹺脉而布散于脉外，脉外之血气，从蹺脉而通贯于脉中，气并相还，内外交通者也。夫肾为水脏，受藏水谷之精，水者，流溢于肾脏之精水也。何气荣水者，谓阴蹺之脉，乃足少阴之别直上循阴股，入于肾阴脉内之荣气宗气，而营肾脏之水，上循胸里，交于手少阴之心神而化赤，上注于目内眦，合于太阳阳蹺而上行。阴蹺、阳蹺之气相并，经脉外内之气交相往还，则为濡目。如气不荣则目不合，谓流溢于脉外之气不荣于目也。再按本经大惑篇曰：病有不得卧者，卫气不得入于阴，常留于阳，留于阳则阳气满，阳气满则阳蹺盛，不得入于阴，则阴气虚，故不瞑矣。病有不得视者，卫气留于阴，不得行于阳，留于阴则阴气盛，阴气盛则阴蹺满，不得入于阳，则阳气虚，故目闭也。此脉外之卫气，复内通于蹺脉外内之血气，相并而往还也。】　　【尚御公曰：脉外之阴气虚则目不瞑，气不荣则目不合者，脉外之阴气不荣于目也。此节始论蹺脉之起止，而复曰气不荣则目不合，谓脉内之阴气，流溢于脉外者也。夫脉度者，乃荣气、宗气行于脉中，以应呼吸漏下。若夫荣血之流行，始于手太阴肺，终于足厥阴肝，其支者，止环转督脉一周，而蹺脉不与焉。盖蹺脉主营运肾脏之精水于脉中而为血者也。举足行高曰蹺，盖取其从下行上之义。】
　　黄帝曰：气独行五脏，不荣六腑，何也？岐伯答曰：气之不得无行也，如水之流，如日月之行不休，故阴脉荣其脏，阳脉荣其腑，如环之无端，莫知其纪，终而复始。其流溢之气，内溉五脏，外濡腠理。　　【马莳曰：此言脏腑之气，流行而不息也。阴脉者，即手足六阴经之脉也，所以运之于五脏也。阳脉者，即手足六阳经之脉也，所以运之于六腑也。阴出之阳，如肺经行于大肠也。阳入之阴，如胃行于脾也。如环无端，流行不已，内溉于脏腑，外濡于腠理，岂曰独行于五脏，而不荣于六腑者哉？】　　【张志聪曰：此承上文复申明经脉外内之气，荣于脉中，濡于脉外也。按卫气日行于阳二十五度，夜行于阴二十五度，周于五脏，其始入于阴，常从足少阴入于肾，肾注于心，心注于肺，肺注于肝，肝注于脾，脾复注于肾为一周。脉外之血气相将，妇随夫转，是止荣于五脏，而不荣于六腑。上文论脉外之血气，则为濡目，故帝有此问，伯言气之不得无行于六腑也。荣于脉中者，如水之流，而运于脉外者，如日月之行，随天道之运行无息，故阴脉荣其脏，阳脉荣其腑，如环之无端，莫知其纪，终而复始。其流溢之气，内溉五脏，外濡腠理。腠理者，皮肤肌肉之纹理，五脏募原之肉理也。】　　【张玉师曰：荣气之行，肾传于心包络，包络传之肝，肝传之肺，肺传之脾，脾传之心。水火木金土，先天之五行也。卫气之行，肾注于心，心注于肺，肺注于肝，肝注于脾，脾复注于肾，交相胜制，后天之五行也。故曰，此顺逆之常也。盖脉内之气顺行，脉外之气逆行，有顺有逆，斯成天地之纪。】
　　黄帝曰：蹺脉有阴阳，何脉当其数？岐伯答曰：男子数其阳，女子数其阴；当数者为经，不当数者为络也。【其数之数，去声；余，上声。】　　【马莳曰：此承首节而言男子数其阳蹺，女子数其阴蹺，故谓之蹺脉有二也。然男子以阳蹺为经，阴蹺为络，女子以阴蹺为经，阳蹺为络，其有经络之分者如此。】　　【张志聪曰：阴蹺之脉，从足上行，应地气之上升，故女子数其阴。阴蹺属目内眦，合阳蹺而上行，是阳蹺受阴蹺之气，复从发际而下行至足，应天气之下降，故男子数其阳。】　　【尚御公曰：阴蹺乃足少阴之别，阳蹺乃足太阳之别。男子之宗荣注于太阳之阳蹺，女子之宗荣注于少阴之阴蹺。气之所注者，故为大经，隧气不荣者为络脉也。上节论少阴之精水，从阴蹺而上并于阳蹺，此节论荣气、宗气之行于蹺脉，有男女阴阳之分，二节是当分看。】
　　　营卫生会篇第十八
　　【马莳曰：论营卫所由生会，故名篇。《难经》将篇内与营俱行之营字下，多一卫字，故后世不知营在脉中，卫在脉外，又不分前后三焦，及不知清者为营，浊者为卫之义，惜哉！】
