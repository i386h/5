<!-- { "loadSidebar": true } -->
　　黄帝问于岐伯曰：人焉受气？阴阳焉会？何气为营？何气为卫？营安从生？卫于焉会？老壮不同气，阴阳异位，愿闻其会！岐伯答曰：人受气于谷，谷入于胃，以传于肺，五脏六腑，皆以受气，其清者为营，浊者为卫，营在脉中，卫在脉外，营周不休，五十而复大会，阴阳相贯，如环无端。卫气行于阴二十五度，行于阳二十五度，分为昼夜，故气至阳而起，至阴而止。故曰，日中而阳陇为重阳，夜半而阴陇为重阴。故太阴主内，太阳主外，各行二十五度，分为昼夜。夜半为阴陇，夜半后而为阴衰，平旦阴尽而阳受气矣。日中而阳陇，日西而阳衰，日入阳尽而阴受气矣。夜半而大会，万民皆卧，命曰合阴。平旦阴尽而阳受气，如是无已，与天地同纪。【陇，同隆。重，并平声。】　　【马莳曰：此详言营卫之生会，与天地之行同其度也。帝问人身之气，必有所由受，阴升阳降，必有所由会，曰营曰卫，各以何气成之？又生于何所？而会于何所？且老壮之气不同，男女之位必异，果何自而知其所会？伯言人身之气，受之于谷气者也。始焉谷入于胃，而后能生精微之气，此气出于中焦，以传于肺，而肺传之五脏六腑，则五脏六腑，皆得以受此精微之气矣。其大气积于胸中者为上焦，所谓宗气流于海者是也。上焦即任脉经膻中穴，又名上气海；脐上四寸曰中脘穴为中焦；脐下一寸曰阴交穴为下焦。此三焦者，上焦降于中焦，而中焦降之下焦，下焦升于中焦，而中焦升之上焦，犹天道下济，地道上行之象也。上焦为阳，中焦则上半为阳，下半为阴，下焦则为阴。然中焦之下半为阴者，由上焦之气降于中焦，而中焦之气，随上焦之气以降于下焦，而生此营气。营气者，阴气也。故曰，清者为营，言由上中二焦之清气，降而生之者也。下焦之为阴者，阴极阳生，升于中焦，随中焦之上半为阳者，以升于上焦，而生此卫气。卫气者，阳气也。始时阳气甚微，而至此则阳气甚盛，故曰，阳受气于上焦，义见《素问》调经论。然此卫气者，乃下焦之浊气升而生之，故曰，浊者为卫。宗气积于胸中，出喉咙以司呼吸，而行于十二经隧之中。营则阴性精专，随宗气以行于经隧之中，所以营之行者，在于经脉之中也。卫则阳性慓悍滑利，不能入于经脉之隧，故不随宗气而行，而自行于各经皮肤分肉之间，所以卫之行者，在于经脉之外也。营气之随宗气而行者，一呼脉行三寸，一吸脉行三寸，呼吸定息则脉行六寸，而一刻之中，计一百三十五息，脉行八丈一尺，二刻之中，计二百七十息，脉行十六丈二尺为一周身，积至一昼一夜为百刻，则一万三千五百息，脉行八百一十丈矣。是行于昼者二十五度，行于夜者二十五度，交会手太阴肺经，而终于足厥阴肝经，至五十度而复大会于肺经也。阴经行尽，而阳经继之，阳经行尽，而阴经继之，阴阳相贯，真如环之无端也。如肺经行大肠胃行脾经之类，是营气之行者如此。彼卫气于平旦之时，遂出于目之睛明穴，以行于足太阳膀胱，遂行于手太阳小肠，又行于足少阳胆，手少阳三焦，足阳明胃，手阳明大肠，行于阳经者二十五度。至日西而阳尽，则行于足少阴肾，手少阴心，手太阴肺，足厥阴肝，足太阴脾，行于阴经者亦二十五度。故卫气自足太阳膀胱而起，至足太阴脾而止者如此。故曰，平旦者，天之阳也，至日中则为阳之阳，乃阳气之隆盛也，谓之曰重阳。夜者，阴也，至夜半则为阴之阴，乃阴气之隆盛也，谓之曰重阴。故营气随宗气以行于经隧之中，始于手太阴，而复大会于手太阴，此太阴之所以主内也。卫气不随宗气而行，而自行于各经皮肤分肉之间，始于足太阳，而复会。于足太阳，此太阳之所以主外也。营气、卫气各行于昼二十五度，各行于夜亦二十五度，分为昼夜各为五十度也。且所谓夜半而阴隆为重阴者，宁无阳以继之？须知夜半后而为阴衰，则至平旦之时，阴气已尽，而阳复受气矣。所谓日中而阳隆为重阳者，宁无阴以继之？须知日已西而为阳衰，则日入为阳已尽，而阴复受气矣。此乃天地运行之纪，万古不磨者也。故至于夜半之时，为阴气已尽，阳气方生，阴阳大会，万民正于此而皆卧，命曰合阴。合阴者，皆静而卧，真阴胜之候也。然至于平旦，则阴气已尽，阳复受气，营卫之行，如是无已，真与天地同其运行之纪也。按李东垣《此事难知集》释清气为营，浊气为卫二节，非经旨也。】　　【张志聪曰：此章论营卫之生始会合，因以名篇。首节论营卫之所生，而各走其道，下节论营卫之会合，相将而行，外内出入，此阴阳离合之道也。谷入于胃，以传于肺，五脏六腑，皆以受气者，此营血之荣于五脏六腑十二经脉也。其清者为营，浊者为卫，乃别出两行营卫之道，营在脉中，卫在脉外，营周不休，昼夜五十营，而复大会于手太阴。阴阳相贯，如环无端，此营气之行于脉中，循度环转，以应呼吸漏下者也。卫气夜行于阴二十五度，日行于阳二十五度，分为昼夜，故气至阳则卧起而目张，至阴则休止而目瞑。日中阳气陇而卫气正行于阳，故为重阳。夜半阴气陇而卫气正行于阴，故为重阴。太阴主地，太阳主天，卫气日行于太阳之肤表，而夜行于五脏之募原，乃太阴所主之地中也。外内各行二十五度，分为昼夜，此卫气之所行也。夜半为阴陇，夜半后为阴衰，平旦阴尽而阳受气矣。日中而阳陇，日西而阳衰，日入阳尽而阴受气矣。夜半而阴阳大会，天下万民皆卧，命曰合阴，此天气夜行于阴，而与阴气会合，天道昼夜之阴阳也。平旦卫气行于阴尽，而表阳复受此卫气，如是昼夜出入之无已，与天地阴阳之同纪也。】
　　黄帝曰：老人之不夜瞑者，何气使然？少壮之人不昼瞑者，何气使然？岐伯答曰：壮者之气血盛，其肌肉滑，气道通，营卫之行不失其常，故昼精而夜瞑。老者之气血衰，其肌肉枯，气道濇，五脏之气相搏，其营气衰少而卫气内伐，故昼不精，夜不瞑。　　【马莳曰：上节言老壮不同气，故此复以老人之夜不瞑，少壮之昼不瞑者而问之。气道通者，脉气之道也。营卫之行不失其常者，如上节之论营卫是也。】　　【张志聪曰：此论营与卫合偕行于皮肤肌腠之间，分为昼夜，而外内出入者也。血气者，充肤热肉淡渗皮毛之血气，肌肉者，在外皮肤之肌肉，在内募原之肌肉，气道者，肌肉之纹理，三焦通会元真之处，营卫之所游行出入者也。故肌肉滑利，气道疏通，则营卫之行不失其出入之常度，故昼精明而夜瞑合。如肌肉干枯气道涩滞，则五脏之气相搏，而不能通调于外内矣。夫营血者，五脏之精气也。五脏不和则营气衰少，营气衰则不能外营于肌肉，而卫气内伐矣。卫气内伐而不得循行五脏，故昼不精而夜不瞑也。此言营卫相将，卫随营行者也。夫经言营行脉中，卫行脉外者。论营卫二气，分阴阳清浊之道路也。平脉篇曰：营为血，卫为气。本经曰：化而为血，命曰营气，盖经脉之外，有充肤热肉之血气，皆为营气，当知脉外有营，与卫气相将出入者也。是以本经论营卫之生始离合，计五篇有奇，五十营篇论营气之行于脉中，卫气行篇论卫气之行于脉外，营气篇论营血之营于六脏六腑十二经脉，此篇论营卫之生各有所从来，各走其道，而复会合于皮肤肌腠之间，营卫相将，偕行出入，卫气篇论脉内之血气，从气街而出于肤表，故与卫气相合而偕行。夫脉内之血气顺行，则脉外之气血逆转，此阴阳离合外内逆顺之常也。阴阳之道，通变无穷，千古而下，皆碍于营行脉中卫行脉外之句，而不会通于全经，以致圣经大义，蒙昧久矣。】
　　黄帝曰：愿闻营卫之所行，皆何道从来？岐伯答曰：营出于中焦，卫出于下焦。 【下当作上。】　　【马莳曰：此言营卫之所由生也，义见上节注中。】　　【张志聪曰：帝承上文之义，复问营卫相将之所行，皆何道从来而行于脉外也。夫清者为营，浊者为卫，此入胃水谷之精气，别出两行营卫之道。营行脉中，卫行脉外，乃精气也。中焦受气取汁，化而为血，以奉生身，莫贵于此，故独行于经隧，命曰营气。此血之气名营气，故曰营出中焦，与精气之少有别也。决气篇曰：上焦开发宣五谷味，熏肤充身泽毛，若雾露之溉，是谓气。五味篇曰：辛入于胃，其气走于上焦，上焦者，受气而营诸阳者也。卫者，阳明水谷之悍气，从上焦而出，卫于表阳，故曰卫出上焦。夫充肤热肉之血，乃中焦水谷之津液，随三焦出气以温肌肉，充皮肤。故痈疽章曰：肠胃受谷，上焦出气，以温分肉而养骨节，通腠理；中焦出气如露，上注溪谷而渗孙脉，津液和调，变化而赤为血。血和孙脉先满溢，乃注于络脉，皆盈乃注于经脉，阴阳已张，因息乃行，行有经纪，周有道理，与天合同，不得休止。夫溪谷者，肌肉之分会也，是津液先和调于分肉孙络之间，变化而赤为血，血和而后孙络满溢，注于络脉经脉，故中焦之津液，化而为血，以奉生身者，谓血荣于身形之肌肉也。独行于经隧，命曰营气，谓血注于孙脉经脉也。此血之气，命曰营气，与应呼吸漏下之营气少别，故外与卫气相将昼夜出入，内注于经脉，因息乃行，与天道之运行于外，而复通贯于中之合同也。余伯荣曰：此论营卫出于两焦，下节论上焦与营，俱行中焦，蒸化营气。此节乃承上启下之文。】
