<!-- { "loadSidebar": true } -->
　　黄帝曰：愿闻三焦之所出。岐伯答曰：上焦出于胃上口，并咽以上贯膈，而布胸中，走腋，循太阴之分而行，还至阳明，上至舌，下足阳明，常与营俱行于阳二十五度，行于阴亦二十五度，一周也。故五十度而复大会于手太阴矣。　　【马莳曰：此言上焦乃宗气之所出，与营气同行于经隧之中也。帝问三焦之所出，而伯先以上焦答之。上焦者，即膻中也，宗气积焉。其宗气受水谷精微之气，出于胃之上口，即上脘也。并咽以上贯膈，出喉咙，司呼吸，一呼脉行三寸，一吸脉行三寸，而布于胸中，即肺经之中府、云门也。走腋之侠白、尺泽，下臂之孔最、列缺、经渠、鱼际，又下大指之少商，此正循手太阴经之分而行，还至手阳明大肠经，上至舌，又下足阳明胃经，又行脾、行心、行小肠、行膀胱、行肾、行心包、行三焦、行胆、行肝，常与营气俱行于昼二十五度，行于夜二十五度，故五十度而复大会于手太阴肺经矣。】　　【张志聪曰：此复论三焦之所出，兼证营卫之生会。上焦出于胃上口者，上焦所归之部署也。并胃咽以上贯膈而布胸中，出走腋，下循太阴之云门中府之分而行，还至阳明之天鼎、扶突，而上至舌，复下于足阳明之分，常与营俱行于阳二十五度，行于阴亦二十五度，一周也，故五十度而复大会于手太阴。盖从胸腋太阴之分而出行，故复大会于太阴也。夫手之三阴，从脏走手，足之三阴，从足走脏。营气行于二十八脉之中，二百七十息，以应漏下二刻为一周，则阴阳外内经脉脏腑，俱已循行。盖以一日分为昼夜而为五十营，非日行于阳而夜行于阴也。凡日行于阳二十五度，行于阴亦二十五度，乃营卫之行于脉外阴阳出入者也。越人首设问难，即将经义混淆，而后人非之。后人又以营在脉中，行阳二十五度，行阴二十五度，是犹百步五十步相笑之故智耳。按《金匮要略》曰：若五脏元真通畅，人即安和，病则无由入其腠理。腠者，是三焦通会元真之处，为血气所注。理者，是皮肤脏腑之纹理也。盖三焦乃初阳之气运行于上下，通合于肌腠，不入于经俞，是以上焦之气，常与营俱行阳二十五度，行阴二十五度者，与充肤热肉之营血，间行于皮肤脏腑之纹理也。上焦出胃上口，上贯膈，布胸中，走腋下，至阳明，上至舌，此论上焦气之所出，与经脉之循臂肘，上肩胛，入缺盆，出耳颊之不同也。再按三焦乃少阳之相火生于肾阴，从下而上，通会于周身之腠理，脏腑之募原，总属一气耳，归于有形之部署，始分而为三。气之在上者，即归于上部，主宣五谷之气味，即从上而出，熏肤充身泽毛。气之在中者，即归于中部，主蒸化水谷之津液而为营血，即从中而出，以奉生身。气之在下者，即归于下部，主济泌别汁，即从下而出，以行决渎。此气由阴而生，从下而上，归于上中下之三部，即从上中下而分布流行。马氏以下焦之气升于中上，上焦之气降于中下，诚为臆说也。】
　　黄帝曰：人有热饮食下胃，其气未定，汗即出，或出于面，或出于背，或出于身半，其不循卫气之道而出，何也？岐伯曰：此外伤于风，内开腠理，毛蒸理泄，卫气走之，固不得循其道。此气慓悍滑疾，见开而出，故不得从其道，故命曰漏泄。　　【马莳曰：此言人用热饮食而汗出者，以感风邪而开腠理也。饮食之热者，下于胃中，气尚未定，汗遂外出，或面或背，或于半身，并无定所。彼卫气之行于分肉者，自有所行之路，而此汗之出，不循卫气之道者，正以外伤于风，得热饮食以致内开腠理，毛蒸理泄，卫气已循分肉而走出。此热饮食之气，慓悍滑疾，见腠理之开，而遂出为汗，不得从卫气之道也，名之曰漏泄耳。】　　【张志聪曰：此申明卫气出于上焦，从上焦之气而分布于周身者也。上焦出于胃上口，上贯膈，布胸中，由腋而出于太阴之分，至手阳明之扶突，下足阳明之人迎，而后布散于皮腠，常与营俱行阳而行阴，卫气从上焦之气而出，所出之道路，从来上未至于面，后未至于背。今饮食下胃，其营卫宗气，未有定分，而先汗出于面，或出于背，此卫气之不循道而出也。卫气布于周身，无所不被其泽，若汗出于身半，此卫气之偏沮也。盖卫气者，水谷之悍气，其性慓悍滑疾，如腠理不密，即见开而出，故不得从其道。此假风邪汗出，以证明卫气循上焦之道路而出，上焦与营俱行，而营与卫又相将出入于外内者也。故曰，上焦如雾，谓气之游行于肤表，熏肤充身泽毛，若雾露之灌溉也。　张开之曰：此章论卫气始出之从来，第七十六篇论卫气昼夜出入之道路，所行不同，各宜体析。】
　　黄帝曰：愿闻中焦之所出。岐伯答曰：中焦亦并胃中，出上焦之后。此所受气者，泌糟粕，蒸津液，化其精微，上注于肺脉，乃化而为血，以奉生身，莫贵于此。故独得行于经隧，命曰营气。【泌，音必。】　　【马莳曰：此言营气出于中焦，乃化血而行经隧者也。营气者，阴气也，本属下焦，而由中焦之气降以生之，故曰营气出于中焦。是中焦之气，亦并胃之中脘，出于上焦之下，此乃营气之所受也。营气泌别糟粕，蒸其津液，化其精微，随宗气以上注于肺，而行于十二经之中。凡心中所生之血，赖此营气而化，以奉养生身，乃至贵而无以尚焉者也。但阴性精专，故得独行于经隧耳。此以卫气之在外者而较之，则营气在内，如将之守营，故名之曰营气者以此。《素问》生气通天论云：阴在内，阳之守也。正谓此耳。】　　【张志聪曰︰此论营出于中焦，中焦亦并胃中，在胃中脘之分，中焦所归之部署也。此所受气者，主泌水谷之糟粕，蒸精液，化其精微，上注于肺脉，奉心神化赤而为血，以奉生身，莫贵于此，故独得行于经隧，命曰营气，此津液化血而名营气也。】
　　黄帝曰：夫血之与气，异名同类，何谓也？岐伯答曰：营卫者，精气也。血者，神气也。故血之与气，异名同类焉。故夺血者无汗，夺汗者无血。故人生有两死而无两生。　　【马莳曰：此言血气本为同类，而人不可以两伤之也。承上文而言营气化血，则血之与气，其名虽异，而其类则同，故古经有是言，而帝乃援以问之。此气字兼营卫言，盖营卫虽分阴阳，皆出于谷气所化之精气也。伯言营为水谷之精气，卫为水谷之悍气，虽有阴阳之殊，而均之为水谷之精气也。血则由营气所生，乃气之神化者也。有精气然后有神气，故谓之异名同类也。惟其异名同类，则邪在气者，可伤气而不可伤血；邪在血者，可伤血而不可伤气，不可以两伤也。试观上文言营气泌糟粕，蒸津液，化其精微，上注于肺脉，化而为血，则血以营气而化，以液而成，汗即心之液，是血与汗亦一物而异名也。故夺血而泻之者，无得再发其汗；夺汗而发之者，无得再去其血。若夺血者又夺汗，夺汗者又夺血，则两者受伤，人必有死而无生，故谓之有两死而无两生者此也。】　　【张志聪曰：此承上文而言营卫生于水谷之精，皆由气之宣发。营卫者，水谷之精气也。血者，中焦之精汁，奉心神而化赤，神气之所化也。血与营卫，皆生于精，故异名而同类焉。汗乃血之液，气化而为汗，故夺其血者则无汗，夺其汗者则无血。无血者死，无汗者亦死，故人有两死而无两生。无两生者，谓营卫血汗，总属于水谷之精也。此言中焦之精汁，皆由气之所化而为营为卫，为血为汗，有如水中之沤气，发于水中，则为沤泡，气散则沤亦破泄矣。】
　　黄帝曰：愿闻下焦之所生。岐伯答曰：下焦者，别回肠，注于膀胱而渗入焉。故水谷者，常并居于胃中，成糟粕而俱下于大肠，而成下焦。渗而俱下，济泌别汁，循下焦而渗入膀胱焉。【济，上声。】　　【马莳曰：此言下焦之所司，见卫气之所生也。下焦者，在脐下一寸阴交之处，由上焦在膻中，中焦在中脘较之，而此则属下焦也。胃纳水谷，脾乃化之，化已入于小肠，小肠之下口在左，则膀胱相着，但膀胱无上口而有下口，在右则大肠接之。按《针灸聚英》言回肠即大肠，当脐右。本经肠胃篇言回肠当脐左。以义推之，应当脐右，其左字疑误。此下焦之气渣滓则别入于回肠，而在后以出之；水液注渗于膀胱，而在前以出之。故知水谷者，常并居于胃中，入小肠成糟粕，以俱下于大肠，其精微之气，由上中二焦以降大肠而成下焦。若水液则渗而俱下济泌别汁，循此下焦之气而渗入膀胱焉。但此下焦之气，阴中有阳者，升于中上二焦以生阳气，乃谓之卫气也。故曰，卫气出于下焦。】
　　黄帝曰：人饮酒，酒亦入胃，谷未熟而小便独先下，何也？岐伯答曰：酒者，熟谷之液也，其气悍以清，故后谷而入，先谷而液出焉。　　【马莳曰：此言酒之所以先谷气而出，乃承上文有渗入膀胱之语，故遂以酒之先谷而下者问之。正以酒为熟谷之液，其气至悍而清，故虽后谷而入，必先谷而下，化秽液出也。】　　【张志聪曰：饮酒者，先行皮肤，则水津四布，而下输膀胱矣。三焦下俞出于委阳，并太阳之正，入络膀胱，约下焦，气化而出，故小便独先下。此承上文而言下焦之气，主决渎水液之意也。】
　　黄帝曰：善。余闻上焦如雾，中焦如沤，下焦如渎，此之谓也。　　【马莳曰：此帝述素所闻者而证之也。宗气出于上焦，出喉咙以司呼吸，而行于十二经隧之中，弥沦布濩，如天之有雾也。营气并胃中，出上焦之下，泌别糟粕，蒸为精微之气，而心中之血，赖之以生，凝聚浮沉，如水中之有沤也。胃纳水谷，脾实化之，糟粕入于大肠，水液渗入膀胱，故三焦为决渎之官，膀胱为州都之官，正以下焦如渎之渗泄乎水也。然下焦之阴中有阳者，从是升中上二焦而卫气生矣。此篇清者为营，浊者为卫，营在脉中，卫在脉外，一十六字，乃圣神之宗旨也。】　　【张志聪曰：按此篇论营卫之生会。夫水谷之精气，清者为营，浊者为卫，营在脉中，卫在脉外，此营卫之生也。阴阳异位，又何会焉。故复论三焦之所出，以明其会焉。卫出上焦，而上焦常与营俱行阳二十五度，行阴亦二十五度。营出中焦，而中焦之津液，随三焦之气，以温肌肉，化赤为血，以奉生身。营卫之行，不失其常，此营卫之会也。故独得行于经隧，命曰营气，言与卫相将于脉外，而又独得行于经隧之中，是肌腠经脉之外内，皆有此营也。阴阳血气之离合出入，非熟读诸经，细心体会，不易悉也。】
古今图书集成医部全录卷五十六

　　　四时气篇第十九
　　【马莳曰：篇内首节有四时之气，故名篇。】
