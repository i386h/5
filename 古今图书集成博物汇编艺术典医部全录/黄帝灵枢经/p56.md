<!-- { "loadSidebar": true } -->
　　热病体重，肠中热，取之以第四针于其腧及下诸指间，索气于胃胳，得气也。 【胳，当作络。】　　【马莳曰：此言热病在胃者，当取之胃，所以去其邪气也。热病而身体重，以胃土主肉，故体重也。其肠中必热，当取之以第四针曰锋针者，以刺胃经之俞穴陷谷，及下诸指间，即厉兑、内庭等穴也。此其索气于胃之经络，则邪气必因之而泄矣。】　　【张志聪曰：此外因之热，与脾热交争也。热病体重者，脾热出于外也。热病肠中热者，外热入于内也。取之于第四针于其腧，腧主土也。及下诸指间，乃足太阴之隐白、阳明之厉兑也。大肠小肠属胃，索气于胃络，得手太阳阳明之气，则肠中之外邪随气而出矣。】
　　热病挟脐急痛，胸胁满，取之涌泉与阴陵泉，取以第四针，针嗌里。　　【马莳曰：此言热病在肾脾者，有诸证，有治法也。热病挟脐急痛，其胸胁皆满，乃脾肾二经之邪也，当取肾经之涌泉，脾经之阴陵泉以泻之。其所用者，乃第四针曰锋针者，针其嗌咽之里可也。】　　【张志聪曰：此外淫之热，与心热并交也。《内经》云：环脐而痛者，病名伏梁，此风根也。热病挟脐急痛者，外淫之风邪，客于心下而为伏梁也。胸胁满者，内因之心热逆于内也。取足少阴之涌泉，索水气以济心火，取足太阴之阴陵泉，补中土以散心腹之伏梁。嗌里，舌下也，取第四针针嗌里，以泻外内心下之热邪。】
　　热病而汗且出，及脉顺可汗者，取之鱼际、太渊、大都、太白，泻之则热去，补之则汗出。汗出太甚，取内踝上横脉以止之。　　【马莳曰：此言热病之汗可出则出之，可止则止之也。热病而汗且出，但未甚出也，其脉亦顺，非不可治之脉也。故法有可汗者，当取手太阴肺经之鱼际、太渊，脾经之大都、太白，泻此四穴则热自去，补此四穴则汗自出。若汗出太甚，则又取内踝上横脉曰三阴交者以泻之，则汗自止矣。】　　【张志聪曰：此外因之热，与肺热相交，可俱从汗解矣。热病而汗且出及脉顺者，外内之热皆在于肤表也。故取手太阴之鱼际、太渊，补足太阴之大都、隐白。盖泻肺经则热去，补脾土则津液生而汗出矣。内踝上横脉，即足太阴之三阴交，盖汗随气而宣发于外，取气下行则汗止矣。夫外内之热入深者，死不可治，外出者易散而愈。《金匮玉函》曰：非谓一病，百病皆然，在外者可治，入里者死。然因于内者，从内而外；因于外者，从外而内。是以上工治皮毛，其次治肌肉，其次治经脉，其次治六腑，其次治五脏。治五脏者，半死半生也。】
　　热病已得汗而脉尚躁盛，此阴脉之极也，死；其得汗而脉静者，生。　　【马莳曰：此言热病汗后脉躁者死，反是则生也。热病已得汗，脉宜静，今反躁盛者，此乃阴经之脉，衰弱已极，故有阳脉而无阴脉也。其人主于死，若得汗之后，而脉遂能静，则有阴以配阳，必能以有生矣。此节所重者，脉之顺逆也。】　　【张志聪曰：此下二节，总结上文而言外内之热，皆宜从汗而外解也。夫外为阳，内为阴，热病已得汗而脉尚躁盛者，此内因之热，外虽汗出，而里热不解，此内热之极也，死。其得汗而脉静者，热已清而脉平和，故生。】
　　热病者，脉尚躁而不得汗者，此阳脉之极也，死；脉盛躁得汗静者，生。　　【马莳曰：此言热病脉盛而不得汗者死，反是则生也。热病脉躁盛，宜得汗，今反不得汗者，此乃阳经之脉，衰弱已极，故表虚而不能发汗也，其人主于死。若脉躁盛而汗出脉静者，必有生矣。此节所重者，证之顺也。】　　【张志聪曰：热病者，脉尚躁，病外因之热而及于经也。不得汗者，不得从乎外解，此外热之极也，故死。脉盛躁，得汗而脉静者，外淫之邪，从表汗而散，故生。】
　　热病不可刺者有九：一曰，汗不出，大颧发赤，哕者死；二曰，泄而腹满甚者死；三曰，目不明，热不已者死；四曰，老人婴儿，热而腹满者死；五曰，汗不出，呕下血者死；六曰，舌本烂，热不已者死；七曰，欬而衂，汗不出，出不至足者死；八曰，髓热者死；九曰，热而痉者死。腰折，瘛瘲，齿噤齘也。凡此九者，不可刺也。【齘，音械。】　　【马莳曰：此言热病不可刺者九，以其必至于死也。其一曰，热病汗不得出，大颧骨之上，发而为赤，胃邪盛也　谷气与邪气相争发而为哕，胃气虚也，此其所以死也。其二曰，热病下则为泄，而腹尤甚满，不以泄减，脾气衰也，此其所以死也。其三曰，目以热而不明，热又甚而不已，肝气衰也，此其所以死也。其四曰，凡老人婴儿热病而腹满者，脾邪盛也，此其所以死也。其五曰，热病而汗既不出，心气衰也，血或呕或下，则邪尤盛也，此其所以死也。其六曰，舌本已烂，热犹不已，心邪盛也，此其所以死也。其七曰，热病咳而且衂，肺邪盛也，其热已极，汗犹不出，心气衰也，纵汗出而不至足，此即上节阳脉之衰，此其所以至于死也。其八曰，热病而髓甚热，热则髓枯，肾气衰也，此其所以至于死也。其九曰，热病发而为痉，盖热极生风而为强病也，此其所以至于死也。凡此九者，其腰必折，其病发为瘛瘲，其齿必噤且齘，皆死征已见，刺之无益也。】　　【张志聪曰：一曰，汗不出者，外淫之热，不得从汗解也。刺热论曰：肝热病者左颊先赤，心热病者颜先赤，脾热病者鼻先赤，肺热病者右颊先赤，肾热病颐先赤。大颧赤者，满颧面皆赤，此五脏之热甚也。哕者外内之热，交争于中，而致胃气绝也。二曰，泄而腹满甚者，正气阴液不泄，而外热之邪填于内也。三曰，目不明，热不已者，内热甚而外内不清也。四曰，老人婴儿热而腹满者死，夫老人者，外内之血气已衰，婴儿者，表里之阴阳未足，腹满者，热逆于中，不得从外内散也。五曰，汗不出，呕下血者，外热不解，而入于阴之经也。六曰，舌本烂，热不已者，内热盛而逆于上之脉也。七曰，咳而衂汗不出者，咳者内热上逆于肺也，衂者，表热外迫于经也。夫肺主皮毛而朝百脉，外内之热，咸从肺气以汗解，汗不出者，气绝于上也，出不至足者，气绝于下也。八曰，髓热者，热在髓，死不可治也。九曰，热而痉者，太阳之气终也。太阳气终则肾气亦绝，是以腰折瘛瘲齿噤齘也。太阳少阴，阴阳生气之根原也。夫刺者，所以致气而却邪也。凡此九者，邪热甚而正气已绝，刺之无益也。】
　　所谓五十九刺者：两手外内侧各三，凡十二痏；五指间各一，凡八痏，足亦如是；头入发一寸旁三分各三，凡六痏；更入发三寸边五，凡十痏；耳前后口下者各一，项中一，凡六痏；巅上一；顖会一；发际一；廉泉一；风池二；天柱二。　　【马莳曰：此明上文之五十九穴也。鱼际在大指内侧，商阳在次指内侧，中冲在中指内廉，关冲在四指外廉，少冲在小指内廉，少泽在小指外侧。或外内廉或侧，各三，则手有六经，计六井穴，左右手共十二痏也。曰痏者，盖刺疮曰痏，故即痏为数也。五指间各一，则每指第三节尽处缝间，计有四处，左右共八痏也。其足所刺八处，亦如是也。头入发一寸旁三分，此分字去声，犹言三处也。盖督脉之上星在头，直入发一寸，今足太阳膀胱经之五处穴，在上星旁一寸半，其曰承光，曰通天，则又在五处之上也。四旁各三，计有六穴，故刺之者凡六痏也。更入发三寸边五，谓临泣、目窻、正营、承灵、脑空，此皆足少阳胆经之穴，去督脉中行各三寸，左右共十穴，故刺之者凡十痏也。耳前听会穴，左右共二，耳后完骨穴，左右共二，俱系足少阳胆经；口下承浆穴，系任脉经；项中风府穴，系督脉经，凡所以刺之者，六痏也。巅上一谓百会穴，顖会一，发际一，前发际谓神庭，后发际谓风府，系督脉经穴。廉泉一，系任脉经穴。风池二，系足少阳胆经穴。天柱二，系足太阳膀胱经穴。由前计之，共有五十九穴也。按此与《素问》水热穴论中五十九穴不同。要知彼之五十九穴，所以刺水病，而此则刺热病。病有不同，故穴因以异。成无己注《伤寒论》乃两入之，盖不考诸穴所在耳。既曰治伤寒，则当从《灵枢》，而不宜以治水之穴入矣。】　　【张志聪曰：此申明上文之五十九穴也。两手内侧者，肺之少商，心之少冲，心包络之中冲，左右各三，计六痏。外侧者，手阳明之商阳，手太阳之少泽，手少阳之关冲，左右各三，计六痏。两手外内各三，共十二痏。五指间各一，凡八痏。足亦如是者。手足第三节缝间，共十六痏也。头入发一寸旁三分各三者，乃足太阳膀胱经之五处、承光、通天，两旁各三，凡六痏。更入发三寸边五者，乃足少阳胆经之临泣、目窻、正营、承灵、脑空五穴，左右凡十痏。曰入发旁三分，曰更入发三寸边者，谓太阳经去中行之督脉共三寸而两分也，少阳经去督脉两边各三寸也。耳前后各一者，手少阳三焦经之禾髎在耳前，足少阳胆经之浮白在耳后。口下一者，任脉之承浆。项中一者，督脉之大椎耳。前后左右之四脉，合任督共六痏也。巅上一者，督脉之百会。顖会一者，督脉之上星。发际一者，前发际乃督脉之神庭，后发际乃督脉之风府。廉泉，任脉穴，在颔下结喉上四寸。风池，足少阳胆经穴，在耳后两旁发际陷中。天柱，足太阳膀胱经穴，在项后两旁发际大筋外陷中。凡此五十九穴，各分别表里阴阳，五脏十二经之热病而取之。】
　　气满胸中，喘息，取足太阴大指之端，去爪甲如韭叶。寒则留之，热则疾之，气下乃止。　　【马莳曰：此以下七节，另言杂证，与上热病无涉。而此一节，则言刺气证之法也。凡气满于胸中，而其息喘促者，则病在上者取之下，当刺足太阴脾经之隐白穴，在足大指之端，去爪甲如韭叶。如寒而有此证，则久留其针以补之，使至于温。如热而有此证，则疾去其针，使至于寒。候其气下不喘，乃止针也。】　　【张志聪曰：本篇首论外淫之热，次论内因之热，次论外内交争，然皆在气分而不涉于经，此复论内因之病，入于三阴之经，外因之病，入于三阳之经，故取手足之指井及血络焉。太阴居中土，厥逆从上下散，足太阴脾脉，上膈注心中，气满胸中喘息者，经气逆于上也，故取足太阴大指之隐白，使逆气下行，则快然如衰矣。】
