<!-- { "loadSidebar": true } -->
　　心疝暴痛，取足太阴厥阴，尽刺去其血络。　　【马莳曰：此言刺心疝之法也。有患心疝而暴时作痛者，当取足太阴脾经、足厥阴肝经，凡有血络者，尽刺去其血可也。】　　【张志聪曰：疝乃少腹阴囊之疾，心疝者，病在下而及于上，故曰病心疝者，少腹当有形也。足太阴之脉，从腹上注心中。足厥阴之脉，络阴器，抵小腹，上贯膈注于肺。此病足太阴厥阴之经，而上为心疝，故取足太阴厥阴于下，去其血络则心痛止矣。】
　　喉痹，舌卷，口中干，烦心，心痛，臂内廉痛不可及头，取手小指次指爪甲下，去端如韭叶。　　【马莳曰：此言刺喉痹之法也。《素问》阴阳别论云：一阴一阳结谓之喉痹，则喉痹明系手厥阴心包络、手少阳三焦经也。其病舌卷而短，口中作干，心烦且痛，臂之内廉亦痛，不能举之以上及于头，当取手小指之次指即第四指也，系手少阳三焦经，其穴在次指之端，名关冲，去爪甲如韭叶者，是也。】　　【张志聪曰：心包络之脉，起于胸中，出属心包络，上通于心，下络三焦，是主脉所生病者，烦心心痛，相火上炎，则喉痹舌卷，口中干。取小指次指之井穴，乃手少阳经之关冲，泻其相火，则诸病自平矣。】
　　目中赤痛，从内眦始，取之阴蹺。
　　【马莳曰：此言刺目中赤痛之法也。目中赤痛，从内眦始者，乃足太阳膀胱经之睛明穴也。膀胱与肾为表里，当取肾经之照海穴以补之，所谓病在上者取之下，而补阴则阳退也。此穴乃阴蹺脉气所发，故曰取之阴蹺也。按前癫狂篇以目外眦为锐眦，而眼之上属于外眦，以内近鼻者为内眦，而眼之下属于内眦，此篇以目之赤痛，从内眦始者，刺肾经，正以睛明属膀胱者，与肾为表里也。又本经论疾诊尺篇有云：脉从上下者，太阳病。则眼之上似乎属膀胱经，推之与眼之下属内眦者相同矣。殊不知太阳之脉气尽行于头，故其病自上而下者如此，非有彼此不同也。至于下文所谓从下上者阳明病，从外走内者少阳病，义亦如此。须知从内走外者，亦太阳病也，特未之明言耳。】　　【张志聪曰：此论外淫之邪，入于三阳之经，而证见于上中下也。目中赤痛，从内眦始，病足太阳之经而在上也。太阳之脉，起于目内眦，与阴蹺阳蹺会于睛明，故当取之阴蹺以清阳热。】
　　风痉，身反折，先取足太阳及腘中，及血络，出血。中有寒，取三里。　　【马莳曰：此言刺风痉之法也。感风而体强者曰风痉，其身反折而不能伸，此乃足太阳膀胱经证也。当先取足太阳膀胱经之委中穴，其有血络者出之。如有寒而不止于风，则取足阳明胃经之三里以刺之。】　　【张志聪曰：此风邪入于太阳之经而证见于中也。夫阳病者不能俯，阴病者不能仰。太阳之经脉循于背，风入于中，则筋脉强急而身反折矣。先取足太阳之委中，出其血。络中有寒者，取足阳明之三里以补之。盖经脉血气，阳明水谷之所生也。】
　　癃，取之阴蹺及三毛，上及血络，出血。　　【马莳曰：此言刺癃者之法也。膀胱不利为癃，谓小便不通也。膀胱与肾为表里，当取肾经之照海穴以刺之，乃阴蹺脉气所发也。及肝经之大敦穴，在足大指外侧之三毛。上及二经之有血络者，皆取之出血。李东垣曰：肾主闭藏，肝主疏泄，则取之两经也宜矣。】　　【张志聪曰：此病足太阳之经而在下也，三焦下俞出于委阳，并太阳之正，入络膀胱，约下焦，实则闭癃，故亦取之阴蹺。盖阴蹺与阳蹺，相交于太阳之睛明，阳入于阴，阴出于阳。阳蹺乃足太阳之别，泻其阴蹺，则太阳之经邪，从蹺脉而出矣。三毛，足厥阴之大敦，肝所生病者为闭癃，故及三毛之经，上有血络者，以出其血。夫太阳之气主于肤表，邪之中人，始于皮毛，是以皮毛之邪，而转入于太阳之经也。按前章论外因之邪，在于表阳之气分，是以七日来复，八日再经，如与五脏之气交争，则为外内出入。此复论外内之病转入于经，外者入阳，内者入阴，各不相干涉矣。　沈亮宸曰：四时篇论小腹痛肿，不得小便，邪在三焦约，取之太阳大络，视其络脉与厥阴小络结而血者，此癃在太阳三焦，亦兼取厥阴之络。盖厥阴之气，生于膀胱水中，母能令子实，实则泻其子也。按本经以针合理数，以人配天地阴阳，乃修身养性治国治民之大本，其于救民之疾苦，分表里阴阳邪正虚实，阴阳血气经络脏腑，五行六气生克补泻，各有其法，学者以针刺之理，引而伸之，施于药石，妙用无穷。】
　　男子如蛊，女子如怚，身体腰脊如解，不欲饮食，先取涌泉见血，视跗上盛者，尽见血也。【怚，音粗。】　　【马莳曰：此言刺男女成胀郁证之法也。怚，当作疽。男子有胀病，如犯蛊毒相似；女子有郁病，如成疽疾相似。其身体腰脊俱如解分，不相连属，又不欲饮食，此病在上者当取之下，宜先取肾经涌泉穴，以见血，又视足面之为跗上者，其血络盛处，尽取之以见血，盖指足阳明胃经也。】　　【张志聪曰：通篇论外因内因之病，此复结外内之正气焉。盖外内之病，皆伤人之阴阳血气，而阴阳血气，本于先天之精气，生于后天之谷精，从内而外者也。先天之精，肾脏之所主也；水谷之精，胃腑之所生也。脐下丹田为气海，胞中为血海。男子以气为主，女子以血为主。故曰男子如蛊，女子如怚。怚，当作阻，形容其血气之留滞于内也。身体腰脊如解，形容血气之病于外也。身体，脾胃之所主也。腰脊，肾之腑也。不欲饮食，胃气逆也。此外内之邪，而伤其外内之正气也。故当先取肾脏之涌泉，再取胃腑之趺阳，于跗上尽见其血者，通其经而使血气之外行也。盖言千般病难，不越外内二因，而外内之病，总伤人之阴阳血气，知其生始出入之本原，能使血气调和，阴阳固密，非惟苛疾不生，更可延年不老，圣人之教化大矣。女子如阻者，如月经之阻隔也。男子无月事之留阻，故曰如蛊。】
　　　厥病篇第二十四
　　【马莳曰：首节有厥头痛、厥心痛等病，故名篇。然此厥之为义，乃气逆而以此连彼之谓也，实与《素问》之厥论不同。】
