<!-- { "loadSidebar": true } -->
　　厥头痛，面若肿，起而烦心，取之足阳明太阴。厥头痛，头脉痛，心悲善泣，视头动脉反盛者，刺尽去血，后调足厥阴。厥头痛，贞贞头重而痛，泻头上五行行五，先取手少阴，后取足少阴。厥头痛，意善忘，按之不得，取头面左右动脉，后取足太阴。厥头痛，项先痛，腰脊为应，先取天柱，后取足太阳。厥头痛，头痛甚，耳前后脉涌有热，泻出其血，后取足少阳。真头痛，头痛甚，脑尽痛，手足寒至节，死不治。头痛不可取于腧者，有所击堕，恶血在于内。若肉伤痛未已，可则刺，不可远取也。头痛不可刺者，大痹为恶，日作者，可令少愈，不可已。头半寒痛，先取手少阳阳明，后取足少阳阳明。【行，音杭。】　　【马莳曰：此言头痛有厥痛，有真痛，其诸证皆有刺之之法也。厥头痛者，邪气逆于他经，上干于头而痛也。其气不循经隧，而有逆行之意，故亦名之曰厥。真头痛者，邪气专入头脑而痛，非由他经之所干也。有厥头痛者，面肿于外，心烦于内，当取足阳明胃经、足太阴脾经以刺之。有厥头痛者，心悲而善泣，当视其头之动脉反盛者刺之，以尽去其血，后调足厥阴肝经以刺之。有厥头痛者，贞贞然而不移，其头甚重而痛，当泻头上之五行，每行有五，共二十五穴，其中行督脉经之上星、顖会、前顶、百会、后顶穴是也。次两旁，即足太阳膀胱经之五处、承光、通天、络却、玉枕穴是也。又次两旁，即足少阳胆经之临泣、目窻、正营、承灵、脑空穴是也。又先取手少阴心经，后取足少阴肾经之穴以刺之。有厥头痛者，其意善忘，按其痛处又无定所，当取头面左右之动脉，后取足太阴脾经之穴以刺之。有厥头痛者，其项先痛，而腰脊随痛以应之，当取足太阳膀胱经之天柱穴，复取本经之他穴以刺之。有厥头痛者，头痛已甚，其耳前后之脉，涌起而热，当泻其热脉之血，后取足少阳胆经之穴以泻之。有真头痛者，头痛最甚，其脑尽痛，如手足尽冷，皆至于节，当为死不治也。有头痛不可取腧穴以刺之者，以其有所击堕，恶血在于内，亦能令人头痛，所以不可取于腧穴也。若击堕之处，肉有所伤，而头痛未已，可取针以侧刺其头痛之处，不必远取诸穴以刺之也。则，同侧。有头痛不可刺者，以其素成大痹而为恶患，亦能令人头痛，若此痛日发者，止可令其略愈，不能使之终已也。有头之半冷痛者，先取手少阳三焦经、手阳明大肠经，后取足少阳胆经、足阳明胃经以刺之。】　　【张志聪曰：此章论经气五脏厥逆为病也。夫三阴三阳，天之六气也；木火土金水，地之五行也。在天呈象，在地成形。地之五行，化生五脏；天之六气，配合六经。是五脏相通，移皆有次，六气旋转，上下循环，若不以次相传，则厥逆而为病矣。再按在天丹黅苍素元之气，经于五方之分，化生地之五行，地之五行，上呈三阴三阳之六气，此天地阴阳五运六气互相生成者也，而人亦应之。故曰，东方生风，风生木，木生酸，酸生肝；南方生热，热生火，火生苦，苦生心。此五脏之形气，生于地之五行而本于天之六气，十二经脉外合六气而本于脏腑之所生，脏腑经气之相合也。《灵》，《素》经中，凡曰太阳、少阳、阳明、太阴、少阴、厥阴，此论在六气，或有及于六经，若曰肝心脾肺肾，此论在脏腑经脉，而或涉于六气，此阴阳离合之道也。夫阴阳出入，寒暑往来，皆从地而出，自足而上，是以贤人上配天以养头，下象地以养足，中傍人事以养五脏。苛失其养，则气厥而为头痛，脏厥而为心痛矣。阳明之气，上出于面，厥气上逆于头，故为头痛面肿，阳明是动则病心欲动，故起而心烦，此阳明之气，上逆于头，而为厥头痛也，故当取之足阳明。阳明从中见太阴之化，故兼取之太阴。此厥逆在气而不及于经也。夫三阴三阳之气，皆从下而上，有厥在气而不及于经者，有厥在气而转入于经脉者，经气外内相通，可离而可合也。是以上文止论气厥，此以下论气厥而上及于经脉焉。逆在脉，故头脉痛，厥阴为阖，阖折则气绝而喜悲。逆在气，故心悲善泣。视头动脉反盛者，刺之尽去其血，以泻脉厥，后调足厥阴以通其气逆焉。此厥阴之气，厥逆于上，转入于经而为厥头痛也。贞贞，固而不移也。头上五行，取足太阳经之五处、承光、通天、络却、玉枕。少阴太阳主水火阴阳之气，上下标本相合，是以先泻太阳，次取手少阴，后取足少阴也。此少阴之气，厥逆于上，转及于太阳之经而为厥头痛也。经云：气并于上，乱而喜忘。脾藏意，太阴之气厥逆，则脾脏之神志昏迷，故意善忘也。头主天气，脾主地气。按之不得者，地气上乘于天，入于头之内也。先取头面左右之动脉，以泻其逆气，后取足太阴以调之，盖头面左右之动脉，足阳明之脉也，此太阴之气，厥逆于上，及于头面之脉，而为厥头痛也。夫阴阳六气，皆循经而上，太阳之脉，从头项而下循于腰脊，太阳之厥头痛，项先痛而腰脊为应，此逆在气而应于经，故先取项上之天柱以泻其逆，后取足太阳以调之。此太阳之气，上逆于头而为厥头痛也。少阳之上，相火主之，火气上逆，故头痛甚，而耳前后脉涌有热，先泻出其血，而后取其气。此少阳之气厥入于头项经脉而为厥头痛也。上论三阴三阳之气厥而为头痛，不因于外邪也。若真头痛者，非六气之厥逆，乃客邪犯脑，故头痛甚脑尽痛。头为诸阳之首，脑为精水之海。手足寒至节，此真气为邪所伤，故死不治。至于击堕伤头而为头痛者，不可取之俞也。夫有所击堕，恶血在于内，若肉伤痛未已，可则在此痛处而刺之，不可远取之俞。盖言痛在头而取之下者，乃在下之气厥逆于上，经气上下交通，若有所伤而痛者，非经气之谓也。其大痹而为头痛者，亦不可刺其俞也。大痹者，风寒客于筋骨而为恶也。日作者，当取之筋骨，可令少愈，如不止，不可已，宜再取。盖风寒之邪，深入于筋骨，故不可取之俞，而亦不能即愈。若寒邪客于经脉，则为偏头痛。盖寒伤荣，故为寒痛。手足三阳之脉，上循于头，左者络左，右者络右，伤于左则左痛，伤于右则右痛，非若厥气上逆而通应于头也。手足少阳阳明之脉，皆分络于头之左右，先取手而后取足者，手经之脉，上于头而交于足经也。不取太阳者，太阳之在中也。按《灵》、《素》二经，凡论六气后列经证一条，论六经后列气证一则，此先圣之婆心，欲后学之体认。　沈亮宸曰：千般疢难，不越三因：厥头痛者，内因之气厥也。真头痛者，淫邪犯脑也；大痹者，风寒逆于脉外也；头半痛者，寒邪客于脉中也，此外因之疾也。有所击堕者，不内外因也。以此详之，病由都尽。若人能慎养，内使血气和调，阴阳顺序，外使元真通畅，腠理固密，不令淫邪干忤，更能保身忍性，无有击堕之虞，可永保其天年，而无夭枉之患矣。】
