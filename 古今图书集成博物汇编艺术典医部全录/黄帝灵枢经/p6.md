<!-- { "loadSidebar": true } -->
　　膀胱出于至阴，至阴者，足小指之端也，为井金；溜于通谷，通谷，本节之前外侧也，为荥；注于束骨，束骨，本节之后陷者中也，为腧；过于京骨，京骨，足外侧大骨之下，为原；行于昆仑，昆仑，在外踝之后，跟骨之上，为经；入于委中，委中，腘中央，为合，委而取之。足太阳也。　　【马莳曰：此言膀胱经井荥俞原经合之穴也。膀胱出于至阴，在足小指外侧端，为井金，去爪甲如韭叶，针一分，留五呼，灸三壮。流于通谷，在本节前外侧陷中，为荥水，针三分，留五呼，灸三壮。注于束骨，在本节之后赤白肉际陷者中，为俞木，针三分，留七呼，灸三壮。过于京骨，在外侧大骨之下赤白肉际陷中，为原木，针三分，留七呼，灸三壮。行于昆仑，在外踝之后，跟骨之上，细脉应手，为经火，针五分，留十呼，妊妇刺之落胎，灸三壮。入于委中，膝后腘中约纹中动脉，为合土，一名郄血郄血　据《针灸聚英》，委中穴一名血郄，后世多从之。，令人面挺伏地，卧取之，针五分，留七呼，灸三壮。此皆足太阳膀胱经之穴也。】　　【张志聪曰：太阳之上，寒水主之，故所出为至阴。至阴者，盛水也。肺者天也，水中之生阳，上合于天，水随气而运行于肤表，是以首论肺与膀胱，应司天在泉之气，运行之无息也。通谷，通于肾之然谷；昆仑，水之发源，星宿海也。】
　　胆出于窍阴，窍阴者，足小指次指之端也，为井金；溜于侠溪，侠溪，足小指次指之间也，为荥；注于临泣，临泣，上行一寸半陷者中也，为腧；过于丘墟，丘墟，外踝之前下陷者中也，为原；行于阳辅，阳辅，外踝之上辅骨之前及绝骨之端也，为经，入于阳之陵泉，阳之陵泉，在膝外陷者中也，为合，伸而得之。足少阳也。　　【马莳曰：此言胆经井荥俞原经合之穴也。胆出于窍阴，在足小指之次指，即第四指之端，为井金，去爪甲如韭叶，针一分，留三呼，灸三壮。流于侠溪，在足小指次指岐骨间本节前，为荥水，针三分，留三呼，灸三壮。注于临泣，去侠溪上行一寸半，即本节后陷者中，为俞木，针二分，留五呼，灸三壮。过于丘墟，在足外踝之前陷中，去临泣三寸，为原木，针五分，留七呼，灸三壮。行于阳辅，在外踝之上四寸，辅骨之前绝骨之端三分，去丘墟七寸，为经火，针五分，留七呼，灸三壮。入于阳陵泉，在膝外廉下一寸陷者中，伸足而得之，为合土，针六分，留十呼，灸七壮。此皆足少阳胆经之穴也。】　　【张志聪曰：五脏合五行，六腑应六气，六气之中有二火，故多火之原，而原附于经也。五脏之俞，出于井木者，五脏合地之五行，以应生长化收藏之气，故从木火土金水而顺行。六腑之俞，出于井金者，六腑应天之六气，六气生于阴而初于地，故从秋冬而春夏。此阴阳逆顺之气也。按本经八十一篇，凡论阴阳血气，上下表裹，左右前后，皆逆顺而行，若顺则反逆矣。秦越人曰：阴井乙木，阳井庚金。阳井庚者，乙之刚也；阴井乙者，庚之柔也。乙为木，故言阴井木也；庚为金，故言阳井金也。余皆仿此。】
　　胃出于厉兑，厉兑者，足大指内次指之端也，为井金。溜于内庭，内庭，次指外间也，为荥；注于陷谷，陷谷者，上中指内间上行二寸陷者中也，为腧；过于冲阳，冲阳，足跗上五寸陷者中也，为原，摇足而得之；行于解溪，解溪，上冲阳一寸半陷者中也，为经；入于下陵，下陵，膝下三寸胻骨外三里也，为合。复下三里三寸，为巨虚上廉；复下上廉三寸，为巨虚下廉也。大肠属上，小肠属下。足阳明胃脉也。大肠小肠，皆属于胃，是足阳明也。　　【马莳曰：此言胃经井荥俞原经合之穴也。胃出于厉兑，在足大指之次指端，为井金，去爪甲如韭叶，针一分，灸一壮。流于内庭，在次指外间陷中，为荥水，针三分，留十呼，灸三壮。注于陷谷，在次指之外间上，中指之内间上，行去内庭二寸陷者中，为俞木，针五分，留七呼，灸三壮。过于冲阳，在足跗上五寸，去陷谷三寸陷者中，摇足而得之，为原木，针三分，留十呼，灸三壮。行于解溪，上冲阳一寸半陷者中，为经火，针五分，留三呼，灸三壮。入于下陵，即膝下三寸胻骨外廉大筋宛宛中之三里穴也，为合土，针五分，留五呼，多可日灸七壮，加至百壮。又三里下三寸为巨虚上廉，一名上巨虚，复下上廉三寸为巨虚下廉，一名下巨虚。大肠经属于上巨虚，小肠经属于下巨虚，正以胃为五脏六腑之海，而大小肠二经又属之胃穴耳。此皆足阳明胃经之穴也。】　　【张志聪曰：阴阳离合论曰，未出地者，命曰阴中之阴；已出地者，命曰阴中之阳。太阳根起于至阴，名曰阴中之阳；阳明根起于厉兑，名曰阴中之阳；少阳根起于窍阴，名曰阴中之少阳。是三阳之气，皆生于阴而出于地，自下而升，从足而上，无分手与足也。以手足之六经，合三阳之气，而后有手足之分焉。然论手足之六经，非三阳之气也，故曰，六腑皆出足之三阳，上合于手者也。　黄载华曰：大肠小肠，受盛胃腑水谷之余，济泌别汁而生津液，故皆属于胃。是以大肠受胃腑之经气而属于巨虚上廉，小肠属巨虚下廉。】
　　三焦者，上合手少阳，出于关冲，关冲者，手小指次指之端也，为井金；溜于液门，液门，小指次指之间也，为荥；注于中渚，中渚，本节之后陷者中也，为腧；过于阳池，阳池，在腕上陷者之中也，为原；行于支沟，支沟，上腕三寸两骨之间陷者中也，为经；入于天井，天井，在肘外大骨之上陷者中也，为合，屈肘乃得之。三焦下俞在于足大指之前，少阳之后，出于腘中外廉，名曰委阳，是太阳络也。手少阳经也。三焦者，足少阳太阴之所将，太阳之别也，上踝五寸，别入贯腨肠，出于委阳，并太阳之正，入络膀胱，约下焦，实则闭癃，虚则遗溺。遗溺则补之，闭癃则泻之。【腨，音善。】　　【马莳曰：此言三焦经井荥俞原经合之穴也。本经本脏篇言：肾合三焦膀胱，则是左肾合膀胱，而右肾合三焦也。然三焦下与右肾相合，而其脉上行于手之第四指，故曰上合于手之少阳也。出于关冲，在手小指之次指，即手第四指之端也，为井金，针一分，留三呼，灸三壮。流于液门，在小指之次指间陷中，握拳取之，为荥水，针二分，留二呼，灸三壮。注于中渚，在手小指之次指本节后陷中，为俞木，液门下一寸，针二分，留三呼，灸三壮。过于阳池，在手腕上陷中，为原木，针二分，留六呼，禁灸。行于支沟，上手腕后臂外二寸两骨间陷中，为经火，一名飞虎，针二分，留七呼，灸三壮。入于天井，在肘外大骨之上陷中，屈肘拱胸得之，为合土，针三分，留七呼，灸五壮。此手少阳三焦经穴也。然三焦之经脉，虽行于手，而其腑则附于右肾而生，故其所附之下腧，又在于足，其穴在足小指之前，即足太阳膀胱经脉气所行，及足少阳胆经脉气所行之后，出于腘中外廉，名曰委阳，是足太阳膀胱经之络脉所别，正手少阳三焦经之下腧也。太阴当是太阳。此三焦者，乃足少阳胆经足太阳膀胱经之所相将而行也。此委阳者，正足太阳膀胱经脉别行之穴也。其上外踝计五寸名光明穴，又足少阳胆经之络穴。别行者，三焦与之别入贯腨肠，腨肠者即足腹也，共出于委阳穴，乃并足太阳膀胱经之正脉，入内络于膀胱，同约束下焦。实则闭癃，闭癃者，水道不利也，当泻之。虚则遗溺，当补之。按《素问》灵兰秘典论曰：三焦者，决渎之官，水道出焉。本篇后云：三焦者，中渎之腑也，水道出焉。与膀胱义同。】　　【黄载华曰：三焦为决渎之腑，故下俞出于太阳之络，入络膀胱，约下焦，气闭则癃，气虚则遗溺，三焦之主气也。三焦之气出于肾，游行于上中下，而各归其部，出于手少阳之经，故曰，三焦者，上合手少阳。夫直行者为经，斜络者为络，此太阳之别络间于足少阳太阴之间，故曰少阳太阴之所将，太阳之别也。】
　　手太阳小肠者，上合手太阳，出于少泽，少泽，小指之端也，为井金；溜于前谷，前谷在手外廉本节前陷者中也，为荥，注于后溪，后溪者在手外侧本节之后也，为腧；过于腕骨，腕骨在手外侧腕骨之前，为原；行于阳谷，阳谷在锐骨之下陷者中也，为经；入于小海，小海在肘内大骨之外去端半寸陷者中也，伸臂而得之，为合。手太阳经也。　　【马莳曰：此言小肠经井荥俞原经合之穴也。手太阳小肠经，而其腑在于腹，而经脉所行在于手，故曰上合手太阳俞。出于少泽，在手小指之端外侧，为井金，去爪甲如韭叶，针一分，留二呼，灸三壮。流于前谷，在手小指外侧本节前陷中，为荥水，针二分，留三呼，灸三壮。注于后溪，在手小指外侧本节后，捏拳得之，为俞木，针一分，留二呼，灸三壮。过于腕骨，在手外侧腕骨之前陷中为原木，针二分，留三呼，灸三壮。行于阳谷，在手外侧腕中锐骨下陷中，为经火，针二分，留三呼，灸三壮。入于小海，在肘内大骨外，去肘端半寸陷者中，屈手向头取之，为合土，针二分，留七呼，灸五壮。此皆手太阳小肠经之穴也。】　　【黄载华曰：大肠小肠，皆属于胃，出于阳明之巨虚上下廉，故曰，手太阳小肠者，上合手太阳。】
　　大肠上合手阳明，出于商阳，商阳，大指次指之端也，为井金；溜于本节之前二间，为荥；注于本节之后三间，为腧；过于合谷，合谷在大指岐骨之间，为原；行于阳溪，阳溪在两筋间陷者中也，为经；入于曲池，在肘外辅骨陷者中，屈臂而得之，为合。手阳明也。　　【马莳曰：此言大肠经井荥俞原经合之穴也。大肠之为腑在下，而其经脉则行于手，故曰上合手阳明也。出于商阳，在手大指之次指端，为井金，去爪甲如韭叶，针一分，留一呼，灸三壮。流于二间，在次指本节前内侧陷中，为荥水，针三分，留六呼，灸三壮。注于三间，在本节后内侧陷中，为俞木，针三分，留三呼，灸三壮。过于合谷，在大指次指岐骨间陷中，为原木，针三分，留六呼，灸三壮。行于阳溪，在腕中上侧两筋间陷中，为经火，针三分，留七呼，灸三壮。入于曲池，在肘外辅骨屈肘两骨中，以手拱胸取之，为合土，针五分，留七呼，灸七壮。此皆手阳明大肠经之穴也。】　　【张开之曰：大小肠皆属胃，三焦出于足太阳络，而上合于手少阳经，故六腑皆出足三阳，上合于手。】
