<!-- { "loadSidebar": true } -->
　　颔痛，刺足阳明曲周动脉，见血立已；不已，按人迎于经，立已。　　【马莳曰：此言刺颔痛之法也。颔痛者，当取足阳明胃经颊车穴以刺之，此穴在耳下曲颊端动脉，环繞一周，故曰曲周也。如见血，其病立已。如不已，当按人迎穴于本经以刺之，其病必已也。】　　【张志聪曰：颔痛，当作顑痛。顑，面也。顑痛者，邪伤阳明之气也。阳明之脉曲折于口鼻颐颊之间，故取阳明曲周动脉，见血立已。此气分之邪，随血而解，如不已，按人迎于经立已。前三句，论经气之相通，所谓中于面则下阳明是也。后二句，论阳明之气上冲于头，而走空窍，出顑循牙车，而下合于阳明之经，并下人迎，言如不从曲折之络脉而解，当导之入人迎而下行，其痛可立已也。盖阳明居中土，为万物之所归，邪入于经，则从肠胃而出矣。】　　【余伯荣曰：如寒伤太阳剧者，必衂，衂乃解，此皆气分之邪，可随血而愈。】
　　气逆上，刺膺中陷者与下胸动脉。
　　【马莳曰：此言刺气逆之法也。凡气逆者，上刺膺中陷者中，即足阳明胃经膺窗穴也。及下胸前之动脉，当是任脉经之膻中穴也。盖在中谓之胸，胸之旁为膺耳。】　　【张志聪曰：气逆上者，气逆于上而不下行也。膺胸间，乃足阳明经脉之所循，刺之使在上之逆气，下通于经也。此言阳明之气，从人迎而下循于膺，从膺以下胸，从胸而下脐也。】
　　腹痛，刺齐左右动脉，已刺，按之立已；不已，刺气街，已刺，按之立已。　　【马莳曰：此言腹痛者，当刺足阳明胃经天枢穴。如不已，又刺本经之气冲也。】　　【张志聪曰：此承上文而言阳明之气，循经而下行也。足阳明之脉，从膺胸而下挟齐，入气街中。腹痛者，阳明之经厥也，故当刺齐左右之动脉。不已，刺气街，按之立已。夫腹气有街与冲脉于齐左右之动脉间，刺气街而按之者，使经脉之逆气，从气街而出于肤表也。此论阳明之气，上冲于头而走空窍，出顑循牙车而下合阳明经，并下人迎，循膺胸而下出于齐之气街。是阳明气出入于经脉之外内，环转无端，少有留滞，则为痛为逆矣。　沈亮宸曰：阳明之气，从人迎而直下于足跗，通贯于十二经脉，故上之人迎，与下之冲阳，其动也若一。气街者，气之径路也，盖络绝不通，然后从别径而出，非竟出于气街也。故先刺挟齐左右之动脉，不已，而后取之气街。】
　　痿厥为四末束悗，乃疾解之，日二。不仁者，十日而知。无休，病已，止。哕，以草刺鼻，嚏，嚏而已。无息而疾迎引之，立已。大惊之，亦可已。【嚏，音帝。】　　【马莳曰：此言刺痿厥病在四末者之法也。四末，四肢也。凡痿病厥病，而手足四肢挛束悗乱，当刺四肢之穴以速解之。每日解之者，必二次。甚有不仁而无知者，切其肉不痛者是也。解之至于十日，则二十次矣，其肉亦当有知。此法行之无休，候病既已而止针。岁疑作脏，谓每脏以草刺鼻，必嚏，如嚏既已，当自屏其气，无得呼吸以成息，而急以原草，迎其气以引出之，其病可立已。设以大惊之事惊之，其病亦可已也。】　　【张志聪曰：此复论阳明之气，不能分布于四末而为痿厥也。痿者，手足痿弃而不为我所用。厥者，手足清冷也。夫阳明为阖，气不通则阖折，阖折则气无所止息，而痿疾起矣。阳受气于四末，阳明之气不行，故手足逆冷也。阳明居中土，为水谷之海，海之所以行云气于天下也，是以上文论阳明之气，不能升降于上下，此论不得分布于四方。按悗，闷也。为四末束悗者，束缚其手足，使满闷而疾解之，导其气之通达也。夫按之束之，皆导引之法，犹尺蠖之欲信而先屈也。身半以上为阳，身半以下为阴。昼已前为阳，昼已后为阴。日二者，使上下阴阳之气，表章而交通也。不仁者，荣血不行也。十日者，阴数之周也。岁当作哕，呃逆也。言其发声如车銮之声而有伦序，故名曰哕。此阳明所受之谷气，欲从肺而转达于肤表，肺气逆还于胃，气并相逆，复出于胃，故为哕。故以草刺鼻，取嚏以通肺气，肺气疏通，则谷气得以转输而呃逆止矣。无息，鼻息不通也。疾迎引之，连取其嚏也。夫谷入于胃，散精于心肝，大惊则肝心之气分散，胃之逆气亦可从之而外达也。按胃络上通于心，肝脏之脉挟胃，此言阳明之气，从肺气而出于气分，亦可从肝心而出于血分也。此章论杂病之因，有因于气者，有厥在经脉者，有经气之并逆者。首论太阳而末结阳明，盖太阳为诸阳主气，阳明乃血气之生原，故行于上下四旁气分血分。夫人之百病，不越外内二因，外内之病，皆能令血气厥逆，是以凡病多本于郁逆也。】
　　　周痹篇第二十七
　　【马莳曰：痹病之痛，随脉以上下，则周身而为痹，故名。】
　　黄帝问于岐伯曰：周痹之在身也，上下移徙随脉，其上下左右相应，间不容空。愿问此痛在血脉之中耶？将在分肉之间乎？何以致是？其痛之移也，间不及下针，其慉痛之时，不及定治，而痛已止矣。何道使然？愿闻其故！岐伯答曰：此众痹也，非周痹也。黄帝曰：愿闻众痹！岐伯对曰：此各在其处，更发更止，更居更起，以右应左，以左应右，非能周也，更发更休也。黄帝曰：善刺之奈何？岐伯对曰：刺此者，痛虽已止，必刺其处，勿令复起。　　【马莳曰：此因帝问周痹而伯指之为众痹也。周痹者，周身上下为痹也。众痹者，痹在各所为痛也。帝问周痹上下移徙随脉其上下左右相应，但不知痛在血脉之中，抑在分肉之间？及其痛之移而去也，不及下针，针其蓄聚痛处之时，不及定治而痛已止。其痛也何由，而其去也何路？伯言此众痹也，非周痹也。盖众痹者，病在一处，则痛亦在一处，随发随止，随止随起，特以左右之脉相同，故左可应右，右可应左耳，非能周身而痛也。刺之者，痛虽已止，亦当刺其原痛之处，勿令复起可也。】　　【张志聪曰：此篇论经脉与络脉之缪处也。经脉者，脏腑之十二经脉，循行于上下者也。络脉者，脏腑之十二大络，阴走阳而阳走阴，左之右而右之左者也。痹者，风寒湿邪，杂合于皮肤分肉之间，邪在于皮肤而流溢于大络者为众痹，在于分肉而厥逆于经脉者为周痹。帝以上下左右血脉分肉概而问之，然虽总属于阴阳血气，而有皮肤肌肉之浅深，经脉络脉之缪处，故伯有周痹众痹之分焉。慉痛，动而痛也。不及定治者，邪客于左则右病，右盛则左病，左右移易，故不及下针也。按玉版篇曰：人之所受气者谷也，谷之所注者胃也，胃者水谷血气之海也，海之所以行云气者天下也。胃之所以出血气者经隧也，经隧者五脏六腑之大络也。此言胃腑所出之血气，从大络而布于皮肤，犹海之行云气于天下，故邪客于皮肤，流溢于大络者，名曰众痹，谓邪在天下之广众也。各在其处者，邪溢于大络与经脉缪处也。更发更止更居更起者，左痛未已而右脉先病也。以右应左以左应右者，左盛则右病右盛则左病也。更发更休，故非能周也。病在左而右痛，病在右而左痛，故刺其痛处，而病虽已止，然必刺其所病之处，而勿令复起也。】
　　帝曰：善。愿闻周痹何如？岐伯曰：周痹者，在于血脉之中，随脉以上，随脉以下，不能左右，各当其所。黄帝曰：刺之奈何？岐伯对曰：痛从上下者，先刺其下以过之，后刺其上以脱之。痛从下上者，先刺其上以过之，后刺其下以脱之。　　【马莳曰：此言刺周痹之有法也。周痹者，在于血脉之中，随脉以上，或随脉以下，非比众痹之在于左右，各当一处者之有定所也。故刺之者，其脉从上而下，当先刺其下之痛处以遏绝之，后乃刺其上之痛处，以脱痛根而不使之复下。其痛从下而上，当先刺其上之痛处以遏绝之，后乃刺其下之痛处，以脱病根而不使之复上。此则求之上下，而不求之左右，乃治周痹之法也。】　　【张志聪曰：手足三阴三阳之脉，从下而上，从上而下，交相往还，故周痹在于血脉之中，随脉气上下，而不能左之右而右之左也。各当其所者，与络脉各居其所也。过者，使邪气过在分肉皮肤以外出；脱者，使病本之更脱于脉中也。　沈亮宸曰：经脉之上下，络脉之左右，应司天在泉左右间气，盖脏腑之经脉络脉，总合于天之六气也。后刺以脱之，与必刺其处同义。】
　　黄帝曰：善。此痛安生？何因而有名？岐伯对曰：风寒湿气，客于外分肉之间，迫切而为沫，沫得寒则聚，聚则排分肉而分裂也，分裂则痛，痛则神归之，神归之则热，热则痛解，痛解则厥，厥则他痹发，发则如是。　　【马莳曰：此言邪气聚于分肉之间，故周痹发于血脉之中也。帝问周痹之病，从何而生？又何因而有周痹之名？伯言风寒湿三气杂至合而为痹者是也。盖以三气始客于外分肉之间，迫于分肉而为沫，沫得寒则聚，聚则排分肉而各分裂之。惟分裂则痛，痛则心专在痛处，而神亦归之，神归即气归也，所以痛处作热，热则痛散而暂解，虽时暂解，其气尚逆而为厥，厥则三气随血脉以上下者，或痛从上而下，或痛从下而上，则彼之为痹，发于血脉之中，非众痹之发于一处者可同也。故不发则已，发则大略如是而已。此非痛之所由生，而周痹之所以有名乎？】　　【张志聪曰：此言周痹之因，乃邪客于分肉之间，而厥逆于脉也。分肉，肌肉之腠理。沫者，风湿相搏，迫切而为涎沫也。沫得寒则聚，聚则排分肉而分裂其腠理，故痛。痛则心专在痛处，而神亦归之，神归之则热，热则痛解，解则厥逆于脉中。厥于脉中则彼之周痹发，发则如是之随脉上下也。此内不在脏，而外未发于皮，独居分肉之间，真气不能周，故命曰周痹。】
