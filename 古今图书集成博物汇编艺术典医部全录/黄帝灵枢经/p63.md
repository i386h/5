<!-- { "loadSidebar": true } -->
　　帝曰：善。予已得其意矣。 【此句衍文。】 此内不在脏，而外未发于皮，独居分肉之间，真气不能周，故命曰周痹。故刺痹者，必先切循其下之六经，视其虚实，及大络之血，结而不通，及虚而脉陷空者而调之，熨而通之。其瘛坚，转引而行之。黄帝曰：善，予已得其意矣，亦得其事也。九者，经巽之理，十二经脉阴阳之病也。　　【马莳曰：此承上文而又详周痹所以有名之义，遂及刺之之法也。伯言此周痹者，内不在于五脏，而外不发于皮肤，独居于分肉之间，所谓迫切为沫，沫聚为痛，神归为热，痛解为厥，厥逆而痹发也。盖由真气不能周于身，而邪气随脉以上下，故命曰周痹。刺此者，必先切循其足之三阴三阳，视其虚实，及大络之血，结而不通，及虚而脉陷空中者，或补或泻而调之，又且熨而通之。其有瘛且坚者，乃转引而行之，此乃治周痹之法也。帝则通其意而又通其事，知九针为用最大，故叹九者，乃至恒至顺之理，凡十二经之病，不可不用者。】　　【张志聪曰：夫邪之客于形也，必先舍于皮毛，留而不去，则腠理开，开则抵深而入于分肉，留而不去，入舍于络脉，留而不去，入舍于经脉，内连五脏。此邪在于分肉而厥逆于脉中，故内不在脏，而外未出于皮，独居分肉之间，真气不能周，故命曰周痹。真气者，五脏元真之气，三焦通会于肌腠之间，所受于天，与谷气并而充身者也。邪沫凝聚于腠理，则真气不能充身故曰周。谓因痹而不周也。下之六经，谓脏腑十二经脉，本于足而合于六气也。夫邪在于分肉，则分肉实而经脉虚，厥逆于脉中，则经脉实而分肉虚，故当视其虚实而取之，此刺周痹之法也。大络之血，结而不通，邪在于大络也。及虚而脉陷空者，络气虚而陷于内也。熨而通之，启其陷下之气通于外也。瘛坚者，络结而掣瘲坚实，故当转引而行之，此调治众痹之法也。按邪在分肉，内则入于脉中，外则出于皮肤，故曰外未发于皮，谓经脉分肉之邪，当仍从皮毛而出也。事者，谓揆度奇恒之事。盖邪在于皮肤，留而不去，不得入于经，流溢于大络，而生奇恒之病。故帝曰，余已得其意矣，谓得其邪在分肉经脉之意矣。亦得其事也，言亦得知其邪在大络之事也。九针者，乃经常巽顺之理，所以明十二经脉阴阳之病也。】
　　　口问篇第二十八
　　【王芳侯曰：此篇论先后天之阴阳为病。】
　　黄帝闲居，辟左右而问于岐伯曰：予已闻九针之经，论阴阳逆顺六经已毕，愿得口问。岐伯避席再拜曰：善乎哉问也！此先师之所口传也。黄帝曰：愿闻口传！岐伯答曰：夫百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散，经络厥绝，脉道不通，阴阳相逆，卫气稽留，经脉虚空，血气不次，乃失其常。论不在经者，请道其方。　　【马莳曰：此言有当口传者，以其不着于经中也。】　　【张志聪曰：九针之经，谓上古之《针经》。帝欲于经传之外，而有口传心受者。阴阳六经之外，有别走其道者，外因内因之外，有奇邪之为病者，故设此问。辟左右者，此上帝之所贵，非其人勿传也。伯言百病之生，不出外内二因，外因者，因于风雨寒暑。内因者，因于喜怒惊恐饮食居处。皆伤营卫血气，阴阳经脉，若论不在经者，请言其所在之病。】
　　黄帝曰：人之欠者，何气使然？岐伯答曰：卫气昼日行于阳，夜半则行于阴。阴者主夜，夜者卧。阳者主上，阴者主下。故阴气积于下，阳气未尽，阳引而上，阴引而下，阴阳相引，故数欠。阳气尽，阴气盛，则目瞑。阴气尽，而阳气盛，则寤矣。泻足少阴，补足太阳。　　【马莳曰：此言人之所以欠，及所以寐与寤，而有刺之之法也。欠，气相引也。人之所以欠者，正以卫气昼日行于阳经，夜半则行于阴经，阴经专主于夜而行之。夜之时，则必卧。惟卫气之为阳者，主于上行；营气之为阴者，主于下行。兹以阴气积于下，阳气以夜半之时，亦在于下而未得尽上，故阳气乘夜半之后，乃相引而上，阴气则相引而下，阴阳相引，故数数为欠也。至人之所以寤寐者，以夜半之时，万民皆卧，命曰合阴。斯时卫气已尽，营气方盛，故目瞑而寐。至夜半之后，则阴气已尽，阳气方盛，当从此而寤矣。彼不寐而多为欠者，以足少阴肾经有邪，故不能寐，宜泻其照海穴。阳蹺虚故多欠，宜补足太阳膀胱经之申脉穴也。】　　【张志聪曰：此论阴阳之气，上下出入。阳者，天气也，主外主上；阴者，地气也，主内主下。然又有升降出入之机，而人亦应之。人之卫气，日行于阳，夜行于阴，行于阴则阳气在内，阴气在外，阳气在下，阴气在上。夜半一阳初升，至天明卫行于阳而寤，然在下之阳气，未尽行于上，阳欲引而上，阴欲引而下，阴阳相引，故数欠。此阴阳之上下也。日暮在外之阳气将尽，而阴气渐盛，则目瞑而卧。平旦在外之阴气将尽，而阳气渐盛则寤矣。此阴阳之外内也。当补足太阳以助阳引而上，泻足少阴以引阴气而下。少阴太阳标本相合，为阴阳之主宰。】
　　黄帝曰：人之哕者，何气使然？岐伯曰：谷入于胃，胃气上注于肺，今有故寒气与新谷气俱还入于胃，新故相乱，真邪相攻，气并相逆，复出于胃，故为哕。补手太阴，泻足少阴。【哕，于月切。】　　【马莳曰：此言人之所以哕而有刺之之法也。人之谷气入于胃，胃得谷气而化之，遂成精微之气，以上注于肺，而行之五脏六腑。今有寒气之故者在于胃中，而又有谷气之新者以入于胃，则新故相乱，真气与邪气相攻，彼此之气并而相逆，所以复出于胃而为哕也。应补手太阴肺经，及泻足少阴肾经可也。】　　【张志聪曰：此言人之所受谷气，由胃海之布散于天下者也。胃为水谷之海，肺属天而外主皮毛。谷入于胃，乃传之肺，肺朝百脉，输精于皮毛，毛脉合精，行气于腑，五脏六腑，皆以受气，是入胃之水谷，借肺气转输于皮毛，行于脏腑，如肺有故寒气而不能输布，寒气与新谷气俱还入于胃，新故相乱，真邪相攻，气并相逆于胃，而胃腑不受，复出于胃，故呃逆也。夫肾者，至阴也。至阴者，盛水也。肺者，太阴也。少阴者，冬脉也。故其本在肾，其末在肺，皆积水也。是在下之寒水，上通于天者也。故当补手太阴以助天之阳气，泻足少阴以下肺之寒邪。肺之寒者，乃肾水之寒气也。此篇论人身之应天地阴阳，奇邪之走空窍，非外因之形寒，亦非饮冷之寒气也。】　　【姚士因曰：按《金匮玉函》云，哕逆者，橘皮竹茹汤主之。盖橘之色黄臭香，味甘而辛，乃中土之品也。辛味走肺，皮性走皮，是助胃气走肺，而外出于皮毛者也。竹性寒而凌冬不雕，得冬令寒水之气，用茹者，助水气之运行于肤表，不凝聚于肺中，配人参、甘草、生姜、大枣，以助中土之气。先圣立方之法，咸从经得之。学者引而伸之，天下之能事毕矣。】
　　黄帝曰：人之唏者何气使然？岐伯曰：此阴气盛而阳气虚，阴气疾而阳气徐，阴气盛而阳气绝，故为唏。补足太阳，泻足少阴。　　【马莳曰：此言人之所以唏而有刺之之法也。哀痛不泣曰唏。人之所以唏者，以阴气盛且疾，阳气虚且徐且绝，故为唏耳。治之者，宜补阳而泻阴，当于足太阳膀胱经阳蹺脉气所出者补之，足少阴肾经阴蹺脉气所出者泻之。】　　【张志聪曰：此论阴阳之不相和也。太阳少阴，乃水火阴阳之本，雌雄相合，标本互交。若阴气盛而阳气虚，则阴气疾而阳气徐矣；阴气疾而阳气徐，则阴阳不能相将而阴与阳绝矣。故当补足太阳之阳，泻足少阴之阴，以和其阴阳焉。唏者，欷歔悲咽也。盖阳气盛则多喜笑，阴气盛则多悲哀。】
　　黄帝曰：人之振寒者，何气使然？岐伯曰：寒气客于皮肤，阴气盛，阳气虚，故为振寒寒栗。补诸阳。　　【马莳曰：此言人之所以振寒而有刺之之法也。振寒者，身寒而振动也。盖以寒气客于皮肤，其阴气盛，阳气虚，故阴盛则为寒，且寒而战栗。当补诸阳经以温之，则阳胜而阴衰矣。】　　【张志聪曰：此言阳气之在外也。诸阳之气，主于肌表，故寒气客于皮肤，借阳气以化热，若阴气盛而阳气虚，则为振寒战栗，当补诸阳。诸阳者，谓三阳也。　吴懋先曰：寒气即太阳寒水之气，故当补诸阳。】
　　黄帝曰：人之噫者，何气使然？岐伯曰：寒气客于胃，厥逆从下上，散复出于胃，故为噫。补足太阴阳明。一曰补眉本也。　　【马莳曰：此言人之所以噫而有刺之之法也。噫，不平声也。盖以寒气客于胃中，厥逆之气，后下而上，其气之散也，复出于胃，故为噫。当补足太阴脾经足阳明胃经以温之。一曰，取足太阳膀胱经之在眉本名攒竹者以刺之。】　　【张志聪曰：此言土位中央，而气出于上下也。寒气客于胃，厥逆之气上走心为噫，得后气则快然如衰，是厥气出于胃，从脾气而上下散，故当补足太阴阳明以助其分散焉。眉本，乃足太阳之经。寒气客于胃者，乃太阳寒水之气也。一曰，补太阳之阳气于上，而客中之寒气可散矣。　姚士因曰：肾为水脏，太阳之上，寒气主之。哕者寒气在于肺，噫者寒气在胃中。一泻少阴之寒，一补太阳之阳，补泻虽别，其义则同。】
　　黄帝曰：人之嚏者，何气使然？岐伯曰：阳气和利满于心，出于鼻，故为嚏。补足太阳荣眉本，一曰眉上也。　　【马莳曰：此言人之所以嚏而有刺之之法也。嚏，喷嚏也。盖以人之阳气，平和顺利，满溢于心，故上升于鼻而为嚏。当补足太阳膀胱经曰攒竹者以刺之。一曰在眉近于上者是也。】　　【张志聪曰：此言太阳之气，与心气之相和也。太阳之上，寒水主之；少阴之上，君火主之。阴阳互交，标本相合，故心为阳中之太阳，太阳与心气之相合也。是以阳气和利，则上满于心，出鼻而为嚏。鼻乃肺之窍，肺乃心之盖也。太阳之气生于膀胱，膀胱乃津液之腑，阳气和利上满于心，则阳气盛矣，故当取足太阳之荣于眉本，使津液上资，则阴阳相平矣。夫太阳之气，主于肤表。一曰补眉上以取太阳之气，使气行于外，则不满于心矣。】
