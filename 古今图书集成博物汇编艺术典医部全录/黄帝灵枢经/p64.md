<!-- { "loadSidebar": true } -->
　　黄帝曰：人之亸者，何气使然？岐伯曰：胃不实则诸脉虚，诸脉虚则经脉懈惰，筋脉懈惰则行阴用力，气不能复，故为亸。因其所在，补分肉间。【亸，音多，上声。】　　【马莳曰：此言人之所以亸而有刺之之法也。盖以胃者，五脏六腑之海也。胃虚则诸脉虚而筋脉懈惰，复乃强力入房，所以气不能复而为亸也。当因其所在，以补其分肉间耳。】　　【张志聪曰：此言筋脉皆本于胃腑之所生也。亸者，垂首斜倾懈惰之态。筋脉皆本于水谷之所资养，故胃不实则诸脉虚，诸脉虚则筋脉懈惰，盖经脉者，所以濡筋骨而利关节者也。夫阳明主润宗筋，阳明虚则宗筋纵，是以筋脉懈惰，则阳明之气行于宗筋，而用力于阴器，行阴用力，则阳明气不能复养于筋脉，故为亸。因其所在行阴，故补分肉间，以取阳明之气外出。】
　　黄帝曰：人之哀而泣涕出者，何气使然？岐伯曰：心者，五脏六腑之主也。目者，宗脉之所聚也，上液之道也。口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故泣涕出焉。液者，所以灌精濡空窍者也。故上液之道开则泣，泣不止则液竭，液竭则精不灌，精不灌则目无所见矣，故命曰夺精。补天柱，经挟颈。　　【马莳曰：此言人之所以泣涕而有刺之之法也。盖人泣涕出于目，本于心，形于口鼻，正以心为五脏六腑之主，目为宗脉之所聚，又为液气上升之道路，口鼻为气之门户，故凡悲哀愁忧者，则心主动而五脏六腑随之以摇，摇则宗脉动而液道开，泣涕之所以出也。且此液者，所以灌精濡空窍者也，故上液之道一开，则泣不止而液竭，精不灌而目盲，其名曰夺精。当补足太阳膀胱经之天柱穴，此经乃挟于后之项颈者是也。】　　【张志聪曰：此言五脏之液，内濡百脉，膀胱之津，外濡空窍。夫水谷入胃，津液各走其道，酸先入肝，苦先入心，甘先入脾，辛先入肺，咸先入肾，五脏主藏水谷之津者也。膀胱者，州都之官，津液藏焉。复还入胃中以资脏腑，是脏腑膀胱之津，交相资益者也。是故泣不止则液竭，液竭则精不灌。盖液者，又所以灌精濡空窍者也。宗脉者，上液之道也。液道开而泣不止，则液竭，而濡空窍之精不能灌于目，而目不明矣，故命曰夺精，谓夺其外濡空窍之精也。当补膀胱经之天柱于挟颈间，以资津液上灌，盖液随气行者也。夫口鼻耳目皆为空窍，故曰口鼻者，气之门户也。谓津液随气而上濡空窍，故精不灌则目不明。】
　　黄帝曰：人之太息者，何气使然？岐伯曰：忧思则心系急，心系急则气道约，约则不利，故太息以伸出之。补手少阴心主，足少阳留之也。　　【马莳曰：此言人之所以太息而有刺之之法也。人之心皆有系，唯忧思则心系紧急，而气道敛约，约则出气不利，故太息以伸出之。当补手少阴心经、手厥阴心包经络，及足少阳胆经，皆留其针以补之也。】　　【张志聪曰：此言上焦之宗气，与下焦之生气相通而行呼吸者也。夫宗气积于胸中，出于喉咙，以贯心脉而行呼吸。忧思则心系急，心系急则气道敛约，约则不利，故太息以伸出之，当补手少阴心主、足少阳留之。留之者，候气之至也。盖肾为生气之原，少阳属肾，乃肾中所生之初阳，上通于心主包络，故补手少阴心主，以通上焦之气，补足少阳留之，以候下焦之生气以上交。　王芳侯曰：本经凡曰手少阴心主，乃包络之经以相而代行君令者也。凡曰足少阳，乃兼手少阳而言。盖六腑皆出于足之三阳，上合于手者也。】
　　黄帝曰：人之涎下者，何气使然？岐伯曰：饮食者，皆入于胃，胃中有热则虫动，虫动则胃缓，胃缓则廉泉开，故涎下。补足少阴。　　【马莳曰：此言人之所以涎下而有刺之之法也。人之涎何自而下，正以饮食入胃，则胃缓而虫动，胃气之在上脘者，势缓而不下降，所以在上之廉泉开而涎下也。当取足少阴肾经以补之。盖补阴则任脉下盛，而上之廉泉通，廉泉通而涎下于内，不下于外矣。】　　【张志聪曰：此言足少阴之气，上与阳明相合，而主化水谷者也。虫者，阴类也。阴类动，则肾气不交于阳明而胃气缓矣。气不上交，则水邪反从任脉而上出于廉泉，故涎下。当补足少阴以助下焦之生气上升，而水邪自下矣。　姚士因曰：少阴阳明戊癸相合，而后能化水谷之精微。故曰，饮食者，皆入于胃，谓不合则胃缓，缓则不能化饮食矣。不合则热，热则虫动矣。上节论少阴之气，上与宗气相合以行呼吸，此论与阳明相合，以化饮食之精微，下节论与宗脉相合，而通会于百脉。盖荣卫血气，本于后天水谷之所资生，然必借下焦先天之气以合化。】
　　黄帝曰：人之耳中鸣者，何气使然？岐伯曰：耳者，宗脉之所聚也。故胃中空则脉虚，虚则下溜，脉有所竭者，故耳鸣。补客主人，手大指爪甲上与肉交者也。　　【马莳曰：此言人之所以耳鸣而有刺之之法也。耳为宗脉之所聚，胃为宗脉之所生，唯胃中空则宗脉虚而下流，其在上之脉气随竭，耳遂为之鸣也。当补足少阳胆经之客主人穴，及手大指爪甲上之少商，盖此乃手太阴肺经穴也。】　　【张志聪曰：此言经脉之血气，资生于胃而资始于肾也。夫肺朝百脉，宗脉者，百脉所宗，肺所主也。耳者，宗脉之所聚也，百脉之血气水谷之所生也。故胃中空则宗脉虚，虚则脉气下溜矣。脉中之血气有所竭，故耳鸣也。当补客主人，与手太阴之少商。客主人乃足少阳之脉，补之以引下溜之脉气上行。】　　【王芳侯曰：客主人者，谓经脉为客脉中之主人。在肾下溜者，下陷于肾中也，故取在上之脉以引启之。】
　　黄帝曰：人之自嚙舌者，何气使然？ 【缺岐伯曰。】 此厥逆走上，脉气辈至也。少阴气至则嚙舌，少阳气至则嚙颊，阳明气至则嚙唇矣。视主病者，则补之。【嚙，音业。】　　【马莳曰：此言人之所以嚙舌而遂及嚙颊嚙唇者，各有刺之之法也。凡人之嚙舌者，皆气逆走上所致也。且各经脉气以辈而至，故手少阴心经之气至则嚙舌，以舌为心经之窍也。手少阳三焦之气至则嚙颊，以颊为三焦经之脉路也。手阳明大肠经之气至则嚙唇，以唇为大肠经之脉路也。各视主病之经以补之耳。】　　【张志聪曰：此总结脉气生于中焦后天之水谷，本于下焦先天之阴阳，中下之气相合而行者也。齿者，肾气之所生也，少阴之脉，挟舌本，少阳之脉循于颊，阳明之脉挟口环唇下。如肾脏之生气厥逆走上，与中焦所生之脉气相辈而至，则舌在齿之内而反向外矣，唇在齿之外而反向内矣，颊在齿之旁而反向中矣，此盖假嚙舌嚙唇以明阳明所生之血脉，本于先天之生气相合而偕行者也。】
　　凡此十二邪者，皆奇邪之走空窍者也。故邪之所在，皆为不足。故上气不足，脑为之不满，耳为之苦鸣，头为之苦倾，目为之眩。中气不足，溲便为之变，肠为之苦鸣。下气不足，则乃为痿厥心悗。补足外踝下留之。　　【马莳曰：此承上文而言十二邪之走空窍者，以正气不足而然也。由上文十二项观之，皆不正之邪，走于空窍者也。故邪之所在，皆由正气不足，而邪得以乘之。惟上气不足，则脑空耳鸣头倾目眩矣。中气不足，则便变肠鸣矣。下气不足，则为痿为厥而心为之悗矣。皆当补足外踝下留之，即足太阳膀胱经昆仑穴是也。】　　【张志聪曰：此总结十二邪者，皆缘膀胱所藏之津液，不能灌精濡空窍故也。所谓奇邪者，外不因于风雨寒暑，内不因于阴阳喜怒饮食居处，皆缘津液不足而空窍虚无。故邪之所在，皆为之不足，盖因正气不足，而生奇邪之证也。故上气不足者，脑为之不满，耳为之苦鸣，头为之苦倾，目为之眩。中气不足者，溲便为之变，肠为之苦鸣。下气不足者，则为痿厥心悗，盖不足于下则为痿厥，不得上交于心，则心悗矣。补足外踝下留之，乃取太阳之昆仑穴，候太阳之气至也。盖太阳者，三阳也，三阳者，天之业。膀胱之津水，随气运行以濡空窍，故取之昆仑。昆仑乃津水之发原，上通于天者也。】
　　黄帝曰：治之奈何？岐伯曰：肾主为欠，取足少阴。肺主为哕，取手太阴足少阴。唏者阴与阳绝，故补足太阳，泻足少阴。振寒者补诸阳。噫者补足太阴、阳明。嚏者补足太阳眉本。亸因其所在，补分肉间。泣出补天柱经侠颈，侠颈者头中分也。太息补手少阴、心主、足少阴留之。涎下补足少阴。耳鸣补客主人、手大指爪甲上与肉交者。自嚙舌视主病者则补之。目眩头倾，补足外踝下留之。痿厥心悗，刺足大指间上二寸留之，一曰足外踝下留之。　　【马莳曰：上文各项所治之经既条答矣，而此复因帝问治法，遂重言以申之也。】　　【张志聪曰：上节总论膀胱之津液，不能灌濡空窍，以致上中下气皆为之不足，此复分论十二邪者，各有补泻阴阳之法。盖膀胱者，津液之腑，受脏腑之津而藏之，复还入胃中以资益脏腑，互相交通者也。故各因其邪之所在而补泻之。足大指间上二寸，乃足太阴之太白，脾脏之土俞也。此篇论太阳之津水，随气运行于肤表，复从中土而上交于心，应司天在泉之气，运行于地之外，复贯通于地中，是以上气不足，补足太阳之昆仑。下气不足，不得从中而上通于心者，刺足太阴之俞以通土气。然本于足太阳之津气贯通，故一曰足外踝下留之，仍取太阳之津气也。　姚士因曰：欠者，足太阳少阴之气相引而上下也。哕者，少阴寒水之气客于肺也。唏者，太阳与少阴之气不和也。振寒者，寒水之气客于皮肤，而太阳之阳气虚于表也。噫者，太阳寒水之气客于胃也。嚏者，太阳之阳气满于心也。亸者，筋脉之气行阴用力前阴者，足少阴太阳之会也。哀泣者，太阳之津液竭也。太息者，下焦之生气不交于上也。涎下者，膀胱之水邪上溢也。耳鸣者，宗脉之气溜陷于下焦也。自嚙者，下焦之气厥逆走上也。此皆足太阳与少阴之津气为病。太阳之气生于膀胱，少阳之气发于肾脏，肾与膀胱，雌雄相合，皆为水脏而为生气之原。膀胱之津水，随太阳之气运行于肤表，以濡空窍，应六气之旋转，肾脏之精气，贯通于五脏，应五运之神机，此皆不在六经阴阳逆顺之论，故帝辟左右而问曰，愿闻口传。】
　　　师传篇第二十九

