<!-- { "loadSidebar": true } -->
　　黄帝曰：六气者有余不足，气之多少，脑髓之虚实，血脉之清浊，何以知之？岐伯曰：精脱者，耳聋。气脱者，目不明。津脱者，腠理开，汗大泄。液脱者，骨属屈伸不利，色夭，脑髓消，胫酸，耳数鸣。血脱者，色白，夭然不泽，其脉空虚。此其候也。　　【马莳曰：此言六气之脱者，各有其候也。】　　【张志聪曰：营者，精气也。血者，神气也。精血津液，皆本于气之生化，故谓之六气。清浊者，营卫之气也。肾主藏精，开窍于耳，故精脱者耳聋。目之精明五色者，气之华也，故气脱者，目不明。津发于腠理，故津脱者，腠理开，汗大泄。液淖泽于骨，补益脑髓，故液脱者，骨属屈伸不利，不能润泽皮肤，故毛色夭焦也。肾主骨而骨髓上通于脑，故脑髓消而胫酸耳鸣。心主血，心之合脉也，其荣色也，是以血脱者，色白夭然不泽，其脉空虚，此其候也。】
　　黄帝曰：六气者，贵贱何如？岐伯曰：六气者，各有部主也。其贵贱善恶可为常主，然五谷与胃为大海也。
　　【马莳曰：此言各部为六气之主，而胃又为之大海也。帝问六气者，可较其贵贱否？伯言各部皆有六气，故六气各有部主，如阳明多气多血，太阳多血少气，五精五液五津五脉之类，各部皆有之也。然本部所重者，为贵为善，别部所有者，为贱为恶，其本部各为常主也。但此六气者，成于五谷精微之气，而胃则纳五谷而成之。故胃又为六气之大海耳。】　　【张志聪曰：夫六气主于心肾，而生于胃海也。各有部主者，谓精之藏于肾，血之主于心，气之主于皮肤，津之发于腠理，液之淖于骨资于脑，脉之循于脏腑形身，各有所主之部，然以心肾为常主。五谷与胃为大海，津液血气乃胃海之所生也。夫心为君主之官而居上，水性润下而居下。火之精为血，水之精为精。水性柔善，火性猛恶。其贵贱善恶，可为六气之常主也。盖水火者，阴阳之征兆也。谓六气辩为六名，然总归阴阳之一气。】
　　　肠胃篇第三十一
　　【马莳曰：内言肠胃之数，故名篇。】
　　黄帝问于伯高曰：予愿闻六腑传谷者，肠胃之小大长短，受谷之多少，奈何？伯高曰：请尽言之！谷所从出入浅深远近长短之度，唇至齿长九分；口广二寸半；齿以后至会厌，深三寸半，大容五合；舌重十两，长七寸，广二寸半；咽门重十两，广二寸半，至胃长一尺六寸；胃纡曲屈伸之，长二尺六寸，大一尺五寸，径五寸，大容三斗五升；小肠后附脊，左环回周迭积，其注于回肠者，外附于脐，上回运环十六曲，大二寸半，径八分分之少半，长三丈三尺；回肠当脐左环，回周叶积而下，回运环反十六曲，大四寸，径一寸寸之少半，长二丈一尺；广肠传脊以受回肠，左环叶脊上下辟，大八寸，径二寸寸之大半，长二尺八寸。肠胃所入至所出，长六丈四寸四分，回曲环反三十二曲也。　　【马莳曰：此言肠胃自所入至所出之度数也。小肠上口乃胃之下口，小肠后附于脊，从左环回周迭积，所注之物以入于回肠者，外附于脐，上回运计环十六曲，大四寸，径口八分分之少半，即半分也，其长三丈三尺。又回肠者，大肠也。大肠上口，即小肠下口也。大肠当脐左环回周叶，积而下回其运环反十六曲，大四寸，径口一寸寸之少半，即五分也，长二丈一尺。又广肠者，直肠也。广肠附脊，以受回肠之物，左环叶在脊之上下盘辟，大八寸，径二寸寸之大半，则是二寸七八分也，其长计二尺八寸。】　　【张志聪曰：此言有生之后，总借水谷之所生养，故专论其肠胃。胃主受纳水谷，肠主传道变化，其精液血气，由此而生焉。越人曰：唇为飞门，齿为户门，会厌为吸门，胃为贲门，太仓下口为幽门，大小肠会为阑门，下极为魄门。盖唇齿乃始受水谷之门，故先论唇齿之广长。舌者，主为卫，使之迎粮，舌和而后能知五味。会厌者，喉之上套，所以分别咽喉。咽乃胃之门，主受纳水谷。喉乃肺之窍，以司呼吸者也。】
　　　平人绝谷篇第三十二
　　【马莳曰：内论平人绝谷七日则死，故名篇。】
　　黄帝曰：愿闻人之不食七日而死，何也？伯高曰：臣请言其故。胃大一尺五寸，径五寸，长二尺六寸，横屈受水谷三斗五升，其中之谷，常留二斗，水一斗五升而满。上焦泄气，出其精微，慓悍滑疾。下焦下溉诸肠。小肠大二寸半，径八分分之少半，长三丈二尺，受谷二斗四升，水六升三合合之大半。回肠大四寸，径一寸寸之少半，长二丈一尺，受谷一斗，水七升半。广肠大八寸，径二寸寸之大半，长二尺八寸，受谷九升三合八分合之一。肠胃之长凡五丈八尺四寸，受水谷九斗二升一合合之大半。此肠胃所受水谷之数也。平人则不然。胃满则肠虚，肠满则胃虚，更虚更满，故气得上下，五脏安定，血脉和则精神乃居，故神者水谷之精气也。故肠胃之中，常留谷二斗，水一斗五升。故平人日再后，后二升半，一日中五升。七日，五七三斗五升，而留水谷尽矣。故平人不食饮七日而死者，水谷精气津液皆尽故也。　　【马莳曰：此详言平人皆不食而死之故也。平人者，无病之人也。】　　【张志聪曰：此论人之脏腑形骸，精神气血，皆借水谷之所资生，水谷绝则形与气俱绝矣。六节脏象论曰：五味入口，藏于肠胃，味有所藏以养五气，气和而生，津液相成，神乃自生。故神者水谷之精气也。平人不然者，谓平常无病之人，胃满则肠虚，肠满则胃虚，日夜消化，止留三斗五升，无有如此之留积也。是以不饮食七日，则所留之水谷尽矣。水谷尽，则精气津液皆尽矣。】　　【王芳候曰：病人不饮食七日不死者，水谷留积故也，盖留积则为病矣。】
　　　海论篇第三十三
　　【马莳曰：内论人有四海，故名篇。】
　　黄帝问于岐伯曰：余闻刺法于夫子，夫子之所言，不离于营卫血气。夫十二经脉者，内属于腑脏，外络于肢节，夫子乃合之于四海乎？岐伯答曰：人亦有四海十二经水，经水者皆注于海，海有东西南北，命曰四海。黄帝曰：以人应之奈何？岐伯曰：人有髓海，有血海，有气海，有水谷之海，凡此四者以应四海也。黄帝曰：远乎哉，夫子之合人天地四海也。愿闻应之奈何？岐伯答曰：必先明知阴阳表里荥输所在，四海定矣。黄帝曰：定之奈何？岐伯曰：胃者水谷之海，其输上在气冲，下至三里。冲脉者，为十二经之海，其输上在于大杼，下出于巨虚之上下廉。膻中者，为气之海，其输上在柱骨之上下，前在于人迎。脑为髓之海，其输上在于其盖，下在风府。　　【马莳曰：此言人之有四海也。人有四海者，即下髓海、血海、气海、水谷之海也。十二经水者，即清水、渭水、海水、湖水、汝水、渑水、淮水、漯水、江水、河水、济水、漳水也。夫天下经常之水固有十二，而此水皆注于海，海有东西南北之四方，故不曰十二，而止曰四海也。惟胃为水谷之海，其输穴上在气冲，下至三里。惟冲脉为十二经之血海，其输穴上在于足太阳膀胱经之大杼，下出于足阳明胃经之巨虚上廉与巨虚下廉。又膻中为气之海，其输穴在于督脉，经天柱骨之上下，前在于足阳明胃经之人迎。又脑为髓之海，其输穴在于其盖，即督脉经之百会，下在于督脉经之风府。】　　【张志聪曰：夫天主生物，地主成物，是以人之形身，应地之四海十二经水。然水天之气，上下相通，是以头气有街，胸气有街，腹气有街，胫气有街，经气上下之出入也。故合人于天地四海，必先明知阴阳表里荥输之所在，四海定矣。胃者水谷之海，其输上在气冲，气在腹者止之背俞，下至足之三里，是水谷之海，上通于天气，而下通于经水也。冲脉者为十二经之海，其输上在于太阳之大杼，下至巨虚之上下廉，而出于胫气之街，是冲脉之外通于天气，而内通于经水也。膻中者为气之海，在膺胸之内，宗气之所聚也，宗气流于海，其下者注于气街，其上者走于息道，故气在胸者止之膺与背俞，故其输上在背之天柱，前在膺胸之人迎，是气海之上通于天，而下通于经水也。脑为髓之海，气在头者止之于脑，故其输上在于其盖，下在督脉之风府，是髓海之上通于天而下通于经水也。是十二经脉，应地之十二经水。经水者皆注于海，海有东西南北，而海之云气上通于天，是以人之所以合天地四海也。】
　　黄帝曰：凡此四海者，何利何害？何生何败？岐伯曰：得顺者生，得逆者败。知调者利，不知调者害。　　【马莳曰：此言四海之得生且利者，以其须而善调之，否则败害至矣。】　　【姚士因曰：人合天地四海升降出入，运行无息，故得顺而和，则生利无穷，逆而不调，则败害至矣。】
　　黄帝曰：四海之逆顺奈何？岐伯曰：气海有余者，气满，胸中悗息，面赤。气海不足，则气少不足以言。　　【马莳曰：此言四海之逆顺，先举气海之偏胜者言之，见其所以为逆，反此则为顺。有余者邪气有余而实，不足者正气不足而虚也。下文仿此。】　　【吴懋先曰：天地阴阳之道，更相和平者也，故有余不足，皆为之逆。膻中者，宗气之所居，上出于喉，以司呼吸，故气海有余者，气满胸中，气息悗乱，气上逆故面赤也。气海不足则气少，气少故不足于言。】
　　血海有余，则常想其身大，怫然不知其所病。血海不足，亦常想其身小，狭然不知其所病。　　【马莳曰：此言血海之偏胜而病者，见其所以为逆，反此则为顺矣。盖承上文冲脉为十二经之海者而言耳。】　　【吴懋先曰：冲脉起于胞中，上循背里为经脉之海，其浮而外者，循腹右，上行至胸中，而后散于皮肤之间。是冲脉之血，充贯于周身，故有余则觉其身大，不足则觉其身小，怫然狭然，不知其为何病。】　　【王芳侯曰：血以应水，故有余常想其大，不足则觉其为小矣。】
　　水谷之海有余则腹满，水谷之海不足则饥不受谷食。　　【马莳曰：此言水谷之海偏胜则病，见其所以为逆，反此则为顺也。】　　【姚士因曰：胃气有余故腹胀满，胃气不足故饥而不受谷食。】
　　髓海有余则轻劲多力，自过其度。髓海不足，则脑转耳鸣，胫酸眩冒，目无所见，懈怠安卧。　　【马莳曰：此言髓海之偏胜而病者，见其所以为逆，反此则为顺也。】　　【姚士因曰：精液补益脑髓，而下流阴股，故髓海有余，则足劲轻健而多力。度，骨度也。髓从骨空循度而上通于脑，故有余则自过其度矣。髓海不足则精液竭，精液者，所以濡空窍者也，是以耳为之鸣，目无所见。液脱者，骨属屈伸不利，故胫酸而懈怠安卧。】
