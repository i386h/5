<!-- { "loadSidebar": true } -->
　　黄帝曰：余已闻逆顺，调之奈何？岐伯曰：审守其输，而调其虚实，无犯其害。顺者得复，逆者必败。黄帝曰：善。　　【马莳曰：此言善守四海之输穴，以善调之，则有利无害，得顺而不得逆也。审四海之穴而善守之，以行补泻之法，虚则补之，实则泻之，则有利无害，顺者可复，否则逆而为败矣。】　　【吴懋先曰：审其输则知其四海之通于经，而经俞之外通于气也。调其虚实，则有余不足自和矣。害，谓经气之逆，复则反逆为顺也。】
　　　五乱篇第三十四
　　【马莳曰：内言气有五乱，故名篇。】
　　黄帝曰：经脉十二者，别为五行，分为四时，何失而乱？何得而治？岐伯曰：五行有序，四时有分，相顺则治，相逆则乱。黄帝曰：何谓相顺？岐伯曰：经脉十二者以应十二月，十二月者分为四时，四时春夏秋冬夏，其气各异，荣卫相随，阴阳已和，清浊不相干。如是则顺之而治。黄帝曰：何谓逆而乱？岐伯曰：清气在阴，浊气在阳，荣气顺脉，卫气逆行，清浊相干，乱于胸中，是谓大悗。故气乱于心则烦心密嘿，俯首静伏。乱于肺则俯仰烦喝，接手以呼。乱于肠胃则为霍乱。乱于臂胫则为四厥。乱于头则为厥逆，头重眩仆。　　【马莳曰：此言人有五乱，而诸证各有所见也。夫脉与四时相合，是谓顺也。惟清气宜升，当在于阳，反在于阴；浊气宜降，当在于阴，而反在于阳。荣气阴性，精专固顺，宗气以行于经隧之中，卫气阳性，慓悍滑利，宜行于分肉之间。今昼不行于阳经，夜不行于阴经，其气逆行，乃清浊相干，乱在胸中，是之谓大闷也。故气乱于心，或乱于肺，或乱于肠胃，或乱于臂胫，或乱于头，各有其证候者如此。】　　【张志聪曰：本经邪客篇云，五谷入于胃也，其糟粕津液宗气分为三隧。故宗气积于胸中，出于喉咙，以贯心脉而行呼吸焉。荣气者，泌其津液，注之于脉，化而为血，以荣四末，内注五脏六腑以应刻数焉。此言宗气积于胸中，上贯心脉，同荣气行于脉中，以应呼吸漏下。五味篇曰：谷始入于胃，其精微者，先出于胃之两焦，以溉五脏，别出两行荣卫之道，其大气之搏而不行者，积于胸中命曰气海，出于肺，循喉咽，故呼则出，吸则入。此言宗气积于胸中，上出于肺，偕卫气行于脉外，以应呼吸漏下。此荣行脉中，卫行脉外，宗气两行荣卫之道，一呼一吸，脉行六寸，漏下二刻，人二百七十息，脉行十六丈二尺为一周；漏下百刻，人一万三千五百息，脉行五十度而大周于身。此清气在阴，浊气在阳，荣行脉中，卫行脉外，清浊之不相干也。又曰：卫气者，出其悍气之慓疾，而先行于四末分肉皮肤之间而不休者也。昼日行于阳，夜行于阴，常从足少阴之分间，行于五脏六腑，此荣卫相将，偕行于脉外，昼行阳二十五度，夜行阴二十五度，与荣行脉中卫行脉外之各走其道，清浊之不相干也。经脉十二以应十二月者，六脏六腑之经脉，循度环转，行十六丈二尺为一周也。分为四时者，一日之中有四时，朝则为春，日中为夏，日入为秋，夜半为冬。卫气昼行于阳，夜行于阴，其气各异。荣卫相随，阴阳相和，而清浊不相干也。夫循脉之荣卫宗气从胸而上出于心肺，顺脉而行，以荣四末，内注五脏六腑，以应刻数。其荣卫相随，昼行阳而夜行阴者，与脉逆行，从头注于臂胻，以行三阳之分，夜则内行脏腑之阴，与荣行脉中卫行脉外之气不相干也。所谓清浊相干者，循脉之荣卫，与行阴行阳之荣卫相干，是以乱于胸，乱于心肺，及乱于肠胃臂胻头也。】
　　黄帝曰：五乱者，刺之有道乎？岐伯曰：有道以来，有道以去。审知其道，是谓身宝。黄帝曰：善。愿闻其道！岐伯曰：气在于心者，取之手少阴心主之输。气在于肺者，取之手太阴荥、足少阴输。气在于肠胃者，取之足太阴阳明，不下者取之三里。气在于头者，取之天柱大杼；不知，取足太阳荥输。气在于臂足，取之先去血脉，后取其阳明少阳之荥输。　　【马莳曰：此言刺五乱之穴也。道者，脉路也。邪之来也，必有其道，则邪之去也，亦必有其道，审知其道而善去之，斯谓养身之宝。故气乱于心者，当取之手少阴心经之输穴神门，手心主即厥阴心包络经之输穴大陵。气乱于肺者，取足太阴脾经荥穴鱼际，足少阴肾经之输穴太溪。气在于肠胃者，取之足太阴脾经之输穴太白，足阳明胃经之输穴陷谷；如刺之而邪气不下，当取足阳明胃经之三里。若气在于头者，取之足太阳膀胱经之天柱，又取于本经之大杼；如取之而病尚不知，又当取本经之荥穴通谷、输穴束骨。若气在于臂足者，当先去其臂足之血脉，然后在臂则取手阳明大肠经之荥穴二间、输穴三间，手少阳三焦经之荥穴液门、输穴中渚。在足则取足阳明荥穴内庭、输穴陷谷，足少阳胆经之荥穴侠溪、输穴临泣。】　　【张志聪曰：道者，谓各有循行之道路。有道以来，有道以去者，言有道以来，而清浊相干，亦当有道以去，而阴阳相和也。故审知逆顺之道，是谓养身之宝。取手少阴手太阴之荥输者，取气以顺其宗气之上行也。本经云：宗气流于海，其上者走于息道，其下者注于气街。又曰：冲脉者，十二经之海也，与少阴之大络起于肾下，出于气街。取足少阴输者，顺宗气之下行也。取足太阴阳明而复取之三里者，先取气而后取脉也。取天柱大杼而复取之荥输者，先取脉而后取气也。盖清浊相干，乃经脉外内之血气厥逆也。经脉篇曰：六经络手阳明少阳之大络，起于五指间，上合肘中。逆气在于臂足，取之先去血脉，后取其阳明少阳之荥输者，先去其脉中之逆，使脉外之血气，溜注于脉中，而阴阳已和也。】
　　黄帝曰：补泻奈何？岐伯曰：徐入徐出，谓之导气。补泻无形，谓之同精。是非有余不足也，乱气之相逆也。黄帝曰：允乎哉道！明乎哉论！请着之玉版，命曰治乱也。　　【马莳曰：此言治五乱者，惟以导气，不与补泻有余不足者同法也。凡有余者则行泻法，不足者则行补法。今治五乱者，则其针徐入徐出，导气复故而已，不必泥定补泻之形。以其精气相同，非真有余与不足也，不过乱气之相逆耳，何必以补泻哉！】　　【张志聪曰：徐入徐出者，导其气之来去也。荣卫者，精气也。同生于水谷之精，故谓之同精。出入补泻，非为有余不足，乃导乱气之相逆也。】
　　　胀论篇第三十五
　　【马莳曰：内详论脏腑胀由胀形之治法，故名篇。】
　　黄帝曰：脉之应于寸口，如何而胀？岐伯曰：其脉大坚以濇者，胀也。黄帝曰：何以知脏腑之胀也？岐伯曰：阴为脏，阳为腑。　　【马莳曰：此言据脉可以知胀，阴脉属脏而阳脉属腑也。脉见于寸口，其脉大者，以邪气有余也；其脉坚者，以邪气不散也；其脉濇者，以气血濇滞也，故为胀。然脉大而坚者为阳脉，其胀在六腑，脉涩而坚者为阴脉，其胀在五脏也。】　　【张志聪曰：此承上文言卫气之行于形身脏腑之外内，有顺有逆，逆顺不从，在外则为脉胀肤胀，在内则为脏腑之胀矣。寸口坚大为阳脉，濇为阴脉，阴为脏，阳为腑，以脉之阴阳，则知脏腑之胀矣。】
