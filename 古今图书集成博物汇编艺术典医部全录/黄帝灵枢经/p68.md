<!-- { "loadSidebar": true } -->
　　黄帝曰：夫气之令人胀也，在于血脉之中耶？脏腑之内乎？岐伯曰：三者皆存焉，然非胀之舍也。黄帝曰：愿闻胀之舍！岐伯曰：夫胀者，皆在于脏腑之外，排脏腑而郭胸胁，胀皮肤，故命曰胀。黄帝曰：脏腑之在胸胁腹里之内也，若匣匮之藏禁器也，各有次舍，异名而同处一域之中，其气各异，愿闻其故。【此处必缺岐伯所答之言。】　　黄帝曰：未解其意，再问。岐伯曰：夫胸腹，脏腑之郭也；膻中者，心主之宫城也；胃者，太仓也；咽喉小肠者，传送也；胃之五窍者，闾里门户也；廉泉玉英者，津液之道也。故五脏六腑者，各有畔界，其病各有形状。营气循脉，卫气逆为脉胀，卫气并脉循分为肤胀。三里而泻，近者一下，远者三下，无问虚实，工在疾泻。　　 【马莳曰：此明言胀之所舍，而胀则成于卫气之逆，其法在于急泻三里也。夫胀不在于血脉之中，亦不在于脏腑之内，乃在于脏腑之外，胸胁之内，排其脏腑，而以胸胁为郭，其皮肤亦为之胀，此则胀之所舍也。且脏腑在胸胁腹里之内，虽同处于一域，然其病各有所异者，以其各有畔界也。故胸胁为脏腑之郭，膻中为心主之宫城，胃为太仓，咽喉小肠为传送水谷之道，胃有五窍为闾里门户，廉泉玉英为津液之道。所以脏腑各有畔界，而病亦各有形状也。然其所以胀者，不在于营气，而在于卫气。盖营气阴性精专随宗气行，不能为胀。唯卫气逆行，则并脉循分肉者，始为脉胀，而成为肤胀耳。是以胃为脏腑之海，而三里为胃经之合，当泻其三里。病近者，一次泻之；病久者，三次泻之。不必拘其虚实，而工在于急泻之也。】　　【张志聪曰：此病在气而及于脏腑血脉之有形，故三者皆存焉，然非胀之舍也。胀之舍，在内者，皆在于脏腑之外，空郭之中；在外者，胀于皮肤腠理之间，故命曰胀，谓胀在无形之气分也。帝复问脏腑在于胸腹之内，如匣匮所藏之禁器，而各有界畔，五脏六腑，其气各异。今胀气皆在于脏腑之外，何以分别某脏某腑之胀乎？伯言夫卫气生于胃腑水谷之精，日行于阳，夜行于阴，逆于阳则为脉胀肤胀，逆于阴则为空郭之胀，及五脏六腑之胀也。夫胸腹者，脏腑之郛郭；膻中者，心主之宫城。胀者皆在于脏腑之外，排脏腑而郭胸胁，此卫气逆于阴，而将为脏腑之胀矣。胃主受纳水谷，为太仓而居中焦，在上为咽喉，主传气而送水谷，在下口为小肠，主传送糟粕津汁，是故胃之五窍，犹闾里之门户也。盖水谷入胃，其味有五，津液各走其道，酸先入肝，苦先入心，甘先入脾，辛先入肺，咸先入肾。五脏主藏水谷之精者也，其流溢于下焦之津液，从任脉而出于廉泉玉英，以濡上之空窍，故五脏六腑各有界畔，其病各有形状也。如营气循脉，卫气逆于脉中则为脉胀；若并脉而循行于分肉，则为肤胀。盖卫气虽常然并脉循行于分肉，而行有逆顺，若并脉顺行而乘于脉中，则为脉胀，行于肤肉，则为肤胀，此皆卫气之逆行，故曰若顺逆也。当取足阳明胃经之三里而泻之。在于肤脉而近者一泻，在于城郭而远者三下，无问虚实，工在疾泻。盖留之则为脏腑之胀矣。卫气出于太仓，故泻胃之三里。　吴懋先曰：卫气逆于空郭中，则为鼓胀；着于募原，而传送液道阻寒者，则为肠胃之胀；门户界畔不清者，则为五脏之胀。此皆胃腑之门户道路，故泻足之三里。若病久而成虚者，泻之反伤胃气。故曰，工在疾泻。疾泻者，治其始萌也。　杨元如曰：逆则生长之机渐消，故久而未有不成虚者。审其传送阻塞者泻之，门户液道不通者通之，界畔不清者理之，正气不足者补之，补泻疏理兼用，斯为治胀之良法。若新病而不大虚者，急宜攻之，可一鼓而下。　倪冲之曰：廉泉玉英者，津液之道也。液道不通，则空窍闭塞，而气逆于中矣。故治胀者；当先通其津液。故曰，若欲下之，必先举之。　朱卫公曰：液者，所以灌精濡空窍者也。其别气出于耳而为听，宗气上出于鼻而为臭，浊气出于胃，走唇舌而为味，其精阳之气，上走于目而为睛，故液道不通则诸气皆逆矣。】
　　黄帝曰：愿闻胀形！岐伯曰：夫心胀者，烦心短气，卧不安；肺胀者，虚满而喘咳；肝胀者，胁下满而痛引小腹；脾胀者，善哕，四肢烦悗，体重不能胜衣，卧不安；肾胀者，腹满引背，央央然腰髀痛。【胜，平声。】　　【马莳曰：此下二节，明上节之病各有形状，而此节以五脏之胀形言之也。】　　【吴懋先曰：此卫气逆于城郭中而为脏腑之胀也。愿闻胀形者，问五脏六腑之胀形，始在无形而及于有形也。】
　　六腑胀：胃胀者，腹满，胃脘痛，鼻闻焦臭，妨于食，大便难。大肠胀者，肠鸣而痛濯濯，冬日重感于寒，则飧泄不化。小肠胀者，少腹(月真)胀，引腰而痛。膀胱胀者，少腹满而气癃。三焦胀者，气满于皮肤中，轻轻然而不坚。胆胀者，胁下痛胀，口中苦，善太息。 【(月真)，音嗔。】　　【马莳曰：此以六腑之胀形言之也。】
　　凡此诸胀者，其道在一。明知逆顺，针数不失。泻虚补实，神去其室。致邪失正，真不可定。粗之所败，谓之夭命。补虚泻实，神归其室。久塞其空，谓之良工。　　【马莳曰：此言治胀之法，补泻有得失，而医工分高下也。】　　【姚士因曰：其道在一者，谓三合而为一也。逆顺者，谓营行脉中，卫行脉外，相逆顺而为行也。塞其空者，外无使经脉肤腠疏空，内使脏腑之神气充足，自无厥逆之患。此良工治未病也。】　　【莫仲超曰：上节言无问虚实，工在疾泻，此复曰，泻虚补实，神去其室。是又当审其邪正而补泻之，圣人之虑深矣，学者不可不深体之。】
　　黄帝曰：胀者焉生？何因而有？岐伯曰：卫气之在身也，常然并脉，循分肉，行有逆顺，阴阳相随，乃得天和。五脏更始，四时有序，五谷乃化。然后厥气在下，营卫留止，寒气逆上，真邪相攻，两气相搏，乃合为胀也。　　【马莳曰：此言胀之所由生也。卫气之行于人身，昼行于阳经，夜行于阴经，并脉循分肉而行出入之间，自有逆顺，阴阳相随，乃得天和。故五脏随时以更始，五谷自化。惟厥气从下而逆，则营卫遂失其常而留止不行，寒邪随厥气以上行，真邪相攻，两气相搏，乃合而为胀耳。上文言卫气逆为脉胀，又并脉循分肉为肤胀者，此可见矣。】　　【张志聪曰：此言卫气逆行，因下焦寒气之所致也。夫卫气之在身也，常然并脉，循于分肉，而行有逆顺。盖卫气与脉内之营气，相逆顺而行也。阴阳相随者，谓脉外之营卫相将而行。阴阳清浊，有逆有顺，乃得天和。应天气之右旋而西转，经水皆归于东流，得天地自然之和气。五脏更始者，谓营行于脏腑经脉，外内出入，阴阳递更，终而复始也。四时有序者，谓卫气日行于阳，夜行于阴，应四时寒暑之往来也。阴阳和平，五谷乃化，而营卫生焉。此先论其阴阳和调，然后论厥逆之因，乃厥气在下，营卫留止，寒气逆上，真邪相攻，两气相搏，乃合为胀也。】
　　黄帝曰：善。何以解惑？岐伯曰：合之于真，三合而得。帝曰：善。黄帝问于岐伯曰：胀论言无问虚实，工在疾泻。近者一下，远者三下。今有其三而不下者，其过焉在？岐伯对曰：此言陷于肉肓而中气穴者也。不中气穴，则气内闭；针不陷肓，则气不行；上越中肉，则卫气相乱，阴阳相逐。其于胀也，当泻不泻，气故不下，三而不下，必更其道，气下乃止，不下复始，可以万全，乌有殆者乎？其于胀也，必审其胗，当泻则泻，当补则补。如鼓应桴，恶有不下者乎？【肓，音荒。中，去声。恶，音乌。】　　【马莳曰：此言胀之愈与不愈，在于针之有得失也。上文言胀贵于急泻，近者一下，远者三下。今下之者三，而病有不下者，正以邪之陷于肉肓，而中于气穴，故针之者，必当中于气穴肉肓可也。盖不中气穴，则邪气少闭于内，针不陷肉肓，则邪气不行于外，致使此邪上越。所刺之肌肉间，则卫气相乱，阴阳诸经相乘而逐。其胀当泻不泻，邪故不下。三而不下，必更其道，务使气下而止针。设若不下，又复始针，庶可以万全也。且验胀之退否，胗胀则胀，胀则泻之；胗退则退，退则补之，其法有如此者。】　　【张志聪曰：真者所受于天，与谷气并而充身者也。下焦先天之真元，上与阳明相合，化水谷之精微，生此营卫二气，元真之气，通会于腠理，与营卫合并而充行于形身者也。故营卫二气，合之于真元，三合而得其厥逆之因矣。如天真之气，厥逆在下，则营卫之气，留止于上矣。下焦寒水之气上逆，则真邪相攻，营卫两气相搏，乃合而为胀也。夫元真之气，天乙之真元也，与寒水之气相合，故真邪相搏，则真气反厥于下，而寒气反逆于上矣，真气不得上合于营卫，则营卫留止矣。然卫气逆于内，而为脏腑之胀者，有城郭募原之分也。募原者，脏腑之膏肓也。夫卫气之逆于内而为胀者，在于宫城空郭之中，故取之三里，三下而已。今有其三而不下者，此陷于肉肓而中气穴故也。故针不中气穴，则气闭于内，而不得外出。针不陷肓，则气不行而不能上越。故三而不下者，必更其道，取之气穴，恶有不下者乎？按气穴有三百六十五，以应一岁。即上纪之胃脘，下纪之关元诸穴，非溪谷之会，是以中肉则卫气相乱阴阳相逐，盖卫气行于皮肤脏腑之肉理，今入于气穴，故不当取之肉也。】　　【姚士因曰：按《金匮玉函》云：腠者，是三焦通会元真之处。理者，是皮肤脏腑之纹理也。夫脏腑之纹理，乃脏腑募原之肉理，而肉理之中有脉系，卫气陷于肓膜而入于脉络，故当取之气穴也。】
　　　五癃津液别篇第三十六
　　【马莳曰：内论五液而为水胀，则必为癃，故名篇。】　　【吴懋先曰：此章论水谷所生之津液，各走其道，别而为五，如五道癃闭，则为水胀。五别者，为汗，为溺，为唾，为泪，为髓。五癃者，液不渗于脑而下流，阴阳气道不通，四海闭塞，三焦不泻，而津液不化。水谷留于下焦，不得渗于膀胱，则水溢而为水胀，因以名篇。上章论气胀之因，此章论水胀之因，得其因则知所以治矣。】
