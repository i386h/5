<!-- { "loadSidebar": true } -->
　　黄帝问于岐伯曰：水谷入于口，输于肠胃，其液别为五，天寒衣薄则为溺与气，天热衣厚则为汗，悲哀气并则为泣，中热胃缓则为唾。邪气内逆则气为之闭塞而不行，不行则为水胀。余知其然也，不知其所由生，愿闻其道。岐伯曰：水谷皆入于口，其味有五，各注其海，津液各走其道。故三焦出气，以温肌肉充皮肤为其津，其流而不行者为液。天暑衣厚则腠理开，故汗出。寒留于分肉之间，聚沫则为痛。天寒则腠理闭，气湿不行，水下流于膀胱则为溺与气。五脏六腑，心为之主，耳为之听，目为之候，肺为之相，肝为之将，脾为之卫，肾为之主外。故五脏六腑之津液，尽上渗于目。心悲气并则心系急，心系急则肺举，肺举则液上溢。夫心系与肺不能尽举，乍上乍下，故咳而泣出矣。中热则胃中消谷，消谷则虫上下作，肠胃充郭故胃缓，胃缓则气逆，故唾出。　　【马莳曰：此言五液之所由主也。伯言人之所以有津与液者，正以水谷皆入于口，其味有五，各上注其气于气海之中，积为宗气津液，各走其道。故三焦者，上焦为宗气之所出，中焦为营气之所出，下焦为卫气之所出。共出其气，以温外之肌肉，充外之皮肤者为津；其在内之流而不行者为液也。人之所以有汗者，正以天暑衣厚，则人之腠理开，故汗出。若有寒气留于分肉之间，则沫聚而为痛也。人之所以有溺与气者，正以天寒则腠理闭，内之气与湿俱不行，其水下留于膀胱，则前为溺而后为气耳。人之所以有泣者，正以五脏六腑，心为之大主，而耳目肺肝脾肾，皆所以辅相此心者也。故五脏六腑之津液，尽上渗于目。如心悲气并，故心系急，肺叶举，津液因随之而上溢，此泣之所由出也。盖心系与肺不能尽举，本乍上而乍下者，今心系急而肺叶举，此其所以咳而泣乃出也。人之所以有唾者，正以胃中热则易消谷之故耳。其消谷之时，虫必上下交作，谷既消尽，则肠胃亦已充郭，故胃亦宽缓。夫胃宽缓则气得上逆而升，唾斯随气而上出者也。此论五液之为病，而岐伯详言之如此。】　　【张志聪曰：此论精别而为津为液，为汗为溺，为泣为唾也。胃者，五脏六腑之海。水谷皆入于胃，五脏六腑皆禀气于胃，五味各归其所喜，其津液各走其道，随三焦出气以温肌肉充皮肤者为津，其流而不行者为液。流者淖泽注于骨，补益脑髓，灌精而濡空窍者也。腠理者分肉之纹理，津随三焦出气，淖注于皮肤肌肉之间，故腠理开则汗大泄。如有寒而留聚于分肉之间，则排裂分肉而为痛。沫者，津聚而为沫也，此言津之为汗也。至若天寒则腠理闭塞，三焦之气因湿而不行，津水下流于膀胱，则为溺与气。夫膀胱为州都之官，津液藏焉。气化而出者为溺藏于膀胱者，化生太阳之气，此言津之为溺也。愚按为汗、为溺、为血、为髓，皆水谷津液之化，伯因帝问而分别答之。言津随寒暑之气而外内出入，然一日之中有四时，而饮食衣服亦有寒温厚薄，读者不以文害义，庶为得之。夫心为君主之官，乃五脏六腑之主。耳目者，上之空窍，津液之所注也。将相卫者，为君主之臣使也。肾主外者，肾主藏津液，所以灌精濡空窍者也。心悲气并者，心悲则脏腑之气，皆上并于心，听令于君主也。气并于心则心系急，心系急则肺举，肺乃心之盖也，肺举则液上溢，肺主气而水随气行也。心系与肺不能尽举，乍上乍下，下则为咳，上则泣出矣。此言五脏六腑之津液，上渗于目而为泣，由心悲肺举而出也。口问篇曰：胃缓则廉泉开，故涎下，补足少阴。盖任脉起于足少阴之阴中，上出于廉泉，胃缓则少阴之气，不与阳明相合，反上逆于廉泉，则水液随之，故涎唾也。此言液之为唾也。】
　　五谷之精液，和合而为高者，内渗入于骨空，补益脑髓，而下流于阴股。阴阳不和，则使液溢而下流于阴，髓液皆减而下，下过度则虚，虚故腰背痛而胫酸。阴阳气道不通，四海闭塞，三焦不泻，津液不化。水谷并于肠胃之中，别于回肠，留于下焦，不得渗膀胱，则下焦胀。水溢则为水胀。此津液五别之逆顺也。　　【马莳曰：此原水胀之所由成也。高当作膏。五谷精液，合而成为膏者，渗入于骨空之中，及补益脑髓，以下流于阴股。惟阴阳各经之气不和，则液溢下而下流于阴器矣。其髓液皆减而下行，下行过多则必虚，致腰背痛而胫酸。斯时也，阴阳之气道不通，四海闭塞，三焦不能输泻其精液，无自而化其水谷，并居于肠胃之中，别于回肠而不入，留于下焦而不行，不得渗入膀胱，故下焦胀而水溢，遂使水胀之病所由成也。此津液五别之逆顺如此。】　　【张志聪曰：此言精液之为髓也。夫肾主藏精而主骨，和合而高者，五谷之液与肾脏之精，相和合而渗入于骨空，上行而高者，从骨空而补益脑髓，复从髓空而下流阴股，此精液淖注于骨而为髓，先上益于脑而复下流。故曰，五谷之精液，和合而为高者。复论五液闭癃，而为腰痛水胀诸病。曰，阴阳不和者，少阴与阳明之不和也。阴阳之气不和，则液与精不合，使液溢于骨外而下流于阴矣。液溢于外，则髓液皆减而下，是不能为高矣。下流过度，则骨虚而腰痛胫酸矣。此髓道之闭癃也。阴阳气道不通，则津液不得注于海，而四海闭塞矣。三焦之气不通，泻于肌腠，而津液不化矣。济泌之汁，不得渗于膀胱，而下焦胀矣。水溢于下，则上逆而为水胀矣。此津液五别之逆顺也。】
　　　五阅五使篇第三十七
　　【马莳曰：内有五阅以观五气，五气者为五脏之使也，故名篇。】
　　黄帝问于岐伯曰：余闻刺有五官五阅以观五气。五气者，五脏之使也，五时之副也。愿闻其五使当安出？岐伯曰，五官者，五脏之阅也。黄帝曰：愿闻其所出，令可为常。岐伯曰：脉出于气口，色见于明堂。五色更出，以应五时，各如其脏。经气入脏，必当治里。【见，音现。更，平声。】　　【马莳曰：此言五官为五脏之外阅，五色尤验于明堂也。刺法有五官，如下文鼻为肺之官、目为肝之官、口唇为脾之官、舌为心之官、耳为肾之官者是也。此五官者，可五阅以观青黄赤白黑五气，正以五气者，乃五脏之所使，如肝青、心赤、脾黄、肺白、肾黑是也。又五时之所别，如春肝、夏心、至阴脾、秋肺、冬肾是也。但五气所出，可以常验。五脏者，正以脉虽出于气口，而五色必见于明堂，其五色迭出以应五时，各如其常。惟外经邪气入脏，必当从里以治之，盖由外固可以知内，而病在于里，不得以治外也。】　　【莫仲超曰：此章论五脏之气，外见于五色，上通于五窍，五色更出以应五时，各如其脏，此从内而应于外也。如从外而内，是当皮而络，络而脉，脉而经，经而脏。故曰，经气入脏，必当治里。夫色见于皮肤，五脏之气见于色者，盖亦从经脉而出于皮肤，故曰五脉安出，五色安见。　杨元如曰：色气应天，经脉应地。五脏者，在地五行之所生也，而色见于面，此五行之气上呈于天也。从内而外者，由脏而经脉皮肤，应地气之上腾于天。从外而内者，由皮肤经脉而脏，应天气之下降于地。升降出入，环转无端，故曰经气入脏，必当治里。】
　　帝曰：善。五色独决于明堂乎？岐伯曰：五官已辨，阙庭必张，乃立明堂。明堂广大，藩蔽见外，方壁高基，引垂居外，五色乃治。平博广大，寿中百岁。见此者，刺之必已。如是之人者，血气有余，肌肉坚致，故可苦以针。【中，去声。】　　【马莳曰：此言五色虽决于明堂，而凡诸部博大者，寿必高而病易已也。帝以五色独决于明堂为疑，伯言五官在外，晓然可辨。其阙上者，咽喉也，阙中者，肺也，即两眉之间也。庭者，额中也，即首面也，颜也，必开而张，乃立明堂以阅之。明堂者，鼻也。其明堂广大而为蕃为蔽者，又见于外，盖颊侧谓之蕃，耳门谓之蔽耳。四周之壁既方，地角之基又高，引垂向外，五色又顺，平博广大，寿当中百岁也。设有病时，见此五色，则刺之而病必已。盖如是之人，血气有余，肌肉坚致，故可苦之以针而刺之也。】　　【莫仲超曰：此论五脏之气，应土基之博厚也。阙庭，天庭也。明堂，王者听政之堂，犹天阙在上，王宫在下也。藩蔽者，颊侧耳门之间，犹明堂之藩屏也。方壁高基者，四方之墙壁坚固，地基高厚也。引垂居外者，边陲在外，为中土保障也。此土基之平博广大，以配五色之润泽高明。如是者，天地交而二气亨，寿必中百岁而去。】
　　黄帝曰：愿闻五官。岐伯曰：鼻者肺之官也，目者肝之官也，口唇者脾之官也，舌者心之官也，耳者肾之官也。　　【马莳曰：此言五官之所在也。肺在内而鼻为之窍，所以司吸呼也，故为肺之官。肝在内而目为之窍，所以别五色也，故为肝之官。脾在内而口唇为之窍，所以纳五谷也，故为脾之官。心在内而舌为之窍，所以辨五味也，故为心之官。肾在内而耳为之窍，所以听五声也，故为肾之官。】　　【张志聪曰：官之为言司也。所以闻五臭，别五色，受五谷，知五味，听五音，乃五脏之气，外应于五窍，而五窍之各有所司也。】
　　黄帝曰：以官何候？岐伯曰：以候五脏。故肺病者喘息鼻张，肝病者眦青，脾病者唇黄，心病者舌卷短颧赤，肾病者颧与颜黑。【卷，上声。】　　【马莳曰：此言五官可以候五脏之病也。鼻为肺之官，故肺病者，当病喘息，其鼻乃张也。目为肝之官，故肝病者，其目眦必青。唇为脾之官，故脾病者，其唇必黄也。舌为心之官，故心病者，其舌必卷而短，颧亦必赤也。耳为肾之官，故肾病者，颧与颜皆黑也。】　　【莫仲超曰：五官者，五脏之阅也。阅其五官之色证，则知五脏之病也。】
　　黄帝曰：五脉安出？五色安见？其常色殆者如何？岐伯曰：五官不辨，阙庭不张，小其明堂，藩蔽不见，又埤其墙，墙下无基，垂角去外，如是者虽平常，殆，况加疾哉！【埤，音裨。】　　【马莳曰：此言诸部狭小者必殆也。五脏之脉，安所从出，五脏之色，安所从见？其常色见者，而又至于危，皆帝之所疑也。伯言人之五官，既不可辨，阙庭又不张，明堂又狭小，藩蔽不可见，其墙又卑，墙下无基，垂角在外，如是者虽无病，而平常尚有殆者，况加之以有病哉！】　　【莫仲超曰：此言土基埤薄者，其常色亦殆。盖人秉天地之气所生，得博厚高明而后能悠久。】
