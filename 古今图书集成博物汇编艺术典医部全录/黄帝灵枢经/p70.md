<!-- { "loadSidebar": true } -->
　　黄帝曰：五色之见于明堂，以观五脏之气，左右高下，各有形乎？岐伯曰：腑脏之在中也，各以次舍，左右上下，各如其度也。　　【马莳曰：此言面部之左右上下，各如腑脏在中之次舍，所以可观五色于明堂也。帝问五色见于明堂者，可以观五脏之气，然左右上下，各有形可验，而一如其在中之度乎？伯言腑脏之在中也，各有次舍，而面部之左右上下，悉如其在中之度耳，故可以观而知也。按本经五色篇曰：庭者，首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，膀胱子处也。颧者，肩也。颧后者，臂也。臂下者，手也。目内眦上者，膺乳也。挟绳而上者，背也。循牙车以下者，股也。中央者，膝也。膝以下者，胫也。当胫以下者，足也。巨分者，股里也。巨屈者，膝膑也。此五脏六腑之部分也。此篇当与五色篇参看。】　　【莫仲超曰：明堂者，鼻也。五脏次于中央，六腑挟其两侧，言五色见于明堂，而脏腑之气，各有所次之部位也。】
　　　　逆顺肥瘦篇第三十八
　　【马莳曰：首节有行之逆顺，后分肥瘦壮幼等刺法，故名篇。】
　　黄帝问于岐伯曰：予闻针道于夫子，众多毕悉矣。夫子之道，应若失而据未有坚然者也，夫子之问学熟乎？将审察于物而心生之乎？岐伯曰：圣人之为道者，上合于天，下合于地，中合于人事。必有明法，以起度数，法式检押，乃后可传焉。故匠人不能释尺寸而意短长，废绳墨而起平水也。工人不能置规而为圆，去矩而为方。知用此者，固自然之物，易用之教，逆顺之常也。黄帝曰：愿闻自然奈何？岐伯曰：临深决水，不用功力而水可竭也。循掘决冲而经可通也。此言气之滑濇，血之清浊，行之逆顺也。　　【马莳曰：此言针道一本于自然之妙也。帝问针道毕陈，若有所失，而据守难坚，未知由学问而熟，抑亦由心而生？伯言圣人之为针道者，合于三才，必有明法以起度数，其法式检押，乃可传之后世也。譬之工匠，必用尺寸绳墨规矩，以为长短平直方圆，此乃自然之道，其为教易行，其行之逆顺有常。能循其法，譬之临深决水，循掘决冲，而水易竭，经可通也，何也？正以人之气有滑濇，血有清浊，行有逆顺，皆有自然之妙故耳。】　　【张志聪曰：此篇论人之形体厚薄，血气清浊，以应天地之道，逆顺而行者也。夫子之道应若失者，谓道之幽远难寻。坚，确也。察于物者，即物穷理。心生之者，豁然贯通也。盖圣人之道，通乎天地，而合于事物之常，伯言天地之道，出于自然，不待勉强，幽远难明，而不出乎规矩方圆之外。临深决水者，决之去也。循掘决冲者，导之来也，此逆顺之行也。】
　　黄帝曰：愿闻人之白黑肥瘦小长，各有数乎？岐伯曰：年质壮大，血气充盈，肤革坚固，因加以邪，刺此者，深而留之，此肥人也。广肩腋项，肉薄皮厚而黑色，唇临临然，其血黑以浊，其气濇以迟，其为人也，贪于取与，刺此者，深而留之，多益其数也。　　【马莳曰：此言刺肥人之法也。各有数者，各有刺针之数也。深而留之者，深入其针而久留之也。此乃刺肥人之数，而下所言贪夫，体色气血，其法宜同，故并及之，且其数又加益也。】　　【张志聪曰：此论形体之太过也。广肩腋者，广阔于四旁也。项乃太阳之所主，项肉薄而皮厚黑色者，太阳之水气盛也。唇乃脾土之外候，临临然者，土气厚大也。黑者水之色，血黑以浊者，精水之重浊也。气濇以迟者，肌肉厚而气道滞也。夫太过则能与，不及则贪取。贪于取与者，不得中和之道，过犹不及也。　杨元如曰：前篇论五脏之气，应土基厚薄，气色精粗；此篇论形之肥瘦，血之清浊，以应太过不及，盖皮脉肉筋骨五脏之外合也。】
　　黄帝曰：刺瘦人奈何？岐伯曰：瘦人者，皮薄色少，肉廉廉然，薄唇轻言，其血清气滑，易脱于气，易损于血，刺此者，浅而疾之。【少，去声。易，去声。】　　【马莳曰：此言刺瘦人之法也。廉，薄也，疾，速也。言此等瘦人，若深而留之，则气易脱而血易损，故必浅入其针而速去之也。】　　【张志聪曰：此论形体之不及也。皮薄色少，秉天气之不足也。廉廉，瘦洁貌。肉廉廉然，薄唇轻言，秉地气之不足也。血清者，水清浅也。气滑者，肌肉薄而气道滑利也。音主长夏，土气薄，故言轻也。　朱济公曰：气道之滑濇，由肌肉之厚薄，应天气之行于地中。】
　　黄帝曰：刺常人奈何？岐伯曰：视其白黑，各为调之。其端正敦厚者，其血气和调，刺此者，无失常数也。　　【马莳曰：此言刺常人之法也。常人者，不肥不瘦之人也。视其人之白者，当调以瘦人之数，黑者则用肥人之数。有等端正敦厚，与上贪于取与之人异，此人血气必和调也。刺之者，固不如肥人之久而留之，亦不如瘦人之浅而疾之，但无失其常数而已。】　　【张志聪曰：此论平人之和调也。黑白者，水天之色也。端正敦厚者，坤之德也。此得天地平和之气，故其血气和调也。常数者，天地之常数也。盖以人应天地之气，而针合天地人之数也。】
　　黄帝曰：刺壮士真骨者奈何？岐伯曰：刺壮士真骨，坚肉缓节，监监然。此人重则气濇血浊，刺此者，深而留之，多益其数；劲则气滑血清，刺此者，浅而疾之。　　【马莳曰：此言刺壮士真骨之法也。有等壮士肉少而骨粗者，其肉坚，其节缓，监监然，其势难动，此人者，其体若重，则气必濇而血必浊，刺此者，当深其针而久留之，如肥人之数。其体若轻而劲。则气必滑而血必清，刺此者，当浅其针而疾去之，如瘦人之数也。】　　【张志聪曰：此言年壮之士，得天真之完固也。先天之真元藏于肾，而肾主骨，天真完固，而后骨肉充满也。真骨坚肉缓节监监者，筋骨和而肌肉充也。监监者，卓立而不倚也。其人重，则气濇血浊，其人轻劲则气滑血清。盖元真者，乃混然之气，已生之后，而有轻重高下之分焉。深而留之，浅而疾之，导其气出入于外内也。】
　　黄帝曰：刺婴儿奈何？岐伯曰：婴儿者，其肉脆，血少气弱，刺此者，以毫针浅刺而疾发针，日再可也。　　【马莳曰：此言刺婴儿之法也。毫针者，九针论七曰毫针，取法于毫毛，其针宜浅，其发针宜速。日再者，宁一日之内，复再刺之，不可久留其针也。】　　【张志聪曰：此言婴儿未得天真充盛，其肉脆而血少气弱也。襁褓乳养曰婴，盖男子八岁，女子七岁，肾气始盛，齿更发长；男子四八，女子四七，则筋骨隆盛，肌肉满壮。盖形肉血气，虽借后天水谷之所资生，然本于先天之生原也。日再者，导阴阳血气之生长。】
　　黄帝曰：临深决水奈何？岐伯曰：血清气浊，疾泻之则气竭焉。黄帝曰：循掘决冲奈何？岐伯曰：血浊气濇，疾泻之则经可通也。　　【马莳曰：此承首节而言临深决水，循掘决冲之义也。气浊当作气滑，所谓临深决水者，正以比人之血清气滑者，疾泻之而邪气遂竭，犹之临深渊以决放其水，不用功力而水可竭也。所谓循掘决冲者，正以比人之血浊气濇者，疾泻之而经脉可通，犹之循其所掘之处，仍用力以并掘之，而水可通也。皆指泻法而言也。】　　【张志聪曰：清浊者，天地之气也。临深决水，循掘决冲，行之逆顺也。血气逆顺而行，应天地之旋转也。按此篇论形肉之厚薄坚脆，血气之多少清浊，应太过不及之气，故用针之浅深疾徐，刺法之多少补泻，皆以针合人而导之和平。是以一篇之中，并无邪病二字，若以泻邪论之，去经义远矣。】
　　黄帝曰：脉行之逆顺奈何？岐伯曰：手之三阴，从脏走手；手之三阳，从手走头。足之三阳，从头走足；足之三阴，从足走腹。　　【马莳曰：此承首节而言脉之逆顺，以各经之所行者，有自上而下，或自下而上也。手之三阴，从脏走手者，太阴肺经，从中府而走大指之少商；少阴心经，从极泉而走小指之少冲；厥阴心包络经，从天池而走中指之中冲也。若手之三阳，从手走头者，阳明大肠经，从次指商阳而走头之迎香；太阳小肠经，从小指少泽而走头之听宫；少阳三焦经，从四指之关冲，而走头之丝竹空也。若足之三阳，从头走足者，太阳膀胱经，从头睛明而走足小指之至阴；阳明胃经脉，从头维而走足次指之厉兑；少阳胆经，从头上关而走足四指之窍阴也。又足之三阴，从足走腹者，太阴脾经，从足大指内侧隐白而走腹之大包；少阴肾经，从足心涌泉而走腹之俞府；厥阴肝经，从足大指外侧大敦而走腹之期门也。夫手之阴经，自脏而走手为顺，则自手而走脏为逆。手之阳经，自手而走头为顺，则自头而走手为逆。足之阴经，自足而走腹为顺，则自腹而走足为逆。足之阳经，自头而走足为顺，则自足而走头为逆。所谓脉有逆顺者如此。】　　【张志聪曰：此言手足阴阳之脉，上下外内，逆顺而行，应地之经水也。】
