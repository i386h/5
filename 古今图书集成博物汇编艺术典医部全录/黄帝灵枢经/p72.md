<!-- { "loadSidebar": true } -->
　　黄帝曰：相之奈何？岐伯曰：血脉者盛坚横以赤，上下无常处，小者如针，大者如筋，则而泻之万全也，故无失数矣。失数而反，各如其度。【则，侧同。】　　【马莳曰：此言视血络之法也。相，视也。血络者，必盛且坚，及横以赤，其上下无有常处，小如针而大如筋，必侧其针，以迎而泻之，可以万全，故无失刺血络之术数也。若失其术数，而与法相反，则凡或汁或射等证，各如其度以相应矣。】　　【张志聪曰：此申明血气之在经脉而外内出入也。盛坚横以赤者，血盛于脉中也。上下无常处者，血气之流行也。小者如针，留血之在孙络也。大者如筋，留血之在经隧也。数者，血脉出入之度数，留血之在经络。则而泻之，故无失其所出之度数矣。所出之度，从经而脉，脉而络，络而孙。如失其所出之数而反者，又从孙而络，络而脉，脉而经，各如其度而外内出入者也。】
　　黄帝曰：针入而肉着，何也？岐伯曰：热气因于针则针热，热则肉着于针，故坚焉。　　【马莳曰：此言针入而肉之所以着也。盖以针入于内，肉中热气，温之于针则针热，针热则肉着于针，故不惟热，而又坚不可拔也。】　　【张志聪曰：三阳之气，主于肤表。热气，阳气也。热气因于针则针热，热则肉着于针，故针下坚而不可拔也。】
　　　　阴阳清浊篇第四十
　　【马莳曰：阴阳者，阴经阳经也。阴经受清气，阳经受浊气，故名篇。】
　　黄帝曰：余闻十二经脉以应十二经水者，其五色各异，清浊不同，人之血气若一，应之奈何？岐伯曰：人之血气，苟能若一，则天下为一矣，恶有乱者乎？黄帝曰：余问一人，非问天下之众。岐伯曰：夫一人者，亦有乱气，天下之众，亦有乱人，其合为一耳。【恶，音乌。夫，音扶。】　　【马莳曰：此言人之血气，不能为一，所以有乱气也。经水篇言人手足各有三阴三阳，合为十二经脉，以应十二经水，如足太阳外合于清水而内属于膀胱，足少阳外合于渭水而内属于胆之类是也。所以十二经合于五行，五行别为五色，今与十二经水而相应，则五色各异，清浊必不相同矣。倘其间有人之气血如一，无清无浊，则欲分而应彼十二经水也，奈何？伯言人身之气血，必不能合之而为一也。苟人之气血，可以为一，则推之天下，皆可以为一也，恶有气血之乱者乎？帝遂言余之所问，止就一人之身耳，非问天下之众也。伯言自一人之身而言，必有乱气，犹天下之众，必有乱人也，其理可合之为一耳。故知天下必有乱人，则一人之身必有乱气也。焉得谓气血为一哉？所以必与经水之清浊不同者而相应也。】　　【张志聪曰：此篇论阴阳清浊，交相干乱者也。人之十二经脉，外合十二经水，内合五脏六腑，其五色各异，清浊不同，故一人之身有乱气，犹天下之众有乱人，其理可合之为一耳，恶有不乱者乎？　杨元如曰：清浊，天地之气也。天气下降，地气上升，清浊相干，命曰乱气，不乱则生化灭矣。故曰，夫一人者，亦有乱气，天下之众，亦有乱人，谓天下之人，皆有此乱气也。】
　　黄帝曰：愿闻人气之清浊。岐伯曰：受谷者浊，受气者清。清者注阴，浊者注阳。浊而清者上出于咽，清而浊者则下行。清浊相干，命曰乱气。　　【马莳曰：此承上文而言乱气之义，自其清浊相干者成之也。大凡人身之气，始时受谷气者，六腑也，六腑为浊。继而谷气化为精微之气，从上而出，则受此精微之气者，五脏也，五脏为清。惟清者，注之于阴经，正所谓精微之气也。惟浊者，注之于阳经，正所谓渣秽之物也。然清浊本非二物，而阴阳互相为用。其阳经之浊中有清者，上出于咽喉，本经忧恚无言篇言咽喉者，水谷之道路也。其阴经之清中有浊者，则其气下。又言喉咙者，气之所以上下者也。此喉咙所以出清气，而浊者则下降也。由下节观之，则喉咙为上，而十二经皆为下耳。惟阴与阳不升降，则清与浊始相犯，而气之所以有乱者也。】　　【张志聪曰：六腑为阳，五脏为阴。六腑受谷者浊，五脏受气者清。故清者注阴，浊者注阳。浊而清者，谓水谷所生之清气，上出于咽喉，以行呼吸；清而浊者，肺之浊气，下注于经，内注于海。此人气之清浊相干，命曰乱气。】
　　黄帝曰：夫阴清而阳浊，浊者有清，清者有浊，清浊别之奈何？岐伯曰：气之大别，清者上注于肺，浊者下走于胃。胃之清气，上出于口；肺之浊气，下注于经，内积于海。　　【马莳曰：此承上文而明阴经清而阳经浊，浊中有清而清中有浊之义也。盖气之大别而分者，受气者清，故清者上注于肺，肺为阴，所以曰受气者清，而清者注阴也。受谷者浊，故浊者下走于胃，所以曰受谷者浊，而浊者注阳也。且胃之清气，上出于口，即咽喉为水谷之道路，所以曰浊而清者，上出于咽也。肺之浊气，下注于十二经，而内积于膻中之气海，即喉咙为气之上下，所以曰清而浊者，则下行也。焉得谓清浊为无别耶？】　　【张志聪曰：此论人合天地之气也。大别者，应天地之大而有别也。天清地浊，而上下气交，故浊者有清，清者有浊，而人亦应之。肺属天而阳明居中土，故清者上注于肺，浊者下走于胃，此清浊之上下也。然浊者有清，胃之清气上出于口，口鼻者，气出入之门户，此胃腑水谷之浊，生此清气，上出于口以司呼吸，而应开阖者也。清者有浊，肺之浊气下注于经，内积于海，肺为精水之原，清中所生之津液，流溢于下，即所谓谷入于胃，乃传之肺，流溢于中，布散于外，精专者，行于经隧。下注于经者，行于经隧也。流溢于中者，内积于海也。海者，下焦精髓之海也。此阴阳清浊之气交也。】
　　黄帝曰：诸阳皆浊，何阳独甚乎？岐伯曰：手太阳独受阳之浊，手太阴独受阴之清。其清者上走空窍，其浊者下行诸经。诸阴皆清，足太阴独受其浊。　　【马莳曰：此言阳经受浊，而小肠为尤浊。阴经受清，而肺经为尤清。然阴经虽皆受清，而脾则独受其浊也。帝问诸阳经皆受浊气，何阳经独受浊气之甚？伯言手太阳小肠经者，则上承胃之所受，脾之所化，其水谷尚未及分，而秽污俱存，此所以独受阳经之最浊者也。其为浊之浊乎？且诸阴经皆受清气，何阴经独受清气之甚？唯手太阴肺经，则为五脏之华盖，独受阴经之最清者也。故肺金之清气，上走于空窍之中，而其浊气，下行于十二经，及内积于膻中之气海，则肺最居上，所以独受阴经之清也。其为清之清乎？然诸阴皆受清气，唯足太阴脾经，则胃中浊气赖以运化，所谓独受其浊也。其为清中之浊乎？】　　【张志聪曰：诸阳皆浊，而手太阳独受其浊之甚。盖手太阳小肠，主受盛胃腑之糟粕，有形者皆浊，而糟粕为浊之甚者也。诸阴皆清，而手太阴为五脏之长，华盖于上，故手太阴独受阴之清。空窍者，皮毛之汗空也。手太阴主周身之气，走于空窍，以司呼吸开阖，应天之道也。小肠受盛糟粕，济泌别汁，化而为赤，下行于十二经脉，应地之道也。脾为仓廪之官，主输运胃腑水谷之精汁，故诸阴皆清，而足太阴独受其浊。　杨元如曰：手太阴主天，故独受其清，足太阴主地，故独受其浊。此篇论人之阴阳清浊，应合天地经水，故帝曰十二经脉，应十二经水，伯曰天下之众，又曰气之大别。】
　　黄帝曰：治之奈何？岐伯曰：清者其气滑，浊者其气濇，此气之常也。故刺阴者，深而留之；刺阳者，浅而疾之；清浊相干者，以数调之也。　　【马莳曰：此言刺清浊者，必分阴阳诸经，而刺清浊相干，则以术数而调之也。清气属阴，故阴经必清，其气必滑，浊气属阳，故阳经必浊，其气必濇，此乃气之常也。然阴者主里，既曰清而浊者则下行，又曰肺之浊气，下行诸经。故凡刺阴经者，必深其针而久留之。阳者主表，既曰浊而清者，上出于咽，又曰胃之清气，上出于口。故凡刺阳经者，必浅其针而疾去之。其或清者不升，而浊者不降，乃清浊相干也，当以术数而调之阴经，或浅而疾之，阳经或深而留之，不可以为常也，乃一时权变之宜耳。】　　【张志聪曰：气之滑利者，应天运于外，故浅而疾之。濇浊者，应地居于中，故深而留之。清浊相干者，阴阳之气交，故以数调之。数者，天地之常数也。　朱济公曰：以数调之，与逆顺篇之无失常数同义。此篇以人之清浊，合天地之阴阳，下篇论人之形体，应天地日月水火。】
　　　阴阳系日月篇第四十一
　　【马莳曰：天与人之阴阳相合，而足经应月，手经应日，故名篇。】
　　黄帝曰：余闻天为阳，地为阴；日为阳，月为阴。其合之于人奈何？岐伯曰：腰以上为天，腰以下为地，故天为阳，地为阴。故足之十二经脉以应十二月，月生于水，故在下者为阴；手之十指以应十日，日主火，故在上者为阳。　　【马莳曰：此言人身之阴阳，合于天之阴阳也。积阳为天，故天为阳。积阴为地，故地为阴。日为阳之精，而历家纪日者以之。月为阴之精，而历家纪月者以之。其以人之身而合之日月者奈何？伯言人身腰以上为天，腰以下为地。惟腰以上为天，则体在腰之上者属阳也；惟腰以下为地，则体在腰之下者属阴也，故足者腰之下也。足有三阳三阴，左右共十二经，则与十二月而相应，正以十二月者，十二支为阴也。盖月生于水，水与月皆为阴，宜足之在下为阴者应之也。手者腰之上也，手有十指，则与十日而相应，每月之内有三旬，每旬计十日，正以每旬者，乃十干为阳也。盖日主于火，火与日皆为阳，宜手之在上为阳者应之也。】　　【张志聪曰：积阳为天，积阴为地，天地合气，命之曰人。故身半以上天气主之，身半以下地气主之。日以应火，月以应水，人秉先天之水火而成此形。故在上者为阳以应日，在下者为阴以应月。十日应天之十干，十二月应地之十二支，是以足之十二经脉，以应十二月，手之十指，以应十日，人秉天地水火而生，故与天地参也。】
