<!-- { "loadSidebar": true } -->
　　【马莳曰：篇内大气入脏，先发于何脏，何日传何脏，即《素问》病传论之所谓病传也，故以病传名篇。然《素问》以论标本病传为一篇，本经以病本论标本，以病传论病之所传，分为二篇。】
　　黄帝曰：余受九针于夫子，而私览于诸方，或有导引行气、乔摩、灸、熨、刺、焫、饮药之一者，可独守耶？将尽行之乎？岐伯曰：诸方者，众人之方也，非一人之所尽行也。黄帝曰：此乃所谓守一勿失，万物毕者也。【乔，同蹺。】　　【马莳曰：此言诸方可行于众病，非行于一人，然守一可以御万也。诸方者，或导引行气，或蹺足，或按摩，或用灸，或用熨，或用刺，或用焫，或饮药，为医工者，可独守一法而行之，抑亦尽识而行之？伯言诸方者，所以治众人之病，病有不同，故治之亦异也，岂必于一人之病而尽用之哉？故帝悟诸方虽行于众病，而医工当知乎守一。守一者，合诸方而尽明之，各守其一而勿失也。庶乎万物之病，可以毕治而无误矣。然守一之理，帝能言之，而其要在于生神，妙哉神之为一也。下文伯始及之。】　　【张志聪曰：此篇论人之身体，有形层之浅深，有血气之虚实，是以针砭药灸，各守其一，非一人之所尽行也。病传者，谓邪从皮毛，而发于腠理，从腠理而入于经脉，从经脉而传溜于五脏。所谓经络受邪入脏腑，为内所因也。如邪入于脏，不可以致生。故邪在皮毛者，宜砭而去之；在于脉肉筋骨者，宜针而泻之；邪入于中者，宜导引行气以出之；寒邪之入深者，宜熨而通之；邪在内而虚者，止可饮以甘药，实者可用毒药以攻之，陷于下者宜灸以启之。是以药石灸刺导引诸方，随众人之所病而施之，非一人之所尽行者也。此章教人知病传之有浅深，如可治之属，即守一勿失，不使大邪入脏而成不救，利济万物之功，毕于此矣。】
　　今余闻阴阳之要，虚实之理，倾移之过，可治之属。愿闻病之变化淫传，绝败而不可治者，可得闻乎？岐伯曰：要乎哉问道，昭乎其如日醒，窘乎其如夜瞑。能被而服之，神与俱成。毕将服之，神自得之。生神之理，可着于竹帛，不可传于子孙。黄帝曰：何谓日醒？岐伯曰：明于阴阳，如惑之解，如醉之醒。黄帝曰：何谓夜瞑？岐伯曰：喑乎其无声，漠乎其无形，折毛发理，正气横倾，淫邪泮衍，血脉传溜，大气入脏，腹痛下淫，可以致死，不可以致生。　　【马莳曰：此言守一之旨，在于守道以生神，故明暗异状而夭病当知也。帝问病有阴阳虚实，及倾移之过，可治之属，余皆闻之。然有变化不测，浸淫相传，以至于绝败而不可治者，乃余之未闻也。是帝本以大病难知为疑，而伯乃以上文守一之旨为答，遂叹道之有要，明者为醒，而暗者为瞑，果能佩而服之，则神自生而与道俱成，又能终身服之，则神自生而与法相得。然此生神之理，可着于竹帛，以传之天下后世，盖上达必出心悟，可以待其人而后行也，虽子孙亦不可传之，犹梓匠轮舆，能使人规矩，不能使人巧，故父不得以私诸子也。凡明此道者，如惑之解，如醉之醒，是谓昭乎如日醒也。昧此道者，如病之喑，无声难闻，如云之漠，无形可据，是谓窘乎其如夜瞑也。何也？凡病之变化淫传绝败而不可治者，其毫毛折，腠理开，正气横倾，邪气泮衍，大邪入脏，而腹痛下传，诚有易死难生者，非有守一之神，乌能治若病哉！按此篇所谓神与俱成，神自得之，生神之理，乃就医工之精神心法针法而统言之也。必神之生，然后可以行诸方，故谓之曰守一。】　　【张志聪曰：此论形与神俱病，则无由入其腠理，不致血脉流传，而成不救之死证也。阴阳之要者，皮肤肌腠为阳，血脉为阴。肌腠者，三焦通会元真之处。血脉者，神气之所藏也。虚实者，血气之虚实也。如腠理固密元真通畅，血脉和调，精神内守，邪气何由内入？虚则传溜入脏而不可以致生。是以生神之理，可着于竹帛，以教化后世，不可传于子孙，盖言调养此神气者，乃自修之功也。倾移之过者，折毛发理，正气横倾也。可治之属者，邪尚在于皮肤肌腠之间，未至血脉传流，大邪入脏也。此言邪在于外，犹为可治之属。守一勿失，不使邪溜于内。故善治者治皮毛，其次治肌肉，其次治经脉，其次治五脏，治五脏者半死半生。盖间传者生，传之于其所胜者不治也。若夫病之变化淫传绝败而不可治者，乃淫邪泮衍，血脉流传，大气入脏，不可以致生也。明于阴阳，如惑之解，如醉之醒，毕将服之，神自得之。所谓上古之人，其知道者，法于阴阳，和于术数，食饮有节，起居有常，不妄作劳，故能形与神俱，而尽终其天年。喑乎其无声，漠乎其无形，谓不知道者，肤腠空疏，血脉虚脱。虚邪之中人也微，莫知其情，莫见其形，渐致淫邪入脏，不可以致生。夫邪之中于人也，始于皮毛，则毛发折而腠理开，开则邪从毛发入，入则抵深而入于腠理。腠理者，三焦通会元真之处，是以正气横倾，淫邪泮衍于肌腠之间，则传流于血脉而内入于脏矣。盖经脉内属于脏腑，外络于形身，是以经脉受邪入脏腑为内所因也。淫邪泮衍于肌腠则伤气，传流于血脉而入脏则伤神，神气并伤，故可以致死而不可以致生。是以圣人之教下也，虚邪贼风，避之有时，恬淡虚无，精神内守，病从何来？故可着于竹帛，盖欲使天下后世，子孙黎民，咸知此养生之道焉。】
　　黄帝曰：大气入脏奈何？岐伯曰：病先发于心，一日而之肺，三日而之肝，五日而之脾，三日不已，死，冬夜半，夏日中。　　【马莳曰：此承上文而言大气入脏者，即五脏之相克为传，遂以心之病传者而先言之也。大气入脏者，即《素问》标本病传论之所谓病传也。夫病传者，病若先发于心，其证先心痛，以脏真通于心也。故火来乘金，一日即传之于肺，其证当为咳，以肺之变动为咳也。又三日，则四日矣，金来乘木，传之于肝，其证当胁支痛，以肝脉循胁肋也。又五日，则九日矣，木来乘土，传之于脾，其证当闭塞不通，身痛体重，以脾主肉而肉重也。又三日，则十二日矣，其病不已则死。但冬属水，而冬之夜半，其水尤胜，惟水克火，故冬死于夜半。夏属火，而夏之日中，其火尤胜，今心火已绝，火不能持，故夏死于日中也。】　　【张志聪曰：此论大邪入脏，传于其所不胜而死。盖五脏秉五方五行之气而生，故生于相生，而死于相胜也。病先发于心，一日而传之肺，三日而传之肝，五日而传之脾，皆逆传其所不胜，再至三日不已而死。夫心为火脏，冬主水，夏主火，冬夜半者，水胜而火灭也。夏日中者，亢极而自焚也。　杨元如曰：按《素问》玉机真脏论病入于五脏，逆传于所胜，尚可按可浴可药可灸以救之，故曰，三日不已死，谓邪入于脏，犹有可已之生机。故首言导引行气乔摩灸熨刺焫饮药，末言诸病以次相传者皆有死期，不可刺也。盖邪在于形层者宜刺，入于脏者止可按摩饮药以救之。圣人救民之心，无所不用其极。】
　　病先发于肺，三日而之肝，一日而之脾，五日而之胃，十日不已，死，冬日入，夏日出。　　【马莳曰：此言邪气入肺，而有相传之死期也。病先发于肺，其证当为喘为咳，遇三日则金来乘木，传之于肝，其证当胁支满痛。又一日，则四日矣，木来乘土，传之于脾，其证当身重体痛。又五日，则九日矣，脾邪乘胃，其证当为胀。又十日，则十九日矣，其病不已则死。但冬之日入在申，时虽属金，金衰不能扶也，故冬死于日入。夏之日出在寅，木旺火生，肺气已绝，非火盛而死，故夏死于日出也。】　　【杨元如曰：肺主气，日出而气始隆，日入而气收引。冬日入者，气入而绝于内也。夏日出者，气出而绝于外也。张志聪曰：按止言冬夏而不言春秋者，四时之气，总属寒暑之往来，夜半日中，阴阳之分于子午也，日出日入，阴阳之离于卯酉也。病传之一三五日者，乃天之奇数。盖五脏生于地之五行，而本于天干之所化。】
　　病先发于肝，三日而之脾，五日而之胃，三日而之肾，三日不已，死，冬日入，夏早食。　　【马莳曰：此言邪气入肝，而有相传之死期也。病先发于肝，其证当头目眩而胁支满。过三日则木来乘土，传之于脾，其证当体重身痛。又五日，则八日矣，脾传于胃腑，其证当为胀。又三日，则十一日矣，则土来乘水，传之于肾，其证当腰脊小腹俱痛，胫中觉酸，正以肾脉起于足，循腨内出腘内廉，贯脊属肾络膀胱，又腰为肾之腑，故病如是也。又三日，则十四日矣，其病不已则死。但冬之日入在申，以金旺木衰，故冬死于日入。夏之早食在卯，以木旺亦不能扶，故夏死于早食也。】　　【杨元如曰：按《素问》标本病传论云：肝病，头目眩，胁支满，三日体重身痛，五日而胀，三日腰脊小腹痛胫酸，三日不已死，冬日入，夏早食。盖病先发于肝，故头目眩而胁支满；三日而之脾，则体重身痛；五日而之胃，则胀；三日而之肾，则腰脊小腹痛胫酸。冬日入，夏早食，乃木气绝于卯酉金旺之时。】
　　病先发于脾，一日而之胃，二日而之肾，三日而之膂膀胱，十日不已，死，冬人定，夏晏食。　　【马莳曰：此言邪气入脾而有相传之死期也。病先发于脾，其证当身痛体重。一日而自传于胃腑，其证当为胀。又二日，则三日矣，土来乘水，乃传于肾，其证当小腹腰脊痛而胫酸也。又三日，则六日矣，肾自传于伏膂之脉，膀胱之腑，其证当背膂筋痛而小便亦闭也。又十日，则十六日矣，其病不已，死。但冬之人定在亥，以土不胜水，故冬死于人定。夏之晏食在寅，以木来克土，故夏死于晏食也。】　　【杨元如曰：按《素问》标本病传论云：脾病身重体痛，一日而胀，二日小腹腰脊痛胫酸，三日背膂筋痛小便闭，十日不已死。冬人定，夏晏食。盖病发于脾，则身痛体重，一日而之胃则胀，二日而之肾，则小腹腰脊痛胫酸。膂膀胱者，膀胱附于脊背之膂筋也。是以三日而之膂膀胱，则背膂筋痛，小便闭。人定在寅，木旺而土绝也。夏之晏食在亥，水泛而土败也。】
