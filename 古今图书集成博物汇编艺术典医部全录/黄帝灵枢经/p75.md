<!-- { "loadSidebar": true } -->
　　病先发于胃，五日而之肾，三日而之膂膀胱，五日而上之心，二日不已，死，冬夜半，夏日昳。【昳，杜结切。】　　【马莳曰：此言邪气入胃，而有相传之死期也。胃病者，其证当胀满，五日则胃传于肾，其证当小腹腰脊痛而胻酸也。又三日，则八日矣，肾病自传于腑，其证当背膂筋痛而小便自闭也。又五日，则十三日矣，又上而传之于心，其证当心痛也。又二日，则十五日矣，其病不已则死。但冬之半夜属子，土不胜水，故冬死于夜半。夏之日昃在未，土气正衰，故夏死于日昳。昳，日昃也。】　　【张志聪曰：按《素问》标本病传论云：胃病胀满五日，小腹腰脊痛胻酸，三日背膂筋痛，小便闭，五日身体重，六日不已死。冬夜半，夏日昳。盖病先发于胃，故胀满五日而之肾，则小腹腰脊痛胻酸；三日而之膂膀胱，则背膂筋痛；五日而上之心，则身体重。盖心主血脉，血脉者，所以濡筋骨而利关节者也。二乃火之生数，六日者，水之成数也。死于二日者，火之生气绝也。死于六日者，水乘而火灭也。故冬夜半者，即水乘火灭之义。夏日昃者，亦太阳之生气绝也。　朱济公曰：冬主水，夏主火。日昃者，盛而始亏之时。】
　　病先发于肾，三日而之膂膀胱，三日而上之心，三日而之小肠，三日不已，死，冬大晨，夏晏晡。　　【马莳曰：此言邪气入肾而有相传之死期也。肾病者，其证当小腹腰脊痛胻酸，三日则自传于膀胱之腑，其证当背膂筋痛而小便亦闭也。又三日，则六日矣，水来乘火，膀胱上而之心，其证当心痛也，又三日，则九日矣，心自传小肠之腑，其证当小腹胀也。又二日，则十一日矣，其病不已则死。但冬之天明在寅末，夏之晏晡以向昏土能克水，故冬死于大晨，而夏死于晏晡也。】　　【张志聪曰：按《素问》标本病传论曰：肾病者，小腹腰脊痛胻酸，三日背膂筋痛，小便闭，三日腹胀，三日两胁支痛，二日不已死。盖病先发于肾，故小腹腰脊痛胻酸，三日而之膂膀胱，则背膂筋痛，小便闭。三日而上之心，则腹胀，盖足少阴肾脉，下络膀胱，上从腹注胸中，入肺络心，此邪入于脏，亦从血脉流传也。上节病在心，故身体重，此从膀胱而上传于心，复从心而下传小肠，故腹胀也。冬大晨者，乃寅卯木旺之时，木旺则泄其水之气矣。夏晏晡土气所主之时，土克水也。三日者，水火之生气并绝。二日者，火之生气绝也。盖病之且死，有死于先发之脏气绝者，有死于所传之脏气绝者，是以《灵》、《素》经中少有不同，学者自当理会。】
　　病先发于膀胱，五日而之肾，一日而之小肠，一日而之心，二日不已，死，冬鸡鸣，夏下晡。　　【马莳曰：此言邪入膀胱，而有相传之死期也。膀胱病者，其证当小便闭，五日则自传于肾，其证当小腹胀腰脊痛而胻酸也。又一日，则六日矣，水来乘火，肾传之小肠，其证当小腹胀也。又一日，则七日矣，又传之于心，其证当心痛也。又二日，则九日矣，其病不已死。但冬之鸡鸣在丑，土克水，故冬死于鸡鸣。夏之下晡在申，金衰不能生水，故夏死于下晡也。】　　【张志聪曰，按标本病传论曰，膀胱病小便闭，五日小腹胀，腰脊痛，胻酸，一日腹胀，一日身体痛，二日不已死。盖病发于膀胱，故小便闭；五日而之肾，则小腹胀，腰脊痛，胻酸；一日而之小肠，则腹胀；一日而之心，故身体痛也。冬鸡鸣，夏下晡，即上节大晨晏晡之时也。按五脏相传，而有膀胱胃腑者，胃居中央为水谷之海，乃五脏之生原，太阳为诸阳主气也。】
　　诸病以次相传，如是者皆有死期，不可刺也。间一脏及二三四脏者，乃可刺也。 【间，去声。】　　【马莳曰：此结言相传而为甚者死不可刺，间脏而为生者可刺之也。诸经之病，皆有相克之次，是相传为病之甚，甚者独行，故有死期不可刺。若间传而为相生，则间一脏为始，及二三四脏，是乃相生之次，所谓间者并行，乃可刺以治之也。】　　【张志聪曰：玉机真脏论曰，五脏相通，移皆有次。五脏有病，则各传其所胜。病之且死，必先传行至其所不胜病乃死。故如是者，乃逆传其所胜，皆有死期，不可刺也。如间一脏者，乃心传之肝，肺传之脾，子行乘母也。间二脏者，心传之脾，肺传之肾，乃母行乘子，子母之气互相资生者也。间三脏者，心传之肾，肺传之心，从所不胜来者为微邪也。按五脏间传，止有间三而无间四，所谓间四脏者，以脏传之腑，而腑复传之于他脏，盖腑亦可以名脏也。】
　　　淫邪发梦篇第四十三
　　【马莳曰：内有淫邪泮衍，使人卧不得安而发梦，故名篇。】
　　黄帝曰：愿闻淫邪泮衍奈何？岐伯曰：正邪从外袭内，而未有定舍，反淫于脏，不得定处，与营卫俱行，而与魂魄飞扬，使人卧不得安而喜梦。气淫于腑，则有余于外，不足于内；气淫于脏，则有余于内，不足于外。黄帝曰：有余不足有形乎？岐伯曰：阴气盛则梦涉大水而恐惧，阳气盛则梦大火而燔焫，阴阳俱盛则梦相杀。上盛则梦飞，下盛则梦堕。甚饥则梦取，甚饱则梦予。肝气盛则梦怒，肺气盛则梦恐惧哭泣飞扬，心气盛则梦善笑恐畏，脾气盛则梦歌乐、身体重不举，肾气盛则梦腰脊两解不属。凡此十二盛者，至而泻之，立已。　　【马莳曰：此承前篇而明淫邪泮衍之义，先以脏腑十二盛之发梦者言之也。淫邪者，非另有其邪，即后篇燥湿寒暑风雨之正邪，从外袭内而未有定舍。及淫于脏腑，即前篇之大气入脏也，与营为阴气卫为阳气者，俱行而与魂魄飞扬，使人卧不得安而多发为梦。此邪淫之干腑，则腑主外，其外为有余，而内则不足。此邪淫之干脏，则脏主内，其内当有余，而外则不足。试以有余者观之，阴气者营气也，营气盛则梦涉大水而有恐惧之状，盖大水属阴故也。阳气者卫气也，卫气盛则梦见大火而有燔焫之势，盖大火属阳故也。若阴阳俱盛，则营卫二气皆盛也，内外有余，阴阳相争，其梦主于相杀。且手部属阳，故上部邪盛，则梦飞扬；足部属阴，故下部邪盛，则梦堕坠。如饥至太甚，则梦有所取；如饱至太甚，则梦有所予。肝之邪盛则梦多怒，以肝之志为怒也。肺之邪盛则梦恐惧哭泣而飞扬，以肺之声为哭也。心之邪盛，则梦善笑而恐畏，以心之声为笑而其志主于忧也。脾之邪盛，则梦歌乐及体重不能举，以脾之声为歌，而其体主肉也。肾之邪盛，则梦腰脊两解，不相连属，以腰为肾之腑也。凡此十二盛者，在腑则有余于外，在脏则有余于内，凡有梦至时，即知其邪之在何脏腑，遂用针以泻之，其邪可立已矣。盖腑梦泻腑，脏梦泻脏也。】　　【张志聪曰：此承上章论淫邪泮衍而有虚邪正邪之别也。虚邪者，虚乡不正之淫邪，中人多死；正邪者，风雨寒暑，天之正气也。夫虚邪之中人也，洒淅动形；正邪之中人也，微先见于色，不知于身，若有若无，若亡若存，有形无形，莫知其情。是以上章之淫邪泮衍，血脉传溜，大气入脏，不可以致生者，虚邪之中人也。此章论正邪从外袭内，若有若无，而未有定舍，与营卫俱行于外内肌腠募原之间、反淫于脏，不得定处，而与魂魄飞扬，使人卧不得安而喜梦。夫邪之折毛发理，邪从皮毛入而发于腠理之间。腠理者，在外肤肉之纹理，在内脏腑募原之肉理，卫气所游行出入之理路也。是以淫邪泮衍，与营卫俱行，行于募原之肉理，则反淫于脏矣。夫心藏神，肾藏精，肝藏魂，肺藏魄，脾藏意。随神往来谓之魂，并精而出谓之魄。志意者，所以御精神，收魂魄者也。魂魄飞扬而喜梦者，与五脏之神气飞扬也。腑为阳而主外，脏为阴而主内。邪气与营卫俱行于脏腑募原之间，故气淫于脏，则有余于内，不足于外；气淫于腑，则有余于外，不足于内。今反淫于脏，则有余于内，而五脏之阴阳盛矣。阴气盛则梦涉大水恐惧，阳气盛则梦大火燔焫，此心肾之有余也。阴阳俱有余，则心气并于肺，肾气并于肝，而梦相杀，相杀者，挺刃交击也，此肝肺之有余也。夫魂游魄降，上盛则梦飞，下盛则梦堕，此魂魄之有余于上下也。饥则梦取，饱则梦予，是脾胃之有余不足也。此邪与五脏之神气游行而形之于梦也。如肝气盛则梦怒，肺气盛则梦悲，心气盛则梦笑，脾气盛则梦歌乐，肾气盛则梦腰脊不属，此邪干五形脏而形之于梦也。凡此十二盛者，乃气淫于脏，有余于内，故泻之立已。】
