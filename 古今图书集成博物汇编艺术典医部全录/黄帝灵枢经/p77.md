<!-- { "loadSidebar": true } -->
　　黄帝曰：诸原安合以致六输？岐伯曰：原独不应五时，以经合之，以应其数，故六六三十六输。　　【马莳曰：此言六腑之原穴不应五时，而以经合之，遂成三十六输之数也。帝疑五脏无原穴，六腑有原穴，今治之者，乃刺五俞而不及原，则诸原与五时何合，而何以足六输之数。伯言井荣输经合，合于五时，惟六腑之原，独不应于五时，故治病者，以经穴合之。如大肠取合谷之类，以应六输之数，故六六三十六输，而治腑之法在是矣。按后世针灸书，言阳经之俞即为原，阴经俞并于原，故治原即所以治俞。今考此节，当以经穴治之，可以代原，则后世以俞穴代之者，非经旨也。】　　【张志聪曰：此六腑之应五时也。春令木，夏令火，长夏主土，秋令金，冬令水，此五时之合于五行也。肝脏木，心脏火，脾脏土，肺脏金，肾脏水，此五脏之合于五行也。井主木，荥主火，输主土，经主金，合主水，此五输之合于五行也。六腑有原穴，故不应五时，以经与原合之，则合于五行，以应六六三十六之数矣。盖木火土金水，地之五行也。以生人之五脏，地之五行，上呈天之六气，以合人之六腑。六气者，木火土金水火也，君火以明，相火以位，是以六气之中有二火，以六气合六腑，六腑有六输，故应六六三十六之数。以经火与原火合之，则又合五行之数矣。此阴阳离合之道，五行变化之机，天地生成之妙用也。】
　　黄帝曰：何谓脏主冬，时主夏，音主长夏，味主秋，色主春？愿闻其故！岐伯曰：病在脏者取之井；病变于色者取之荥；病时间时甚者取之输；病变于音者取之经；经满而血者病在胃，及以饮食不节得病者，取之于合，故命味曰主合。是谓五变也。　　【马莳曰：此申言五变治五输之义也。】　　【张志聪曰：前节论五脏之气，应于五时而取之五输，各有所主。此复论五脏之病，合于五输，而各有所取也。脏者，阴也，里也。肾治于里，故病在脏者取之井，以泄冬藏之气。肝应春而主色，故病变于色者，取之荥。时间时甚者，火之动象，神之变也，故取之输。脾主土，其数五，其音宫，宫为五音之主音，故变于音者，取之经。肺与阳明主秋金之令，饮入于胃，上输于肺，食气于胃，淫精于脉，脉气流经，经气归于肺，肺朝百脉，输精于皮毛，毛脉合精，行气于腑，而通于四脏，是入胃之饮食，由肺气通调输布，而生此营卫血脉，故经满而血者，病在胃，饮食不节者，肺气不能转输而得病也。按《灵》、《素》经中，凡论五脏必兼论胃腑，以胃为五脏之生原也。肺与阳明，并主秋令，此章以腑合脏，而脏合于四时五行，味主秋，则秋令所主之脏腑皆櫽于中矣。】
　　　外揣篇第四十五
　　【马莳曰：中有司外揣内，司内揣外之语，故名篇。】
　　黄帝曰：余闻九针九篇，余亲受其调，颇得其意。夫九针者，始于一而终于九，然未得其要道也。夫九针者，小之则无内，大之则无外，深不可为下，高不可为盖，恍惚无穷，流溢无极，余知其合于天道人事四时之变也。然余愿杂之毫毛，浑束为一，可乎？岐伯曰：明乎哉问也！非独针道焉，夫治国亦然。黄帝曰：余愿闻针道，非国事也。岐伯曰：夫治国者，夫惟道焉。非道，何可小大深浅杂合而为一乎？黄帝曰：愿卒闻之。岐伯曰：日与月焉，水与镜焉，鼓与响焉。夫日月之明不失其影，水镜之察不失其形，鼓响之应不后其声，动摇则应和，尽得其情。黄帝曰：窘乎哉，昭昭之明不可蔽。其不可蔽，不失阴阳也。合而察之，切而验之，见而得之，若清水明镜之不失其形也。五音不彰，五色不明，五脏波荡，若是则内外相袭，若鼓之应桴，响之应声，影之应形。故远者司外揣内，近者司内揣外，是谓阴阳之极，天地之盖。请藏之灵兰之室，弗敢使泄也。【夫，音扶。】　　【马莳曰：此言九针之要，欲浑束为一者，惟至明而已。夫九针者，其小无内，其大无外，其深不可以为下，其高不可以为盖，恍恍惚惚，其妙无穷，泛溢漫散，其流无极，上合天道四时，中合人事，然而未得其要道，兹欲杂如毫毛之繁者，而浑束为一，帝之所以问也。伯言针道固然，治国亦然，皆有要道，务使小大深浅，合之而为一焉可也。观之日月之明，不失其影，水镜之察，不失其形，鼓响之应，不失其声，故一动摇之间，则相应相和，而尽得其情矣。帝知伯之所言，不过至明以察阴阳而已，乃言人身之阴阳，虽昭昭小明，亦不可蔽，正以其不失阴阳之义也。惟合阴阳而察之，切阴阳而验之，见阴阳而得之，若清水明镜之不失其形，则据五音五色，而五脏尽明矣。设使五音不能彰，五色不能明，则阴阳不明。而五脏在人身者，如水波荡然，紊乱无纪，故必知内外有相袭之妙，真若桴鼓声响形影之相合，则人身之音与色，是之谓远可以言外也，而即外可以揣五脏之在内者；人身之五脏，是之谓近可以言内也，而即内可以揣音与色之在外者。此乃阴阳之极，天地之盖，不可以轻泄者也。】　　【张志聪曰：此章帝以九针之道，合而为一，以应天道。夫九针者，始于一以应天，二以应地，三以应人，四以应时，五以应音，六以应律，七以应星，八以应风，九以应野。始于一而终于九者，合于天地人事四时之变也。然道之要惟一而后能贯通，故九针者，小之则无内，大之则无外，深不可为下，高不可为盖，恍惚无穷，流散无极，今欲如毫毛之繁杂者，浑束为一可乎？伯言非独针道，治国亦然。九针之道，合于阴阳，推之可千可万，合之惟归于一，犹庖牺氏之卦象有变易不易之理。所以修身齐家治国平天下，总不外乎此。夫浑束而为一者，合于天之道也。日月丽天，繞地环转，不失其光明之影；司天在上，在泉在下，如水与镜，不失其照应之形；动静有常，刚柔推荡，如鼓与响，不失其传应之声。言天道也。动摇则应和，尽得其情者，外可以揣内，内可以揣外，外内相应，天地之道也。又言天地之道而合于人道也。夫六气主外，天之道也，五运主内，地之道也，而人亦应之。六气运行于上下，以应十二经脉，如升降息则气立孤危；五运出入于外内，以应五脏之气，如出入废则神机化灭。是以五音五色之彰明于外者，五脏之气着也。如五脏波荡于内，则五音不彰，五色不明矣。此外内相袭，若桴鼓影响之相应也。远者，司外揣内，应天之道也。近者，司内揣外，应地之道也。是谓阴阳之极，天地之盖，藏之灵兰秘室，不敢妄泄也。】
　　　五变篇第四十六
　　【马莳曰：末有五变之纪，故曰篇。】
　　黄帝问于少俞曰：余闻百疾之始期也，必生于风雨寒暑，循毫毛而入腠理，或复还，或留止，或为风肿汗出，或为消瘅，或为寒热，或为留痹，或为积聚。奇邪淫溢，不可胜数，愿闻其故。夫同时得病，或病此，或病彼。意者，天之为人生风乎？何其异也？少俞曰：夫天之生风者，非以私百姓也。其行公平正直，犯者得之，避者得无，殆非求人，而人自犯之。【胜，平声。天之为人之为，去声。数，上声。夫，音扶。】　　 【马莳曰：此言人之感邪同而病否异者，非天之有私，而人有避不避之异也。】
　　黄帝曰：一时遇风，同时得病，其病各异，愿闻其故。少俞曰：善乎哉问！请论以比匠人。匠人磨斧斤砺刀，削斫材木，木木：原脱，据《灵枢》五变篇补。之阴阳，尚有坚脆，坚者不入，脆者皮弛，至其交节而缺斤斧焉。夫一木之中，坚脆不同，坚者则刚，脆者易伤。况其材木之不同，皮之厚薄，汁之多少而各异耶？夫木之蚤花先生叶者，遇春霜烈风则花落而叶萎；久曝大旱则脆木薄皮者，枝条汁少而叶萎；久阴淫雨则薄皮多汁者，皮溃而漉；卒风暴起，则刚脆之木，枝折杌伤；秋霜疾风，则刚脆之木，根摇而叶落。凡此五者，各有所伤，况于人乎？黄帝曰：以人应木奈何？少俞答曰：木之所伤也，皆伤其枝，枝之刚脆而坚，未成伤也。人之有常病也，亦因其骨节皮肤腠理之不坚固者，邪之所舍也，故常为病也。【夫，音扶。易，去声。漉，音六。杌，五忽切。】　　【马莳曰：此总言人之感邪成病者，以骨节皮肤腠理之不坚固也。帝问一时遇风，同时得病，而病有各异，除不病者言也。少俞言人之所以感于邪者，亦因其骨节皮肤腠理之不坚固耳。试观一木之中，尚有坚脆，故匠人斫削之有斧斤所不能入者，盖以坚者必刚也，有斧斤所加而木皮即弛者，盖以弛者必脆也。不惟一木坚脆不同，凡木生之皮有厚薄，汁有多少者，宁能同哉？是以木之有花与叶而早发先生者，不惟四时之难历也，遇春霜烈风，亦花落而叶萎矣。木之质脆皮薄者，遇久曝大旱，亦枝枯而叶萎矣。木之皮薄汁多者，遇久阴淫雨，亦皮溃而漉矣；时或有卒风暴起，则不分刚脆之木，亦枝折而杌伤矣。时逢秋霜疾风，则不分刚脆之木，亦根摇而叶落矣。凡此五者，尚为风所伤，况于人乎。然以人应木者，正以木之所伤，皆伤其枝，枝有坚脆，而坚者不至于有伤，盖必先伤其枝，而后皮汁渐伤也。人有常病于风者，亦因其骨节皮肤腠理之不坚固，而后渐入于腑脏耳，何以异于木之先伤其枝者哉？】　　【张志聪曰：此章论因形而生病，乃感六气之化，有五变之纪也。夫形之皮肤肌腠筋骨，有厚薄坚脆之不同，故邪舍有浅深而其病各异，即五脏之病消瘅，肠胃之有积聚，亦因形之皮肤肌肉，而病及于内也。故以木之皮汁坚脆多少方之阴阳者，木之枝干皮肉也。交节而缺斧斤者，比人之皮弛肉脆，而骨节坚刚也。是以一木之中，尚有坚脆之不同，坚者则刚，脆者易伤，况其材木之不同耶？木之皮簿枝脆者，比人之皮不致密肤腠疏也。木之多汁少汁者，比皮肤之津液多少也。木之早花先叶者，木气外敷而不禁风霜也。皮薄多汁者，遇久阴淫雨则溃而漉，刚脆之木，遇卒风暴起则枝折杌伤。盖汁多者不宜阴雨，刚脆者又忌暴风，以比人之腠理疏者漉汗，刚直多怒者消瘅也。木之所伤，皆伤其枝，枝之刚脆者易伤，而坚者未成伤也。故人之常病，亦因其骨节皮肤腠理之不坚固者，邪之所舍，而常为病也。】
