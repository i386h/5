<!-- { "loadSidebar": true } -->
　　黄帝问于岐伯曰：邪气之中人也奈何？岐伯答曰：邪气之中人，高也。黄帝曰：高下有度乎？岐伯曰：身半己上者，邪中之也；身半已下者，湿中之也。故曰，邪之中人也无有常，中于阴则溜于腑，中于阳则溜于经。黄帝曰：阴之与阳也，异名同类，上下相会，经络之相贯，如环无端。邪之中人，或中于阴，或中于阳，上下左右，无有恒常，其故何也？岐伯曰：诸阳之会，皆在于面。中人也，方乘虚时，及新用力，若饮食汗出，腠理开而中于邪，中于面则下阳明，中于项则下太阳，中于颊则下少阳，其中于膺背两胁，亦中其经。黄帝曰：其中于阴奈何？岐伯答曰：中于阴者，常从臂胻始。夫臂与胻，其阴皮薄，其肉淖泽，故俱受于风，独伤其阴。黄帝曰：此故伤其脏乎？岐伯答曰：身之中于风也，不必动脏。故邪入于阴经，则其脏气实，邪气入而不能客，故还之于腑。故中阳则溜于经，中阴则溜于腑。【中，去声。】　　【马莳曰：此详言邪中阴经者，其脏气尚实，故流之于腑，而邪中阳经者，则止流于本经也。帝以邪气之中人为问，盖恶之亦叹之也。伯言邪气之中人甚高也，故身半已上，而风寒暑皆能中之，故中人高也；身半已下，而湿能中人，则下亦能中于邪，此高下之所以有度也。且邪之中人无常，中于阴经者，则流于阳经之为腑，而中于阳经者，则止流于本经而已。何以见中于阳经者之流于本经也？彼诸阳之会，皆在于面，凡邪之中人，方乘其虚，或新用力，或用饮食，致汗自出，腠理开，故邪遂中之。若中于面，则面部乃手足阳明经，如手阳明迎香、足阳明承泣之类，故邪遂下于阳明经也。若中于项，则项属手足太阳经，如手太阳天窻、足太阳天柱之类，故邪遂下于太阳经也。若中于曲颊，则曲颊属手足少阳经，如手少阳天牖、足少阳风池之类，故邪遂下于少阳经也。其有中于肩背两胁者，皆三阳经之分肉，亦中其经而下之耳。故曰，中于阳者，必流于本经也。何以见中阴经者之流于腑也？凡中于阴经者，其手经必始于臂，足经必始于胻，正以其阴经之皮薄而肉淖泽，故俱受于风，则独伤此阴经之经脉，而内脏未必伤。盖身中于风，未必动脏，故邪虽入于阴经，而脏气尚实，所以邪不能客之，而遂还之于腑耳。故曰，中于阴者则流于腑也。】　　【张志聪曰：首论脏腑阴阳色脉气血皮肤经脉，无不外内相应，后论皮肤之气血与经络相通，而内连脏腑，若能参合而行之，可为上工也。邪气者，风雨寒暑，天之邪也，故中人也高。湿乃水土之气，故中于身半以下，此天地之邪中于人身，而有上下之分。然邪之中人，又无有恒常，或中于阴，或中于阳，或溜于经，或溜于腑，或入于脏。阴之与阳者，谓脏腑之血气，虽有阴阳之分，然总属一气血耳，故异名而同类。上下相会者，标本之出入也。经络之相贯，谓荣血之循行，从手太阴出注手阳明，始于肺而终于肝，从肝复上注于肺，环转之无端也。上下左右头面手足也，或在于头面而中于阳，或在臂胻而中于阴，故无有恒常也。诸阳之会，皆在于面者，精阳之气，皆上于面而走空窍也。中于面则下阳明，中于项则下太阳，中于颊则下少阳，此手足三阳之络，皆循项颈而上于头面膺背两胁者，复循头项而下于胸胁肩背也。此三阳络脉所循之处。外之皮肤，即三阳之分部。邪之客于人也，必先舍于皮毛，留而不去，入舍于络。脉下者，谓三阳皮部之邪，下入于三阳之经，故曰中于阳则溜于经。臂胻者，手臂足胻之内侧，乃三阳络脉所循之处。外侧为阳，内侧为阴，其阴皮薄，其肉淖泽，故中于阴者，常从臂胻始。始者，始于三阴之皮部，而入于三阴之络脉也。缪刺篇曰：邪之客于形也，必先舍于皮毛，留而不去，入舍于孙脉；留而不去，入舍于络脉；留而不去，入舍于经脉，内连五脏，散于肠胃。盖五脏之脉，属脏络腑；六腑之脉，属腑络脏，脏腑经脉之相通也。夫血脉为阴，五脏之所主也，故邪入于经，其脏气实，邪气入而不能客，故还之于腑，散于肠胃。阳明居中土，为万物之所归，邪归于阳明之肠胃，而无所复传矣。】
　　黄帝曰：邪之中人脏奈何？岐伯曰：愁忧恐惧则伤心。形寒饮冷则伤肺，以其两寒相感，中外皆伤，故气逆而上行。有所堕坠，恶血留内，若有所大怒，气上而不下，积于胁下，则伤肝。有所击仆，若醉入房，汗出当风，则伤脾。有所用力举重，若入房过度，汗出浴水，则伤肾。黄帝曰：五脏之中风奈何？岐伯曰：阴阳俱感，邪乃得往。黄帝曰：善哉！　　【马莳曰：此言五脏之邪，有内伤者，有外感者，必其阴阳俱感，而后外邪得以入脏也。帝承上文而言邪不入脏，固以其脏之实也，然岂无人脏之时乎？伯言邪有不同，有所谓内伤者，故愁忧恐惧则心神伤矣。形寒饮冷，而肺本畏寒，而肺斯伤矣。正以两寒相感，中外皆伤，故气逆而上行也。有所堕坠，恶血在内，及有所大怒，气积胁下，则肝斯伤矣。有所击仆，醉以入房，汗出当风，则脾斯伤矣。有所用力举重，入房过度，汗出浴水，则肾斯伤矣。此内伤之邪中于人脏者如此。虽曰当风浴水，而亦由内伤始也。彼五脏之中风者，亦以阴经阳经俱感于邪，则脏腑俱伤，邪乃入脏。若止感阴经，则脏气尚实，其邪岂能遽入哉？】　　【张志聪曰：此论脏气伤而邪中于脏也。夫邪中于阴而溜腑者，脏气实也。脏气者，神气也。神气内藏，则血脉充盛。若脏气内伤，则邪乘虚而入矣。风为百病之长，善行而数变，阴阳俱感，外内皆伤也。本经云：八风从其虚之乡来，乃能病人，三虚相搏，则为暴病卒死。此又不因内伤五脏而邪中于脏也，故圣人避风如避矢石焉。上节论内养神志，下节论外避风邪。】
　　黄帝问于岐伯曰：首面与身形也，属骨连筋，同血合于气耳。天寒则裂地凌冰，其卒寒，或手足懈惰，然而其面不衣，何也？岐伯答曰：十二经脉，三百六十五络，其血气皆上于面而走空窍，其精阳气上走于目而为睛，其别气走于耳而为听，其宗气上出于鼻而为臭，其浊气出于胃走唇舌而为味。其气之津液，皆上熏于面，而皮又厚，其肉坚，故天热甚寒，不能胜之也。【卒，音猝。】　　【马莳曰：此言人面之耐寒，以气之津液，皆上熏于面也。夫首面之与身皆形也，无不连属筋骨，合同气血，宜乎寒则俱寒，热则俱热也。故天有裂地凌冰之寒，而人之手足，皆畏猝寒而懈惰。然而其面不衣，而独无所畏者，何哉？伯言十二经三百六十五络，凡曰空窍，曰睛，曰听，曰闻臭，曰辨味，皆在人身之首面者，正以气之津液，皆七熏于面，而皮厚肉坚，故甚寒甚热，皆不能胜面耳。】　　【张志聪曰：此论脏腑经络之气血，渗于脉外，而上注于空窍也。属骨连筋者，谓首面与形身之筋骨，血气相同也。夫太阴为阴中之至阴，在地主土，在人属于四肢，天寒则裂地凌冰，其卒寒或手足懈惰，此脾土之应地也。其血气皆上于面，天热甚寒，不能胜之，谓阴阳寒暑之气，皆从下而上，身半以上之应天也。夫十二经脉三百六十五络之血气，始于足少阴肾，生于足阳明胃，主于手少阴心，朝于手太阴肺。精阳气者，心肾神精之气，上走于目而为睛。别气者，心肾之气，别走于耳而为听也。宗气者，胃腑所生之大气，积于胸中，上出于肺以司呼吸，故出于鼻而为臭。浊气者，水谷之精气，故出于胃，走唇舌而为味。气之津液上熏于面者，津液随气上行，熏肤泽毛而注于空窍也。夫肺主皮而属天，脾主肉而应地，皮厚肉坚，天之寒热，不能胜之，人气之胜天也。此章论头面为诸阳之会，是以三阳之脉上循于头。然阴阳寒热之气，皆从下而升于上，故复论诸脉之精气焉。】
　　黄帝曰：邪之中人，其病形何如？岐伯曰：虚邪之中身也，洒淅动形。正邪之中人也微，先见于色，不知于身，若有若无，若亡若存，有形无形，莫知其情。黄帝曰：善哉！　　【马莳曰：此言邪中人身之形，虚邪则易见，而正邪则难知也。八正神明论曰：虚邪者，八正之虚邪风也。正邪者，身形若用力汗出，腠理开，逢虚风，其中人也微，故莫知其情，莫见其形者是也。】　　【张志聪曰：此论人气与天气之相合也。风寒暑湿燥火，天之六气也，而人亦有此六气。是以正邪之中人也，微见于色。色，气色也。中于气，故微见于色，不知于身，若有若无，若亡若存。夫天之六气，有正有邪，如虚邪之中于身也，洒淅动形。虚者八正之虚邪，气形者皮肉筋脉之有形。此节论天地之气中于人也，有病在气而见于色者，有病在形而见于脉者，有病在气而见于尺肤者，有病在形而见于尺脉者，有病在气而应于形者，有病在形而应于气者，邪之变化无有恒常，而此身之有形无形，亦莫知其情，能参合而行之，斯可为上工也。】　　【张玉师曰：天之正气而偏寒偏热、偏湿偏燥，故曰正邪。】
