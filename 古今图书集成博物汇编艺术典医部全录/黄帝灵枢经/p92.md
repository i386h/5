<!-- { "loadSidebar": true } -->
　　黄帝曰：病形何如？取之奈何？伯高曰：夫百病变化，不可胜数，然皮有部，肉有柱，血气有输，骨有属。黄帝曰：愿闻其故。伯高曰：皮之部输于四末；肉之柱在臂胫诸阳分肉之间，与足少阴分间；血气之输输于诸络，气血留居则盛而起筋部，无阴无阳，无左无右，候病所在；骨之属者，骨空之所以受益而益脑髓者也。黄帝曰：取之奈何？伯高曰：百病变化，浮沉深浅，不可胜穷，各在其处。病间者浅之，甚者深之，间者少之，甚者众之，随变而调气，故曰上工。【数，上声。夫，音扶。胜，平声。间，去声。】　　【马莳曰：此承上文而言皮肉气血筋骨之病，各有病所及有治法也。欲知皮之有病者，必有其部，盖皮之为部，输运于四肢。欲知肉之有病者，必有其柱，盖肉之为柱，上则为臂，下则为胫，乃手足六阳经与足少阴肾经分肉之间也。欲知气血之有病者，必有其输，盖血气之为输，在于诸经之络穴，若气血留居，则盛而筋起，但以筋为主，不必分阴经阳经，或左或右，而止候其筋之为病耳。欲知骨之有病者，必有其属，盖骨之属，凡一身之骨空，其所受益者皆是也。而骨又与脑通，又皆所以益其脑髓耳。故取穴以刺之者，亦惟于皮肉气血筋骨各视其处，病间者则浅刺之而针少，病甚者则深刺之而针多，随其变化而调之，是之谓上工也。】　　【张志聪曰：此承上文而言卫气行于皮肉筋骨之间，各有所主之部属也。卫气行于皮，输于四末，为所主之部，盖卫气出于阳，从头目而下注于手足之五指，故以四末为部也。行于肌肉，在臂胫诸阳分肉之间，为肉之柱，柱之为言主也。盖肉之大分为谷，小分为溪，分肉之间，溪谷之会，以行营卫，以会大气。臂胫之大肉，肉之大分也。营卫大气，先会于大分之间，故以臂胫之肉为主，犹屋宇之有四柱也。足少阴分间，乃足少阴出于气街，行于分肉之间。卫气者，后天水谷之所生也，会少阴先天之气于分间，此气之大会也。诸络者，孙脉络脉也。营气从络而行于经脉，卫气从络而出于皮肤，血气输转于诸络之间，故气血留居，则络脉盛而起矣。卫气之行于骨者在骨空之所，以受益而益脑髓者也。骨空者，津液淖泽注于骨，骨属屈伸，补益脑髓。髓空在脑后三分颅际锐骨之下，盖髓之所以补益脑者，从尾骶而渗于脊骨，从脊骨而上渗于髓空以入脑。卫气一日一夜大会于风府，其明日日下一节，二十一日下至尾骶，二十二日入脊内，其行九日出于缺盆，故卫气之行于骨者，以脊骨为所属也。卫气之行于筋者，无分阴阳左右，如留滞于手足某经之筋，即为病之所在。盖卫气者，应天之气也。筋者，厥阴风气之所主也。风者，大块之噫气，充满于天地之间，故与卫气相合，阴阳左右，无处不有。若夫皮之部、肉之柱，犹天之四方；骨之属，犹天之道也。百病变化者，审察卫气为百病母，行于皮肉筋骨之间，是以浮沉浅深，各在其处。】　　【余伯荣曰：卫气司昼夜之开阖，以应天之气也，一日一夜大会于风府，明日日下一节，二十一日下至尾骶，二十二日入脊内，其行九日上出缺盆，一月而环转一周，是又应月之一月而一周天也，是以月郭空则海水东盛，卫气去形独居。盖水与天气，上下相通，日月运行，随天道环转。日日行一度，故一岁而一周天；月行十三度有奇，故一月而一周天，此阴阳之运行无息者也。人与天地相参，一息不运，则失其旋转之机，而为奇恒之病。学者玩索而有得焉，非惟临病人以观死生，更可为养生之秘要。】
　　黄帝问于伯高曰：人之肥瘦大小寒温，有老壮少小，别之奈何？伯高对曰：人年五十已上为老，二十已上为壮，十八已下为少，六岁已下为小。【少，去声。】　　【马莳曰：此帝即人之肥瘦寒温老壮少小而欲分别之也。大小者，身之大小也。寒温者，身寒暖也。伯高言人之老壮少小，以年而别之也。】　　【张志聪曰：此论卫气之有盛衰也。年少小者，卫气始长；年壮者，卫气正盛；五十已上，卫气渐衰。盖应天之气，而有四时生长收藏之盛衰也。方盛衰论曰：老从上，少从下。老者应秋冬之气，从上而方衰于下，少者应春夏之气，从下而方盛于上。】
　　黄帝曰：何以度知其肥瘦？伯高曰：人有肥有膏有肉。黄帝曰：别之奈何？伯高曰：腘肉坚皮满者，肥。腘肉不坚皮缓者，膏。皮肉不相离者，肉。　　【马莳曰：此言人之有肥有膏有肉者之分也。肥者，犹言壮也。膝后曲处为腘。膏者，油也，即肥之脂膏也。】　　【张志聪曰：此以下论卫气之所以温分肉充皮肤肥腠理者也。腠理者，肌肉之文理，如豕之精肉，条分而有理路。理中之白膜曰脂，肉外连皮之肥肉曰肥，故曰腘肉坚而皮满者肥。盖肥在皮之内，肉之外，故肉坚而皮满也。膏者，即肥之脂膏，谓如豕肉之红白相间，而有数层者为膏。盖肥膏之间于肉内，故肉不坚而皮缓也。此论卫气之肥腠理，故止论膏而不论肥。然先言人有肥者，以明膏肥之有别也。皮肉不相离者，谓肉胜而连于皮，内无膏而外无肥，此亦卫气之盛于肉理者也。　任谷庵曰：腘肉者，俗名腿肚也。盖肉之柱在臂胫诸阳分肉之间，故腘肉坚则通体之肉坚也。又止言胫而不言臂者，气从下而上也。】
　　黄帝曰：身之寒温何如？伯高曰：膏者，其肉淖而粗理者身寒，细理者身熟。脂者，其肉坚，细理者热，粗理者寒。　　【马莳曰：此言人身之有冷热也。大凡人之多膏者，其肉必淖；但腠理粗则其身寒，若细则身热也。人之多脂者，其肉必坚，但腠理粗则其身寒，若细则身热也。】　　【任谷庵曰：此言卫气之所以温分肉也。膏者，肉不坚，故其肉淖。淖，和也。言膏与肉之相间而相和者也。脂者，腠理固密，故其肉坚，粗理者卫气外泄，故身寒；细理者卫气收藏，故身热。】
　　黄帝曰：其肥瘦大小奈何？伯高曰：膏者，多气而皮纵缓，故能纵腹垂腴。肉者，身体容大。脂者，其身收小。　　【马莳曰：此言人身有肥瘦大小也。大凡人之有膏者，其气必多，而皮自纵缓，故能纵腹垂腴，此之谓肥也。反是则为瘦矣。人之有肉者，其身体自然容大，此之为大也。人之有脂者，其身必收小，此之谓小也。上文帝问肥瘦，而伯高止以肥膏肉三义为对，其肥瘦犹未分也，故帝于此并问之耳。】　　【任氏曰：此复申明卫气之所以肥腠理温分肉也。卫气盛则腠理肥，是以膏者多气而皮纵，缓故能纵，腹垂腴。腴者，脐下之小腹也。肉者，身体容大，此卫气盛而满于分肉也。脂者，其身收小，此卫气深沉不能充于分肉，以致脂膜相连，而肌肉紧密，故其身收小也。】　　【余伯荣曰：卫气之所以温分肉者，充实于肉之理路。所谓血气盛则充肤热肉，盖非止温肌肉而能使肌肉盛满，身体容大，故反复以申明之。】
　　黄帝曰：三者之气血，多少何如？伯高曰：膏者多气，多气者热，热者耐寒。肉者多血，多血则充形，充形则平。脂者，其血清，气滑少，故不能大。此别于众人者也。　　【马莳曰：此言人之有膏有肉有脂者，其气血各有多少，而身之冷热遂别也。膏者其气必多，多气则身必热，故能耐寒也。肉者其血必多，多血则形充而不寒不热也。脂者其血必清，而气必滑且少，故其身形不大而不能耐寒也。此三者之异于众人者也。】　　【任谷庵曰：所言卫气与营血，相将充盈于分肉之文理，其膏肥之内，止有卫气而血不营也。膏者卫气盛，故热而耐寒。肉者肌肉隆盛，故多血；血气盛则充肤热肉，故充形。血随气行，血气皆盛，是为营卫和平。脂者肌肉紧密，是以血清气少，故不能大。此三者有肥瘦大小之不同，故与平人之有别。】　　【王子方曰：脂者，卫气不充于分肉，是以血亦清少，血气相将而行者也。】
　　黄帝曰：众人奈何？伯高曰：众人皮肉脂膏，不能相加也。血与气不能相多，故其形不小不大，各自称其身，命曰众人。【称，去声。】　　【马莳曰：此言人之众者，其形不大不小，必其皮肉脂膏血气之不加多也。】　　【余伯荣曰：此言卫气之浮沉浅深，而各有常所者，其形不大不小也。众人者，平常之大众也。不能相加，谓血气和平，则皮肉脂膏，不能相加于肥大也。血气之浮沉浅深，各有常所，不能相多于肌肉间也。皮肉筋骨，各自称其身，故其形不大不小也。】
　　黄帝曰：善治之奈何？伯高曰：必先别其三形，血之多少，气之清浊，而后调之，治无失常经。是故膏人纵腹垂腴，肉人者上下容大，脂人者虽脂不能大也。　　【马莳曰：此言治三形者，必别其气血之多少清浊也。三形者，即膏人、肉人、脂人也。】　　【张志聪曰：此言人之血气，当使之无过不及也。三者之人，有肥大之太过，瘦小之不及，故当审其血之多少，气之清浊，而后调之，无失卫气之常经，斯为和平之人矣。此因卫气失常，是故膏人纵腹垂腴，肉人者上下容大，脂人者虽脂不能大也。盖卫气主于皮肉筋骨之间，浮沉浅深，各在其处，若独充盛于皮肤分肉之间，而使纵腹垂腴，上下容大，或深沉于筋骨之间，以致脂不能大，皆卫气之失常也。是以浮沉深浅，不可胜穷，随变而调其气，命曰上工。此篇论卫气失常，以明卫气所出所循之常所，使后学知阴阳血气之生始出入，为治道之张本也。】
　　　玉版篇第六十
　　【马莳曰：未有着之玉版以为重宝，故名篇。】
