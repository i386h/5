<!-- { "loadSidebar": true } -->
　　黄帝曰：余以小针为细物也，夫子乃言上合之于天，下合之于地，中合之于人，余以为过针之意矣。愿闻其故。岐伯曰：何物大于天乎？夫大于针者，惟五兵者焉。五兵者，死之备也，非生之具。且夫人者，天地之镇也，其不可不参乎？夫治民者，亦惟针焉。夫针之与五兵，其孰小乎？　　【马莳曰：此言小针合于三才者，以其较之五兵，而其功用为尤大也。五兵虽大，乃所以备死，而非平日治生之具。小针虽小，乃所以治民之生，而不待备死而后用也。较之五兵，其功用合于三才，而非可以小补言者，宜矣。】　　【张志聪曰：此篇论充溢于皮肤分肉之气血，从脏腑之大络，而出于孙络皮肤，应天气之出于地中，而布散于天下，逆之则伤其所出之机，胜五兵之杀人矣。大络者：手太阴之络，名曰列缺；手少阴之络，名曰通里；手心主之络，名曰内关；手太阳之络，名曰支正；手阳明之络，名曰偏历；手少阳之络，名曰外关；足太阳之络，名曰飞扬；足少阳之络，名曰光明；足阳明之络，名曰丰隆；足太阴之络，名曰公孙；足少阴之络，名曰大锺；足厥阴之络，名曰蠡沟。此十二脏腑之大络，阳走阴而阴走阳，左注右而右注左，与经脉缪处，其气血布散于四末，溢于皮肤分肉间，不入于经俞，以应天气之运行于天表，故曰，所谓夺其天气。夫九针之道，一者天，二者地，三者人。小针，微针也。亦所以合于天地人者也。且夫人者，天地之镇也，其不可不参乎？故治天下之万民者，亦惟针道所合之三才而已。】　　【余伯荣曰：上篇论卫气从阳明之脉络，而出于皮肉筋骨之间，此篇论皮肤分肉之血气，从胃之经隧，脏腑之大络，而出于外，即与卫气相将之营气也。营卫血气，虽皆生于胃腑水谷之精，然外内出入之道路不一，学者非潜心玩索，不易得也。】
　　黄帝曰：病之生时，有喜怒不测，饮食不节，阴气不足，阳气有余，营气不行，乃发为痈疽；阴阳不通，两热相搏，乃化为脓。小针能取之乎？岐伯曰：圣人不能使化者，为其邪不可留也。故两军相当，旗帜相望，白刃陈于中野者，此非一日之谋也。能使其民令行禁止，士卒无白刃之难者，非一日之教也，须臾之得也。夫至使身被痈疽之病，脓血之聚者，不亦离道远乎？夫痈疽之生，脓血之成也，不从天下，不从地出，积微之所生也。故圣人自治于未有形也，愚者遭其已成也。黄帝曰：其已形不予遭，脓已成不予见，为之奈何？岐伯曰：脓已成十死一生，故圣人弗使已成，而明为良方，着之竹帛，使能者踵而传之后世，无有终时者，为其不予遭也。【难，去声。夫，音扶。】　　【马莳曰：此言痈疽生于积微，其已成而难化者，为其失修养之道，而圣人悯之，故必遗之以良方也。阴气者，营气也。阳气者，卫气也。惟营气不足，卫气有余，痈疽乃发，脓随热聚，小针难取，正以邪盛难化，犹用兵者，其谋非止于一日，其远难正在于须臾，诚不可不慎也。况生此痈疽之人，使身被痈疽，而脓血已聚，惟其远修养之道耳。讵知痈疽由微而积，圣人自治于未有成形之始，愚者则遭于既已成形之后，所以治之失其时也。然而不得与圣人相遭相见，而圣人虑其脓血已成，多死少生，乃着为良方以传之。彼小针者，虽可以治民，而非可以治痈疽也亦明矣。】　　【张志聪曰：此言皮肤分肉之气血，从内而出于外，少有留滞，则渐积而成痈脓。如发于外而小者易愈，大者多害。若留积在内，成痈脓而不见者，十死一生也。喜怒不测，饮食不节，内因之所伤也。是以痈疽之生，脓血之成，不从天地之风寒暑湿，乃积微之所生也。是犹两军相当，旗帜相望，白刃陈于中野者，此非一日之谋也。能使其民令行禁止，士卒无白刃之难者，非一日之教也，非须臾之可得也。故圣人弗使已成而明为良方，着之竹帛，使后学之能者，踵而传之后世，无有终时者，为其不予遭，而成十死一生之证也。其已形而不予遭。脓已成而不予见者，言痈生于脏腑之间，而不与我见，乃多死少生之候也。　余伯荣曰：按本经及《素问》论所生痈疽，多因于风寒外邪，有伤营卫留积而成痈脓，此因内伤喜怒饮食，故曰不从天下，不从地出。】
　　黄帝曰：其已有脓血而后遭乎？不道之以小针治乎？岐伯曰：以小治小者其功小，以大治大者多害，故其已成脓血者，其惟砭石、铍锋之所取也。　　【马莳曰：此言痈疽已成脓血者，惟治之以砭石、铍针、锋针而已，以小治小者其功小，故不可用小针也。以大治大者多害，故铍锋之外不可轻用也。唯砭石者，以石为针，及铍针、锋针，皆可以取之耳。】　　【余伯荣曰：此言痈发于外而予见者，有大小之难易也。痈小而以小针治之者，其功小而易成，痈大而以大针治之者，多有逆死之害，故其已成脓血者，其惟砭石、铍锋之所取也。盖小而浅者，以砭石取脓，大而深者，以铍锋取之。铍针，大针也。】
　　黄帝曰：多害者其不可全乎？岐伯曰：其在逆顺焉。黄帝曰：愿闻逆顺。岐伯曰：以为伤者，其白眼青，黑眼小，是一逆也；内药而呕者，是二逆也；腹痛渴甚，是三逆也；肩项中不便，是四逆也；音嘶色脱，是五逆也。除此五者为顺矣。【内，同纳。】　　【马莳曰：此，言痈疽之难全者。惟验其病势之五逆，而五顺可反推矣。人之目虽为肝之外候，然又分属于五脏。其白眼属肺，今反青，是肝邪侮所不胜，当为肺气衰也；黑眼者，即眼之睛也，属于肝，今反小，乃肝气衰也，非一逆而何？纳药而呕，乃脾气衰也，非二逆而何？腹痛者邪盛，渴甚者火盛，非三逆而何？肩属手之三阳，项属手足六阳及督脉经，今肩项不便，是阳盛阴虚也，非四逆而何？音嘶者，肺衰也，色脱者，五脏衰也，非五逆而何？若除此五者，则为顺矣。】　　【张志聪曰：此言痈发于外而大者，有逆顺死生之分焉。夫皮脉肉筋骨，五脏之外合也，痈发于皮肉筋骨之间，其气外行者为顺，若反逆于内，则逆伤其脏矣。如白眼青，黑眼小，肺肝肾三脏之气伤也。内药而呕，胃气散也。脾主为胃行其津液，腹痛渴甚，脾气绝也。太阳为诸阳主气，肩项中不便，阳气伤也。在心主，言心之合脉也，其荣色也，音嘶色脱，心脏伤也。犯此五逆者死，除此五者为顺矣。】
　　黄帝曰：诸病皆有逆顺，可得闻乎？岐伯曰：腹胀身热脉大，是一逆也；腹鸣而满，四肢清泄，其脉大，是二逆也；衂而不止，脉大，是三逆也；咳且溲血，脱形，其脉小劲，是四逆也；咳脱形，身热脉小以疾，是谓五逆也。如是者，不过十五日而死矣。其腹大胀，四末清，脱形泄甚，是一逆也；腹胀便血，其脉大时绝，是二逆也；咳溲血，形肉脱脉搏，是三逆也；呕血胸满引背，脉小而疾，是四逆也；咳呕腹胀，且飧泄，其脉绝，是五逆也。如是者，不过一时而死矣。工不察此者而刺之，是谓逆治。【飧，音孙。】　　【马莳曰：此言诸病皆有逆顺，有五逆之半月而死者，有五逆之一时而死者，医工不可以逆治之也。腹满身热，而其脉亦大，是邪正盛也，非一逆而何？腹鸣而满，四肢清冷，后又下泄，阴证也，而其脉又大，是阴证得阳脉也，非二逆而何？衂血不止，阴证也，而其脉又大，亦阴证得阳脉也，非三逆而何？在上为咳，在下溲血，又且脱形，正气已衰也，而其脉之小者带劲，是邪犹未衰，非四逆而何？其声咳，其形脱，其身热正衰火盛也，而脉之小者带疾，是邪亦未衰，非五逆而何？此其所以半月而死也。又有腹大而胀，四肢则冷，而其形既脱，其泄又甚，非一逆而何？腹胀于中，便血于下，乃阴证也，而其脉又大，且时绝，是大为阳胍，绝为死脉，非二逆而何？在上为咳，在下溲血，其形已脱，火盛水亏也，而脉又搏击，非三逆而何？呕血而胸满引背，脉固宜小，而小中带疾，虚而火盛也，非四逆而何？上为咳呕，中为腹胀，下为飧泄，病已虚也，而其脉则绝，非五逆而何？此其所以不及一时而死也。一时者，一周时，乃一日之意也。五逆不可刺而刺之，是谓逆治之耳。】　　【张志聪曰：此言血气之逆于经脉者，不过半月而死也。夫血气留滞而成痈脓者，积微之所生，其所由来者渐矣。若失其旋转之机，又不待成痈，而有遄死之害。诸病者，谓凡病多生于营卫血气之不调，非独痈脓也。如腹胀身热脉大者，逆伤于脾也。腹鸣而满，四肢清泄，其脉大者，逆伤于肾也。肝主藏血，衂而不止，逆伤肝也。肺朝百脉，输精于皮毛，咳而溲血形脱，其脉小劲，逆伤肺也。夫心主血脉，肺者心之盖，咳形脱身热，脉小以疾，逆伤心也。夫血脉者，五脏之所生也。血气逆则失其旋转之机，而反伤其脏真矣。经脉应地之经水，水以应月，不过十五日而死者，随月之盈虚而死，不能终周天之数矣。若气血之逆于气分者，不过一周时而死矣。夫皮肤分肉之气血，从胃腑而注于脏腑之大络，从大络而出于孙络，从孙络而外渗于皮肤，如腹大胀，四肢清，形脱泄甚，是逆于胃之大络，不得出于皮肤，充于四体也。腹胀便血，其脉大时绝，逆于肾络也。咳溲血，形肉脱，脉搏逆于肺络也。呕血胸满引背，脉小而疾，逆于心络也。咳呕腹胀，且飧泄，其脉绝，逆于肝脾之络也。夫胃者，水谷血气之海也。五脏之大络，海之所以行云气于天下之道路也。水天之气，上下相通，一昼一夜，繞地环转一周，如逆而不行，则开阖已息，是以不过一周而死。夫人皮以应天，皮肤之气血逆而不行，不过一周而死。工不察此天运之大道，如逆伤其气，迟则死于家中，速则死于堂上矣。】　　【任谷庵曰：以上论人之气血，参合天地之道，运行无息者也。少有留滞或渐积而成痈脓，或一息不续，即为霄壤之判。】
