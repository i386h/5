<!-- { "loadSidebar": true } -->
　　黄帝曰：经脉十二，而手太阴足少阴阳明独动不休，何也？岐伯曰：是明胃脉也。胃为五脏六腑之海，其清气上注于肺，肺气从太阴而行之，其行也以息往来，故人一呼脉再动，一吸脉亦再动。呼吸不已，故动而不止。黄帝曰：气之过于寸口也，上十焉息，下八焉伏，何道从还，不知其极。岐伯曰：气之离脏也，卒然如弓弩之发，如水之下岸，上于鱼以反衰，其余气衰散以逆上，故其行微。　　【马莳曰：此因帝问肺肾胃经之脉，独动不休，而先以肺言之也。手足经脉，共有十二，惟手太阴肺经、足少阴肾经、足阳明胃经，其脉独动不休，即如肺之太渊，肾之太溪，胃之冲阳，诚动之不休也。他经之脉，行之甚微，似有所休故问耳。伯乃以肺经言之。盖肺脉虽行于肺，而实始之于胃，是必明之于胃脉，而后可以知肺脉也。胃为五脏六腑之海，受水谷之气，以生精微之气，其积于上焦者，名曰宗气，其由中焦以降于下焦而生者，名曰营气，所谓清者为营是也，故此篇遂名之曰清气。出下焦以升于中上二焦而生者名曰卫气，所谓浊者为卫是也，故下节名曰悍气。是清气随宗气以行于经脉之中，始从中焦注于肺，从太阴经而行之，由是而行于手阳明大肠经、足阳明胃经、足太阴脾经、手少阴心经、手太阳小肠经、足太阳膀胱经、足少阴肾经、手厥阴心包络经、手少阳三焦经、足少阳胆经、足厥阴肝经，又自肝经以行于肺经。其行也以息往来，盖一呼一吸，总为一息，惟其一呼脉乃再动，一吸脉亦再动，一呼一吸，脉乃四动，闰以太息，脉乃五动，呼吸不已，故动而不止。良由寸口者，即手太阴经之太渊穴，十二经脉必会于此，此脉之所以动而不休也。然脉之过于寸口也，上之从息而行者，可拟十分，下之伏于脏内者，可拟八分，但不知其何道而来，何道而还？罔有抵极，帝之所以复问也。伯言脉气之离于各脏也，如矢之离于弓弩，如水之下于岸，矢发则往，水下则流，及其会于寸口，上于鱼际，则会于肺经矣。又从肺经而行之一昼一夜，共五十度，但其上鱼之际，十焉在息，下鱼之后，八焉伏藏，故上鱼既已，则气似反衰，及其余气衰散既已，则又逆而上之于鱼，是以各经上鱼之后，行之甚微，惟肺则为百脉所朝，而独动不休者，非他经之可同也。】　　【张志聪曰：此章论营卫宗气，循度行于经脉之外内，冲脉行于足少阴阳明之经，而出于腹气胫气之街，以明血气之行于经脉皮肤之间，交相和平俞应者也。帝问手太阴足少阴阳明独动不休者，谓手太阴之太渊经渠、足阳明之人迎冲阳、足少阴太溪之动脉也。伯言是明胃脉者，谓胃为五脏六腑之海，其营卫宗气，皆胃腑水谷之精所生，清气上注于肺者，营气宗气也。肺气从太阴而行之者，脉气随三阴三阳之气而行也。其行也，以息往来者，人一呼一吸，脉行六寸，日夜一万三千五百息，脉行八百十丈为一周也。帝问气之过于寸口，上十焉息者，乃营气卫气宗气尽走于息道，而变见于寸口也。下八焉伏者，谓流溢于中之营血，下伏于胞中，故如水之下岸也。按本经营气篇曰：营气之道，内谷为宝，谷入于胃，乃传之肺，流溢于中，布散于外，精专者行于经隧，常营无已，终而复始。夫帝言下伏之营血有八，是精专而行于经隧之营止二分矣。夫营气行于脉中，卫气行于脉外，宗气两行营卫之道，此经脉外内之气，相为和平，而有形之营血，分行于外内，亦相为匀等者也。夫冲脉起于胞中，上循背里为经络之海，其浮而外者，循腹右上行，至胸中而散，充肤热肉，淡渗皮毛，此下伏于胞中之血，半随冲脉而行于脉内，半随冲脉而散于皮肤。又足阳明之脉，与冲脉循脐左右之动脉，而出于腹气之街，冲脉与少阴之大络，循阴股而下出胫气之街。夫精专者二分行于经隧，随冲脉者二分出于气街，是经脉外内之气血相为匀等矣。皮肤之气血，从指井而溜注于营俞，脉中之血气，从本标而外出于肤表，从道往还，莫知其极矣。伯言气之离脏，卒然如弓弩之发者，谓五脏之气，至于手太阴而变见于寸口者，应手而动，如弓弩之发弦，上于鱼际则动气衰而无动脉矣。其余气衰散以逆上者，谓余气分散而上注于手阳明大肠之经，故其脉上鱼而其行微缓也。此言五脏之气，因胃气而至于手太阴，腹走手而手走头，头走足而足走腹，常营无已，终而复始，环转之无端也。】
　　黄帝曰：足之阳明，因何而动？岐伯曰：胃气上注于肺，其悍气上冲头者，循咽上走空窍，循眼系，入络脑，出顑，下客主人，循牙车，合阳明，并下人迎，此胃气别走于阳明者也。故阴阳上下，其动也若一。故阳病而阳脉小者为逆，阴病而阴脉大者为逆。故阴阳俱静俱动，若引绳相倾者，病。　　【马莳曰：此言胃脉动之不休也。三焦之气，皆从胃气而生营气，随宗气以上注于肺而行之。其悍气者，卫气也，卫气受气于上焦，为纯阳之气，慓悍滑利，天明目张，则上冲于头，内循咽喉，上走空窍，循于眼系，以出于足太阳膀胱经之睛明穴，历攒竹、曲差、五处、承光、通天、络却等穴，入络于脑，复出于颔下足少阳胆经之客主人，循胃经之牙车，合于阳明之经隧，并下胃经之人迎，此虽卫气所行，实内之胃气出而别走于阳明之经隧者也。故其昼行于阳经，夜行于阴经。然阴阳升降，其动也若一。故人有阳病，脉宜洪大，其胃脉反小者为逆，以阳病宜见阳脉也；人有阴病，脉宜沉细，其胃脉反大者为逆，以阴病宜见阴脉也。故阳病而俱静，阴病而俱动，若引绳以相倾者必病，此胃脉所以动之不休，而亦可以验诸病也。以卫气之行，即胃气以为之主耳。】　　【张志聪曰：此言阳明之气盛而独动不休者也。阴阳系日月论曰：两阳合于前，故曰阳明。又曰：两火合并，故为阳明。是阳明主燥金之气，而又有悍热之火气也。胃气上注于肺者，胃腑所生之营气宗气上注于肺，而行于经脉之外内，以应呼吸漏下。其悍热之气上冲头者，循咽上走空窍，循眼系，入络脑，出顑下客主人，循牙车，此阳明之悍气，上走空窍，行于皮肤之气分，而下合于阳明之脉中，并下人迎，此胃腑所生之悍气，别走于阳明者也。故阴阳上下，其动也若一。盖身半以上为阳，身半以下为阴，谓在上之人迎在下之冲阳，其动之相应也。故阳病而阳脉小，阴脉大者为逆，阴病而阴脉大，阳脉小者为逆。故阴阳上下，静则俱静，动则俱动，若引绳墨如相倾而不相应者，则为病矣。按上篇曰：胸气有街，腹气有街，头气有街。胫气有街。气在腹者，止之背腧与冲脉于脐左右之动脉间。夫足阳明之脉，其支者下人迎，入缺盆，从缺盆下乳内廉，挟脐入气街中；其支者下循腹里，至气街中而合，以下髀关，循股外廉至足跗上。夫胃之悍气，合阳明之脉而下人迎，挟脐入气街中，则与冲脉相合，而出于腹气之街矣。其下行而出于足跗者，动于冲阳而上与人迎之相应也。】
　　黄帝曰：足少阴何因而动？岐伯曰：冲脉者，十二经之海也，与少阴之大络起于肾下，出于气街，循阴股内廉，邪入腘中，循胫骨内廉，并少阴之经，下入内踝之后，入足下；其别者，邪入踝，出属跗上，入大指之间，注诸络以温足胫。此脉之常动者也。　　【马莳曰：此言肾脉动之不休也。脉有奇经者八，其冲脉者为十二经之海，与足少阴肾经之大络，起于肾下，出于足阳明胃经之气街，复循阴股内廉，斜入膝后曲处之腘中，循胫骨内廉，并本经少阴之经，下入内踝之后，经复溜、水泉、照海、大锺等穴，入于足下之涌泉；其别支者，方其斜入内踝之时，出而属于足面之跗上，入大指之间，注诸络以温足胫，此肾脉之所以常动不休也。由此观之，则肺脉动之不休者，以营气随宗气而行诸经，其诸经之脉朝于肺也。胃脉动之不休者，以卫气出于胃而行之不已也。肾脉动之不休者，以冲脉与肾脉并行而行之不已也。此其所以异于诸经也欤。】　　【张志聪曰：此言流溢于中之血气，一从冲脉与足少阴之大络，而下出于足胫之气街，循阴股内廉者，血气出于皮肤，仍循少阴之经而行也。斜入腘中者，与太阳之承山踝上以下也。其别者，乃少阴之支络，别走于踝跗，上入大指之间，而散于十指之络，是以阳气起于足五指之表，阴气起于足五指之里。盖阴阳二气，本于先天之水火，藏于肾脏，出于下而升于上也。夫卫气者，阳明所生之气也。上节论卫气之别走阳明，合于人迎，是从膺胸脐腹而下至跗上，如左右之动脉，与冲脉会于脐间，则阳明之血气，随冲脉而出腹气之街矣。此节论冲脉与少阴出于胫气之街，盖手足十二经之本标，止出于头气之街，胸气之街，营卫之行，从本而入，从标而出，上下相贯，如环无端。其腹气之街，胫气之街，乃别出阳明少阴之血气，不在十二经脉本标之内，故别提出阳明少阴之动输焉。】
