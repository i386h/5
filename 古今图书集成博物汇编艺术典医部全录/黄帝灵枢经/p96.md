<!-- { "loadSidebar": true } -->
　　黄帝曰：营卫之行也，上下相贯，如环之无端。今有其卒然遇邪气，及逢大寒，手足懈惰，其脉阴阳之道，相输之会，行相失也，气何由还？岐伯曰：夫四末阴阳之会者，此气之大络也。四街者，气之径路也。故络绝则径通，四末解则气从合相输如环。黄帝曰：善。此所谓如环无端，莫知其纪，此之谓也。【夫，音扶。】　　【马莳曰：此言营卫之行，相输如环，非邪气大寒之所能失也。帝问营气随宗气以行于经隧之中，始于手太阴，而终于足厥阴，卫气行于各经皮肤分肉之间，始于足太阳而终于足太阴，阴阳诸经，相贯而行，如环无端，但卒然遇邪气大寒，则手足懈惰，其脉气所行，阴阳之道，输运之会，宜乎其相失也，则营气何由而还，复欲始于手太阴以终于足厥阴，卫气亦何由而还，复欲始于足太阳以终于足太阴者，难矣。伯言四肢为四末，乃阴阳诸经所会，而为营卫二气之大络也。四街即本经卫气篇之所谓胸气有街、腹气有街、头气有街、胫气有街者，是也。此四街为营卫二气之径路，故大络虽或阻绝，而径路则自相通，彼逢邪气大寒之时，手足固尝懈惰，及懈惰已解，则二气复合，相输如环。】　　【张志聪曰：此申明经脉之血气，从四街而出行于脉外，皮肤分肉之气血，从四末而入行于脉中，上下相贯，环转之无端也。四末者，四肢之秒末，手足之指井也。其脉者，谓手足三阴三阳之经，输阴阳之道者，血气从此所行之道路也。相输之会气从合者，谓皮肤之气血，从四末而溜于脉中，输行于经而与脉中之血气相会，入于肘膝间，而与脉中之血气相合，故曰四末解则气从合。盖假风寒之邪，以明四末乃阴阳之会，气从此而所入之大络也。如因邪气所阻，则手足懈惰，而道路不通，气何由而环转？如四末和解，则气血输会于脉中，而环转于气街矣。夫经脉者，内连于脏腑，外络于形身，外内出入常营无已。络脉者，乃经脉之支别，如江河之支流，至稍秒而有尽也。四街者，气之径路也，故络绝则径通。手足十二经之本标，出于头气之街，胸气之街；阳明所生之血气，复出于腹气之街；少阴所藏之血气，复出于胫气之街。此经脉中之血气，复从络脉之尽处，出于气街，而行于皮肤分肉之外也。此营卫之行于皮肤经脉之外内，上下相贯，如环无端，莫知其纪也。】　　【王子方曰：本经云，营行脉中，卫行脉外。又曰，浮气之不循经者为卫气，精气之营于经者为营气。今复言营卫之行，环转于经脉之外内，岂经义自相矛盾欤？曰：卫气昼行于阳，夜行于阴，应天气之晦明。天道右旋，地道左转，天运于地之外，交相逆顺而行，应营气行于脉中，卫气行于脉外，外内清浊之不相干也。然天气运行于地之外，而复通贯于地中，有四时之寒暑往来，生长收藏。此天地阴阳之气，上下升降，外内出入，有分有合，环转无端，是以营卫之行，环转于皮肤经脉之外内者，应天地之气交也。夫所谓营行脉中者，始于手太阴肺，终于足厥阴肝，腹走手而手走头，头走足而足走腹，一脉流通，终而复始，此营血之行于脉中也。又别出两行营卫之道，清者为营，浊者为卫，营行脉中，卫行脉外。营于脉中者，循手足之十二经脉，及阴蹺阳蹺任脉督脉，合十六丈二尺为一周，昼行二十五度，夜行二十五度，应呼吸漏下者，此营气之行于脉中也。卫气昼行阳二十五度，夜行阴二十五度，此营气卫气各走其道，清浊外内之不相干也。若夫手足之三阴三阳十二经脉，皆从指井所出，而营于五脏之二十五腧，六腑之三十六腧。夫指井离爪甲如韭许，乃血肉筋骨之尽处，血气皆从何来，而曰所出为井耶？盖受皮肤之气血，从此而溜注于脉中，十二经脉之血气，始从此而生出，故曰所出为井，所溜为荥，所注为输，所行为经也，充肤热肉之气血，妇随夫唱，相将而行，同溜于经脉之中，故曰营卫之行也，上下相贯，四末阴阳之会者，此气之大络也。夫宗气半行于脉中，半行于脉外，营血半营于经隧，半营于皮肤，营气行于脉中，卫气行于脉外，阴中有阳，阳中有阴，犹两仪四象之定体，血气贯通于外内，应天地之气交，一息不运，则生化灭矣。夫皮肤气分为阳，经脉血分为阴，阳走阳而阴走阴，此阴阳之相离也。阴出于阳，阳入于阴，此阴阳之相合也。阴阳之道，有离而有合也。若行于阳者止行于阳，行于阴者止行于阴，无外内出入之神机，而生化亦灭矣。阴阳之奥，会心者明之。】
古今图书集成医部全录卷六十四

　　　五味篇第六十三
　　【马莳曰：内论五味，各有所走，故名篇。】
　　黄帝问于少俞曰：五味入于口也，各有所走，各有所病。酸走筋，多食之令人癃；咸走血，多食之令人渴；辛走气，多食之令人洞心；苦走骨，多食之令人变呕；甘走肉，多食之令人悗心。余知其然也，不知其何由，愿闻其故。　　 【马莳曰：此帝即五味各有所走，而多食各有所病者问之也。癃，小便不通也。洞心者，心内空也。悗心者，心内闷也。　任谷庵曰：按五运行大论云，东方生风，风生木，木生酸，酸生肝，肝生筋。南方生热，热生火，火生苦，苦生心，心生血。是五脏本于五味之所生，而生外合之筋骨血肉也。是以五味入口，而各有所走。夫心主血，肾主骨，苦乃火之味，咸乃水之味，苦走骨而咸走血者，阴阳水火之交济也。肺主气，故辛走气。】
　　少俞答曰：酸入于胃，其气濇以收，上之两焦，弗能出入也。不出即留于胃中，胃中和温，则下注膀胱。膀胱之脆薄以懦，得酸则缩绻，约而不通，水道不行，故癃。阴者，积筋之所终也，故酸入而走筋矣。　　【马莳曰：此答言酸之多食令人癃也。盖酸之气味，濇滞而收敛，既入于胃之中脘，则上两焦，即上中二焦也。其气味弗遽能出入，乃留于胃中，久则胃中和温，而下注膀胱。膀胱为胞之室，胞在其中，其体薄，其气懦，得此酸味，则缩而且绻，所以约而不通，水道不行而为癃也。至于外而为阴器者，乃一身之筋，于此而终。彼肝既主筋，又主于酸，故酸入则走筋，其阴器亦有所约而小便不利矣，岂特膀胱之在内者为然哉？】　　【任谷庵曰：五味阴阳之用，辛甘发散为阳，酸苦涌泄为阴，咸味涌泄为阴，淡味渗泄为阳，六者或收或散，或缓或急，或燥或润，或软或坚，是发散涌泄之中，又有收散缓急之性矣。上焦开发，宣五谷味；中焦出气如露，以行水谷之津。酸气收濇，故弗能出于上之两焦，不出则留于胃而溜于下焦，注于膀胱矣。膀胱为脬之室，脬居于中，故膀胱之体质脆薄以懦，得酸则易于缩绻，缩则约而不通，水道不行，故为癃闭。阴者前阴，积筋者宗筋也，宗筋者筋之主也。酸入于宗筋，故走筋也。按经筋篇云：足厥阴之筋，上循阴股，结于阴器，络诸筋，其病阴股痛转筋，阴器不用，伤于内则不起，伤于寒则阴缩入，伤于热则纵挺不收。是足厥阴肝经主宗筋，而外合于通体之筋。】
　　黄帝曰：咸走血，多食之令人渴，何也？少俞曰：咸入于胃，其气上走中焦，注于脉，则血气走之。血与咸相得则凝，凝则胃中汁注之，注之则胃中竭，竭则咽路焦，故舌本干而善渴。血脉者，中焦之道也，故咸入而走血矣。　　【马莳曰：此言多食咸之令人渴也。盖咸入于胃，其气上走于中焦。人之为脉，必由中焦而始。今咸走中焦，则必注于脉，脉行而血气随之以走，惟血与咸味相得则凝，凝则血燥，而胃中之汁，注以润之，由是胃中之汁竭，竭则咽路枯焦，故舌根干而善渴也。血脉为中焦之路，故咸入而走于血耳。】　　【任谷庵曰：中焦并胃，出上焦之后，此所受气者，泌糟粕，蒸津液，化其精微，上注于肺脉，乃化而为血。咸入于胃，其气上走中焦，注于脉者，咸性之上涌也，注于脉则走于血气矣。血者中焦之汁，奉心神而化赤，咸乃寒水之味，故血于咸相得则凝，凝则燥结，而胃中之汁以滋之，胃中汁竭，则咽路焦枯，故舌本干而善渴。血脉者，中焦之道路，咸气上走于中焦，故走血。　王子方曰：胃腑水谷之精汁，化而为赤，营于脉中，人一呼一吸，脉行六寸者，血气之流行也。呼吸不已，血气之行无少停息，故血凝则胃中之汁注之，以资其流行。】
　　黄帝曰：辛走气，多食之令人洞心，何也？少俞曰：辛入于胃，其气走于上焦。上焦者，受气而营诸阳者也。姜韭之气熏之，营卫之气不时受之，久留心下，故洞心。辛与气俱行，故辛入而与汗俱出。　　【马莳曰：此言多食辛者，令人洞心也。盖辛入于胃，其气必走于上焦，上焦者，受气而运诸阳者也。故辛味既走于上焦，则不得不走于气耳。即如姜韭者，气味之辛者也，营气由中焦而生，必上随宗气以行于径隧之中，卫气由下焦而生，亦必出而行于分肉之间，所以不时有此辛味之气也。惟此姜韭之气，久留心下，则物在心下，而气熏于上焦，上焦气凑，心内似空，故多食辛者，必洞心也。且此辛气与心中之气，相得而俱行，辛入则汗必出，汗之出者，以气之出也，其心安得而不洞？】　　【任谷庵曰：上焦开发，宣五谷味，熏肤，充身，泽毛，若雾露之溉，是谓气。辛走气，故其气走于上焦。上焦者，受中焦之气，而营诸表阳者也。夫营卫之气，生于中焦，皆从上而出，故姜韭之气上熏，则营卫之气不时受之，久留心下，则为洞心。辛与上焦之气，俱行于表阳，则开发皮腠而汗出。】　　【俞伯荣曰：辛气留于心下，而上熏则为洞心，与气俱行，则与汗共并而出，盖汗乃中焦水谷之液也。】
