<!-- { "loadSidebar": true } -->
　　黄帝曰：苦走骨，多食之令人变呕，何也？少俞曰：苦入于胃，五谷之气，皆不能胜苦。苦入下脘，三焦之道，皆闭而不通，故变呕。齿者，骨之所终也，故苦入而走骨，故入而复出，知其走骨也。　　【马莳曰：此言多食苦者，令人呕也。盖苦入于胃，而胃中五谷之气，皆不能胜其苦味，故苦入下脘，则上中下焦之气，皆闭而不通，所以变而为呕也。况齿者，乃骨之所终，故苦入则走骨，走骨则走齿，今入而复出者，即从齿出也，此可以知苦之必走骨矣。】　　【任谷庵曰：炎上作苦，君主之味也，故五谷之气，皆不能胜之。苦性下泄，故入于下脘。三焦者，少阳相火也。苦性寒，故三焦之道，皆闭塞不通。三焦不通，则入胃之水谷，不得通调布散，故变而为呕也。夫肾主骨，肾为寒水之脏，苦性寒，故走骨，同气相感也。然苦乃火味，故入于下而复出于上，以其性下泄而上涌也。　俞伯荣曰：少阴之上，君火主之，标阳而本寒也。炎上作苦，而苦寒下泄，此少阴之味也，故能从本从标。天食人以五气，地食人以五味，地之五行，上呈天之六气，是以味合五行，气合三阴三阳之六气。】
　　黄帝曰：甘走肉，多食之令人悗心，何也？少俞曰：甘入于胃，其气弱小，不能上至于上焦，而与谷留于胃中者，令人柔润者也。胃柔则缓，缓则蛊动，蛊动则令人悗心。其气外通于肉，故甘走肉。【蛊，当作虫。】　　【马莳曰：此言多食甘者，令人悗心也。盖甘入于胃，则甘本属土，其性主柔，故甘味之气最弱而小，不能上至于上焦，而与五谷留于中脘，所以胃气亦柔润也。胃柔则气缓，气缓则虫因味甘而动，虫动则心自闷耳。且所谓甘走肉者，甘既属土，土主于肉，肉在于外，甘味之气，必走而聚之也，内与外不相通，其心安得而不闷乎？】　　【任谷庵曰：稼穑作甘，坤土之味也。坤德柔顺，故其气弱小。太阴湿土，主气，故令人柔润。柔者土之性，润乃湿之气也。夫虫乃阴类，胃秉阳明燥热之气，若胃柔而缓，则虫动而上入于胃矣。虫上食，故令人悗心。土气外主于肌肉，故甘走肉。】
　　　阴阳二十五人篇第六十四
　　【马莳曰：内有阴阳二十五人之别，故名篇。】
　　黄帝曰：余闻阴阳之人何如？伯高曰：天地之间，六合之内，不离于五，人亦应之。故五五二十五人之政，而阴阳之人不与焉。其态又不合于众者五，余已知之矣。愿闻二十五人之形，血气之所生，别而以候，从外知内，何如？岐伯曰：悉乎哉问也！此先师之秘也，虽伯高犹不能明之也。黄帝避席遵循而却曰：余闻之，得其人弗教，是谓重失。得而泄之，天将厌之。余愿得而明之，金匮藏之，不敢扬之。岐伯曰：先立五形，金木水火土，别其五色，异其五形之人，而二十五人具矣。黄帝曰：愿卒闻之。岐伯曰：慎之慎之，臣请言之。【与，去声。】　　【马莳曰：此帝述伯高之言，以问五行之人，而岐伯遂举其端以言之也。帝以天地之道，曰阴与阳，而人身应之，故尝以人之为阴为阳者，问之于伯高。彼谓天地之间，太极分为阴阳，阴阳分为五行，故五行一阴阳，阴阳一太极，所以天地人之理，举不外乎五行，而人身与之相应。五行之中，各有其五，即如属木者为主，而木分左之上下，右之上下，则为五矣。五行各五，计有二十五人之式，而彼阴阳和平之人不与也。大凡五行各有体态，众人不能相合，但其形之所以异，血气之所以生别，而欲由外知内，此伯高之所未及，而帝之所以复问也。伯言先立五形，有金木水火土之异，而别其五色，异其五等，则二十五等之人可知矣。】　　【仇汝霖曰：天地之间，不离于五者，天有五色、五气、五时、五音，地有五方、五行、五运、五味也。五运行论曰：东方生风，风生木，木生酸，酸生肝，在脏为肝，在体为筋；南方生热，热生火，火生苦，苦生心，在脏为心，在体为脉；中央生湿，湿生土，土生甘，甘生脾，在脏为脾，在体为肉；西方生燥，燥生金，金生辛，辛生肺，在脏为肺，在体为皮毛；北方生寒，寒生水，水生咸，咸生肾，在脏为肾，在体为骨。风寒热湿燥，天之五气也。木火土金水，地之五行也。在天成气，在地成形，天地合气，命之曰人。人之形体，秉在地五行之所生，然本于天之五气，是以形合五行，而气合五色五音也。五阴而合五阳者，在地之阴而合天之阳也。五五二十五者，合天之数也。阴阳之人不与者，通天论之所谓少阴太阴少阳太阳之人也。其态又不合于众者，不合五行全备之人也。夫三阴三阳者，天之阴阳也。五人之形者，地之所成也。是以此篇论形合五行，而上应天之五气。下篇论阴阳之人，应天气之所生，故篇名通天论。】
　　木形之人，比于上角，似于苍帝。其为人，苍色，小头，长面，大肩背，直身，小手足。好有才，劳心少力，多忧劳于事。能春夏不能秋冬，感而病生，足厥阴佗佗然。太角之人，比于左足少阳，少阳之上遗遗然。左角之人，比于右足少阳，少阳之下随随然。釱角之人，比于右足少阳，少阳之上推推然。判角之人，比于左足少阳，少阳之下栝栝然。【能，音耐。釱，音第。】　　【马莳曰：此言木形人有五，有全偏之分也。木形之人，木气之全者也，下文四股则偏也。木主东方，其音角，其色苍，故木形之人，当比之上角，似于上天之苍帝。色苍者，木之色苍也。头小者，木之巅小也。面长者，木之体长也。肩背大者，木之枝叶繁生，其近肩之所阔大也。身直者，木之体直也。小手足者，木之枝细而根之分生者小也。此自其体而言耳。好有才者，木随用而可以成材也。力少者，木易动摇也。内多忧而外劳于事者，木不能静也。耐春夏者，木春生而夏长也。不耐秋冬者，木至秋冬而雕落也。此自其时而言耳。故秋冬有感于邪，则病易生。肝经属足厥阴为根干，故足厥阴经之分肉形体佗佗然者，安重之义。此以脏言，主也，全也；下以腑言，用也，偏也。盖足少阳胆经，与足厥阴肝经为表里，此以上文言音之全，故曰上角。下言太角、少角、釱角、判角，乃阴阳之生为太少四象也。足少阳者，胆经之分肉腑脉也。后有足少阳之上，气血盛则通髯美长，血多气少则通髯美短，血少气多则少须，血气皆少则无须髯发也。此足少阳之上者，正指胆经之脉，几经脉穴道之行于上体者是也。其曰左足少阳之上者，盖太角为左之上耳。下文以判角为左足少阳之下，则又以左之上下而分之也。以人拟角，故曰比。遣遗然者，如有所遗失然，行之不骤而驯也。少角之人者，以右比左，故谓之少。后言足少阳之下，血气壮盛，胫毛美长，外踝肥；血多气少则胫毛美短，外踝皮厚而强；血少气多则胻毛少，外踝皮薄而软；血气皆少，则无毛，外踝瘦无肉等语。则此足少阳之下者，正指胆经之脉，凡经脉穴道之行于下体者是也。夫在上则曰须髯发，在下则曰胫胻毛踝，此上下之所由辨也。随随然者，言相随以行，而亦有安重之义也。釱角者，即少角之右生者也，一本谓之右角者是也。推推然者，比之随随然者，似有向前之义耳。判角者，太角之下也。左足少阳之下，即胆之经脉穴道行于下体者是也。栝栝然者，其体有度也。】　　【张志聪曰：足厥阴风木主气。佗佗，美也，如木之美材也。比，量也，和也。夫五音主五运之化气，三阳应六气之司天，五音之合于三阳者，应岁运之干支相合也。足厥阴与足少阳相合，以一阴而合左右太少之四阳者，应地居天之中，而天运于上下左右也。大谓之釱，即太角也。太角之人，比于左足少阳，釱角之人，比于右足少阳，少阳之上，遗遗推推然者，下文之所谓足少阳之上，血气盛则通髯美长也。遗遗，谦下之态，如枝叶之下垂也。推推，上进之态，如枝叶之上达也。半谓之判，即少角也。左角之人，比于右足少阳，判角之人，比于左足少阳，少阳之下，随随栝栝然者，下文所谓足少阳之下，血气盛则胫毛美长外踝肥也。随随，从顺之态，如木体之委曲也。栝栝，正直之态，如木体之挺直也。】　　【仇汝霖曰：左右手足，即阴阳系日月论之手合十干，足合十二支也。】
