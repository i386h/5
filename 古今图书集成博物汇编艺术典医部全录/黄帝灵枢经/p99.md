<!-- { "loadSidebar": true } -->
　　水形之人，比于上羽，似于黑帝。其为人，黑色，面不平，大头，廉颐，小肩，大腹，动手足，发行摇身，下尻长，背延延然。不敬畏，善欺绐人，戮死。能秋冬不能春夏，春夏感而病生，足少阴污污然，太羽之人，比于右足太阳，太阳之上颊颊然。小羽之人，比于左足太阳，太阳之下纡纡然。众之为人，比于右足太阳，太阳之下洁洁然。桎之为人，比于左足太阳，太阳之上安安然。　　【马莳曰：此言水形之人，有全偏之分也。北方主水，其音羽，其色黑，故水形之人，比于上羽，似于上天之黑帝。色黑者，水之色黑也。面不平者，水上有波也。头大者，水面不锐也。颐廉有角者，水流四达也。肩小者，水之自高而泻下者，其高处不大也。腹大者，水之腹大而善藏物也。手足动及发行必摇身者，水流而达也。下尻长者，水流必长也。背延延然，亦长意。此自其体而言耳。不敬畏者，水决而不可遏也。善欺绐者，水性不实也。戳死者，水灭体消也。耐秋冬者，水以秋冬不亏也。不耐春夏者，水以火而沸也。此自其性而言耳。故春夏有感于邪，则病易生。足少阴肾经属水，故其经脉分部，皆污污然如有所依着也。下文言足太阳膀胱经者，以肾与膀胱为表里耳。太羽之人，比于右足太阳者，当为左足太阳，后有足太阳之上，血气盛则美眉，眉有毫毛，血多气少则恶眉面多少理，血少气多则面多肉，血气和则美色等语，则此足太阳之上者，凡膀胱经经脉穴道之行于上体者是也。颊颊然者，其盈满如两颊也。小羽者，少羽也，比于左足太阳，后有足太阳之下，血气盛则跟肉满，踵坚，气少血多则瘦，跟空，血气皆少则善转筋踵下痛等语，则此足太阳之下，凡膀胱经经脉穴道之行于下体者是也。纡纡然者，有周旋之义也。众之为人，桎之为人未详，意水形之人为戮死，则此曰众者常人也，曰桎者，受桎梏之人也。洁洁然者，独行之义也。安安然者，自如之义也。】　　【张志聪曰：头大者，水面平阔也。颐乃肾之部，廉颐者，如水之清濂也。小肩大腹者，水体之在下也。动手足者，水流于四旁也。发行身摇者，水动而不静也。下尻长者，足太阳之部，如水之长也。背主督脉，背延延然，太阳之水上通于天也。水懦弱，民狎而玩之，则多死焉，故人不敬畏而善欺绐人也。戮死者，少因戮力劳伤而死，盖水质柔弱而不宜过劳也。秋冬者，金水相生之时，春时木泄水气，夏时火熯水涸也，故春夏感而病生焉。足少阴寒水主气，污污然者，卑下之态，如川泽之纳污也。足少阴与足太阳相合。太羽之人，比于右足太阳，桎之为人，比于左足太阳，太阳之上，颊颊安安然者，下文之所谓足太阳之上，血气盛则美眉，眉有毫毛也。颊，侠辅也。颊颊然者，谓太阳在上，如有侠辅而尊贵也。安安然者，安然而不动也。少羽之人，比于左足太阳，众羽之人，比于右足太阳，太阳之下，纡纡洁洁然者，下文之所谓足太阳之下，血气盛则跟肉满踵坚也。纡纡，纡洄之态，如水之洄旋也。洁洁，如水之清洁也。曰众之为人者，谓居海滨平陆之大众，如水之在下而形体清洁也。桎之为人者，谓居冈陵山谷之人民，如山之在上安然而不动也。盖水性动而不静，故水形之人，动手足，发行摇身，如居于高陵山谷之中，受加宫之所胜制，则手足如桎梏而安然不动矣。盖言五形之人，有居海滨傍水者，有居山陵高阜者，有居平原污下者，五方杂处之不同也。又如釱角之人，居于东方，质征之人，生于南土，则木火之性更偏甚矣。如少商之人，居于南土，少羽之人，处于加宫之山陵高阜，又各有所调制矣。盖人之五形，本于五方五行之所生，故各因其所居之处，而又有生制之甚衰，故以此义申明于五形之末。】　　【倪仲宣曰：不曰左羽右羽，而曰众之为人，桎之为人，此即以众桎而为左右也。东南为左而地土卑下，西北为右而土阜山高也。】
　　是故五形之人二十五变者，众之所以相欺者是也。　　【马莳曰：此聪结上文五行之人，有二十五等之异者，乃众人之难辨而易欺者也。】　　【仇汝霖曰：言此五行之人二十五变者，乃众人中之所以相偏欺者也。众人者，谓平常之人，得五行五音之全者也。　倪仲宣曰：下文曰形色相得者，富贵大乐，谓木形之人，其色苍，火形之人，其色赤，此偏欺之人也。】
　　黄帝曰：得其形不得其色，何如？岐伯曰：形胜色、色胜形者，至其胜时年加，感则病行，失则忧矣。形色相得者，富贵大乐。黄帝曰：其形色相胜之时，年加可知乎？岐伯曰：凡年忌下上之人，大忌常加。七岁、十六岁、二十五岁、三十四岁、四十三岁、五十二岁、六十一岁，皆人之大忌，不可不自安也。感则病行，失则忧矣。当此之时，无为奸事，是谓年忌。　　【马莳曰：此言形色贵于相得，或有相胜者，而复加年忌，则轻者病而重者忧也。下文言五行之形，则已得其形也，但形与色必有相得，若得其形而犹未得其色，帝之所以疑也。伯言人有形胜色者，如木形人而黄色现也。有色胜形者，如木形人而白色现也。但此等之人，不以本形之本色以见，而有他色来见，至其形色相胜之时，值有年忌相加，则感之而病行，倘有疏失，则甚可忧矣。如得本形本色相得者，其年当富贵大乐也。帝又以形色相胜之时，年忌相加者为问，伯言凡所谓年忌者，乃各经下上之人大忌，其常加也，如太角之人，比于左足少阳之上，判角之人，比于左足少阳之下，是属木之人也，遇下文所值之年而其色青，是谓形色相得者，富贵大乐。其色黄者，是谓形胜色，其色白者，是谓色胜形，而复有年忌相加，此感则病行，而失则可忧也。年忌何如？大凡人方七岁是阳之少也，再加九岁，乃十六岁，再加九岁，乃二十五岁，再加九岁，乃三十四岁，再加九岁，乃四十三岁，再加九岁，乃五十二岁，再加九岁，乃六十一岁，盖九为老阳，而阳极必变，故此皆为人之大忌，不可不自安其分也。当此各年之时，毋为奸淫之事，犹可自免，否则形色不相得而相胜，值此年忌加之斯，感则病行而失则忧矣。】　　【仇汝霖曰：形胜色者，如太角之人，其色黄，色胜形者，如太宫之人，其色青也。夫形者，五行之体也，色者，五形之气也，形气相得，感天地之生成，故主富贵大乐。下上之人者，谓左右太少之上下，合手足三阳之人，而三阴之人不与焉。年加者，始于七岁，每加九年，乃形色不相得者之所大忌也。夫七岁者，少阳也，加九年乃十六岁，再加九年乃二十五岁，盖以手足三阳之人，始于七岁之少阳，再加穷九之老阳，阳亢极而有悔矣。凡此相加之年，皆为斯人之大忌，不可不自安其分也，如感之则病形，有所疏失，失则忧矣。】　　【倪仲宣曰：五形合手足之三阴，故虽逢阳九，不以为忌，若变而为太少左右者，此手足之三阳，故为大忌也。】
　　黄帝曰：夫子之言脉之上下，血气之候，以知形气，奈何？岐伯曰：足阳明之上，血气盛则髯美长；血少气多则髯短；故气少血多则髯少；血气皆少则无髯，两吻多画。足阳明之下，血气盛则下毛美长至胸；血多气少则下毛美短至脐，行则善高举足，足指少肉，足善寒；血少气多则肉而善瘃；血气皆少则无毛，有则稀，枯瘁，善痿厥，足痹。【瘃，音祝。吻，音刎。】　　【马莳曰：此言足阳明之体有上下，而气血多少必见于外形也。足阳明胃之上，凡经脉穴道之行于上体者，如巨窌穴挟鼻旁，地仓穴挟口吻，皆谓之上而髯之所生者也。上唇之所生者为髯，故血气皆盛，则髯美且长；如血之气多，则髯虽有而必短；若气少血多，则髯虽有而必少，至于血气皆少，则其髯全无，止两吻多画耳。吻者，口旁也。足阳明胃之下，凡经脉穴道之行于下体者，如归来穴在水道之下，气冲穴在鼠鼷之上，乃下毛之所生也。故血气皆盛，则下毛必美且长，至胸亦有之。如血多气少，则下毛虽美必短，仅生至于脐耳。且行则举足必高，其足指少肉，且多冷而不温。若血少气多，则其分肉善生寒疮，至于血气皆少，则下毛全无，有亦稀少，枯瘁，而善成痿、厥、痹之三证也。】　　【张志聪曰：以下八节，申明形者乃皮脉肉筋骨，然借皮肉经脉之血气，以生养此形，而有上下盛衰之不同也。夫生长须毛者，乃充肤热肉淡渗皮毛之血气，然手足三阳之气血，各因本经之经脉所循之处，而各分皮部，故帝问脉之上下血气之候，以知形气，盖以各经脉络所循之上下候之，以知形中之气血也。形者，谓皮肉筋骨也。足阳明之脉，其上行者挟口环唇，下交承浆，是以皮肤之血气盛，则髯美而长，血少气多而髯短，气少血多则髯少，气血皆少则无髯，盖血盛则淡渗皮肤而生毫毛。气者，所以熏肤充身泽毛者也，是以在上之须眉，在下之毫毛，皆借皮肤之气血以生长，故气少则髯少，血少则髯短，血气皆少则无髯矣。血气少而不能充皮肤，肥腠理，故两吻多画，盖肌肉不得充满而多瘦纹也。足阳明之脉，其下行者，循膺胸，下脐腹，从膝膑而至足跗，故在下皮肤之血气盛，则下毛美而长至胸，血多气少则下毛美短至脐，血气皆少则无毛，虽有亦稀而枯瘁也。足指少肉，足善寒者，气之所以熏肤充身泽毛者也。瘃者，手足寒冷之冻疮。血少则肉而善瘃者，血之所以温肤热肉者也。痿厥足痹者，血气少而不能荣养筋骨也。此言二十五人之形者，皮脉肉筋骨也，然皮肉筋骨之间，又借血气之所资益，而有上下盛衰之不同也。】
