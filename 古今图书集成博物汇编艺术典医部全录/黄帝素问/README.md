<!-- { "loadSidebar": true } -->
古今图书集成医部全录卷一

黄帝素问

　　【马莳曰：《素问》者，黄帝与岐伯、鬼臾区、伯高、少师、少俞、雷公六臣平素问答之书，即本纪所谓咨于岐伯而作《内经》者是也。此书出于岐伯者多，故本纪不及诸臣耳。帝以人之生也，负阴而抱阳，食味而被色，寒暑荡之于外，喜怒攻之于内，夭昏凶札，君民代有，乃上穷下际，察五气，立五运，洞性命，纪阴阳，咨于岐伯而作《素问》八十一篇，而复有《灵枢》八十一篇。书中止以天师夫子尊岐伯，而鬼臾区诸臣不与焉。至雷公则自名曰小子细子，黄帝亦有训之之语，意者所造未及诸臣，而年亦最少欤。且其曰公，曰伯，曰师，似皆以爵称之。即如宝命全形论有曰天子，曰君王，移精变气论、五常政大论、《灵枢》官能篇皆称曰圣王，着至教论、疏五过论有封君侯王，《灵枢》根结篇有王公大人等称，则其为爵无疑也。至于鬼臾区、少俞、伯高，皆诸臣名耳，后世谓出于韩诸公子之手，或谓秦儒所作，是皆泥于爵号文字，而未绎全书者。今详考六节脏象论、天元纪大论、五运行大论、六微旨大论、气交变大论、五常政大论、六元正纪大论、至真要大论等篇，则论天道历法万象，人身经络脉体，人事治法，辞古理微，非子书中有能偶及雷同者，真唯天神至圣始能作也。愚意上天以仁爱斯民为心，而伐命惟病，治病惟书，然元默无言，故挺生神圣以代之言，蚤出此书，以救万古民命耳。况六书制自伏羲，医药始于神农，自伏羲以至黄帝千有余年，其文字制作明甚，外纪本纪俱载黄帝纪官奉礼，明历作乐，制为衮冕舟车，画野分州，经上设井，播百谷，制城郭，凡爵号文字，时已咸备；历金天高阳高辛诸氏，又经三百四十余年，始迄陶唐，则诸凡制作，人知唐虞为盛，而不知肇自羲黄，其所由来者渐也。至春秋时，秦越人发为《难经》，误难三焦营卫，关格晦冥。后学晋皇甫谧次《甲乙经》多出《灵枢》，义未阐明。唐宝应年间，启元子王冰有注，随句解释，逢疑暗默，章节不分，前后混淆。元?滑伯仁《读素问》钞类有未尽，所因皆王注。惟宋嘉佑年间，敕高保衡等较正，深有裨于王氏，但仍分二十四卷，甚失神圣之义。按班固《艺文志》曰：《黄帝内经》十八卷，《素问》九卷，《灵枢》九卷，乃其数焉。又按《素问》离合真邪论，黄帝曰：夫九针九篇，夫子乃因而九之，九九八十一篇，以起黄钟数焉。大都神圣经典，以九为数，而九九重之，各有八十一篇，愚今析为九卷者，一本之神圣遗意耳。窃慨圣凡分殊，古今世异，愚不自揣而僭释者，痛后世概暗此书而蠡测之，以图万一之小补云耳。知我罪我，希避云乎哉！】
　　　上古天真论篇第一

　　【马莳曰：内言上古之人，在上者自然知道，在下者从教以合于道，皆能度百岁乃去。惟真人寿同天地，正以其全天真故也，故名篇。篇内凡言道者五，乃全天真之本也。后篇仿此。】
　　【张志聪曰：天真，天乙始生之真元也。首四篇论调精神气，血所生之来谓之精，故首论精；两精相搏谓之神，故次论神；气乃精水中之生阳，故后论气。】　　昔在黄帝生而神灵，弱而能言，幼而徇齐，长而敦敏，成而登天。【徇，徐伦切。齐，庄皆切。长，上声。】
　　【马莳曰：此总述黄帝始末之辞。按《史记》黄帝姓公孙名轩辕，有熊国君之子，母曰附宝，之祁野，见大电绕北斗枢星，感而怀孕，二十四月而生帝于轩辕之丘，因名轩辕。《易》曰，阴阳不测之谓神。灵者，随感而能应也。盖未合能言之时，而黄帝即言，所以为神异也。】
　　乃问于天师曰：余闻上古之人，春秋皆度百岁，而动作不衰，今时之人，年半百而动作皆衰者，时世异耶？人将失之耶？
　　【马莳曰：天乃至尊无对之称，而称之为师，又曰天师，帝之尊岐伯者如此。《尚书》洪范篇以百二十岁为寿，则越百岁矣。】
　　岐伯对曰：上古之人，其知道者，法于阴阳，和于术数，食饮有节，起居有常，不妄作劳，故能形与神俱，而尽终其天年，度百岁乃去。
　　【王冰曰：知道，谓知修养之道也。夫阴阳者，天地之常道，术数者，保生之大伦，故修养者，必谨先之。四时调神大论曰：阴阳四时者，万物之终始，死生之本，逆之则灾害生，从之则苛疾不起，是谓得道。食饮者，充虚之滋味，起居者，动止之纲纪，故修养者谨而行之。广成子曰：必静必清，无劳汝形，无摇汝精，乃可以长生。故圣人先之也。】
　　【马莳曰：此言上古之人，所以春秋皆度百岁而动作不衰者，非但以其时世之异，实出于人事之得也。术数者，修养之法则也，上古之人，为圣人而在上者，能知此大道而修之，法天地之阴阳，调人事之术数，饮食则有节，起居则有常，而不妄作劳，故有此形，则有此神，而尽终其天年，越百岁乃去也。《灵枢》天年篇云：血气已和，营卫已通，五脏已戍，神气舍心，魂魄毕具，乃成为人。即形与神俱之义。】
　　【张志聪曰：阴阳天地四时五行，六气也。术数者，调养精气神之法也。　《灵枢》决气篇曰：上焦开发，宣五谷味，熏肤，充身，泽毛，若雾露之溉，是谓气。饮食有节，养其气也。生气通天论曰：起居如惊，神气乃浮。起居有常，养其神也。烦劳则张，精绝。不妄作劳，养其精也。夫神气去，形独居，人乃死。能调养其神气，故能与形俱存，而尽终其天年。】
　　今时之人不然也，以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。 【乐，音洛。】
　　【王冰曰：今人不然，谓动之死地，离于道也。以酒为浆，溺于饮也。以妄为常，寡于信也。醉以入房，过于色也。乐色不节则精竭，轻用不止则真散，是以圣人爱精重施，髓满骨坚。不知持满，不时御神，言轻用而纵欲也。爱精保神，如持盈满之器，不慎而动，则倾竭天真，苟快于心欲之用，则逆养生之乐矣。夫甚爱而不能救，议道而以为未然者，伐生之大患也。半百而衰者，亦耗散而致是也。夫道者不可须离也，离于道，则寿不能终尽于天年矣。】
　　【马莳曰：此言今时之人，年半百而动作皆衰者，非但以其时世之异，实由于人事之失也。彼则以酒为浆，异于上古之人饮食有节者矣。以妄为常，异于上古之人不妄作劳者矣。醉以入房，以情欲而竭其精，以竭精而耗散其真，当精满之时，不知持之，吾形有神，不时时御之，务快其心而悖夫养生之乐，其起居则无节，又异于上古之人起居有常者矣。所以年半百而衰，不能如上古之人，春秋皆度百岁而动作不衰也。】
　　【张志聪曰：酒能伤脾，脾气伤则不能宣五谷味，而生气伤矣。以妄为常，伤其神矣。醉以入房，伤其精矣。真者，元真之气也。不知持满，不慎谨也。不时御神，不能四时调御其神也。心藏神，务快其心，丧其神守矣。乐则气缓，而更逆之，伤其气矣。起居无节，耗其精矣。言今时之人，惟务快乐，不能积精全神，是以半百而衰也。】
　　夫上古圣人之教下也，皆谓之虚邪贼风，避之有时，恬惔虚无，真气从之，精神内守，病安从来？是以志闲而少欲，心安而不惧，形劳而不倦。气从以顺，各从其欲，皆得所愿。故美其食，任其服，乐其俗，高下不相慕，其民故曰朴。是以嗜欲不能劳其目，淫邪不能惑其心，愚智贤不肖不惧于物，故合于道。所以能年皆度百岁而动作不衰者，以其德全不危也。 【恬，音甜。惔、淡同。乐，音洛。】
　　【王冰曰：邪乘虚入，是谓虚邪。窃害中和，谓之贼风。《灵枢经》曰：邪气不得其虚，不能独伤人，明人虚乃邪胜之也。恬惔虚无，静也。法道清静，精气内持，故其气邪不能为害。内机息故少欲，外纷静故心安，然情欲两亡，是非一贯，起居皆适，故不倦也。志不贪，故所欲皆顺。心易足，故所愿必从。以不异求，故无难得也。美其食，顺精粗也。任其服，随美恶也。乐其俗，去倾慕也。高下不相慕，至无求也。是所谓心足也。不恣于欲，是则朴同。目不妄视，故嗜欲不能劳。心与元同，故淫邪不能惑。不惧于物，则情计两亡，不为谋府，冥心一视，胜负俱捐，故心志保安，合同于道。德全不危者，不涉于危，故德全也。庄子曰：执道者德全，德全者形全，形全者圣人之道也。又曰：无为而性命不全者，未之有也。】
　　【马莳曰：此言上古圣人教下有法，而在下者从之，故皆能度百岁而不衰也。上文言上古圣人自然知道，故能度百岁乃去矣。其所以教下者，有曰，太一居九宫之日，有虚邪贼风，当避之有时，如《灵枢》九宫八风篇云：凡从其所居之乡来，为实风，主生长养万物。从其冲后来，为虚风，伤人者也，主杀主害者，谨候虚风而避之。故圣人日避虚邪之道，如避矢石然。又能恬惔而静，虚无而空，则真气自顺，精神内守，病何从来？是以志闲而少欲，心安而不惧，形虽劳而不倦，气随以顺，各从其欲，皆慰所愿，故为下者能率从此教而不悖也。有所食，则以为美而不求过味。有所服，则任用之而不求其华。与风俗相安相乐而不相疑忌，高者不陵下，下者不援上，而不出位以相慕，其民诚曰朴。是以嗜欲不能劳斯民之目，淫邪不能惑斯民之心，虽有愚智贤不肖之异，而皆能不惧于外物，故与在上圣人所知之道亦相合焉，所以能年皆度百岁而动作不衰者，正以其德全而不危也。盖修道而有得于心，则德全矣。危者即动作之衰也。】
　　【张志聪曰：虚无，不为物欲所蔽也。言上古之人，得圣人之教化，内修养生之道，外避贼害之邪，所以年皆度百岁而动作不衰。恬惔无为，是以志闲而少欲矣，精神内守，是以心安而不惧，形劳而不倦矣，真气从之，是以气从以顺矣。五方之民，衣食居处，各从其欲，是以皆得所愿也。上古之人，无贵贱贤愚，皆全德不危，故不外惧于物，而合于养生之道焉。全而不危者，不为物欲所伤也。】
　　帝曰：人年老而无子者，材力尽耶？将天数然也？
　　【马莳曰：天数，凡人所禀于天之数也。观下文所对，则系于材力可知矣。盖年老则无子，岂尽关于天数也？】
　　【张志聪曰：阴阳者，万物之终始也，此复论男女阴阳气血，有始有终，有盛有衰，各有自然之天数也。】
