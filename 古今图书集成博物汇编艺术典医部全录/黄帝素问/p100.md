<!-- { "loadSidebar": true } -->
　　帝曰：有病胸胁支满者，妨于食，病至则先闻腥臊臭，出清掖，先唾血，四肢清，目眩，时时前后血，病名为何？何以得之？岐伯曰：病名曰血枯，此得之年少时，有所大脱血，若醉入房中，气竭肝伤，故月事衰少不来也。帝曰：治之奈何？复以何术？岐伯曰：以四乌鲗骨，一藘茹，二物并合之，丸以雀卵，大如小豆，以五丸为后饭，饮以鲍鱼汁，利肠中及伤肝也。【鲗，贼同。藘，闾同。】　　【王冰曰：清涕从窈漏中漫液而下，水出清冷也。前后血，谓前阴后阴出血也。出血多者，谓之脱血漏下。鼻衂呕吐出血皆同焉。夫醉则血脉盛，血脉盛则内热，因而入房，髓液皆下，故肾中气竭也。肝藏血以养人，脱血故肝伤也。然于丈夫则精液衰乏，女子则月事衰少而不来。饭后药先，谓之后饭。】　　【马莳曰：此论血枯之病也。帝问病有胸胁支肋俱满者，妨害于食，方病将至之时，则先闻腥臊臭，先出清液，先唾血，先四肢冷，先目瞑眩，及其病至，则时时前后皆出血，此为何病？伯言此名为血枯也，是得之年少之时，曾大脱血，凡鼻衂、便血、吐血者是也。其人不知所慎，醉以入房，致使醉则损伤其中气而竭绝，入房则劳其肝气而受伤。盖司闭藏者肾也，司疏泄皆肝也，故入房不惟伤肾，而且伤肝也。在丈夫则精液衰乏，女子则月事衰少不来也。但本节则主女子而言耳，驯至其后，则肾肝肺三经日以益衰，所以先有将病诸证，而时时前后下血也。治之者，惟用乌鲗骨四，藘茹一，二物并合之，以雀卵为丸，大如小豆，每用五丸，先服其药，而饭则后之，且又饮以鲍鱼之汁，利其肠中，及肝气必受伤必有积血，所以用此物也。】　　【张志聪曰：上节论腹中气虚，其病在脾，此论腹中血脱，所伤在肝也。夫血乃中焦水谷之汁，专精者行于经隧，为经脉之血，其流溢于中者，注于肾脏而为精，复奉心化赤而为血，从胞中而注于冲脉，循腹上行至胸中而散，充肤热肉，淡渗于皮肤而生毫毛，卧则归藏于肝，寤则随卫气而复行于皮肤之气分，男子络唇口而生髭须，女子以时下为月事，此流溢于中布散于外之血也。是以此血虚脱，则肝气大伤，有病胸胁支满者，肝虚而胀满也。食气入胃，散精于肝，肝气伤，故妨于食也。肝臭臊，肺臭腥，不能淡渗皮毛，则肺虚，无所归藏于肝则肝虚，肝腑两虚，是以病至则先闻腥臊臭也。肺气虚，出清液，肝脏虚，先唾血也。不能充肤热肉，则四肢冷，肝开窍于目，故目眩也。肝主疏泄，时时前后血者，肝无所藏而虚泄矣。有所大脱血则伤肝，肝伤，在女子则月事衰少不来矣。醉以入房，在男子则伤精，精伤则无从而化赤矣。气生于精血，精血虚脱则气竭矣。乌鲗骨，乌贼鱼之骨也。盖乌者肾之色，骨乃肾所生，主补益肾脏之精血者也。藘茹，一名茜草，又名地血，汁可染绛，其色紫赤，廷蔓空通，乃生血通经之草也。夫鱼乃水中动物，属阴中之阳，血中之气，故用乌鲗骨四者，以布散于四肢也。血乃中焦所生，用藘茹一者，主生聚于中焦也。夫飞者主气，潜者主血。卵白主气，卵黄主血。雀乃羽虫，潜入大水为蛤，故丸以雀卵者，因气竭肝虚，补血而补气也。豆乃肾之谷，五者土之数，气血皆中焦所生，故宜饭后而服五豆许也。鲍鱼味咸气臭，主利下行，故饮鲍鱼汁以利肠中，而后补肝之伤也。按诗茹藘在阪，茹藘即茜也，可以染绛。又李时珍云，牵别为茹，连复为藘，故名茹藘。今诸本皆曰藘茹，亦相承于误耳。】
　　帝曰：病有少腹盛，上下左右皆有根，此为何病？可治否？岐伯曰：病名曰伏梁。帝曰：伏梁何因而得之？岐伯曰：裹大脓血，居肠胃之外不可治，治之每切按之致死。帝曰：何以然？岐伯曰：此下则因阴，必下脓血，上则迫胃脘，生鬲侠胃脘内痈，此久病也，难治。居齐上为逆，居齐下为从。勿动亟夺，论在刺法中。【齐，脐同。下俱同。亟，音气。】　　【王冰曰：伏梁，心之积也，正当冲脉带脉之部分也。病当二脉之分，则少腹盛，上下左右皆有根也。以其上下坚盛，如有潜梁，故病名伏梁，不可治也。以裹大脓血居肠胃之外，按之痛闷不堪，故每切按之致死也。以冲脉下行者络阴，上行者循腹故也。上则迫近于胃脘，下则因薄于阴器也。若因薄于阴，则便下脓血，若迫近于胃，则病气上出于鬲，复侠胃脘内长痈也。何以然哉？以本有大脓血在肠胃之外故也。若裹大脓血居齐上，则渐伤心脏，故为逆，居齐下，则去心稍远，犹得渐攻，故为从。勿动亟夺，言不可移动，但数数去之则可矣。】　　【马莳曰：此论伏梁之证，而有亟夺之法也。帝问有病少腹盛满，在上在下，在左在右，皆有根相连，此为何病及可治否？伯言病名曰伏梁，盖此伏梁者，裹大脓血居于肠胃之外，不可轻易以治之，若治之而每每切按，则痛闷几死。何也？少腹之中，正冲带二脉之部分，带脉起于季胁，回身一周，横络于齐下，冲脉与足少阴肾经之脉，起于肾下，出于气冲，循阴股，其上行者出齐下关元，侠齐直上，循腹各行，会于咽喉。故病当其分，则少腹盛，上下左右皆有根，且其下与足之三阴而相因，必有时亦下有余之脓血。三阴气升，故上则迫近于胃脘，且生膈侠胃脘内之痈。盖肠胃之外既有脓血，而胃脘之中亦有脓血也，此岂朝夕所致哉？乃日久所积也。最为难治。使此积日升迫胃，而居于齐上则为逆，若仍如初时，而居于齐下则为顺，然所以治之者无他法，断不可轻动之也。如上文切按之谓，必数数泻以夺之，则可以渐减，而不使之上迫耳。】　　【张志聪曰：盛，满也。少腹，齐下也。上下左右皆有根，此病在血分，有脉络之连络于上下四旁也。伏梁，如梁之横伏于内也。上二节论气血之虚胀，下论伏梁胃脘痈，乃气血之实胀也。裹大如囊，裹物之大也。居肠胃外，在空郭之间也。不可治者，不可治以按摩也，如急切欲其解散而按摩之，必致痛而欲死。盖有形之邪，则不易散也。此下谓少腹阴前后二阴也。冲脉起于胞中，并足阳明，侠齐左右，循腹上行，此因阴中必下脓血，循经而上，则迫及胃脘，生鬲侠胃脘内痈，以致留积脓血于肠胃之外，而如囊裹之大也。久病者，谓痈生于鬲胃之间，病者不觉，故痈脓渐积于腹中而成裹大也。齐上乃腹中之气分，故为逆。齐下乃胞中之血分，易于行泄，故为从。勿动者，不可按摩引动也，亟当迎而夺之。其刺取之法用圆利针，微大其末，反小其身，令可深纳以取痈痹，此论在《针经》之刺法中。张兆璜曰：胃脘正当鬲间，曰鬲侠胃脘内痈者，谓痈生于鬲胃之间，乃在胃外之膜原而非胃上也。　朱圣公曰：此系热中之病，故在阴则下脓血，上则迫生胃痈。】
　　帝曰：人有身体髀股胻皆肿，环齐而痛，是为何病？岐伯曰：病名伏梁，此风根也。其气溢于大肠，而着于肓，肓之原在齐下，故环齐而痛也。不可动之，动之为水溺濇之病。　　【王冰曰：肓之原，即冲脉也。齐下谓脖胦，在齐下同身寸之二寸半。】　　【马莳曰：此亦论伏梁之证，而戒其不可以轻动也。冲脉与足少阴之络，起于肾下，出于气街，循阴股内廉，斜入腘中，循胻骨内廉，并足少阴经，下入内踝之后，入足下，其上行者，出齐下三寸关元之分，侠齐直上，循腹各行，会于咽喉，故身体髀股胻皆肿，繞齐而痛也。病虽名曰伏梁，亦有风入，此以为诸证之根。且冲脉与大肠相附，故其病气溢于大肠而着于肓。肓之原出于脖胦，正在齐下，故环齐而痛者此耳。大凡得此疾者，慎不可轻易动之。若动之当为水溺难濇之病，正以冲脉起于肾下，出于气街，其上行者起于胞中，上出齐下关元之分，故不可动之者如此。何也？盖用毒药以大下之，则病本在下，又复重下，将使气壅于下，而不复得疏也。由此观之，则日逐升散之法为可施矣。】　　【张志聪曰：此论邪留气分而为伏梁也。气行于肌腠之间，是以身体股胻皆肿。风为阳邪，伤人阳气，此风邪伤气，而留于齐腹之间，故曰此风根也。大肠谓大肠之外，空郭之间，风邪之气充溢于大肠之外，而留着于膏肓，膏肓即膜原之属，正在齐下，故绕齐而痛也。不可动者，不可妄攻以动之也。盖风邪之根留于齐下，动之则风气淫侠而鼓动其水，水溢于上，则小便为之不利矣。】
