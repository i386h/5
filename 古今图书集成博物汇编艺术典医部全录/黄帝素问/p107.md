<!-- { "loadSidebar": true } -->
　　帝曰：内舍五脏六腑，何气使然？岐伯曰：五脏皆有合，病久而不去者，内舍于其合也。故骨痹不已，复感于邪，内舍于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时，重感于风寒湿之气也。　　【马莳曰：此言痹之入五脏者，以五痹不去，三气重感而入之于五脏也。帝问五痹在体，五脏在内，至有内舍于五脏者，何气使之然也？舍者，藏也。伯言五脏皆有合，即如肾之合在骨，肝之合在筋，心之合在脉，脾之合在肌，肺之合在皮，五痹病久而不去，则内舍于其合矣。故骨痹不已，而又重感于三气，则内舍于肾。筋痹不已，而又重感于三气，则内舍于肝。脉痹不已，而又重感于三气，则内舍于心。肌痹不已，而又重感于三气，则内舍于脾。皮痹不已，而又重感于三气，则内舍于肺。所谓五脏之痹者，各以其所主之时，重感于风寒湿之三气，故使之人于五脏也。】　　【张志聪曰：邪之中人，始伤皮肉筋骨，久而不去，则内舍于所合之脏，而为脏腑之痹矣。所谓五脏之痹者，各以五脏所合之时，重感于风寒湿之气也。盖皮肉脉筋骨，内合于五脏，五脏之气，外合于四时，始病在外之有形，复伤在内之五气，外内形气相合，而邪舍于内矣。所谓舍者有如馆舍，邪客留于其间者也。邪薄于五脏之间，干脏气而不伤其脏真，故曰舍曰客，而止见其烦满喘逆诸证，如入脏则死矣。】
　　凡痹之客五脏者：肺痹者，烦满喘而呕；心痹者，脉不通，烦则心下鼓，暴上气而喘，嗌干善噫，厥气上则恐；肝痹者，夜卧则惊，多饮数小便，上为引如怀；肾痹者，善胀，尻以代踵，脊以代头；脾痹者，四肢解堕，发咳呕汁，上为大塞。【尻，枯熬切。解、懈同。堕、惰同。】　　【马莳曰：此承上文而遂言五脏之痹各有其证也。夫以五痹重感乎三气，固五脏各成其痹矣。试以肺痹言之：肺脉起于中焦，下络大肠，还循胃口，上鬲属肺，又主息，故其为痹，则烦满喘息而呕也。又以心痹言之：心合脉，今受邪则脉不通，邪气内扰，故为烦。手少阴心脉，起于心中，出属心系，下鬲络小肠，其支别者，从心系上侠咽喉，其直者复从心系却上肺，手厥阴心包络之脉，起于胸中，出属心包下鬲，故烦则心下鼓战，暴时上气而为喘，又嗌喉干燥也。心主为噫，以其鼓满，故噫之以出气也。逆气上乘于心，神气不足，神弱则惧凌，故为恐也。又以肝痹言之：肝主惊骇，故夜卧多惊。肝脉循股阴入毛中，环阴器，抵少腹，侠胃属肝络胆，上贯鬲布胁肋，循喉咙之后，上入颃颡，故多饮水而数小便，上引少腹而痛，如怀妊之状也。又以肾痹言之：盖肾者胃之关也，关门不利，则胃气不转，故善胀。尻，腰尻骨也。踵，足跟也。肾脉起于足小指之下，斜趋足心，出于然骨之下，循内踝之后，别入跟中，以上腨内，出腘内廉上股内后廉，贯脊属肾络膀胱；其直行者，从肾上贯肝鬲，入肺中。气不足而受邪，故踵本在足，而尻则伏地而不伸，其尻反以代踵也。脊本在中，而头则俯伏而不上，其脊反以代头也。又以脾痹言之：土主四季，外主四肢，故四肢懈堕。又以其脉起于足，循腨胻上膝股，然脾脉入腹，属脾络胃，上鬲侠咽，故发咳嗽，呕出清汁也。脾气养肺，胃复连咽，故上为大塞也。】　　【张志聪曰：此论五脏之气，受邪而形诸于病也。肺主气而司呼吸，其脉起于中焦，还循胃口，上鬲属肺，故痹则烦喘而呕。心主脉，故痹闭而令脉不通，邪薄心下，鼓动而上干心脏则烦，故烦财心下鼓也。肺者心之盖，而心脉上通于肺，故逆气暴上则喘而嗌干。心主噫，心气上逆而出则善噫也。夫水火之气，上下时交，心气厥逆于上，则不能下交于肾，肾气虚，故悲也。肝藏魂，卧则神魂不安，故发惊骇。肝气痹闭则木火郁热、故在上则多饮，在下则便数，上引于中，而有如怀妊之状也。肾者胃之关，关门不利，则胃气不转，故善胀也。脊椎尽处为尻，肾主骨，骨痿而不能行，故尻以代踵。阴病者不能仰，故脊以代头。脾气不能行于四肢，故四肢懈堕。脾脉上鬲侠咽，气痹不行，故发咳也。入胃之饮，上输于脾肺，脾气不能转输，故呕汁。肺气不能通调，故上为大塞。】
　　肠痹者，数饮而出不得，中气喘争，时发飧泄。胞痹者，少腹膀胱按之内痛，若沃以汤，濇于小便，上为清涕。【数，音朔。】　　【马莳曰：此言肠痹胞痹六腑痹中之二，亦各有其证也。夫五脏各有其痹，而六腑亦有其痹也。试以肠痹言之：大肠之脉，入缺盆络肺下鬲，属大肠。小肠之脉，入缺盆络心，循咽下鬲，抵胃属小肠，今小肠有邪，则脉不下鬲，胃气蓄热，小肠燥滞，故数饮水而不得下出也。其小肠与胃，邪气奔喘，故中气喘争也。有时小肠邪盛，热飧从上而降下，则大肠火迫，飧即泄出，此乃肠痹之证也。又以胞痹言之：膀胱在少腹之内，胞在膀胱之内，胞受风寒湿气而为痹，则少腹膀胱，按之内痛，若沃以汤，濇于小便也。膀胱之脉，上额交巅上，入络脑，故邪气上蒸于脑而为清涕也，此乃胞痹之证也。言胞痹者，大约是膀胱为病耳。】　　【张志聪曰：肠痹者，兼大小肠而言，小肠为心之腑，而主小便，邪痹于小肠，则火热郁于上而为数饮，下为小便不得出也。大肠为肺之腑，而主大便，邪痹于大肠，故上则为中气喘争，而下为飧泄也。胞者，膀胱之室，内居少腹邪闭在胞，故少腹膀胱，按之内痛，水闭不行，则蓄而为热，故若沃以汤，且濇于小便也。膀胱之脉，从巅入脑，脑渗则为涕。上为清涕者，太阳之气，痹闭于下，不能循经而上升也。愚按六腑之痹，止言其三，盖荣气者，胃腑之精气也；卫气者，阳明之悍气也。荣卫相将，出入于外内三焦之气，游行于上下甲胆之气，先脏腑而升。夫痹者闭也。正气运行，邪不能留，三腑之不病痹者，意在斯欤？】
　　阴气者，静则神藏，躁则消亡。饮食自倍，肠胃乃伤。　　【王冰曰：阴谓五神脏也，所以说神藏与消亡者，言人安静，不涉邪气，则神气宁以内藏，人躁动，触冒邪气，则神被害而离散，脏无所守，故曰消亡。此言五脏受邪之为痹也。脏以躁动致伤，腑以饮食见损，皆谓过用则受其邪，此六腑受邪之为痹也。】　　【马莳曰：此言脏腑所以成痹者，以其内伤为本，而后外邪得以乘之也。阴气者荣气也，阴气精专随宗气以行于经脉之中，惟其静，则五脏之神，自藏而不消亡，若躁则五脏之神，消亡而不能藏矣。所以有五痹者，必重感于邪，而成五脏之痹也。至于六腑之所以成痹者，何哉？饮食固所以养人，而倍用适反以害人，故饮食自倍，肠胃乃伤也。肠胃既伤，则邪得以乘俞，入之而为痹矣。按生气通天论云：阳气者精则养神，柔则养筋。论卫气也。此节论荣气也，此乃论荣卫至精至妙之义耳。】　　【张志聪曰：此言脏气不藏，而邪痹于脏也。阴气者，脏气也。神者，五脏所藏之神也。五脏为阴，阴者主静，故静则神气藏而邪不能侵，躁则神气消亡而痹聚于脏矣。若居处失宜，则风寒湿气中其俞矣。然当节其饮食，勿使邪气内入，如食饮应之，邪即循俞而入，各舍其腑矣。】
　　淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。诸痹不已，亦益内也。其风气胜者，其人易已也。　　【王冰曰：淫气谓气之妄行者，各随脏之所主而入为痹也。益内者，从外不去，则益深至于身内也。】　　【马莳曰：此言因诸证而可验五脏之痹，其间有难愈易愈之分焉。夫五脏之痹，其证备见以前矣。然又有他证可验，而知其痹之在五脏者，难于去也。是故邪气浸淫，喘息靡宁，正以肺主气，惟邪聚在肺，故喘息若是。邪气浸淫，忧思不已，正以心主思，惟痹聚在心，故忧思若是。邪气浸淫，膀胱遗溺，正以肾与膀胱为表里，惟痹聚在肾，故遣溺若是。邪气浸淫，阴血乏竭，正以肝主血，惟痹聚在肝，故乏竭若是，邪气浸淫，肌气阻绝，正以脾主肌，惟痹聚在脾，故肌绝若是。凡此诸痹不已，亦以日深一日而不能愈也。故风寒湿三气皆能为病，唯风气胜者，则较之寒湿二气，其病易已，盖风胜为行痹，而寒湿则为着痹痛痹，其势似难愈耳。】　　【张志聪曰：此申明阴气躁亡，而痹聚于脏也。淫气者，阴气淫佚，不静藏也。淫气而致于喘息，则肺气不藏，而痹聚在肺矣。淫气而致于忧思，则心气不藏，而痹聚在心矣。淫气而致于遣溺，则肾气不藏，而痹聚在肾矣。淫气而致于阴血乏竭，则肝气不藏，而痹聚在肝矣。淫气而致于肌肉焦绝，则脾气不藏，而痹聚在脾矣。是以在脏腑经俞，诸痹留而不已，亦进益于内，而为脏腑之痹矣。夫寒湿者，天之阴邪，伤人经俞筋骨。风者天之阳邪，伤人皮肤气分，是以三邪中于脏腑之俞，而风气胜者，其性善行，可从皮腠而散，故其人易已也。愚按下文云，六腑亦各有俞，盖言五脏六腑俱各有俞，如风寒湿气中于五脏之俞，而脏气淫躁，则邪循俞内入，而各聚于脏矣。中于六腑之俞，而饮食自倍，肠胃乃伤，邪亦循俞而入，各舍其腑矣。上节所谓各以其时，重感于风寒湿之气，而为五脏之痹者，合五脏之气而舍于内也。此节论邪中脏腑之俞，循俞而亦进益于内，先言阴气消亡，痹聚于脏，故后止言六腑亦各有俞云。】
　　帝曰：痹其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。　　【王冰曰：入脏者，以神去也；筋骨疼久，以其定也；皮肤易已，以浮浅也。由斯深浅，故有是不同。】　　【马莳曰：此言痹有死生病久之异，皆各有其由也。痹有死者，正以邪气入于内脏，故脏气已绝，所以死也。有疼久者，正以邪气留连筋骨之间，外不出而内不得入，所以疾久未已也。有易已者，正以邪气留于皮肤之间，浅而易散，所以易已也。】　　【张志聪曰：比言五脏之痹，循俞而入脏者死也。夫风寒湿气中其俞，其脏气实则邪不动脏，若神气消亡，则痹聚在脏而死矣。按邪从皮肉脉筋骨，而内合五脏者，此邪干脏气，而不伤于脏真，故痹客于脏，则为烦满、喘呕、脉不通、心下鼓、嗌干、善噫诸证。其留连筋骨间，而不内舍于其合者，疼久。其留皮肤间者，随气而易散。若中其俞，则内通五脏，兼之阴气不藏，则邪直入于脏而为死证矣。】
