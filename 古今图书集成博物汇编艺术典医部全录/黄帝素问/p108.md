<!-- { "loadSidebar": true } -->
　　帝曰：其客于六腑者何也？岐伯曰：此亦其食饮居处，为其病本也。六腑亦各有俞，风寒湿气，中其俞而食饮应之，循俞而入，各舍其腑也。　　【王冰曰：四方虽土地温凉高下不同，物性刚柔，食居有异，但动过其分，则六腑致伤。阴阳应象大论曰：水谷之寒热，感则害六腑。六腑俞，亦谓背俞也。胆俞在十椎之旁，胃俞在十二椎之旁，三焦俞在十三椎之旁，大肠俞在十六椎之旁，小肠俞在十八椎之旁，膀胱俞在十九椎之旁，随形分长短而取之如是，各去脊同身寸之一寸五分，并足太阳脉气之所发也。】　　【马莳曰：此言六腑之成痹者，先以内伤为之本，而后外邪得以乘之也。第三节帝问内舍五脏六腑，固合脏腑而并问之矣，第四节虽主肠痹胞痹，而六腑之痹不尽于此，故此节帝以六腑之痹为问。伯言六腑成痹，亦以其饮食失节，居处失宜，为之病根也。上文所谓饮食自倍，肠胃乃伤者，正以此耳。盖内无所伤，则外邪无自而乘之也。故六腑之分肉，皆各有俞穴，风寒湿之三气，外中其俞，而内之饮食失节应之，则邪气循俞而入，各舍于六腑之中，此痹之所以成也。按三百六十五穴，皆可以言俞，今曰俞者，凡六腑之穴，皆可以入邪，而王注止以足太阳经在背之六俞穴为解，则又理之不然者也。若止以井荥俞原经合之俞穴解之，犹未尽通，况背中之六俞乎。】　　【张志聪曰：此言六腑之痹，乃循俞而内入者也。夫居处失常，则邪气外客，饮食不节，则肠胃内伤，故食饮居处，为六腑之病本。食饮入胃大小肠，济泌糟粕，膀胱决渎水，浊蒸化精液。荣养经俞，如居处失常，而又食饮应之于内，则经脉虚伤，邪循俞而入，舍其腑矣。　张兆璜曰：邪中五脏之俞，而阴气淫躁应之，邪中六腑之俞，而食饮应之，故曰六腑亦各有俞，而食饮应之。再按《灵枢》口问篇曰，夫百病之始生也，皆生于风雨寒暑，阴阳喜怒，饮食居处，大惊卒恐。夫风寒雨湿合而为痹矣。居处失常，则邪中脏腑之俞矣。喜怒病脏，惊恐伤阴，则阴气消亡矣。饮食自倍，则肠胃乃伤矣。是以上古之人，食饮有节，起居有常，不妄作劳，和于阴阳，故能形与神居，度百岁乃去。】
　　帝曰：以针治之奈何？岐伯曰：五脏有俞，六腑有合，循脉之分，各有所发，各随其过，则病瘳也。　　【王冰曰：五脏有俞：肝之俞曰太冲，心之俞曰太陵，脾之俞曰太白，肺之俞曰太渊，肾之俞曰太溪，皆经脉之所注也。太冲在足大指间本节后二寸陷者中，动脉应手，刺可入同身寸之三分，留十呼，若灸者，可灸三壮。太陵在手掌后骨两筋间陷者中，刺可入同身寸之六分，留七呼，若灸者，可灸三壮。太白在足内侧核骨下陷者中，刺可入同身寸之三分，留七呼，若灸者，可灸三壮。太渊在手掌后陷者中，刺可入同身寸之二分，留二呼，若灸者，可灸三壮。太溪在足内踝后跟骨上动脉陷者中，刺可入同身寸之三分，留七呼，若灸者，可灸三壮。六腑有合：胃合入于三里，胆合入于阳陵泉，大肠合入于曲池，小肠合入于小海，三焦合入于委阳，膀胱合入于委中。三里在膝下三寸胻外廉两筋间，刺可入同身寸之一寸，留七呼，若灸者，可灸三壮。阳陵泉在膝下一寸胻外廉陷者中，刺可入同身寸之六分，留十呼，若灸者，可灸三壮。小海在肘内大骨外去肘端五分陷者中，屈肘乃得之，刺可入同身寸之二分，留七呼，若灸者，可灸五壮。曲池在肘外辅屈肘曲骨之中，刺可入同身寸之五分，留七呼，若灸者，可灸三壮。委阳在足腘中外廉两筋间，刺可入同身寸之七分，留五呼，若灸者，可灸三壮，屈伸而取之。委中在腘中央约文中动脉，刺可入同身寸之五分，留七呼，若灸者，可灸三壮。】　　【马莳曰：此言治痹者，五脏取其俞，六腑取其合，各分刺之而病愈也。夫五脏有俞，六腑有合，循脏腑经脉所行之分，各有所发病之经，乃随其病之所在而刺之，则或俞或合，其病无有不瘳也。】　　【张志聪曰：此论治脏腑之痹而各有法也。夫荣俞治经，故痹在脏者，当取之于俞，合治内腑，故痹在腑者，取之于合也。又当循形身经脉之分，皮肉脉筋骨各有所发，各随其有过之处而取之，则其病自瘳矣。】
　　帝曰：荣卫之气，亦令人痹乎？岐伯曰：荣者，水谷之精气也，和调于五脏，洒陈于六腑，乃能入于脉也，故循脉上下，贯五脏，络六腑也。卫者，水谷之悍气也，其气慓疾滑利，不能入于脉也，故循皮肤之中，分肉之间，熏于肓膜，散于胸腹。逆其气则病，从其气则愈，不与风寒湿气合，故不为痹。　　【王冰曰：《正理论》云：谷入于胃，脉道乃行，水入于经，其血乃成。又《灵枢经》曰：荣气之道，内谷为实。盖谷入于胃，气传与肺，精专者上行经隧，由此故水谷精气，合荣气运行而入于脉也。贯五脏，络六腑者，荣行脉内，故无所不至也。悍气，谓浮盛之气也，以其浮盛之气，故慓疾滑利，不能入于脉中也。皮肤之中，分肉之间，谓脉外也。肓膜，谓五脏之间鬲中膜也，以其浮盛，故能布于胸腹之中，空虚之处，熏其盲膜，令气宣通也。】　　【马莳曰：此言荣卫二气，不与风寒湿三气相合，故不为痹也。荣者，阴气也，由水谷入胃而成，此精微之气，故谓之水谷之精气也。《灵枢》荣卫生会等篇曰：宗气积于上焦，荣气出于中焦，卫气出于下焦。是言宗气者，大气也，大气积于膻中，其中焦之气，阳中有阴者，随上焦之气，以降于下焦而生此阴气，故谓之清者为荣，又谓之荣气出于中焦者是也。然阴性精专，必随宗气以行于经隧之中，由手太阴肺行手阳明大肠，足阳明胃，足太阴脾，手少阴心，手太阳小肠，足太阳膀胱，足少阴肾，手厥阴心包络，手少阳三焦，足少阳胆，足厥阴肝。行于昼二十五度，行于夜二十五度，共五十度周于身，始于手太阴，而复会于手太阴，所谓太阴主内者此也。此篇曰，和调于五脏，言其行于手足六阴经也。洒陈于六腑，言其行于手足六阳经也。乃能入于脉者，言其随宗气以行于经脉之中也。又总之曰，故循脉上下，贯五脏，络六腑也。脏气者，阳气也，亦由水谷入胃而成，此精微之气，故谓之水谷之悍气也。其下焦之气，阴中有阳者，随中焦之气，以升于上焦，而生此阳气，故谓之浊者为卫，又谓之卫气出于下焦者是也。然阳气慓悍，不随宗气而行，而自行于各经皮肤分肉之间。平旦阴尽，阳气出于目，目张则气上行于头，由足太阳行手太阳、足少阳、手少阳、足阳明、手阳明，昼行阳经二十五度，日入则行足少阴、手少阴、手太阴、足厥阴、足太阴，夜行于阴二十五度，亦一昼一夜而共为五十度周于身，所谓太阳主外者此也。故曰，其气慓悍滑利，不能入于脉也。故循皮肤之中，分肉之间，熏于肓膜，散于胸腹也。夫荣卫之所行者如此，必逆荣卫之气则病，而顺荣卫之气则愈，则此荣卫乃气也，非筋骨肌皮脉与五脏六腑之有形者也。不与风寒湿三气相合，故荣卫在人不为痹也。】　　【张志聪曰：谷入于胃，乃传之肺，流溢于中，布散于外，专精者行于经隧，常荣无已，是水谷之精气，从肺气而先和调于脏腑，五脏六腑皆以受气，而乃能入于脉也。入于脉，故循脉上下，复贯五脏，络六腑。盖言五脏六腑，受谷精之气，荣行于经脉，经荣之气，复贯络于脏腑，互相资生而资养者也。卫者，水谷之悍气，其气慓疾滑利，不能入于脉，不入于脉，故在外则循于皮肤分肉之间，在内则行于络脏络腑之膜原。络小肠之脂膜谓之肓。是以在中焦则熏蒸于盲膜，行于胸鬲之上，则散于心肺之膜理，行于腹中，散于肠胃肝肾之膜原，是外内上下，皮肉脏腑，皆以受气。一日一夜五十而周于身，荣行脉中，卫行脉外，营周不休，五十而复大会，阴阳相贯，如环无端，旋转而不休息者也。故逆其气则病，从其气则愈，不与风寒湿邪合，而留连于皮肤脉络之间，故不为痹也。盖言痹在皮者，肺气之所主也，痹在肌者，脾气之所主也，痹在脉者，心气之所主也，荣卫之气，虽在皮肤脉络之间，行而不留，故不与邪合。】
