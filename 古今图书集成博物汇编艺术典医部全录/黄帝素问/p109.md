<!-- { "loadSidebar": true } -->
　　帝曰：善。痹或痛，或不痛，或不仁，或寒，或热，或燥，或湿，其故何也？岐伯曰：痛者寒气多也，有寒故痛也。其不痛不仁者，病久入深，荣卫之行濇，经络时疏，故不通。皮肤不营，故为不仁。其寒者，阳气少，阴气多，与病相益，故寒也。其热者，阳气多，阴气少，病气胜，阳遭阴，故为痹热。其多汗而濡者，此其逢湿甚也。阳气少，阴气盛，两气相感，故汗出而濡也。【不通，当作不痛。】　　【王冰曰：风寒湿气，客于肉分之间，迫切而为沫，得寒则聚，聚则持分肉，肉裂则痛，故有寒则痛也。与病相益，言病本生于风寒湿气，故阴气益之也。阳遭阴为痹热，言遇于阴气，阴气不胜故为热。两气相感，言中表相应则相感也。】　　【马莳曰：此言痹证有痛、有不痛、有不仁、有寒、有热、有燥、有湿者，皆各有其故也。盖痹之所以痛者，以其寒气多也，有寒故痛也。故曰，其寒气胜者，为痛痹也。又痹之所以不痛者，以病久则邪气日深，荣卫之行濇，经络之脉有时而疏，故亦不为痛也。又痹之所以不仁者，以其皮肤之中，少气血以为之营运，故皮顽不动而为不仁也。又痹之所以体寒者，以卫气少，荣气多，惟荣气多则与病气相益，故寒冷也。又痹之所以体热者，以卫气多，荣气少，故邪气胜则风气为阳，阳与荣气相遭，而阴气不能胜之，故为痹热也。又痹之所以湿者，以其遇湿甚也。卫气少，荣气盛，两阴相感，故汗出而湿也。又痹之所以燥者，虽未之言、而即湿者以反观之，则卫气多，荣气少，遇热太甚，两阳相感，则可以知其为燥矣。】　　【张志聪曰：不仁，不知痛痒也。燥者，谓无汗。湿者，多汗而濡湿也。寒气胜者为痛痹，故痛者，寒气多也。《下经》曰：病痛者，寒也。人有阴寒，故痛也。上寒字，言天之寒邪，下寒字，言人之寒气。盖天有阴阳，人有阴阳，如感天之阴寒，而吾身之阳盛，则寒可化为热。如热寒相搏，则凝聚而为痛痹矣。病久入深者，久而不去，将内舍于其合也。邪病久，则荣卫之道伤而行濇，邪入深，则不痹闭于形身，而经络时疏，故不痛也。荣卫行濇，则不能荣养于皮肤，故为不仁。夫寒热者，由人身之阴阳气化也。人之阳气少而阴气多，则与病相益其阴寒矣。邪正惟阴，故为寒也。若阳气多而阴气少，邪得人之阳盛而病气胜矣。人之阳气盛，而遇天之阴邪，则邪随气化而为痹热矣。湿者，天之阴邪也，感天地之阴寒，而吾身阴气又盛，两气相感，故汗出而濡也。】　　【张兆璜曰：与病相益者，言人之阴气多，而益其病气之阴寒也。病气胜者，言人之阳气多，而益其病气之热胜也。此论天有阴阳之邪，而人有寒热之气化也。又阳热盛者多汗出，濡湿之汗，又属阴寒，医者审之。】
　　帝曰：夫痹之为病，不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒。故具此五者则不痛也。凡痹之类，逢寒则虫，逢热则纵。帝曰：善。　　【王冰曰：虫谓皮中如虫行，纵谓纵缓不相就。】　　【马莳曰：此言痹在五者不为痛，除寒气胜者而言之也。帝意痹之为病，皆当痛也，而今曰，以寒气胜者为痛痹，其风湿所感者不为痛，何也？伯言风湿所感者，虽不为痛，亦不能尽脱然无累也。在于骨则重，在于脉则血凝而不流，在于筋则不伸，在于肉则不仁，在于皮则体寒，故具此五者则不痛耳。且凡痹病之类，逢天寒则其体急诸证皆当急，逢天热则其体纵诸证皆当缓，此其大略也。】　　【张志聪曰：经云气伤痛，此论邪痹骨肉经脉之有形，而不伤其气者，则不痛也。夫骨有骨气，脉有脉气，筋有筋气，肌有肌气，皮有皮气，皆五脏之气，而外合于形身。如病形而不伤其气，则止见骨痹之身重，脉痹之血凝不行，筋痹之屈而不伸，肉痹之肌肉不仁，皮痹之皮毛寒冷，故具此五者之形证而不痛也。凡此五痹之类，如逢吾身之阴寒，则如虫行皮肤之中，逢吾身之阳热，则筋骨并皆放纵，又非若病气之有寒则痛，阳气多则为痹热也。此言形气之病，各有分别焉。】
古今图书集成医部全录卷二十一

　　　痿论篇第四十四
　　【马莳曰：内详五脏之痿，必始于肺，其本脏自有所合，其成痿各有其由，其验之有色有证，其治之有法有穴，故名篇。】
　　黄帝问曰：五脏使人痿，何也？岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。故肺热叶焦，则皮毛虚弱急薄，着则生痿躃也。心气热则下脉厥而上，上则下脉虚，虚则生脉痿，枢折挈，胫纵，而不任地也。肝气热则胆泄口苦，筋膜干，筋膜干则筋急而挛，发为筋痿。脾气热则胃干而渴，肌肉不仁，发为肉痿。肾气热则腰脊不举，骨枯而髓减，发为骨痿。【躃，音碧。】　　【王冰曰：痿谓痿弱无力以运动。膜者，人皮下肉上筋膜也。脾主肌肉，肾主骨髓，所主不同，痿生亦各归其所主。躄谓挛躄，足不得伸以行也。肺热则肾受热气故尔。心热盛则火独光，火独光则内炎上。肾之脉常下行，今火盛而上炎用事，故肾脉亦随火炎烁而逆上行也。阴气厥逆，火复内燔，阴上隔阳，下不守位，心气通脉，故生脉痿。肾气主足，故膝腕枢纽如折去而不相提挈，胫筋纵缓而不能任用于地也。胆约肝叶而汁味至苦，故肝热则胆液渗泄，胆病则口苦。今胆渗泄，故口苦也。肝主筋膜，故热则筋膜干而挛急，发为筋痿也。脾与胃以膜相连，脾气热则胃液渗泄，故干而且渴。脾主肌肉，今热薄于内，故肌肉不仁而发为肉痿也。腰为肾腑，又肾脉上股内贯脊属肾，故肾气热则腰脊不举也。肾主骨髓，故热则骨枯而髓减，发为骨痿。】　　【马莳曰：此言五脏各有所合，故五脏热则其所合者，有皮毛焦而为痿躄，有脉痿，有筋痿，有肉痿，有骨痿也。正以五脏皆有合，肺主身之皮毛，心主身之血脉，肝主身之筋膜，脾主身之肌肉，肾主身之骨髓，然五脏之痿皆始于肺，而后四脏之痿所由成。试以肺痿言之：肺痿者，皮毛痿也，肺本属金，肺气热为火来乘金，故肺叶皆焦，凡皮毛皆虚弱急薄矣。夫肺为母，肾为子，肾受热气，着而不去，则足挛而不得伸，致成痿躄之证矣。又以心痿言之：心痿者，脉痿也，正以心气热则火独炎上，凡在下之脉，皆厥逆而上，上则下脉虚，下脉虚则生脉痿，脉痿者，膝腕为枢，如折脱而不相提挈，足胫纵缓而不能任于地也。又以肝痿言之：肝痿者，筋痿也，正以肝气热，则胆在肝之短叶间者，其汁泄而口苦，筋膜为火蒸而干燥，筋膜干燥则拘急而挛，故发而为筋痿也。又以脾痿言之：脾痿者，肉痿也，脾与胃以膜相连，脾气热故胃干而渴，脾主肌肉，今热薄于内，则肌肉不仁，不仁者不知痛痒，故发而为肉痿也。又以肾痿言之：肾痿者，骨痿也，腰为肾府，肾气热故腰脊不举，肾主骨，则骨枯而髓减，发而为骨痿也。夫凡曰痿者，皆有痿躄之义，而唯肺痿名曰痿躄，其余脉筋肉骨，皆成此痿，亦不免于痿躄，则知痿躄为病之同肺气为病之本矣。下文首节，乃详言之。】　　【张志聪曰：痿者，四肢无力委弱，举动不能，若委弃不用之状。夫五脏各有所合，痹从外而合病于内，外所因也。痿从内而合病于外，内所因也。夫形身之所以能举止动静着，由脏气之呴养于筋脉骨肉也。是以脏病于内，则形痿于外矣。肺属金，肺热则金燥而叶焦矣。肺主皮毛，肺热，叶焦则皮毛虚薄矣。夫食饮入胃，其精液乃传之肺，肺朝百脉，输精于皮毛，毛脉合精行气于脏腑，是五脏所生之精神气血，所主之皮肉筋骨，皆由肺脏输布之精液以资养，皮肤薄着，则精液不能转输，是以五脏皆热而生痿躄矣。《灵枢经》云：皮肤薄着，毛腠夭焦。著者皮毛燥着而无生转之气，故曰，着则生痿躄也。心为火脏，心气热则气惟上炎，心主脉，故脉气亦厥而上矣。上则身半以下之脉虚，而成脉痿也。夫经脉者，所以行气血而营阴阳，濡筋骨以利关节，故经脉虚则枢折于下矣。枢折即骨繇而不安于地，骨繇者，节缓而不收，故筋骨县挈不收，足胫缓纵而不能任地也。胆者中精之腑，其应在筋，是周身之筋膜，由胆脏之精汁以荣养，胆附于肝，肝气热则胆痿泄而口苦矣。胆汁泄，则筋膜无以荣养而干燥矣。筋膜干，则挛急而发为筋痿也。阳明燥金主气，从中见太阴之湿化，是以脾气热则胃干而渴矣。脾胃之气，并主肌肉，阳明津液不生，太阴之气不至，故肌肉不仁而发为肉痿也。肾主藏精，肾气热则精液燥竭矣。腰者肾之腑，故腰脊不能伸举，肾生骨髓，在体为骨，肾气热而精液竭，则髓减骨枯，而发为骨痿也。】
