<!-- { "loadSidebar": true } -->
　　【张志聪曰：此言四时正气，而亦能为五脏经俞作病也。五运行论曰：东方生风，风生木，木生肝。盖人禀五行，因风气而生长，风气虽能生万物，亦能害万物，如水能浮舟，亦能覆舟，故先言风气之伤五脏，而后言五脏之气，禀于五方正气而生也。俞者，经气所注也，首言八风发邪以为经风，触五脏发病者，言天之阳邪始伤阳气，由气而经由经而脏也。此言东风生于春，病在肝，俞在颈项者，言脏气实则病气，脏气虚则病脏，故下文反复申明之。所谓气者，言四时五脏之气，而为病也。肝俞在颈项，而春病在头者，春气生升，阳气在上也。故病在气者，病在头，病在经者，别下项也。故下文之有病在气者，有病在经者，有病在脏者，有病鼽衂之在上者，有病洞泄之在内者，有病风疟之在外内出入者，分别脏气经俞之有虚实也。夏时阳气发越在外，脏气内虚，故风气乘虚而内薄，秋气降收，不能主持于皮肤肌腠之间，故风气入于俞也。四肢为诸阳之本，冬气内藏，阳虚于外，故病在四肢也。以上论四时五脏之气，以下三故字，皆顶上文东风生于春等文而言也。善病者，言五脏之经俞在外，风伤肌腠，则易入于经也。鼽衂，头面之经证也。春气在头，故善病鼽衂，仲夏善病胸胁，心之经俞在胸胁也。夏时阳气在外，里气虚寒，长夏湿土主气，风入于经俞，即内薄而为洞泄，风木乘虚而胜土也。脾为阴中之至阴，不能化热而为寒中也。秋时阳气内收，阴气外出。疟论云：风气留其处，疟气随经络。风入于经，即欲内薄，经脉之阴气外出，邪正相持，故成风疟也。此言经络受邪，在外则为鼽衂痹厥，在内则为洞泄寒中，在外内之间，邪正相搏，则为风疟。四肢为诸阳之本，冬时阳气下藏，经气外虚，风入于经，故手足痹厥也。《金匮要略》曰：但臂不遂者名曰痹。厥者，手足逆冷也。以上论经络为病也，复申明阳气者卫外，而为经俞之固也。按蹺者，按摩导引阳气之通畅于四肢也，冬时阳气伏藏，若引导其四出，则无以奉春生夏长之气，故鼽衂头颈之经病矣。春病在头，邪热迫于经，则为鼽衂，别出下项，则为颈项之病矣。《灵枢经》曰：是主心，所生病者胸胁痛；是主脾，所生病者溏泄；是主肺，所生病者肩背痛。所生者，经脉为病也。又曰：病在阳者名曰风，病在阴者名曰痹，痹者风入于经俞也。此复言阳气固密者，四时无经俞之病也。复曰飧泄而汗出者，言人能藏养元真之气，必不使邪伤经脉，病在内而为飧泄，亦不使邪伤阳气，病在外而汗出，甚言阳气之不可伤也。夫神气血脉皆生于精，故精乃生身之本，能藏其精，则血气内固，邪不外侵，故春不温病，夏不浮长，则暑气伏藏，至秋成风疟，阴阳开阖，生长收藏，此平人之脉法也。夫血脉生于阴精，此篇论经脉之道，故曰精者身之本，曰此平人之脉法。】
　　【朱济公问曰：止言胸胁而无所见之证者，何也？曰：上下三节，反复辨论脏气经俞之有外内出入，故曰有病在头者，有病在脏者，有病在肩背胸胁者，而皆不言病。至于鼽衂洞泄诸证，言病在经而在头者，则有鼽衂之证，在经而在腹者，则为洞泄寒中，然总不重在论病。】
　　故曰：阴中有阴，阳中有阳。平旦至日中，天之阳，阳中之阳也。日中至黄昏，天之阳，阳中之阴也。合夜至鸡鸣，天之阴，阴中之阴也。鸡鸣至乎旦，天之阴，阴中之阳也。故人亦应之。夫言人之阴阳，则外为阳，内为阴；言人身之阴阳，则背为阳，腹为阴；言人身之脏腑中阴阳，则脏者为阴，腑者为阳。肝、心、脾、肺、肾五脏皆为阴，胆、胃、大肠、小肠、膀胱、三焦六腑皆为阳。所以欲知阴中之阴，阳中之阳者，何也？为冬病在阴，夏病在阳；春病在阴，秋病在阳。皆视其所在为施针石也。故背为阳，阳中之阳，心也；背为阳，阳中之阴，肺也；腹为阴，阴中之阴，肾也；　腹为阴，阴中之阳，肝也；腹为阴，阴中之至阴，脾也。此皆阴阳表里内外雌雄相输应也。故以应天之阴阳也。
　　【王冰曰：阴中有阴，阳中有阳，言其初起与其王也。脏谓五神脏，腑谓六化腑，《灵枢经》曰：三焦者，上合于手心主。又曰：足三焦者，太阳之别名也。《正理论》曰：三焦者，有名无形，上合于手心主，下合右肾主，谒道诸气名，为使者也。心为阳脏，位处上焦，以阳居阳，故谓阳中之阳也。肺为阴脏，位处上焦，以阴居阳，故谓阳中之阴也。肾为阴脏，位处下焦，以阴居阴，故谓阴中之阴也。肝为阳脏，位处中焦，以阳居阴，故谓阴中之阳也。脾为阴脏，位处中焦，以太阴居阴，故谓阴中之至阴也。以其气象参合，故能上应于天。】
　　【马莳曰：此言天有阴阳，而人身与病皆应之也。平旦至日中，属天之阳，然由日之升而至于中天，乃阳中之阳也。日中至黄昏，属天之阳，然由日之晏而至于日入，乃阳中之阴也。合夜至鸡鸣，属天之阴也，然时正沉晦，乃阴中之阴也。鸡鸣至平旦，属天之阴，然时已近晓，阴中之阳也，故人亦应之。夫以人身之内外分阴阳，则在外为阳，在内为阴；以人身之前后分阴阳，则在背为阳，在腹为阴；以人身之脏腑分阴阳，则在脏为阴，在腑为阳，盖以肝、心、脾、肺、肾五脏皆为阴，胆、胃、大肠、小肠、膀胱、三焦六腑皆为阳。所以欲知阴中之有阴，阳中之有阳者，何也？为冬者阴也，而冬病在阴经，故当知阴中之有阴也。夏者阳也，而夏病在阳经，故当知阳中之有阳也。春则去冬未远，其病犹在于阴经，秋则去夏未远，其病犹在于阳经，各视其病之所在为施针石耳。用药亦然。故背为阳，心肺居鬲上，附于背为阳，然心为牡脏，为阳中之阳，肺为牝脏，为阳中之阴。腹为阴，脾肝肾皆居鬲下，脾居大腹之中，肾肝居小腹之中，皆附于腹，故皆为阴，然肾为牝脏，为阴中之阴，肝为牡脏，为阴中之阳，脾为牝脏，为阴中之至阴，此皆阴阳表里内外雌雄相输应也。故以人之阴阳，而应天之阴阳者如此。唯能知人之阴阳，斯可以知病矣。】
　　【张志聪曰：阴中有阴者，阴气在内也。阳中有阳者，阳气在外也。此阴阳开阖外内之道也。鸡鸣至平旦，阳气始生，应春升之气，故为阴中之阳。平旦至日中，阳气正隆，应夏长之气，故为阳中之阳。日中至黄昏，阳气始衰，应秋收之气，故为阳中之阴。合夜至鸡鸣，阳气在内，应冬藏之气，故为阴中之阴。故曰一日之中，亦有四时，人之阴阳出入，一日之中，而亦有四时也。故平人之脉法而亦应之。下则论经脉之道，经脉内连脏腑，外络形身，阴阳出入，外内循环，是以四时之生长收藏。以应平人脉法，人之形身脏腑，以应天之阴阳。夫人之始生也，负阳而抱阴，是以背为阳，腹为阴，督脉循于背，总督一身之阳，任脉循于腹，统任一身之阴也。夫外为阳，而有腹背之阴阳者，阳中有阴阳也。内为阴，而有脏腑之阴阳者，阴中有阴阳也。经脉生于地之五行，而上应天之六气，故凡论经脉先配合五脏五行，而后论及于六腑。冬病在肾，肾为阴中之阴，故冬病在阴。夏病在心，心为阳中之阳，故夏病在阳。春病在肝，肝为阴中之阳，故春病在阴。秋病在肺，肺为阳中之阴，故秋病在阳。针石所以治经脉者也，故当知阴中之阴，阳中之阳，皆视其五脏之经俞所在而施治之。雌雄，脏腑也。输应，交相授受也。盖脏腑之经脉，互相连络，表里外内，循环无端，与天之昼夜四时，出入相应，故以应天之阴阳。】
　　帝曰：五脏应四时，各有收受乎？岐伯曰：有。东方青色，入通于肝，开窍于目，藏精于肝，其病发惊骇。其味酸，其类草木，其畜鸡，其杀麦，其应四时上为岁星，是以春气在头也。其音角，其数八，是以知病之在筋也，其臭臊。
　　【王冰曰：精谓精气也。阳升之方，以目为用，故开窍于目。病发惊骇，象木屈伸有摇动也。其味酸，其类草木性柔脆而曲直也。知病之在筋，以木之坚柔类筋气也。】
　　【马莳曰：此以下五节，言五脏上应四时而各有所收受也。如曰精曰病曰味之类，皆其所收受者。东方甲乙木，其色青，吾人之肝属木，故内入通于肝，而外开窍于目，正以目为肝之外候也，其精则仍藏之于肝耳。木精之气，其神魂，所谓精者魂也。肝藏魂，病象木而有屈伸，故发为惊骇。阴阳应象大论曰：木生酸，酸生肝，故曰味酸。肝性柔而能曲直，故其类为草木也。《易》曰：巽为鸡，木主巽，故其畜鸡。麦为五谷之长，故肝之为谷曰麦。木之精气上为岁星，故应四时之星，当为岁星也。岁星十二年而一周天，春气上升，故其应在头。其在五音则为角，盖以角者木音也。其数八，《易》曰：天三生木，地八成之。肝主筋，是以知病之在筋也。其在五臭则为臊，盖气因木变则为臊也。肝之所收受者如此。】
　　【张志聪曰：帝言：人之五脏，应天之阴阳四时，而五脏亦能收五方之气色，受四时之阴阳乎？岐伯曰：有。天之五方气色，入通于脏，以养五脏之精，肝之精气开窍于目，而复通乎天气，是天气通乎人，而人气通乎天也。其阴精藏于本脏。本神篇曰：五脏，主藏精者也。春气上升，春风在上，春病在头者，同气相感也，与别脏之因气虚而病者不同，故曰春气在头而不言病。夫五音五数，应天之气也，皮肉筋骨，应地之有形也，以天之应而病有形之筋骨者，天之阳气，通乎五脏之阴也。是以东方文义，与下文少有差别者，言天地阴阳之气，互相交感也。其下四方，言天地之气色通乎脏，而病五脏之气，地之五味五行五谷五畜，以应皮肉脉骨之有形，此皆阴阳变换之道。】
　　南方赤色，入通于心，开窍于耳，藏精于心，故病在五脏。其味苦，其类火，其畜羊，其谷黍，其应四时，上为荧惑星，是以知病之在脉也。其音征，其数七，其臭焦。
　　【王冰曰：舌为心之官，当言于舌，舌用非窍，故云耳也。缪刺论曰：手少阴之络，会于耳中。病在五脏，以夏气在脏也。知病之在脉，以火之躁动，类于脉气也。】
