<!-- { "loadSidebar": true } -->
　　帝曰：何以得之？岐伯曰：肺者，脏之长也，为心之盖也。有所失亡，所求不得，则发肺鸣，鸣则肺热叶焦。故曰，五脏因肺热叶焦，发为痿躃，此之谓也。悲哀太甚则胞络绝，胞络绝则阳气内动，发则心下崩，数溲血也。故本病曰：大经空虚，发为肌痹，传为脉痿。思想无穷，所愿不得，意淫于外，入房太甚，宗筋弛纵，发为筋痿及为白淫。故《下经》曰，筋痿者生于肝，使内也。有渐于湿，以水为事，若有所留，居处相湿，肌肉濡渍，痹而不仁，发为肉痿。故《下经》曰，肉痿者得之湿地也。有所远行劳倦，逢大热而渴，渴则阳气内伐，内伐则热舍于肾。肾者水脏也，今水不胜火，则骨枯而髓虚，故足不任身，发为骨痿。故《下经》曰，骨痿者，生于大热也。【长，上声。音尖。】　　【王冰曰：肺位高而布叶于胸中，故为五脏之长，心之盖也。有所失亡，所求不得，则志苦不畅而气郁，肺脏气郁不利，故喘息有声而肺热叶焦也。肺者所以行荣卫，治阴阳，故引曰，五脏因肺热而发为痿躃也，悲则心系急，肺布叶举，而上焦不通，荣卫不散，热气在中，故胞络绝而阳气内鼓动，发则心下崩，数溲血也。心下崩，谓心胞内崩而下血也。本病，古经论篇名。大经，谓大经脉也。以心崩溲血，故大经空虚，脉空则热内薄，卫气盛，荣气微，故发为肌痹也。先见肌痹，后渐脉痿，故曰传为脉痿也。思想所愿，为祈欲也。施泻劳损，故为筋痿及白淫也。白淫，谓白物淫衍如精之状，男子因溲而下，女子阴器中绵绵而下也。《下经》，上古之经名。使内，谓劳役阴力，费竭精气也。业惟近湿，居处泽下，皆以水为事也。平居久而易忽，感之者尤甚矣。内属于脾，脾气恶湿，湿着于内则卫气不荣，故肉为痿也。肉痿得之湿地者，阴阳应象大论曰：地之湿气，感则害皮肉筋脉，此之谓害肉也。阳气内伐，谓伐腹中之阴气也。水不胜火，以热舍于肾中也。肾性恶燥，热反居下，热薄骨干，故骨痿无力也。】　　【马莳曰：此承上文而言肺痿为诸痿之由，又详诸痿之所以成也。上文所重在合，故揭皮脉肉筋骨为五脏之痿，此节所重在诸痿之由，故较上节为更详也。言肺痿之所以得者，以肺为五脏之长，为心之盖，其病始于有所失亡，所求不得，则郁火炎极，发为肺鸣，金得火而有声也，时则肺热叶焦，发为痿躃。然五脏之痿，皆成痿躃，实由于肺热叶焦而始。古语有之，特以皮毛之痿为肺经本脏之痿耳。又脉痿之所以得者，奇病论云：胞脉者系于肾。评热论云：胞脉者属心，而络于胞中。盖妇人有胞络宫乃受胎之所，惟胞络系于肾而属于心，故悲哀太甚，则心系必急，胞之络脉阻绝，卫气不得外出。而动干其内，所以心主血脉者，从下崩溃，数溲其血。故本病篇云：血脱过多，大经空虚，发为肌痹，传为脉痿者此也。又筋痿之所以得者，肝主身之筋膜，思想既已无穷，所愿又不得遂，其意久淫于外，或至入房太甚，宗筋弛纵，发为筋痿及为白淫，故《下经》曰，筋痿者生于肝，使内也。盖肝主筋，其使内之际，肾主闭藏，肝主疏泄，二脏相须为用，故筋弛而成筋痿者如此。又肉痿之所以得者，此人有渐于湿，业惟事水，湿有所留，其居处又湿，肌肉濡渍，痹而不仁，发为肉痿，彼《下经》言肉痿得之湿地者，此也。又骨痿之所以得者，有所远行劳倦，时逢大热而发为渴，渴则卫气内伐其阴气，阴气被伐，热舍于肾，肾为水脏，不胜其火，则骨枯髓虚，故足不任身，发为骨痿，彼《下经》言骨痿生于大热者，此也。】　　【张志聪曰：此申明五脏之热而成痿者，由肺热叶焦之所致也。脏真高于肺，朝百脉而行气于脏腑，故为脏之长。肺属干金而主天，居心主之上，而为心之华盖。有所失亡，所求不得，则心志靡宁而火气炎上，肺乃心之盖，金受火刑，即发喘呜，而肺热叶焦矣。肺热叶焦则津液无从输布，而五脏皆热矣。故曰，五脏因肺热叶焦而成痿躄者，此之谓也。躄者，足痿而不能任地，故曰，谓《下经》本病篇有此语也。复论心肝脾肾，各有所因而自成痿躄也。胞络者胞之大络，即冲脉也。冲脉起于胞中，为十二经脉之海，心主血脉，是以胞络绝则心气虚而内动矣。阳气，心气也，心为阳中之太阳，故曰阳气。夫水之精为志，火之精为神，悲哀太甚，则神志俱伤，而上下之气不交矣。是以胞络绝而阳气内动，心气动则心下崩而数溲血矣。本病，即本经第七十三篇之本病论。大经，胞之大络也。胞乃血室中焦之汁，奉心化赤，流溢于中，从冲脉而上循背里者，贯于脉中，循腹右上行者，至胸中而散于脉外，充肤热肉，生毫毛，是胞络之血，半行于脉中，半行于皮腠，脉外之血少则为肌痹，脉内之血少则为脉痿，是溲崩之血，从大经而下，先伤皮肤气分之血，而复及于经脉之中，故曰，大经空虚，发为肌痹，传为脉痿。按皮肤之血，卧则归肝。五脏生成篇曰：人卧，血归于肝。正此血也。故卧出而风吹之，血凝于肤者为痹。再按男子络唇口而生髭须，女子月事以时下者，肝经冲脉之血也，是以崩溲或大吐衂而不致于死。若心主脉中之血，一息不运则机缄穷，一毫不续则穹壤判矣。至若肝气自伤而发为筋痿，则何如也？肝者将军之官，谋虑出焉。思想无穷，所愿不得，则肝气伤矣。前阴者，宗筋之所聚，足厥阴之脉，循阴股入毛中，过阴器，意淫于外，则欲火内动，入房太甚，则宗筋纵弛，是以发为阴痿及为白淫。白淫者，欲火盛而淫精自出也。《下经》即以下七十三篇之本病论，今遗亡矣。言本篇所论筋痿者，又生于所愿不遂而伤肝，兼之使内入房之太甚也。有渐于湿者，清湿地气之中于下也。以水为事者，好饮水浆湿浊之留于中也。若有湿浊之所留，而居处又兼卑下，外内皆湿，以致肌肉濡渍，痹而不仁，发为肉痿也。远行劳倦则伤肾，逢大热则暑暍伤阴，渴则阴液内竭，是以阳热之气，内伐其阴，而热舍于肾矣。肾者水脏，水盛则能制火，今阳盛阴消，水不胜火，以致骨枯髓虚，足不任用于身，而发为骨痿也。】
　　帝曰：何以别之？岐伯曰：肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。【蠕，软平声。】　　【王冰曰：各求脏色及所主养而命之，则其应也。】　　【马莳曰：此言别五脏之痿，当验五色五合之证。】　　【张志聪曰：痿病之因，皆缘五脏热而精液竭，不能荣养于筋脉骨肉，是以有因肺热叶焦，致五脏热而成痿者，有因悲思内伤，劳倦外熬，致精血竭而脏气热者，皆当诊之于形色也。爪者筋之虑，齿者骨之余。】
　　帝曰：如夫子言可矣。论言治痿者，独取阳明何也？岐伯曰：阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋。阴阳总宗筋之会，会于气街而阳明为之长，皆属于带脉而络于督脉，故阳明虚则宗筋纵，带脉不引，故足痿不用也。　　【王冰曰：宗筋，谓阴毛中横骨上下之竖筋也，上络胸腹，下贯髋尻，又经于背腹上头项，故云宗筋主束骨而利机关也。然腰者身之大关节，所以司屈伸，故曰机关。横骨上下脐两旁竖筋，正宗筋也。冲脉循腹侠脐旁，各同身寸之五分而上，阳明脉亦侠脐旁各同身寸之一寸五分而上，宗筋脉于中，故云与阳明合于宗筋也。以为十二经海，故主渗灌溪谷。宗筋脉会会于横骨之中，从上而下，故云阴阳总宗筋之会也。宗筋侠脐下合于横骨，阳明辅其外，冲脉居其中，故云会之气街而阳明为之长也。气街则阴毛两脉动处带脉者，起于季胁，回身一周，而络于督脉。督脉者，起于关元，上下循腹，故云皆属于带脉而络于督脉也。督脉任脉冲脉，三脉者同起而异行，故经文或参差而引之，阳明虚则宗筋纵缓，带脉不引，而足痿弱不可用也。引谓牵引。】　　【马莳曰：此言治痿独取阳明者，以阳明虚则宗筋不能引带脉而为痿也。帝意五脏之痿，似当分经以治之，然论言治痿独取足阳明胃经者，何也？伯言宗筋在人，乃足之强弱所系，但阳明实则宗筋润，阳明虚则宗筋纵，所以独有取于足阳明也。盖阳明为五脏六腑之海，主润宗筋，宗筋主束骨而利机关者，所系之重如此。彼冲脉乃奇经之一，为经脉之海，主渗灌溪谷，与阳明合于宗筋。凡阳经阴经，总与宗筋而相会，会于阳明经之气冲穴，所以阳明为之长也。带脉亦奇经之一，起于季胁，回身一周。此宗筋者，与带脉而相属，与督脉而为络，正以奇经八脉，任冲督三脉，皆起于会阴之穴，而带脉亦相连属也。故阳明虚则宗筋纵弛而不能牵引带脉，故足痿而不能举。然则足痿而不能举者，由于阳明之虚，则治痿独取阳明者，宜也。】　　【张志聪曰：论言，即本病论中之言也。帝以伯言痿病之因于脏热，当从五脏所合之皮肉筋骨以治之，如夫子言可矣。然论言治痿，何独取于阳明？盖阳明为水谷血气之海，五脏六腑皆受气于阳明，故为脏腑之海。宗筋者，前阴也。前阴者，宗筋之所聚，太阴阳明之所合。诸筋皆属于节主束骨，而利机关。宗筋为诸经之会，阳明所生之血气为之润养，故诸痿独取于阳明。溪谷者，大小分肉腠理也。冲脉起于胞中，上循背里为经络之海，其浮而外者，渗灌于溪谷之间，与阳明合于宗筋，是以宦者去其宗筋，则伤冲任，血泻不复而须不生也。少阴太阴阳明冲任督脉，总会于宗筋，循腹上行而复会于气街。气街者，腹气之街，在冲脉于脐左右之动脉间，乃阳明之所主，故阳明为之主长。带脉起于季胁，围身一周，如束带然。三阴三阳十二经脉，与奇经之任督冲维经循于上下，皆属带脉之所约束。督脉起于会阴，分三岐为任冲而上行腹背，是以冲任少阴阳明，与督脉皆为连络。夫阳明为水谷之海，主润宗筋，阳明虚则宗筋纵，宗筋纵弛不能束骨而利机关，则成痿躄矣。故诸痿独取于阳明。阴阳经脉，皆属带脉之所约束，如带脉不能延引，则在下之筋脉纵弛，而足痿不用矣。】
