<!-- { "loadSidebar": true } -->
　　帝曰：治之奈何？岐伯曰：各补其荥而通其俞，调其虚实，和其逆顺，筋脉骨肉，各以其时受月，则病已矣。帝曰：善。　　【王冰曰：时受月者，受气时月也。如肝王甲乙，心王丙丁，脾王戊己，肺王庚辛，肾王壬癸，皆王气法也。时受月，则正谓五常受气月也。】　　【马莳曰：此言治痿之有法也。盖筋脉骨肉，各以其时而有受病之月，如肝受病于春为筋痿，心受病于夏为脉痿，脾受病于至阴为肉痿，肺受病于秋为皮痿，肾受病于冬为骨痿。今曰独取阳明，又必兼取所受病之经，假如治筋痿者，合胃与肝而洽之，补阳明之荥穴内庭，肝之荥穴行间，胃之俞穴陷谷，肝之俞穴太冲，调其虚实，虚则补之，实则泻之，和其逆顺，补则逆取，泻则顺取，则病已矣。他如心之荥穴少府、俞穴神门，脾之荥穴大都、俞穴太白，肺之荥穴鱼际、俞穴太渊，肾之荣穴然谷、俞穴太溪，是皆与胃而兼取者也。】　　【张志聪曰：伯言治痿之法，虽取阳明，而当兼取其五脏之荥俞也。各补其荥者，补五脏之真气也。通其俞者，通利五脏之热也。调其虚实者，气虚则补之，热盛则泻之也。和其顺逆者，和其气之往来也。筋脉骨肉。内合五脏，五脏之气，外应四时，各以其四时受气之月，随其浅深而取之，其病已矣。按诊要经终篇曰：正月二月，人气在肝；三月四月，人气在脾；五月六月，人气在头；七月八月，人气在肺；九月十月，人气在心；十一月十二月，人气在肾。故春刺散俞，夏刺络俞，秋刺皮肤，冬刺俞窍，春夏秋冬，各有所刺。谓各随其五脏受气之时月，察其浅深而取之，如皮痿者治皮，而骨痿者刺骨也。】
　　　厥论篇第四十五
　　【马莳曰：详论寒厥热厥之分，及手足十二经之各有其厥，故名篇。】
　　黄帝问曰：厥之寒热者何也？岐伯对曰：阳气衰于下则为寒厥，阴气衰于下则为热厥。　　【马莳曰：此言厥病之分寒热者，以足之阴阳六经，其气有偏胜也。盖足有三阳经，足太阳膀胱经，足少阳胆经，足阳明胃经也。足有三阴经，足太阴脾经，足少阴肾经，足厥阴肝经也。三阳经气衰于下，则阳气少阴气盛，而厥之所以为寒。三阴经气衰于下，则阴气衰阳气盛，而厥之所以为热。下者，足也。】　　【张志聪曰：厥，逆也。气逆则乱，故忽为眩仆，卒不知人，比名为厥，与中风不同。有寒热者，有阴有阳也。阴阳二气，皆从下而上，是以寒厥热厥之因，由阴阳之气衰于下也。】
　　帝曰：热厥之为热也，必起于足下者何也？岐伯曰：阳气起于足五指之表，阴脉者集于足下而聚于足心，故阳气胜则足下热也。　　【王冰曰：足太阳脉出于足小指之端外侧，足少阳脉出于足小指次指之端，足阳明脉出于足中指及大指之端，并循足阳而上，肝脾肾脉集于足下，聚于足心，阴弱故足下热也。】　　【马莳曰：此言热厥之热在阴分者，以其阳胜阴也。帝问热厥之热，宜在阳分，而反足下热者，何也？正以阳脉起于足五指之表，并循五指之表而上行，彼肝脾肾之阴脉，皆聚于足心，其所行者皆阴分也。惟阳经气胜则阴经气衰，阴不能胜其阳，所以热厥之热，必起于足下也。】　　【张志聪曰：阳气胜则阴气虚，而阳往乘之，故热厥起于足下也。】　　【张兆璜曰：足心，足少阴经脉之所出。阴阳类论曰：三阳为表，三阴为里。盖太阳为诸阳主气，少阴为诸阴主气也。】
　　帝曰：寒厥之为寒也，必从五指而上于膝者，何也？岐伯曰：阴气起于五指之里，集于膝下，而聚于膝上，故阴气胜则从五指至膝上寒。其寒也，不从外，皆从内也。　　【王冰曰：足太阴脉起于足大指之端内侧，足厥阴脉起于足大指之端三毛中，足少阴脉起于足小指之下，斜趋足心，并循足阴而上循股阴入腹，故云，集于膝下而聚于膝之上也。】　　【马莳曰：此言寒厥之厥上于膝，以其阴胜阳也。帝问寒厥之寒，宜在足下，反从五指而上于膝者，何也？正以阴脉起于五指之里，并循五指之里，而上行膝上膝下之里也。惟阴经气胜则阳经气衰，阳不能胜其阴，所以寒厥之寒，从五指至膝上寒，但内属阴分，故其寒也，不从外之所入，而实由于内之所出也。】　　【张志聪曰：集于膝下者，三阴交于踝上也。聚于膝上者，三阴经脉皆循内股而上。故其寒也，不从外皆从内也。】　　【张兆璜曰：阴阳二气皆起于足，是以伤寒病足经而不病手经也。】　　【张应略曰：阴阳六气，止合六经，足之六经，复上合于手者也。】
　　帝曰：寒厥何失而然也？岐伯曰：前阴者，宗筋之所聚，太阴阳明之所合也。春夏则阳气多而阴气少，秋冬则阴气胜而阳气衰。此人者质壮，以秋冬夺于所用，下气上争不能复，精气溢下，邪气因从之而上也。气因于中，阳气衰不能渗营其经络，阳气日损，阴气独在，故手足为之寒也。【因。当作困。】　　【王冰曰：宗筋侠齐下，合于阴器，故云前阴者，宗筋之所聚也。太阴者脾脉，阳明者胃脉，脾胃之脉，皆辅近宗筋，故云太阴阳明之所合。夺于所用谓多欲而夺其精气也。】　　【马莳曰：此言寒厥之由，以肾经纵欲而然也。前阴者，外肾也，本宗筋之所聚，而太阴阳明之脉，各入于腹，皆与宗筋而相合者也。大凡人处春夏之时，则三阳经之气多，而三阴经之气少；处秋冬之时，则三阴经之气多，而三阳经之气少，此寒厥之人，必恃其质壮，而秋冬多欲，以夺于肾经之用事，是在下之肾气，乃因强力而遂与上焦之气相争，不能复如其旧，其精气为之溢下，故寒邪之气，因从相争之气而齐上也。盖由肾气既困于中，秋冬三阳本衰，而至此益衰，不能渗营其经络，故阳气日损，阴气独在，今寒邪入之，则手足皆为之寒也。】　　【张志聪曰：此下二节论寒厥热厥之因，寒厥因失其所藏之阳，故曰失也。宗筋根起于胞中，而内连于肾脏，阴阳二气生于胃腑，输于太阴，藏于肾脏，太阴阳明合聚于宗筋者，乃中焦之太阴阳明，与下焦之少阴太阳，中下相合，而会合于前阴之间也。盖寒厥之因，因虚其所藏之阳而致之也。夫秋冬之时，阳气收藏，阴气外盛，此寒厥人者，因恃其质壮，过于作劳，则下气上争，不复藏于下矣，阳气上出，则阴脏之精气，亦溢于下矣。所谓烦劳则张精绝也。邪气者，谓阴脏水寒之邪，夫阳气藏于阴脏，精阳外出，则阴寒之邪，因从之而上矣。夫气因于中焦，水谷之所生，然借下焦之气，为阳明釜底之燃，如秋冬之时，过于作劳，夺其阳气，争扰于上，阴寒之邪，又因而从之，则中焦所生之阳亦衰，不能渗营于经络矣。中下之气，不能互相资生，阳气日损，阴气独在，故手足为之寒也。】　　【张兆璜曰：渗者渗于脉外，营者营于脉中。营气宗气，皆精阳之气，营行于脉中，诸阳之气，淡渗于脉外，非独卫气之行于脉外也。又曰，论寒厥曰，太阴阳明之所合，论热厥曰，脾主为胃，行其津液，是阴阳二气，本于先天之下焦，而生于焦也。】
　　帝曰：热厥何如而然也？岐伯曰：酒入于胃，则络脉满而经脉虚。脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营于四肢也。此人必数醉，若饱以入房，气聚于脾，中不得散，酒气与谷气相薄，热盛于中，故热遍于身，内热而溺赤也。夫酒气盛而慓悍，肾气日衰，阳气独胜，故手足为之热也。【为，去声。数，音朔。】　　【王冰曰：前阴为太阴阳明之所合，故胃不和则精气竭也。内精不足，故四肢无气以营之。醉饱入内亡精气，中虚热入，由是肾衰，阳盛阴虚，故热生于手足也。】　　【马莳曰：此言热厥之由，以肾经纵欲，胃经纵酒而然也。盖凡酒入于胃，则络脉满而经脉虚，以络脉横行，经脉直行，酒性慓悍而溢，故络脉满。惟络脉既满，则经脉必虚。彼脾主为胃行其津液者也，今肾属足少阴者以欲而虚，胃属足阳明者以酒而盛，阴气虚则阳气入，阳气入则胃气下陷而不和，胃不和则脾气亦衰，谷气不得化为精微之气，而运之以行于四肢矣。何也？此热厥之人，每为醉饱以入房，下气上争，聚于脾中，脾胃既受谷气，又受酒气，热盛于中，故热遍于身，自内形外也，其内热以溺赤为验。夫酒气本盛而慓悍，惟肾阴既衰，胃阳独胜，手足皆为之热者，宜也。】　　【张志聪曰：此言热厥之因，因伤其中焦所生之阴气也。《灵枢经》云：饮酒者，卫气先行皮肤，先充络脉。矢卫气者，水谷之悍气也。酒亦水谷悍热之液，故从卫气先行于皮肤，从皮肤而充于络脉，是不从脾气而行于经脉，故络脉满而经脉虚也。夫饮入于胃，其津液上输于脾，脾气散精于肺，通调于经脉，四布于皮毛，是从经脉而行于络脉，从络脉而散于皮肤，自内而外也。酒入于胃，先行于皮肤，先充于络脉，是从皮肤而入于络脉，反从外而内矣。不从脾气通调于经脉，则阴气虚矣。悍热之气，反从外而内，则阳气入矣。阳明乃燥热之腑，借太阴中见之阴化，阴气虚而阳热之气内入，则胃气不和矣。胃不和则所生之精气竭，精气竭则不能营于四肢而为热厥矣。夫饮酒数醉，则悍热之气，反从外而内，而酒气聚于脾中矣。若饱以入房，则谷食留于胃中，脾脏不能转输其精液，而谷气聚于脾中矣。气聚于中而不得散，酒气与谷气交相侵薄，则热盛于中矣。中土之热，灌于四旁，故热遍于身也。入胃之饮食，不能游溢精气，下输膀胱，故内热而溺赤也。夫肾为水脏，受水谷之精而藏之，酒气热盛而慓悍，则肾脏之精气日衰，阴气衰于下，而阳气独胜于中，故手足为之热也。　张兆璜曰：寒厥因失其所藏之阳，而致中气日损，热厥因伤其所生之阴，而致肾气日衰，当知中下二焦，互相资生者也。】
