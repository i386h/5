<!-- { "loadSidebar": true } -->
　　帝曰：厥或令人腹满，或令人暴不知人，或至半日，远至一日，乃知人者，何也？岐伯曰：阴气盛于上则下虚，下虚则腹胀满；阳气盛于上，则下气重上而邪气逆，逆则阳气乱，阳气乱则不知人也。【重，平声。】　　【王冰曰：不知人，谓闷甚不知识人也。或谓尸厥，阴谓足太阴气也。】　　【马莳曰：此言厥有腹满者，以阴气行于上，其不知人者，以阳气盛于上，而阴气又行于上也。阴气者，据上文观之，则是足少阴也。足少阴夺于所用，醉以入房，下气上争，而行之于上则下虚，故气在腹而不在足，所以腹中胀满也。阳气者，由上文观之，则是足阳明也。足阳明酒气盛于上，足少阴肾气又上，彼邪气从之而上，则邪气与阳气为逆，逆则阳气乱，阳气乱则昏晕而不知人也。夫曰：阴气盛于上则腹胀满者，乃上文之寒厥，阳气盛于上则不知人者，乃上文之热厥耳。】　　【张志聪曰：暴不知人，卒然昏愦或倾仆也。半日气周之半，一日气行之周。阴气盛于上，谓中焦之阳气日损，阴气独盛于上也。阴盛于上，则下焦之阳气亦虚，阳虚于下，是以腹胀满也。下气谓下焦之元阳。邪气，肾脏水寒之邪也。阳气盛于上，谓阴气虚而阳气独胜也。阳盛于上则下气重上，下气上乘则寒邪随之而上逆，逆则阳气乱于上，而卒不知人。《灵枢经》曰：清浊之气，乱于头则为厥逆眩仆，此论阴阳二气之并逆也。　张兆璜曰：前论下气上争，则中焦之阳气日损，阴气虚中，则下焦之肾气日衰，此复论阴气盛于上，则下气亦虚，阳气盛于上，则下气重上，又一辙也。】
　　帝曰：善。愿闻六经脉之厥状病能也。岐伯曰：巨阳之厥，则肿首头重，足不能行，发为眴仆。阳明之厥，则癫疾欲走呼，腹满不得卧，面赤而热，妄见而妄言。少阳之厥，则暴聋颊肿而热，胁痛，胻不可以运。太阴之厥，则腹满(月真)胀，后不利，不欲食，食则呕，不得卧。少阴之厥，则口干溺赤，腹满心痛。厥阴之厥，则少腹肿痛，腹胀，泾溲不利，好卧屈膝，阴缩肿，胻内热。盛则泻之，虚则补之，不盛不虚，以经取之。【能，音耐。】　　【王冰曰：不盛不虚，谓邪气未盛，真气未衰，如是则以穴俞经法，留呼多少而取之。】　　【马莳曰：此言足六经之厥状病能也。巨阳之厥，首肿头重者，以其脉上额交巅，从巅络脑也。其足不能行者，以其脉之支者，过髀枢贯腨内，出外踝也。发为眴仆者，眴眩而仆倒，乃上重下轻之证也。又足阳明胃经之厥，胃本多气多血，故邪盛则为癫疾而欲走且呼也。腹满者，胃脉下鬲属胃络脾也。不得卧者，胃不和则卧不安也。面赤而热者，其脉循颐下交承浆也。又足少阳胆经之厥，猝暴而聋者，以其脉下耳后，其支者从耳后入耳中，出走耳前也。颊肿者，以其脉之下大迎加颊车下颈也。胁痛者，以其脉下腋循胸过季胁下合髀厌中也。胻不可以运者，以其脉直下抵绝骨之端，下出外踝之前也。又足太阴脾经之厥，腹满(月真)胀者，以其脉入腹属脾络胃也。后不利者，以其脉之入腹属脾络胃，而厥逆则不利也。不欲食，食则呕者，以其脉之上鬲侠咽连舌本散舌下也。不得卧者，胃不和则卧不安，脾与胃同也。又足少阴肾经之厥，溺赤者，以其脉贯脊属肾络膀胱也。口干者，以其脉之循喉咙侠舌本也。腹满心痛者，以其脉络心注胸中也。又足厥阴肝经之厥，少腹肿痛者，以其脉之下环阴器，入少腹也。大腹胀者，以其脉之侠胃属肝络胆上贯鬲也。泾溲不利及下阴缩肿者，以其脉入毛中下环阴器也。好卧屈膝者，以胆脉出膝外廉下，循辅骨抵绝骨，足软欲卧而膝屈也。胻内热者，肝脉行于内胻也。凡此六经之厥，其治法盛则泻之，虚则补之，不盛不虚，以经取之。按《灵枢经》脉、终始等篇皆言；人迎一盛，病在足少阳，则人迎大于气口一倍也，乃足少阳胆经为盛，足厥阴肝经为虚，即补胆而泻肝。气口一盛，病在足厥阴，则气口大于人迎一倍也，乃足厥阴肝经为盛，足少阳胆经为虚，即补肝而泻胆。此所谓盛则泻之，虚则补之。若不盛不虚，则在胆取胆而不取之肝，在肝取肝而不取之胆，所谓自取其经也。即名之曰经治，又曰经刺，余经皆然。《难经》七十九难，以实则泻子，是肝胆病泻心，虚则补母，是肝胆病补肾，此说似通，但求之经旨则不合耳。】　　【张志聪曰：上节论阴阳二气之厥，故帝复问其经脉之厥状焉。病能者，能为奇恒之病也。夫奇恒之病，不应四时，多主厥逆，是以六经之厥，能为诸脉作病者，皆属奇恒。因于论厥，故列于厥论篇中。原属厥逆奇恒之病，故先提曰病能，而列于病能篇之前也。巨阳，太阳也。足太阳之厥，厥逆于上则为首肿头痛，厥逆于下则为足不能行，此皆经脉所过而为病也。神气昏乱则为眴仆。太阳为诸阳主气也，此病在经而转及于气分，故曰发癫狂走呼，妄言妄见，阳明之脉病也。经气厥逆，故腹满，胃不和，不得卧也。阳明乃燥热之经，其经气上出于面，故面赤而热。足少阳之脉，逆则暴聋，颊肿，胁痛，足胻不可以运行也。足太阴之脉，入腹属脾络胃，故厥则腹满(月真)胀。食饮入胃，脾为转输，逆气在脾，故后便不利。脾不转运，则胃亦不和，是以食则呕而不得卧也。足少阴之经脉厥逆，而阴液不能上资，是以口干心痛。肺金不能通调于下，故溺赤。水火阴阳之气，上下不交，故腹满也。足厥阴之厥，泾溲不利，阴缩而肿，亦经脉所行也。肝主筋，膝者筋之会，经脉厥逆不能濡养筋骨，故好卧而屈膝。厥阴木火主气荣俞，厥逆故胻内肿热也。阴阳二气，皆起于足，故止论足之六经焉。夫厥在经脉，故当随经以治之。如经气盛者，用针泻而疏之。经气虚者，以针补之。不盛不虚，即于本经以和调之，名曰经刺。】
　　太阴厥逆，胻急挛，心痛引腹，治主病者。少阴厥逆，虚满呕变，下泄清，治主病者。厥阴厥逆，挛腰痛虚满，前闭，谵言，治主病者。三阴俱逆，不得前后，使人手足寒，三日死。太阳厥逆，僵仆，呕血，善衂，治主病者。少阳厥逆，机关不利，机关不利者，腰不可以行，项不可以顾，发肠痈不可治，惊者死。阳明厥逆，喘咳身热，善惊，衂呕血。　　【马莳曰：此申足六经厥逆之证。其三阴各厥者，各治本经。三阴俱厥者易死，太阴阳明厥者可治，惟少阳厥者，发之为痈而惊，则不可治也。足太阴厥逆，其胻急且挛者，以其脉循胻骨后上膝股内前廉入腹也。心痛引腹者，以其脉之从胃别上鬲注心中也。此则太阴本经之病，而取本经以治之也。又足少阴厥逆，虚满呕变者，以其脉之上贯肝鬲入肺中循喉咙也。下泄清者，以其脉之开窍于二便也。此亦治本经之主病者耳。又足厥阴厥逆，拘挛腰痛，虚而腹满，前阴自闭，谵言不次者，以其脉之循股阴，入毛中，环阴器，抵少腹，挟胃上贯鬲，布胁肋，循喉咙，络舌本也。此亦治本经之主病耳。凡此三阴俱厥，前后不通，手足皆寒，至三日死，以其三阴之气绝也。又足太阳之厥逆，僵仆者，以其脉之自项下挟脊抵腰中也。呕血善衂者，《灵枢》经脉篇亦谓其病则鼽衂也。此则本经之证而治其本经耳。又足少阳之厥逆，机关不利，腰不可以行，项不可以顾者，以其脉之循颈下，绕毛际，横入髀厌中也。但此足少阳脉贯鬲络肝属胆，循胁里，出气街，若发肠痈，则经气绝，故不可治。肝之病发为惊骇，而胆与之为表里，故惊则死矣。又足阳明之厥逆，喘咳身热，善惊衂呕血者，以阳明多气多血，其脉之循喉咙，入缺盆，下鬲属胃络脾也。】　　【张志璁曰：夫手足三阴三阳之气，五脏六腑之所生也。脏腑之气逆于内，则阴阳之气厥于外矣，故复论手足十二经气之厥逆焉。中土之气，主溉四旁，足太阴气厥，故胻为急挛。食气入胃，浊气归心，脾气逆而不能转输其精气，是以心气虚而痛引于腹也。此是主脾所生之病，故当治主病之脾气焉。按首言阳气起于足五指之表，阴气起于足五指之里，是以先论足六经脉之厥状，次言阴阳二气由中焦水谷之所生，脾主为胃行其津液，是太阴为之行气于三阴，阳明为之行气于三阳，五脏六腑皆受气于阳明，故复论手足三阴三阳之气厥也。少阴之气，上与阳明相合而主化水谷，少阴气厥，以致中焦虚满而变为呕逆，上下水火之气不交，故下泄清冷也。按呕变当作变呕，　《灵枢经》云：苦走骨，多食之，令人变呕。言苦寒之味，过伤少阴，转致中胃虚寒，而变为呕逆，与此节大义相同。且有声无物曰呕，故不当作呕出变异之物解。挛者，肝主筋也。腰者，肝之表也。虚满者，食气不能散精于肝也。前闭者，肝主疏泄也。肝主语，谵语者，肝气郁也。三阴俱逆，是阴与阳别矣。不得前后者，阴关于下也。诸阳之气，皆生于阴，三阴俱逆则生气绝灭，是以手足寒而三日死矣。此厥在气分，故主三日死，谓三阴之气厥绝也。若厥在经脉，则为厥状病能，而不至于死矣。若太阳则主诸阳之气，阳气厥逆，故僵仆也。阳气上逆则呕血，阳热在上则衂血，此太阳之气厥逆于上，以致迫血妄行也。少阳主枢，是以少阳气厥，而机关为之不利。颈项者，乃三阳阳维之会；腰脊者，身之大关节也。故机关不利者，腰不可以转行，项不可以回顾。夫少阳相火主气，火逆于内，故发为肠痈。不可治者，谓病在气分，而痈肿在内，非针刺之可能治也。若发惊者，其毒气干脏故死。阳明气厥则喘，上逆则咳也。阳明之气主肌肉，故厥则身热。经云：二阳发病，主惊骇衂血呕血者。阳明乃悍热之气，厥气上逆则迫血妄行，此病在气而及干经血，故皆曰善。】
