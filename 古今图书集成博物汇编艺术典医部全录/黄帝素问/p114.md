<!-- { "loadSidebar": true } -->
　　帝曰：有病怒狂者，此病安生？岐伯曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。帝曰：何以知之？岐伯曰：阳明者常动，巨阳少阳不动，不动而动大疾，此其候也。帝曰：治之奈何？岐伯曰：夺其食即已。夫食入于阴，长气于阳，故夺其食即已。使之服以生铁洛为饮。夫生铁洛者，下气疾也。【长，上声。洛、落同。】　　【王冰曰：暴折而难决，言阳气被折郁不散也。此人多怒，亦曾因暴折而心不疏畅故尔。如是者皆阳逆躁急所生，故病名阳厥。阳明常动者，言颈项之脉皆动不止也。阳明之动，动于结喉旁，是谓人迎气舍之分位也。若少阳之动，动于曲颊下，是谓天窻、天牖之分位也。若巨阳之动，动于项两旁大筋前陷者中，是谓天柱、天容之分位也。不应常动而反动甚者，动当病也。食少则气衰，故节去其食而病自止。铁洛味辛微温平，主治下气，方俗或呼为铁浆，非是生铁液也。】　　【马莳曰：此言病怒狂者之病，有诊法洽法也。人有病狂者，以其阳气之逆也。阳气者，足三阳经，即下阳明、巨阳、少阳之气也。此人者，因猝暴之顷有所挫折，而事有难决，志不得伸，故三阳之气厥逆上行，而善怒而狂，病名曰阳气之厥逆。然所以知此疾者，必诊之三阳经之动脉耳。足阳明经常动者，《灵枢》动输篇言足阳明独动不休，故凡冲阳、地仓、大迎、下关、人迎、气冲之类，皆有动脉不止，而冲阳为尤甚。彼足太阳膀胱经足少阳胆经，则不动者也。虽膀胱经有天窻、委中、昆仑，胆经有天容、悬钟、听会，而皆不及胃经之尤动也。夫二经不动，而今至于动之甚速，此其病之怒狂，故诸阳之脉有如此耳。至于所以治之者，亦惟夺其饮食，饮以生铁洛焉可也。盖食化于太阴脾经，而气乃长于阳明胃经，故胃本多气多血，而又加多食，则阳愈盛而狂愈甚，所以必减其食也。生铁洛者属金，金能克木，则肝气可下而怒不至甚，以其性之能下气疾，故可为饮以服之也。】　　【张志聪曰：经云，肝移寒于心狂膈中，又肝病者善怒，此肝虽顺传于心，而不得相生之正气，反受肝之寒邪，寒凌心火，故为怒狂。折，屈逆也。决，流行也。本经曰，所谓少气善怒者，阳气不治，阳气不治则阳气不得出，肝气当治而未得，故善怒。善怒者，名曰煎厥。此言肝气上逆，则阳气暴折而不得出，阳气难于流行，则肝气亦未得而治，故善怒也。夫心为阳中之太阳。巨阳者，心之标阳也。少阳者，肝之表气也。夫阳明乃胃之悍气，故独动而不休。巨阳少阳，不动者也，今不动之气反动而大疾，故使人怒狂也。食气入胃，散精于肝，浊气归心，淫精于脉，毛脉合精，行气于腑，是食入于阴而长气于阳也。此言巨阳少阳受气于心肝二脏之阴，肝心之气上逆，以致巨阳少阳之动大疾，故夺其食则阴气衰而阳动息矣。夫所谓怒狂者，肝邪上乘于心，铁乃乌金，能伐肝木，故下肝气之疾速也。】
　　帝曰：善。有病身热解堕，汗出如浴，恶风少气，此为何病？岐伯曰：病名曰酒风。帝曰：治之奈何？岐伯曰：以泽泻、朮各十分，麋衔五分，合以三指撮，为后饭。【解、懈同。堕、惰同。恶，去声。】　　【王冰曰：酒风，饮酒中风者也。夫极饮者，阳气盛而腠理疏，元府开发，阳盛则筋痿弱，故身体解惰也。腠理疏则风内攻元府，发则气外泄，故汗出如浴也。风气外薄，肤腠理开，汗多内虚，瘅热熏肺，故恶风少气也。因酒而病，故曰酒风。朮味苦温平，主治大风，止汗。麋衔味苦寒平，主治风湿筋痿。泽泻味甘寒平，主治风湿益气。由此功用，方故先之。饭后药先，谓之后饭。】　　【马莳曰：此言酒风之证也。风论曰：饮酒中风则为漏风，漏风之状，或多汗，常不可单衣，食则汗出，甚则身汗喘息，恶风，衣常濡口干善渴，不能劳事。故凡极饮者，阳气盛而腠理疏，元府开，惟阳盛则热盛筋萎，故身热懈惰也。腠理开则风内入，元府开则气外泄，所以多汗如浴也。风气外薄腠理，汗多内虚，热熏于肺，肺气亦虚，故恶风少气也。治之者，用泽泻、朮各十分、麋衔五分，合以三指撮煎服。其药后饭而服，谓之后饭也。王注以为先用药者，不知此证在表，先服药则入里，故后饭者，药在饭后也。】　　【张志聪曰：此言脾气逆而为病也。夫饮酒数醉，气聚于脾中，热盛于中，故热遍于身，而四肢懈惰也。热盛则生风，风热相搏，是以汗出如浴，而恶风少气也。酒气聚于脾，则不能上输于肺，而下输膀胱矣。　《易》曰：山泽通气。泽泻服之能行水上，如泽气之上升为云，而复下泻为雨也。朮乃山之精，得山土之气，能通散脾气于四旁。麇衔草有风不偃，无风独摇，能去风除湿者也。合三指撮者，三乃木之生数，取制化土气之义。后饭者，复以谷气助脾也。夫奇恒之病，行所不胜曰逆，逆则死。今论胃腑所生之精气，以太阴始而顺传于肾，肾传之肝，肝传之心，心传之脾，是五脏相通，移皆有次，而又有不得偃卧腰痛颈痈诸病，是四时六淫七情五志之外，而有奇恒之逆传，奇恒之中，而又有顺传之奇病，故人不能虚悬其病也。按本经八十一篇，内论疾病者，止二十有奇，而论奇恒者有十篇，当知人之生病也，多起于厥逆。】
　　所谓深之细者，其中手如针也，摩之切之。聚者坚也，博者大也。《上经》者，言气之通天也；《下经》者，言病之变化也；《金匮》者，决死生也；《揆度》者，切度之也；《奇恒》者，言奇病也。所谓奇者，使奇病不得以四时死也。恒者，得以四时死也。所谓揆者，方切求之也，言切求其脉理也。度者，得其病处，以四时度之也。【度，俱音铎。】　　【马莳曰：此历举古经篇名而释其义也。首四句，似以针法为解。《上经》、《下经》、《金匮》、《揆度》、《奇恒》俱古经篇名，今皆失之。《上经》者，必以卫气为论，如生气通天论之义，故曰言气之通天也。《下经》者，言病之变化。《金匮》疑是藏之金匮，如金匮真言论之类，然其义则决死生也。《揆度》以度病为言，奇病不得以四时而死，如奇病论、大奇论之类。恒病得以四时而死，如脏气法时论合于四时而死之类。揆以切求其脉理，度以得其病处，遂以四时度之，此皆古经篇之义也。】　　【张志聪曰：此论切求奇恒之脉法也。夫胃腑五脏之病能者，其气逆者，其脉沉细，故所谓沉之而细者，其应手如针之细而沉也。再按而摩之，切而求之。如胃精之聚于胃，脾气之聚于脾者，其脉坚牢而不鼓也；又如肺气之盛，肾气之上搏于肝，肝气之上搏于心者，其脉应指而大也。《上经》者，谓上古天真、生气通天至六节脏象、脏气法时诸篇，论人之脏腑阴阳，地之九州九野，其气皆通于天气。《下经》者，谓通评虚实以下至于脉解诸篇，论疾病之变化。《金匮》者，如金匮真言、脉要精微、平人气象诸篇，论脉理之要妙，以决死生之分，藏之金匮，非其人勿教，非其真勿授，故曰金匮者，所以决死生也。《揆度》者，切度奇恒之脉病。《奇恒》者，言奇病之异于恒常也。所谓奇者，病五脏之厥逆，不得以四时之气应之。所谓恒者，奇恒之势，乃六十首，亦得以四时之气而为死生之期。揆度奇恒，所指不同，故当切求其脉理，而复度其病处，如本篇论五脏之病能，当摩之切之，以脉求之，如太阳之腰椎肿，少阳之心胁痛，阳明之振寒，大阴之病胀，又当得其病处而以四时度之。】古今图书集成医部全录卷二十二

　　　奇病论篇第四十七
　　【马莳曰：内论诸病皆异，故名篇。】　　【张志聪曰：此论奇恒之腑，而为奇恒之病也。五脏别论曰：脑、髓、骨、脉、胆、女子胞，此六者名为奇恒之腑。是以本篇所论，有犯大寒内至骨髓，上逆于脑之脑髓骨病，脉解篇之脉病，口苦之胆病，九月而喑，及母腹中受惊之女子胞病，皆奇恒之腑而为病也。】
　　黄帝问曰：人有重身九月而喑，此为何也？岐伯对曰：胞之络脉绝也。帝曰：何以言之？岐伯曰：胞络者系于肾，少阴之脉贯肾系舌本，故不能言。帝曰：治之奈何？岐伯曰：无治也，当十月复。刺法曰：无损不足，益有余，以成其疹，然后调之。所谓无损不足者，身羸瘦无用镵石也。无益其有余者，腹中有形而泄之，泄之则精出而病独擅中，故曰疹成也。【重，平声。瘖，音音。】　　【王冰曰：重身，谓身中有身，则怀妊者也。喑，谓不得言语也。妊娠九月，足少阴脉，养胎约气，断则喑不能言也。绝谓脉断，绝而不通流，则不能言，非天真之气断绝也。少阴，肾脉也。气不荣养，故舌不能言。十月胎去，胞络复通，肾脉上荣，故复旧而言也。疹谓久病。反法而治，则胎死不去，遂成久痼之疹病。妊娠九月，筋骨瘦劳，力少身重，又拒于谷，故身形羸瘦，不可以镵石伤也。胎约胞络，肾气不通，因而泄之，肾精随出，精液内竭，胎则不全，胎死腹中，着而不去，由此独擅，故疹成焉。】　　【马莳曰：此言重身而喑者，当产后愈，不必强施以攻补之法也。重身九月而喑者，医书谓人之受孕者，一月肝经养胎，二月胆经养胎，三月心经养胎，四月小肠经养胎，五月脾经养胎，六月胃经养胎，七月肺经养胎，八月大肠经养胎，九月肾经养胎，十月膀胱经养胎，先阴经而后阳经，始于木而终于水，以五行之相生为次也。然以理推之，则手足十二经之经脉，昼夜流行无间，无日无时而不共养胎气也，必无分经养胎之理，今日九月而喑，盖时至九月，则妊胎已久，儿体日长，胞络宫之络脉，系于肾经者，阻绝而不通，故间有为之喑者，非人人然也。此乃阻绝之绝，非断绝之谓，何也？肾经之脉，下贯于肾，而上系舌本，故脉道阻绝者，不能言也，此所以不必强为施治，当至十月分娩之后，而自能复言矣。刺法篇有云：无损不足，无益有余，以成痼病，必俟十月之后，然后调理之耳。所谓无损不足者，即如身体羸瘦，无用镵石以针之之谓也。所谓无益有余者，即如腹中有形，而又用针以治之，则反以泄之也。泄之则肾之精气反出，而胎亦随损，胎死腹中，着而不下，是乃病独擅中，故曰疹之已成也。吾故曰无治也，当十月复。愚意古人用针，故曰无治，若今人用药，则当用药治之，但当以补心肾为宜耳。按大奇论以胞精不足者，善言为死，不言为生，此可以验九月而喑，非胞精之不足，故十月而复也。】
