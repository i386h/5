<!-- { "loadSidebar": true } -->
　　【张志聪曰：胞之络脉，胞络之脉也。盖妊至九月，胞长已足，设有碍于胞络，即使阻绝而不通声音之道，在心主言，在肺主声，然由肾间之动气，上出于舌，而后能发其音声，故曰，舌者音声之机也。胞之络脉系于肾，足少阴之脉贯肾系舌本，胞之络脉阻绝，则少阴之脉亦不通，是以舌不能发机而为喑矣。至十月胎出，则胞络通而音声复矣。刺法谓《针经》内之法也。疹病也，言毋损其不足，益其有余，使成其病而后复调治之。《针经》曰：形气不足，病气不足，此阴阳气俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。是以身羸瘦者，不可妄用针石，此盖重在有余而兼引其不足也。泄谓用缄泻之，《针经》曰：刺之害中而不去则精泄，精泄则病益甚而恇，按腹中胞积，皆为有形，在女子胞则曰无益其有余，在息积曰不可灸刺，在伏梁曰不可动之，是腹中有形者，皆不可刺泄，刺虽中病，而有形之物不去，则反泄其精气，正气出而邪病反独擅于其中，故为疹成也。　朱圣公曰：女子胞、腹中积，皆为有余。】
　　帝曰：病胁下满气逆，二三岁不已，是为何病？岐伯曰：病名曰息积。此不妨于食，不可灸刺。积为导引服药，药不能独治也。　　【王冰曰：腹中无形，胁下逆满，频岁不愈，息且形之，气逆息难，故名息积也。气不在胃，故不妨于食也。灸之则火热内烁，气化为风，刺之则必泻其经，转成虚败，故不可灸刺，是可积为导引，使气流行久，以药攻内消瘀稸则可矣。若独凭其药，而不积为导引，则药亦不能独治之也。】　　【马莳曰：此言息积之病，当兼导引服药以治之。】　　【张志聪曰：此肺积之为病也。肺主气而司呼吸定息，故肺之积曰息奔，在本经曰息积。积者渐积而成，是以二三岁不已。夫肝肺之积，皆主胁下满，积在肝则妨于食，此积在肺，故不妨于食也。此病腹中有形，不可灸刺。凡积当日用导引之功，调和之药，二者并行，斯病可愈，若止用药而不导引，则药不能以独治也。】
　　帝曰：人有身体髀股胻皆肿，环齐而痛，是为何病？岐伯曰：病名曰伏梁，此风根也。其气溢于大肠而着于肓，肓之原在齐下，故环齐而痛也，不可动之，动之为水溺濇之病也。【肓，音荒。】　　【王冰曰：以冲脉病，故名曰伏梁。然冲脉者，与足少阴之络，起于肾下，出于气街，循阴股内廉，斜入腘中，循胻骨内廉，并足少阴经下入内踝之后入足下，其上行者，出齐下同身寸之三寸关元之分，侠齐直上循腹各行会于咽喉，故身体髀皆肿，绕齐而痛，名曰伏梁。动之为水溺濇之病者，以冲脉起于肾下，出于气街，其上行者起于胞中，上出齐下关元之分，故动之则为水而溺濇也。动谓齐其毒药而击动之，使其大下也。】　　【马莳曰：此节大义与腹中论第四十以为奇病，故重出于此，其释义具彼。】　　【张志聪曰：此其气积于大肠之外而为伏梁也。大肠为肺之腑，气逆不通，是以身体髀股胻皆肿，此根因于风邪伤气，留溢于大肠之间而着于肓，肓者即肠外之膏膜，其原出于脖胦，正在齐下，故环齐而痛也。不可动者，不可妄攻以动之，盖风气留溢于齐下，与水脏水腑相连，动之则风行水涣而为水病矣。水逆于上，则小便为之不利矣。】　　【张兆璜曰：奇恒之病，多因于积聚厥逆，前论腹中，此论奇恒也。】
　　帝曰：人有尺脉数甚，筋急而见，此为何病？岐伯曰：此所谓疹筋。是人腹必急，白色黑色，见则病甚。【数，音朔。】　　【王冰曰：筋急，谓掌后尺中两筋急也。脉要精微论曰：尺外以候肾，尺里以候腹中。今尺脉数急，脉数为热，热当筋缓，反尺中筋急而见腹中筋当急，何也？腹急谓侠齐肾筋俱急，盖尺里候腹中，故见尺中筋急，则必腹中拘急矣。色见，谓见于面部也。夫相五色者，白为寒，黑为寒，故二色见，病弥甚也。】　　【马莳曰：此言尺数筋急者，不必据其肾之热，而当据其腹之寒也。尺脉数甚，则肾经有热，热宜筋缓，而今掌后尺中，反见筋急者，何也？此所谓病在手筋也。尺脉虽数，而筋则肝经主之，于肾无与，尺中筋急，其人腹中当有筋急，所谓尺里以候腹中也。腹中有寒，故急，不可以其肾之热，而疑其筋之不宜急矣。且其人白黑二色见于面部，则白黑为寒，其病为尤甚也。】　　【张志聪曰：此论诸筋之为病也。夫奇恒之势，诊有十度，度脉，度脏，度肉、度筋、度俞、度阴阳气。如心脉满大，肝脉小急，脉来悬钩，脉至如喘之类，皆所以度脉也。如肝满、肾满、肺满则为肿，肝气予不足，木叶落而死，肾气予不足，去枣华而死，皆所以度脏也。如肌气予不足，肤胀身肿，大肉陷下，皆所以度肉也。诊筋之病，所以度筋也。如十二俞之予不足水凝而死，所以度俞也。如正月太阳，三月厥阴，五月阳明，十月少阴，所以度阴阳气也。皆为病之异于恒常者也。夫内有阴阳，外有阴阳，在外者皮肤为阳，筋骨为阴，是以筋病急而尺脉数也。夫诸筋之会聚于宗筋冲脉者，主渗灌溪谷，与阳明合于宗筋，是以筋病而腹必急也。夫十二经之筋病，惟手太阴甚，则成息贲胁急吐血，足少阴筋病甚者，死不治，是以白色黑色见者，则病甚也。】
　　帝曰：人有病头痛以数岁不已，此安得之？名为何病？岐伯曰：当有所犯大寒，内至骨髓，髓者以脑为主，脑逆故令头痛齿亦痛，病名曰厥逆。帝曰：善。　　【王冰曰：头痛之疾，不当逾月，数年不愈，故帝怪而问之。夫脑为髓主，齿是骨余，脑逆反寒，骨亦寒入，故令头痛齿亦痛。】　　【马莳曰：此言岁久头痛者，以其寒入于脑，气有所逆而然也。人有头痛数岁不已者，其人曾犯于大寒，大寒至于骨髓，脑者为髓之海，故髓以脑为主。今大寒入体，而气逆上行，故令头痛，齿为骨余，亦兼齿痛也。此病气逆而然，故亦名之曰厥逆耳。】　　【张志聪曰：此论脑骨髓之为病也。夫在地为水，在天为寒，寒生水，水生咸，咸生肾，肾生骨髓，故所犯大寒之气，而内至骨髓也。诸髓皆属于脑，故以脑为主体，邪上逆则入于脑，是以头痛数岁不已。齿乃骨之余，故齿亦痛也。此下受之寒，上逆于巅顶，故名曰厥逆。】
　　帝曰：有病口甘者，病名为何？何以得之？岐伯曰：此五气之溢也，名曰脾瘅。夫五味入口，藏于胃，脾为之行其精气，津液在脾，故令人口甘也。此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴。治之以兰，除陈气也。　　【为，去声。瘅，得烂反。数，音朔，下同。】　　【王冰曰：瘅，谓熟也。脾热则四脏同禀，故五气上溢也。生因脾热，故曰脾瘅。脾热内渗，津液在脾，胃谷化余，精气随溢，口通脾气，故口甘。津液在脾，是脾之湿，食肥则腠理密，阳气不得外泄，故肥令人内热。甘者性气和缓而发散逆，故甘令人中满。然内热则阳气炎上，炎上则欲饮而嗌干，中满则陈气有余，有余则脾气上溢，故曰其气上溢，转为消渴也。兰草味辛热平，利水道，辟不祥，除陈久甘肥不化之气者，以辛能发散故也。】　　【马莳曰：此言有脾瘅之疾者，当转为消渴也。五气者，五脏之气也。肝主酸，心主苦，脾主甘，肺主辛，肾主咸。人有病口甘者，乃脾气之溢也，名曰脾瘅。脾瘅者，脾气之热也。正以五味入口藏于胃，脾为胃行其精气津液，今津液在脾，脾热则口甘，此病必发之于多食肥美也。盖肥者阳气有余，令人内热；甘者性缓不散，令人中满。多食肥美，故其气至溢，口为之甘。口甘日久，则热气燥甚，转为消渴之证。治之者以兰草除其陈郁之气，则辛能发散病愈矣。】　　【张志聪曰：五气者，土气也。土位中央，在数为五，在味为甘，在味为香，在脏为脾，在窍为口，多食甘美，则臭味留于脾中，脾气溢而证见于外窍也。脾主为胃行其津液者也，五味入口，津液各走其道，苦先入心，酸先入肝，甘先入脾，辛先入肺，咸先入肾。此人必数食甘美而多肥，美者香美，肥者厚味也。厚味令人内热，甘者主于留中津液，不能输布于五脏，而独留在脾，脾气上溢，发为口甘，内热不清，转为消渴。治之以兰者，盖味有所积，以臭行之，从其类而治之也。】
　　帝曰：有病口苦，取阳陵泉。口苦者病名为何？何以得之？岐伯曰：病名曰胆瘅。夫肝者中之将也，取决于胆，咽为之使。此人者数谋虑不决，故胆虚，气上溢，而口为之苦。治之以胆募俞，治在阴阳十二官相使中。【咽，音烟。使，去声。】　　【王冰曰：胆汁味苦，故口苦。灵兰秘典论曰：肝者将军之官，谋虑出焉。胆者中正之官，决断出焉。肝与胆合，气性相通，故诸谋虑取决于胆，咽胆相应，故咽为使焉。胸腹曰募，背脊曰俞。胆募在乳下二肋外期门下，同身寸之五分，俞在脊第十椎下两旁，相去各同身寸之一寸半，针三分，灸五壮。其治法具于阴阳十二官相使篇，今经已亡。】　　【马莳曰：此言有胆瘅之疾也。病有口苦，取足少阳胆经之阳陵泉以治之者，何也？此病乃胆气之热也。夫谋虑在肝，决断在胆，故肝为中之将，而取决于胆也。肝脉上循喉咙，其支者从目系下环唇内，故咽为之使。此人数谋虑而不决断，故胆气以烦劳而致虚，胆气上溢，口为之苦，治之者，不但在阳陵泉也。凡五脏之募穴在腹，今曰胆之募者，即肝之募也，名曰期门。任脉经有巨阙穴在鸠尾下一寸，其期门开巨阙旁四寸五分，直乳二肋端，不容旁一寸半，又曰乳直下一寸半，针四分，灸五壮。】　　【张志聪曰：胆病者口苦。阳陵泉，胆之合穴也。按《灵枢经》曰：其寒热者取阳陵泉。夫寒热实证也，此系胆虚气溢，当取募俞，不当取其合穴，故口苦之不愈也。肝脉挟胃贯鬲，循喉咙，入颃颡，环唇内，故咽为肝之外使，是以肝病而证亦见于口也。谋虑不决，则肝气郁而胆气虚矣。胆之虚气上溢，而口为之苦矣。上节论脾气实，此论胆气虚，虚实之气，皆能为热而成瘅。】
