<!-- { "loadSidebar": true } -->
　　帝曰：有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。太阴脉微细如发者，此不足也。其病安在？名为何病？岐伯曰：病在太阴，其盛在胃，颇在肺，病名曰厥，死不治。此所谓得五有余，二不足也。帝曰：何谓五有余，二不足？岐伯曰：所谓五有余者，五病气之有余也；二不足者，亦病气之不足也。今外得五有余，内得二不足，此其身不表不里，亦正死明矣。　　【王冰曰：阳气太盛于外，阴气不足，故有余也。癃，小便不得也。溲，小便也。颈膺如格，言颈与胸膺，如相格拒，不顺应也。人迎躁盛，谓结喉两旁脉动盛满，急数非常。躁，速也。胃脉也。太阴脉细缕如发者，谓手大指后同身寸之一寸骨高脉动处，脉则肺脉也，此正手太阴脉气之所流，可以候五脏也。病癃数溲，身热如炭，颈膺如格，息气逆者，皆手太阴脉当洪大而数，今太阴脉反微细如发者，是病与脉相反也，何以致之？肺气逆陵于胃而为是上使人迎躁盛也。故曰病在太阴，其盛在胃也。以喘息气逆，故云颇亦在肺也。病因气逆，证不相应，故病名曰厥，死不治也。外五有余者，一身热如炭，二颈膺如格，三人迎躁盛，四喘息，五气逆也。内二不足者，一病癃，一日数十溲，二太阴脉微细如发。夫如是者，谓其病在表，则内有二不足；谓其病在里，则外得五有余。表里既不可凭，补泻固难为法，故曰，此其身不表不里，亦正死明矣。】　　【马莳曰：此言表里俱病者，而决其为死也。病有癃者，谓膀胱不利为癃，一日虽数十溲，而小便不得出，此不足也。身热如炭，热如火也。颈膺如格，谓膺之旁为胸，其颈与膺如相格拒，而不得通畅也。左手寸口人迎之脉，三倍而躁，其息为喘，其气甚逆，此有余也。右手气口太阴之脉，微细如发，此不足也。病在何经？名为何病？此病在太阴经之不足，观气口微细之脉可知也；其气盛在于胃，观人迎躁盛之脉可知也。六节脏象论、《灵枢》终始、禁服等篇，皆以人迎三盛为病在阳明，所以谓之其盛在胃也。至于喘息气逆，颇关在肺，然肺虚也，非盛也，特邪气耳。病名曰厥，当至死不治。盖人迎盛于气口者为格，以阳气上逆，而阴气不得运于外也。曰身热如炭，曰颈膺如格，曰人迎躁盛，曰喘息，曰气逆，此得五有余也。曰病癃一日数十溲，曰太阴脉微细如发，此二不足也。所谓得五有余者，病气有余也。有谓得二不足者，正气不足也。即五有余而欲泻之，则其里甚虚，而不能以当夫泻；即二不足而欲补之，则其表甚盛，而不可以施夫补。此其不表不里，正以必死而无疑也。】　　【张志聪曰：此论阴阳二气，生于太阴阳明，阴阳不和而为死证也。夫水谷入胃，脾主行其津液，太阴为之行气于三阴，阳明为之行气于三阳，太阴不足则阳明甚盛，太过不及则阴阳不和，阴阳不和则表里之气皆绝矣。夫入胃之饮，上输于脾，脾气散精，上归于肺，通调水道，下输膀胱，今太阴病而不能转输于上，颇在肺，而不能通调于下，则病癃矣。夫地气升而为云，天气降而为雨，今地气不能上升而惟下泄，是以一日数十溲，此太阴之不足也。阳明者表也。身热如炭，阳明盛也。阳明脉侠喉，其俞在膺中，颈膺如格，胃气强也。阳明盛强则人迎躁急，颇关在肺，故喘息气逆，此阳明之有余也。阳明盛强，则与脾阴相绝，太阴不得受水谷之精，是以脉微如发，此太阴之不足也。夫阳明乃燥热之经，从中见太阴之湿化，太阴不足，则胃气热而人迎躁盛矣。胃气上逆，颇关在肺，而为喘息气逆矣。胃气盛强，不能游溢精气，而太阴不足矣。太阴不足，则五脏六腑皆无所受气，而为厥逆之死证也。五有余者，谓身热如炭、颈膺如格、人迎躁盛、喘息而气逆，此五病气之有余也。二不足者，病癃一日数十溲、太阴脉微细如发，亦病气之不足也。阳明者表也，外得五有余，不能行气于表之三阳矣。太阴主里，内得二不足，不能行气于里之三阴矣。此其身之表里阴阳，皆为断绝，亦正死也明矣。】
　　帝曰：人生而有病巅疾者，病名曰何？安所得之？岐伯曰：病名为胎病。此得之在母腹中，时其母有所大惊，气上而不下，精气并居，故令子发为巅疾也。　　【王冰曰：夫百病者，皆生于风雨寒湿，阴阳喜怒也。然始生有形，未犯邪气，已有巅疾，岂邪气素伤耶？巅，头首也。精气，谓阳之精气也。】　　【马莳曰：此言人之初生，而有发项巅之疾者，乃胎中之有病也。项巅之病，凡病在顶巅者，皆是也，非止头痛而已。帝问初生之子，未犯邪气，遽有此疾，必有其由，伯言此病乃得之于胎中者耳。方其在腹之时，其母曾有大惊，气上而不下，精气并居于上，故令子发为巅疾者如此。】　　【张志聪曰：此女子胞之为病也。有所大惊，则气暴上而不下。夫精以养胎，而精风并居者也，母受惊而气上，则子之精气亦逆，故令子发为巅疾也，愚谓巅当作癫，按婴儿癫癎，多因母腹中受惊所致。然癫疾者，逆气之所生也，故因气上逆而发为癫疾。　张兆璜曰：胎中受病，非止惊癎，妊娠女子饮食起居，大宜谨慎，则生子聪俊，无病长年。】
　　帝曰：有病痝然如有水状，切其脉大紧，身无痛者，形不瘦，不能食，食少，名为何病？岐伯曰：病生在肾，名为肾风。肾风而不能食，善惊，惊已心气痿者死。帝曰：善。　　【王冰曰：痝然，谓面目浮起而色杂。大紧，谓如弓弦也。大即为气，紧即为寒，寒气内薄而反无痛，与众别异常，何也？脉如弓弦，大而且紧，劳气内稸，寒复内争，劳气薄寒，故化为风。风胜于肾，故曰肾风。不能食善惊，惊已心气痿者，此肾水受风，心火痿弱，水火俱困，故必死。】　　【马莳曰：此言肾风之证，而至于心痿则死也。肾属水，故肾虚则水稸。肾不宜感风，故风在则体浮起，形之为外证者，痝然而壅，如有水状，其身又无痛，虑其形又不至瘦。形之为脉体者，风热则脉大，风与水搏则脉紧。形之为内证者，胀满则薄脾而不能食，虽食亦少。又肾者胃之关，关门不利，故聚水而成其病，则欲其能食也难矣。此病乃生于肾，名为肾风。肾风而不能食，最善惊，以水盛则心火衰，故神丧而必多惊耳。若惊后而心经痿弱无气者，则心本不受邪，今者心伤则神去，神去则死矣。】　　【张志聪曰：痝然，浮肿貌。如有水状者，水气上乘，非有形之水也。足少阴寒水主气，大则为风，紧则为寒，故其脉大紧也。夫病风水者，外证骨节疼痛，此病在肾，非外受之风邪，故身无痛也。水气上乘，故形不瘦。风木水邪，乘侮土气，故不能食，即食而亦不能多也。肾为水脏，水生风木，此肾脏自生之风，非外受之邪，故曰病生在肾。水者火之胜，不能食者，水邪直入于上焦也。善惊惊者，水气薄于心下也。夫心不受邪。惊已而心气痿者，心受邪伤也。　张兆璜曰：邪干上焦则不能食，在中焦则食少也。又曰：天有六淫，人亦有六气，奇恒之病，多不因于外邪。】
　　　大奇论篇第四十八
　　【马莳曰：内论诸病尤异，故以大奇名篇。】　　【张志聪曰：此承上章记奇病之广大。】
　　肝满、肾满、肺满皆实，即为肿。
　　【王冰曰：满，谓脉气满实也。肿，谓痈肿也。脏气满乃如是。】　　【马莳曰：此言肝肾肺经之满者，其脉必实，其证必肿也。满，胀满也。肿，浮肿也。其皮部当为肿也。】　　【张志聪曰：满，谓脏气充满也。夫五脏者，藏精气而不泻，故满而不实。如满而皆实，是为太过，当即为肿。然此论脏气实而为肿，与气伤痛形伤肿之因证不同也。】
　　肺之雍，喘而两胠满；肝雍，两胠满，卧则惊，不得小便；肾雍，脚下至小腹满，胫有大小，髀胻大跛，易偏枯。　　【王冰曰：冲脉者，经脉之海，与少阴之络，俱起于肾下，出于气街，循阴股内廉，斜入腘中，循胻骨内廉，并少阴之经下入内踝之后，入足下，其上行者，出齐下同身寸之三寸，故脚下至少腹满，若血气变易为偏枯也。】　　【马莳曰：此承上文而言肺肝肾气之雍者，又必合有其证也。人之肺气雍滞者，以肺藏气而主息，其脉支别者，从肺系横出腋下，故既发喘而两胠亦必满也。肝气雍滞者，肝之脉从股阴入毛中，环阴器，抵少腹，上贯肝鬲，布胁肋，故胀满不得小便也。且其卧也多惊，以肝病主惊骇耳。肾气雍滞者，肾脉循内踝之后，别入跟上腨内，出腘内廉，上股内后廉，贯脊属肾络膀胱，其支者从肺出络心注胸中，故自脚下上至少腹必胀满也。其左右足胫，有大小不同，其髀至胻大跛为患，当易至有偏枯之疾。夫上节三经之证曰肿，而此则不止于肿而已，故诸证不同又如是也。】　　【张志聪曰：雍者，谓脏气满而外壅于经络也。盖满在气则肿在肌肉，雍在经则随经络所循之处而为病也。喘，两胠满，不得小便，皆经络为病。脏气壅满，卧则神魂不安，故发惊也。自脚下至少腹满，亦肾经脉所行也。肾主骨而寒水主气，故足胫有大小，髀胻大而跛，变易为偏枯。此论脏气壅于经脉而为此诸病，与邪在三焦之不得小便，虚邪偏客于形身，而发为偏枯之因证不同也。】
　　心脉满大，癎瘛筋挛。肝脉小急，癎瘛筋挛。 【癎，音闲。瘛，音炽。】　　【王冰曰：心脉满大则肝气下流，热气内薄，筋干血涸，故癎瘛而筋挛。肝养筋，内藏血，肝气受寒，故癎瘛而筋挛。脉小急者，寒也。】　　【马莳曰：此言癎瘛筋挛之证，心肝二经皆能成之，而以其脉之异者验之也。癎证似癫，瘛证体缓。筋挛者，筋脉拘挛也。然心属火，火有余则脉满大，其血干涸，故当发之为癎瘛筋挛也。肝属木，木感寒则脉小急，其血窘急，故亦当发之为癎瘛筋挛也。夫病一也，心肝二经皆有之，一以内热，一以外寒，故脉证不同有如此。】　　【张志聪曰：癎瘛，抽掣也。心为火脏，火热太过，是以脉大而癎瘛筋挛。肝主筋而主血，小则为虚，急则为寒，比肝脏虚寒而不能荣养于筋，故为挛瘛之病。此论筋之为病，有因心气之有余，有因肝气之不足，与风伤筋脉，筋脉乃应之为病不同也。】
