<!-- { "loadSidebar": true } -->
　　胃脉沉鼓濇，胃外鼓大，心脉小坚急，皆鬲偏枯。男子发左，女子发右。不喑舌转可治，三十日起。其从者，喑三岁起。年不满二十者，三岁死。　　【王冰曰：阳主左，阴主右，故男子发左，女子发右。阴阳应象大论曰：左右者，阴阳之道路，此其义也。偏枯之病，喑不能言，肾与胞脉内绝也。胞脉系于肾，肾之脉从肾上贯肝鬲，入肺中，循喉咙，侠舌本，故气内绝则喑不能言也。从，谓男子发左，女子发右也。病顺左右而喑不能言，三岁治之乃能起。年不满二十，则五脏始定，血气方刚，脏始定则易伤，气方刚则甚费，易伤甚费，故三岁死。】　　【马莳曰：此言胃心之脉，有为鬲证与偏枯者，其偏枯当有死生之分也。胃脉沉矣，而又鼓指带濇，从外而鼓击于指者甚大，则鼓为不和，濇为有伤，大为热盛。心脉小矣，而按之且坚且急，则小为血虚，坚为不和，急为热盛，皆能成鬲证与偏枯焉。盖鬲者鬲膜也，前齐鸠尾，后齐十一椎，遮隔浊气，不使上熏心肺，故谓之鬲。今鬲有病，则饮食不下，若有所隔而然，故谓之鬲疾也。《灵枢》上鬲篇有言食饮入而还出者是也。正以胃为水谷之海，心在鬲上，今胃有病脉而不能纳谷，心有病脉而不能生血，此鬲无所养而病成也。至于偏枯者，亦谷气失养，血脉不和所致耳。且此偏枯也，男子当发于左，以左为阳也；女子当发于右，以右为阴也。其声不喑，其舌可转，是病犹未甚，一月而起。若男子已发于左而不发于右，女子已发于右而不发于左，是之谓从，从者顺也，虽至于喑，三年可起，不至死也。若年不满二十，而得此疾者，不问其在左在右，喑与不喑，主三年而死。盖五脏始定，血气方刚，而蚤得此疾，乃脏腑血气皆损之极也，其欲生也难矣。】　　 【张志聪曰：此言荣卫血气虚逆而成偏枯也。夫经脉者，所以行气血而荣阴阳，濡筋骨以利关节。卫气者，所以温分肉，充皮肤，肥腠理，司开阖。是故荣卫调则筋骨强健，肌肉致密，如血气虚逆，则皮肤筋骨，失其荣养，而成偏枯之患矣。荣卫之气，由阳明之所生，血脉乃心脏之所主，阳明气血皆多，其脉当浮大，今脉沉而鼓动带濇，《灵枢经》曰：濇为少气。《伤寒论》曰：濇则无血。是血气虚于内矣。推而外之，胃外以候形身之中，其脉鼓大，大则为虚。此血气虚于外矣，是以成鬲偏枯。鬲者里之鬲肉，前连于胸，旁连于胁，后连于脊之十一椎，盖荣卫血气，皆从此内鬲，而外达于形身，荣卫不足，则鬲气虚，鬲气虚是以胸胁脊背之间，而成麻痹不仁之证，故名曰鬲偏枯也。夫心主血脉之气，小则血气皆少，坚急为寒，心气虚寒则血脉不行，筋骨无所荣养，而亦成鬲外之偏枯。夫邪之偏中于身，及风之伤人而成偏枯者，乃外受之邪，当主半身不遂，此由在内所生之血气虚逆，故主于鬲偏枯。鬲偏枯者，止病在胸胁腰脊之间而不及周身之上下也。左右者阴阳之道路也，男子气血从左而转，女子气血从右而旋，是以男子之病发于左，而女子之病发于右也。夫荣卫气血，虽生于阳明，主于心脏，然始于先天之肾中。少阴之脉，贯肾系舌本，不喑舌转，是先天之根气不伤，故为可治。偏枯而主三十日起者，言其愈之速也。若男子发左，女子发右，阴阳气血虽从顺，而喑者至三岁之久而后能复也。年不满二十，其脏腑正盛，血气方殷，而反有此衰败之证，比及三年，五脏胃腑之气，渐次消灭而死矣。　张兆璜曰：不喑舌转，先天之气在也。其从者喑，后天之气复也。又曰，如外感风邪者，值此少壮之年更易愈矣。此因于内损，故名曰鬲偏枯。】
　　脉至而搏，血衂身热者死。脉来悬钩浮，为常脉。　　【王冰曰：血衂为虚，脉不应搏，今反脉搏，是气极乃然，故死。若悬钩而浮，则血衂之常脉也。】　　【马莳曰：此言有血衂二证者，脉搏身热为死。若悬钩浮为常脉，则不至于搏之为可虑也。病有血证，凡吐血下血皆是也。病有衂证，血出于鼻者是也。血属阴，阴宜静，其脉最恶搏，其身最恶热、今犯之，故曰死。若脉之来也，悬虚而钩而浮，则钩为心脉，为肺脉，皆不至于搏击指下而不和，盖血衂者之常脉耳，未必至于死也。】　　【张志聪曰：脉搏击而血衂者，经热盛而迫血妄行，血脱故身热也。脉来悬钩者，心之脉也。浮者，肺之脉也。心主血脉，肺主皮肤，而开窍在鼻，心脉来盛，上乘于肺而致衂者，此血衂之常脉也。夫因外感风寒，表阳盛而迫于经络之衂者自愈，若心脉盛而迫于皮肤之血以致衂者为常脉，此表里阴阳，外内出入，而皆为衂病之常。若脏气不守，经血沸腾，脉至而搏击应手者，此热盛而血流妄行，一丝不续，则穹壤判矣。】
　　脉至如喘，名曰暴厥。暴厥者，不知与人言，脉至如数，使人暴惊，三四日自已。 【数，音朔，下同。】　　【王冰曰：喘谓卒来盛急去而便衰，如人之喘状也。不知与人言，所谓暴厥之候如此。脉数为热，热则内动肝心，故惊数为心脉。木被火干，病非肝生，不与邪合，故三日后四日自除，所以尔者，木生数三也。】　　【马莳曰：此言病有暴厥暴惊者，其脉证当三四日自已也。脉来如喘，喘者气涌而不和，脉体如之，名曰暴厥。暴厥者，猝暴而厥逆，故脉如此也。惟其猝暴厥逆，所以不知与人言也。脉来如数者，六至余也。数为热，热则内动肝心，主于猝暴惊骇。夫暴厥者，气降则愈，暴惊者，热退则安，至三四日内当自已耳。盖木之生数在三也。】　　【张志聪曰：如喘者，脉来滑急也。此痰水上壅，故脉来急滑，名曰暴厥。暴厥者，一时昏厥而不能与人言。夫有形之邪上乘，则脉至如喘，无形之气上逆，则脉至数疾。邪薄心下，故发惊也。盖心不受邪，至三四日邪自下，而惊厥之病自已，非比外淫卒厥之难愈也。】
　　脉至浮合，浮合如数，一息十至以上，是经气予不足也。微见九、十日死。　　【王冰曰：如浮波之合，后至者凌前速疾，而动无常候也。】　　【马莳曰：此言经气不足者，有脉象与死期也。经气者，手足十二经经脉之气也。十二经经脉之气，脏腑血气尽于是矣。今脉如浮浪之合，数数而来，一息之间，遂有十至已上之脉，是邪气盛极，经气衰极也。其死仅在九日与十日间耳。盖肺主元气，其成数在九，脾主五脏，其成数在十也。】　　【张志聪曰：此论脏腑经俞之气不足，而各有死期也。浮合者，如浮波之合，来去之无根也。浮合如数，而一息十至已上，是经气予之不足也。微见此脉，至九日十日之交而死。盖九者阳之终，十者阴之尽，此三阴三阳，十二经脉之气终也。夫五脏相通，移皆有次，脏腑之气，各传与之。如五脏有病，而逆传其所胜者死；如顺传其所生，而受所与之气不足者，亦死。故曰，气予之不足也。又五脏各以其时，而至于手太阴者，脏气传与之俞，俞气传与之经脉，脉与之络，络与之肌，此经脉之气，受五脏所与之气不足，故脉至如此，虚数之极也。】
　　脉至如火薪然，是心精之予夺也，草干而死。脉至如散叶，是肝气予虚也，木叶落而死。脉至如省客，省客者脉塞而鼓，是肾气予不足也，悬去枣华而死。　　【王冰曰：薪然之火焰，瞥瞥不定其形而便绝也，如散叶之随风，不常其状。脉塞而鼓，谓纔见不行，旋复去也。悬谓如悬物，物动而绝去也。】　　【马莳曰：此言心肝肾气之不足者，各有脉象死期，乃五脏中之三也。脉来如火薪之然，是邪气热极，心精被夺。火王于夏，犹有可支，至秋尽冬初，心气全衰，故曰草干而死也。脉来如叶之散，是肝气太虚，全无收敛，至如金气克极，水气不能复生，木气雕谢，肝木亦死矣。又脉至如省客者，暂去暂来也，正以脉本闭塞而复有鼓系于指之时，是肾气全衰，本源亏极，鼓不常鼓而闭塞自如也。枣华之候，木衰火王，水安胜之？故曰，悬去枣华而死也。悬去者，犹俗云虚度也。枣华之候，初夏之时也。】　　【张志聪曰：如火薪然者，心气不藏，虚炎之极也。精者，五脏主藏精，谓所与之气精气也。曰夺、曰虚、曰不足者，谓夺其所与之精气，以致虚而不足也。草干，冬令之时，当遇胜克之气而死。所谓脉至者，概左右三部而言也。散叶，飘零虚散之象。肝木之气虚，故当至秋令之时而死。脉塞而鼓，谓脉始来充塞于指下，旋即鼓动而去，有如省问之客，方及门而即去也。悬，隔也。悬去枣华者，谓相隔于枣华之时而死也。　张兆璜曰：脏腑之气，外合五行之生克，而草木之荣枯，止以四时之气候之火土之气，皆主于夏，故曰悬去枣华者，谓相去枣华之初夏，而死于土令之长夏也。】
　　脉至如丸泥，是胃精予不足也，榆荚落而死。脉至如横格，是胆气予不足也，禾熟而死。　　【王冰曰：如珠之转，是谓丸泥。横格者，脉长而坚，如横木之在指下也。】　　【马莳曰：此言胃胆之气不足者，各有脉象死期，乃六腑中之二也。脉来如似手丸泥，有乖戾而无和平也，是胃土之精气不足，至榆落之候秋冬之交而死也。脉长而坚，如横格之在指下，是胆之精气不足也，至禾熟秋冬之交而死，木被金克故也。】　　【张志聪曰：丸泥者，如泥丸而不滑也。胃为阳土，位居中央，其性柔，其体圆，故曰脉弱以滑，是有胃气，盖往来流利如珠，曰滑如丸泥者，无滑动之象，胃将死败之征也。榆荚至春而落，木令之时也。脏腑之气，生于胃腑水谷之精，故曰精予不足。胆属甲子，主一阳初生之气，胆气升，十一脏腑之气皆升。如横格者，有如横拒而不得上下，是胆气虚而不能升也。《灵枢经》曰：其胆乃横，是胆气横而脉亦见其横格也。禾熟，秋深之时也。　张兆璜曰：人生于寅，天三生木，故在人脏腑阴阳之生死，应四时草木之荣枯。】
