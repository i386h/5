<!-- { "loadSidebar": true } -->
　　太阳所谓肿腰脽痛者，正月太阳寅，寅太阳也。正月阳气出在上，而阴气盛，阳未得自次也，故肿腰脽痛也。病偏虚为跛者，正月阳气冻解，地气而出也。所谓偏虚者，冬寒颇有不足者，故偏虚为跛也。所谓强上引背者，阳气大上而争，故强上也。所谓耳鸣者，阳气万物盛上而跃，故耳鸣也。所谓甚则狂巅疾者，阳尽在上，而阴气从下，下虚上实，故狂巅疾也。所谓浮为聋者，皆在气也。所谓入中为喑者，阳盛已衰，故为喑也。内夺而厥，则为喑俳，此肾虚也。少阴不至者，厥也。【脽，音谁。跛，波上声。瘖，音音。】　　【王冰曰：正月三阳生，主建寅，三阳谓之太阳，故曰寅太阳也。正月虽三阳生，而天气尚寒，以其尚寒，故曰阴气盛，阳未得自次。次，谓立王之次也。肿腰脽痛者，以其脉抵腰中，入贯臀，过髀枢也。病偏虚为跛者，以其脉循股内后廉，合腘中，下循腨过外踝之后，循京骨至小指外侧也。强上，谓颈项禁强也，甚则引背矣。所以然者，以其脉从脑出别下项背也。耳鸣者，以其脉支别者，从巅至耳上角也。甚则狂巅疾者，以其脉上额交巅上，入络脑还出，其支别者，从巅至耳上角，故狂巅疾也。阳气盛入中而薄于胞肾，则胞络肾络气不通，故喑也。胞之脉系于肾，肾之脉侠舌本，故喑不能言。俳，废也。肾之脉与冲脉，并出于气街，循阴股内廉，斜入腘中，循胻骨内廉及内踝之后，入足下，故肾气内夺而不顺，则喑而足废，故云此肾虚也。少阴，肾脉也，若肾气内脱，则少阴脉不至也。少阴之脉不至，则太阴之气逆上而行也。】　　【马莳曰：此言膀胱经之诸证，应时合肾者也。首太阳者，足太阳膀胱经也。二三太阳者，正月为三阳，故曰太阳也。脽，臀肉也。跛足，偏疾也。瘖者，口不能言也。夺者，即通评虚实论之所谓精气夺则虚也。俳，足废不能行也。足太阳膀胱之病，经有所谓腰脽肿痛者，正以膀胱在人为三阳，属太阳，行于表，正月在时为三阳，亦属太阳，太阳为寅，即太阳也。正月之时，阳气虽出于上，而寒气正行，故阴气尚盛，阳气犹未得其王时之位次也，是以膀胱之气，名盛而实虚，今膀胱正气又虚，此腰与脽所以为肿为痛也。正以其脉从腰中，下侠脊，贯肾，入腘中，过髀枢，故发之为病者如此。又有所谓偏虚为跛者。夫正月三阳用事，东风解冻，地气已出，膀胱与正月相合，正以正月寒气未灭，而膀胱之气颇有不足，故为偏虚，而在一足为跛也。又有所谓强上引背者，正以膀胱之脉，其直者从巅入络脑，还出别下项，循肩膊内，侠脊抵腰中，其阳气大上而争，与正月之阳气上升者同，故邪气入之，则为强上引背也。又有所谓耳鸣者，正以正月之时，万物随阳气以盛上，而若有跳跃之意，故膀胱之脉，从巅至耳上角，其气主与耳应，今正气不足，邪气有余，皆能为耳鸣也。又有所谓甚则狂巅疾者，正以阳气者膀胱也，其脉自头至足；阴气者肾气也，其脉自足至胸。正月以后，阳气尽出于上，而阴气在下，其下本虚而上则实，膀胱之脉，上额交巅上入络脑，还出别下项，其支别者，从巅至耳上角，故为狂之病，如生气通天论所谓阴不胜其阳则为狂者是也；又为顶巅之病，如为头痛眩冒沉重者，皆是也。又有所谓浮为聋者，正以膀胱之脉至耳故也，故脉浮则聋，盖不止于鸣矣。又有所谓入中为喑者，正以膀胱之气已衰，而入于其中，不能有助肾气，故肾之脉侠舌本者，其气不相通，故为喑也。然此喑病，而又有为俳病者，正以内有所夺，而肾精不藏，则其气厥逆而上下不通，故在上为喑而在下为俳也。此非肾虚之故而何？且是厥者，何以验之？若少阴肾经之脉不至，是乃厥之验耳。按此节何以膀胱释之？盖其经络为病，与手太阳无涉，故当以膀胱释之。以下诸经仿此。按膀胱诸证，岂尽在正月哉？特论与时相应之义有如此耳。盖虚实在人，随时为病，不必尽在正月也。彼善养者，有实无虚，则时亦不能使之病矣。】　　【张志聪曰：太阳为诸阳主气，生于膀胱水中，故以太阳之气为岁首，正月阳气虽出于上，而阴寒之气尚盛，阳气未得次序而出，故太阳所谓肿腰脽痛者，因太阳之气，尚为阴气所郁，故肿腰脽痛也。此论阳气之微也。然太阳之气，生于冬令水中，寒水之气有所不足，以致太阳之气，亦虚而为偏枯跛足也。夫正月阳气解冻，从地气而上出，则阳气当自次而盛矣。言有所谓偏虚而为跛者，又缘冬令寒水之气，颇有不足，以致所生之阳气，偏虚而为经脉作病。已上论阳气微而为时所遏抑，此论根气不足，而所生之气亦虚，以下论阳气之渐盛也。强上引背者，头项强而引于肩背也。太阳之脉，上额交巅，从巅别下项，挟脊抵腰中，阳气大盛而争扰于上，故使其强上也。春三月所谓发陈，天地俱生，万物以荣，天地万物之气皆盛上而跃，而人之阳气亦盛于上，是以经脉上壅而耳鸣也。所谓狂巅疾者，乃阳气尽盛于上，而阴气从之于下，不得与阳气相和，下虚上实，故使狂巅疾也。本经曰，阳盛则狂。又曰，气上不下，头痛巅疾。以上论阳气之从下而上，自微至盛，由盛而极，太过不及，与时消息，而皆能为病。然病有经气之别，如阳气盛上而所谓耳鸣者，因气而病经也。若所谓浮为聋者，皆在气也。按此篇名曰脉解，而篇中止论三阴三阳之气，并不言及经脉，盖解释经脉之气，三阴三阳之气也。经脉之病，三阴三阳之气所致也。故诸曰所谓者，言所谓有如是之病者，乃阴阳气之盛衰，而证见于有形也。若所谓浮为聋者，皆在气而不涉于经也。阴阳离合论曰：天覆地载，万物方生，未出地者，命曰阴中之阳，阳予之正，阴为之主。是阳气离阴而出于地，盛极于外，当复归而与阴相合。所谓入中为喑者，阳盛已衰，入中之气不足，则阴虚而为喑矣。内夺者，谓阳盛于外，内夺其所藏之气，则肾虚矣。俳当作痱，痱之为病，四肢不收，盖不能言而兼之四肢不收，此肾虚厥逆之所致也。少阴之气，肾所主也。承上文而言肾虚，以致少阴之气不至者，则手足厥冷也。　张兆璜曰：阳受气于四末，阳盛已衰，故四肢不收，肾气不足，则为喑也。少阴之气，阴中之生气也。阳盛已衰则肾虚，肾虚则少阴之气不至矣。】
　　少阳所谓心胁痛者，言少阳盛也。盛者，心之所表也。九月阳气尽而阴气盛，故心胁痛也。所谓不可反侧者，阴气藏物也。物藏则不动，故不可反侧也。所谓甚则跃者，九月万物尽衰，草木毕落而堕，则气去阳而之阴，气盛而阳之下长，故谓跃。　　【王冰曰：心气逆则少阳盛，心气宜木，外铄肺金，故盛者心之所表也。心胁痛者，足少阳脉循胁里，出气街，心主脉，循胸出胁也。火墓于戌，故九月阳气尽而阴气盛也。跃谓跳跃，亦以其脉循髀阳出膝外廉下，入外辅之前，直下抵绝骨之端，下出外踝之前，循足跗，故气盛则令人跳跃也。】　　【马莳曰：此言胆经诸证与时应也。少阳者，足少阳胆经也。心胁痛者，正以少阳经脉邪气盛耳。盖胆之脉行于胁，而心之脉出于腋，为心之表，故为心胁痛也。且九月之时，天之阳气已尽，而阴气方盛，今胆有相火，心有君火，火墓于戌，则阳不敌阴，故为心胁痛也。又有所谓不可反侧者，正以九月阴气方盛，主于藏物，物藏则不动，今阴盛火衰，故不可反侧，不但心胁之痛而已也。又有所谓甚则跃者，亦胆之脉之所行也。况九月万物尽衰，草木毕落而堕，则人身之气，去阳而入阴矣。阳气盛于阴分，而长于下体，故盛则为跳跃耳。】　　【张志聪曰：按少阳之气，当主七月八月为首，九月少阴心脏主气，少阳为君火之相，故至九月而为心之表，其气更盛者也。然此时天之阳气尽归于下，而阴气正盛，君相之火，为时所遏，故心胁痛也。盖少阴主心痛，少阳主胁痛。又九月人气在心也，九月之时，万物之气俱收藏于阴，物藏则不动矣，是以少阳之气，亦不能枢转，故不可反侧也。上论少阳正盛之气，为时气所遏，此言少阳之气，随万物收藏，而不能转运其枢也。夫九月少阳为心之表，其气正盛，然此时万物草木，尽皆衰落，则人之气亦当去阳而之阴矣。但少阳之气正盛，阳气入之于下，而仍欲上长，故病多跳跃也。此言少阳之气正盛，不肯随时而藏于阴也。夫人之阴阳升降，随四时寒暑往来，此气独与天地万物之气相忤，故谓之奇也。　张兆璜曰：所谓六十首者，三阴三阳之气，各以六十日为首，自微而盛，盛而极，极而衰，非仅主六十日也。故少阳之气，至九月而正盛。】
