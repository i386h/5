<!-- { "loadSidebar": true } -->
　　阳明所谓洒洒振寒者，阳明者午也，五月盛阳之阴也，阳盛而阴气加之，故洒洒振寒也。所谓胫肿而股不收者，是五月盛阳之阴也，阳者衰于五月，而一阴气上，与阳始争，故胫肿而股不收也。所谓上喘而为水者，阴气下而复上，上则邪客于脏腑间，故为水也。所谓胸痛少气者，水气在脏腑也。水者阴气也，阴气在中，故胸痛少气也。所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。所谓欲独闭户牖而处者，阴阳相薄也。阳尽而阴盛，故欲独闭户牖而居。所谓病至则欲乘高而歌，弃衣而走者，阴阳复争而外并于阳，故使之并衣而走也。所谓客孙脉则头痛鼻鼽腹肿者，阳明并于上，上者则其孙脉太阴也，故头痛鼻鼽腹肿也。　　【王冰曰：阳盛以明，故云午也。五月夏至一阴气上，阳气降下，故云盛阳之阴也。阳气下，阴气升，故云阳盛而阴气加之也。胫肿而股不收者，以其脉所过也。脏，脾也。腑，胃也。足太阴脉，从足走腹，足阳明脉，从头走足，今阴气微下，而太阴上行，故云阴气下而复上也。复上则所下之阴气不散，客于脾胃之间，化为水也。水停于下，则气郁于上，气郁于上则肺满，故胸痛少气也。】　　【马莳曰：此言胃经诸证，应时合脾者也。胃经之病，有所谓洒洒振寒者，正以足阳明胃经者盛阳也，在人为阳明，在时为正午，午者五月也，然五月虽盛阳，而一阴方生，故谓五月为盛阳之阴也。阳气盛而阴气加之，故胃经得病者，热中有寒，当洒洒振寒也。有所谓胫肿而股不收者，亦以五月为盛阳之阴也。胃之脉，下髀关，抵伏兔，下入膝膑中，下循胫外廉下足跗，入中指内间，又其支别者，下廉三寸，而别下入中指外间，天之阳气，至五月渐下，而一阴初生，人之阳气，亦至五月而下，而一阴初生，阴气上与阳气相争，故足为阴，其病在足，所以胫肿而股不收也。有所谓上喘而为水者，正以足太阴脉，从足走腹、足阳明脉，从头走足，今阴气微下，而太阴上行，则阴气下而复上，其所下之阴气不散，而客于脾脏胃腑间，所以化为水肿之病也。水胜则上干于肺而为喘矣。且所谓胸痛少气者，亦以水气在脏腑也。水气者，阴气也，阴气在中，邪气闭塞，故在胸为痛，在气为少也。少气所以喘也。所谓甚则厥气上行，恶人与火，闻木音则惕然而惊者，阳明脉解篇云：阳明主肉，其脉血气皆盛，邪客之则热，热甚则恶火。又云：阳明厥则喘而悗，悗则恶人。又曰：胃者土也，故闻木音而惊者，土恶木也。此曰阳气与阴气相薄，水火相恶者，盖言阳气者胃气也，阴气者水气也，水气在脏腑间，故相恶而惊也。所谓欲独闭户牖而处者，亦以阴气与阳气相薄，胃之阳气尽，而脾与水气盛，故阴欲静，静则安，所以欲独闭户牖而处也。所谓病至则欲登高而歌，弃衣而走者，脾为阴气，往与阳争，而阴气尽并于阳，则阳气盛而阴气反衰，故热盛于身，所以欲弃衣而走也。所谓客孙脉则在头为痛，在鼻为鼽，在腹为肿者，以阴气上行，而并于阳明之气，是太阴为阳明并于上也。则阳明之孙络，皆足太阴脾经之气，故阳明之经络，及太阴之经络，共为前诸证也。】　　【张志聪曰：阳明乃盛阳之气，故主五月为首。五月阳盛而一阴始生，故为盛阳之阴。阳盛之气，为阴气加之，故洒洒振寒也。阳气始衰而下，一阴始生而上，阴与阳交争，以致经脉不和，而为胫肿不收也。阴气下而复上者，谓冬至一阳初生，阴气下降，至五月而阴气复上也。邪，水邪也，谓阴气下归于水脏，至阴气从上而渐盛，则水邪随气而上升，上客于脏腑之间，故喘而为水也。夫水火者，阴阳之兆征也，在天呈象，在地成形，故曰水者阴气也。上论有形之水邪，上客而为喘，此论无形之水气，上乘而为胸痛少气。所谓甚者，谓阳气下之甚，阴气上之甚也，甚则阴阳相薄，水火相恶，而阳明之气厥矣。阳明气厥，则阳明之脉病矣。阳明脉病，则恶人与火，闻木音则惕然而惊也。阳气尽归于下，阴气独盛于上，故欲独闭户牖而居。夫阳明之气，主五月为首，五月之时，阴气始上，阳气始下，至于甚时，则当秋分之候矣。甚至阳尽阴盛，又当冬极之时矣。是阳明之气，但以五月为首，而非独主于五月六月也。六气皆然。夫阴阳之气，有上下而复有表里也。阴阳复争者，谓阴阳之气上下相薄，而复交争于外内也。阴阳之气，外并于阳，则阳盛而为病矣。阳盛故使之乘高而歌，弃衣而走也。阴阳之气，上下升降，内外出入，行于脉外之气分者也。气分者，皮肤肌腠之间。上，谓皮肤之上也。夫诸脉之浮而常见者，皆络脉也，足太阴之脉，亦见于皮肤之上而无所隐，是以阳明之气并于上，则迫于阳明之孙络，与太阴之经脉也。迫于阳明之孙络，则头痛鼻鼽，迫于太阴之经脉，则腹肿也。】
　　太阴所谓病胀者，太阴子也，十一月万物气皆藏于中，故曰病胀。所谓上走心为噫者，阴盛而上走于阳明，阳明络属心，故曰上走心为噫也。所谓食则呕者，物盛满而上溢，故呕也。所谓得后与气则快然如衰者，十二月阴气下衰，而阳气且出，故曰得后与气则快然如衰也。　　【王冰曰：阴气太盛，太阴始于子，故云子也。以其脉入腹属脾络胃，故病胀也。食则呕者，以其脉属脾络胃，上鬲侠咽也。】　　【马莳曰：此言脾经诸证，应时合胃者也。脾经之病，有所谓胀者，正以足太阴脾经者盛阴也，在人为太阴，在时为子，子者十一月也，十一月万物气藏于中，脾脏既以应之，则脾脉入腹属脾络胃，故病当为胀也。所谓上走心为噫者，正以脾脉之支别者，复从胃别上鬲，注心中，故脾气为阴，阴气盛而上走于阳明，则阳明络属心，所以上走心而为噫也。宣明五气论曰：心为噫；又按《灵枢》口问篇曰：寒气客于胃，厥逆从下上散，复出于胃，故为噫。夫《素问》言心，而《灵枢》言胃，则此篇兼言阴气走于胃，胃走于心，见三经相须而为噫也。所谓食则呕者，冬时物藏深固，惟物之入胃脾者，盛满太过，而为之上溢，故为呕也。所谓得后与气，则快然如衰者，时至十一月，乃隆寒之候，阴气下衰，而阳气将出，故脾气应之，所以得后与气，则快然如衰也。后者，圊也。气者，肛门失气也。】　　【张志聪曰：太阴为阴中之至阴，故主阴尽之十一月也。十一月万物之气皆藏于中，故主病胀。阳明者，太阴之表也。太阴为阴中之至阴，阴极则复，故上走于阳明，阳明络属心，故上走心为噫。噫者，嗳气也。《灵枢经》云：脾是动病，腹胀善噫。口问篇曰：气出于胃则为噫。五气论曰：心为噫。是太阴之气，从阳明而上出于心则为噫也。十一月万物气皆藏于中，则盛满而上溢，故呕也。经云：足太阴独受其浊，太阴之清气上出则为噫，阴之浊气上溢则为呕也。十一月一阳初生，至十二月阳气且出，阴气从下而衰，所谓脏中之气，得以下行，故快然如衰也。夫土位中央，上走心为噫者，厥逆从上散也。得后与气者，厥逆从下散也。夫奇恒之阴阳，各以六十日为首，而始于太阴，故论太阴之气曰十一月十二月，则余气可知。　张兆璜曰：十一月律起黄锺，为一岁之首，行奇恒之法，以太阴始，故以太阴主子也。太阳为诸阳主气，太阴乃阴中之至阴，以正月起太阳，十二月终太阴，用周一岁之气。】
