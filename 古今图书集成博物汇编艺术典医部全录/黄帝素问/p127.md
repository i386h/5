<!-- { "loadSidebar": true } -->
　　帝曰：余闻九针上应天地四时阴阳，愿闻其方，令可传于后世以为常也。岐伯曰：夫一天、二地、三人、四时、五音、六律、七星、八风、九野，身形亦应之，针各有所宜，故曰九针。人皮应天，人肉应地，人脉应人，人筋应时，人声应音，人阴阳合气应律，人齿面目应星，人出入气应风，人九窍三百六十五络应野。故一针皮，二针肉，三针脉，四针筋，五针骨，六针调阴阳，七针益精，八针除风，九针通九窍，除三百六十五节气，此之谓各有所主也。人心意应八风，人气应天，人发齿耳目五声应五音六律，人阴阳脉血气应地，人肝目应之九。　　【王冰曰：筋应时者，坚固真定，时之象也。声应音者，备五音也。阴阳合气应律者，交会气通，相生无替，则律之象也。人面应七星者，所谓面有七孔应之也。九窍三百六十五络应野者，身形之外，野之象也。一镵针，二圆针，三鍉针，四锋针，五(金非)针，六圆利针，七毫针，八长针，九大针也。心意应八风者，动静不形，风之象也。气应天者，运行不息，天之象也。发齿生长，耳目清通，五声应同，故应五音及六律也。人阴阳有交会，生成脉血气，有虚盈盛衰，故应地也。肝气通目，木生数三。三而三之，则应之九也。】　　【马莳曰：此详人与天地相参，无非因九针之义而扩推之也。夫天为一、为阳、为奇也。地为二、为阴、为偶也。人为三，参天地而为三也。时有四，音有五，律有六，星有七，风有八，野有九，故象之而有九针者此也。不惟是也，人之皮应天，天复万物，而皮为身之庇也。人之肉应地，地以厚德载物，而肉则柔厚安静者象之也。人之脉应人，人有盛衰变易，而脉则虚实不常者象之也。人之筋应时，时候各有所司，而筋各有所分束者象之也。人之阴阳合气应六律，律有损益相生，而气则阴阳象之也。人有出入之气应风，风有往来，而气则象之也。人有九窍者，阳窍七，在面部；阴窍二，前阴后阴也，在下部。其九窍为统，而三百六十五络为之相摄者应野。盖野有九，而野之中，万物纷杂，其象相类也。故用九针以刺之者，亦所以合此九数耳。其一针皮，其二针肉，其三针脉，其四针筋，其五针骨，其六针之以调阴阳，其七针之以益精，其八针之以除风，其九针之以通九窍，除三百六十五节之邪气，此之谓各有所主也。不惟是也，人之心意应八风，八风不常，而心意之变化如之。人气应天，天道不息，而人气出入如之。人发齿耳目，共为六则应六律。人五声则应五音。人之阴阳十二经及脉血应地，盖地承载万物，而人身无乎不备，与之同象也。人肝目亦应之九，盖木生于三，三而三之则为九矣。】　　【张志聪曰：夫九针之应，已详悉于《针经》，此篇与《针经》之多有不同，后之学者，当合而参之，针道始备，斯为常法矣。夫一者天也，天者阳也，五脏之应天者肺，肺者五脏六腑之盖也，皮者肺之合也，人之阳也，故人皮以应天。二者地也，人之所以应上者脾也，脾合肉，故人肉应地。三者人也，人之所以成生者血脉也，故人脉应人。按此三者，与针经之理论相同，盖天地人三者不易之道也。四时之气，皆归始春，筋乃春阳甲木所生，故人筋应时。人之发声以备五音，故应音。合气者，六脏六腑阴阳相合而为六，以六气之相合而应六律也。七者，星也，人面有七窍以应七星。《灵枢经》曰：天有列星，人有牙齿。是也。人气之行于周身，犹风之徧于六合，故应风。阴阳应象论曰：地有九野，人有九窍。九野者，九州之分野，人之三百六十五络，犹地之百川流注，通会于九州之间也。一至五针，刺形层浅深之次序，人之声音，由肾所发，故五针骨也。阴阳二气，分为三阴三阳，故六针调阴阳气。阴精七损，故当益之。八风为邪，故当除之。节之交三百六十五会，络脉之渗灌诸节者也。故九窍节气闭者通之，实者除而去之，此之谓九针之各有所主也。夫圣人起天地之数也，一而九之，故以立九野。九而九之，九九八十一，以起黄钟数焉，盖以针应数也。是九针之道，一中有九，九九八十一以应律数，若谓一针在皮，六针调气，又不可与言针矣。发齿耳目共六，齿又为六六之数，而发之数不可数矣。律吕之数，推而广之，可千可万，而万之外不可数矣。此又反复言之者，谓天地人之相应，通变之无穷也。地有十二经水，人有十二经脉，水循地行，脉随气转，故应地。肝开窍于目，九窍之一也。一之九者，九而九之，九九八十一也。】
　　九窍三百六十五。
　　【张志聪曰：六节脏象论曰，天以六六之节以成一岁，人以九九制会，计人亦有三百六十五节以为天地久矣。是人之经脉有三百六十五穴，孙络有三百六十五穴，溪谷之分，亦有三百六十五穴，节之交亦有三百六十五会，皆外通于九窍，内本于九脏者也。】
　　人一以观动静天二以候五色七星应之以候发母泽五音一以候宫商角征羽六律有余不足应之二地一以候高下有余九野一节俞应之以候闭节三人变一分人候齿泄多血少十分角之变五分以候缓急六分不足三分寒关节第九分四时人寒温燥湿四时一应之以候相反一四方各作解。　　【王冰曰：此一百二十四字，蠹简烂文，义理残缺，莫可寻究，而上古书，故且载之，以伫后之具本也。】
　　　长刺节论篇第五十五
　　【马莳曰：篇内言刺家节要之法，惟长于此者，则虽不诊脉，而听病者之言，亦可以行针也，故名篇。】　　【张志聪曰：按此篇无问答之辞而曰论者，此伯承上章复补论刺节篇之未尽，而后人记之也，故曰长刺节论。】
　　刺家不诊，听病者言。
　　【马莳曰：此言刺家不能诊脉者，当审病者之言以刺之也。夫病形于脉，脉有虚实，则补泻可施。按《灵枢》九针十二原篇云：凡将用针，必先诊脉，视气之剧易，乃可以治也。但后世之士，既不能诊，又不详审病源，故神圣言此，为不能诊脉者设耳，非谓刺家不必诊脉也。观前后诸篇之言脉者可之矣。】　　【张志聪曰：按《针经》刺节论曰：刺有五节，一曰振埃，二曰发蒙，三曰去爪，四曰彻衣，五曰解惑。此刺之大约，针之极也，神明之类也。故曰，刺家不诊，谓用针之妙，神而明之，不待诊而后知之也。】
　　在头，头疾痛，为藏针之，刺至骨病已，上无伤骨肉及皮，皮者道也。　　【王冰曰：藏犹深也，言深刺之也。】　　【马莳曰：此言刺头痛之法也。言头痛者，其病在脑，脑即骨也，乃深入其针，如藏物然，故曰为藏针之，直刺至骨，则病自已也。病所在骨已上，无伤骨上之肉及皮，盖皮乃经脉往来之道，不可伤也。】　　【张志聪曰：此阳气大逆，故疾痛在头也。藏，隐也，谓隐针而藏刺之也。盖头之皮肉最薄，易至于骨，故刺至骨而无伤骨，浅之而又无伤皮。盖皮者针之道路也，针必由皮而进，浅则伤之，深则伤骨，在浅深之间则伤肉，此言浅深在意，而头刺之更难也。能难其所难，则易其所易矣。按《灵枢》刺节篇首言阳气大逆，上满于胸中。盖阳气从胸膈而上升，或逆满于胸中，或上逆于巅顶。故曰：补《灵枢》之未尽，而以下诸病，大义相同。】
　　阴刺，入一旁四处，治寒热。深专者，刺大脏。迫脏刺背，背俞也，刺之迫脏。脏会，腹中寒热去而止。与刺之要，发针而浅出血。　　【王冰曰：头有寒热，则用阴刺法治之。阴刺，谓卒刺之如此数也。深专者，刺大脏，言寒热病气深专攻中者，当刺五脏以拒之。渐近于脏，则刺背，五脏之俞也，刺之迫脏。脏会，言刺近于脏，乃脏气之会发也。腹中寒热去而止，言刺背俞者无问其数，要以寒热去乃止针。发针而浅出血，言与诸俞刺之则如此。】　　【马莳曰：此言治寒热之法也。凡腹中有寒热病者，则阳刺之，正入一，旁入四。若寒热病气深而且专，则病在五脏，当刺大脏以治之。惟其邪气迫脏，故刺五脏之俞在于背者，即肺俞、心俞、肝俞、脾俞、肾俞。盖五脏为大脏，而刺五俞，即所以刺大脏也。然刺之迫近于脏，以五俞为脏气之所会耳。刺之无问其数，必使腹中寒热去而止针，且刺之要，不宜出血太多，须发针而浅，少出其血耳。按《灵枢》官针篇云：五曰扬刺，扬刺者，正纳一，旁纳四而浮之，以治寒气之博大者也。本篇乃扬刺之法，则阴当作阳。】　　【张志聪曰：按《灵枢》官针篇曰：凡刺有十二节，以应十二经。五曰扬刺，扬刺者，正内一旁内四而浮之，以治寒气之浅者也。十曰阴刺，阴刺者，左右率刺之，以治寒厥，中寒厥，足踝后少阴也。今此篇以阴刺而取少阴之俞，用扬刺之法以治寒热之病，所谓寒与热争，能合而调之，又一法也。】
　　治腐肿者，刺腐上，视痈小大深浅刺。刺大者多血，小者深之，必端内针为故止。 【内、汭同。】　　【马莳曰：此言刺腐肿之法也。腐肿，谓肿中肉腐败为脓血者。刺其腐上，痈小者则浅其针，大者则深其针。盖刺大者欲其多出血，故深刺之，刺小者不欲其多出血，故浅刺之也。但端纳其针，候病去复故则止针矣。小者深之之深，当作浅。】　　【张志聪曰：腐肿者，谓肿中肉腐故为脓血者。刺其腐上，当视其痈肿之大小而浅深之。腐肿之大者多脓血，浅刺之而脓血易出也。小者毒内陷而尚未外溃，故当深之，必端内针以取脓血，盖恐有坏良肉，为此故当端内其针，刺至血处而止。大刺节论曰，刺大者用锋针，刺小者用圆利针，与此论亦少有别。】
