<!-- { "loadSidebar": true } -->
　　病在少腹有积，刺皮腯以下，至少腹而止，刺侠脊两旁四椎间，刺两髂髎、季胁肋间，导腹中气，热下已。【腯，音突。髂，音格。髎，音醪。】　　【王冰曰：少腹积，谓寒热之气结积也。皮腯，谓脐下同身寸之五寸横约文。审刺而勿过深之。刺禁论曰：刺少腹中，膀胱溺出，令人少腹满。由此故不可深之矣。侠脊四椎之间，据经无俞，恐当云五椎间。五椎之下两旁，正心之俞，心应少腹，故当言椎间也。髂为腰骨，髎谓居髎，腰侧穴也。季胁肋间，当是刺季肋之间京门穴也。】　　【马莳曰：此言刺少腹有积者之法也。凡病在少腹有积者，刺皮腯以下至少腹而止，又刺四椎两旁间，乃手厥阴包心络之俞也。按脉要精微论，帝曰：诊得心脉而急，此为何病？病形何如？岐伯曰：病名心疝，少腹当有形，心为牡脏，小肠为之使，故曰少腹当有形也。由此则少腹有积，刺厥阴俞宜矣。髂为腰骨两髂。髎者，居髎穴也，系足少阳胆经。季胁肋间，章门穴也。引腹中之气，至有热气下行，则病已矣。盖热下则积散也。皮腯，原非穴名，愚意自少腹之皮肥厚以下，尽其少腹内取穴而止。王注谓皮腯在脐下同身寸之五寸，则是曲骨穴也。夫既曰曲骨，则当言为已上，不宜言已下也。今按曲骨虽治少腹胀满，但王注言已下，则可验其为强解也。全元起作皮髓，亦未为得。王注谓四椎旁无俞，欲以五椎旁心俞易之，盖不考厥阴俞，即为心包络之俞也。居髎在章门下八寸三分，果治腰引小腹痛。王注另以季胁肋间为章门穴，亦治小腹痛，亦系肝经，在脐上二寸开两旁各九寸。】　　【张志聪曰：此论刺少腹积之法也。腯，肌厚也，谓下至少腹间，视皮之肌厚处，即下针取之。盖腹内有积，则外见于皮间，故循于少腹之上，下至少腹而止，是其处也。侠脊两旁四椎间，乃膏肓穴处，肓之原在脐下也。髂为腰骨两髂髎季胁肋间，乃足少阳经脉之所循。盖少腹之积，邪在肝肾，故取少阳之经，导积热从针下而出也。】
　　病在少腹，腹痛，不得大小便，病名曰疝，得之寒。刺少腹两股间，刺腰髁骨间，刺而多之，尽炅病已。【炅、炯同。】　　【王冰曰：厥阴之脉，环阴器，抵少腹。冲脉与少阴之络，皆起于肾下，出于气街，循阴股，其后行者，自少腹以下骨中央。女子入系廷孔，其络循阴器合篡间，绕篡后，别绕臀至少阴与巨阳中络者，合少阴上股内后廉，贯脊属肾。其男子循茎下至篡与女子等，故刺少腹及两股间，又刺腰髁骨间也。腰髁骨者，腰房侠脊平立陷者中，按之有骨处也。疝为寒生，故多刺之，少腹尽热，乃止针也。】　　【马莳曰：此言刺寒疝之法也。小腹间痛，而大小便皆难，其病名疝，得之寒气所致也。盖疝成于肝肾二经，肝经环阴器，抵少腹肾脉，上股内后廉，贯脊属肾，其气冲亦肾与冲脉之所经，故即少腹腰股髁骨间而多取其穴，候少腹尽热则病已矣。炅者，热也。】　　【张志聪曰：此厥阴寒疝之为病也。肝主疏泄，肝气逆，故不得大小便也。此为寒疝，故少腹痛而上连于腹也。少腹两股及腰踝骨间，为厥阴肝脉之所循，刺而多留之，俟其尽热而病自已。】
　　痛在筋，筋挛节痛不可以行，名曰筋痹。刺筋上，为故刺分肉间，不可中骨也。病起筋炅，病已止。【中，去声。】　　【王冰曰：分，谓肉分间有筋维络处也。刺筋无伤骨，故不可中骨也。筋寒痹生，故得筋热，病已乃止。】　　【马莳曰：筋痹则筋挛节痛，而难以起行，刺筋之痛上，以复其旧。且筋在分肉之间，刺筋者，不可刺至骨而伤之也。若病已起，筋已热，则病已而可止针也。】　　【张志聪曰：此论刺筋痹之法也。诸筋皆属于节，故筋挛节痛。病在筋者，屈而不伸，故不可行也，名曰筋痹。痹者闭也，痛也。故者，因也，为因于筋，故当刺在筋。筋在分肉间而生于骨，故当从分肉内针而不可中骨也。筋舒而病起，筋热而病已，即当止其针。】
　　病在肌肤，肌肤尽痛，名曰肌痹，伤于寒湿。刺大分小分，多发针而深之，以热为故，无伤筋骨，伤筋骨，痈发若变。诸分尽热，病已止。　　【王冰曰：大分，谓大肉之分；小分，谓小肉之分。《缄经》曰：病浅针深，内伤良肉，皮肤为痈。又曰：针太深则邪气反沉，病益甚。伤筋骨则针太深，故痈发若变也。热可消寒，故病已乃止。】　　【马莳曰：伤于寒湿，肌肤尽痛，故成肌痹。刺大肉、小肉之分，多发针于穴所而深刺之，候其气至而热，为复其旧，俱无至太深以伤筋骨，若伤之当发痈而有他变也。必得大小肉分尽热，则病已而可止针矣。】　　【张志聪曰：此论刺肌痹之法也。邪痹于肌，是以肌肤尽痛。此因伤于寒湿，盖寒胜为痛痹，湿胜为着痹也。宜刺大小分肉之间，分肉之间有三百六十五穴会，故当多发针而深取之。盖溪谷属骨，故当深之而又无伤于筋骨也。伤筋骨者，则痈发而若有所变矣。候其气至而诸分肉尽热，则病已而可以止针矣。按脉要精微篇帝曰：诸痈肿筋挛骨痛，此皆安生？岐伯曰：比寒气之肿，八风之变也。如刺伤筋骨，而筋骨肿痛，有若风寒之变，故曰痈发若变。】
　　病在骨，骨重不可举，骨髓酸痛，寒气至，名曰骨痹。深者刺无伤脉肉，为故其道大分小分。骨热病已止。　　【王冰曰：骨痹刺无伤脉肉者何？自刺其气，通肉之大小分中也。】　　【马莳曰：骨重难举，髓中酸疼，而寒冷气至，致病成骨痹，此邪在骨，当深刺之，然无伤脉肉，为复其旧，其针路在大小分肉间，候至骨热，则病已而可止针也。】　　【张志聪曰：此论刺骨痹之法也。骨重难举，骨髓酸痛，而寒气至者，肾主骨而寒水主气也。病在骨，故当深刺之，以侯骨气，为因其针道在于大小分肉之间，故当从其道而无伤脉肉也。候骨气至而针下热，病即已而可止其针。】
　　病在诸阳脉，且寒且热，诸分且寒且热，名曰狂。刺之虚脉，视分尽热，病已止。　　【马莳曰：此言刺狂病之法也。手足诸阳经之脉，及大小肉之分，发为寒热，是气乱为狂，刺之者当乘其脉之盛而泻之使虚，视诸分肉尽热，则病已而可止针也。】　　【张志聪曰：夫邪并于阳，则狂邪之中人，始于皮肤肌肉，留而不去，则入于经脉，在肌腠之阳邪，而入于阳脉，所谓重阳则狂矣。血气相乘，是以在阳脉分肉之间，俱且寒且热也。当先刺其脉，使在脉阳实之邪，已虚而复出于肌肉，视其分肉尽热，是邪从肌肉而外散矣。】
　　病初发，岁一发；不治，月一发；不治，月四五发，名曰癫病。刺诸分诸脉。其无寒者，以针调之，病已止。　　【马莳曰：病有初得之者，或每岁一发，或每月一发，皆治之可愈。至每月四五次发者，名为癫病，先刺各经之分肉与脉，如不至于寒，则可以针补之，候病已可止针也。上文言病在诸阳脉为狂，则此当在诸阴脉为癫。上文言发寒热，是寒亦热极所致也。此曰无寒，则病在阴分，但寒而不热。若至于无寒，则为病已之兆，此乃阳经阴经之分，热与寒之异，曰狂曰癫之殊也。《难经》谓诸阳为狂，诸阴为癫者，以此。】　　【张志聪曰：此论刺癫疾之法也。盖以癫疾者，乃久逆之所生也，故有病初得而岁一发者，不亟治之，则月一发矣。又不治之，则一月四五发矣。当取诸分肉诸脉之有过者而刺之。夫重阴则癫，故当候其寒气外至，其无寒者以针调之。　卢良侯曰：寒者须其热，热者须其寒，候邪正阴阳之变易也。病在阳者候其热，病在热者候其寒，取邪气之外出也。此用针机变之妙，不可不知。】
　　病风且寒且热，炅汗出，一日数过，先刺诸分理络脉。汗出且寒且热。三日一刺，百日而已。　　【马莳曰：此言刺风证之法也。凡病风发为寒热，热时汗出，一日数过，此即风论之所谓寒热证也。先刺诸经分肉腠理络脉。其汗随出，仍发寒热，但须三日一刺，至百日而病可已矣。】　　【张志聪曰：风之伤人也，或为寒热，腠理开则洒然寒，闭则热而闷，故且寒且热也。如热时汗出，一日数过者，先刺诸分理络脉。如汗出而且寒且热，是寒热之邪，将与汗共并而出，故当三日一刺，至百日而病已矣。盖病而汗出者，因邪气相搏而汗出也。刺而汗出者，取汗而邪出也。】
　　病大风，骨节重，须眉堕，名曰大风。刺肌肉，为故汗出百日；刺骨髓，汗出百日。凡二百日，须眉生而止针。　　【王冰曰：刺肌肉，为故汗出百日者，泄卫气之怫热也。刺骨髓汗出百日者，泄荣气之怫热也。二百日须眉生而止针者，怫热屏退，阴气内复，故多汗出须眉生也。】　　【马莳曰：此言刺大风证之法也。病大风者，即风论及《灵枢》四时气篇皆谓之疠也。其骨节重，须眉堕，当刺其肌肉以复其旧。但刺肌肉以出其汗者百日，又刺骨髓以出其汗者亦百日。凡二百日，则须眉生而可止针矣。】　　【张志聪曰：大风从肌肉而直伤于骨髓，故骨节重在肌肉，而伤冲任之血气，故须眉堕也。因邪从肌肉而入，故当先刺肌肉，取汗出而至百日，复刺骨髓，取汗出而亦至百日。凡二百日，俟须眉生而止针。夫风之在分理络脉，而为寒热病者，百日而已。大风而深入骨髓者，倍已。盖百日者。气数之大周也。】　　【卢良侯曰：刺骨无伤髓，今疠毒入深，而刺髓百日，不致销铄，所谓有故无殒，在知病外内之不惑也。此与风论之疠疡，因证少有差别。】古今图书集成医部全录卷二十五

　　　皮部论篇第五十六
　　【马莳曰：篇内有皮有分部之语，故名篇。】
