<!-- { "loadSidebar": true } -->
　　是故百病之始生也，必先于皮毛；邪中之则腠理开，开则入客于络脉；留而不去，传入于经；留而不去，传入于腑，廪于肠胃。邪之始入于皮也，溯然起毫毛，开腠理；其入于络也，则络脉盛色变；其入客于经也，则感虚乃陷下；其留于筋骨之间，寒多则筋挛骨痛，热多则筋弛骨消，肉烁(月囷)破，毛直而败。 【中，去声。(月囷)，音窘。】　　【王冰曰：溯然，恶寒也。起，谓毛起竖也。腠理者，谓皮空及文理也。经虚邪入，故曰感虚。脉气虚少，故陷下也。寒则筋急，热则筋缓。寒胜为痛，热胜为气消。(月囷)者肉之标。肉消则(月囷)破，故毛直而败也。】　　【马莳曰：此承上文而言。百病之渐，始于皮毛，入于络脉，又入于经脉，又入于腑，又入于脏，其寒热异邪，则证候悉分也。由上文观之，故知百病之始生也，必先入于皮毛。邪中皮毛，则腠理开，开则客于络脉，留而不去，传入于经脉，又留而不去，传入于六腑，廪积于肠胃，又入于五脏。方邪之始入皮也，溯然起毫毛，开腠理，其入于络也，则络满色变，如上文有青黑黄赤白等色皆是也。入于经也，由经之虚，故邪从而陷下矣。乃留于筋骨之间，寒多则有筋挛骨痛之证，热多则有筋弛骨消肉烁(月囷)破毛直而败之证，又由是而传入于腑，传入于脏矣。】　　【张志聪曰：此言邪入于经，有不动脏而溜于腑者。传入于腑，谓入大肠、小肠、胃腑也。夫经络受邪，则内干脏腑。其脏气实者，不必动脏则溜于腑矣。盖阳明居中土，为万物之所归，邪入于胃，则积于肠胃之间，为贲向腹胀诸证。然邪有入于经络，而虚陷于内者；有留于筋骨之间，而为筋挛骨痛者。盖皮肉筋骨，皆属气分；络脉经俞，皆属血分。经络内连脏腑，是以经络受邪，入脏腑为内所因。如不入于络，则留于皮肉筋骨之间，为外皮肤所中也。溯然，寒栗逆起之貌。邪盛于络，则变见青黄赤黑之色于皮部，转入于经，则感脏腑之气虚而陷下也。如留于筋骨之间，则为筋挛骨痛，烁肉破(月囷)，毛直夭焦之败证。】
　　帝曰：夫子言皮之十二部，其生病皆何如？岐伯曰：皮者，脉之部也。邪客于皮则腠理开，开则邪入，客于络脉，络脉满则注于经脉，经脉满则入舍于脏腑也。故皮者有分部，不与而生大病也。帝曰：善。　　【王冰曰：脉气留行，各有阴阳，气随经所过，而部主之，故云脉之部。夫脉行皮中，各有部分，脉受邪气，随则病生。非由皮气而能生也。】　　【马莳曰：此因帝复问而申言上文之义也。不与而生大病者，言皮部邪初感时，不与治理，而大病从是生也。】　　【张志聪曰：此言邪入于经而内干脏腑也。不与，不及也，言皮毛之表气虚微，以致邪入于经，而为干脏之危病也。】
　　　经络论篇第五十七
　　【马莳曰：内论经络所见之色，故名篇。】
　　黄帝问曰：夫络脉之见也，其五色各异，青黄赤白黑不同，其故何也？岐伯对曰：经有常色而络无常变也。帝曰：经之常色何如？岐伯曰：心赤，肺白，肝青，脾黄，肾黑，皆亦应其经脉之色也。帝曰：络之阴阳，亦应其经乎？岐伯曰：阴络之色应其经，阳络之色变无常，随四时而行也。寒多则凝泣，凝泣则青黑；热多则淖泽，淖泽则黄赤，此皆常色，谓之无病。五色具见者，谓之寒热。帝曰：善。　　【王冰曰：经行气，故色见常应于时。络主血，故受邪则变而不一矣。泽，谓微湿润也。】　　【马莳曰：此言络脉无病之色有常，有病之色无常，皆异于经脉有常之色而可以验病也。前篇言络脉之色，多青则痛，多黑则痹，黄赤则热，多白则寒，五色皆见则为寒热等语，故帝以络脉之见五色所以异者问之。伯言经有常色者，心主赤，肺主白，肝主青，脾主黄，肾主黑，故筋脉之色，与此相应也。络有不常而为变者，或五色各见，或五色俱见而无常者也。然而阴络之色，与经相应。如太阴肺经之络，其色亦白，少阴心经厥阴心包经之络，其色亦赤；太阴脾经之络，其色亦黄；厥阴肝经之络，其色亦青；少阴肾经之络，其色亦黑。故谓阴络之色，应其经者是也。至于阳络之色变无常，不与经而相应，乃随四时而行。凡大肠、小肠、胃、胆、膀胱、三焦，在春则皆青，在夏则皆赤，在至阴则皆黄，在秋则皆白，在冬则皆黑，不与阴经之络为一也。此乃阴络阳络之常色，无病之时如此。及其感邪为病之时，寒多则血气凝涩，凝涩则色青黑，热多则血气淖泽，淖泽则色黄赤。五色具见者，谓之寒热相兼也。所谓络有不常而为变者如此。】　　【张志聪曰：此承上章而复问也，言络脉之五色各异，而为痛痹寒热之证者，其故何也？盖经脉有五行之常色，络脉则随四时之变而无常色也。夫经脉应五脏，故有常色也。经谓十二经脉，五脏具五色，亦皆应其经脉，而为青黄赤白黑之常色也。然经脉既应五脏而成五色，络脉之阴阳亦应其经乎？不然也。阴络应经脉而成五色，阳络随四时而成五色也。盖阴络者，六阴经之络，应五脏之经，各有常色而不变。阳络者，六阳经之络，合六腑之阳，随四时之春青、夏赤、秋白、冬黑，并为变易者也。此皆四时五行之常色，谓之无病。若四时之中，五脏之络，见青黑为寒，见黄赤则为热矣。凝泣淖泽，谓络中之血气。此皆常色，谓之无病八字，当在随四时而行也之下，误脱在此。】
　　　气穴论篇第五十八
　　【马莳曰：详论周身气穴，故名篇。】
　　黄帝问曰：余闻气穴三百六十五以应一岁，未知其所，愿卒闻之。岐伯稽首再拜对曰：窘乎哉问也！其非圣帝孰能穷其道焉？因请溢意，尽言其处。帝捧手逡巡而却曰：夫子之开余道也，目未见其处，耳末闻其数，而目以明，耳以聪矣。岐伯曰：此所谓圣人易语，良马易御也。帝曰：余非圣人之易语也。世言真数开人意，今余所访问者真数，发蒙解惑未足以论也。然余愿闻夫子溢志尽言其处，令解其意，请藏之金匮，不敢复出。【易，去声。】　　【王冰曰：开气穴真数，庶将解彼之疑惑，未足以论述深微之意也。处，谓穴俞处所。】　　【张志聪曰：穴乃气之所注，故曰气穴，而不论及于经脉也。所谓气穴所在之处。夫人脏之坚脆，腑之大小，谷之多少，脉之长短，血之清浊，气之多少，非圣者孰能穷其道焉？未睹未闻而耳聪目明者，神志会通也。真数者，脉络之穴数。藏之金匮者，谓非其人勿教，非其真勿授，乃金匮之真言，上帝之所贵也。】
　　岐伯再拜而起曰：臣请言之。背与心相控而痛，所治天突与十椎及上纪。上纪者，胃脘也。下纪者，关元也。背胸邪系阴阳左右如此。其病前后痛濇，胸胁痛而不得息，不得卧，上气短气，偏痛，脉满起。斜出尻脉络胸胁，支心贯鬲，上肩加天突，斜下肩交十椎下。【尻，苦刀反。】　　【王冰曰：天突在颈结喉下同身寸之四寸中央宛宛中，阴维任脉之会，低针取之，刺可入同身寸之一寸，留七呼，若灸者，可灸三壮。胃脘者，谓中脘也。中脘者，胃募也，在上脘下同身寸之一寸，居心蔽骨与脐之中，手太阳、少阳、足阳明三脉所生，任脉气所发也，刺可入同身寸之一寸二分，若灸者，可灸七壮。关元者，少阳募也，在齐下同身寸之三寸，足三阴任脉之会，刺可入同身寸之二寸，留七呼，若灸者，可灸七壮。督脉支络，自尾骶出各上行斜络胁，支心贯鬲，上加天突，斜之肩而下交十椎。】　　【马莳曰：此言治背心相控而痛之法也。天突针五分，留三呼，灸三壮。十椎者，按脊属督脉一经十椎下无穴，当是大椎也。盖在胸治天突，则在背治大椎者，甚为相合。在后为背，在前为胸，在背为阳，在胸为阴。正以背与胸斜系阴阳左右如此，故其前后之病，为痛，为濇，为胸胁痛，为不得息，为不得卧，为上气，为短气，为偏痛，为脉满起。此正金匮真言论之所谓背为阳，腹为阴，阴阳表里，内外雌雄相输应也。又背之督脉，斜出尻上络胃胁，支心贯鬲上肩，加天突之上，又斜下肩交背大椎之下，是以必刺天突大椎胃脘关元耳。】　　【张志聪曰：心，谓心胸也。夫背为阳，胸腹为阴。督脉循于背，总督一身之阳；任脉循于腹，统任一身之阴。背与心相控而痛者，阴阳相引而痛也。此先论阴阳二气，总属任督之所主，而后论脏腑阴阳之气，各有所注之穴焉。十椎在大椎下第七椎，乃督脉至阳之穴，督脉阳维之会也。盖大椎上尚有三椎，总数之为十椎也。天突、十椎、胃脘、关元，乃阴阳气之交会也。夫背胸之邪系于阴阳，引及于左右，偏痛亦如此，盖左为阳而右为阴也。其病前后痛濇者，背胸邪系阴阳也。胸胁痛者，其脉络胸胁，故左右如此也。不得息，不得卧，上气短气者，督脉上贯心膈入喉，任脉入膻中上喉咙也。偏痛者，其脉邪出尻络胁，上肩而斜下也。然阴阳系邪，胸背相引，由任督之相交，任督之合，又由督之大络，而交通于任脉也。督之大络名曰长强，侠脊上项散头上下，当肩胛左右，别走太阳入贯膂。所谓大络者，若江河之外，别有江河，经脉满则转溢于大络，故督脉满则斜出于尻脉。盖督脉之别，斜出于尻络胸胁也；其络支心贯膈上肩胛，而与任脉交会于天突，复斜下肩而与督脉交合于十椎下间，故胸背相控而痛。所治在天突与十椎间者，乃大络之通会处也。张兆璜曰：先以胸背分阴阳，后以上下分阴阳。又曰，阳常有余而阴常不足，故不曰交而曰加者，谓阳加于阴，有阳施阴受之义也。】
　　脏俞五十穴。
