<!-- { "loadSidebar": true } -->
　　【马莳曰：此言凡物之气味有厚薄，而人身之气所由以盛衰也。凡物之有味者属阴，而人身之下窍亦属阴，故味出于下窍。凡物之有气者属阳，而人身之上窍亦属阳，故气出于上窍。然味之大体固为阴，而其阴中亦有阳。故味之厚者为纯阴，而味之薄者乃为阴中之阳也。气之大体固为阳，而其阳中亦有阴，故气之厚者为纯阳，而气之薄者乃为阳中之阴也。惟味之厚者为纯阴，所以用之则泄泻其物于下，如大黄气大寒，味极厚，为阴中之阴，主于泄泻是也。味之薄者为阴中之阳，所以用之则流通不至于泄泻也，如木通泽泻，为阴中之阳，主于流通是也。气之薄者为阳中之阴，所以用之则发其汗于上，如麻黄为气之薄者，阳也，升也，故能发表出汗。气之厚者为纯阳，所以用之则发热不止于发汗也，如用附子则大热之类。若是者何也？盖以气味太厚者，火之壮也，用壮火之品，则吾人之气不能当之而反衰矣。如用乌附之类，而吾人之气不能胜之，故发热。气味之温者，火之少也，用少火之品，则吾人之气，渐尔生旺而益壮矣。如用参归之类，而气血渐旺者是也。何以壮火之气衰也？正以壮火能食吾人之气，故壮火之气自衰耳。何以少火之气壮也？正以吾人之气，能食少火，故少火之气渐壮耳。惟壮火为能食人之气，此壮火所以能散吾人之气也。食则必散，散则必衰，故曰壮火之气衰。惟吾人之气为能食少火之气，此少火所以能生吾人之气也。食则必生，生则必壮，故曰少火之气壮。按此节前三气字，主凡物之气言，后六气字，主人身之气言。】
　　【张志聪曰：此节论气味之阴阳升降。夫气为阳，火为阳，合而言之，气即火也，少阳三焦之气，生于命门，游行于外内，合于包络而为相火，然即少阳初生之气也。归于上焦而主纳，归于中焦而主化，纳化水谷之精微，而生此精以养此形，故承上文而言五味太过，则有伤于气，而阴火太过，亦有伤于气矣。盖气生于精，而精之所生，由气之所化，形食其味，而味之入胃，亦由气化以养此形，是气之不可有伤者也。故曰：壮火之气衰，少火之气壮。盖阳亢则火壮而生气反衰，阳和则火平而气壮盛矣。如火壮于内则食气，气盛于内则食火，食犹入也，言火壮则气并于火，气盛则火归于气，气火之合一也。如火壮于外则散气，火平于外则生气，故曰相火为元气之贼，欲养此精气形者，又当平息其火焉。】
　　【王子芳曰：壮火之气，少火之气，是气即火之气也。】
　　气味辛甘发散为阳，酸苦涌泄为阴。阴胜则阳病，阳胜则阴病。阳胜则热，阴胜则寒。重寒则热，重热则寒。寒伤形，热伤气。气伤痛，形伤肿。故先痛而后肿者，气伤形也；先肿而后痛者，形伤气也。【重平声。】
　　【王冰曰：非惟气味分正阴阳，然辛甘酸苦之中，复有阴阳之殊气尔。何者？辛散甘缓，故发散为阳，酸收苦泄，故涌泄为阴。胜则不病，不胜则病。阳胜则热，阴胜则寒者，是则太过而致也。重寒则热，重热则寒者，物极则反，亦犹壮火之气衰，少火之气壮也。寒则卫气不利，故伤形；热则营气内消，故伤气，虽阴成形，阳化气，一过其节，则形气被伤。气伤则热结于肉分，故痛；形伤则寒薄于皮腠，故肿。先气证而病形，故曰气伤形；先形证而病气，故曰形伤气。】
　　【马莳曰：此申言气味太过者，必有所伤，而又推言形气受伤于寒热者，有各病互病之机也。夫凡物之气，大体为阳；凡物之味，大体为阴。然而气主发散者固为阳，其味之辛甘者亦为阳，味主酸苦者固为阴，其气之涌泄者亦为阴，正以气之阳中有阴，味之阴中有阳也。故用酸苦涌泄之品，至于太过，则阴胜矣。阴承上文物类而言，阴胜则吾人之阳分不能敌阴，而阳分斯病也。阳主人身阳分言，凡人身之属阳分，与手足六阳经皆是。用辛甘发散之品，至于太过则阳胜矣。阳承上文物类言，阳胜则吾人之阴分不能敌阳，而阴分斯病也。阴主人身阴分言，凡人身之属阴分与手足六阴经皆是。所谓阳胜则阴病者，何也？盖以阳胜则太热，彼阴分安得而不病乎？所谓阴胜则阳病者，何也？盖以阴胜则大寒，彼阳分安得而不病乎？然阴胜虽寒，而寒之又寒，是重寒也，寒久则热生。如今冬感于寒，是重寒也，而至春为温，至夏为热，非重寒则热乎？阳胜虽热，而热之又热，是重热也，热久则寒生。如今病热极者而反生寒栗之类。不惟是也，凡天时物类之寒热，皆能致吾人之病，故寒者能伤吾人之形，正以寒为阴，而形亦属阴，寒则气收而形斯伤矣。热者能伤吾人之气，正以热为阳，而气亦属阳，热则气散而气斯病矣。夫惟热之伤气也，则气之伤者，其痛生焉，所谓诸痛皆属于火者是也。夫惟寒之伤形也，则形之伤者，其肿生焉，所谓寒则坚凝而肿斯作也。然其为肿为痛，复有相因之机，先有是痛而后发肿者，盖以气先受伤，而形亦受伤，谓之气伤形也。先有是肿而后为痛者，盖以形先受伤，而气亦受伤，谓之形伤气也。形非气不充，气非形不生，形气相为依附，而病之相因者又如此。】
　　【张志聪曰：言气味固分阴阳，而味中复有阴阳之别。辛走气而性散，甘乃中央之味，而能灌溉四旁，故辛甘主发散为阳也。苦主泄下而又炎上作苦，酸主收降而又属春生之木，味皆能上涌而下泄，故酸苦涌泄为阴也。苦化火，酸化木，久服酸苦之味，则反有木火之热化矣。辛化金，甘化土，久服辛甘之味，则反有阴湿之寒化矣。所谓久而增气，物化之常也，气增而久，夭之由也。阳化气，阴成形。寒则阴甚，故伤形，热则阳盛，故伤气。气无形，故痛；阴有形，故肿也。夫形归气而气生形，阴阳形气之相合也，故气伤则传及于形，形伤则病及于气矣。以上论气味阴阳寒热偏胜之为病。】
　　风胜则动，热胜则肿，燥胜则干，寒胜则浮，湿胜则濡泻。
　　【王冰曰：风胜则庶物皆摇故为动，热胜则阳气内郁，故洪肿暴作，甚则荣气逆于肉理，聚为痈脓之肿。燥胜则津液竭涸，故皮肤燥干，寒胜则阴气结于元府，元府闭密，阳气内攻，故为浮。湿胜则内攻于脾胃，脾胃受湿则水谷不分，水谷相和，故大肠传道而注泻也。以湿内盛而泻，故谓之濡泻。】
　　【马莳曰：此因上文言寒热之所伤者，而又悉推之也。天有六气，不但寒热已也。故风气胜者，吾人之体从之而动焉，如振掉摇动之类皆是也。热气胜者，吾人之体从之而肿焉，凡痈肿之类皆是也。上文言热伤气，气伤痛，而此止言肿者，未有肿而不痛也。但此乃痈肿之肿，与上文形伤肿之肿有不同耳。彼所谓肿，乃寒气之所伤者，即下文之所谓浮也。燥气胜者，吾人之体从之而干焉，如津液枯涸，皮肤燥涩之类是也。寒气胜者，吾人之体从之而浮焉，即上文之寒伤形而形伤肿者是也。湿气胜者，吾人之体从之而濡泻焉，脾胃恶湿喜燥，而湿气太过，则土不胜水，而濡泻之病作矣，甚则水闭胕肿。盖濡泻者病之未甚也，唯土不胜水，则不能下输膀胱，而内则为水闭，及水气泛溢四肢，而外则为胕肿，较之濡泻，为尤甚焉。】
　　【张志聪曰：此以下论天之四时五行，人之五脏五气，外感六淫，内伤五志，亦有阴阳寒热之为病也。风性动摇，故风胜则动。热气伤阴，故热胜则肿。燥伤津液，故燥胜则干，寒气伤阳，故神气乃浮也。湿淫所胜，则脾土受伤，而为濡泻之病矣。风热，天之阳气也，寒燥湿，天之阴气也，乃四时五行之阴阳偏胜而为病也。】
　　天有四时五行，以生长收藏，以生寒暑燥湿风；人有五脏，化五气，以生喜怒悲忧恐。故喜怒伤气，寒暑伤形，暴怒伤阴，暴喜伤阳。厥气上行，满脉去形。喜怒不节，寒暑过度，生乃不固。故重阴必阳，重阳必阴。故曰冬伤于寒，春必病温，春伤于风，夏生飧泄；夏伤于暑，秋必痎疟；秋伤于湿，冬生咳嗽。
　　【王冰曰：四时之气，土虽寄王，原其所主，则湿属中央，故云五行以生寒暑燥湿风五气也。五气，谓喜怒悲忧恐，然是五气，更伤五脏之和气矣。喜怒之所生，皆生于气，故云喜怒伤气。寒暑之所胜，皆伤于形，故云寒暑伤形。近取举凡则如斯矣。细而言者，则热伤于气，寒伤于形，怒则气上，喜则气下，故暴卒气上则伤阴，暴卒气下则伤阳。厥，气逆也，逆气上行，满于经络，则神气浮越，去离形骸矣。《灵枢经》曰：智者之养生也，必顺四时而适寒暑，和喜怒而安居处，然喜怒不恒，寒暑过度，天真之气，何可长久？重阴必阳，重阳必阴，言伤寒伤暑亦如是。夫伤于四时之气，皆能为病，以伤寒为毒者，最为杀厉之气，中而即病，故曰伤寒，不即病者，寒毒藏于肌肤至春变为温病，至夏变为暑病，故养生者，必慎伤于邪也。风中于表则内应于肝，肝气乘脾，故飧泄。生气通天论云：春伤于风，邪气留连，乃为洞泄。夏暑已甚，秋热复壮，两热相攻，故为痎疟。秋湿既多，冬水复王，水湿相得，肺气又衰，故冬寒甚则为嗽。】
