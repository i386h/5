<!-- { "loadSidebar": true } -->
　　【马莳曰：骨必有空，空即穴也，故名篇。】　　【张志聪曰：按此篇论骨空，而帝所问在风者，谓治大风寒热诸证，皆取刺于骨空也。夫人有三百六十五节，节之交，神气之所游行出入。骨空者节之交会处，非皮肉筋骨也。】
　　黄帝问曰：余闻风者百病之始也，以针治之奈何？岐伯对曰：风从外入，令人振寒，汗出头痛，身重恶寒。治在风府，调其阴阳，不足则补，有余则泻。大风，颈项痛，刺风府，风府在上椎。　　【王冰曰：风中身形则腠理闭密，阳气内拒，寒复外胜，胜拒相薄，荣卫失所，故振寒汗出，身重恶寒也。风府穴所在刺灸分壮，与气府同法。用针之道，必法天常，盛泻虚补，此其常也。上椎谓大椎上入发际同身寸之一寸。】　　【马莳曰：此言感风及有大风疾者，皆可以取风府穴也。人之感风者，有振寒汗出，头痛身重恶寒之证，则当取风府穴治之，调其阴阳表里之经，以虚实为补泻耳。及有大风病者，致颈项皆痛，则亦治在此穴也。按长刺节论有曰：病大风骨节重，须眉堕，名曰大风。此其病名也。风府所在刺灸分壮，已详气府篇中。】　　【张志聪曰：风从外入者，风气客于皮肤之间也。风为阳邪，伤人阳气，故令人振寒汗出，头痛身重恶寒也。调其阴阳，和其血气也。正气不足则补之，邪气有余则泻之。此言风在皮肤之气分，而治在风府者，风府乃督脉阳维之会也。如风邪入于经者，亦当治其风府也。夫风伤卫，卫气一日一夜，大会于风府，是以大风之邪，随卫气而直入于风府者，致使其头项痛也。风府督脉之穴名上椎，大椎也。曰风府在上椎者，谓经脉之穴，在于骨空之间也。】
　　大风汗出，灸譩嘻。譩嘻在背下侠脊旁三寸所，厌之令病者呼譩嘻，譩嘻应手。 【厌，读作压。】　　【马莳曰：此言感大风而欲汗出者，当灸譩嘻穴也。譩嘻所在刺灸分壮，已详气府篇中，此不赘。】　　【张志聪曰：汗为阴液，大风汗出者，阳气伤而邪陷于经脉之下，故当灸之。譩嘻，足太阳经脉之穴，在背骨六椎间旁开三寸。所以草厌之，令病者呼譩嘻，其脉应手。盖意为脾志，喜为心志，心有所忆谓之意，意之所在，神亦随之。夫血气者，神气也，节之交，神气之所游行出入，言脉气之出于骨空者，神气之所注也。】
　　从风憎风刺眉头。
　　【王冰曰：眉头，谓攒竹穴也，在眉头陷者中，动脉应手，足太阳脉气所发，刺可入同身寸之三分，若灸者，可灸三壮。】　　【马莳曰：此言感风恶风者，当刺攒竹穴也，系足太阳膀胱经穴，在眉头故云。】　　【张志聪曰：从风，迎风也。迎风憎风，是邪在头额间，故当取眉间之骨穴。】
　　失枕在肩上横骨间。
　　【王冰曰：失枕，谓缺盆穴也，在肩上横骨陷者中，手阳明脉气所发，刺可入同身寸之一分，留七呼，若灸者，可灸三壮，刺入深，令人逆息。】　　【马莳曰：此言失枕者有当刺之穴也。肩上横骨间，乃肩尖端上行两叉骨罅间陷中，名巨骨穴，系手阳明阳蹺之会，针一寸半，灸三壮至七壮。治肩臂不得屈伸。王注以为缺盆穴者，恐缺盆难治失枕，盖因横骨间，遂误以为缺盆也。】　　【张志聪曰：失枕则为颈项强痛之患，故当刺肩上横骨间之穴。夫髓乃骨之精，脑为髓之海，髓之上会于脑者，由枕骨间之脑空而入，故此节论失枕，下节曰头横骨曰枕。】
　　折使揄臂齐肘，正灸脊中。 【折音舌。揄，同摇。】　　【王冰曰：揄读为摇，摇谓动也。然失枕非独取肩上横骨间，乃当正形灸脊中也。然验之则使摇动其臂，屈折其肘，自项之下，横齐肘端，当其中间，则其处也，是曰阳关。所在刺灸分壮，与气府同法。】　　【马莳曰：此言折臂者当有灸之之法也。凡人折臂者，使人自摇其臂而曲之，上与肘齐，即臂脊之中而灸之，以疏通其肘臂之气。盖细详之，乃三阳络之所也，系手少阳三焦经腕后臂外四寸，灸七壮，禁针。按督脉十一椎下有脊中，此穴与折臂无义，故当为臂脊之中，王注以为此节治上节失枕者尤非。】　　【张志聪曰：折者，谓脊背罄折而不能伸舒也。摇其手臂，下垂齐肘尖，而正对于脊中，以灸脊中之节穴。】
　　(月少)络季胁引少腹而痛胀，刺譩嘻。 【(月少)，音杪。】　　【王冰曰：(月少)谓侠脊两旁空软处也。少腹，齐下也。】　　【马莳曰：此言(月少)络及季胁引少腹而痛胀者，当刺譩嘻也。(月少)络间者，(月少)间之络。季胁者，章门之所。譩嘻所在刺灸分壮，已详气府篇中。】　　【张志聪曰：(月少)络季胁，肋骨之尽处，少阳厥阴之部署也。痛引少腹者，连及于膀胱也。夫太阳为诸阳主气，故阳气陷下者，灸太阳之譩嘻。胁腹引痛者，亦刺譩嘻以疏泄。盖志意和则筋骨强健，而邪病自解矣。　张兆璜曰：少阳主骨，厥阴太阳主筋，少厥属木，木生于水，故痛引少腹。】
　　腰痛不可以转摇，急引阴卵，刺八髎与痛上。八髎在腰尻分间。　　【王冰曰：分，谓腰尻筋肉分间陷下处。】　　【马莳曰：此言腰痛不可以转摇者，当刺八髎穴也。八髎者，上髎、次髎、中髎、下髎也，左右相同，故曰八，系足太阳膀胱经，上髎在第一空，腰髁第一寸侠脊陷中，次髎在第二空，中髎在第三空，下髎在第四空，俱侠脊陷中，针三分，灸三壮。】　　【张志聪曰：腰痛不可以转摇者，肾将惫也。急引阴卵，连及于厥阴也，亦当取足太阳之上髎、次髎、中髎、下髎之八穴，及与少阴厥阴本部之痛处。盖八髎在腰尻之骨间，筋骨为病，当从骨空之穴以刺之。】
　　鼠瘘寒热，还刺寒府，寒府在附膝外解营。取膝上外者使之拜，取足心者使之跪。　　【王冰曰：寒府在膝外骨间屈伸之处，寒气喜中，故名寒府也。解谓骨解，营谓深刺而必中其营也。】　　【马莳曰：此言刺鼠瘘病者之有穴，而示以取穴之法也。凡生鼠瘘而发为寒热者，还须刺寒府穴，其穴在附膝外骨解之营也。凡取膝上外穴者，使之拜，则膝穴空开，而骨解之间可按而取之。至于取足心穴者，使之跪，则宛宛深处，即穴之所在，亦可按而取之矣。按针灸书并无寒府穴，今细推之，足少阳胆经有阳开穴，在阳陵泉上三寸，犊鼻外陷中，疑是此穴。盖鼠瘘在颈腋之间，正属足少阳胆经也。其曰寒府者，大凡人之膝上，片骨最寒，故命名如此耶？又曰阳关者，足三阳以此为关耶？如足太阳膀胱经风门穴，又曰热府。其古人命穴，必有取义，犹手有曲池，足有曲泉，手有三阳络，足有三阴交，膝外有阳陵泉，膝内有阴陵泉之类。故风门为热府，而阳关为寒府也。】　　【张志聪曰：鼠瘘寒热，病也，其本在脏，其末上出于颈腋之间。夫天开于子，足少阴者天一所生之水脏也。其本在脏者，在少阴之肾脏也。寒府者，膀胱为肾脏寒水之腑也。病在脏而还取之腑者，谓阴脏之邪，当从阳气以疏泄也。营，营穴也，谓所取寒腑之穴，在附于膝之外筋营间之委中穴也。拜，揖也，取膝上外解之委中者，使之拜则膝挺而后直，其穴易取也。如当再取肾脏之本经者，使之跪，跪则足折而涌泉之穴，宛在于足心之横纹间矣。以上论大风寒热诸证，当取头项脊背足膝之骨空者，皆太阳之穴也。】
　　任脉者，起于中极之下，以上毛际，循腹里上关元，至咽喉上颐，循面入目。　　【王冰曰：任脉，奇经也。任脉当齐中而上行中极者，谓齐下同身寸之四寸也。中极之下，言中极从少腹之内上行，而外出于毛际而上，非谓本起于此也。关元者，谓齐下同身寸之三寸也。】　　【马莳曰：此言任脉之所起所止也。任脉，奇经八脉之一也。中极者，脐下四寸，起于中极之下，则始于会阴穴也。会阴在两阴间，任脉由会阴而行腹，督脉由会阴而行背也。从会阴以上曲骨之毛际，复循腹里之中极上关元，又上石门、气海、阴交、神阙、水分、下脘、建里、中脘、上脘、巨阙、鸠尾、中庭、膻中、玉堂、紫宫、华盖、璇玑、天突至廉泉、承浆以上咽喉中，其脉至上颐，循面以入于目也。　　【曲骨、中极、关元、石门、气海、阴交、神阙、水分、下脘、建里、中脘、上脘、巨阙、鸠尾、中庭、膻中、玉堂、紫宫、华盖、璇玑、天突，廉泉、承浆所在刺灸分壮，已详气府篇中。】　　】
　　【张志聪曰：此言任脉之有骨空也。任脉乃循于腹之肉穴，然起于中极之下，上毛际而交于横骨，循膺胸之鸠尾、膻中、天突，而至于咽喉上颐，循承浆而入络于齿龂，复循面入目下，而络于承泣，是始终之有骨穴也。】
　　冲脉者，起于气街，并少阴之经，侠齐上行，至胸中而散。　　【王冰曰：冲脉，奇经也。侠齐两旁而上行气街者，谓毛际旁两鼠鼷上，同身寸之一寸也。言冲脉起于气街者，亦从少腹之内，与任脉并行而至于是乃循腹也。何以言之？《针经》曰：冲脉者，十二经之海，与少阴之络，起于肾下，出于气街。又曰：冲脉任脉者，皆起于胞中，上循脊里，为经络之海，其浮而外者，循腹各行会于咽喉，别而络唇口，血气盛则皮肤热，血独盛则渗灌皮肤，生毫毛。由此言之，则任脉冲脉从少腹之内，上行至中极之下，气街之内明矣。】　　【马莳曰：此言冲脉之所起所止也。气街所在刺灸分壮，已详气府篇中。】　　【张志聪曰：气街即气冲，系足阳明经穴，在少腹毛中两旁各二寸横骨之两端。冲脉并足阳明少阴二经之间，循腹上行，侠齐左右各五分，上至胸中而散。再按冲任二脉，皆起于胞中，上循背里，为经络之海，其浮而外者，起于窍冲，循腹右上行至胸中而散，淡渗于肌腠，充肤热肉，生毫毛，此冲脉之血气，行于脉外也。今止言腹而不言背者，谓冲脉之血气，散于脉外而充于骨空也。故所谓骨空者，谓经脉之气，注于节之交而为穴也。至于骨空之血气，乃脉外之血气也。】
