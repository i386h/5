<!-- { "loadSidebar": true } -->
　　黄帝问曰：少阴何以主肾？肾何以主水？岐伯对曰：肾者，至阴也。至阴者，盛水也。肺者，太阴也。少阴者，冬脉也。故其本在肾，其末在肺，皆积水也。帝曰：肾何以能聚水而生病？岐伯曰：肾者，胃之关也，关门不利，故聚水而从其类也。上下溢于皮肤，故为胕肿。胕肿者，聚水而生病也。帝曰：诸水皆生于肾乎？岐伯曰：肾者牝脏也，地气上者，属于肾而生水液也，故曰至阴。勇而劳甚则肾汗出，肾汗出逢于风，内不得入于脏腑，外不得越于皮肤，客于元府，行于皮里，传为胕肿，本之于肾，名曰风水。所谓元府者，汗空也。　　【王冰曰：阴者，谓寒也。冬月至寒，肾气合应，故云肾者至阴也。水王于冬，故云，至阴者肾水也。牝，阴也，肾主阴位，故云牝脏。汗液色元，从空而出，以汗聚于里，故谓之元府。】　　【马莳曰：此言风水之病，本之于肾而传之于肺也。帝言人有病水证者，皆曰属之于肾，但不知足少阴何以属肾？而肾何以主水？伯言肾居下焦为阴中之阴乃至阴也。水为阴，肾亦为阴，今肾为至阴，则水病乃盛水也。彼肺为手太阴经，肾为足少阴经，少阴者，主于冬水之脉也。其脉从肾上贯鬲，入肺中，故其病本在肾，其病末在肺。本者，病之根也。末者，病之标也。肾气上逆，则水气客于肺中，此所以皆为积水也。且肾何以聚水而成病？正以肾为胃之关，关者，有出入所司之义也。肾主下焦，膀胱为腑，开窍于二阴。故肾气化则二阴通，肾气不化则二阴闭，闭则胃上满，故曰肾者胃之关也。关闭则气停，气停则水积，水积则水盛，水盛则气溢，故曰关门不利，当聚水而从其类也。由是上者之肺，下者之肾，俱溢于皮肤则为胕肿，此乃聚水而生病之验也。况肾为牝脏，地气应之，地气上者为水，故感之而生水液耳。惟地与肾皆为阴，此肾之所以为至阴也。方其病始之际，强力入房，勇而劳甚，则肾汗出，肾汗出逢于风，内不得入于脏腑，外不得越于皮肤，风乃客于元府之内，行于皮肉之中，传为胕肿之证，其实本之于肾也，故有风又有水，其名曰风水。然所谓元府者，即皮肤上之汗空也。汗空虽细微，最为元远，故曰元。后世止知水肿，不知有风水之义，但知利水，而并不用风药，此朱丹溪治水肿法，诚有未全，后世循法用之，致人夭枉者，不知几千万人也。如果审得周身浮肿，色黑或白不黄，目下瞳亮，肤如脂泽，信为风水证也，用羌活以入膀胱，独活以入肾，防风行四肢，苍朮发表胜湿，干葛、白芷入阳明，柴胡和解表里，甚则用十二经引经药，无不应手而愈。但止腹中坚胀者，则又以鼓胀治之，不在此例，当用腹中论治以鸡屎醴之类是也。】　　【张志聪曰：水由地中生，上升于天，下归于泉，天气与水气上下相通，故在地为水，而在天为寒。夫天为阳，地为阴，泉在地之下，故为至阴而盛水。盛者，受盛而多也。夫肺主天，太阴之气主湿土，土气上升于天而为云，天气下降而为水，是水由天降，云自地生，故曰，肺者太阴也，谓天地之气相合也。少阴主水而司冬令，其脉贯鬲入肺中，故其本在肾，其末在肺，上下皆积水也。又水由中焦入胃之饮而生，从下焦决渎而出，故关门不利，则聚水而从其类。盖肾者主水，水不沾流，则水亦类聚矣。胕肿，胀也。皮肤者，肺之合。水聚于下，则反溢于上，故肿胀于皮肤之间，盖因水聚而生此病也。然水生于中焦之胃土，然由下焦之气上升以合化。夫胃为阳腑，肾为牝脏，肾气上交于阳明，戊癸合化，而后入胃之饮，从地土之气，上输于肺，肺气通调而下输决渎，故曰地气上者属于肾而生水液也。夫水在地之下，地气上者，直从泉下之气而生，故曰至阴，是地气上通于天，而水气亦上通于天也。以上论水液生始之原，聚则为水为肿，和则清中之浊者从决渎而下行，清中之清者，为精、为液、为气、为血，生肌肉而充皮肤，濡筋骨而利关节，莫不由此入胃之饮也。其劳动肾液上出为汗，逢于风而闭溢于皮肤之间，则为胕肿，当知胕肿有二因也。经云，用力过度则伤肾。又曰，持重远行，汗出于肾。盖勇而劳甚则伤骨，骨即为肾，肾气动则水液上升而为汗矣。逢于风，则内不得入于脏腑，外不得越于皮肤，客于元府，行于皮里，传为胕肿，本之于肾，名曰风水，盖因风而致水肿于皮肤间也。元府者，乃汗所出之空孔，又名鬼门，盖幽元而不可见者也。夫肾者主水，受胃之津液而藏之，肾之津液，复还入胃中，而资养其脏腑。又入心为汗，入肝为泪，入肺为涕，入脾为涎，自入为唾，是五液皆出于肾，而五脏六腑之气，亦借肾脏之津液以濡养，故曰内不得入于脏腑。此论水从上降，而复从下升，乃津液环转之道也。】
