<!-- { "loadSidebar": true } -->
　　帝曰：水俞五十七处者，是何主也？岐伯曰：肾俞五十七穴，积阴之所聚也，水所从出入也。尻上五行行五者，此肾俞。故水病下为胕肿，大腹，上为喘呼不得卧者，标本俱病。故肺为喘呼，肾为水肿，肺为逆不得卧，分为相输俱受者，水气之所留也。伏菟上各二行行五者，此肾之街也。三阴之所交结于脚也。踝上各一行行六者，此肾脉之下行也，名曰太冲。凡五十七穴者，皆脏之阴络，水之所客也。　　【王冰曰：背部之俞，凡有五行，当其中者，督脉气所发穴，两旁四行，皆足太阳脉气也。水下居于肾，则腹至足而胕肿，上入于肺，则喘息贲急而大呼也。肺为标，肾为本，如此者是肺肾俱水为病也。肺为喘呼，气逆不得卧者，以其主呼吸也。肾为水肿者，以其主水也。分其居处以名之，则是气相输应，本其俱受病气，则皆是水所留也。腹部正俞凡有五行，侠齐两旁，则肾脏足少阴脉及冲脉气所发，次两旁则足阳明气所发，此四行穴则伏菟之上也。肾脉与冲脉并下行循足，合而盛大，故曰太冲。经所谓五十七者，然尻上五行行五，则背脊当中行，督脉气所发者，脊中、悬枢、命门，腰俞，长强当其处也。次侠督脉两旁，足太阳脉气所发者，有大肠俞、小肠俞、膀胱俞、中(月吕)内俞、白环俞当其处也。又次外侠两旁，足太阳脉气所发者，有胃仓、肓门、志室、胞肓、秩边当其处也。伏菟上各二行行五者，腹部正俞，侠中行任脉两旁，冲脉足少阴之会者，有中注，四满、气穴、大赫、横骨当其处也。次侠冲脉足少阴两旁，足阳明脉气所发者，有外陵、大巨、水道、归来、气街当其处也。踝上各一行行六者，足内踝之上，有足少阴阴蹺脉，并循腨上行，足少阴脉有大锺、复溜、阴谷三穴，阴蹺脉有照海、交信、筑宾三穴，阴蹺既足少阴脉之别，亦可通而主之，兼此数之，犹少一穴。脊中在第十一椎节下间，俯而取之，刺可入同身寸之五分，不可灸，令人偻。悬枢在第十三椎节下间，伏而取之，刺可入同身寸之三分。命门在第十四椎节下间，伏而取之，刺可入同身寸之五分。腰俞在第二十一椎节下间，刺可入同身寸之三分，留七呼。长强在脊骶端，督脉别络少阴所结，刺可入同身寸之二分，留七呼，若灸者，并可灸三壮。此五穴者，并督脉气所发也。次侠督脉两旁，大肠俞在第十六椎下，侠督脉两旁，去督脉各同身寸之一寸半，刺可入同身寸之三分，留六呼，若灸者，可灸三壮。小肠俞在第十八椎下两旁，膀胱俞在第十九椎下两旁，中(月吕)内俞在第二十椎下两旁，相去及刺灸分壮法，并如大肠俞，侠脊(月吕)胛起肉，留十呼。白环俞在第二十一下两旁，相去如大肠俞，伏而取之，刺可入同身寸之五分，若灸者，可灸三壮。此五穴者，并足太阳脉气所发，所谓肾俞者即此也。又次外两旁，胃仓在第十二椎下两旁，相去各同身寸之三寸，刺可入同身寸之五分，若灸者，可灸三壮。肓门在第十三椎下两旁，志室在第十四椎下两旁，正坐取之。胞肓在第十九椎两旁，伏而取之。秩边在第二十一椎下两旁，相去及刺灸分壮法，并如胃仓，伏而取之。此五穴并足太阳脉气所发也。次伏菟上两行，中注在齐下同身寸之五分，两旁相去任脉，各同身寸之五分。四满在中注下，气穴在四满下，大赫在气穴下，横骨在大赫下，递相下同身寸之一寸，各横相去同身寸之一寸，并冲脉足少阴之会，刺可入同身寸之一寸，若灸者，可灸五壮。次外两旁穴，外陵在齐下同身寸之一寸，两旁去冲脉各同身寸之一寸半。大巨在外陵下同身寸之一寸，水道在大巨下同身寸之三寸，归来在水道下同身寸之三寸，气街在归来下鼠鼷上同身寸之一寸，各横相去同身寸之二寸。此五穴者，并足阳明脉气所发。水道刺可入同身寸之二寸半，若灸者，可灸五壮。气街刺可入同身寸之三分，留七呼，若灸者，可灸三壮。余三穴并刺可入同身寸之八分，若灸者，并可灸五壮。所谓肾之街者此也。踝上各一行行六者，大锺在足内踝后街中，足少阴络，别走太阳者，刺可入同身寸之二分，留三呼，若灸者，可灸三壮。复溜在内踝上同身寸之二寸陷者中，足少阴脉之所行也，刺可入同身寸之三分，留三呼，若灸者，可灸五壮。照海在内踝下，刺可入同身寸之四分，留六呼，若灸者，可灸三壮。交信在内踝上同身寸之二寸，少阴前太阴后筋骨间，阴蹺之郄，刺可入同身寸之四分，留五呼，灸者可灸三壮。筑宾在内踝上腨分中，阴维之郄，刺可入同身寸之三分，若灸者，可灸五壮。阴谷在膝下内辅骨之后，大筋之下，小筋之上，按之应手，屈膝而得之，足少阴脉之所入也，刺可入同身寸之四分，若灸者，可灸三壮。所谓肾经之下行，名曰太冲者，则此也。】　　【马莳曰：此言治水之俞，有五十七穴也。肾属水，治肾水之俞，有五十七穴者，积阴之所聚也，其俞皆水所从出入之处。尻上计有五行，旁四行系足太阳膀胱经，而今曰肾之俞者，以肾与膀胱为表里，故不曰膀胱而曰肾俞也。水病者，下为胕肿腹大之证，上为喘呼不得卧之证，下病为本，上病为标，是乃标本俱病也。故在肺则为喘呼，在肾则为水肿，肺气逆所以不得卧也。此二经之分，本为相输相应，俱受其病者，以水气之所留也。三阴之所交，必结于脚者，内踝上三寸，有穴名三阴交，以肾肝脾三经之所交也。其踝上各一行，每行六穴者，此肾脉之所行，名曰太冲，以肾与冲脉，并皆下行于足，合而盛大，故曰太冲。凡此五十七穴者，皆阴脏之阴络，水之所客处也。故治水者，治此诸穴耳。】　　【张志聪曰：此言水随经而上下也。肾者，至阴也。穴者，气之所聚。故肾五十七穴，积阴之所聚也，水随此经俞而外内出入者也。尻上五行，中行乃督脉之所循，旁四行乃太阳之经脉，盖督脉起于至阴，循阴器绕篡后，别绕臀，合少阴太阳，贯脊入肾，太阳为少阴之寒府，是此五行乃水阴之所注，故皆为肾俞。是以病水则下为胕肿大腹，上则为喘呼不得卧者，此标本俱病。盖肾为本，肺为标，在肺则为喘呼，在肾则为水肿，肺为气逆，故不得卧也。此水分为相输，而上下俱受病者，盖肾俞之循尻而下，复循腹而上贯肺中，水气之留于经俞故也。夫有形之血，行于脉中，无形之气，行于脉外，是以有形之水，行于无形之气分，无形之水气，行于有形之脉中，水随经而行于上下，而水气亦随经而留于脉中也。故胕肿大腹者，水所从出入于外内，喘呼不得卧者，水气上逆于脉中也。伏兔在膝上六寸起肉，以左右各三指按膝上，有肉起如兔之状，故以为名。各二行者，谓少阴之大络，与少阴之经，左右各二，共四行也。行五者，谓少阴经之阴谷、筑宾、交信、复溜，及三阴之所交结之三阴交穴也。街，气街也。气街者，气之径路也。经路者，经别之大络也。如经络之气结，则别走于气街，故络绝则径通，此少阴之经，同少阴之大络，下行于脚，而交结于三阴，故曰肾之街也。夫少阴之本，直起于至阴之下者也。踝上各一行者，左右二足各一行也。行六者，谓照海、水泉、大锺、太溪、然谷、涌泉六穴也。此肾脉之直下行于至阴也。凡此五十七穴，皆水脏之阴络，水之所客也。客者，谓留舍于脉络之间，非入于脉中也。】
　　帝曰：春取络脉分肉，何也？岐伯曰：春者木始治，肝气始生，肝气急，其风疾，经脉常深，其气少不能深入，故取络脉分肉间。　　【马莳曰：此言春时行刺法者，所以必取络脉分肉之义也。盖以春属木，木始治时，肝属木，脏气始生，斯时肝气虽急，天之风亦疾，然人之经脉常深，而风木之气常少，不能深入于经脉之内，仅在络脉分肉之间，故刺之者必取此所也。如列缺为肺之络脉，其手腕侧后为列缺分肉也。】　　【张志聪曰：按《灵枢》四时气篇内风水肤胀为五十七痏，取皮肤之血者，尽取之，而首论四时各有浅深之所，在帝复引经而问，故曰，春取络脉分肉，何也？东方生风，风生木，木生肝，风木之气其性急疾而直达于络脉分肉之间，其经脉之气，随冬令伏藏，久深而始出，其在经之气尚少，故不能深入而取之经，当浅取之络脉分肉间也。按针刺之道，有皮肉筋骨之浅深，病有浮沉，刺有浅深，此病之有浅深也。四时各有所取，四时之有浅深也。故曰，四时之气，各有所在。灸刺之道，得气穴为定。】
　　帝曰：夏取盛经分腠，何也？岐伯曰：夏者火始治，心气始长，脉瘦气弱，阳气留溢，热熏分腠，内至于经，故取盛经分腠。绝肤而病去者，邪居浅也。所谓盛经者，阳脉也。【长，上声。】　　【王冰曰：绝谓绝破，令病得出也。】　　【马莳曰：此言夏时行刺法者，所以必取盛经分腠之义也。盖以夏属火，火始治时，心属火，脏气始长，其脉尚瘦，其气尚弱。火者阳气也，阳气留溢于人身，热气熏蒸于分腠内，而遂至于盛经，故盛经者，人身阳经之脉也。用刺法者，必取此盛经分腠以治之。先以左手按绝其皮肤，而右手刺之，即病去者，邪尚浅也。然所谓盛经者，乃阳经之脉也。】　　【张志聪曰：南方生热，热生火，火生心，而心主血脉，故脉气尚瘦弱也。其阳盛之气，留溢于外，而外之暑热，熏蒸于分腠内，至于经脉，故当取之盛经分腠。绝肤者，谓绝其肤腠之邪，不使内入于经脉，盖邪居肤腠之浅也。阳脉谓浮见于皮肤之脉，阳盛于外，故曰盛经。按此二节，论取气而不论脉。】
