<!-- { "loadSidebar": true } -->
　　帝曰：人有精气津液，四肢九窍，五脏十六部，三百六十五节，乃生百病。百病之生，皆有虚实。今夫子乃言有余有五，不足亦有五，何以生之乎？岐伯曰：皆生于五脏也。夫心藏神，肺藏气，肝藏血，脾藏肉，肾藏志，而此成形。志意通内连骨髓，而成身形五脏。五脏之道，皆出于经隧，以行血气，血气不和，百病乃变化而生，是故守经隧焉。　　【王冰曰：《针经》云：两神相薄，合而成形，常先身生，是谓精。上焦开发，宣五谷味，熏肤充身泽毛，若雾露之溉，是谓气。腠理发泄，汗出腠理，是谓津。液之渗于空窍，留而不行者为液也。十六部者，谓手足二，九窍九，五脏五，合为十六部也。三百六十五节者，非谓骨节，是神气出入之处也。言人身所有则多，所举则少，病生之数何以论之？五脏，谓五神脏也。言病皆生于五脏者，何哉？以内藏五神而成形也。志意者，通言五神之大凡也；骨髓者，通言表里之成化也。言五神通泰，骨髓化成，身形既立，乃五脏互相为有矣。隧，潜道也，经脉伏行而不见，故谓之经隧焉。血气者，人之神，邪侵之则血气不正，血气不正，故变化而百病乃生矣。然经脉者，所以决死生，处百病，调虚实，故守经隧焉。】　　【马莳曰：此言人有虚实而生百病者，以血气之不和也。四肢者，手足也，手足各二。九窍者，阳窍七，在面部；阴窍二，前阴后阴也，在下部。五脏者，心肝脾肺肾也，共为十六部，及有三百六十五节。《灵枢》九针十二原篇有曰：所谓节之交三百六十五会。又云：所言节者，神气之所游行出入也，非皮肉筋骨也。是皆能生百病者也。百病之生，各有虚有实，是虚者即所谓不足也。实者即所谓有余也。今约有余不足而分之则为五，统之则为十。果何以生此不足有余也？伯言皆生于五脏也。夫所谓神气血肉志者，皆藏之于五脏，而人之形始成焉。唯志意通畅，内连骨髓，而身形五脏，始无百病，正以五脏之道，皆出于经隧，如《灵枢》经脉篇论各经脉气之流行，所以行血气者也。血气不和，则为有余不足，而百病乃生。是故善治生者，必守此经隧焉，真可以决死生、处百病、调虚实也。】　　【张志聪曰：《灵枢经》云：两神相搏，合而成形，常先身生，是谓精。上焦开发，宣五谷味，熏肤充身泽毛，若雾露之溉，是谓气。腠理开发，汗出溱溱，是谓津。谷入气满，淖泽注于骨，骨肉屈伸泄泽，补益脑髓，皮肤润泽，是谓液。中焦受气，取汁变化而赤，是谓血。壅遏营气，令无所避，是谓脉。四肢为诸阳之本，九窍为水注之气。五脏者，所以藏精神血气魂魄者也。十六部者，十六部之经脉也，手足经脉十二，蹺脉二，督脉一，任脉一，共十六部脉，计十六丈二尺，而一周于身。节之交三百六十五会，神气之所游行出入，乃百病之所从而生，皆有虚有实。然五者之气，皆生于五脏，而五脏所藏之血气神志以成此形也。志意者，所以御精神，收魂魄，适寒温，和喜怒者也。志意通内连骨髓而成身形五脏。上言有形之五脏，以生无形之五志，此言无形之五志，以成有形之身形。五志者，心藏神，肝藏魂，肺藏魄，脾藏意，肾藏志也。然五脏之道，皆归于经隧，经隧者，五脏之大络以行血气者也。血气不和，百病乃变化而生，是故调治之道，亦守其经隧焉。】
　　帝曰：神有余不足何如？岐伯曰：神有余则笑不休，神不足则悲，血气未并，五脏安定，邪客于形，洒淅起于毫毛，未入于经络也，故命曰神之微。帝曰：补泻奈何？岐伯曰：神有余则泻其小络之血出血，勿之深斥，无中其大经，神气乃平。神不足者，视其虚络，按而致之，刺而利之，无出其血，无泄其气，以通其经，神气乃平。帝曰：刺微奈何？岐伯曰：按摩勿释，着针勿斥，移气于不足，神气乃得复。　　【王冰曰：并谓并合也，未与邪合，故曰未并。邪入小络，故可泻其小络之脉，出其血，勿深推针，针深则伤肉也。以邪居小络，故不欲令针中大经，络血既出，神气自平。斥，推也。小络，孙络也。但通经络，令其和利，按虚络令其气致，以神不足，故不欲出血及泄气也。刺微之间，复前初起于毫毛，未入于经络者也。按摩其病处，手不释散，着针于病处，亦不推之，使其人神气内朝于针，移其人神气令自充足，则微病自去，神气乃得复常。】　　【马莳曰：此言神有虚实为病者，皆当刺之，而复有刺邪之法也。神者，心之所藏也。《灵枢》本神篇言心藏脉，脉舍神，心气虚则悲，实则笑不休，然则有余不足者，正虚实之谓也。观此则知有余不足，皆能为病者矣。盖心在声为笑，在志为喜，故实则笑不休。肺在志为忧，在声为哭，故心气衰而不能胜肺，则不足而悲，此乃血气已并，所以为虚实而成病也。然方其血未并于气，气未并于血，而五脏安定之时，邪或客之，则邪在小络，起于毫毛，有洒淅恶寒之貌，尚未入于大经与大络也。故命曰，神之微病耳。帝复疑神为有余不足，而病有为笑为悲，则不可无补泻法也。伯言神有余者病也，过犹不及也，当泻小络之脉出血，勿深推其针，恐针深则伤肉也。又无中其大经，恐因小络而兼伤大经也。盖以经脉为里支，而横者为络，络之别者为孙络，孙络者，小络也。神本无形，宜其善针之若此。必使神气既平，不至于有余而为笑不休，斯已矣。神不足者，其络必虚，当治其心经之络为虚者治之，按而致其气之来，刺而令其气之和利也。无出血泄气以通其经脉，使神气乃平，不至于不足而为悲斯已矣。且其邪客于形，而初起于毫毛，未入于经络，则乘其微而刺之者，当按摩其病处，勿释其手，着针其病处，勿推其针，使移邪气于不足而为衰，复其真气之如故而无亏，则神气自全矣。愚按此节当分为四段，其曰神有余则笑不休，神不足则悲，言有余不足皆能为病也。是乃本体之病，自血气未并至，故曰神之微，言始时皆能感邪，其病必微，是乃外感之病。其曰神有余者，至神气乃平，言刺其有余之法，非刺其邪也。其曰神不足，至神气乃平，言刺其不足之法，亦非刺其邪也。至于刺微奈何，至末方与第二段相应，此微字正是命曰神之微也，乃所以刺其邪也，若以第二段为三，第三段为二，则文理自无不明。王注以第三四段皆为有邪，则末段又何为有刺微之问？又奚必另有刺法？反有不明者矣。又按按摩勿释四句，似为空虚未着何经。愚意即第七节志有虚实为病，乃肾经也，故刺然谷、复溜本经之穴。则刺神者，当在心包络经；刺气者，当在肺经；刺血者，当在肝经；刺形者，当在脾经。否则周身之内，何以知其为神之病，或气之病？又何以知其为何经之病乎？】　　【张志聪曰：针刺之道，通利经脉，无泄其气血，即所以补虚也。盖血气流通，而形神自生矣。人之为病，因郁滞而成虚者，十居其半。医者但知补虚，不知通利之中，更有补虚之妙。用着针者，如以布憿着之，乃从单布上刺，谓当刺之极浅，而勿推内其针，移其邪气于不足，而神气乃自复矣。　张兆璜曰：血气相并，则有虚有实，邪入深而客于肌肉经脉，亦有虚有实，此血气平而邪客之浅者也。】
　　帝曰：善。气有余不足，奈何？岐伯曰：气有余则喘咳上气，不足则息利少气。血气未并，五脏安定，皮肤微病，命曰白气微泄。帝曰：补泻奈何？岐伯曰：气有余则泻其经隧，无伤其经，无出其血，无泄其气；不足则补其经隧，无出其气。帝曰：刺微奈何？岐伯曰：按摩勿释，出针视之，曰我将深之，适人必革，精气自伏，邪气散乱，无所休息，气泄腠理，真气乃相得。　　【王冰曰：肺合皮，其色白，故皮肤微病，命曰白气微泄。气，谓荣气也。针泻若伤其经，则血出而荣气泄脱，故不欲出血泄气，但泻其卫气而已。针补则又宜谨闭穴俞，然其卫气亦不欲泄之。刺微之间，覆前白气微泄者也。按摩，谓按摩其病处。革，皮也。我将深之，适人必革者，谓其深而浅刺之也。如是胁从则人怀惧色，故精气潜伏也。以其调适于皮，精气潜伏，邪无所据，故乱散而无所休息，发泄于腠理也。邪气既泄，真气乃与皮腠相得矣。】　　【马莳曰：此言气有虚实为病者，皆当刺之而复有刺邪之法也。气者，肺之所藏也。《灵枢》本神篇言肺藏气，气舍魄，肺虚则鼻塞不利。少气即本文之少气也。实则喘喝，胸盈仰息，即本文之喘咳上气也。此乃气血已并，所以为虚实而成病也。然方其血未并于气，气未并于血，而五脏安定之时，邪来客之。肺主皮肤，皮肤微病，命曰白气微泄，盖肺属金，为色之白也。然而气有余者，则审其有余之在肺经。而泻其经隧，无得伤经出血，及泄其荣气也。气不足者，则审其不足之在肺经，而补其经隧，虽卫气亦不泄之斯可也。且其邪客于形，当按摩其病处，勿释其手，出针视之，仍骇此病人，曰我将深此针以刺之，适致此人革其常度，不能自宁，则精气必敛伏，邪气必散乱，此邪且无所安息，外泄腠理，真气乃相得矣。】　　【张志聪曰：肺主气而司呼吸，故有余则喘咳上逆，不足则呼吸不利而少气也。肺合皮，其色白，微邪客于皮肤，命曰白气微泄，谓微伤其肺气也。经隧，大络也，五脏之所以出血气者也，故有余则泻其经隧之血气，而勿再伤其经脉之血气也。不足则补其经隧之血气，而无泄其经隧之气焉。出针，出而浅之也。视之，视其浅深之义也。曰我将深之。适人之邪浅客于皮，必与正气相格，庶邪散而正气不泄，故曰我将深之，谓将持内之而使精神自伏。复放而出之，令邪无散乱，迎之随之，以意和之，无所休息。使邪气泄于皮毛腠理，而真气乃相得复于肌表。此用针浅深之妙法也。】
