<!-- { "loadSidebar": true } -->
　　帝曰：血并于阴，气并于阳，如是血气离居，何者为实？何者为虚？岐伯曰：血气者，喜温而恶寒，寒则泣不能流，温则消而去之。是故气之所并为血虚，血之所并为气虚。帝曰：人之所有者血与气耳，今夫子乃言血并为虚，气并为虚，是无实乎？岐伯曰：有者为实，无者为虚。故气并则无血，血并则无气。今血气相失，故为虚焉。络之与孙脉，俱输于经，血与气并，则为实焉。血之与气，并走于上，则为大厥，厥则暴死。气复反则生，不反则死。　　【王冰曰：泣，谓如雪在水中，凝住而不行去也。气并于血则血少，故血虚。血并于气则气少，故气虚。有者为实，无者为虚，言为并于血则血无，血并于气则气无也。血与气相失，言气并于血，则血失其气，血并于气，则气失其血。】　　【马莳曰：此详论血气之虚实，有以不并言者，有以专并言者。帝承上文而言血并于气，气并于血，固宜其有虚实矣。若血属阴，理当归于阴，气属阳，理当归于阳。今曰，血并于阴，气并于阳，此正血气不相为并，而各离所并之居，与上节离居不同。上言血离其所居而并之于气，气离其所居而并之于血，而此则血不并气是离其并气之所居，气不并血，是离其并血之所居，是无实无虚也。当以何者而定其为虚实邪？伯言血气虽不同，其性则同也，皆喜温而恶寒，寒则濇滞而不通，温则消释而易行，故不并固不可，而专并亦不可。盖不并则为寒，寒则濇滞而不通。专并则为热，热则太温而病胜。是以气之所并者在于阳，则气分无血也，是为血虚矣。血之所并者在于阴，则血分无气也，是为气虚矣。此不并之并，亦有虚实在也。然而既曰血虚，又曰气虚，是血气皆无实也，帝之所以又疑而问也。殊不知气并于阳，气为有而血为无，乃气实而血虚也。血并于阴，血为有而气为无，乃血实而气虚也。故曰有者为实，无者为虚也。不唯是也，彼气血相片者，气并于血，则气盛而血少，是无血也。血并于气，则血盈而气少，是无气也。惟气血相失，故名之曰虚。大络与孙络，俱运于经脉之中，气并于血，其实在气血并于气，其实在血，故名之曰实。且是气血也，专并于上，则气上而不下，当为大厥之证，厥则暴死者有之。幸而气复于下则生，不复则死矣。】　　【张志聪曰：此复申明血气各自并居而成虚也。夫血满于外，气注于阴，是阴阳相合而为和平，如血并于阴，气并于阳，是血气各自分其居矣。故血气喜其温和相合，而恶其寒濇独居。如血并于阴，则寒泣而不能流行，血不流行，则气不得以和之矣。气并于阳，则气温而血消去，气热消铄，则血不得以和之矣。是故气之所并为血虚，血之所并为气虚。盖血并于阴者，血并而气不并也。血并于阴，则阴盛而寒，寒则血中之气，亦濇而不能流行矣。气并于阳者，气并而血不并也。气并于阳，则阳盛而热热则气分之血，亦消烁而去矣。故曰气并则无血，血并则无气也。然血气并而成虚者，因无而为虚也。如血并于阴，则阴寒盛，而血中之气亦无矣。如气并于阳，则阳热盛，而气分之血亦消去矣。故气并则无血，血并则无气。今血与气相失，而不能相和，故皆为虚焉。络者，经脉之支别也。孙脉者，乃孙络之脉别经者，亦三百六十五脉，内通于十二大络，外通于肤腠皮毛。五脏之血气，从大络而出于孙脉，从孙脉而出于肤表。表阳之气，从孙络而入于大络，从大络而注于经俞。此外内交通血气之经路也。是络脉之血气，孙络之气血，俱输于经，是血与气共并于血分则为实也。血之与气并走于上，则为大逆，逆则暴死。气复反则生，不反则死，此血与气共并于上则为实也。　王芳侯曰：气复反则生，谓复归于下也。盖阳气生于下，而升于上，血气并逆，则气机不转而暴死，反则旋转而复生。】
　　帝曰：实者何道从来？虚者何道从去？虚实之要，愿闻其故。岐伯曰：夫阴与阳皆有俞会，阳注于阴，阴满之外，阴阳匀平，以充其形，九候若一，命曰平人。　　【马莳曰：此言气血之虚实，必有道以为之往来也。阴阳者，阴经阳经也。帝问气血相并则为虚实，然何道以为之往来？此乃虚实之要也。伯言手足有六阳经，有六阴经，皆有俞穴所会，阳经注而之内，阴经注而之外，如《灵枢》经脉篇始于手太阴肺经，遂行于手阳明大肠经，足阳明胃经，遂行于足太阴脾经者是也。阴阳和平，以充其形，九候不偏，命之曰无病之人。若气血相并，则不能匀平而为虚实矣。此阳经阴经之经隧，乃道之所以往来也。】　　【张志聪曰：道谓血气出入之道路，来则为实，去则为虚，有来有往则和平矣。盖以血气相通，阴阳交互之为和平也。俞者，谓三百六十五俞穴，乃血脉之所流注。会者，谓三百六十五会，乃神气之所游行，皆阴阳血气之所输会者也。脉外之阳气，从孙脉而注于阴中，在内之阴血，从经俞而溢之脉外，此阴阳相和，是为匀平。血气相通，以充其形，则三部九候之脉，上下若一，是为平人矣。】
　　夫邪之生也，或生于阴，或生于阳。其生于阳者，得之风雨寒暑；其生于阴者，得之饮食居处，阴阳喜怒。　　【马莳曰：此言阳经之邪，得之外感，而阴经之邪，得之内伤也。何也？阳经主表，阴经主里故也。】　　【张志聪曰：上节论阴阳不和，血气相并，而有虚实之分，此复论外因于风雨寒暑，内因于饮食七情，而亦有阴阳虚实之分焉。外为阳，内为阴。故生于阳者，得之风雨寒暑，其生于阴者，得之饮食居处，阴阳喜怒。】
　　帝曰：风雨之伤人奈何？岐伯曰：风雨之伤人也，先客于皮肤，传入于孙脉，孙脉满则传入于络脉，络脉满则输于大经脉。血气与邪并客于分腠之间，其脉坚大，故曰实。实者，外坚充满，不可按之，按之则痛。帝曰：寒湿之伤人奈何？岐伯曰：寒湿之中人也，皮肤不收，肌肉坚紧，营血泣，卫气去，故曰虚。虚者，聂辟气不足，按之则气足以温之，故快然而不痛。　　【王冰曰：聂谓聂皱，辟谓辟垒也。】　　【马莳曰：此言阳经病有虚实，皆得之外感，而以痛否为验也。上文神气血形志，以血气相并而为虚实，乃血气之虚实，不必外感于邪也。此言感邪而有虚实，乃病之虚实也。是必有血气之虚实，而后有病之虚实，其实有不同也。试以阳经之生实者言之：风雨之伤人也，先客于皮肤，传入于孙络，又传入于络脉，又传入于经脉，血气与邪，并客于分腠之间，其脉坚大，故曰实。实者，按之则痛者是也。又以阳经之生虚者言之：寒暑之中人也，皮肤不仁，肌肉坚紧，营血濇而卫气散，故曰虚。虚者聂辟，乃肌肉僻积之意，按之则气足以温之而不痛者是也。此乃阳经之病，生虚生实者如此。】　　【张志聪曰：此论外因之风雨寒暑，而有虚有实也。夫经脉为里，支而横者为络，络之别者为孙。风雨之伤人也，先客于皮肤，而次入于里，血气与邪，并客于分腠之间，其脉坚大，故曰实。此邪在于分腠之阳，迫及于脉而为坚大，未入于里，故按之则痛。夫表阳之气，主于皮肤，寒湿之阴邪，伤人阳气，是以皮肤不收，阳气不能外御，致邪入于肌肉，而肌肉坚紧也。荣血泣而不行，卫气去于肤表，故为虚也。《灵枢经》曰：血气竭枯，肠胃聂辟，盖言此虚者，虚于外而僻积于内也。此表气不足，故按摩之，则里气出以温之，故快然而不痛。此论阳受之风雨寒湿，阳气主于肤表，盖以阳气实者为实，而阳气虚者为虚也。】
　　帝曰：善。阴之生实奈何？岐伯曰：喜怒不节，则阴气上逆，上逆则下虚，下虚则阳气走之，故曰实矣。帝曰：阴之生虚奈何？岐伯曰：喜则气下，悲则气消，消则脉虚空。因寒饮食，寒气熏满，则血泣气去，故曰虚矣。　　【王冰曰：实谓邪气盛，虚谓精气夺也。】　　【马莳曰：此言阴经病有虚实，皆得之于内伤也。试以阴经之生实者言之：怒气不节，则肝为阴经，阴气上逆，上逆则下虚，下虚则阳气专走而上行，故曰实。又以阴经之生虚者言之：正以喜则气下，悲则气消，而脉气虚空，又因用寒冷饮食，而寒气熏满，则血濇气去，故曰虚。】　　【张志聪曰：此论内因之虚实也。夫内为阴，外为阳，身半以下为阴，身半以上为阳。喜怒之气，由衷而发，故不节则阴气上逆，逆则下虚，虚则阳气相乘，而下走之，故为实矣。夫心藏神，喜则神气散而下，肺藏气，悲则伤肺而气消，神气消而脉空虚者，脉随气而消长也。饮食于胃，喜温而恶寒，兼之寒饮，致寒气熏满于胸中，则血泣而气去。盖荣卫血气，皆阳明之所生也。此论饮食居处，阴阳喜怒，皆生于阴，故论在内之气，及经脉之为虚为实也。】
