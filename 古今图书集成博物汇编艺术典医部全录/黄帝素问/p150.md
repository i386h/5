<!-- { "loadSidebar": true } -->
　　帝曰：经言阳虚则外寒，阴虚则内热；阳盛则外热，阴盛则内寒。余已闻之矣，不知其所由然也。岐伯曰：阳受气于上焦，以温皮肤分肉之间。令寒气在外，则上焦不通，上焦不通，则寒气独留于外，故寒栗。帝曰：阴虚生内热奈何？岐伯曰：有所劳倦，形气衰少，谷气不盛，上焦不行，下脘不通，胃气热，热气熏胸中，故内热。帝曰：阳盛生外热奈何？岐伯曰：上焦不通利，则皮肤致密，腠理闭塞，元府不通，卫气不得泄越，故外热。帝曰：阴盛生内寒奈何？岐伯曰：厥气上逆，寒气积于胸中而不泻，不泻则温气去，寒独留则血凝泣，凝则脉不通，其脉盛大以濇，故中寒。　　【王冰曰：甚用其力，致劳倦也。贪役不食，故谷气不盛，外伤寒毒，内薄诸阳，寒外盛则皮肤收，皮肤收则腠理密，故卫气稸聚，无所流行矣。寒气外薄，阳气内争，积火内燔，故生外热也。温气，谓阳气也。阴逆内满，则阳气去于皮外也。】　　 【马莳曰：此言阴阳之有虚实，而寒热之在内外者不同也。阳者，卫气也。阴者，营气也。经言阳虚则外寒，阳盛则外热，阴虚则内热，阴盛则内寒，是虚实殊而内外分，何寒热之难拘也？伯言阳虚则外寒者，正以卫气自下焦之阴中有阳者，随中焦之气以升于上焦，而生此卫气，故谓之卫气出于下焦，浊者为卫是也。此卫气即阳气也，阳受气于上焦而生，故出而温于皮肤分肉之间，所以卫行脉外，肥腠理而司开阖也。今寒气在于外体，则上焦不通，卫气不得入、而寒气独留于外，故寒而臣栗也。此外感之证也。所谓阴虚生内热者，正以有所劳倦，致形衰气少，而饮食随减，所以谷气不盛也。夫上焦之宗气，生于谷气之精微，今饮食倦劳如此，故上焦之气不能行，而下脘之气亦不通，则胃气虚而为热，热气熏于胸中，故内热也。此内伤之证也。所谓阳盛生外热者，正以卫气本于上焦，今外伤寒毒，阳邪反盛，上焦不通，皮肤腠理，皆致密而闭塞，元府不得通利，卫气不得外越，故外体菀热，此外感之证也。所谓阴盛生内寒者，正以下气大逆而为厥，寒物之气，积于胸中而不泻，热气渐去，寒气独留，血亦凝濇，脉亦不通，经脉在内者，盛大而胀，并皆濇滞，故内寒，此亦内伤之证也。按此四段，其首段阳虚生外寒，后人以为阳虚畏外寒，盖言阳气既虚，外无所卫，虽不感邪，亦必畏寒。次段阴虚生内热，后人以为肾水既灭，火能胜阴，烦躁眩晕，内热自盛，此亦有理，但与正文不同。其曰阳盛则外热，阴盛生内寒者，断如所解云云也。但阴盛生内寒，或欲作外感之邪说，则是传经之邪也，传经之邪，内当热，脉当沉，今何为反寒？须知欲作外感，乃是暂时寒气入中，或为寒物所伤耳，非传经之邪也。此节脉若作外诊之脉，理宜沉濇，今曰盛大而濇，恐是在中之脉，非外见者。】　　【张志聪曰：此承上文而复论表里阴阳，有寒热虚实之别。上节论阳在外而阴在内，然表阳之气，有虚之寒，里阴之气，有虚之热，故帝引经而复问焉。阳谓诸阳之气。经云：三焦开发，宣五谷味，熏肤充身泽毛，是谓气。是阳受气于上焦，以温皮肤分肉，假令寒气客于外，则上焦之气不通，而寒气独留，故寒栗也。所以凡伤于寒则为病热者，得阳气以化热也。寒栗而不能为热者，上焦之气不通也。至若阴虚生内热者，因中土之受伤也。如饮食劳倦则伤脾，脾主肌肉，故形气衰少也。水谷入胃，由脾气之转输，脾不运行，则谷气不盛矣。上焦不能宣五谷之味，下焦不能受水谷之津，胃为阳热之腑，气留而不行，则热气熏于胸中而为内热矣。上为风雨寒湿，此即饮食居处也。上焦为宗气之海，宗气积于胸中，上出于肺，以司呼吸，肺主气而上合于皮毛，是以上焦通利，则充肤泽毛，有若雾露之溉。上焦不通，则皮肤致密，腠理闭塞，而元府不通矣。毫毛之腠理闭塞，则卫气不得泄越而为热矣。厥气上逆，下焦之阴气厥逆于上也。阴寒之气，积于胸中而不泻，则中上二焦之阳气消，而寒气独留于上，寒则血凝泣而脉不通矣。阴盛则脉大，血凝泣，故脉濇也。阳热去而寒独留，故中寒也。】
　　帝曰：阴与阳并，血气以并，病形以成，刺之奈何？岐伯曰：刺此者，取之经隧，取血于营，取气于卫，用形哉，因四时多少高下。帝曰：血气以并，病形以成，阴阳相倾，补泻奈何？岐伯曰：泻实者，气盛乃内针，针与气俱内，以开其门，如利其户；针与气俱出，精气不伤，邪气乃下，外门不闭，以出其疾，摇大其道，如利其路，是谓大泻，必切而出，大气乃屈。帝曰：补虚奈何？岐伯曰：持针勿置，以定其意，候呼内针，气出针入，针空四塞，精无从去，方实而疾出针，气入针出，热不得还，闭塞其门，邪气布散，精气乃得存，动气候时，近气不失，远气乃来，是谓追之。【内、纳同。】　　【王冰曰：营主血，阴气也。卫主气，阳气也。夫行针之道，必先知形之长短，骨之广狭，循三备法通计身形以施分寸，故曰用形也。泻实，言欲开其穴而泄其气也。切，谓急也，言急出其针也。针解论曰：疾而徐则虚者，疾出针而徐按之也。大气，谓大邪气也。屈，谓退屈补虚，言但密闭穴俞，勿令其气散泄也。近气谓已至之气，远气谓未至之气。欲动经气而为补，补者皆必候水刻，气之所在而刺之，是谓得时而调之，追，犹言补也。《针经》曰：追而济之，安得无实，则此谓也。】　　【马莳曰：此言刺病取乎营卫，而补泻又有其法也。阴并于阳，是血并于气；阳并于阴，是气并于血。血气病形，所以各有虚实也。刺之何如？盖十二经中，皆有经隧，血有虚实，而营气属阴，血生于营，故刺血者取之营气而已。气有虚实，而卫气属阳，气亦属阳，故刺气者取之卫气而已。且人之形体，有长短、肥瘦、大小不同，天之四时，有寒热、温凉不一，必用人之形，因天之时，以为针之多少高下耳。是以欲泻实者，候其邪气方盛之时，乃令病人吸气以纳针。针与气俱纳，然后开其门，利其户，无令气忤，静以久留，无令邪布。吸则转针以得气为故，候呼引针，呼尽乃去针，与气俱出。精气不伤，邪气乃下，外门不闭，以出其疾，摇大其道，如利其路，是谓大泻，必切而出，大气乃屈。故命曰泻。欲补其虚者，持针勿置，以定其意，必先扪而循之，切而散之，推而按之，弹而怒之，抓而下之，通而取之，候呼纳针，呼尽纳针，气出针入，针空四塞，精无从去，静以久留，以气至为故，如待所贵，不知日暮，其气已至，适而自护，候呼引针，方实而疾出针，气入针出，气不得出，热不得还，各在其处，推阖其门，闭塞其户，邪气弗散，令神气存，精气乃得存，动气候时，近气不失，大气留止，远气乃来，是谓追之，故命曰补。】　　【张志聪曰：阴与阳并者，谓表里上下，阴阳相并也。血气以并者，血并于气，气并于血也。盖五脏之神志血气，生于胃腑水谷之精。胃之所出气血者，经隧也。经隧者，五脏六腑之大络也。故当取之经隧，以调其五脏焉，夫取之经隧，调其神也；取之营卫，调其气也。又当以调其形。形者，皮肤肌肉。哉者，未尽之辞。盖言上守神，粗守形，神气固当调，而形之小可不用也。因时气之升降浮沉，而用之以多少高下。如曰以月生死为痏数，此多少之谓也。如春时俞在颈项，夏时在胸胁，秋时在肩背，冬时在腰股，高下之谓也。虚实者，谓并者为实，无者为虚。邪气盛则实，精气夺则虚，气盛者，谓所并之气，所受之邪盛也。盖候病气至而内针也。针与气俱内者，随正气而深之也。以开其门利其户者，开其门而伏其精气于内也。针与气俱出者，同病气俱出也。《针经》云：客者，邪气也。在门者，邪循正气之所出入也。是以泻邪当先归伏其正气，而后引邪以出其门，则精气不伤，而邪气乃下，故外门勿闭以出其邪，摇大其针孔，如利其所出之道路，是谓大泻。切，急也。屈，降也。大气，大邪之气也。此论泻邪之中，而兼用内正之法也。持针勿置，谓持针在手，勿置之意外，以定其迎随之意。候其呼出而内针，气出而针入，针空勿摇，使精气无从而去，候正气方实，而疾出其针，使正气内入，而针即外出，则热邪不得还入于内，内之气门已闭，则邪气布散于外，而精气乃得存矣。针下动气，候时而至，使浅近之气，不散失于外，深远之气，来复于其间，是谓追而济之之法。此补正之中，兼泻散其邪，盖邪之所凑，其正乃虚也。张兆璜曰：此先追实其正气，次散其邪，再候其时，而使精气来复，迎之随之，得出入补泻之妙，而后能调其经焉。】
