<!-- { "loadSidebar": true } -->
　　帝曰：夫子言虚实者有十，生于五脏，五脏五脉耳。夫十二经脉，皆生其病，今夫子独言五脏。夫十二经脉者，皆络三百六十五节，节有病，必被经脉，经脉之病皆有虚实，何以合之？岐伯曰：五脏者，故得六腑与为表里，经络支节，各生虚实，其病所居，随而调之。病在脉，调之血；病在血，调之络；病在气，调之卫；病在肉，调之分肉；病在筋，调之筋；病在骨，调之骨。燔针劫刺其下及与急者。病在骨，焠针药熨；病不知所痛，两蹺为上；身形有痛，九候莫病，则缪刺之；痛在于左而右脉病者，巨刺之。必谨察其九候，针道备矣。　　【王冰曰：随而调之者，从其左右经气支节而调之也。脉者血之腑，脉实血实，脉虚血虚，由此脉病而调之血也。血病则络脉易，故调之于络。卫主气，故气病而调之卫也。调之分内，谓候寒热而取之。调之筋，调适缓急而刺熨之。调之骨，谓察轻重而调之。燔针劫刺其下及与急者，调筋法也。言筋急则烧针而劫刺之。焠针药熨，调骨法也。焠针，火针也。两蹺，谓阴阳蹺脉，阴蹺之脉出于照海，阳蹺之脉出于申脉，申脉在足外踝下陷者中，容爪甲，刺可入同身寸之三分，留六呼，若灸者，可灸三壮。照海在足内踝下，刺可入同身寸之四分，留六呼，若灸者，可灸三壮。莫病谓无病也。】　　【马莳曰：此言脏腑虚实之病，相为表里，随病而当施以治法也。神气血肉志，各有虚实，是计之有十也，生于五脏，则似于十二经脉有所遗也，故帝疑而问之。殊不知五脏六腑，相为表里，所生诸病，各有虚实。其病所在，随处可以调之。在脉则调之血，以脉者血之俯，脉实则血实，脉虚则血虚也；在血则调之络，以血病则络脉结也；在气则调之卫，以卫为阳气也；在肉则调之分肉，以分肉为肉之部也，在筋则调之筋，下文用燔针以劫刺其下，及其所急处是也，在骨则调之骨，下文用焠针及药熨者是也；病有不知所痛者，刺两蹺之上，谓申脉照海二穴也；身形有痛，九候莫病，则用缪刺法以刺其络穴，左痛刺右，右痛刺左也。痛在于左，而右脉病者，则用巨刺法，以刺其经穴，左痛刺右，右痛刺左者是也。缪刺巨刺，特有经络之不同耳，必谨察其九候之脉，而刺之针道备矣。】　　【张志聪曰：神志血气肉五者，各有虚实，故虚实有十，而皆生于五脏，三百六十五节，乃筋骨之会，十二经脉，支分三百六十五络，而皆络于节，节有病，必被及于经脉，盖言筋骨血脉外内之相通耳。五脏者，内合五行，外合脉肉筋骨，故得六腑与为表里，以应十二经脉，故五者之虚实，止归于五脏。若经络支节，各生其虚实，则随其病处而调之。如病在心包络所主之脉，即调之脉；在心脏所主之血，即调之络；在肺脏所主之气，即调之于卫；在脾脏所主之肉，即调之分肉；在肝脏所主之筋，即调之筋；在肾脏所主之骨，即调之骨。盖五脏者，五行之所生也，故先言其五脏，地之五行，化生六气，六气之中，有二火一合，心脏之阳火一合，包络之阴火共为六脏，得六腑与为表里，以应十二经脉，以合血气脉肉筋骨。此论五脏之气不和，以致外合之血气筋骨为病，各以其气而调之。若风雨寒湿，为病于脉肉筋骨之间者，亦各有取刺之法也。按《灵枢》官针篇曰：九曰焠刺，焠刺者，刺燔针则取痹也。又曰：刺寒痹之法，刺布衣者，以火焠之，刺大人者，以药熨之。盖阳受之风雨寒湿，客于脉肉筋骨之间，皆能为痹，故当以燔针，劫刺其所病之下，而及与筋痹之急者。若病在骨，又当用焠针及药熨之，若痛而不知其所者，当取之蹺脉也，按两蹺脉起于足踝，上入阴上循胸里，故痛在蹺脉之上者，不知痛处也。其有痹在于肌肉，而不及于经脉者，当缪刺之。按缪刺篇曰：凡痹往来行无常者，在分肉间，痛而刺之，左刺右，右刺左，病已止，不已复刺之如法。又有病在于经别者，当巨刺也。缪刺篇曰：邪客于经，左盛则右病，右盛则左病，亦有移动者，左痛未已，而右脉先痛，如此者，必巨刺之巨大也。九针论曰：八曰长针，取法于綦针，长七寸，主取深邪远痹者也。盖经脉在里而入深，故当用长大之针以取之。九候，三部九候也，九候外合九窍。内合九脏，循行于上中下之三部，皆五脏所生之血气也。此篇首论五脏所藏之神志血气，有虚有实，复总归于血气阴阳，复调之于皮肉筋骨，并取邪痹于身形蹺脉之间，然必察其九候之脉，而知病之所在，调经之道，于斯备矣。】古今图书集成医部全录卷二十九

　　　缪刺论篇第六十三
　　【马莳曰：邪客于各经之络，则左痛取右，右痛取左，与经病异处，故以缪刺名篇。】　　【张志聪曰：按《灵枢经》有经脉篇，论脏腑之十二经脉者也。有经别篇，即巨刺之经也。有十五大络，即缪刺之络也。在十二经脉，则曰盛则泻之等语，未论其缪刺巨刺之法，故补论于诸刺篇之后，名曰缪刺论。】
　　黄帝问曰：余闻缪刺，未得其意。何谓缪刺？岐伯对曰：夫邪之客于形也，必先舍于皮毛。留而不去，入舍于孙脉；留而不去，入舍于络脉；留而不去，入舍于经脉。内连五脏，散于肠胃，阴阳俱感，五脏乃伤，此邪之从皮毛而入，极于五脏之次也，如此则治其经焉。今邪客于皮毛，入舍于孙络，留而不去，闭塞不通，不得入于经，流溢于大络，而生奇病也。夫邪客大络者，左注右，右注左，上下左右，与经相干，而布于四末，其病无常处，不入于经俞，命曰缪刺。帝曰：愿闻缪刺，以左取右，以右取左，奈何？其与巨刺，何以别之？岐伯曰：邪客于经，左盛则右病，右盛则左病，亦有移易者，左病未已，而右脉先病，如此者必巨刺之，必中其经，非络脉也。故络病者，其痛与经脉缪处，故命曰缪刺。　　【王冰曰：缪刺，言所刺之穴，应用如纰缪纲纪也。病在血络，是谓奇邪。四末，谓四肢也。先病者，谓彼痛未止，而此先病，以承之络，谓正经之旁支，非正别也，亦兼公孙、飞扬等之别络。】　　【马莳曰：此言缪刺之所以异于巨刺也。缪刺者，以邪客于络，而左痛取右，右痛取左也。巨刺者，以邪客于经，而必刺其经也。盖邪之始客于形也，必先舍于皮毛。留而不去，入舍于孙络；留而不去，入舍于十五络脉；留而不去，入舍于十二经脉。内连五脏，散于肠胃，阴阳诸经，相感于邪，五脏皆已被伤，此邪之从皮毛而入极于五脏之次也。若此者，必治其经穴焉。夫是之谓正刺也。今邪客于皮毛，入舍于孙络，留而不去，其孙络闭而不通，不得内入于经，流溢于十五大络之中，而生奇邪之病。惟其邪客大络，左注于右，右注于左。上下左右，与经虽相干，其实不得入于经，而止布于四末，其气无常处，当以左病者而取其右络，右病者而取其左络，是缪刺之法也。若邪客于经，左病盛而右亦痛，右病盛而左亦痛。亦有互相移易者，如左痛未已，而右脉先病，如此者必巨刺之，以中其经脉，而不取其络脉，是巨刺之法也。然则络病者，其痛与经脉缪处，故命之曰缪刺也。缪者，异也。】　　【张志聪曰：此先言邪气循序而入于经者，则当治其经也。夫经脉为里，支而横者为络，络之别者为孙。络脉外见于皮部，经脉内连于脏腑。邪之始客于形也，必先舍于皮毛，留而不去，则传入于孙络，盖从孙而络，络而经也。阴阳俱感者，谓皮毛气分为阳，经络血分为阴，言五脏之血气外充于形身，有阴而有阳也。夫十二经脉，三阴者属脏络腑，三阳者属腑络脏，而云内连五脏，散于肠胃者，谓地之五行以生人之五脏，三阴三阳之六气，亦由五行之所生，故凡论经脉以五脏五行之气为主，而六腑为其合也。此言邪入于经，而至于五脏之次者，不宜缪刺，若邪入于大络者，当缪刺也。孙络者，孙脉也。孙络之脉别经者，亦三百六十五脉，并注于大络。大络者，脏腑之经隧也。《灵枢经》曰：胃之所出血气者，经隧也。经隧者，五脏六腑之大络也，闭塞不通者，络脉不通也。络脉闭塞，则皮肤孙络之邪，不得入于经，而流溢于大络矣。奇病者，谓病气在左，而证见于右，病气在右，而证见于左，盖大络乃经脉之别，阳走阴而阴走阳者也。按此论乃大络与皮肤孙络相通，胃腑所出之气血，从胃络而注于脏腑之大络，从大络而先行皮肤，先充络脉，从络脉而复入于经，以养五脏气，此胃气之所由出也。至于水谷所生之津液，以资养五脏之精者，由脾脏之转输也。是津液气血，皆由水谷之所生，胃腑之所出，而各有其道。故曰孙络三百六十五穴会，以溢奇邪，以通荣卫。又曰，肉分之间，溪谷之会，以行荣卫，以会大气。大气者，宗气也，是胃腑之宗气血气，有由经隧而先行于皮肤孙络之间，与荣卫交会者也。其所谓左注右而右注左者，因大络之左右互交，邪随络脉之气而流注也。经，经隧也。言脏腑之大络，与胃之经隧相通，而布于四末，盖四支乃为诸阳之本，阳明胃气之所生也。其气无常处者，布于四末，而散于脉外，不入于经俞，故命曰缪刺。夫大络之邪，由孙络之流注，故可浅刺络脉，以取大络之气。如邪在经者，必当巨刺以取之，必中其经，非络脉之比也。经谓十二经之别，即《灵枢经》别篇之所谓足太阳之正与足少阴之正为一合，足少阳之正与足厥阴之正为二合，足阳明之正与足太阴之正为三合，手太阳之正与手少阴之正为四合，手少阳之正与手厥阴之正为五合，手阳明之正与手太阴之正为六合是也。此亦阴阳相贯，左右相交，是以左病则右盛，右病则左盛。亦有移易者，谓有病在阳经而移入阴经者，有病在阴经而移入于阳经者，故左病未已，而右脉先病，如此者必巨刺之，必中其经，非络脉也。络脉者，大络也。故络病者，其痛与经脉缪处，故命曰缪刺。按此节分别大络与经脉，各走其道，不相交通，然为病皆左注右，而右注左，俱宜缪刺者也。故以巨刺之法少分别之。故曰络病者，其痛与经脉缪处，故命曰缪刺。】
