<!-- { "loadSidebar": true } -->
　　治诸经，刺之所过者，不病，则缪刺之。　　【王冰曰：经不病则邪在络，故缪刺之。若经所过有病，是则经病不当缪刺矣。】　　【马莳曰：此言各经有病者，当巨刺之，而邪在于络，则当缪刺之也。凡治诸经，当刺之有过者，盖经旨以病为有过也。经不病则邪在络，乃缪刺之耳。】　　【张志聪曰：此复申明治诸经者，亦有缪刺之法也。经，经别走。足太阳之正别入腘中，其一道下尻五寸，别入于肛，属于膀胱，散之肾。足少阴之正至腘中，别走太阳而合上至肾。足少阳之正，绕髀入毛际，合于厥阴，别者，入季胁之间，循胸里属胆，散之上肝。足厥阴之正，别跗上，上至毛际，合于少阳。足阳明之正，上至髀，入于腹里，属胃，散之脾。足太阴之正，上至髀，合于阳明。手太阳之正，列于肩解，入腹走心，系小肠。手少阴之正，别入渊液两筋之间，属于心，上走喉咙，出于面，合目内眦。手少阳之正，指天别于巅下，走三焦，散于胸中。手心主之正，别下渊液三寸，入胸中，别属三焦，手阳明之正，从手循膺乳下，走大肠，属于肺，上循喉咙。手太阴之正，别入渊液，少阴之前，入走肺，散之太阳，上出缺盆，复合阳明。此十二经之别脉，亦阳走阴而阴走阳者也，故治在诸经者巨刺之。如邪在所过者不病，是邪盛于左而病反在右，邪在于右而病反在左，或邪在于阳之经而移易于阴经者，或在阴之经而移易于阳经者，又当左取右而右取左也。按以上十二经别，亦皆系于五脏，是以下文论邪客于五脏之间，引脉而痛者，当缪取之也。】
　　耳聋，刺手阳明；不已，刺其通脉出耳前者。　　【王冰曰：据《中诰孔穴图经》，手阳明脉中商阳、合谷、阳溪、偏历四穴，并主耳聋，今经所指，谓前商阳不谓此合谷等穴也。耳前通脉，手阳明脉，正当听会之分，刺可入同身寸之四分，若灸者，可灸三壮。】　　【马莳曰：此言耳聋者，当刺大肠经之商阳穴；若不已，则刺其听宫穴也。商阳在手大指次指之端，去爪甲如韭叶，针三分，留一呼，灸三壮。听宫，手太阳小肠经穴，针三分，灸三壮。】　　【张志聪曰：此言经别之与经脉相通也。夫十二经正及十二经脉之别，道路虽分，其源流通贯，故刺经不已，当复刺其别焉。通脉出于耳前者，谓手阳明之脉，上出于耳前，循禾髎、迎香，而通于足阳明胃脉者。耳聋刺手阳明者，承上文而言。邪客于手阳明之经，而病耳聋者，则当治其经。如不已，此邪入于脉，即取耳前之脉以刺之，则其病立已矣。】
　　齿龋，刺手阳明；不已，刺其脉入齿中者，立已。 【龋，臼许切。】　　【王冰曰：据《甲乙流注图经》，手阳明脉商阳、二间、三间、合谷、阳溪、偏历、温溜七穴，并主齿痛。手阳明脉，贯颊入下齿中，足阳明脉，循鼻外入上齿中也。】　　【马莳曰：此言齿病者当刺大肠经之商阳穴；若不已，则刺其脉之入齿中者。手阳明脉，贯颊入下齿中，故不已则刺之也。】　　【张志聪曰：齿龋，齿痛也。此言邪客于手阳明之经别而为齿痛者，则当取之经；如不已，此邪入于脉，即刺其入齿中之脉，举一经而十二经可类推矣。然独提手阳明者，何也？手阳明之脉，交人中而左之右，右之左，如病在耳而取之耳，痛在齿而取之齿，是随其病之所在而取之。若病在上而取之下，又当以缪刺者也。上论大络与经脉相通，此论经别与经脉相通。上论邪客于足阳明之经，下论缪传引上齿痛，皆病在上而取之下，所当缪刺。此论邪在于手阳明之脉，病在上而取之上者，不必缪刺。盖手足阳明经，皆左右相交于人中承浆之间。言缪刺之证，不则大络之奇病。如十二经别、足阳蹺之脉及手足阳明二经，皆有缪刺之证。当知缪刺者，因经脉之左右互交而取之也。】
　　邪客于五脏之间，其病也，脉引而痛，时来时止。视其病，缪刺之于手足爪甲上，视其脉，出其血，间日一刺；一刺不已，五刺已。　　【马莳曰：此言五脏客邪为病，当有缪刺之法也。邪客于五脏之间，脉引而痛，来止不常，当视其病而缪刺其手足爪甲之上，即井穴是也。夫曰缪刺，则亦左取右，右取左也。视其经穴以出其血，间日一刺。一刺不已，则五刺之，而病必已矣。此亦自其络脉为病者而言之耳。】　　【张志聪曰：此邪客于五脏之间，而病及于经别也。盖十二经别，内散通于五脏，外交络于形身，故邪在五脏之间，其为病也，引脉而痛者，当取手足之井穴，随其所病之经而缪刺之。时来时止者，邪随气而或出或入也。视其脉者，视其皮部有血络者，即泻出之。间日一刺者，邪客之深也。五刺已者，五脏之气平也。张兆璜曰：以其时来时止，始知邪客于五脏之间。】
　　缪传引上齿，齿唇寒痛，视其手背脉，血者去之，足阳明中指爪甲上一痏，手大指次指爪甲上各一痏，立已。左取右，右取左。　　【王冰曰：《针经》曰，齿痛不恶清饮，取足阳明；恶清饮，取手阳明。】　　【马莳曰：此言齿唇寒痛者，当刺其手阳明之络穴，手足阳明之井穴也。病有缪传而脉引上齿，齿唇寒痛者，视其手背脉之有血者去之，盖指手阳明之络穴偏历也。在腕中后三寸，针三分，留七呼，灸三壮。足阳明胃经之足次指，去爪甲上之厉兑穴，及手次指爪甲上之商阳穴各一痏，其病立已。左病而取右之厉兑、商阳，右病而取左之厉兑、商阳也。此亦自络脉为病而言之耳。】　　【张志聪曰：缪传者，谓手阳明之邪，缪传于足阳明之脉也。足阳明之脉，入上齿中，还出侠口，左右相交于承浆。此邪客于手阳明之经别，而缪传于足阳明之脉，致引入上齿，而使齿唇寒痛，当先视其手背之脉，有留血者去之，以泻手阳明经别之邪，取足阳明中指之内庭，以泻上齿之痛；再刺手大指之少商，手次指之商阳，以泻手阳明经别之本病。此左右相交于承浆，而取刺在下，故当缪刺者也。此章论十二经别与十二经脉相通，而手之阳明，又可通于足阳明者也。】
　　邪客于手足少阴太阴足阳明之络，此五络皆会于耳中，上络左角，五络俱竭，令人身脉皆动，而形无知也，其状若尸，或曰尸厥。刺其足大指内侧爪甲上，去端如韭叶，后刺足心，后刺足中指爪甲上各一痏，后刺手大指内侧，去端如韭叶，后刺手心主少阴锐骨之端各一痏，立已。不已，以竹管吹其两耳，鬄其左角之发方一寸，燔治，饮以美酒一杯，不能饮者灌之，立已。【鬄，音替。】　　【王冰曰：手少阴真心脉，足少阴肾脉，手太阴肺脉，足太阴脾脉，足阳明胃脉，此五络皆会于耳中，而出络左额角也。身脉皆动，而形无知，言其卒冒闷而如死尸身，脉犹如常人而动也。然阴气盛于上，则下气熏上而邪气逆，邪气逆则阳气乱，阳气乱则五络闭结而不通，故其状若尸也，以是从厥而生，故或曰尸厥。足大指内侧谓隐白穴，在爪甲上去端如韭叶，足太阴之井也，刺可入同身寸之一分，留三呼，若灸者，可灸三壮。足心谓涌泉穴，足少阴之井也，刺见前取涌泉穴法中。足中指谓第二指，足阳明之井也，刺见前取厉兑穴法中。手大指内侧，谓少商穴，手太阴之井也，刺可入同身寸之一分，留三呼，若灸者，可灸三壮。手心主谓中冲穴，手心主之井也，刺可入同身寸之一分，留三呼，若灸者，可灸一壮。少阴锐骨之端谓神门穴，在掌后锐骨之端陷者中，手少阴之俞也，刺可入同身寸之三分，留三呼，若灸者，可灸三壮。竹管吹其两耳者，使气入耳中，内助五络，令气复通也。当内管入耳，以手密擫之，勿令气泄而极吹之，气蹙然从络脉通也。左角之发，是五络血之余，故鬄之燔治饮之以美酒也。酒者，所以行药，势又炎上，而内走于心，心主脉，故以美酒服之。林亿按陶隐居云：吹其左耳极三度，复吹其右耳三度也。】　　【马莳曰：此言五络为病，当有刺治之法也。邪客于手少阴心经，足少阴肾经，手太阴肺经，足太阴脾经，足阳明胃经，则是心肾肺脾胃之五络，而皆有邪矣。此五络者，皆会于耳中，上络于左耳之额角，惟五络俱竭，则足经之肾脾胃者，其脉逆于上而不得下，手经之心肺者，其脉逆于上而不得通，令人身脉虽动，而昏晕迷心，其形任人推呼，而无有知觉，状类于尸，名曰尸厥，刺之者，亦惟取五井及神门而已。脾之隐白，肾之涌泉，胃之厉兑，肺之少商，心包之中冲，心之神门，刺左右各一痏，其病立已。夫自脾以至于心，其刺皆有先后，故皆指之曰后也。如不已，以两竹管纳入两耳，以手密擫之，勿令气泄，左右吹之，令气入耳内，助五络令气可复通也。又鬄其左角之发，内与五络相通者，方一寸许，燔而治之以为末，用美酒一杯以送之，如不能饮则灌之。盖发为血余，而以左发治左络，酒行药势，且入于心，此病之所以立已也。少商刺三分，留三呼。灸三壮。余穴所在刺灸分壮，并同王注。】　　【张志聪曰：此申明诸脉生始出入之原。耳者，宗脉之所聚也。所谓宗脉者，百脉之宗也。百脉皆始于足少阴肾，生于足阳明胃，输于足太阴脾，主于手少阴心，朝于手太阴肺，是以五脉之气，皆会于耳中。络左角者，肝主血而居左，其气直上于巅顶也。五络俱竭，则荣卫不行，故令人身脉振振而形无知也。其状若尸，或曰尸厥。盖人之所以生动者，藉气呴而血濡，血气不行，则其形若尸矣。刺隐白、涌泉、厉兑、少商、神门，使血气疏通，其厥立已。如不已，用竹管吹其两耳，以通宗脉之气，鬄其左角之发，方一寸燔治，饮以美酒一杯，不能饮者灌之。盖发者，血所生也，充肤热肉，生毛发之血，肝所主也。肝居左，故鬄其左角之发，以通荣血。酒者，熟谷之悍液也。卫者，水谷之悍气也。故饮酒者，随卫气先行皮肤，先充络脉，故饮以美酒一杯以通卫气，荣卫运行，则其人立苏矣。此复结大络之气，先行于皮肤，先充络脉，是以皮肤孙络之邪，不入于经，则流溢于大络而生奇病也。按《神农本经》发者血之余，服之仍自还神化。盖血者神气也，中焦之汁，奉心神化赤而为血，故服之有仍归于神化之妙。曰方寸者，言其心所主也。灌者，欲其灌溉于四旁也。】
