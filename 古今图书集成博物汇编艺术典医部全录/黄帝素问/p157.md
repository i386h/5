<!-- { "loadSidebar": true } -->
　　夫阴阳逆从标本之为道也，小而大，言一而知百病之害。少而多，浅而博，可以言一而知百也。以浅而知深，察近而知远。言标与本，易而勿及。治反为逆，治得为从。先病而后逆者治其本，先逆而后病者治其本；先寒而后生病者治其本，先病而后生寒者治其本；先热而后生病者治其本，先热而后生中满者治其标；先病而后泄者治其本，先泄而后生他病者治其本。必且调之，乃治其他病。先病而后生中满者治其标，先中满而后烦心者治其本。人有客气，有同气。小大不利治其标，小大利治其本。病发而有余，本而标之，先治其本，后治其标；病发而不足，标而本之，先治其标，后治其本。谨察间甚，以意调之。间者并行，甚者独行。先小大不利而后生病者，治其本。【间，去声。】　　【王冰曰：别阴阳，知逆顺，法明着，见精微，观其所举则小，寻其所利则大，以斯明着，故言一而知百病之害。言少可以贯多，举浅可以料大者，何法之明，故非圣人，孰能至于是耶？故学之者，犹可以言一而知百病也。虽事极深远，人非咫尺，略以浅近而悉贯之。然标本之道，虽易可为言，而世人识见无能及者。本先病，标后病，必谨察之。本而标之，谓有先病复有后病也。以其有余，故先治其本，后治其标也。标而本之，谓先发轻微缓者，后发重大急者，以其不足，故先治其标，后治其本也。间谓多也。甚谓少也。多谓多形证而轻易，少谓少形证而重难也。以意调之，谓审量标本，不足有余，非谓舍法而以意妄为也。并谓他脉共受邪气而合病也，独谓一经受病而无异气相参也。并甚则相传，传急则亦死。】　　【马莳曰：此言凡病皆当先治其本，惟中满及大小便不利者，则不分为标为本，而必先治之也。夫经分阴阳，刺分逆从，病分标本，其为道真妙矣哉！至小而有至大者存，至少而有至多者存，至浅而有至博者存，言一病而遂知百病之害，真可以因浅而知深，察近而知远也。故言大与标，特至易者，而人自弗及耳。且反其病而治之者为逆，顺其病而治之者为从，此亦所可及者。试以标本逆从而详言之：凡先生病而后病势逆者，必先治其初病之为本；若先病势之逆而后生他病者，则又以病势逆之为本而先治之也。凡先病寒证而后生他病者，必先治其寒证之为本；若先生别病而后生寒证者，则又以别病之为本而先治之也。凡先生热病而后生别病者，必先治其热病之为本；若先生热病而后生中满者，则又以中满虽为标而必先治之也。凡先生别病而后生泄泻者，必先治其别病之为本；若先生泄泻而后生别病者，则又以泄泻之为本而先治之也。此则先治之者，正以必且调之而后治别病耳。不惟是也，凡先生别病而后生中满者，必先治其中满之为标；若先生中满而后烦心者，则又以中满之为本而先治之也。盖以人之病气有二，病本不同而彼此相传者，谓之客气；有二病之气，本相同类，而彼此相传者，谓之同气。即如先中满而后二便不利者，必先治小大便不利之为标；若中满而小大便利者，则又以中满之为本而先治之也。何也？以中满与小大便不利，二者为同气之病也。大凡病发而大势有余者，则先治其初病之为本，而后治其后病之为标。盖先治其本，则有余之势一攻，而后诸病可去矣，正本而标之之谓也。病发而大势不足者，则先治其后病之为标，而后治其先病之为本。盖先治其标，则不足之势一补，而后本病自培矣，正标而本之之谓也。然而病之生也，有五脏相克而病势日甚者，如肝克脾、脾克肾之类是也。有五脏间传而病势有生者，如肝生心、心生脾之类是也。间者，病证并行而势轻；甚者，病证独行而势重。即如中满与小大便不利，是亦并行之类也。且先小大便不利而后生别病者，则又以小大便不利之为本而先治之也。上文小大便不利者，对先有中满而言；此小大便不利者，对后有别病而言。由此观之，则百病不同，皆必先治其本，惟中满之与百病，先以治中满为主；若中满而有小大便不利，则又以治小大便为先；其小大便不利之与百病，则亦治小大便不利为先。盖不必分其为本为标，而先治此二病也。】　　【张志聪曰：阴阳逆从者，谓三阴三阳之气，有胜有复也。相反而治为逆治，相得而治为从治。相得者，如热与热相得，寒与寒相得也。后逆者，胜克之气也。先病者，谓吾身中先有其病也。先逆先寒先热者，谓在天之六气也。先病而后逆者，如吾身中先有脾土之病，而后复感其风邪，重伤脾土，则当先治其脾土，而后治其风邪；如先感天之风邪，克伤中土，以致脾脏为病，是当先洽其风邪，而后调其脾土。故曰，言标与本易而勿损，察本与标气可令调，明知胜复，为万民式，天之道毕矣。先寒者，寒淫所胜也，以吾身感之而生病者，是当治其寒邪。如先病而后生寒者，当治其身之本病，而寒气自解矣。盖先寒者客气，生寒者同气也。先热者，热淫所胜也，以吾身感之而生病者，是当治其本热，如吾身感之而生中满者，又当治其中满。盖六淫之邪，始伤六气，若致中满，则病气入内，故当治其内泄者，湿土之病也。他病者，如湿邪所胜民病心痛耳聋之类，故当先治其虚泄，必且调之脾土而后治其他病。至真要论曰：诸胀腹大，皆属于热。如先病热而后生中满者，是当治其中满；如先病中满而湿热之气上乘于心，以致心烦者，亦当治其中满而烦自解矣。夫先热而后生中满者，感天之热淫而致生中满也，先病而后生中满者，病吾身中之热而生中满也。故曰，人有客气，有同气。客气者，谓在天之六气；同气者，谓吾身中亦有此六气，而与天气之相同也。如中满而小大便不利者，当先利其二便。如小大便利者，仍治其中满。盖邪气入于腹内，必从二便而出。有余者，邪气之有余；不足者，正气之不足也。邪气者，风寒暑湿燥火六淫之邪；正气者，三阴三阳之六气也。六微旨论曰：少阳之上，火气治之；阳明之上，燥气治之；太阳之上，寒气治之；厥阴之上，风气治之；少阴之上，热气治之；太阴之上，湿气治之，所谓本也。本之下，气之标也。此皆以风寒暑湿燥火六气为本，而以三阴三阳之六气为标。故病发而有余者，此风寒暑湿之本气有余，故当先散其邪气，而后理其阴阳；如病发而不足，当先调其阴阳，而后治其本气。盖邪气盛则实，精气夺则虚。是以邪气有余者，先散其邪气；精气不足者，先补其正虚，此标本之大纲领也。然标本之间，而又当以意调其间甚也。夫邪之所凑，其正必虚。间者，谓邪正之有余不足二者兼于其间，故当并行其治，盖以散邪之中，兼补其正，补正之中，兼散其邪。如偏甚者，则当独行其法，谓邪气甚者，竟泻其邪，正虚甚者，竟补其正，此为治之要道也。如先小大便不利而后生病者，当专治其小大二便，又无论其邪正之间甚矣。　朱永年曰：此间甚之中，又分缓急也。】
　　夫病传者，心病先心痛，一日先咳，三日胁支痛，五日闭塞不通，身痛体重。三日不已，死，冬夜半，夏日中。　　【王冰曰：三日不已死，以胜相伐，唯弱是从，五脏四伤，岂其能久？故为死。冬夜半，夏日中，谓正子午之时。或言冬夏有异，非也。昼夜之半，事甚昭然。】　　【马莳曰：此承上文甚者独行，而言五脏相克之死期，此以心病言之也。夫传其所胜，谓之甚。夫病传者五脏皆然，试以心言之：心病者，脏真通于心，故先心痛。火来乘金，一日传之于肺，即发而为咳，以肺之变动为咳也。又三日，则四日矣，肺邪胜木，故胁支痛，以肝脉循胁肋也。又五日则九日矣，肝邪胜土，故闭塞不通，身痛体重，以脾不运化，及脾主肉，故病及肉。又三日则十二日矣，其病不已则死。但冬则死于半夜，夏则死于日中耳。盖夜半为水，而冬之夜半，其水尤甚，以水来克火，故死。日中为火，而夏之日中，其火尤甚，以心火已绝，火不能持，故亦死。】　　【张志聪曰：夫所谓标本者，感在天之六气，而病吾身中之阴阳，即入于腹内以致中满者，在于募原腠理之气分，若淫邪泮衍于血脉之中，则入脏腑为内所因矣。故曰，善治者治皮毛，其次治肌肤，其次治筋脉，其次治六腑，其次治五脏。治五脏者，半死半生也。如心先痛者，病先发于心，咳者一日而之肺；胁支痛者，三日而之肝；闭塞不通，身痛体重者，五日而之脾。皆此逆传其所胜，是以三日不已而死。心为火脏，冬之夜半者，水胜而火灭也。夏之日中者，亢极而自焚矣。】
　　肺病喘咳，三日而胁支满痛，一日身重体痛，五日而胀。十日不已，死。冬日入，夏日出。　　【马莳曰：此言肺病相传之死期也。肺病者，脏真高于肺而主息，故喘咳三日，则肺传于肝，胁支满而痛。又一日则四日矣，肝传于脾，身重体痛。又五日则九日矣，脾传于胃腑，腹中作胀。又十日则十九日矣，其痛不已则死。但冬死于日入，夏死于日出耳。盖冬之日入在申，申虽属金，金衰不能扶也。夏之日出在寅，木旺火将生，肺气已绝，不能待火之生也。】　　【张志聪曰：肺病喘咳者，先发于肺也。夫冬气收藏，夏气浮长。日出气始生，日入气收引。肺主气，故终于气之出入。止言冬夏者，重阴阳寒暑之气也。　王子律曰：日出为春，日中为夏，日入为秋，夜半为冬。以上二节，四时之气已备。】
　　肝病头目眩，胁支满，三日体重身痛，五日而胀，三日腰脊少腹痛胫酸。三日不已，死。冬日入，夏早食。　　【马莳曰：此言肝病相传之死期也。肝病者，脏真散于肝，其脉内连目胁，故头目眩，胁支满。三日则肝传于脾，体重身痛。又五日则八日矣，脾传于胃腑，故腹内为胀。又三日则十一日矣，脾传于肾，腰脊少腹皆痛。胫中觉酸，正以肾脉起于足，循腨内出腘内廉上股内后廉，贯脊属肾络膀胱，又腰为肾之腑，故病如是也。又三日则十四日矣，其病不已则死。但冬以日入，夏以早食耳。盖冬之日入在申，以金旺木衰也。夏之早食在卯，以木旺气反绝也。】
