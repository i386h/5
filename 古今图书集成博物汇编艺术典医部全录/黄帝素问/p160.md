<!-- { "loadSidebar": true } -->
　　黄帝问曰：天有五行，御五位，以生寒暑燥湿风，人有五脏，化五气，以生喜怒忧思恐。论言五运相袭，而皆治之，终期之日，周而复始，予已知之矣。愿闻其与三阴三阳之候，奈何合之？鬼臾区稽首再拜对曰：昭乎哉问也！夫五运阴阳者，天地之道也，万物之纲纪，变化之父母，生杀之本始，神明之府也，可不通乎？故物生谓之化，物极谓之变，阴阳不测谓之神，神用无方谓之圣。夫变化之为用也，在天为元，在人为道，在地为化。化生五味，道生智，元生神。神在天为风，在地为木；在天为热，在地为火；在天为湿，在地为土；在天为燥，在地为金；在天为寒，在地为水。故在天为气，在地成形，形气相感而化生万物矣。然天地者，万物之上下也；左右者，阴阳之道路也；水火者，阴阳之征兆也；金木者，生成之终始也。气有多少，形有盛衰，上下相召而损益彰矣。帝曰：愿闻五运之主时也何如？鬼臾区曰：五气运行，各终期日，非独主时也。帝曰：请闻其所谓也。鬼臾区曰：臣积考《太始天元册》文曰，太虚寥廓，肇基化元，万物资始，五运终天，布气真灵，总统坤元，九星悬朗，七曜周旋，曰阴曰阳，曰柔曰刚，幽显既位，寒暑弛张，生生化化，品物咸章，臣斯十世，此之谓也。【夫，音扶。】　　【王冰曰：御谓临御，化谓生化也。天真之气，无所不周，器象虽殊，参应一也。论谓六节脏象论，运谓五行应天之五运，各周三百六十五日而为纪者也。故曰，终期之日，周而复始也。帝以六合五数未参同，故问之也。道谓化生之道，纲纪谓生长化成收藏之纲纪也，父母谓万物形之先也，本始谓生杀皆因而有之也。夫有形禀气而不为五运阴阳之所摄者，未之有也。所以造化不极，为万物生化之元始者，何哉？以其是神明之府故也。然合散不测，生化无穷，非神明运为不能也。所谓化变者，圣神之道也。化施化，变散易，神无期也，圣无思也。气之施化故曰生，气之散易故曰极，无期禀候故曰神，无思测量故曰圣。由化与变，故万物无能逃五运阴阳，由圣与神，故众妙无能出幽元之理，深乎妙用，不可得而称之。天道元远，变化无穷。道谓妙用之道，经术政化，非道不成。在地为化，谓化生万物，非土气孕育，则形质不成也。化生五味，谓金石草木，根叶华实，酸苦甘淡辛咸，皆化气所生，随时而有也。智通妙用，唯道所生，故曰道生智。元远幽深，故生神也。神之为用，触遇元通，契物化成，无不应也。风者，教之始天之使，又天之号令。木东方之化，热应火为用，火南方之化；湿应上为用，土中央之化；燥应金为用，金西方之化；寒应水为用，水北方之化。神之为用，如上五化。木为风所生，火为热所炽，金为燥所发，水为寒所资，土为湿所全，盖初因而成立也。虽初因之以化成，卒因之以败散尔。岂五行之独有是哉？凡因所因而成立者，悉因所因而散落尔。气谓风热湿燥寒，形谓木火土金水，此造化生成之大纪，天覆地载，上下相临，万物化生，无遗略也。由是故万物自生自长，自化自成，自盈自虚，自复自变也。夫变者何？谓生之气极本而更始化也。天有六气御下，地有五行奉上。当岁者为上主司天，承岁者为下主司地。不当岁者二气居右，北行转之；二气居左，南行转之。金木水火运北面正之常，左为右，右为左，则左者南行，右者北行而反也。以水火之寒热，彰阴阳之先兆也。木主发生应春，春为生化之始。金主收敛应秋，秋为成实之终。终始不息，其化常行，故万物生长化成收藏自久。气有多少，谓天之阴阳多少不同秩也。形有盛衰，谓五运之气有太过不及也。由是多少盛衰，天地相召，而阴阳损益，昭然可见也。一运之日，终三百六十五日四分度之一，乃易之非主一时，当其王相囚死而为绝法也。气交之内迢然而别有之也。　《天元册》所以纪天真元气运行之纪也。自神农之世，鬼臾区十世祖，始诵而行之。此太古占候灵文，洎乎伏羲之时，已镌诸玉版，命曰册文，太古灵文，故命曰《太始天元册》也。太虚谓空元之境，真气之所充，神明之宫府也。真气精微，无运不至，故能为生化之本始，运气之真元矣。终天，谓一岁三百六十五日四分度之一也。终始更代，周而复始也。言五运更统于太虚，四时随部而迁复，六气分居而异主，万物因之以化生，非曰自然，其谁能始？故曰万物资始。夫太虚真气无所不至也，气齐生有故禀气含灵者，抱真气以生焉。总统坤元，言天元气常司地气，化生之道也。九星上古之时也。上古世质人淳，归真返朴，九星悬朗，五运齐宣。中古道德稍衰，标星藏曜，故计星之见者七焉。九星，谓天蓬、天芮、天冲、天辅、天禽、天心、天任、天柱、天英，此盖从标而为始也。七曜，谓日月五星，为举动吉凶之信也。周谓周天之度，旋谓左循天度而行五星之行，犹各有进退高下小大矣。阴阳，天道也；柔刚，地道也。天以阳生阴长，地以柔化刚成也。幽显既位，言人神各得其序；寒暑弛张，言阴阳不失其宜也。人神各守所居，无相干犯；阴阳不失其序，物得其宜。天地之道且然，人神之理亦犹也。上生，谓生之有情有识之类；下生，谓生之无情无识之类。上化，谓形容彰显者也；下化，谓蔽匿形容者也。有情有识，彰显形容，天气主之；无情无识，蔽匿形质，地气主之，禀元灵气之所化育尔。】　　【马莳曰：此言五运治政令于内，合于六气之治政令于外者也。五行者，金木水火土也。在天则为天干之五行，如甲乙属木之类。然在运则为气化之五行，如甲己化土之类；在中运则为甲己太宫少宫之类。在地则为地支之五行，如子丑寅卯之类。然在岁气则为子午，属少阴君火之类。故天有五行生六气，天之六气又生在地有形之五行，无非五行之妙也。五位者，东西南北中央也。寒暑燥湿风火者，即六气也。五脏者，心肝脾肺肾也。五气者，五脏之气也。喜怒思忧恐者，五志也。论者，谓六节脏象论也。三阴者，少阴太阴厥阴也。三阳者，少阳太阳阳明也。帝问天地初分之时，天分五气，地列五行，五行定位，布政于四方，五气分流，散支于十干，当是时黄气横于甲己，白气横于乙庚，黑气横于丙辛，青气横于丁壬，赤气横于戊癸，故甲己应土运，乙庚应金运，丙辛应水运，丁壬应木运，戊癸应火运。天有此五行之气，以御于东西南北中央之五位，而寒暑燥湿风火所由以生。不言火者，暑该之也。后五运行大论有东方生风、南方生热等语，及在天为风、在天为热等语，皆是也，正谓之六气也。在人则有心肝脾肺肾之五脏，以化五脏之气，而喜怒思忧恐之五志，所由以生也。六节脏象论有云：五日谓之候，言五日即有一候，如立春初五日东风解冻之类。三候谓之气，言半月有三候则为一气，如立春正月节为一气之类。六气谓之时，言六气则有三月而为一时，如自立春、雨水、惊蛰、春分、清明、谷雨而为春，自立夏、小满、芒种、夏至、小暑、大暑而为夏之类。四时则合春夏秋冬而为一岁，皆各从其所旺之时而主治之。木而火，火而土，土而金，金而水，水而木，五运之气，相为承袭而皆治之。每终一岁之日，周而复始，今岁之候如此，明岁之候亦然，故曰不知年之所加，气之盛衰，虚实之所起，不可以为工矣。帝言已知五运相袭而皆治之，终期之日，周而复始，但五运者，地之木火土金水，治政令于内政也。三阴三阳者，天之风热湿燥寒，治政令于外者也。故五运相袭而治者，其于三阴三阳外治之候，如何合之？区言太极分为阴阳，阴阳分为五行，故五行一阴阳，阴阳一太极。彼五运乃天地初分之气，而列之于五方者也。阴阳者，虽有三阴三阳之分，而天气运气地气举不能外之也。天干主于降，地支主于升，而五运则主于升降，而行于天地之间，乃谓之中运也。是之谓天地之道也。万物以之而为纲纪，其变化以之而为父母，其生杀以之而为本始，真有神明以为之府也，可不通此理乎？盖万物之初生谓之化，物之已极谓之变，其阴阳莫测谓之圣，神用无方谓之神。由化与变，故万物无能逃五运阴阳。由圣与神，故众妙无能出幽元之理。其变化神圣之为用也，合天地人之理而一之者也。在天为元，其理元远，而元之所生者为神。在人为道，其性咸备，而道之所生者为智。在地为化，孕育万物，而化之所生者为五味。惟元生神而为风为热为湿为燥为寒，此乃三阴三阳之气也。故风之气为木，热之气为火，湿之气为土，燥之气为金，寒之气为水，而成五运之形。由是在天之气，与在地之形相感，而化生万物也。然天地者，万物之上下，谓岁上下见阴阳之所在也。左右者，阴阳之道路，如五运行大论曰：左右者，诸上见厥阴，左少阴，右太阳；见少阴，左太阴，右厥阴；厥阴在上，则少阳在下，左阳明，右太阴；少阴在上，则阳明在下，左太阳，右少阴之类是也。此在天三阴三阳之气，右旋于外以加地也。水火者，阴阳之征兆，谓以水火之寒热，彰信阴阳之先兆也。金木者，生成之终始，谓木主发散应春，春为生化之始，金主收敛应秋，秋为成实之终也。此在地五运之形，左转于内以临天也。天上之气有多少，地下之形有盛衰，故天上多少之气，与地下盛衰之形，相召而损益彰，以为物极之变也。其气之多与形之盛相召者益，益为变之盛也。气之少与形之衰相召者损，损为变之虚也。盖物生之化者，天地之常气，在五运曰平气，在六气曰常化也。物极之变者，天地之变气在五运曰太过不及，在六气曰淫胜反胜相胜也。其变之盛者，则五运之太过，六气之淫胜也。其变之虚者，则五运之不及，六气之反胜相胜也。凡此五运六气，所谓变化盛虚，本经后篇千言万语，皆所以发明此四者也。五运气行，各终期日，非独主时者，言木火土金水，治政各终一岁之期日，不独治岁内六步之时令也。六节脏象论但论五运不及六气，但论主时不及治岁，今始于此篇论五运六气相感相召而治，不独五运也。次论五运各治一岁，不独主时也。帝复问其所谓，区乃以《太始天元册》文，征之太虚者，无极也。廖廓者，无有边际之义。肇基，开始也。化元者。生化万物之根元也。五运者，木火土金水运也。承上文言太虚肇基万物之化元，而万物得之以成其始，五运流行，与天终始而不变也。真灵者，即太虚之精也。天以六气布其真灵，右旋于外，以加于地；地以五运左旋于内，以临于天。然天包地而地随天，则干元之资始，实所以总统坤元之资生也。故于干元资始，而曰乃统天；坤元资生，而曰乃顺承天，正此节之大旨。九星：天蓬一，水正之宫也；天芮二，土神之应宫也；天冲三，木正之宫也；天辅四，木神之应宫也；天禽五，土正之宫也；天，心六金神之应宫也；天柱七，金正之宫也；天任八，火神之应宫也；天英九，火正之宫也。七曜，谓日月金木水火土星也。运行于天，有迟有速，有顺有逆，犹人君之有政事也。阴阳柔刚，言天道资始，阴阳而已，地道资生，刚柔而已。两阴交尽，故曰幽；两阳合明，故曰显。幽显之配，寒暑之异也。生生化化，品物咸章者，言生生不绝，化化无穷也。臣斯十世，此区自言传习此义，十世于兹，不敢废坠也。】　　【张志聪曰：天有五行者，丹黅苍素元之五气也。五位，五方之位，地之五行也。寒暑燥湿风，天之六气也。盖言天之五气，经于十干之分；十干之气，以化地之五行；地之五行，以生天之六气也。五脏，五行之所生也。五气，五行之气，风热湿燥寒也。喜怒忧思恐，五脏之神智也。夫在天为气，在地成形，形气相感而万物化生，人本乎地之五行而成此形，以有形之五脏，化五气，生五志，而复通乎天气也。三阴三阳者，子午之岁，少阴主之；丑未之岁，太阴主之；寅申之岁，少阳主之；卯酉之岁，阳明主之；辰戌之岁，太阳主之；巳亥之岁，厥阴治之。盖五运独主一岁，三阴三阳之主岁，有司天在泉间气客气，故曰，五运相袭，而皆治之。帝言五运之气递相沿袭，而一岁皆为之主治，终期年之三百六十五日，周而复始，其与三阴三阳之主岁相合，何以候之？曰，天之十干，运化地之五行；地之五行，上呈三阴三阳之六气。故曰，五运阴阳者，天地之道也。六微旨论曰：物之生从于化，物之极由乎变。变化之相薄，成败之所由也。五常政论曰：气始而生化，气散而有形，气布而蕃育，气终而象变。阴阳者，天地之道也，阴中有阳，阳中有阴，莫可穷测，用施于四时，变化乎万物，无可矩量者也。五味，五行之所生也，万物之有情有性者，莫不具五行之气味，故曰化生五味也。能循乎天理之自然，则是非邪正，自然分别，而运无不周，故曰道生智也。夫风寒热燥湿，天之阴阳也。木火土金水，地之阴阳也。故在天为气，在地成形，形气相感而万物化生也。天地者，万物之上下，言天覆地载，而万物化生于其间。左右者，阴阳之道路，言阴阳之气，左右旋转之不息。水火为阴阳之征兆，言天一生水，地二生火，火为阳，水为阴，阴阳不可见，而水火为阴阳之征验。盖水火即阴阳，在先天止有水火，至后天而始备五行。木主春令，其气生长而生万物，金主秋令，其气收敛而成万物，故为生成之始终。夫在天为气，而气有多少；在地成形，而形有盛衰。上下相感，而太过不及之气，昭然彰着矣。时，四时也，谓木运主春，火运主夏，土运主长夏，金运主秋，水运主冬也。然五运之气，各终期年之三百六十五日，终而复始，非独主于时也。盖五运主时，乃四时寒热温凉之气。主岁者，五行太过不及之年也。《天元册》乃太古之文，所以纪天真元气运行之书也。太虚，谓空元之境，大气之所充，神明之宫府也。化原，造化之本元也。终天者，日日行一度，五运各主一岁，终周天之三百六十五度四分度之一也。万物借化元而始生五行，终天运而无已。真灵者，人与万物也。总统坤元者，地居天之中，天包乎地之外也。九星悬朗于天下，应九州之分野。七曜，虞书谓之七政。周谓周天之度，旋谓左循天度而行。阴阳柔刚者，《易》曰，立天之道曰阴与阳，立地之道曰柔与刚也。阳主昼，阴主夜，幽显既位者，阴阳定位也。寒暑弛张者，寒暑往来也。天地絪缊，黄物化醇，此所以生生不息，化化无穷，而品物成章矣。所谓积考《太始天元册》文者，此之谓也。】
