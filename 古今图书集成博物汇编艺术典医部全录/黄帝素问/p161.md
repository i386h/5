<!-- { "loadSidebar": true } -->
　　帝曰：善。何谓气有多少，形有盛衰？鬼臾区曰：阴阳之气，各有多少，故曰三阴三阳也。形有盛衰，谓五行之治，各有太过不及也。故其始也，有余而往，不足随之；不足而往，有余从之。知迎知随，气可与期。应天为天符，承岁为岁直，三合为治。　　【王冰曰：由气有多少，故随其升降分为二别也。气至不足，太过迎之；气至太过，不足随之。天地之气，亏盈如此，故云形有盛衰也。始，谓甲子岁也。始甲子之岁，三百六十五日，所禀之气当不足也。次而推之，终六甲也。故有余已则不足，不足已则有余。亦有岁运非有余非不足者，盖以同天地之化也。若余已复余，少已复少，则天地之道变常，而灾害作，苛疾生矣。应天，谓木运之岁，上见厥阴；火运之岁，上见少阳少阴；土运之岁，上见太阴；金运之岁，上见阳明；水运之岁，上见太阳。此五者天气下降，如合符运，故曰应天为天符也。承应，谓木运之岁，岁当亥卯；火运之岁，岁当寅午；土运之岁，岁当辰戌丑未；金运之岁，岁当巳酉；水运之岁，岁当申子。此五者岁之所直，故曰承岁为岁直也。三合，谓火运之岁，上见少阴，年辰临午；土运之岁，上见太阴，年辰临丑未；金运之岁，上见阳明，年辰临酉。此三者天气运气与年辰俱会，故云三合为治也。岁直亦曰岁位，三合亦为天符。】　　【马莳曰：此承上文而明气有多少，形有盛衰之义，不外乎天气地气运气而已。阴阳之气各有多少者，谓三阴三阳之气各分多少，阴多者为太阴，次少者为少阴，又次者为厥阴也。阳多者为太阳，次少者为阳明，又次者为少阳也。形有盛衰，谓五行之治，各有太过不及者也。五运之形各有盛衰，土有太少宫，金有太少商，水有太少羽，木有太少角，火有太少征，而太者太过，少者不及也。六微旨大论曰：天气始于甲，地气始于子，子甲相合，命曰岁立。《运气全书》曰：运有盛衰，气有虚实，更相迎随以司岁也。阳盛阴衰，如土运甲阳而己阴。阴虚阳实，如六气子实而丑虚。迎随如六十甲子，一阳一阴，盛衰虚实，递相接送以司岁。次而推之，以终六甲，故有余已则不足随，不足已则有余从，亦有岁运非有余非不足者，盖以同天地之化也。若余已复余，少已复少，则天地之道变常，而灾害苛疾至矣。知其来而迎之，知其往而随之，则岁气自可与期也。应天为天符者，六微旨大论曰：木运之岁，上见厥阴之类。盖司天与运气相符，故曰应天为天符也。又六元正纪大论曰，戊子戊午，太征，上临少阴；戊寅戊申，太征，上临少阳；丙辰丙戌，太羽，上临太阳。如是者三。丁巳丁亥，少角，上临厥阴；乙卯乙酉，少商，上临阳明；己丑己未，少宫，上临太阴。上者，谓司天也，如是者三。承岁为岁直者，当年十干建运，与年辰十二律五行相会，故又曰岁会，气之平也。不分阴年阳年，乃自取四时正中之月，为四直承岁子午卯酉是也。其土无定位，各寄王于四季之末，一十八日有奇，则通论承岁辰戌丑未是也。计有八年，如木运之岁，岁当寅卯之类。六微旨大论曰：非其位则邪，当其位则正。邪则变甚，正则微。帝曰：何谓当位？岐伯曰：木运临卯，火运临午，金运临酉，水运临子，所谓岁会，气之平也，然岁直亦曰岁会，则直为值之义耳。三合者，谓火运之岁，上见少阴，年辰临午，即戊午岁也；土运之岁，上见太阴，年辰临丑未，即己丑己未岁也；金运之岁，上见阳明，年辰临酉，即乙酉岁也。此三者，天气运气与年辰俱会，故曰三合为治也。三合亦为天符。六微旨大论曰：太乙天符，谓天运与岁俱会也。按应天为天符三句，止论天符岁会太乙天符，不论及同天符同岁会之义，盖天符主司天而言，岁会主年辰而言，同天符同岁会主在泉而言之矣。六元正纪大论云：甲辰甲戌，太宫，下加太阴；壬寅壬申，太角，下加厥阴；庚子庚午，太商，下加阳明，如是者三。癸巳癸亥，少征，下加少阳；辛丑辛未，少羽，下加太阳；癸卯癸酉，少征，下加少阴，如是者三。帝曰：加者何谓？岐伯曰：太过而加同天符，不及而加同岁会也。下者，即在泉也。运气与在泉合，其气化阳年曰同天符，阴年曰同岁会。故六十年中，太乙天符四年，天符十二年，岁会八年，同天符六年，同岁会六年。五者分而言之，共三十六年；合而言之，止有三十二年。经言二十四岁者，不言岁会也，不可不审。】　　【张志聪曰：太阳少阳少阴，运行先天而主有余；阳明太阴厥阴，运行后天而主不足，此三阴三阳之气有多少也。形谓五行之有形也。五形之治，各有太过不及者，谓五运之主岁，如诸壬年之木运太过，则诸丁年之木运不及矣；诸戊年之火运太过，诸癸年之火运不及矣；诸甲年之土运太过，诸己年之土运不及矣；诸庚年之金运太过，诸乙年之金运不及矣；诸丙年之水运太过，诸辛年之水运不及矣。如甲年之土运太过，则乙年之金运不足随之；子年之少阴有余，则丑年之太阴不足随之。所谓有余而往，不足随之也。如乙年之金运不及，则丙年之水运有余从之；丑年之太阴不足，则寅年之少阳有余从之。所谓不足而往，有余从之也。迎，往也。随，来也。知岁运之往来，则太过不及之气，可与之相期而定矣。其六十岁之中，又有天符岁会三合主岁，此为平气之年，无太过不及者也。所谓天符者，土运之岁，上见太阴之类，乃五运之气，与司天之气相合，故为天符直会也。谓木运临卯，火运临午，土运临四季，金运临酉，水运临子，乃地支之主岁，与五运之主岁，五行之气，正值会合，故曰岁合。三合者谓司天之气，五运之气，主岁之气，三者相合，又名太乙天符，此皆平气之年，无太过不及者也。俱详注六微旨论。】
