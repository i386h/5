<!-- { "loadSidebar": true } -->
　　帝曰：上下相召，奈何？鬼臾区曰：寒暑燥湿风火，天之阴阳也，三阴三阳上奉之。木火土金水火，地之阴阳也，生长化收藏下应之。天以阳生阴长，地以阳杀阴藏。天有阴阳，地亦有阴阳。木火土金水火，地之阴阳也，生长化收藏，故阳中有阴，阴中有阳。所以欲知天地之阴阳者，应天之气动而不息，故五岁而右迁；应地之气静而守位，故六期而环会。动静相召，上下相临，阴阳相错，而变由生也。帝曰：上下周纪，其有数乎？鬼臾区曰：天以六为节，地以五为制。周天气者，六期为一备。终地纪者，五岁为一周。君火以明，相火以位。五六相合，而七百二十气为一纪。凡三十岁千四百四十气，凡六十岁而为一周。不及太过，斯皆见矣。　　【王冰曰：太阳为寒，少阳为暑，阳明为燥，太阴为湿，厥阴为风，少阴为火，皆其元在天，故曰，天之阴阳也。木，初气也；火，二气也；相火，三气也；土，四气也；金，五气也；水终气也。以其在地应天，故云下应。然气在地，故曰地之阴阳。天有阴，故能下降；地有阳，故能上腾。阴阳交泰，故化变由之成也。阴阳之气，极则过亢，故各兼之。阴阳应象大论曰：寒极生热，热极生寒。又曰：重阴必阳，重阳必阴。言气极则变也，故阳中兼阴，阴中兼阳。《易》之卦，离中虚，坎中满，此其义象[象：原脱，据《素问?天元纪大论篇》王冰注文补。]也。五岁而右迁，谓天有六气，地有五位，天以六气临地，地以五位承天，盖以天气不加君火故也。以六加五，则五岁而余一气，故迁一位，若以五承六，则常六岁乃备尽天元之气，故六年而环会，所谓周而复始也。地气左行，往而不返，天气东转，常自火运数五岁已，其次气正当君火之上，法不加临，则右迁君火气上以临相火之上，故曰五岁而右迁也。由斯动静，上下相临，而天地万物之情，变化之机可见矣。天地之道，变化之微，其由是而生焉。六节，谓六气之分。五制，谓五位之分。位应一岁，气统一年，故五岁为一周，六年为一备。备谓备历天气，周为周行地位，所以地位六而言五者，天气不临君火也。然君火在相火之右，但立名于君位，不立岁气，故天之以气不偶，其气以行君火之政，守位而奉天之命，以宣行火令尔。以名奉天，故曰君火以明。守位禀命，故曰相火以位。历法一气十五日，因而乘之，积七百二十气即三十年，积千四百四十气即六十年也。经云：有余而往，不足随之；不足而往，有余从之。故六十年中，不及太过，斯皆见矣。】　　【马莳曰：此承上文论上下相召之义，而合之以周纪之数也。上文言气有多少，形有盛衰，上下相召而损益彰，故帝以上下相召之义问之。区言上者天也，下者地也，上下相召者，天右旋之阴阳加于地下，地左转之阴阳临于天上，而相召以治岁治步也。天之阴阳，风热燥湿寒，又增火为六数者，在天之热，分为暑火二气，故三阴三阳各上奉之也。地之阴阳，木火上金水，亦增火为六数者，在地之火分为君相二形，故生长化收藏各下应之也。生长者天之道，藏杀者地之道。天阳主生，阳中有阴，故以阳生阴长。地阴主杀，阴中有阳，故以阳杀阴藏。天地虽高下不同，而各有阴阳之运用。天惟有阴，故能下降；地惟有阳，故能上升，是以谓之各有阴阳也。即如木火土金水火，地之阴阳也，生长化收藏，故阳中有阴，阴中有阳。所以欲知天地阴阳者，天之阴阳下加地气，共治岁也，则应天之气，动而不息，盖地之治岁，君火不主运，惟五运循环，故天之六气加之，常五岁而右余一气，与地迁移一位而动不息也。地之阴阳，上临天气，共治步也，则应地之气静而守位，盖地之治步，其木君相土，金水皆各主一步以终期，故其上临天之六气共治也。常六期齐周复于始治之步，环会而静守位也。故治岁动者与治步静者相召，外旋上者与内运下者相临，则阴阳相错，而损益盛虚之变所由生也。天以六为节，地以五为制者，上下相召之数也。盖天之六气各治一岁，故六期一备；地之六位，其君火以明，相火以位，故五岁一周。五六相合，凡三十岁为一纪，六十岁为一周，其间相错之阴阳，或气类同多而益，为太过之盛者，或气类异少而损，为不及之虚者，斯皆可见其变也。】　　【张志聪曰：寒暑燥湿风火，天之六气也。太阳之上，寒气主之；少阴之上，热气主之；阳明之上，燥气主之；太阴之上，湿气主之；厥阴之上，风气主之；少阳之上，火气主之。是三阴三阳，上奉天之六气也。木火土金水火，地之五行也。在春主木而主生，在夏主火而主长，长夏主土而主化，在秋主金而主收，在冬主水而主藏，是以生长化收藏下应之。盖天之五气，运化地之五行，地之五行，上呈天之六气，是以上下相感召，而三阴三阳之气，天地之所共有，故下文曰，天有阴阳，地亦有阴阳也。夫岁半以上，天气主之，是春夏者，天之阴阳也，故天以阳生阴长。岁半以下，地气主之，是秋冬者，地之阴阳也，故地以阳杀阴藏。盖司天之气，主上半岁，在泉之气，主下半岁，故曰岁半以上，天气主之，岁半以下，地气主之。然司天之气，始于地之左，在泉之气，本乎天之右。天地之气互相感召，而共主一岁，又非独天主上半岁，而地主下半岁也。夫风寒暑湿燥火，三阴三阳上奉之，是天有阴阳也。木火土金水火，生长化收藏，下应之，是地有阴阳也。夫天为阳，而天有三阴三阳之气，是阳中有阴也。地为阴，地有三阴三阳之气，是阴中有阳也。应天之气者，丹黅苍素元之气也，动而不息。五岁而右迁者，自甲而乙，乙而丙，内而丁，丁而戊，五运之气已终，而复起五运也。应地之气者，木火土金水火之气也。静而守位，六期而环会者，自子而丑，丑而寅，六岁已周，至午岁而复起少阴也。动静相召者，天地之气相感也。上下相临者，天之五气，下御地之五行，地之木火土金水火，上临天之六气，是以天五地六，天六地五，阴阳交错而变生。三十年之一纪，六十岁之一周也。夫天之五气，经于十干之分，运化地之五行，是天五地五也。地之木火七金水火，分主十二支之位，子午少阴君火司天，丑未太阴湿土司天，寅申少阳相火司天，卯酉阳明燥金司天，辰戌太阳寒水司天，巳亥厥阴风木司天，是地六天六也。是以上文云，应天之气，五岁而右迁，应地之气，六期而还会，下文云，周天气者，六期为一备，终地纪者，五岁为一周也。上下周纪者，天干地支，五六相合，凡三十岁为一纪，六十岁为一周也。天以六为节者。以三阴三阳为节度也。地以五为制者，以五行之位为制度也。周天气者，子属少阴君火司天，丑属太阴湿土司天，寅属少阳相火司天，卯属阳明燥金司天，辰属太阳寒水司天，巳属厥阴风木司天，六期为三阴三阳之一备。终地纪者，甲主土运，乙主金运，丙主水运，丁主木运，戊主火运，五岁五运之一周，是以君火以明而在天，相火以位而在下。盖言地以一火而成五行，天以二火而成六气也。十五日为一气，五运六气相合而主岁，一岁凡二十四气，计七百二十气为一纪。纪，小会也。盖以五六为三十，六五亦为三十，故以三十岁为一会，自甲子而终于癸亥，凡六十岁为一周，其太过不及之气，于此皆可见矣。】
