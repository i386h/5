<!-- { "loadSidebar": true } -->
　　帝曰：善。论言天地者万物之上下，左右者阴阳之道路，未知其所谓也。岐伯曰：所谓上下者，岁上下见阴阳之所在也。左右者，诸上见厥阴，左少阴，右太阳；见少阴，左太阴，右厥阴；见太阴，左少阳，右少阴；见少阳，左阳明，右太阴；见阳明，左太阳，右少阳；见太阳，左厥阴，右阳明。所谓面北而定其位，言其见也。帝曰：何谓下？岐伯曰：厥阴在上，则少阳在下，左阳明，右太阴；少阴在上，则阳明在下，左太阳，右少阳；太阴在上，则太阳在下，左厥阴，右阳明；少阳在上，则厥阴在下，左少阴，右太阳；阳明在上，则少阴在下，左太阴，右厥阴；太阳在上，则太阴在下，左少阳，右少阴。所谓面南而命其位，言其见也。上下相遘，寒暑相临，气相得则和，不相得则病。帝曰：气相得而病者，何也？岐伯曰：以下临上，不当位也。帝曰：动静何如？岐伯曰：上者右行，下者左行，左右周天，余而复会也。帝曰：予闻鬼臾区曰，应地者静。今夫子乃言下者左行，不知其所谓也。愿闻何以生之乎？岐伯曰：天地动静，五行迁复，虽鬼臾区其上候而已，犹不能遍明。夫变化之用，天垂象，地成形，七曜纬虚，五行丽地。地者，所以载生成之形类也。虚者，所以列应天之精气也。形精之动，犹根本之与枝叶也。仰观其象，虽远可知也。帝曰：地之为下否乎？岐伯曰：地为人之下，太虚之中者也。帝曰：冯乎？岐伯曰：大气举之也。燥以干之，暑以蒸之，风以动之，湿以润之，寒以坚之，火以温之。故风寒在下，燥热在上，湿气在中，火游行其间，寒暑六入，故令虚而化生也。故燥胜则地干，暑胜则地热，风胜则地动，湿胜则地泥，寒胜则地裂，火胜则地固矣。【冯，音凭。】　　【王冰曰：诸上以面向北而言，上南下北，左西右东也。主岁者位在南，故面北而言其左右；在下者位在北，故面南而言其左右也。上天位，下地位也。面南，左东也，右西也，下上异而左右殊也。木火相临，金水相临，水木相临，火土相临，土金相临，为相得也。木土相临，土水相临，水火相临，火金相临，金木相临，为不相得也。上临下为顺，下临上为逆，亦郁抑而病生，上临相火，君火之类也。假令土临火。火临木，木临水，水临金，金临土，皆为以下临上，不当位也。以子临父，不亦逆乎？动静，言天地之行左右也。天垂六气，地布五行。天顺地而左回，地承天而东转。木运之后，天气常余，余气不加于君火，却退一步，加临相火之上，是以每五岁已退一位而右迁，故曰左右周天余而复会，言天地之道，常五岁毕则以余气迁加，复与五行座位，再相会合而为岁法也。周天谓天周地位，非周天之六气也。不能遍明，无求备也。观五星之东转，则地体左行之理，昭然可知。根本之与枝叶，言有形之物，未有不依据物而得全者。地之为下否者，言转不居为下乎？为否乎？地为人之下者，言人之所居，可谓下矣。征其至理，则是太虚之中一物尔。冯者，言太虚无碍地体，何冯而止住也？大气，谓造化之气，任持太虚者也。所以太虚不屈。地久天长者，盖由造化之气任持之也。气化而变，不任持之，则太虚之器亦败坏矣。夫落叶飞空，不疾而下，为其乘气，故势不得速焉。凡有形处地之上者，皆有生化之气任持之也。然器有大小不同，坏有迟速之异，及至气不任持，则大小之坏一也。然地体之中凡有六入，一曰燥，二曰暑，三曰风，四曰湿，五曰寒，六曰火。受燥故干性生焉，受暑故蒸性生焉，受风故动性生焉，受湿故润性生焉，受寒故坚性生焉，受火故温性生焉，此谓天之六气也。干热动泥裂固，此六气之用也。】　　【马莳曰：此言天右旋于外，而寒暑六入以举其地，地受天六入以为五行，左转化生人物于天之中也。天地万物之上下，左右阴阳之道路者，天右旋六节之位也。上下，谓在上者司天之位，在下者在泉之位。左右，谓在上之左右即司天左间右间之位，在下之左右即在泉左间右间之位也。故天之三阴三阳，于其六位右旋，如巳亥岁上见厥阴，而左间少阴，右间太阳，至子午岁厥阴右旋下降，则上见少阴，而左间太阴，右间厥阴，常如此逐岁自上旋降于右也。面北命其位言其见者，谓司天之位在南而面北，命其左右，则西南为左间之位，东南为右间之位，而言其所见之阴阳也。厥阴在上，则少阳在下，而左间阳明，右间太阴，至厥阴右旋下降，而少阴在上，则阳明在下，而左间太阳，右间少阳，常如此随司天旋转也。面南命其位言其见者，谓地之位在北而面南，命其左右，则东北为左间之位，西北为右间之位，而言其所见之阴阳也。白天地万物之上下，至此独论天右旋之气也。上下相遘，寒暑相临，气相得则和，不相得则病者，言天之右旋繞地方位，而其气与地方位气相遘相临，其遘同类相生之气则和，不同类相制之气则病也。或气虽同类，相得亦病者，惟相火临于君火，为不当位故也。后六微旨大论篇云：君位臣则顺，臣位君则逆，逆则病近害速者是也。动静何如者，帝谓天动能临于地，地静不能临天，而难上下相遘寒暑相临之语。伯言上者右行，下者左行，则知天常于上，自右降东南而旋回以临地，地常于下，自左升东北而循显明木君相土金水之位，循环临天而皆动也。故左右临动，各皆周天，过则复相会也。应地者静，帝复难下者左行之言也。伯言天地之体动静虽殊，而其用之变化，在地则五行丽地，而载生成之形类运于内，在天则七曜纬虚，而列应天之精气运于外，其形类与精气之相随运动，犹根本之与枝叶，同乎一气而不殊，故但仰观七曜之象，周旋虽远，可知其动也。自上下相遘至此，通论天右旋地左转之气也。地之为下否者，帝谓天象周旋，皆转于地下，而地居其上，今曰下者左行，则地之左行为下，得非否乎？伯言地为人之下，太虚之中者，则上下之义始明矣。盖以其所属言之，则司天在泉之气，属天者为上，五行之属地者为下。以其所在言之，则司天者为上，在泉者为下，而地之五行居中，伯以所属言之，故曰，下者左行。帝以所在言之，故难地之左行非下也。冯者，附也。地居太虚之中，何所凭附而不坠也。大气举之，谓风寒暑湿燥火六节，大气旋转于外，任持其地，而干蒸动润坚温以入其体也。故其入也，风寒在下，而风居东，寒居北；燥热在上，而燥居西，热居南；湿气居中央，火于未入之前在湿上，已入之后在湿下，而游行上下之间也。自地之为下至此，原地气一皆本于天也。】　　【张志聪曰：此论六气之上下左右也。司天在上，在泉在下，万物化生于其间，故天地为万物之上下。左右者，间气也，间气者纪步，故为阴阳之道路。如子午岁少阴在上，则阳明在下之类，此三阴三阳上下所在也。如见厥阴在上，则少阴在左，太阳在右之类，此三阴三阳在上之左右也。如巳亥岁厥阴在上，则少阳在下，阳明在少阳之左，太阴在少阳之右之类，此三阴三阳在下之左右也。相临者，加临之六气也。此言司天在泉之气，则上下相遇，左右间气之气，则四时加临，如太阳寒水之气，加临于上半岁，则少阴少阳暑热之气，加临于下半岁。如暑热之气加临于上半岁，则寒水之气，加临于下半岁。盖上下主岁，上下左右六气纪时，如与时相得则和，与时相逆则病矣。气相得者，如少阴君火之气，与少阳相火之气相合，君臣相得也。君位在上，臣位在下，如君火加临于相火之上为顺，相火加临于君火之上，是为下临上，不当其位也。举此君臣之上下加临而言，则六气之顺逆可类推矣。夫司天在泉之气，六期而环会也。动静者，天地之道也。在上者司天，在下者纪地，如子年少阴在上，则阳明在下矣。周天之三百六十五日，则在上者右行于太阴，在下者左行于太阳也。上下左右，周司天之六岁，尚余午未申酉戌亥之六岁，又环转而复会也。上之所谓面南面北者，盖以左皆在东，右皆在西，此以图象无分南北，平以观之，是在下者左行，则在上者右行矣。总以六气之图，推看静者地之体也。生谓动之所生，天地动静，谓司天在泉之气，繞地而环转也，五行迁复，谓五运相袭，周而复始也。其上谓鬼臾区之上至于十世，止能占候其天之动象，地之静形，犹不能遍明天地阴阳之运行也。复言在上之天气右旋，在下之地气左转也。变化之用者，谓天地阴阳之运动也。在天则无形而垂象，在地则有迹而成形。纬虚谓七曜，亦经纬于太虚之间，繞地而环转也。五行丽地者，五方五气之所生，而成形以章着于地也。地者，所以载生成之物类。精者，天乙所生之精水，应天之精气者，在天为气，在下为水也。形谓地之体，静而不动。形精之动者，谓地下在泉之气旋转，犹根本不动而枝叶动摇，然根气又与枝叶之相通也。仰观其天象。见日月五星之繞地右旋，道虽深远，可得而知矣。地之为下者，谓天居上而地居下也。太虚者，虚元之气也，言地居太虚之中，大气举之，无所冯依者也。风寒暑湿燥火，在天无形之气也。干蒸动润坚温，在地有形之征也。天包乎地，是以在天之上，在泉之下，在地之中，八极之外，六合之内，无所不至，盖言太虚之气，不惟包乎地之外，而通贯乎地之中也。寒水在下，而风从地水中生，故风寒在下。燥乃干金之气，热乃太阳之火，故燥热在上。土位中央，故湿气在中。火乃太极中之元阳，即天之阳气，故游行于上下之间。《易》曰：日月运行，一寒一暑，寒暑往来，而六者之气，皆入于地中，故令有形之地，受无形之虚气，而生化万物也。此下复结上文六入之义。】
