<!-- { "loadSidebar": true } -->
　　帝曰：天地之气，何以候之？岐伯曰：天地之气，胜复之作，不形于诊也。脉法曰：天地之变，无以脉诊，此之谓也。帝曰：间气何如？岐伯曰：随气所在，期于左右。帝曰：期之奈何？岐伯曰：从其气则和，逢其气则病。不当其位者病，迭移其位者病，失守其位者危，尺寸反者死，阴阳交者死。先立其年，以知其气，左右应见，然后乃可以言死生之逆顺。　　【王冰曰：不形于诊，言平气及胜复，皆以形证观察，不以诊知也。无以脉诊，言天地以气不以位，故不当以脉知之。随气所在，期于左右者，于左右尺寸四部分位承之，以知应与不应过与不过也。违，谓当沉不沉，当浮不浮，当濇不濇，当钩不钩，当弦不弦，当大不大之类。不当其位，谓见于他位也。迭移其位，谓左见右脉，右见左脉，气差错故尔。失守其位，谓已见于他乡本宫见贼杀之气，故病危。尺寸反，子午卯酉四岁有之。反谓岁当阴在寸而脉反见于尺，岁当阳在尺而脉反见于寸，尺寸俱乃谓反。若尺独然，或寸独然，是不应气，非反也。阴阳交者，寅申巳亥丑未辰戌八年有之。交谓岁当阴在右脉反见左，岁当阳在左脉反见右，左右交见是谓交。若左独然，或右独然，是不应气，非交也。】　　【马莳曰：此言天地之气，及胜复之作，统贯六位，难以诊候。惟间气偏治一位，故可随其所在，期之于尺寸左右也。候，诊候也，盖五运以甲己土运为尊，六气以少阴君火为尊，故以甲己土运为南政，乃南面而行令，其余四运为北政，以臣事之，则面北而受令者也。又以少阴为君主，凡脉之司天在泉，而尺寸不应者，皆以少阴而论之，其脉主于沉也。是以期之之法，阳之所在，其脉应谓不沉也；阴之所在，其脉不应谓沉也。北政之岁，人气面北而寸北尺南，地左间之气在右寸，右间之气在左寸，天左间之气在左尺，右间之气在右尺，所以少阴在泉，则左间太阴，右间厥阴，而两寸之脉俱不应，厥阴在泉，则左间少阴，右间太阳，而少阴在左，其右寸之脉不应。太阴在泉，则左间少阳，右间少阴，而少阴在右，其左寸之脉不应。故至真要大论曰：北政之岁，三阴在下，则寸不应者此也。少阴司天，则左间太阴，右间厥阴，而两尺之脉俱不应。厥阴司天，则左间少阴，右间太阳，而少阴在左，其左尺之脉不应。太阴司天，则左间少阳，右间少阴，而少阴在右，其右尺之脉不应也。故至真要大论曰：北政之岁，三阴在上，则尺不应者此也。南政之岁，人气面南而寸南尺北，天左间之气在右寸，右间之气在左寸，地左间之气在左尺，右间之气在右尺，所以少阴司天，则左间太阴，右间厥阴，而两寸之脉俱不应。厥阴司天，则左间少阴，右间太阳，而少阴在左，其右寸之脉不应。太阴司天，则左间少阳，右间少阴，而少阴在右，其左寸之脉不应。故至真要大论曰：南政之岁，三阴在天，则寸不应者此也。少阴在泉，则左间太阴，右间厥阴，而两尺之脉俱不应。厥阴在泉，则左间少阴，右间太阳，而少阴在左，其左尺之脉不应。太阴在泉，则左间少阳，右间少阴，而少阴在右，其右尺之脉不应也。故至真要大论曰：南政之岁，三阴在泉，则尺不应者此也。从其气则和者，阴阳各当尺寸本位也。违其气则病者，即下文阴阳或不当其位，或迭移其位，或失守其位，或尺寸反，或阴阳交也。所谓不当其位者，乃阴阳之见，不当尺寸本位也。所谓迭移其位者，乃阴阳皆迭移转一位也。仍如南政少阴司天，阴皆在寸，阳皆在尺。迭相左转者，则阴皆移左而左不应，阳皆移右而右应。迭皆右转者，则阴皆移右而右不应，阳皆移左而左应之类也。所谓失守其位者，谓本位他位，皆失守不见也。如阴失守则尺寸皆无阴，阳失守则尺寸皆无阳，非如迭移而相反相交见于他位也。所谓尺寸反者，假如北政少阴司天，阳在寸，阴在尺，而阳反见尺，阴反见寸之类也。所谓阴阳交者，假如北政太阴司天，阳在左，阴在右，而阳反见右，阴反见左之类也。如本篇云，不当其位者病，迭移其位者病，止南政少阴司天在泉，北政少阴司天在泉。本篇云，失守其位者危，论南北二政内行之法，甲己为南政，岁四运为北政，南政司天在泉，皆行土运，其余北政皆以在泉行运。如北政，巳亥厥阴司天，则行在泉，少阳火运；又如寅申少阳司天，则行在泉，厥阴木运。余仿此。惟有北政辰戌年太阳司天，当行在泉，太阴土运，缘北政以臣不敢行君之令，故行金运，是土之子，以足木火金水四运焉。】
　　[南政司天脉歌]　 【北政在泉同。】　　南政司天北在泉，厥阴右寸不虚言。太阴左寸休能应，少阴两寸尽沉潜。
　　[北政司天脉歌]　 【南政在泉同。】　　北政司天南在泉，厥阴左尺却空闲。太阴右尺不相应，少阴两尺尽皆残。
　　[南北二政司天在泉脉宜应否歌诀]　　子午南少北卯酉，两手沉寸口。
　　【如子午年南政少阴司天，卯酉年北政少阴在泉，南政甲子、甲午，北政乙卯、乙酉、丁卯、丁酉、辛卯、辛酉、癸卯、癸酉，是少阴司天在泉，主两手寸口脉俱不应。】
　　子午北少南卯酉，两手尺欠有。
　　 【如子午年北政少阴司天。卯酉年南政少阴在泉，北政丙子、丙午、戊子、戊午、庚子、庚午、壬子、壬午，南政己卯己酉，亦少阴司天在泉，两手尺俱不应。】
　　丑未南太北辰戌，左手寸不出。
　　 【如丑未年南政太阴司天，辰戌年北政太阴在泉，南政己丑、己未，北政丙辰、丙戌、戊辰、戊戌、庚辰、庚戌、壬辰、壬戌，太阴司天在泉，左手寸不应。】
　　丑未北太南辰戌，右尺脉无力。
　　 【如丑未年北政太阴司天，辰戌年南政太阴在泉，北政乙丑、乙未、丁丑、丁未，辛丑、辛未、癸丑、癸末、南政甲辰、甲戌，亦太阴司天在泉，右手尺不应。】
　　巳亥南厥北寅申，右寸脉潜形。
　　 【如巳亥年南政厥阴司天，寅申年北政厥阴在泉，南政己巳、己亥，北政丙寅、丙申、戊寅、戊申、庚寅、庚申、壬寅、壬申，厥阴司天在泉，右手寸不应。】
　　巳亥北厥南寅申，左尺定无根。
　　 【如巳亥年北政厥阴司天，寅申年南政厥阴在泉，北政乙巳、乙亥、辛巳、辛亥、癸巳、癸亥、丁巳、丁亥，南政甲寅、申，亦厥阴司天在泉，左手尺不应。】　　【本篇云尺寸反者死，止以南北二政少阴司天在泉论，盖少阴司天，则司天之左右皆阴，在泉则在泉之左右皆阴，阴脉主沉，以君为主，故南政少阴司天在泉，北政少阴司天在泉。诀云：子午南少北卯酉，两手沉寸口。子午北少南卯酉，两手尺欠有。今寸该沉而不沉则反应，尺该应而不应则反沉，是谓尺寸反者死也。又云阴阳交者死，此除少阴司天在泉，止以厥阴太阴司天在泉论，则厥阴司天，左少阴而右太阳，在泉亦左少阴而右太阳，太阴司天则左少阳而右少阴，在泉则左太阳而右少阴，若其脉阳见阴，而阴见阳，是谓阴阳交者死也。】　　【张志聪曰：天地之气者，五运六气也。胜复之作者，淫胜郁复也。言气运之变而为民病者，非诊候之可知也。盖每岁有司天之六气，在主岁之五运，有间气之加临，有四时之主气，人在天地气交之中，一气不和，即为民病，是天地四时之气而为民病者，不能以脉诊而别某气之不和也。按平脉篇曰：伏气之病，以意候之。今月之内，欲有伏气，假令旧有伏气，当须脉之。盖天地之气淫胜，则所不胜之气郁伏矣，民感之而为病者，亦郁伏于内而不形于诊也。故欲知伏气之病，当以意候之，候今月之内，有何气之不和，则知民有伏气之病矣。郁伏之气复发，而民病始作，然后发见于脉，故曰假令旧有伏气，当须脉之。此与暴感风寒暑湿之邪，而卒病伤寒中风，即见于脉诊者之不同。故曰，天地之气，无以脉诊，此之谓也。间气者，加临之六气也。以上之左右，下之左右，兼于其间，共为六气，故曰间气。每一气加临于四时之中，各主六十日，故曰间气者纪步，步者以六十日零八十七刻半为一步也。六微旨论曰：天枢之上，天气主之。天枢之下，地气主之。又曰，加者，地气也；中者，天气也。盖以在下之气左转，在上之气右旋，各主六十日　　以终一岁，故曰随气所在，期于左右，谓随在上在下之气之所在，而期于左右之旋转也。如子年少阴在上，则阳明在下；少阴在上，则厥阴在左太阴在右，阳明在下；则太阳在左，少阳在右。盖以地之左转而主初气，故以太阳主正月朔日之寅初一刻为始，次厥阴，次少阴，以司天之气，终三气而主岁半以上，次太阴，次少阳，次阳明，以在泉之气，终六气而主岁半以下，各加临六十日，以终一岁也。六气环转相同，盖司天之气，始于地而终于天，在泉之气，始于天而终于地，此地天升降之妙用也。间气者，加临之客气也。而一岁之中，又有主时之六气，如主从其客则和，主违其客则病矣。如子午岁初之气，系太阳寒水加临，主气系厥阴风木，如寒胜其风为从，风胜其寒则逆。故下经曰，主胜逆，客胜从，六气皆然。不当其位者，即上文之所谓以下临上也。迭移其位者，如初之气，太阳寒水加临而反热；三之气，少阴君火加临而反寒。本位之气，互相更迭，气之反也，故为民病六气皆然。失守其位，谓失守其所主之本位也。如丑未岁太阴司天，则初之客气主气，并主厥阴风木，而清肃之气，乘所不胜而侮之，是金气失守其位矣。至五之气，阳明燥金主岁，而本位反虚。风木之子气复雠，火热烁金则为病甚危，所言侮反受邪，此之谓也。南政北政之岁有寸不应、尺不应之分。如应不应者而反应之，是为尺寸相反。又有左右尺寸之不应者，盖左为阳，右为阴，寸为阳，尺为阴，如阴阳交相应者死。夫六气之加临，先立其主气之年，以知其司天在泉之气，则间气之应见于左右，或从或违，然后乃可以言死生之逆顺也。】
