<!-- { "loadSidebar": true } -->
　　黄帝问曰：呜呼远哉，天之道也！如迎浮云，若视深渊。视深渊尚可测，迎浮云莫知其极。夫子数言谨奉天道，予闻而藏之，心私异之，不知其所谓也。愿夫子溢志尽言其事，令终不灭，久而不绝。天之道可得闻乎？岐伯稽首再拜，对曰：明乎哉问天之道也！此因天之序，盛衰之时也。帝曰：愿闻天道六六之节盛衰何也？岐伯曰：上下有位，左右有纪。故少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之。此所谓气之标，盖南面而待之也。故曰，因天之序，盛衰之时，移光定位，正立而待之，此之谓也。少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阳之上，湿气治之，中见阳明。所谓本也。本之下，中之见也。见之下，气之标也。本标不同，气应异象。帝曰：其有至而至，有至而不至，有至而太过，何也？岐伯曰：至而至者和。至而不至，来气不及也。未至而至，来气有余也。帝曰：至而不至，未至而至，何如？岐伯曰：应则顺，否则逆，逆则变生，变生则病。帝曰：善。请言其应。岐伯曰：物，生其应也。气，脉其应也。　　【王冰曰：深渊净滢而澄澈，故视之可测其深浅，浮云飘泊而合散，故迎之莫诣有边涯。言苍天之象加渊，可视乎鳞介，运化之道犹云，莫测其去留。六气深微，其于运化当如是喻矣。道者，运化生成之道也。上下谓司天地之二气，余左右四气，在岁之左右也。标，末也。圣人南面而立，以阅气之至也。移光谓日移光，定位谓面南观气，正立观岁，数气之至，则气可待之也。少阳南方火，故上见火气治之，与厥阴合，故中见厥阴也。阳明西方金，故上燥气治之，与太阴合，故燥气之下，中见太阴也。太阳北方水，故上寒气治之，与少阴合，故寒气之下，中见少阴也。厥阴东方木，故上风气治之，与少阳合，故风气之下，中见少阳也。少阴东南方君火，故上热气治之，与太阳合，故热气之下，中见太阳也。太阴西南方土，故上湿气治之，与阳明合，故湿气之下，中见阳明也。本，谓元气也。气别为王则文言着矣。本者应之元，标者病之始。病生形用求之标，方施其用求之本，标本不同求之中，见法万全。至，谓天之六气也。初之气，起于立春前十五日，余二三四五终气，次至而分治六十日余八十七刻半，如时至而气至，和平之应，此为平岁也。假令甲子岁气有余，于癸亥岁未当至之期，先期而至也。乙丑岁气不足，于甲子岁当至之期，后时而至也。故曰，来气不及，来气有余也。言初气之至期如此。岁气有余，六气之至皆先期；岁气不及，六气之至皆后时。先时后至，后时先至，各差十三日而应也。当期为应，愆期为否。天地之气，生化不息，无止碍也。不应有而有，应有而不有，是造化之气失常，失常则气变，变常则气血纷挠而为病。天地变而失常，则万物皆病也。夫物之生荣有常时，脉之至应有常期，有余岁早，不及岁晚，皆依时至。】　　【马莳曰：此言天道右转，有六节之盛衰者，乃天道之常，正所谓上者右行，又因所见而命标本中气之所在，又因气应而察病变之所生也。天道六六之节盛衰者，天之三阴三阳，右旋天外，更治岁政，每岁各一盛衰，至六岁周遍，通得盛衰之节六六也。上下有位，左右有纪者，谓每岁阴阳盛衰之位。上下，谓司天在泉二位也。左右，谓司天之左间右间，及在泉之左间右间为四纪也。凡天右旋之阴阳，临司天之位者，其天之气盛，至三之气始布；临在泉之位者，其地之气盛，至终之气始布。而上下二位、有二节阴阳盛衰也。临司天之左间者，其气至四之气盛；右间者，其气至二之气盛。临在泉之左间者，其气至初之气盛；右间者，其气至五之气盛，而左右四纪，有四节阴阳盛衰也。故此六节阴阳，每岁各一盛衰，而数得六。寅申岁少阳旋来司天，治之为初六；少阳之右，卯酉岁阳明旋来司天，治之为六二；阳明之右，辰戌岁太阳旋来司天，治之为六三；太阳之右，巳亥岁厥阴旋来司天，治之为六四；厥阴之右，子午岁少阴旋来司天，治之为六五；少阴之右，丑未岁太阴旋来司天，治之为六六。太阴之右，周而复始，始于少阳治，故曰，六六之节盛衰也。凡此三阴三阳，为治之气，皆所谓六气之标也，南面待之者，明前少阳之右云云者，皆南面立而待之，乃右居西，而从西旋过东也。少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阴之上，湿气治之，中见阳明者，其火燥风寒热湿为治之气，皆所谓六气之本也。其中见之气，乃六气之中气也。通前六气之标言之，则本居上，标居下，中气居本标之中，故曰本之下，中之见也，见之下，气之标也。中气者，三阴三阳，各犹夫妇之配合相守，而人之脏腑经脉皆应之也。故少阳本标之中见厥阴，厥阴本标之中见少阳，而互为中气相守，则人之胆三焦少阳经，亦络肝心包，肝心包厥阴经，亦络胆三焦而互交也。阳明本标之中见太阴，太阴本标之中见阳明，而互为中气相守，则人之胃大肠阳明经亦络脾肺，脾肺太阴经亦络胃大肠而互交也。太阳本标之中见少阴，少阴本标之中见太阳，而互为中气相守，则人之膀胱小肠太阳经亦络肾心，肾心少阴经亦络膀胱小肠而互交也。本标不同，气应异象者，谓太阳少阴二气也。太阳之上，寒气治之，是标阳本寒，不同其气应，则太阳所至为寒，生中为温，而寒温异象也。少阴之上，热气治之，是标阴本热，不同其气应，则少阴所至为热，生中为寒，而热寒异象也。至于脉从病反，如瓜甜蒂苦，葱白叶青，参补芦泻，麻黄发汗、根节止汗之类，皆太阳少阴本标不同之气异象也。其有至而至，有至而不至，有至而太过者，言阴阳旋来治岁之候至，而其气化亦应候至者，为至而至者和也。候至而其气化不至者，为至而不至，旋来之气不及也。候未至而气化先至者，为未至而至，旋来之气有余也。故气化应候至者为顺，未至而至、至而不至者为逆。逆则胜复之变生，变生则病作矣。物生其应，气脉其应者，复说应则顺之义也。即六元正纪大论所谓厥阴所至为风生之类，是物生之应；厥阴之至，其肝弦之类，是气脉之应也。】　　【张志聪曰：天之道者，阴阳之道也，言阴阳之道，高远而渊深也。夫有形者尚可测，在天之为气者，莫知其极也。夫天包乎地，六气繞地环转，故不曰在地而曰在泉。视深渊尚可测者，喻六气之在泉也。因天之序者，天以六为节，因六气而环序也。盛衰者，六气之有太过不及也，六六者，谓司天之三阴三阳，上合天之六气也。上下有位者，言少阴在上则阳明在下，太阴在上则太阳在下，少阳在上则厥阴在下，厥阴在上则少阴在下，太阳在上则太阴在下，厥阴在上则少阳在下，六期环转，而各有上下之定位也。左右有纪者，如少阴在上则厥阴在左、太阴在右，太阴在上则少阴在左、少阳在右，少阳在上则太阳在左、阳明在右，阳明在上则少阳在左、太阳在右，太阳在上则阳明在左、厥阴在右，厥阴在上则太阳在左、少阴在右，各随气之在上，而有左右之定纪也。故少阳之右，阳明治之，阳明之右，太阳治之，盖以右位之阴阳，转迁于上而主岁也。气之标者，标见于上也。夫天气右旋，故南面观之，而待其循序环转也。移光者，日月运行也。以日行一周天，以定一气之位。正立，正南面而立也。夫三阴三阳，有六气之化，有上下之本标，有中见之标本也。风寒暑湿燥火，天之阴阳也，三阴三阳上奉之，故以天气为本而在上，以三阴三阳之气标见于下也。然三阴三阳之六气，虽上下相应，而各有不同。少阴标阴而本热，太阳标阳而本寒，是本标之不同也。少阴太阳从本从标，太阴少阳从本，阳明厥阴不从标本，从乎中也。故有从本而得者，有从标而得者，有从标本而得者，有从中见而得者，是气应之异象也。其三阴三阳之主岁，而各有太过不及也。至而至者，此平气之年，无太过不及，四时之气，应期而至，气之和平也。如春应温而寒，夏应热而温，此应至而不至，来气之不及也。如未至春而先温，未至夏而先热，此未应至而先至，来气之有余也。按天元正纪大论曰：凡此阳明太阴厥阴司天之政，气化运行后天，太阳少阳少阴司天之政，气化运行先天。盖不及之岁，则司天之气后天时而至；有余之岁，则司天之岁先天时而至。又阳年主实，阴年主虚，其天符岁会之年，是为平气，无太过不及者也。如不及之岁，应至而不至，有余之岁，应未至而至，是为应则顺。如不及之岁，反未至而至，有余之岁，反至而不至，是为否则逆。逆则变生，变则为民之灾病矣。请言其应者，谓应太过不及之气也。物生其应者，如厥阴司天，毛虫静、羽虫育，少阳司天，草木早荣，太阴司天，万物以荣，此生物以应司天之候也。气脉其应者，如太阳司天，寒临太虚，阳气不令，阳明司天，阳专其令，炎暑大行、太阴司天，阴专其政，阳气退避；又厥阴之至，其脉弦，少阴之至，其脉钩，太阴之至，其脉沉，少阳之至，大而浮，阳明之至，短而濇，太阳之至，大而长，此皆气脉其应也。】
