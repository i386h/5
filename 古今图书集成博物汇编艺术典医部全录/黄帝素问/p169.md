<!-- { "loadSidebar": true } -->
　　帝曰：善。愿闻地理之应六节气位何如？岐伯曰：显明之右，君火之位也。君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之。相火之下，水气承之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。帝曰：何也？岐伯曰：亢则害，承乃制，制则生化，外列盛衰，害则败乱，生化大病。帝曰：盛衰何如？岐伯曰：非其位则邪，当其位则正。邪则变甚，正则微。帝曰：何谓当位？岐伯曰：木运临卯，火运临午，土运临四季，金运临酉，水运临子，所谓岁会，气之平也。帝曰：非其位何如？岐伯曰：岁不与会也。帝曰：土运之岁，上见太阴；火运之岁，上见少阳少阴；金运之岁，上见阳明；木运之岁，上见厥阴；水运之岁，上见太阳。奈何？岐伯曰：天与之会也。故《天元册》曰天符。帝曰：天符岁会何如？岐伯曰：太乙天符之会也。帝曰：其贵贱何如？岐伯曰：天符为执法，岁会为行令，太乙天符为贵人。帝曰：邪之中也奈何？岐伯曰：中执法者，其病速而危；中行令者，其病徐而持；中贵人者，其病暴而死。帝曰：位之易也何如？岐伯曰：君位臣则顺，臣位君则逆。逆则其病近，其害速；顺则其病远，其害微。所谓二火也。帝曰：善。愿闻其步何如？岐伯曰：所谓步者，六十度而有奇，故二十四步，积盈百刻而成日也。【中，并去声。】　　【王冰曰：日出谓之显明，则卯地气分春也。自春分后六十日有奇，斗建卯正，至于巳正，君火位也。自斗建巳正未之中，三之气分，相火治之，所谓少阳也。君火之位，所谓少阴，热之分也。天度至此，暄淑大行，居热之分，不行炎暑，君之德也。少阳居之为僭逆，大热早行，疫疠乃生；阳明居之为温凉不时；太阳居之为寒雨间热；厥阴居之为风湿，雨生羽虫；少阴居之为天下疵疫，以其得位，君令宣行故也。太阴居之为时雨。火有二位，故以君火为六气之始也。相火则夏至日前后各三十日也。少阳之分，火之位也。天度至此，炎热大行。少阳居之为热暴，至草萎河干，炎亢湿化晚布；阳明居之为凉气间发；太阳居之为寒气间至，热争冰雹；厥阴居之为风热大行，雨生羽虫；少阴居之为大暑炎亢；太阴居之为云雨雷电。退谓南面视之在位之右一步，凡六十日八十七刻半，余气同法。复行一步，土气治之，雨之分也，即秋分前六十日有奇，斗建未正至酉之中，四之气也。天度至此，云雨大行，湿蒸乃作。少阳居之为炎热沸腾，云雨雷雹；阳明居之为清雨雾露；太阳居之为寒雨害物；厥阴居之为暴风雨摧拉，雨生倮虫；少阴居之为寒热气反用，山泽浮云，暴雨溽蒸；太阴居之为大雨霪霔也。复行一步金气治之，燥之分也，即秋分后六十日有奇，自斗建酉正至亥之中，五之气也。天度至此，万物皆燥。少阳居之为温清更正，万物乃荣；阳明居之为大凉燥疾；太阳居之为早寒；厥阴居之为凉风大行，雨生介虫；少阴居之为秋湿热病时行；太阴居之为时雨沉阴也。复行一步，水气治之，寒之分也，即冬至前后各三十日，自斗建亥至丑之中，六之气也。天度至此，寒气大行。少阳居之为冬温，蛰虫不藏，流水不冰；阳明居之为燥寒劲切；太阳居之为大寒凝冽；厥阴居之为寒风飘扬，雨生鳞虫；少阴居之为蛰虫出见，流水不冰；太阴居之为凝阴寒雪地气湿也。复行一步，木气治之，风之分也，即春分前六十月有奇也，自斗建丑正至卯之中，初之气也。天度至此，风气乃行，天地神明，号令之始，天之使也。少阳居之为温疫至；阳明居之为清风雾露朦昧；太阳居之为寒风切冽，霜雪水冰；厥阴居之为大风发荣，雨生毛虫；少阴居之为热风伤人，时气流行；太阴居之为风雨凝阴不散也。复行一步，君火治之，热之分也，复春分始也，自斗建卯正至巳之中，二之气也。凡此六位，统一年六六三百六十日，六八四百八十刻，六七四十二刻，其余半刻分而为三，约终三百六十五度也，余奇细分率之可也。相火之下，水气承之者，热盛水承，条蔓柔弱，凑润衍溢，水象可见。水位之下，土气承之者，寒甚物坚，水冰流涸，土象斯见承下明矣。土位之下，风气承之者，疾风之后，时雨乃零，是则湿为风吹。化而为雨，风位之下，金气承之者，风动气清，万物皆燥，金承木下，其象昭然。金位之下，火气承之者，锻金生热则火流金，乘火之上，理无妄也。君火之下，阴精承之者，君火之位，大热不行，盖为阴精制承其下也。诸以所胜之气乘于下者，皆折其慓盛，此天地造化之大体尔。若非太过非不及，是谓平运主岁。平岁之气，物生脉应，皆必合期无先后也。岁不与会者，不与本辰相逢会也。天之与会者，天气与运气相逢会也。太乙天符之会，是谓三合，一者天会，二者岁会，三者运会也。执法犹相辅，行令犹方伯，贵人犹君主。执法官人之绳准，自为邪僻，故病速而危。方伯无执法之权，故无速害病，但执持而已。贵人义无凌犯，故病则暴死。相火居君位，是臣位居君位故逆。君火居相火，是君位居臣位，故顺。远近谓里之远近。奇谓八十七刻又十分刻之五也。夫周天之度，三百六十五度四分度之一也。二十四步，正四岁也。四分度之一，二十五刻也。四岁气成积已盈百刻，故成一日度一日也。】　　【马莳曰：此论地道左迁以外，列为盛衰，正所谓下者左行，而有当位非位之正变，又因邪之所在而命其有微甚也。地理应六节气位者，地之四方分为六步，更治时令，以应天外六节气位之治也。显明之右，君火之位者，日出显明卯地之右，在方属东南，在时属春分，卯中之后，为君火之位也。君火之右，退行一步，相火治之者，地气至南方，相火位行令，治夏至前后三之气，以应司天之政布，其运主戊癸岁以应司天之政治岁也。复行一步，土气治之者，地气至西南，土位行令，至秋分前四之气，以应司天左间之气盛，其运主甲己岁，以应司天之政治岁也。复行一步，金气治之者，地气至西北，金位行令，治秋分后五之气，以应在泉右间之气，其运主乙庚岁，以应司天之政治岁也。复行一步，水气治之者，地气至北方，水位行令，治冬至前后终之气，以应在泉之气布，其运主丙辛岁，以应司天之政治岁也。复行一步，木气治之者，地气至东北，木位行令，治春分前初之气，以应在泉左间之气盛，其运主丁壬岁，以应司天之政治岁也。复行一步，君火治之者，地气至东南，君火位行令，治春分后二之气，以应司天右间之气盛，其运周岁，相火代之不主岁，故余皆曰复行，惟相火曰退行也。六步各行本方之气，入于中国，故木于东方治令，时春气西行，而中国皆东方温气，岁泉左间所居之气也。君相于南方治令，时夏气北行，而中国皆南方热气，与天右间所居之气也。金于西方治令，时秋气东行，而中国皆西方凉气，与天左间所居之气也。水于北方治令，时冬气南行，而中国皆北方寒气，与泉右间所居之气也。六气之下，各有所制之气承之者，盖五行之气，一极则一生，而循环相承，无一息间断也。相火之下，水气承之者，夏相火极水生承之，从微渐化，至冬着也。水位之下，土气承之者，冬水极土生承之，从微渐化，至长夏着也。土位之下，水气承之者，长夏土极木生承之，从微渐化，至春着也。木位之下，金气承之者，春木极金生承之，从微渐化，至秋着也。金位之下，火气承之者，秋金极火生承之，从微渐化，至夏着也。君火之下，阴精承之者，夏君火极阴精承之，从微渐化，至冬着也。其义与阴阳家水胎于午、金胎于卯等说，大同小异，而皆循环相承以为胎也。亢，过极也。亢则害，承乃制，制则生化，外列盛衰，害则败乱，生化大病者，言六位之气，过极则必害作，承气乃生于下，制之使不过也。故制则从微化着，承者自外列盛，极者自外列衰，而生化循环，害作则败坏扰乱，而生化大病也。外列，谓天之六气运列于外者，非即谓下承之气也。故下文帝复问盛衰何如，而答以当其位则正，非其位则邪，所谓同者盛之，异者衰之也。下文又以天符岁会言之，则当其位者可知矣。盛衰非其位则邪，当其位则正者，复明上文制则生化，外列盛衰之盛衰也。盖制亢下承生化之盛衰，惟岁气和平，则其所化，循序渐进，从微至着，而皆当六位之正，其岁气有太过不及，则其所化无序，或躐等陵节，或乘危往胜，故变或兼化而为半。非其位之邪，变或复胜而为全，非其位之邪也。木运临卯，即丁卯岁；火运临午，即戊午岁；土运临四季，即甲辰、甲戌、己未、己丑岁；金运临酉，即乙酉岁；水运临子，即丙子岁。所谓岁会气之平者，言此八岁皆岁与五运相会而气和平，又为太乙天符，其盛衰皆能循序，当六位之正，此正所谓岁会之义也，如余岁不与运会，则气有太过不及，其盛衰皆无序而非其位也。至于土运之岁，上见太阴，即己丑、己未岁；火运之岁，上见少阳，即戊寅、戊申岁，上见少阴，即戊子、戊午岁；金运之岁，上见阳明，即乙卯、乙酉岁；木运之岁，上见厥阴，即丁巳、丁亥岁；水运之岁，上见太阳，即丙辰、丙戌岁。内己丑、己未、戊午、乙酉，以为太乙天符，此乃司天与运气相会，故《天元册》名曰天符。然天符中之己丑、己未、戊午、乙酉，岁会中之戊午、己丑、己未、乙酉，乃天符岁会相同，又名曰太乙天符也。太乙者，至尊无二之称也。帝遂以此三者分之，所拟贵贱何如为问，伯言天符之岁，犹之执法之臣，法不可假，故邪中执法，其病速而危。假如戊子日，戊为火运，子为火气，亦是天符，此日得病者困半也。岁会之岁，犹之行令之臣，当有主之者在，故邪中行令，其病徐而持。假如甲辰，甲为土运，辰为土支，乃岁会也。年月日时，同太乙天符之岁，犹之君主之贵人也。故邪中贵人者，其病暴而死。假如戊午日，戊为火运，午为火支，又为火气，即太乙天符，此日病者死。帝又以位之易者为问，伯言以少阴君火，而位于少阳相火之位则为顺，顺则其病远而害微也。以少阳相火，而位于少阴君火之位则为逆，逆则其病近而害速也。惟二火以易位言耳。步者，帝复问地之六步也。六十度有奇者，地之六步，绕天一周，凡三百六十五度，以为一岁之日数，而每步各得六十度有奇也。故一日为一度，六十日八十七刻半为一步而不盈日，积二十四步凡四岁，则其余奇积盈百刻而成日，于岁终以为一纪也。曰六位下承之气，其所以为正化之常者，为兼化胜复之变者，为和者，为乖者之详，可得闻之，而一证之以经旨乎？曰至诚无息者，道体也。阴阳五行，在天地间流行，一极一生，而更互相承，循环无端者，与道为体也。故其相承以阴阳言，则冬至阴极阳生承之，夏至阳极阴生承之也。以五行言之，则五行即阴阳之相承，特有盛稚之分耳。故火盛阳，水盛阴，木稚阳，金稚阴，土负阴抱阳为冲气。其在阴阳相承，则冬至阴极，阳生承之。始于长夏，土之冲气极，木稚阳生承之。次于秋，金之稚阴极，火盛阳生承之。终于冬，生之盛阴极，土冲气生承之也。夏至阳极，阴生承之。终于春，木之稚阳极，金稚阴生承之。次于夏，君火之盛阳极，阴精生承之。终于夏，相火之盛阳极，阴生承之，而一岁一周也。其在五行自相承，则君火相火之下，阴精水气承之。水位之下，土气承之者，初岁也。土位之下，木气承之者，二岁也。木位之下，金气承之，金位之下，火气承之者，凡三岁周而复始也。故混而阴阳，分而五行，常如是更互相承，循环无端者，实由相承之体，至诚无息而然也。以其相承之体言之，则至诚无息，随极而承，无常变和乖之殊。以其流行之用言之，则极于平气之纪，而当其位承之者，为正化之常而为和，极于太过不及之纪，而非其位承之者，为兼化胜复之变而为乖也。其常者，则循序渐进，以为四时之周流。其变者，则或肆威太过，而綦极于非位；或势位不及，而夭极于非位。故所承者，皆随其极制于下，而躐等陵节，变其本气，以为旦夕之暴化。是故半变者，本气半衰，下承半盛而为半，非位之兼化。全变者，本气全衰，下承全盛而为全，非位之胜复。和而变者为德化政令，乖而变者为灾害眚伤也。经所谓发生之纪，其变振拉摧拔之类，乃太过之兼化。木不胜德则收气复之类，乃太过之胜复。委和之纪，其动緛皮拘缓之类，乃不及之兼化。肃杀炎赫沸腾之类，乃德化政令之胜复。水发而雹雪风发而毁折之类，乃灾害眚伤之兼化。厥阴所至为飘怒大凉，少阴所至为大暄寒之类，乃灾害眚伤之胜复也。故均是至诚无息之体，但其所极所承者，自常变和乖之不齐，则其应见者，有正化兼化胜复及微甚灾祥之各异也。】　　【张志聪曰：此论六节应地而主时也。节，度也。气位，六气所主之步位也。显明者，寅正立春节候，乃初之气也。显明之右，乃少阴君火之位，主二之气也。退行一步者，从右而退转一位也。君火之右，乃少阳相火之位，主三之气也。复行一步者，复行一位也。复行一位，乃太阴湿土，主四之气也。复行一位，乃阳明燥金，主五之气也。复行一位，乃太阳寒水，主六之气也。复行一位，乃厥阴风木，主初之气也。复行一位，乃少阴君火之所，主周而复始也。六气以君火为尊，故以少阴为始。然五行之中，有生有化，有制有克，如无承制而亢极则为害，有制克则生化矣。治，主也，谓六气定位而各有所主也。承者，谓承奉其上而制之也。阴精者，天乙所生之精水也。如木位之下，乃阳明燥金，太阳寒水母子之气以承之，母气制之，则子气生化其木矣。如金位之下，乃君相二火，太阴湿土母子之气承之，母气克之，则子气生化其金矣。土位之下，乃厥阴风木君相二火，母子之气以承之，木制其土，则火气生化矣。余三气相同，是为制则生化也。如火亢而无水以承之，则火炎铄金，而水之生原绝矣。无水以制火，则火愈亢矣。如水亢而无土以承之，则水滥火灭，而土之母气绝矣。无土以制水，则水愈亢矣。是以亢则为五行之贼害，害则生化承制之气，皆为败乱，而生化大病矣。外列盛衰者，谓外列主岁之气，有盛有衰，如主岁之气与主时之气，交相亢极，则为害更甚，故曰害则败乱，生化大病也。夫太过不及之岁，而有盛衰之气也，非其位者，谓气来有余，则制己所胜，而侮所不胜，此岁气之盛也。气来不及，则己所不胜，侮而乘之，己所胜，轻而侮之，此岁气之衰也。此皆不守本位而交相乘侮，则邪僻内生矣。当其位者，乃平气之年，无太过不及之乘侮，而各当其本位，此气之正也。邪则变甚，正则变微也。若平气之岁，则无盛衰，木运临卯火运临午之类。会，合也，以天干之化运，与地支之主岁相合，故为岁会，此平气之年也。如非岁会之年，则有太过不及之相承，是为不当其位矣。若司天之气，与五运之气相合，是为天符。上见者，谓司天之气，见于岁运之上也。土运之岁，上见太阴，火运之岁，上见少阳之类是也。天符与岁会相合，名太乙天符，乃戊午、己丑、己未、乙酉四岁，此乃司天之气，五运之气，主岁之气，三者相合，故又名曰三合。夫地理之应六节，乃主时之六气不易之位也。然又有加临之六气，随司天在泉六期环转，故曰位之易也。如少阴君火，加临于少阳相火之上，是为君位臣则顺。如少阳相火，加临于少阴君火之上，是为臣位君则逆。所谓二火之顺逆也。类而推之，余四气亦有母子之分，如母加于子为顺，子加于母为逆。步，位也，以一气各主六十日零八十七刻半，故为六十度而有奇。四岁之中，共计二十四步，每步气盈八十七刻半，共积盈二千一百刻，以二千刻分为四岁之气盈五日，尚积盈一百刻而成有余之一日也。】
