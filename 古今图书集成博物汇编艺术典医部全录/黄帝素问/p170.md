<!-- { "loadSidebar": true } -->
　　帝曰：六气应五行之变何如？岐伯曰：位有终始，气有初中上下不同，求之亦异也。帝曰：求之奈何？岐伯曰：天气始于甲，地气始于子，子甲相合，命曰岁立。谨候其时，气可与期。帝曰：愿闻其岁，六气始终，早晏何如？岐伯曰：明乎哉问也！甲子之岁，初之气，天数始于水下一刻，终于八十七刻半；二之气，始于八十七刻六分，终于七十五刻；三之气，始于七十六刻，终于六十二刻半；四之气，始于六十二刻六分，终于五十刻；五之气，始于五十一刻，终于三十七刻半；六之气，始于三十七刻六分，终于二十五刻。所谓初六，天之数也。乙丑岁，初之气，天数始于二十六刻，终于一十二刻半；二之气，始于一十二刻六分，终于水下百刻；三之气，始于一刻，终于八十七刻半；四之气，始于八十七刻六分，终于七十五刻；五之气，始于七十六刻，终于六十二刻半；六之气，始于六十二刻六分，终于五十刻。所谓六二，天之数也。丙寅岁，初之气，天数始于五十一刻，终于三十七刻半；二之气，始于三十七刻六分，终于二十五刻；三之气，始于二十六刻，终于一十二刻半；四之气，始于一十二刻六分，终于水下百刻；五之气，始于一刻，终于八十七刻半；六之气，始于八十七刻六分，终于七十五刻。所谓六三，天之数也。丁卯岁，初之气，天数始于七十六刻，终于六十二刻半；二之气，始于六十二刻六分，终于五十刻；三之气，始于五十一刻，终于三十七刻半；四之气，始于三十七刻六分，终于二十五刻；五之气，始于二十六刻，终于一十二刻半；六之气，始于一十二刻六分，终于水下百刻。所谓六四，天之数也。次戊辰岁，初之气，复始于一刻，常如是无已，周而复始。帝曰：愿闻其岁候何如？岐伯曰：悉乎哉问也！日行一周，天气始于一刻；日行再周，天气始于二十六刻；日行三周，天气始于五十一刻；日行四周，天气始于七十六刻；日行五周，天气复始于一刻。所谓一纪也。是故寅午戌岁气会同，卯未亥岁气会同，辰申子岁气会同，巳酉丑岁气会同，终而复始。帝曰：愿闻其用也。岐伯曰：言天者求之本，言地者求之位，言人者求之气交。帝曰：何谓气交？岐伯曰：上下之位，气交之中，人之居也。故曰，天枢之上，天气主之；天枢之下，地气主之；气交之分，人气从之。万物由之，此之谓也。帝曰：何谓初中？岐伯曰：初凡三十度而有奇，中气同法。帝曰：初中何也？岐伯曰：所以分天地也。帝曰：愿卒闻之！岐伯曰：初者地气也，中者天气也。帝曰：其升降何如？岐伯曰：气之升降，天地之更用也。帝曰：愿闻其用何如？岐伯曰：升已而降，降者谓天；降已而升，升者谓地。天气下降，气流于地；地气上升，气腾于天。故高下相召，升降相因，而变作矣。【分，去声。】　　【王冰曰：位，地位也。气，天气也。气与位互有差移，故气之初，天用事，气之中，地主之，地主则气流于地，天用则气腾于天，初与中皆分天步而率刻尔。初中各三十日，余四十三刻四分刻之三也。子甲相合，命曰岁立，则甲子岁也。谨候水刻早晏，则六气悉可与期。甲子之岁，初之气，天数始于水下一刻者，常起于平明寅初一刻艮中之南也。终于八十七刻半者，子正之中夜之半也。外十二刻半，入二气之初，诸余刻同入也。二之气，始于八十七刻六分者，子中之左也。终于七十五刻者，戌之后四刻也。外二十五刻，入次三气之初率。三之气，始于七十六刻者，亥初之一刻也。终于六十二刻半者，酉正之中也。外三十七刻半差入后。四之气，始于六十二刻六分者，酉中之北也。终于五十刻者，未后之四刻也。外五十刻差入后，五之气，始于五十一刻者，申初之一刻也。终于三十七刻半者，午正之中，昼之半也。外六十二刻半差入后。六之气，始于三十七刻六分者，午中之南也。终于二十五刻者，辰正之后四刻也。外七十五刻差入后。天地之数，二十四气乃大会而同，故命曰，初六天数也。乙丑岁，初之气，天数始于二十六刻者，巳初之一刻也。终于一十二刻半者，卯正之中也。二之气，始于一十二刻六分者，卯中之南也。终于水下百刻者，丑后之四刻也。三之气，始于一刻者，又寅初之一刻也。终于八十七刻半者，子正之中也。四之气，始于八十七刻六分者，子中正东也。终于七十五刻者，戌后之四刻也。五之气，始于七十六刻者，亥初之一刻也。终于六十二刻半者，酉正之中也。六之气，始于六十二刻六分者，酉中之北也，终于五十刻者，未后之四刻也。一六为初六，二六为六二名次也。丙寅岁，初之气，天数始于五十一刻者，申初之一刻也。终于三十七刻半者，午正之中也。二之气，始于三十七刻六分者，午中之酉也。终于二十五刻者，辰后之四刻也。三之气，始于二十六刻者，巳初之一刻也。终于一十二刻半者，卯正之中也。四之气，始于一十二刻六分者，卯中之南也。终于水下百刻者，丑后之四刻也。五之气，始于一刻者，寅初之一刻也。终于八十七刻半者，子正之中也。六之气，始于八十七刻六分者，子中之左也。终于七十五刻者，戌后之四刻也。故命曰，六三，天数也。丁卯岁，初之气，天数始于七十六刻者，亥初之一刻也。终于六十二刻半者，酉正之中也。二之气，始于六十二刻六分者，酉中之北也。终于五十刻者，未后之四刻也。三之气，始于五十一刻者，申初之一刻也。终于三十七刻半者，午正之中也。四之气，始于三十七刻六分者，午中之西也。终于二十五刻者，辰后之四刻也。五之气，始于二十六刻者，巳初之一刻也。终于一十二刻半者，卯正之中也。六之气，始于一十二刻六分者，卯中之南也。终于水下百刻者，丑后之四刻也。故命曰六四，天数也。始自甲子年，终于癸亥岁，常以四岁为一小周，一十五周为一大周，以辰命岁，则气可与期，日行一周，天气始于一刻者，甲子岁也。日行再周，天气始于二十六刻者，乙丑岁也。日行三周，天气始于五十一刻者，丙寅岁也。日行四周，天气始于七十六刻者，丁卯岁也。日行五周，天气复始于一刻者，戊辰岁也。余五十五岁循环，周而复始也。法以四年为一纪，循环不已，余三岁一会同，故有三合也。气会同如阴阳法以是为三合者，缘其气会同也。不尔则各在一方，义无由合。本谓天六气，寒暑燥湿风火也，三阴三阳，由是生化，故云本，所谓六元者也。位，谓金木火土水君火也。天地之气，上下相交，人之所处也。上下之位，气交之中，言自天之下，地之上，则二气交合之分也。人居地上，故气交之中，人之居也。是以化生变易，皆在气交之中。天枢，当齐之两旁也，所谓身半矣。伸臂指天，则天枢正当身之半也。三分析之，上分应天，下分应地，中分应气交。天地之气，交合之际，所遇寒暑燥湿风火胜复之变之化，故人气从之，万物生化，悉由此而合散也。奇，谓三十日余四十三刻又四十分刻之三十也。初中相合，则六十日余八十七刻半也。以各余四十分刻之三十，故云中气同法也。以初中而知气高下生人病主之也。气之初，天用事，天用事则地气上腾于太虚之内。气之中，地气主之，地气主则天气下降于有质之中，升极则降，降极则升，升降不已，故彰天地之更用也。气之初，地气升，气之中，天气降，升已而降，以下彰天气之下流，降已而升，以上表地气之上应。天气下降，地气上腾，天地交合，泰之象也。天地之气，升降常以三十日半下上，下上不已，故万物生化，无有休息，而各得其所也。变作者，气有胜复，故变生也。】　　【马莳曰：此论天之阴阳，与地之阴阳，相错而变生，所谓动静相召，上下相临，阴阳相错者也。六气应五行之变者，帝复取上文天道六六之节，及地理应六节气位二节之义，合而问之也。言天六气风热湿火燥寒之盛衰，相应地五行木君火相火土金水之治令者，同一岁步，而其气错之变，何如求之也。位即步也，位有终始者，即天六气之盛者，应地五行之治令者，同在一步，而其候有终始也。气有初中者，即每步始终之盛，而治令之气，分为前后，前半步为初气，主地气升，后半步为终气，主天气降也。天上地下之气，相错于位之终始，气之初中不同，而求之之法亦异也。天气始于甲，地气始于子者，求位有终始之法也。言天地之气，皆自甲子岁始，求之者，谨按其始终之时，则其气候之至，可与之期也。岁六气始终早晏者，盖天地二气之始终，有步候之分，其在步候，则一岁六步，每步天地之气，始终各治六十日八十七刻半，其在岁候，则每岁天地之气，始终各治三百六十五日二十五刻，今帝先问一岁六步之气，始终之候早晏也。甲子之岁，始于水下一刻，终于八十七刻半者，甲子岁六步，其天之气，少阴司天，而左间太阴，右间厥阴，阳明在泉，而左间太阳，右间少阳，皆各于所在之步，更盛而相应地气，同治其令。今初之气，则在泉左间，太阳寒气盛，相应地东北木气治令，而同主春分前六十日八十七刻半，始终之候早晏也。二之气，始于八十七刻六分，终于七十五刻者，司天右间厥阴风气盛，相应地东南君火治令，而同主春分后六十日八十七刻半，始终之候早晏也。三之气始于七十六刻，终于六十二刻半者，司天少阴热政布，相应地南方相火治令，而同主夏至前后六十日八十七刻半，始终之候早晏也。四之气，始于六十二刻六分，终于五十刻者，司天左间湿气盛，相应地西南土气治令，而同主秋分前六十日八十七刻半，始终之候早晏也。五之气，始于五十一刻，终于三十七刻半者，在泉右间火气盛，相应地西北金气治令，而同主秋分后六十日八十七刻半，始终之候早晏也。终之气，始于三十七刻六分，终于二十五刻者，在泉阳明燥气盛，相应地北方水气治令，而同主冬至前后六十日八十七刻半，始终之候早晏也。天地之气，在甲子岁六步，始终之候早晏，余岁同例推之也。岁候者，帝因步候而问及岁候也。盖天地于一岁之政，天气之司天在上者，共主一岁，地气之主运者，居中配之，凡二气之候，同其始终于一岁也。日行一岁，日行一周天也。气始于一刻者，甲子岁司天，少阴热气在泉，阳明燥气中运大宫土气之候，始同治其岁也。日行二周，天气始于二十六刻者，乙丑岁司天，太阴湿气在泉，太阳寒气中运少商金气之候，始同治其岁也。日行三周天气始于三十一刻者，丙寅岁司天，少阴火气在泉，厥阴风气中运太羽水气之候，始同治其岁也。日行四周天气始于七十六刻者，丁卯岁司天，阳明燥气在泉，少阴热气中运少角水气之候，始同治其岁也。此天地之气，在初纪四岁始终之候，余纪同例推之也。用者，用前岁步始终之候，求天地之气也。言天者求之本，言地者求之用，言人者求之气交者，言用前岁步始终之候也。言求天气者，则求风寒暑湿燥火之本气，其标与中气不必求之也。言求地气者，则求木火土金水火之位气，其下承之气不必求之也。言求人气者，则求气交中所应见之气，其不应见者不必求之也。就甲子岁初之气言之，则言求天气者，求司天之热，在泉之燥，泉左间之寒也。言求地气者，求中运之土，本部之木也。言求人气者，则求气交所应见者，或热或燥，或寒或土或木，五者之气为常，非是五者，皆胜复之邪变也。气交者，天地二气之交接，以人之身半天枢为界。天枢之上，至司天之位属天气主之；天枢之下，至在泉之位属地气主之。天地二气，于天枢交接之界分，属人气之所从，万物之所由，故曰气交也。凡此天地始终之候，亘古不易之体也。初凡三十度有奇，中气同法者，求气有初中之法也。言每步六十日八十七刻半，其前三十日有奇则为初气而月属阳，主天枢已下之气皆升，后三十日有奇，则为中气而月属阴，主天枢已上之气皆降。以甲子天岁之气言之，天枢已下者，谓在泉燥气，泉左间寒气，中运土气，本部水气，皆上升也。天枢己上者，谓司天热气下降也。升已而降，降者流地，降已而升，升者腾天，故高下相召，升降相随，而氤氲错杂，胜侮相乘，而定变常化于气交而作胜复也。盖天地之气，各皆均平，则于升降之间，各守界分，而应岁步本位始终之常化。其有盈虚多少，则盈而同类多者胜，胜则越出岁步之本位，虚而同类少者侮，侮则为非岁步本位之气，气乘来胜，故常化变而胜复作矣。皆天地升降之气，随时变化之用也。曰天之阴阳六节，惟司天在泉二节，统盛一岁，余四节独盛一步者，何也？曰司天在泉二节，正当天地之中，其升降常在中国相持，故统盛一岁，余四节各居四方，其升降不在中国，惟治令一方所居之气，随春令西行，夏令北行，秋令东行，冬令南行，入归中国盛之，故此四节各随四时之令，独盛一步也。若夫胜复作而出位变常者，虽不居治令之力，亦入中国往复也。曰天气以风暑湿火燥寒为序，而湿居火前；地气以木火土金水为序，而土居火后。夫湿土一气，其位不同何也？曰，在天为气，故天以三阴三阳之气多少为序；在地成形，故地以五行之形相生为序。其以气之多少为序者，从少渐多，则阴之序始厥阴，厥阴者，一阴也；次少阴，少阴者，二阴也；终太阴，太阴者，三阴也。阳之序始少阳，少阳者，一阳也；次阳明，阳明者，二阳也；终太阳，太阳者，三阳也。此则天气以阴阳之多少为序，而湿居火前也。其以形之相生为序者，生生不已，则其气始于木初之气，木生火，故君火为二之气，相火为三之气，火生土，故土为四之气；土生金，故金为五之气；金生水，故水为终之气而复生木。此则地气以五行之相生为序，而土居火后也。王太仆以少阳次太阳，陈无择以湿土生相火，皆昧经旨也。】　　【张志聪曰：此论加临之六气，与主时之气相应，而各有不同也。五行者，谓厥阴风木主初气，君相二火主二气、三气，太阴湿土主四气，阳明燥金主五气，太阳寒水主六气，此主时之五行，守定位而不移者也。如加临之六气，应主时之五行，则更变不同矣。位有终始者，谓主时之六位，始于厥阴，终于太阳，有一定之本位也。气有初中者，谓加临之六气，始于地之初气，而终于天之中气也。上下不同者，谓客气加于上，主气主于下，应各不同，是以求之亦异也。天干之气始于甲，地支之气始于子，子甲相合而岁立矣。先立其岁以候其时，则加临之六气，可与之相期而定矣。其岁者，谓其一岁之中，有加临之六气也。始终者，始于一刻，终于八十七刻半也。早晏者，如卯子辰岁，天气始于一刻，气之早也。如寅未亥岁，天气始于七十六刻，气之晏也。天数者，以一岁之日数，应周天之三百六十五度四分度之一也。初之气，始于寅正朔日子初之水下一刻，终于六十日零八十七刻半。六气共计三百六十日零五百二十五刻，是三百六十五日零二十五刻，此初之六气应天之数也。乙丑岁初之气，始于甲子岁三百六十六日之二十六刻，终于六十一日之一十二刻半，计六十日零八十一刻半，六气共计三百六十五日零二十五刻，所谓六气之二，以应天之数也。丙寅岁初之气，始于前二岁七百三十一日之五十一刻，终之气、终于一千九十六日之七十五刻，计三百六十五日零二十五刻，所谓三岁之六气也。丁卯岁初之气，始于一千九十六日之七十五刻，终于一千四百六十一日之水下百刻，是每年各三百六十五日零一一十五刻，四年共计一千四百六十日，又积盈百刻而成一日也。每年计朔虚六日，气盈五日零二十五刻，二十岁中之气盈朔虚，其积余二百二十五日，是以三岁一闰，五岁再闰，十有九岁七闰，而除三日之有奇也。此论六气之纪步也。复论一岁之气，以应周天之数焉。周天三百六十五度四分度之一日，一日繞地一周而过一度，每岁计三百六十五日零二十五刻，是日行一岁一周天，而复行于再周，四岁共积盈百刻而为一纪也。若天数之与地支会同，是以四岁而为一纪，寅午戌岁皆主日行三周；天气始于五十一刻，卯来亥岁皆主日行四周；天气始于七十六刻，辰申子岁皆主日行一周；天气始于一刻，巳酉丑岁皆主日行二周；天数始于二十六刻，四会而地支已周，终而复始。用者，阴阳升降之为用也。本者，天以风寒暑湿燥火之六气为本。位者，三阴三阳之步位也。气交者，天地阴阳之气，上下出入之相交也。上下之位，天地定位也。天枢之上下者，天包乎地，地居天之中也。人与万物生于天地气交之中，人气从之而生长壮老已，万物由之而生长化收藏也。夫岁半之前，天气主之，而司天之初气，又始于地之左；岁半之后，地气主之，而在泉之初气，又始于天之右，是上下之相交也。而一气之内，又有初中之分，有奇者，各主三十日零四十三刻七分五厘，地主初气，天主中气，是一气之中，而又有天地阴阳之交会，故曰阴中有阳，阳中有阴。夫以司天在泉之气，皆始于地之初气，而终于天之中气，故曰，初者地气也。又司天之气，始于地之左，而地中有天；在泉之气，始于司天之右，而天中有地，皆气交之妙用也。天气主降，然由升而降，是所降之气，从地之升；地气主升，然由降而升，是所升之气，从天之降，此天地更用之妙也。天气流于地，地气腾于天，高天下地之气，交相感召，因升而降，因降而升，升降相因，而变化作矣。】
