<!-- { "loadSidebar": true } -->
　　【马莳曰：此篇专明气交之变，乃五运太过不及，德化政令常变胜复为病之事，故名篇。】
　　黄帝问曰：五运更治，上应天期。阴阳往复，寒暑迎随。真邪相薄，内外分离。六经波荡，五气倾移。太过不及，专胜兼并。愿言其始，而有常名。可得闻乎？岐伯稽首再拜，对曰：昭乎哉问也！是明道也！此上帝所贵，先师传之，臣虽不敏，往闻其旨。帝曰：余闻得其人不教，是谓失道，传非其人，慢泄天宝。余诚菲德，未足以受至道，然而众子哀其不终，愿夫子保于无穷，流于无极，余司其事，则而行之，奈何？岐伯曰：请遂言之也。《上经》曰，夫道者，上知天文，下知地理，中知人事，可以长久，此之谓也。帝曰：何谓也？岐伯曰：本气位也。位天者，天文也；位地者，地理也；通于人气之变化者，人事也。故太过者先天，不及者后天，所谓治化而人应之也。　　【王冰曰：期，三百六十五日四分日之一也。专胜，谓五运主岁太过也。兼并，谓主岁之不及也。常名，谓布化于太虚，人身参应病之形诊也。至道者，非传之难，非知之艰、行之难，圣人愍念苍生，同居永寿，故屈身降志，请受于天师，太上贵德，故后己先人，苟非其人，则道无虚授。黄帝欲仁慈惠远，博爱流行，尊道下身，拯乎黎庶，乃曰，余司其事，则而行之。夫道者，大无不包，细无不入，故天文地理人事，咸通三阴三阳，司天司地，以表定阴阳生化之纪，是谓位天位地也。五运居中，司人气之变化，故曰通于人气。先天后天，谓生化气之变化所主时也。】　　【马莳曰：此帝欲闻道，而伯以运气即道告之也。五运更治，上应天期者，即六节脏象论、天元纪大论皆云，五运相袭，而皆治之，终期之日，周而复始也。阴阳往复，寒暑迎随，即天元纪大纶云，有余而往，不足随之，不足而往，有余从之，知迎知随，气可与期也。真邪者，真气邪气也。内外者，表里也。六经者，手足各有六经也。专胜，谓五运主岁太过也。兼并，谓主岁不及也。位天位地者，谓三阴三阳司天司地也。五运居中，司人气之变化，故曰通于人气也。先天后天，谓生化气之变化所主时也。太过岁化先时而至，不及岁化后时而至也。】　　【张志聪曰：上应天期者，每运主期年之三百六十五日，上应周天之三百六十五度也。迎随，往来也。真邪相薄者，有德化之祥，有变易之气也。六经，三阴三阳之六经；五气，五脏之气也。此言民感胜复之气而为病也。专胜兼并者，太过不及之岁所胜之气，专胜有胜复之气。兼并如委和之纪，是谓胜生，其果枣李，其谷稷稻，其味酸辛，其色白苍，其畜犬鸡，其音角商是也。始者，天气始于甲，地气始于子，子甲相合而岁运立矣。无极者，大圣之业。事者，阴阳通变之事。《上经》谓上世先师所传之经，能知天地人三才之道，可通于无穷，究于无极也。气位者，五运六气各有司天纪地，主岁主时之定位也。位天者，在天之呈象；位地者，地理之应六节也。人居天地气交之中，随四时阴阳之变化者，人事也。故运气之太过者，四时之气，先天时而至；岁运之不及者，四时之气，后天时而至，此岁运之变化而人应之也。如苍黅丹素元，天之象也。风寒暑湿燥火，天之气也。】
