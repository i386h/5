<!-- { "loadSidebar": true } -->
　　帝曰：五运之化，太过何如？岐伯曰：岁木太过，风气流行，脾土受邪，民病飧泄，食减体重，烦冤肠鸣，腹支满，上应岁星。甚则忽忽善怒，眩冒巅疾。化气不政，生气独治，云物飞动，草木不宁，甚而摇落，反胁痛而吐甚，冲阳绝者，死不治，上应太白星。岁火太过，炎暑流行，金肺受邪，民病疟，少气，咳喘血溢，血泄注下，嗌燥，耳聋，中热，肩背热，上应荧惑星。甚则胸中痛，胁支满，胁痛，膺背肩胛间痛，两臂内痛，身热骨痛，而为浸淫。收气不行，长气独明，雨水霜寒，上应辰星。上临少阴少阳，火燔焫，水泉涸，物焦槁，病反谵妄狂越，咳喘息呜，下甚血溢泄不已，太渊绝者死不治，上应荧惑星。岁土太过，雨湿流行，肾水受邪，民病腹痛，清厥，意不乐，体重烦冤，上应镇星。甚则肌肉萎，足萎不收，行善瘈，脚下痛，饮发，中满，食减，四肢不举。变生得位，藏气伏，化气独治之，泉涌河衍，涸泽生鱼，风雨大至，土崩溃，鳞见于陆，病腹满溏泄，肠鸣反下，甚而太溪绝者，死不治，上应岁星。岁金太过，燥气流行，肝木受邪，民病两胁下少腹痛，目赤痛，眦疡，耳无所闻；肃杀而甚，则体重烦冤，胸痛引背，两胁满，且痛引少腹，上应太白星。甚则喘，咳逆气，肩背痛，尻阴股膝髀腨胻足皆病，上应荧惑星。收气峻，生气下，草木敛，苍干雕陨，病反暴痛胠胁，不可反侧，咳逆甚而血溢，太冲绝者死不治，上应太白星。岁水太过，寒气流行，邪害心火，民病身热，烦心，躁悸，阴厥，上下中寒，谵妄，心痛，寒气早至，上应辰星。甚则腹大胫肿，喘咳，寝汗出，憎风，大雨至，埃雾朦郁，上应镇星。上临太阳，雨冰雪霜不时降，湿气变物，病反腹满，肠鸣，溏泄，食不化，渴而妄冒，神门绝者死不治，上应荧惑、辰星。　　【王冰曰：太过谓岁气有余，木余则土气卑屈，故飧泄食不化而下出也。脾虚故食减体重，烦冤肠鸣，腹支满也。岁木气太盛，岁星光明，逆守星属，分皆灾也。忽忽善怒，眩冒巅疾者，凌犯太甚，遇于金故自病也。木余土抑，故不能布政于万物。生气，木气也，太过故独治而生化。风不务德，非分而动，则太虚之中，云物飞动，草木不宁，动而不止，金则胜之，故甚则草木摇落也。胁反痛，木乘土也。冲阳，胃脉也。木气胜而土气乃绝，故死也。金复而太白逆守属星者，危也。其灾之发害于东方，人之内应，则先害于脾，后伤肝也。此诸壬岁也。少气，谓气少不足以息也。血泄，谓血利便血也。血溢，谓血上出于七窍也。注下，谓水利也。中热，谓胸心之中也。背为胸中之腑，肩接近之，故胸心中及肩背热也。火气太盛，则荧惑光芒，逆临宿属，分皆灾也。身热骨痛浸淫者，火无德令，纵热害金，水为复雠，故火自病。金气退避，火气独行，水气折之，故雨零冰雹，及遍降霜寒而杀物也。水复于火，天象应之，辰星逆凌，乃露灾于物也。戊午戊子岁，少阴上临，戊寅戊申岁，少阳上临，是谓天符之岁。太渊，肺脉也。火胜而金绝，故死。火既太过，又火热上临，两火相合，故形斯候。荧惑逆犯，宿属皆危，此诸戊岁也。清厥，谓足逆冷也。意不乐，如有隐忧。土来刑水，天象应之，镇星逆犯宿属，则灾。脾主肌肉，外应四肢，其脉起于足中指之端，循核骨内侧，斜出络跗，故病肉痿、足不收、行善瘈、足下痛等证也。得位，谓季月也。化气太过，故水脏伏匿，而化气独治。土胜木复，故风雨大至，水泉涌，河渠溢，干泽生鱼。湿既盛矣，风又鼓之，故土崩溃。土崩溃谓垣颓岸仆，山落地入也。河溢泉涌，枯泽水滋，鳞物丰盛，故见于陆地也。太溪，肾脉也。土胜而水绝，故死。木来折土，天象逆临，加其宿属，正可忧也。此诸甲岁也。两胁，谓乳下两旁也。少腹，谓齐下两旁髎骨内也。目赤，谓白睛色赤。痛，谓渗痛。眦，谓四际睑睫之本。金气已过，肃杀又甚，木气内畏，感而病生。金盛应天，太白明大，加临宿属，心受灾害，喘咳、逆气、肩背痛等病，火气复之自生病也。天象示应在荧惑，逆加守宿属则可忧也。金气峻虐，木气被刑，火未来复，则咳逆甚而血溢也。敛，谓已生枝叶，敛附其身也。太冲，肝脉也。金胜而木绝故死。当是之候，太白应之，逆守星属，病皆危也。此诸庚岁也。悸，心跳动也。谵乱语妄，妄见闻也。天气水盛，辰星莹明，加其宿属，灾乃至。水盛不已，为土所乘，故彰前候。埃雾朦郁，土之气，肾之脉，从足下上行入腹，从肾上贯肝鬲，入肺中，循喉咙，故腹大胫肿喘咳也。肾为阴，故寝则汗出而憎风。夫土气胜，折水之强，故镇星明盛，以昭其应。丙辰丙戌岁，太阳上临，是谓天符之岁，寒气太甚，故雨化为冰雪，雨冰则雹也。霜不时降，彰其寒也。土复其水，则大雨霖霪，湿气内深，故物皆湿变。神门，心脉也。水胜而火绝，故死。水盛太甚，则荧惑减曜，辰星莹明，加以逆守宿属，则危亡也。此诸丙岁也。】　　【马莳曰：此即五运之岁气太过者，而各详其民病物变星应之异也。太过者，岁气有余也。惟岁之木气太过，则风气流行，而木来克土，脾受木邪，故民病有为飧泄者，脾虚不能化食也；为食减者，脾虚不能进食也；为体重者，脾主肉，脾不运水，故体重也；为烦冤者，脾脉从胃别上膈注心中也；为肠鸣者，中气不足，肠为之苦鸣也；为腹支满者，脾虚则腹满、肠鸣、飧泄、食不化也。木之精气，上为岁星，故上与岁星而相应也。甚则木邪有余，肝气太过，忽忽然不时多怒，眩冒而顶巅沉重，正以肝脉随督脉会于巅也。化气者，土气也。生气者，水气也。水余上抑，故化气不能布政于万物，而水气太过，故生气独治而生化。风不务德，非分而动，则太虚之中，云物飞动，草木不宁，动而不止，金则胜之，故甚则草木摇落也。为民病者，在胁则痛，盖肝脉贯鬲布胁肋也。在胃则吐，水来侮土，而胃气不足也。冲阳，系足阳明胃经穴，在足跗上五寸，去陷骨上三寸骨间动脉，《伤寒论》谓之趺阳脉。其脉绝者，胃气绝也，故死不治。金星为太白而来复之，则肝受灾矣，故亦上应于太白星也。岁之火气太过，则炎暑流行，而火来克金，肺受火邪，故民病有为疟，为少气，为咳喘，为血溢，为血泄，为注下，为嗌燥，为耳聋，为中热，为肩背热。火之精气为荧惑星，故上应荧惑星也。甚则火邪有余，心气太过，为胸中痛，胁支满，胁痛，凡膺背肩胛间两臂皆痛，正以手少阴心经之脉支别者，循胸出胁，直行者，从心系却上肺，下出腋下，下循臑内后廉下肘，内循臂内后廉，抵掌后锐骨之端，故诸病有如是也。又为身热骨痛，又为浸淫，盖火有余则身热，水不胜火故骨痛，其痛流布于周身，故为浸淫也。收气者，金气也。长气者，火气也。火盛金衰，所以收气不行，而长气独明。然火气独行，而金之子水，乃往折之，故有雨水霜寒也。水精之气，上为辰星，故上应辰星也。且戊为太过之火，而上临少阴为戊子、戊午，或临少阳为戊寅、戊申，名曰天符，其火当燔焫，其水泉当涸，其物当焦槁，其在民病上而火盛，则为谵妄狂越，为咳喘，为息鸣，下而火盛，则血之溢泄不已，皆火盛金衰之病耳。太渊系手太阴肺经穴，在掌后陷中，脉会于此，其脉绝者，肺气绝也，故死不治，其星仍应在荧惑也。岁之土气太过，则湿气流行，而土来克水，肾水受邪，故民病有为大小腹痛，为清厥，为意不乐，为体重，为烦冤。土之精上为镇星，故上应于镇星也。甚则土邪有余，脾经为病，为肌肉萎，为足萎不收，为行善瘈，为脚下痛，为水饮发，为中满，为饮食减少，为四肢不举，正以足太阴脾经之脉，起于足大指之端，循指内侧上内踝前廉，上腨后循胫上膝股内前廉，入腹属脾络胃，故诸病有如是也。此皆变之生于得位者，谓土旺时月也。藏气者，水气也。化气者，土气也。土盛水衰，所以藏气隐伏，而化气独治。然土气独行，而水之子为木者，风气折之，故风雨大至，泉涌河衍，涸泽生鱼，土随崩溃，鳞见于陆也。其在民病，又为腹满，为溏泄，为肠鸣反下，皆脾病耳。太溪足少阴肾经穴，在足内踝后骨上动脉陷中，甚至其脉绝者，是肾气绝也，故死不治。岁星属木，岁星来现，则脾必受刑，其应在岁星也。以土不务德，木来折之耳。岁之金气太过，则燥气流行，而金来克木，肝受木邪，故民病有为两胁下少腹痛，为目赤痛，为目眦生疮疡，为耳无所闻，至于肃杀，甚则为体重，为烦冤，为胸痛引背，为两胁满，为痛引少腹，正以肝脉起于足大指丛毛，上循足跗上廉上内踝上腘内廉，入毛中，过阴器，抵少腹，上贯膈布胁肋，循喉咙入颃颡，连目系，上出额，与督脉会于巅。足少阳胆经之脉，其支者从耳后入耳中，出走耳前，至目锐眦，故诸病有如是，其应当在太白星也。甚则金邪有余，肺气太过，为喘咳逆气，为肩背痛，为尻阴股膝髀腨胻足皆痛，正以金虚不能生水，遂使肾经亦病。盖足少阴肾经之脉，起于足小指之下，斜趋足心，循内踝上腨内出腘内廉上股内，故病如是也。惟金气太过，而火气折之，其应当在荧惑星也。收气者，金气也。生气者，木气也。金气太过，故收气峻；而金来克木，故生气下。凡草木之类，皆敛之而为苍干雕陨也。至于民病，有为暴痛，为胠胁不可反侧者，肝病也。有为咳逆太甚而血溢者，肺病也。太冲系足厥阴肝经穴，在足大指本节后二寸动脉应手，其脉绝者，肝气绝也，故死不治。惟金盛木衰，其应当在太白星也。岁之水气太过，则寒气流行，而水来克火，心受水邪，故民病有为身热，为烦心，为躁为悸，为阴厥，为上下中之皆寒，为谵妄，为心痛者，皆心病也。其寒气当早至，水精之气，上为辰星，其应在于辰星也。甚则水邪有余，肾经为病，为腹大，为胫肿，为喘咳，正以肾脉之所过，故病如是。肾为阴，故寝则汗出而憎风也。然岁水太过，则藏气乃盛，长气失政，故大雨时至，而水气洪盛也。水盛不已，为土所乘，故为埃雾朦郁者，土之气也。惟土气折水之强，其上应者，当在镇星，水胜土复也。且丙为太过之水，而丙辰、丙戌太羽，上临太阳，名曰天符，其雨冰雪霜，不时下降，其水湿之气，变乎物类，及为民病者，为腹满、肠鸣、溏泄、食不化，此皆长夏之候，脾气虚也。水来克火，故心失其职，当为渴而妄冒。神门系手少阴心经穴，在掌后锐骨端陷中，其脉绝者，心气绝也，故死不治。其上应之星，当为荧惑与辰星也。火为水克，故荧惑见；上来复水，故辰星见。】　　【张志聪曰：岁木太过，则制胜其土，而为脾病，飧泄、食减、肠鸣、腹满，皆脾土之病。脾主肌肉四肢，故体重烦冤者，土伤则不能制水，水气上乘于心也。上应岁星，光芒倍大。岁星，木星也。木运太过，诸壬岁也。若善怒、眩冒、巅疾，皆肝之病，此淫胜太过，而木反自伤也。化气，土气也，风木太过，是以化气不能章其政令。生气木气也，风胜则动，是以在上之云物飞动，在下之草木不宁，反胁痛而吐甚者，淫极而反招损也。食气入胃，散精于肝，肝气虚逆，故味甚。冲阳，胃脉也。木淫而土气绝，故为死证，上应太白星明。太白，金星也。盖岁运太过，畏星失色，而兼其母，岁木太过，则镇星失色，而火之荧惑亦无光矣。荧惑失明，故太白得见，而复胜其木，此交相承制，自然之理也。又岁火太过，火胜则克金，故金肺受邪。痎疟，暑热病也。壮火食气，故少气。肺受火热，故喘咳也。肺朝百脉，阳脉伤则血溢于上，阴脉伤则血泄于下也。肺乃水之生源。嗌燥者，火热烁金也。肾开窍于耳，水源已竭，则肾虚而耳聋矣。中热者，热淫于内也。肩背者，肺之俞也。荧惑，火星也。火气胜，故上应荧惑、光芒倍大，火运太过，诸戊运也。膺胸之内，心主之宫城也。背为阳，心为阳中之太阳，故胸中膺背肩胛间痛胁支满痛、两臂内痛，手少阴之所行也。身热骨痛者，火亢而水亦伤也。浸淫，火热疮也。此皆心火亢极而自伤也。雨水霜寒，寒水之气复也。上应辰星当明。辰星，水星也。上临者，司天之气。上临岁运，所谓天符之岁也。戊子，戊午岁，上临少阴，戊寅、戊申岁，上临少阳，司天与岁运相合，火气更甚，故水泉涸而物焦枯也。按诸阳年主太过，故止有戊子、戊午、戊寅、戊申及丙辰、丙戌，有司天上临，与岁运相合，其余木金土岁，无上临也。病反者，火亢极而反自伤也。谵妄狂越，热极之变证，喘咳息鸣者，火上炎而铄金也。心主血脉，下甚则迫血下泄而不已也。太渊，肺金之俞穴也。火亢极而金气已绝，故为不治之死证，上应荧惑，光芒倍大。荧惑，火星也。夫在地为土，在天为湿，故岁土太过，雨湿流行。六元正纪论曰，太阴所至为云雨。盖湿土之气，上升而为云为雨也。腹痛，谓大腹小腹作痛，乃肾脏之病，土胜而水伤也。藏气法时论曰，肾病者身重，肾虚者大腹小腹痛。肾为生气之原，肾气受邪，故手足厥逆而冷也。意之所存谓之志，肾藏志，志不舒，故意不乐也。人之行动，借气呴而血濡，肾乃血气之生原，故体重烦冤者，水不能济火也。岁土太过，故上应镇星增明。镇星，土星也。土运太过，诸甲岁也。肌肉四肢，脾土之所主也。饮者，脾气不能转输，而为痰饮、水饮也。中满食减，土虚而不能主化也。此淫胜太甚，则反虚其本位而自伤也。故于四季月之十八日，土气得位之时，而反变生此病，然以中土而可类推于他脏，如金病在秋，水病在冬，皆反病在于本位之时也。土胜则制水，是以脏气伏也。泉涌河衍，涸泽生鱼，湿淫太过也。风雨大至，木气来复也。土崩溃，鳞见于陆，土败而水泛也。腹满、溏泄、肠鸣，脾土之虚证也。太溪，肾脉也。反下甚而太溪绝者，土败而水反下甚也。水泛甚则肾气绝矣。上应岁星倍明，木反胜也。又岁金太过，燥气流行，则肝木受病矣。两胁下，少腹痛，肝病也。肝开窍于目，故目痛眦疡。肝虚则耳无所闻，脏气法时论曰，肝病者两胁下，痛引少腹，虚则目(目巟)(目巟)无所见，耳无所闻。体重者，肃杀而甚无生动之气也。烦冤者，肝气逆而不舒也。本经曰，肾虚脾虚肝虚，皆令人体重烦冤。玉机真脏论曰，肝脉不及，则令人胸痛引背，下则两胁支满。按上节之两胁下，少腹痛，病肝脏之气也。下节复言两胁满，且痛引少腹者，病肝脏之经脉也。盖运气与脏气相合，是以太过不及之气，先病脏气而后及于经脉，与四时所感风寒暑湿之邪，先从皮毛而后入于经脉，从经脉而入于脏腑者之不同也。太白，金星也。金气胜，故上应太白增光，金运太过，诸庚岁也。肃杀太甚，则金气自虚，而火气来复也。喘咳逆气，肺病也。肺俞在肩背，故肩背痛尻阴股膝髀胻皆病者，金气虚而下及于所生之水脏也。夫金淫太过，则反虚其本位，金虚不能生水，则火无所畏，而得以复之矣。故上应荧惑增光。若收气峻利，而生气下伏，是以草木敛而苍干雕落矣。暴痛胠胁，不可反侧者，肝胆病也。肝脉贯肺中，故咳逆甚。肝主藏血，故血溢也。太冲，肝之俞脉也。金气强甚，上应太白增光。按上节之所谓燥气流行，民病两胁下少腹痛者，谓岁运之太过于岁半以下，故至夏而火气得以复之。此言收气峻，病反暴痛胠胁者，复淫胜于岁半以下也。秋冬在金水当令之时，故至太冲脉绝，五运之气同义。又水运太过，寒气流行，故邪害心火；寒气上乘，迫其火气外炎，故身热心烦。心悸者，水气上凌于心也。躁者，火气不交于阴也。阴气寒甚，故厥逆于上。上下中寒者，三焦之火衰也。心神不宁，故谵妄也。寒主冬令，此岁气流行，故寒气早至。辰星，水星也。水气太甚，故上应辰星倍明。岁水太过，诸内岁也。夫水淫甚而自伤，所谓满招损也。脏气法时论曰，肾病者，腹大胫肿，喘咳，寝汗出憎风。盖水邪泛溢，土不能制之，则腹大胫肿，水气上逆，则喘咳也。太阳之气，生于水中，而主于肤表，水泛则源竭，太阳之气，无从资生，表阳虚，故汗出憎风也。大雨至，埃雾朦郁，水淫而土气复也。六元正纪论曰，太阴所至为湿生，终为注雨。埃雾朦郁者，土之湿气上蒸也。土气复，故上应镇星倍明。上临太阳者，寒水司天之气，加临于上，乃丙辰丙戌二岁，即天符岁也。寒水交盛，是以雨冰雪霜不时降。冰雪者，寒水之变易也。雨水下降，则土湿而物变，民病腹满、肠鸣、溏泄、食不化者，皆水泛土败之证也。脾土不能转输其津液，故渴。湿气冒明，故妄冒也。神门，心脉也。水气甚强，故上应荧惑失色，辰星倍明。】
