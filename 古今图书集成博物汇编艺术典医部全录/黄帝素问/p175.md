<!-- { "loadSidebar": true } -->
　　帝曰：善。愿闻其时也。岐伯曰：悉乎哉问也！木不及，春有鸣条律畅之化，则秋有雾露清凉之政；春有惨凄残贼之胜，则夏有炎暑燔烁之复。其眚东，其脏肝，其病内舍胠胁，外在关节。火不及，夏有炳明光显之化，则冬有严肃霜寒之政；夏有惨凄凝冽之胜，则不时有埃昏大雨之复。其眚南，其脏心，其病内舍膺胁，外在经络。土不及，四维有埃云润泽之化，则春有鸣条鼓折之政；四维发振拉飘腾之变，则秋有肃杀霖霪之复。其眚四维，其脏脾，其病内舍心腹，外在肌肉四肢。金不及，夏有光显郁蒸之令，则冬有严凝整肃之应；夏有炎烁燔燎之变，则秋有冰雹霜雪之复。其眚西，其脏肺，其病内舍膺胁肩背，外在皮毛。水不及，四维有湍润埃云之化，则不时有和风生发之应；四维发埃昏骤注之变，则不时有飘荡振拉之复。其眚北，其脏肾，其病内舍腰脊骨髓，外在溪谷踹膝。夫五运之政，犹权衡也。高者抑之，下者举之。化者应之，变者复之。此生长化成收藏之理，气之常也。失常则天地四塞矣。故曰，天地之动静，神明为之纪，阴阳之往复，寒暑彰其兆，此之谓也。　　【王冰曰：春气之化和气也。胜，金气也。复，火气也。火复于金，悉因其木，故灾眚之作，皆在东方。余眚同夏气之化火德也。胜，水虐也。复，土变也。南方，火也。四维为东南、东北、西南、西北方，日在四隅月也。飘荡振拉，大风所作，失常之理，则天地四时之气，闭塞而无所运行，故动必有静，胜必有复，乃天地阴阳之道。】　　【马莳曰：此承上文而言岁气不及其胜必随复，亦有不胜则不复也。岁木不及，金当来克，如金不克之，而春有鸣条律畅之化，则至秋之时，金无所复，而有雾露清凉之政，各不相悖也。如金来克之，而春有惨凄残贼之胜，则木生火，火克金，而夏有炎暑墦烁之复。惟木被金凌，则木生于东，其灾眚当见于东方也。在人之脏属于肝，肝之分部，内在胠胁，外在关节，故病见于此耳。又岁火不及，水当来克，如水不克之，而夏有炳明光显之化，则至冬之时，水无所复，而有严肃霜寒之政，各不相悖也。如水来克之，而夏有惨凄凝冽之胜，则火生土，土来克水，而不时有埃昏大两之复，曰不时者，上主四季也。惟火被水凌，则火主于南，其灾眚当见于南方也。在人之脏属于心，心之分部，内在膺胁，外在经络，故病见于此耳。又岁土不及，木当来克，如木不克之，而日在四隅之月，四维有埃云润泽之化，则至春之时，木无所复，而有鸣条鼓折之政，各不相悖也。如木来克之，而四维发振拉飘腾之变，则土生金，金克木，而秋有肃杀霖霪之复。惟土主四维，其灾眚当见于四维也。在人之脏属于脾，脾之分部，内在心腹，外在肌肉四肢，故病见于此耳。又岁金不及，火当来克，如火不克之，而夏有光显郁蒸之令，则至冬之时，水无所复，而有严凝整肃之应，各不相悖也。如火来克之，而夏有炎烁燔燎之变，则金生水，水克火，而秋有冰雹霜雪之复，惟金主于西，其灾眚当见于西方也。在人之脏属于肺，肺之分部，内在膺胁肩背，外在皮毛，故病见于此耳。又岁水不及，土当克水，如土不克之，而四维有湍润埃云之化，则四维之日，土无所复，而不时有和风生发之应，各不相悖也。如土来克之，而四维发埃昏骤注之变，则水生木，木克土，而不时有飘荡振拉之复。惟水主于北，其眚当见于北方也。在人之脏属于肾，肾之分部，内在腰脊骨髓，外在溪谷腨膝，故病见于此耳。夫五运之政犹权衡，然高则亢，故当抑之，此太过之岁也。下则卑，故当举之，此不及之岁也。化则顺，故当应之；变则极，故当复之，此合太过不及之岁而皆然也。然皆生长化收藏之理，气随时运，不失其常，否则天地四塞矣。故阴阳应象大论、五运行大论皆曰，天地之动静，神明为之纲纪。其五运行大论曰，阴阳之升降，寒暑彰其兆。今曰，往复者，即升降之义，正此五运犹权衡数语之谓也。】　　【张志聪曰：时谓四时，亦有五运之胜复也。至真要论曰：初气至三气，天气主之，胜之常也。四气至终气，地气主之，复之常也。盖五运主岁，所胜之气在岁半以前，所复之气在岁半以后，若夫四时之胜复，随所主之时以胜之，亦随所主之时以复之，与岁运不同。夫一岁之中，有岁运之胜复，有四时之胜复，知岁与时而运始详。木不及则金当胜之，如春有鸣条律畅之化，则秋有雾露清凉之政，此各守四时之本位，无胜无复，气之和者也。如春有惨凄残贼之胜，则夏有灾暑燔烁之复，其灾眚当主于东方，其脏在肝，其病内舍胠胁，肝之分也。外在关节，肝主筋也。余四时同义。按不及谓岁运之不及，岁运不及，必有胜有复，如得时气之和，则无胜复矣。水不胜火，则火有明显之德化矣。无胜则无复，冬得以章其寒肃之政令矣。埃昏大雨之复土复水也。其灾眚当主于南方，其脏为心，其病内舍膺胁，盖膺胁之内，心之分也。外在经络，心主血脉也。埃云润泽，土之德化也。鸣条鼓拆，木之政令也。此气之和平，无胜复也。振拉飘腾，木淫而胜土也。肃杀霖霪，秋金之复也。土王四时，故曰四维，曰不时。心者胃脘之分，腹者脾土之郛郭也。光显郁蒸，火之化也。六元正纪论曰：少阳所至为火，生终为蒸溽。此德化之常也。膺胸之内，肺之分也。胁内乃云门、天府之分，肺脉之所出，肩背肺俞之分，皮毛肺所主也。水不及则土胜之，湍润埃云，土之德化也。和风生发，木之和气也。埃昏骤注，土之淫胜也。飘荡振拉，风木之复也。腰脊者，肾之府。骨髓者，肾所主。溪谷者，骨所属。踹膝者，肾脉之所循也。夫五运阴阳之政令，犹权衡之平，高而亢者，必有所抑，因太过也。卑而下者，必有所举，因不及也。德化者四时应之，变易者随时复之，此生长化收藏之理，四时之常气也。失常则天地四时之气皆闭塞矣。夫应天之气，动而不息，应地之气，静而守位。神明者，九星悬朗，七曜周旋也。此承上文而言盛衰胜复，即天地之动静，生长化收藏，即阴阳之往复。动静不可见，有神明之纪可察，阴阳不可测，有寒暑之兆可知，此天地阴阳之道也。】
　　帝曰：夫子之言五气之变，四时之应，可谓悉矣。夫气之动乱触遇，而作发无常会，卒然灾合，何以期之？岐伯曰：夫气之动变固不常在，而德化政令灾变，不同其候也。帝曰：何谓也？岐伯曰：东方生风，风生木，其德敷和，其化生荣，其政舒启，其令风，其变振发，其灾散落。南方生热，热生火，其德彰显，其化蕃茂，其政明曜，其令热，其变销烁，其灾燔焫。中央生湿，湿生土，其德溽蒸，其化丰备，其政安静，其令湿，其变骤注，其灾霖溃。西方生燥，燥生金，其德清洁，其化紧敛，其政劲切，其令燥，其变肃杀，其灾苍陨。北方生寒，寒生水，其德凄沧，其化清谧，其政凝肃，其令寒，其变凓冽，其灾冰雪霜雹。是以察其动也，有德有化，有政有令，有变有灾，而物由之，而人应之也。　　【王冰曰：振，怒也。发，出也。散，谓物飘零而散落也。骤注，急雨也。紧，缩也。切，急也。肃杀，谓风动草树，声若干也。杀气太甚，则木青干而落也。凄沧，薄寒也。凓冽，甚寒也。冰雪霜雹，寒气凝结所成。水复火，则非时而有也。夫德化政令，和气也。动静胜复，施于万物，皆悉生成。变灾，杀气也。其出暴速，其动骤急，其行损伤，虽皆天地自为动静之用，然物有不胜，其动者且损、且病、且死焉。】　　【马莳曰：此详四时之德化政令灾变，人物之所不能外也。帝问五运太过不及之气，发作无常，卒然生灾，何以期而知之？伯言四时之德化政令变灾，各有所属，物必由之，人必应之，观其所动属于何时，则可以期之矣。】　　【张志聪曰：此节复论五运四时之气，有德化之常，有灾眚之变，必察其动而后知之。盖言太过之岁有淫胜，不及之岁有胜复，此岁运之常，可与之期者也。然五运之气，生于五方，五方之气，合于四时，在岁运虽有淫胜郁复之变，在四时又有德化政令之和，与岁运不同其候也。故必察其气之动也。是德是化，是政是令，是变是灾，万物由之而或成或败，人应之而或病或康，此气运之有岁有时，有常有变，又不能于先期而必者也。】
