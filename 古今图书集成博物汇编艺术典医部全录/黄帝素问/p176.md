<!-- { "loadSidebar": true } -->
　　帝曰：夫子之言岁候，其太过不及，而上应五星。今夫德化政令灾眚变易，非常而有也。卒然而动，其亦为之变乎？岐伯曰：承天而行之，故无妄动、无不应也。卒然而动者，气之交变也，其不应焉。故曰，应常不应卒，此之谓也。帝曰：其应奈何？岐伯曰：各从其气化也。帝曰：其行之徐疾逆顺何如？岐伯曰：以道留久，逆守而小，是谓省下。以道而去，去而速来，曲而过之，是谓省遗过也。久留而环，或离或附，是谓议灾与其德也。应近则小，应远则大。芒而大倍常之一，其化甚大，常之二其眚即也。小常之一，其化减小，常之二，是谓临视，省下之过，与其德也。德者福之，过者伐之，是以象之见也，高而远则小，下而近则大，故大则喜怒迩，小则祸福远。岁运太过，则运星北越，运气相得，则各行其道。故岁运太过，畏星失色而兼其母，不及则色兼其所不胜。肖者瞿瞿，莫知其妙。闵闵之当，孰者为良。妄行无征，示畏侯王。帝曰：其灾应何如？岐伯曰：亦各从其化也。故时至有盛衰，凌犯有逆顺，留守有多少，形见有善恶，宿属有胜负，征应有吉凶矣。帝曰：其善恶何谓也？岐伯曰：有喜有怒，有忧有丧，有泽有燥，此象之常也，必谨察之。帝曰：六者高下异乎？岐伯曰：象见高下，其应一也，故人亦应之。【卒，音猝。伐、罚同。见、现同。】　　【王冰曰：德化政令，气之常也。灾眚变易，气卒交会而有胜负者也。常谓四时之气，不差晷刻者，不常不久也。以道谓顺行，留久谓过应留之日数也。省下，谓察天下人君之有德有过者也。顺行已去，已去辄逆行而速，委曲而经过，是谓遗其过而辄省察之也。环，谓如环之绕，盘回而不去也。火议罪，金议杀，土木水议德也。近，谓犯星常在。远，谓犯星去久。大小，谓喜庆及罚罪事。甚，谓政令大行也，金火有之。省谓省察人有德有过者也。故侯王人吏，安可不深思诫慎耶？若有德，则天降福以应之；有过，则天降祸以淫之。象之见，见物之理也。象见高而小，既未即祸，亦未即福。象见下而大，福既不远，祸亦未遥。岁运太过者，谓火运火星木运木星之类也。北越，谓北而行也。运气相得，则无克伐之嫌，故守常而各行于中道。兼其母，谓木失色而兼黑，火失色而兼苍，土失色而兼赤，金失色而兼黄，水失色而兼白也。兼所不胜，谓木兼白色，火兼黑色，土兼苍色，金兼赤色，水兼黄色也。妄行无征，示畏侯王，谓不议天意，私心度之，妄言灾咎，卒无征验，适卒以示畏之兆于侯王，荧惑于庶民矣。五星之至，相王为盛，囚死为衰。东行凌犯为顺灾轻，西行凌犯为逆灾重。留守日多则灾深，留守日少则灾浅。星喜润则为见善，星怒躁忧丧则为见恶。宿属谓所生月之属二十八宿，及十二辰相分所属之位也。命胜星，不灾不害，不胜星，为灾小重；命与星相得，虽灾无害。灾者，狱讼疾病之谓也。虽五星凌犯之事，时遇星之囚死时月，虽灾不成。然火犯留守逆临则有诬谮狱讼之忧，金犯则有刑杀气郁之忧，木犯则有震惊风鼓之忧，土犯则有中满下利跗肿之忧，水犯则有寒气冲稸之忧，故曰徽应有吉凶也。夫五星之见也，从夜深见之。人见之喜，星之喜也；见之畏，星之怒也；光色微曜，乍明乍暗，星之忧也；光色迥然，不彰不莹，不与众同，星之丧也；光色圆明，不盈不缩，怡然莹然，星之喜也；光色勃然临人，芒彩满溢，其象懔然，星之怒也。观象睹色，则中外之应，人天咸一矣。】　　【马莳曰：此详言岁气上应五星，其所应者，从岁气之化，其行之徐疾逆顺者，合人君之德过，且有星色之可验。有灾应之可据，有善恶之可辨也。上文言岁候有太过不及，而上与岁星、荧惑、镇星、太白、辰星相应，但岁候之德化政令，而有灾眚变易，皆非常而有者，若卒然而动，则五星亦卒然而变乎？伯言岁候承天而行，故无妄动，五星无不与之相应，其卒然而动，乃气之交变也，五星未必卒然应之。故曰，应常不应卒也。夫上文之胜复，皆上应之。而此言应常不应卒者，盖无大变易则不应，但其胜复则当色有燥泽之异，无分小大以应之也。所谓应之常者，亦惟岁星之化，以风应之；荧惑之化，以热应之；镇星之化，以湿应之；太白之化，以燥应之；辰星之化，以寒应之。气变则应，故各从其气化也。星之所行，有徐有速，有逆有顺者，有省下之义，有省遗过之义，有议灾与德之义，有省下过与德之义。故道者，五星运行之路也，或留久而过于应留之日数，或逆守而小于本然之星体，是谓省下之为人君者，其有德有过何如也。始以道而去，非留守，非逆守，然去而速来，或委曲而过其日数，是谓省人君之过。始虽少改，继有所遗，故见象如此也。有久留不去，环繞盘回，或离或附，是谓无所常时，议其过而欲灾之，又议其有德而欲免之，故见象又如此也。凡应之近者，则其象必大，即下文所谓下而近则大，大则喜怒迩也。今应近则星应大，反高远而小，凡应之远者，则其象必小，即下文所谓高而远则小，小则祸福远也。今应远则星应小，反下而大，其大何如，较常大者一倍，则政化甚大，盖得令而适中者也。若大者二倍，则太过矣，其灾眚即至。小者何如，较常小者一倍，则政化减小，盖失令而非中者也。若小者二倍，则太不及矣，其眚亦即至。是皆临视人君，省其道过与德。故有德则锡之以福，有过则罚之以祸，是以象之见也。凡高而远者，其象则小，小则祸福之应亦远。凡下而近者，其象必大，大则喜怒之至必迩。试观岁运太过，则壬岁岁星，戊岁荧惑，甲岁镇星，庚岁太白，丙岁辰星，皆运星也，从北而越行。盖极星在北，顾人君有德有过，自有凌犯退避之象。若运气相得，而非太过不及，则运星各行缠度而无北越。且其太过之岁，木能克土，镇星为畏，当失其黄色而兼赤。火能克金，太白为畏，当失其白色而兼黄。土能克水，辰星为畏，当失其元色而兼白。金能克木，岁星为畏，当失其苍色而兼元。水能克火，荧惑为畏，当失其赤色而兼苍也。至于不及之岁，则木不胜金，其色兼白，火不胜水，其色兼元，土不胜木，其色兼苍，金不胜火，其色兼赤，水不胜土，其色兼黄。由此推之，则运气相得之岁，五星固各行以道，而又各如其本色也。凡此诸星之色，其肖象甚为可畏，瞿瞿然宜惊顾也，莫知其妙有如此者。闵闵者，《说文》以为病，又以为伤痛也。如有过无德，则独当其病，尚知何星之为善耶？彼有不知天象妄行无征之说，以示畏于侯王，而卒无所验，致使侯王懈修德之心，此又得罪于主上者也。帝问星象既异，灾应何如？伯言各从其岁气之所化也。故岁有太过不及，则时之至也，有盛有衰，其凌犯有逆有顺，其留守之日有多有少，其形见有善有恶，其宿属有胜有负，其征应有吉有凶，灾应安得而同耶？帝又以星之善恶为问，伯言星有喜怒、忧丧、泽燥之反，乃天象之常，必谨察之可也。帝又以六者之高下为问，盖以何者宜高，何者为下也。伯言象之所见者，不分高下，其为应一也。故人之应于下者，亦各有以致之耳。】　　【张志聪曰：此承上文而言岁运之太过不及，必上应五星，今云德化政令灾眚变易，又非一定常有之气，如卒然而为德化政令，卒然而为灾眚变易，其于五星亦为之变乎？而不知五星之应岁运，而不应时气之卒变也。承天者谓五运之气，上承天干之化运，承天运而行之，故无妄动，无不上应于五星也。卒然而动者，乃四时气交之变也，其不上应于五星焉。故曰，应常不应卒，此之谓也。常者，谓五运主岁，有太过不及之气，有淫胜郁复之常。卒者，谓五方四时之气，卒然而为德化政令，卒然而为灾眚变易也。盖四时之气生于五方，五方之气，在地五行之气也。因时气而变岁气者，地气之变易天气也。气化者，五运之化气也。甲己运化土，乙庚运化金，丙辛运化水，丁壬运化木，戊癸运化火，五阳年主太过，五阴年主不及，而各上应乎天之五行。徐疾逆顺，谓五星之行徐行疾，顺行逆行也。道，五星所行之道路也。留久，稽留而延久也。逆守，逆而不进，守其度也。小者，光芒不露也。省下，谓察其分野之下，君民之有德有过也。去而速来，曲而过之，谓既去而复速来，委曲逡巡，而过其度也。省遗过，谓省察有未尽，而复省其所遗之过失也。久留者，守其位而不去也。环，旋转也。或离或附，欲去不去也。议灾与德者，谓君民之有过者，议降之以灾，有德者，议降之以福也。应，谓祸福之应。远近，谓分野之远近也。芒，五星之光芒也。化，谓淫胜郁复之气化也。如胜复之气盛，则上应之星，光倍常而大。胜复之气减，则上应之光芒倍常而小。若光芒之大，倍于平常之二，其灾眚即至也。若小于平常之二倍，是谓临视，谓临上而视下，省察其君民之有德者，降之以福，有过者伐之以灾。喜怒者，星象之有喜有怒也。君民有德，星象喜之；君民有过，星象怒之。祸福者，所降之祸福也。光芒倍大，其眚即也。留守而小，欲君民之省过也。首言星象之大小，应分野之远近，次言星象之大小，因胜复之甚减，末言星象之大小，应祸福之疾迟。运星北越，谓十二年天符之岁，运气之更盛者也。运星，主岁之星，北越，谓越出本度而近于北也。北乃太乙所居之宫，北越而与天枢相合，故又各曰太乙天符。运气相得者，谓木运临卯，火运临午，土运临四季，金运临酉，水运临子，此运气与岁气相得，乃平气之年，是以运星各自行其本度，而无侵凌之盛强。如岁运太过，则主岁之星不守其度，而侵侮其所不胜，是以畏星失色也。如岁木太过，则岁星乘所不胜之土，而镇星失色矣。如岁土太过，则镇星乘所不胜之水，而辰星失色矣。兼其母者，谓畏星之母，亦兼失其色，盖畏星之母，即胜星之子，谓亢则害而不能生化其子气也。如不及之岁，则所不胜之星，亦兼见其色，如岁木不及，则所胜之太白增光，而所不胜之土气无畏，其镇星亦兼见其色矣。五运相同，肖取法也。瞿瞿，却顾貌。谓取法星象之吉凶，莫能知其微妙。闵闵，多忧也。忧瞻星象喜怒燥泽之当，当以孰法为良，盖甚言其星象之不易占，使不求良法而妄言占象，则所言之吉凶皆无征验矣。反以祸福之说，而示畏于侯王，此天官家之不学无术也。灾应谓五星之变，下应民物之灾眚，各从其五运之气化也。五星之应时而至，有盛有衰，彼此凌犯，有顺有逆，留守之日，有多有少，所见之象，有喜润之善，有忧怒之恶。五宿之属，有胜星之胜，有畏星之负，下应于君民，有福德之吉，有灾病之凶。泽，光润也。燥，干枯也。按班固曰：五行精气，其成形在地，则结为木火土金水；其成象在天，则木合岁星居东。火合荧惑居南，金合太白居西，水合辰星居北，土合镇星居中央，分旺四时，则春木夏火秋金冬水，各王七十二日，土王四季，辰戌丑未之月各十八日，合之为三百六十日。其为色也，则木青火赤金白水黑土黄。其为分野，各有归度，旺相休废，其色不同。旺则光芒，相则内实，休则光芒无角不动摇，废则光少。色白圜者丧，赤圜者兵，青圜者夏水，黑圜者疾多死，黄圜者吉。白角者哭泣之声，赤角者犯我城，黑角者水行穷兵。太史公曰：五星同色，天下偃兵，百姓安宁，五谷蕃昌，春风秋雨，冬寒夏暑，日不食朔，月不食望，是为有道之国，必有圣人在乎其位也。夫六者之象，虽高远而小，下近而大，其应一也。故人应之而为吉凶祸福，亦无有分别也。】
