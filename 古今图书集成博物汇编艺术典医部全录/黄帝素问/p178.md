<!-- { "loadSidebar": true } -->
　　帝曰：三气之纪，愿闻其候。岐伯曰：悉乎哉问也！敷和之纪，木德周行，阳舒阴布，五化宣平，其气端，其性随，其用曲直，其化生荣，其类草木，其政发散，其候温和，其令风，其脏肝，肝其畏清，其主目，其谷麻，其果李，其实核，其应春，其虫毛，其畜犬，其色苍，其养筋，其病里急支满，其味酸，其音角，其物中坚，其数八。升明之纪，正阳而治，德施周普，五化均衡，其气高，其性速，其用燔灼，其化蕃茂，其类火，其政明曜，其候炎暑，其令热，其脏心，心其畏寒，其主舌，其谷麦，其果杏，其实络，其应夏，其虫羽，其畜马，其色赤，其养血，其病瞤瘈，其味苦，其音征，其物脉，其数七。备化之纪，气协天休，德流四政，五化齐修，其气平，其性顺，其用高下，其化丰满，其类土，其政安静，其候溽蒸，其令湿，其脏脾，脾其畏风，其主口，其谷稷，其果枣，其实肉，其应长夏，其虫倮，其畜牛，其色黄，其养肉，其病否，其味甘，其音宫，其物肤，其数五。审平之纪，收而不争，杀而无犯，五化宣明，其气洁，其性刚，其用散落，其化坚敛，其类金，其政劲肃，其候清切，其令燥，其脏肺，肺其畏热，其主鼻，其谷稻，其果桃，其实壳，其应秋，其虫介，其畜鸡，其色白，其养皮毛，其病咳，其味辛，其音商，其物外坚，其数九。静顺之纪，藏而勿害，治而善下，五化咸整，其气明，其性下，其用沃衍，其化凝坚，其类水，其政流演，其候凝肃，其令寒，其脏肾，肾其畏湿，其主二阴，其谷豆，其果栗，其实濡，其应冬，其虫鳞，其畜彘，其色黑，其养骨髓，其病厥，其味咸，其音羽，其物濡，其数六。故生而勿杀，长而勿罚，化而勿制，收而勿害，藏而勿抑，是谓平气。【瞤，音纯。否，同痞。】　　【王冰曰：阳舒阴布，五化宣平，谓自当其位，不与物争，故五气之化，各布政令于四方，无相干犯也。随，谓顺于物化也。曲直，材干皆应于肝。生荣，谓木化宣行，则物生荣而美。其类草木，谓木体坚高，草形卑下，然各有坚脆刚柔蔓结条屈者。春气发散，物禀以生，木之政也。和乃春之气令。风谓木之令行以和风。其脏肝，谓五脏之气，与肝同。清为金令，木性暄，故畏清。阳升明见，故主目，麻，苍色。李，味酸也。其实核，谓中有坚核者。四时之中，春化同木，故应春。木化宣行，则毛虫生。故其虫毛。犬，谓如草木之生无所避也。色苍者，木化宣行，则物浮苍翠也。养筋者，酸入筋也。里急支满者，木气所生也。味酸者，木化敷和则物酸味厚。其音角，调而直也。中坚，象土中之有木也。八者，木之成数也。升明之纪，真气高，火炎上也。火躁疾，故性速。燔灼皆火之用，长气盛，故物蕃茂。其类火，谓五行之气，与火同类。德合高明，火之政。炎暑，气之至令。热，谓热至乃令行也。其脏心者，心气应火也。寒为水令，心性暑热故畏寒，火以烛幽，舌申明故主舌。麦色赤，杏味苦。络，谓中有支络者。四时之气，夏气同，故应夏。其虫羽，火化宣行则羽虫生。马，谓健决躁速，火类同之。色赤，同火明也。瞤瘈，火之性动也。味苦者，外明气化，则物苦味纯也。其音征，和而美也。脉，谓中多支脉，火之化也。七者，火之成数。备化之纪，其土德静，分助四方，赞成金木水火之政。土之气厚，应天休和之气，以生长收藏，终而复始，故曰五化齐修。气平，谓土之生平而正也。其性顺，谓应顺群品悉化成也。其用高下，谓田土高下皆应之。其化丰满，谓丰满万物，非土化不可。类土者，五行之化上类同也。土体厚，土德静，故政化安静。脾气同土，故脏脾。风，木令也，脾性虽四气兼并，然独畏木也。土体包容，口主受纳，故主口。稷色黄，枣味甘。其实肉，谓中有肌肉者。倮无毛羽鳞甲，故土同之。成彼稼穑，土之用也。牛之应用，其缓而和，故土同之。色黄同土，厚静养肉也。土性壅碍，故病否。备化气丰，则物味甘厚，故味甘。其音宫，大而重也。其物肤，谓物禀备化之气，则多肌肉也。五者土之生数，正土不虚加也。犯，谓刑犯于物也。收而不争，杀而无犯，匪审平之德，何以能为是哉？金气以洁白莹明为事，故气洁。金性刚，故摧缺于物。其用散落，谓金用则万物散落也。收敛坚强，为金之化。审平之化金类同，故类金。惟其类金，故化急速而整肃。其脏腑，谓肺气之用，同金化也。热，火令也。肺性凉，故畏火热。其主鼻，谓肺藏气鼻通息也。其谷稻，色白也。其果桃，味辛也，其实壳，谓外有坚壳者。其应秋，谓四时之化，秋气同也。介，外被坚甲者。鸡之性善鬬，象金用也。其色白，色同也，其养皮毛，坚同也。咳为有声之病，金之应也。审平化治，则物辛味正。其音商，和利而扬也。其物外坚者，金化宣行，则物体外坚也。九者，金之成数也。又静顺之纪，其水之性下，所以德全。江海所以能为百谷主者，以其善下之也。其气明者，清净明昭，水气所主，其性归流于下也。沃沫衍溢，用非净事，故沫生而流溢也。其化凝坚，以藏气布化，则水物凝坚也。其类水，以静顺之化，与水同类也。井泉不竭，河流不息，则流寅之义。凝肃，寒来之气候也。水令宣行，则寒司物化，故其令寒。其脏肾者，肾脏之用，同水化也。湿，土气也。肾性凛，故畏土湿。其谷豆，色黑也。其果栗，味咸也。其实濡，中有津液也。四时之化，与冬气同。其虫鳞，水化生也。其畜彘，善下也。其色黑，色同也。其养骨，髓气入也。其病厥，倒行不顺也。咸，味同也。羽，深而和也。其物濡者，水化丰洽，则庶物濡润也。六者，水之成数也。】　　【马莳曰：此详言岁运平气之纪也。木气之平，为敷和之纪，故木德周行，阳气舒而阴气布。凡生长化收藏之五化，无不宣平。木之气端正，木之性顺从，木之用曲直咸宜，木之化生发荣美。五行之木，类同草木，木之政主于发散，木之侯主于温和，在天之令为风，在人之脏为肝。肝之性暄，故畏金令之清冷。肝之外候为目，在五谷为麻，在五果为李。凡果必有核，其实核当坚。在五时为春，在五虫为毛，在五畜为犬，在五色为苍。肝主筋，故人之当养者在筋，不养则病，病则为里急支满也。在五味为酸，在五音为角。凡物得木气者，其中必坚，天以三生木，而地以八成之，故其数八。火气之平，为升明之纪，故火主南方，为正阳，而治德之所施者周普。凡生长化收藏之五化，无不均衡。火之气甚高，火之性最速，火之用燔灼，火之化蕃茂。五行之火，类与火同。火之政明曜，火之候炎暑，火之令热。在人之脏为心，心属火，火畏水，水性寒，故心畏寒。舌为心窍，故其主在舌。在五谷为麦，在五果为杏，其实中当有络，在五时为夏，在五虫为羽，在五畜为马，在五色为赤。心主血脉，故所养在血脉，血脉不养，则病形于目为瞤，形于体为瘈。在五味为苦，在五音为征，凡物得火气者，其物多脉。地以二生火，而天以七成之，故其数七。土气之平，为备化之纪，以土为化气也。天主生，土为地主成；天主覆，土为地主载，其化气协于上天之休德。土王于四时，故德流于四政。凡生长化收藏之五化，无不齐修。土之气平正，土之性柔顺，土之用可高可下，土之化为丰为满。五行之土，类与土同。土之政主于安静，土之候溽湿蒸热，土之令以湿，在人之脏为脾，脾主土，木主风，故木能克土，则脾之所畏者惟风。口为脾窍，故其主在口。在五谷为稷，在五果为枣。土主肉，故果之实多肉。在五时为长夏，在五虫为倮，在五畜为牛，在五色为黄。脾主土，又主肉，故所养在肉，脾不养则其病为否塞。在五味为甘，在五音为宫。凡物得土气者，则其肤必厚。天以五生土，而地以十成之，故其数五，土常以生也。金气之平，为审平之纪。收气者，金气也。杀气者，亦金气也。惟气得其平，故收而不争，杀而无犯。凡生长化收藏之五化，无不宣明。金之气洁，金之性刚，金之用则散落，金之化为坚敛。五行之金，类同于金。金之政劲肃，金之候清切，金之令为燥，在人之脏属于肺，肺属金，金畏火，火主热，故畏热。鼻为肺窍，故其主鼻。在五谷为稻，在五果为桃。金性坚，其果实之谷当坚。在五时为秋，在五虫为介，在五畜为鸡，在五色为白。肺主皮毛，故所养者当在皮毛，皮毛不养则伤肺，故其病咳。在五味为辛，在五音为商。凡外得金之气者，其外必坚。地以四为金，而天以九成之，故其数九。水气之平，为静顺之纪。藏气者，水气也，惟气之平，故藏而勿害。水性下，故治而善下。凡生长化收藏之五化，咸各整齐。水之气明，水之性下，水之用沃衍，水之化凝坚，五行之水，类同于水。水之政流演。水之候凝肃，水之令寒。在人之脏为肾，肾属水，土性湿，故肾畏湿。肾开窍于二阴，故其主在二阴。在五谷为豆，在五果为栗，水以濡之，故其实必濡。在五时为冬，在五虫为鳞，在五畜为彘，在五色为黑。肾主骨髓，故所养在于骨髓。肾为足经，故其气逆则病为厥。在五味为咸，在五音为羽。凡物得水气者，皆濡而润，天以一生水，而地以六成之，故其数六。凡此平气之岁，惟生气主岁则木，气平，金为收气者，不能纵其杀。长气主岁则火气平，水为藏气者，不能纵其罚。化气主岁则土气平，木为生气者，不能纵其制。收气主岁则金气平，火为长气者，不能纵其害。藏气主岁则水气平，土为化气者，不能纵其抑。是谓天气平，地气正，五化之气，不以胜克为用，故曰平气也。】
