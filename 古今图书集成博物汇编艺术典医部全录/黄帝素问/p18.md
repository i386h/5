<!-- { "loadSidebar": true } -->
　　帝曰：谓此二者奈何？岐伯曰：能知七损八益，则二者可调。不知用此，则早衰之节也。年四十而阴气自半也，起居衰矣；年五十体重，耳目不聪明矣；年六十阴痿，气大衰，九窍不利，下虚上实，涕泣俱出矣。故曰知之则强，不知则老，故同出而名异耳。智者察同，愚者察异。愚者不足，智者有余。有余则耳目聪明，身体轻强，老者复壮，壮者益治。是以圣人为无为之事，乐恬惔之能，从欲快志于虚无之守，故寿命无穷，与天地终。此圣人之治身也。
　　【王冰曰：调谓顺天癸性，而治身之血气精气也。用谓房色，女子以七七为天癸之终，丈夫以八八为天癸之极，然知八可益，知七可损，则各随气分修养天真，终其天年以度百岁。内耗故阴减，中干故气力始衰。《灵枢经》曰：人年四十，腠理始疏，荣华稍落，发斑白。由此节言之，亦起居衰于欲也。五十衰之渐，六十则衰之甚矣。知谓知七损八益，全形保性之道。同谓同于好欲，异谓异其老壮之名。智者察同欲之间而能性道，愚者察形容别异，方乃效之。自性则道益有余，方效则治生不足，何也？先行故有余，后学故不足也。夫保性全形，盖由知道之所致，故曰：道者不可斯须离，可离非道，此之谓也。圣人不为无益以害有益，不为害性而顺性，故寿命长远，与天地终。庚桑楚曰：圣人之于声色滋味也，利于性则取之，害于性则损之，此全性之道。】
　　【马莳曰：帝问阴阳偏胜者病，何以调之？伯言营卫者，即人身之阴阳，营卫不足，当以人身同类之阴阳益之。故能知七损八益，则阴阳偏胜者，可以调和。盖女子以二七为天癸之始，男子以二八为天癸之始，惟于七者损之，八者益之，即生气通天论所谓凡阴阳之要，阳密乃固是也。则吾之卫气不至于衰，而彼之阴气有以助吾之营气，二者可调矣。苟不知用此，则是早衰之节耳。何也？人年四十以至六十，年以渐而高，则体以渐而病，故曰能早知七损八益之法，则身体自强，不知此者，年已徒老。故阴阳之要，人所同然，而或强或老，其名则异，正以智者察同，方其未老而图之，故智者则有余，而耳目聪明，身体轻强，老者复壮，壮者益治矣。彼愚者察异，必待已老而图之，故愚者不足，而不及智者远矣。然此乃调阴阳偏胜之术耳，惟圣人则不然。无为之事则为之，恬惔之能则乐之，守其虚无，而从欲快志于其中，故寿命无穷，与天地终，此乃圣人之治身也，固不至于阴阳偏胜，而亦无假于七损八益之知者矣。】
　　【张志聪曰：女子以七为纪，男子以八为纪。七损八益者，言阳常有余而阴常不足也。然阳气生于阴精，知阴精之不足而无使其亏损，则二者可调，不知阴阳相生之道，而用此调养之法，则年未半百而早衰矣。男子以八为期，故四十而居半。阴气，肾气精气也。阴气渐虚，则起居倦矣。经曰：肾虚、肝虚、脾虚，皆令人体重烦寃。又曰：液脱者，骨肉屈伸不利。年五十而精液血液皆虚，是以体重而不轻便也。精气虚而不能并于上，则耳目不聪明矣。人年六十，已逾七八之期，天癸竭肾气大衰，而阴事痿矣。九窍为水注之气，精水竭而精气衰，则九窍为之不利也。精竭于下，水泛于上，而涕泣俱出矣。解精微论曰：精神去，目涕泣出。苟知七损八益，而能固守其精，则阴阳俱益，而筋骨壮强，不知阴阳所生之原，以欲竭其精，以耗散其真，至半百而衰老矣。同出而名异者，谓神气生于阴精，故同出于天乙之真，而有精气神三者之异名耳。智者省察其阴阳同出与天真，不妄作劳，则阳完而阴亦内固矣。精神内守，则阴盛而气亦外强，知阴阳之交相生固，则精气常为有余。愚者止知名之有异，如烦劳则阳气外张，而不知精亦内绝，如逆之伤肾，则春阳之气亦无所资生，不知阳为阴之固，阴为阳之根，而精气恒不足矣。若有余则阳气充而耳目聪明，精血足而身体强健，精神完固，能却老而全形，壮者益充满而平治也。虽然，治世之圣人，与逸世之真人，至人不同，寿仅可以百数，然亦有修身之道，寿命无穷，与天地终始。行所无事，则外不劳形，内无思想，恬惔虚无，则精神内守，真气从之，其知道者，亦归于真人。】
　　【王子芳曰：调此二者，重在七损，故曰阴气自半，曰体重，曰阴痿。夫起居动作为阳，耳目九窍为阳，曰起居衰矣，曰耳目不聪明，九窍不利，自阴虚而衰及于阳也。】
　　天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。帝曰：何以然？岐伯曰：东方阳也，阳者其精并于上，并于上则上明而下虚，故使耳目聪明，而手足不便也。西方阴也，阴者其精并于下，并于下则下盛而上虚，故其耳目不聪明，而手足便也。故俱感于邪，其在上则右甚，在下则左甚，此天地阴阳所不能全也，故邪居之。
　　【王冰曰：在上故法天，在下故法地。夫阴阳之应天地，犹水之在器也，器圆则水圆，器曲则水曲，人之血气亦如是，故随不足则邪气留居之。】
　　【马莳曰：此言人身之形体，无非象乎天地，始如上文所谓法阴阳者有由也。人以耳目为上体也，凡右耳目不如左耳目之聪明者，何也？亦以头象乎天而已。盖天位乎上，其形体东南虽满，而西北不足，故西北方阴也。左耳目属东南为阳，右耳目属西北为阴，今天不足西北，宜乎人之右耳目不如左耳目之聪明也。人以手足为下体也，凡左手足不如右手足之强者何也？亦以身象乎地而已。盖地位乎下，西北虽满而东南不满，故东南方阳也。右手足属西北为阴，左手足属东南为阳，今地不满东南，宜乎人之左手足不如右手足之强也。然此乃天地阴阳之气使然耳。东方者阳也，阳者其精气上升而并于上，并于上则人禀天地之气者，上明而下虚，故天足东南，左耳目宜聪明也，地不满东南，左手足宜不便也。西方者阴也，阴者其精气下降而并于下，并于下则人禀天地之气者，下盛而上虚，故天不足西北，右耳目宜不聪明也，地满西北，右手足宜便也。故使在上之头在下之手足者，俱感于邪，其在上者，则右耳目之病甚，以天不足西北也，其在下者，则左手足之病甚，以地不满东南也。凡曰甚者，以天地之阴阳所不能全也，故邪居之者为尤甚耳。由此观之，则人之形体无非与天地相参也，其所以法阴阳者如此。】
　　【张志聪曰：此言天地阴阳之所不能全，惟其阴阳精气运行，故能生长收藏，化生万物。其在人亦当配天地以养头足，勿使邪气居之。天不足西北者，阳中之阴不足也，故西北方阴也。而人之右耳目不如左明也，左为阳而右为阴，阴不足于上也。地不满东南者，阴中之阳不足也，故东南方阳也。而人左手足不如右强也，右为阴而左为阳，阳不足于下也。天有精，地有形，东方阳也，其精气上升而并于上，并于上则上盛而下虚，故使人之耳目聪明而手足不便也。西方阴也，其精气下降而并于下，并于下则下盛而上虚，故其人之耳目不聪明而手足便也。此以天地之左右而言也。以人之形身论之，其在上则右虚，在下则左虚，是天地阴阳之所不能全，而人身亦有左右之不足也。上文言天地左右之上下，此言人身上下之左右。】
　　【王子芳曰：上篇论阳气生于阴精，此复言天有精，而精气上下交并，是阴精又生于天也。】
　　故天有精，地有形，天有八纪，地有五里，故能为万物之父母。清阳上天，浊阴归地，是故天地之动静，神明为之纲纪，故能以生长收藏，终而复始。惟贤人上配天以养头，下象地以养足，中傍人事以养五脏。天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之气。以天地为之阴阳，阳之汗，以天地之雨名之；阳之气，以天地之疾风名之。暴气象雷，逆气象阳。故治不法天之纪，不用地之理，则灾害至矣。【里，当作理。嗌，音益。】
　　【王冰曰：阳为天，降精气以施化；阴为地，布和气以成形。五行为生育之井里，八风为变化之纲纪，八纪谓八节之纪，五里谓五行化育之里。阳天化气，阴地成形，五里运行，八风鼓坼，收藏生长，无替时宜，夫如是故能为万物变化之父母也。所以能为万物之父母者，何以有是清浊之升降也？清阳上天，浊阴归地，然其动静谁所主司？盖由神明之纲纪尔。上文曰，神明之府，此之谓也。生长收藏，终而复始，神明之运，乃能如是，头员故配天，足方故象地，人事更易，五脏递迁，故从而养也。肺居高，故天气通；嗌次下，故地气通。风生木，故通肝，雷象火之有声，故通心；谷空虚，脾受纳，故通谷；肾主水，故通雨气；六经流注不息，故通川；肠胃受纳，故通海也。《灵枢经》曰：胃为水谷之海是也。清明者，象水之内明；流注者，象水之流注。以人事配象，则近指天地以为阴阳，汗泄于皮腠者，是阳气之发泄尔，然其取类于天地之间，则云腾雨降而相似也。故曰，阳之汗，以天地之雨名之。阳气发散，疾风飞扬，故以应之。暴气鼓击，雷霆震惊，故以象之。逆气陵上，阳气亦然，故象阳。背天之纪，违地之理，则大纪反作，五气更伤，真气既伤，则灾害之至可知矣。】
