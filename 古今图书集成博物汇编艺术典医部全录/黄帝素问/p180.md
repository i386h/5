<!-- { "loadSidebar": true } -->
　　发生之纪，是谓启(东攵)。土疏泄，苍气达，阳和布化，阴气乃随，生气淳化，万物以荣。其化生，其气美，其政散，其令条舒，其动掉眩巅疾，其德鸣靡启坼，其变振拉摧拔，其谷麻稻，其畜鸡犬，其果李桃，其色青黄白，其味酸甘辛，其象春，其经足厥阴少阳，其脏肝脾，其虫毛介，其物中坚外坚，其病怒，太角与上商同。上征则其气逆，其病吐利。不务其德，则收气复，秋气劲切，甚则肃杀，清气大至，草木雕零，邪乃伤肝。赫曦之纪，是谓蕃茂。阴气内化，阳气外荣，炎暑施化，物得以昌。其化长，其气高，其政动，其令明显，其动炎灼妄扰，其德暄暑郁蒸，其变炎烈沸腾，其谷麦豆，其畜羊彘，其果杏栗，其色赤白元，其味苦辛咸，其象夏，其经手少阴太阳、手厥阴少阳，其脏心肺，其虫羽鳞，其物脉濡，其病笑疟，疮疡，血流，狂妄，目赤。上羽与正征同。其收齐，其病痓，上征而收气后也。暴烈其政，藏气乃复，时见凝惨，甚则雨水霜雹切寒，邪伤心也。敦阜之纪，是谓广化。厚德清静，顺长以盈，至阴内实，物化充成，烟埃朦郁，见于厚土，大雨时行，湿气乃用，燥政乃辟。其化圆，其气丰，其政静，其令周备，其动濡积并稸，其德柔润重淖，其变震惊，飘骤崩溃，其谷稷麻，其畜牛犬，其果枣李，其色黅元苍，其味甘咸酸，其象长夏，其经足太阴阳明，其脏脾肾，其虫倮毛，其物肌核，其病腹满，四肢不举。大风迅至，邪伤脾也。坚成之纪，是谓收引。天气洁，地气明，阳气随阴治化，燥行其政，物以司成，收气繁布，化治不终。其化成，其气削，其政肃，其令锐切，其动暴折疡疰，其德雾露萧飋，其变肃杀雕零，其谷稻黍，其畜鸡马，其果桃杏，其色白青丹，其味辛酸苦，其象秋，其经手太阴阳明，其脏肺肝，其虫介羽，其物壳络，其病喘喝，胸凭仰息。上征与正商同。其生齐，其病咳，政暴变则名木不荣，柔脆焦首，长气斯救，大火流，炎烁且至，蔓将槁，邪伤肺也。流衍之纪，是谓封藏。寒司物化，天地严凝，藏政以布，长令不扬。其化凛，其气坚，其政谧，其令流注，其动漂泄沃涌，其德凝惨寒氛，其变冰雪霜雹，其谷豆稷，其畜彘牛，其果栗枣，其色黑丹黅，其味咸苦甘，其象冬，其经足少阴太阳，其脏肾心，其虫鳞倮，其物濡满，其病胀上羽而长气不化也。政过则化气大举，而埃昏气交，大雨时降，邪伤肾也。故曰，不恒其德，则所胜来复，政恒其德，则所胜同化，此之谓也。【(东攵)，古陈字。】　　【王冰曰：发生之纪，是谓启(东攵)。谓物乘木气发生，而启陈其容质也。岁木有余，金不来胜，生令布化，故物舒荣。木化宣行，则物容端美也。其政散，谓布散生荣，无所不至。其令条舒，谓端直舒启，万物随之，发生之化，无非顺理也。鸣靡启坼，风气所生。麻稻，木化齐金也。鸡犬，齐孕育也。李齐桃实也。青黄白者，青加于黄白自正也。酸甘辛者，酸入于甘辛齐化也。象春，谓如春气布散阳和也。其脏肝脾，肝胜脾也。木余故毛齐介育，中坚谓有核之物，齐等于皮壳外坚之类。木余故怒。太角与上商同者，太过之木气，与金化齐等，上见少阴少阳，则其气逆行。壬子、壬午岁，上见少阴，壬寅、壬申岁，上见少阳，木余遇火，故气不顺而吐利也。恃己太过，凌犯于土，土气屯极，金为复雠，金行杀令，故邪伤肝。赫曦之纪，物遇太阳，则蕃而茂，故谓蕃茂。阴气内化，阳气外荣者，阴阳之气，得其序也。长气多，故物得以昌。长化行则物容大，高气达则物色明。其政动者，革易其象不常也。鸣显，谓火之用而有声，火之燔而有焰，象无所隐，则其信也。暄暑郁蒸者，热化所生长于物也。炎烈沸腾者，胜复之极也。麦豆，火齐水化也。羊彘，齐孕育也。杏栗等实也。赤白元者，赤加白正黑也。苦辛咸者，辛物兼苦，与咸化齐成也。象夏者，如夏气之热也。其脏心肺，心胜肺也。其虫羽鳞，火余故鳞羽齐化也。脉火物，濡水物，水火齐也。上羽与正征同者，上见太阳，则天气且制太过之火，反与平火运生化同，戊辰、戊戌岁上见之，若平火运同，则五常之气，无相凌犯，故金收之气，生化同等。上征而收气后者，上见少阴少阳，则其生化自政，金气不能与之齐化，戊子、戊午岁上见少阴，戊寅、戊申岁上见少阳火盛，故收气后化寒。邪伤心者，不务其德，轻侮致之也。敦阜之纪，土余而化气广被于物，故谓广化。土性顺用，无与物争，故德厚而不躁。顺火之长育，使万物化气。盈，满也。至阴，土之精气。夫万物所以化成者，皆以至阴之灵气，生化于中也。化气丰圆，以其清静，静而能久，故政常存，气缓故周备。静而柔润，故厚德常存。震惊，乃雷霆之作。飘骤，暴风雨至也。大雨暴注，则山崩土溃，随水流注也。稷麻，土木齐化也。牛犬，齐孕育也。枣李，土齐木化也。黅元苍者，黄色加黑苍自正也。甘咸酸者，甘入于咸酸齐化也。长夏六月之气，土化同土余，故毛倮齐化，肌土核木化也。腹满四肢不举者，土性静也。大风迅至，乃木盛怒，故脾土伤。坚成之纪，是谓收引者，阳气收，阴气用，故万物收敛，秋气高洁，与金气同明。阳气随阴治化，谓阳顺阴而生化也。燥气行化，万物专司其成熟无遗也。若收杀气早，土之化不得终其用矣。锐切者，气用不屈，劲而急也。雾露萧飋，为燥之化。萧飋，风声也。静为雾露，用则风生。肃杀雕零，陨坠于物也。稻黍，金火齐化也。鸡马，齐孕育也。桃杏，金火齐实也。白青丹者，白加于青丹自正也。辛酸苦者，辛入酸苦齐化也。其象气爽清洁，如秋之化。其脏肺肝者，肺胜肝也。金余故介羽齐育，壳金络火化也。喘喝胸凭仰息，金气余也。上征与正商同者，上见少阴少阳，则天气见抑，故其生化与平金岁同，庚子、庚午岁，上见少阴，庚寅、庚申岁，上见少阳，上火制金，故生气与之齐化。火乘金肺，故病欬。变谓太甚，政太甚则生气抑，故木不荣，草首焦死。政暴不已，则火气发怒，故火流炎烁，至柔条蔓草脆之类，皆干死也。火乘金气，故肺伤。流衍之纪，是谓封藏者，阴气大行，则为天地封藏之化也。严凝，阴之气。藏政以布，长令不扬，谓藏气用则长化止，故令不发扬。化凛气坚，谓寒气及物则坚定也。流注，水之象。凝惨寒雾，寒之化也。冰雪霜雹，谓非时而有者。豆稷，水齐土化也。彘牛，齐孕育也。栗枣，水土齐实也。黑丹黅者，黑加于丹正黄也。咸苦甘者，咸入于苦甘化齐焉。气序凝肃其象，则似冬之化。其脏肾心，肾胜心也。水余故鳞倮齐育。濡水满土化也。胀为水余，上羽而长气不化者，上见太阳，则火不能布化以长养，丙辰丙戌之岁，上见天符水运也。暴寒数举，是谓政过。火被水凌，土来仇复，故天地昏翳，土水气交，大雨斯降而邪伤肾也。不恒，谓恃己有余，凌犯不胜。恒谓守常之化，不肆威刑，如是则克己之气，岁同治化也。】　　【马莳曰：此详言岁运太过之纪也。岁木太过，为发生之纪，乃壬寅、壬申、壬子、壬午、壬辰、壬戌之岁也。启，开也。陈，布也。四气调神论曰：春三月，此谓发陈。则此篇曰启陈，皆就其生发之气象而形容之也。生气上达，故土体疏泄。木之色曰苍，木专其政，故苍气上达。少阳之气，发生于万物之表，厥阴之气，营运于万物之中，故阳和布化而阴气乃随也。木为生气，淳化万物以荣。其化土生，其气生气自美。其政发散，其令舒畅，其动掉眩巅疾，其德鸣靡启坼，其变振拉摧拔，凡五谷、五畜、五果、五虫，皆木齐金化，故各见其二也。其色青黄曰，其味酸甘辛，木能胜土，而木盛齐金，故三者并见也。其气象为春，万物乐育也。其经属足厥阴肝经，足少阳胆经，皆主木也。其脏肝脾，木胜土也其物中坚主核，外坚主壳，金木同也。其病怒，木气余也。此则太过之木为太角，而金不能胜木，故与金化齐等，谓之与上商同也。故壬子、壬午上见少阴，壬寅、壬申上见少阳。木余遇火则为上征，而气上逆，其病为吐利也。惟木不务其德，则金来复之，收气当胜生气也。故秋气劲切，甚则肃杀。清气者，秋气也。清气大至，草木雕零，邪乃伤肝矣。岁火太过，为赫曦之纪，乃戊辰、戊戌、戊子、戊午、戊寅、戊申之岁也。蕃茂，万物蕃盛而茂，盖自其气象而言也。四气调神论曰：夏三月，此谓蕃秀。与此义同。少阴之气，从内而化。太阳之气，从外而荣。炎暑施其化气，而物得以昌，其化气即长气也，其长气甚高速也。其政动者，变易不常，其令鸣而有声，显而无隐，其动炎灼妄扰，其德暄暑郁蒸，其变炎烈沸腾，凡五谷、五畜、五果、五虫，皆火齐水化，故各见其二也。其色赤白元，其味苦辛咸，火能胜金，而火胜齐水，故三者并见也。其气象为夏，万物熏育也。其经属手少阴心经，手太阳小肠经，手厥阴心包络经，手少阳三焦经，皆主火也。其脏心肺，火兼金也。其物脉濡，盖火主脉，故物有脉以络之。水主濡，故物有液以濡之也。其民病为笑，为疟，为疮疡，为血流，为狂妄，为目赤，皆火盛也。故戊辰、戊戌上见太阳，则天气且制，故太过之火，反与平火运生化相同，是谓上羽与正征同也?若平火运同，则五常之气，无相凌犯，金之收气，生化同等，所谓其收齐也。故民病有为痓证者，火盛金刚也。至于戊子、戊午，上见少阴，戊寅、戊申，上见少阳，是谓上征而收气当后也。气交变大论云：岁火太过，上临少阴少阳，火燔焫，水泉涸，物焦槁者，正谓此耳。惟火不务其德，而暴烈其政，则藏气属水，水乃复之。时见凝惨，甚则雨水霜雹切寒，乃寒邪伤心也。岁土太过，为敦阜之纪，乃甲子，甲午、甲辰、甲戌，甲寅、甲申之岁也。广布其化，亦自气象而言也。土德至厚至清至静，故万物随长气以盈满也。土之精至阴，故至阴内实，物化充成也。厚土者，土山也。烟埃朦郁者，土气也。大雨者，湿气也。惟湿气用，故燥政辟，自然之理也。土之化圆，土之气丰，土之政静，土之令周备，土之动濡渍并稸，上之德柔顺重淖，土之变震惊飘骤崩溃。凡五谷、五畜、五果、五虫，皆土齐木化，故各见其二也。其色黅元苍，其味甘咸酸，土能胜水，而土盛齐木，故三者并见也。其气象为长夏，六月之气也。其经属足太阴脾经，足阳明胃经。其脏脾肾，土胜水也。其物肌核，土主肌而木主核也。至于木来复土，则土必为病，其病腹满者，土居中也。四肢不举者，脾主四肢也。大风属木，迅然而至，则邪伤脾矣。岁金太过，为坚成之纪，乃庚子、庚午、庚寅、庚申、庚辰、庚戌之岁也。收引者，阳气收敛而阴气引用也。天地之气明洁，秋气清也。阳气随而阴气以治化，阴王阳微也。燥气专行其政，物至此而有成也。收气属金，化气属土，收代其化，故收气繁布，而化治不终也。其化主成，其气主削，其政主肃，其令锐切，其动而为病，则为暴折，为疡疰，盖暴折主金气有余，而疡疰则金主皮肤也。其德主无声之雾露，有声之萧飋，燥之化也。其变主肃杀雕零，金气盛也。凡五谷、五畜、五果、五虫，皆金齐火化，故各见其二也。其色白青丹，其味酸辛苦，金能克木，而金盛齐火，故三者兼见也。其气象为秋，金气盛也。其经手太阴肺经，手阳明大肠经，其脏肺肝，金木兼也。其物谷络，金主谷而火主络，以金齐火化也。其病喘喝，胸凭仰息，金气余也。故庚子庚午，上见少阴，庚寅庚申，上见少阳，上火制金，故生气与之齐化，上与平金之岁化相同，是谓上征与正商同也。火乘肺金。故病为咳。方其金政暴变，则名木不荣。凡柔脆之木，俱已焦首，至长气属火，木之子也，乃来救之，故大火西流，乃七月也。正肺金司令时，则炎烁且至，草蔓将槁，火邪乃伤肺也。岁水太过，为流衍之纪，乃丙子、丙午、丙寅、丙申、丙辰、丙戌之岁也。封藏者，阴气已上，阳气已下，天地之化，至此而藏。四气调神论曰：冬三月，此谓闭藏。凡物气之化，寒气司之，天地间皆严凝之气，藏政属水，长令属火。故藏政已布，长令不扬也。其化凛然，其气至坚，其政静谧，其令流注，其动漂泄沃涌，水性之动也。其德凝惨寒氛，水性之寒也。其变冰雪霜雹，四者皆水，非时而有也。凡五谷、五畜、五果、五虫之类，皆水齐土化，故物兼见也。其色黑丹黅，其味咸苦甘，水能克火，而水盛齐土，故三者兼见也。其气象为冬，水之盛也。其经足少阴肾经，足太阳膀胱经。其脏肾心，水火兼也。其物濡满，濡主水而满主土也。其病胀，水气有余也。故丙辰、丙戌，上见太阳，乃天符水运也。则太阳属水，畏气属火，天气不能布化以长养，是谓上羽而长气不化也。及其暴政已过，土来复仇，则化气大举，而埃昏气交，大雨时降，土邪乃伤肾也。故曰，凡五气恃己有余，凌犯不胜，是谓不恒其德，则所胜来复，如不肆威刑，政有恒德，则所胜同化，如木盛而与金土同化之义也。正此岁气之谓欤！　　按《体仁汇编》、《伤寒备览》等书，凡平气太过不及岁诸病，皆有汤方，虽未必尽中病情，姑备此以俟采择。发生之纪用苍朮汤，治脾胃感风，飧泄注下，肠鸣腹满，四肢重滞，忽忽善怒，眩冒眩晕，或左胁偏疼。赫曦之纪，用麦门冬汤，治肺径受热上气喘咳，吐血痰壅、嗌干耳聋，泄泻，胸胁满痛，连肩背两臂膊痛息高。敦阜之纪，用附子山茱萸汤，治肾经受湿，胸痛寒厥，足痿不收，腰腿痛，行步艰难，甚则中满不下，或腹鸣溏泄。坚成之纪，用牛膝木瓜汤，治肝虚，遇岁气燥湿，更胁连小腹拘急疼痛，耳聋目赤，咳逆，肩背连尻阴股膝骨腨胻皆痛，悉主之。流衍之纪，用川连茯苓汤，治心虚为寒冷所中，心热手足反寒，心腹肿痛，喘咳自汗，甚至于大肠便血。委和之纪，用苁蓉牛膝汤，治肝虚为燥热所伤，胠胁并，小腹痛，肠鸣溏泄，或发热遍体，疮疡咳嗽，肢满鼻鼽。伏明之纪，用黄芪茯苓汤，治心虚挟寒，心胸中痛，两胁连肩背支满，噎塞郁冒昧，髋髀挛痛不能屈伸，或不能利，溏泄，饮食不进，腹痛，手足痿瘁不能任身。卑坚之纪，用白朮厚朴汤，治脾虚风冷所伤，心腹胀满疼痛，四肢筋骨重弱，肌肉瞤动酸麻，善怒，霍乱吐泻，或胸胁暴痛，下引小腹，善太息，食少短气。从革之纪，用紫苑汤，治肺虚咳嗽，喘满自汗，衂血，肩背瞀重，血便注下，或脑户连顖顶痛，发热，口疮心痛。涸流之纪，用五味子汤，治肾气虚，坐卧湿地，腰脐重着疼痛，腹胀满，濡泄无度，行步艰难，足痿清厥，甚则浮肿，面色不常，或筋骨并臂瞤目视(目巟)(目巟)，膈中及咽痛。辰戌之岁，六气主客加临，治法用甘温以平之，酸苦以补火，抑其运气，扶其不胜。用静顺汤，治身热头痛，呕吐气郁，中满瞀闷，少气足痿注下，赤白肌腠疮疡，发为痈疽。卯酉之岁，六气主客加临，治法宜咸寒以抑火，辛甘以助金，汗之清之散之安其运气。用审平汤，治中热面浮鼽，小便赤黄，甚则淋，或厉气行善暴仆，振栗谵妄，寒疟，痈肿便血。寅申之岁，六气主客加临，治法宜咸寒平其外，辛温治其内，宜酸渗之泄之，清之发之。用升明汤，治气郁热血溢，目赤，咳逆，头痛胁满，呕吐，胸臆不利，聋瞑渴，身重心痛，阳气不藏，疮疡烦躁。丑未之岁六气主客加临，治法用酸以平其上，甘温治其下，以苦燥之温之，甚则发之泄之，赞其阳火，令御其寒。用备化汤，治关节不利，筋脉拘急，身重痿弱，或温疠盛行，远近咸若，或胸腹满闷，甚则浮肿寒疟，血溢腰脽痛。子午之岁，六气主客加临，治法宜咸以平其上，苦热以治其内，咸以软之，苦以发之，酸以收之。用正阳汤，治关节禁固，腰痛气郁热，小便淋，目赤心痛，寒热更作，喘咳或鼻鼽溢，咽喉痛，发黄瘅，喘甚则连小腹而作寒中。巳亥之岁，六气主客加临，治法宜用辛凉以平其上，咸寒以调其下，畏火之气，无妄犯之。用敷和汤，治中热而及右胁下寒，耳鸣泪出，掉眩，燥湿相搏，或病黄瘅，浮肿，时作温疠。凡六气数起于上，而终于下。岁半之前，自大寒后，天气主之；岁半之后，自大暑后，地气主之；上下交互，气交主之。司气以热，用热无犯；司气以寒，用寒无犯；司气以凉，用凉无犯；司气以温，用温无犯。司气同其主亦无犯，异主则少犯之，是谓四畏。若天气及时，可依时及胜其主则可犯。以平为期，不可过也。】　　【张志聪曰：岁木太过，是谓发生。布散阳和，发生万物之象也。土得其制化，故主疏泄。苍气，木气也。厥阴之上，风木治之，是以阳和布化于上，而阴气乃随于下也。生气有余，故万物感之而荣茂芳美。发散，木之政也。条舒，阳和之令也。掉眩巅疾，风气淫于上也。鸣，风木声也。靡，散也，启坼，即发陈之义，应春之气也。振拉摧拔，风之变易也。其谷之麻稻，畜之鸡犬，果之李桃，色之青黄白，味之酸甘辛，虫之毛介，物之中坚外坚，因木气太盛，彼此交相承制而生化也。其象应春，其经合于足厥阴肝，足少阳胆，其脏应于肝脾，其病怒，肝气盛也。太角与上商同者，谓气之太过，自有承制，有承制则有生化，如太角之岁，木运太过，则金气承之，而所生之谷为稻麻，所生之果为李桃，其畜鸡犬，其虫毛介，皆感木金之气而生化，与上商之岁相同也。盖诸壬岁无阳明之上临，故曰太角与上商同，如有阳明司天，则当云上商与正角同。盖言虽无司天之上临，而有自然之承制也。上征者，谓司天上临，少阴君火，少阳相火，乃壬子、壬午、壬寅、壬申四岁，木运有余，而上临火气，子居母上，则其气逆，逆于上则吐，逆于下则利也。木淫太过，则金气来复，秋气劲切，甚则肃杀，草木雕零，邪乃伤肝。岁火太过，是谓赫曦。长气盛故草木蕃茂。少阴之上，君火主之，故阴气内化，阳气外荣。炎暑施化，司夏令也。物得以昌，受长气也。夏主长，故其化长。火气升，故其气高。火性动，故其政动。火光明，故其令明。炎灼妄扰者，手足躁扰也。暄暑郁蒸，气之和祥也。炎烈沸腾，极则变易也。其谷之麦豆，畜之羊彘，果之杏栗，虫之羽鳞，物之脉濡，色之赤白元，味之苦辛咸，交相承制而生化也。其象应夏，其经合于手少阴心，手太阳小肠，手厥阴心包络，手少阳三焦四经。其脏心者，火脏也。合于肺者，即五脏生成篇之所谓：肺之合皮也。其荣毛也，其主心也之义。五脏皆然。《灵枢经》曰：心气实则笑不休。本经曰：夏伤于暑，秋必痎疟。疮疡血流，狂妄目赤，皆火热之为病也。上羽者，上临太阳，寒水司天，乃戊辰、戊戌二岁，火运太过，得水制之，则火气已平，故与升明正征之相同也。火气平而金不受伤，故其收气得与生长化气之相平也。上羽之岁，乃太阳司天。痓者，太阳之为病也。上征者，上临君相二火，乃戊子、戊午、戊寅、戊申四岁，火热更甚，故收气乃后。暴烈其政，火淫甚也。水气复之，故时见凝惨。甚则雨水冰雹，而心乃受伤也。土运太过，是谓敦阜。土气盛而化气布于四方，故为广化。厚德清静，土之体也。顺长以盈，火土合化也。太阴之上，湿土主之，故至阴内实，物化充成，盖太阴为阴中之至阴，阴气内实，而后化成万物于外。烟埃朦郁，土之气也。厚土者，见于山陵之间也。大雨时行，湿气上蒸，终为注雨也。辟，避也。夏秋之交，湿土主令，湿气盛，是以秋之燥气乃辟。圆，圆遍也。丰，盈充也。静者，土之政，周备，土之令也。稸，聚也。湿则濡滞而成积聚也。柔润重淖，土之德也。震惊崩溃，气之变也。其谷之稷麻，畜之牛犬，虫之倮毛，果之枣李，色之黅元苍，味之甘咸酸，皆交相承制而生化也。其经合于足太阴脾，足阳明胃，其脏合于脾肾。其腹满四肢不举，水湿之为病也。土气太过，风乃复之，则脾反受伤矣。岁金太过，名曰坚成。秋令主收，是谓收引。天气洁，地气明，金气清也。阳明之上，燥气主之，是以阴金治化于上，而阳明之气，在下随之。秋主收成，故燥行其政。物以司成，秋主收而长夏主化，收气早布，是以化洽不终。成者，秋之化。削者，金之气也。肃者，金之政。锐切，金之令也。暴折，筋受其伤。疡疰，皮肤之疾也。雾露萧飋，气之祥也。肃杀雕零，气之变也。其谷之稻黍，畜之鸡马，果之桃杏，虫之介羽，物之壳络，色之白青丹，味之辛酸苦，交相承制而生化也。其象应秋，其经合于手太阴肺，手阳明大肠。其脏合于肺肝，其病喘喝胸温仰息，金气太盛而肺气实也。上征者，上临少阴少阳二火，乃庚子、庚午、庚寅、庚申四岁，金气太过，得火制之，金气已平，故与审平之正商相同也。金气平，故木之生气不屈，得与四气齐等。其病咳，火伤肺也。肃杀太甚，则草木受伤，长气来复以救之，是以大火西流，而肺反受伤也。水运太过，是为流衍。冬主闭藏，故谓封藏。寒气司化，故天气严凝。水政以布，故火令不扬。凛冽，寒之化也。坚凝，寒之气也。谧，安静也。流注，水之性也。漂泄沃涌，水注之为病也。凝惨寒雾，寒气之和者也。冰雪霜雹，寒极而变易也。其谷之豆稷，畜之彘牛，果之栗枣，虫之鳞倮，物之濡满，色之黑丹黅，味之咸苦甘，皆交相承制而生化也。其象应冬，其经合于足少阴肾，足太阳膀胱。其脏合于肾心。其病胀者，水盛而乘土也。上羽者，谓上临太阳，寒水司天，乃丙辰、丙戌二岁，水气太盛，故火气不能施化也。水政太过，则土来复之。埃昏，湿气上蒸也。气交者，湿气上升而为云，天气下降而为雨也。大雨时降，肾反受邪也。夫五运之气，如恃强而不恒其德，则所胜之气来复，所谓侮反受邪，寡于畏也。如政令和平，各守其理则所胜之气同化矣。同化者，即春有鸣条律畅之化，则秋有雾露清凉之政是也。】
