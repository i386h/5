<!-- { "loadSidebar": true } -->
　　帝曰：天不足西北，左寒而右凉；地不满东南，右热而左温。其故何也？岐伯曰：阴阳之气，高下之理，太少之异也。东南方，阳也，阳者其精降于下，故右热而左温。西北方，阴也，阴者其精奉于上，故左寒而右凉。是以地有高下，气有温凉。高者气寒，下者气热。故适寒凉者胀，温热者疮。下之则胀已，汗之则疮已。此腠理开闭之常，太少之异耳。帝曰：其于寿夭何如？岐伯曰：阴精所奉其人寿，阳精所降其人夭。帝曰：善。其病也，治之奈何？岐伯曰：西北之气，散而寒之；东南之气，收而温之。所谓同病异治也。故曰，气寒气凉，治以寒凉，行水渍之。气温气热，治以温热，强其内守。必同其气，可使平也，假者反之。帝曰：善。一州之气，生化寿夭不同，其故何也？岐伯曰：高下之理，地势使然也。崇高则阴气治之，污下则阳气治之。阳胜者先天，阴胜者后天。此地理之常，生化之道也。帝曰：其有寿夭乎？岐伯曰：高者其气寿，下者其气夭，地之小大异也。小者小异，大者大异。故治病者，必明天道地理，阴阳更胜，气之先后，人之寿夭，生化之期，乃可以知人之形气矣。　　【王冰曰：高下，谓地形，太少，谓阴阳之气，盛衰之异。今中原地形，西北方高，东南方下。西方凉，北方寒，东方温，南方热，气化然矣。阳精下降，故地以温而知之于下矣。阳气生于东而盛于南，故东方温而南方热，气之多少明矣。阴精奉上，故地以寒而知之于上矣。阴气生于西而盛于北，故西方凉而北方寒。君面巽而言，臣面干而对也。西北东南，言其大概也。夫以气候验之，中原地形所居者，悉以居高则寒，处下则热也。夫阴精所奉，高之地也。阳精所降，下之地也。散谓温浴，使中外条达，收谓温中不解表也。今世俗皆反之，依而疗之，则反甚矣。夫寒方以寒，热方以热，温方以温，凉方以凉，是正法也，是同气也。行水渍之，谓汤浸渍也。先天，谓先天时也。后天，谓后天时也。悉言土地生荣枯落之先后也。物既有之，人亦如然。大，谓东南西北相远万里许也。小，谓居所高下，相近二十里三十里或百里许也。地形高下悬倍不相计者，以近为小，则十里二十里；高下平慢气相接者，以远为小，则三百里二百里，地气不同乃异也。夫不明天地之气，又昧阴阳之候，则以寿为夭，以夭为寿，虽尽上圣救生之道，毕经脉药石之妙，犹未免世之诬斥也。】　　【马莳曰：此论天下之地势，病体治法寿夭，有自四方而合言之者，有自一方而分言之者。天之不满者西北，其在正北则为左，而其气乃寒；正西则为右，而其气乃凉。地之不满者东南，其在正东则为左，而其气常温；正南则为右，而其气常热。伯言天气为阳，西北方高，东南方下，而阳精下降，故南热而东温。地气为阴，东南方下，西北方高，而阴精上升，故北寒而西凉。故地之高者，得阴气以为凉，而其气常寒。寒凉之地，腠理开少而闭多，阴气凝滞，腹必成胀，下之则胀已。地之下者，得阳气以为温，而其气常热。温热之地，腠理开多而闭少，邪气易感，体必生疮，汗之则邪散，故疮已。此虽不能尽然，而特有大小之异耳。故地之高者，阴精所奉，则阳不妄泄，寒气外持，邪不数中，而正气监守，其人必寿。地之下者，阳精所降，则阳气耗散，发泄无度，风湿数中，真气倾竭，其人必夭。故凡有病者，西北二方，皮肤闭，腠理密，人皆食热，宜散之寒之。东南二方，皮肤疏，腠理开，人皆食冷，宜收之温之。故曰，西北寒凉者，其气寒凉而人多用热，当治之以寒凉，及行水以渍之，东南温热者，其气温热而人多用寒，当治之以温热，皆当内守强固，必同其四气以治之，则可使病之平复也。若西北二方，有冷病者，借东南温热之法以治之，东南二方，有热病者，借西北寒凉之法以治之，是反其正法以治之耳。彼一州之地，有生化寿夭不同者，亦以一州之内，地势有高下耳。高则阴气升之，而治阴胜者则阴性迟，而凡土地之人物荣枯，皆后天而至，所以其人多后天而寿也。下则阳气降之，而治阳胜者，则阳性速，而凡土地之人物荣枯，皆先天而至，所以其人多先天而夭也。且其地有小大异，小则寿夭小异，大则寿夭大异。故治病者，必上明天道，下明地理，西北阴胜而气厚，东南阳胜而气先，及寿夭生化之期，则人之形气可识，而治法可施矣。】　　【张志聪曰：夫天有阴阳，地有阴阳，故论天之五运，而复论地之四方。左寒右凉，左热右温者，从后天之卦象也。盖后天之卦，离南坎北，震东兑西，以天地开辟而后有四方也。阴阳之气者，谓四方有寒热之气。高下之形者，谓地土有高下之形。太少者，四象也，因四方之气象而各有异也。精者，即天一所生之精水也。天气包乎下，精气通乎天，故阴阳应象论曰，天有精，地有形，盖天为阳而精为阴，阴阳上下之环转也。故阳精降于下，则阳气升于上，是以右热而左温。阴精奉于上，则阳气藏于下，故左寒而右凉。西北势高，东南地陷，故高者气寒，下者气热也。适生于寒凉之方，阴气上奉则阳气下藏，故多胀，所谓脏寒生满病也。往处于温热之方，阴气下降则阳气上升，故多疮，所谓痛痒疮疡皆属于火也。故下之则阴精降而阳气自升，故胀者已。汗乃阴液，汗之则阴液升而阳气自降。故疮者愈。此精气出入于肌腠之间，上下升降，一阖一开，乃自然之常理。人生于天地气交之中，有四方寒热之异，当从其气而调之，自然苛疾不起。盖阴精所奉之处，则元气固藏，故人多寿。阳精所降之方，则元气阳外泄，故人多夭。曰阴精曰阳精，当知地有精而天有精，盖在地为阴，在天则为阳也。西北气寒，寒固于外，则热郁于内，故宜散其外寒，凉其内热。东南气热，则阳气外泄，里气虚寒，故宜收其元阳，温其中冷，所谓为病虽同而治法则异也。西北之气寒凉，则人之阳热，遏郁于内，故当治以寒凉。行水渍之者，用汤液浸渍以取汗，开其腠理，以使阳气通畅。东南之气温热，则人之腠理开，而阳气外弛，故当治以温热，强其元阳，固守于内。是闭者开之，开者闭之，气之升长者收而藏之，气之收藏者升而散之，必使其气之和同而始平也。如西北之人，病寒邪而假热者，又当治以温热。如东南之人，病热邪而假寒者，又当治以寒凉。所谓假者反之。乃至一方之气，而亦有阴阳寒热之不同也，如山陵高阜之地则多阴寒，污下卑湿之地则多阳热。阳胜者，四时之气，先天时而至，阴胜者，四时之气，后天时而至。盖寒暑往来，皆从地之出也。此地理高下厚薄之分，阴阳出入之常也。生化之道者，谓生长化收藏之气，阳气治之，气多生长，阴气治之，气多收藏。高者，其气收藏，故多寿。下者，其气发越，故多夭。一州之气，有大小之异也。高下之小者小异，大者大异。异，谓寿夭之异。天道者，天之化运也。地理者，地之四方也。阴阳更胜者，五运六气之有太过不及，有淫胜郁复也。气之先后者，太过者先天，不及者后天，污下者先天，高厚者后天也。明人之寿夭，气之生化，乃可以知人之形气矣。《灵枢经》曰：形与气相任则寿，不相任则夭。皮与肉相果则寿，不相果则夭。血气经络胜形则寿，不胜形则夭。形充而皮肤缓者则寿，形充而皮肤急者则夭。平人而气胜形者寿，病而形肉脱，气胜形者死，形胜气者危矣。】
