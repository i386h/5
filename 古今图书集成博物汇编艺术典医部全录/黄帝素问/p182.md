<!-- { "loadSidebar": true } -->
　　帝曰：善。其岁有不病，而脏气不应不用者，何也？岐伯曰：天气制之，气有所从也。帝曰：愿卒闻之！岐伯曰：少阳司天，火气下临，肺气上从，白起金用，草木眚，火见燔焫，革金且耗，大暑以行。咳嚏鼽衂，鼻窒口疡，寒热胕肿。风行于地，尘沙飞扬，心痛胃脘痛，厥逆鬲不通，其主暴速。阳明司天，燥气下临，肝气上从苍起，木用而立，土乃眚，凄沧数至。木伐草萎，胁痛目赤，掉振鼓栗，筋痿不能久立，暴热至，土乃暑，阳气郁发，小便变寒热如疟，甚则心痛，火行于槁，流水不冰，蛰虫乃见。太阳司天，寒气下临，心气上从，而火且明，丹起金乃眚，寒清时举，胜则水冰，火气高明，心热烦，嗌干，善渴，鼽嚏，喜悲数欠，热气妄行，寒乃复，霜不时降，善忘，甚则心痛，土乃润，水丰衍，寒客至，沉阴化湿气变物，水饮内稸，中满不食，皮(疒帬)肉苛，筋脉不利，甚则胕肿，身后痈。厥阴司天，风气下临，脾气上从，而土且隆黄起，水乃眚，土用革，体重，肌肉萎，食减口爽，风行太虚，云物摇动，目转耳鸣，火纵其暴，地乃暑，大热消烁，赤沃下，蛰虫数见，流水不冰，其发机速。少阴司天，热气下临，肺气上从，白起金用，草木眚，喘呕寒热，嚏鼽衂鼻窒，大暑流行，甚则疮疡燔灼，金烁石流，地乃燥，凄沧数至，胁痛善太息，肃杀行，草木变。太阴司天，湿气下临，肾气上从，黑起水变，埃冒云雨，胸中不利，阴痿气大衰，而不起不用，当其时，反腰脽痛，动转不便也。厥逆地乃藏阴，大寒且至，蛰虫早附，心下否痛，地裂冰坚，少腹痛，时害于食，乘金则止水，增味乃咸，行水减也。　　【王冰曰：从谓从事于彼。不及营于私应用之。少阳司天寅申之岁候也。临，谓御于下；从，谓从事于上；起，谓价高于市；用，谓用行刑罚也。临从起用同之，火气燔灼，故曰生疮。疮谓身疮，疡谓头疮。寒热谓先寒而后热，则疟疾也。肺为热害，水且救之，水守肺中，故为胕肿。胕肿谓肿满，按之不起，此天气之所生也。厥阴在泉，故风行于地。风淫所胜，故心胃痛，厥鬲之病生焉。少阳厥阴，其化急速，故病气起发疾速。阳明司天，卯酉之岁候也。木用，谓木功也。胁痛目赤诸病之起，天气生焉。少阴在泉，热监于地，而小便变如疟心痛诸病之起，地气生焉。太阳司天，辰戌之岁候也。寒清时举，太阳之令也。火气高明，谓燔焫于物也。不时，谓太早及偏害。不循时令，不普及于物也。心烦嗌干诸病之起，天气生焉。太阴在泉，湿监于地，而水饮中满诸病之源始，地气生焉。厥阴司天，巳亥之岁候也。土隆土用。革谓土气有用，而革易其体，亦谓土功事也。云物摇动，是谓风高，目转耳鸣，此病所生，天之气也。少阳在泉，火盛于地，而为大热消烁之病，病之宗兆，皆地气生焉。少阳厥阴之气，变化卒急，其为疾病，速若发机，故曰，其发机速。少阴司天，子午之岁候也。热司天气，故喘呕寒热之病生，天气之作也。金烁石流，天之交也。变，谓变易容质也。胁痛太息，地气生也。太阴司天，丑未之岁候也。水变，谓甘泉变咸也。云雨，土化也。脽，谓臀肉所有之病，天气生焉。止水，井泉也。行水，河渠流注者也。止水虽长，乃变常甘美而为咸味也。病少腹痛，时害食者，地气生焉。】　　【马莳曰：此承上文而言地虽相同，然以司天之气制之，则岁有不病也。帝问西北有成胀而下，及宜散而寒之，东南有成疮而汗，及宜收而温之，则地既相同，人宜同病，但一岁之内，而人有不病，其脏气有不应不用者，何也？伯言司天之气有以制之，则人气相从，而岁有不病耳。故凡寅申之岁，少阳相火司天也，火气下临，克彼肺金，而肺气上从白色，被克而见，金动则草木受眚，火盛则变金为耗。革，谓变易也。大暑行而肺多病，为咳为嚏，为鼽为衂，为鼻窒，为口疡，为寒热，为胕肿。然少阳司天，则厥阴风木在泉也，故风行于地，尘沙飞扬，为心与胃脘皆痛，为厥逆，为鬲塞不通，则是木能克土之证也。且风之为象甚迅，宜病之来也，主于暴速耳。凡卯酉之岁，阳明燥金司天也，燥气下临，克彼肝木，而肝气上从苍色，被克而见，然卯酉为不及之岁，则木反侮之，土乃受眚，金盛则时常凄沧，木伐草萎。胁为肝之分部，目为肝之外候，筋为肝之所合，故为胁痛，为目赤，为振掉鼓栗，为筋痿不能久立，皆肝病也。然阳明燥金司天，则少阴君火在泉也，故暴热至，土乃热，阳气郁，人之受病者，为小便变为寒热如疟，甚则为心痛，水为肺子，火盛则水亦槁，时则流水不冰，而蛰虫乃见也。凡辰戌之岁，太阳寒水司天也，寒气下临，克彼心火，而心气上从，丹色被克而明，丹色起，金乃受眚，水盛则火乃受病，为心热烦，为嗌干，为善渴，为鼽，为嚏，为喜悲，为数欠，皆心肺病也。热气虽时妄行，而寒气即复，霜不时降，则又为善忘，甚则为心痛，则又心病之至也。然厥阴司天，则太阴湿土在泉，故土乃润水丰衍者，湿之盛也。寒气客至者，湿盛则寒生也。沉阴化者，湿之象也。湿气变物者，物受湿变也。在人则有水饮内稸，为中满不食，为皮(疒帬)肉苛，为筋脉不利，甚则为胕肿，为身后痈，皆土水之病也。凡巳亥之岁，厥阴风木司天也，风气下临，克彼脾土，而脾气上从黄色，被克而起，然巳亥为不及之岁，则土反侮之，故土用则水乃受眚，木盛则土必受革，为体重，为肌肉萎，为食减口爽，皆脾病也。且风行于太虚，而云物摇动，风之象也，则民病又有为目转，为耳鸣，皆肝胆之木受病也。然厥阴司天，则少阳相火在泉也，火纵其暴，地乃热，大热燥铄万物之赤沃下，及蛰虫数见，流水不冰，皆热盛故耳。凡子午之岁，少阴君火司天也，热气下临，克彼肺金，而肺气上从白色，被克而起，金动则草木受眚，火盛则肺必多病，为喘呕，为寒热，为嚏为鼽，为衂，为鼻窒。且大暑流行甚则为疮疡燔灼，金烁石流之气也。然少阴司天，则阳明燥金在泉也，故地乃燥。凄沧数至，则民病有为胁痛，为善太息，皆肝受金克之病耳。当是时，肃杀行则草木变矣。凡丑未之岁，太阴湿土司天也，湿气下临，克彼肾水，而肾气上从黑气，被克而起，水受其变，然丑未为不及之岁，则木反悔之，故埃冒云雨，民病有为胸中不利，为阴痿，其肾气大衰而不起不用，时则腰脽皆痛，动转不便，及为厥逆，皆肾之为病也。然太阴司天，则太阳寒水在泉也，故地乃藏阴，大寒且至，垫虫早附，民病为心下否痛，水克火也。地裂冰坚，少腹亦痛，时害于食。且水往乘金则金气来助，止水乃增其咸，而行水则不能增耳。由此观之，则司天主岁，有不病之气，故西北东南有不病之岁，所以岁有不病，而脏气不与相应也。】　　【张志聪曰：此论天有五运，地有五方，而又有司天在泉之六气，交相承制者也。岁有不病者，不因天之五运地之五方而为病也。脏气者。五脏之气，应合五运五行，不应不用者，不应五运之用也，此因司天之气制之，而人之脏气从之也。按司天在上，在泉在下，五运之气，运化于中，此论五运主岁，有司天之气以制之，而反上从天化，下论司天在泉之气，主生育虫类，而五运有相胜制，以致不育不成，后论五运之气，主生化蕃育，而少阳在泉，则寒毒不生，阳明在泉，则湿毒不生，太阴在泉，则燥毒不生，乃上中下之交相贯通，五六之互为承制，理数之自然也。其金平之纪，其脏肺，其色白，其类金，皆五运五行之用也。上从者，因司天之气下临，畏其胜制而从之也。盖五运之气，根于中而运于外，司天之气，位于上而临于下，肺气上从白起金用，皆上从司天之气，而不为五运之所用，金用于上，则草木眚于下，金从火化，则变革而且耗。欬嚏鼽衂鼻窒，皆肺病也。口疡寒热胕肿，火热证也。此金之运气。而反从火化者也。此论运气上从天化，与天刑岁运少有分别。少阳司天，则厥阴在泉，故风行于地，风胜则动，故尘沙飞扬。《灵枢经》曰：厌阴心包络所生病者，烦心，心痛，胃脘痛者，木克土也。土位中央，中鬲不通，则上下厥逆也。风气迅速，故其主暴速。按此章重在天气制之，脏气上从，有司天则有在泉，故兼论其在泉之气。立者，木之体也。盖言五行之体在地，而其用上从于天，木从天化，故下为土眚。金气下临，故木伐草萎。胁痛目赤，振掉筋痿，皆肝木之病。阳明司天，则少阴君火在泉，故暴热至而土乃暑也。郁，长也。阳热甚，故小便变而寒热如疟，所谓夏伤于暑，秋必痎疟也。心痛者，火淫于内也。槁，草木枯槁也。谓火行于草木枯槁之时，故流水不冰，而垫虫不藏也。火者，火之体，明者，火之用也。寒气下临，脏气上从，火性炎上，水性润下，是以火性高明于上，而水寒冰凝于下也。夫在地为水，在天为寒，火气妄行于上，故霜寒以复之，心热烦嗌干善渴，火炎于上也。肺者，心之盖。鼽嚏善悲，火热铄金也。火为阳，水为阴，数欠者，阳引而上，阴引而下也。善忘者，寒复而神气伤也。太阳司天，则太阴湿土在泉，故土乃润。水丰衍者，土能制水也。按辰戌之岁，太阳司天，则寒水之客气，加临于三之气，湿土之主气，主于四之气，故曰寒客至。沉阴化，谓长夏之交，水湿相合，无火土之畏化，是以湿气变物也。水饮中满，皮痹肉苛，皆水湿之为病也。身后痈者，痈发于背也。本经曰：诸痈肿者，寒气之变也。太阳寒水主气，而经脉循于背，故为身后肿。土平之纪，其类土，其脏脾，其色黄土且隆者，土体丰厚于下也。黄起者，土用上从于天也。土从木化，则受其胜制，故土用变革而为体重食减之脾病也。目转耳鸣，风淫于上也。厥阴风木司天，则少阳相火在泉，木火相生，故火纵其暴，地乃暴者，太阴湿土，亦暑热也。赤沃下者，虽沃若之木叶，亦焦赤而下落矣。至冬令严藏之时，而蛰虫不见，流水不冰。火性速而少阳主枢，故其发机速，草木眚，大暑流行，热甚于春夏也。金铄石流，热淫于秋冬也。意言司天之气，虽主岁半以前，而又统司一岁，在泉之气，止司岁半以后，故曰风行于地，曰土乃暑，曰湿气变物，皆从长夏而起运也。少阴司天，则阳明燥金在泉，故地乃燥，凄沧数至，清肃之气也。胁痛善太息，肝胆之病也。肃杀行则草木变，黑起水变，用行而体变也。埃冒云雨，湿土之气化也。胸中不利，水气上乘也。阴痿者，肾气衰于下也。夫阳气生于肾阴。而运用于肤表，肾气大衰，故阳气不起不用。阳气不起，则手足为之厥逆，当其冬令之时，肾脏主气，而反腰脽痛，动转不便，因肾气上从而大衰于下也。太阴司天，则太阳寒水在泉，故地乃藏阴而蛰虫早附也。心下否者，上下水火之气不交也。地裂冰坚者，寒水之变易也。少腹痛者，肾病于下也。时害于食者，水上乘土也。夫肾为本，肺为末，皆积水也。乘金则止者，水气上乘于肺则止耳。夫心气通于舌，心和则知五味。水增味乃咸者，水盛而上乘于心也。此水气太过之为病，故行水则病减也。以上论五运之气，因天气制之，而五脏五行之气，反从之而上同天化也。　张介宾曰：五行各有所制，制气相加，则受制者不得不应，应则反从其化而为用矣。如热甚者，燥必随之，此金之从火也。燥甚者，风必随之，此木之从金也。风甚者，尘霾随之，此土之从木也。湿蒸甚者，霖注随之，此水之从土也。阴凝甚者，雷电随之，此火之从水也。故《易》曰：云从龙，风从虎。夫龙得东方木气，故云从之。云者，土气也。虎得西方金气，故风从之。风者，木气也。此承制相从之理，不可不知。】
