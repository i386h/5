<!-- { "loadSidebar": true } -->
　　帝曰：岁有胎孕不育，治之不全，何气使然？岐伯曰：六气五类，有相胜制也。同者盛之，异者衰之，此天地之道，生化之常也。故厥阴司天，毛虫静，羽虫育，介虫不成；在泉，毛虫育，倮虫耗，羽虫不育。少阴司天，羽虫静，介虫育，毛虫不成；在泉，羽虫育，介虫耗不育。太阴司天，倮虫静，鳞虫育，羽虫不成；在泉，倮虫育，鳞虫不成。少阳司天，羽虫静，毛虫育，倮虫不成；在泉，羽虫育，介虫耗，毛虫不育。阳明司天，介虫静，羽虫育，介虫不成；在泉，介虫育，毛虫耗，羽虫不成。太阳司天，鳞虫静，倮虫育；在泉，鳞虫耗，倮虫不育。诸乘所不成之运，则甚也。故气主有所制，岁立有所生。地气制己胜，天气制胜己。天制色，地制形。五类衰盛，各随其气之所宜也。故有胎孕不育，治之不全，此气之常也，所谓中根也。根于外者亦五，故生化之别，有五气、五味、五色、五类、五宜也。帝曰：何谓也？岐伯曰：根于中者命曰神机，神去则机息；根于外者命曰气立，气止则化绝。故各有制，各有胜，各有生，各有成。故曰，不知年之所加，气之同异，不足以言生化，此之谓也。　　【王冰曰：厥阴司天，谓乙巳、丁巳、己巳、辛巳、癸巳、乙亥、丁亥、己亥、辛亥、癸亥之岁也。静谓静退，不先用事也。羽为火虫，气同地也。火制金化，故介虫不成，谓白色有甲之虫少孕育也。在泉则地气制土，黄倮耗损，岁乘木运，其又甚也，羽虫不育，少阳自抑之，是则五寅五申岁也。少阴司天，谓五子、五午之岁也。静谓胡越燕百舌鸟之类，是岁黑色毛虫，孕育少成，在泉则地气制金，白介虫不育，岁乘火运，斯复甚焉，是则五卯、五酉岁也。太阴司天，谓乙丑、丁丑、己丑、辛丑、癸丑、乙未、丁未、己未、辛未、癸未之岁也。倮虫，谓人及虾蟆之类也。羽虫，谓青绿色者，则鹦鹉鴷鸟，凡翠碧青绿色有羽之鸟也。岁乘金运，其复甚焉。在泉则地气制水，黑鳞不育，岁乘土运，而又甚乎，是则五辰、五戌岁也。少阳司天，谓甲寅、丙寅、戊寅、庚寅、壬寅、甲申、丙申、戊申、庚申、壬申之岁也。倮虫谓青绿色者也。羽虫谓黑色诸有羽翼者，则越燕百舌鸟之类是也。在泉则地气制金，白介耗损，岁乘火运，其又甚也。毛虫不育，天气制之，是则五巳五亥岁也，阳明司天，谓乙卯、丁卯、己卯、辛卯、癸卯、乙酉、丁酉、己酉、辛酉、癸酉岁也。羽为火虫，故为育也。介虫，诸有赤色甲谷者也。赤介不育，天气制之。在泉则地气制木，黑毛虫耗，岁乘金运，损复甚焉。是则五子、五午岁也。羽虫不就，以上见少阴也。太阳司天，谓甲辰、丙辰、戊辰、庚辰、壬辰、甲戌、丙戌、戊戌、庚戌、壬戌之岁也。倮虫育，地气同也。鳞虫静，谓黄鳞不用也。是岁雷霆少举，以天气抑之也。在泉则天气制胜，黄黑鳞耗，是则五丑、五末岁也。当乘所不能成之运，悉少能孕育也。斯并运与气同者，运乘其胜，复遇天符及岁会者，十孕不全一二也。天气随己不胜者制之，谓制其色也。地气随己所胜者制之，谓制其形也。故又曰，天制色，地制形也。是以天地之间，五类生化，互有所胜，互有所化，互有所生，互有所制矣。五类衰盛，各随其气之所宜则蕃息也。夫天地间有生之物，凡此五类，五谓毛、羽、倮、鳞、介也。然生气之根本，发自身形之中，中根也。非是五类，则生气根系，悉因外物以成立，去之则生气绝矣。根于外者亦五，谓五味、五色类也。然木火土金水之形类，悉假外物色象，乃能生化，外物既去，则生气离绝也。五气、五味、五色、五类、五宜，是二十五者，根中根外悉有之。五气，谓臊、焦、香、腥、腐。五味，谓酸、苦，甘，辛、咸。五色，谓青、黄，赤、白、黑。五类有二，其一谓毛、羽、倮、鳞，介，其二谓燥、湿、液，坚、软。夫如是等于万物之中，互有所宜也。若诸有形之类根于中者，生源系天，其所动静，皆神气为机发之主，故其所为也，物莫之知，是以神舍去则机发，动用之道息矣。根于外者，生源系地，故其所生、长，化、成、收、藏，皆为造化之气所成立，故其所出也，物莫之知，是以气止息则生化结成之道绝灭矣。其木火土金水，燥湿液坚柔，虽常性不易，及乎外物去，生气离，根化绝止，则其常体性颜色，皆必小变移其旧也。有制有胜，有生有成，谓根中根外，悉如是也。】　　【马莳曰：此言岁有胎孕不育不全者，以六气五类之气相胜制也。六气，司天在泉之气有六也。五类，毛、羽、倮、介、鳞也。帝问一岁之内，凡胎孕有不育者，而岁气之同有不能全。伯言六气五类，有相胜相制，气之同者，则其胎孕盛，气之异者，则其胎孕衰，此乃天地之道，生化之常耳。故五巳、五亥之岁，乃厥阴风木司天也。毛虫属木，羽虫属火，介虫属金，惟厥阴风木司天，则少阳相火在泉，故毛虫静者，木用事而毛虫无恙也。羽虫育者，木同地化也。介虫不成者，火制金化也。若五寅、五申之岁，主厥阴风木在泉，则少阳相火司天矣。其毛虫育者，木王也。倮虫耗者，木胜土也。羽虫不育者，少阳之火自抑也。凡称不育不成者，非悉无也，皆谓少耳。五子、五午之岁，乃少阴君火司天，则阳明燥金在泉矣。故羽虫静者，火用事而羽虫无恙也。介虫育者，地金王也。毛虫不成者，地金胜木也。若五卯、五酉之岁，主少阴君火在泉，则阳明燥金司天矣。其羽虫育者，火气王也。介虫耗而不育者，火胜金也。五丑、五未之岁，乃太阴湿土司天，则太阳寒水在泉矣。故倮虫静者，土用事而倮虫无恙也。鳞虫育者，地水王也。羽虫不成者，水胜火也。若五辰、五戌之岁，主太阴湿土在泉，则太阳寒水司天矣。其倮虫育者，土气王也。鳞虫不成者，土胜水也。五寅五申之岁，乃少阳相火司天，则厥阴风木在泉矣。故羽虫静者，火用事而羽虫无恙也。毛虫育者，木同地化也。倮虫不成者，地木胜土也。若五巳、五亥之岁，主少阳相火在泉，则厥阴风木司天矣。其羽虫育者，火气王也。介虫耗者，火胜金也。毛虫不育者，木同火化也。五卯、五酉之岁，乃阳明燥金司天，则少阴君火在泉矣。介虫静者，金用事而介虫无恙也。羽虫育者，地火王也。介虫不成者，火胜金也。若阳明燥金在泉，则少阴君火司天矣。介虫育者，金气王也。毛虫耗者，金胜木也。羽虫不成者，水为火复也。五辰、五戌之岁，乃太阳寒水司天，则太阴湿土在泉矣。鳞虫静者，水用事而鳞虫无恙也。倮虫育者，地气同也。若五丑、五未之岁，主太阳寒水在泉，则太阴湿土司天矣。其鳞虫耗者，土胜水也。倮虫不育者，木为水复也。凡乘木之运，则倮虫不成；乘火之运，则介虫不成；乘土之运，则鳞虫不成；乘金之运，则毛虫不成；乘水之运，则羽虫不成。此则乘所不成之运者，则悉少孕育也。故六气主有所制，岁立主有所生，在泉之地气，则制己所胜，如厥阴在泉，而木能胜土之类，但其所制者，则在五类之形，如倮虫不育之类。司天之气，则制其胜己，如厥阴司天，而金能克木，但其所制者，则在五类之色，如介虫不白之类。所以五类盛衰，各随其气之所宜，气盛则盛，气衰则衰。至有胎孕不育，治之不全者，乃气之常也。此其生气之根本，发自身形之中，外无根而根在于内，所谓中根也。至于根生于外者，凡金玉土石草木之类，则假外气以生。亦以五行而分者有五，故凡生化有别，其气味色类，宜各有五者，不以动植而殊也。何也？盖根于中者，以生气根于身中，而神气为静动之主，命曰神机，若神去则机息。六微旨大论云：出入废则神机化灭，故非出入则无以生、长、壮、老、已者，是也。根于外者，以生气根于身外，而假气以成立主持，命曰气立，若气止则化绝。六微旨大论云：升降息则气立孤危，故非升降则无以生、长、化、收、藏者，是也。故凡制胜生成，皆各有之，苟不知年之所加，气之同异，不足以言生化者，正此之谓也。】　　【张志聪曰：此论司天在泉之六气，主胎育虫类，而五运有相胜制，是以所主之不全也。五类者，五运之气，与五行生物之同类也。如五运六气之相同者，则所主之生物蕃盛，如五运六气之相异者，则所主之生物衰微，此天地之道，生化之常也。是以厥阴司天，则少阳在泉，故主毛虫静而羽虫育。静，谓安静而能长成也。育，生育也。介虫不成，谓癸巳、癸亥岁，受火运之胜制，而金类之虫不成也。按毛虫三百六十而麟为之长，羽虫三百六十而凤为之长，倮虫三百六十而人为之长，鳞虫三百六十而龙为之长，介虫三百六十而龟为之长，此五类之虫，于天地之生物备矣。厥阴在泉，故主毛虫育。木胜土，故主倮虫耗。下文曰，地气制己胜是也。羽虫不成，谓丙寅、丙申岁，受水运之胜制，故火类之虫不育。少阴司天，则阳明在泉，故主羽虫静，而介虫育。毛虫不成，谓庚子、庚午岁受金运之胜制，是以木类之虫不成。少阴在泉，故主羽虫育。地气制己胜，故主介虫耗。少阴在泉，乃阳明司天之岁，如癸卯、癸酉岁，受火运之胜制，当至介虫不育，故曰介虫耗不育。盖谓耗则所胜微，不育则胜制甚，故下文曰，诸乘所不成之运则甚，谓受五运之所乘制，以致不育不成，乃胜制之甚者也。太阴司天，则太阳在泉，故主倮虫静而鳞虫育，如辛丑、辛未岁，受水运之胜制，则火类之虫不成。太阴在泉，故主倮虫育。制己所胜，当主鳞虫耗，如甲辰、甲戌岁，受土运之胜制，当主鳞虫不成。按太阴湿土司天，太阳寒水在泉，寒湿相合，而无生长之气，故不曰耗而曰不成。少阳司天，则厥阴在泉，故主羽虫静而毛虫育。倮虫不成者，谓壬寅、壬申岁，受木运之胜制，而土类之虫不成。少阳在泉，故主羽虫育。制己所胜，故主介虫耗，如乙巳、乙亥岁，受金运之胜制，则木类之虫不育。阳明司天，则少阴在泉，故主介虫静而羽虫育，如癸卯、癸酉岁，受火运之胜制，则金类之虫不成。阳明在泉，故主介虫育。制己所胜，故主毛虫耗。如逢丙子、丙午岁，受水运之胜制，则火类之虫不成。太阳司天，则太阴在泉，故主鳞虫静而倮虫育。太阳寒水在泉，乃太阴湿土司天，水湿合化，则土不能制水矣。耗，散也。鳞虫耗者，土崩溃而鳞见于陆也。如丁丑、丁未岁受木运之胜制，则土类之虫不成。诸乘所不成之运则甚者，总结上文而言诸乘所不成之运气则胜制之甚者也。　金西铭曰：经文止曰不成，今又疏出运气有相胜制，恐与经义不合欤？曰：参究经旨，贵在精微，若云顺文训释，何异糠秕中尘垢。试观厥阴司天，则胜己之虫不成；少阴太阴司天，则生我之虫不成；少阳司天，则我生之虫不成；阳明司天，则曰介虫静，又曰介虫不成。奚既静而又不成耶？太阳司天，不曰某虫不成，要知太阴少阴司天，亦可以我生之虫不成；少阳司天，亦可以生我之虫不成。阳明司天，逢岁运之胜制，故虽育而不成。太阳司天，或值天符之岁，则无不成之虫。六气之中，皆可互相推转，书不尽言，言不尽意，当于错综中求之，其义自得。再按六元正纪论曰：五运之化，或从天气而逆地气，或从地气而逆天气，如戊寅、戊申岁，以火运而值少阳司天，是从天气而逆地气矣。如癸巳、癸亥岁，以火运而值少阳在泉，是从地气而逆天气矣。从天气则无有不成之虫，逆地气则当介虫不育，从地气则当羽虫育，逆天气则当介虫不成。以五运之从逆，合六十年推之，五类之不育不成始备。气主者，谓五运为五气之主。岁立者，谓岁半以前，天气主之，岁半以后，地气主之，司天在泉之六气以立岁，六气有所生而五运有所制，故有不育不成。地气制己胜者，如厥阴在泉，倮虫耗，少阴在泉，介虫耗，制己所胜之虫类，故曰地制形。六元正纪论曰：天气不足，地气随之，地气不足，天气随之，运居于中而常先也。是五运之气，运化于天地之中，而常先胜于司天在泉之气者也。上文曰少阳司天，火气下临，白起金用，阳明司天，燥气下临，苍起白用，是司天之气，又能制胜己之运气，而使白起、丹起、苍起、黄起。故曰，天制色，此皆五运六气之各有制，各有胜，各有生，各有成，五类衰盛，各随其气之所宜，故有胎孕不育，治之不全，此胜制之常也。夫五运之气根于中，而生化气味色类之于外也。其苍黅丹素元之气，经于五方之分化，生五行以应生长化收藏之五气，故所谓中根也。犹根本之于枝叶，根于中而生发于外也。根于外者，谓天地阴阳之气，以生育草木昆虫，而草木昆虫，皆有五者之气味色类，仍本于五行之所生，故曰生化之别，有五气五味也。五类五宜者，谓五类之虫，各有五行，气之所宜也。然五运之气，运化于天地之中，司天在泉之气，循行于天地之外，各有制胜，有生成，交相承制者也。神者，阴阳不测之谓。机者，五运之旋机也。神在天为风，在地为木，在天为热，在地为火，在天为湿，在地为土，在天为燥，在地为金，在天为寒，在地为水，出入于天地之间，而为生物之生长壮老已，故曰，根于中者，命曰神机，神去则机息矣。气立者，谓天地阴阳之气，上下升降，为万物之生长化收藏，故曰，根于外者，名曰气立，气止则化绝矣。此天地五行之气，升降出入，动而不息，各有胜制，各有生成，万物由之，人气从之。故不知五运六气之临御，太过不及之异同，不足以言生化矣。按上文曰岁立，此节曰气立，盖谓司天在泉之气以立岁也。六气包乎地之外，而通贯乎地之中，故曰根于外。】
