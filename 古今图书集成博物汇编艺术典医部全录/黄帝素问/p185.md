<!-- { "loadSidebar": true } -->
　　帝曰：气始而生化，气散而有形，气布而蕃育，气终而象变，其致一也。然而五味所资，生化有薄厚，成熟有少多，终始不同，其故何也？岐伯曰：地气制之也，非天不生、地不长也。帝曰：愿闻其道。岐伯曰：寒热燥湿，不同其化也。故少阳在泉，寒毒不生，其味辛，其治苦酸，其谷苍丹。阳明在泉，湿毒不生，其味酸，其气湿，其治辛苦甘，其谷丹素。太阳在泉，热毒不生，其味苦，其治淡咸，其谷黅秬。厥阴在泉，清毒不生，其味甘，其治酸苦，其谷苍赤，其气专，其味正。少阴在泉，寒毒不生，其味辛，其治辛苦甘，其谷白丹。太阴在泉，燥毒不生，其味咸，其气热，其治甘咸，其谷黅秬。化淳则咸守，气专则辛化而俱治。故曰，补上下者从之，治上下者逆之，以所在寒热盛衰而调之。故曰，上取下取，内取外取，以求其过。能毒者以厚药，不胜毒者以薄药，此之谓也。气反者，病在上，取之下；病在下，取之上；病在中，旁取之。治热以寒，温而行之；治寒以热，凉而行之；治温以清，冷而行之；治清以温，热而行之。故消之削之，吐之下之，补之泻之，久新同法。【能，音耐。】　　【王冰曰：始，谓始发动。散，谓流散于物中。布，谓布化于结成之形所。终，亟于收藏之用。故始动而生化，流散而有形，布化而成结，终极而万象皆变也。即事验之，天地之间，有形之类，其生也柔弱，其死也坚强，凡如此类，皆谓变易生死之时形资，是谓气之终极也。然天地虽无情于生化，而生化之气，自有异同尔。何者？以地体之中，有六入故也。气有同异，故有生有化，有不生有不化，有少生少化，有广生广化矣。故天地之间，无必生必化，必不生必不化，必少生少化，必广生广化，各随其气分所好所恶，所异所同也。今举寒热燥湿四气，不同则温清异化，可知之矣。如少阳在泉，巳亥岁气化也。夫毒者，皆五行标盛暴烈之气所为也。今火在地中，其气正热，寒毒之物，气与地殊，生死不同，故生少也。火制金气，故味辛者不化。少阳之气，上奉厥阴，故其岁化苦酸也。六气主岁，唯此岁通和，木火相承，故无间气。苦丹地气所化，酸苍天气所生。余所生化，悉有上下胜克，故皆有间气矣。阳明在泉，子午岁气化也。燥在地中，其气凉清，故湿温毒药，少生化也。金木相制，故味酸者少化也。阳明之气，上奉少阴，故其岁化辛与苦也。辛素地气，苦丹天气，甘间气，所以间金火之胜克，故兼治甘。太阳在泉，丑未岁气化也。寒在地中，与热味化，故其岁物，热毒不生。水胜火，味故当苦也。太阳之气，上奉太阴，故其岁化生淡咸，太阴土气，上生于天，气远而高，故甘之化薄而为淡，所以淡亦属甘。淡黅天化，咸秬地化也。厥阴在泉，寅申岁气化也。温在地中，与清殊性，故其岁物，清毒不生，木胜其土，故味甘少化也。厥阴之气，上合少阳，合气既无乖忤，故其治化酸与苦也。酸苍地化，苦赤天化，气无胜克，故不间气以甘化也。厥阴少阳在泉之岁，皆气化专一，其味纯正，然余岁悉上下有胜克之气，故皆有间气间味矣。少阴在泉，卯酉岁气化也。热在地中，与寒殊化，故其岁药寒毒甚微，火气烁金，故味辛少化也。少阴阳明，主天主地，故其所治苦与辛焉。苦丹为地气所育，辛白为天气所生，甘间气，所以间止克伐也。太阴在泉，辰戌岁气化也。地中有湿，与燥不同，故干毒之物不生化也。土制于木，故味咸少化。太阴之气，上承太阳，故其岁化甘与咸。甘黅地化，咸秬天化，寒湿不为大忤，故间气同而气热者应之。化淳，谓少阳在泉之岁也。火来居水，而反能化育，是水咸自守，不与火争化也。气专，谓厥阴在泉之气，木居于水而复下化，金不受害，故辛复生化，与咸俱王也。上谓司天，下谓在泉。司天地气太过，则逆其味以治之，司天地气不及，则顺其味以和之。上取，谓以药制有过之气，制而不顺则吐之。下取，谓以迅疾之药除下病，攻之不去则下之。内取，谓食及以药内之审其寒热而调之。外取，谓药熨令所病气调适也。当寒反热，以冷调之；当热反寒，以温和之；上盛不已，吐而脱之；下盛不已，下而夺之，谓求得气过之道也。药厚薄，谓气味厚薄者。取之下，谓寒逆于下，而热攻于上，不利于下，气盈于上，则温下以调之。取之上，谓寒积于下，温之不去，阳藏不足，则补其阳。旁取谓气并于左，则药熨其右，气并于右，则药熨其左以和之，必随寒热为适。凡是七者，皆病无所逃，动而必中，斯为妙用矣。夫气性有刚柔，形证有轻重，方用有大小，调制有寒温，盛大则顺气性以取之，小耎则逆气性以伐之，气殊则主必不容，力倍则攻之必胜，是则谓汤饮调气之制也。故必量气盛虚，而行其法，病之新久，无异道也。】　　【马莳曰：此言五味所资者，有生化成熟不同，正以地气制之，而详推其用药之法也。帝问万物之生化者，气之始发也，既而气流散于物则为有形，又既而气布化于结成之形则为蕃育，及至于物象之变，如生则柔弱而死则坚强之类者，气之终也，始终不外乎一气而已。然而五味所资以养人者，其生化有厚薄，成熟有多少，终始不同，其故何也？伯言此乃在泉之气有以制之也。非天之不生，而地之不长也。何也？以寒热燥湿，清温不同其化故耳。故巳亥之岁，少阳相火在泉也。火在地中，故寒毒之物不生。所谓毒者，五行暴烈之气所成也。火制金气，故味辛者不化。少阳之气，上奉厥阴，故其岁化所治者苦之与酸，苦属火而酸属木。其谷之所生者苍之与丹，苍属木而丹属火。苦丹为地气所化，酸苍为天气所生。然六气主岁，惟此岁通和，木火相承，故无间气，余所生化，悉有上下胜克，则皆有间气矣。卯酉之岁，阳明燥金在泉也，燥在地中，故湿毒之物不生。金制木气，故味酸者不化。燥气胜湿，故气之湿者不行。阳明之气，上奉少阴，故其岁化所治者辛苦甘，辛属金而苦属火。其谷之所生者丹素，丹属火而素属金。辛素为地气所生，苦丹为天气所生，甘为间气所生，所以间金火之胜克，故兼治甘也。丑未之岁，太阳寒水在泉也，寒在地中，故热毒之物不生。水胜火味，故味苦者不化。太阳之气，上奉太阴，故其岁化所治者淡咸，淡属土而咸属水，以淡为甘之薄味也。其谷之所生者黅秬，黅属土而秬属水。淡黅为天气所生，咸秬为地气所生也。寅申之岁，厥阴风木在泉也，风气与火气相合，则温在地中，故清毒之物不生。木胜其土，故味甘者少化也。厥阴之气，上合少阳，气无乖忤，故其岁化所治者酸苦，酸属木而苦属火。其谷之所生者苍赤，苍属木而赤属火。酸苍为地气所生，苦赤为天气所生也。气无胜克，故不间气以甘化耳。惟此厥阴在泉之岁，少阳司天，水火相合，气化专一，味亦纯正，故曰其气专，其味正。余岁则有上下相克之气，皆有间气与间味矣。卯酉之岁，少阴君火在泉也，热在地中，故寒毒之物不生。火胜其金，故味之辛者不化。少阴之火，上奉阳明，故其岁化所治者辛苦甘。辛属金，苦属火，而甘则间气所生也。其谷之所生者白丹，白属金而丹属火。苦丹为地气所育，辛白为天气所生也。辰戌之岁，太阴湿土在泉也，湿在地中，故燥毒之物不生。土胜其水，故味之咸者少化也。寒湿不为大忤，故间气同而气热者应之。太阴之气，上奉太阳，故其岁化所治者甘咸，甘属土而咸属水。其谷黅秬，黅属土而秬，属水。甘黅为地气所化，咸秬为天气所化也。凡此诸气在泉，惟少阳在泉之岁，火来居泉，而反能化育是水咸自守，不与火争化，乃化之至淳者也。厥阴在泉之岁，木居于水，而复下化，金不受害，故辛复生化，与咸俱王，是气之至专者也。上文厥阴在泉，而曰其气专，其味正，正谓此耳。盖此两岁上下之气，无克伐之嫌，故辛得与咸，同应王而生化，余岁则上下有胜克之变，故其中间其味兼化以缓其制，抑余苦咸酸三味不同其生化也。是以天地之间，药物辛甘者居多耳。故司天地者，上下也。其司天地之气，不及而补之，则当顺其味以和之，司天地之气，太过而泻之，则当逆其味以治之，皆以所在之或寒或热，或盛或衰，而善调之。故曰，凡治病者，或取之上而吐之，或取之下而下之，或取之内而内消之，或取之外而熨解之，皆求人身之有病者何在。其耐毒药者，以气味之厚者治之，不耐毒药者，则止以气味之薄者治之耳。上文上下内外，皆正治也。然有反气而治者，则病在上取之下，盖气壅于上而宜降之也。病在下取之上，盖气滞于下而宜升之也。病在中者则旁取之，盖病在于中，而经脉行于左右，则或灸或刺，或熨或按，皆当取之于旁也。不惟是也，病之热者当以寒药，然性寒者，则与病逆，必温而行之可也。病之寒者，当以热药，然性热者，则与病逆，必凉而行之可也。病之温者，当以清药，然性清者，则与病逆，必冷而行之可也。病之清者，当以温药，然性温者，则与病逆，必热而行之可也。不惟是也，凡消之削之，吐之下之，补之泻之，皆量其顺逆而行之，不以病之久新而异其法也。】　　【张志聪曰：此论五运之气，主生化万物，而受在泉之气以制之，非天地之不生长也。气，谓五运之化气，气始而生化者，得生气也。气散而有形者，得长气也。气布而蕃育者，得化气也。气终而象变者，感收藏之气，物极而变成也。此五运之气，主生长化收藏，自始至终，其致一也。夫化生五味，五味所资者，以五运所化之味，而反资助其地气也。盖言五运之气主生化，而因地气以制之，是以生化有厚薄，成熟有多少也。寒热燥湿，乃司天在泉之六气，与五运不同其化，是以五运所主之生化蕃育，因地气以制之，致有厚薄多少也。毒，独也，谓独寒独热之物类，则有偏胜之毒气矣。少阳相火在泉，故寒毒之类不生，寒热不同其化矣。如辛巳、辛亥岁，寒水化运，值少阳在泉，地气制之，以致寒毒不生，乃地气制胜其化运也。夫五色五味，五运之所主也。如少阳司天，则白起金用，是色从天制，所谓天制色也。少阳在泉，其味辛，是味从地制，所谓地制形也。此化运之色味，因司天在泉之胜制畏而从之。故曰五味所资，谓化运之五味，反资助其地气也。治，主治也。少阳在泉，则厥阴司天，故所主之苦酸，其谷主苍丹者成熟。从天地之气，而不从运化也。按审平之纪，其色白，其味辛，如值少阳司天，则白色反从天化，少阳在泉，则辛味反资地气，是天地之气，胜制其运气也。如厥阴司天，介虫不成，厥阴在泉，羽虫不育，是五运之气，胜制其司天在泉也。故曰，各有制，各有胜，各有生，各有成。谓五运六气各有生成，如逢胜制则不生不成矣。阳明燥金在泉，是以湿毒之物类不生。酸，木味也。敷和之纪，其色苍，其味酸，如值壬子、壬午之岁，阳明在泉，地气制之，而木运之味，反从地化，故其味主酸。夫阳明不从标本，从中见太阴湿土之化，故其气主湿，所主之味辛苦甘，亦兼从上化也。其谷主丹素者成熟。从司天在泉之气化，下篇所谓岁谷是也。太阳寒水在泉，故热毒之类不生，寒热不同其化也。如癸丑、癸未岁，火主化运，火畏水制，而火味反资从其地气，故其味苦。淡附于甘，故所主之味淡咸。其谷主黄元者成熟。厥阴在泉，则清毒不生，土畏木制，故其味甘，其所主之味酸苦。其谷主苍赤者成熟。厥阴不从标本，从中见少阳之火化，而在泉之气味，又从中见所主之苦热，故其气专，其味正。少阴君火在泉，是以寒毒不生，金畏火制，故其味辛。少阴在下，则阳明在上，阳明在上，燥气治之，中见太阴，阳明从中见湿土之化，故所主之味辛苦甘。兼从中见之土味也。其谷主白丹者成熟。太阴湿土在泉，是以燥毒之物类不生，水畏土制，故其味咸。太阴在下，则太阳在上，故其气热，谓太阳之从本从标，味从地化而气从天化也。其所主之味甘咸，其谷主黅秬者成熟。夫五味所资其化气者，因胜制而从之也。化淳者，谓阳明从中见湿土之化，燥湿相合，故其化淳一。金从土化，故味之咸者，守而勿敢泛溢，畏太阴之制也。气专者，厥阴从中见少阳之主气，故味之辛者，与甘酸苦味俱主之。盖辛受火制，制则从火化也。夫寒热燥湿，在泉之六气也。酸苦甘辛咸，五运之五味也。以燥湿之化淳则咸守，相火之气专则辛化，盖因地气制之，而味归气化也。上下，谓司天在泉之气，补助从顺也。如少阳在泉，则厥阴司天，当用苦酸之味以补之，盖助其上下之气也。如司天之气，风淫所胜，平以辛凉，热淫所胜，平以咸寒，如诸气在泉，寒淫于内，治以甘热，火淫于内，治以咸冷，谓淫胜之气，又当反逆以平之，故以所在之寒热盛衰而调之。谓盛则治之，衰则补之，则上下之气和调矣。夫司天在泉之气，升降于上下，五运之气，出入于外内，各求其有过者取而治之，能胜其毒者治以厚药，不能胜毒者治以薄药，此治岁运之法也。气反者，谓上下外内之病气相反也。如下胜而上反病者，当取之下，上胜而下反病者，当取之上，外胜而内反病者，当取之外旁。至真要论曰：上胜而下俱病者，以地名之，下胜而上俱病者，以天名之，即此义也。治热以寒温而行之者，盖寒性与热气不合，故当温而行之。所谓寒因热用，热因寒用，其始则同，其终则异，可使破积，可使溃坚，可使气和，可使必已，此反治之法也。治温以清，冷而行之，治清以温，热而行之，此正治之法也。盖竟以清冷治温热，以温热治清冷，所谓逆者，正治是也。消之削之，内取外取也，吐之下之，上取下取也。补之泻之，补上补下，洽上治下也。久者谓伏气之病，新者感而即发也。】
