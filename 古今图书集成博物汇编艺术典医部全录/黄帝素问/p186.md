<!-- { "loadSidebar": true } -->
　　帝曰：病在中而不实不坚，且聚且散，奈何？岐伯曰：悉乎哉问也！无积者，求其脏，虚则补之，药以祛之，食以随之，行水渍之，和其中外，可使毕已。　　【王冰曰：药祛食随，谓食以无毒之药，随汤丸以追逐之，使其尽也。又行水渍之，使中外通和，气无流碍，则释然消散，真气自平。】　　【马莳曰：此言病有在中而聚散不常者，当审虚实，兼药食，和中外以治之也。帝问病有在中者，而按之不实不坚，且聚且散，是果何法以治之？伯言审其有积无积，如无积者，则求其病之在于何脏，其脏虚者，宜有以补之，故药以祛其病，食以随其欲，不专于用药可也。又必用药之汤水以渍之，则药食调其中，而汤水治其外，庶几中外和，而病可已矣。】　　【张志聪曰：此论五运之气为病，而有治之之法也。病在中者，根于中也。不实不坚，且聚且散者，神机之出入于外内也。如敷和之纪，其脏肝，其病里急支满，备化之纪，其脏脾其病否，盖五运之气，内合五脏，故无积者，当求其脏也。脏气虚则补之，先用药以祛其邪，随用食以养其正，行水渍之以取汗，和其中外，使邪从外出，可使毕已矣。　张玉师曰：积者，邪积于五脏之间，无积则邪干脏气，故当求其脏。】
　　帝曰：有毒无毒，服有约乎？岐伯曰：病有久新，方有大小，有毒无毒，固宜常制矣。大毒治病，十去其六；常毒治病，十去其七；小毒治病，十去其八，无毒治病，十去其九。谷肉果菜，食养尽之。无使过之，伤其正也。不尽，行复如法。必先岁气，无伐天和。无盛盛，无虚虚，而遗人夭殃。无致邪，无失正，绝人长命。　　【王冰曰：大毒，下品药毒，毒之大也。常毒，中品药毒，次于下也。小毒，上品药毒，毒之小也。上品中品下品无毒药，悉谓之平。大毒之性烈，其为伤也多。小毒之性和，其为伤也少。常毒之性，减大毒之性一等，加小毒之性一等，所伤可知也。故至约必止之，以待来证尔。然无毒之药，性虽和平，久而多之，则气有偏胜，则有偏绝，久攻之则脏气偏弱，既弱且困，不可长也，故十去其九而止。服至约已，则以五谷、五肉、五果、五菜随五脏宜者食之，已尽其余病，药食兼行亦通也。法，谓前四约也。余病不尽，然再行之，毒之大小，至约而止，必无过也，若不察虚实，但思攻击，而盛者转盛，虚者转虚，万物之病，从兹而甚，真气日消，病势日侵，殃咎之来，苦夭之兴，难可逃也。夫补实财致邪，攻虚为失正，正气既失，则为死之由矣，所谓伐天和也。】　　【马莳曰：此言约方有法，而药食皆先之岁气也。帝问凡药有毒无毒，服之者有所约乎？伯言病有久者，则方必大，病有新者，则方必小，故药有大毒、常毒、小毒、无毒之分，则去病以六分、七分、八分、九分而止，当量其病之新故，而制方大小以用之。至于谷肉果菜，以食为养，但尽其所宜，无使过之以伤其正耳。夫药食兼行如此，如病有未尽，又行之复如前法也。然岁有六气，分主有南面北面之政，必先知六气所在，人脉至尺寸应之。太阴所在，其脉沉；少阴所在，其脉钩；厥阴所在，其脉弦；太阳所在，其脉大而长；阳明所在，其脉短而濇；少阳所在，其脉大而浮。如是六脉，则为天和。不知之者，呼为寒热，攻寒令热脉不变，而热疾已生，制热令寒脉如故，而寒疾已起。故凡用药以治病者，必先岁气，无伐天和可也。又当知病有虚实，如邪气实者而又补之，是之谓盛盛也。又谓之致邪也。正气虚者而又泻之，是之谓虚虚也。又谓之失正也。斯则遗人以夭殃，而绝其长命耳。】　　【张志聪曰：约，规则也。病有久新者，谓病之能毒不能胜毒也。方有大小者，谓有可以厚药止可以薄药也。毒者，有大寒大热及燥湿偏胜之毒气，故止可攻疾中病即止，过则伤正矣。是以大毒之药治病，病去其六，即止后服，常毒治病，病去其七即止之。小毒治病，病去其八即止之。即无毒之药，亦不可太过，所谓久而增气，物化之常也。气增而久，夭之由也。脏气法时论曰：毒药攻邪，五谷为养，五果为助，五畜为益，五菜为充，气味合而服之，以补精益气。故以药石治病，谷肉食养，使病尽去之，又无使过之，伤其正也。如病不尽，复以药石治养如前法。又必先知岁运之盛衰，衰则补之，盛则泻之，补则从之，泻则逆之，无伐天运之中和，无盛盛，无虚虚，而遗人夭殃。邪则祛之，正则养之，无绝人长命。】
　　帝曰：其久病者，有气从不康，病去而瘠，奈何？岐伯曰：昭乎哉，圣人之问也！化不可代，时不可违。夫经络以通，血气以从，复其不足，与聚齐同，养之和之，静以待时，谨守其气，无使倾移，其形乃彰，生气以长，命曰圣王。故《大要》曰，无代化，无违时，必养必和，待其来复，此之谓也。帝曰：善。【经络以通，以字同已。】　　【王冰曰：化，造化也。代大匠斫犹伤其手，况造化之气，人能以力代之乎？夫生长收藏，各应四时之化，虽巧智者，亦无能先时而致之，明非人力所及。由是观之，则物之生长收藏之化，必待其时也。物之成败理乱，亦待其时。《大要》，上古经法。引古之要旨，以明时化之不可违，不可以力代也。】　　【马莳曰：此言人病而瘠者，当顺化奉时以待之也。帝问岁气有久病者，气乃不康，及病去而瘠。伯言天地有自然之化，不可以人力代，故无代化也。人物有成败之时，不可以私智违，故无违时也。今久病而不康，及病去而瘠者，其经络已通，血气已顺，当复其不足之脏，而与足者同，必养之和之，而静以待时，则形自彰而不瘠矣。】　　【张志聪曰：此论人之形体，亦由气运之所资养者也。夫神去则机息，气止则化绝，神气之不可不调养也。然而神气犹主人，形骸若器宇，形与神俱，而后可终其天年，是形之不可不调养也。气从者，谓神气已调，不康而瘠，谓身不康而形尚瘦也。化，谓五运之化气。代，更代也。时，谓六气之主时，如敷和之纪，其脏肝，其养筋。升明之纪，其脏心，其养血。备化之纪，其脏脾，其养肉。审平之纪，其脏肺，其养皮毛。静顺之纪，其脏肾，其养骨髓。是形之皮肉筋骨，皆由化运之所资养，不可更代者也。又如春气养筋，夏气养血脉，长夏气养肌肉，秋气养皮毛，冬气养骨髓，是形之皮肉筋骨，又皆由四时气之所养而时不可违也。脉络者，所以行气血而荣阴阳，血者，神气也，如经络以通，血气以从，复其神气之不足，而与无病者之相同，是神气已复，但身不康健，而形尚瘦瘠，故当存养其神，和调其气，静以待时，谨守其气，无使倾移，其形得时化之养，渐乃彰着矣。此气运养身之大要也。】古今图书集成医部全录卷三十七

　　　六元正纪大论篇第七十一上之上
　　【马莳曰：前天元纪大论第四节，以厥阴之上，风气主之等，云为六元，彼乃名篇曰天元纪大论，此未有署曰六元正纪，故遂名篇，其义发彼之所未尽也。】　　【张志聪曰：此篇论六气主司天于上，在泉于下，五运之气，运化于中，间气纪步为加临之六气以主时，五六相合，以三十年为一纪，再纪而为一周，故名六元正纪大论。】
