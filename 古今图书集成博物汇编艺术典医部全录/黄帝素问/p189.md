<!-- { "loadSidebar": true } -->
　　凡此太阳司天之政，气化运行先天，天气肃，地气静，寒临太虚，阳气不令，水土合德，上应辰星镇星。其谷元黅，其政肃，其令徐，寒政大举，泽无阳焰，则火发待时，少阳中治，时雨乃涯，止极雨散，还于太阴，云朝北极，湿化乃布，泽流万物，寒敷于上，雷动于下，寒湿之气，持于气交，民病寒湿，发肌肉萎，足痿不收，濡泻血溢。初之气，地气迁，气乃大温，草乃早荣，民乃厉，温病乃作，身热头痛呕吐，肌腠疮疡。二之气，大凉反至，民乃惨，草乃遇寒，火气遂抑，民病气郁中满，寒乃始。三之气，天政布，寒气行，雨乃降，民病寒反热中，痈疽注下，心热瞀闷，不治者死。四之气，风湿交争风化为雨，乃长乃化乃成，民病大热少气，肌肉萎，足痿，注下赤白。五之气，阳复化，草乃长乃化乃成，民乃舒。终之气，地气正，湿令行，阴凝太虚，埃昏郊野，民乃惨凄，寒风以至，反者孕乃死。故岁宜苦以燥之温之，必折其郁气，先资其化源，抑其运气，扶其不胜，无使暴过而生其疾，食岁谷以全其真，避虚邪以安其正，适气同异，多少制之。同寒湿者，燥热化，异寒湿者，燥湿化，故同者多之，异者少之。用寒远寒，用凉远凉，用温远温，用热远热，食宜同法，有假者反常，反是者病，所谓时也。【黅，音今。】　　【王冰曰：六步之气，生长化成收藏，皆先天时而应至也。余岁先天同之。辰星镇星，明而大也。其谷元黅，天地正气之所生长化成也。火发待时，谓寒甚则火郁，待四时乃发暴为炎热也。北极雨府，寒湿持于气交，岁气之大体也。二之气，因凉而反之于寒气，故寒气始来近人。三之气，当寒反热，是反天常，热起于心则神危亟，不急扶救，神必消亡，故治者则生，不治则死。四之气，大火临御，故万物舒荣。化源，谓九月迎面取之，以补心火。多谓燥热，少谓燥湿，气用多少，随其岁也。时谓春夏秋冬，及间气所在，同则远之。若六气临御，假寒热温凉以除疾病者则勿远之。如太阳司天，寒为病者，假热以疗，则热用不远。夏余气例同。故曰，有假反常，食同药法，若无假反法，则为病之媒，非方制养生之道。】　　【马莳曰：此言太阳司天之政，有主气，又加以客气，而天时民病，治法因之也。凡此太阳司天之政，则辰戌之纪，曰壬辰、壬戌，戊辰、戊戌、甲辰、甲戌、庚辰，庚戌、丙辰、丙戌，皆主太过之岁，其气化运行先天。盖太过者为先天，而六步之气生长化收藏，皆先天时而至耳。后云运有余其至先，余岁先天同此。寒水司天，故天气肃。湿土在泉，故地气静。寒临太虚，故阳气不令。水土合德，故辰星、镇星应之。其谷元黅者，水土二色也。肃者水之政，徐者土之令。惟寒政大举，故川泽无有阳焰。寒甚则火郁，故火发必待其时至。少阳为三之气，乃中治也。又太阳寒水加之，时雨乃涯，止极雨散，则雨归于土，所谓还于太阴也。云朝北极，湿化乃布，泽流万物，则北极为雨府，而雨湿相持也。寒水之气敷于上，少阳雷火动于下，而寒湿之气持于天地之交者如此。斯时民病为寒湿，发为肌肉萎，为足痿不收，为濡泻，为血溢，此皆火发之病也。方其初之生气，本厥阴风木也。自斗建丑正至卯之中，则是大寒至惊蛰之末，六十日有奇，奇者谓八十七刻半也。厥阴木为风化用事，风气流行，阳气发动，万物发生以应春，此初气主也。后仿此。而少阳相火客气加之，则往岁卯酉少阴在泉终之，主气本太阳寒水，而客气乃少阴君火，今之客气又少阳相火，故地气迁，气乃大温，草木早荣，民病乃为厉，为温病，为身热，为头痛，为呕吐，为肌腠疮疡也。二之主气，本少阴君火也。自斗建卯正至巳之中，则自春分至立夏之末六十日有奇。少阴君火为热化用事，暄淑乃行君德之象，不司炎暑以应夏，此二气主也。后仿此。而阳明燥金，客气加之，大凉反至，民乃惨，草乃遇寒，火气遂抑矣。民病为气郁，为中满，寒气从兹始矣。三之主气，本少阳相火也。自斗建已正至未之中，则自小满至小暑之末，六十日有奇。少阳相火暑化用事，此司天之位，炎暑乃行以应长夏此三气主也。后仿此。而太阳寒水，客气加之，故天政布，寒气行，雨乃降，民病寒，然相火为主，故民病反为热中，为痈疽，为注下，为心热瞀闷，若不治之则死也。四之主气，本太阴湿土也。自斗建未正至酉之中，则自大暑至白露之末六十日有奇，太阴土湿化用事，云雨乃行，此四气主也。后仿此。而厥阴风木，客气加之，故风湿交争，风化为雨，在气候为长为化为成，民病为大热，为少气，为肌肉萎，为足痿，为注下赤白。五之主气，本阳明燥金也。自斗建酉正至亥之中，则自秋分至立冬之末，六十日有奇。阳明金燥化用事，清凉乃行，此五气主也。余仿此。而少阴君火，客气加之，阳气复化，草乃长乃化乃成，民气乃舒，其病为血热妄行，为肺气逆也。终之主气，本太阳寒水也，自斗建亥正至丑之中，则自小雪至小寒之末，六十日有奇，太阳水寒化用事，严凝乃行，终气主也。余仿此。而太阴湿土，客气加之，故地气正，湿令行，阴凝太虚，埃昏郊野，民病惨凄，反寒风已至，则脾受湿肾衰，其病反者，孕乃死。然则治法当何如？故辰戌之岁，宜用苦味，以燥其湿土，温其寒水可也。折其郁气者，折其来胜之气，以散其被胜之郁也。后本病篇云，辰戌之岁，木气升之，主逢天柱，胜而不前，又遇庚辰庚戌，金运先天，中运胜之，忽然不前。又云，辰戌之岁，少阳降地，主窒天元，胜之不入。又遇丙辰、丙戌，水运太过，先天降而不下，故刺法论于木气不能升者，刺足厥阴肝经之井穴大敦，火欲降而不能入地者，刺足少阴肾经之井穴涌泉，足太阳膀胱经之合穴委中，皆以折其郁气也。资其化源者，取其化源而泻之也。太过年则泻，不及年则补。又按刺法论云：当取其化源。是故太过取之，不及资之。太过取之，次抑其郁，取其运之化源，令折郁气。不及资扶，以扶运气，以避虚邪也。资取之法，令出密语，由是观之，则太过之年，当名曰取，不及之年，当名曰资。今按本篇辰戌之纪，当曰取而乃曰资，丑未之纪，当曰资而乃曰取，此皆互言而不拘耳。若阳明厥阴之纪，皆名曰资。少阳少阴之纪，皆名曰取，则正合于刺法篇之义矣。至于本篇本节之义，则林亿云：先于九月迎取化源，先泻肾之源，盖以水王十月，故先于九月，迎而取之，泻水所以补火也。抑其运气，扶其不胜者，盖太角岁则脾不胜，太征岁则肺不胜，太宫岁则肾不胜，太商岁则肝不胜，太羽岁则心不胜，今辰戌之年则心不胜，故当抑其运气之有余，而补其心之不胜可也。盖此太阳司天，五岁之气通，宜先助其心，后扶其肾气耳。又木过则脾病生，火过则肺病生，土过则肾病生，金过则肝病生，水过则心病生，无使暴过而生其疾。其谷元黄者，岁谷也，宜食之以全其真。虚邪者，八风之虚邪，贼风从后来冲人者也，宜避之以安其正。即如甲辰、甲戌为太宫、庚辰、庚戌为太商，丙辰、丙戌为太羽，乃岁气之同寒湿也，宜治以燥热之化。壬辰、壬戌为太角，戊辰、戊戌为太征，乃岁气之异寒湿也，宜治以燥温之化，以同异而多少其制，且司气有寒热温凉，而人之药食，亦有寒热温凉，故用药食者，当远司气之寒热温凉而无犯之，彼有假借而用之者，特以邪胜其主，则可反常以少犯之，如夏寒甚则可以热犯热，若寒不甚则不可犯也。若非假反之法，则与时相违，病从生矣。】　　【论五音建运。《运气全书》云：五音者，五行之音声也。土曰宫，金曰商，木曰角，火曰征，水曰羽。在阳年则曰太，在阴年则曰少。《晋书》曰：角，触也，象诸阳气触动而生，其位丁壬岁也。征，止也，言物盛则止，其位戊癸岁也。商，强也，谓金性之坚强，其位乙庚岁也。羽，舒也，阳气将复，万物孳育，而舒生，其位丙辛之岁也。宫，中也，中和之道，无往而不理，又总堂室奥阼而谓之宫，盖土亦以通贯于金木水火，王于四季，荣于四脏，皆总之之意也，其位甲己岁也。故五运从十干起，甲为土也。土生金，故乙次之。金生水，故丙次之。如此五行相生而转，甲为阳，乙为阴，亦相间而数，如环之无端，详其五音五运之由，莫不上下相召，小大相乘，同归于治而已。是故因刻以成日，因日以成月，因月以成岁，递相因以制用，虽太古占天望气定位之始见。黅天之气，横于甲己为土运；素天之气，横于乙庚为金运；元天之气，横于丙辛为水运；苍天之气，横于丁壬为木运；丹天之气，横于戊癸为火运，则莫不有从焉。若以月建之法论之，则立运之因又可见也。何哉？丙者，火之阳，建于甲己岁之首，正月建丙寅，丙火生土，故甲己为土运。戊者，土之阳，建于乙庚岁之首，正月建戊寅，戊土生金，故乙庚为金运。庚者，金之阳，建于丙辛岁之首，正月建庚寅，庚金生水，故丙辛为水运。甲者木之阳，建于戊癸岁之首，正月得甲寅，甲木生火，故戊癸为火运。壬者，水之阳，建于丁壬岁之首，正月得壬寅，壬水生木，故丁壬为木运。是五运皆生于正月建立，岂非日月岁时相因而制用哉？论岁中五运。《运气全书》云：地之六位，则分主于四时；天之五运，亦相生而终岁度，每十岁一司天。本篇云初终王而已，此则一岁主运也。海运各主七十三日零五刻，总五运之数，则三百六十五日二十五刻，共成一岁，盖将当年年干起，一岁中通以三百六十五日大运为主，将岁之主运，上下因之，而名太少五音也。若当年是木，合自太角而下生之，故曰初正。太角木生少征火，少征火生太宫土，太宫土生少商金，少商金生太羽水，则为终，亦以太过不及随之也。若当年少宫为大运，则上下因之，少宫土上乃见火，故曰太征，太征火上乃见木，故曰少角，则主运自少角起故初，而至少羽水为终矣。木为初之运，大寒日交，火为二之运，春分后十三日交，土为三之运，小满后二十五日交，金为四之运，大暑后三十七日交，水为五之运，秋分后四十九日交，此乃一岁之主运有太少之异也。按《天元玉册》截法中，又有岁之客运，行于主运之上，与六气主客之法同。故《玉册》曰，岁中客运者，常以应干前二干为初运，申子辰岁大寒日寅初交，亥卯未岁大寒日亥初交，寅午戌岁大寒日申初交，巳酉丑岁大寒日巳初交，此五运相生而终岁度也。然于经未见其用。以六气言之，则运亦当有主客以行天令，盖五行之运，一主其气，岂闻而无用，不行生化者乎？然当年大运，乃通主一岁，如司天通主上半年之法，《元珠》指此以谓六元还周，言《素问》隐一音也。按《天元玉册》截法，言五运之客，互主一岁，则经所载者，乃逐年之主运也。明当以《玉册》为法，则其义通，《元珠》之说，补注亦不取之。】　　【论交六气时日。《运气全书》云，阴阳相遘，分六位而寒暑弛张，日月推移，运四时而气令更变。故经曰，显明之右，君火之位。显明谓之日，即卯位也。君火之右，退行一步，相火治之复行一步，土气治之，复行一步，金气治之，复行一步，水气治之，复行一步，木气治之者，乃六气之主位也。自十二月中气，大寒日交，木之初气。次至二月中气，春分日交，君火之二气。次至四月中气，小满日交，相火之三气。次至六月中气，大暑日交，土之四气。次至八月中气秋分日交，金之五气。次至十月中气，小雪日交，水之六气。每气各主六十日八十七刻半，总之乃三百六十五日二十五刻，共周一岁也。若岁外之余，及小月之日，则不及也。但推之历日，依节令交气，此乃地之阴阳，所谓静而守位者也。常为每岁之主气，寒暑燥湿风火者，乃六气之常。纪气应之不同者，又有天之阴阳，所谓动而不息，自司天在泉，左右四间是也。轮行而居其上，名之曰客气，客气乃行岁中之天命，天命所至，则又有寒暑燥湿风火之化，主气则当祇奉客之天命，客胜则从，主胜则逆，二者有胜而无复矣。】　　【论逐年主气。《运气全书》云：地气静而守位，则春温夏暑，秋凉冬寒，为岁，岁之常令。四时为六气之所主也。厥阴木为初气者，方春气之始也。木生火，故少阴君火，少阳相火次之。火生土，故太阴土次之，土生金，故阳明金次之。金生水，故太阳水次之。皆相生而布其令，莫不咸有绪焉。木为初气，主春分前六十日有奇，自斗建丑正至卯之中，天度至此，风气乃行也。君火为二气，主春分后六十日有奇，自斗建卯正至巳之中，天度至此，暄淑乃行也。相火为三气，主夏至前后各三十日有奇，自斗建巳正至未之中，天度至此，炎热乃行也。土为四气，主秋分前六十日有奇，自斗建未正至酉之中，天度至此，云雨乃行，湿蒸乃作也。金为五气，主秋分后六十日有奇，自斗建酉正至亥之中，天度至此，清气乃行，万物皆燥也。水为六气，主冬至前后各三十日有奇，自斗建亥正至丑之中，天度至此，寒气乃行也。六位旋相主气以成一岁，则天之六气，每岁转居于其上以行天令者也。其交日时，前已具载矣。附逐年主气歌：初气逐年木主先，二君三相火排连。四来是土常为主，五气金星六水全。】　　【论逐年客气。《运气全书》云：六气分上下左右而行天令，十二支分节令时日，而司地化，上下相召，而寒暑燥湿风火，与四时之气不同者，盖相临不一而使然也。六气司于十二支者，有正对之化也。然厥阴所以司于巳亥者，何也？谓厥阴木也。木生于亥，故正化于亥，对化于巳也。虽有卯为正木之分，乃阳明金对化也。所以从生而顺于巳也。少阴所以司于子午者，何也？谓少阴为君火尊位，所以正得南面离位，故正化于午，对化于子也。太阴所以司于丑未者，何也？谓太阴属土，土属中宫，寄于坤位，西南居未分也。故正化于未，对化于丑也。少阳所以司于寅申者，何也？谓少阳相火，位卑于君火也。虽明午位，君火居之，火生于寅，故正化于寅，对化于申也。阳明所以司于卯酉者，何也？谓阳明为金，酉为西方，西方属金，故正化于酉，对化于卯也。太阳所以司于辰戌者，何也？谓太阳为水，虽有子位，以居君火对化，辰戌属土，水虽土用，乃伏于土中，即六戊天门戌是也，六己地户辰是也。故水虽土用，正化于戌，对化于辰也。此天之阴阳，合地之十二支，动而不息者也。但将年律起，当年司天数至者，为司天相对一气为在泉，余气为左右间用。在泉后一气为初之气，主六十日余八十七刻半，至司天为三之气，主上半年，自大寒日后，通主上半年也。至在泉为六气，主下半年，自大暑日后，通主下半年也。少阴子为首顺行，又常为太过司天，太过不及亦间数，则与十干起运图上下相合也。故经曰，岁半已前，天气主之，岁半已后，地气主之者，此也。天之六气客也。将此客气，布于地之六气步位之上，则有气化之异矣。经曰：上下有位，左右有纪者，谓司天曰上位，在南方则面北立，左右乃左西右东也，在泉曰下位，在北方则面南立，左右乃左东右西也。故上下异而左右殊。六微旨大论曰，少阳之右，阳明治之者，乃南面而立，以阅气之至，非论上下左右之位，而与显明之右，君火治之之意同，谓面南视之，指位而言也。逐年客气歌：每年退二是客乡，上临实数下临方。初终六气排轮取，主客兴衰定弱强。假如子年司天，后三辰戌是也。太阳寒水，为初之气，客也。亥为二气，子为三气，丑为四气，寅为五气，卯为六气。假如丑年司天，后三位是亥，厥阴风木为初气，少阴君火为二气，太阴湿土为三气，少阳相火为四气，阳明燥金为五气，太阳寒水为终气。】　　【张志聪曰：此统论六气之主岁而主时也。主岁者，司天在泉，主时者，主气客气。六气虽各有分部，而司天之气，又为一岁之主，故曰凡此太阳司天之政，气化运行先天。夫子午寅申辰戌为六阳年，气主太过。丑未卯酉巳亥为六阴年，气主不及。凡主岁主时之气，太过之年，皆先天时而至；不及之年，皆后天时而至。故曰运太过，则其至先；运不及，则其至后。太阳寒水司天，故天气肃；太阴湿土在泉，故地气静。寒临太虚，故阳气不能章其政令，水土合德，故上应辰星镇星。其谷主元黅者成熟，感司天在泉之气，所谓岁谷是也。肃者天之政，徐者地之令也。泽无阳焰者，谓阴中之生阳，为寒水所抑，盖二之气，乃少阴君火主气，因寒政大举，故必待时而后发。待时者，至五之气，少阴间气司令而后发，此言四时之主气，而为司天之所胜也。少阳中治者，少阳相火主三之气，而又为寒水加临，是以时雨乃涯，此言四时之主气，而为加临客气之所胜也。岁半之前，天气主之，岁半之后，地气主之，而加临之三气主寒水，四之主气属太阴，是以寒水之气，至三气止而交于四气之太阴也。太阴所至为云雨，雨朝北极者，在泉之气，运化于上也。泽流万物者，湿土之气，周备于下也。寒敷于上者，太阳寒水之在上也。雷动于下者，少阴之火气，在太阴之右，至五气而始发也。寒湿之气，持于气交者，上下交互也。民病肉萎濡泻诸证，皆寒湿之气，发而为病也。此总论太阳司天，太阴在泉，有四时之主气，有加临之客气，以五常政论之图象推之，六气之次序，了然在目矣。夫间气者纪步，而初气始于少阳。地气迁者，谓上年在泉之终气，而交于今岁司天之初气也。岁前之终气，乃少阴君火，今岁之初气，乃少阳相火，二火相交，故气大温，草乃早荣者，长气盛也。春始交而大温，故民病厉，温病乃作，为身热头痛，呕吐疮疡。二之气，阳明金气加临，故大凉反至，化炎热为清凉于岁半之前，故云反至。民乃惨者，寒凉之气，在于气交之中。草乃遇寒者，寒气之在下也。中下寒凉，而上临之火气始抑，盖谓司天间气，皆从下而上也。气郁中满者，阳气遏抑于内也。寒乃始者，谓司天之寒气，自二之气乃始，此司天之气，又为间气之所胜也。司天寒水之气，加临于三气，故其时天政乃布，而寒气行，雨乃降也。夏时应热而反为寒气加临，故民病寒而内反热也。痈疽瞀闷，皆火郁之病，不治将自焚矣。四气加临之气，乃厥阴风木主气，乃太阴湿土，是以风湿交争，风化为雨者，加临之气，从时而化也。夏秋之交，湿土主气，故乃长乃化乃成。盖夏主长，秋主成，而长夏主化也。民病大热少气者，风热之病也。肉萎足痿者，湿土之气也。注下赤白者，湿热之交感也。按以上论司天之气，及主时之气，皆为加临客气之所胜，此论加临之风木，又从湿土之气化而为雨，是主客之气互相盛衰也。二气之少阴君火，为寒凉所加至五气而复治，故阳气复化，即所谓泽无阳焰，火发待时，而雷动于下也。火气复化，故草乃长。湿土之气，主岁半以下，故乃化。五之主气，系阳明秋金，故乃成。火郁发之，故民乃舒。在泉之气，临于终气，故地气正而湿令行。阴凝太虚者，太阴之气，运于上也。埃昏郊野者，湿土之化，布于下也。民乃惨凄者，阴湿之气，行于中也。《易》曰：至哉坤元、万物资生。土主化育倮虫，而人为倮虫之长，如寒风以至，是土为风木反胜，故主胎孕不成，此谓非时之邪，而胜主时之气，与至真要论之湿司于地，热反胜之，大义相同。苦乃火味，火能温寒，苦能胜湿，凡此太阳司天之岁，乃寒湿主气，故宜燥以胜湿，温以胜寒，所谓调之正味，而使上下合德也。下文曰，食宜同法是也。化源者，谓五运为六气之生源。折其郁气者，折其致郁之气也。如太征之岁，太阳司天，则火运受郁矣。太羽之岁，太阴在泉，则水运受郁矣。故当燥之以折太阴之土气，温之以折太阳之寒邪，六气同义。凡此太阳司天之岁，运气皆主太过，故当抑其淫胜之气，而扶其所不胜，如太角之岁，风木淫胜，则土受其制矣。是当抑其风木之胜，扶其土之不胜。如太征之岁，火运太过，则金气受其制矣，是当抑其火之太过，扶其金之不胜。所谓和其运，调其化，无致暴过而致生民疾也。后少阳少阴岁相同。岁谷者，元黅之谷，感司天在泉之气而成熟，食之以全天地之元真。虚邪者，谓反胜其间气之邪，如太阳司天之岁，初之气，乃少阳相火而寒反胜之，是寒邪淫胜其初气矣。二之气，乃阳明燥金，而热反胜之，是热邪淫制其二气矣。四之气，乃厥阴风木，而清反胜之，是燥邪制胜其四气矣。五之气，乃少阴君火，而寒反胜之，是热邪制胜其五气矣。是谓四畏必谨察之。故曰，食闲谷以辟虚邪，邪去则正自安矣。夫五运之气，与司天在泉各有同异，而气味之多少亦各有所制也。适，酌也，酌其气之同异而制之也。同寒湿者，谓太羽太宫主运，是与司天在泉之寒湿相同，故当多用燥热之气味以制化。盖用燥以制湿，用热以化寒也。如太征、太角、太商主运，是与寒湿之气各异，又当少用燥湿之气以化之。盖用湿以滋燥热之气，用燥以制风木之邪。同者气盛，故宜多之。异者气孤，故少制之也。又司天在泉，及间气加临之六气，各有寒热温凉之宜，而又当无犯者也。如太阳司天，是当用热以温之，而初之气，乃少阳相火用事，又当远此少阳之熟，而后可用热也。如少阴在泉，是当用寒以清之，而四之气，值太阳寒水用事，又当远此太阳之寒，而后可用寒也。温凉同义，药食同法，所谓时兴六位是也。有假者反常，是谓邪气反胜，又不必远寒而远热矣。如太阳寒水司天，初之气，乃少阳相火，而天气反寒，是当用热而不必远热矣。如少阴君火在泉，四之气，乃太阳寒水，而天气反热，是当用寒而不必远寒矣。所谓天气反时，则可依时是也。反是者，皆为民病，所谓加临之时气也。此篇论调其正味，以和气运之不和，如以苦燥之温之，所以治司天在泉之太过也。折其郁气者，折司天在泉之胜气也。折其运气者，抑运气之太过也。食岁谷以全其真者，全天地之真气也。避虚邪以安其正者，安纪步之正气也。适气同异者，酌五运六气之异同也。用寒远寒用热远热者，调上下左右之六气也。假者反之，逆治四时不正之气也。盖天地阴阳之气，有德化之祥，有政令之章，有胜复之作，有变易之灾，人居天地气交之中，能和其运，调其化，使上下合德，无相夺伦，五运宣行，勿乖其政，安其屈伏，以平为期，庶暴过不生，苛疾不起，此圣人随时养生之大道也。】
