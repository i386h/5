<!-- { "loadSidebar": true } -->
　　少阴　太角　阳明　壬子　壬午　其运风鼓，其化鸣紊启坼，其变振拉摧拔，其病支满。　　【马莳曰：少阴君火司天，壬为阳木，故为太角。五常政大论云，上征则与其气逆，阳明燥金在泉。其运风鼓者，壬为风火以鼓之也。其变振拉摧拔者，风火之变也。】
　　太角 【初正】 少征　太宫　少商　太羽 【终】　　少阴　太征　阳明　戊子天符　戊午太乙天符　其运炎暑，其化暄曜郁燠，其变灸烈沸腾，其病上热血溢。　　【马莳曰：少阴君火司天，戊为阳火，故为太征。五常政大论云，上征而收气后，阳明燥金在泉，其运炎暑者，林亿云，详太征运。太阳司天曰热，少阳司天曰暑，少阴司天曰炎暑，兼司天之气而言运也。其化暄曜燠郁，五常政大论作暄暑郁燠。此变暑为曜者，以上临少阴故也。】　　【张志聪曰：戊子天符者，火运之岁，上见少阴也。戊午太乙天符者，火运临午，火运之岁，上见少阴也。】
　　太征　少宫　太商　少羽 【终】 少角 【初】　　少阴　太宫　阳明　甲子　甲午　其运阴雨，其化柔顺时雨，其变震惊飘骤，其病中满身重。　　【马莳曰：少阴君火司天，甲为阳土，故为太宫。阳明燥金在泉，其运阴雨者，甲土也。】
　　太宫　少商　太羽 【终】 太角 【初】 少征　　少阴　太商　阳明　庚子　庚午　同正商　其运凉劲，其化雾露萧飋，其变肃杀雕零，其病下清。　　【马莳曰：少阴君火司天，庚为阳金，故为太商。阳明燥金在泉，同正商者，五常政大论云，坚成之纪，上征与正商同。以运合在泉，故云其运凉劲。其病下清者，运与在泉皆金也。】　　【张志聪曰：运气与诸太商同。其病下清者，感秋金之气也。】
　　太商　少羽 【终】 少角 【初】 太征　少宫　　少阴　太羽　阳明　丙子岁会　丙午　其运寒，其化凝惨栗冽，其变冰雪霜雹，其病寒下。　　【马莳曰：少阴君火司天，丙为阳水，故为太羽。阳明燥金在泉，丙子岁会者，丙子皆水也。其运寒者，丙水也。】　　【张志聪曰：丙子岁会者，水运临子也。其病寒下者，感寒水之气也。】
　　太羽 【终】 太角 【初】 少征　太宫　少商　　凡此少阴司天之政，气化运行先天，地气肃，天气明，寒交暑，热加燥，云驰雨府，湿化乃行，时雨乃降，金火合德，上应荧惑太白。其政明，其令切，其谷丹白，水火寒热，持于气交而为病始也。热病生于上，清病生于下，寒热凌犯而争于中。民病咳喘血溢，血泄，鼽嚏，目赤，皆疡，寒厥入胃，心痛腰痛，腹大，嗌干上肿。初之气，地气迁，燥将去，寒乃始，蛰复藏，水乃冰，霜复降，风乃至，阳气郁，民反周密，关节禁固，腰脽痛，炎暑将起，中外疮疡。二之气，阳气布，风乃行，春气以正，万物应荣，寒气时至，民眦和，其病淋，目瞑目赤，气郁于上而热。三之气，天政布，大火行，庶类蕃鲜，寒气时至，民病气厥心痛，寒热更作，咳喘目赤。四之气，溽暑至，大雨时行，寒热互至，民病寒热，嗌干，黄瘅，鼽衂，饮发。五之气，畏火临，暑反至，阳乃化，万物乃生乃长荣，民乃康，其病温。终之气，燥令行，余火内格，肿于上，咳喘，甚则血溢。寒气数举，则霿雾翳，病生皮腠，内舍于胁下，连少腹而作寒中，地将易也。必抑其运气，资其岁胜，折其郁发，先取化源，无使暴过而生其病也。食岁谷以全真气，食间谷以避虚邪，岁宜咸以软之，而调其上，甚则以苦发之，以酸收之，而安其下，甚则以苦泄之，适气同异而多少之。同天气者，以寒清化；同地气者，以温热化。用热远热，用凉远凉，用温远温，用寒远寒，食宜同法，有假则反，此其道也，反是者病作矣。　　【王冰曰：地将易，谓气终则迁，何可长也。化源，谓先于年前十二月迎而取之。太角太征，岁同天气，宜以寒清治之，太宫太商太羽，岁同地气，宜以温热治之。】　　【马莳曰：此言少阴司天之政，有主气又加以客气，而天时民病，治法因之也。少阴司天之政，岁运太过，其气化运行，皆先天而至。金气在泉，故地气肃。火气司天，故天气明。往岁巳亥终之客气少阳，今岁子午初之客气太阳，太阳寒交往岁少阳之暑，故曰寒交暑。今岁少阴在上而阳明在下，故曰热加燥。其云驰雨府，则湿化乃行，时雨乃降，惟金火合德，上之所应者荧惑与太白也。火之政明，金之令切，其谷丹白，火为丹而金为白，火在天而金在泉也，及水火寒热，持于气交，而病所由始。热病生于上者，火在上也。清病生于下者，金在下也。寒凌火，热凌金，故寒热凌犯而争于中，民病为咳喘，为血溢，为血泄，为鼽，为嚏，为目赤，为眦疡，为寒厥入胃，为心痛，为腰痛，为腹大，为嗌干上肿也。初之主气，本厥阴风木也。而太阳寒水客气加之，则地气迁，燥将去。盖往年为巳亥，巳亥之在泉为少阳，则暑往而阳明在地，故燥将至也。去当作至。初之客气为太阳，故寒乃始。惟寒又始，故蛰藏水冰，霜复风至也。其阳气既郁，民反周密。民病有为关节禁固，为腰脽痛，至炎暑将起，又当为中外疮疡也。二之主气，本少阴君火也。而厥阴风木客气加之，则阳布风行，春气已正，万物以荣，或寒气时至，民病乃和，其病当为淋，为目瞑，为目赤，为气郁于上而热也。三之主气，本少阳相火也。而少阴君火客气加之，则天政布，大火行，庶类蕃鲜，寒气时至，民病当为气厥，为心痛，为寒热更作，为咳喘，为目赤也。四之主气，本太阴湿土也。而太阴湿土客气加之，则溽暑至，大雨时行，寒热互至，民病为寒热，为嗌干，为黄瘅，为鼽，为衂，为饮发也。五之主气，本阳明燥金也。而少阳相火客气加之，则火乃金之所畏，故谓之畏火临，暑反至，阳乃化，万物乃生长荣茂，民乃康，其有病则为温也。终之主气，本太阳寒水也。而阳明燥金客气加之，则燥令行，余火内格，为肿于上，为咳为喘，甚则为血溢也。且寒气数举，则霿雾成翳，外则病生皮腠，内则病舍胁下，连小腹而作寒中，以其地气之将易也。然则治之者当何如？必抑其运气之有余，资其岁气之所胜。折其郁发者，后本病篇云，子午之岁，太阴升天，主窒天冲，胜之不前，盖言太阴在地三年，此年升天，作少阴左间，遇天冲窒之不前，又或遇壬子木运先天而至，升天不前，故刺法论云，上欲升而天冲窒仰之，当刺足太阴之俞穴太白。又后本病篇云，太阳降地，主窒地阜，胜之不入，又或遇甲子甲午，土运太过，先天而至，土运承之，降而不入，故刺法论云，水欲降而地阜窒抑之，当刺足太阴之井穴隐白，足阳明之合穴三里。又先于年前之十二月，以迎取其化源，无使暴过而生其病也。食岁谷以全其真，间谷以避虚邪，宜咸以软之而调其上，甚则以苦发之，以酸收之，而安其下，甚则以苦泄之。又必适其气之同异，而多少其制，如壬子、壬午之为太角，戊子、戊午之为太征，岁同天气之热，当以寒清之化治之。甲子、甲午之为太宫，庚子、庚午之为太商，丙子、丙午之为太羽，岁同地气之寒，当以温热之化治之。化者，治也。天有寒热温凉，而人之药食，亦有寒热温凉，故凡用寒热温凉者，当远天时之寒热温凉，而无犯之。或有假借而用之者，特以主气不足，临气胜之，借其寒热温凉，以资四正之气，则可以偶犯之耳。若非假借之法，则与时相违，病由是而作矣。】　　【张志聪曰：少阴司天，太过之岁，气运皆先天时而至。燥金在泉，故地气肃、君火在天，故天气明。岁前之终气，乃少阳相火，今岁之初气，乃太阳寒水，故为寒交暑，而水火寒热，持于气交而为病始也。君火在上，燥金在下，故曰热加燥。云驰雨府，湿化乃行，时雨乃降，即少阳临上雨乃涯之义。金火合德，上应荧惑太白光明。明者，火之政，切者，金之令也。其谷丹白，感金火之气而成熟者。寒热凌犯者，司天在泉之气，交相犯而争于中也。咳喘，血溢，鼽嚏，目赤，眦疡，嗌干，上肿，热病生于上也。血溢寒厥，清病生于下也。入胃心痛，腰痛，腹大，寒热交争于中而为病也。初之客气，乃太阳寒水，故岁前之燥热将去，而寒乃始，蛰虫复藏，冰霜复结也。初之时气，乃厥阴风木，故风乃至，阳春之气郁，而民反周密。太阳主筋而为肾之府，故关节禁固，而腰脽痛，时交于二气之君火，故炎暑将至。二之主气，合司天之君火，客气乃厥阴风木，故阳气布而风乃行，春气始正，万物应生长之气以荣。按少阴之上，君火主之，少阴标阴而本热，二气三气皆君火司令，而曰寒气时至者，少阴从本从标也。寒热气交，故民乃和，其病淋目瞑者，寒气之为病也。经云：阳盛则瞋目，阴盛则瞑目。目赤者，君火之气也。气郁于上而热者，寒气上乘也。三之主气，乃君相二火，故天政布，大火行，众类得长气而蕃鲜，在下之寒气时至，故民病气厥心痛。盖君火在上，阴寒在下，寒气厥逆凌心，则心痛而寒热更作，乘于肺则为咳喘，盖肺乃心之盖，而又下交于肾也，迫其君火上炎则目赤。四之主客，乃湿土主气，湿热气交，故溽暑至，大雨时行，寒热互至也。民病嗌干黄瘅诸证，皆感湿热之气。岁半以下，及五之主气，皆属阳明，而少阳相火加之。故畏长气上临，间气司令，故暑反至，阳乃化，万物得长气而生荣。凉热之气合化，故民乃康。其有灾眚，感温热而为温病。终气乃阳明燥金司令，故燥令行气交之余，热内格而为咳喘血溢诸证。寒水主时，故寒气数举，舍于皮腠而为病也。夫地支始于子而对于午，六气已终，则在泉之气，将易而交于丑未矣。运气太过，故当抑之，而资其岁之所不胜。郁发者，谓五运之气，郁极乃发也。虚邪，不正之邪也。能保其精，则邪自辟矣。咸从水化，故能软坚，以调和在上之君火，甚则以苦发其火郁。金气主收，故宜酸收以安其下。甚则以苦泄其燥。若同司天之热气者，宜以寒清，同在泉之清凉者，宜用温热也。】
　　帝曰：善。厥阴之政奈何？岐伯曰：巳亥之纪也。　　【马莳曰：巳亥属厥阴风木，故以五巳五亥为厥阴之政。】
　　厥阴　少角　少阳　清热胜复同　同正角　丁巳天符　丁亥天符　其运风清热。　　【马莳曰：厥阴风木司天，丁为阴木，故为少角。少阳相火在泉。清热胜复同者，清胜热复也。同正角者，委和之纪，上见厥阴，上角与正角同也。丁巳天符，丁亥天符者，运气司天皆木也。其运风清热者，运为风，胜为清，复为热也。】
