<!-- { "loadSidebar": true } -->
　　帝曰：夫子之言，可谓悉矣，然何以明其应乎？岐伯曰：昭乎哉问也！夫六气者，行有次，止有位，故常以正月朔日平旦视之，睹其位而知其所在矣。运有余，其至先，运不及，其至后，此天之道，气之常也。运非有余，非不足，是谓正岁，其至当其时也。　　【王冰曰：睹其位而知其所在，谓阴之所在，天应以云，阳之所在，天应以清净，自然分布，象见不差。先后，皆寅时之先后也。先则丑后，后则卯初，天道昭然，当期必应，见无差失，是气之常。当时，谓当寅之正也。】　　【马莳曰：此言验六岁之应有其法也。帝问六气各有所应，何以明之？伯言六气为主为客者，每岁行有其次，止有其位，常以正月朔日平旦视之，睹其分布之位，而知其应之所在。凡运气有余之岁，当至于寅时之先。凡运气不及之岁，当至于寅时之后。若非有余不足之岁，则正当寅时之正。即此验之，凡阴之所在，天应以云，阳之所在，天应以清净，自然象见不差也。】　　【张志聪曰：此言司天在泉之气，六期环转，而各有定位也。行有次者，少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之，六气终期而六期环会也。止有位者，上下有位，左右有纪，一气各主六十日有奇也。以正月朔日平旦视之者，盖以寅为岁之首，朔为月之首，寅为日之首，而起初气也。睹其司天在泉之定位，则知六气之所在矣。运谓六气之化运，如子午寅申辰戌六岁主有余，其主岁主时之气，皆先天时而至，如丑未卯酉巳亥六岁主不及，其主岁主时之气，皆后天时而至。正岁，谓岁会之纪，非太过，非不及，其气应时而至也。】
　　帝曰：胜复之气，其常在也，灾眚时至，候也奈何？岐伯曰：非气化者，是谓灾也。　　【马莳曰：此言候灾眚之应有其法也。帝问胜复之气，固有定在，可得而知，至于灾眚之至，何以候之？伯言非有关于气化而至者，如天时星变物类民病，即上文十二变之类，皆谓之灾眚也。】　　【张志聪曰：此论五运之胜复而为灾眚者，何以候之？非气化者，谓非运气之化也。如丁卯丁酉岁，其运风清热，风乃少角之气化，其清热乃胜复之气，此邪化也，是谓灾眚。】
　　帝曰：天地之数，终始奈何？岐伯曰：悉乎哉问也！是明道也。数之始，起于上而终于下。岁半之前，天气主之；岁半之后，地气主之；上下交互，气交主之，岁纪毕矣。故曰，位明气月可知乎，所谓气也。　　【王冰曰：岁半，谓立秋之日也。交互，体也。上体下体之中，有二互体也。位明气月者，大凡一气主六十日而有奇，以立位数之，位同一气，则月之节气中气可知也。故言天地气者以上下体言，胜复者以气交言，横运者以上下互言，皆以节气准之，候之灾眚，变复可期矣。】　　【马莳曰：此言明天地始终之数有其纪也。帝以天地之数终始为疑，盖欲知司天在泉之始终。伯言数之所始，起于司天，而终于在泉。半岁之前，即大寒至小暑，天气之所主也。半岁之后，即大暑至小寒，地气之所主也。上文交互，则三四气之际，即天地之气交主之，此则一岁之纪毕矣。故曰，凡六气之位明，则六十日余八十七刻半，而为每气有节气中气，而为每月皆可知矣。此正天气地气气交之谓也。】　　【张志聪曰：天谓司天，地谓在泉，道谓天地阴阳之道。数之始起于上者，谓数之始于一而起于天一也；终于下者，谓天数之始于一而终于地六也。岁半之前，岁半之后者，谓天地之气上下有位也。气交者，谓天地之气上下相交也。位谓司天在泉及左右间气之六位。气月，谓一气之各主两月也。愚谓司天在泉之六气，总属天一所生之真元。真元者，精气也。气为阳，精为阴，一阴一阳，化生太少之四象，而共为六气也。天包乎地之外，故不曰在地，而曰在泉。精通乎天之上，故曰天有精也。六气循天而环转，故六期而环会，复通贯乎地之中，故上下交互也。故曰，食岁谷以全其真，食间谷以保其精。真者，元真之气；精者，天一之精。是以上文曰，此天之道，气之常也。】
　　帝曰：余司其事，则而行之，不合其数，何也？岐伯曰：气用有多少，化洽有盛衰。衰盛多少，同其化也。帝曰：愿闻同化何如？岐伯曰：风温春化同，热曛昏火夏化同，胜与复同，燥清烟露秋化同，云雨昏暝埃长夏化同，寒气霜雪冰冬化同。此天地五运六气之化，更用盛衰之常也。　　【马莳曰：此言五运六气之化，虽有多少盛衰，而皆同于四时之化也。帝以上文所言气化，其数有不合为问，伯言气化之用有多少，气化之洽有盛衰，然皆同天地之化也。盖凡气化有风温，则与春之化同。气化有热曛昏火。则与夏之化同。其所胜所复者，亦不过此。气化有燥清烟露与秋化同，云雨昏暝埃与长夏化同，寒气霜雪冰与冬化同，此乃天地五运六气之化，更用盛衰之常如此。】　　【张志聪曰：此论五运六气，有同化之盛衰，是以有不合也。不合其数者，不合六气之数也。气用有多少者，谓六气之用有有余不足也。化洽有盛衰者，谓五运之化有太过不及也。风热寒燥者，言阴阳之六气也。春夏秋冬者，言角征宫商羽，主岁而主时也。风温春化同者，厥阴与角运同化也。热曛夏化同者，少阴少阳与征运同化也。胜与复同者，谓五运之胜与复气，亦与六气之相同也。如清金胜角木，其胜气即与阳明同。炎火复秋金，其复气即与少阴少阳同也。此天地五运六气之化，更用盛衰之常，是以有不合也。如风温之多，合春化之盛，是气运同其化矣。若六气之少，合五运之盛，五运之衰，合六气之多，此盛衰更用而不合矣。此节论六气主岁主时之多少，又当审五运主岁主时之盛衰，合而推之，斯得气运之微妙。】
　　帝曰：五运行同天化者，命曰天符，余知之矣。愿闻同地化者，何谓也？岐伯曰：太过而同天化者三，不及而同天化者亦三；太过而同地化者三，不及而同地化者亦三。此凡二十四岁也。帝曰：愿闻其所谓也。岐伯曰：甲辰、甲戌、太宫，下加太阴；壬寅、壬申、太角，下加厥阴；庚子、庚午、太商，下加阳明。如是者三。癸巳、癸亥、少征，下加少阳；辛丑、辛未、少羽，下加太阳；癸卯、癸酉、少征，下加少阴。如是者三。戊子、戊午、太征，上临少阴；戊寅、戊申、太征，上临少阳；丙辰、丙戌、太羽，上临太阳。如是者三。丁巳、丁亥、少角，上临厥阴；乙卯、乙酉、少商，上临阳明；己丑、己未、少宫，上临太阴。如是者三。除此二十四岁，则不加不临也。　　【王冰曰：六十年中，同天地之化者，凡二十四岁，余悉随己多少。】　　【马莳曰：此明同天符同岁会天符之义，正以其下加上临，而余岁则不然也。帝以五运之气，同乎天化者，命曰天符，余已知之，而五运之行，同乎地化者，尚有未知为疑。伯乃总括其目而对曰：太过之年而同天化者三，不及之年而同天化者亦三，皆谓之天符。太过而同地化者三，谓之同天符，不及而同地化者亦三，谓之同岁会，凡此有二十四岁也。故甲辰、甲戌之岁，乃土运太过，为太宫上见太阳司天，而下则加以太阴湿土在泉。壬寅、壬申之岁，乃木运太过，为太角上见少阳司天，而下则加以厥阴风木在泉。庚子、庚午之岁，乃金运太过，为太商上见少阴司天，而下则加以阳明燥金在泉。此即上文以太过之年，而地化与运气相同者三，所以谓之同天符也。癸巳、癸亥之岁，乃火运不及，为少征上见厥阴司天，而下则加以少阳相火在泉。辛丑、辛未之岁，乃水运不及，为少羽上见湿土司天，而下则加以太阳寒水在泉。癸卯、癸酉之岁，乃火运不及，为少征上见阳明司天，而下则加以少阴君火在泉。此即上文以不及之年，而地化与运气相同者三，所以谓之同岁会也。然此同天符同岁会之六者，皆自在泉而论之耳，即所谓同地化也。下文曰，太过而加曰同天符，不及而加曰同岁会者，此也。戊子、戊午之岁，乃火运太过为太征，而上则临以少阴君火，戊寅、戊申之岁，乃火运太过为太征，而上则临以少阳相火，丙辰、丙戌之岁，乃水运太过为太羽，而上则临以太阳寒水，此即上文以太过之年，而司天之气与运气相同者三，所以谓之天符也。丁巳、丁亥之岁，乃水运不及为少角，而上则临以厥阴风木。乙卯、乙酉之岁，乃金运不及为少商，而上则临以阳明燥金。己丑、己未之岁，乃土运不及为少宫，而上则临以太阴湿土。此即上文以不及之年，而司天之气与运气相同者三，亦谓之天符也。此六者，皆自司天而论之耳，即所谓同天化也。下文曰太过不及，皆曰天符者此也。但内有己丑、己未、戊午、乙酉，又为太乙天符耳，此二十四岁，上临下加，故有三者之分，除此之外，则不加不临也。按六十年中，太乙天符四年，天符十二年，岁会八年，同天符六年，同岁会六年，五者分而言之，共三十六年，合而言之，止三十二年，经言二十四岁，除岁会八年也。】　　【张志聪曰：甲辰、甲戌、壬寅、壬申、庚子、庚午，此太过而同地化者三，运合六气计六岁。癸巳、癸亥、辛丑、辛未、癸卯、癸酉，此不及而同地化者三，运六气计六年。戊子、戊午、戊寅、戊申、丙辰、丙戌，此太过而同天化者三，运六气计六年。丁巳、丁亥、乙卯、乙酉、己丑、己未，此不及而同天化者三，运六气计六年。凡二十四岁，上下加临，余三十六岁，则不加不临。】
