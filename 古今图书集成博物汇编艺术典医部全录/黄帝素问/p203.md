<!-- { "loadSidebar": true } -->
　　木郁之发，太虚埃昏，云物以扰，大风乃至，屋发折木，木有变。故民病胃脘当心而痛，上支两胁，鬲咽不通，食饮不下，甚则耳鸣眩转，目不识人，善暴僵仆。太虚苍埃，天山一色，或气浊色，黄黑郁若，横云不起雨，而乃发也。其气无常，长川草偃，柔叶呈阴，松吟高山，虎啸岩岫，怫之先兆也。　　【王冰曰：屋发，谓发鸱吻。折木，谓大树摧拔折落，悬竿中折也。变，谓土生异木奇状也。善暴僵仆，谓筋骨强直而不用，卒倒而无所知也。气无常，谓气如尘如云，或黄黑郁然，犹在太虚之间，而特异于常，乃其候也。草偃，谓无风而自眠。柔叶，谓白杨叶也。无风而叶背皆见，是谓呈阴。如是皆通微甚，甚者发速，微者发徐也。山行则以松虎候，原行亦以麻黄为候，秋冬则以梧桐蝉叶候之。】　　【马莳曰：此言木郁之发，有气象，有气变，有民病，无定候，有先兆也。丁壬木岁，或太过而不务其德，或不及之岁，皆金胜火复则郁，郁极则发，其发何如？太虚埃昏，云物已扰，大风乃至，以木属厥阴而为风也。屋必发，木必折，致木生怪状而为变，故民各病有为胃脘当心而痛，为上支两胁鬲咽不通，食饮不下，甚则耳鸣眩转，目不识人，善暴死也。然其发郁之候，太虚苍埃，天山一色，或为浊色黄黑，郁若横云，虽不起雨而乃发也。土郁发于四之气，金郁发于五之气，水郁发于二火前后，火郁发于四之气，发有时，惟风气无常，不可以时定也。方其始时，长川草偃，柔叶呈阴，松吟高山，虎啸岩岫，此风气怫郁之先兆，后乃因之而郁极耳。】　　【张志聪曰：太虚埃昏，木气发而埃土飞扬，云物以扰，风之动也。屋发折木，郁怒之大发也。民病胃脘，咽鬲食饮不下，木胜而土伤也。上支两胁，耳鸣眩转，仆不识人，风气之为病也。天山一色，皆苍色也。浊色，埃土昏翳也。按土郁曰黄黑埃郁，水郁曰黄黑昏翳，木郁曰黄黑郁若，盖言天元地黄，天地之气色，交相怫郁也。横云不起雨者，风行天上，密云不雨也。风乃天地四方之气，故所发无常。松吟高山，风之声也。虎啸岩岫，虎啸则风生，风从虎也。此木郁将发之先兆也。】
　　火郁之发，太虚曛翳，大明不彰，炎火行，大暑至，山泽燔燎，材木流津，广厦腾烟，土浮霜卤，止水乃减，蔓草焦黄，风行惑言，湿化乃后。故民病少气疮疡痈肿，胁腹胸背，面目四肢(月真)愤胪胀，疡痱呕逆，瘈瘲骨痛，节乃有动，注下温疟，腹中暴痛，血溢流注，精液乃少，目赤心热，甚则瞀闷懊憹善暴死。刻终大温，汗濡元府，其乃发也。其气四。动复则静，阳极反阴，湿令乃化乃成。华发水凝，山川冰雪，焰阳午泽，怫之先兆也。有怫之应而后报也，皆观其极而乃发也。木发无时，水随火也。谨候其时，病可与期，失时反岁，五气不行，生化收藏，政无恒也。　　【王冰曰：曛翳，谓赤气也。大明，日也。太阴太阳在上，寒湿流于太虚，心火应夫郁抑，而莫能彰显。寒湿盛己，火乃与行，阳气火光，故山泽燔燎，井水减少，妄作讹言，雨已愆期也。湿化乃后，为阳亢主时，气不争长，故先旱而后雨也。火郁而怒，为土水相持，客主皆然，悉无深犯则无咎也。但热已胜寒，则为摧敌而热从心起，是神气孤危，不速救之，天真将竭，故死。火之用速，故善暴死。刻终，谓昼夜水刻之终尽时。大温，次热也。元府，汗空也。汗濡元府，谓早行而身蒸热也。刻尽之时，阴盛于此，反无凉气，是阴不胜阳，热既已萌，故当怒发。动复则静，阳极反阴，谓火怒烁金，阳极过亢，畏火求救，土中土救，热金发为飘骤，继为时雨，气乃和平，故万物由是乃生长化成。壮极则反盛，亦何长也？焰阳午泽，怫之先兆，谓君火王时有寒至也。故岁君火发，亦待时应为先兆，发必后至，故先有应而后发也。物不可以终壮，觐其壮极则怫气作焉。有郁则发，气之常，故必谨候其时，失其时则候无期准也。】　　【马莳曰：此言火郁之发，有气象，有气化，有民病，有时候，有先兆也。戊癸火岁，或太过而不务其德，或不及之岁，皆水胜土复则郁，郁极则发，其发何如？太虚迷漫，似曛而翳，大明不彰，炎火行，大暑至，山泽燔燎，材木流津，广厦腾烟，土浮咸卤如霜，止水减少，蔓草焦黄。风行惑言，谓火气熏蒸，风亦行之，人有所言，难以清听，不免有惑也。湿气未布，故民病有为少气，为疮疡痈肿，为胁腹胸背面首四肢(月真)愤胪胀，为疡，为呕逆，为瘈瘲骨痛，节乃有动，注下温疟，腹中暴痛，为血溢流注，为少精液目赤心热，甚则为霿闷懊憹，善暴死也。然其发郁之际，百刻方终，而天气大温，汗濡元府，正当六月中气，大暑日交土之四气，则其郁乃发也。上文言湿化乃后，而至此则动极复静，阳极阴生，湿令为化为成矣。方其始时，华发水凝，言草木之叶如凝脂也。山川冰雪，山川之雪为冰也。焰阳当午，而润乃怫郁之先兆，后乃郁久而极耳。故必有怫之应，而后有所报，皆观其极而乃发也。彼木发无时，不与四运同者，以水为阴，火为阳，而水火者为阴阳之征兆，自五行而言，则水生木，木生火，自相胜而言，则水胜火，水火相随，所以木不主时而风行不常也。谨候五郁之时，而各病可以与合，否则不候其时，是谓先时反岁，五气不行，而凡生化收藏，皆不恒其政矣。】　　【张志聪曰：大明，日月之光明也。火郁发而曛翳于上，则日月之明不彰。上浮霜卤者，水湿之气，受郁热上蒸而成如霜之卤也。惑言者，嘻嘻嗃嗃，形容其风自火出也。风火相合，是以阴湿之气，在后乃化。民病痈肿诸证，皆火热盛而精血伤也。少气者，火为气之贼也。瞀闷，肺气病也。火甚精伤，故善暴死。刻终者，谓一气分主六十日零八十七刻半，如三气之终，而大温将发于四之气也。元府，汗空也。动复则静，阳极反阴者，少阴所至为热，生终为寒，少阴之从本从标也。湿令乃化乃成者，少阳所至为火，生终为蒸溽也。水凝冰雪，寒之胜也。光华之气，发于水凝，焰阳之热，生于午泽，山泽通气也。此二火之气，受寒气之郁极而将复发也。按五行之中有二火，阳火以明而在天，阴火以位而在地。华发水凝者，阳火之将发也，焰阳午泽者，阴火之欲复也。阳火由水中而生，阴火从地泽而发。报，复也。如华发水凝，焰阳午泽，怫之应也。阳极反阴，山川冰雪，郁之极也。风气行于四时，是以木发无时，水发于二火前后，故水随火也。再按戊癸化火，火生于水泽之中，水火之相合也。是以华发水凝，水随火发，谨候其时，则病可期而知，亦可以先期而调之。失时，谓失五音六气所主之时。反岁，谓逆司天在泉之岁气不能使之上下合德，无相夺伦。五气不行者，不能使五运宣行，致乖其生化收藏之常政矣。】
　　帝曰：水发而雹雪，土发而飘骤，木发而毁折，金发而清明，火发而曛昧，何气使然？岐伯曰：气有多少，发有微甚。微者当其气，甚者兼其下，征其下气而见可知也。　　【王冰曰：六气之下，各有承气，如火位之下，水气承之；水位之下，土气承之；土位之下，木气承之；木位之下，金气承之；金位之下，火气承之；君位之下，阴精承之。各征其下，则象可见矣。故发兼其下，则与本气殊异。】　　【马莳曰：此言五郁之发，有多少微甚之异也。六微旨大论曰：水位之下，土气承之。盖冬水极，土生承之，从微渐化，至长夏着也。今水发而雹雪，以寒水之零半兼土承之，故雹雪。土位之下，木气承之，盖长夏土极，木生承之，从微渐化，至春着也。今土发而飘骤，以土湿之雨半兼风承之，故飘骤。金位之下，火气承之，盖秋金极，火生承之，从微渐化，至夏着也。今金发而清明，以金燥之清半兼火承之，故清明。火位之下，阴精承之，夏君火极，阴精承之，从微渐化，至冬着也。今火发而曛昧。以火热之明半兼木承之，故曛昧。是其五行之气有多少，故所发之郁有微甚。微者即其所发，各当五行之位也。甚者兼其承下之气，而验其下气而见者也。】　　【张志聪曰：此申明五运之郁，受六气之胜制也。按六微旨论曰：愿闻地理之应六节气位何如？岐伯曰：显明之右，君火之位也。君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之。相火之下，水气治之；水位之下，土气承之；土位之下，风气承之；风位之下，金气承之；金位之下，火气承之；君火之下，阴精承之。此言六气之有定位，各有承制之在下。故曰，征其下气而先可知，言征其六气在下之承制，则所见水发之雹雪，土发之飘骤可知矣。气有多少者，五运之气，有太过不及也。发有微甚者，有徐有暴也。当其气者，当其本气而自发也。兼其下者，水发而兼土之雹雪，土发而兼木之飘骤，木发而兼金之毁折，金发而兼火之清明，火发而兼水之曛昧，盖分别此章之复，乃受六气之郁，非五运之自相胜复也。】
　　帝曰：善。五气之发，不当位者，何也？岐伯曰：命其差。帝曰：差有数乎？岐伯曰：后皆三十度而有奇也。　　【王冰曰：不当位者，言不当其正月。差，谓差四时之正月位。数，言日数。后，谓四时之后，差三十日余八十七刻半，气犹来去而甚盛也。度，日也。四时之后令当尔。】　　【马莳曰：此言五气之发，不合于本位者，以其数之不同也。夫五气之发，有不当其位者，正以数之不同，大约有三十度而有奇，故不得当其位耳。】　　【张志聪曰：位，谓五运所主之时。命，令也。差，参差也。言五运之发，不当其本位而发者，乃所行之政令有差也。如水位于冬，而所发在于二火前之正月二月；上位于长夏，而所发在于四气之七月八月；金位于秋，而所发在于五气之九月十月；火位于夏，而所发在于四气之七月八月，皆后发三十日而有奇。盖郁极而后乃发，是以去本位之少迟。】
