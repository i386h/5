<!-- { "loadSidebar": true } -->
　　帝曰：气至而先后者何？岐伯曰：运太过则其至先，运不及则其至后，此候之常也。帝曰：当时而至者，何也？岐伯曰：非太过，非不及，则至当时。非是者眚也。帝曰：善。气有非时而化者，何也？岐伯曰：太过者当其时，不及者归其己胜也。　　【王冰曰：先后，谓未应至而至，反太早，应至而不至，反太迟之类也。正谓气至在期前后。当时，谓应日刻之期，非应先后至而有先后至，皆为灾眚也。冬雨春凉，秋热夏寒之类，皆为归其己胜。】　　【马莳曰：此言气至时化，有当时及不当时之义也。气至而有先后者，正以五运太过，则其至先，五运不及，则其至后，彼当时而至，亦以非太过不及之年也。若非太过不及之年，而至有先后，是乃灾眚之至耳。气有非时而化者，正以运之太过者，当其时而化，运之不及者，归其己之被胜者而为化，如冬暖、春凉、秋热、夏寒之类是也。】　　【张志聪曰：此论五运六气主时，有太过不及也。气谓四时之气，运谓五运之化。五运各主七十二日有奇，运太过则其气至先，运不及则其气至后，此时候之常也。非太过不及，则气至当时，非是者，则生长化收藏之气不应，而为四时之灾眚矣。六气各主六十日有奇，如清肃之气行于春，炎热之气行于秋，凝寒之气行于夏，溽蒸之气行于冬，是谓非时而化。盖太过者当其时，而各司寒热温凉之气，不及者归其己胜，己胜者谓归于胜己之气，即非时之化也。前章论五运六气之主岁，而有盛衰，此复论五运六气之主时，而亦有太过不及。】
　　帝曰：四时之气至，有早晏高下左右，其候何如？岐伯曰：行有逆顺，至有迟速，故太过者化先天，不及者化后天。帝曰：愿闻其行何谓也？岐伯曰：春气西行，夏气北行，秋气东行，冬气南行。故春气始于下，秋气始于上，夏气始于中，冬气始于标；春气始于左，秋气始于右，冬气始于后，夏气始于前。此四时正化之常，故至高之地，冬气常在，至下之地，春气常在，必谨察之。帝曰：善。　　【王冰曰：气有余故化先，气不足故化后。高山之巅，盛夏冰雪，污下川泽，严冬草生，常在之义足明矣。必谨察之，谓天地阴阳，视而可见，何必思诸冥昧，演法推求，智极心劳而无所得耳。】　　【马莳曰：此言四时之气，所至有早晏高下左右之义也。四时之气有早晏者，以太过之运，则先天而至，不及之运，则后天而至也。共有高下者，有天地阴阳四时，有升降之妙也。春夏之气，本主东南，而其气则降于西北，秋冬之气，本主西北，而其气则升于东南。故春气始于往年在下之气所升，秋气者由于今年在上之气所降，夏气者始于今年中气所升，冬气者始于今年标气所降。假如少阳之上，火气治之，其火气为本，少阳为标。厥阴之上，风气治之，中见少阳，其风气为本、厥阴为标。阳明之上，燥气治之，中见太阳，其燥气为本，阳明为标。太阴之上，湿气治之，其湿气为本，太阴为标。太阳之上，寒气治之，其寒气为本，太阳为标。少阴之上，热气治之，中见太阳，其热气为本，少阴为标。其有左右者，以春为左，秋为右，冬为后，夏为前，各皆随其方面始耳。故至高之地，冬气常在，阴之升也，所谓冬气南行者是也。至下之地，春气常在，阳之降也，所谓春气西行者是也。】　　【张志聪曰：此论四时之气，而有太过不及也。早晏者，先天而至，后天而至也。顺者，春气西行，夏气北行，秋气东行，冬气南行。逆者，反顺为逆也。春气生于东，故从东而西行。夏气发于南，故从南而北行。秋气始于西，故从西而东行。冬气本于北，故从北而南行。此四时之应四方也。故春气自下而升，秋气从上而降，夏火之气由中而布于四旁，冬藏之气，从表而归于内府，左东右西，前离后坎，此四时之有高下左右，乃正化之常也。故至高之地，冬气常在，谓收藏之气，从高而下，自外而内也。至下之地，春气常在，谓生长之气，自下而升，从内而外也。上节论五运六气之太过不及，以应四时之早晏；此论四时气之迟速，以应五运六气之盛衰。】
