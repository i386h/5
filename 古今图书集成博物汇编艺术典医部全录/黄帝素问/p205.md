<!-- { "loadSidebar": true } -->
　　黄帝问曰：五运六气之应见六化之正，六变之纪，何如？岐伯对曰：夫六气正纪，有化有变，有胜有复，有用有病，不同其候，帝欲何乎？帝曰：愿尽闻之。岐伯曰：请遂言之。夫气之所至也，厥阴所至为和平，少阴所至为暄，太阴所至为埃溽，少阳所至为炎暑，阳明所至为清劲，太阳所至为寒氛，时化之常也。厥阴所至为风府，为璺启；少阴所至为火府，为舒荣；太阴所至为雨府，为员盈；少阳所至为热府，为行出；阳明所至为司杀府，为庚苍；太阳所至为寒府，为归藏，司化之常也。厥阴所至为生，为风摇；少阴所至为荣，为形见；太阴所至为化，为云雨；少阳所至为长，为蕃鲜；阳明所至为收，为雾露；太阳所至为藏，为周密，气化之常也。厥阴所至为风生，终为肃；少阴所至为热生，中为寒；太阴所至为湿生，终为注雨；少阳所至为火生，终为蒸溽；阳明所至为燥生，终为凉；太阳所至为寒生，中为温，德化之常也。厥阴所至为毛化，少阴所至为羽化，太阴所至为倮化，少阳所至为羽化，阳明所至为介化，太阳所至为鳞化，德化之常也。厥阴所至为生化，少阴所至为荣化，太阴所至为濡化，少阳所至为茂化，阳明所至为坚化，太阳所至为藏化，布政之常也。厥阴所至为飘怒大凉，少阴所至为大暄寒，太阴所至为雷霆骤注烈风，少阳所至为飘风燔燎霜凝，阳明所至为散落温，太阳所至为寒雪冰雹白埃，气变之常也。厥阴所至为挠动，为迎随；少阴所至为高明焰，为曛；太阴所至为沉阴，为白埃，为晦暝；少阳所至为光显，为彤云，为曛；阳明所至为烟埃，为霜，为劲切，为凄鸣；太阳所至为刚固，为坚芒，为立，令行之常也。厥阴所至为里急，少阴所至为疡胗身热，太阴所至为积饮否隔，少阳所至为嚏呕为疮疡阳明所至为浮虚，太阳所至为屈伸不利，病之常也。厥阴所至为支痛，少阴所至为惊惑恶寒、战栗谵妄，太阴所至为稸满，少阳所至为惊躁瞀昧暴病，阳明所至为鼽尻阴股膝髀腨胻足病，太阳所至为腰痛，病之常也。厥阴所至为緛戾，少阴所至为悲妄衂蔑，太阴所至为中满霍乱吐下，少阳所至为喉痹耳鸣呕涌，阳明所至为胁痛皴揭，太阳所至为寝汗痉，病之常也。厥阴所至为胁痛呕泄，少阴所至为语笑，太阴所至为重胕肿，少阳所至为暴注瞤瘛暴死，阳明所至为鼽嚏，太阳所至为流泄禁止，病之常也。凡此十二变者，报德以德，报化以化，报政以政，报令以令。气高则高，气下则下，气后则后，气前则前，气中则中，气外则外，位之常也。故风胜则动，热胜则肿，燥胜则干，寒胜则浮，湿胜则濡泄、甚则水闭胕肿，随气所在，以言其变耳。帝曰：愿闻其用也。岐伯曰：夫六气之用，各归不胜而为化。故太阴雨化，施于太阳；太阳寒化，施于少阴；少阴热化，施于阳明；阳明燥化，施于厥阴；厥阴风化，施于太阴。各命其所在以征之也。帝曰：自得其位何如？岐伯曰：自得其位常化也。帝曰：愿闻所在也。岐伯曰：命其位而方月可知也。【璺，音问。蔑，音蔑。皴，音亲。】　　【王冰曰：和平，初之应，木之化。为暄，二之气君火也。埃溽，四之气，土之化。炎暑，三之气相火也。清劲，五之气，金之化。寒氛，终之气，水之化。夫四时气，正化之常候也。物承土化，质员盈满，又雨界地绿，文见如环，为员化明矣。物寒故归藏。风摇，木之化；形见，火之化；云雨，土之化；蕃鲜，火之化；雾露，金之化；周密，水之化也。厥阴风化以生则风生，少阴热化以生则热生，阴精承上，故中为寒。太阴湿化以生则湿生，太阴在上，故终为注雨。少阳火化以生则火化，阳在上，故终蒸溽。阳明燥化以生则燥生，阴在上，故终为凉。太阳寒化以生则寒生，阳在内，故中为温。德化之常，谓风生毛形，热生翮形，湿生倮形，火生羽形，燥生介形，寒生鳞形。六化，皆为主岁及间气所在而各化生，常无替也。非德化，则无能化生也。厥阴毛化，谓形之有毛者。少阴羽化，谓有羽翼飞行之类。太阴倮化，谓毛羽鳞甲之类。少阳羽化，谓薄明羽翼蜂蝉之类，非翎羽之羽。阳明介化，谓有甲之类。太阳鳞化，谓身有鳞者。厥阴生化谓温化，少阴荣化谓暄化，太阴濡化谓湿化，少阳茂化谓热化，阳明坚化谓凉化，太阳藏化谓寒化。飘怒，木也。大凉，下承之金气也。大暄，君火也。寒，下承之阴精也。雷霆骤注，土也。烈风，下承之水气也。飘风，旋转之风，霜凝，下承之水气也。散落，金也。温，下承之火气也。霜雪冰雹，水也。白埃，下承之土气也。变谓变常平之气，而为甚用不已，则下承之气兼行，故皆非本气也。令行则庶物无违，筋缓缩，故里急疡胗身热，火气生也。积饮否隔，上凝也。嚏呕疮疡，亦火气生也。浮虚薄肿，按之复起也。肢痛，肢拄妨碍也。蔑，污血，又脂也。涌，谓溢食不下。皴揭，谓身皮(麦孚)象。寝汗，谓睡中汗发于胸嗌颈腋之间，俗呼盗汗。泄，谓利也。胕肿，谓肉泥按之不起。报德报化，谓天地气也。高下前后中外，谓生病之所。手之阴阳其气高，足之阴阳其气下。足太阳气在身后，足阳明气在身前，足太阴少阴厥阴气在身中，足少阳气在身侧，各随所在言之。气变，乃生病象也。动，不宁也。热胜气则为丹熛，胜血则为痈脓，胜骨肉则为胕肿，按之不起也。干于外，则皮肤皴坼，干于内，则精血枯涸，干于气及津液，则肉干而皮着于骨。浮，谓浮起按之处见也。濡泄，水利也。水闭则逸于皮中，故胕肿。用，谓施其化气。命其位而方月可知者，随气所在，以定其方，六分占之，则日及地分无差矣。】　　【马莳曰：此详论五运六气应见之候也。六气之正者，常气也。六变之纪者，变气也。有化有变，有胜有复，有用有病之六候者，其化之一候，六化之正应见也。变胜复用病五候，六变之纪应见也。厥阴所至为和平，至流泄禁止十二节，论化变病三候也。其曰时化司化气化德化之常，及布政令行之常者，论化之候也。其曰，气变之常者，论变之候也。其曰病之常者，论病之候也。凡此十二变至以言其变一节，论胜复之二候也。六气之用，至方月可知也一节，论用之一候也。时化之常者，六部生气之常也。司化之常者，司天在泉六位之常化也。气化之常者，五运之常化也。厥阴所至为和平，初之气，木之气也。少阴所至为暄，二之气，君火也。太阴所至为埃溽，四之气，土之化也。少阳所至为炎暑，三之气，相火也。阳明所至为清劲，五之气，金之化也。太阳所至为寒氛，终之气，水之化也。时化之常者，四时正化之常候也。风府大火府雨府热府司杀府寒府，言六气各有所司也。璺者，物被风裂而未破也。少阴为君，故曰大火府。少阳为相，故曰热府。行出者，热气出行也。庚苍者，物更为苍也。司化之常者，生荣化长收藏，亦正化之常也。风摇，木之化，形见，火之化；云雨，土之化；蕃鲜，火之化；雾露，金之化；周密，水之化。乃气化之常也。按六微旨大论云：风位之下，金气承之。故厥阴为风生而终为肃。少阴之上，热气治之，中见太阳，故为热生而中为寒。又曰：君火之下，阴精承之。亦为寒之义也。土位之下，风气承之。王注云：疾风之后，雨乃零，湿为风吹，化而雨，故太阴为湿生而终为注雨。相火之下，水气承之，故少阳为火生而终为蒸溽。金位之下，火气承之，故阳明为燥生而终为凉。太阳之上，寒气治之，中见少阴，散为寒生而中为温也。其风生，热生，湿生，火生，燥生，寒生，六者，本气也。终为肃，终为注雨，终为蒸溽，终为凉，四者，标气也。中为寒，中为温，二者，中气也。夫本之下，中之见也。见之下，气之标也。故其生物之德，皆始于本气，终于标气，而中气常居标本之中，故言标本，则中气在其中矣。惟少阴太阳，言中而不言终者，盖少阴太阳中气与标同，故言中则标气亦在其中矣。德化之常者，德生植物之常化也。其次德化之常者，德生动物之常化也。风生毛形，热生翮形，湿生倮形，火生羽形，燥生介形，寒生鳞形，六化皆为主气及间气所在，而各化生，常无替也。非德化，则无能化化生生也。生化者，温化也。荣化者，暄化也。濡化者，湿化也。茂化者，热化也。坚化者，凉化也。藏化者，寒化也。布政之常者，亦正化之常也。厥阴所至为飘怒大凉者，风位之下，金气承之，木气为飘怒，金气为大凉也。少阴所至为大暄寒者，君火之下，阴精承之，君火为大暄，阴精为寒也。太阴所至为雷霆骤注烈风者，土位之下，风气承之，土气为雷霆骤注，风气为烈风也。少阳所至为飘风燔燎霜凝者，相火之下，水气承之，火气为飘风燔燎，水气为霜凝也。阳明所至为散落温者，金位之下，火气承之，金气为散落，火气为温也。太阳所至为寒雪冰雹白埃者，水位之下，土气承之，水气为霜雪冰雹，土气为白埃也。气变之常者，变常平之气而为甚用也。唯用甚不已，则下承之气兼行，故皆非本气耳。厥阴所至为挠动，为迎随者，风之性也。少阴所至为高明，为焰为曛，少阳所至为光显为彤云为曛者，皆火之性也。太阴所至为沉阴，为白埃，为晦暝者，土之性也。阳明所至为烟埃，为霜为劲切，为凄鸣者，金之性也。太阳所至为刚固，为坚芒，为立者，寒之性也。令行之常者，谓风寒暑湿燥火而为令，庶物莫能违也。病之常者有四，厥阴所至为肝胆病，少阴所至为心与小肠病，太阴所至为脾胃病，少阳所至为三焦病，阳明所至为肺与大肠病，太阳所至为肾与膀胱病者，一而已矣。积阴否隔者，土气也。屈伸不利者，腰脊不能屈伸也。肢痛，肢肋痛也。惊惑及恶寒战栗谵言妄语，皆心气不足也。稸满者，脾气不足也。惊躁瞀昧暴病，亦火病也。鼽者，手阳明大肠病也。阴股膝髀胻足病，足阳明胃病也。腰痛，膀胱与肾病也。緛戾，筋病也。悲妄衂蔑，心病也。中满霍乱吐下，脾病也。喉痹耳鸣呕涌，火病也。胁痛主胃，皴揭主大肠，皮病也。寝汗，盗汗也。痉者，肾气不足也。胁痛呕泄，肝胆病也。语笑者，心病也。体重胕肿者，脾病也。暴注者，下迫也。目眺为瞤，身厥为瘛及暴死者，火病也。鼽嚏者，手阳明病也。注泄禁止者，足太阳病也。凡正文厥阴少阴太阴等语，俱主岁言，而人病则合于岁也。凡此十二变者，言前德化政令病变十二节之候，若不当岁步主客正位而至者，则属变气而为胜复也。凡胜复之候，至其胜气变德则报复以德，变化则报复以化，变政令则报复以政令，而其气之往复不能相移也。所变之气居高，则报复亦高，居下则报复亦下，居后则报复亦后，居前则报复亦前，居中则报复亦中，居外则报复亦外，而其位之高下，亦不能相移也。由是言之，则天之风寒暑湿燥火之变，常不能同也。故南方清燥而旱，北方雨湿而潦者有之。中原冰雪而寒，左右郁蒸而热者有之。况地理有高下，形势有大小，高者气寒多清燥，下者气热多雨湿，小者小异，大者大异，而错杂于天道不一之变。王氏释高下前后中外，俱作人身生病之所，而不及地理之分野，非运岁主气之说也。风胜则动，热胜则肿，燥胜则干，寒胜则浮，湿胜则濡泄，甚则水闭胕肿，随气所在，以言其变者，胜复为病之位也。假若风于高处胜，则人身亦于高处病头重而掉眩。风于下处胜，则人身亦于下处病足动而战栗。又如热于高处胜，则人身亦于腰上分野病肿热。热于下处胜，则人身亦于腰下分野病肿热。皆随六气胜复之所在有高下前后中外，以言其变病之所也。六气之用，各归不胜而为化者，谓各归不胜之方月施化也。方月者，按方坐月也。假如厥阴司天之岁，则阳明之位，即在泉之左间，其方月东北，初之气也。太阳之位，即司天之右间，其方月东南，二之气也。厥阴正司天之位，其方月正南，三之气也。少阴之位，即司天之左间，其方月西南，四之气也。太阴之位，即在泉之右间，其方月西北，五之气也。少阳正在泉之位，其方月正北，终之气也。故其岁施用。太阴雨化，施于东南，太阳之位，乃二之气也。太阳寒化，施于西南，少阴之位，乃四之气也。少阴热化，施于东北，阳明之位，乃初之气也。阳明燥化，施于正南，厥阴之位，乃三之气也。厥阴风化，施于西北，太阴之位，乃五之气也。皆各命其所在之化，以征验其所施之化，即于岁同法推之耳。自得其位者，在本位之方月施化也。如厥阴之岁，则太阴自得于西北，当五之气，而本位施其雨化也。太阳自得于东南，当二之气，而本位施其寒化也。少阴自得于西南，当四之气，而本位施其热化也。少阳自得于正北，当终之气，而本位施其火化也。阳明自得于东北，当初之气，而本位施其燥化也。厥阴自得于正南，当三之气，而本位施其风化也。即于岁同法推之耳。】　　【张志聪曰：此论五运六气之主时，而各有德化政令胜复变病之常。夫前章之所谓初之气，二之气者，论加临之客气，乃六期环转，各有不同，此复论四时之主气，有春之木，夏之火，秋之金，冬之水，各主七十二日有奇。又有初气之厥阴，二气之少阴，三气之少阳，四气之太阴，五气之阳明，六气之太阳，各主六十日零八十七刻半。此四时不易之气，有寒热温凉生长收藏之政令，故曰常也。气之所至谓四时有五运六气之所至。春气舒迟，故为和平，少阴虽主君火而本寒，故主于寒热之交，以司暄和之气，盖以厥阴风木主春，少阳炎暑主夏，阳明清凉主秋，太阳寒水主冬，此四时气化之常也。故以太阴转列于太阳之前者，谓七气分旺于四季，先从春夏始也。此首论六气之中有五运，五运之中有四时。舒荣，舒展而荣华也。员盈，周备也。夏气始于中行出者，从中而出于外也。庚，更也，草木至秋而更变也。归藏者，万物至冬而归藏也。此三阴三阳，各有风寒湿热之所司，而为璺启舒荣之化，故为司化之常也。生长化收藏，五时之气也。风摇形见，气之化也。故为气化之常也。肃，肃杀也。风能生万物，而终为肃杀之气。盖四时皆有风气，故能生长万物，而亦能收杀也。少阴太阳，为水火阴阳之主，太阳标阳而本寒，少阴标阴而本热，少阴之上，热气治之，中见太阳，太阳之上，寒气治之，中见少阴，阴阳标本，互换于中，故寒生而中温。太阴湿土之气，上蒸而为云雨，故终为注雨。少阳相火，生于地泽，故终为溽蒸。阳明燥金，终为清凉。生，谓六气所生之德，而为凉为肃，若五类之虫，感五运六气而生育，故皆为德化之常也。生荣濡茂坚藏，乃六气之政，而宣布于四时，故为布政之常也。飘怒，风之变，凉乃金气承之。大暄，火之甚，寒乃阴精承之。雷霆骤注，湿土之变，极则风气承之。飘风者，风自火出也。燔燎，炎之甚，极则水气承之。散落，肃杀之甚，温乃火气承之。寒雪冰雹寒之甚，极则土气承之。盖气极则变，变则害，承乃制，故为气变之常也。彤云，泽气上蒸也。凄鸣，金有声也。刚固坚芒，乃寒凝冰坚之象。此六气之令行于四时，故为令行之常也。里急，逆气上升也。厥阴主春，春气始于下而上，故为里急。阳明主秋，秋气始于上，故为浮虚。火生于木，风火相煽，故为身热疮疡。土位中央，分旺于四季，故四时为痞稸中满之病。太阳主筋，为风气所伤，故乃短而屈伸不利，此春病之常也。肢痛惊惑诸病，此夏病之常也。緛，缩也。戾，了戾也，即转出小便之关戾。厥阴主利前阴，而脉络阴器，为燥金所伤，故乃戾不利。皴，皱也，以燥而遇燥，故皮为皴揭，此秋病之常也。心主言，而喜为心志，君火为冬令之寒水所迫，则心气实而笑语不休，此冬病之常也。以上四时诸病，有因于六气者，有因于四时者，此论四时之五运六气，有德有化，有政有令，有变有病也。报德以德，报化以化者，即所谓春有鸣条律畅之化，则秋有雾露清凉之政，盖无胜则无复也。气高则高，气下则下者，谓春气始于下，则五运六气皆主厥阴之风木，秋气始于上，则五运六气皆属阳明之燥金，夏气始于前，则五运六气皆主少阳之炎暑；冬气始于后，则五运六气皆属太阳之凝寒。此四时六气，皆有定位之常，非若客气之环转也。风热燥寒，四时之气也。以湿土而列于四时之后者，谓土旺四季，先春夏而后秋冬也。随气所在者，随四时之气而言五运之胜耳。在者，言风气在春，热气在夏，燥气在秋，寒气在冬，湿气在于四季，各主七十二日有奇。命其所在而征之者，太阴之气在于长夏，太阳之气在于冬，少阴之气在于夏，阳明之气在于秋，厥阴之气在于春。如冬有雨化，以征太阴之胜，夏有寒化，以征太阳之胜，此与春胜长夏，长夏胜冬之义同。自得其位者，四时之六气，各自司其本位，此时化之常也。厥阴位于正月二月，少阴位于三月四月，各命其位，而方之月，则可知六气之所在矣。】
