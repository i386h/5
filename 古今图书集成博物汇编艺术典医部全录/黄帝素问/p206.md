<!-- { "loadSidebar": true } -->
　　帝曰：六位之气，盈虚何如？岐伯曰：太少异也。太者之至徐而常，少者暴而亡。　　【王冰曰：力强而作不能久长，故暴而亡也。】　　【马莳曰：此承上文而言六气之盈虚，以太过不及而分其病之迟速，生死之殊也。太少者，即太角少角之谓。阳年为太过为太，阴年为不及为少，六气盈虚，于此异也。六气之盈者为病，其势反徐而微，治法当逆之也。六气之虚者为病，其势反暴而甚，其法当从之也。人见虚者为病，其气暴烈，骤用峻剂攻之，则热病未已，寒病复始。殊不知太者之气反微，少者之气反甚耳。】　　【张志聪曰：此言主时之六气，亦有盛有虚，乃随岁运之太少也。岁运太过，则六位之气盈，岁运不及，则六位之气虚。盖太过之气，来徐而长，不及之气，来疾而短，故曰少者暴而亡。】　　【金西铭曰：太过之气，先天时而至，故徐而长。不及之气，后天时而至，故暴而短。譬如人之后至，则疾行而趋走矣。】
　　帝曰：天地之气盈虚如何？岐伯曰：天气不足，地气随之；地气不足，天气从之，运居其中而常先也。恶所不胜，归所同和，随运归从而生其病也。故上胜则天气降而下，下胜则地气迁而上，多少而差其分，微者小差，甚者大差，甚位易气交，易则大变生而病作矣。《大要》曰：甚纪五分，微纪七分，其差可见，此之谓也。【恶，去声。音雌】　　【王冰曰：运谓木火土金水，各主其岁。地气胜则岁运上升，天气胜则岁运下降，运气常先迁降也。随运归从，谓非其位则变生，变生则病作。胜，谓多也。上多则自降，下多则自迁，多少相移，气之常也。多少而差其分者。多则迁降多，少则迁降少。多少之应有微有甚之异。甚纪五分，微纪七分者，以其五分七分之所以知天地阴阳过差矣。马莳曰：此承上文而言司天在泉之气，亦有盈虚之分也。司天之气不足，则在泉之气随之而升，盖下胜则地气迁而上，在泉之气不足，则司天之气从之而降，盖上胜则天气降而下，其间五运之气，则居于其中，而天降则先天而降，地升则先地而升，所不胜者则恶之，所同和者则归之。假如丁壬木运司天，在泉为金则不胜，司天在泉为木为火则同和。随其运之所?，而民病是生。凡司天在泉，胜有多少，则差有多寡，其微者之差少，甚者之差大，大差则位易而变大，当气交之际，而位斯易焉，乃大变生而民病作矣。大要，差之甚者，计有其半，差之微者，止十分之三耳。所谓差者，乃相去不同之义，非过差之差。天道以太少而有盈虚，何过差之有哉？】　　【张志聪曰：此论主时之六气，亦有天地盈虚之分而上下相胜也。岁半以上，天气主之，岁半以下，地气主之，运居于天地之中，常先天地之气而为之胜，故曰随运归从而生其病。谓天地之气归从运气，而彼此相胜也。气交，谓三气四气之交，如天气不足，地气随之，则四之土气，先交于三气之火，如地气不足，天气随之，则三之火气，先交于四气之土，此火土子母相合，谓之归所同和，乃胜之微者也。微者小差，小差者在天之纪，仍居七分，而三分交于地，在地之纪，仍居七分，而三分交于天，此上下气交不为民病者也。恶所不胜者，恶己所不胜之气也。太阳寒化，施于少阴，阳明燥化，施于厥阴，此下胜则地气迁而上，厥阴风化，施于太阴，少阴火化，施于阳明，此上胜则天气降而下，乃胜之甚者也。甚者大差，大差者，在天之纪居五分，而五分直降于下，在地之纪居五分，而五分反迁于上，故甚则位易气交，易则大变生而病作矣。位易者，谓越三气四气之位，而初气二气，行于五位六位，五气六气，行于初位二位，此所不胜之气胜之，故曰恶所不胜。越其位而加之，故曰大变。如归所同和，则不越位矣。】
　　帝曰：善。论言热无犯热，寒无犯寒，余欲不远寒，不远热，奈何？岐伯曰：悉乎哉问也！发表不远热，攻里不远寒。帝曰：不发不攻，而犯寒犯热何如？岐伯曰：寒热内贼，其病益甚。帝曰：愿闻无病者何如？岐伯曰：无者生之，有者甚之。帝曰：生者何如？岐伯曰：不远热则热至，不远寒则寒至。寒至则坚否、腹满、痛急、下利之病生矣。热至则身热、吐下、霍乱、痈疽、疮疡、瞀郁、注下、瞤瘛、肿胀、呕、鼽衂、头痛、骨节变、肉痛、血溢、血泄、淋闭之病生矣。帝曰：治之奈何？岐伯曰：时必顺之，犯者治以胜也。　　【王冰曰：汗泄，故用热不远热。下利，故用寒不远寒。皆以其不住于中，如是则夏可用热，冬可用寒，不发不泄而无畏忌，是谓妄远，注所禁也，皆谓不获已而用之。秋冬亦同。寒热内贼，谓以水济水，以火济火，适足以更生病，岂唯本病之益甚乎？无者生之，有者甚之，谓无病者犯禁犹能生病，况有病者而求轻减，不亦难乎？食已不饥，吐利腥秽，亦寒之疾，暴喑冒昧，目不识人诸病，亦热之病也。时必顺之，犯者治以胜，谓春宜凉，夏宜寒，秋宜温，冬宜热，此时之宜，不可不顺。然犯热治以寒，犯寒治以热，犯春宜用凉，犯秋宜用温，是以胜也。犯热治以咸寒，犯寒治以甘热，犯凉治以苦温，犯温洽以辛凉，亦胜之道也。】　　【马莳曰：此言汗下其邪者，可以偶犯寒热，而无故犯之者非也。邪郁于表，则用热药以发之，热积于里，则用寒药以攻之，若非发表而犯热则热贼内而热反甚，非攻里而犯寒，则寒贼内而寒反甚矣。彼无病而误服者，仅足以生病耳，奚止于有病而甚者哉？故犯寒则寒至，凡为坚否，为腹满，为痛急，为下利之病生矣。犯热则热至，凡为心热、为吐下、为霍乱、为痈疽、为疮疡、为瞀郁，为注下、为瞤瘛、为肿胀、为呕、为鼽、为头痛、为骨节变、为肉痛、为血溢、为血泄、为淋闭之病生矣。治之以所胜而病可解矣。】　　【张志聪曰：此言主时之六气，亦当远寒而远热者也。按前章之所谓热无犯热，寒无犯寒者，论司天在泉及加临之六气，此章论主时之六气，亦有寒热温凉之分。故帝复有此问。辛甘发散为阳，故有病而应发散者，即当远热而不远热矣。酸苦涌泄为阴，故有病而应攻里者，即当远寒而不远寒矣。如虽病而不宜发表攻里，若妄犯之，则寒热内贼，其病益甚。若无病而不远热，不远寒者，则坚否腹满，身热吐下之病生矣。时谓四时。治以胜者，如犯热则以所胜之寒治之，如犯寒则以所胜之热治之。】
　　黄帝问曰：妇人重身，毒之何如？岐伯曰：有故无殒，亦无殒也。帝曰：愿闻其故，何谓也？岐伯曰：积大聚，其可犯也，衰其大半而止，过者死。【重，平声。】　　【王冰曰：故，谓有大坚症瘕，痛甚不堪，则治以破积愈症之药，是谓不救，必乃尽死，救之盖存其大也，虽服毒不死也。上无殒，言母必全；亦无殒，言子亦不死也。使衰其大半，不足以害生，故衰大半则止其药。若过禁使尽，毒气内余，无病可攻，以当毒药，毒攻不已，则败损中和，故过则死。】　　【马莳曰：此言妊妇之用毒药者，可用而不可过也。妇人怀妊，谓之重身。然用毒药以治其病者，正以内有其故，则有病以当毒药，其子必无殒也。不惟子全，而母亦无殒也。但有大积大聚，或病甚者，不得不用此以犯之，秖宜衰其大半而止药，彼病自渐去。若过用其药，则败损真气，而母子未必不殒矣。】　　【张志聪曰：此言胎孕积聚，亦有阴阳寒热之分，所当远寒而远热者也。毒者，大寒大热之药也。娠妇始结胎之一月二月，乃木气司养二二月四月主火，五月六月主土，七月八月主金，九月十月主水，至太阳而五行已周，阴阳水火分而成后天之形身矣。然未生之前，五行之气，各有盛有虚，有胜有郁，宜以寒热温凉顺逆而调之。设或有病而欲不远寒，不远热，亦无伤于胎气。所谓有故无殒，然亦无过之而致殒也。即如大积大聚，乃属脏腑之五行，尚其可犯寒而犯热者也。若过犯之，则死。寒热温凉，是谓四畏，可不慎诸！此节大有关于治道也。附论七月所生小儿，能育而亦多长寿者，盖七月乃肺脏司养，肺属天而主气主血，天一生水，感天地之气而生，故育。九月十月，乃少阴太阳所主，皆感阴阳水火而生。若夫八月，乃阳明大肠主气，感阳明之腑气而生，故虽生而不育。】
　　帝曰：善。郁之甚者，治之奈何？岐伯曰：木郁达之，火郁发之，土郁夺之，金郁泄之，水郁折之。然调其气过者，折之以其畏也，所谓泻之。　　【王冰曰：郁之甚者，天地五行应运，有郁抑不伸之甚者也。达谓吐之，令其条达。发谓汗之，令其疏散。夺谓下之，令无壅碍。泄谓渗泄之，解表利小便也。折谓折之，制其冲逆。通是五法，乃气之和调，后乃观其虚盛，而调理之。太过者，以其味泻之，如咸泻肾酸泻肝之类。过者畏泻，故谓泻为畏也。】　　【马莳曰：此言治五郁之法也。上言五郁，五运之郁也。此言五郁，人身之郁也。或有天时之郁而成之者，或以五脏之郁而自成者。木郁者，肝病也，宜吐而达之。火郁者，心病也，宜汗而发之。土郁者，脾病也，宜下而夺之。金郁者，肺病也，宜解其表，利其小便而渗泄之。水郁者，肾病也，宜制其冲逆，而折抑之。既治其病，复观其虚实，而调其气。若病之太过者，乃以其所畏者而折之，以咸泻肾，以酸泻肝，以辛泻肺，以甘泻脾，以苦泻心，则过者可制矣。】　　【张志聪曰：此言四时之郁，而有调治之法也。郁之甚者，太阴施于太阳，则水郁矣。太阳施于少阴，则火郁矣。少阴施于阳明，则金郁矣。阳明施于厥阴，则木郁矣。厥阴施于太阴，则土郁矣。调治之法，木郁则舒达之，火郁则发散之，土郁则疏夺之，金郁则泄利之，水郁则折流之。然调其所胜之气，太过者折之，以其畏而无复也。所谓泻之，谓泻其胜气也。】
