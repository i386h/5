<!-- { "loadSidebar": true } -->
　　帝曰：厥阴在泉而酸化，先余知之矣，风化之行也何如？岐伯曰：风行于地，所谓本也。余气同法。本乎天者，天之气也；本乎地者，地之气也。天地合气，六节分而万物生矣。故曰：谨候气宜，无失病机，此之谓也。　　【王冰曰：厥阴在泉，风行于地；少阴在泉，热行于地；太阴在泉，湿行于地；少阳在泉，火行于地；阳明在泉，燥行于地；太阳在泉，寒行于地。故曰，余气同法也。本，谓六气之上元气也，化于天者为天气，化于地者为地气。万物居天地之间，悉为六气所生化。阴阳之用，未尝有逃生化出阴阳者。】　　【马莳曰：此帝问厥阴在泉之为风化，而伯以其本于地气者告之也。首节言厥阴司天，其化以风，而又论地化曰司天同候，则地化亦以风也。兹言在泉为酸化者，可得而知。而在泉为风化，其义似有所悖，殊不知司天则风行于天，在泉则风行于地，乃本于地之气而为风之化也。若时乎司天，则本乎天之气而亦为风化矣。至各气司天，则亦本乎天气而为天化矣。故曰，余气同法也。惟此天地合气，六节各分，而万物所由以化生。故本乎天而化者，由于司天之气本乎地而化者，由于司地之气，此在天地为气宜，而在人身为病机，必谨候之而可以治病矣。】　　【张志聪曰：此言司天在泉，俱以六气为本。六气繞地环转，而上下周行，又非气司天化，而味主地化也。六气之本于上者，即为天之气，本乎下者，即为地之气。天地合气，六节分而万物化生，故谨候六气之所宜，无失五行之病机，斯得至真之要道。】
　　帝曰：其主病何如？岐伯曰：司岁备物，则无遗主矣。帝曰：先岁物何也？岐伯曰：天地之专精也。帝曰：司气者何如？岐伯曰：司气者主岁同，然有余不足也。帝曰：非司岁物，何谓也？岐伯曰：散也。故质同而异等也。气味有薄厚，性用有躁静，治保有多少，力化有浅深，此之谓也。　　【王冰曰：主病，言采药之岁也。谨候司天地所生化者，则其味正当其岁也。故彼药工专司岁气，所收药物，则一岁二岁，其所主用无遗略也。专精之气，药物肥浓，又于使用当其正气味也。五运主岁者，有余不足，比之岁物，恐有薄有余之岁药专精也。非司岁物，言非专精则散气，散气则物不纯也。形质虽同，力用则异。故不尚之。气味薄厚，性用躁静，治保多少，力化浅深，此物与岁不同耳。】　　【马莳曰：此言药备岁物者，为天地之专精，而司岁者其气偏，非岁物者其气散也。上文言候气宜而无失病机，则用药以治病，不可无所主也。伯言每岁各有所司，必因其司岁者以备药物，则病无遗主矣。正以每岁之司天在泉，物从其化，而天地之专精储焉，故不可不先之也。彼司气者，即司运也，如甲己为土运，乙庚为金运，然太过则有余，不及则不足，其气偏耳。若非岁物而用之，则其气又散。故一物之质同，而有专精完全偏散之异，所以气味有厚薄，性用有躁静，治保有多少，力化有浅深，此岁物之不可以不备也。】　　【张志聪曰：主病，谓主治病之药物。司岁备物，谓从六气五运以备之。如少阴少阳二火司岁，则收附子姜桂之热物；如阳明燥金司岁，则收桑皮苍朮之燥物，如厥阴风气主岁，则收防风羌活之风物；如太阳寒水司岁，则收芩连大黄之寒物；如太阴土气司岁，则收山药黄精之类甘平甘温之品，以及苍丹黅素元之谷，所谓药食宜也。此皆得天地之专精，故先取岁物，谓先备司岁之物，即上章之所谓食岁谷以全其真。盖食天地之精，以养吾身之真也。司气，谓五运之气，五运虽与主岁相同，然又有太过不及之分。太过之岁则物力厚，不及之岁则物力浅薄矣。若非气运司岁之物，则气散而力薄。故形质虽同，而气味有浅深厚薄之异。治保有多少者，谓治病保真之药食，或宜多用，或宜少用也。按中古之世，不能司岁备物，用炮制以代天地之助，如制附子曰炮，制苍朮、桑皮曰炒，盖以火助火而以燥助燥也。近有制附子以水煮曰阴制，制桑皮以蜜拌曰润燥，是犹用鹰犬而去其爪牙，则驱之搏蹇兔而不能，又安望韩卢之技哉？】
　　帝曰：岁主脏害何谓？岐伯曰：以所不胜命之，则其要也。帝曰：治之奈何？岐伯曰：上淫于下，所胜平之。外淫于内，所胜治之。　　【王冰曰：不胜，谓木不胜金，金不胜火之类。淫，谓行所不胜己者。上淫于下，天之气也。外淫于内，地之气也。随所制胜，而以平治之也。制胜，谓五味寒热温凉，随胜用之。】　　【马莳曰：此言岁之五脏被害者，以其有所不胜而治之有法也。岁气在天，五脏在人，而岁主五脏有害者，正以木气淫则脾不胜，火气淫则肺不胜，土气淫则肾不胜，金气淫则肝不胜，水气淫则心不胜，以所不胜命之，则知害脏之要也。故司天之气，淫于下而脏病生，则以所胜者平之，如木气淫则以金制之者是也。至在泉之气，淫于内而脏病生，则亦以所胜者治之，即木气淫而以金制之者是也。所谓制胜者，谓五味寒热温凉，随胜而用之耳。但上淫于下者，淫于三气已前，有胜无复也。外淫于内者，淫于四气以后，有胜无复也。】　　【张志聪曰：此论五运之气，受司天在泉之胜制。岁主者，谓六气之主岁。脏，五脏也。盖言五脏内属五行，而外合五运，五运之气，受胜制之所伤，则病人五脏而为害矣。如少商金运而值二火司天，少宫土运而值厥阴在泉，此皆运气之所不胜，而受胜气之所胜制，故以所不胜命之，则岁主脏害之要可知矣。上淫于下者，谓司天之气，淫胜其在下之运气，当以所胜平之。如少商金运，而火热上临，宜平以咸寒，佐以苦甘。外淫于内者，在泉之气，淫胜其在内之五运，当以所胜治之。如少宫土运，而风木下淫，宜治以辛凉，佐以苦甘。按司天在泉之气根于外，五运之化根于中，故曰外淫于内。下章平天气曰平，治在泉曰治，又诸气在泉曰淫于内。】
　　帝曰：善。平气何如？岐伯曰：谨察阴阳所在而调之，以平为期。正者正治，反者反治。　　【王冰曰：平谓诊平和之气，知阴阳所在，则知尺寸应与不应，不知阴阳所在，则以得为失，以逆为从，故谨察之也。诸方之制，咸悉不然，故曰，反者反治也。】　　【马莳曰：此言岁气之平，而有所病者，亦视其正反而善治之也。上文言上淫于下，外淫于内，而为病，皆以岁气不平也。故有平气而民病者，何也？伯言阴阳者尺寸之位，与夫阴脉阳脉、阴经阳经，皆曰阴阳也，当谨察而调之，以平为期。如阴经病而阳经不病，阳经病而阴经不病，是为正病也，正则以寒药治热，以热药治寒，从而正治之耳。若阴位而见阳脉，阳位而见阴脉，是为反病也，反则以寒药治寒，以热药治热，从而反治之耳。】　　 【张志聪曰：下气，谓无上下之胜制，运气之和平也。甲丙戊庚壬为阳运，乙丁己辛癸为阴运，阴阳二运，有太过不及之分，故谨察阴阳所在而调之，以平为期。正者正治，谓太过之岁，当抑其胜气，扶其不胜。反者反治，谓不及之运，为所不胜之气反胜，当反佐以取之。】
