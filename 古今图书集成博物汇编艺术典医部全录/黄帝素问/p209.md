<!-- { "loadSidebar": true } -->
　　帝曰：夫子言察阴阳所在而调之，论言人迎与寸口相应，若引绳小大齐等，命曰平。阴之所在，寸口何如？岐伯曰：视岁南北，可知之矣。帝曰：愿卒闻之。岐伯曰：北政之岁，少阴在泉，则寸口不应；厥阴在泉，则右不应；太阴在泉，则左不应。南政之岁，少阴司天，则寸口不应；厥阴司天，则右不应；太阴司天，则左不应。诸不应者，反其诊则见矣。帝曰：尺候何如？歧伯曰：北政之岁，三阴在下，则寸不应；三阴在上，则尺不应。南政之岁，三阴在天，则寸不应；三阴在泉则尺不应。左右同。故曰，知其要者，一言而终，不知其要，流散无穷，此之谓也。　　【王冰曰：阴之所在，脉沉不应，引绳齐等，其候颇乖，故问之北政，木火金水运面北受气，凡气在泉者，脉悉不见，唯左右之气脉可见之。在泉之气，善则不见，恶者可见，病以气及客主淫胜名之。在天之气亦然。厥阴在泉，则少阴在右，故右不应；太阴在泉，则少阴在左，故左不应。南政土运之厌，面南行令，故少阴司天，则两下寸口不应。不应皆为脉沉，仰手而沉，覆其手则沉为浮，细为大也。司天曰上，在泉曰下。天不应寸，左右悉与寸不应义同。要，谓知阴阳所在，知则用之不惑，不知则尺寸之气，沉浮小大，常三岁一差也。】　　【马莳曰：此言南北二政之司天在泉，其尺寸之脉，各有所不应也。《灵枢》禁服篇云：寸口主中，人迎主外，两者相应，俱往供来。若引绳大小齐等，春夏人迎微大，秋冬寸口微大，如是者名曰平人。夫曰微大，则脉之和者也，今寸口之脉而有阴脉来现，沉而不应，则与大小齐等微大之义拂矣。伯言自左右手而言之，则左寸为人迎，而右寸为寸口。自两手而言，则两手之寸皆为寸，而两手之尺皆为尺。故寸口之脉，有时不宜应者，视岁有南北之政可知之矣。盖五运以甲己土运为尊，六气以少阴君火为尊，故以甲己土运为南政，乃面南而行令，与君主同；其余四运为北政，则面北而受令，与臣子同。惟以少阴为君主，凡脉之司天在泉不应者，皆以少阴而论之，故北政之岁，人气面北而寸北尺南。地左间之气在右寸，右间之气在左寸，天左间之气在右尺，右间之气在左尺，故乙卯、乙酉、丁卯、丁酉、卒卯、辛酉、癸卯、癸酉，乃少阴在泉也，则两寸之脉俱不应。夫南政为少阴司天，则两寸不应，今北政少阴在泉，而亦两寸不应者，从君而不从臣也。故不以尺为主，而以寸为主耳。诀云：子午南少北卯酉，两手沉寸口者是也。北政之岁，丙寅、丙申、戊寅、戊申，庚寅、庚申、壬寅、壬申，乃厥阴在泉，其左间则少阴，而右间则太阳也，宜右寸之脉不应。夫南政厥阴司天，则左间少阴，故右寸之脉不应，今北政厥阴在泉，而亦右寸之脉不应者，亦从君而不从臣也。故不以尺为主，而以寸为主耳。诀云：巳亥南厥北寅申，右寸脉潜形者是也。北政之岁，丙辰、丙戌、戊辰、戊戌、庚辰、庚戌、壬辰、壬戌，乃太阴在泉，其左间则少阳，而右间则少阴也，宜右寸之脉不应。夫南政太阴司天，则左寸不应，今北政太阴在泉，而亦左寸不应者，从君而不从臣也。诀云：丑未南太北辰戌，左手寸不出者是也。若使北政三阴司天而不在泉，则其不应者，不在寸而在尺矣。故下文曰，北政之岁，三阴在下则寸不应，若三阴在上则尺不应者，此也。南政之岁，如甲子、甲午，乃少阴司天，则两寸之脉俱不应，如前所云者是也。南政之岁，如己巳、己亥，乃厥阴司天，其左间则少阴，而右间则太阳，宜右寸之脉不应，如前所云者是也。南政之岁，如己丑、己未，乃太阴司天，其左间则少阳，而右间则少阴，宜左寸之脉不应，如前所云者是也，若使南政三阴在泉而不司天，则其不应者不在寸而在尺矣。故下文曰，南政之岁，三阴在天则寸不应，若三阴在泉则尺不应者，此也。所谓诸不应者，即南北二政，而相反以诊之，则南政主在寸者，北政主在尺，而南政主在尺者，北政主在寸，则其脉自明矣。且不惟尺寸为然，凡南北之左右二间，其相反与尺寸同耳。此乃要之所在，而不可不知者也。】
　　【张志聪曰：此承上文以申明少阴之所在也。五运之中，少阴不司气化，随六气之阴阳而上下左右，故曰，阴之所在何如？圣人南面而立，前曰广明，后曰太冲，太冲之地，名曰少阴，少阴之上，名曰太阳。盖太冲，坎位也，广明，离位也，少阴主天一之坎水，而上为太阳之离火，是以北政之岁，随三阴而在坎，南政之岁，从三阳而在离，故有应不应之分焉。所谓南北者，阴阳也。五运之中，戊癸化火，以戊癸午为南政，甲乙丙丁己庚辛壬为北政。五运之政，有南有北，少阴之气，有阴有阳，是以随之而上下也。寸尺，血脉也。血乃中焦之汁，流溢于下而为精，奉心神化赤而为血，故脉始于足少阴肾，而主于手少阴心，是以诊寸尺之阴阳，以征少阴之上下。若风寒暑湿燥火，天之阴阳也。三阴三阳上奉之，以司主岁之六气。木火土金水火，地之阴阳也，以司五行之化运。化运五岁而右迁，而五行之中有二火，故君火不司气化，然虽不主运，而有所居之位焉。少阴之上，君火主之，是少阴本于阴而主于阳，是以南政之岁，居于阳，北政之岁，居于阴也。司天在南，在泉在北，此天地之定位，人面南而诊之，寸为阳而在南，尺为阴而在北。北政之岁，少阴在泉，则随阴而居北，是以寸口不应。南政之岁，少阴司天，则对阴而居阳，是以寸口不应。不应者，脉微而不应于诊，此论寸尺之阴阳南北也。北政之岁，厥阴在泉，则少阴在左，故右不应，太阴在泉，则少阴在右，故左不应。南政之岁，厥阴司天，则少阴在左，故右不应。太阴司天，则少阴在右，故左不应。此论人迎寸口之左右也。诸不应者，谓左右之不应也。反其诊者，以人面南面北而诊之也。盖以图象平置于几上，以司天在南，在泉在北，北政之岁，人面北以诊之，南政之岁，人面南以诊之，则左右之不应可见矣。夫天上地下，天南地北，此天地之定位也。人面南而面北者，人居天地气交之中，随天地之气而环转也。所谓三阴者，以少阴居二阴之中。上下者，以天在上而泉在下也。左右同者，谓尺之左右不应，与寸之左右不应同也。故知其要者，知少阴之不司气化，随阴阳而居上居下也。不知其要，流散无穷者。如疏注之议论纷纭，而茫无归着也。　朱卫公问曰：假如甲子、甲午岁，君火司天，而寸口不应，是司天之少阴不应于脉耶？曰：五运六岁之道，五运外合五行，内合五脏，五脏之气见于六脉，而后合于六气，是感五运之气而见于寸尺也。故曰，天地之气，无以脉诊，盖谓司天在泉之六气，不形于诊也。是以首提曰脏害，当知脏害二字，为照应寸尺而言。】
