<!-- { "loadSidebar": true } -->
　　帝曰：善。天气之变何如？岐伯曰：厥阴司天，风淫所胜，则太虚埃昏，云物以扰，寒生春气，流水不冰。民病胃脘当心而痛，上支两胁，鬲咽不通，饮食不下，舌本强，食则呕，冷泄，腹胀，溏泄，瘕，水闭，蛰虫不出。病本于脾，冲阳绝，死不治。少阴司天，热淫所胜，怫热至，火行其政。民病胸中烦热，嗌干，右胠满，皮肤痛，寒热，咳喘，大雨且至，唾血，血泄，鼽衂，嚏呕，溺色变，甚则疮疡，胕肿，肩背臂臑，及缺盆中痛，心痛，肺(月真)，腹大满膨膨而喘咳。病本于肺，尺泽绝，死不治。太阴司天，湿淫所胜，则沉阴且布，雨变枯槁。胕肿骨痛，阴痹，阴痹者，按之不得，腰脊头项痛，时眩，大便难，阴气不用，饥不欲食，咳唾则有血，心如悬。病本于肾，太溪绝，死不治。少阳司天，火淫所胜，则温气流行，金政不平。民病头痛，发热恶寒而疟，热上皮肤痛，色变黄赤，传而为水，身面胕肿，腹满，仰息，泄注赤白，疮疡，咳吐血，烦心，胸中热，甚则鼽衂。病本于肺，天府绝，死不治。阳明司天，燥淫所胜，则木乃晚荣，草乃晚生。筋骨内变，民病左胠胁痛，寒清于中，感而疟，大凉革候，咳，腹中鸣，注泄，骛溏，名木敛生菀于下，草焦上首，心胁暴痛，不可反侧，嗌干，面尘，腰痛，丈夫(疒颓)疝，妇人少腹痛，目眜，眦疡疮，痤痈，蛰虫来见。病本于肝，太冲绝，死不治。太阳司天，寒淫所胜，则寒气反至，水且冰。血变于中，发为痈疡，民病厥心痛，呕血，血泄，鼽衂，善悲，时眩仆运，火炎烈，雨暴乃雹，胸腹满，手热，肘挛，腋肿，心淡淡大动，胸胁胃脘不安，面赤目黄，善噫，嗌干，甚则色炲，渴而欲饮。病本于心，神门绝，死不治。所谓动气知其脏也。帝曰：善。治之奈何？岐伯曰：司天之气，风淫所胜，平以辛凉，佐以苦甘，以甘缓之，以酸泻之。热淫所胜，平以咸寒，佐以苦甘，以酸收之。湿淫所胜，平以苦热，佐以酸辛，以苦燥之，以淡泄之。湿上甚而热，治以苦温，佐以甘辛，以汗为故而止。火淫所胜，平以酸冷，佐以苦甘，以酸收之，以苦发之，以酸复之。热淫同。燥淫所胜，平以苦温，佐以咸辛，以苦下之。寒淫所胜，平以辛热，佐以甘苦，以咸泻之。　　【王冰曰：厥阴司天，风自天行，故太虚埃起。风动飘荡，故云物扰，不分远物，是为埃昏。土之为病，善泄利。若病水，则小便闭而不下。若大泄利，则经水亦多闭绝。冲阳在足跗上五寸，去陷骨三寸，动脉应手，胃之气也。微则食饮减少，绝则药食不入，下嗌还出也。攻之不入，养之不生，邪气日强，真气内绝，故必死。少阴司天，怫热至，火行其政也。是岁民病集于右，盖以小肠通心，病自肺生，故曰病本于肺。尺泽在肘内廉大文中，动脉应手，肺之气也。火烁于金，承天之命，金气内竭，故危。尺泽不至，肺气已绝，荣卫之气，宣行无主，真气内竭，生之何有哉？太阴司天，肾气受邪，水无能治，下焦枯涸，故大便难。太溪在足内踝后跟骨上陷中，动脉应手，肾之气也。土邪胜水，而肾气内绝，邪甚正微，故方无所用矣。少阳司天，火来用事，则金气受邪，故曰金政不平，火炎于上，金肺受邪，客热内燔，水无能救，故化生诸病，制火之客则已矣。天府在肘后外侧上腋下同身寸之三寸，动脉应手，肺之气也。火胜则金脉绝，故死。阳明司天，金胜故草木晚生荣也。配于人身，则筋骨内应而不用。夫大凉之气，变易时候，则寒清发于中，内感寒气则为痎疟也。大肠居右，肺气通之，令肺气内淫，肝居于左，故左胠胁痛而如刺割。其岁民病自注泄，则无淫胜之疾，大凉且甚，阳气不行，故不容收敛，草荣悉晚，生气已升，阳不布令，故闭积生气而稸于下也。在妇人之应，则少腹之内，痛气居之，发疾于仲夏。眦疡之疾，犹及秋中。疮痤之类生于上，痈肿之患生于下，疮色虽赤，中心正白，物气之常也。太冲在足大指本节后二寸，动脉应手，肝之气也。金来伐木，肝气内绝，真不胜邪，死其宜也。太阳司天，寒气布化，故水且冷而血凝皮肤之间，卫气结聚，故为痈也。若乘火运而火热炎烈，与水交战，故暴雨半珠形为雹也。心气为噫，故善噫。是岁民病集于心胁之中也。阳气内郁，湿气下蒸，故心厥痛而呕血，血泄，鼽衂面赤目黄，善噫，手热肘挛，腋肿嗌干；甚则寒气胜阳，水行凌火，火气内郁，故渴而欲饮也。病始心生，为阴凌犯。故云病本于心也。神门在手之掌后锐骨之端，动脉应手，真心气也。水行乘火，而心气内结，神气已亡，不死何待？善知其诊，故不治也。所以诊视而知死者，以脏之经脉动气，知神脏之存亡尔。治，谓可攻治者。风淫所胜，谓厥阴之气未为盛热，故以凉为药平之。夫气之用也，积凉为寒，积温为热。以热少之，其则温也；以寒少之，其则凉也；以温多之，其则热也；以凉为多之，其则寒也。各当其分，则寒寒也，温温也，热热也，凉凉也。方书之用，可不务乎？故寒热温凉，升降多少，善为方者，意必精通，余气皆然，从其制也。热淫所胜，谓热气已退时发动者，是为心虚。气散不敛，以酸收之，虽以酸收，亦兼寒助，乃能殄除其源本矣。热见太甚，则以苦发之，汗已便凉，是邪气尽，勿寒水之。汗已犹热，是邪气未尽，则以酸收之。已又热，则复汗之。已汗复热，是脏虚也，则补其心可矣。湿气所淫，皆为肿满，但除其湿，肿满自衰。因湿生病，不肿不满者，亦尔治之。湿气在上，以苦吐之，湿气在下，以苦泄之，以淡渗之，则皆燥也。泄，谓渗泄，以利水道下小便为怯，然酸虽热，亦用利小便，去伏水也。治湿之病，不下小便，非其法也。湿上甚而热，谓身半以上，湿气有余，火气复郁，郁湿相搏，则以苦温甘辛之药，解表疏汗而祛之。故云，以汗为除病之故也。火淫所胜，同热淫法，以酸复其本气，若不复其气，则淫气空虚，招其损也。若制燥之胜，必以苦温，是以火之气味也。宜下必以苦，宜佐必以酸，宜泻必以辛。清甚生寒，留而不去，则以苦温下之，气有余则以辛泻之，诸气同法。若寒淫散，止之则不可过也。】　　【马莳曰：此言六气之司天淫胜为病者，各有治之之法也。上文言上淫于下，所胜平之，而此遂以司天之气之变为问。伯言乙巳、丁巳、己巳、辛巳、癸巳、乙亥、丁亥、己亥、辛亥、癸亥之岁，乃厥阴司天也。厥阴为风木，风淫所胜，则风自天行，太虚埃昏，风动飘荡，故云物以扰也。春气宜温而寒尚生，风胜温也。流水不冰，风挠之也。其民病为胃脘当心而痛，为上肢两胁，及鬲咽不通，饮食不下，为舌本强，为食则呕，为冷泄，为腹胀，为溏，为泄瘕，为水闭，时则蛰虫不出。凡病皆本于脾，以木来胜土也。故冲阳者，足阳明胃经之穴，若此脉气绝，则死不治矣。甲子、丙子、戊子、庚子、壬子、甲午、丙午、戊午、庚午、壬午之岁，乃少阴司天也。少阴为暑热，热淫所胜，则怫然已至，火行其政，其民病为胸中烦热，为嗌干，为右胠满，为皮肤痛，为寒热，为咳为喘，及大雨且至之候，则为唾血，为血泄，为鼽，为衂，为嚏，为呕，为溺色变；甚则为疮疡，为胕肿，为肩背臂臑及缺盆中痛，为心痛，为肺(月真)胀，为腹大满膨膨而咳喘，皆火来胜金，而病本于肺也。尺泽者，手太阴肺经之穴，若此脉气绝，则死不治矣。乙丑、丁丑、己丑、辛丑、癸丑、乙未、丁未、己未、辛未、癸未之岁，乃太阴司天也。太阴为湿土，故湿淫所胜，则沉阴且布，雨变枯槁，其民病为胕肿，为骨痛阴痹，盖阴痹者，按之不可得而知其处也。又为腰脊头项痛，及时为眩晕，为大便难，为阴气不举，为饥不欲食，为咳唾则有血，为心如悬，皆土来胜水而病本于肾也。太溪者，足少阴肾经之穴，若此脉气绝，则死不治矣。甲寅、丙寅、戊寅、庚寅、壬寅、甲申、丙申、戊申、庚申、壬申之岁，乃少阳司天也。少阳为相火，火淫所胜，则温气流行，金政不平，其民病有为头痛，为发热恶寒而疟，为热上皮肤痛及色变黄赤，又传而为水身面胕肿，为腹满，为仰息，为泄注赤白，为疮疡，为咳唾血，为烦心，为胸中热，甚则有为鼽为衂，皆火来胜金而病本于肺也。天府者，手太阴肺经之穴，若此脉气绝，则死不治矣。乙卯、丁卯、己卯、辛卯、癸卯、乙酉、丁酉、己酉、辛酉、癸酉之岁，乃阳明司天。阳明为燥金，故燥淫所胜，则木乃晚荣，草乃晚生，以木受克于金也。人之筋骨变于内，其民病为左胠胁痛，肝居于左也。为寒冷于中，为感而成疟；及大凉革候，民病又为咳，为腹中鸣，为注泄，为鹜溏。至于名木敛其生意而菀于下，草焦其上首，民病又为心胁暴痛，不可以反侧，为嗌干，为面尘，为腰痛，为丈夫(疒颓)疝，为妇人少腹痛，为目眜，为眦生疮疡，为痤为痈。其蛰虫则有时来见，皆金来胜木而病本于肝也。太冲者，足厥阴肝经之穴，若此脉气绝，则死不治矣。甲辰、丙辰、戊辰、庚辰、壬辰、甲戌、丙戌、戊戌、庚戌、壬戌之岁，乃太阳司天也。太阳为寒水，故寒淫所胜，则寒气反至，水且冰，寒凝血变于中，当发为痈疡，其民病为厥心痛，为呕血，为血泄，为鼽衂，为善悲，为时眩仆运，及火炎烈而雨暴乃电，为胸腹满，为手热，为肘挛，为腋肿，为心淡淡大动，为胸胁胃脘不安，为面赤目黄，为善噫，为嗌干，甚则为色炲，为渴欲饮，皆水来胜火而病本于心也。神门者，手少阴心经之穴，若此脉气绝，则死不治矣。凡此皆以冲阳、尺泽、太溪、天府、太冲等脉为验者，即以各穴动气，而知其五脏之绝耳。故治之者，风淫所胜，则平以辛凉，佐以苦甘，以甘缓之，以酸泻之。彼厥阴在泉者，其法与此大同，而复有以辛散之之一语耳，无以酸泻之也。热淫所胜，则平以咸寒，佐以苦甘，以酸收之。彼少阴在泉者，其法与此大同，而复有以苦发之之一语耳。湿淫所胜，则平以苦热，佐以酸辛，以苦燥之，以淡泄之。彼太阴在泉者，其法与此大同，而止有佐以酸淡，与此佐以酸辛者少异。但身半以上，湿气尚余，火气复郁，郁湿相薄，则以苦温甘辛之药，解表发汗，候其体之如旧而止药也。火淫所胜，则平以咸冷，佐以苦甘，以酸收之，以苦发之，以酸复之，与上热淫所胜者同法。盖上为君火，而此为相火也。又与彼少阳在泉者同法，但无以酸复之之一语耳。燥淫所胜，则平以苦温，佐以酸辛，以苦下之。彼阳明在泉者，其法与此大同，但彼则佐以甘辛，而此则佐以酸辛耳。寒淫所胜，则平以辛热，佐以苦甘，以咸泻之。彼太阳在泉者，则复有以辛润之，以苦坚之之二语耳。】　　【张志聪曰：厥阴司天，巳亥岁也。风淫于上，故太虚埃昏，云物扰乱，寒生于春气，是以流水不冰。按经脉篇舌本强，食则呕，胃脘痛，腹胀，饮食不下，溏瘕泄，水闭，皆脾经之病。盖风木淫胜，故病本于脾。蛰虫藏于土中、因风气外淫，故不出也。少阴司天，子午岁也。怫，郁也。盖少阴之火，发于阴中，故为怫热。少阴太阳，阴中有阳，阳中有阴，阴阳相从，标本互换，是以火热甚而大雨至，水寒极而运火炎。民病胸中烦热，嗌干，右胠满，皮肤痛，肺受火热，而津液不生也。唾血血泄，热淫而迫血妄行也，按经脉篇溺色变，肩背臂腨痛，烦心，胸满，肺胀膨膨而喘咳，皆肺经之病。盖火淫则金气受伤，故病本于肺。太阴司天，丑未岁也。湿淫于上，是以沉阴且布，草木枯槁，得化气之雨，而变生胕肿阴痹，皆感寒湿之气，病在阴者，名曰痹，故按之不得也。肾主骨而膀胱为之腑，故腰脊头项骨痛。肾开窍于二阴，故大便难也。阴气不用者，不能上交于心也。上下不交，则上焦之火，热留于胃，胃热则消谷，故善饥。胃气上逆，故不欲食也。咳唾有血者，心火在上，而不得上下之相济也。经脉篇曰：肾是动，病目(目巟)(目巟)无所见，心如悬，若饥。盖心肾不交，故虚悬于上而若饥也。此土淫胜水，故病本于肾。少阳司天，寅申岁也。火淫所胜，故金政不平。少阳之火，在天为暑，故民病头痛，寒热而疟，热上皮肤，色变黄赤，火上淫于肺也。肺者太阴，皆积水也。传为水者逼其金水外溢，故为肿满之水病也。仰息，肺气逆而不得偃息也。泄注赤白疮疡唾血烦心，火热盛也。鼽衂甚而及于肺也。此火淫胜金，故病本于肺。阳明司天，卯酉岁也。燥金淫胜于上，则木受其制，故草木生荣俱晚。肝血伤而不能荣养筋骨，故生内变。左胠胁痛，肝经病也。感寒清而成疟者，秋成痎疟也。大凉革候者，夏秋之交，变灸暑而为清凉也。腹中鸣注泄鹜溏，寒清于中也。菀，茂也。名木敛于上，而生菀于下，草焦上首，肃杀之气淫于上也。心胁暴痛，不可反侧，嗌干面尘，(疒颓)疝眦疡，皆肝经之病。盖金淫于上，故病本于肝。曰寒气反至者，谓太阳为诸阳之首，即君火之阳也。然本于在下之寒水，今寒气反从上而至，是上下皆寒，而太阳运居于中，故曰运火炎烈。夫寒临于上，如阳能胜之，即所谓凡伤于寒则为病热，乃病反其本，得标之病矣。故治反其本，得标之方，此太阳从本从标，寒热更胜之气也。是以痈疡呕血，鼽衂腹满，乃阳热中盛之证。如心痛眩仆，面赤目黄，色炲善噫，乃寒凌心火，逼其火热上炎，水火寒热交争，而神门脉绝，心气灭矣。按在泉之气，曰淫于内而曰治，司天之气，曰所胜而曰平，盖天气在外，而地气在内也。故曰，治者，治其内而使之外也。曰平者，平其上而使之下也。是以在在泉曰，以辛散之，在司天曰，以酸泻之。若热淫则自下而上，淫于内者宜从之而发散于外也。湿乃土之湿气，故上甚而热者，亦宜用辛温发散以汗为故而止。《金匮要略》曰：腰以下肿，当利小便，腰以上肿，当发汗乃愈。此皆治水湿之要法，至少阳之火，乃地火也，如平之而未平者，淫于内也，故当以苦发之。此即三焦之元气，宜复以酸收之，勿使其过于发散也。夫少阴之热，君主之火也，淫甚则外内相合，亦当以苦发之。苦温能胜清，金辛能润燥，燥必内结，故以酸苦泄之。夫寒淫于也，则干涉于脏气，故上文曰，以辛润之，以苦坚之，此胜于外，止宜平之泻之而已。】
