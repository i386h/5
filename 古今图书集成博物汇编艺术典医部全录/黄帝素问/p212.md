<!-- { "loadSidebar": true } -->
　　帝曰：善。邪气反胜，治之奈何？岐伯曰：风司于地，清反胜之，治以酸温，佐以苦甘，以辛平之。热司于地，寒反胜之，治以甘热，佐以苦辛，以咸平之。湿司于地，热反胜之，治以苦冷，佐以咸甘，以苦平之。火司于地，寒反胜之，治以甘热，佐以苦辛，以咸平之。燥司于地，热反胜之，治以平寒，佐以苦甘，以酸平之，以和为利。寒司于地，热反胜之，治以咸冷，佐以甘辛，以苦平之。　　【王冰曰：厥阴在泉，则风司于地。邪气胜盛，故先以酸泻，佐以苦甘，邪气退则正气虚，故以辛补养而平之。少阴在泉，则热司于地，先泻其邪而后平其正气也。补泻之义，余气皆同。太阴在泉则湿司于地，少阳在泉则火司于地，阳明在泉则燥司于地。燥之性，恶热亦畏寒，故以冷热和平为方制也。太阳在泉则寒司于地，此六气方治与前淫胜法殊贯。云治者，泻客邪之胜气也。云佐者，皆以所利所宜也。云平者，补己弱之正气也。】　　【马莳曰：此言六气在泉，反为邪气所胜者，而有治之之法耳。帝疑六气在泉，不能淫胜于他气，而反为邪气所胜，治之必有其法。伯言五寅五申之岁，则厥阴在泉，风司于地，不能胜土，而反为金气之清者胜之，故治以酸温，佐以苦甘，候邪气既退，正气尚虚，则以辛补养而平之。五卯五酉之岁，则少阴在泉，热司于地，不能胜金，而反为水气之寒者胜之，故治以甘热，佐以苦辛，候邪气既退，而正气尚虚，则以咸而平之。五辰五戌之岁，则太阴在泉，湿司于地，不能胜水，而反为风热胜之，则必治似苦冷，佐以咸甘，候邪气既退，而正气尚虚，则以苦而平之，五巳五亥之岁，则相火司于地，不能胜金，而反为水气之寒者胜之，则治法与热司于地尽同也。五子五午之岁，则阳明在泉，燥司于地，不能胜木，而反为火气之热者胜之，则治以平寒，佐以苦甘，候邪气既退，而正气尚虚，则以酸而平之。盖燥之性，恶热而畏寒，故其治法如此，而以和平为顺利耳。五丑五未之岁，则太阳在泉，寒司于地，不能胜火，而反为湿热胜之，则治以咸冷，佐以甘辛，候邪气既退，而正气尚虚，则以苦而平之。】　　【张志聪曰：邪气反胜者，不正之气反胜，在泉主岁之气，又当用胜邪之气味以平治之。】
　　帝曰：其司天邪胜何如？岐伯曰：风化于天，清反胜之，治以酸温，佐以甘苦。热化于天，寒反胜之，治以甘温，佐以苦酸辛。湿化于天，热反胜之，治以苦寒，佐以苦酸。火化于天，寒反胜之，治以甘热，佐以苦辛。燥化于天，热反胜之，治以辛寒，佐以苦甘。寒化于天，热反胜之，治以咸冷，佐以苦辛。　　【马莳曰：大凡巳亥之岁，风化司天，反为金之清气所胜，则治以酸温，佐以甘苦者，与风司于地者同。而彼则又以辛平之也。凡子午之岁，热化于天，反为水之寒气所胜，则治以甘温，佐以苦酸辛，与热司于地者，彼治以甘热，而此以甘温，彼佐以苦辛，而此以苦酸辛，彼以咸平之，而此则不用也。凡丑未之岁，则湿化于天，反为火之热气所胜，当治以苦寒，佐以苦酸，彼湿司于地者，当治以苦冷，佐以咸甘，以苦平之，与此大异也。凡寅申之岁，则火化于天，反为水之寒气所胜，当治以甘热，佐以苦辛，与火司于地，治以甘热，佐以苦辛者同，而彼则有以咸平之也。凡卯酉之岁，则燥化于天，反为火之热气所胜，当治以辛寒，佐以苦甘，与燥司于地，治以平寒，佐以苦甘者小异，而彼则有以酸平之，以和为利也。凡辰戌之岁，则寒化于天，反为火之热气所胜，当治以咸冷，佐以苦辛，与寒司于地，治以咸冷，佐以甘辛者小异，而彼则又以苦平之也。】
