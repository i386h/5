<!-- { "loadSidebar": true } -->
　　帝曰：六气相胜奈何？岐伯曰：厥阴之胜，耳鸣头眩，愦愦欲吐，胃鬲如寒，大风数举，倮虫不滋，胠胁气并，化而为热，小便黄赤，胃脘当心而痛，上支两胁，肠鸣飧泄，少腹痛，注下赤白，甚则呕吐。鬲咽不通。少阴之胜，心下热善饥，齐下反动，气游三焦，炎暑至，木乃津，草乃萎，呕逆躁烦，腹满痛，溏泄，传为赤沃。太阴之胜，火气内郁，疮疡于中，流散于外，病在胠胁，甚则心痛，热格头痛，喉痹，项强，独胜则湿气内郁，寒迫下焦，痛留顶互引眉间，胃满，雨数至，燥化乃见，少腹满，腰脽重强，内不便，善注泄，足下温，头重足胫胕肿，饮发于中，胕肿于上。少阳之胜，热客于胃，烦心心痛，目赤欲呕，呕酸善饥，耳痛溺赤，善惊谵妄，暴热消烁，草萎水涸，介虫乃屈，少腹痛，下沃赤白。阳明之胜，清发于中，左胠胁痛溏泄，内为嗌塞，外为癫疝，大凉肃杀，华英改容，毛虫乃殃，胸中不便，嗌塞而咳。太阳之胜，凝凓且至，非时水冰，羽乃后化，痔疟发，寒厥入胃，则内生心痛，阴中乃疡，隐曲不利，互引阴股，筋肉拘苛，血脉凝泣，络满色变，或为血泄，皮肤否肿，腹满食减，热反上行，头项顖顶，脑户中痛，目如脱，寒入下焦，传为濡泻。帝曰：治之奈何？岐伯曰：厥阴之胜，治以甘清，佐以苦辛，以酸泻之。少阴之胜，治以辛寒，佐以苦咸，以甘泻之。太阴之胜，治以咸热，佐以辛甘，以苦泻之。少阳之胜，治以辛寒，佐以甘咸，以甘泻之。阳明之胜，治以酸温，佐以辛甘，以苦泻之。太阳之胜，治以甘热，佐以辛酸，以咸泻之。　　【王冰曰：先举其用为胜。心下齐上胃之分。胃鬲，谓胃脘之上及大鬲之下，风寒气生也。气并，谓偏着一边。鬲咽，谓食饮入而复出，此厥阴之胜也。湿胜于上，则火气内郁，胜于中则寒迫下焦，水溢河渠，则鳞虫离水也。脽，谓臀肉也。不便，谓腰重内强直，屈伸不利也。独胜，谓不兼郁火也。胕肿于上，谓首面也。足胫肿，是火郁所生，此太阴之胜也。热暴甚，故草萎水涸，阴气消烁，介虫金化也。火气大胜，故介虫屈伏，此少阳之胜也。大凉肃杀，金气胜木，故草木华英，为杀气损削，改易形容，而焦其上首也。毛虫木化，气不宜金，故金政大行，而毛虫死耗也。肝木之气，下主于阴，故大凉行而(疒颓)疝发也。胸中不便，谓呼吸回转，或痛或缓，急而不利便也。气太盛，故嗌塞而咳。嗌，谓喉之下，接连胸中肺两叶之间，此阳明之胜也。寒气凌逼，阳不胜之，故非寒时而水先冰结也。水气大胜，阳火不行，故诸羽虫生化而后也。络，络脉也。太阳之气，标在于巅，故热反上行于头也。以其脉起于目内眦，上额交巅上，入络脑，还出别下项，故顖顶及脑户中痛，目如欲脱也。濡，谓水利，此太阳之胜也。夫六胜之至，皆先归于不胜己者，故不胜者当先泻之以通其道，次泻所胜之气，令其退释也。治诸胜而不泻遣之，则胜气浸盛，而内生诸病也。林亿曰：详此为治，皆先泻其不胜，而后泻其来胜，独太阳之胜，治以甘热为异，疑甘字乃苦字之误也。若云治以苦热，则六胜之制，皆一贯也。太阴之胜，注云水溢河渠，则鳞虫离水，于经文无所解。雨数至下，脱鳞见于陆四字。】　　【马莳曰：此言六气相胜，各有天时民病，而有治之之法也。凡巳亥之岁，则厥阴司天，而其所胜之民病，属耳鸣，为头眩，为愦愦欲吐，为胃鬲间如有寒气，及大风数举，则倮虫不滋，以木胜土也。又为胠胁气并，化而为热，为小便黄赤，为胃脘当心而痛，为上支两胁亦痛。为肠鸣，为飧泄，为少腹痛，为注下赤白，甚则为呕吐，为鬲咽不通也。凡子午之岁，则少阴司天，而所胜之民病，为心下热，为善饥，为齐下反动，为气游于前三焦。及炎暑已至，则乃木流津，火迫汗出也。草乃衰萎。民病为呕逆，为躁烦，为腹满，为痛，为溏泄，及传为赤沃也。凡丑未之岁，则太阴司天，而其所胜之民病，为火气内郁，其疮疡自中而流散于外，为病在胠胁，甚则为心痛，为热格，为头痛，为喉痹，为项强。惟土邪独胜，则湿气内郁，为寒迫下焦，为痛留于顶，而互引于眉间，为胃满。及雨数至之后，则燥化乃见，民病又为少腹满，为腰脽重而强，为内不便，为善注泄，为足下温，为头重，为足胫胕肿，为饮发于中，为胕肿连及于上也。凡寅申之岁，则少阳司天，而其所胜之民病，为热，客于胃为烦心，为心痛，为目赤，为欲呕呕酸，为善饥，为耳痛，为溺赤，为善惊，为谵妄，为暴热消烁，及草萎水涸，介虫乃屈，火胜金也。民病又为少腹痛，为下沃赤白耳。凡卯酉之岁，则阳明司天，而其所胜之民病，为清冷发于中，为左胠胁痛，为溏泄，内则为嗌塞，外则发(疒颓)疝，及大凉肃杀，华英改容，则毛虫乃殃，金胜木也。民病又为胸中不便，为嗌塞而咳耳。凡辰戌之岁，则太阳司天，而其所胜之天时，气候凝凓，且至水冰不以其时，羽物乃后时而化，水胜火也。民病为痔，为疟，为发寒厥而入之于胃，则内生心痛，为阴中乃疡，而隐曲不利，为互引阴股，为筋肉拘苛，为血脉凝濇，为络脉色变，为血泄，为皮肤否肿，为腹满食减，为热反上行头项顖顶脑户中痛，为目如脱，为寒入下焦，传为濡泻也。然所以治之者，亦惟以六胜之至，皆先以不胜者泻之，而后泻其来胜。故厥阴之胜，治以甘清，佐以苦辛；少阴之胜，治以辛寒，佐以苦咸；太阴之胜，治以咸热，佐以辛甘；少阳之胜，治以辛寒，佐以甘咸；阳明之胜，治以酸温，佐以辛甘；太阳之胜，治以甘热，佐以辛酸。凡此皆以己所不胜者泻之，如厥阴治以甘清，则金能胜木之类，庶胜气不盛故耳。又厥阴以酸泻之，少阴以甘泻之，太阴以苦泻之，少阳以甘泻之，阳明以苦泻之，太阳以咸泻之，凡此皆所以后泻其往胜之本气也。】　　【张志聪曰：此论三阴三阳主岁之气，淫胜而为病，宜以所胜之气味平之。厥阴之胜，耳鸣头眩，木淫于上也。大风数举，淫于下而上也。愦愦欲吐，胃鬲如寒，胃土病也。倮虫不滋，木制之也，胠胁气并，肝气聚也。化而为热，小便黄赤，木淫而生火也。风木气胜，则脾胃受伤，故风气淫于上，则胃脘当心而痛，上支两胁，甚则呕吐，鬲咽不通，淫于下则肠鸣飧泄，少腹痛，注下赤白，所谓风之伤人也，善行而数变。少阴之胜，心下热，善饥，外淫之火交于内也。齐下反动，少阴之标，阴发于下也。气游三焦，谓本标之气，游于上下而交于中也。炎暑至者，与少阳气交之时。木乃津者，得少阴阴水之资养也。草乃萎者，受君相二火之暑热也。呕逆，阴气上逆也。烦躁，阴阳寒热之征也。腹满溏泄，阴寒在下也。传为赤沃，君火下淫也。太阴之胜，阴湿之气淫于外，则火气内郁，而疮疡于中，湿热之气，流散于外，则及于风木，而病在胠胁，甚则心痛者，木甚而传于火也。热格头痛，喉痹项强者，风火之气，与湿气相杂，从颈项而上于巅顶也。此太阴之气，火土相合，而淫于岁半以前，独胜者阴湿之气，复胜于岁半以后也。湿气在中，故内郁而迫于下焦，痛留顶而互引眉间者，风火之气，留于巅顶，传于阳明之经，而下及于胃满也。雨数至，燥化乃见者，至四气五气之交而后见也。少腹满腰脽重者，湿气下淫而及于肾也。足下温头重者，风火之气复流于下也。足胫胕肿者，土淫而水泛也。饮发于中，胕肿于上者，水邪之从下而中，中而上，此论土胜于四时，从中而外，外而上，上而中，中而下，同四时之气，外内出入环转也。其少阳之发，少阳之气，合于三焦，故热客于胃，盖三焦之原，皆出于胃间也。三焦与心主包络相合，故烦心心痛。三焦之脉，上入耳中，络目锐眦，故淫上则为耳痛目赤，淫于中则为呕饥，淫于下则为溺赤，少腹痛，下沃赤白也。善惊谵妄暴热者，阳明胃经热也。三焦之气，蒸津液，化营血。消烁者，热盛而血液伤也。草萎者，暑热在上也。水涸者，火气在下也。介虫乃屈者，暑热在于气交之中，人与天地参也。金气寒肃，故清发于中，金胜则木气受亏，故为胁痛(疒颓)疝。清气在下则为溏泄，在上则为嗌塞。大凉肃杀，淫胜极也，是以华英改容，毛虫乃殃。胸中不便，嗌塞而咳者，阳明燥金，上及于肺，同气相感也。太阳之胜，则寒水气胜，故凝凓且至，非时水冰者，胜气在于岁半以前，是以羽虫后化也。《灵枢经》曰：足太阳是主筋所生病者为痔疟者，太阳寒热之邪也。厥逆而入于胃者，水侮土也。胃络上通于心，故心痛也。阴中乃疡，是以隐曲不利，而互引阴股足太阳主筋，故筋肉拘苛也。血脉凝泣，络满色变，或为血泄，邪入于经也。皮肤否肿者，太阳之气主表也。腹满食减者，水气乘脾也。热反上行者，太阳之气，随经上行也。太阳之脉，起于目内眦，故目如脱也。寒入下焦者，太阳标阳而本寒，是以阳热上行而阴寒下行也，治诸胜气，寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之，各安其气。则病气衰去也。】
