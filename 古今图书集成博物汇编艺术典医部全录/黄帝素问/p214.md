<!-- { "loadSidebar": true } -->
　　帝曰：六气之复何如？岐伯曰：悉乎哉问也！厥阴之腹，少腹坚满，里急暴痛，偃木飞沙，倮虫不荣，厥心痛，汗发，呕吐，饮食不入，入而复出，筋骨掉眩，清厥，甚则入脾，食痹而吐。冲阳绝，死不治。少阴之复，燠热内作，烦躁，鼽嚏，少腹绞痛，火见燔焫，嗌燥，分注时止，气动于左，上行于右，咳，皮肤痛，暴喑，心痛，郁冒不知人，乃洒淅恶寒，振栗谵妄，寒已而热，渴而欲饮，少气骨痿，隔肠不便，外为浮肿哕噫，赤气后化，流水不冰，热气大行，介虫不复，病痱胗疮疡痈疽痤痔，甚则入肺，咳而鼻渊。天府绝，死不治。太阴之复，湿变乃举，体重中满，食饮不化，阴气上厥，胸中不便，饮发于中，咳喘有声，大雨时行，鳞见于陆，头顶痛重，而掉瘛尤甚，呕而密默，唾吐清液，甚则入肾，窍泻无度。太溪绝，死不治。少阳之复，大热将至，枯燥燔爇，介虫乃耗，惊瘛咳衂，心热烦躁，便数憎风，厥气上行，面如浮埃，目乃瞤瘛，火气内发，上为口糜，呕逆，血溢血泄，发而为疟，恶寒鼓栗，寒极反热，嗌络焦槁，渴引水浆，色变黄赤，少气脉萎，化而为水，传为胕肿，甚则入肺，咳而血泄。尺泽绝，死不治。阳明之复，清气大举，森木苍干，毛虫乃厉，病生胠胁，气归于左，善太息，甚则心痛否满，腹胀而泄，呕苦咳哕，烦心，病在鬲中，头痛，甚则入肝，惊骇筋挛。太冲绝，死不治。太阳之复，厥气上行，水凝雨冰，羽虫乃死，心胃生寒，胸鬲不利，心痛否满，头痛善悲。时眩仆食减，腰脽反痛，屈伸不便，地裂冰坚，阳光不治，少腹控睾，引腰脊上冲心，唾出清水，及为哕噫，甚则入心，善忘善悲。神门绝，死不治。帝曰：善。治之奈何？岐伯曰：厥阴之复，治以酸寒，佐以甘辛，以酸泻之，以甘缓之。少阴之复，治以咸寒，佐以苦辛，以甘泻之，以酸收之，辛苦发之，以咸软之。太阴之复，治以苦热，佐以酸辛，以苦泻之，燥之，泄之。少阳之复，治以咸冷，佐以苦辛，以咸软之，以酸收之，辛苦发之，发不远热，无犯温凉，少阴同法。阳明之复，治以辛温，佐以苦甘，以苦泄之，以苦下之，以酸补之。太阳之复，治以咸热，佐以甘辛，以苦坚之。　　【王冰曰：复，谓执其胜，凡先不胜，后必有复也。里，腹胁之内。木偃沙飞，风之大。风为木胜，故土不荣。气厥，谓气冲胸胁，而凌及心也。胃受逆气而上攻心痛，痛甚则汗发泄。掉，谓肉动也。清厥，手足冷也。食痹，谓食已心下痛，阴阴然不可名，不可忍也。吐出乃止，此为胃气逆而不下流也。食饮不入，入而复出，肝乘脾胃，故令如此。冲阳，胃之脉气，此厥阴之复也。火热之气，自小肠从齐下之左，入大阳上行至左胁，甚则上行于右而入肺，故动于左，上行于右，皮肤痛也。分注，谓大小俱下也。骨痿，言骨弱而无力也。隔肠，谓肠如隔绝而不便泻也。寒热甚则然。阳明先胜，故赤气后化，流水不冰，少阴之本司于地也。在人之应，则冬脉不凝，若高山穷谷至高之处，水亦当冰，平下川流则如经矣。火气内蒸，金气外拒，阳热内郁，故为痱胗疮疡。热少则外止生痱胗，热多则内结痈痤。小肠有热，则中外为痔。其复热之变，皆病于身后及外侧也。疮疡痱胗生于上，痈疽痤痔生于下，反其处者，皆为逆。天府，肺之脉气，此少阴之复也。湿气内逆，寒气不行，太阳上流，故为是病，头顶痛重，则脑中掉瘛尤甚，肠胃寒湿，热无所行，重灼胸府，故胸中不便，食饮不化。呕而密默，欲静定也。喉中恶冷，故唾冷水。寒气易位，上入肺喉，则息道不利，故咳喘而喉中有声。水居平泽，则鱼游于市，头顶顖痛，久之亦兼痛于眉间也。太溪，肾之脉气，此太阴之复也。火气专暴，枯燥草木，燔焰自生，故燔热也。火内炽，故惊瘛咳衂，心热烦躁，数憎风也，火炎于上，则庶物失色，故如尘埃浮于面而目瞤动也。火烁于内，则口舌糜烂呕逆，及为血溢血泄，风火相薄，则为温疟，气蒸热化则为水病，传为皮肉俱肿，按之陷下，泥而不起也。皆火气所生也。尺泽，肺之脉气，此少阳之复也。杀气大举，木不胜之，故苍叶未黄而干也。疵厉疾疫皆清甚于内，热郁于外故也。太冲，肝之脉气，此阳明之复也。雨冰雹也，寒而遇雹，死亦其宜。寒化于地，其上复土，故地体分裂，水积冰坚，久而不释，是阳光之气，不治寒凝之物也。太阳之复，与土相持，上湿下寒，火无所往，心气内郁，热由是生，火热内燔，故生斯病。神门，真心之脉气，此太阳之复也。治，谓复气倍胜厥阴之复，不大缓之，夏犹不已，复重于胜，故治以辛寒。少阴之复，不大发汗，以寒攻之，持至仲秋，热内伏结，而为心热少气力而不能起，热伏不散归于骨矣。太阴之复，不燥泄之，久而为身肿腹满，关节不利，腨及伏兔，怫满内作，膝腰胫内侧胕肿病。少阳之复，不发汗以夺盛阳，则热内淫于四肢，而为解(亻亦)，久久不已，则骨热髓涸齿干，为骨热病也，发汗夺阳，故无留热。故发汗者，虽热生病夏月，及差亦用热药以发之，当春秋时，纵火热胜，亦不得以热药发汗，汗不发而药热内甚，助病为疟，逆伐神灵，故曰无犯温凉。少阴气热为疗则同，故云与少阴同法。数夺其汗，则津竭涸，故以酸收，以咸润也。泄，谓渗泄，汗及小便汤浴皆是。治阳明之复，秋分前后，则亦发之。春有胜，则依胜法，或不已，亦汤渍，和其中外也。怒复之后，其气皆虚，故补之以安全其气，余复治同。太阳之复，治不以坚，则寒气内变，止而复发，发而复止，绵历年岁，生大寒疾。】　　【马莳曰：此言六气相复，各有天时民病，而有治之之法也。凡有所胜，必有所复，厥阴之复，民病为少腹坚痛。为里急暴痛，时则偃木飞沙，倮虫不荣，以风气盛而木侮土也。民病又为厥心痛，为汗，为发呕吐，饮食不入，入而复出，为筋骨掉眩，为清厥，甚则邪气入脾食痹而吐。冲阳者，足阳明胃经之穴，在足跗上五寸，若此脉气绝，则死不治矣。少阴之复，火盛而燠热内作，为烦躁，为鼽为嚏，为少腹绞痛，乃火盛极而成燔焫，为嗌燥，为大小分注而时止，为火热之气，自小腹从齐下之左，入大腹上行，至左胁上行于右而入肺，以成咳及皮肤痛也。为暴喑，为心痛，为郁冒不知人，遂乃洒淅恶寒振栗，为谵妄，为寒已而热，为渴而欲饮，为少气，为骨痿，为隔肠不便，为外成浮肿，为哕为噫，及赤气后化，流水不冰，而热气大行，则介虫不复，火乘金也。民病为痱疹，为疮疡，为痈疽，为痤为痔，甚则入肺为咳为鼻渊也。天府者，手太阴肺经之穴，若此脉气绝，则死不治矣。太阴之复，湿变乃举，民病为体重，为中满，为食饮不化，为阴气上厥，为胸中不便，为饮发于中，为咳喘有声，及大雨时行，则鳞见于陆，为头顶痛重，而掉瘛尤甚，为呕而密默，静不敢言，为唾吐清液，甚则邪气入于肾窍，其泻无度也。太溪者，足少阴肾经之穴，若此脉气绝，则死不治矣。少阳之复，大热将至，枯燥燔爇，介虫乃耗，火乘金也。民病为惊瘛，为咳为衂，为心热，为烦躁，为便数，为憎风，为厥气上行，为面如浮埃，为目瞤瘛，为火气内发，则上为口糜，为呕逆，为血溢，为血泄，为发而为疟，恶寒鼓栗，寒极反热，为嗌络焦槁，渴引水浆，为色变黄赤，为少气，为脉痿，为气蒸，热化则为水病，传为胕肿，甚则邪气入肺，为咳而血泄也。尺泽者，手太阳肺经之穴，若此脉气绝，则死不治矣。阳明之复，清气大举，森木苍干，毛虫乃厉，金胜木也。其民之为病，生胠胁气归于左，为善太息，甚则为心痛，为否满腹胀而泄，为呕苦，为咳为哕，为烦心，为病在鬲中，为头痛，甚则入肝，为惊骇，为筋挛也。太冲者，足厥阴肝经之穴，若此脉气绝，则死不治矣。太阳之复，则寒气上行，水凝雨冰，羽虫乃死，水胜火也。民病为心胃生寒，为胸中不利，为心痛，为否满，为头痛，为善悲，为不时眩仆，为食减，为腰脽反痛，屈伸不便，及地裂冰坚，则阳光不治，民病为少腹控其睾丸，引腰脊以上冲心，为唾出清水，及为哕噫，甚则入心为善忘，为善悲。神门者，手少阴心经之穴，若此脉气绝，则死不治矣。然所以治之者，厥阴之复，治以酸寒，佐以甘辛，内用酸者，所以泻之也。用甘者，所以缓之也。少阴之复，治以咸寒，佐以苦辛，以甘泻之，以酸收之，内用辛苦者，所以发之也。用咸者，所以软之也。太阴之复，治以苦热，佐以酸辛，内用苦者，所以泻之燥之泄之也。少阳之复，治以咸冷，佐以苦辛，以咸软之，以酸收之，其用辛苦者，所以发其汗也。然其发表者，必其体热，若已温凉，则无所犯，盖温凉不必汗也。且数夺其汗，则津液竭涸，故以酸收咸软也。彼少阴为君火，而此少阳为相火，其治法大略同耳。阳明之复，治以辛温，佐以苦甘，以苦泄之，内用苦者，所以下之也。又用酸者，所以补之也。太阳之复，治以咸热，佐以甘辛，又用苦者，所以坚之也。】　　【张志聪曰：复者谓三阴三阳之气，受所胜之气胜制，郁极而复发也。厥阴之复，少腹坚满，里急暴痛，厥阴之气，郁而欲发也。偃木飞沙，郁怒之气大复也。倮虫不荣，风气发而土气衰也。厥心痛者，色苍苍如死状，终日不得太息，此厥阴之气干于心也。汗发者，风热之阳加于阴也。呕吐饮食不入，木淫而土败也。筋骨掉眩，风气盛也，清厥者，风淫于上，阴气下逆也。冲阳，胃之动脉，此风气盛而土气绝也，按六气之胜复，与五运不同。五运不及之岁，有胜气而子气为母复雠，六气之胜复，无分太过不及，有胜则有复，无胜则无复，胜甚则复甚，胜微则复微，而所复之气。即是所郁之本气复发，非子复母雠也。故曰，厥阴之复，少阴之复，与气交变章之论复不同也。六微旨论曰：寒暑燥湿风火，气有胜复，胜复之作，有德有化，有用有变。盖谓六气主岁，无论司天在泉，如上下和平，无有胜复，此气之德化也。用者胜之始，变者复之机，此胜复而为民病也。少阴之复，则燠热内作。烦躁，火烦而阴躁也。鼽嚏，燠热上乘于肺也。少腹绞痛，少阴之气发于下也。火见燔焫，君火之气发于上也。嗌燥，火热烁金也。阴寒在腹，则注泄，得火热之气，则注止。少阴标本并发，是以注泄分而时注时止也。气动于左者，君火之气，发于左肾之水中。上行于右者，肺肾上下相交，肾为本而肺为末也。火淫肺金，则咳而皮痛，金主声，故暴喑也。心痛者，火气自伤也。郁冒不知人者，寒热之气乱于上也。洒淅振栗者，阴阳相搏也。寒已而热者，少阴之阴寒，从火化而为热也。是以渴而欲饮，少气骨痿，盖火盛则少气，热盛则骨痿也。隔肠，小肠也。哕者，小肠之气不通，逆气上走心而为噫也。赤气后化者，复在五气终气，是以流水不冰，痱疹疮疡，乃热伤气血，火热烁金，故天府绝也。太阴之复，气极则变发，阴湿之气盛，是以体重中满，饮食不化也。胸中宗气之所居，阴气上逆，故胸中不便。咳喘有声者，饮乘于肺也。太阴所至为湿生，终为注雨，鳞见于陆者，土崩溃也。头顶痛重，而掉瘛尤甚者，所谓因于湿，首如裹，湿热不攘，大筋緛短，小筋弛长，緛短为拘，弛长为痿也。呕者，湿乘阳明也。密默者，欲闭户牖独居，此阴阳相薄也。阳尽而阴盛，故欲独闭户牖而居。盖阳明者，表阳也，太阴者，三阴也，阴变而乘于阳，则阳欲尽而阴盛，是以唾吐清液也。甚则入肾，下乘冬令之寒水也。肾开窍于二阴，故曰窍泻。夫太阴居中土而旺于四季，是以胜气胜于四时，复气在于岁半以后，故止乘肺胃之秋金，冬令之肾水也。少阳之火，复发于秋冬之时，是以枯燥燔爇，介虫乃耗，谓木枯草焦而甲虫耗散也。惊瘛咳衂，热乘心肺也。便数憎风，表里皆热也，面如浮埃，面微有尘也。手足少阳之脉，皆上系于目，故目乃瞤瘛。火气内发者，阴火发于内也。上为口糜，发于上焦也。发于中焦则呕逆，发于下焦则血溢血泄也。发而为疟者，少阳主枢，是以寒热阴阳，外内出入，寒极反热，从火化也。嗌络焦槁，肺金伤也。渴饮水浆，阳明胃金燥也。太阴湿土，主四之气，色变黄赤者，火土相合也。少气脉痿者，气血皆伤也。化而为水，传为胕肿者，从四气五气，而直至于终之气也。阳明之复，发于本位主令之时，是以清气大举，森木苍干，毛虫乃厉，病生胠胁，气归于左者，金乘木也。心痛否满，腹胀而泄，乘火土也。胆病者，善太息呕苦，木受金刑，腑亦病也。咳哕，肺气逆也。咳哕烦心者，病在鬲中，阳明之气上逆也。头痛，厥阴病也。夫病生胠胁头痛，病在肝之经气，如入肝则干脏矣。干脏者，半死半生，盖邪虽薄脏，而脏真不伤者生，如太冲脉绝，真元伤矣。夫厥阴少阴少阳太阴之复，发于五气六气之时，阳明太阳之发，报复岁半以前之气，是以木火土之皆病也。太阳之复，厥气上行者，郁逆之气上行，而欲复岁半以前之气也。水凝，水寒在下也。雨冰，寒气在上也。上下皆寒，故羽虫死，盖寒淫而火灭也。心胃生寒，胸鬲不利，心痛否满，头痛善悲，时眩仆者，厥气上行，从下而中，中而上也。食减，水乘上也。腰脽反痛，屈伸不利，水淫而反自伤也。阳光不治，木火之气衰也。少腹控睾，引腰脊上冲心者，厥阴病也。唾出清水，及为哕噫，从胃而上及于心也。盖亦报复岁半以前之木火土也。上章曰，发表不远热，攻里不远寒，如少阳少阴之火郁而不解，是宜不远热而发散之，然无犯其温凉。盖四之气宜凉，五之气宜温，至终之气而后可用热，时气之不可不从也。阳明之复，以苦泄之，以苦下之者，谓渗泄其小便，下其大便也。】
