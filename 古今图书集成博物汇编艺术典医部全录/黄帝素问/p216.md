<!-- { "loadSidebar": true } -->
　　帝曰：复而反病，何也？岐伯曰：居非其位，不相得也。大复其胜，则主胜之，故反病也。所谓火燥热也。帝曰：治之奈何？岐伯曰：夫气之胜也，微者随之，甚者制之；气之复也，和者平之，暴者夺之。皆随胜气，安其屈伏，无问其数，以平为期，此其道也。　　【王冰曰：少阳，火也。阳明，燥也。少阴，热也。少阴少阳在泉为火，居水位。阳明司天为金，居火位。金复其胜，则火主胜之。火复其胜，则水主胜之。余气胜复，则无主胜之病气也。故又曰，所谓火燥热也。随谓随之安，谓顺胜气以和之也。制谓制止，平谓平调，夺谓夺其盛气也。治此者不以数之多少，但以气平和为准度尔。】　　【马莳曰：此言复之所以反病而有治之之法也。帝问胜者复之，则必能胜之矣，然复之而反有所病者，何也？伯言复气之所居者，已非其位，则彼此之气不相得，而又大复其胜，则主气反来胜之，所以复气之反病也。即如少阴为君火，阳明为燥金，少阳为暑热，今少阴少阳在泉，则火居水位，阳明司天，则金居火位，故火复其胜，则水主胜之，金复其胜，则火主胜之，此正居非其位，气不相得，而大复其胜则主反胜之之谓。惟火燥热之三气乃尔也。故治之者，方其气之胜也，胜微则随其气而调之，胜甚则即所畏以制之。及其气之复也，复气之和者则平调之，复气之暴者则即其盛而夺之，皆随胜复之胜气，以使之屈伏，不必问其数之多寡，而惟至于病气之平焉斯已矣。】　　【张志聪曰：复而反病者，复气之反病也。如火气复而乘于金位，金气复而乘于火位，皆居非其位不相得也。是以大复其胜，则主胜之，故反病也。如火气大复，而乘于阳明，则五位之主气胜之，如金气大复，而乘于少阴，则二位之主气胜之，故复气之反病也。所谓火热燥也。余气皆然。此即胜至则复，胜衰则止之意。盖言胜复之气，宜于渐衰，而不宜于复大也。微者随之，顺其气以调之也。甚者制之，制以所畏也。和者平之，平调其微邪。暴者夺之，泻其强盛也。但随胜气以治，则屈伏之气自安矣。然不必问其胜复之展转，惟以气平为期，此其治胜复之道也。】
