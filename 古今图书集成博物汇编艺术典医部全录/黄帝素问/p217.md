<!-- { "loadSidebar": true } -->
　　帝曰：善。客主之胜复奈何？岐伯曰：客主之气，胜而无复也。帝曰：其逆从何如？岐伯曰：主胜逆，客胜从，天之道也。帝曰：其生病何如？岐伯曰：厥阴司天，客胜则耳鸣掉眩，甚则咳；主胜则胸胁痛，舌难以言。少阴司天，客胜则鼽嚏颈项强，肩背瞀热，头痛少气，发热，耳聋目瞑，甚则胕肿，血溢，疮疡，咳喘；主胜则心热烦躁，甚则胁痛支满。太阴司天，客胜则首面胕肿，呼吸气喘；主胜则胸腹满，食已而瞀。少阳司天，客胜则丹胗外发，及为丹熛疮疡，呕逆喉痹，头痛嗌肿，耳聋血溢，内为瘛瘲；主胜则胸满咳，仰息，甚而有血，手热。阳明司天，清复内余，则咳衂嗌塞，心鬲中热，咳不止而白血出者死。太阳司天，客胜则胸中不利，出清涕，感寒则咳；主胜则喉嗌中鸣。厥阴在泉，客胜则大关节不利，内为痉强拘瘛，外为不便；主胜则筋骨繇并，腰腹时痛。少阴在泉，客胜则腰痛，尻股膝髀腨胻足病瞀热以酸，胕肿不能久立，溲便变；主胜则厥气上行，心痛发热，鬲中众痹皆作，发于胠胁，魄汗不藏，四逆而起。太阴在泉，客胜则足痿下重，便溲不时，湿客下焦，发而濡泻，及为肿隐曲之疾；主胜则寒气逆满，食饮不下，甚则为疝。少阳在泉，客胜则腰腹痛而反恶寒，甚则下白溺白；主胜则热反上行而客于心，心痛发热，格中而呕，少阴同候。阳明在泉，客胜则清气动下，少腹坚满，而数便泻；主胜则腰重腹痛，少腹生寒，下为骛溏，则寒厥于肠，上冲胸中，甚则喘不能久立。太阳在泉，寒复内余，则腰尻痛，屈伸不利，股胫足膝中痛。帝曰：善。治之奈何？岐伯曰：高者抑之，下者举之，有余折之，不足补之。佐以所利，和以所宜，必安其主客，适其寒温。同者逆之，异者从之。帝曰：治寒以热，治热以寒，气相得者逆之，不相得者从之，余已知之矣，其于正味何如？岐伯曰：木位之主，其泻以酸，其补以辛；火位之主，其泻以甘，其补以咸；土位之主，其泻以苦，其补以甘；金位之主，其泻以辛，其补以酸；水位之主，其泻以咸，其补以苦。厥阴之客，以辛补之，以酸泻之，以甘缓之；少阴之客，以咸补之，以甘泻之，以咸收之；太阴之客，以甘补之，以苦泻之，以甘缓之；少阳之客，以咸补之，以甘泻之，以咸软之；阳明之客，以酸补之，以辛泻之，以苦泄之；太阳之客，以苦补之，以咸泻之，以苦坚之，以辛润之；开发腠理，致津液通气也。　　【王冰曰：客，谓天之六气；主，谓五行之位。气有宜否，故各有胜复之者。胜而无复，谓客自多少，以其胜与常胜殊。客承天命，部统其方，主为之下，固宜祇奉天命，若不顺而胜，则天命不行，故为逆。客胜于主，承天之道，故为顺也。阳明司天，清气内复，谓复旧居也。白血，谓咳出浅红色血，似肉似肺者。大关节，腰膝也。隐曲之疾，谓隐蔽委曲之处病也。骛溏，言如鸭之后也。高者抑之，制其胜也。下者举之，济其弱也。有余折之，屈其锐也。不足补之、全其气也。虽制胜扶弱，而客主须安一气，失所则矛楯更作，榛棘互兴，各伺其便，不相得志，内淫外并，而危败之由作矣。同，谓寒热温清气相比和者。异，谓水火金木土不比和者。气相得，则逆所胜之气以治之；不相得，则顺所不胜气以治之。治火胜负，欲益及欲泻者，皆以其味胜与不胜皆折其气也。何者？以其性躁动也。治热亦然。至于君相二火之气，其治虽殊，其气用则一矣。客之部主各六十一日，居无常所，随岁迁移。客胜则泻，客而补主，主胜则泻，主而补客，应随当缓当急以治之。】　　【马莳曰：此言客主之气，有胜无复，其民病则异，其治法则统，其正味则各有所主也。盖司天在泉，有胜则有复，至于客主之气，则有胜而无复。但客承天命，而主为之下，如主不能奉天之命，而反胜客气则为逆，祇奉天命，而客气胜主则为从，此乃天之道也。试言己亥之岁，厥阴司天，初气本厥阴风木为主，而阳明燥金客气加之；二气本少阴君火为主，而太阳寒水客气加之；三气本少阳相火为主，而厥阴风木客气加之。如客气各胜主气，则为耳鸣，为掉眩，甚则为咳；如主气各胜客气，则为胸胁痛，为舌难以言者，乃病之大略也。子午之岁，少阴司天，初气本厥阴风木为主，而太阳寒水客气加之；二气本少阴君火为主，而厥阴风木客气加之；三气本少阳相火为主，而少阴君火客气加之。如客气各胜主气，则为鼽，为嚏，为颈项强，为肩背瞀热，为头痛，为少气，为发热，为耳聋为目瞑，甚则为胕肿，为血溢，为疮疡，为咳为喘；如主气各胜客气，则为心热，为烦躁，甚则为胸痛，为支满也。丑未之岁，太阴司天，初气本厥阴风木为主，而厥阴风木客气加之；二气本少阴君火为主，而少阴君火客气加之；三气本少阳相火为主，而太阴湿土客气加之。如客气各胜主气，则为首面胕肿，为呼吸气喘；如主气各胜客气，则为胸腹满，食已而瞀也。寅申之岁，少阳司天，初气本厥阴风木为主，而少阴君火客气加之；二气本少阴君火为主，而太阴湿土客气加之；三气本少阳相火为主，而少阳相火客气加之。如客气各胜主气，则为丹胗外发，及为丹熛，为疮疡，为呕逆，为喉痹，为头痛，为嗌肿，为耳聋，为血溢，内为瘛瘲；如主气各胜客气，则为胸满，为咳而仰息，甚而为有血，为手热也。卯酉之岁，阳明司天，金居火位，无客胜之理，而阳明为不及之岁，火来胜之，至在泉之时，金之子为母复雠，则水复即金复也。故谓之曰清复，其清复内余，肺尚受伤，民病为咳为衂，为嗌塞，为心鬲中热，为咳不止而白血出者当死。盖血出似唾，其色虽白，实谓之血。《灵枢》营卫生会篇谓营气化血。夫营气者，阴气也，阴气既衰，不能化血，而仅有白血，此世人之所不知者也。但病至于此，深可慨也。辰戌之岁，太阳司天，初气本厥阴风木为主，而少阳相火客气加之；二气本少阴君火为主，而阳明燥金客气加之；三气本少阳相火为主，而太阳寒水客气加之。如客气各胜主气，则为胸中不利，为出清涕，感寒则咳；如主气各胜客气，则为喉嗌中鸣也。寅申之岁，厥阴在泉，四气本太阴湿土为主，而阳明燥金客气加之；五气本阳明燥金为主，而太阳寒水客气加之；终气本太阳寒水为主，而厥阴风木客气加之。如客气各胜主气，则为大关节不利，内则为痉强拘瘛，外为大小不便；如主气各胜客气，则为筋骨繇并，腰腹时痛。卯酉之岁，少阴在泉，四气本太阴湿土为主，而太阳寒水客气加之；五气本阳明燥金为主，而厥阴风木客气加之；终气本太阳寒水为主，而少阴君火客气加之。如客气各胜主气，则为腰痛及尻股膝髀腨胻足病瞀热以酸，且腑肿不能久立，为溲便变；如主气各胜客气，则为厥气上行，为心痛，为发热，为鬲中，为众痹皆作，发于胠胁，为魄汗不藏，为四肢厥逆而起也。辰戌之岁，太阴在泉，四气本太阴湿土为主，而厥阴风木客气加之；五气本阳明燥金为主，而少阴君火客气加之；终气本太阳寒水为主，而太阴湿土客气加之。如客气各胜主气，则为足痿，为下重，为便溲不时，为湿客下焦，发为泄泻，及为肿于隐曲之处也；如主气各胜客气，则为寒气逆满，为饮食不下，甚则为疝也。巳亥之岁，少阳在泉，四气本太阴湿土为主，而少阴君火客气加之；五气本阳明燥金为主，而太阴湿土客气加之；终气本太阳寒水为主，而少阳相火客气加之。如客气各胜主气，则为腰腹痛而反恶寒，甚则为大便下白，而溺亦下白；如主气各胜客气，则为热反上行而客于心，为心痛，为发热，为格中而呕。盖此乃为相火，而少阴则为君火，故与少阴之在泉者同候也。子午之岁，阳明在泉，四气本太阴湿土为主，而太阴湿土客气加之；五气本阳明燥金为主，而少阳相火客气加之；终气本太阳寒水为主，而阳明燥金客气加之。如客气各胜主气，则为清气动下，少腹坚满而数便泻；如主气各胜客气，则为腰重，为腹满，为少腹生寒，为下为鹜溏，为寒气厥逆于肠，上冲胸中，甚则为喘不能久立也。丑未之岁，太阳在泉，然太阳以水居水位，不必言客主之胜，其寒气复胜之余，则为腰尻痛，屈伸不利，为股胫足膝中痛也。然所以治之者，大约病在高者，则抑而下之，病在下者，则举而升之。如李东垣云，高者抑之，非高者固当抑也，以其本下而失之太高，故抑之而使下，若本高何抑之有？下者举之，非下者固当举之也，以其本高而失之太下，故举而使之高，若本下何举之有是也。病为邪气有余则泻之，病为正气不足则补之，佐以所利，和以所宜，必使主客各安，而寒温相适，寒热温清，与民病之气相同者，则逆而正治之，不相得而异者，则异者从治之，此其治主客之大体也。帝言此义，固已知之，然主客之位，其正味各有所主，伯言木位之主气，春分前六十一日为初之气，其泻以酸，其补以辛。火位之主气，则君火之位，春分后六十一日为二之气，相火之位，夏至前后各三十日为三之气，其泻以甘，其补以咸。土位之主气，秋分前六十一日为四之气，其泻以苦，其补以甘。金位之主气，秋分后六十一日为五之气，其泻以辛，其补以酸。水位之主气，冬至前后各三十日为终之气，其泻以咸，其补以苦。厥阴之客气，以辛补之，以酸泻之，以甘缓之。盖其辛补酸泻者，与主气同，而又必以甘缓之也。少阴之客气，以咸补之，以甘泻之，以咸收之，盖其甘泻咸补与主气同，而补之者，正所以收之也。太阴之客气，以甘补之，以苦泻之，以甘缓之，盖其补甘泻苦者，与主气同，而补之者，正所以缓之也。少阳之客气，以咸补之，以甘泻之，与主气同，而补之者，正所以软之也。阳明之客气，以酸补之，以辛泻之，以苦泄之，盖其酸补辛泻者，与主气同，而又必以苦泄之也，太阳之客气，以苦补之，以咸泻之，盖其苦补咸泻者，与主气同，而又必以苦坚之，以辛润之也。此皆所以开发腠理，致其津液，以通各经之气耳。】　　【张志聪曰：此论四时主气客气之胜复也。按前篇论初之气二之气者，乃加临之客气而为民病也。后论厥阴所至为和平，太阴所至为埃溽，论主气之有德化变病也。此章复论主气客气有彼此相胜之顺逆也。客气者，乃司天在泉及左右之间气，在天之六气也。天包乎地之外，从泉下而六气环转，天之道也。主气者，五方四时之定位，地之道也。坤顺承天，故主胜为逆，客胜为从，顺天之道也。厥阴司天，风木之客气胜于上，故耳鸣掉眩。厥阴经脉贯鬲上注肺，甚则咳者，上淫之气内入于经也。主胜则胸胁痛，肝脉布胸胁也。厥阴少阳主筋。二经之筋病则舌卷，故难以言。盖客气之从上而下，主气之从内而上也。盖主岁之三气，乃厥阴风木，君相二火，胸胁痛者，厥阴之初气甚舌难以言者，二火之气胜也。少阴司天之初气，乃太阳寒水，二之气乃厥阴风木，三之气乃少阴君火，鼽嚏耳聋目瞑，厥阴之气胜也。头项强，肩背瞀热，头痛，甚则胕肿，太阳寒水之气胜也。少气发热，血溢疮疡咳喘，君火之气胜也。初之主气，乃厥阴风木，二之气君火，三之气相火，主胜则心热烦躁者，君相二火之气胜也。甚则胁痛支满者，厥阴之初气胜也。盖君火司岁，故先火胜而甚则及于厥阴也。夫司天之气，客气有三，主气有三，在泉之气，客气有三，主气有三，主客之胜而为民病，有以三气分而论之者，有合而论之者，盖书不尽言，言不尽意，神而明之，存乎其人。太阴司天，客胜则首面胕肿，湿淫于上也。呼吸气喘，淫及于内也。主胜则胸腹满者，初气之木胜伤土也。经云：肺是动，病甚则交两手而瞀。乃二气三气之火，上炎而为肺病也。胕，肿也。非足跗也。少阳司天，初气三气乃君相二火，二之气乃太阴湿土。丹胗即斑疹，因火热而发于外者也。丹熛即赤游，发于外而欲游于内者也。呕逆瘛瘲，湿土之气合于内也。疮疡嗌肿诸证，亦皆感湿热而生，盖亦自上而下，从外而内也。肺乃心之盖，主胜则胸满咳仰息者，主气之二火，欲上炎而外出也。仰息者，肺病而不得偃息也。甚而有血手热者，火发于外也。君相二经之脉，皆循于手，故为手热。阳明司天，清复内余者，清肃之客气入于内，而复有余于内也。欬衄嗌塞，心鬲中热，皆肺病也。肺属金而主天，是以阳明司天之气余于内，而病在肺也。白血出者，血出于肺也。阳明司天，天之气也。脏属阴而血为阴，血出于肺则阳甚而阴绝矣。此盖言天为阳，地为阴。人居天地气交之中，腑为阳，脏为阴，气为阳，血为阴，外为阳，内为阴，是以阳明之不言主客者，谓阳明金气司天，则干刚在上，胜于内则与肺金相合，故不言主客者，论天之道也。太阳司天，其气在表，肺主皮毛，故受司天之客气，即为胸中不利，出清涕而咳。曰感寒则咳者，谓太阳与寒水之有别也。按水热穴论曰：肾者至阴也，至阴者盛水也。肺者太阴也，少阴者冬脉也。故其本在肾，其脉在肺，皆积水也。盖水在地之下，故曰至阴，大地之下皆水，故为盛水也。与肺金之上下交通，丽皆积水者，水上连乎天，而天包乎下也。是以主胜则喉嗌中鸣，乃在下寒水之气，而上出于肺也。大关节者，手足之十二节也，厥阴在泉，始之客气，乃阳明燥金，厥阴主筋，筋燥是以关节不利。次之客气，乃太阳寒水，太阳为诸阳主气，阳气者柔则养筋。寒气淫于内，则太阳受之，故内为痉强拘瘛，即痓证也。终之客气，乃在泉之风木，故外为不便，不便者，亦筋骨之不利也。骨繇者，节缓而不收也。所谓骨繇者摇故也。在泉之主气，乃太阴湿土，阳明燥金，太阳寒水。筋骨繇并，腰腹时痛者，三气之为病也。少阴在泉，四之客气，乃太阳寒水，故为腰尻股胻足病，皆太阳之经证，同气相感也。次之气，乃厥阴风木，瞀热以酸，胕肿不能久立，乃脾土之证，盖木淫而土病也。终之客气，乃少阴君火，主气乃太阳寒水。溲便变者，水火相交，火淫于下也。主胜则厥气上行，心痛发热者，乃寒水之主气，上乘于在泉之君火也。五之主气，乃阳明燥金，客气乃厥阴风木。众痹者，各在其处，更发更止，更居更起，以右应左，以左应右。鬲中众痹皆作，发于胠胁，乃阳明之气，乘于厥阴之经也。四之主气，乃太阴湿土，客气乃太阳寒水。魄汗，表汗也。汗乃阴液。膀胱者，津液之所藏。四逆而起者，土气上逆也。以土胜水，是以津液不藏，而汗出于表也。夫以众痹似属阳明十二经中，惟手足阳明之脉，左之右，右之左，而交于承浆，故曰以右应左，以左应右。太阴在泉，足痿下重，便溲不时者，在泉之湿气，客于太阴之经而下及于内也。湿客下焦，发面濡泻及为肿者，因客淫于下，而太阴之主气自病也。隐曲者，乃男女之前阴处，故曰隐曲，谓隐藏委曲之处也。终之主气，乃太阳寒水，客气乃司天之湿土，是以主胜则寒气逆满，盖水淫而上乘于土，故逆满也。四之主气，乃太阴湿土，客气乃厥阴风木。食饮不下，甚则为疝者，湿气上逆，而病及于厥阴之经也。五之主气，乃阳明燥金，客气乃少阴君火，火能制金，故不上胜也。少阳在泉，始之客气乃少阴君火，主气乃太阴湿土，次之客气乃太阴湿土，主气乃阳明燥金，终之客气，乃少阳相火，主气乃太阳寒水。腰腹痛而反恶寒者，客胜而太阳之主气病也。太阳之气伤，故恶寒也。甚则溺白下白者，病及于阳明太阴之主气也。盖金主气，气化则溺出，溺白者，气不化而溺不清也。下白者，土气伤而大便色白也。因客胜而主气反病，故曰反。主胜则热上客心，心痛发热者，君相二火之客气，反上行而自病也。格中而呕者，太阴之客气自病也。因主胜而客反自病，故曰反。曰客，曰少阴同候，谓火性炎上，故二火皆有反逆之自病也。阳明在泉，清气动下者，清肃之天气而动于下也。少腹坚满而数便泻者，太阳寒水之病也。主胜则腰重腹痛，少腹生寒者，太阳寒水之气发于下也。下为鹜溏者，水下泄也。寒厥于肠，上冲胸中，甚则喘者，寒气逆乘阳明之大肠，而上及于胃中之肺脏也。《灵枢经》曰：气上冲胸，喘不能久立。邪在大肠，大肠与肺胃相合，而并主金气。此与阳明司天之大义相合。太阳在泉，寒复内余者，太阳寒水之客气入于内而复内有余也。腰尻股胫足痛者，太阳之经证也。屈伸不利者，太阳之主筋也。夫太阳者，水中之阳，天之气也。寒水者，天一所生之水也。水上通乎天，天行于地下，故曰司天，曰在泉。六气随天气而繞地环转，故在阳明司天，而曰清复内余，在太阳在泉，而曰寒复内余。谓司天在泉之气，上下相通，人居于天地气交之中，而上下之气，复有余于人之内也。故俱不言主气客气，盖司天在泉，一气贯通，皆论天之道也。高者抑之，谓主气之逆于上也。下者举之，谓客气之乘于下也。有余者，胜气也。不足者，所不胜之气而为病也。佐以所利者，利其所欲也。如肝欲散，急食辛以散之，是以厥阴之胜，佐以苦辛。心欲软，急食咸以软之，是以少阴之胜，佐以苦咸。脾欲缓，急食甘以缓之，是以太阴之胜，佐以辛甘。肺欲收，急食酸以收之，是以燥淫所胜，佐以辛酸。肾欲坚，急食苦以坚之，是以寒淫所胜，佐以甘苦。和以所宜者，和其五味之所宜也。如厥阴色青，宜食甘，少阴少阳色赤，宜食酸，太阴色黄，宜食咸，阳明色白，宜食苦，太阳色黑，宜食辛。安其主客者，使各守其本位也。适其寒温者，治寒以热，治热以寒，治温以凉，治凉以温也。同者逆之，谓气之相得者，宜逆治之。如主客之同司火热，则当治以咸寒，如同司寒水，则当治以辛热，温凉亦然，此逆治之法也。异者从之，谓不相得者当从治之，如寒水司天，加临于二火主气之上，客胜当从二火之热以治寒，主胜当从司天之寒以治热，余气皆然，此平治异者之法也。木位之主，厥阴所主之位也，此乃四时不易之定位，故曰位。如未至所主之时，而阳春之气先至，此气之盛也，宜泻之以酸。如至而未至，此气之衰也，宜补之以辛。盖木性升，酸则反其性而收之，故为泻，辛则助其发生之气，故为补。火位之主，谓二之气，乃君火所主之位，三之气，乃相火所主之位，如未至三月而暄热之气先至，未至五月而灸暑之气先至，此来气有余，宜泻之以甘，盖从子而泄其母气也。如至而不至，此气之不及也，宜补之以咸，盖以水济火也。土位之主，四之气也。如主气之时，埃蒸注雨，气之盛也，宜苦以泄之，泻其敦阜之气。如化气不令，风寒并兴，主气之不足也，宜补之以甘，盖气不足者，补之以味也。金位之主，五之气也。如未及时而清肃之气早至，此气之盛也，其泻宜辛以散之。如至秋深而暑热尚在，气之不及也，其补宜酸以收之。水位之主，终之气也。如未及时而天气严寒，冰雪霜雹，气之盛也，宜泻之以咸，盖咸能泄下，从其类而泻之也。如已至而天气尚温此，气之不及也，宜补之以苦，盖苦味阴寒，而炎上作苦，助太阳标本之位也。所谓调之正味，以平为期，勿使四时不平之气而为民病也。客乃加临之六气，而有太过不及之正味，六气运行，无有定位，如客之外至，故曰客。常以正月朔日平旦视之，如厥阴之客，气来不及，宜补之以辛，气来有余，宜泻之以酸，以甘缓之，盖主气有余，则气行于外，客气太过，则气乘于内，故当兼用五脏所欲之味以调之。少阴之客，以咸补之，咸当作酸。脏气法时论曰：心苦缓，急食酸以收之。按论主气先言泻而后言补，论客气先曰补而后曰泻。盖补泻之道，有宜补而不宜泻者，有宜泻而不宜补者，有宜先补而后泻者，有宜先泻而后补者，有补泻之兼用者，神而明之，在乎其人。腠者，三焦通会元真之处；理者，皮肤脏腑之文理也。夫水谷入于口，津液各走其道，故三焦出气以温肌肉，充皮肤为其津。盖气充肌腠，津随气行，辛味入胃，能开腠理，致津液而通气，故主润。】
