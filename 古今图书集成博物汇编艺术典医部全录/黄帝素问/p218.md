<!-- { "loadSidebar": true } -->
　　帝曰：善。愿闻阴阳之三也何谓？岐伯曰：气有多少异用也。帝曰：阳明何谓也？岐伯曰：两阳合明也。帝曰：厥阴何也？岐伯曰：两阴交尽也。　　【马莳曰：此明三阴三阳及阳明厥阴之义也。帝承上文而问阴阳止二，今曰少阳、太阳、阳明、少阴、太阴、厥阴，而皆列之为三者，何也？伯言太阴为正阴，而次少为少阴，又次为厥阴，太阳为正阳，而次少为少阳，又次为阳明。以其气有多少异用，故各有三者之分耳。然太少之义易知，而阳明厥阴之疑未释。伯言足之十二经，合于十二月，故寅者五月之生阳也，主左足之少阳，六月建未，则为右足之少阳，皆两足第四指脉气所行也。二月建卯，主左足之太阳，五月建午，则为右足之太阳，皆足小指外侧已上脉气所行也。三月建辰，主左足之阳明，四月建巳，则为右足之阳明，皆两足次指已上脉气所行也。然正二五六月为少阳太阳，而三四为辰巳月居于其中，则彼两阳合明于其前，故曰阳明也。七月建申，主阴之生，主右足之少阴，而十二月建丑，则为左足之少阴，皆两足心以上脉气所行也。八月建酉，主右足之太阴，而十一月建子，则为左足之太阴，皆两足大指内侧已上脉气所行也。九月建戌，主右足之厥阴，而十月建亥，则为左足之厥阴，皆两足大指外侧已上脉气所行也。然七八十一十二月为少阴太阴，而九十为戌亥月，则为两足之阴已尽，故曰厥阴也。厥者尽也。】　　【张志聪曰：此言阴阳之有太少，则气有盛衰，而治有轻重矣。阴阳之中，有太阳少阳，有太阴少阴，则气有多少异用也。三阴三阳，有多气少血者，有多血少气者，有气血皆多者，是以用药之有异也。夫阳明主阳盛之气，故多气而多血。厥阴主于阴尽，而一阳始蒙，气之微者也。故为阴中之少阳而少气。】
　　帝曰：气有多少，病有盛衰，治有缓急，方有大小，愿闻其约奈何？岐伯曰：气有高下，病有远近，证有中外，治有轻重，适其至所为故也。《大要》曰，君一臣二，奇之制也。君二臣四，偶之制也。君二臣三，奇之制也。君三臣六，偶之制也。故曰，近者奇之，远者偶之。汗者不以奇，下者不以偶。补上治上，制以缓；补下治下，制以急。急则气味厚，缓则气味薄，适其至所，此之谓也。病所远而中道气味之者，食而过之，无越其制度也。是故平气之道，近而奇偶，制小其服也；远而奇偶，制大其服也。大则数少，小则数多。多则九之，少则二之。奇之不去则偶之，是谓重方。偶之不去则反佐以取之，所谓寒热温凉，反从其病也。　　【王冰曰：脏位有高下，腑气有远近，病证有表里，药用有轻重，调其多少，和其紧慢，令药气至病所，故勿太过与不及也。奇，谓古之单方。偶，谓古之复方也。单复一制，皆有小大。故奇方云，君一臣二，君二臣三；偶方云，君二臣四，君三臣六也。病有小大，气有远近，治有轻重所宜，故云制也。汗药不以偶方，气不足以外发泄，下药不以奇制，药毒攻而致过，治上补上，方迅急则止不住而迫下，治下补下，方缓慢则滋道路而力又微。制急方而气味薄，则力与缓等。制缓方而气味厚，则势与急同。如是为缓不能缓，急不能急，厚而不厚，薄而不薄，则大小非制，轻重无度，则虚实寒热，脏腑纷挠，无由致理，此岂神灵之可望哉？无越其制度者，假如病在肾，而心之气味饲而冷，足仍急过之，不饲以气味，肾药凌心，心复益衰。余上下远近例同。近远，谓腑脏之位也。心肺为近，肾肝为远，脾胃居中，三阳胞(月直)胆亦有远近，身三分之，上为近，下为远也。或识见高远，权以合宜，方奇而分两偶，方偶而分两奇，如是者近而偶制，多数服之，远而奇制，少数服之，则肺服九，心服七，脾服五，肝服三，肾服二，为常制矣。故曰，小则数多，大则数少也。夫方与其重也宁轻，与其毒也宁善，与其大也宁小。是以奇方不去，偶方主之，偶方病在，则反其佐以同病之气而取也。夫热与寒背，寒与热违，微小之熟为寒所折，微小之冷为热所消，甚大寒热则心能与违性者争雄，能与异气者相格，声不同不相应，气不同不相合，如是则且惮而不敢攻之，攻之则病气与胜气抗衡，而自为寒热，以开闭固守矣。是以圣人反其佐以同其气，令声气应合，复令寒热参合，使其终异始同，燥润而败，坚刚必折，柔脆自消尔。】　　【马莳曰：此言约方之法，不越奇偶，而必当曲尽其制也。帝承上文而问阴阳之气，有多有少，故民病有盛有衰，而治之者有缓有急，其方宜有大有小也。约方之法奈何？伯言阴阳之气岁，有司天在泉，则有高有下也。民病有脏腑在上为近，脏腑在下为远，其证候有中有外，治法有轻有重，但使药力适其所至之所，以复其旧耳。故制方之大要，不过奇偶二法而已。盖主病之为君，佐君之为臣，君用其一而臣佐以二，君用其二而臣佐以三，是数在三五，皆奇之制。君用其二而臣佐以四，君用其三当作二。而臣佐以六，是数在六八，皆偶之制。故病在上者谓之近，近则不必数之多，宜以奇方用之。然欲以取汗则不以奇而以偶，盖非偶不足以发散也。观此则近者奇之，为不足而补，而汗者不以奇，为有邪而治之也。病在下者谓之远，远则不可数之少，宜以偶方用之。然欲以下利则不以偶而以奇，盖非奇不足以专达也。观此则远者偶之，为不足而补，而下者不以偶，为有邪而治之也。但补上治上，其制用缓，非缓则及于下矣，故缓则用其气味之薄者，使适其所至之所，以复其故耳。补下治下，其制用急，非急则滞于上矣，故急则用其气味之厚者，使适其所至之所，以复其旧耳。彼病所远而药食气味止于中道，则累及其中，即如肾之药食入心，则心反为肾药所凌也，当食之而过此中道，无越制度，自然能至远所矣。是故平气之道，凡在上而近者，或奇以补之，或偶以汗之，惟其近则制宜小，小则数宜多，多则可以味至于九也。凡在下而远者，或偶以补之，或奇以下之，惟其远则制宜大，大则数宜少，少则可以味止于二也。此则病有远近，故不分奇偶而大约小以治上大以治下如此。若奇偶之制，则奇之数少而大，偶之数多而小者，又其大体然也。然与其大也宁小，与其重也宁轻，与其毒也宁善，其始也用奇，奇之不去则偶之，是谓之重方也，即后之所谓逆者正治也。其既也用偶，偶之不去则反其佐以取之，所谓反其佐以取之者，即药之寒热温凉，反有同于病之寒热温凉，乃因其性而利导之，即后之所谓从者反治也。此又奇偶先后之用，曲尽其妙者如此。】　　【张志聪曰：气有高下者，有天地人之九候也。远近者，浅深上下也。中外者，表里也。轻重者，大小其服也。盖适其至病之所在为故也。大要者，数之大要也。夫数之始于一而戍于三，圆之象也。以二偶而成六，方之象也。地数二，本数三，甲己合而土气化也。君二臣六，乾坤位而八卦成也。少则二之，阴数之始也。多则九之，阳数之终也。奇偶者，天地之数也。近者谓病之在上而近，故宜用奇方以治之，天气之在上也。远者谓病之在下而远，故宜用偶数以治之，地气之在下也。汗乃阴液，故宜用偶而不以奇，盖直从下而使之上，犹地气升而后能为云为雨也。下者宜用奇而不以偶，盖从上而使之下，从天气之下降也。补者，补正气之不足，治者，治邪气之有余。在上者宜缓方，在下者宜急方。急则用气味之厚者，缓则用气味之薄者。盖厚则沉重而易下，薄则轻清而上浮，奇偶缓急，各适其上下远近，至其病之所在而已矣。病所远者，谓病之在上在下，而远于中胃者也。中道气味之者，谓气味之从中道而行于上下也，故当以药食并用而制度之。如病之在上而近于中者，当先食而后药。病在下而远于中者，当先药而后食。以食之先后，而使药味之过于上下也。是故上下之病，近于中道，而用奇方偶方者，制小其服，病远于中而用奇方偶方者，宜制大其服，大服小服者，谓分两之轻重也。大则宜于数少而分两多，盖气味专而能远也。小则宜于数多而分两少，盖气分则力薄而不能远达矣。此平上中下三气之道也。所谓重方者，谓奇偶之并用也。反佐以取之，谓春病用温，夏病用热，秋病用凉，冬病用寒，顺四时寒热温凉之气，而反从治其病也。】
