<!-- { "loadSidebar": true } -->
　　帝曰：善。病生于本，余知之矣，生于标者治之奈何？岐伯曰：病反其本，得标之病。治反其本，得标之方。　　【王冰曰：此言少阴太阳之二气，余四气标本同。】　　【马莳曰：此言治标之病，其方即治本者而推之也。按标本之义，至广至详，有天地运气之标本，有人身脏腑之标本，有病体之标本，有治法之标本。天元纪大论曰：子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴少阴，所谓标也。厥阴所谓终也。盖言子丑卯辰巳申之岁为对化，对司化令之虚，谓之曰标。午未酉戌亥寅之岁为正化，正司化令之实，谓之曰终。又曰，厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之，所谓本也。是谓六元。盖言三阴三阳为标，寒暑燥湿风火为本也。又六微旨大论曰：少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之。此所谓气之标，盖南面而待之也。少阳之上，火气治之中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阴之上，湿气治之，中见阳明，所谓本也。本之下，中之见也。见之下，气之标也。本标不同，气应异象，盖言三阴三阳为治之气，皆所谓六气之标也。少阳之上十八句，其火燥风寒热湿为治之气，皆所谓六气之本也。其中见之气，乃六气之中气也。通前六气之标言之，则本居上，标居下，中气居本标之中，故曰本之下，中之见也。见之下，气之标也。然中气者，三阴三阳，各有夫妇之配合相守，而人之脏腑经脉皆应之。故少阳本标之中见厥阴，厥阴本标之中见少阳，而互为中气相守，而人之胆与三焦为少阳经，亦络肝与心包之厥阴经，而肝与心包又络胆与三焦而互交也。阳明本标之中见太阴，太阴本标之中见阳明，而互为中气相守，则人之胃与大肠为阳明经，亦络脾肺之太阴经，而脾肺又络胃与大肠经而互交也。太阳本标之中见少阴，少阴本标之中见太阳，而互为中气相守，则人之膀胱小肠为太阳经，亦络肾与心之少阴经，而肾与心又络小肠膀胱而互交也。本标不同，气应异象者，谓太阳少阴二气也。太阳之上，寒气治之，是标阳本寒，不同其气，应则太阳所至为寒，生中为温，而寒温异象也。少阴之上，热气治之，是标阴本热，不同其气，应则少阴所至为热，生中为寒，而热寒异象也。此乃天地运气之标本也。又标本病传论及《灵枢》病本篇皆以先病为本，后病为标，惟中满小大便不利二病，或为本，或为标，皆不分标本而先治其标，其余百病皆先治其本也。此乃病体先后分标本也。又汤液醪醴论曰：病为本，工为标。此以病人医人分标本也。此节所谓本者，盖以风寒暑湿燥火为本也。所谓标者，以三阴三阳为标也。如天之本在风，标在厥阴，则人之病在肝，而厥阴之中见少阳，则又在于胆。天之本在火，标在少阳，则人之病在胆，而少阳之中见厥阴，则又在于肝，故病生于本似易知，而治标之方则难必，殊不知病自本始，则知标病之所由来也。治之者，亦即其本而推之，则得标之所以立其方矣。假如本在于风，则标之方亦在于风耳。大义又见下文之下节。】　　【张志聪曰：此论三阴三阳之有本有标也。病生于本者，生于风寒热湿燥火也。生于标者，生于三阴三阳之气也。如太阳为诸阳之首而本于寒水，少阴为阴中之太阴而本于君火，阳明乃阳盛之气而本于清肃，厥阴主阴极而本于风木之阳，此阴阳中又有标本之不同也。病反其本者，如病寒而反得太阳之热化，病热而反见少阴之阴寒，病在阳而反见清肃之虚寒，病在阴而反得中见之火热，所谓病反其本，得标之病也。治反其本者，如病本寒而化热，则反用凉药以治热，如病本热而化寒，则反用热药以治寒，如病在阳明而化虚冷，则当温补其中气，如病在厥阴而见火热，又当逆治其少阳，所谓治反其本，得标之方。少阳少阴，标本相同，皆从阳热阴湿而治。】
　　帝曰：善。六气之胜，何以候之？岐伯曰：乘其至也。清气大来，燥之胜也，风木受邪，肝病生焉。热气大来，火之胜也，金燥受邪，肺病生焉。寒气大来，水之胜也，火热受邪，心病生焉。湿气大来，土之胜也，寒水受邪，肾病生焉。风气大来，木之胜也，土湿受邪，脾病生焉。所谓感邪而生病也。乘年之虚，则邪甚也。失时之和，亦邪甚也。遇月之空，亦邪甚也。重感于邪，则病危矣。有胜之气，其必来复也。帝曰：其脉至何如？岐伯曰：厥阴之至，其脉弦；少阴之至，其脉钩；太阴之至，其脉沉；少阳之至，大而浮；阳明之至，短而濇；太阳之至，大而长。至而和则平，至而甚则病，至而反者病，至而不至者病，未至而至者病，阴阳易者危。　　【王冰曰：肝病生谓流于胆，肺病生谓流于回肠大肠，心病生谓流于三焦小肠，肾病生谓流于膀胱，脾病生谓流于胃也。外有其气而内恶之，中外不喜，因而遂病，是谓感也。甚，谓岁气不足，外邪凑之也。失时之和，谓六气临统，与位气相克，感之而病，亦随所不胜，而与内脏相应，邪复甚也。遇月之空，谓上弦前下弦后，月轮中空也。重感于邪，谓年已不足，邪气大至，是一感也。年已不足，天气克之，此时感邪，是重感也。内气召邪，天气不佑，病不危可乎？然天地之气，不能相无，故有胜之气，其必来复也。脉若软虚而滑，端直以长，是谓弦。实而强则病，不实而微亦病，不端直长亦病，不当其位亦病，位不能弦亦病。来胜去衰，如偃带钩，是谓钩。来不胜，去反盛则病，来盛去盛亦病，来不盛去不盛亦病，不偃带钩亦病，不当其位亦病，位不能钩亦病。沉，下也，按之乃得，下诸位脉也。沉甚则病，不沉亦病，不当其位亦病，位不能沉亦病。浮，高也。大，谓稍大诸位脉也。大浮甚则病，浮而不大亦病，不大不浮亦病，不当其位亦病，位不能大浮亦病。往来不利，是谓濇也。往来不远，是谓短也。短甚则病，濇甚则病，不短不濇亦病，不当其位亦病，位不能短濇亦病。往来远，是谓长。大甚病，长甚亦病，长而不大亦病，大而不长亦病，不当其位亦病，位不能长大亦病。去其太甚则为平调，不弱不强，是谓和也。弦似张弓弦，滑如连珠，沉而附骨，浮高于皮，濇而止住，短如麻黍，大如帽簪，长如引绳，皆谓至而太甚。应弦反濇，应大反细，应沉反浮，应浮反沉，应短濇反长滑，应软虚反强实，应细反大，是皆为气反常平之候，有病乃如此也。至而不至者，气位已至而脉气不应也。未至而至者，谓按历占之，凡得节气当年六位之分，当如南北之岁，脉象改易而应之。气序未移而脉先变易，是先天而至，故病阴阳易者，谓不应天常，气见交错，失其恒位。更易见之，阴位见阳脉，阳位见阴脉，是易位而见也。二气之乱，故气危。】　　【马莳曰：此言六气之胜，气有可候而脉有可诊也。清气大来，可以候燥之胜，乃阳明燥金所司也，故金来胜木，则风木受邪。肝病乃生。热气大来，可以候火之胜，乃少阴少阳所司也，故火来胜金，则金燥受邪，肺病乃生。寒气大来，可以候水之胜，乃太阳寒水所司也，故寒来胜火，则心病乃生。湿气大来可以候上之胜，乃太阴湿土所司也，故土来胜水，肾病乃生。风气大来，可以候木之胜，乃厥阴风木所司也，故木来胜土，脾病乃生。正以岁木不足，则外有清邪，岁火不足，则外有寒邪，岁土不足，则外有风邪，岁水不足，则外有热邪，岁金不足，则外有湿邪，乃乘年之虚，斯邪之所以甚耳。且六气有主气，有客气，主气主乎四时，春温夏热，秋凉冬寒者，其宜也。而客气加之，或主胜，或客胜，则失时之和，亦邪之所以甚耳。八正神明论曰：月始生则血气始精，卫气始行。月郭满则血气实，肌肉坚。月郭空则肌肉减，经络虚，卫气去形独居。故遇月之空，亦邪之所以甚耳。此则重感于邪，病之所以危也。但有胜之气，必有复之气，其机又相因者耳。六气之至，必有其脉，厥阴之至，其脉弦，软虚而滑，端直以长也。少阴之至，其脉钩，来盛去衰，如偃带钩也。太阴之至，其脉沉，沉者不浮也。少阳之至，大而浮，大则不小，浮则不沉也。阳明之至，短而濇，短则不长，濇则不利也。太阳之至，大而长，大则不小，长则不短也。如六脉之至而和平则为平脉，如六脉之至而甚如太弦太钩之类，六脉之至而反，如应弦反濇、应大反细、应沉反浮、应浮反沉、应濇反滑、应滑反濇应长反短、应短反长之类，如气候已至而脉气不至，如气候未至而脉气先至，此皆不免于病也。上文感邪而生病，诸脉见矣，如脉宜见于寸为阳位，而反见于尺，脉宜见于尺为阴位，而反见于寸，此皆必至于危也。上文重感于邪则病危，其阴阳必反矣。】　　【张志聪曰：风寒热湿燥，在天四时之五气，木火土金水，在地四时之五行。五气之胜五行，五行而病五脏，是五脏之外合五行，而五行之上呈五气也。乘年之虚者，主岁之气不及也。如木运不及则清气胜之，火运不及则寒气胜之，土运不及则风气胜之，金运不及则热气胜之，水运不及则湿气胜之，此岁运之不及，而四时之胜气又乘而侮之。失时之和者，四时之气衰也，如春气不足则秋气胜之，夏气不足则冬气胜之，长夏之气不足则春气胜之，秋气不足则夏气胜之，冬气不足则长夏之气胜之。遇月之空者，月廓空之时也。重感于邪者，乘年之虚，失时之和，遇月之空，是谓三虚而感于邪，则病危矣。有胜之气，其必来复者，春有惨凄残贼之胜，则夏有炎暑燔烁之复；夏有惨凄凝冽之胜，则四维有埃昏大雨之复；四维发振拉飘腾之变，则秋有肃杀霖霪之复；秋有炎烁燔燎之变，则冬有冰雹霜雪之复；冬有埃昏骤注之变，则春有飘荡振拉之复。此四时之胜而必有复也。夫六气之应六脉也，厥阴主木，故其脉弦；少阴主火，故其脉钩；太阴主土，故其脉沉；少阳主火，故大而浮；阳明主金，故短而濇；太阳主水而为诸阳主气，故大而长。如脉至而和则为平人，脉至而甚则为病脉，所至之脉与时相反者病，及时而脉不至者病，未及时而脉先至者病，如三阴主时而得阳脉，三阳主时而得阴脉者危。】古今图书集成医部全录卷四十三

　　　至真要大论篇第七十四 【下】

