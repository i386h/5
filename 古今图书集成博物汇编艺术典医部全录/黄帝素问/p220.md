<!-- { "loadSidebar": true } -->
　　帝曰：六气标本所从不同，奈何？岐伯曰：气有从本者，有从标本者，有不从标本者也。帝曰：愿卒闻之。岐伯曰：少阳太阴从本，少阴太阳从本从标，阳明厥阴不从标本，从乎中也。故从本者化生于本，从标本者有标本之化，从中者以中气为化也。帝曰：脉从而病反者，其诊何如？岐伯曰：脉至而从，按之不鼓，诸阳皆然。帝曰：诸阴之反，其脉何如？岐伯曰：脉至而从，按之鼓甚而盛也。是故百病之起，有生于本者，有生于标者，有生于中气者，有取本而得者，有取标而得者，有取中气而得者，有取标本而得者，有逆取而得者，有从取而得者，逆正顺也。若顺逆也。故曰，知标与本，用之不殆，明知逆顺，正行无间，此之谓也。不知是者，不足以言诊，足以乱经。故《大要》曰，粗工嘻嘻，以为可知，言热未已，寒病复始，同气异形，迷诊乱经，此之谓也。夫标本之道，要而博，小而大，可以言一而知百病之害。言标与本，易而勿损，察本与标，气可令调。明知胜复，为万民式，天之道毕矣。　　【王冰曰：从本从标从中，皆以其为化主之用也。化，谓气化之元主也。有病以元主气，用寒热治之。脉从而病反，言病热而脉数，按之不动，乃寒盛格阳而致之，非热也。诸阴之反，言形证是寒，按之而脉气鼓击于手下盛者，此为热盛拒阴而生病，非寒也。反佐取之，是为逆取。奇偶取之，是为从取。寒病治以寒，热病治以热，是为逆取。若寒盛格阳，治热以热，热盛拒阴，治寒以寒之类，皆谓之逆。外虽用逆，中乃顺也。故曰，此逆乃正顺也。若寒格热而治以寒，热拒寒而治以热，外则虽顺，中气乃逆，故方若顺是逆也。嘻嘻，言心意怡悦，以为知道终尽也。六气之用，粗之与工，得其半也。厥阴之化，粗以为寒，其乃是温；太阳之化，粗以为热，其乃是寒。由此差互，用失其道，故其学问识用，不达工之道半矣。太阳少阴，各有寒化热，量其标本，应用则正反矣。何以言之？太阳本寒而标热，少阴本热而标寒，方之用亦如是。厥阴阳明中气亦尔。厥阴之中气为热，阳明之中气为湿，此二气亦反其类太阳少阴也。然太阳与少阴有标本，用与诸气不同，故曰同气异形也。夫一经之标本，寒热既殊，言本当究其标，论标合寻其本，言气不穷其标本，论病未辨其阴阳，虽同一气而生且阻寒温之候，故心迷正理，治益乱经，呼曰粗工，允膺其称尔。夫天地变化，尚可尽知，况一人之诊，而云冥昧，得经之要，持法之宗，为天下师，尚卑其道，万民之式，岂曰大哉！】　　【马莳曰：此言六气各有所从之标本，而百病皆当知标本。从者取也。六气有从本而取之者，正以少阳之本火，太阴之本湿，本末同，故从本也。何也？以气化从本而生也。有从本从标而取之者，正以少阴之本热，其标阴，盖君火生于午，午者一阴生之位，火本热而其气当阴生之初，故标本异，而君火属少阴也。太阳之本寒，其标阳，盖水居北方子，而子者一阳生之位，水本寒而其气当阳生之初。故标本异而寒水属太阳，故从本从标也。何也？以气化从本标而生也。有不从本标而从中气以取之者，阳明之中太阴，厥阴之中少阳，本末与中不同，故不从标本从乎中者。何也？以气化从中气而生也。其有病热而脉鼓，是脉从也，若按之不鼓，乃寒盛格阳所致，非热也。凡诸阳脉之不鼓者，可以类推其非阳病矣。病寒而脉沉，是脉从也，若按之鼓甚而盛，乃热盛拒阴所致，非寒也。凡诸阴脉之太鼓者，可以类推其非阴病矣。此脉之从而病之所以反也。是故百病之生，有生于本者，有生于标者，有生于中气者，气化与是身相须也。人之治病者，有取本而得者，有取标而得者，有取中气而得者，有兼取标本而得者，有逆取而得之者，即寒病治以热，热病治以寒，如上文反其佐以取之者是也。有从取而得者，即寒病治以热，热病治以寒，如上文奇之不去，则偶之者是也。但逆取而得之者，人皆以为逆，而不知寒盛格阳，治宜以热，热盛格阴，治宜以寒，外虽若逆，而中则甚顺，正其所以为顺也，若寒格阳而治以寒，热格寒而治以热，则外虽若顺，中气乃逆，此其所以为逆也。】　　【张志聪曰：风寒暑湿燥火六气为本，三阴三阳为标，阴湿之土，而标见太阴之阴。初阳之火，而标见少阳之阳。是标之阴阳，从本化生。故太阴少阳从本，少阴之本热，而标见少阴之阴，太阳之本寒，而标见太阳之阳。阴中有阳，阳中有阴，有水火寒热之化，故少阴太阳，从本从标。阳明之上，燥气治之，中见太阴，厥阴之上，风气治之，中见少阳。盖阳明司四时之秋令，而太阴主四气之清秋，厥阴为两阴交尽，阴尽而一阳始生，是以阳明厥阴，从中见之化也。脉从者，阳病而得阳脉，阴病而得阴脉也。如太阳阳明之病，其脉至而浮，是脉之从也。其病反阴寒者，太阳之病从本化，阳明之病，从中见之阴化也。故脉虽浮而按之不鼓也。如少阴厥阴之病，其脉至而沉，是脉之从也。其病反阳热者，少阴之病从标化，厥阴之病，从中见之火化也。故脉虽沉而按之鼓甚也。是脉有阴阳之化，而病有标本之从也。且如太阳病，头痛发热，烦渴不解，此太阳之病本也。如手足挛急，或汗漏脉沉，此太阳之病标也。如少阴病，脉沉者急温之，宜四逆汤，此少阴之病标也。如少阴病，得之二三日，口燥咽干者，急下之，宜大承气汤，此少阴之病本也。如阳明病，发热而渴，大便燥结，此阳明之病阳也。如胃中虚冷，水谷不别，食谷欲呕，脉迟恶寒，此阳明感中见阴湿之化也。如厥阴病，脉微手足厥冷，此厥阴之病阴也。如消渴气上冲心，心中疼热，此厥阴感中见少阳之火化也。如太阴标阴而本湿，故当治之以四逆辈。少阳标阳而本火，则宜散之以清凉。治伤寒六经之病，能于标本中求之，思过半矣。夫百病之生，总不出于六气之化，如感风寒暑湿燥火而为病者，病天之六气也。天之六气，病在吾身，而吾身中又有六气之化，如中风天之阳邪也，病吾身之肌表，则为发热咳嚏，在筋骨则为痛痹拘挛，在肠胃则为下利飧泄，或为燥结闭癃，或直中于内，则为霍乱呕逆，或为厥冷阴寒，此表里阴阳之气化也。如感吾身之阳热则为病热，感吾身之阴寒则为病寒，感吾身之水湿则为痰喘，感吾身之燥气则为便难，如中于腑则暴仆而卒不知人，中于脏舌即难言而口唾涎沫。又如伤寒天之阴邪也，或中于阴，或中于阳，有中于阳而反病寒者，有中于阴而反病热者，是吾身之阴中有阳，阳中有阴，标本阴阳之气化也。如感吾身中之水湿，则为青龙五苓之证；如感吾身中之燥热，又宜于白虎承气诸汤。此止受天之一邪，而吾身中有表里阴阳变化之不同也。又如夏月之病，有手足厥冷而成姜桂参附之证者，盖夏月之阳气，尽发越于外，而里气本虚，受天之风暑，而反变为阴寒，皆吾身之气化，非暑月之有伤寒也。是以神巧之士，知标本之病生，则知有标本之气化，知标本之气化，则能用标本之治法矣。故知标与本，用之不殆，明知顺逆，正行无间。此之谓也。逆者以寒治热，以热治寒，故曰逆正顺也。从者以热治热，以寒治寒，故曰若顺逆也。如阴阳寒热之中，又有病热而反寒者，如厥深热亦深之类是也。又有病寒而反热者，如揭去衣被，欲入水中，此孤阳外脱，急救以参附之证。粗工嘻嘻以为可知，言热未已，寒病复始，同气异形，迷诊乱经，此之谓也。标本之道，虽为要约，而其用则广博，虽为微小，而其用则宏大，可以言一而知百病之害者，惟知标本故也。言标与本，则施治平易而无伤损，察本与标，则六气虽变，可使均调。明知标本胜复，则足以为民式。六气在天之道毕矣。按经云：夏伤于暑，冬伤于寒。即受凄沧寒水之气，亦不过病疟，即过食生冷水冰，亦止病下利，若曰，夏月伤寒，则当冬时病暑，此皆不知气化之故耳。】
