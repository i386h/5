<!-- { "loadSidebar": true } -->
　　帝曰：胜复之变，早晏何如？岐伯曰：夫所胜者，胜至已病，病已愠，愠而复已萌也。夫所复者，胜尽而起，得位而甚。胜有微甚，复有少多，胜和而和，胜虚而虚，天之常也。帝曰：胜复之作，动不当位，或后时而至，其故何也？岐伯曰：夫气之生，与其化衰盛异也。寒暑温凉，盛衰之用，其在四维。故阳之动，始于温，盛于暑；阴之动，始于清，盛于寒。春夏秋冬，各差其分。故《大要》曰，彼春之暖，为夏之暑；彼秋之忿，为冬之怒。谨按四维，斥候皆归。其终可见，其始可知，此之谓也。帝曰：差有数乎？岐伯曰：又凡三十度也。帝曰：其脉应皆何如？岐伯曰：差同正法，待时而去也。《脉要》曰，春不沉，夏不弦，冬不濇，秋不数，是谓四塞。沉甚曰病，弦甚曰病，濇甚曰病，数甚曰病，参见曰病，复见曰病，未去而去曰病，去而不去曰病。反者死。故曰气之相守司也，如权衡之不得相失也。夫阴阳之气清，静则生化治，动则苛疾起，此之谓也。　　【王冰曰：此言阳盛于夏，阴盛于冬，清盛于秋，温盛于春，天之常候，然其胜复气用，四序不同，其何由哉？寒暑温凉，盛衰之用，其在四维者，言春夏秋冬四正之气，在于四维之分也。即事验之，春之温，正在辰巳之月；夏之暑，正在午未之月；秋之凉，正在戌亥之月；冬之寒，正在丑寅之月。春始于仲春，夏始于仲夏，秋始于仲秋，冬始于仲冬。故丑之月，阴结层冰于厚地；未之月，阳焰电掣于天垂；戌之月，霜清肃杀而庶物坚；辰之月，风扇和舒而陈柯荣秀。此则气差其分，昭然而不可蔽也。然阴阳之气，生发收藏，与常法相会，征其气化，及在人之应，则四时每差，其日数与常法相违，从差法乃正当之也。彼春之暖，为夏之暑；彼秋之忿，为冬之怒，言气之少壮也。阳之少为暖。其壮也为暑；阴之少为忿，其壮也为怒。此悉谓少壮之异气，证用之盛衰，俱立盛衰于四维之位，则阴阳终始应用，皆可知矣。度者，日也。差同正法，待时而去，谓脉亦差以随气应也。待差日足应王气至而乃去也。四塞者，天地四时之气，闭塞而无所运行也。但能应天和气，是则为平。若形见太甚，则皆病脉。参谓参和诸气。来见，复见，谓再见已衰已死之气也。去，谓王已而去者也。日行之度，未出于差，是为天气未出，日度过差，是谓天气已去，而脉尚在，既非得应，故曰病也。若夏见沉，秋见数，冬见缓，春见濇，是谓反也。犯违天命，生其能久乎？权，衡秤也。天地之气，寒暑相对，温清相望如持秤也。高者否，下者否，两者齐等，无相夺伦，则清静而生化，各得其分也。动，谓变动常平之候，而为灾眚也。苛，重也。林亿云：按六元正纪大论曰，差有数乎？曰，后皆三十度而有奇也。此云三十度者，此文为略也。又按上文秋不数，是谓四塞。此反者死之。注云，秋见数，是谓反，盖以脉差只在仲月，差之度尽，而数不去，谓秋之季月，而脉尚数，则为反也。】　　【马莳曰：此言胜复之变，其报以称，其动以渐，其应以脉也。夫所胜者胜至已病，正愠愠然而复气已萌，正以所复者，胜尽而起，得复之位而甚，视其胜之微甚，而为复之多少，彼胜和则复和，设胜甚而虚则复亦甚而虚，此乃天道之常，正胜复之不早不晏者也。然有动不当位，后时而至者，亦六气之所生，随其化有盛衰之异耳。故寒暑温凉者，乃盛衰之用也。何也？春夏秋冬，为四正之气，而必四维为之始，故阳之动，必始于温而盛于暑，所谓彼春之暖，为夏之暑者，是也。阴之动，必始于凉而盛于寒，所谓彼秋之忿，为冬之怒者，是也。此春夏秋冬，各差其分，然必始于四维，而后盛于四正。故所谓谨按四维，斥候皆归，则始终可知可见者是也。彼其数之差者，大凡计三十度四十三刻有奇耳。然脉气之应，亦与差同法，待后时之至，则前脉去。故《脉要》有曰，春脉宜弦，然由冬脉之沉者以驯至之，故尚有沉意；夏脉宜数，然由春脉之弦者以驯至之，故尚有弦意；秋脉宜濇，然由夏脉之数者以驯至之，故尚有数意；冬脉宜沉，然由秋脉之濇者以驯至之，故尚有濇意。若春不沉，夏不弦，冬不濇，秋不数，是谓天地之气四塞不通也。但春可带沉，而沉甚则为病；夏可带弦，而弦甚则为病；冬可带濇，而濇甚则为病；秋可带数，而数甚则为病。或诸脉参见，或重复来见，或时未去而脉先去，或时已去而脉不去，皆不免于病。若夏见沉脉，秋见数脉，冬见缓脉，春见濇脉，则为反者死矣。故曰，气之相守司也，自温而暑，自凉而寒，如权衡然。人能顺此阴阳之气，养以清静则生化治，若躁动则苛疾起，以不能顺时也。】　　【张志聪曰：此章言日月运行，一寒一暑，四时之气。由微而盛，由盛而微，从维而正，从正而维，寒温互换，凉暑气交，胜复之气，有盛有衰，随时先后，是以有早有晏也。阳之动，始于温，盛于暑，阴之动，始于清，盛于寒，是由微而甚也。如春之沉，夏之弦，秋之数，冬之濇，是冬之余气，尚交于春，春之余气，尚交于夏，夏之余气，尚交于秋，秋之余气，尚交于冬，是由盛而微也。所谓正者，春夏秋冬之正方也。维者，春夏之交，夏秋之交，秋冬之交，冬春之交，四隅之四维也。四时之气，从维而正，复从正而维，寒温气交，凉暑更互，环转之不息也。是以胜至已病，病已愠，愠而复已萌者，谓复气已发萌于胜气之时也。如春有惨凄残贼之胜，是金气之胜木也。夏有炎暑燔烁之复，是火气之复金也。而火气已萌于胜病愠愠之时，是复气之早发于本位之三十度也。所复之气，俟胜尽而起，至炎夏所主之本位而甚，是胜气早而复气将来亦早也。是以胜气甚则复气多，胜气微则复气少，胜气和平而复亦和平，胜气虚衰而复亦虚衰，此天道之常也。如胜复之作，动不当位，后时而至者，此胜复之晏也。夫气之生，生于前之气交，如夏气之生于季春也。气之化，化于后之气交，如春气之流于孟夏也。胜复之气有盛衰，是以有早晏之异也。盖气之盛者，胜于本位以前所生之三十度；气之衰者，流于本位以后所化之三十度，故不当其位也。如金气衰而胜于春夏之交，则复气亦衰，而复于夏秋之交矣。是胜虚而虚，后时而至也。此四时之气，前后互交，是以胜复之盛衰，随四时之气交，而或前或后也。故曰，盛衰之用，其在四维。又曰，谨按四维，斥候皆归，其终可见，其始可知，谓胜复之早晏，皆归于四维之斥候，或早而在于始之前三十度，或晏而在于终之后三十度也。复以脉候而证明气化之交通，故曰，是谓四塞，谓春夏秋冬之气，不相交通，则天地四时之气皆闭塞矣。正者，四时之正位也，言脉同四时之正法，而前后相交，待时而去者，待终三十度而去也。如春之沉，尚属冬之气交，终正月之三十日，而春气始独司其令也。春不沉则冬气不交于春，夏不弦则春气不交于夏，秋不数则夏气不交于秋，冬不濇则秋气不交于冬，是四时之气不相交通而闭塞矣。夫四时之气，盛于主位之时，而微于始生，衰于交化，是以甚则病也。参见者，谓春初之沉弦并见，夏初之弦数并见也。复见者，已去而复见也。未去而去者，未及三十度而去也。去而不去者，已至三十日应去而不去也。反者，谓四时反见贼害之脉也。故曰，气之相守司也，如权衡之不得相失也。言四时之气，守于本位，司于气交，犹权衡之不相离也。四时阴阳之气，清静则生化治。生化者，生于前而化于后也。动者，气之乱也。按生者，生于主时之前三十度；化者，化于主时之后三十度。故曰，其终可见，其始可知，见化之终，则知生之始，生化之无穷也。】
　　帝曰：幽明何如？岐伯曰：两阴交尽，故曰幽。两阳合明，故曰明。幽明之配，寒暑之异也。　　【王冰曰：两阴交尽于戌亥，两阳合明于辰巳，《灵枢》系日月论云：亥十月，左足之厥阴。戌九月，右足之厥阴。此两阴交尽，故曰厥阴。辰三月，左足之阳明。巳四月，右足之阳明。此两阳合于前，故曰阳明。然阴交则幽，阳合则明，幽明之象，当由是也。寒暑位西南东北，幽明位西北东南，幽明之配，寒暑之位，诚斯异也。】　　【马莳曰：承上节有四维二字，遂问阴乃称幽，阳乃称明，其义何居？伯言西北为幽，是在左为北，而在右为西，两阴之交，尽于此矣。东南称明，是在左为东，而在右为南，是两阳于此合明也。正幽明之所以相配，而寒暑因之以异耳。】　　【张志聪曰：幽明者，阴阳也。两阴交尽，阴之极也，故曰幽。两阳合明，阳之极也，故曰明。阴极则阳生，阳极则阴生，寒往则暑来，暑往则寒来，故幽明之配，寒暑之异也。此复申明阳之动，始于温，盛于暑，阴之动，始于清，盛于寒，四时之往来，总属阴阳寒暑之二气耳。】
　　帝曰：分至何如？岐伯曰：气至之谓至，气分之谓分，至则气同，分则气异，所谓天地之正纪也。　　【王冰曰：言冬夏二至，是天地气主岁至其所在也。春秋二分，是间气，初二四五四气，各分其政于主岁左右也。故曰至则气同，分则气异也。所言二至二分之气配者，此所谓是天地气之正纪也。】　　【马莳曰：此言时有分至之义，乃天地之正纪也。立春、春分、立夏、夏至、立秋、秋分、立冬、冬至，此八节也。然冬夏言至者，以六气言之，则五月半司天之气，至其所在，十一月半在泉之气，至其所在。以四时之令言之，则阴阳至此为极至，故谓之曰至也。然二至之前，为芒种、小满、立夏，为大雪、小雪、立冬，二至之后，为小暑、大暑，为小寒、大寒，其寒热之气无甚异也，故曰至则气同。春秋二分者，以六气言之，则二月半初气终而交二之气，八月半四气尽而交五之气，若以四时之气言之，则阴阳寒暄之气，至此而分，其昼夜分为五十刻，则乃阴阳之中正也，故曰分则气异。此乃天地之正纪也。】　　【张志聪曰：气至，谓冬夏之二至。气分，谓春秋之二分。此承上文以申明彼春之暖，为夏之暑，彼秋之忿，为冬之怒，言二至之时，总属寒暑阴阳之二气，气分之时，则有温凉之不同也。】
