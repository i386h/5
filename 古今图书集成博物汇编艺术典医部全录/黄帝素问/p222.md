<!-- { "loadSidebar": true } -->
　　帝曰：夫子言春秋气始于前，冬夏气始于后，余已知之矣。然六气往复，主岁不常也，其补泻奈何？岐伯曰：上下所主，随其攸利，正其味则其要也，左右同法。《大要》曰，少阳之主，先甘后咸；阳明之主，先辛后酸；太阳之主，先咸后苦；厥阴之主，先酸后辛；少阴之主，先甘后咸；太阴之主，先苦后甘。佐以所利，资以所生，是谓得气。　　【王冰曰：以分至明六气分位，则初气四气，始于立春立秋前各一十五日为纪法，三气六气，始于立夏立冬后各一十五日为纪法，由是四气前后之纪，则三气六气之中，正当二至日也。故曰，春秋气始于前，冬夏气始于后也。然以三百六十五日易一气，一岁已往，气则改新，新气既来，旧气复去，所宜之味，天地不同，补泻之方，应知先后，故复以问之也。主，谓主岁。得，谓得其性用也。得其性用，则舒卷由人，不得性用，则动生乖忤，岂祛邪之可望乎？适足以伐天真之妙气尔。如是先后之味，皆谓有病，先泻之而后补之也。】　　【马莳曰：此言六气主岁，各有宜用之正味也。司天主上半岁，在泉主下半岁，随所宜用，其要以正味为主。司天之左右间与司天同，在泉之左右间与在泉同，大要半岁所主，其六味各有先后也。故曰，少阳之主，先甘后咸等云云也。】　　【张志聪曰：春秋之气始于前者，言春在岁半以上之前，秋在岁半以下之前，夏冬之气，在二气之后，谓四时之主气也。六气往复，主岁不常者，谓加临之客气，六期环转无有常位也。此章论四时之主气，前后交通，得气之清静者也。若受客胜以动之，又不能循序而苛疾起矣。是以上下所主及左右之间气，当随其攸利，正其味以调之，乃其要也。大要宜先泻而后补之，盖以佐主气之所利，资主气之所生，是谓得四时之气，生化而交通也。按前章论客气之补泻，先补而后泻者，在客之本气而论也。此复以先泻而后补者，为四时之主气而言也。按春之暖为夏之暑，秋之忿为冬之怒，故春秋之气始于前。再按客胜为顺，然客胜则主气不能清静生化也。故大要以先泻后补。】
