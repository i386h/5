<!-- { "loadSidebar": true } -->
　　帝曰：善。夫百病之生也，皆生于风寒暑湿燥火，以之化之变也。经言盛者泻之，虚者补之。余锡以方士，而方士用之，尚未能十全，余欲令要道必行，桴鼓相应，犹拔刺雪污，工巧神圣，可得闻乎？岐伯曰：审察病机，无失气宜，此之谓也。帝曰：愿闻病机何如？岐伯曰：诸风掉眩，皆属于肝；诸寒收引，皆属于肾；诸气膹郁，皆属于肺；诸湿肿满，皆属于脾；诸热瞀瘛，皆属于火；诸痛痒疮，皆属于心。诸厥固泄，皆属于下；诸痿喘呕，皆属于上。诸禁鼓栗，如丧神守，皆属于火；诸痉项强，皆属于湿；诸逆冲上，皆属于火；诸胀腹大，皆属于热；诸躁狂越，皆属于火；诸暴强直，皆属于风；诸病有声，鼓之如鼓，皆属于热；诸病胕肿，疼酸惊骇，皆属于火；诸转反戾，水液浑浊，皆属于热；诸病水液。澄澈清冷，皆属于寒；诸呕吐酸，暴注下迫，皆属于热。故《大要》曰，谨守病机，各司其属，有者求之，无者求之，盛者责之，虚者责之，必先五胜，疏其血气，令其调达，而致和平，此之谓也。【丧，去声。】　　【王冰曰：风寒暑湿燥火，天之六气也。静而顺者为化，动而变者为变，故曰之化之变。针曰工巧，药曰神圣。病机，病之机要也。得其机要，则动小而功大，用浅而功深也。诸风掉眩者，以风性动，故木气同之。收敛引急也。寒物收缩，故水气同。诸气膹郁，皆属于肺者，如高秋气凉，雾气烟集，凉至则气热，复甚则气殚，象肺可知也。膹，谓膹满；郁，谓奔迫也。气之为用，故金气同之。诸湿肿病，皆属于脾者，盖土薄则水浅，土厚则水深，土平则干，土高则湿，故湿气与土气同之。诸痛痒疮，皆属于心者，盖心寂则痛微，心躁则痛甚，百端之起，皆自心生，痛痒疮疡，故生于心下，谓下焦，肝肾气也。夫守司于下，肾之气也。门户束要，肝之气也。故诸厥固泄，皆属下也。厥，谓气逆。固，谓禁固。诸有气逆上行及固不禁，出入无度，燥湿不恒，皆由下焦之主守也。上，谓上焦，心肺气也。炎热薄烁，心之气也。承热分化，肺之气也。热郁化上，故病属上焦。诸禁鼓栗，如丧神守者，热之内作也。诸痉项强，太阳伤湿也。诸逆冲上，亦如火炎上之性用，故属火。诸胀腹大，皆热郁于内，肺胀所生，故属热。诸躁狂越，皆热盛于胃及四末，故亦属热。诸暴强直，皆阳内郁而阴行于外，故属风。反戾，筋转也。水液，小便也。诸病水液，澄澈清冷，皆属于寒，谓上下吐出溺出也。有无求之，虚盛责之，言悉由也。如大寒而甚，热之不热，是无火也；热来复去，昼见夜伏，夜发昼止，时节而动，是无火也，当助其心。又如大热而甚，寒之不寒，是无水也；热动复止，倏忽往来，时动时止，是无水也，当助其肾。内格呕逆，食不得入，是有火也。病呕而吐，食久反出，是无火也。暴速注下，食不及化，是无水也。溏泄而久，止发无恒，是无水也。故心盛则生热，肾盛则生寒，肾虚则寒动于中，心虚则热收于内。又热不得寒，是无火也。寒不得热，是无水也。夫寒之不寒，责其无水，热之不热，责其无火，热之不久，责心之虚，寒之不久，责肾之少。有者泻之，无者补之，虚者补之，盛者泻之。居其中间，疏其壅塞，令上下无碍，气血通调，则寒热自和，阴阳调达矣。是以方有治热以寒，寒之而水食不入，攻寒以热，热之而昏躁以生，此则气不疏通，壅而为是也。纪于水火，余气可知。故曰，有者求之，无者求之，盛者责之，虚者责之，令气通调妙之道也。五胜，谓五行更胜也。先以五行寒暑温凉湿酸咸甘辛苦相胜为法也。】　　【马莳曰：此言病机有十九条而有善治之法也。拔刺雪污者，《灵枢》九针十二原篇曰：五脏有疾，譬犹刺也，犹污也。刺虽久，犹可拔也。污虽久，犹可雪也。夫善针者，取其疾也，犹拔刺也，犹雪污也。工巧神圣之去疾，其分量高下皆有四者之分也。诸风掉眩，皆属于肝者，言在天为风，在地为木，而在体为肝，故诸风证见而为掉为眩，皆属于肝也。盖肝主风木，故病如木之动，肝脉随督脉会于巅，故头旋眩而运也。《医学纲目》云：风木盛则肝太过而病化风，如木太过，发生之纪病掉眩之类，俗谓之阳痓急惊等病，治以凉剂是也。燥金盛则肝为邪攻，而病亦化风，如阳明司天，燥金下临，病掉眩之类，俗谓之阴痓慢惊等病，治以温剂是也。刘河间曰：掉，摇也。眩，昏乱旋运也。风，主动也。盖风气甚而头目眩运，由风木旺必是金衰不能制木，而木复生火，风火皆属阳，多为兼化，阳主乎动，两动相搏，则为之旋转。故火本动也，焰得风则自然旋转。如春分至小满为二之气，乃君火之位，自大寒至春分七十三日为初之气，乃风木之位，故春分之后，风火相搏，则多起飘风，即旋风也，四时皆有之，由五运六气，千变万化，冲荡击搏，推之无穷，安得失时而谓之无也？但有微甚而已，眩运而呕吐者，风热甚也。诸寒收引，皆属于肾者，言肾属水，水生寒，故诸寒证见而收敛引急，皆属于肾，盖以寒水甚则肾太过而病化寒，如太阳所至为屈伸不利之类，仲景用乌头汤等剂是也。湿土胜则肾为邪攻而病亦化寒，如湿气变病，筋脉不利之类，东垣用复煎健步等剂是也。诸气膹郁，皆属于肺者，《医学纲目》云：燥金甚则肺太过而病化膹郁，如岁金太过，甚则咳喘之类，东垣谓之寒喘治以热剂是也。火热甚则肺为邪攻而病亦化膹郁，如岁火太过病咳喘之类，东垣谓之热喘治以寒剂是也。刘河间曰：膹，谓膹满也。郁，谓奔迫也。痿，谓手足痿弱无力以运动也。大抵肺主气，气为阳，阳主轻清而升，故肺居上部，病则真气膹满，奔迫不能上升，至于手足痿弱，不能收持，由肺金本燥，燥之为病，血液衰少，不能荣养百骸故也。经曰：指得血而能摄，掌得血而能握，足得血而能步。故秋金旺则露气朦郁而草木萎落，病之象也。诸湿肿满，皆属于脾者，盖脾属土，土能制水，今脾气虚弱不能制水，水渍妄行而周身浮肿。故凡诸湿肿满，皆属脾土。故《医学纲目》云：湿土盛则脾太过而病化湿，如湿胜则濡泄之类，仲景用五苓等去湿是也。风木胜则脾为邪攻而病亦化湿，如岁木太过病飧泄之类，如钱氏用宣风等剂是也。至于诸热瞀瘛，皆属于火者，盖瞀谓神昏也，瘛谓肉动也，少阴少阳之火，热甚则为斯疾也。诸痛痒疮，皆属于心者，盖心属火，故火甚则疮痛，火微则疮痒，皆属之于心。故《医学纲目》云：火热甚则心太过而病化火热。如岁火太过，诸谵妄狂越之类，俗谓之阳躁谵语等病，治以攻剂是也。寒水胜则心为邪攻而病亦化火热，如岁水太过，病躁悸烦心谵妄之类，俗谓之阴躁郑声等病，治以补剂是也。至于诸厥固泄，皆属于下者，盖肾肝司其下焦，或气逆而为厥，或不泄而为固，或不固而为泄，皆属之于下焦也。诸痿喘呕，皆属于上者，盖心肺司其上焦，痿论谓：五脏使人痿者，因肺热叶焦，发为痿躄，又发之为喘为呕，皆属之于上焦也。诸禁鼓栗，如丧神守，皆属于火者，盖心藏神，又主火，凡诸有所禁，不能运持，而鼓动战栗，如丧失守神，皆属于火，以火极则寒也。诸痉项强，皆属于湿者，盖感风而体强曰痉，今诸痉项强而不和者，乃湿极则反兼风化也。诸逆冲上，皆属于火者，盖火之为性炎于上也。诸胀腹大，皆属于热者，刘河间曰：热胜于内，则气逆而为肿，阳热气甚则为腹胀，火主长而高茂，形貌彰显，升明舒荣，皆肿胀之象也。诸躁狂越，皆属于火者，刘河间曰：躁动烦热而不宁，火之体也。热甚于外，则肢体躁扰，热甚于内，则神志躁动。狂者，狂乱而无止定也。越者，乖越礼法而失常也。肾主志故耳。心火旺则肾水衰，乃失志而狂越也。诸暴强直，皆属于风者，盖风性急卒，暴强劲直而不和柔，故皆属于风也。诸病有声，鼓之如鼓，皆属于热者。凡病鼓击之如有声然，此其内有火热也。诸病胕肿，疼酸惊骇，皆属于火者，凡病胕肿，以热胜于内而阳气郁滞也。火实制金，不能平木，则木旺而为火化，故酸疼也。惊骇亦火胜，故皆属于火也。诸转反戾，水液浑浊，皆属于热者，盖诸转反戾，凡转仄反戾之状，如?匜之类，非水火湿热无以变其质，其小便之水液浑浊，皆水得热而浑浊，故皆属于热也。诸病水液澄澈清冷，皆属于寒者，盖凡小便之水液澄澈清冷，以内主寒而不浊，故皆属于寒也。诸呕吐酸暴注下迫，皆属于热者，凡人之为病，在上则诸呕吐酸，在下则暴注下迫，此其上易越而下易迫者，皆属于热也。此病机者，计十有九。大要谨守病机，各司其属，其在太过所化之病为盛，盛者真气也。其在受邪所化之病为虚，虚者假气也。故有其病化者，恐其气之假，故有者亦必求之。无其病化者，恐其邪隐于中，凡寒胜化火，燥胜化风，及寒伏反躁，热伏反厥之类，故无者亦必求之。其病之化似盛者，恐其盛之未真，故盛者亦必责之。其病之化似虚者，恐其虚之未真，故虚者亦必责之。皆用此一十六字为法，庶几补泻不差也。】　　【张志聪曰：夫百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散。以上七篇，统论五运六气之邪，皆外感天地之气而为病。然人身之中，亦有五行六气，或喜怒暴发，或居处失宜，或食饮不节，或卒恐暴惊，皆能伤五脏之气而为病。是以此经言锡之方士，而方士用之，尚未能十全也。要道者，天地人三才之道也。桴鼓相应者，谓天地人之五行六气，如声气之感应也。拔刺者，谓天地阴阳之邪，犹刺之从外入，宜拔而去之。雪污，当是雪汗，谓在内所生之病机，使之如汗而发雪也。天地人三才之道并用，外内阴阳之法并施，斯成工巧神圣之妙。盖天地之道，胜复之作，不形于诊，重在望闻，内因之病，偏于问切也。病机者，根于中而发于外也。气宜者，五脏五行之气各有所宜也。五脏内合五行，五行内生六气，是以五脏之气病于内，而六气之证见于外也。诸厥固泄，皆属于下者，从上而下也。诸痿喘呕，皆属于上者，从下而上也。夫在上之阳气，下逆则为厥冷；在下之阴气，上乘则为痿痹；在上之水液，下行则为固泄；在下之水液，上行则为喘呕。亦犹天地阴阳之气，上下相乘，而水随气之上下也。其病机十九，皆五脏之气而发见于形气也。火者，少阳包络之相火。热者，君火之气也。诸禁鼓栗，热极生寒也。如丧神守，相火甚而心神不安也。风者木火之气，皆能生风。反戾，了戾也。夫所发之病机，各有五脏五行之所属。有者，谓五脏之病气有余。无者，谓五脏之精气不足。盛者，责其太甚。虚者，责其虚微。如火热之太过，当责其无水也。故必先使五脏之精气皆胜，而后疏其气血，令其调达，致使五脏之气平和，此之谓神工也。】
