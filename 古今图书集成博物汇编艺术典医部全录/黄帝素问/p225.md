<!-- { "loadSidebar": true } -->
　　帝曰：善。病之中外何如？岐伯曰：从内之外者调其内，从外之内者治其外。从内之外而盛于外者，先调其内而后治其外；从外之内而盛于内者，先治其外而后调其内。中外不相及，则治主病。　　【王冰曰：从内调内，从外调外，言各绝其源也。先调其内而后治其外，先治其外而后调其内，谓先除其根属，后削其枝条也。中外不相及，自各一病也，故治主病。】　　【马莳曰：此言治表里之病有三法，有本标，有先后，有分主也。病有从内而之外，则内为本而外为标，有从外而之内，则外为本而内为标，皆止调其本而不必求之标也。病有从内之外而外病盛，有从外之内而内病盛，皆当先治其病之为本，而后调其标之病盛也。然有病在内而不及之外，病在外而不及之内，则各自为病，中外不相及，或以治内，或以治外，皆治其主病耳。】　　【张志聪曰：夫病之有因于外邪者，有因于内伤者；有感于外邪而兼之内有病者，有内有病机而又重感于外邪者。岁运七篇，统论外因之邪病，此章复论内因之病机，然又有外内之兼病者，故帝复有此问焉。从内之外者，内因之病，发于外也，故当调其内。从外之内者，外因之病，而及于内也，故当治其外。从内之外而盛于外者，此内因之病发于外，而与外邪相合，故盛于外也，是当先调其内病，而后治其外邪。从外之内而盛于内者，此外因之邪及于内，而与内病相合，故盛于内也，又当先治其外邪而后调其内病。此调治内外之要法也。如止内有病而不感外邪，或止感外邪而无内病，中外不相及者，则当治其主病焉。　王子律曰：内因之病，脏腑之气病也，故曰调之。外因之病，六淫之邪也，故曰治之。】
　　帝曰：善。火热复恶寒发热，有如疟状，或一日发，或间数日发，其故何也？岐伯曰：胜复之气，会遇之时有多少也。阴气多而阳气少，则其发日远；阳气多而阴气少，则其发日近。此胜复相薄，盛衰之节。疟亦同法。　　【王冰曰：阴阳齐等，则一日之中，寒热相半，阳多阴少，则一日一发，而但热不寒，阳少阴多，则隔日发而先寒后热，虽复胜之气，若气微则一发后六七日乃发，时谓之愈而复发。或频三日发而六七日止，或隔十日发而四五日止者，皆由气之多少，会遇与不会遇也。俗见不远，乃谓鬼神暴疾，而又祈祷避匿，病势已过，旋至其毙，悲哉悲哉！】　　【马莳曰：此言病有似疟，而治法亦同也。病有始而火热，继有恶寒，又复发热，状同于疟，其发或一日或间数日者，正以人身有阳气者卫气也，阴气者营气也。阳气入于阴，则阴不胜其阳而为热；阴气出于阳，则阳不胜其阴而为寒。二者互有胜复，而会遇之时有多少，故其病之如疟也。然其日有远近者，亦以阴阳之气有多少，阴气多而阳气少，则阴性精专，所以发日之远也。阳气多而阴气少则阳性慓悍，所以发日之近也。此乃阴阳胜复相薄，有盛有衰之节，治之者亦与疟同法耳。】　　【张志聪曰：此复论人身中之阴阳外内也。火热者，因火热而为病。夫火热伤气，此言病在气而不在经也。复恶寒发热有如疟状者，此阴阳外内之相乘也。夫阳在外，阴往乘之，则恶寒；阴在内，阳往乘之，则发热也。或一日发，或间数日发者，此阴阳胜复之气，会遇之时有多少也。如阴气多而阳气少，则火热留于阴久，故其发日远。如阳气多而阴气少，则热随阳气而常盛于外，故其发日近。此阴阳胜复之作，盛衰之有节耳。夫疟者，感外淫之邪病也。此章论人身中之阴阳，外内相乘，与外因不相干涉，盖以证明上节之外内，乃外因之外，内因之内，与此章之不同也。故曰，疟亦同法，言病邪之疟，亦如阴阳胜复之相薄，阴乘阳而阳乘阴也。】
　　帝曰：论言治寒以热，治热以寒，而方士不能废绳墨而更其道也。有病热者寒之而热，有病寒者热之而寒，二者皆在，新病复起，奈何治？岐伯曰：诸寒之而热者取之阴，热之而寒者取之阳，所谓求其属也。帝曰：善。服寒而反热，服热而反寒，其故何也？岐伯曰：治其王气，是以反也。帝曰：不治王而然者，何也？岐伯曰：悉乎哉问也！不治五味属也。夫五味入胃，各归所喜攻。酸先入肝，苦先入心，甘先入脾，辛先入肺，咸先入肾。久而增气，物化之常。气增而久，夭之由也。　　【王冰曰：二者皆在，新病复起，谓治之而病不衰退，反因药寒热而随生寒热病之新者也。亦有止而复发者，亦有药在而除，药去而发者，亦有全不息者，方士若废绳墨，则无更新之法，欲依标格，则病势不除，因药病生，新旧相对，欲求其愈，将奈之何？诸寒之而热者取之阴，热之而寒者取之阳，言益火之源以消阴翳，壮水之主以制阳光，故曰，求其属也。夫粗工褊浅，学未精深，以热攻寒，以寒疗热，治热未已，而冷疾已生，攻寒日深，而热病更起，热起而中寒尚在，寒生而外热不除，欲攻寒则惧热不前，欲疗热则思寒又止，岂知脏腑之源，有寒热温凉之主哉？取心者不必齐以热，取肾者不必齐以寒，但益心之阳，寒亦通行，强肾之阴，热之犹可。或治热以热，治寒以寒，自万举万全也。故物体有寒热，气性有阴阳，触王之气，则强其用也。夫肝气温和，心气暑热，肺气清凉，肾气寒冽，脾气兼并之故也。春以清治肝而反温，夏以冷治心而反热，秋以温治肺而反清，冬以热治肾而反寒，盖由补益王气太甚也。补王太甚，则脏之寒热气自多矣。夫入肝为温，入心为热，入肺为清，入肾为寒，入脾为至阴，而四气兼之，皆为增其味而益其气，故各从其本脏之气用尔。故久服黄连苦参而反热者，此其类也。余味皆然。故曰，久而增气，物化之常也。气增不已，益以岁年，则脏气偏胜则有偏绝，脏有偏绝，则有暴夭者，故曰气增而久，夭之由也。】　　【马莳曰：此言正治而病不愈者，以其不求之所属，或专治王气，或偏用五味也。帝问治寒以热，治热以寒，乃方士不能废之道也。然以寒治热，而热病仍在，以热治寒，而寒病不去，甚至新病复起者，何也？伯言人有五脏，肾经属水为阴，今寒之而仍热者，当取之阴经，所谓壮水之主，以制阳光者是也。心经属火为阳，今热之而仍寒者，当取之阳经，所谓益火之源，以消阴翳者是也。此皆求之以本经之所属也。然有治其所属病不愈者，心王于夏而复补其王气，则热太过而水不生，故虽用寒药而热不去也。肾王于冬而复补其王气，则寒太过而火不生，故虽用热药而寒不去也。然有不治王气而病不愈者，伯言不治五味之所属也。五味入胃，各归于所喜攻之脏。故酸先入肝，苦先入心，甘先入脾，辛先入肺，咸先入肾，惟五味偏用则五脏互伤。生气通天论曰：味过于酸，肝气以津，脾气乃绝。味过于咸，大骨气劳，短肌，心气抑。味过于甘，心气喘满，色黑，肾气不衡。味过于苦，脾气不濡，胃气乃厚。味过于辛，筋脉沮弛，精神乃央。故凡日久而增其气者，物化之常也。今服药气增，而又久服之，则药气偏胜者，必致脏气偏绝而夭者，有由然矣。】　　【张志聪曰：此言用寒热之不应者，更有治之法也。夫寒之而不寒者，真阴之不足也。热之而不热者，真阳之不足也。是以病不解而久用寒热，偏胜之病反生，故当求其属以衰之。属，谓五脏同类之水火寒热也。取之阴取之阳者，谓当补其阴而补其阳也。夫以寒治热，以热治寒，此平治之法也。补阴以胜热，补阳以胜寒，乃反佐之道也。夫四时有寒热温凉之气，五脏有酸苦辛咸之味，五味四气，皆当和调而用之。若偏用则有偏胜之患矣。故偏用其寒，则冬令之寒气王矣，是以服热而反寒。如偏用其热，则夏令之热气王矣，是以服寒而反热。此用气之偏而不和者也。如偏用其苦，则苦走心而火气盛矣。如偏用其咸，则咸走肾而水气盛矣，此用味之偏而不调者也。凡物之五味，以化生五气，味久则增气，气增则阴阳有偏绝之患矣。盖甚言其气味之不可偏用者也。】
　　帝曰：善。方制君臣，何谓也？岐伯曰：主病之谓君，佐君之谓臣，应臣之谓使，非上下三品之谓也。帝曰：三品何谓？岐伯曰：所以明善恶之殊贯也。　　【王冰曰：上药为君，中药为臣，下药为佐使，所以异善恶之名位，服饵之道，当从此为法。治病之道，不必皆然，以主病者为君，佐君者为臣，应臣之用者为使，皆所以赞成方用也。三品上中下品，此明药善恶不同性用也。】　　【马莳曰：此明君臣佐使之义，所以制方，而非如善恶三品之谓也，帝以方制君臣为疑，伯言用药以治病，其主病而最多者为君，佐君而数少者为臣，应臣而又少者为使，此君臣佐使，非如上中下三品之谓也。神农分为三品者，所以明善恶之殊贯也。殊贯者，异等也。今曰，君臣佐使，特为制方云耳，岂同于神农之说哉？】　　【张志聪曰：善恶殊贯，谓药有有毒无毒之分。按《神农本草》计三百六十种，以上品一百二十种为君，主养命以应天，无毒，多服久服不伤，人欲益气延年，轻身神仙者，本上品。以中品一百二十种为臣，主养性以应人，有毒无毒，斟酌其宜，欲治病补虚羸者，主中品。以下品一百二十种为佐使，以应地，多毒，不可久服，欲徐寒热邪气，破积聚除固疾者，本下品。本经所用气味，或用补以和调其血气，或用泻以平治其淫邪，是以主病之为君，佐君之为臣，应臣之为使，非神农上中下三品之谓也。二帝各有其妙用焉。】
