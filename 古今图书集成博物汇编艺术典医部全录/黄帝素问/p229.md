<!-- { "loadSidebar": true } -->
　　雷公曰：于此有人四肢懈堕，喘嗽血泄，而愚诊之以为伤肺，切脉浮大而紧，愚不敢治。粗工下砭石，病愈多出血，血止身轻，此何物也？帝曰：子所能治，知亦众多，与此病失矣。譬以鸿飞，亦冲于天。夫圣人之治病，循法守度，援物比类，化之冥冥，循上及下，何必守经？今夫脉浮大虚者，是脾气之外绝，去胃外归阳明也。夫二火不胜三水，是以脉乱而无常也。四肢懈堕，此脾精之不行也。喘咳者，是水气并阳明也。血泄者，脉急血无所行也。若夫以为伤肺者，由失以狂也，不引比类，是知不明也。夫伤肺者，脾气不守，胃气不清，经气不为使，真脏坏决，经脉旁绝，五脏漏泄，不衂则呕，此二者不相类也。譬如天之无形，地之无理，白与黑相去远矣。是失吾过矣。以子知之，故不告子。明引比类从容，是以名曰诊轻，是谓至道也。【解、懈同。堕、惰同。化之冥冥之化，当作托。】　　【王冰曰：以为伤肺而不敢治，是乃狂见法所失也。鸿飞冲天，偶然而得，岂其羽翮之能哉？粗工下砭石，亦犹是矣。经，谓经脉。足太阴络支别者，入络肠胃，是以脾气外绝，不至胃外归阳明也。二火，谓二阳脏，三水，谓三阴脏，二阳脏者，心肺也，以在鬲上，则三阴脏者，肝脾肾也，以在鬲下故然。三阴之气，上胜二阳，阳不胜阴，故脉乱而无常也。土主四肢，故四肢解堕，脾精不化，故使之然。肾气逆入于胃。故水气并于阳明。泄，谓泄出也。然脉气数急，血溢于中，血不入经，故为血泄，以脉奔急而血溢，故曰血无所行也。知不明，言所识不明，不能比类以为伤肺，犹失狂言耳。夫肺气伤则脾外救，故云脾气不守，肺脏损则气不行，不行则胃满，故云胃气不清。肺者，主行荣卫阴阳，故肺伤则经脉不能为之行使也。真脏，谓肺脏也，若肺脏损坏，皮膜决破，经脉旁绝而不流行，五脏之气，上溢而漏泄者，不衂血则呕血也。何者？肺主鼻胃应口也。然口鼻者气之门户，今肺脏已损，胃气不清，血不上衂，则下流于胃中。故不衂出则呕出也。然伤肺伤脾，衂血泄血，标出且异，本归亦殊，故此二者不相类也。是以伤肺伤脾，形证悬别，譬天地之相远，如黑白之异象也。是，犹此也。言雷公于此见病疏者，是吾不告子比类之道，故自谓过也。若明引形证，比量类例，合从容之旨，轻微者亦不失矣。何哉？以从容之道，至妙者也。从容，上古经篇名。】　　【马莳曰：此有证脉相似者，公以为伤肺，而帝则为伤脾，此真未得比类之义也。上文言病在一脏，难以三脏比类，公遂即一脏之病以言之。有人四肢懈惰，咳喘则血泄，是病之似肺者也。脉浮大而紧，是脉之似肺者也。公虽以为伤肺，犹未敢治，彼粗工治以砭石，多出其血，血止身轻，此所以疑而问也。帝言子所能治，人亦皆知，然以此等病而属之于肺则失之矣。彼粗工以砭石愈之，譬如鸿飞冲天，亦偶然耳。夫古昔圣人治病，虽循守法度，援物比类，然必托之冥冥，不滞形迹，正所谓观其冥冥也。循手经以及足经，何必固守经法。今子所言，乃伤脾也，非伤肺也。夫脉浮大而虚者，是脾气内伤，外溢内绝，去内胃腑，而归外胃经，故脉之浮大而虚者如此。且言人之脉乱无常者，何也？正以二阳脏者，心肺也，在鬲上为阳曰二火。三阴脏者，脾肝肾也，在鬲下为阴曰三水。惟二火不能胜三水，是以水火相击，脉乱无常也。子以脾病为肺病，岂以脉乱之故而误言欤？若夫所谓四肢懈惰者，正以脾主四肢，而脾之精气不行于四肢也。喘咳者，正以肾不能主水，水气并归于胃也。喘咳则血泄者，正以咳则气急，则血不行于经而泄于外也。此本伤脾，而子以为伤肺，由其失于狂见，而不引比类，知之不明故耳。试以伤肺言之，肺经受伤，土气被窃，故脾不能守，而胃不能清。肺经经脉之气，不为所使，其真脏已坏，经脉旁绝，肺为脏长，五脏气泄，不为衂而出于鼻，则为呕而出于口，比之伤脾，大不同也。子今所言，譬如天地不分其形理，白黑不辨其真伪，是失也，吾之过也。吾以为子曾知此，故不告子，今子不知，非吾不告之故乎？子当明引比类从容等篇大义观之，则诊病必易轻，名曰诊轻，吾向所谓至道之要，正谓此哉！】　　【张志聪曰：此承上文，复申明肾之精水，贯乎地中而上通于天也。夫地居人之下，大气举之，无所冯依，而水天运转于地之外，然复通贯于地之中，上与天气相交，而为云为雨，是以风胜则地动，湿胜则地泥。于此有人者，言即于此肾脏，而有人病四肢懈堕诸证也。此何物者，言如此之病，当以何物比类也。夫四肢懈堕，脾土病也。喘咳者，水气并于阳明也。血泄者，脉急血无所行也。粗工之所用砭石而病愈者，治在经脉也。故子之所能亦多知治经脉之法。若夫一脏之精气，贯通于中土，上乘于肺金，则子与此病之大义失之矣，是以圣人之治病，循阴阳之法度，引物比类，譬以鸿飞亦冲于天，盖鸿乃水鸟或渐于干，或渐于陆而冲于天，是鸿之有序而渐进于上，犹在下之精水，通贯于地中，而上交于天，犹人之肾精，中贯于脾胃，而上合于肺也。故圣人察造化之冥冥，循水天之上下，又何必仅守其经乎？夫肌肉腠理主气分，经脉之中主血分，脾土之气，通会乎肌腠，阳明之气，循行于脉中。脾气外绝者，不行于肌腠也。脾与胃以膜相运，雌雄相合，去胃外归阳明者，去中胃而外归阳明之经也。二火者，心之君火，心主包络之相火，三水者，太阴所至为湿生，终为注雨，是地之水湿也。太阳之上，寒水主之，通天之寒水也，肾为水脏，天一之癸水也。夫三水太盛，则火不能胜之，是以脉乱无常。盖心主血，心主包络主脉，水并于脉中，而君主之阳不能胜，故脉乱而血妄行也。四肢懈堕者，脾土之精气，不行于肌腠也。喘咳者，下焦之水气，并于阳明之经包。血泄者，水气并于脉中，则脉急而无所循行，故血妄行而下泄也。若夫以为伤肺者，由失其比类之义而以狂论也。不援物比类，是以知之不明也。盖言肾精之上交于肺者，必由中上而上也。今反乘于脉中，故君相之火伤也。上章论三阳并至而精水绝，此言三水盛而火不能胜，天地水火阴阳之气，宜和平而不宜偏胜者也。水邪之直伤于肺者，由上崩而水泛也。脾气不守土坏，而不能制其水矣。胃气不清，水邪之入于胃矣。胃气伤，故经气不为使。真脏者，脾肾之脏真也。坏决者，土坏而水决也。胃主经脉，水入于胃，是以经脉旁绝。五脏，主藏精者也。上分王于四脏，土气不守，是以五脏之津液，皆为之漏泄，与《伤寒论》之所谓脾气孤弱，五液注下之义相同。水在胃则呕，在肺则衂，此水邪直伤于胃肺，与鸿渐之循序而冲天者，不相类也。按下焦之精水，上通于肺者，无渗入于脾土，土之湿气上蒸而为云，肺之天气下降而为雨，乃地天之交泰也。上论脾气归于阳明，以致水随气而亦走于经脉，此言脾气不守，真脏坏决，致水邪直上，二者皆失天地自然之道也。无形者，气也。理者，皮肤脏腑之文理，乃无形之气，通会于中，有形之水，渗灌于内，犹地之有理路，水气通灌于中，故掘地而得泉也。是以人之形身，譬如天有无形之气，地有无形之理，水随气而渗灌于中，复上交于天也。干为金，白者，金之色，黑者，水之色也。吾以子知之，故不告子，子止以经脉之上下篇而论，是与黑白之理相去远矣。与吾所论窈冥之道，失之过矣。今明引比类从容，是谓至道，其于经脉之论宜轻，而重在天之大道，是以名曰诊轻。按以上二篇，论天地之道，合人之水火阴阳，以人之阴阳不和，复证天地之道。】
　　　疏五过论篇第七十七
　　【马莳曰：疏，陈也。内有五过，故名篇。】　　【张志聪曰：五者在内五中之情，而外见于色脉。】
　　黄帝曰：呜呼远哉！闵闵乎若视深渊，若迎浮云。视深渊尚可测，迎浮云莫知其际。圣人之术，为万民式。论裁志意，必有法则，循经守数，按循医事，为万民副。故事有五过四德，汝知之乎？雷公避席再拜曰：臣年幼小，蒙愚以惑，不闻五过与四德，比类形名，虚引其经，心无所对。　　【王冰曰：呜呼远哉！叹至道之无极也。闵闵乎，言妙用之不穷也。深渊清澄，见之必定，故可测。浮云缥寓，际不守常，故莫知。慎五过则敬顺四时之德气矣。然德者道之用，生之主，故不可不敬顺之也。盖天降德气，人赖而生，主气抱神，上通于天，未经师授，心匪生知，功业微薄，故卑辞也。】　　【马莳曰：此帝以五过四德告公，而公以未闻为对也。】　　【张志聪曰：此论诊道，亦当合于天道也。夫人之气为阳，精水为阴；卫为阳，营血为阴。阴阳和平，而后血气乃行，经脉乃匀，故当先度其志意之得失，饮食居处，阴阳喜怒，然后察其色脉，斯得万举万全，而无过失之咎。视深渊尚可测，迎浮云莫知其极，言天道之难明也。惟圣人从容得之，施于仁术，垂于后世，为万民式。副，功也。四德，谓天之四时，有生长收藏之德化。如不知四时阴阳逆从之理，是谓四失矣。】
