<!-- { "loadSidebar": true } -->
　　【马莳曰：此言合。经分阴阳，乃诊脉者，当别其阴阳也。言脉分阴阳诸经，知阳经者当知阴经，知阴经者当知阳经，正以阴阳离合相为表里也。如《灵枢》经脉篇诊肺脉之盛者，则寸口大三倍于人迎，诊大肠之盛者，则人迎大三倍于寸口；诊肺脉之虚者，则寸口反小于人迎；诊大肠之虚者，则人迎反小于寸口之类。凡阳经有五，正以一腑之中，包藏五腑之脉，故五五有二十五阳。由此推之，则一脏之中，包藏五脏之脉，亦五五有二十五阴。所谓阴经者，五脏之真脉也。真脏来现，其脏已败，败者必至于死也。所谓阳经者，乃胃脘之阳也。盖胃为五脏六腑之大主，虽有五五二十五阳之异，而实不外乎胃脉之见耳，必吉者为有胃气，而凶则无胃气也。人惟分别阳经，有病者，则知其生病之处，分别阴经，有病者，则知其生死之期，即阴阳应象论所谓其次治六腑者，未必至死，而其次治五脏者，诚半死半生也。故生死之期可决耳。然知之似有不同。阴阳本无二致，即如手之三阳，自足走头，手之三阴，自胸走手，表里无间，一而已矣。故能分别阳经者，不但知病之处，抑亦知病所忌之时。分别阴经者，真可以知生死之期。谨熟此分别阴阳之法，无与众人谋之，而为其所惑也。此节阴阳，言阴经阳经。】
　　【张志聪曰：十二经脉，乃脏腑阴阳配合，故知阳者可以知阴，知阴者可以知阳，能知阴阳，可别死生。夫胃脘之阳，资养五脏，五脏相生而各有五，是以五五二十五阳也。此以胃气脏真，而分别其阴阳也。五脏为阴，脏者藏也，神藏而不外见者也，如无阳和之胃气，而真脏之脉见，见则脏气为败，败必死也。所谓二十五阳者，乃胃脘所生之阳气也。胃脘者中焦之分，主化水谷之精气，以资养五脏者也。夫四时之脉，春弦、夏洪，秋浮、冬沉，长夏和缓。五脏之脉，肝弦、心洪、脾缓、肺濇、肾沉。如春时之肝脉微弦而长，心脉微弦而洪，脾脉微弦而缓，肺脉微弦而濇，肾脉微弦而沉。夏时之肝脉微洪而弦，心脉微洪而大，脾脉微洪而缓，肺脉微洪而濇，肾脉微洪而沉。四时五脏，皆得微和之胃气，故为二十五阳也。能别阳和之胃气，则一有不和。便可知病处。能别真脏之阴脉，则知肝脉至者期十八日死，心脉至者九日死也。此论真脏为阴，胃气为阳，与上下文论经脉之阴阳不同也。三阳在头，三阴在手，此复论十二经脉之阴阳也。手足三阳之脉，手走头而头走足，故曰三阳在头，手足三阴之脉，足走腹而腹走手，故曰三阴在手也。十二经脉，虽有手足阴阳之分，然皆一以贯通，手太阴肺脉交于手阳明大肠，大肠交足阳明胃，胃交足太阴脾，脾交手少阴心，心交手太阳小肠，小肠交足太阳膀胱，膀胱交足少阴肾，肾交手厥阴心包络，包络交手少阳三焦，三焦交足少阳胆，胆交足厥阴肝，肝复交于手太阴肺，故所谓一也。能别于阳之脉证者，知一阳二阳三阳之发病，及阳结之为病也。至于三阳搏鼓，三日死；二阳俱搏，十日死。别于阳者，知所病之证及死忌时也。别于阴之脉者，知一阴二阴三阴之发病，及肝之心，心之肺，以至于阴搏之死证，此论别手足三阴三阳之脉证也。所谓阴阳者，胃脘之阳，真脏之阴，手足之三阳，手足之三阴也。言审别阴阳之脉，谨熟之于心，应之于手，无与众相谋论也。此总结上文之意。】
　　所谓阴阳者：去者为阴，至者为阳；静者为阴，动者为阳；迟者为阴，数者为阳。【数，音朔。】
　　【王冰曰：凡此言脉动之中也。】

　　【马莳曰：此言脉体分阴阳，亦诊脉者所当知也。凡脉有去来，故即去至而阴阳分；脉有动静，故即动静而阴阳分；脉有迟速，故即迟速而阴阳分。其法有如此者。以此而别阴经阳经之病，则脏腑表里，众不能惑，凡病处忌时死生之期昭然矣。此节阴阳，言阴脉阳脉也。】
　　【张志聪曰：此审别十二经脤之阴阳也。夫藏为阴，腑为阳，手足之阴阳，乃六脏六腑之经脉，故当以脉之来去动静迟数而分别其阴阳。】
　　凡持真脉之脏脉者，肝至悬绝急，十八日死；心至悬绝，九日死；肺至悬绝，十二日死；肾至悬绝，七日死；脾至悬绝，四日死。
　　【王冰曰：真脉之脏脉者，谓真脏之脉也。十八日，金木成数之余也。九日者，水火生成数之余也。十二日者，金火生成数之余也。七日者，水土生数之余也。四日者，木生数之余也。故平人气象论曰：肺见庚辛死，心见壬癸死，肝见丙丁死，肾见戊己死，脾见甲乙死者以此。如是者皆至所期，不胜而死也。何者？以不胜克贼之气也。】
　　【马莳曰：上文言阴者真脏也，见则为败，败必死矣，又言别于阴者，知死生之期，此遂以五脏真脉见者，而决其死期也。平人气象论曰：肝见庚辛死，心见壬癸死，肺见丙丁死，肾见戊己死，脾见甲乙死，盖以五行之相克，为期至所不胜而死也。今凡真脏脉来见者，肝脉至于悬绝，肝属木，自甲乙日而数之，至庚辛日为一八，又至庚辛日为十，共十八日当死。心脉至于悬绝，心属火，自丙丁日而数之，至壬癸日为八，今曰九日者，亦八日之尽，交九日也，当死。肺脉至于悬绝，肺属金，自庚辛日而数之，至八日为丙丁，又至丙丁日为十八日，当死。今曰十二日者，自庚辛而数之，乃庚辛见庚辛也。肾脉至于悬绝，肾属水，自壬癸日而数之，至戊己日为七日，当死。脾脉至于悬绝，脾属土，自戊己日而数之，至甲乙为八日，今曰四日，除戊己日至甲日也，当死。】
　　【张志聪曰：此审别真脏胃脘之阴阳也。悬绝者，真脏孤悬将绝，无胃气之阳和也。急者，肝死脉来急益，劲如张弓弦也。六节脏象论曰：天以六六为节，地以九九制会，计人亦有三百六十五节，以为天地久矣。此气之数也。木生于地，故死于九九之敷，肺主天气，绝于六六之期，水火本于先天，故死于生成之数，脾土寄于四季，故绝于四日之周，五脏死期，总合大衍之数。按王氏皆以天地生成之数论之，马氏论天干之五行相克，其间多有不合。夫脏腑具五行之气，各有阴阳刚柔不同，不必执一而论。是以以下，阴阳相搏，亦止少阴太阳死于天地生成之数，余皆不合也。此节论真脏脉见之死期，与后节阴阳相搏之死期，又少有异同也。】
　　曰二阳之病发心脾，有不得隐曲，女子不月。其传为风消，其传为息贲者，死不治。【贲同奔。】
　　【王冰曰：二阳，谓阳明大肠及胃之脉也。隐曲，谓隐蔽委曲之事也。夫肠胃发病，心脾受之，心受之则血不流，脾受之则味不化。血不流，故女子不月，味不化，则男子少精。是以隐蔽委曲之事不能为也。阴阳应象大论曰：精不足者补之以味。由是则味不化而精气少也。奇病论曰：胞胎者系于肾。又评热病论曰：月事不来者胞脉闭。胞脉者属于心而络于胞中，今气上迫肺心，气不得下通，故月事不来，则其义也。又上古天真论曰：女子二七天癸至，任脉通，太冲脉盛，月事以时下。丈夫二八天癸至。精气溢泻。由此则在女子为不月，在男子为少精。不治，言其深久者也。胃病深久，传入于脾，故为风热以消削大肠，甚则传入于肺为喘息而上贲。然肠胃脾肺，兼及于心，三脏二腑，互相克薄，故死不治。】
　　【马莳曰：上文言别于阳者知病处也，别于阳者知病忌时，故此下三节乃言阳经之病，而此一节则举二阳之病言之也。夫二阳者，足阳明胃经也，为仓廪之官，主纳水谷，而乃不能纳受者，何也？此病由心脾所发耳。正以女子有不得隐曲之事，郁之于心，故心不能生血，血不能养脾，始焉胃有所受，脾不能运化，而继则胃渐不能纳受矣。故知胃病发于心脾也。由是则水谷衰少，无以化精微之气，而血脉遂枯，月事不能时下矣。《灵枢》营卫生会篇云：中焦泌糟粕，蒸津液，化其精微，上注于肺脉，化而为血，以奉生身。今血既不化，月事何由而下？由是则血枯气郁而热生，热极则风生，而肌肉自尔消烁矣，故谓之风消也。由是则火乘肺金，而喘息上贲，痰嗽靡宁矣，此乃肺积之息贲，乃喘息而贲。若是则心主血，肺主气，脾为五脏之原，胃为六腑之海者，无不受病，而欲生也得乎？故决之曰，死不治也。王注谓肠胃为病，心脾受之，何以知心脾受肠胃之病？又以心血不流，为女子不月；脾味不化，为男子少精。岂女子无关于脾，而男子无关于心乎？况此节专为女子而发，未及论男子少精之义，学者当详推之。】
　　【张志聪曰：此审别三阴三阳之发病也。二阳者，足阳明胃经也。夫人之精血，由胃腑水谷之所资生，脾主为胃行其精液者也。二阳病，则中焦之汁竭，无以奉心神而化赤，则血虚矣。水谷之精，脾无转输于五脏，则肾无所藏而精虚矣。男子无精，有不得为隐曲之事，在女子无血，则月事不得以时下矣。此病本于二阳而发于心脾也。精血两虚，则热盛而生风，风热交炽，则津液愈消竭矣。火热烁金，而传为喘急息肩者，死不治，盖胃乃津液之生原，肺乃津液之化原也。按阴阳离合论止论足之三阴三阳，此章亦先论足经，至末章曰三阴俱搏，三阳俱搏，是兼手经而言，故曰俱也。】
　　曰三阳为病，发寒热，下为痈肿及为痿厥腨(疒肙)。其传为索泽，其传为颓疝。 【腨，音善。(疒肙)，音渊。】
　　【王冰曰：三阳，谓太阳小肠及膀胱之脉也。小肠之脉起于手，循臂绕肩膊上头。膀胱之脉，从头别下背贯臀入腘中循腨。故在上为病则发寒热，在下为病则为痈肿腨(疒肙)，及为痿厥。(疒肙)，酸疼也。痿，无力也。厥，足冷，即气逆也。热甚则精血枯涸，故皮肤润泽之气，皆散尽也。然阳气下坠阴脉上争，上争则寒多，下坠则筋缓，故睾垂纵缓，内作颓疝。】
　　【马莳曰：此举三阳之病以言之也。三阳者，足太阳膀胱经也。膀胱之脉，从巅入络脑，还出别下项，故在上有邪，为病则发寒热，在下有邪，为病则为痈肿及为痿为厥为腨(疒肙)也。及其传也，热甚则精血枯涸，故皮肤润泽之气皆散尽矣。又其传也，阳气下坠，阴脉上争，上争则寒多，下坠则筋缓，故睾垂纵缓，内作颓疝。】
