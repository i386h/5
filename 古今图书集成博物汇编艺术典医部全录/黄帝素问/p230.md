<!-- { "loadSidebar": true } -->
　　帝曰：凡未诊病者，必问尝贵后贱，虽不中邪，病从内生，名曰脱营。尝富后贫，名曰失精。五气留连，病有所并，医工诊之，不在脏腑，不变躯形，诊之而疑，不知病名。身体日减，气虚无精，病深无气，洒洒然时惊。病深者，以其外耗于卫，内夺于荣。良工所失，不知病情，此亦治之一过也。凡欲诊病者，必问饮食居处。暴乐暴苦，始乐后苦，皆伤精气，精气竭绝，形体毁沮；暴怒伤阴，暴喜伤阳，厥气上行，满脉去形。愚医治之，不知补泻，不知病情，精华日脱，邪气乃并，此治之二过也。善为脉者，必以比类奇恒从容知之，为工而不知道，此诊之不足贵，此治之三过也。诊有三常，必问贵贱，封君败伤，及欲侯王，故贵脱势，虽不中邪，精神内伤，身必败亡。始富后贫，虽不伤邪，皮焦筋屈，痿躄为挛，医不能严，不能动神，外为柔弱，乱至失常，病不能移，则医事不行，此治之四过也。凡诊者必知终始，有知余绪，切脉问名，当合男女，离绝菀结，忧恐喜怒，五脏空虚，血气离守，工不能知，何术之语。常富大伤，斩筋绝脉，身体复行，令泽不息，故伤败结留，薄归阳，脓积寒炅，粗工治之，亟刺阴阳，身体解散，四肢转筋，死日有期。医不能明，不问所发，唯言死日，亦为粗工，此治之五过也。凡此五者，皆受术不通，人事不明也。故曰，圣人之治病也，必知天地阴阳，四时经纪，五脏六腑，雌雄表里，刺灸砭石，毒药所主。从容人事，以明经道，贵贱贫富，各异品理，问年少长勇怯之理，审于分部，知病本始，八正九候，诊必副矣。【中，去声，下同。乐，并音洛。菀、郁同。解、懈同。少，长，并去声。】　　【王冰曰：脱营者，神屈故也。贵之尊荣，贱之屈辱，心怀眷慕，志结忧惶，故虽不中邪，而病从内生，血脉虚减，故名曰脱营。富而从欲，贫夺丰财，内结忧煎，外悲过物，然则心从想慕，神随往计，荣卫之道，闭以迟留，气血不行，积并为病，故名曰失精。此病初由想恋所为，故未居脏腑，事因情念所起，故不变躯形，医不悉之，故诊而疑也。次则气血相逼，形肉消烁，故身体日减。阴阳应象大论曰：气归精，精食气。今气虚不化，精无所滋故也。及病气深，谷气尽，阳气内薄，故恶寒而惊。洒洒，寒貌。病深者，由血为忧煎，气随悲减，故外耗于卫，内夺于营也。失，谓失问其所始也。盖以饮食居处有不同，故必问之也。喜则气缓，悲则气消，然悲哀动中者，竭绝而失生，故精气竭绝，形体残毁，心神沮丧矣。怒则气逆，故伤阴，喜则气缓，故伤阳。厥，气逆也，逆气上行，满于经络，则神气殚散，去离形骸矣。愚医不知喜怒哀乐之殊情，概为补泻而同贯，则五脏精华之气日脱，邪气浑浊而乃并于正真之气矣。奇恒，谓气候奇异于恒常之候也。从容谓分别脏气虚实，脉见高下，几相似也。如示从容论曰：脾虚浮似肺，肾小浮似脾，肝急沉散似肾。此皆工之所宜，从容分别而得者。至于贵则形乐志乐，贱则形苦志苦，苦乐殊贯，故先问也。封君败伤，降君之位封公卿也。及欲侯王，谓情慕尊贵而妄为不已也。精神内伤，身必败亡，乃忧惶煎迫，怫结所为也。皮焦筋屈，痿躄为孪，以五脏气留连病有所并而为是也。严，谓戒所以禁非也。动，所以令从命也。外为柔弱，言委随而顺从也。然戒不足以禁非，动不足以从令，委随任物，乱失天常，病且不移，何医之有？终始，谓气色也。脉要精微论曰：知外者终而始之，明知五气色象，终而复始也。余绪，谓病发端之余绪也。切，谓以指按脉也。问名，谓问病证之名也。男子阳气多而左脉大为顺，女子阴气多而右脉大为顺，故宜以候，常先合之。离，谓离间亲爱。绝，谓绝念所怀。菀，谓菀积思虑。结，谓结固余怨。夫间亲爱者魂游，绝所怀者意丧，积所虑者神劳，结余怨者志苦。忧愁者闭塞而不行，恐惧者荡殚而失守，盛忿者迷惑而不治，喜乐者殚散而不藏。由是八者，故五脏空虚，血气离守，工不思晓，又何言哉？斩筋绝脉，言非分之过损也。身体虽以复旧而行，且令津液不为滋息也。何者？精气减耗也。泽者，液也。阳，谓诸阳脉之六腑，今非分伤败筋脉之气，血气内结，留而不去，薄于阳脉，则化为脓，久积腹中，则外为寒热，粗工不知寒热为脓积所生，以为常热之疾，概施其法，数刺阴阳经脉，气夺病甚，故身体解散而不用，四肢废运而转筋。如是故知死日有期也。矢诊不备三常，疗不慎五过，不求余绪，不问持身，亦为粗略之医。有是五者，但可名受术之徒，乌足以通悟精微之理？以人间之事，尚懵然也。观圣人之治病，备识如此，工宜勉之！】　　【马莳曰：此帝示以五过，而末即圣人之治病者勉之也。人有尝贵后贱，眷念故位，虽不中邪，病从内生。营气者，阴气也，阴气已脱，名曰脱营。亦有尝富后贫，悲伤故物，名曰脱精。五气者，五脏之精气也。留连并病，二者得病之初，脏腑难据，躯形不变，医诊而疑，不知病名，不敢妄拟。既而身体日减，气虚无精，渐至病深无气，阳衰畏寒，觉洒洒然有时而惊，病深如此，以其外卫内营，俱已耗夺故也。此治病者之一过也。凡欲诊病者，必同昔今，饮食居处，苦乐素暴，先后皆能致伤精气，精气竭绝则形体毁沮，且怒则气逆，故暴怒伤阴，喜则气缓，故暴喜伤阳，阴阳受伤，厥逆气上，故脉满形脱。愚医不谙补泻之法，罔知得病之情，使彼精华日脱，邪气日并，此治病者之二过也。古经有比类奇恒从容诸篇，皆至道之要，如前示从容论者，其大略也。善为脉者，知之为工，而不善脉者，不知为失，此治病者之三过也。世有贵者，有贱者，有封君败伤及希至王侯者，诊脉当用此三常之法。彼故贵脱势与始富后贫之士，本皆不中邪也，内必伤其精神，外必败其身体，皮焦筋屈，痿躄为挛，医须力禁其非，严以制之，今既不能严，以动其神气，又从而顺之，以乱其常性，所以病不能移，而此工医事，亦未能行也。此治病者之四过也。凡诊者五色生克，必分终始，病势相因，必知余绪，又必切其脤体，问其病名，合其男女，凡离绝菀结，忧恐喜怒，致使五脏空虚，血气离守，此皆内伤之证候也。工不能知，奚取其术？况病人者，尝富大伤，筋若斩而脉若绝，身体虽行，而津液无绝息，故败结归阳，积成脓血，发为寒热，彼粗工亟刺阴阳，适使身体四肢解散转筋，去此不远。当此之时，唯言死日，真陋工也。此治病者之五过也。若此者，正以受业不通，不明人事故耳。思昔圣人之治病也则不然。上知天道，下知药石，中知人事，所以诊病之下，能副万民之望也。】　　【张志聪曰：此病生于志意而不因于外邪也。夫尝贵后贱，尝富后贫，则伤其志意，故虽不中邪，而病从内生。夫脾藏营，营舍意，肾藏精，精舍志，是以志意失而精营脱也。五气留连，谓五脏之神气留郁于内，而不得疏达。并者，谓并病于五脏也。五脏之气，外合于皮肉筋骨，是以身体日减，气虚无精，病深无气，言气生于精，精生于气，精气之并伤也。洒洒，消索貌。盖以为久尝之富贵，不意失之，故时惊也。此病不在脏腑，不在躯形，精气日虚，营卫日耗，即有良工，不知因名，此治之一过也。夫味归形，气归精，味伤形，气伤精，热伤气，寒伤形。乐者必过于温饱，苦者必失于饥寒，是以饮食失节，寒温失宜，皆伤精气。精气竭绝则形体毁沮矣。喜怒不中，则阴阳不和，而厥气上行，脉满去形。盖身半以上为阳，身半以下为阴，肌腠气分为阳，经脉血分为阴，阴阳和平，则营卫血气，上下循环，外内出入，如暴喜伤阳，则气并于阳而为厥逆，暴怒伤阴，则血并于阴而为脉满。盖肌形之血气，并于脉中，故谓满脉去形也。盛者泻之，不足者补之。愚医治之不知补泻，不知病情，致使精华日脱，阴阳寒热之邪气相并，此治之二过也。夫行奇恒之法，以太阴始，五脏相通，移皆有次，神转而不回者也。病则各逆传其所胜，回则不转，乃失其相生之机。故善为脉者，必以比类奇恒从容得之，为工不知，治之三过也。夫比类者，言候五脏脉气之顺逆，以比类奇恒之脉，或顺或逆也。工以诊脉之顺逆，不必比类奇恒，故曰，此诊之不足贵。故善诊者，当先察其精气神，而后切其血脉也。封君败伤，故贵脱势，及欲侯王而不可得，此忧患缘于内，是以精神内伤。《灵枢经》曰：忧恐忿怒伤气。是三者皆不能守而失其常矣。始富后贫则伤其志意，志意者，所以御精神，收魂魄，适寒温，和喜怒者也。是故营卫调，志意和则筋骨健强，腠理致密。故伤其志意，则精神不能内守，外为筋骨挛躄之病，营卫不调，腠理不密，故外为柔弱，而三者亦失其常矣。严，穷究也。动神，谓运动其神。移者，移精变气也。《灵枢》终始篇曰：谨奉天道，请言终始。终始者，经脉为纪，持其脉口人迎，以知阴阳有余不足，平与不平，天道毕矣。所谓平人者不病，不病者，脉口人迎应四时也。上下相应而俱往来也，六经之脉，不结动也，本末之寒温之相守司也，形肉血气必相称也，是谓平人。少气者，脉口人迎俱小而不称尺寸也。如是者则阴阳俱不足，补阳则阴竭，泻阴则阳脱，如是者可将以甘药，不可饮以至剂，如此者弗灸，不已者因而泻之，则五脏气坏矣。人迎一盛病在足少阳，一盛而躁病在手少阳，人迎二盛病在足太阳二一盛而躁病在手太阳，人迎三盛病在足阳明，三盛而躁病在手阳明，人迎四盛且大且数，名曰溢阳，溢阳为外格。脉口一盛病在足厥阴，一盛而躁在手心主。脉口二盛病在足少阴，二盛而躁在手少阴，脉口三盛病在足太阴，三盛而躁在手太阴，脉口四盛且大且数者，名曰溢阴，溢阴为内关。人迎与脉口俱盛四倍以上，命曰关格，关格者与之短期。故凡诊者，必知终始。余绪，谓更知灸刺补泻之绪端。当合男女，谓针刺之要，男内女外。坚拒勿出，谨守勿内，是谓得气也。左为人迎而主血，右为气口而主气。离绝者，言阴阳血气，各有左右之分别也。是以血气皆病，则气郁于右而血结于左。盖因忧恐伤右部之肺肾，喜怒伤左部之心肝，以致五脏空虚，血气各离其所守之本位，工不知人迎气口有阴阳气血之分，又何术之语哉？夫病在左而及于右，阴阳血气之相乘也。天一生水，肾水生肝木，肝木生心火，肾主藏精，肝主藏血，心主生血，故左三部皆主血而为阴。地二生火，命门相火生脾土，脾土生肺金，火乃先天元气，脾胃主生气，肺主周身之气，故右三部主气而为阳。如病在阴者久，则阴病极而归于阳，病在阳者久，则阳病极而归于阴。故终始篇曰：病先起于阴者，先治其阴而后治其阳。病先起于阳者，先治其阳而后治其阴。此左右阴阳之相乘，而医之又不可不知也。如尝富而一旦丧其资斧，则大伤其神魂，是以心主之脉，肝主之筋，有若斩绝，此伤左之血脉也。然右关之脾脏未伤，故身体尚复能行令命也。泽，液也。谓肺肾所主之精气未伤，而尚生长之不息也。然病虽先起于阴，久则将及于阳，故伤败心肝之血而结于左，则留薄于气分，而复归于阳，左右血气皆伤，而脓积寒炅也。《灵枢经》曰：夫痈疽之生，脓血之成也，不从天下，不从地出，结微之所生也。又曰：寒气化为热，热胜则腐肉而为脓。此因伤阴而留薄归阳，是以脓积于阴阳寒热之间。夫阴阳血气俱伤，补阳则阴竭，泻阴则阳脱，如是者止可饮以甘药，而不宜灸刺，粗工不知亟刺阴阳，以致身体解散，则脾气伤矣。四肢转筋，则胃气绝矣。夫脾胃者，五脏之生原，生气已绝，丧无日矣。即有良医，不明阴阳相乘之道，不问受病所发之因，止知阴阳坏而与之死期，此亦为粗工，盖不能謇其因而施救治之法也。凡此五者，皆发于五中而不因于外感。医者，当知天地阴阳之气，日用事物之常，莫不各有当然之理，顺之则志意和调，逆之则苛疾暴起，此皆受术不通，人事不明，致有五者之责。故诊脉之道，当外合天地阴阳四时经纪，内通五脏六腑雌雄表里，或宜于灸刺砭石，或当用药石所主，从容人事以明经道，审贵贱贫富之情，察少长勇怯之理，脉各有分部，病发有原始，候四时八正之气，明三部九候之理，诊道始备而必副矣。】
