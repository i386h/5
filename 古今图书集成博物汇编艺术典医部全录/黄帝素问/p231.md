<!-- { "loadSidebar": true } -->
　　治病之道，气内为宝。循求其理，求之不得，过在表里。守数据治，无失俞理。能行此术，终身不殆。不知俞理，五脏菀熟，痈发六腑。诊病不审，是谓失常。谨守此治，与经相明，上经下经，揆度阴阳，奇恒五中，决以明堂，审于终始，可以横行。　　【王冰曰：凡治病之道，必在于形气之内求有过者，是为圣人之宝也。求之不得，则以脏腑之气阴阳表里而察之。守数，谓血气多少及刺深浅之数也。据治，谓据穴俞所治之旨而用之也。但守数据治而用之，则不失穴俞之理矣。熟，热也。五脏积热，六腑受之，阳热相薄，热之所过，则为痈矣。失常，谓失经常正用之道也。与经相明，谓前气内循求俞会之理也。上经言气之通天，下经言病之变化。此二经揆度阴阳之气，奇恒五中，皆决于明堂之部分也。揆度者，度病之深浅也。奇恒者，言奇病也。五中者，谓五脏之气色也。夫明堂者，所以视万物，别白黑，审长短，故曰决以明堂也。审于终始者，谓审察五色囚王终而复始也。夫道循如是，应用不穷，万举万当，故可以横行于世矣。】　　【马莳曰：此言治病之道，以气为宝，又求之表里俞理经旨气色，可以横行天下矣。人身之中，唯气而已。宗气者，大气也。犹天地之有太极也，卫气者，阳气也，犹太极之动而生阳也。营气者，阴气也，犹太极之静而生阴也。天地间惟气以为升降，而水则从气者也。故天包水，水承地，而一元之气，升降于太虚之中，水不得而与也。故潮之往来，特随气耳，非潮自能然也。人身亦惟以气为主，而血则犹水，不可以血即为气也。彼谓血即为营昔，非经旨也。《灵枢》营卫生会篇谓：营气化血，以奉生身，则营气始能化血，焉可以血为营耶？帝知此义，乃总指而示之曰，治病之道，气内为宝，真万世医旨之格言也。循求其理，即所论之义是也。或求之不得，则求之诸经表里之病脉，求之诸经表里之俞穴肉理，斯为上术也。然上经下经，中有揆度阴阳奇恒五中诸篇，无不悉知大义，又即明堂部位五色生克休旺明之，则此医者可以横行天下矣。】　　【张志聪曰：此论针刺之道，当以内气为宝，循求其脉理，求之不得，其病在表里之气分矣。《针经》曰：在外者皮肤为阳，筋骨为阴。盖针刺之道，取皮脉肉筋骨之病而刺之，故求之俞理不得，其过在表里之皮肉筋骨矣。守数，谓血气之多少及刺浅深之数也。《针经》曰：刺之害中而不去则泄精，不中而去则致气。泄精则病益甚而恇，致气则生痈疡。又曰：疾浅针深，内伤良肉，皮肤为痈。病深针浅，病气不泻，支大为脓。夫在内者，五脏为阴，六腑为阳，谓菀热在内，而痈发于在外之皮肉间也。诊病不审，谓不审病者之情，故为失常。上经言气之通于天，下经言病之变化。揆者，方切求之，言切求其脉理也。度者，得其病处以四时度之也。奇恒之病，发于五中，五脏之色，见于明堂，审其脏腑经脉之始，三阴三阳已绝之终，谨守此法，则无往而非道矣。】
古今图书集成医部全录卷四十五

　　　征四失论篇第七十八
　　【马莳曰：内有四失，故名篇。】

　　黄帝在明堂，雷公侍坐。黄帝曰：夫子所通书受事众多矣，试言得失之意，所以得之，所以失之。雷公对曰：循经受业，皆言十全，其时有过失者，愿闻其事解也。帝曰：子年少智未及耶？将言以杂合耶？夫经脉十二，络脉三百六十五，此皆人之所明知，工之所循用也。所以不十全者，精神不专，志意不理，外内相失，故时疑殆。【少，去声。】　　【王冰曰：外，谓色。内，谓脉也。精神不专于循用，志意不从于条理，所谓粗略，揆度失常，故色脉相失而时自疑殆也。】　　【马莳曰：此公以医事不能十全者，由于精神志意之未及也。十全者，即上文全十之义也。】　　【张志聪曰：谓持诊之道，谨守神志，始得其情，无有过失，方为十全。杂合，言不专一也。持诊者，当守其精神，调其志意，内得于心而外应于手。如失此精神志意，故时殆而不能十全。】
　　诊不知阴阳逆从之理，此治之一失也。受师不卒，妄作杂术，谬言为道，更名自功，妄用砭石，后遗身咎，此治之二失也。不识贫富贵贱之居、生之薄厚、形之寒温，不适饮食之宜，不别人之勇怯，不知比类，足以自乱，不足以自明，此治之三失也。诊病不问其始忧患，饮食之失节，起居之过度，或伤于毒，不先言此，卒持寸口，何病能中？妄言作名，为粗所穷，此治之四失也。是以世人之语者，驰千里之外，不明尺寸之论，诊无人事治数之道，从容之葆，坐持寸口，诊不中五脉，百病所起，始以自怨，遗师其咎。是故治不能循理，弃术于市，妄治时愈，愚心自得。呜呼！窈窈冥冥，孰知其道？道之大者，拟于天地，配于四海，汝不知道之谕受，以明为晦。【中，并去声。葆，同保。】　　【王冰曰：脉要精微论曰：冬至四十五日，阳气微上，阴气微下，夏至四十五日，阴气微上，阳气微下，阴阳有时，与脉为期。又曰：微妙在脉，不可不察，察之有纪，从阴阳始。由此故诊不知阴阳逆从之理，为一失矣。不终师术，惟妄是为，易古变常，自功循己，遗身之咎，为二失也。贫贱者劳，富贵者侠，侠则邪不能伤，易伤以劳，劳则易伤以邪，其于劳也，则富者处贵者之半，其于邪也，则贫者居贱者之半，例率如此。又勇者难感，怯者易伤，二者不同，盖以其神气有壮弱也。观其贫贱富贵之义，则生之薄厚，形之寒温，饮食之宜，理可知矣。不知比类，用必乖违，适足以汨乱心绪，岂通明之可望乎？故为三失也。忧谓忧惧，患谓患难。饮食失节，言甚饱也。起居过度，言溃耗也。或伤于毒，谓病不可拘于脏腑相乘之法而为疗也。卒持寸口，谓不先持寸口之脉和平与不和平也。然工巧不备四术，故诊不能中病之形名，是合经而妄作粗略，故为四失也。夫工之得失，即为世人之毁誉，虽千里之外可至也。然其不明尺寸之论诊，当以何事而见知于人耶？治，王也。葆，平也。言诊数当王之气高下，而为比类之原本，使不能深学道术，而致诊差违，不中五脉，百病之所始，徒申怨谤之词，遗过咎于师氏也。夫不能修学至理，乃衒卖于市廛，是谓弃术于市。或百虑而一得，何自功之有耶？窈窈冥冥，言元远也。至道元远，谁得知之？拟于天地，言高下之不可量也。配于四海，言深广之不可测也。然不能晓谕于道，则受明道而成暗昧也。】　　【马莳曰：此正以四失示公，而戒其不可以明为晦也。第一失者，不知阴阳逆顺之理也。凡阴阳逆顺之理，非止一端，左手人迎为阳，春夏洪大为顺，沉细为逆，右手气口为阴，秋冬沉细为顺，洪大为逆，男子左手脉大为顺，女子右手脉大为顺，外感阳病，见阳脉为顺，阴脉为逆，阴病见阳脉为顺，阴脉为逆，内伤阳病，见阳脉为顺，阴脉为逆，阴病见阴脉为顺，阳脉为逆。又色见上下左右，各在其要，上为逆，下为从。女子右为逆，左为从，男子左为逆，右为从也。第二失者，不受师术之正，妄效杂术之邪，以非为是，苟用砭石也。第三失者，不适病人之情，不明比类之义也。第四失者，不究始时致病之由，妄持寸口之脉，不中病情，伪指病名也。是以世人之言，远驰千里之外，至于尺寸之切，人事治数之道，从容和保之术，全未知之。虽轻持寸口而诊不中，百病随起，始以自怨，并咎于师，晚矣。此所谓治不循理，术弃于市，偶有所愈，愚心方且自得，是数者皆本明之道，而使之自晦也，见亦左矣。】　　【张志聪曰：阴阳之理，有顺有逆，诊者不知，治之失也。针砭之道，必得师传，忌务杂术，若自诩功能，必遗身咎。夫用针之道，当适人贫富贵贱之所居，则知形志之苦乐矣。薄厚，谓肌肉之厚薄。《针经》曰：肌肉瘦者易于脱气，易损于血，刺此者浅而疾之。年质壮大，血气充盈，皮革坚固，因加以邪，刺此者深而留之。膏者其肉淖，而粗理者身寒，细理者身热，脂者其肉坚，细理者热，粗理者寒，此形之寒温也。又曰：已饱勿刺，已刺勿饱，已饥勿刺，已刺勿饥，已渴勿刺，已刺勿渴，已醉勿刺，已刺勿醉，故当适饮食之所宜。勇者谓壮士，真骨坚肉，缓节监监然，刺此者深而留之，多益其数。怯者谓婴儿，其肉脆血少气弱。刺此者以毫针浅刺而疾发，日再可也。比类者，比类天地阴阳日月星辰之道，不明此道，足以自乱，此治之三失也。若持诊之道，不得人之志意苦乐，饮食起居，或偏伤于五气五味之毒，不审问而失言此数者，卒持寸口，何病能中？妄言作名医，反为粗工所穷，此治之四失也。然世人多夸大其语，而不明寸尺之微，失寸尺之毫厘，而有千里之谬，盖人之日用事物，饮食起居，莫不有理，如失其和平，皆能为病，诊无人事之审，是忽近而图远也。葆，宝同。言治诊之道，惟天理人事之为葆也。夫不明五脉百病之诊，此皆受师不卒，更自为功，精神不专，志意不理，如弃术于巿，招众人之所怨恶也。设妄治之而或有时愈，庸愚之心以为自得，此亦行险以僥幸耳，岂真学问之功哉？窈窈冥冥，天之道也。复叹其诊治之道，若视深渊，若迎浮云，视深渊尚可测，迎浮云莫知其极，言道大之难明也。四海，谓地居水之中，天运于地之外。夫天有日月星辰之晦明，人有昼夜出入之血气，如不受师之传谕，不明道之体原，是以天道之明而为晦矣。】
　　　阴阳类论篇第七十九
　　【马莳曰：首节有阴阳之类，故名篇。】　　【张志聪曰：谓三阴三阳之各有类聚，因以名篇。】
