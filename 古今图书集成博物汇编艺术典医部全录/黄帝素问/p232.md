<!-- { "loadSidebar": true } -->
　　孟春始至，黄帝燕坐，临观八极，正八风之气，而问雷公曰：阴阳之类，经脉之道，五中所主，何脏最贵？雷公对曰：春，甲乙，青，中主肝，治七十二日，是脉之主时，臣以其脏最贵。帝曰：却念上下经，阴阳从容，子所言贵，最其下也。　　【王冰曰：孟春始至，谓立春之日也。观八极，谓视八方远际之色。正八风，谓候八方所至之风，朝会于太乙者也。五中，谓五脏。东方甲乙，春气主之，青色内通于肝，故曰青中主肝也。然五行之气，各王七十二日，五积而乘之，则终一岁之数三百六十日，故云治七十二日也。夫四时之气，以春为始，五脏之应，肝脏合之，公故以其脏为最贵。从容，谓安缓比类也。帝念《脉经》上下篇阴阳比类形气不以肝脏为贵，最其下也。】　　【马莳曰：此雷公以阴阳诸经，惟肝为贵，而帝则非之也。阴阳者，阴经阳经也。五中者，古经篇名。公言春主甲乙，其色青，内主于肝，肝治七十二日，是肝脉主时为一岁之首，其脏宜为最贵。帝言即念上下经有阴阳从容诸篇，则为最下者也。】　　【张志聪曰：此论经脉之道，五中所主，五脏之气，合于三阴三阳，三阴三阳之气，上通于天道也。夫天道者，昭昭为阳，冥冥为阴，春夏为开，秋冬为阖，寒暑往来为枢，其合于人也，三阳为阳，三阴为阴，太阴太阳为开，阳明厥阴为阖，少阴少阳为枢。肺主气而上合昭昭，肾主水而下合冥冥，盖在天四时之气，通于人之阴阳，阴阳之气，内合五脏，五脏之气，外见于经脉，非经脉之主时也。故帝责其最下。何脏最贵者，意谓肺主气，肾主水，以二脏合天道之最贵也。】
　　雷公致斋七日，旦复侍坐。帝曰：三阳为经，二阳为维，一阳为游部，此知五脏终始。三阳为表，二阴为里，一阴至绝作朔晦，却具合以正其理。　　【王冰曰：经谓经纶，所以济成务，维谓维持，所以系天真，游谓游行，部谓身形部分也。故主气者济成务。化谷者系天真，主色者散布精微，游行诸部也。观其经纶维系游部之义，则五脏之终始可知矣。三阳太阳，二阴少阴也，少阴与太阳为表里，故曰三阳为表，二阴为里。一阴厥阴，厥犹尽也，以阴尽为义也。征其气王则朔，适言其气尽则晦，既见其朔，又当其晦，故曰一阴至绝作朔晦也。然征彼俱尽之阴，合此发生之木，以正应五行之理，而无替循环，故云却具合以正其理也。】　　【马莳曰：此言六经为人身之表里，而其意似以太阳太阴为贵也。三阳者，足太阳膀胱经也，从目内眦上头分为四道，下项并正别脉上下六道，以行于背，为人身之大经。二阳者，足阳明胃经也，从鼻起下咽分为四道，并正别脉六道，上下行腹，为人身之维系。一阳者，足少阳胆经也，起自外眦络头分为四道，下缺盆并正别脉六道，上下为人身之游行诸部者也。曰经，曰维，曰游部，此可以知五脏终始，赖此三经以为之表也。故三阳为之表，则二阴为之里，二阴者，足少阴肾经也。二阳为之表，则三阴为之里。三阴者足太阴脾经也。一阳为之表，则一阴为之里，一阴者，足厥阴肝经也。《灵枢》阴阳系日月篇云：亥为左足之厥阴，戌为右足之厥阴，两阴俱尽，故曰厥阴。厥者，尽也，而应之者戌亥，则一阴几于绝矣。岂知一阴至绝而有复作之理？朔晦相生之妙具于其中。盖阴尽为晦，阴生为朔，气尽为晦，气生为朔，既见其晦，又见其朔，厥阴之绝而复作，合当以彼晦朔之妙，而正厥阴之理也。】　　【张志聪曰：七日取七日来复，天道运转之义。三阳者，天之道也，在天为至阳，应于四时，有春夏之开，秋冬之阖，寒暑往来之枢，合之于人，太阳主开而为经，阳明主阖而为维，少阳主枢而为游部，以此而知五脏之终始，盖因天之四时，以应肝木之主岁首，肾水之主岁终也。夫经者径也，维者络也，周天二十八宿而一面七星，四七二十八星，房昴为纬，虚张为经，是故房至毕为阳，昴至星为阴，是天之阳而又分阴阳也。太阳主开而为阳，故三阳为经，阳明主阖而为阴，故二阳为维，是人之阳而又分阴阳也。游部者，游行于外内阴阳之间，外内皆有所居之部署。三阳者，太阳也，乃至阳之气而主表。二阴者，少阴也，乃至阴之气而主里。一阴者，厥阴也，厥阴为阴中之少阳，乃阴尽而阳生，是以一阴至绝作晦朔，观之却具合阳生于阴，阴阳消长之理。夫月始生，则人之血气始精，卫气始行，月廓满，则血气实，肌肉坚，月廓空，则肌肉减，经络虚，卫气去，形独居。是人之肌肉卫气，随月之消长，从阴而复生长于外也。是以一阴绝而复生，犹月之晦而始朔。上节论阴阳之经纬，以知五脏之始终，此以月之晦朔，以应人之表里阴阳生长虚实，盖月行一月而一周天也。】
