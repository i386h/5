<!-- { "loadSidebar": true } -->
　　三阳一阴，太阳脉胜，　一阴不能止，内乱五脏，外为惊骇。　　【王冰曰：三阳足太阳之气，故曰太阳胜也。木生火，金盛阳燔木，木复受之，阳气洪盛，内为狂热，故内乱五脏也。肝主惊骇，故外形惊骇之状也。】　　【马莳曰：此言膀胱与肝为病者，膀胱胜而肝负也。三阳者，足太阳膀胱经也。一阴者，足厥阴肝经也。膀胱主病，而肝来侮之，则木来乘水，当是时膀胱为表，肝为里，膀胱邪盛，有自表之里之势，肝经不得而止之，致使内乱五脏之神，外有惊骇之状。】　　【张志聪曰：此阴阳类而开阖之不合也。三阳主开，一阴主阖，二气类聚而太阳脉胜，是一阴不能止其开，则内乱五脏，外为惊骇。盖三阴之气，缪通五脏，阴不能内守而从阳外出，是以五脏内乱。经云：东方肝木，其病发惊骇。上节论阴阳类而阳不胜其阴，此论阴阳类而阴不胜其阳。】
　　二阴二阳，病在肺，少阳脉沉，胜肺伤脾，外伤四肢。二阴二阳皆交至，病在肾，骂詈妄行，巅疾为狂。　　【王冰曰：二阴，谓手少阴心之脉也。二阳，亦胃脉也。心胃合病，邪上下并，故内伤脾，外伤肺也。所以然者，胃为脾腑，心火胜金故尔。脾主四肢，故脾伤则外伤于四肢矣。少阴脉谓手掌后同身寸之五分，当小指神门之脉也。二阴，谓肾水之脏也。二阳，谓胃土之腑也。土气刑水，故交至而病在肾也。以肾水不胜，故胃盛而巅疾为狂。】　　【马莳曰：此言手经心与大肠与病者，心胜而大肠负，足经肾与胃为病者，胃胜而肾负也。二阴者，在手则为少阴心经，在足则为少阴肾经也。二阳者，在手则为阳明大肠经，在足则为阳明胃经也。试以心与大肠为病者言之：心有病而大肠乘之，则金来侮火，火当克金，故病在肺，肺与大肠为表里也。其手少阴心经之脉本宜洪也，而今有病，则虚而为沉矣。既以胜肺，又且伤脾，盖脾乃火之子，母虚则子伤也。脾主四肢，脾伤则四肢亦伤矣。此乃主胜客负者也。又以肾与胃经为病者言之：肾经有病而胃脏乘之，其病交甚，然土能克水，病终归肾，故水衰则火盛，骂詈妄行，巅疾与狂之病作矣。巅疾者，火上升也。狂者，阴不胜阳也。】　　【张志聪曰：此二阴二阳相类而为病也。夫肾精之上通于肺者，从脾土而上升，若鸿渐之冲于天也。二阴二阳相类，而病在肺者，肾水从阳明而直乘于肺，是以肺反病也。少阴脉沉，是心肾不交矣。水不济火，则火热炎上而胜肺，水不灌于土中，则土燥而脾气损伤，外伤四肢，盖土受水津之湿，而后能灌溉于四旁。皆交至者，言二阴二阳之经气，交属相并，而上至于阳明也。病在肾者，谓肾气病而精液少，其虚气反上奔也。病气传于阳明，是以骂詈妄行，巅疾为狂。上节论精水行于脉外，此论肾气上逆于脉中。】
　　二阴一阳，病出于肾，阴气客游于心脘，下空窍堤，闭塞不通，四肢别离。　　【王冰曰：一阳谓手少阳三焦心主火之腑也。水上干火，故火病出于肾，阴气客游于心也。何者？肾之脉，从肾上贯肝隔，入肺中，其支别者，从肺中出络心，注胸中，故如是也。然空窍阴客上游，胃不能制，是土气衰，故脘下空窍皆不通也。堤者，谓如堤堰不容泄漏，胃脉循足心脉络手，故四肢如别离而不用也。】　　【马莳曰：此言肾与三焦为病者，肾胜而三焦负也。二阴者，足少阴肾经也。一阳者，手少阳三焦也。肾与三焦为病，则肾属水，三焦属火，三焦与心包络为表里，其病出于肾脉，而少阴之气，客游于心脘之下，水来侮火也。盖肾脉之所行也。然阴气上游，胃不能制，肠胃空窍，阴气为堤，闭塞不通。肾脉循足三焦之脉在手，故四肢别离不用也。】　　【张志聪曰：夫水从中土而上交于肺，复随天气而运行于上下四旁。二阴谓少阴所主之两肾，一阳乃肾脏所生之少阳，空窍谓汗空，乃肺主之毛窍，如水不随气，而运行于肤表，则空窍闭塞不通矣。堤，所以防水者也。水不渗入于土中之理路，则堤闭塞不通，而四肢不能受气于中上矣。此缘肾脏病而津液少，不能渗灌于脾肺，其虚气反从少阳而客游于心下也。愚按随太阳之气而运行于肤表者，膀胱之水也，故表汗出于太阳膀胱者，州都之官，津液藏焉。气化则出，是水液之运行于上，受天气而复降于下也。又曰：津液当还入胃中，是津液生于胃腑水谷之精，复还入胃中，而上交于肺，是汗液皆由气化而出，非止溲也。其渗于中土而上交于肺者，肾脏之精水也。故曰，肾者，至阴也。至阴者，盛水也。肺者，太阴也。少阴者，冬脉也。故其本在肾，其末在肺，皆积水也。此少阴之水，上交于手足之太阴，而外通于皮腠也。至于肾脏膀胱，上与心交者，乃标本相合，上下之互交者也。能明乎天地阴阳之道，斯为神智上工，若止求之脉证，帝所谓粗工耳。】
　　一阴一阳代绝，比阴气至心，上下无常，出入不知，喉咽干燥，病在土脾。　　【王冰曰：一阴厥阴脉，一阳少阳脉，并木之气也。代绝者，动而中止也。以其代绝，故为病也。木气生火，故病生而阴气至心也。若受纳不知其味，窍泻不知其度，而喉咽干燥者，喉咙之后属咽为胆之使，故病则喉咽干燥，虽病在脾土之中，盖由肝胆之所为尔。】　　【马莳曰：此言肝胆为病者，其气必至心，而其病必及脾也。一阴者，足厥阴肝经也。一阳者，足少阳胆经也。代绝者，脉之动而中止也。肝胆为病，脉当代绝，其厥阴之气，必至于心，正以心为木之子耳。然肝胆之气，上至头首，下至腰足，中至腹胁，故病发上下无常处也。至于物有所出，不知其度，口有所入，不知其味，喉咽干燥，此皆病之在脾者也。何也？木来克土也。】　　【张志聪曰：此复申明肾水之上通脾肺者，随阴中之生阳而出也。一阴，厥阴也，一阳，少阳也，乃阴中之生阳也。若一阴一阳之气代绝，则水不能随之上升，止阴气自至于心下。上下无常者，或上或下也。古者以腹中和小便利为知，出入不知，谓脾肺燥而不能出灌于四肢，不利于小便也。是以水液不能上交于肺，则喉咽干燥矣。不能渗灌于中土，则土燥而脾病矣。上节论阴气隐少阳而客游于心下，此言少阳绝而阴气自上至心，皆主肾液，不能通贯于脾肺。】
　　二阳三阴，至阴皆在，阴不过阳，阳气不能止阴。阴阳并绝，浮为血瘕，沉为脓胕。阴阳皆壮，下至阴阳，上合昭昭，下合冥冥。诊决死生之期，遂合岁首。　　【王冰曰：二阳阳明，三阴手太阴至阴脾也。故曰，至阴皆在也。然阴气不能过越于阳，阳气不能制心，今阴阳相薄，故脉并绝断而不相连续也。脉浮为阳气薄阴，故为血瘕。脉沉为阴气薄阳，故为脓聚而胕烂也。若阴阳皆壮而相薄不已者，渐下至于阴阳之内为大病矣。阴阳者，谓男子之阳道，女子之阴器，以其能盛受也。昭昭，谓阳明之上，冥冥，谓至阴之内，幽暗之所也。】　　【马莳曰：此言胃肺脾经为病者，阴阳离绝而诸病生死期至也。二阳者，足阳明胃经也。三阴者，手太阴肺经也。然脾亦属足太阴，故曰至阴皆在也。至阴者，脾也，胃脾肺经为病，则在阴经者，不能出过于阳以为和，在阳经者，不能入止于阴以为和，阴阳之气，并至阻绝，是以阳不入阴者，其脉为浮，浮则内有血瘕之证。阴不出阳者，其脉为沉，沉则外有脓胕之证也。积至阴阳各盛，则男子之病下至阳道，女子之病下至阴分，专为大病，此乃上合昭昭至明可见之所，下合冥冥至暗难见之地，皆阴阳离绝所致也。如欲诊死生之期，宜以岁首合之，如甲寅为正月，则乙卯为二月之类，其死在何月，可以其经而合之也。】　　【张志聪曰：此复结阴阳类而各司开阖也。二阳者，阳明之主阖也。三阴者，太阴之主开也。脾为阴中之至阴，至阴皆在者，言脾胃之气，皆在于中而为开为阖者，乃二阳三阴之气也。阴欲开而不能遇于阳之阖，阳欲阖而不能止其阴之开，阴阳之气不相和合，而阳与阴绝，阴与阳绝矣。如脉浮则病在脾而为血瘕，沉则病在胃而为脓胕，盖阴阳之气不从，而血为之病也。阴阳皆壮者，谓太阴之肺，少阴之心，太阳之阳，皆壮盛于上，而可上合昭昭之天，下至阴阳者，下至少阴之精，太阳之水皆壮盛于下，而可下合冥冥之泉。以天之道，诊决死生之期，遂合四时之岁首，盖言此遂可以肝脉应春，此总结人气之通于天道也。】
　　雷公曰：请问短期。黄帝不应，雷公复问。黄帝曰：在经论中。雷公曰：请闻短期。黄帝曰：冬三月之病，病合于阳者，至春正月脉有死征，皆归出春。冬三月之病，在理已尽，草与柳叶皆杀，春阴阳皆绝，期在孟春。【《太素》末句无春字。】　　【王冰曰：经论，上古经也。病合于阳，谓前阴合阳而为病者也。虽正月脉有死征，阳已发生，至王不死，故出春三月而至夏初也。里谓二阴肾之气也。肾病而正月脉有死征者，以枯草尽，青柳叶生出而皆死也。理，里也。春阴阳皆绝，期在孟春者，谓立春之后，而脉阴阳皆悬绝，期死不出正月也。】　　【马莳曰：比言冬病阳脉者，其人当死于春也。冬三月之病。病合于阳脉者，未必死于冬时，可至春正月间以延之。虽脉有死征，亦皆归于出春，微者，证也，外之证候未佳也。若冬三月之病，死证悉见，在理已尽，亦可延至地有草柳有叶之时，其人始杀者，何也？有死征而无死脉也。以物生而人死，故亦以杀名之。安使交春之初，阳脉亦绝，有同阴脉，止期在孟春而已，安能至此草柳俱见之日乎？】　　【张志聪曰：不应者，谓在经论中有之，责其却念上下经，而不博览于群书也。经论乃上古所传之经，闻谓愿闻经中所论之短期，以下论上合昭昭，下合冥冥，遂合四时以决死生之期。冬三月之病，水之为病也。病合于阳者，合病太阳之气也。至春正月有死征之脉见，皆归于所出之春气。盖春气之本于冬，而阳气之生于水，阳气已病，复从春气外出，故死。理，谓土中之理路。上文言水病之合于阳者，随太阳之气而外转者也。此言在理已尽者，谓水之从地理而上通于天也。冬三月之病，水之病也。在理已尽者，水竭而不能通于地理也。故至草与柳叶所生之时，而天地阴阳之气皆杀。夫春取榆柳之火，柳得先春之气者也。草木得春气而生，人病感春气而死。阴阳之气，始于岁首，故交春而阴阳皆绝，期在孟春而死。】
