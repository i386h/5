<!-- { "loadSidebar": true } -->
　　【张志聪曰：三阳者，太阳之为病也。太阳之气主表，邪之中人始于皮毛，邪正相搏，发为寒热之病矣。太阳主开，病则开阖不得，邪气从之，逆于肉理，乃生痈肿。太阳为诸阳主气而主筋，筋伤则为痿，气伤则为厥也。腨，腘股也。此皆太阳筋脉之为病也。太阳之气主表，而经脉发原于下，是以始病寒热之在上在表，而渐为痈肿痿厥颓疝之在内在下也。太阳之经气，生于膀胱，膀胱者，主藏津液，气化则出，太阳之气，病热于表，传入于里，则水津枯索而泽竭矣。颓疝，小腹控卵肿痛，所谓膀胱疝也。盖始病标而及本，始病气而及经与筋也。】
　　曰一阳发病，少气，善咳，善泄。其传为心掣，其传为膈。
　　【王冰曰：一阳，谓少阳胆及三焦之脉也。胆气乘胃，故善泄。三焦内病，故少气。阳上熏肺，故善咳。何也？心火内应也。膈气乘心，心热故阳气内掣。三焦内结，中热故膈塞不便。】
　　【马莳曰：此举一阳之病言之也。一阳者，足少阳胆经也。一阳为阳之初生，今已发病则气少。少阳本有相火，火盛则乘肺，故善咳。肝木来侮土，故善泄。木盛则火衰，心气不足，故其传也，其心必掣，不能自宁。又其传也，则木盛土衰，如《灵枢》上膈篇所谓食饮入而还出者是也。其病主为膈。】
　　【张志聪曰：一阳者，少阳之气病也。少阳主初生之气，病则生气少矣。足少阳相火主气，气少则火壮矣。火烁金，故善咳。木火之邪，贼伤中土，故善泄也。饮食入胃，浊气归心脾，胃受伤而为泄，故心虚而掣痛矣。《灵枢经》云：脾脉微急为膈中。又曰：饮食不下，膈塞不通，邪在胃脘。此皆少阳之木邪干土，亦始病气，而后及经与腑也。】
　　二阳一阴发病，主惊骇背痛，善噫善欠，名曰风厥。
　　【王冰曰：一阴谓厥阴心主及肝之脉也。心主之脉，起于胸中，出属心。经云：膺背肩胛间痛。又在气为噫，故背痛善噫，心气不足，则肾气乘之。肝主惊骇，故惊骇善欠。夫肝气为风，肾气陵逆，既风又厥，故名曰风厥。】
　　【马莳曰：此举二阳二阴之病以言之也。二阳者，胃也。一阴者，肝也。金匮真言论谓肝经为病发惊骇，《灵枢》经脉篇谓胃病闻木声则惕然而惊。二经之病，胃自头以行于足，肝自足走腹，皆无与于背者，而此曰背痛，意者阴病必行于阳也。噫，气转也，又曰，饱出息也。脉解篇所谓上走心为噫者，阴盛而上走于阳明，阳明络属心，故上走心为噫也。欠，气相引也。《灵枢》经脉篇言胃脉为病有数欠，又按宣明五气论《灵枢》九针论皆曰，肾为欠，今曰善欠者，胃之病也。若此者，必并四病而兼有之病。名曰风厥，盖外感于风，肝实主之，胃气不能升降，而厥乃生耳。】
　　【张志聪曰：二阳一阴者，阳明厥阴之为病也。东方肝木，其病发惊骇，足阳明之脉病，闻木音则惕然而惊，背为阳，厥阴主春阳肝木，故引背痛也。邪气客于胃，厥逆从上下散，复出于胃，故为噫也。欠者，气引而上也，胃是动病，善伸数欠，此厥阴风木厥逆之为病也。风木为病，干及胃土，故名风厥。】
　　二阴一阳发病，善胀，心满，善气。
　　【王冰曰：二阴，谓少阴心肾之脉也。肾胆同逆，三焦不行，气稸于上，故心满，下虚上盛，故气泄出也。】
　　【马莳曰：此举二阴一阳之病以言之也。二阴者，肾经也；一阳者，胆经也。胆邪有余，来侮脾土，故善胀。肾邪有余，来乘心火，故心满。胆气有余，故善气。宣明五气论云胆为怒者是也。】
　　【张志聪曰：二阴一阳者，少阴少阳也。少阳之气，生于肾脏水中，经云肾气实则胀，三焦病者，腹气满，小腹尤坚，此肾气与生阳并逆，故善胀。心肾之气，不能相交，故心满善气也。善气者，太息也，心系急则气道约。故太息以伸出之，此三焦气也。夫一阳之气病，故伸引于三焦。】
　　三阳三阴发病，为偏枯痿易，四肢不举。
　　【王冰曰：三阴不足则发偏枯，三阳有余则为痿易，易谓变易常用，而痿弱无力也。】
　　【马莳曰：此举三阳三阴之病以言之也。三阳者，膀胱经也，三阴者，脾经也，膀胱之脉，自头背下行于足，而脾脉主于四支，故二经不足，发为偏枯，及为痿易，与四支不举。痿易者，左右变易为痿也。】
　　【张志聪曰：三阳三阴者，太阳太阴之为病也。偏枯者半身不遂，痿易者委弃而不能如常之动作也。太阳为诸阳主气而主筋，阳气虚则为偏枯，阳虚而不能养筋则为痿，脾属四支，故不举也。此水腑为病而逆乘脾土也。】
　　鼓一阳曰钩，鼓一阴曰毛，鼓阳胜急曰弦，鼓阳至而绝曰石，阴阳相过曰溜。
　　【王冰曰：何以知阴阳之病脉耶？一阳鼓动，脉见钩也。何以然？一阳谓三焦，心脉之腑，然一阳鼓动者，则钩脉当之，钩脉则心脉也，此言正见者也。一阴，厥阴肝木气也，毛，肺金脉也，金来鼓木，其脉则毛，金气内乘，木阳尚胜，急而内见，脉则为弦也。若阳气至而急脉名曰弦，属肝，阳气至而或如断绝脉，名曰石，属肾，阴阳之气相过，无能胜负，则脉如水溜也。】
　　【马莳曰：此举五脏之脉体言之也。一阳者微阳也，指下鼓动一阳，而脉即来盛去衰者曰钩，乃微钩也，心之脉也。一阴者微阴也，指下鼓动一阴，而脉来轻虚以浮者曰毛，乃微毛也，肺之脉也。鼓动阳脉，而其势胜急不至于太急者曰弦，乃微弦也，肝之脉也。鼓动阳脉，而阳脉似绝曰石，乃微石也，肾之脉也。阴阳二脉相过，无能胜负，正平和之脉，其名曰溜，如水之缓流也，脾之脉也。此曰阴阳以脉体言，就其浮沉大小之间，以意而得之者也。】
　　【张志聪曰：此论四经之脉以应四时也。一阳之气初升，故其脉如弦之端，直以应春生之气也。一阴之气初升，故其脉如毛之轻柔，以应秋阴之气也。阳气正盛，故其脉来盛去悠，如钩之急，以应夏热之气也。至者为阳，阳气伏藏，故脉虽鼓至而断绝，以应冬藏之气也。溜，滑也，阴阳相遇，其脉则滑，长夏之时，阳气微下，阴气微上，阴阳相过，故脉滑也。此言人有四经以应四时之气也。】　　 【按张注，钩当作弦，弦当作钩。】
　　阴争于内，阳扰于外，魄汗未藏，四逆而起，起则熏肺，使人喘鸣。阴之所生，和本曰和，是故刚与刚，阳气破散，阴气乃消亡。淖则刚柔不和，经气乃绝。
　　【王冰曰：若金鼓不已，阳气大胜，两气相持，内争外扰，则流汗不止，手足反寒，甚则阳气内燔，流汗不藏，则热攻于肺，故起则熏肺，使人喘鸣也。阴谓五神脏也，言五脏之所以能生，而全天真和气者，以各得自从其和性而安静尔。苟乖所适，则为他气序乘，百端之病，由斯而起，奉生之道，可不慎哉！刚谓阳也，言阳气内蒸，外为流汗，灼而不已，则阳胜，故阳盛则不能久存而日散。阳已破败，阴不独存，故阳气破散，阴气亦消亡，此乃争胜招败矣。血淖者阳常胜，视人之血淖者，宜谨和其气，常使流通，若不能深思寡欲，使气序乖违，阳为重阳，内燔脏腑则死，虽欲待生，其能久乎？】
　　【马莳曰：此言营卫二气，贵于和不贵于偏胜，而和则阴阳之气生，偏则阴阳之气灭，所以经气从是而绝也。阴气者营气也，阴在内，为阳之守。阳气者卫气也，阳在外，为阴之使。苟阴气偏胜而争于内，或阳气偏胜而扰于外，则偏胜者为刚而不能柔，肺经内主藏魄，外主皮毛，魄汗外泄，未能闭藏，燥极热生，热极寒生，四肢厥逆而起，起则熏肺，肺因气迫，喘鸣交作，盖肺为五脏之华盖，而肺经若此，余经之病至矣。殊不知阴之所生和则曰和，不和所以为争为扰而为刚也。是故刚与刚，则阳气不能胜阴，而从是破散，或阴气不能胜阳，而从是消亡。所谓刚与刚者，气血俱淖之谓也。淖则刚柔不和，诸经之气，以渐而绝矣。此节阴阳言营卫二气也。】
　　【张志聪曰：内为阴，外为阳，脏为阴，腑为阳。承上文而言人之经气阴阳相贯，外内循环，如阴不得阳气以和之，则阴争于内矣，阳不得阴气以和之，则阳扰于外矣。汗者，血之液也。魄汗，肺之汗也。夫经气归于肺，肺朝百脉输精于皮毛，皮毛汗出而精血仍藏于阴，如魄汗未藏，是夺汗而伤其精血矣。脏真高于肺，主行营卫阴阳，肺脏之阴液外泄，则四脏之阴并逆而起，起则上熏于肺，而使人喘急喉鸣，盖五藏主藏精者也。精化而为血，血化而为汗，百脉虽朝于肺，而五脏相通，移皆有次，四逆而起，则失其次序旋转之机矣。此言阴和于阳，而阴液不宜外泄者也。夫外脉为阳，腑脉为阳，然皆本于五脏五行而生，故曰阴之所生也。阴之所生之阳脉，与所本之阴脉相和，而始名曰和。盖阳予之正，阴为之主，既有所出，当有所入，是故刚与刚则阳散而阴亡矣。此言阳和于阴而后谓之和也。刚与刚，是阳不与阴和矣。阳不归阴，则阳气破散，阳气外散，而孤阴亦内亡矣。淖，和也，阴与阴和而刚柔不和，则阴无所生之阳矣。孤阴不生，则经气乃绝，经气已绝，不过三日四日而死也。此言柔与柔而生气绝也。高士宗曰：阴争于内，阳扰于外，言阴阳之气不和，则为阳结阴结之病。若夫刚与刚，是阳传于阳，阴传于阴，乃阴阳相绝之死候也。】
　　死阴之属，不过三日而死，生阳之属，不过四日而死。所谓生阳死阴者，肝之心谓之生阳，心之肺谓之死阴，肺之肾谓之重阴，肾之脾谓之辟阴，死不治。【辟，音辟。】
　　【王冰曰：死阴不过三日而死者，火乘金也。生阳不过四日而死者，木乘火也。肝之心母来亲子，故曰生阳，匪惟以木生火，亦自阳气主生尔，阴主刑杀，心之肺火，复乘金，金得火亡，故云死。肺之肾，亦母子也，以俱为阴气，故曰重阴。土气辟并。水乃可升，土并水升，故云辟阴。】
　　【马莳曰：此言脏病相传者，有生死之分也。本经属阴，而以克我者来克之，谓之死阴，如下文火乘肺金之谓。凡死阴之属，其病不过三日而死。本经属阳，而以生我者来生之，谓之生阳，如木来乘火之谓。凡生阳之属，其病不过四日而死。所谓生阳死阴者，如肝之心谓之生阳，木来生火也。心之肺谓之死阴，火来克金也。不但是也，肾属足少阴，肺属手太阴，以肺乘肾，乃母来乘子，阴以乘阴，谓之重阴，病日深矣。脾属足太阴，肾属足少阴，乃乘所不胜，阴以侮阴，谓之辟阴，病日危矣。皆死阴之属之义也，故谓之曰死不治也。】
