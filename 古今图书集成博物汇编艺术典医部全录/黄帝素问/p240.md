<!-- { "loadSidebar": true } -->
　　黄帝问曰：刚柔二干，失守其位，使天运之气皆虚乎？与民为病，可得平乎？岐伯曰：深乎哉问！明其奥旨。天地迭移，三年化疫，是谓根之可见，必有逃门。假令甲子刚柔失守，刚未正柔，孤而有亏，时序不令，即音律非从，如此三年变大疫也。详其微甚，察其浅深，欲至而可刺刺之，当先补肾俞，次三日可刺足太阴之所注。又有下位己卯不至，而甲子孤立者，次三年作土疠，其法补泻，一如甲子同法也。其刺已毕，又不须夜行及远行，令七日洁清净斋戒，所有自来。肾有久病者，可以寅时面向南，净神不乱思，闭气不息七遍，以引颈咽气顺之，如咽甚硬物，如此七遍后，饵舌下津，令无数。假令丙寅刚柔失守，上刚干失守，下柔不可独主之，中水运非太过，不可执法而定之。布天有余而失守，上正天地不合，即律吕音异，如此即天运失序，后三年变疫。详其微甚，差有大小，徐至即后三年至，甚即首三年，当先补心俞，次五日可刺肾之所入。又有下位地甲子、辛巳，柔不附刚，亦名失守，即地运皆虚，后三年变水疠，即刺法皆如此矣。其刺如毕，慎其大喜，欲情于中，如不忌，即其气复散也。令静七日，心欲实令少思。假令庚辰刚柔失守，上位失守，下位无合，乙庚金运，故非相招，布天未退，中运胜来，上下相错，谓之失守，姑洗林锺，商音不应也。如此即天运化易，三年变大疫。详其天数，差有微甚，微即微三年至，甚即甚三年至，当先补肝俞，次三日可刺肺之所行。刺毕，可静神七日。慎勿大怒，怒必真气却散之。又或在下，地甲子、乙未失守者，即乙柔干，即上庚独治之，亦名失守者，即【缺二字。】 孤主之，三年变疠，名曰金疠，其至待时也。详其地数之等差，亦推其微甚可知迟速耳。诸位乙庚失守，刺法同肝，欲平即勿怒。假令壬午刚柔失守，上壬未迁正，下丁独然，即虽阳年亏及不同，上下失守相招，其有期差之微甚，各有其数也。律吕二角，失而不和，同音有日，微甚如见。三年大疫，当刺脾之俞。次三日，可刺肝之所出也。刺毕，静神七日，勿大醉歌乐，其气复散；又勿饱食，勿食生物，欲令脾实气无滞，饱无久坐，食无大酸，无食一切生物，宜甘宜淡。又或地下甲子、丁酉失守其位，未得中司，即气不当位，下不与壬奉合者，亦名失守，非名合德，故柔不附刚，即地运不合，三年变疠，其刺法一如木疫之法。假令戊申刚柔失守，戊癸虽火运阳年，不太过也。上失其刚，柔地独主，其气不正，故有邪干，迭移其位，差有浅深，欲至将合，音律先同，如此天运失时，三年之中火疫至矣。当刺肺之俞。刺毕，静神七日，勿大悲伤也。悲伤，即肺动而其气复散也。人欲实肺者，要在息气也。又或地下甲子、癸亥失守者，即柔失守位也，即上失其刚也，即亦名戊癸不相合德者也。即运与地虚，后三年变疠，即名火疠。是故立地五年以明失守，以穷法刺。于是疫之与疠，即是上下刚柔之名也，穷归一体也。即刺疫法只有五法，是总其诸位失守，故只归五行而统之也。　　【马莳曰：此详言刚柔失守之义也。后本病篇云：假令甲子阳年土运太窒，如癸亥天数有余者，年虽交得甲子，厥阴犹尚治天，地已迁正，阳明在泉，去岁少阳已作地之右间，即厥阴之地，阳明故不相和奉者也。癸巳相会，土运太过虚，反受木胜，故非太过也。何以言土运太过？况黄锺不应太窒，木既胜而金还复，金既复而少阴如至，即木胜如火而金复微，如此则甲己失守，后三年化成土疫，晚至丁卯，早至丙寅，土疫至也。大小善恶，推其天地，详乎太乙，又只如甲子年，如甲至子而合应交司而治天，即下己卯未迁正，而戊寅少阳未退位者，亦甲己下有合也。即土运非太过，而木乃乘虚而胜土地。金次又行复胜之，即反邪化也，阴阳天地殊异尔。故其大小善恶，一如天地之法旨也。盖言甲子本阳年，土运太过，而气亦太窒，去年癸亥天数有余，今年虽交甲子，去年厥阴犹尚治天，然司地既已迁正，阳明在泉，去年少阳司地，今已退位而作地之右间，但厥阴犹在天，则地之阳明，乃金上刑木，不相和奉。癸亥在天，己卯在泉，天地不合德，故癸巳相会，土运太过者为虚，反受木胜，其音黄锺，不应太窒，今气太过而窒，反受木胜，则土之子金必还复之，金既复之，如少阴一来司天，即木虽胜之，其如火至则金又必微，若此者，乃甲己失守，刚失其守，后三年化成土疫，迟则至己卯年，早则至丙寅年而发，斯时上疫当至。凡土疫或大或小，或善或恶，推其本年得当司天之数，详其病时，太乙游于何宫，则大小善恶之异辨矣。此乃司天之失守。至于在泉之失守者何如？又只如甲子年，合应交司治天矣。即己卯者阳明也，未得迁正在泉，而去年少阳未得退位，犹尚在泉，亦甲己下有所合，今甲与戊相对，子与寅配位，虽土运非太过，而木亦乘虚胜土，土之子金，又行复以胜之，后三年化为土疠，其状一如土疫。盖疫自天来，疠从地至，即反生邪化也。要之阴阳之分，特有天地之异，然疠之大小善恶，其法与天疫无异，故此篇云，假令甲子刚柔失守，刚未正柔，孤而有亏云云。所谓刚未正者，即甲子未得迁正司天也。柔孤而亏者，即己卯未得迁正司地也。然土疫至者，其肾必虚，当先补肾俞。又次三日，刺足太阴脾经之俞穴太白，所以泻其土气也。又在泉下位己卯未迁正，而戊寅少阳未退位，则在运虽非太过，而木乃乘虚胜土，次三年亦作土疠，其法补泻一如甲子同法也。但其所刺已毕。又必有法，如不须夜行云云也。如后本病篇云：假令丙寅阳年太过，如乙丑天数有余者，虽交得丙寅，太阴尚治天也，地已迁正，厥阴司地，去岁太阳已作右间，即天太阴而地厥阴，故地不奉天化也。乙辛相会，水运太虚，反受土胜，故非太过，即太簇之管太羽，不应土胜而雨化，水复即风，此者丙辛失守其会，后三年化成水疫，晚至己巳，早至戊辰，甚即速，微即徐，水疫至也。大小善恶，推其天地数，乃太乙游宫，又只如丙寅年，丙至寅且合，应交司而治天，即辛巳未得迁正，而庚辰太阳未退位者，亦丙辛不合德也。即水运亦小虚而小胜，或有复，后三年化疠，名曰水疠，其状如水疫，治法如前。盖言丙寅阳年太过，去岁乙丑天数有余，虽交得丙寅，太阴犹尚治天，然地已迁正，厥阴已在泉，去年太阳退位，已作地之右间，即司天太阴，而司地厥阴，则木刑于上，不奉天化，乃乙丑与辛巳辛亥相会，水运太虚，反受土胜，故虽土非太过，其太簇之管太羽，不应土胜而为雨化，水之子，木来复之，则为风也，若此者，丙辛失守其会，后三年化成水疫，迟则自丙寅至己巳四年而发，早则自丙寅至戊辰三年而发，其甚微在徐速间。凡水疫之大小善恶，当推其本年司天司地之数，及太乙出游之宫可也。至于在泉之失守者何如？又只如丙寅年少阳至作司天，即辛巳厥阴未得迁正，在泉，而庚辰太阳未得退位，亦丙辛不相合也。即水运亦小虚小胜，及有所复，后三年化为水疠，治法一如司天之法耳。故此篇云，假如丙寅刚柔失守，丙未迁正治天，下辛巳独治其泉，上位丙失其刚干，故中水运不得为太过，反受土胜之。下文曰：上刚干失守，下柔不可独主之。中水运非太过，不可以诸丙年作为水之太过，当推之司天之数而知有亏，不可执法而定之。太阴尚治天，布天有余，而丙寅失守，上正乃天地不合，即律吕之音亦异，所谓柔干至而吕有音，应刚干未迁而律管无声，即少羽鸣响而太羽无声也。如此即天运失守，后三年变成水疫。甚则三年至戊辰，微则至己巳。但水疫必来克火，当先补心俞，次五日，可刺肾之合穴阴谷。又有下位地甲子辛巳，柔不附刚，亦名失守，即地运皆虚，后三年变水疠，即刺法皆如此矣。即前木病所谓辛巳未得迁正，而庚辰太阳未得退位者，亦丙辛不合德云云也。但其刺已毕，又必慎其大喜云云也。后本病篇云：假如庚辰阳年太过，如己卯天数有余者，虽交得庚辰年，阳明犹尚治天，地已迁正，太阴司地，去年少阴已作右间，即司天阳明，而司地太阴土上生金，地下奉天，至于上为乙而下为巳，乙巳相会则金运太虚，反受火胜，故非太过也。即姑洗之宫太商不应火胜宫化，金之子水复之则为寒刑，若此者，乙庚失守，其后三年当化成金疫，速则自庚辰至壬午年而发，徐则自庚辰至癸未年而发，又当推其本年司天在泉之数，及太乙出游之宫可也，其在泉之失守者何如？又只如庚辰司天，应时迁正而治天，即下乙未未得迁正，乃地下甲午少阴未得退位，是乙庚未合德也，即下乙未干失其刚，亦金运小虚也，有小胜，或无复，后三年化疠，名曰金疠，其状如金疫也。故此篇云，假如庚辰刚柔失守，盖言乙得其位，上失其庚，即所谓柔失其刚也。虽得其岁，即庚未得中位也，乙得下位以治其地，上位庚失其刚干，故中金运不得太过，反受火胜之也。且乙未在下主地孤立，上无刚干正之，天运已虚，所谓上位失守，下位无合也。姑洗上管庚辰，太商不如，林锺下管乙未，少商独应，如此者即天运化易，三年变为金疫，详其天数，差有微甚，大差七分，即气过一百五日为甚，甚则三年而至，小差五分，即气过七十五日为微，微亦三年而至，但金疫必克肝木，当先补肝俞。次三日，可刺肺之经穴经渠。针毕，可静神七日云云也。又或在下地甲子乙未失守者，即乙柔干失守，即上庚独治之，三年变为金疠，速则一二年，迟则三年而至，推其迟速，详其本年之地数与太乙出游之宫，凡诸位乙庚失守，其刺法同，但肝欲平勿怒可也。又后本病篇云：假令壬午阳年太过，如辛巳天数有余，虽交壬午，厥阴犹尚治天，地已迁正，丁酉阳明在泉，去岁丙申少阳已作地之右间，即天为厥阴，地为阳明，金上刑木，地不奉天，须知丁西与辛巳不相合德，今丁辛虽相会，木运太虚，反受金胜，故非太过，即蕤宾之管太角不应，金来侮木，则金行燥胜，木之子火化热复，即三年化成风疫，甚则速，微则徐，其疫之大小善恶，当推本年之天数与太乙出游之宫可也。在泉之失守者何如？又只如至壬午应时迁正治天，其下丁酉未得迁正，即地下丙申少阳未得退位，即壬丙相对，午申相配，乃丁壬不得合德，比谓失守，即丁柔干失刚，亦木运小虚，有小胜小复，后三年化为木疠，其状如风疫，治法如前。故此篇云，假令壬午刚柔失守，下得其位，上失其主，即司天布正，木运反虚，虽交岁而天未迁正，中运胜之，即地见丁酉，独主其运，故行燥胜，天未热化，是名二虚，上壬未迁正，下丁独然，即虽阳年，亏及不同，此谓上下失守，必得天数复位，始为相招，其有期差之微甚，各有其数，上律蕤宾下吕南吕，上太角不应，下少角应，故二角失而不和也。候壬午迁正之日，即上下角同声相应，微甚如见。三年大疫，微即至乙酉年而至，甚则至甲申年而至，甚速微徐也。脾虚必受其殃，当补脾俞。次三日，可刺肝之井穴大敦。刺毕，静神七日云云也。在泉之失守者何如？又或地下甲子丁酉失守其位，未得迁正以为正司，即气不当位，下为丁酉，上不与壬午奉合，亦名失守，乃柔不附刚，即地运不合，三年变为木疠，又名风疠，其刺法一如木疫之法耳。又后本病篇云：假令戊申阳年太过，去年丁未天数有余者，未得退位，今年虽交戊申，太阴犹尚治天，地已迁正，厥阴在泉，即癸亥已治地，去年壬戌太阳已退位作地右间，即天丁未地，癸亥木上刑土，不奉天化，丁癸相会，火运太虚，反受水胜也。非戊癸相合，故火运不应。夷则之管上太征不应下管，癸亥少征应之即下见癸亥主司地，同声不相应，即上下天地不相合德，故不相应，此戊癸失守其会，后三年化为火疫，速至三年庚戌而发，其疫之大小善恶，当推疫至之年，内合司天在泉之数，及太乙出游之宫可也。在泉之失守者何如？又只如戊申少阳已应时迁正司天，其下癸亥未得迁正，即地下壬戌太阳未退位，故癸亥未得迁正也。即戊壬相对，申戌相配，此非戊癸合德，乃下柔干失守，见火运小虚，有小胜或无复，后三年化为火疠，治法一如前治火疫之法耳，可寒之泄之也。故此篇云，假令戊癸刚柔失守，盖言戊与癸合天地二甲子，即戊申合癸亥，今下位癸亥主地，正司上位，戊申过丁未，天数未退而复布天，故戊癸不合，刚柔失守，戊未正司癸下独治，故虽阳年不为太过，反受水胜，正曰，上失其刚柔，地独主其气不正，故有水邪干之，天数过差，亦有多少，欲至将合，必得音律相同，如此天运失时，三年之中，火疫至矣，当补肺俞，防火之克，刺毕，静神七日云云也。又或地下甲子癸亥失守者，即柔失守位，即上失其刚，亦名戊癸不相合德，即运与地虚，后三年变为火疠，其刺法一如治大疫之法耳。】
