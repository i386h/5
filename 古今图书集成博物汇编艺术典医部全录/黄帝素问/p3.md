<!-- { "loadSidebar": true } -->
　　【张志聪曰：此承上文而言，惟修道者能出于天地阴阳之数也。】
　　黄帝曰：余闻上古有真人者，提挈天地，把握阴阳，呼吸精气，独立守神，肌肉若一，故能寿敝天地，无有终时，此其道生。
　　【王冰曰：真人，谓成道之人也。夫真人之身，隐见莫测。其为小也，入于无间；其为大也，徧于空境。其变化也，出入天地，内外莫见，迹顺至真，以表道成之证。凡如此者，故能提挈天地，把握阴阳也。真人心合于气，气合于神，神合于无，故呼吸精气，独立守神，肌肤若冰雪，绰约如处子，体同于道，寿与道同，故能无有终时，而寿尽天地也。惟至道生乃能如是。】
　　【马莳曰：此下四节，帝述其素所闻者而言之也。帝言上古之世，有等曰真人者，不待于修，而此真浑然全具，故谓之真人也。天地阴阳，真人与之合一，故能提挈天地，把握阴阳。呼吸己之精气，一如天地之默运也。独立守神，一如天地之存主也。无少无老，肌肉若一。天地此无极，则真人亦此无极，相与同敝，无有终时。盖道不变，故天地亦不变。真人之有道如此，其生同天地也宜矣。】
　　【张志聪曰：上古真人者，言所生之来，自然合道，而能全其天真之人也。天真完固，故能斡旋造化，燮理阴阳，吐纳精气，与道独存，　　全形，是以肌肤若冰雪，绰约如处子，寿过天地，无有终极之时。此由道之所生，故无为而道自合也。】
　　中古之时，有至人者，淳德全道，和于阴阳，调于四时，去世离俗，积精全神，游行天地之间，视听八达之外。此盖益其寿命而强者也，亦归于真人。
　　【王冰曰：全其至道，故曰至人，然至人以此淳朴之德，全彼妙用之道。和谓同和，调谓调适，言至人动静必适中于四时生长收藏之令，参同于阴阳寒暑升降之宜，心远世纷，身离俗染，故能积精而复全神，游行天地，视听八达，神全故也。庚桑楚曰：神全之人，不虑而　，不谋而当，精照无外，志凝宇宙，若天地然。又曰：体合于心，心合于气，气合于神，神合于无，其有介然之有唯然之音，虽远际八荒之外，近在眉睫之内，来于我者，吾必尽知之，夫如是者神全，故所以能矣。此所以同归于真人之道。】
　　【马莳曰：中古有至人者，至极之人也。淳德全道者，其德淳而不漓，则道自全矣。和于阴阳，调于四时，去世离俗，志异于人也。积精全神，亦独立守神之意也，惟神既全，则形自固，游行天地之间，视听八达之外，此盖益其寿命而身自强固，所以游行视听者，以此亦与真人同归耳。】
　　【张志聪曰：中古至人者，谓有为以入道，而能全所生之天真者也。天真虽泄，复能修德全道，积精养神，故令神气充塞于天地之间，耳目聪明于八达之外，此盖从修炼保固得来，亦能复完天真，而同归大道。夫真人者，得先天之真者也；至人者，得后天之气者也。其趋则一，故亦归于真人。】
　　其次有圣人者，处天地之和，从八风之理，适嗜欲于世俗之间，无恚嗔之心，行不欲离于世，被服章，举不欲观于俗，外不劳形于事，内无思想之患，以恬愉为务，以自得为功，形体不敝，精神不散，亦可以百数。【恚，于桂切。愉，音俞。】
　　【王冰曰：与天地合其德，与日月合其明，与四时合其序，与鬼神合其吉凶，故曰圣人。所以处天地之淳和，顺八风之正理者，欲其养正，避彼虚邪，其志深于道，故适于嗜欲，心全广爱，故不有恚嗔，是以常德不离，殁身不殆。至于举事行止，虽常在时俗之间，然其见为则与时俗有异尔。何者？贵法道之清静也。为无为，事无事，是以内无思想，外不劳形，法道清静，适性而动，故悦而自得也。外不劳形，内无思想，故形体不敝，精神保全，神守不离，故年登百数，此盖全性之所致尔。庚桑楚曰：圣人之于声色滋味也，利于性则取之，害于性则捐之，此全性之道也。】
　　【马莳曰：上言至人，与真人同归，则夫上者。下此而有圣人，又下此而有贤人，故皆曰其次。言中古有圣人者，处天地之和，顺八风之理，有所嗜欲，与世俗相安，而无恚嗔之心，行同于世，服同于时，以道而同也。举动不观于俗，以道而异也。外不劳形于事，内无妄想之患，以恬惔愉悦为要务，以悠然自得为己功，故形体不敝，精神不散，其寿亦可以百数也。此犹第三节言上古之知道者耳。上文言至人游行天地之间，视听八达之外，而圣人不然，故不及至人者以此。】
　　【张志聪曰：至人真人者，去世离俗，修道全真，无妻室之爱，无嗜欲之情，所谓游方之外，高出人类者也。圣人者，处天地之内，顺八方之理，教以人偷，法于制度，黻冕于朝堂之上，不欲离于世俗章服，无为而治，不劳其形，随机而应，不役其神，此治世之圣人也，亦可以优游泮奂而长享百年矣。如五帝、三皇、周公、孔子，寿不越百岁而灵明真性，与太虚同体，万劫常存。】
　　其次有贤人者，法则天地，象似日月辨列星辰，逆从阴阳，分别四时，将从上古，合同与道，亦可使益寿而有极时。
　　【王冰曰：次圣人者，谓之贤人，然自强不息，精了百端，不虑而通，发谋必当，志同于天地，心烛于洞幽，故云法则天地，象似日月也。辨列者，谓定内外星官座位之所，与天三百六十五度远近之分次也。逆从阴阳者，谓以六甲等法，逆顺数而推步吉凶之征兆也。《阴阳书》曰：人中甲子，从甲子起，以乙丑为次，顺数之。地下甲子，从甲戌起，以癸酉为次，逆数之。此之谓逆从也。分别四时者，谓分其气序也。春温和，夏暑热，秋清凉，冬凛冽，此四时之气序也。将从上古，合同于道，谓如上古知道之人，法于阴阳，和于术数，饮食有节，起居有常，不妄作劳也。上古知道之人，年度百岁而去，故可使益寿而有极时也。】
　　【马莳曰：下此有贤人者，法则象似，皆仰稽之意。法天地日月自然之运，辨列星辰之位，逆顺以推阴阳之数，分别四时之气序，盖占天道以尽人事也。此犹第五节言上古之教下者，合同于道，故曰将从上古合同于道也。亦可使益其寿，而比之至人，圣人，则有所终极焉耳。】
　　【张志聪曰：贤人者，处尘俗之内，鲜拘蔽之习，取法天地，如日月之光明，推测象纬，顺逆二气，序别四时，将与上古天真之圣，同合于道，亦可使益寿而至于寿敝天地之极，此修道之贤人，而由人以合天，超凡以至圣者也。此帝勉人修为，而不得以凡庸自弃。故移精变气章曰：去故就新，乃得真人。】
　　　四气调神大论篇第二

　　【马莳曰：此篇应是岐伯所言，发前篇修道未尽之意，篇内以春夏秋冬四时异气，当有善养生长收藏之道，及圣人春夏养阳，秋冬养阴，皆调神之要道也，故名篇，凡言道者也。】
　　【张志聪曰：神藏于五脏，故宜四气调之。脾不主时，旺于四季月。】
　　春三月，此谓发陈，天地俱生，万物以荣。夜卧早起，广步于庭，被发缓形，以使志生，生而勿杀，予而勿夺，赏而勿罚，此春气之应养生之道也。逆之则伤肝，夏为寒变，奉长者少。【以，已同。长，上声，后同。】
　　【王冰曰：春阳上升，气潜发散，生育庶物，陈其姿容，故曰发陈也。所谓春三月者，皆因节候而命之，夏秋冬亦然。天气温，地气发，温发相合，故万物滋荣。温气生，寒气散，故夜卧早起，广步于庭也。被发缓形者，法象也，春气发生于万物之首，故被发缓形，以使志意发生也。勿杀勿夺勿罚者，春气发生，施无求报，故养生者，必顺于时也。此春气之应养生之道者，所谓因时之序也。当春阳布发生之令，而养生者，必谨奉天时也。逆，谓反行秋令也，肝象木，王于春，故行秋令则肝气伤。夏火王而木废，故病生于夏。然四时之气，春生夏长，逆春伤肝，故少气以奉于夏长之令也。】
　　【马莳曰：此以下四节，言当随时善养也。正二三月，春之三月也。阳气已生，最能发生而敷陈之，故气象谓之发陈也。当是之时，天地以生物为德，万物荣茂。吾人于此，当有善养之术。其卧则夜，其起则早，以阳气正舒也，起而广步于庭，以布夜卧之气，被发而无所束，缓形而无所拘，使志意于此而发生。其待物也，当生则生之而勿之杀，当与则与之而勿之夺，当赏则赏之而勿之罚。凡若此者，盖以春时主生，皆以应夫春气而尽养生之道也。否则春属木，肝亦属木，逆春气则伤肝木，而肝木不能生心火，至夏之时，有寒变之病。寒变者，水来侮火，为寒所变也，岂不少气以迎心脏欲长之气哉？奉之为言迎也。】
　　【张志聪曰：春阳上升，发育万物，启故从新，故曰发陈。天地之气俱主生发，而万物亦以生荣，夜卧早起，发生气也。缓步所以运动生阳之气，东方风木之气，直上巅顶。被发者，疏达肝木之气也，举动舒徐，以应春和之气。志者，五脏之志也。志意者，所以御精神，收魂魄，适寒温，和喜怒者也，是以四时皆当顺其志焉。勿杀，勿夺，勿罚，皆所以养生发之德也，故君子启蛰不杀，方长不折。四时之令，春生夏长，秋收冬藏，此春气以应养生之道。逆，谓逆其生发之气也。肝属木，王于春，春生之气逆则伤肝，肝伤则至夏为寒变之病，因奉长者少故也。盖木伤而不能生火，故于夏月火令之时，反变而为寒病。】
　　夏三月，此谓蕃秀，天地气交，万物华实。夜卧早起，无厌于日，使志无怒，使华英成秀，使气得泄，若所爱在外，此夏气之应养长之道也。逆之则伤心，秋为痎疟，奉收者少，冬至重病。【重，平声。】
　　【王冰曰：阳自春生，至夏洪盛，物生以长，故蕃秀也。天地气交，万物华实，举夏至也。脉要精微论曰，夏至四十五日，阴气微上，阳气微下，由是则天地气交也。然阳气施化，阴气结成，成化相合，故万物华实也。夜卧早起，无厌于日，使志无怒者，何也？缓阳气则物化，宽志意则气泄，物化则华英成秀，气泄则肤腠宣通，时令发扬，故所爱亦顺阳而在外也。当夏气扬蕃秀之令，而养生者，必敬顺天时也。逆，谓反行冬令也。心象火，王于夏，故行冬令则心气伤。秋金王而火废，故病发于秋而为痎疟也。然四时之气，秋收冬藏，逆夏伤心，故少气以奉于秋收之令也。冬水胜火，故重病于冬至之时也。】
