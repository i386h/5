<!-- { "loadSidebar": true } -->
　　【马莳曰：此节因帝有脏腑之疑而明言之也。帝问心肝脾肺肾为五脏，而又有脑髓或指之以为脏，肠胃为六腑之二，而或者亦指以为脏，又或以为腑，其相反如此，而各自谓其是者何也？伯言方士以脑髓为脏，然脑髓亦可以为腑，方士以肠胃为脏，然肠胃终所以为腑，故脑髓骨脉胆与女子胞，此六者属阴，乃地气之所生也，皆所以藏阴而象乎地，盖藏垢纳污者莫如地，六者主藏而不泻，此所以象地也。其脏为奇，无所与偶，而至有恒不变，名曰奇恒之腑。胃大小肠三焦膀胱，此五者属阳，乃天气之所生也，盖天主变化，五者泻而不能藏，此所以象天也。此则受五脏之浊气而传化之，名曰传化之腑，惟其为传化之腑，所以不能久留诸物，有则输泻者也。然肺藏魄肛门，上通于大肠，大肠与肺为表里，故亦可称之曰魄门，此魄门者，亦为五脏之使，水谷下此，亦不能藏者也，较之传化之腑，何以异哉？】
　　【张志聪曰：方士，修炼方术之士。道，理也。大凡藏物者皆可名脏名腑，故皆自以为是也。按以上十篇，首四篇，论精神气血，后六篇，论脏腑阴阳，是以此篇中明藏精气者名脏，传化物者为腑，然又有脑髓骨脉胆女子胞，亦所以藏精神气血者也。修养之士，欲积精全神通元牝，养胎息结灵孕者，不可不知也。脑名泥丸宫，为上丹田，骨藏髓，脉藏血，诸髓血脉皆会于脑，故脑为精髓之海。舌下为华池，有廉泉玉英二窍通于胆液。《黄庭经》曰：玉池清水灌灵根，审能修之可常存。女子，元母也，胞者，养胎息结灵胎者也。《胎息经》曰：胎从伏气中结，气从有胎中息结，精育胞，化生身，留胎止精可长生。故曰，脑、髓、骨、脉、胆、女子胞，此六者更当藏密而不可虚泻者也。地主闭藏而上升，天主化施而下降，言人之脏腑形骸，应象天地阴阳之气。此六者，与传化之腑不同，故名曰奇恒之腑。夫脏为阴，地为阴，地之浊气升于天，天受之而复降于下，故名曰传化之腑。天主化施也，魄门五脏之浊，从此而出，故亦为五脏之下窍，肠胃之腐秽，从此而泻出，故曰水谷不得久藏。】
　　所谓五脏者，藏精气而不泻也，故满而不能实；六腑者，传化物而不藏，故实而不能满也。所以然者，水谷入口则胃实而肠虚，食下则肠实而胃虚，故曰实而不满，满而不实也。
　　【王冰曰：精气为满，水谷为实，五脏但藏精气，故满而不能实，六腑则不藏精气，但受水谷，故实而不满也。胃实而肠虚，以水谷未下也；肠实而胃虚，以水谷既下也。】
　　【马莳曰：此言五脏主于藏精，六腑主于传物，乃脏腑之的义，所以折方士之谬也。夫谓心肺脾肝肾为五脏者，正以五脏各有精，藏精气而不泻，故虽至于满而不至于有所实，惟不实则不至于有所泻也。谓胆胃大小肠三焦膀胱为六腑者，正以六腑传化物而不藏，故一至于实而不能有所满，惟不能满则不能不有所泻也。所以实而不能满者，方其水谷入口之时，上之为胃者实，而下之为肠者尚虚，及其食下下脘之后，则下之为肠者实，而上之为胃者已虚，故一有所实，则不能有所满，而必至于泻也。故曰实而不满者以此。彼五脏无水谷之出入，特其精微之气焉耳，故虽至于满而不至于有所实，自不必有所泻也。故曰满而不实者以此。】
　　【张志聪曰：按王氏曰：精气为满，水谷为实，五脏但藏精气，故满而不能实，若六腑则水谷充实于内，而不得久留，故实而不能满。胃实而肠虚，肠实而胃虚，此复申明实而不满之义，实而不满，满而不实，此总结上文两节之义。】
　　帝曰：气口何以独为五脏主？岐伯曰：胃者水谷之海，六腑之大源也。五味入口，藏于胃以养五脏气，气口亦太阴也。是以五脏六腑之气味，皆出于胃，变见于气口。故五气入鼻，藏于心肺，心肺有病，而鼻为之不利也。【见，音现。为去声。】
　　【王冰曰：气口，即寸口也，亦谓脉口。以寸口可候气之盛衰，故云气口；可以切脉之动静，故云脉口，皆同取于手鱼际之后同身寸之一寸，是则寸口也。夫人有四海，胃为水谷之海，则其一也，受水谷以荣养四旁，以其当运化之源，故为六腑之大源也。气口之所候，脉动者是手太阴脉气所行，故言气口亦太阴也。荣气之道，内谷为宝，谷入于胃，气传于肺，精专者循肺气行于气口，故云变见于气口也。】
　　【马莳曰：此明气口之脉独为五脏主，遂即五味入口之语，以明五气入鼻之义焉。气口者，右手之寸口脉，即手太阴肺经太渊穴也。此篇与经脉别论、《灵枢》五色四时气篇皆名之曰气口，《灵枢》终始篇名之曰脉口，皆以脉气必会于此也。六节脏象论、《灵枢》禁服篇名之曰寸口，以此部即太渊穴，去鱼际仅一寸也。其左手寸部，则《内经》诸篇，皆谓之人迎耳。经脉别论谓气口成寸，以决死生。故帝问气口何以独为五脏主，而可以决脉之动静，气之盛衰，人之死生有如是也？伯言脉虽见于气口，而实本之于脾胃也。胃者，足阳明也。脾者，足太阴也。足阳明为六腑之先，足太阴为五脏之本。胃主纳受，凡水谷以是为市，为六腑之大源。五味入口，藏于胃，而得脾以为之运化，致五脏之气，无不藉之以资养，则是脾者足太阴也，肺者手太阴也，其气本相为流通，而气口亦手太阴耳。是以五脏六腑之气味，皆出于胃，变见于气口耳。惟脉出于胃，变见于气口，故凡胃脾有积聚痰物，其气口必大而滑。凡胃脾之虚者，其气口脉必虚。盖谷入于胃，气传于肺，而肺于行于气口，故云变见于气口也。玉机真脏论云：五脏者，皆禀气于胃，胃者五脏之本也，脏气者不能自致于手太阴，必因于胃气，乃至于手太阴也。盖言胃而脾可知矣。其与此意互相发欤？然五味入口者如此，彼五气入鼻者何如？六节脏象论云：天食人以五气，地食人以五味，五气入鼻，藏于心肺，上使五色修明，音声能彰，五味入口，藏于肠胃，味有所藏，以养五脏之气，气和而生，津液相成，神乃自生。故五味入口，入于六腑，五气入鼻，入于五脏，五脏惟心肺居于膈上，受此五气，故心肺有病而鼻为之不利矣。然则脾有病者，安能辨其五味哉？】
　　【张志聪曰：气口，手太阴之两脉口。五脏之气，皆变见于气口，故为五脏主。此论水谷入胃以养五脏，五脏之精气复荣于脉，以见于气口也。盖水谷之清者荣于五脏，水谷之浊者出于六腑。清中之清者，荣于经脉；清中之浊者，复传化于肠胃膀胱。此论饮食于胃，有气味清浊上下出入之分，当知奇恒之腑，亦受清中之清者也。水谷入胃，由足太阴脾脏转输以灌溉四脏，然水入于胃，又由手太阴肺脏之通调四布。谷入于胃，淫精于脉，肺朝百脉，输精于皮毛，毛脉合精，行气于脏腑，是五脏六腑之气味，皆出于胃，变见于气口，故曰气口亦太阴也。言足太阴转输水谷之精，而手太阴亦为胃以养五脏气，是以五脏之气，皆见于气口也。心肺居上为阳，肺乃心之盖而主气，开窍于鼻，故引脏象论而言味归阴而气归阳也。《道书》云：鼻为天门，口为地户。】
　　凡治病必察其下，适其脉，观其志意与其病也。拘于鬼神者，不可与言至德。恶于针石者，不可与言至巧。病不许治者，病必不治，治之无功矣。
　　【王冰曰：下谓目下所见可否也。谓适其脉之盈虚，观量志意之邪正，及病浅深成败之宜，乃守法以治之也。若志意邪则好祈祷，言至德则事必逢，故不可与言至德也。恶于针石则巧不得施，故不可与言至巧。心不许人治之，是其必死，强为治者，功亦不成，故曰治之无功矣。】
　　【马莳曰：此言凡治病者，当详其法，择其人与病也。察其下者，察其下窍通否也。适其脉者，调其脉之大小滑濇浮沉也。人有志意则审观之，然后与其病之可治与否也。彼拘于鬼神者，专事祈祷，惑于渺茫，与言修身养性之至德，必不见信。恶于针石者，谓针无益，与言针石之至巧，必不肯从。又有病势危笃，难以轻许者，不可与治，治之有何功哉？】
　　【张志聪曰：下，谓肠胃水谷之所出也。玉机论曰：五实死，五虚死。脉盛、皮热、腹胀、前后不通、闷瞀，此谓五实。脉细、皮寒、气少、泄利前后、饮食不入，此谓五虚。浆粥入胃，泄注止，则虚者活，身汗得后利，则实者活。又曰：仓廪不藏者，是门户不要也。得守者生，失守者死。是以凡病必察其下二便也。适其脉者，调适其太阴气口之脉，以决脏腑之气也。志意者，所以御精神，收魂魄，适寒温，和喜怒者也。故当观其志意，与其所受之病焉。拘于鬼神者，欲其祝由而愈病也。然祝由之道，移精变气，以我之神而通神明，有至道存焉。若惟拘于鬼神之事，不可与言至德矣。用针石者，有至巧之妙道，故恶于针石者，不可与言至巧。既不能藏此精神以通神明，当以针石治其外，汤药治其内矣。若恶于针石，不许治以汤药，治之亦无功矣。然按以上七篇，论阴阳脏腑，而阴阳脏腑之病，必须审证辨脉，治以针石醪醴。是以下篇论五方有五治之法，病在外者治以针石，病在内者治以醪醴汤液。即欲祝由愈病，亦须移精变气，而后能通于神明。故此篇末结曰，拘于鬼神者，不可与言至德，恶于针石者不可与言至巧，乃承上起下之文也。】
　　　异法方宜论篇第十二

　　【马莳曰：治病各法，始于五方，而圣人则之，杂合以治，各得其宜，故名篇。】
　　【张志聪曰：治病之法，各有异同，五方之民，居处衣食，受病治疗，各有所宜。】
　　黄帝问曰：医之治病也，一病而治各不同，皆愈，何也？岐伯对曰：地势使然也。
　　【王冰曰：不同，谓针石灸焫毒药导引按蹺也。地势，谓法天地生长收藏及高下燥湿之势也。】
　　【马莳曰：帝问均一病耳，而或以砭石，或以毒药，或以灸焫，或以九针，或以导引按蹺，治各不同，何其病之皆愈也？伯言四方地势不同，故所治亦异，不必拘用一法也。】
　　【张志聪曰：夫九州八方，皆通于天气，天有春夏秋冬之四时，地有生长化收藏之五气，而人亦应之。是以东方主春生之令，而人气亦发生于外，故宜针石以治其外；南方主夏长之令，而人气更发越于外，故宜微针以治其皮毛；西方主秋收之令，人气亦收藏于内，故宜毒药以治其内；北方主冬藏之令，而人之阳气亦沉潜于下，故宜艾焫以起阳气于至阴；中央湿上主生化之令，而人气亦守于中，故宜导引按蹺使灌通于四末。此地势有生长收藏之不同，而治法是亦有别也。】
