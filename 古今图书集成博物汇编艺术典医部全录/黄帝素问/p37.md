<!-- { "loadSidebar": true } -->
　　故东方之域，天地之所始生也。鱼盐之地，海滨傍水，其民食鱼而嗜咸，皆安其处，美其食。鱼者使人热中，盐者胜血，故其民皆黑色疏理，其病皆为痈疡，其治宜砭石，故砭石者，亦从东方来。
　　【王冰曰：东方法春气之方，鱼盐之地，海之利也。水际以随业近之，丰其利，故居安。恣其味，故食美。鱼发疮，则热中之信；盐发渴，则胜血之征。血弱而热，故喜为痈疡。砭石，谓以石为针也。《山海经》曰：高氏之山有石如玉，可以为针，则砭石也。故砭石东人今用之。】
　　【马莳曰：此言砭石之所自始也。天地发生之气，始于东方，故东方之域，天地之所始生也。鱼盐最多，海滨近水，其民食鱼而嗜咸，居此土以为安，食土味以为美。然鱼性属火，使人热中，盐味至咸，最能胜血。宣明五气论云：咸走血，血病无多食咸。故热中则水亏，血胜则阴衰，其民黑色疏理，病为痈疡，故东方用砭石以治之。后世用砭石者，自东方来也。】
　　【张志聪曰：天地始生之气，由东方之九野，以及于宇内之九州也。夫五方之生物，所以养生，如偏于嗜食，皆能致病也。地不满东南，故多傍水，海滨之地，利于鱼盐，傍水故民多食鱼，近海故嗜咸，得鱼盐之利，故居安食美也。鱼性属火，故使人热中，心主血脉，故咸胜血也。嗜咸故色黑血弱，致肉理空疏也。五脏生成篇曰：多食咸则脉凝泣而色变。《灵枢经》曰：饮食不节，阴气不足，阳气有余，荣气不行，乃发为痈。又曰：血泣不通，则卫气归之不得复反，故痈肿也。东方之地，人气发生于外，故其治诸病，宜于砭石也。夫春生之气从东方，而普及于宇内，故砭石之法，亦从东方而来，以施及于九州也。金西铭曰：首言地势使然，继言天地之所始生，地气通于天也。】
　　西方者，金玉之域，砂石之处，天地之所收引也。其民陵居而多风，水土刚强，其民不衣而褐荐，其民华食而脂肥，故邪不能伤其形体。其病生于内，其治宜毒药，故毒药者，亦从西方来。
　　【王冰曰：西方法秋气之方，引谓牵引，使收敛也。居室如陵故曰陵居。金气肃杀，故水土刚强。不衣丝绵，故曰不衣。褐，谓毛布。荐，谓细草。华，谓鲜美，酥酪骨肉之类也。以食鲜美，故人体脂肥。水土刚强，饮食脂肥，肤腠闭封，血气充实，故邪不能伤也。内，谓喜怒悲忧恐及饮食男女之过甚也。能攻其病，则谓之毒药，以其血气盛，肌肉坚，饮食华，水土强，故病宜毒药，方制御之。药，谓草木虫鱼鸟兽之类皆能除病者也。故毒药为西方人方术，今奉之。】
　　【马莳曰：此言毒药之所自始也。天地肃杀之气，盛于西方，故西方者属金，而金玉生之，砂石产之，天地之所收引也。其民倚高陵以为居，而耐受乎风，水土得金之气，甚为刚强，故斯民衣不用丝绵，而用毛布之褐，细草之荐，食必用鲜华，而体则脂肥，所以外邪不能伤，而内伤之病生，凡七情饮食皆是也，必宜用毒药以治之。后世之用毒药者，自西方来也。】
　　【张志聪曰：天地降收之气，从西北而及于东南，其民依山陵而居，故多风。金气坚肃，故水土刚强。不衣，不事服饰也。饮食华厚，故人多脂肥。水土刚强，肤腠肥厚，是以外邪不能伤其形，惟饮食七情之病生于外也。毒药，有毒之药也。五常政论曰：大毒治病，十去其六，常毒治病，十去其七，小毒治病，十去其九。盖上古以神农之上品无毒者，可以久服长生，而中品下品有毒之药，以治病攻疾也。邪不外入，病从内生，故宜毒药治其内。天地秋收之气，从西以及于九州，故毒药治病之法，亦从西方来也。】
　　北方者，天地所闭藏之域也。其地高陵居，风寒冰冽，其民乐野处而乳食，脏寒生满病，其治宜灸焫，故灸焫者，亦从北方来。【乐，音洛。焫，音萃。】
　　【王冰曰：北方法冬气之方，野处乳食，又水寒冰冽，故生病于脏寒也。火艾烧灼谓之灸焫，故灸焫北人正行其法。】
　　【马莳曰：此言灸焫之所自始也。天地严凝之气，盛于北方，故北方者，天地闭藏之域也，其地最高，其居如陵，风寒冰冽，民思避之，故乐于野处，多食兽乳，乳性颇寒，是以人之脏气亦寒，而中满之病生。故北方之人，必用灸焫以暖之。后世之用灸焫者，从北方来也。】
　　【张志聪曰：西北方阴也，是以闭藏之气，惟北更甚。地高陵居，西北之势也。风寒冰冽，阴气胜也。野处乳食，北人之性也。夫秋收之气收于内，冬藏之气直闭藏于至阴之下，是以中上虚寒，而胸腹之间，生胀满之病矣。艾名冰台，削冰令圆举而向日，以艾承其影，则得火。夫阳生于阴，火生于水，艾能得水中之真阳者也。北方阴气独盛，阳气闭藏，用艾焫灸之，能通接元阳于至阴之下，是以灸焫之法，亦从北方而来也。夫人与天地参也，天有寒暑之往来，人有阴阳之出入。经曰：陷下则灸之。即四方之民，阳气陷藏，亦宜焫艾，故曰艾焫之法，亦从北方来。】
　　【董帷园曰：故凡虚寒胀满之病，治宜温补启发元阳，不可误用寒凉克伐之剂。】
　　南方者，天地所长养，阳之所盛处也。其地下，水土弱，雾露之所聚也。其民嗜酸而食胕，故其民皆致理而赤色，其病挛痹，其治宜微针，故九针者，亦从南方来。【胕、腐同。】
　　【王冰曰：南方法夏气之方，地下则水流归之，水多故土弱，而雾露聚。嗜酸而食胕，言其所食不芬香也。酸味收敛，故人皆肉理密致，阳盛之处故色赤。湿气内满，热气内薄，故筋挛脉痹。微，细小也。细小之针，调脉衰盛也，故九针南人甚崇之。】
　　【马莳曰：此言九针之所自始也。天地温厚之气，在于南方，故南方者，天地所长养，阳气最盛之处也。地不满东南，故其地最下，而水土弱，雾露由地而升，惟地下则为雾露之所聚。其民嗜酸味而食胕，胕者气之腐者也。酸味收敛，故肉理致密。阳盛之处，故色赤。湿气内满，热气内薄，故其病为筋挛湿痹也。南方之人，乃用九针以治之。后世之用九针者，自南方来也。】
　　【张志聪曰：南方主夏长之气，是以为阳热所盛之处，低下则湿，故雾露之所聚。胕如豉、鲊、酰、醢之类，物之腐者也。酸味收敛，故肉理致密；酸乃木味，故外见赤色。多雾露湿气，故其病挛痹也。南方之气，浮长于外，故宜微针以刺其皮。夫针有九式，微针者，其锋微细浅刺之针也。金西铭曰：五方之民，举东方之嗜咸者，则见本色之黑，南方之嗜酸者，则见所生之赤，盖色生于味也。夫气为阳，味为阴。东方主春之气，而民嗜藏下之咸，南方主浮长之气，而民嗜收敛之酸，有若阳鹿之嗜阴龟，潜龙之嗜飞燕，皆出于天性之自然也。】
　　中央者，其地平以湿，天地之所以生万物也众。其民食杂而不劳，故其病多痿厥寒热，其治宜导引按蹺，故导引按蹺者，亦从中央出也。
　　【王冰曰：中央法土德之用，故生物众。然东方海，南方下，西方北方高，中央之地平以湿，则地形斯异，生病殊焉。其四方辐辏而万方交归，故人食纷杂而不劳。湿气在下，故多病痿弱气逆及寒热也。阴阳应象大论曰：地之湿气，感则害皮肉筋。居近于湿故尔。导引，谓摇筋骨，动支节。按，谓折按皮肉。蹺，谓捷举手足。导引按蹺，中人用为养神调气之正道也。】
　　【马莳曰：此言导引按蹺之所自始也。东方海，南方下，西北方高，故中央者其地平以湿，土德正王，故天地所以生万物者至众。湿气在下，故民病为痿为厥为寒热，故治之宜导引按蹺也。后世之用导引按蹺者，亦从中央来也。】
　　【张志聪曰：中央，土之位也。地平，土之体也。湿者，土之气也。化生万物，土之德也。位居中央而气溉四方，是以所生万物之广众也。四肢为诸阳之本，痿痹者，手足之气逆而痿弱不用也。乎脉篇曰：阳脉不足，阴往乘之，则洒淅恶寒。阴脉不足，阳往乘之，则发热。寒热者，手足三阴三阳之脉病也。盖言中土之民，不劳其四体，而气血不能灌溉于四旁，是以多痿厥寒热之病矣。导引者，擎手而引欠也。按蹻者，蹻足以按摩也。盖中央之化气，不能充达于四旁，故宜导按其四肢以引气血之流通也。夫中央之化气，由中而及于四方，故导引按蹺之法，亦从中而四出也。】
　　【莫子晋曰：由东南而及于西北，由西北而及于东南，故曰来。由中央而及于四方，故曰出。】
　　故圣人杂合以治，各得其所宜，故治所以异，而病皆愈者，得病之情，知治之大体也。
　　【王冰曰：随方而用，各得其宜，惟圣人法乃能然矣。治之能达性情，故病皆愈。】
　　【马莳曰：上文言各法始于五方，而圣人治病，则互用而且合者，此病之所以皆愈也。】
　　【张志聪曰：夫天有四时之气，地有五方之宜，民有居处饮食之殊，治有针灸药饵之异，故圣人或随天之气，或合地之宜，或随人之病，或用针灸毒药，或用导引按摩，杂合以治，各得其宜。所谓病同而异治者，如痈疡之热毒盛于外者，治宜针砭，毒未尽出者，治宜毒药，阴毒之内陷者，又宜于艾焫也。又如湿邪之在四肢而病痿厥者，宜于针砭，气血之不能疏通者，宜按蹺导引，所以治异而病皆愈也。得病之情者，知病之因于天时，者因于地气，或因于人之嗜欲，得病之因情也。或因五方之民，而治以五方之法，或因人气之生长收藏，而宜于针砭艾焫，或宜于毒药按蹺，是知治之大体，而又不必胶执于东方之治宜砭石，西方之治宜毒药也。是以圣人杂合以洽，而皆得其所宜。再按上古之民，动作以避寒，则阳气不致陷藏，而无胀满之病矣。阴居以避暑，则元气不致外弛，而无挛痹之证矣。形劳而不倦，则气血得以流通，而无痿厥寒热之疾矣。是以毒药不能治其内，针石不能治其外，此修养吾身中之精气，而能胜天地之阴阳者也。】
　　　移精变气论篇第十三

　　【马莳曰：篇内有移精变气，故名之。】
　　黄帝问曰：余闻古之治病，惟其移精变气，可祝由而已。今世治病，毒药治其内，针石治其外，或愈或不愈，何也？岐伯对曰：往古人居禽兽之间，动作以避寒，阴居以避暑，内无眷慕之累，外无伸宦之形，此恬惔之世，邪不能深入也。故毒药不能治其内，针石不能治其外，故可移精祝由而已。当今之世不然，忧患缘其内，若形伤其外，又失四时之从，逆寒暑之宜，贼风数至，虚邪朝夕，内至五脏骨髓，外伤空窍肌肤，所以小病必甚，大病必死，故祝由不能已也。帝曰：善。【数，音朔。空，上声。】
