<!-- { "loadSidebar": true } -->
　　【王冰曰：不从毫毛，言生于内也。阴气内生，阳气竭也，不得入于腹中，故言五脏阳已竭也。津液者，水也。郭，皮也。阴稸于中，水气胀满，上攻于肺，肺气孤危，魄者肺神，肾为水，害子不救母，故云其魄独居也。夫阴精损削于内，阳气耗减于外，则三焦闭溢，水道不通，水满皮肤，身体否肿，故云形不可与衣相保也。凡此之类，皆四肢脉数急，而内鼓动于肺中也。动中者，谓气急而咳也。言如是者，皆水气格拒于腹膜之内，浮肿施张于身形之外，欲穷标本，其可得乎？四极，四肢也。《灵枢经》曰：阳受气于四末。平治权衡，谓察脉浮沉也。脉浮为在表，脉沉为在里，在里者泄之，在外者汗之。去宛陈銼，谓去积久之水物，犹如草茎之不可久留于身中也。微动四极，谓微动四肢，令阳气渐以宣行，故又曰温衣也。经脉满则络脉溢，络脉溢则缪刺之以调其络脉，使形容如旧而不肿，故云缪刺其处以复其形也。开鬼门，是启元府遣气也。五阳，是五脏之阳气也。洁净府，谓泻膀胱水去也。脉和则五精之气以时宾服于肾脏也。然五脏之阳渐而宣，布五脏之外气秽复除也。如是故精髓自生，形肉自盛，脏腑既和，则骨肉之气更相保抱，大经脉气乃复平尔。】
　　【马莳曰：此帝承上文而举病成一证者问之，伯遂以治法为对也。阳者，卫气也。郭，皮肤也，人以皮肤为郭，犹以外城为郭也。魄，肺神也。四极，四肢也。平治权衡，察脉之轻重浮沉也。宛，积也。陈莝，陈草也。邪气之在人身，犹草莝之陈积也。开鬼门，发汗也。洁净府，利水也。五阳，五脏皆有阳气也。巨气，大气也，即正气也。帝言病有不从毫毛而生，非由于外，而生于内，五脏阳气，皆已竭尽，津液充溢皮肤，发为肿胀，上攻于肺，肺神独居，是孤精在内，而阳气耗散于外，形体软弱，不可与衣相保。四肢胀急，中气喘促，邪气入内，以与正气相拒，肿胀之形施张于外，宜何法治之？伯言当察其脉之浮沉，如权衡然，浮则在表宜汗，沉则在里宜泄，如去宛积之陈草。又微动四肢以导引之，温暖其衣以流通之，缪刺其处以复其形体。盖经脉满则络脉溢，络脉溢则缪刺之，以调其经脉，如缪刺论之所云也。开鬼门以发其汗，洁净府以利其水，庶使五脏之精，渐以时服，五脏之阳，渐以宣布，正以疏涤五脏，故邪气去而精自生，形自盛，骨肉相保，巨气乃平也。非由邪气之去，何以致正气之复哉？是证也，其《灵枢》水胀论五癃津液篇之所谓水胀欤。】
　　【张志聪曰：此节论气生于精，精由气化。欲治病者，当究其原，原本既清，则生机自盛，精生气平，邪气自服，不可徒以攻疾为首务也。夫阳气主于皮毛，不从毫毛而生，五脏阳已竭者，不因外邪伤于表阳，而五脏之元真已竭于内也。肺主气而外主皮毛，气化则水津四布，而下输膀胱，气耗于外，不能布化水液，是以津液充溢于郛郭，而肺脏之阴魄孤精独居于内也。水液充于皮肤，则身体肿胀，而不可与衣相保。四肢为诸阳之本，阳虚于外，是以四极肿急，喘而动中，是气逆于内，而形肿施于外，为治之法奈何？必也腐秽去而形复，形复而气布，气布而水行，水行而精生，精生而气平，所谓形归气，气归精也。平权衡者，平治其脉，即缪刺也。肺朝百脉，输精于皮毛，毛脉合精而后行气于脏腑，故先平治其权衡，权衡已平，则气血和而水津散矣。积者谓之宛，久者谓之陈，腐者谓之莝。夫脾主为胃，行其津液，灌于四脏，行于四肢，充于肌肉，脾家实则不能行其津液，而下输膀胱，是以腐秽当去而后形复也。微动四肢，运脾气也。温衣，暖肺气也。缪刺，调气血也。肌肉血脉和调，则肿满消而复其旧日之形矣。鬼门，毛孔也。开鬼门，发表汗也。洁净府，泻膀胱也。鬼门开，则肺穷通而水津布，所谓外窍开则里窍通，上窍通则下窍泄矣。膀胱者津液之所藏，都府洁净，则精以时复矣。巨阳为诸阳主气，而生于膀胱，精已复则气自生，而五脏之阳和已布矣。夫肠胃膀胱，受五脏浊气，名传化之腑，陈莝去，都府洁，则五脏之浊，得已疏涤矣。夫水谷入胃，津液各走其道，五脏疏涤，故精自生而形自盛矣。精主骨，气主肉，精气足则骨肉相保，而巨气乃平。巨气者，太阳之气也。夫膀胱精复而五脏布阳者，太阳为诸阳主气也，五脏精生而巨气乃平者，州都之精，五脏之所生也。此章言上古之圣，能完其先天之真，中古以来，当养其后天之气，故曰必以稻米，炊以稻薪，盖后天之精气，由胃中水谷之所生也。高士宗曰：腹者肠胃之郛郭，足太阴脾土之所主也。津液充郭者，胀满于腹也。形不可与衣相保，四极急而动中者，肿胀于皮肤四肢也。是以去宛陈莝，消其腹满也。开鬼门，洁净府者，行泄皮肤之水也。先治其权衡者，脾土之运输，必由肺气之通调也。金西铭曰：四肢者，井荣经俞之所出入，十二经脉，交相贯通，胸中为气之海，宗气积于胸中，出喉咙以司呼吸，同荣气行于十二经脉之中，气行则脉行，气拒于内则脉泣于外矣。外内气血，交相拒逆，是以四肢胀急而喘动于中矣。此节为治胀满水肿之要法。】
　　　玉版论要篇第十五

　　【马莳曰：篇内有着之玉版，及至数之要，其末云，论要毕矣，故名篇。】
　　黄帝问曰：余闻揆度奇恒，所指不同，用之奈何？岐伯对曰：揆度者，度病之浅深也。奇恒者，言奇病也。请言道之至数。五色脉变，揆度奇恒，道在于一，神转不回，回则不转，乃失其机。至数之要，迫近以微，着之玉版，命曰合玉机。【度，入声。】
　　【王冰曰：一谓色脉之应也。知色脉之应，则可以揆度奇恒矣。血气者，神气也。八正神明论曰：血气者人之神，不可不谨养也。夫血气应顺四时，递迁自王，循环五气，无相夺伦，是则神转不回也。回，谓却行也。然血气随王，不合却行，却行则反常，反常则回而不转也。回而不转，乃失生气之机矣。何以明之？夫木衰则火王，火衰则土王，土衰则金王，金衰则水王，水衰则木王，终而复始循环，此之谓神转不回也。若木衰水王，水衰金王，金衰土王，土衰火王，火衰木王，此之谓回而不转也。然反天常轨，生之何有耶？至数之要，迫近以微，言五色五脉变化之要道，迫近于天常而又微妙也。玉机篇名言，以此回转之要旨，着之玉版，合同于玉机论文也。】
　　【马莳曰：此因帝疑经旨之异，而深明其道之一也。五色脉变揆度奇恒，俱古经篇名，揆度者，度病之浅深也。奇恒者，言奇病也。所谓奇者，使奇病不得以四时死也。恒者，得以四时死也。所谓揆者，方切求之也，言切求其脉理也。度者，得其病处以四时度之也。试言道之至数！凡五色脉变揆度奇恒，其经虽异，而其道则归于一，一者何也？以人之有神也。前篇《移精变气论》有得神者昌，汤液醪醴论有神去之而病不愈，八正神明论有血气者人之神，不可不慎养，上古天真论有形与神俱而尽终其天年，则知神者人之主也，有此神而运转于五脏，必不至于有所回。回者，却行而不能前也。设有所回，必不能运转矣，此乃自失其机也。是可见机在于神，要在于机，故至数之要，至迫至近，至精至微，吾将此数语而着之玉版，命之曰合玉机。盖玉机真脏论亦载此数语，故曰合玉机也。】
　　【张志聪曰：奇恒者，异于恒常也，言奇恒之道，有色脉阴阳浅深顺逆，指示多有不同，将用何法以得其要？伯言脉因度数出入五脏之气，相生而传，一以贯通，外内环转，如逆回则为病矣，与脉要精微、平人气象诸论之脉病不同，故曰奇病也。夫脉始于足少阴肾，生于足阳明胃，输于足太阴脾，故太阴为之行气于三阴，灌溉于四脏。至数者，脉因出入之度数也。五色脉变者，五脏之脉变见于色也。一者，神也。神者，五脏血脉之神气也。盖脾为孤脏中央土，以灌四旁，五脏受气转而不回者也。如逆传其所胜，是回则不转，乃失其相生旋转之机矣。故曰五脏相通，移皆有次，五脏有病，则各传其所胜。至数之要，迫近以微，言五脏经气相通，阴阳并合，至切近而微，故曰诊合微之事，追阴阳之变。玉版玉机，二篇名，言脉行至数之要，若版籍之有格有序，故方盛衰论曰：脉事因格。玉机论曰：五脏相通，移皆有次。合玉机者，又如璇玑玉衡之旋转也。莫子晋问曰：此篇章旨与辨脉篇之趺阳脉浮而濇，少阴脉如经者，平脉篇之寸口脉弱而迟诸节同义与？曰：仲景造《伤寒论》，原本于《灵》、《素》诸经，而更阐发其未尽之旨，子也知此，可予言会悟矣。】
　　容色见上下左右，各在其要。其色见浅者，汤液主治，十日已；其见深者，必齐主治，二十一日已；其见大深者，醪酒主治，百日已；色夭面脱，不治。百日尽已，脉短气绝，死。病温虚甚，死。色见上下左右，各在其要。上为逆，下为从。女子右为逆，左为从。男子左为逆，右为从。易，重阳死，重阴死。阴阳反他，治在权衡相夺。奇恒事也，揆度事也。【齐，作剂。】
　　【王冰曰：容色者，他气也，如肝木部内见赤黄白黑色，皆谓他气也，余脏率如此例。所见皆在明堂上下左右，要察去处，故云各在其要。色浅则病轻，故十日乃已，色深则病甚，故必终齐乃已，病深甚，故百日之多，若色见大深，兼之夭恶面肉又脱，不可治也。色不夭，面不脱，治之百日尽可已，使脉短已虚，加之渐绝，真气将竭，故必死。若甚虚而病温，温气内涸其精血，亦死。色见于下者，病生之气也，故从。色见于上者，伤神之兆也，故逆。左为阳，故男子右为从而左为逆。右为阴，故女子右为逆而左为从。若女子色见于左，男子色见于右，是变易也。男子色见于左，是曰重阳，女子色见于右，是曰重阴，气极则反，故皆死也。权衡相夺，谓阴阳二气不得高下之宜，是奇于恒常之事，当揆度其气，随宜而处疗之。】
