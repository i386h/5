<!-- { "loadSidebar": true } -->
　　【王冰曰：足太阴脉，上膝股内前廉，入腹属脾，络胃，上膈。手太阴脉，起于中焦，下络大肠，还循胃口，上膈，属肺。故终则腹胀，闭不得息，善噫呕也。呕则气逆，故面赤，然呕则上通，故但面赤，不呕则下已闭，上复不通，心气外燔，故皮毛焦而终矣。何者？足太阴脉支别者，复从胃别，上膈注心中，由是则皮毛焦，乃心气外燔而生也。】
　　【马莳曰：此举太阴之终者言之也。】
　　【张志聪曰：足太阴脉，入腹属脾，故为腹胀。手太阴脉，上膈属肺，而主呼吸，故为不得息。胀满则升降难，不得息则气道滞，故为噫为呕。呕则气逆于上，故为面赤。不逆则否塞于中，故为上下不通。脾气败则无以制水，故黑色见于面。肺气败则治节不行，故皮毛焦。】
　　厥阴终者，中热嗌干，善溺心烦，甚则舌卷卵上缩而终矣。此十二经之所败也。
　　【王冰曰：足厥阴络，循胫上睾结于茎，其正经入毛中，下过阴器，上抵小腹侠胃，上循喉咙之后，入颃颡。手厥阴脉起于胸中，出属心包。故终则中热嗌干，善溺心烦矣。《灵枢经》曰：肝者筋之合也，筋者聚于阴器，而脉络于舌本，故甚则舌卷卵上缩也。又以厥阴之脉过阴器故尔。手三阴三阳，足三阴三阳，则十二经也。败谓气尽而败坏也。】
　　【马莳曰：此举厥阴之终者言之也。若此者十二经皆至于败，故其死也宜矣。】
　　【张志聪曰：厥阴木火之气欲绝，故中热嗌干也。肝所生病者遗溺，善溺者，肝气下泄也。心烦者，包络之气上炎也。此十二经之所败，三阴三阳之气终也。按天之十干，化生地之五行，地之五行，化生天之六气，五行生五脏，六气合六经，是六经之气，五脏之所生也。故曰：诊要者，诊五行相生之要，经终者，阴阳之气有终，盖言人之生于五行而终于六气也。莫子晋曰：地之五行，合天之十干，天之六气，合地之十二支，此皆天地阴阳互相生化之道。】
古今图书集成医部全录卷九

　　　脉要精微论篇第十七

　　【马莳曰：此篇论诊脉之要，至精至微，故名篇。】
　　黄帝问曰：诊法何如？岐伯对曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。
　　【王冰曰：动，谓动而降卑，散，谓散布而出也。过，谓异于常候也。】
　　【马莳曰：此以诊脉之时候言之也。阴气者，营气也。阳气者，卫气也。经脉者，十二经脉气之行，如手太阴自中府以至少商之类。络脉者，十五络穴，如手太阴以列缺为络之类。《灵枢》口问篇岐伯曰：阳气尽，阴气盛，则目瞑。阴气尽，而阳气盛，则寤矣。惟平旦之时，则夜尽方昼，营气随宗气以行阳经者，寤后而末动，阳气之出睛明穴而行阳经者，方寤而未散，饮食犹未进，而胃气尚静，经脉则未盛，以诸经之脉未淖也。络脉则调匀，以络脉未甚旁行也。气血则未乱，以事未甚扰也。故乃可诊有过之脉。盖人之有病，如事之有过误，故曰有过之脉。全经仿此。】
　　【张志聪曰：此篇首论诊脉之法。夫色脉之道，至精至微，然本于阴阳气血，阴静而阳动，有所动作，则静者动而动者散乱矣。故诊法当以平旦。夫饮食入胃，淫精于脉，脉气流经，经脉盛则络脉虚，是以饮食未进则经络调匀，血气未乱，故可诊有过之脉。盖言平旦之时，知有过在病，而不在阴阳之正气耳。以下四篇，皆论诊脉之法，而各有不同焉。】
　　【杨元如曰：经脉属脏，则络脉络腑，经脉属腑，则络脉络脏，经络不调，则脏腑之气不和矣。】
　　切脉动静，而视精明，察五色，观五脏，有余不足，六腑强弱，形之盛衰，以此参伍，决死生之分。
　　【马莳曰：此以诊脉之要诀言之也。凡切脉者，当视脉之动静矣，而尤当视精明，察五色。盖精明者，指神气也。移精变气论有得神者昌，汤液醪醴论有神去之而病不愈，玉版论有神转不回，则神气精明，不俟于昏沉者，最为诊法之要耳。其五色亦所当兼察也。五脏有有余不足，六腑有强弱，形有盛衰，皆当有以观之。以此数者而参伍焉，则死生之分决矣。】
　　【张志聪曰：动静者，阴阳动静也。精明，五脏之精神见于声色也。切脉观色。以审脏腑之强弱虚实，兼视形体之盛衰，以此参伍错综而斟酌之，以决其死生之分焉。此篇论切脉，察色，听音声，观脏腑，审形体，四诊咸备，斯成脉要之精微。】
　　夫脉者，血之府也。长则气治，短则气病，数则烦心，大则病进，上盛则气高，下盛则气胀，代则气衰，细则气少，濇则心痛。浑浑革至如涌泉，病进而色弊；绵绵其去如弦绝，死。【数，音朔。】
　　【王冰曰：府，聚也。言血之多少，皆聚见于经脉之中。故刺志论曰：脉实血实，脉虚血虚。此其常也。反此者病由是故也。】
　　【马莳曰：此以诊脉之脉体言之也。脉长则气治，以气足故应手而长。脉短则气病，以气滞故应手而短。脉来六至为数，数则火盛而烦心。脉来洪盛为大，大则邪盛而病进。上者寸也，寸盛者，为气居于高。下者寸之下，即关也。下盛者，为气胀于中。脉来中止，不能自还者为代，代则正气已衰，故不能自还也。犹人负重以至中途，而力乏不前，欲求代于人者耳。脉来细细如丝者曰细，细则正气已少，故脉息微细也。脉来如刀刮竹，而往来甚难者，曰濇，濇则心血不足，而有时作痛也。然则气病气高气胀之气，邪气也，邪气合内伤外感而皆有之。气衰气少之气，皆正气之衰也，烦心病，进心痛者，皆病也，正气治为无病耳。不唯是也，脉之四五至者为平，脉气浑浑而浊乱，其革至如涌泉，出而不返，盖六至已上之脉也。其病当进，其色当弊，与前大为病进者相类也。又有不足而脉气绵绵，至微至细，盖三至已下之脉也。甚则去如弦之断绝，不复再来，此皆死脉之候也。】
　　【张志聪曰：此言脉所以候阴阳气血也。血行脉中，故为血之府，荣气宗气行于脉中，卫气行于脉外，脉随气行，是以脉长则气平，脉短则气病矣。心主血脉，数乃热迫所生则烦心，大则病进于脉内。上二句辨脉气，下二句审血脉。上盛谓寸口脉盛，主气上升而气高。下盛谓尺中脉盛，主气下逆而为胀。代脉者动而中止，不能自还，主气之衰败也。辨脉篇曰：萦萦如蜘蛛丝者，阳气衰也。言脉中之荣气宗气不足，是以脉细如丝。濇主少血，则心虚而为痛矣。浑浑革至，言血脉受邪而内乱如涌泉也。夫色生于血，病进于脉而色亦败恶矣。又曰：绵绵如泻漆之绝者，亡其血也。绵绵其去如弦细而欲绝者，形容其脉去之象也。病进而脉至如此之盛，血亡而脉去如此之衰。血者，神气也。邪盛正亡，不治之死证矣。以上论切脉之大概，以别阴阳气血之盛衰，此复形容病进之脉象。邪甚血亡而为死证也。莫子晋曰：代则气衰，阳气衰也，细则气少，阴气少也。】
　　夫精明五色者，气之华也。赤欲如白裹朱，不欲如赭；白欲如鹅羽，不欲如盐，青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。五色精微象见矣，其寿不久也。夫精明者，所以视万物，别白黑，审短长。以长为短，以白为黑，如是则精衰矣。【白裹朱之白，当作帛。赭，音者。重，平声。】
　　【王冰曰：五气之精华者，上见为五色，变化于精明之间也。六节脏象论曰：天食人以五气。五气入鼻，藏于心肺，上使五色修明，此则明察五色也。赭色，盐色，蓝色，黄土色，地苍色，见者皆精微之败象，故其寿不久。以长为短，以白为黑者，诫其误也，夫如是者皆精明，衰乃误也。】
　　【马莳曰：此节复以精明五色之义申之也。夫五色以精明为主，精明繇五色见之，故精明五色者，乃吾人之正气精华也。故赤欲如帛裹朱，色赤而明润，不欲如赭，盖赭则赤带焦黑矣。白欲如鹅羽，色白而明润，不欲如盐，盖盐则白带杂暗矣。青欲如苍璧之泽，色青而明润，不欲如蓝，盖蓝则青带沉晦矣。黄欲如罗裹雄黄，色黄而明润，不欲如黄土，盖黄土则黄带沉滞矣。黑欲如重漆，色黑而明润，不欲如地苍，盖地苍则黑带沉滞矣。曰赭，曰盐，曰蓝，曰黄土，曰地苍，皆五色之精微不足。气象所见，其寿当不久也。观五色如此，观精明何如？夫人之精明者，其神在目，所以视万物，别黑白，审短长，若以长为短，以白为黑，则人之精气衰矣。故凡观其五色者，必观其精明也。】
　　【张志聪曰：此言色生于气，气生于脏，欲其气华于色，而不欲脏象见于外也。赤如白裹朱，白如鹅羽，青如苍碧，黄如罗裹雄黄，黑如重漆，乃五脏之气，章华于色也。赤如赭，白如盐，青如蓝，黄如土，黑如地苍，此五脏之精象见于外也。夫脏者藏也，如五脏之真色见而不藏，则其寿不久矣。是故五脏主藏精者也，精有所藏，而后能视万物，审短长，如精微象见于外，则精气内衰，视物昏瞶，而寿不久矣。此反结察色之义而言。视精明者，由脏精之所资也。】
　　五脏者，中之守也。中盛脏满，气胜伤恐者，声如从室中言，是中气之湿也。言而微，终日乃复言者，此夺气也。衣被不敛，言语善恶不避亲疏者，此神明之乱也。仓廪不藏者，是门户不要也。水泉不止者，是膀胱不藏也。得守者生，失守者死。
　　【王冰曰：身形之中，五神安守之所也。此则明观五脏也。中谓腹中，盛谓气盛，脏谓肺脏，气胜，谓胜于呼吸而喘息变易也。夫腹中气盛，肺脏充满，气胜息变，善伤于恐，言声不发，如在室中者，皆腹中有湿气乃尔。若言微音细，声断不续，甚夺其气乃如是也。仓廪谓脾胃，门户谓魄门。灵兰秘典论曰：脾胃者仓廪之官也。五脏别论曰：魄门亦为五脏使，水谷不得久藏也。魄门，肛门也。要，谓禁要。水泉，谓前阴之流注也。是以仓廪不藏，气胜伤恐，衣被不敛，水泉不止者，皆神气得居所守则生，失其所守则死也。夫何以知神气之不守耶？衣被不敛，言语善恶，不避亲疏，是乱之证，乱甚则不守于脏也。】
