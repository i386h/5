<!-- { "loadSidebar": true } -->
　　【马莳曰：此言五脏为身之守，而失守则死也。夫五脏在人，乃为中之守也，今腹中甚盛，脏气胀满，气胜而喘，善伤于恐，其声如从室中所言，混浊难闻，是乃中气之湿所致也。言之所发者，本非终日之久，而声不接续，言而复言者，此乃正气之夺也。衣被不知敛束，言语善恶不避亲疏者，此乃神明之乱也。盖心为君主之官，神明出焉，非神明之乱，必不至是矣。脾胃为仓廪之官，而魄门则其所出之门户矣，今仓廪不藏，而竟从下泄，是其门户不能禁要也。膀胱为州都之官，津液藏焉，气化乃能出矣，今水泉下注而不止，是膀胱不能藏耳。几若此者，盖五脏在内而得守，则不至有诸证而为生，唯五脏在内而失守，故有诸证而至死矣。】
　　【张志聪曰：此论五脏之精气而发于音声也。五脏守于中而外发于音声者，脏精之所发也。盖言声色见于外，而五脏之精，守而不溢者也。经曰：五脏主藏精者也。故曰：五脏者，中之守也。肾为水脏，受五脏之精而藏之，如肾不受藏，则中盛脏满矣。恐为肾志，如肾气不藏，而反胜于中，则伤动其肾志矣。气胜伤恐，则精亦外溢，故曰此中气之湿也。声如从室中言者，音不响亮而声不外出也，此言肾为生气之原，音声由肾气之所发，如肾脏之精气不藏，则发声之如是也。微者，声气衰微也。终日复言者，气不接续也。《伤寒论》曰：实则谵语，虚则郑声。郑声者，重语也。此言五脏之精气虚而发声之如是也。神明者，五脏之神气也，语言善恶，不避亲疏者，神乱而谵语也。上论正气之盛衰，此论邪气盛而正气昏乱也。夫五脏之精气，由中焦水谷之所资生，藏于肾脏膀恍之腑，脾胃为仓廪之官，主运化水谷，如仓廪不藏，则谷精下泄，而魄门幽户之不能禁也。膀胱者州都之官，津液藏焉，气化则出水泉不止，是水惟下泄而津液不藏也。如泄注止而得守者生，失守则死矣。此盖言视精明，发音声，皆由肾脏所藏之精。如精盛脏满，则津液上溢，而声如从室中言，如仓廪不固，则精气夺而生气渐绝矣。膀胱主下焦之决渎，津液虽藏，而气化则出，然有行有止，有阖有开，而又不可过泄者也。】
　　夫五脏者，身之强也。头者，精明之府，头倾视深，精神将夺矣。背者，胸中之府，背曲肩随，府将坏矣。腰者，肾之府，转摇不能，肾将惫矣。膝者，筋之府，屈伸不能，行则偻附，筋将惫矣。骨者，髓之府，不能久立，行则振掉，骨将惫矣。得强则生，失强则死。【附，一作俯。惫，音败。】
　　【王冰曰：脏安则神守，神守则身强，故曰身之强也。府，所居所由也。强，谓中气强固以镇守也。】
　　【马莳曰：此言五脏为身之强，而失强则死也。夫五脏在人，乃为中之强也。故头为诸阳之首，七窍之会，实吾人精明之府也。今头倾视深，精神将夺矣。胸在前，背在后，而背悬五脏，实为胸中之府，今背曲肩随，脊中之府将坏矣。肾附于腰之十四椎间两旁，相去脊中各一寸半，故腰为肾之府，今腰间转摇不能，正以两肾将惫，病应有如是也。膝者筋之府，故筋会于阳陵泉，今屈伸不能，行则偻俯，正以筋将惫坏，病应有如是也。骨者髓之府，而髓为骨中之脂，今不能久立，行则振掉，正以骨将惫坏，病应有如是也。凡若此者，盖五脏在内而得强，则不至有已前诸证而为生，唯五脏在内而失强，故有以前诸证而至死矣。】
　　【张志聪曰：此言四体百骸，髓精筋骨，亦皆由脏精之所资也。《灵枢》经脉篇曰：人始生先成精，精成而脑髓生，骨为干，脉为荣，筋为刚，肉为墙，皮肤坚而毛发长，谷入于胃，脉道以通，血气乃行。盖言人之气血声色筋骨肌肉，靡不由先天始生之精，后天水谷之液所资生而资养者也。诸阳之神气，上会于头，诸髓之精，上聚于脑，故头为精髓神明之府。髓海不足，则头为之倾，神气衰微，则视深目陷也。肩背为阳，胸腹为阴，阳为腑，阴为脏，心肺居于胸中，而俞在肩背，故背为胸之府。两肾在于腰内，故腰为肾之外府。筋会阳陵泉，膝乃筋之会府也。偻，曲其身。附，依附而行。筋乃肝之合，筋将惫者，肝脏之精气衰也。髓藏于骨，故骨为髓之府，不能久立，髓竭于内也，髓竭则骨将惫矣。此五者得腑气之强则生，失强则腑坏而脏将绝矣。以上论观五脏有余不足，六腑强弱，形之盛衰。杨元如曰：强者，六腑之气强也。腑者，脏之合，腑阳而脏阴，阳外而阴内，是以头背腰膝将惫，犹藉腑气之强，故曰观六腑之强弱。】
　　【莫子晋曰：六腑之气强，由五脏之有余，五脏之不足，又藉腑气之盛强，故曰腰者肾之府，转摇不能，肾将惫矣，阴阳脏腑之互相资生者也。】
　　岐伯曰：反四时者，有余为精，不足为消。应太过，不足为精；应不足，有余为消。阴阳不相应，病名曰关格。【不相应之应去声，余俱平声。】
　　【王冰曰：此广陈其脉应也。夫反四时者，诸不足皆为血气消损，诸有余皆为邪气胜精也。阴阳之气不相应合，不得相营，故曰关格也。】
　　【马莳曰：此举关格之脉言之也。《灵枢》禁服篇言：春夏人迎微大，秋冬寸口微大，名曰平人。若反四时者，如春夏之时，人迎当有余而反不足，气口当不足而反有余，是气口有余为精，六阴经之阴气无有所伤也，人迎不足为消，六阳经之阳气真有所消也。又如秋冬之时，气口当有余而反不足，人迎当不足而反有余，是人迎有余为精，六阳经之阳气无有所伤也，气口不足为消，六阴经之阴气真有所消也。盖春夏人迎应太过也，今春夏而使气口为精；秋冬气口应太过也，今秋冬而使人迎为精，是使不足者反为精也。春夏气口应不足也，今春夏而使人迎为消；秋冬人迎应不足也，今秋冬而使气口为消，是使有余者反为消也，乃阴经阳经各不相应，病名曰关格。《灵枢》终始、经脉、五色、禁服、四时气等篇之论关格，而皆指之为死不治者，宜也。】
　　【张志聪曰：此总结上文，而言视精明，亮音声，强筋骨，健形体，皆由精之所资，而脏腑之精气，与四时之气相反者也。盖脏为阴，腑为阳。秋冬为阴，春夏为阳。肾主冬令闭藏之气，而反中盛脏满，是有余者为肾脏之精。膀胱主太阳，夏盛之气，而反水泉下泄，是不足者为膀胱之消，是与四时相反者矣。若应太过而反不足为精，是肾脏之精，反泄于外矣。应不足而反有余为消，是膀胱之水反蓄于内矣。此脏腑阴阳之不相应，病名曰关格，关则不得小便也。此盖言州都之津，气化则出，而视精明，发音声，资神明，坚筋骨，皆由肾脏所藏之精，而气血亦由此精之所生化也。莫子晋问曰：反四时而止言冬夏，病关格而止曰不得尿，恐与经旨不合与？曰：日月运行一寒一暑，故下文曰，彼春之暖，为夏之暑，彼秋之忿，为冬之怒，虽四时成岁，而总属寒暑之往来。平脉篇曰：下微本大者，则为关格，不通不得尿。又曰：趺伤脉伏而濇，伏则吐逆，水谷不化，濇则食不得入，名曰关格。是不得小便者病名关格。吐逆者亦名关格也。】
　　帝曰：脉其四时动奈何？知病之所在奈何？知病之所变奈何？知病乍在内奈何？知病乍在外奈何？请问此五者可得闻乎？岐伯曰：请言其与天运转大也。万物之外，六合之内，天地之变，阴阳之应，彼春之暖，为夏之暑，彼秋之忿，为冬之怒，四变之动，脉与之上下。以春应中规，夏应中矩，秋应中衡，冬应中权。是故冬至四十五日，阳气微上，阴气微下。夏至四十五日，阴气微上，阳气微下。阴阳有时，与脉为期。期而相失，知脉所分。分之有期，故知此时。微妙在脉，不可不察。察之有纪，从阴阳始。始之有经，从五行生。生之有度，四时为宜。补泻勿失，与天地如一。得一之情，以知死生。是故声合五音，色合五行，脉合阴阳。
　　【王冰曰：春暖为夏暑，言阳生而至盛，秋忿为冬怒，言阴少而之壮。忿至为急，言秋气劲急也。春脉耎弱轻虚而滑如规，中外皆然，故应中规。夏脉洪大滑数，如矩可正平之，故应中矩。秋中衡冬中权者，言脉之高下异处如此尔。此则随阴阳之气，故有斯四应不同也。察阴阳升降之准，则知经脉逓迁之象，审气候逓迁之失，则知气血分合之期，分期不差，故知人死之时节。然欲推阴阳升降，精微妙用，皆在经脉之气候，是以不可不察，故始以阴阳为察候之纲纪。其始所以知有经脉之察候司应者何哉？盖从五行衰王而为准度也。征求太过不及之形诊，皆以应四时者为生，气所宜也。有余者泻之，不足者补之，是则应天地之常道也。然天地之道，损有余而补不足，是法天地之道也，泻补之宜工切审之，其治气亦然。能晓天地之道，补泻不差，既得一情，亦可知死生之准的。声表宫、商、角、征、羽，故合五音，色见青、黄、赤、白、黑，故合五行，脉彰寒暑之休王，故合阴阳之气也。】
