<!-- { "loadSidebar": true } -->
　　【马莳曰：此言五实为邪气有余，五虚为正气不足，皆为死。而正气复，则虚者可生，邪气去，则实者亦可生也。五脏有邪，五邪各实，所以曰死，然使身汗而邪从外散，后利而邪从下行，则五实渐去，实者亦有可活也。五脏各虚，所以曰死。然使浆粥入胃，胃气渐复，泻利渐止，正气不泻，则五虚渐补，虚者亦有可活也。以理推之，五实自外感而言，五虚自内伤而言，然必五实五虚各备，方可曰死，而虚实止见一证，未可以轻决也。】
　　【张志聪曰：实者谓邪气实，虚者谓正气虚。心主脉，脉盛，心气实也。肺主皮毛，皮热，肺气实也。脾主腹，腹胀，脾气实也。肾开窍于二阴，前后不通，肾气实也。瞀，目不明也。肝开窍于目，闷瞀，肝气实也。脉细心气虚也。皮寒，肺气虚也。肝主春生之气，气少，肝气虚也。泄利前后，肾气虚也。饮食不入，脾气虚也。盖邪之所凑，其正必虚，是以邪气盛者死，正气虚者亦死也。五脏之气，皆由胃气之所资生，浆粥入胃，泄注止，胃气复也。身汗，外实之邪从表散也。得后利，里实之邪从下出也。此言卒发之病而有死有生也。】
古今图书集成医部全录卷十二

　　　三部九候论篇第二十

　　【马莳曰：中有三部九候等法，故名篇。】
　　黄帝问曰：余闻九铖于夫子，众多博大，不可胜数。余愿闻要道以属子孙，传之后世，着之骨髓，藏之肝肺，歃血而受，不敢妄泄，令合天道，必有终始，上应天光星辰历纪，下副四时五行，贵贱更互，冬阴夏阳，以人应之奈何？愿闻其方！岐伯对曰：妙乎哉问也！此天地之至数。【首数字上声，末去声。属、嘱同。令，平声。】
　　【王冰曰：历纪谓日月行历于天，二十八宿三百六十五度之分纪也。言以人形血气荣卫周流，合时候之迁移，应日月之行道，然斗极旋运，黄赤道差，冬时日依黄道近南，故阴多。夏时日依黄道近北，故阳盛。夫四时五行之气以王者为贵，相者为贱也。道贯精微，故云妙问。至数，谓至极之数也。】
　　【张志聪曰：此论九针九候之道。夫天地之大，数始于一而终于九，圣人明天地之数，一而九之，故立九野，九而九之，九九八十一，以起黄钟数焉。针应其数。一者天也，天者阳也，肺应天为五脏六腑之华盖。皮者肺之合也，人之阳也。二者地也，人之所以应土者肉也。三者人也，人之所以生成者血脉也。四者时也，时者四时八风之气也。五者音也，音者冬夏之分，分于子午，阴与阳别，寒与热争，两气相搏也。六者律也，律者调阴阳四时，合于十二经脉也。七者星也，星者人之七窍也。八者风也，风者人之股肱，八节八正之虚风，八风之邪，舍于骨节腠理之间也。九者野也。野者人之节解，皮肤之间也。此天地之至数，上应天光星辰历纪，下副四时五行，中合人之九脏九窍三部九候也。贵贱更互者，四时五行之气，以王为贵而相为贱也。冬阴夏阳者，下文所谓沉细悬绝为阴，主冬，躁盛喘数为阳，主夏也。帝言九针之道，以通其意于《针经》，今愿闻简要之道，是以伯答三部九候之法。】
　　帝曰：愿闻天地之至数，合于人形，血气通，决死生，为之奈何？岐伯曰：天地之至数，始于一，终于九焉。一者天，二者地，三者人。因而三之，三三者九，以应九野。故人有三部，部有三候，以决死生，以处百病，以调虚实而除邪疾。
　　【王冰曰：九，奇数也，故天地之数，斯为极矣。三部者，言身之上中下部，非谓寸关尺也。三部之内，经隧由之，故察候存亡，悉因于是。针之补泻，邪疾可除也。】
　　【张志聪曰：始于一，终于九者，天之数也。曰天地之至数者，言天包乎地，地气通于天也。一者，奇也，阳也，故应天。二者，偶也，阴也，故应地。三者，参也，故应人。因三才而三之，则为九，以应九野。九野者，九州分野，上应天之二十八宿也。人有三部，部有三候者，三而成天，三而成地，三而成人也。决死生者，观其形气，别其阴阳，调其血脉，察其腑脏，以知死生之期也。处百病者，表里阴阳寒热虚实之为病也。调虚实者，实则泻之，虚则补之也。除邪疾者，去血脉除邪风也。】
　　帝曰：何谓三部？岐伯曰：有下部，有中部，有上部。部各有三候，三候者，有天、有地、有人也。必指而导之，乃以为真。上部天，两额之动脉；上部地，两颊之动脉；上部人，耳前之动脉。中部天，手太阴也；中部地，手阳明也；中部人，手少阴也。下部天，足厥阴也；下部地，足少阴也；下部人，足太阴也。故下部之天以候肝，地以候肾，人以候脾胃之气。帝曰：中部之候奈何？岐伯曰：亦有天，亦有地，亦有人。天以候肺，地以候胸中之气，人以候心。帝曰：上部以何候之？岐伯曰：亦有天，亦有地，亦有人。天以候头角之气，地以候口齿之气，人以候耳目之气。三部者各有天，各有地，各有人。三而成天，三而成地。三而成人，三而三之，合则为九，九分为九野，九野为九脏，故神脏五，形脏四，合为九脏。五脏已败，其色必夭，夭必死矣。
　　【王冰曰：指而导之乃以为真，言必当谘受于师也。征四失论曰：受师不卒，妄作杂术，谬言为道，更名自功，妄用砭石，后遗身咎。此其诫也。下部之天以候肝，足厥阴脉行其中也。地以候肾，足少阴脉行其中也。人以候脾胃之气，足太阴脉行其中也。脾脏与胃以膜相连，故以候脾兼胃也。中部之天以候肺，手太阴脉当其处也。地以候胸中之气，手阳明脉当其处也。经云：肠胃同候。故以候胷中也。人以候心，手少阴脉当其处也。上部之天，位在头角之分，故以候头角之气，上部之地，位近口齿，故以候之，上部之人，位当耳前，脉抵于目外眦，故以候之。所谓神脏者，肝藏魂，心藏神，脾藏意，肺藏魄，肾藏志也。以其皆神气居之，故云神脏也。所谓形脏者，如气外张虚而不屈，含藏于物，故云形脏也。所谓形脏四者，一头角、二耳目、三口齿、四胸中也。夭，谓死色，异常之候也。色者神之旗，脏者神之舍，故神去则脏败，脏败色见异常之候，故死也。】
　　【马莳曰：此详论人必有三部，各部有三候，而合为九脏，应于九野，所以为天地之至数也。上部有天、有地、有人。天者两额之动脉，即下文天以候头角之气，此脉在额两旁瞳子髎、听会等处，数应于指，足少阳脉气所行也。地者两颊之动脉，即下文地以候口齿之气，此脉在鼻孔下两旁，近于巨髎之分，动应于指，足阳明脉气所行也。人者耳前之动脉，即下文人以候耳目之气，此脉在耳前陷者中丝竹空、和髎等处，动应于指，手少阳脉气所行也。凡此者，皆所以候之于头面，故谓之上部也。中部有天、有地、有人。天者，手太阴肺经也，即下文天以候肺之谓，脉在掌后寸口中，是谓经渠，动应于指，即手太阴脉气所行也。地者，手阳明大肠经也，即下文地以候胸中之气，此脉在手大指次指岐骨间合谷之分，动应于指，手阳明脉气所行也。人者，手少阴心经也，即下文人以候心之谓，此脉在掌后锐骨之端，神门之分，动应于指，即手少阴脉气所行也。凡此者皆所以候之于手，故谓之中部也。下部有天、有地、有人，天者，足厥阴肝经也，即下文下部之天以候肝，此脉在毛际外羊矢下一寸半五里之分，卧而取之，动应于指，即足厥阴脉气所行也。女子取太冲，在足大指本节后二寸陷中。地者，足少阴肾经也，即下文地以候肾，此脉在足内踝后跟骨上陷中太溪之分，动应于指，即足少阴脉气所行也。人者足太阴脾经也，即下文人以候脾胃之气，此脉在鱼腹上越筋间直五里下箕门之分，动应于指，即足太阴脉气所行也。凡此者皆所以候之于足，故谓之下部也。头手足，分上中下为三部矣，而三部之中，又各有天地人，合则为九，所以应九野，而九野正合于吾身之九脏，故人有九脏，地有九野，乃天地之至数有如此者。五脏已败，则其色必夭，夭者异于常候也，其人死矣。】
　　【张志聪曰：夫人生于地，悬命于天，天地合气命之曰人，是以一身之中有三部，一部之中而各有天地人。不知三部者，阴阳不别，天地不分，以实为虚，以邪为真，绝人长命，予人夭殃，故必扪循三部九候之盛虚而调之，乃以为刺法之真。足太阳为诸阳主气，故主上部天，二阳之气而主土，故为上部地，心主血而小肠为之，使人之所以生成者血脉也，故主上部人，此阳气之在上也。朱永年所谓天主气，足太阳为诸阳主气也；地应肉，足阳明胃土之主肌肉也，人主血脉，手太阳与少阴相为表里是也。五脏之应天者肺，然脏为阴，故主中部天。阳明居中土，故主中部地。三以应人，人主血脉，心藏血脉之气，故主中部人。厥阴为阴中之少阳，主春生之气，故主下部天。肾为牝脏而居下，故主下部地。脾为阴脏而居中，故主下部人。下部之天以候肝，地以候肾，人以候脾胃之气者，是以下部之三候，以候膈下之三神脏焉。肺属金，主气，故中部天以候肺。心主血脉而居肺之下，故人以候心。胸中，膻中也，宗气之所聚也。宗气者，阳明水谷之所资生，故地以候胸中之气。此以中部之三候，以候膈上之二神脏，中土之二形脏焉。太阳为诸阳主气，其经脉上额交巅，会于脑，出于项，故天以候头角之气。足阳明之气，胃腑之所生也，其经脉起于鼻交頞中，上入齿中，还出侠口，环唇下，故地以候口齿之气。手太阳者，少阴心脏之腑也，其经脉上目锐眦，入耳中为听宫，故人以候耳目之气。此以膺喉头首以候上部三形脏焉。盖阳脏之气在上也。九野者，言身形之应九野也。左足应立春，左胁应春分，左手应立夏，膺喉头首应夏至，右手应立秋，右胁应秋分，右足应立冬，腰尻下窍应冬至，六腑膈下三脏应中州。凡此九者，以候脏腑阴阳之气，故九野为九脏，盖以身形应九野，九野而合九脏，九脏外通九窍，九野外合九州，而皆通乎天气，是以兼三才而三之，合为九九之数。《下经》云：人生有形，不离阴阳，天地合气，列为九野，分为四时。即此义也。夫五味入口，藏于肠胃，味有所藏，以养五气，气和而生，津液相成，神乃自生，是五脏之神，由肠胃津液之所生也。胃主化水谷之津液，大肠主津，小肠主液，膀胱者津液之所藏，故以四腑为形脏，而人之阴阳气血肌肉经脉，皆由此九脏之所生。五脏之神气，由形脏之资生；五色之外荣，由五脏之所发。此以九脏九候之气，而复归重于五脏之神气焉。】
