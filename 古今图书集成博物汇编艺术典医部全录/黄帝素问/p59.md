<!-- { "loadSidebar": true } -->
　　帝曰：以候奈何？岐伯曰：必先度其形之肥瘦，以调其气之虚实。实则泻之，虚则补之。必先去其血脉，而后调之。无问其病，以平为期。【度，音铎。】
　　【王冰曰：实泻虚补，此所谓顺天之道。老子曰：天之道，损有余补不足也。血脉满坚，病邪留止，故先刺去血，而后乃调之，不当询问病者盈虚，要以脉气平调为之期准尔。】
　　【马莳曰：此承上文而言调病之法也。三部九候，固如上文所言矣，然医工诊候之法，必先度其形之肥，则知其气之实，而实者有余，可以泻之。度其形之瘦，则知其气之虚，而虚者不足，可以补之。凡此病者，皆必有邪，必先去其脉中之结血，以去其邪，而后调其虚实，以行补泻，且无问其病之何如，惟补之泻之，而以平为期可也。此论用针之法，而用药者，亦可以类推矣。】
　　【张志聪曰：候者，候三部九候之脉而刺之也。肥人者，血气充盈，肤革坚固，其气濇以迟，刺此者，宜深而留之。瘦人者，皮薄色少，血清气滑，易脱于气，易损于血，刺此者，宜浅而疾之。实者，邪气盛也。虚者，精气夺也。宜泻者，迎而夺之。宜补者，追而济之。去血脉者，除宛陈也。盖凡治病必先去其血，乃去其所苦，然后泻有余，补不足，无间其病之可否，必候其气至和平，而后乃出其针也。】
　　帝曰：决死生奈何？岐伯曰：形盛脉细，少气不足以息者危。形瘦脉大，胸中多气者死。形气相得者生。参伍不调者病。三部九候皆相失者死。上下左右之脉，相应如参舂者，病甚。上下左右相失，不可数者死。中部之候虽独调，与众脏相失者死。中部之候相减者死。目内陷者死。【数，去声。】
　　【王冰曰：度形肥瘦，调气盈虚，不问病人，以平为准，死生之证以决之也。若形气相反，故生气至危。玉机真脏论曰：形气相得，谓之可治。今脉气不足，形盛有余，证不相符，故当危也。危者，言其近死，犹有生者也。刺志论曰：气实形实，气虚形虚，此其常也，反此者病。今脉细少气，是为气弱；体壮盛，是为形盛。形盛气弱，故生气倾危。其形瘦脉大，胸中多气则死者，盖形瘦脉大，胸中气多，形脏已伤，故云死也。凡如是类，皆形气不相得也。参谓参校，伍谓类伍，参校类伍而有不调，谓不率其常则病也。失，谓气候不相类也。相失之候，诊凡有七，即下独小、独大是也。三部九候上下左右，凡十八诊也。如参舂者，谓大数而鼓，如参舂杵之上下也。脉要精微论曰：大则病进，故病甚。不可数者，谓一息十至已上也。《脉法》曰：人一呼而脉再至，一吸脉亦再至曰平，三至曰离经，四至曰脱精，五至曰死，六至曰命尽。今相失而不可数者，是过十至之外也。五至尚死，况十至者乎。中部左右，凡六诊也，上部下部，已不相应，中部独调，固非其久减于上下，是亦气衰，故皆死也。减，谓偏少也。目内，太阳也。太阳之脉，起于目内眦。目内陷者，太阳绝也，故死。所以言太阳者，太阳主诸阳之气，故独言之。】
　　【马莳曰：比亦承上文而言决死生之法也。形盛脉细，气少息不足，形瘦脉大，多气喘满，即前篇形气相失，谓之难治也。若形气相得，即形盛脉大，形瘦脉细，乃前篇形气相得，谓之可治，所以曰生。参之伍之，而众脉相失，乖其常度，其人必病。夫不调曰病，而相失曰死，则有轻重之别也。曰病甚，曰死，亦有别也。上文言三部之不相应者，为病为死，故中部之候虽独调和，然与上下二部之脉，彼此相失，其死必也。且中部之候，亦至相减，不得调和，则其死亦可必矣。不惟是也，足太阳之脉，起于目内眦，主诸阳经之气，乃卫气之行从兹而始者，今曰目已内陷，则亦必死之验也。】
　　【张志聪曰：形瘦者，正气衰也。脉大者，病气进也。胸中多气者，气胜形也。气胜形者，邪气盛而正气脱也。天之生命所以立形定气，形气和平，是为相得也。参伍不调者，即独大、独小、独疾、独徐之意，此总言其不调者病，下节分言之，以知病之所在。皆相失者，非止于参伍不调矣，此脏腑阴阳之气皆病，故死。夫脉之来去，随气降升，是以九候之相应，上下若一，如参舂者，言脉之上至下去，左至右去，有如舂者之参差，彼上而此下也，此因邪病甚，而正为邪伤故也。然止言其来去之参差，至相失不可数，则其至数亦并错乱也，此邪病更甚，而正气将脱，故死。中部天，主气；中部人，主血；中部地，主胷中之宗气。夫上下左右之脉交相应者，血气之循环也，脏腑之脉，得胃气而至于手太阴者，宗气之所通也，如中部之候虽独调，与众脏相失者，不得中焦之血气以资养，故死。目者，五脏六腑之精气也，目内陷则死者，盖由五脏六腑之精气消灭，故验之目也。】
　　帝曰：何以知病之所在？岐伯曰：察九候独小者病，独大者病，独疾者病，独迟者病，独热者病，独寒者病，独陷下者病。
　　【王冰曰：相失之候，凡诊有七者，此之谓也。然脉见七诊，谓参伍不调，随其独异以言其病尔。】
　　【马莳曰：此言九候之中，有七诊之法也。言察九候之中，大小偏者病，疾迟偏者病，寒热偏者病，脉独陷下者病，名曰七诊之法，而可以识九候中之病也。】
　　【张志聪曰：夫九候之相应也，上下若一，不得相失，如一部独异，即知病之所在，而随证治之。大小者，脉之体象也。疾迟者，脉之气数也。寒热者，三部皮肤之寒热也。陷下者，沉陷而不起也。《针经》曰：上下左右，知其寒温，何经所在，审皮肤之寒温滑濇，知其所苦。】
　　以左手足上，上去踝五寸按之，庶右手足当踝而弹之，其应过五寸以上，蠕蠕然者不病；其应疾中手浑浑然者病，中手徐徐然者病；其应上不能至五寸，弹之不应者死。是以脱肉身不去者死，中部乍疏乍数者死。其脉代而钩者，病在络脉。九候之相应也，上下若一，不得相失。一候后则病，二候后则病甚，三候后则病危，所谓后者应不俱也。察其腑脏，以知死生之期，必先知经脉，然后知病脉。真脏脉见者，胜死。【踝，胡瓦切。蠕，音软。中，去声。数，音朔。】
　　【马莳曰：此言诊脉之有定所，正可以施七诊而知诸病也。手踝之上，手太阴肺经脉也，应于中部，去踝五寸，手之踝骨在下，而从内廉至太渊穴，计有五寸。足踝之上，足太阴脾经脉也，应于下部，去内踝骨之上五寸，乃三阴交之上，漏谷之下也。盖漏谷去踝六寸也。以其左手上去踝五寸即太渊穴，左足上去踝五寸即漏谷之下，两处按其脉，则于右手右足，当踝而弹之。若按右手右足之脉，则于左手左足弹之，盖使左右相应也。其应过五寸以上，蠕蠕然脉软而和，故曰不病；其脉应而速，中指浑浑然不清者病，中指徐徐然不应手者病。其应上不能至五寸，左右手足互相弹之不应者死，盖气绝故不应也。凡曰应者，应医工之指下也。足太阴脾经之脉，应在肉，是以脱肉不能行去者死；手太阴肺经之脉主乎气，故中部乍疏乍数者死，气之衰也。其脉代如钩者，病在络脉。钩为夏脉，又夏气在络，故病在络脉。络脉受邪，则经脉自滞，故脉来中止而代也。九候之相应者，上下若一，不得相失，则迟速大小相等，斯为可贵。其有不等者，一候后则病，二候后则病甚，三候后则病危。所谓候后曰病、曰甚、曰危者，脉来应手之际，左右上下不得齐一也。又必察其腑脏，以知死生之期，即阴阳别论之所谓：别于阳者，知病忌时；别于阴者，知死生之期也。又必先知各经自然之经脉，然后知各经适然之病脉。凡真脏脉来见者，至于相胜之日时而死矣。】
　　【张志聪曰：比候生阳之气，以知病之死生也。诸阳气者，太阳之所主也。根结篇曰：太阳为开，开折则肉节渎而暴病起矣。故暴病者，取之足太阳，视有余不足。渎者，皮肤宛焦而弱也，是以知病之所在，而又当候太阳之气焉。卫气篇曰：足太阳之本，在跟上五寸中，而气在胫者，止之于气街与承山踝上以下，必先按而在久，应于手乃刺而予之。按承山乃足太阳穴，在外踝上七寸，故以左手于病者足上上去踝五寸按之，是在承山之下矣，庶右手于病者足上当踝而弹之，盖以左手取脉，庶右手得以在下而弹。其应过五寸以上，蠕蠕然者不病，是更过踝上五寸而及于承山矣，故曰踝上以下，必先按而在久。踝上者，谓去跺五寸以上而及于承山以下者，谓承山以下而至去踝五寸之间，盖以左手之三指于踝上五寸承山以下，以候太阳之气，以察病之死生。故下文一足太阳气绝者，其足不可屈伸，死必戴眼。盖九针之要，候气为先，足太阳为诸阳主气也。蠕蠕，微动貌，气之和也，故不病。其应疾，而中手浑浑然者，急疾而太过也；徐徐然者，气之不及也，故皆主病。弹之不应，生气绝于下故也。能上应也，脱肉者，皮肉宛焦而弱也。身不去者，开折而暴病留于身也。言正气虚而肉脱，邪留于身而不去者，死也。太阳之气者，论先天之生阳；荣卫气血者，乃后天水谷之精气。中部乍数乍疏者，中焦之生气欲绝也。夫血脉生于心而输于脾，代乃脾脉，钩乃心脉，此后申明候足上中部者，候中下二焦之生气。如病在络脉者，其脉代而钩也。夫人生有形，不离阴阳天地合气，别为九野，是以九候之相应也，上下若一，不得相失。一候后不应是天地人之气，失其一，故主病；二候后不应，是三部之中失其二矣，故主病甚；三候后不应，是三者皆失，故主病危。察腑脏知死生之期者，腑为阳，脏为阴，知阳者，知病所从来，知阴者，知死生之期也。尤必先知经脉，而后知病脉所从来。真脏脉见者，至其所胜克之日时而死。】
　　足太阳气绝者，其足不可屈伸，死必戴眼。
　　【王冰曰：足太阳脉起于目内眦，上额交巅上，从巅入络脑，还出别下项，循肩髆内侠脊，抵腰中，其支者，从肩髆别下贯臀过髀枢，下合腘中，贯腨循踵，至足外侧，太阳气绝，死如是矣。】
　　【马莳曰：此举足太阳经之气绝者，必其证之可验也。】
　　【张志聪曰：此复结上文，其应上不能至五寸，弹之不应者，足太阳之气绝也。足太阳主筋，阳气者柔则养筋，是以太阳气绝，筋挛急而足不可屈伸。太阳之脉，起于目内眦，为目上纲，脉系绝，故死必戴眼。】
　　【张二中云：足不可屈伸，太阳之气绝也。死必戴眼，太阳之脉绝也。】
