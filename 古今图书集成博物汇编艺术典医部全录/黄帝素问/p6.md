<!-- { "loadSidebar": true } -->
　　【马莳曰：《灵枢》营卫生会篇言宗气积于上焦，营气出于中焦，卫气出于下焦。盖积阳为天，积阴为地，人禀天地之气而生，亦有阴阳二气，阳气者，卫气也，由下焦之气阴中有阳者，从中焦之气以升于上焦，而生此阳气，故谓卫气出于下焦，又谓浊者为卫是也。目张则气上行于头，出于足太阳膀胱经睛明穴，而昼行于手足六阳经，夜行于手足六阴经，如本篇所谓阳气者一日而主外等语是也。惟其不随宗气同行于经隧之中，而自行于各经皮肤分肉之间，故又谓之卫行脉外者是也。阴气者，营气也。由中焦之气，阳中有阴者，随上焦之气以降于下焦，而生此阴气，故谓之营气出于中焦，又谓清者为营是也。但阴气精专，而必随宗气以同行于经隧之中，始于手太阴肺经太渊穴，而行于手阳明大肠经，足阳明胃经，足太阴脾经，手少阴心经，手太阳小肠经，足太阳膀胱经，足少阴肾经，手厥阴心胞络经，手少阳三焦经，足少阳胆经，足厥阴肝经，而又始于手太阴肺经，故营卫生会篇谓之太阴主内，又谓之营行脉中者是也。即本篇有营气不从之营气是也。惟此篇营气之营字，正与《灵枢》营气之营字同，其余《素问》营字，俱书荣字，盖古营荣互书，大义当以营字为是。盖阴气在内，如将军之守营，阳气在外，如士卒之卫外。本篇有云：阳气者精则养神，柔则养筋。痹论有云：阴气者静则神藏，躁则消亡。此神圣论营卫二气至精之义也。然二气均为人之所重，而本篇所重，在人卫气，但人之卫气，本于天之阳气，惟人得此阳气以有生，故曰生气通天。惟圣人全此阳气，而苛疾不起，常人则反是焉。《灵枢》禁服篇云：审察卫气，为百病母者。信哉。本篇凡言阳气者七，谆谆示人以当全此阳气也。要之，阳气一全，则营气自从矣。大义当以《灵枢》营卫生会篇、卫气行篇参看为的。】
　　黄帝曰：夫自古通天者，生之本，本于阴阳。天地之间，六合之内，其气九州、九窍、五脏、十二节，皆通乎天气。其生五，其气三，数犯此者，则邪气伤人，此寿命之本也。苍天之气清净，则志意治，顺之则阳气固。虽有贼邪，弗能害也。此因时之序。故圣人传精神、服天气而通神明，失之则内闭九窍，外壅肌肉，卫气散解。此谓自伤，气之削也。【数，音朔。】
　　【王冰曰：外布九州而内应九窍，故云九州九窍也。五脏，谓五神脏也。五神脏者，肝藏魂，心藏神，脾藏意，肺藏魄，肾藏志，而此成形矣。十二节者，十二气也，天之十二节气，人之十二经脉，而外应之，咸同天纪，故云皆通乎天气也。十二经脉者，谓手三阴三阳，足三阴三阳也。人生之所运为，则内依五气以立，然其镇塞天地之内，则气应三元以成。三，谓天气、地气、运气也。犯，谓邪气触犯于生气也。邪气数犯，则生气倾危，故保养天真以为寿命之本也。　《灵枢经》曰：血气者人之神，不可不谨养，此之谓也。春为苍天发生之主也。阳气者，天气也。阴阳应象大论曰：清阳为天，则其义也，本天全神全之，理全则形亦全矣，因天四时之气序，故贼邪之气，弗能害也。夫精神可传，惟圣人得道者乃能尔，久服天真之气，则妙用自通于神明也。失，谓逆苍天清净之理也。然卫气者，合天之阳气也，上篇曰阳气者闭塞，谓阳气之病人，则窍为闭塞也。《灵枢经》曰：卫气者所以温分肉而充皮肤，肥腠理而司开阖。故失其度则内闭九窍，外壅肌肉。以卫不营运，故言散解也。夫逆苍天之气，违清净之理，使正真之气，如削去之者，非天降之，人自为之耳。】
　　【马莳曰：此帝言人气通乎天气，惟圣人全此天气，以固寿命之本，而众人则矢之也。夫自古通天者，生人之本也。天以阴阳生万物，而人之生也本于阴阳，故天地之间，六合之内，其气之在地者曰九州，气之在人者曰九窍，阳窍在头者七：耳二，目二，鼻二，口一；阴窍之在下者二，前阴后阴也。曰五脏，心、肝，脾、肺、肾也。曰十二节，手有三阴三阳经，足有三阴三阳经也。皆以通乎天气者也。其所以生者五，金木水火土也。所以为气者三，天气、地气、运气也。苟数犯邪气，则邪气伤人，故不使邪气伤人者，乃寿命之本也。盖苍天之气，至清净者也，吾能法天地之清净，则志意自治，阳气自固，当是之时，虽有贼邪，弗能害也。此因时之序，所以弗能害耳。惟圣人知之，随四时以运此身之精气，服苍天之阳气以通天气之神明，彼常人则失之，所以内闭九窍，外壅肌肉，而卫气已散解，此之谓自伤，阳气之所以削也。】
　　【张志聪曰：凡人有生，受气于天，故通乎天者，乃所生之本。天以阴阳五行，化生万物，故生之本，本乎阴阳也。是以天地之间，六合之内，其地气之九州，人气之九窍、五脏、十二节，皆通乎天气。十二节者，骨节也，两手两足各三大节，合小节之交，共三百六十五会。《灵枢经》曰：地有九州，人有九窍；天有五音，人有五脏；岁有十二月，人有十二节；岁有三百六十五日，人有三百六十五节；地有十二经水，人有十二经脉。人十二节，乃神气之所游行，故应天之岁月。十二脉，乃血液之所流注，故应地之经水。九窍乃脏气之所出入，五脏乃阴阳二气之所舍藏，故皆通乎天气。此篇论阴阳二气与天气相通，故曰地之九州，人之五脏。天为阳，是以先论阳而后论阴也。天之十干化生地之五行，故曰其生五。地之五行，上应三阴三阳之气，故曰其气三。三阴者，寒、燥、湿也。三阳者，风、火、暑也。如不能调养，而数犯此三阴三阳之气者，则邪气伤人而为病矣。夫人禀五行之气而生，犯此五行之气而死，有如水之所以载舟而亦能覆舟，故曰，此寿命之本也。生气通乎天，是以苍天之气清净，则人之志意亦治。人能顺此清净之气，而吾身之阳气外固，虽有贼邪，勿能为害，此因四时之序而能调养者也。故圣人传运其精神，餐服苍天之清气，以通吾之神明。逆苍天清净之气，则九窍内闭，肌肉外壅卫外之阳气散解，此不能顺天之气而自伤，以致气之消削。盖人气通乎天，逆天气则人气亦逆矣。】
　　【朱济公曰：天一生水气，乃坎中之满也。曰自古者，言自上古天真所生之气也。本乎阴阳者，天真之有阴有阳也。】
　　阳气者，若天与日，失其所则折寿而不彰。故天运当以日光明，是故阳因而上，卫外者也。因于寒，欲如运枢，起居如惊，神气乃浮。因于暑，汗烦则喘喝，静则多言，体若燔炭，汗出而散。因于湿，首如裹。湿热不攘，大筋緛短，小筋弛长，緛短为拘，弛长为痿。因于气为肿，四维相代，阳气乃竭。【緛，音软。】
　　【王冰曰：此明前阳气之用也。言人之有阳，若天之有日，天失其所则日不明，人失其所则阳不固，日不明则天境暝昧，阳不固则人寿夭折。天运当以日光明，言人之生，固宜藉其阳气也。阳因而上卫外者，正明阳气运行之部分，辅卫人身之正用也。欲如运枢，谓内动也。起居如惊，谓暴卒也。言因天之寒，当深居周密，如枢纽之内动，不当烦扰筋骨，使阳气发泄于皮肤，而伤于寒毒也。若起居暴卒，驰骋荒佚，则神气浮越，无所绥宁矣。脉要精微论曰：冬日在骨，蛰虫周密，君子居室。四气调神大论曰：冬三月，此谓闭藏，水冰地坼，无扰乎阳。又曰，使志若伏若匿，若有私意，若已有得，去寒就温，无泄皮肤，使气亟夺。此之谓也。不能静慎，伤于寒毒，至夏而变暑病也。烦谓烦躁，静谓安静，喝谓大呵出声也。言病因于暑，则当汗泄不为发表，邪熟内攻，中外俱热，故烦躁喘数，大呵而出其声也。若不烦躁，内热外凉，瘀热攻中，故多言而不次也。体若燔炭之炎热者，何以救之？必以汗出，乃热气施散，此重明可汗之理也。表热为病当汗泄之，反湿其首，若湿物裹之，望除其热，热气不释，兼湿内攻，大筋受热则缩而短，小筋得湿则引而长，缩短故拘挛而不伸，引长故痿弱而无力。攘，除也。緛，缩也。弛，引也。素常气疾，湿热加之，气湿热争故为肿也。然邪气渐盛，正气侵微，筋骨血肉，互相代负，故云四维相代也。致邪代正，气不宣通，卫无所从，便至衰弱，故言阳气乃竭也。卫者，阳气也。】
　　【马莳曰：此言阳气所以卫外，而阳气不固者，则四时必伤于邪气而为病也。夫所谓阳气者，卫气也。人有此阳气，犹天之有日也。日得天之明而能久照，阳气必不失其所而能久寿，若失其所而不能卫外，必折夭而不彰。失其所者，卫气衰弱而不能卫外也。故天运当有此日以为之光明，人当有此阳气以为之卫外。是故阳气因而上行于皮肤分肉之间，所以卫外者也。惟阳气不固，故凡四时之邪气，皆从之而伤矣。所谓不能因时之序者是也。是故因于冬之严寒者，当深居周密，凡有意欲，心有所运而身不妄动，如运枢以开辟其户，户不太劳，若起居卒暴，有所惊骇，则神气浮露，无复中存矣。因于夏之暑气者，其体必有汗，或烦躁而动，则为喘喝，或不烦躁而静，则亦不免于多言。暑证者，热证也。故合动静而皆不能静者，如此一身之热如燔炭然，必从而汗之，则邪从汗散矣。因于湿气之所感者，凡人之有湿，有内湿，有外湿，外湿足先受之，内湿者，多饮酒浆潼酪所致也，其血气熏蒸，上行如雾，首如有所包裹，而昏且重矣。惟湿蒸为热，而不能除却，大筋受湿侵热蒸，则软而短，小筋受湿侵热蒸，则懈弛而长，软短故手足拘挛而不伸，弛长故手足痿弱而无力矣。因于气证所致者，凡怒则伤肝，肝气有余，来侮脾土，脾土不能制水，水气泛溢于四肢，而为肿胀之疾。其手足先后而肿，此四维之所以相代也。四维者，四肢也，斯时也，上文所谓内闭九窍，外壅肌肉，卫气散解者是也，其阳气岂不竭尽矣乎？】
