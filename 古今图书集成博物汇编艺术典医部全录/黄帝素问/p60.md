<!-- { "loadSidebar": true } -->
　　帝曰：冬阴夏阳奈何？岐伯曰：九候之脉，皆沉细悬绝者为阴，主冬，故以夜半死；盛躁喘数者为阳，主夏，故以日中死。是故寒热病者，以平旦死；热中及热病者，以日中死；病风者，以日夕死；病水者，以夜半死。其脉乍疏乍数乍迟乍疾者，日乘四季死。
　　【王冰曰：冬阴夏阳，言死时也。位无常居，物极则反。乾坤之义，阴极则龙战于野，阳极则亢龙有悔，是以阴阳极脉，死于夜半日中也。平旦木旺，木气为风，故寒热病死，亦物极则变，是寒热病风薄所为也。热病日中死，阳之极也。病风日夕死，卯酉冲也。病水夜半死，水王也。乍疏乍数，乍迟乍疾，脾气绝也。辰戌丑未，土寄王之，脾气绝，故日乘四季死。】
　　【马莳曰：脉凡沉细悬绝者为阴，必死于夜半，以脉与时皆阴也。盛躁喘数者为阳，必死于日中，以脉与时皆阳也。病发寒热者，本于感风，风为足厥阴肝经所感，其死必以平旦，属甲乙木也。内热及凡热病者本于有火，火为手少阴心经所属，其死必以日中，属丙丁火也。病风者，必足厥阴肝经感之，其死又以日夕，属申酉金而与木相克也。凡病水者，必足少阴肾经主之，其死必以夜半，属壬癸水也。脾绝，其死必以日乘四季，属辰戌丑未土也。】
　　【张志聪曰：冬至之子，阴之极也，阴极而一阳初生，阴气始下，夏至之午，阳之极也，阳极而一阴初生，阳气始下，是阴阳之气，分于子午也。至春分之时，阳气直上，阴气直下，秋分之时，阴气直上，阳气直下，是阴阳离别也。寒热者，阴阳之气也。阴阳分别而复有交合，故寒与热争而两气相搏也。此言三部九候之中，有天地阴阳四时五行之气，若九候之脉皆沉细，而绝无阳气之和，此为阴而主冬，故死于夜半之子；如盛躁喘数，而无阴气之和，此为阳主夏，故死于日中之午，皆阴阳偏绝之为害也。寒热病者，阴阳相乘而为寒为热也。本经云：因于露风，乃生寒热。病风者，亦为寒热病也。平旦日夕，系阴阳两分之时，寒热者，乃阴阳两伤之病，是以应时而死。热中热病者，阳盛之极，故死于日中之午。病水者，阴寒之邪，故死于夜半之中。土位中央，王于四季，其脉乍疏乍数乍疾乍迟，乃土气败而不能灌溉四脏，故死于辰戌丑未之时也。】
　　形肉已脱，九候虽调犹死。七诊虽见，九候皆从者，不死。所言不死者，风气之病及经月之病，似七诊之病而非也，故言不死。若有七诊之病，其脉候亦败者死矣，必发哕噫。
　　【王冰曰：形肉已脱，九候虽调犹死，亦谓形气不相得也，证前脱肉身不去者，九候虽平调亦死也。但九候顺四时之令，虽七诊互见亦生矣。风病之脉大而数，经月之病脉小以微，虽候与七诊之状略同，而死生之证乃异，故不死也。虽七诊见九候从者不死，若病同七诊之状，而脉应败乱，纵九候皆顺，犹不得生也。胃精内竭，神不守心，故死之时发为哕噫。宣明五气篇曰：心为噫，胃为哕也。】
　　【马莳曰：此举形肉已脱者为死。七诊见者，唯风气与经月之病为不死，余则九候败而亦为死也。夫形肉在人，犹堂室之有墙壁也。形肉已脱，则九候之脉，虽调犹死，即上文所谓脱肉身不去者死也。上文言七诊为病者详矣，若七诊虽见，九候之脉皆与各经相宜者，不死。所谓不死者，以其有风气之病为有外邪，月经不行之病为有妊娠，则似有七诊之病，而实非真七诊也，故言不死。若除风气经病之外，而有七诊之病，其九候亦败者死矣。】
　　【张志聪曰：形归气，气生形，形气已败，血脉虽调，犹死。言七诊之死，因气而见于脉，非血脉之为病也。七诊者，谓沉细悬绝、盛躁、喘数、寒热、热中、病风、病水，土绝于四季也。九候皆从者，谓上下若一，无独大独小也。夫七诊者，乃阴阳之气自相分离，是以应时而死。若因邪病而有似乎七诊者，不死也。风气之病，病风也，病风而阴阳相离，期以日夕死。如病风而阴阳和平，九候若一，不死也。经月之病，病水也，病水而沉细悬绝，期以夜半死。病水而阴阳和平，九候皆从，不死也。盖言七诊之死，死于阴阳分离，不因邪病而有应时之死也。复申明七诊之病，见沉细盛躁之脉者，病气而见于脉也。若七诊之病，其脉亦败者，病气而脉亦病也，故必发哕噫。盖胃气败者，其声哕，胃气逆而上走心为噫，胃主气而心主脉也。】
　　必审问其所始病，与今之所方病，而后各切循其脉，视其经络浮沈，以上下逆从循之。其脉疾者不病，其脉迟者病，脉不往来者死，皮肤著者死。
　　【王冰曰：方，正也，言必当原其始而要其终也。脉疾则气强盛，故不病；脉迟则气不足，故病；脉不往来则精神去，故死。皮肤著者死，骨干枯也。】
　　【马莳曰：此亦详诊脉之法也。】

　　【张志聪曰：始病者，病久而深也。方病者，新受之邪，病之浅也。各切循其脉者，切其病之在阴、在阳、在脏、在腑也。夫病久者其脉沉而逆，方病者其脉从而浮，故当视其经络浮沉，以上下之逆从循之。夫邪伤经脉，则脉数疾，故其脉疾者，知不病在七诊也。阴阳脏气受伤，则其脉迟，故脉迟者，知其病在七诊也。脉不往来者，有七诊之病，而脉候亦败也。皮肤著者，病久而肉脱也。根结篇曰：皮肤薄着，毛腠夭焦，予之死期。此言方病而伤于形身经络者不死。病久而伤五脏阴阳之气者死。故曰：经病者治其经，孙络病者治其孙络血。若五脏阴阳之气已绝于内，而欲以针石治其外者，未之有也。】
　　帝曰：其可治者奈何？岐伯曰：经病者治其经。孙络病者治其孙络血。血病身有痛者，治其经络。其病者在奇邪，奇邪之脉则缪刺之。留瘦不移，节而刺之。上实下虚，切而从之，索其结络脉，刺出其血，以见通之。
　　【王冰曰：经病治经，谓求其有过者。治孙络血，言有血留止，刺而去之。《灵枢经》曰：经脉为里，支而横者为络，络之别者为孙络。由是孙络则经之别支而横者。奇谓奇缪不偶之气，而与经脉缪处也，由是故缪刺之，缪刺者，刺络脉左取右右取左也。留瘦不移，谓病气淹留，形容减瘦，证不移易，则消息节级养而刺之。此又重明前经，无问其病，以平为期者也。结，谓血结于络中也，血去则经隧通矣。前经云：先去血脉而后调之。明其结络，乃先去也。】
　　【马莳曰：此详言诸病之刺法也。病有在经者，治其经穴，如肺病治经渠之谓。病有在孙络者，治其孙络之结血。血病及身有痛者，合经穴、络穴而治之。其有奇邪适然所中者，则取络脉以缪刺之，左取右，右取左也。有等上实下虚，当切而从之，必其有结络之脉，故上下不通，当索其结处而刺出其血以见通之，即上文刺孙络、络脉之谓也。】
　　【张志聪曰：孙络病，去其孙络血者，盖病在孙络，其邪更浅，故当出其血而泻之。血病者，邪传舍于络脉，在络之时痛于肌肉，故身有痛也。盖言病在经之深者，治其经；病在孙络之浅者，治其孙络，病在经络浅深之间，而痛及于肌肉者，治其经与络也。奇邪者，邪不入于经，流溢于大络而生奇病也。夫邪客大络者，左注右，右注左，上下左右，与经相干，而布于四末，其气无常处，不入于经俞，故宜缪刺之。留瘦不移者，留淫日深，着于骨髓，故即于节而刺之。盖病在脉络者取之脉，病在骨节者治其节也。刺节真邪篇曰：六经调者谓之不病，虽病谓之自已，一经上实下虚而不通者，此必有横络盛加于大经，令之不通，视而泻之，所谓解结也。故上实下虚者，有横络盛加于经，以致上下不通而有虚实也。切而从之者，切其某经之所阻而从治之也。索其结络者，索其横络之结，而刺出其血以见通之者，视而泻之也。以上言病在经脉，为可治也。】
　　瞳子高者，太阳不足；戴眼者，太阳已绝。此决死生之要，不可不察也。
　　【王冰曰：此复明前太阳气欲绝及已绝之候也。】
　　【马莳曰：上文言足太阳气绝者，其足不可屈伸，死必戴眼。然须知瞳子高者，乃太阳不足，欲绝而未绝；戴眼者，乃太阳已绝，欲苏而不能，此内有死生之分，不可不察也。】
　　【张志聪曰：夫九针九候之道，贵在神与气。心藏神而为阳中之太阳，肾为生气之原，而膀胱为之表里，是以独候手足之太阳者，太阳主诸阳之气也。瞳子高者，乃太阳之神气不足，盖手太阳之脉，上颊至目锐眦，其支者抵鼻，至目内眦，虚则经气急而瞳子高大矣。足太阳之脉，起于目内眦，系气绝，故死必戴眼。虽然，手足之经气，交相贯通，手经之不足，缘生气之衰微，如生气脱于下，手太阳先绝于上矣，故虚于上者宜补之。绝于下者为死证，所谓木敷者其叶发，弦败者其音嘶。】
　　手指及手外踝上五指留针。

　　【王冰曰：手指云云，盖错简文也。】
　　【马莳曰：疑是第七节中手徐徐然下之脱简文。】
　　【张志聪曰：此复申明瞳子高者，太阳不足于上也。手太阳之脉，起于小指之端，循手外侧上腕，出踝中外踝上者，在手外侧踝上也。五指者，第五之小指也。言太阳不足，当于手指及外踝上之后溪，五指之少泽上，留针以补之。盖候足太阳之气者，于足上去踝五寸而弹之。补手太阳者，当于手外踝上五指而取之。此手足之经气交相贯通，先不足于上而后绝于下也。】
　　【张二中曰：泻者出血，补者留针。】
　　　经脉别论篇第二十一

　　【马莳曰：内言太阳、阳明、少阳、太阴、少阴、厥阴之脉，各有分别，故名篇。】
　　【张志聪曰：言经脉、病脉之各有分别。】
　　黄帝问曰：人之居处动静勇怯，脉亦为之变乎？岐伯对曰：凡人之惊恐恚劳动静，皆为变也。是以夜行则喘出于肾，淫气病肺。有所堕恐，喘出于肝，淫气害脾。有所惊恐，喘出于肺，淫气伤心。度水跌仆，喘出于肾与骨。当是之时，勇者气行则已，怯者则着而为病也。故曰：诊病之道，观人勇怯骨肉皮肤，能知其情，以为诊法也。【首为，去声。恚，音惠。】
　　【王冰曰：变谓变易常候。肾王于夜，气合幽冥，故夜行则喘息内从肾出也。夜行甚劳，因而喘息，气淫不次则病肺也。恐生于肝，堕损筋血，因而奔喘，故出于肝，肝木妄淫，害脾土也。惊则心无所倚，神无所归，气乱胸中，故喘出于肺。惊则神越，故气淫反伤心矣。湿气通肾，骨肾主之，故度水跌仆，喘出肾骨矣。气有强弱，神有壮懦，故殊状也。通达性情，得其情状，乃深识诊契物宜也。】
