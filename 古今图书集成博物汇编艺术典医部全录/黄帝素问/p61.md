<!-- { "loadSidebar": true } -->
　　【马莳曰：言五脏受伤，脉因此而变，诊者当以此为法也。盖肾属少阴，卫气夜行于阴，营气以寐而养，夜行则喘息内出于肾，肺为肾母，子气受淫，上干于肺，肺斯病焉。或堕坠而恐，则筋既受伤，血亦不纳，其喘息内出于肝，而肝气反余，淫气乘脾矣。惊则气乱，喘息出于肺，心无所倚，神无所归，所胜妄行，心反伤焉。渡水跌仆，水通于肾，则喘出于肾与骨，苟勇者气散则无病，怯者气着则为病矣。故诊病之道，既观人之勇怯、骨肉、皮肤，又知病肺、害脾、伤心、着肾之详，则诊法备矣。】
　　【张志聪曰：此论三部九候之法，必先知经脉生始之原，而后知九候之病脉，知五脏生克之理，而后知死生之期。如人之居处安静，其气和平，自有经常之脉，若动作过用，则变而为病脉矣。肾属亥子，而气主闭藏，夜行则肾气外泄，故喘出于肾。肾为本，肺为末，肾气上逆，故淫伤于肺也。夫喘属肺证，又曰阳明厥则喘，汗出于肺主之皮毛，而生于胃腑之津液。此章首论喘，次论汗者，言经脉荣卫，生于胃腑水谷之津，而通会于肺气，是有经常之理。如劳动过伤，则五脏气逆，而脉亦为之变，故先论其变，而后论其常焉。堕惊度水跌仆，此数者，皆伤五脏之气。勇者逆气已过，正气复顺；怯者则留着为病，而见病脉矣。夫气有勇怯，理有疏密，皮肤有厚薄，骨肉有坚脆，能知其情，以为诊法之要。】
　　故饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。故春秋冬夏，四时阴阳，生病起于过用，此为常也。
　　【王冰曰：饱甚胃满，故汗出于胃。惊夺心精，神气浮越，阳内薄之，故汗出于心。骨劳气越，肾复过疲，故持重远行，汗出于肾。暴役于筋，肝气罢极，故疾走恐惧，汗出于肝。摇体劳苦，谓动作施力，非疾走远行也，然动作用力，则谷精四布，脾化水谷，故汗出于脾。过用谓不适其性而强劳，为过即病生，此其常理。五脏受气盖有常，于用而过，则是以病生。】
　　【马莳曰：此言人之四时脏腑生病，皆起于过用，亦诊病者所当知也。饮食入胃，太过于饱，食气蒸迫，故汗出于胃。事有惊怖，致夺精神，心神外越，故汗出于心。所持则重，所行则远，必骨以当之，惟肾主于骨，故汗出于肾。其走过疾，兼之恐惧，必筋以当之，惟肝主于筋，故汗出于肝。摇动其体，劳苦其形，必肉以当之，惟脾主于肉，故汗出于脾。此乃四时之在脏为阴，在腑为阳，其有病皆起于过用也。】
　　【张志聪曰：汗者水谷之津液，饱甚则胃满，故汗出焉。血乃心之精，汗乃血之液。惊伤心气，汗出于心，故曰夺精。若持重远行则伤骨，故汗出于肾也。疲劳伤筋，故汗出于肝也。如劳伤四体，故汗出于脾。春秋冬夏，四时阴阳，自有经常，血气循行，各有调理，如动作过伤，则血气妄逆而生病，此自然之理也。口问篇曰：百病之始生也，皆生于风雨寒暑，阴阳喜怒，饮食居处，大惊卒恐，则血气分离，阴阳破散，经络厥绝，脉道不通，阴阳相逆，卫气稽留，经脉空虚，血气不次，乃失其常。是以惊恐恚劳动作饮食，以致喘汗出者，皆使气血不次，脉道失常，故欲知经度之循行，先识变常之逆气。】
　　食气入胃，散精于肝，淫气于筋。食气入胃，浊气归心，淫精于脉，脉气流经，经气归于肺，肺朝百脉，输精于皮毛，毛脉合精，行气于腑，腑精神明，留于四脏，气归于权衡，权衡以平，气口成寸，以决死生。饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，合于四时五脏，阴阳揆度，以为常也。
　　【王冰曰：肝养筋，故胃散谷精之气入于肝，则浸淫滋养于筋络矣。浊气，谷气也。心居胃上，故浊气归心，淫溢精微入于脉，心主脉故也。脉气流运，乃为大经，经气归宗，上朝于肺，肺为华盖，位复居高，治节由之，故受百脉之朝会也。平人气象论曰：脏真高于肺，以行荣卫阴阳。由此故肺朝百脉，然后乃布化精气，输于皮毛矣。腑谓气之所聚处，是谓气海，在两乳间名曰膻中，膻中之布气者，分为三隧，其下者走于气街，上者走于息道，宗气留于海，积于胸中，命曰气海。如是分化，乃四脏安定，三焦平均，中外上下各得其所也。中外高下，气绪均平，则气口之脉而成寸。夫气口者，脉之大要会也，百脉尽朝，故以其分决死生。水饮流下，至于中焦，水化精微，上为云雾，云雾散变，乃注于脾。《灵枢经》曰：上焦如雾，中焦如沤。此之谓也。水土合化，上滋肺金，金气通肾，故调水道，转注下焦，膀胱禀化，乃为溲矣。《灵枢经》曰：下焦如渎。此之谓也。从是水精布，经气行，筋骨成，血气顺，配合四时寒暑，证符五脏阴阳，揆度盈虚，用为常道也。】
　　【马莳曰：此言食入于胃者，精气散于肝，归于心，而会于肺。饮入于胃者，输于脾，归于肺，而下行于膀胱，亦诊病者所当知也。食气者，谷气也，谷气入胃，运化于脾，而精微之气，散之于肝，则浸淫滋养于筋矣，以肝主筋也。谷气入胃，其已化之气，虽曰精气，而生自谷气，故可名为浊气也。心居胃上，而浊气归之，则浸淫滋养于脉矣，以心主脉也。心为诸经之君主，而主血脉，脉气流于诸经，诸经之气归于肺，肺为五脏之华盖，受百脉之朝会，其精气运于皮毛矣，以肺主皮毛也。肺曰毛，心曰脉，毛脉合精，而精气行于腑，腑者膻中也。《灵枢》五味篇谓大气积于胸中，邪客篇谓宗气积于胸中，刺节真邪篇谓宗气流于海者是也。膻中为腑，其精气最为神明，而司呼吸，行经隧，始行于手太阴肺经，通于心肝脾肾之四脏，而四脏之精，皆其所留，是气也平如权衡，惟其始于手太阴肺经而行之，故气口者，即手太阴经之太渊穴也，与鱼际相去一寸，又成寸口之名，真可以诊吉凶而决死生也。然所食之谷有精气，则所饮之水亦有精气。方其饮入于胃，其精微之气，游溢升腾，上输于脾，盖脾附于胃之右，比胃为上，故脾气散精，上归于肺，而肺行百脉，通调水道，下输膀胱，水精分布于四脏，五脏并行乎水精，真有合于四时五脏及古经阴阳揆度等篇之常义也，诊病者可弗知欤？】
　　【张志聪曰：肝者土之胜，制则生化，故散精于肝。肝者筋其应，故淫气于筋。经曰：谷入于胃，脉道乃通，血气乃行，是荣卫气血皆水谷之所资生，而水谷入胃，各有淫散输转之道，故又必先知经脉生始之原，而后知病脉也。又曰：受谷者浊，胃之食气故曰浊气，胃络上通于心，故入胃之食气归于心，子令母实也。心气通于脉，故淫精于脉，脉气者水谷之精气，而行于经脉中也。经，大经也，言入胃之谷气，先淫气于脉，百脉之经气，总归于大经，经气归于肺，是以百脉之气，皆朝会于肺也。肺合皮毛，故复输精于皮毛。夫皮肤主气，经脉主血，毛脉合精者，血气相合也。六腑为阳，故先受气，腑精神明者，六腑之津液相成，而神乃自生也。谷气入胃，淫精于脉，乃传之肺，肺气散精，行气于腑，腑精留于四脏，以养五脏之气，故曰：谷入于胃，乃传之肺，五脏六腑，皆以受气。权衡，平也，言脉之浮沉出入，阴阳和平，故曰权衡以平。五脏六腑，受气于谷，淫精于脉，变见于气口，以决其死生也。入胃之饮，精气上输于脾，脾气散精，上归于肺，盖脾主为胃行其津液者也。肺应天而主气，故能通调水道，而下输膀胱，所谓地气升而为云，天气降而为雨也。水精四布者，气化则水行，故四布于皮毛。五经并行者，通灌于五脏之经脉也。平脉篇曰：谷入于胃，脉道乃行，水入于经而血乃成，故先论食而后论饮焉。五脏，五行之气也，揆度，度数也，总结上文而言经脉之道，合于四时五行之次序，阴阳出入之度数，以为经脉之经常。】
　　太阳脏独至，厥喘虚气逆，是阴不足阳有余也，表里当俱泻，取之下俞。阳明脏独至，是阳气重并也，当泻阳补阴，取之下俞。少阳脏独至，是厥气也，蹺前卒大，取之下俞。少阳独至者，一阳之过也。太阴脏搏者，用心省真，五脉气少，胃气不平，三阴也。宜治其下俞，补阳泻阴。一阳独啸，少阳厥也，阳并于上，四脉争张，气归于肾，宜治其经络，泻阳补阴。一阴至，厥阴之治也。真虚(疒肙)心，厥气留薄，发为白汗，调食和药，治在下俞。 【重，平声。(疒肙)音渊。和，去声。】
　　【王冰曰：阴谓肾，阳谓膀胱。阳独至，谓阳气盛至也。阳独至为阳有余，阴不足则阳邪入，故表里俱泻，取足穴俞。下俞，足俞也，阳气重并，故泻阳补阴。蹺谓阳蹺，脉在足外踝下，足少阳脉行抵绝骨之端，下出外踝之前，循足跗，然蹺前卒大，则少阳之气盛，故取足俞少阳也。一阳，少阳也，以其太过，故蹺前卒大焉。若见太阴之脉伏鼓，则当用心省察之；若是真脏之脉，不当治也。三阴，太阴脾之脉也，五脏脉少，胃气不调，是亦太阴之过也，阴气太过，故补阳泻阴。啸，谓耳中呜如啸声也。胆及三焦脉皆入耳，故气逆上则耳中呜。心脾肝肺四脉争张，阳并于上者，是肾气不足，故气归于肾也。泻阳补阴，则阴气足而阳气不复并于上矣。厥阴，一阴也。上言二阴至，则当少阴治；下言厥阴，治则当一阴至也。】
