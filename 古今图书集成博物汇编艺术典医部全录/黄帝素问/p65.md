<!-- { "loadSidebar": true } -->
　　【王冰曰：胫既肿矣，汗后津泄，阴凝元府，阳烁上焦，内热外寒，故憎风也。肾脉从肺出络心，注胸中，然肾气既虚，心无所制，心气熏肺，故痛聚胸中也。清谓气清冷，厥谓气逆也。以清冷气逆，故大腹小腹痛，志不足则神躁扰，故不乐也。凡刺之道，虚则补之，实则泻之，不盛不虚以经取之，是谓得道。经络有血，刺而去之，是谓守法。犹当揣形定气，先去血脉，而后乃平有余不足。三部九候论曰：必先度其形之肥瘦，以调其气之虚实，实则泻之。虚则补之，必先去其血脉而后调之。此之谓也。】
　　【马莳曰：以肾经言之，足少阴之脉，起于足心，上循腨内，出腘内廉，上股内后廉，贯脊属肾络膀胱，其直者从肾上贯肝膈，入肺中，故腹大胫肿喘咳也。肾病则骨不能用，故身重也。肾主五液，在心为汗，肾邪攻肺，心气内微，故寝后即有汗也。大凡有汗之疾多恶风，以腠理不密，故汗出而表虚者必恶风也。此皆邪气有余之证耳。至于正气之虚，则足少阴之脉，从肺出络心，注胸中，今肾气既虚，胸中自痛，其大腹小腹亦从而痛，正以肾脉自小腹中行大腹至俞府而止也。足太阳膀胱经之脉，从项下行而至足，今肾气既虚，而太阳之气不能盛行于足，故足清冷而气逆也。肾之神为志，惟志不足，故意不乐也。当取足少阴之经穴复溜，足太阳之经穴昆侖，在足外踝后跟骨上陷中，针三分，留七呼，灸三壮，以出其血可也。】
　　【张志聪曰：水邪逆于上则喘咳，生气衰于下则身重也。太阳之气司表，而下出于膀胱，经气逆则表气虚，故寝汗出而恶风。肾气虚而不能上交于心，故胸中痛。少阴之气上与阳明相合，生气虚于下，故大腹小腹痛也。清厥，冷之轻者，阳气虚，故手足逆冷也。心有所忆谓之意，膻中者，臣使之官，代君行令，喜乐出焉。胸中之心气不足，故意不乐也。少阴与太阳为表里，脏腑之经气相通，故脏病而兼及于腑经也。以上论病生于经脉肌肉，宜治之以针石者，审其脏腑经络之虚实而取之。】
　　肝色青，宜食甘，粳米、牛肉、枣、葵皆甘。心色赤，宜食酸，小豆、犬肉、李、韭皆酸。肺色白，宜食苦，麦、羊肉、杏、薤皆苦。脾色黄，宜食咸，大豆、豕肉、栗、藿皆咸。肾色黑，宜食辛，黄黍、鸡肉、桃、葱皆辛。辛散，酸收，甘缓，苦坚，咸软。毒药攻邪，五谷为养，五果为助，五畜为益，五菜为充，气味合而服之，以补精益气。此五者有辛酸甘苦咸，各有所利，或散或收，或缓或急，或坚或软，四时五脏病，随五味所宜也。
　　【王冰曰：夫辛散，酸收，甘缓，苦坚，咸软，皆自然之气也。然辛味苦味，匪唯坚散而已。辛亦能润能散，苦亦能燥能泄，故上文曰脾苦湿，急食苦以燥之，肺苦气上逆，急食苦以泄之，则其谓苦之燥泄也。又曰，肾苦燥，急食辛以润之，则其谓辛之濡润也。药谓金、玉、土、石、草、木、菜、果、虫、鱼、鸟、兽之类，皆可以祛邪养正者也，然辟邪安正，惟毒乃能，以其能然，故通谓之毒药也。五谷，谓粳米、小豆、麦、大豆、黄黍也。五果，谓桃、李、杏、栗、枣也。五畜，谓牛、羊、豕、犬、鸡也。五菜，谓葵、藿、薤、葱、韭也。气为阳化，味曰阴施，气味合和则补益精气矣。阴阳应象大论曰：阳为气，阴为味，味归形，形归气，气归精，精归化，精食气，形食味。又曰：形不足者温之以气，精不足者补之以味，由是则补精益气，其义可知。用五味而调五脏。配肝以甘、心以酸、脾以咸、肺以苦、肾以辛者，各随其宜，欲缓、欲收、欲软、欲泄、欲散、欲坚而为用，非以相生相养而为义也。】
　　【马莳曰：此承首节论五脏肝苦急，急食甘以缓之等义而详言之也。东方甲乙木，其色青，肝属木，故色亦青；肝苦急，惟甘为能缓之，故宜食甘，凡粳米、牛肉、枣、葵皆甘，皆可食也。南方丙丁火，其色赤，心属火，故色亦赤；心苦缓，唯酸为能收之，故宜食酸，凡小豆，犬肉、李、韭皆酸，皆可食也。西方庚辛金，其色白，肺亦属金，故色亦白；肺苦气上逆，惟苦为能泄之，故宜食苦，凡麦，羊肉、杏、薤皆苦，皆可食也。中央戊己土，其色黄，脾亦属土，故色亦黄；上文脾苦湿急食苦以燥之，故宜食苦，然肾为胃关，脾与肾合，当假咸之柔软以利其关，关利而胃气乃行，胃行而谷气方化，故脾与各脏不同。宜食味之咸者，乃调利机关之义也，凡大豆、豕肉、栗、藿皆咸，皆可食也。北方壬癸水，其色黑，肾亦属水，故其色亦黑；肾苦燥，急食辛以润之，故宜食辛，凡黄黍、鸡肉、桃、葱皆辛，皆可食也。以辛主散，酸主收，甘主缓，苦主坚，咸主软故耳。彼补正气者，必有取于良药，治邪气者，必有取于毒药，此毒药之所以攻邪也。五谷所以养此元气也，五果所以助此元气也，五畜所以益此元气也，五菜所以充此元气也。此皆阳为气者，气归精而精归化，阴为味者，味归形而形归气，故合气味而服之，所以补精益气也。自毒药攻邪以下至此，其间谷、果、畜、菜各有五者，各有五味，各有散、收、缓、急、坚、软之宜，在因四时五脏之病，随五味所宜以异用耳。盖至是而脏气法时之义，无余蕴矣。】
　　【张志聪曰：夫精明五色者，气之华也。肝色青，则其气苦急，故宜食甘以缓之，盖五味所以养五脏之气者也。心志喜，喜则气缓，缓则心神懈弛，故宜食酸以收养心气也。肺色白，其气主秋金之降令，而苦上逆，故宜食苦以收降其肺气。夫脾土之所以灌溉四脏者，主上渗于心肺，下泄于肝肾，如脾苦湿则不能上渗矣，土气敦阜则不能下泄矣。经曰：酸苦涌泄为阴，咸味渗泄为阴。故宜食苦者，取其燥土气以涌渗于上也。宜食咸者，取其行土气以渗泄于下也。肾色黑，则其气喜润，辛能开腠理，致津液，盖从革作辛，能通母之化源也。辛散、酸收、甘缓、苦坚、咸软，此言发散涌泄之外，而又有或收、或缓、或坚、或耎之性，善用者随其所利而行之，如五谷以供养五脏之气，五果以助其养，五畜以为补益五脏者也，五菜以为充实于脏腑者也。然谷、肉、果、菜，皆有五气五味，宜和合而食之，无使偏胜，以补益精气，如偏食焦苦之气味则增火化，如偏食咸腐之物则增寒化，经曰：久而增气，物化之常也。气增而久，天之由也。故宜气味和合而食之。五者，谓毒药、谷、畜、菜、果也。言此五者，皆有辛甘之发散，有酸苦咸之涌泄，又有辛散、酸收、苦坚、咸软，或随四时之宜散、宜收，或随五脏之所苦、所欲，各随其所利而行之。此篇论察五脏以知间甚死生之期，审贵贱以施针砭药食之别。】
　　　宣明五气篇第二十三

　　【马莳曰：此篇宣明五脏之气，故名篇。】
　　【张志聪曰：天地之间，六合之内，不离于五，人亦应之。此篇承上章而宣明五气五味五脏五邪，故无问答之辞，而不曰论。】
　　五味所入：酸入肝，辛入肺，苦入心，咸入肾，甘入脾，是谓五入。
　　【王冰曰：肝合木而味酸，肺合金而味辛，心合火而味苦，肾合水而味咸，脾合土而味甘。至真要大论云：夫五味入胃，多归所喜。故酸先入肝，苦先入心，甘先入脾，辛先入肺，咸先入肾是也。】
　　【马莳曰：此言五味各入五脏也。阴阳应象大论云：木生酸，酸生肝；金生辛，辛生肺；火生苦，苦生心；水生咸，咸生肾；土生甘，甘生脾。此酸之所以入肝，串之所以入肺，苦之所以入心，咸之所以入肾，甘之所以入脾也。五味随五脏而入，遂名之曰五入。】
　　【张志聪曰：伯高云：胃者五脏六腑之海也。水谷皆入于胃，五脏六腑皆禀气于胃。五味各走其所喜，酸先走肝，苦先走心，甘先走脾，辛先走肺，咸先走肾。谷气津液已行，荣卫大通，乃化糟粕，以次传下。味之酸者，入肝以养肝气；味之辛者，入肺以养肺气；味之苦者，入心以养心气；味之咸者，入肾以养肾气；味之甘者，入脾以养脾气也。】
　　五气所病：心为噫，肺为咳，肝为语，脾为吞，肾为欠、为嚏，胃为气逆、为哕、为恐，大肠小肠为泄，下焦溢为水，膀胱不利为癃、不约为遗溺，胆为怒，是谓五病。
　　【王冰曰：心为噫，象火炎上，烟随焰出，心不受秽，故噫出之。肺为咳，象金坚劲，扣之有声，邪击于肺，故为咳也。肝为语，象木枝条而形支别，语宣委曲，故出于肝。脾象土包容，物归于内，翕如皆受，故为吞也。肾为欠为嚏，象水下流，乃生云雾，气郁于胃，故欠生焉。太阳之气和利而满于心，出于鼻则生嚏也。胃为水谷之海，肾与为关，关闭不利，则气逆而上行也。以包容水谷，性喜受寒，寒谷相薄，故为哕也。寒盛则哕起，热盛则恐生，何者？胃热则肾气微弱，故为恐也。下文曰：精气并于肾则恐是也。大肠为传道之腑，小肠为受盛之腑，受盛之气既虚，传道之司不禁，故为泄利也。下焦为分注之所，气窒不泻，则溢而为水。膀胱为津液之腑，水注由之，然足三焦脉实，约下焦而不通，则不得小便，足三焦脉虚，不约下焦则遗溺也。《灵枢经》曰：足三焦者，太阳之别也，并太阳之正，入络膀胱，约下焦，实则闭癃，虚则遗溺。胆则中正决断，无私无偏，其性刚决，故为怒。六节脏象论曰：凡十一脏取决于胆也。】
