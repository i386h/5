<!-- { "loadSidebar": true } -->
　　【马莳曰：此言五脏邪气各有所病也。心有不平，气郁于心，故噫出之，象火炎上而烟焰出也。肺为咳，盖肺本属金，扣之当有声，故邪击于肺则为咳也。肝为语，象木有枝条而下宣委曲，故出于肝也。脾为吞者，象土包容物归于内，故为吞也。肾为欠为嚏，按《灵枢》口问篇岐伯曰：卫气昼日行于阳，夜半则行于阴，阴者主夜，夜者主卧，阳者主上，阴者主下，故阴气积于下，阳气未尽，阳引而上，阴引而下，阴阳相引，故数欠。又曰：阳气和利满于心，出于鼻，故为嚏。今曰为肾之病者，盖肾属乎阴，故欠由之，足太阳之气，和利于心，而太阳与肾为表里，故嚏由之。观口问篇下文有补足太阳眉上等语，则知阳气为太阳，而嚏出于鼻，故补眉上也。眉上者，攒竹穴也。纵阳气为卫气，亦由膀胱穴而上行之，所谓目张则上行于头，故必刺攒竹穴。胃为气逆为哕为恐，盖胃为水谷之海；故胃气不和则气逆。按《灵枢》口问篇岐伯曰：谷入于胃，胃气上注于肺，今有故，寒气与新谷气俱还入于胃，新故相乱，　真邪相攻，气并相逆，复出于胃，故为哕。又按阴阳应象大论曰：肾在志为恐。又按此篇下文有曰：精气并于肾则恐。今以为胃之病者，盖胃寒则哕起，胃热则恐生。何者？胃热则肾气亦热，故为恐也。盖肾者胃之关也。大肠小肠为泄，盖大肠为传道之腑，小肠为受盛之腑，今受盛之气既虚，传道之司不禁，故为泄利之证也。下焦者，即《灵枢》营卫生会篇上中下之下焦也。按营卫生会篇岐伯曰：下焦者，别回肠，注于膀胱而渗入焉。故水谷者常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入膀胱。故《难经》三十一难曰：下焦者在脐下，当膀胱上口，主分别渗泄，主出而不纳以传道也。又三十五难曰：膀胱者为黑肠，下焦所治也。今下焦之气窒而不泻，故溢而为水病。灵兰秘典论云：膀胱者，州都之官，津液藏焉，气化则能出矣。今曰不利，则为癃，癃者，水道不通之病也。不约则为遣溺，遗溺者，溺不止也。胆者，中正之官，决断出焉，惟决断无私，　秉正疾邪，故病为怒。阴阳应象大论曰：肝在志为怒。而此云然者，以其与肝为表里也。是为五脏之病也。其曰大肠、小肠、胃、胆、膀胱者，腑病同脏，脏病腑亦病也。】
　　【张志聪曰：五气所病者，五脏气逆而为病也。噫，不平之气。本经云，所谓上走心为噫者，阴气而上走于阳明，阳明络属心，故上走心为噫，盖此因胃气上逆于心故为噫。肺为咳者，阴阳应象大论曰：肺在变动为咳。肝为将军之官，在志为怒，肝气欲连则为语。诊要经终篇曰：春刺冬分，邪气着脏，病不愈，又且欲言语。此言春令之肝气不舒故也。脾主为胃行其津液，脾气病而不能灌溉于四脏，则津液反溢于脾窍之口，故为吞咽之证。《灵枢经》曰：阳者主上，阴者主下，阳引而上，阴引而下，阴阳相引，故数欠，当泻足少阴，补足太阳。盖少阴之气在下，病则反逆于上，而欲引于下，欲引于下则欠，反逆于上则嚏，盖肾络上通于肺也。谷入于胃乃传之肺，而肺反还入于胃，胃受肺之寒气所逆，而欲复出于胃，故为哕。胃之逆气下并于肾，则为恐。盖肾与胃，戊癸相合也。哕，呃逆也；哕哕，车銮声，言呃声之有轮序，故曰哕。大肠小肠受盛水谷，变化糟粕，病则不能化物而为泄矣。下焦如渎，水道出焉，病则反溢而为水病。《灵枢经》曰：三焦下俞出于委阳，并太阳之正，入络膀胱，约下焦，实则闭癃，虚则遗溺，遗溺则补之，闭癃则泻之。胆为中正之官，性秉刚决，病则气郁而为怒。五病谓病五脏五行之气，而六腑亦配合于五行。】
　　五精所并：精气并于心则喜，并于肺则悲，并于肝则忧，并于脾则畏，并于肾则恐，是谓五并。虚而相并者也。
　　【王冰曰：精气谓火之精气也。肝虚而心精并之，则为喜。《灵枢经》曰：喜乐无极则伤魄，魄为肺神，明心火并于肺金也。肝虚而肺气并之，则为悲，经曰：悲哀动中则伤魂，魂为肝神，明肺金并于肝木也。脾虚而肝气并之，则为忧，经曰：愁忧不解则伤意，意为脾神，明肝木并于脾土也。肾虚而脾气并之，则为畏，经曰：恐惧而不解则伤精，精为肾神，明脾土并于肾水也。心虚而肾气并之，则为恐，经曰：怵惕思虑则伤神，神为心主，明肾水并于心火也。此皆正气不足而胜气并之，乃为是矣。】
　　【马莳曰：此言五脏既虚，故精气并之，则志不能禁也。阴阳应象大论曰：肝在志为怒，心在志为喜，脾在志为思，肺在志为忧，肾在志为恐。今心虚而余脏之精气皆并之则善喜，盖喜者同其所志，而太过于喜则为病也。肺虚而余脏精气并之则善悲，阴阳应象大论曰：忧而兹曰悲者，盖忧与悲相类也。肝虚而余脏精气并之则善忧，阴阳应象大论曰：怒而兹曰忧者，以肺气得以乘之也。脾虚而余脏精气并之则善畏，阴阳应象大论曰：思而兹曰畏者，盖思过则反畏也。肾虚而余脏精气并之则善恐。是之为五并者，惟其本脏既虚，而余脏精气并之，则本脏之志不能禁，而失之太过者有之。调经论以相并为实，盖实亦为病也。】
　　【张志聪曰：五精所并，谓五脏之精气相并也。并于心则喜，盖多阳者多喜，心为阳脏，阴精并之故喜。经曰：神有余则笑不休。并于肺则悲者，肝悲哀动中则伤魂，肺虚而肝气并于肺故悲。并于肝则忧者，忧愁不解则伤意，肝虚而脾气并于肝则忧也。并于脾则畏者，恐惧不解则伤精，脾虚而肾气并于脾故畏也。并于肾则恐者，本经曰：所谓恐，如人将捕之者。阴气少，阳气入阴，阴阳相薄故恐也。盖心肾为水火、阴阳之主宰，是以心虚而阴精并之则喜，肾虚而阳气并之则恐。此水火二气，上下交并，其余三脏，皆所胜之气相并，所谓气不及则所胜妄行。徐公遐曰：有精相并者，有气相并者：故首提曰精气。】
　　五脏所恶：心恶热，肺恶寒，肝恶风，脾恶湿，肾恶燥，是谓五恶。 【恶，俱去声。】
　　【王冰曰：心恶热，热则脉溃浊。肺恶寒，寒则气留滞。肝恶风，风则筋燥急。脾恶湿，湿则肉痿肿。肾恶燥，燥则精竭涸。杨上善云：肺恶燥，今言肺恶寒，肾恶燥者，燥在于秋，寒之始也；寒在于冬，燥之终也。肺在于秋，以肺恶寒之甚；故言其终，肾在于冬，肾恶不甚，故言其始也。】
　　【马莳曰：此言五脏之性有所恶也。心本属火，火之性热，而受热则病，故恶热。肺本属金，金之体寒，而受寒则病，故恶寒。肝属木，其性与风气相通，而感风则伤筋，故恶风。脾属土，土湿则伤肉，故恶湿。肾属水，其性润，而得燥则精涸，故恶燥。是谓五脏之所恶也。】
　　【张志聪曰：金木水火土，五脏之本气也。风寒热燥火，五行之所生也。五脏之气，喜于生化，故本气自胜者恶之。三脏恶本气之胜，肺恶肾之寒，肾恶肺之燥，此亦阴阳变换之道，而肺肾子母之气，互为本末也。】
　　五脏化液：心为汗，肺为涕，肝为泪，脾为涎，肾为唾，是谓五液。
　　【王冰曰：心为汗，泄于皮腠也。肺为涕，润于鼻窍也。肝为泪，流于眼目也。脾为涎，溢于唇口也。肾为唾，生于牙齿也。】
　　【马莳曰：此言五脏各有其液也。饮食入胃，其精微之气有所化而为液者，在心为汗，故得热则汗出，心气有余也；在肺为涕，故鼻为肺之窍，涕出于肺也；在肝为泪，故目为肝之窍者，泪注于目也；在脾为涎，故唇口主脾者，涎出于脾也；在肾为唾，故齿为骨类者，唾生于齿也。是谓五脏之液也。】
　　【张志聪曰：水杀入口，其味有五，津液各走其道，五脏受水谷之津，淖注于外窍而化为五液。心主血，汗乃血之液也。出于肺窍之鼻而为涕，出于肝窍之目而为泪，出于脾窍之口而为涎。肾络上贯膈，入肺中，循喉咙，挟舌本，舌下廉泉玉英，上液之道也，故肾为唾。经曰：液者，所以灌精濡空窍者也。又曰：五液者，肾为水脏，受五脏之精而藏之，肾之液复入心而为血，入肝为泪，入肺为涕，入脾为涎，自入为唾，是以五液皆咸。】
　　五味所禁：辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。
　　【王冰曰：病，谓力少不自胜也。皇甫士安云：咸先走肾。此云走血者，肾合三焦，血脉虽属肝心，而为中焦之道，故咸入而走血也。苦走心。此云走骨者，水火相济，骨气通于心也。甘走肉，酸走筋，是皆为行其气速，故不欲多食，多食则病甚，故病者无多食也。《太素》五禁云：肝病禁辛，心病禁咸，脾病禁酸，肺病禁苦，肾病禁甘，名此为五裁。杨上善云：口嗜而欲，食之不可多也，必自裁之，名曰五裁。】
　　【马莳曰：此言五脏之病，各有禁食之味也。按《灵枢》五味论曰：酸走筋，多食之，令人癃；咸走血，多食之，令人渴，辛走气，多食之，令人洞心；苦走骨，多食之，令人变呕；甘走肉，多食之，令人悗心。其少俞之所答者，尤为详悉，宜参看之。】
　　【张志聪曰：阴之所生，奉在五味，阴之五官，伤在五味，故禁多食。肺主气，辛入肺，故走气，气病而多食之，反辛散而伤气也。心主血，润下作咸，咸走血者，水气上交于心也，血病而多食之，则水反胜火矣。肾主骨，炎上作苦，苦走骨者，火气下交于肾也，骨病而多食之，则火气反胜矣。此与并于心则喜，拌于肾则恐之义相同。盖心肾水火之气，时相既济，故所走互更，其余三脏，是本脏之味，而走本脏所主之筋肉也。脾主肌肉，甘为土味，脾病而多食之，则反伤脾气。肝合筋，酸走肝，筋病而多食之，则反伤其肝气。五味所以养五脏之气者也，病则气虚，故无令多食，盖少则补，多则反伤其气。】
　　五病所发：阴病发于骨，阳病发于血，阴病发于肉，阳病发于冬，阴病发于夏，是谓五发。
　　【王冰曰：骨肉阴静，故阳气从之；血脉阳动，故阴气乘之。夏阳气盛，故阴病发于夏；冬阴气盛，故阳病发于冬，各随其少也。】
　　【马莳曰：此言五脏之病，各有所发也。阴经之病，发之在骨与肉，以骨属足少阴，肉属太阴也。阳经之病，发之于血，以血生于营气，营气属阴，阴不胜阳，故阳经有病，而血随以病焉。冬时阴气盛，故阳病发于冬，以阳不能敌阴也；夏时阳气盛，故阴病发于夏，以阴不能敌阳也。】
