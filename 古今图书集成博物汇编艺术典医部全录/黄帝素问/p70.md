<!-- { "loadSidebar": true } -->
　　【张志聪曰：人秉天地阴阳之气而生此形，是以与天地合气而成九候也。别为九野者，以身形之应九野也。分为四时者，左足应立春，左胁应春分，左手应立夏，膺喉头首应夏至，右手应立秋，右胁应秋分，右足应立冬，腰尻下窍应冬至也。月有小大，日有短长，言气候之有盈虚，人与天地万物之气皆然，而不可胜量也。虚实呿吟者，以呿吟之至微，而知其虚实也。欲法天则地而为针刺之法，故问其方也。夫针石之道，必先定五脏，备九候而后乃存针。然五脏五行之气，有相胜更立，不可不知，如木得金则伐，火得水则灭，金得火则缺，水得土则绝，此所胜之气而为贼害也，如土得木而达，此得所胜之气而为制化也，万物之理皆然，而不可胜竭。悬布天下者，先立《针经》以示人，而百姓止可力田以供租税，有余粟以供养，其于治针之道，莫之知也。一曰治神。神在秋毫，属意病者，神属勿去，知病存亡。二曰知养身。以身之虚，而逢天之虚，两虚相感，其气至骨，入则伤五脏，故当知日之寒温，月之虚盛，四时气之浮沉，而调之于身，工候救之，勿能伤也。三曰知毒药为真。毒药所以攻邪者也，如知之不真，用之不当，则反伤其正气矣。故帝曰：余欲弗使被毒药，欲以微针通其经脉，调其血气。四曰制砭石小大。上古之世，未有冶铸，以砭石为针，制有大小，随病所宜，黄帝始造九针以代镵石。经曰：小之则无内，大之则无外。盖治外者制小其针，治内者制其大也。五曰知腑脏血气之诊。腑为阳，脏为阴，气为阳，血为阴，人生有形，不离阴阳，故必先知脏腑气血之虚实，而后可以行针。上古之世，立此五法，而各有所宜先者，今末世止知泻有余，补不足，此粗工之所共知也。若夫法天则地者，必候日月星辰四时八正之气，随气应而用其针，是因天地之时而调和气血也。迎之随之，以意和之，如响应声，如影随形，得心应手，取效若神，而离合出入，自有独见，不与众闻。徐公遐曰：来者为阳，往者为阴。鬼神者阴阳之气也，言道在纯一，而若无鬼神矣。】
　　帝曰：愿闻其道。岐伯曰：凡刺之真，必先治神，五脏已定，九候已备，后乃存针。众脉不见，众凶弗闻，外内相得，无以形先，可玩往来，乃施于人。人有虚实，五虚勿近，五实勿远，至其当发，间不容瞚。手动若务，针耀而匀，静意视义，观适之变，是谓冥冥，莫知其形，见其乌乌，见其稷稷，从见其飞，不知其谁，伏如横弩，起如发机。【间，去声。瞚，瞬同。】
　　【王冰曰：专其精神，寂无动乱，刺之真要，其在斯焉。尤必先定五脏之脉，备循九候之诊，而有太过不及者，然后乃存意于用针之法。众脉，谓七诊之脉。众凶，谓五脏相乘，外内相得，言形气相得也。无以形先，言不以己形之衰盛寒温，料病人之形气使同于己也。玩谓玩弄，言精熟也。阴阳别论曰：谨熟阴阳，无与众谋。此其类也。然人之虚实，非其远近而有之，盖由血气一时之盈缩尔。然其末发，则如云垂而视之可久，至其发也，则如电灭而指所不及，迟速之殊有如此矣。手动用针，心如专务于一事也。《针经》曰：一其形，听其动静，而知邪正，此之谓也。针耀而匀，谓针形光净，而上下匀乎。冥冥，言血气变化之不可见也，故静意视息，以义斟酌，观所调适经脉之变易尔。虽且针下，用意精微，而测量之，犹不知变易形容，谁为其象也。乌乌，叹其气至。稷稷，嗟其已应。言所针得失，如从空中见飞鸟之往来，岂复知其所使之元主耶？是但见经脉盈虚而为信，亦不知其谁之所召遣尔。如当血气之未应，针则伏如横弩之安静；其应针也，则起如机发之迅疾。】
　　【马莳曰：此言用针者，当始终曲尽其妙法也。凡刺家真要之法，必先治己之神气，上曰治神者平日之功，而此曰治神者临针之法，盖惟神气既肃，而后可以专心用针也。病人五脏，吾乃定之，或虚或实，无不明也。病人之脉，吾能诊之，九候所在，无不周也，夫然后存心于针而用之，然犹未敢轻用其针也。方其始也，众脉不见，众凶弗闻之时，必察形气相得之何如，或形盛气衰，或气盛形衰，或形气俱衰俱盛，莫不知之。切不可以吾形之盛衰寒温，而料病人之形气，使之强同于己也。然犹未敢轻用其针也，吾方神气不散，意念精专，当玩其针以施用，则病人之气往来于针下者何如，乃可以施针于人也。然犹未收轻用其针也，刺虚者必待其实，刺实者必待其虚，此乃末后去针之法，今则亦预玩之。人有五虚，五脏皆当至于既实，而后可以去针；人有五实，五脏皆当至于既虚而后可以去针。但五虚勿可以近速，恐实邪之尚留；五实勿可以迟远，恐正虚之难复。至其已虚已实，可以发针之际，则所间特止瞬息耳。此法必皆熟玩于心，夫然后可以施针也。及将施针之时，手动用针，若专于事务而不敢贰；目耀其针，自有上中下等而极其匀。斯时也，入针浅深，各随经络矣。《灵枢》经水论曰：刺足阳明深六分，留十呼；足太阳深五分，留七呼；足少阳深四分，留五呼；足太阴深三分，留四呼；足少阴深二分，留三呼；足厥阴深一分，留二呼。手之阴阳，其受气之道近，其气之来疾，其刺深者皆无过二分，其留皆无过一呼。当入针之时，此法正宜施矣。但针正在穴，吾必静其志意，潜视针下之妙，默观适然之变，是谓至冥，至冥无形可测。八正神明论云：观其冥冥者，言知血气营卫之不形于外而工独知之。以日之寒温，月之盛虚，四时气之浮沉，参伍相合而调之。工常先见之，然而不形于外也。及其气之至也，如乌之集，其气之盛也，如稷之盛，但见其气有往来如鸟之飞，并不知谁为之主而然也。若刺虚者而未实，刺实者而未虚，则针犹在穴，伏如横弩，不敢轻发。及刺虚者而已实，刺实者而已虚，则针方去穴，起如发机，不敢复留。用针始终，妙法如此。故曰，道无鬼神，独来独往，若有鬼神也。】
　　【张志聪曰：真者真一无妄，神者阴阳不测之谓。言刺之道，虽有阴阳虚实之分，而必先归于治神。凡刺之道，毕于终始，明知终始，五脏为纪，阴阳定矣。必知诊三部九候之病脉处，而后存针以治之。九针篇曰：皮肉筋脉，各有所处，病各有所宜，各不同形，各以任其所宜，取五脉者死，取三脉者恇。故曰众脉不见，众凶弗闻，言不可以滥取也。脏腑在内，皮肤筋脉在外，外内之相应者，贵在得神，而无以形先，盖言上守神，粗守形也。可玩往来，乃施于人。言知机之道，而后乃施于人也。故又曰粗守关，上守机。机之动不离其空。空中之机，清净而微。其来不可逢，其往不可追。知机之道者，不可挂以发；不知机道，叩之不发。知其往来，要与之期。五虚者，五脏之精气夺也；五实者，五脉之邪气盛也。夫用针者，观察病人之态，以知精神魂魄之存亡得失之意。五者已伤，针不可以治之，故曰五虚弗近。邪实者急取而泻之，故曰五实弗远。刺之微在迟速，其当发时，知其可取有如发机，间不容于瞬息也。适，至也。静己之意，视针之义，以观气至之变。冥冥者，视之无形也。莫知其形，言形气营卫之不形于外，而工独知之。】
　　【张介宾曰：见其乌乌，见其稷稷，从见其飞，不知其谁，此形容用针之象有如此者。乌乌，言气至如乌之集也。稷稷，言气盛如稷之繁也。从见其飞，言气之或往或来如乌之飞也。然此皆无中之有，莫知其谁为之也。】
　　帝曰：何如而虚？何如而实？岐伯曰：刺虚者须其实，刺实者须其虚。经气已至，慎守勿失。深浅在志，远近若一。如临深渊，手如握虎，神无营于众物。
　　【王冰曰：言血气既伏如横弩，起如发机，然其虚实，岂留呼而可为准定耶？虚实之形，何如而约之？要在以气至有效而为约，不必守息数而为定法也。经气已至，慎守勿失者，无变法而失经气也。深浅在志，远近若一，临渊握虎，无营于物，言精心专一也。所针经脉，虽深浅不同，然其补泻皆如一俞之专意，故手如握虎，神不外营焉。林亿曰：按针解论云：刺实须其虚者留针，阴气隆至，乃去针也。刺虚须其实者，阳气隆至，针下热乃去针也。经气已至，慎守勿失者，勿变更也。深浅在志者，知病之内外也。远近如一者，深浅其候等也。如临深渊者，不敢堕也。手如握虎者，欲其壮也。神无营于众物者，静志观病，人无左右视也。】
　　【马莳曰：此言刺虚刺实，以虚与实为候，而余法皆当慎守也。凡刺病人之虚者，必待其实，即针解论之所谓阳气隆至针下热乃去针也。凡刺病人之实者，必待其虚，即针解论之所谓留针，阴气隆至乃去针也。正以待其各经之气已至，或虚或实，然后去针，此乃慎守其法而勿失，即针解论之所谓勿变更也。不惟是也，病之或浅或深，在吾志以运之，即针解论之所谓知病之内外也。气来或远或近，正与病之深浅而若一，即针解论之所谓深浅其候等也。用针之际，始终慎守，如临深渊，心不敢堕，如握虎然，手不敢肆，自始时治神以迄于今，其神专一凝静，无敢营营于众物，即针解论之所谓静志以观病人无左右视也。斯则用针之法，无有不全，始可乘其已虚已实而出针矣。吁！观伯之所言，其叮咛之意切矣，惜乎万世而下，能知此道者谁欤！】
　　【张志聪曰：此帝复间治虚实之法也。伯言刺虚者，须俟其气至而实，刺实者，须俟其气泄而虚也。】
　　　八正神明论篇第二十六

　　【马莳曰：内有八正虚邪之当避，针法神明之当知，此篇大义出自《灵枢》官能篇，故名篇。】
　　黄帝问曰：用针之服，必有法则焉，今何法何则？岐伯对曰：法天则地，合以天光。帝曰：愿卒闻之。岐伯曰：凡刺之法，必候日月星辰四时八正之气，气定乃刺之。是故天温日明，则人血淖液而卫气浮，故血易泻，气易行；天寒日阴，则人血凝泣而卫气沉。月始生则血气始精，卫气始行，月郭满则血气实，肌肉坚；月郭空则肌肉减，经络虚，卫气去，形独居。是以因天时而调血气也。是以天寒无刺，天温无凝，月生无泻，月满无补，月郭空无治，是谓得时而调之。因天之序，盛虚之时，移光定位，正立而待之。故曰：月生而泻，是谓脏虚。月满而补，血气扬溢，络有留血，命曰重实。月郭空而治，是谓乱经。阴阳相错，真邪不别，沉以留止，外虚内乱，淫邪乃起。【泣，音濇。空，平声。重，平声。】
