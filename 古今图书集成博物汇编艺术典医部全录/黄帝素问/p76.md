<!-- { "loadSidebar": true } -->
　　帝曰：脉实满，手足寒，头热，何如？岐伯曰：春秋则生，冬夏则死。　　【王冰曰：大略言之，夏手足寒，非病也，是夏行冬令，夏得则冬死。冬脉实满头热，亦非病也，是冬行夏令，冬得则夏亡，反冬夏以言之，则皆不足，春秋得之是病，故生死皆在时之孟月也。】　　【马莳曰：此即脉证杂见阴阳者，而以时决其死生也。脉实满者，是阳脉也，头热者，是阳证也，皆邪气有余也。手足又寒，是阴证也，乃真气又虚也，若此者，真邪不分，阴阳相杂，然春秋者，阴阳未盛之时也，正平和之候，故生。冬夏者，偏阴偏阳之时也，脉盛头热者，不能支于夏，手足寒者，不能支于冬，故死。】　　【张志聪曰：肾主生气之原，膀胱为太阳之腑，脉实满者，少阴之寒气充于外也。手足寒者，少阴之生气虚于内也。头热者，太阳之气发越于上也。肾与膀胱，阴阳并交，咸主生气，若盛于外则反虚于内矣。春时阳气微上，阴气微下，秋时阴气微上，阳气微下，阴阳二气，交相资生，故主生。冬时阴气尽出于外，夏时阳气尽虚于内，故主死。言阴阳之根气，不可虚脱者也。】
　　脉浮而濇，濇而身有热者死。
　　【马莳曰：此言证与脉反者死也。脉浮而濇，乃肺脉之应于秋者也，而身有热，则火盛金衰，主死。此前后无问答之语，疑为错简者。】　　【张志聪曰：脉浮而濇，阴越于外而虚于内也。濇而身热，阳脱于内而弛于外也。此复言阴阳之根气脱者，皆为死证，非但冬夏死而春秋可生。】
　　帝曰：其形尽满何如？岐伯曰：其形尽满者，脉急大坚，尺濇而不应也。如是者，故从则生，逆则死。帝曰：何谓从则生，逆则死？岐伯曰：所谓从者，手足温也；所谓逆者，手足寒也。　　【王冰曰：形尽满，谓四形脏尽满也。】　　【马莳曰：此言阳病者，当得阳脉阳证也。身形尽满，乃阳病也，脉口之脉，急大而坚，是阳脉也，宜尺部则濇而不相应耳。然必手足温者，是阳证也，故有是脉，有是证，则为从而生，否则脉虽急大坚，而手足反寒，是谓逆而死也。】　　【张志聪曰：肾为水脏，在气为寒。上节论寒气暴上，此复论其水体泛溢，故其形尽满也。形谓皮肤肌腠，盖经脉之内，有有形之血，是以无形之气乘之，肌腠之间，主无形之气，是以有形之水乘之，而为肿胀也。诸急为寒，寒水充溢于形身，故脉急而坚大。水邪外溢，则少阴之正气不升，故尺濇而不应也。《灵枢经》曰：脉坚大以濇者，胀也。夫少阴之气，从下而上合于阳明，戊癸合而化火，火土之气，故有如是之证者。得少阴之气，仍从下而上者生，逆而下者死。手足温者，少阴之生气复也，生气复则火土之气渐旺，水寒之邪渐消。手足寒者，少阴之生气已绝，故死。以上论生阳之气，发原于下焦，如寒水之邪实，则真阴之气虚。】
　　帝曰：乳子而病热，脉悬小者，何如？岐伯曰：手足温则生，寒则死。帝曰：乳子中风热喘鸣肩息者，脉何如？岐伯曰：喘鸣肩息者，脉实大也，缓则生，急则死。　　【王冰曰：悬，谓如悬物之动也。缓，谓如纵缓，急谓如弦张之急，非往来之缓急也。《正理伤寒论》曰：缓则中风。故乳子中风，脉缓则生，急则死。】　　【马莳曰：此言乳子脉与病反者，复有他证可验，病澄俱甚者，复有脉体可据，而决其死生也。乳子而病热，阳证也，而脉则悬小，是阳证见阴脉也。然手足温和，正气犹存，脉虽悬小，特未大耳，故可以得生，否则手足寒而死矣。又乳子中风发热，喘鸣肩息者，阳证也，脉当实大，惟实大中而缓，则邪气渐退，可以得生，若实大中而急，则邪气愈增，其病当死矣。】　　【张志聪曰：夫病热者，皆伤寒之类也。凡伤于寒，借阳气以化热，热虽盛不死。然阳气生于精水之中，男子八岁，女子七岁，肾气始实。乳子天癸未至，肾气未盛，故帝复有此问焉。夫心主脉而资生于肾，心肾水火之气，上下时交，肾气不能上资于心，则心悬如病饥，而寸口之脉悬绝小者，肾气未盛也。盖乳子之生阳，借后天之气也。四肢皆禀气于胃，故阳受气于四末，是以手足温者，胃气尚盛，故生。寒则胃气已绝，故死。夫水谷入于胃，津液各走其道，肾为水脏，受五脏之精而藏之，是先天之精，犹借后天之所资益者也。又别出两行荣卫之道，其大气之搏而不行者，名曰宗气，积于胸中，上出于肺，以司呼吸，是四肢之原俞，又受资于胃腑所生之荣卫宗气，是以手足温者生，寒者死，盖此后天所生之宗气，而不可伤也。夫宗气者，五脏六腑十二经脉之宗始，故曰，宗气。肩息者，呼吸摇肩也。风热之邪，始伤皮毛，喘鸣肩息，是风热盛而内干肺气宗气，故脉实大也。夫脉之所以和缓者，得阳明之胃气也，急则胃气已绝故死。　朱永年曰：当知少阴阳明之气，皆主手足之寒温而不可不审。　徐公遐曰：夫水谷之精，虽借先天之气以生化，然先天之气，又借水谷之精以相资，是以天癸至，肾气盛，齿发长，筋骨坚，皆受后天之养，非但于乳子也，故复设此问焉。】
　　帝曰：肠澼便血何如？岐伯曰：身热则死，寒则生。帝曰：肠澼下白沫何如？岐伯曰：脉沉则生，脉浮则死。帝曰：肠澼下脓血何如？岐伯曰：脉悬绝则死，滑大则生。帝曰：肠澼之属，身不热，脉不悬绝，何如？岐伯曰：滑大者曰生，悬涪者曰死，以脏期之。　　【王冰曰：热为血败，故死，寒为荣气在，故生也。脉浮则死者，阴病而见阳脉，与证相反，故死。】　　【马莳曰：此言肠澼之属，有便血者，有下白沫者，有下脓血者，随证随脉而可以决其死生也。肠澼者，大小肠有所辟积而生诸证，故肠澼为总名，而下三者为诸证也。便血者，大便中下纯血也，是血为阴，而下血为阴证。若身热则火盛，故主死；身寒则火衰，故主生。其下白沫者，非脓非血而白沫下行，是肺气受伤也，然亦阴证之类，故脉沉则生，以阴证宜见阴脉也，若脉浮则死，以阴证见阳脉也。其下脓血者，赤白相兼，气血俱伤。然脉以悬绝为死，正气不足也；滑大则生，正气有余也。帝问凡肠澼之属，有身不热则证不死，脉不悬绝则脉不死。伯言终当以元气为主，故脉必滑大则生，若悬濇则死，其死者以脏期之。所谓肝见庚辛死，心见壬癸死，肺见丙丁死，肾见戊己死，脾见甲乙死是也。】　　【张志聪曰：上节言气之虚实，此复论其血焉。肠澼者，邪僻积于肠间而为便利也。经言阳络伤则血外溢，血外溢则衂血，阴络伤则血内溢，血内溢则便血，肠胃之络伤，则血溢于肠外，肠外有寒汁沫与血相搏，则合并凝聚而积成矣。是以肠澼便血者，阴络之血溢也，肠澼下白沫者，肠外之寒汁沫也，肠澼下脓血者，汁沫与血相搏，并合而下者也。夫便血，阴泄于内也，发热，阳脱于外也。本经曰：阴阳虚，肠澼死，此阴阳血气之相离也。下白沫者，阴液下注，故脉沉者为顺，如脉浮是经气下泄，脉气上浮，此经脉相离，故为死证。夫血脉始于足少阴肾，生于足阳明胃，主于手少阴心，输于足太阴脾。悬绝者，足少阴之阴液绝也。滑大者，足少阴之生气盛也。滑大者生，悬濇者死，此复申明血气之生原又重于阳明之胃气也。身不热者，阳不外脱也；脉不悬绝，阴不下绝也。悬濇者，阳明之生气已脱，故死。辨脉篇曰：趺阳脉浮而濇，故知脾气不足，胃气虚也。悬则胃气绝矣，胃气已绝，则真脏之脉见矣，故当以脏期之。肝至悬绝，十八日死；心至悬绝，九日死；肺至悬绝，十二日死；肾至悬绝，七日死；脾至悬绝，四日死。悬绝者，绝无阳明之胃气，而真脏孤悬也。】
　　帝曰：癫疾何如？岐伯曰：脉搏大滑，久自已；脉小坚急，死不治。帝曰：癫疾之脉，虚实何如？岐伯曰：虚则可治，实则死。　　【王冰曰：脉小坚急为阴，阳病而见阴脉，故死不治，实则死者，以反证故也。】　　【马莳曰：此言癫疾之脉，得阳脉虚脉而生也。癫疾者，阳证也，故搏大滑则阳证得阳脉，所以病久自已。若脉小坚急则得阴脉，故死不治。然癫疾之脉，当有取于虚也，必搏大滑中带虚可治，若带实则邪气有余，乃死候也。】　　【张志聪曰：此论五脏之外合为病，而有虚实也。《灵枢经》曰：肺脉急甚为癫疾，肾脉急甚为骨癫疾。骨癫疾者，(成页)齿诸俞分肉皆满，而骨居汗出，烦悗，呕多沃沫，气下泄，不治。筋癫疾者，身倦挛急，呕沫，气下泄，不治。脉癫疾者，暴仆四肢之脉，皆胀而纵，呕沫，气泄，不治。是肺合形，肾合骨，心合脉，肝合筋，为病于外，而有死生之分。脉搏大者，气盛于外，故生。小坚急者，气泄于下，故死。虚则可治，实则死者。经曰：重阴则癫。盖癫乃血实之证，是以脉坚实者死，气滑大者生。上节之大小者，论气之虚实，此言血脉之虚实，盖癫乃阴盛之病，故宜气盛而不宜血实也。】
　　帝曰：消瘅虚实何如？岐伯曰：脉实大，病久可治；脉悬小坚，病久不可治。　　【王冰曰：久病血气衰，脉不当实大，故不可治。】　　【马莳曰：此言消瘅之病，得阳脉而生也。消瘅者，热证也，故脉实大，虽病久亦可治。若悬小坚，又至于病久，则益不可治矣。】　　【张志聪曰：此论五脏之内因而有虚实也。少俞曰：五脏皆柔弱者，善病消瘅。消瘅者，五脏之精气皆虚，转而为热，热则消肌肉，故为消瘅也。脉实大者，精血尚盛，故为可治。脉悬小者，精气渐衰，故为难治。上节论五脏之外实，此论五脏之内虚。《灵枢》病形篇五脏之脉，微小为消瘅。】
　　帝曰：形度骨度脉度筋度，何以知其度也？　　【马莳曰：方盛衰论云：诊有十度。《灵枢》有骨度脉度经筋等篇，今有问无答，乃他篇之错简也。】　　【张志聪曰：此言五脏之外合，各有度数，而应于四时者也。经曰：形寒饮冷则伤肺，谓皮毛肤腠为形而内合于肺者也。骨者肾之合，脉者心之合，筋者肝之合，然皆有浅深俞穴之度数。】
