<!-- { "loadSidebar": true } -->
　　帝曰：春亟治经络，夏亟治经俞，秋亟治六腑，冬则闭塞。闭塞者，用药而少针石也。所谓少针石者，非痈疽之谓也。痈疽不得顷时回。　　【王冰曰：闭塞，谓气之门户闭塞也。冬月虽气门闭塞，然痈疽气烈，内作大脓，不急泻之，则烂筋腐骨，故虽冬月，亦宜针石以开除之。所以痈疽之病，冬月犹得用针石者何？此病顷时回转之间，过而不泻，则内烂筋骨，穿通脏腑。】　　【马莳曰：此言三时治病，各有所宜，而冬时则用药而不用针也。春时治病，治其各经之络穴，夏则治其各经之俞穴，秋则治其六腑，冬则闭塞，但用药而不用针石。所谓冬时少用针石者，非谓冬时痈疽亦不用针石也，彼痈疽不得顷刻挽回，若不用针石以泻之，则内烂筋骨脏腑，岂得不用针石哉？特谓他病则冬时不用针石耳。】　　【张志聪曰：伯言五脏之气合于四时，而刺度之各有浅深也。亟，急也。春气生升，故亟取络脉，夏取分腠，故宜治经俞，盖经俞隐于肌腠间也。治六腑者，取之于合，胃合入于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。盖五脏内合于六腑，六腑外合于原俞，秋气降收，渐入于内，故宜取其合以治六腑也。冬时之气闭藏于内，故宜用药而少针石，盖针石治外，毒药治内者也。夫痈疽之患，荣卫血气并实，皮肉筋骨皆伤，非若四时之有浅深，冬时之少针石也。痈者壅也，疽者阻也，谓热毒外壅内阻，宜即刺之，不得迟延时顷，而使邪毒之回转也。】
　　痈不知所，按之不应手，乍来乍已，刺手太阴旁三痏与缨脉各二。掖痈大热，刺足少阳。五刺而热不止，刺手心主三，刺手太阴经络者大骨之会各三。暴痈筋緛，随分而痛，魄汗不尽，胞气不足，治在经俞。【痏，音委。緛、软同。】　　【王冰曰：但觉似有痈疽之候，不的知发在何处，故按之不应手也。乍来乍已，言不定痛于一处也。痈若暴发，随脉所遇，筋怒緛急，肉分中痛，汗液渗泄如不尽，兼胞气不足者，悉可以本经脉穴俞补泻之。】　　【马莳曰：此承上文而言治痈之法有此三等也。凡痈疽痛无定所，故按之不应手，亦无定时，故乍来而乍已，当刺手太阴肺经之旁三痏，盖肺经之穴在胸两旁曰云门，今曰肺经之旁，则是足阳明胃经气户等穴也。刺疮曰痏，三痏者三次也。其曰缨脉各二者，亦皆谓胃经之穴，如人迎水穴，在结喉旁一寸五分，则是结缨之所，故曰缨脉也。所谓各二者，左右各二也。有等腋下生痈，其体大热，当刺足少阳胆经之穴五痏，宜是胆经之渊液穴也。穴在腋下三寸宛宛中，举臂得之，针三分，禁灸。若刺之而热不止，当刺手厥阴心包络经，即手心主之穴三痏，宜是天池穴也。穴在腋下三寸，乳后一寸，针二分，灸三壮。又刺手太阴肺经之经穴经渠，穴在寸口陷中，针三分，禁灸；络穴列缺穴，去腕侧上一寸半，针二分，灸三壮。及大骨之会各三痏，当是手太阳小肠经之肩贞穴也。穴在曲胛下两骨解间，肩髃后陷中，针三分，灸三壮。有等暴发为痈，随其分肉筋緛而痛，在外之魄汗，出之不尽，在内之胞气则不足，而小便不通；当治受患本经之俞穴，如手太阴肺经列缺为俞之类也。】　　【张志聪曰：此言痈毒之在气分者，宜刺手太阴足阳明也。毒在气分，故痈不知所；毒气流传，故脉按之不应手，而乍来乍已也。腋内动脉，手太阴也，名曰天府，宜刺太阴动脉之旁各三痏，手太阴之生气也。痏者，皮肤肿起之象，言刺在络脉之旁，皮肤之间，气随针出，而针眼微肿如小疮，故曰痏也。盖皮肤溪谷之间，亦有三百六十五穴会，毒在气分，故宜刺在皮肤而不刺经络也。如四时气篇曰：风(疒水)肤胀为五十七痏，取皮肤之血者尽取之是也缨脉，结缨处两旁动脉人迎穴间，乃卫气别走阳明之道路。若痈毒在血分者，宜刺足少阳手心主也。如腋痈在两旁之腋间，乃足厥阴少阳之分也。经云：阳气有余，荣气不行，乃发为痈。阴阳不通，两热相搏，乃化为脓。毒在血分，故大热也。厥阴主血，故从其所合而泻之。如刺之而热不止者，宜刺手心主之脉以泻之，心主主火而主血脉也。本输篇曰：腋下三寸，手心主也，名曰天池，盖宜刺此也。夫肺朝百脉，而主行荣卫阴阳，若欲刺手太阴之经络者，宜刺在大骨之会各三，谓臂骨交会之处尺泽间也。骨之大会曰谷，络脉之渗灌诸节者也。至若痈毒之在筋骨间者，宜刺其经俞。如暴痈者，其毒气更深，为毒凶暴。筋緛者，筋为热邪所伤也。随分而痛者，在于分肉之处而痛，谓不肿痛于外而隐然痛于内也。热毒在深，故表汗不出，骨伤髓消，故胞气不足也。宜治在经俞者，随其所痛之处而深取之也。夫痈毒之患，或外因风寒之邪，或内因喜怒不测，五脏外合之皮肉筋骨，胃腑所生之荣卫血气，皆为邪毒盛而正气虚，故当审其阴阳虚实以刺之也。】
　　腹暴满，按之不下，取手太阳经络者，胃之募也。少阴俞去脊椎三寸旁五，用圆利针。　　【王冰曰：手太阳，经络之所生，故取中脘穴，即胃之募也。《中诰》曰：中脘，胃募也，居蔽骨与齐中，手太阳少阳足阳明脉所生，故云经络者胃募也，取足少阴俞外去脊椎三寸两旁穴各五痏也。少阴俞，谓第十四椎下两旁肾之俞也。林亿曰：《甲乙经》云：用圆利针，刺已如食顷久立已。必视其经之过于阳者数刺之。】　　【马莳曰：此言治腹暴满之法也。凡腹中暴满，按之不下，取手太阳经之络穴支正，在手腕后五寸，针三分，灸三壮。胃之募，曰中脘是也，在脐上四寸。又取足少阴曰肾俞穴者，去脊十四椎间，左右各开一寸五分，共为三寸，刺之五痏。此穴本属足太阳膀胱经，今曰足少阴者，以肾为足少阴也，当用圆利针以刺之，即《灵枢》九针论之第六针也。】　　【张志聪曰：此论中焦之虚实也。经云：胃病者腹胀满。腹暴满而按之不下，胃之实证也，宜取手太阳之经络。太阳之络，乃胃之募也，盖小肠为受盛之腑，故从手太阳以泻其胃焉。又肾者胃之关也，关门不利，则聚水而为胀，故曰当刺足少阴之俞焉。手太阳之络名曰支正，在腕后五寸间，足少阴之俞在脊下第十四椎两旁，各开一寸五分，故曰三寸旁也。圆利针者，且圆且利，以取暴气者也。或曰，脊椎两旁各开三寸，名曰志室，亦足少阴之俞。】
　　霍乱，刺俞旁五，足阳明及上旁三。　　【王冰曰：霍乱者，取少阴俞旁志室穴。杨上善云：刺主霍乱腧旁五，取之足阳明，言胃俞也。取胃俞兼取少阴俞外两旁向上第三穴，则胃仓穴也。】　　【马莳曰：此言治霍乱之法也。凡霍乱者，刺上节肾俞之旁，即志室穴也，刺之五痏。在十四椎两旁，相去脊中各三寸，共六寸，针五分，灸七壮。又取足阳明曰胃仓穴，在十二椎下两旁，相去脊中各三寸，共六寸，针三分，灸七壮。及上有意舍穴各三痏，在十一椎下两旁，相去脊中各三寸，针三分，灸七壮。此二穴亦属足太阳膀胱经，今曰足阳明者，以其为胃穴也。】　　【张志聪曰：霍乱者，胃为邪干，胃气虚逆也。夫阳明胃土，借足少阴之气以合化，故宜刺少阴俞旁以补之。五者，追而济之，渐至于骨也。又及上刺阳明俞旁三，三者，先浅刺绝皮以出阳邪，后刺深之以出阴邪，最后极深入于分肉之间，以致谷气，邪气出而谷气至，则胃气和而霍乱止矣。上节用泻，故曰圆利；此法用补，故不云针。徐公遐曰：取足少阴者，当刺骨，三刺而至分肉，是五则至骨矣。】
　　刺癎惊脉五：针手太阴各五，刺经太阳五，刺手少阴经络旁者一，足阳明一，上踝五寸，刺三针。　　【王冰曰：刺癎惊脉，谓阳陵泉在膝上外陷者中。经太阳谓足太阳。手太阴五谓鱼际穴，在手大指本节后内侧散脉。经太阳五，谓承山穴，在足腨肠下分肉间陷者中也。手少阴经络旁者，谓支正穴，在腕后同身寸之五寸骨上廉分肉间手太阳络，别走少阴者。足阳明一者，谓解溪穴，在足腕上陷者中也。上踝五寸，谓足少阳络光明穴。按《内经》、《明堂》、《中诰图经》，悉主霍乱，各具明文。】　　【马莳曰：此言刺癎惊之法也。言刺癎惊之脉有五：其一刺手太阴肺经穴各五痏，乃刺其经穴经渠也，在寸口陷中，针二分，留二呼，禁灸；其一刺手太阳小肠经穴各五痏，当是经穴阳谷也，在手外侧腕中锐骨下陷中，针二分，灸三壮；其一刺手少阴心经络穴通里，然谓之络旁，则是手太阳小肠经支正穴也，针三分，灸三壮，刺之者一痏而已；其一刺足阳明胃经之解溪，针五分，灸三壮；其一刺足踝上之五寸，即足少阴肾经之筑宾穴也，针三分，留五呼，灸三壮，刺之者三痏而已。】　　【张志聪曰：此论刺五行之实证也。癎惊者，癎瘈筋挛，或外感六气，或内伤七情，或饮食生痰，或大惊卒恐，病涉五脏五行，故当取其五脉。九针之制，皆所以泻邪者也。此刺五脉之实，故首句曰针手太阴，末句曰刺三针，谓当以针泻之而不宜补之也。针手太阴，泻金实也；针太阳五，泻水实也；针手少阴，泻火实也；针足阳明，泻土实也。上踝五寸，乃足少阳光明穴，刺三针以泻木实。盖脏腑相连，阴阳相合，故或刺脏之经，或泻腑之络。朱永年曰：心肺居上为阳，故从脏；肝肾脾居下为阴，故从腑。盖五脉之阴邪，宜从阳以泻出。　朱圣公曰：太阳不言手足，知其为手乎？为足乎？曰：上文曰手太阴，下文曰手少阴，则其为足也可知。若接上句而为手太阳，则下句不必复云手矣。五刺之中，曰手、曰足、曰太阳、曰足上，宜细玩以见经言错综之妙。】
