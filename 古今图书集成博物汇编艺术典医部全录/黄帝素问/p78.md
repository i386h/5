<!-- { "loadSidebar": true } -->
　　凡治消瘅、仆击、偏枯、痿厥、气满、发逆，肥贵人，则高粱之疾也。隔塞闭绝，上下不通，则暴忧之病也。暴厥而聋，偏塞闭不通，内气暴薄也。不从内外中风之病，故瘦留着也。跖跛，寒风湿之病也。【高、膏同。跖，音职。跛，音波，上声。】　　【王冰曰：消谓内消，瘅谓伏热，厥谓气逆，跖谓足也。夫肥者令人热中，甘者令人中满，故热气内薄，发为消渴偏枯气满逆也。逆者，谓违悖常候，与平人异也。然愁忧者，气闭塞而不行，故隔塞否闭，气脉断绝，而上下不通也。气固于内，则大小便道偏不得通泄也。何者？脏腑气不化，禁固而不宣散也。外风中人，伏藏不去，则阳气内受，为热外燔，肌肉消烁，故留薄肉分，消瘦而皮肤着于筋骨也。湿胜于足则筋不利，寒胜于足则挛急，风湿寒胜则卫气结聚，卫气结聚则肉痛，故足跛而不可履也。】　　【马莳曰：此言凡治诸病者，皆当知病所由起也。肥贵人用膏粱之品，肥者令人热中，甘者令人中满，故凡为消瘅，为仆击，为偏枯，为痿厥，为气满，为发逆等证，由之而生也。人暴时有忧者，气闭塞而不行，故凡为隔塞，为闭绝，为上下不通等证，所由生也。人有内气暴时上薄，故凡为暴时而厥为聋，为前后一偏而塞，为前后俱闭不通等证，由之而生也。然此皆从内而生，又有外中于风，热极肉消，筋脉不利，故有为瘦为留着之病也。其有寒有风有湿者，则又为跖为跛之病也。】　　【张志聪曰：此言百病之始生也，皆生于风雨寒暑，阴阳喜怒，饮食居处。大惊卒恐，则血气分离，阴阳破散。经络厥绝，脉道不通。阴阳相逆，卫气稽留。经脉空虚，血气不次，乃失其常。故有为消瘅癫仆诸证，然皆有表有里，有实有虚，更贵更贱，或逆或从，皆当详审其脏腑经俞，三部九候，而治以补泻也。凡治消瘦，五脏之内虚也；仆击，癫癎之外实也；偏枯，邪气之在上也；痿厥，清气之在下也；气满发逆，浊气之在中也。贵人者形乐而肌肤盛重，在贵人则为膏粱之浊溜于肠胃，以致气满而发逆也。隔塞闭绝，中焦之气不通也。上下不通，上下之气闭塞也。忧郁则三焦不通，五郁之为病也。暴厥而聋，厥气仁逆，上窍不通也；偏塞闭结，厥气下逆，下窍不通也。此因气暴薄而为外窍之不通也。如不从内之忧怒，外之中风而多病夭者，此缘形弱气衰，墙基卑薄，故肌肉瘦而皮肤薄着也。跖跛，行不正而偏废也，此风寒湿邪，皆能为此疾也。　夫阳受风气，阴受湿气，伤于风者上先受之，伤于湿者下先受之。然阳病者上行极而下，阴病者下行极而上，是以跖跛之疾，亦有因风邪之所致。盖言邪随气转，而外内上下之无常也。此言百病之生，皆有虚有实，然总不外乎内因于七情饮食，外因于暑湿风寒，及不内外因之瘦留薄着也。　徐公遐曰：跖跛，为风寒湿之病者，乃反结邪气在上清气在下之义，知跖跛之有风邪，则知偏枯之有湿邪矣。】
　　黄帝曰：黄疸暴痛，癫疾厥狂，久逆之所生也。五脏不平，六腑闭塞之所生也。头痛耳鸣，九窍不利，肠胃之所生也。　　【王冰曰：足之三阳，从头走足，然久厥逆而不下行，则气怫积于上焦，故为黄疸暴痛，癫狂气逆矣。饮食失宜，吐利过节，故六腑闭塞，而令五脏之气不和平也。肠胃否塞，则气不顺序，气不顺序，则上下中外，互相胜负，故头痛耳鸣，九窍不利也。】　　【马莳曰：此帝亦言病有所由生者，皆从内而生也。足之三阳，从头走足，足之三阴，从足走腹，然各经脉气久逆于上而不下行，则怫积于上中二焦，故为黄疸，为暴病，为巅疾，为厥狂诸证，所由生也。六腑者，传化物而不藏，故实而不能满；五脏者，藏精气而不泻，故满而不能实。五脏本与六腑相为表里，今饮食失宜，吐利过节，以致六腑不能传其化物，而六腑闭塞，则五脏亦不和平，各病自生也。大肠为传导之腑，小肠为受盛之腑，胃为仓廪之腑，今肠胃否塞，则升降出入，脉道阻滞，故为头痛耳鸣，为九窍不利，诸证所由生也。】　　【张志聪曰：此言脏腑阴阳，表里上下，交相输应者也。如黄疸者，湿热内郁，而色病见于外也。暴痛者，五脏之气不平，卒然而为痛也。癫疾厥狂，阴阳偏胜之为病也。此皆阴阳五行之气，久逆不和之所生也。夫五脏之气，久逆而不得和平者，六腑闭塞之所生也。六腑不和，则九窍为之不利，盖脏腑阴阳，表里相应，是以证见于外者，病本于内，闭塞于内者，而外窍为之不通。盖言百病之生，总不外乎表里阴阳，血气虚实，读者无仅视为瘅疸癫癎痈疽肠澼之虚实可也。　徐公遐曰：此节照应首节气虚者肺虚也之义。首节论邪病之从外而内，此节言凡病之从内而外。】
　　　太阴阳明论篇第二十九
　　【马莳曰：太阴者，足太阴脾也。阳明者，足阳明胃也。详论脾胃病之所以异名异状等义，故名篇。】
