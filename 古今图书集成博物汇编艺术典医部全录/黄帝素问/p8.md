<!-- { "loadSidebar": true } -->
　　【马莳曰：此又言阳气不固者，有为偻、为瘘、为善畏、为惊骇、为痈肿、为风疟、为隔诸证也。阳气者，内化精微，养人之神，外则柔和，养人之筋，惟开阖失宜，则阳气扰乱，无以养神，柔者腠理不密，寒气客之，筋络拘急，形容极俯偻矣。又如阳气不固，邪气入陷脉中，则发为鼠瘘之类。凡肉之所会，名曰肉腠者，皆留聚而连结焉，且各经皆有俞穴，邪气变化依薄，传为善畏及为惊骇之疾。畏主心肾言，骇主肝言，盖以正虚邪盛，故不足之证如此。唯阳气不固，则营气者阴气也，营气不能与卫气相顺，而卫气逆于各经分肉之间，亦生痈肿之疾。肺经内主藏魄，外主皮肤，故所出之汗，亦可谓之魄汗也。方其魄汗未尽，穴俞未闭，形体弱而气消烁，乃外感风寒，致穴俞已闭，当发为风疟之疾也。疟论言疟之为证，非独至秋有之，四时皆能成疟也。故知风者百病之始，非独疟也。必阳气清净，则内焉志意自治外焉肉腠闭拒，虽有大风苛毒，弗之能害，此乃因时之序，凡上文诸病无由而作矣。惟人不能清净，又不能因时之序，故诸病日久，传递变化，上不升，下不降，而不能相并以为和，虽有良医，弗能为也。惟此阳气者，不能卫外，徒尔蓄积于内，其病久久当死，斯时也，且当成隔，隔者，乖隔不通之谓也。隔者当泻，若不急泻，以正治之，此粗工之所以败也。】
　　【张志聪曰：承上文而言阳气者，内养五脏之神，出而荣养筋骨，匪则通会于肌腠，外卫于皮毛，盖有开有阖，有出有入者也。本经曰：五味入口，藏于肠胃，味有所藏，以养五气，气和而生，津液相成，神乃自生。阳气者，水谷之精也，故先养于五脏之神。柔者少阳初生之气也，初出之微阳而荣养于筋，是以少阳之主筋也。开者一日而主外，阖者暮而收引也，如失其开阖之机，则寒气从而内薄矣。背为阳，阳虚则寒邪痹闭于背，而形体为之俯偻，《金匮》所谓痹侠背行是也。如阳虚不能为荣血之卫，邪陷于脉中而为瘘，留连于肉腠之间，《金匮》所谓马刀侠瘿是也。如经俞之气化虚薄，则传入于内，而干及脏神矣。心主脉，神伤则恐惧自失，肝主血，故其病发惊骇也。《金匮要略》云：经络受邪，入脏腑，为内所因，邪入于经俞，故内干脏气也。如邪逆于肉理气分，而阴阳不和，则生痈肿。经曰：阳气有余，营气不行，乃发为痈，阴阳不通，两热相搏，乃化为脓。此言阳气不固，致邪薄于所养之筋而为瘘，内及于所养之神而为惊、为畏，重阳气之外卫也。若表气与邪气并陷于肌腠之间，则为疟也。夫肺主皮毛，魄汗未尽，表邪未去也。形弱，肌腠虚也，腠理空疏，则表阳邪气同陷于其间，寒邪在表，则随阳而化热，故气烁也。邪虽陷于肌腠，而表气不入于经，是以穴俞以闭。风疟，但热不寒之疟也。夫表气者，太阳之气也。肌腠者，三焦通会元真之处也。而寒暑始伤于皮毛，风邪直透于肌腠，风者善行而数变，入于肌腠则及经脉，或为热中，或为寒中，或为偏枯，或成积聚，或入腑而生，或干脏而死，邪气淫泆，不可胜论，故曰：风者，百病之始也。人能顺苍天清净之气，而调摄其元神，则肉腠固密，虽有大风苛毒，勿之能害，此因四时之序而能顺养者也。夫肌腠之气，乃五脏之元真，故宜顺四时五行之气而调养。《要略》云：若使五脏元真通畅，人即安和，不使形体有衰，病则无由入其腠理。前节论寒暑湿邪，伤其表阳，故无烦劳而伤其阳，此论风邪直伤于肌腠，又当固密其元真也。病久者，邪留而不去也。传者，始伤皮毛，留而不去，则入于肌腠，留而不去，则入于经脉衡俞，留而不去，则入于募原脏腑。化者，或化而为寒，或化而为热，或化而为燥结，或化而为湿泻，盖天有六淫之邪，而吾身有六气之化也。久而传化，则上下阴阳不相交并，虽有良工，勿能为已。故病在阳分，而蓄积至死者，以其病久而传化也。故病在阳分，而良工当亟助阳气，以隔拒其邪，勿使其传化，隔者当泻却其邪，勿使其留而不去，若不急用此正治之法，粗工之败事也。】
　　故阳气者，一日而主外，平旦人气生，日中而阳气隆，日西而阳气已虚，气门乃闭。是故暮而收拒，无扰筋骨，无见雾露，反此三时，形乃困薄。
　　【王冰曰：夫气皆自少而之壮，积暖以成炎，炎极又凉，物之理也。故阳气平晓生，日中盛，日西而已减也。气门，谓元府也。所以发泄经脉营卫之气，故谓之气门也。暮而收拒，无扰筋骨，无见雾露，皆所以顺阳气也。阳出则出，阳藏则藏，暮则阳气衰，内行阴分，故宜收敛以拒虚邪，扰筋骨则逆阳精耗，见雾露则寒湿俱侵，故顺此三时，乃天真久远也。】
　　【马莳曰：此言阳气在人，当开阖得宜以顺之也。阳气者，一日而主外。人气即卫气，按《灵枢》卫气行篇伯高曰：卫气之行，一日一夜五十周于身，昼日行于阳二十五周，即手足六阳经，夜行于阴二十五周，即手足六阴经。平旦阴尽，阳气出于目，目张则气上行于头，循睛明穴下足太阳膀胱经，手太阳小肠经，足少阳胆经，手少阳三焦经，足阳明胃经，手阳明大肠经。所谓一日而主外者如此。夜则行足少阴肾经，注手少阴心经，手太阴肺经，足厥阴肝经，足太阴脾经，亦如阳行之二十五度而复合于目，所谓乎旦人气生者，即上行于头，复合于目之谓也。至日中而阳气隆，日西而阳气已虚，气门乃闭，惟暮时阳气已衰，宜收敛阳气以拒虚邪，无烦扰筋骨，无见雾露，盖至暮时属阴，故所当收敛者如此。若不能如暮时之收敛，而复如平旦日中日西之所为，则阳气不得清净，而形无所卫，未免困窘而衰薄矣。】
　　【张志聪曰：总结上文而言阳气之有开有阖，然又重其卫外而为固也。《灵枢经》云：春生夏长，秋收冬藏，是气之常也，人亦应之。以一日分为四时，朝则为春，日中为夏，日入为秋，夜半为冬，朝则人气始生，故旦慧，日中人气长，长则胜邪，夕则人气始衰，夜半人气入藏，是故暮而收敛其气，隔拒其邪。无扰筋骨，无烦劳也，无见雾露，宜清净也，若反此而欲如三时之动作，则形体乃为邪所困薄矣。三时，平旦日中日西也。】
　　岐伯曰：阴者，藏精而起亟也；阳者，卫外而为固也。阴不胜其阳，则脉流薄疾，并乃狂；阳不胜其阴，则五脏气争，九窍不通。是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。
　　【王冰曰：阴者藏精而起亟，阳者卫外而为固，言在人之用也。亟，数也，薄疾，谓极虚而急数也。并，谓盛实也。狂，谓狂走或妄攀登也。阳并于四肢则狂，阳明脉解曰：四肢者，诸阳之本也，阳盛则四肢实，实则能登高而歌也。热盛于身，故弃衣欲走也。夫如是者，皆为阴不胜其阳也。九窍者，内属于脏，外设为官，故五脏气争则九窍不通也。言九窍，谓前阴后阴不通，兼言上七窍也。若兼则目为肝之官，口为脾之官，耳为肾之官，舌为心之官，舌非通窍也。金匮真言论曰：南方赤色，入通于心，开窍于耳，北方黑色，入通于肾，开窍于二阴故也。循阴阳法，近养生道，则筋脉骨髓，各得其宜，故气皆能顺时和气也。邪气不克，故真气独立而如常。若失圣人之道，则致疾于身。】
　　【马莳曰：此伯承上文阳气主外之义，遂言营卫相须为用，而偏胜者病，惟圣人则善调之也。言营气者即阴气也。营气藏五脏之精随宗气以运行于经脉之中，而外与卫气相表里，卫气有所应于外，营气即随之而起矣，夫是之谓起亟也。阳气者，卫气也。卫气不随宗气而行，而自行于各经皮肤分肉之间，乃所以卫营气之外而为固，亦与营气为表里也。苟使营气不足，卫气有余，是阴不胜其阳也，则脉气之流行者薄疾。薄为依薄，疾为急疾，甚则并而为狂，正以阳气有余，故发之而为热证者如此。又使卫气不足，营气有余，是阳不胜其阴也，则五脏在内，其气与阳气争拒，九窍自不通矣，正以阴气有余，故发之而为寒证者如此。是以为圣人者，陈示营卫脏腑，分为阴阳，出入表里，使在内为筋，在中为脉，在内为骨髓者，和同坚固，气血各顺，如是则内外调和，邪不能害，其耳聪目明，营卫如常，尚何偏胜之为病哉？】
　　 【张志聪曰：生之本，本于阴阳。阳生于阴也，故帝先论阳，而伯复论其阴焉。阴者主藏精，而阴中之气，亟起以外应。阳者，主卫外而为阴之固也。气为阳，血脉为阴，阳盛而阴不能胜之，则脉行急迫也，阳盛则狂，盖盛则自亦为病，故曰并乃狂。五脏为阴，九窍为水注之气，乃精气所注之门户，如阴盛而阳不能胜之，则五脏之气，交争于内，而九窍为之不通。盖五脏之气，出而为阳，在内为阴也。夫脏为阴，精血为阴，气为阳，九窍为阳，内为阴，外为阳。五脏，主藏精者也。膀胱者，州都之官，精液藏焉。表阳之气，生于膀胱之精水，肌腠之气，乃五脏之元真，是阳气生于阴精也。故曰，生之本，本于阴阳。阴者，藏精而起亟也。下经云：阳予之正，阴为之主，盖阳气出而卫外，内则归阴，一昼一夜，有开有阖，如四时寒暑之往来，是为阴阳之和平也。阳气养筋，阴气注脉，少阳主骨，少阴主体，气为阳，血为阴，圣人能敷陈其阴阳，和平则筋脉骨髓血气皆和顺坚固矣。内为阴，外为阳，如是则外内之阴阳调和，而邪勿能害，精气注于耳，血气注于目，邪不外淫，则阴气内固，是能耳目聪明，气立如故也。本经曰：根于中者命曰神机，根于外者命曰气立。又曰：出入废则神机化灭，升降息则气立孤危。惟圣人敷陈其阴阳，使升降出入，外内调和，是以气立如故。】
　　风客淫气，精乃亡，邪伤肝也。因而饱食，筋脉横解，肠澼为痔；因而大饮，则气逆；因而强力，肾气乃伤，高骨乃坏。凡阴阳之要，阳密乃固。两者不和，若春无秋，若冬无夏。因而和之，是谓圣度。故阳强不能密，阴气乃绝。阴平阳秘，精神乃治。阴阳离决，精气乃绝。【澼，普击反。】
