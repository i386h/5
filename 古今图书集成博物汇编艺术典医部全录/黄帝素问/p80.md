<!-- { "loadSidebar": true } -->
　　黄帝问曰：足阳明之脉病，恶人与火，闻木音则惕然而惊，钟鼓不为动。闻木音而惊，何也？愿闻其故。岐伯曰：阳明者胃脉也，胃者土也。故闻木音而惊者，土恶木也。帝曰：善。其恶火何也？岐伯曰：阳明主肉，其脉血气盛，邪客之则热，热甚则恶火。帝曰：其恶人何也？岐伯曰：阳明厥则喘而惋，惋则恶人。【恶，去声，下同。惋，音腕。】　　【马莳曰：此言胃之所以闻木音而惊，见火与人而皆恶也。阳明属土，木能克之，故闻木音而惊者，土恶木也。钟鼓不为动者，钟鼓属金，金乃土之子也，阳明主肉，其脉多气多血，邪客之则热，热甚故恶火也。阳明气逆则喘而惋热，惋热则烦悗，故恶人烦扰也。】　　【张志聪曰：此篇论阳明乃阳热之经，病则热盛而为狂也。阴阳系日月论曰：寅者，正月之生阳也，主左足之少阳。未者六月，主右足之少阳。卯者二月，主左足之太阳。午者五月，主右足之太阳。辰者三月，主左足之阳明。巳者四月，主右足之阳明。此两阳合于前，故曰阳明，是阳明乃三阳合并，阳热独盛之经矣。夫三部九候之道，总不外于脏腑阴阳，血气虚实，是以通评虚实论曰癫疾，曰厥狂，曰癎惊，盖癫疾者三阴之实证也，厥狂者三阳之热狂也，癎惊者阴阳五行之实邪也，是以此篇复论其阳盛之狂焉。夫阳明之所以热盛者，乃脉病也。阳明之脉者，乃胃之悍气，别走阳明，悍热之气盛，则胃腑之气虚，胃者土也，故闻木音而惊者，土恶木也，太阳之气主皮毛，阳明之气主肌肉，少阳之气主胸胁，言三阳之气，主于肤腠气分之间者也。夫邪之中人，始于皮毛，次于肌肉以及于经脉。邪在肌腠则合于阳明气分之阳，入于经脉，而阳明又多血多气，是以邪客之则热，热甚则恶火也。惋惊，恐貌。夫胃络上通于心者也，今厥气上逆于肺则喘，逆于心则惊。经言阳气入阴，阴阳相薄则恐，如人将捕之，盖阳明之热，上逆于少阴，阴阳相薄，则恐而恶人也。】
　　帝曰：或喘而死者，或喘而生者，何也？岐伯曰：厥逆连脏则死，连经则生。　　【王冰曰：经谓经脉，脏谓五神脏。所以连脏则死者，神去故也。】　　【马莳曰：此承上文言阳明厥则喘，而因明其有生死之异也。盖厥逆内连五脏，则邪入已深，所以至死。厥逆外连经脉，则邪尚在外，所以得生，未可以其喘而均疑之也。】　　【张志聪曰：连，谓脏腑经络之相连也。盖手太阴之脉，还循胃阳明之络，通于心，如热邪厥逆于上，干于心肺之经而为喘惋者生，干于心肺之脏则死矣。】
　　帝曰：善。病甚则弃衣而走，登高而歌，或至不食数日，逾垣上屋，所上之处，皆非其素所能也，病反能者，何也？岐伯曰：四肢者，诸阳之本也，阳盛则四肢实，实则能登高也。帝曰：其弃衣而走者，何也？岐伯曰：热盛于身，故弃衣欲走也。帝曰：其妄言骂詈，不避亲疏而歌者，何也？岐伯曰：阳盛则使人妄言骂詈，不避亲疏而不欲食，不欲食故妄走也。　　【王冰曰：逾垣谓蓦墙，怪其异于常也。阳受气于四肢，故四肢为诸阳之本，足阳明胃脉，下膈属胃络脾，足太阴脾脉，入腹属脾络胃，上膈侠咽连舌本散舌下，故病妄言、不食、妄走也。】　　【马莳曰：此言胃病所以能登高而歌，弃衣而走，妄言骂詈者，皆以其邪气之盛也。邪盛故热盛，热盛故阳盛，阳盛则三者之证生矣。】　　【张志聪曰：经言阴者主脏，阳者主腑，阳受气于四末，阴受气于五脏，故四肢为诸阳之本，阳盛则四肢实，实则能登高矣。盖阳盛则升，四旁俱盛，故能升高。阳明之气主肌肉，故热盛于身，身热故弃衣而走也。　《伤寒论》曰：阳明病外证云何？答曰：身热汗自出，不恶寒，反恶热也。盖热在外，故不欲衣，胃络上通于心，阳盛则心神昏乱，故使人妄言骂詈，不避亲疏，如热盛于胃则不欲食，不欲食故妄走，盖四肢禀气于胃故也。此言热盛于形身之外内上下，而见证之各有不同焉。以上十一篇，论三部九候之道，各有天，各有地，各有人，有寒热阴阳，有脏腑虚实，故曰，土者生万物而法天地，是以末结脾胃之阴阳，并交雌雄输应，而并论阳明之实证焉。】
　　　热论篇第三十一
　　【马莳曰：首言热病者，皆伤寒之类，故即以热论名篇。】
　　黄帝问曰：今夫热病者，皆伤寒之类也。或愈或死，其死皆以六七日之间，其愈皆以十日以上者，何也？不知其解，愿闻其故。岐伯对曰：巨阳者，诸阳之属也，其脉连于风府，故为诸阳主气也。人之伤于寒也，则为病热，热虽甚不死；其两感于寒而病者，必不免于死。　　【王冰曰：寒者冬之气也。冬时严寒，万类深藏，君子固密，不伤于寒。触冒之者，乃名伤寒。其伤于四时之气，皆能为病。以伤寒为毒者，最乖杀厉之气。中而即病，名曰伤寒；不即病者，寒毒藏于肌肤，至夏至前变为温病，夏至后变为热病。然其发起，皆为伤寒致之。故曰热病者，皆伤寒之类也。太阳之气，经络气血荣卫于身，故诸阳气皆所宗属。风府，穴名，在项上，入发际，同身寸之一寸宛宛中。足太阳脉浮气之在头中者，凡五行，故统主诸阳之气。寒毒薄于肌肤，阳气不得散发而内怫结，故伤寒者反为病热。脏腑相应而俱受寒，谓之两感。】　　【马莳曰：此承帝问伤寒之有愈有死者，而伯先举大略以告之也。帝言人伤于寒，传为热病，故几有热病者，皆伤寒之类也。然有愈者，愈必在十日已上；有死者，死必在六七日间，其故何也？伯言三阳者，谓之巨阳，即足太阳膀胱经也，乃诸阳经之所属，其脉自睛明而始，上连于督脉经之风府穴，自头项至背至足，凡一身手足阳经，皆属于此。故穴有一百二十六，真为诸阳经主气也。人之伤于寒也，自足太阳而始，或在本经，或传阳明少阳，或传太阴少阴厥阴，皆成热病，其死皆在六七日间。但热虽已甚，亦有不至于死者，盖就中亦有可汗可泄而已，此皆谓之不死也。唯两感于寒而病者，则一日两经受病，三日六经受病，所以其人必六日而死耳。下文乃详言之。】　　【张志聪曰：此论外因之热病也。太阳之气主表，阳明之气主肌。凡外淫之邪，始伤表阳，皆得阳气以化热，故曰凡病热者，皆伤寒之类也。六日气周，七日来复，死于六七日之间者，六经之气已终而不能复也。愈于十日以上者，七日不作，再经十三日，六气已复，故愈。巨，大也。属，会也。谓太阳为诸阳之会，风府乃督脉阳维之会。督脉者，总督一身之阳，与太阳之脉，侠背下行，言太阳之气，生于膀胱，出于胸胁，升于头项，主于肤表；太阳之脉，起于睛明，会于风府，侠督脉循行于背，经气皆阳，故为诸阳主气。为者，谓太阳之气为之也。太阳标阳而本寒，天之寒邪，始病太阳之气者，同气相感也。得太阳标阳之化，是以则为病热。所谓病反其本，得标之病，治反其本，得标之方，言本寒邪而反为热病，反以凉药治之，是病太阳之标热，而不病天之阴寒，是以热虽甚不死也。伤寒一日，太阳受之，二日阳明，三日少阳，是阴寒之邪，得阳气以化热，虽传入于三阴而亦为热病。七日来复于太阳，不作再经，而其病自愈。若两感于寒者，阴阳交逆，荣卫不通，故不免于死。】
