<!-- { "loadSidebar": true } -->
　　帝曰：愿闻其状。岐伯曰：伤寒一日，巨阳受之，故头项痛腰脊强。二日，阳明受之，阳明主肉，其脉侠鼻络于目，故身热目疼，而鼻干不得卧也。三日，少阳受之，少阳主胆，其脉循胁络于耳，故胁胸痛而耳聋。三阳经络皆受其病，而未入于脏者，故可汗而已。四日，太阴受之，太阴脉布胃中，络于嗌，故腹满而嗌干。五日，少阴受之，少阴脉贯肾络于肺，系舌本，故口燥舌干而渴。六日，厥阴受之，厥阴脉循阴器而络于肝，故烦满而囊缩。三阴三阳五脏六腑皆受病，荣卫不行，五脏不通则死矣。其不两感于寒者：七日巨阳病衰，头痛少愈；八日阳明病衰，身热少愈；九日少阳病衰，耳聋微闻，十日太阴病衰，腹减如故，则思饮食；十一日少阴病衰，渴止不满，舌干已而嚏；十二日厥阴病衰，囊纵少腹微下，大气皆去，病日已矣。【干，音干。嗌，音益。嚏，音帝。】　　【王冰曰：先举非两感者之形证也。夫三阳之气，太阳脉浮，脉浮者外在于皮毛。故伤寒一日，太阳先受之。足太阳脉从巅入络脑，还出别下项，循肩髆内，侠脊抵腰中，故头项痛，腰脊强。以阳感热，同气相求，故自太阳入阳明也。阳明则身热者，以肉受邪，胃中热烦，故不得卧，余随脉络之所生也。少阳未入于脏，以病在表，故可汗。四日，则阳极而阴受也。死犹(歹斯)也，言精气皆(歹斯)也，是故其死皆病六七日间者以此也。其不两感于寒者，以邪气渐退，经气渐和，故少愈。大气，谓大邪之气也。是故其愈皆病十日已上者，以大气去也。全元起三日未入于脏，脏作腑，注云伤寒之病，始入于皮肤之腠理，渐胜于诸阳而未入腑，故须汗发其寒热而散之。】　　【马莳曰：此承上文而详论伤寒传经之证，除可汗可泄而已者，其死皆以六七日间，其愈皆以十日已上也。人之一身，三阳为表，三阴为里。其巨阳为三阳，最在外，阳明为二阳，在太阳之内，少阳为一阳，在阳明之内，此三阳者为表也。其太阴为三阴，在少阴之内，少阴为二阴，在太阴之内，厥阴为一阴，在二阴之内，此三阴者为里也。皆由内以数至外，故一二三数之次如此。人之感邪，自表经以入里经，其始先感于皮毛，留而不去，入舍于孙络，留而不去，入舍于络脉，留而不去，入舍于经脉，留而不去，入舍于内腑，留而不去，入舍于内脏。试以伤寒之邪行于经脉者言之，足太阳膀胱脉，起于目内眦上额交巅，从巅入络脑，还出别下项，循肩膊内，挟脊抵腰中，故伤寒一日，受者巨阳也，惟其经脉如此，故头项痛腰脊强之证见矣。自太阳以入阳明，故二日阳明受之。阳明胃经属土，主肉，其脉挟鼻，络于目，所以身热目疼，鼻干而不得卧也。自阳明以入少阳，故三日少阳受之。少阳主胆，其脉循胁络于耳，所以胸胁痛而耳聋也。此则三阳经络皆受其病，而未入于三阴之脏者，可汗而已。已者，病势之止也。所谓脏者，非内脏也，即后三阴经也，以三阴属五脏，故以脏字言。或失汗则自少阳以入太阴，故四日太阴受之。太阴脾经之脉，布胃中络于嗌，所以腹满而嗌干也。自太阴以入少阴，故五日少阴受之。少阴贯肾络于肺，系舌本，故口燥舌干而渴。自少阴以入厥阴，故六日厥阴受之。厥阴肝经之脉，循阴器而络于肝，所以烦满而囊缩也。斯时也，皆三日已满之后，可泄而已。若非泄之而已者，则三阳三阴，五脏六腑，皆以受病，荣卫不行，五脏不通，其人必死，所以其死皆在六七日间者此也。此由六经而传，原非两感于寒，故七日之际，巨阳病衰，头痛少愈，正以初时所感之邪太甚，既于二日传之阳明矣，而其未尽传者尚在太阳，则至此而比之一日之证则少愈焉，非厥阴之邪，复出而传之足太阳也。后世以再传为说者非，本篇与张仲景《伤寒论》原无此义，乃成无己注释之谬。盖三阳为表，三阴为里，自太阳以至厥阴，犹人入户升堂以入于室矣。厥阴复出传于太阳，奈有二阴三阴一阳二阳以隔之，岂有遽出而传之太阳之理？故谓初时所感之邪，传之阳明者尚未尽衰则可，断非厥阴之邪，又再出而传之太阳也。至于已后余经亦非相传，皆初时所传之邪至此方衰也。八日阳明病衰，身热少愈；九日少阳病衰，耳聋微闻；十日太阴病衰，腹满已减如故，且思饮食；十一日少阴病衰，渴止不满，其舌干既已，而且有嚏；十二日厥阴病衰，囊纵，其少腹亦微下。斯时也，大邪之气皆去，病日已矣，所以其愈皆在十日已上者此也。】　　【张志聪曰：状，形象也。伤寒之邪，病三阴三阳之气，而兼涉于皮肤肌络之形层，故曰，状者谓无形之气象，有形之形层。太阳之气主皮毛，故伤寒一日太阳受之；阳气在上，故头项痛；背为阳，故腰脊强，此言始病太阳之气也。伤寒一日太阳，二日阳明。三日少阳，四日太阴，五日少阴，六日厥阴，七日来复于太阳者，此六气之相传，不涉有形之经络，故首论太阳而不言太阳之经也。然伤寒为病，变幻无常，有病在六气而不涉六经者，有经气之兼病者，有气分之邪转入于经者，为病多有不同，是以太阳止言气而不言经，阳明少阳兼经气而言也，阳明之气主肌肉，身热者，病阳明之气也，病虽在气，而阳明之脉侠鼻络目而属胃，故有目疼鼻干之形证，胃不和，故不得卧也。曰太阳，曰阳明者，谓无形之气也，以有形之病，证无形之气，非实病于经也。若邪在经则溜于腑，不复再传少阳及三阴矣。少阳之气，主枢主胆，胆气升则诸阳之气皆升，所谓因于寒欲如运枢也。诸阳之气，从枢胁而出于肤表，太阳主表，阳明主肌，少阳主胸胁，胸胁痛而耳聋者，病在气而见有形之经证也。脏者，里也，阴也。言三阳之经络，皆受三阳邪热之病，然在形身之外，而未入于里阴，可发汗而解也。四日太阴受之，太阴脉布胃中络于嗌，故腹满而嗌干，言六经之脉，皆外络形身，内连脏腑。三阴之脉，言内而不言外者，谓伤寒之邪，随阴气而循于内，即此可见病在气而见于经证也。六气相传，虽入于里阴，而皆为热证，故燥渴也。厥阴木火主气，故烦满，脉循阴器，故囊缩也。夫经络受邪，则内干脏腑。三阴三阳，五脏六腑皆病，此乃六气相传，而经脉亦病，是以荣卫不行，脏腑皆伤而为死证也。所谓两感者，承上文而言荣卫血气皆伤，以致脏腑俱病，故不免于死，若止于气分相传，六日已周，七日来复于表阳，则太阳之病气渐衰，而头痛少愈，以至日渐增而病渐减矣。伤寒之邪，为毒最厉，故曰大气。邪气渐衰，则正气渐复矣。】
　　帝曰：治之奈何？岐伯曰：治之各通其脏脉，病日衰已矣。其未满三日者，可汗而已；其满三日者，可泄而已。　　【王冰曰：此言表里之大体也。《正理伤寒论》曰：脉大浮数，病为在表，可发其汗；脉细沉数，病在里，可下之。由此则虽日过多，但有表证，而脉大浮数，犹宜发汗；日数虽少，即有里证，而脉沉细数，即宜下之，正应随脉证以汗下之。】　　【马莳曰：此言治之之法也。言三日未满之前，邪犹在表，故可发汗；三日已满之后，邪已入里，故可下泄。此乃所以通其脏腑之脉，而病之所以日衰已也。】　　【张志聪曰：脏脉谓手足三阴三阳之经脉。病传六气，故当调其六经，经气和调，则荣卫运行，而不内干脏腑矣。未满三日在阳分，故当从汗解，已满三日在阴分，故当从下解，此言六气相传，表里阴阳之大概耳。然伤寒病有传者，有不传者，有八九日仍在表阳而当汗者，有二三日邪中于里阴而当急下者，此又不在阴阳六气之常法也。】
　　帝曰：热病已愈，时有所遗者，何也？岐伯曰：诸遗者，热甚而强食之，故有所遗也。若此者皆病已衰，而热有所藏，因其谷气相薄，两热相合，故有所遗也。帝曰：善。治遗奈何？岐伯曰：视其虚实，调其逆从，可使必已矣。　　帝曰：病热当何禁之？岐伯曰：病热少愈，食肉则复，多食则遗，此其禁也。 【强，上声。】　　【王冰曰：有所遗者，邪气衰去不尽，如遗之在人也。视其虚实，调其逆从，谓审其虚实而补泻之，则必已。食肉则复，多食则遗，是所谓戒食劳也。热虽少愈，犹未尽除，脾胃气虚，故未能消化，肉坚食驻，故热复生。复谓复旧病也。】　　【马莳曰：此言病之所以遗者，由于强食，而有治之之方，复有禁之之要也。热病已愈，而邪气不得尽衰，若有所遗而在者，以其热甚而强食之，则邪气与谷气相蒸，两热相合，所以病之有所遗也。必视其虚实，调其逆从，则可使必已矣。然与其治之于既遣之后，孰若禁之于未遗之先。病热少愈，胃气尚虚，而强食大肉，则肉本性热而难化，所以热病复生，或多食之则热病仍遗矣，此其当禁者也。上文言谷则非肉，亦能病于强食，而此止云肉，正以肉较之谷，尤所当禁者耳。】　　【张志聪曰：《伤寒论》曰：大病差后劳复者，枳实栀子汤主之，若有宿食者，加大黄如博棋子五六枚，盖因伤寒热甚之时，而强食其食，故有宿食之所遗也。又曰：病人脉已解而日暮微烦，以病新差，人强与谷，脾胃气尚弱，不能消谷，故令微烦，损谷则愈，谓其余热未尽而强增谷食也，此即复释上文之意也。夫邪之所凑，其正必虚。正气虚者，补其正气；余热未尽者，清其余邪。《伤寒论》曰：伤寒差已后更发热，小柴胡汤主之，脉浮者以汗解之，脉沉者以下解之。此之谓调其逆从也。少愈者，邪热未尽也。肉谓豕肉，豕乃水畜，其性躁善奔，盖天之寒邪，即太阳寒水之气，邪未尽而食以豕肉，是动吾身之寒，以应病之余热，似犹寒伤太阳而复病也。此言天之六淫，与人之六气相合者也。水畜之肉，其性寒冷，是以多食则遗。】
