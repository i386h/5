<!-- { "loadSidebar": true } -->
　　心热病者，先不乐，数日乃热。热争则卒心痛，烦闷，善呕，头痛，面赤，无汗。壬癸甚，丙丁大汗，气逆则壬癸死，刺手少阴太阳。【乐，音洛。卒，音猝。】　　【马莳曰：此以心热病者言之也。心热病者，其始先不乐数日，盖邪气入于经络，则神不安，故不乐也。然后身乃发热。及其邪与正争，则卒然心痛，烦闷，善呕，头亦疼痛，面赤，无汗。盖心脉起于心中，其支别者，从心系上侠咽小肠之脉，直行者，循咽下鬲抵胃，其支别者，从缺盆循颈上颊至目外眦，故此诸证兼见也。心在液为汗，今病热，故无汗以出耳。然以壬癸日而甚，水克火也；以丙丁日而大汗，本经气王之日也。必以壬癸日而死，以其气甚逆也。唯心与小肠为表里，故刺此二经之穴耳。】　　【张志聪曰：心志在喜，而恐胜之，先不乐者，为恐所伤也。夫心为君主之官，脏热乃神志之病，故独举心脏以申明五脏之热，乃五志之为病也。外内交争，热干神脏，故卒然烦痛也。少阴病者，欲吐不吐，故善呕。心为阳中之太阳，故头痛。心之华在面，故面赤。心主血，故无汗也。心病者，加于壬癸，壬癸不死，起于丙丁，逆则无起色矣。手少阴太阳相为表里，故宜刺二经以泻其热。】
　　脾热病者，先头重，颊痛，烦心，颜青，欲呕，身热。热争则腰痛，不可用俯仰，腹满泄，两颔痛。甲乙甚，戊己大汗，气逆则甲乙死，刺足太阴阳明。　　【马莳曰：此以脾热病者言之也。脾热病者，其始先头重颊痛，烦心颜青，而且欲呕。盖胃之脉起于鼻交頞中，下循鼻外，入上齿中，还出侠口环唇，下交承浆，却循颐后下廉，出大迎，循颊车上耳前，过客主人，循发际至额颅，故先头重颊痛颜青也。脾之脉其支别者，复循胃别上鬲，注心中，其直行者，上鬲侠咽，故烦心欲呕，然后身乃发热也。及其邪与正争，则腰痛不可以俯仰，腹满而泄，两颔皆痛。盖胃之脉，支别者，起胃下口，循腹里下至气街中，而合以下髀关气街者，腰之前故腰痛也。脾之脉入腹属脾络胃，又胃之脉自交承浆，却循颐后下廉，出大迎，循颊车，故腹满泄而两颔痛也。然以甲乙日而甚，木克土也。以戊己日而大汗，以本经气王之日也。必以甲乙日而死，以其气逆则死也。惟脾与胃为表里，故刺此二经之穴耳。】　　【张志聪曰：阴气从足上行至头，故先头重。阳明之脉循颊，故颊痛也。脾络注心中，故心烦而颜青。热邪干胃，故欲呕。脾主肌肉，故身热也。经云：阳病者腰反折不能俯，阴病者不能仰。阳者天气也，主外；阴者地气也，主内。阴脏热于内，阳热甚于外，阴阳外内交争，故腰痛不可用俯仰也。腹者脾土之郛郭，故腹满泄。胃之悍气上冲头者，循牙车，下人迎，故颔下痛也。脾病者，加于甲乙，甲乙不死，起于戊己，如反逆而内干于脏，则不能外出而汗解矣。刺足太阴阳明者，足太阴阳明相为表里也。　董帷园曰：论热争，当在内因外因之证兼看。】
　　肺热病者，先淅然厥起毫毛，恶风寒，舌上黄，身热。热争则喘咳，痛走胸膺背，不得太息，头痛不堪，汗出而寒。丙丁甚，庚辛大汗，气逆则丙丁死，刺手太阴阳明，出血如大豆，立已。　　【马莳曰：此以肺热病者言之也。肺热病者，其始先淅然而厥，毫毛皆起，恶风与寒，舌上先黄，盖肺主皮毛，故热中之则先淅然恶风起毫毛也。肺之脉起于中焦，下络大肠，还循胃口，今肺热入胃，胃热上升，故舌上黄，然后身乃发热也。及其邪与正争，则喘咳交作，痛走胸膺背，不得太息，头痛不堪，汗出而寒。盖肺居鬲上，气主胸膺，在变动为咳；背为胸中之府，故喘咳而痛走胸膺背，不得太息也。肺之络脉，上会耳中，今热气上熏，故头痛不堪，汗出而寒也。然以丙丁日而甚，火克金也。以庚辛日而大汗，以本经气王之日也。必以丙丁日而死，以其气甚逆也。惟肺与大肠为表里，故刺二经。出血如大豆状，其病当立已也。】　　【张志聪曰：皮毛者肺之合，脏气热于内，故淅然寒慓于外而恶风寒，盖热盛则寒也。肺上连于喉嗌，故舌黄。脏真高于肺，主行荣卫阴阳，故身热也。热于肺脏故喘咳不得太息，肺主胸中之气，气伤故痛走胸背也。五脏之应天者肺，而手阳明之脉上循于头，故头痛不堪。热争于内，故汗出而身寒也。肺病者加于丙丁，丙丁不死，起于庚辛，如气逆，则遇胜克之日即死矣。刺手太阴阳明出血者，此言六经之刺，皆宜泻而不宜补者也。肺乃五脏之长，故举肺以申明之。】　　肾热病者，先腰痛，胻酸，苦渴数饮，身热。热争则项痛而强，胻寒且酸，足下热，不欲言，其逆则项痛员员淡淡然。戊己甚，壬癸大汗，气逆则戊己死，刺足少阴太阳。【数，音朔。】　　【马莳曰：此以肾热病者言之也。肾热病者，其始必先腰痛，胻先酸，先苦渴而数饮。盖膀胱之脉，从肩髆内侠脊，抵腰中，又腰为肾之腑，故腰先痛也。肾之脉自循内踝之后，上腨内，出腘内廉，又直行者，从肾上贯肝鬲，入肺中，循喉咙，侠舌本，故胻酸苦渴数饮，然后身乃发热也。及其邪与正争，则项乃强，胻寒且酸，足下又热，不欲言语。盖膀胱之脉，从脑出别下项，肾之脉，起于小指之下，斜趣足心，出于然骨之下，循内踝之后，别入跟中，以上腨内，又其直行者，从肾上贯肝鬲，入肺中，循喉咙，侠舌本，故为诸证如此也。其气之甚逆，则头痛员员然而靡定，淡淡然而无意味也。然以戊己日而甚，土克水也。以壬癸日而大汗，以本经气王之日也。必以戊己日而死，以气之甚逆也。惟肾与膀胱为表里，故取此二经之穴耳。】　　【张志聪曰：腰者肾之腑，故先腰痛，肾主骨，故胻酸。肾为水脏，津液不能上资，故苦渴数饮也。按五脏之热病，皆主身热，盖内因之热，从内而外也。五脏之热争，多主内证，盖外淫之热，交争于内也。外热在太阳，则头痛而强，内热在肾，故胻寒且酸。足下热者，热流阴股也。不欲言者，肾为生气之原也。其争气上逆，则为项痛，员员淡淡，痛之微也。膀胱者，肾之腑，太阳为诸阳主气，其气上升，肾脏之热，随太阳之气而上冲于头也。此阴阳热气，外内交争，一随脉引，一随气升，皆阴出之阳，故止头痛而不死。肾病者加于戊己，戊己不死，起于壬癸，从则外出于形身，故汗出，逆则内干于真脏，故死。刺足少阴太阳者，足少阴太阳相为表里，五脏六腑经气之相通也。】
　　诸汗者，至其所胜日，汗出也。
　　【王冰曰：气王日为所胜，王则胜邪，故各当其王日汗出。】　　【马莳曰：此承上文而言汗出之日，必在于所胜之日也。肝以甲乙日而汗，以木胜也。心以丙丁日而汗，以火胜也。脾以戊己日而汗，以土胜也。肺以庚辛日而汗，以金胜也。肾以壬癸日而汗，以水胜也。本脏虽病，而脏气未衰，犹能胜邪，故汗出有如此耳。】　　【张志聪曰：本气旺日谓之所胜，汗出则热随外泄而自愈矣。所谓自得其位而起也。按此节乃论经气之兼证，故曰大汗，曰汗出，盖气分之汗大，经脉之汗微。】
　　肝热病者，左颊先赤；心热病者，颜先赤；脾热病者，鼻先赤；肺热病者，右颊先赤；肾热病者，颐先赤。病虽未发，见赤色者刺之，名曰治未病。　　【马莳曰：此言治五脏之热病，必于其所先见者治之也。】　　【张志聪曰：此言内因五志之热病者，必先见于色也。五色之见，各有其部，肝属木而位居东方，故左颊先赤。夫精明五色者，气之华也。忧恐忿怒伤气，气伤脏乃病脏，今始见于色者，尚在气也，故曰治未病。未病者，病未及于脏也。五色篇曰：首面上于阙庭，王宫在于下极。心合火而位居南方，故颜先赤。颜，额也。土位中央，故鼻先赤。肺属金而位居西方，故右颊先赤。腮下谓之颐，肾属水而位居北方，故颐先赤，此后天之卦象也。脏气热于内，必先见于色。病虽未发者，谓虽病而未与外热交争也。见其色而即刺之，名曰刺未病，言脏气病而形未应者，当先刺之，勿使荣交而为难治也。】
　　热病从部所起者，至期而已。
　　【马莳曰：此又即热病而决其病已之期，即上文汗愈之日之义也。凡热病从面部所起者，如肝起于左颊，则甲乙日而已，心起于颜，则丙丁日而已，脾起于鼻，则戊己日而已，肺起于右颊，则庚辛日而已，肾起于颐，则壬癸日而已也。】　　【张志聪曰：此复申明五脏之热，先见于色者易愈也。部，面部也。从部所起者，如肝热病，左颊先赤，至甲乙大汗而病已矣。此病在五脏之本气，而不与外热交争，故至期而愈。如小便先黄，腹痛身热，是涉于有形之形层，将与外热交争，而有反逆之危险矣。】
　　其刺之反者，三周而已，重逆则死。　　【王冰曰：反，谓反取其气，如肝病刺脾，脾病刺肾，肾病刺心，心病刺肺，肺病刺肝者，皆是反刺五脏之气也。三周，谓三周于三阴三阳之脉状也。又太阳病而刺泻阳明，阳明病而刺泻少阳，少阳病而刺泻太阴，太阴病而刺泻少阴，少阴病而刺泻厥阴，如此，是为反取三阴三阳之脉气也。先刺已反，病气流传，又反刺之，是为重逆。一逆刺之，尚至三周乃已，况其重逆而得生耶？】　　【马莳曰：此言误刺五脏之热病者，一误则三周而已，再误则必死也。刺之反者，如肝病刺脾，脾病刺肾，肾病刺心，心病刺肺，肺病刺肝，皆刺之相反者是也。当三遇所胜日而病始已。重逆者初刺之误，尚待三周，况可再误乎？故谓之死也。】　　【张志聪曰：反者，谓反逆为顺也，言不能治其未病，以致外内交争，其气反逆于内者，急当以刺取之，至三日而后已。如再不急治，使外内阴阳之热，重逆于内则死矣。按伯高曰：风寒伤形，忧恐忿怒伤气，气伤脏乃病脏，寒伤形乃病形，此形气外内之相应也。帝曰：刺之奈何？伯高答曰：病九日者，三刺而已。三刺者，三周也。九日者，病久而外内交争也。】
　　诸当汗者，至其所胜日，汗大出也。　　【马莳曰：前言诸汗者，至其所胜日汗出，指各脏自汗之日而言，此言凡用针以发汗者，亦至所胜之日而刺之，则汗亦可大出也。】　　【张志聪曰：此言热病从部所起者，至期当自大汗而病已也。胜日谓本气胜王之日，如肝之甲乙，心之丙丁。】
