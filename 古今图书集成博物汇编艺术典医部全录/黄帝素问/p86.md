<!-- { "loadSidebar": true } -->
　　帝曰：有病身热，汗出烦满，烦满不为汗解，此为何病？岐伯曰：汗出而身热者，风也；汗出而烦满不解者，厥也。病名曰风厥。帝曰：愿卒闻之。岐伯曰：巨阳主气，故先受邪，少阴与其为表里也。得热则上从之，从之则厥也。帝曰：治之奈何？岐伯曰：表里刺之，饮之服汤。　　【王冰曰：上从之谓少阴，随从于六阳而上也。表里刺之者，谓泻太阳补少阴也。饮之汤者，谓止上逆之肾气也。】　　【马莳曰：言病热汗后而烦满不解者，以其太阳感风，少阴气厥，名为风厥之证，而当行补泻之法也。汗出之后，而身有复热，以风气尚在也。汗出之后，而烦满不解，以下气上逆也。其病名曰风厥，正以足太阳膀胱经受风，少阴肾经与其为表里也，肾经得膀胱之风，热则气上从之而为厥耳。所以治之者，亦惟泻太阳之风，补少阴之气，而合表里以刺之；又当饮之以汤剂，以止上逆之肾气，则可以治斯疾也。】　　【张志聪曰：按此篇评论阳热之邪，惟借阴精以制胜。汗者精气也，一出于水谷之精，一出于肾脏之液。水谷入胃，津液四布，汗出溱溱，水谷之精气也。又肾为水脏，受五脏之精而藏之，所藏之精，奉心化赤而为血，血之液为汗，此肾脏之精气也。是以上节论汗生于谷，此以下复论风伤肾脏之精焉。盖风行则水涣，水气泛溢则精气自虚，此乃论风动肾脏之精气。劳风节论风动肾脏之水气，肾风节论风动肾脏之水邪，而总属精气皆虚。风为阳邪，开发肌腠，腠理之汗，水谷之精也。津液外泄，风热留之，故身热也。风热不去，则伤动其肾气而上逆，逆于上则心烦，乘于脾土则中满，病名曰风厥，谓因风邪而使肾气之厥逆也。上节论病虽愈而正气绝者死，此以下论邪病虽留而根本不坏者不死。邪正虚实，大有死生之关系，而学者不可不审。巨阳，太阳也。太阳之气主表，风为阳邪，伤人阳气，两阳相搏，则为病热。少阴与太阳相为表里，阳热在上则阴气从之，从之则为厥逆矣。表里者，阴阳也。刺表以泻风热之阳邪，刺里以下少阴之逆气，饮之服汤以助水津之汗。】
　　帝曰：劳风为病何如？岐伯曰：劳风法在肺下。其为病也，使人强上冥视，唾出若涕，恶风而振寒，此为劳风之病。帝曰：治之奈何？岐伯曰：以救俛仰。巨阳引精者三日，中年者五日，不精者七日。咳出青黄涕，其状如脓，大如弹丸，从口中若鼻中出。不出则伤肺，伤肺则死也。　　【王冰曰：从劳风生，故曰劳风。劳谓肾劳也，肾脉者从肾上贯肝鬲，入肺中，故肾劳风生，上居肺下也。】　　【杨上善云：强上，好仰也。冥视，谓合眼视不明也。膀胱脉起于目内眦，上额交巅上，入络脑，还出别下项，循肩髆内，侠脊抵腰中，入循膂络肾。今肾精不足，外吸膀胱，膀胱气不能上营，故使人头项强而视不明也。肺被风薄，劳气上熏，故令唾出若鼻涕状。肾气不足，阳气内攻，劳热相合，故恶风而振寒。巨阳者，膀胱之脉也，膀胱与肾为表里，故巨阳引精也。然太阳之脉，吸引精气，上攻于肺者三日，中年者五日，素不以精气用事者七日，当故出稠涕，其色青黄如脓状。平调咳者，从咽而上出于口。暴卒咳者，气冲突于蓄门而出于鼻。夫如是者皆肾气劳竭，肺气内虚，阳气奔迫之所为，故不出则伤肺也。肺伤则荣卫散解，魄不内治，故死。蓄门当是贲门。】　　【马莳曰：此言劳风之证，当有治之之法也。愚细玩此节之辞，似为医籍中之劳证，其治之之法，止有以救俯仰一句，当为针法及导引之法，但其法不传，不敢强为之附。】　　【张志聪曰：此论劳汗当风而伤其肾也。烦劳则阳气外张，精气内绝，阳虚于外则易于受风，精虚于内则反动其水气矣。风动寒水之气，法当在肺下。水热穴论曰：肾者至阴也，至阴者盛水也，肺者太阴也，少阴者冬脉也，故其本在肾，其末在肺，皆积水也。强上者，头项强也。阳气张而重感于风，则使人强于上，阴精竭而更受其伤，故目盲不可以视也。肾之水液，入肺为涕，自入为唾，风动肾水，法在肺下，故唾出若涕。肺主皮毛，肺受风寒，故恶风而振寒，此为勇而劳甚则肾汗出，肾汗出而逢于风也。《金匮》水气篇曰：气强则为水，难以俯仰。此水寒之气厥逆于上，则有形之水将欲随之，故当急救其水邪，勿使其上溢，以致不能俯仰也。至于救俯仰之法，当从小便而出，巨阳引精者，谓太阳膀胱之腑津液藏焉，气化则出。巨阳气盛，能引肾精之邪水，从小便而出者，三日而愈。中年精气虚者五日，老年精气衰者七日。三五七者，阳之数也，谓得阳气之化，而阴水自出矣。若水寒之邪，逆于肺下者，又当从上窍以出之，此上下分消之法也。夫肾为水脏，受五脏之精而藏之。今肾脏之水气反逆于上，则四脏之津，皆为之凝聚而不下矣。青黄涕者，肝脾之津也。脓乃赤白之间色，如脓状者，心肺之津也。四脏之津，不下归于肾，反凝聚于肺下，故当咳而出之。肺之下，脾之上也，或从脾而出之口，或从肺而出之鼻，皆涕唾所出之外窍也。肺主气而至清虚，故邪浊伤之则死。】
　　帝曰：有病肾风者，面胕痝然壅，害于言，可刺否？岐伯曰：虚不当刺。不当刺而刺，后五日其气必至。帝曰：其至何如？岐伯曰：至必少气时热，时热，从胸背上至头汗出，手热，口干苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则咳，病名曰风水，论在刺法中。帝曰：愿闻其说。岐伯曰：邪之所凑，其气必虚。阴虚者阳必凑之，故少气时热而汗出也。小便黄者，少腹中有热也，不能正偃者，胃中不和也。正偃则咳甚，上迫肺也。诸有水气者，微肿先见于目下也。帝曰：何以言？岐伯曰：水者阴也，目下亦阴也，腹者至阴之所居，故水在腹者，必使目下肿也。真气上逆故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也。腹中鸣者，病本于胃也。薄脾则烦不能食。食不下者，胃脘隔也。身重难以行者，胃脉在足也。月事不来者，胞脉闭也。胞脉者，属心而络于胞中。今气上迫肺心，气不得下通，故月事不来也。帝曰：善。　　【胕，音附。痝，音芒。】
