<!-- { "loadSidebar": true } -->
　　【王冰曰：痝然，肿起貌。壅，谓目下壅如卧蚕形也。肾之脉从肾上贯肝鬲，入肺中，循喉咙，侠舌本，故妨害于言语。至，病气来至也。谓一脏配一日，而五日至肾。夫肾已不足，风内薄之，谓肿为实，以针大泄，反伤脏气，真气不足，不可复，故刺后五日，其邪气必至也。阴不足而阳有余，故热从胃背上至头而汗出，口干苦渴，又以少阴之脉所过故也。然心者阳脏也，其脉行于臂手；肾者阴脏也，其脉循于胸足。肾不足则心气有余，故手热矣。又以心肾之脉，俱是少阴脉也。】　　【马莳曰：此节详肾风有风水之名，必有诸证可验也。面者，首面也。胕者，足面也。面胕痝然而肿，又害于言者，盖肾之脉，从肾上贯肝鬲，入肺中，循喉咙，侠舌本，故妨于言也。然其肾气既虚，则不当刺。有不当刺而刺，则五日间邪气当复至矣。当邪气复至之时，必少气，必时热，必热从胸背上至头皆汗出，必手热，口必干苦渴，必小便黄，必目下肿，必腹中鸣，必身重难以行，必月事不来，必烦而不能食，必不能正卧，正卧则咳，此固肾风之病，而其名又曰风水，何也？凡邪之所凑于阳经者，其阳经之气必虚；邪之所凑于阴经者，其阴经之气必虚。今肾虚者阴虚也，阴虚则阳邪凑之，故少气及时当发热而汗出也。小便黄者，以肾脉络于少腹，少腹中有热也。不能正偃者，以肾脉注胸中，胃中不和也。正偃则咳甚者，以肾脉入肺中，今邪气上迫于肺也。诸凡有水气者，微肿先见于目下也。盖水者阴也，目下亦阴也。腹乃至阴之所居，故水在腹者，必使目下肿也。口苦舌干者，以真气上逆也。不得正偃者，以正偃则咳出清水也。诸水病者不得卧，卧则惊，惊则咳甚也。腹中鸣者，以病本于胃，胃中作鸣也。烦而不能食者，以邪气薄脾，则烦而不能食也。其食不下者，以胃脘隔塞也。身重难以行者，以胃脉在足也。月事不来者，以胞络宫中之经脉闭也。正以胞脉者属心而络于胞中，今气上迫肺心，气不得下通，故月事不来也。月事不来，似为妇人而论，然男子之肾风诸证俱同，惟此一证则有异耳。】　　【张志聪曰：肾风者，因风而动肾脏之水，故又名风水，其证则面足痝然而肿也。少阴之脉贯肾，系舌本，水邪上逆，故壅害于言。肾为风邪所伤，则精气已虚，故不当刺，虚反刺之，后五日其逆气必至。平脉篇曰：肾气微少，精血奔，气促迫，上入胸膈，谓精气虚则水邪之气反上逆矣。五日者，言风邪亦始病太阳五日，则病及少阴而动其气矣。病名风水者，因风而动其水也。在刺法中，谓在本经水穴论中。风邪伤肾，精气必虚，阴虚则阳往乘之，故时时发热。肾为生气之原，故少气也。阳加于阴则汗出，湿热上蒸，故从胸背而直上于头。热在下焦，故小便黄也。盖以足太阳与足少阴，标本相合，风邪伤肾，始病太阳，甚则入肾，今肾热上蒸，亦随太阳之气而上，故从胸背而上至头也。正偃则咳者，阳邪伤阴而动肾脏之水也。正偃，仰卧也，水上乘于胃，则胃中不和，故不得正偃。肺脉下络大肠，还循胃口，故上迫于肺也。上论阳热伤其精气，此复论动其水焉。太阴者至阴也，水邪上乘于腹，始伤胃而渐及于脾，故微肿先见于目下，脾主约束也。真气者，脏真之心气也，心属火而恶水邪，水气上乘则迫其心气上逆，是以口苦舌干，正偃则咳出清水者，此水气上乘，始胃而脾，脾而心，心而肺也。肾为本，肺为末，金水子母之脏，皆积水也。是以水气上逆于肺则咳出清水。卧则惊，惊则咳甚者，此肾邪上乘于胃，则胃气上薄于心，胃气薄于心，则心气迫于肺矣。水邪乘胃故不得卧。胃络上通于心，阳气入阴，阴阳相薄，故惊恐也。心气上乘于肺，金畏火热，故咳甚也。上乃论水气从下而上，此复论腑脏之气，亦从下而上焉。若水气乘于经脉之中，随经环转，复从上而下也。水病奉于胃，而随经下泄，故腹作雷鸣。薄于脾则烦而不能食，盖脾络上膈注心中，故烦，上焦主纳，故不能食也。胃脘阻隔，故食不下。水气随经下流，故身重难以行也。中焦之汁，流溢于肾而为精，奉心化赤而为血，血之液为汗。此论风伤肾脏之精，末论不能奉心化赤而为血，盖此篇评论阳热之邪，惟借阴精汗液以制胜，前论谷精之汗不能胜邪者死。此言肾脏之精为风邪所伤，而又不得心气下通以化赤，是风邪亦不得从汗解矣。再按荣气之道，纳谷为宝，谷入于胃，乃传之肺，流溢于中，布散于外，专精者荣于经隧，常荣无已。是血乃中焦水谷之汁，而行于经脉，渗于皮肤，有二道焉。夫中焦受气取汁，变化而赤，此专精而行于经隧之血也。流溢于中，布散于外者，是流溢于胞中，布散于皮肤之血也。胞脉属心，得心气下通而为血，冲脉任脉皆起于胞中，上循腹里为经络之海，其浮而外者，循腹右上行，会于咽喉，别而络唇口，血气盛则充肤热肉，血独盛则淡渗皮肤，生毫毛，男子至唇口而长髭须，女子至胸中而下为月事，是血之液为汗者，乃渗于皮肤之血，非经脉之血也，故举女子之月事，以申明之。气上迫肺者，真气上逆，口苦舌干，惊则咳甚，是心气上炎而不下通也。倪冲之曰：劳风法在肺下，谓水气追于肺下，所出之涕，乃是肺液，非肾脏之水也。盖肺乃水之生原，肾气反逆则水源凝聚于上矣。今正偃追肺，亦系胃气上乘，而非肾脏之水，即目下微肿，亦属水邪在腹，而肿见于目下。当知肾虚水泛，止至于腹耳。又曰：按经旨水邪止乘于胃，其薄脾干肺迫心，乃胃气之转乘，非水邪直至于心下，盖肾者胃之关也，水出于关则邪留在胃，故曰病本于胃。】
　　　逆调论篇第三十四
　　【马莳曰：内论诸证，或阴阳偏胜，或营卫俱虚，或卧行喘息，皆逆调使然，故名篇。】　　【张志聪曰：调，和也，顺也。言人之阴阳水火，营卫气血，表里上下，皆当和调，逆调则为病矣。】
　　黄帝问曰：人身非常温也，非常热也，为之热而烦满者，何也？岐伯对曰：阴气少而阳气胜，故热而烦满也。【为，去声。】　　 【马莳曰：此言病有热而烦满者，以其阴气少而阳气多也。阴气者，诸阴经之气及营气也。阳气者，诸阳经之气及卫气也。人身有非常之温，有非常之热，为之极热而烦躁胀满者，是乃阴气衰少，阳气太胜故然耳。据第三节而较之，则此节当为内伤耳。】　　【张志聪曰：此论上下阴阳之不和也。非常温者，谓非常有温热之病在表也。非常热者，谓非常有五脏之热在里也。为之者，乃阳热之气为之也。火为阳而居上，水为阴而居下，阴气少而阳气胜，故热而烦满于上也。】
　　帝曰：人身非衣寒也，中非有寒气也，寒从中生者何？岐伯曰：是人多痹气也。阳气少，阴气多，故身寒如从水中出。　　【王冰曰：言不知谁为元主邪，然总由形气阴阳之为，是非衣寒而中有寒也。】　　【马莳曰：此言病有寒从中生者，以其阳气少而阴气多也。人身非衣服之本寒，非寒气之在中，而身寒从中生者，是人必多痹气也。阳气少而阴气多，故身寒如从水中出也。阴气阳气，与上节同。】　　【张志聪曰：身非衣寒，表无寒也。中非有寒气，里无寒也。寒从中生者，谓寒从阴中而生也。痹气者，气闭也。阳气少而阴气多者，因是人多痹气故也。病在阴者名曰痹，寒湿之气闭于里阴，则火热不得下交于阴，而阴气盛，阴气盛则阳气少，而阴寒之气过多，故身寒如从水中出，盖热出于阳火故烦，寒出于阴水，故如从水中出，此上下水火阴阳之不和也。】
　　帝曰：人有四肢热，逢风寒如炙如火者，何也？岐伯曰：是人者，阴气虚，阳气盛。四肢者阳也，两阳相得而阴气虚少，少水不能灭盛火，而阳独治，独治者不能生长也，独胜而止耳。逢风而如炙如火者，是人当肉烁也。　　【王冰曰：水为阴，火为阳。今阳气有余，阴气不足，故云少水不能灭盛火也。治者，王也。胜者，盛也，故云独胜而止。烁，言消也，言久久此人当肉消削也。】　　【马莳曰：此言病者有四肢热，遇风寒而愈热者，亦以阴气虚而阳气盛也。四肢者属阳，风亦属阳，一逢风寒，两阳相得，况阴气衰少，则水少不能灭盛火，而一身之阳气独王，独王则不能生水，唯阳气独胜而止，是以遇风寒而如炙于火，如火之热，且人有是病者，久则其肉必当消烁也。】　　【张志聪曰：此论表里阴阳之不和也。四肢为诸阳主气，四肢热者，阳热之气在表也。逢风寒而如炙如火者，邪正相搏，因表阳之热而热更盛极也。阴阳虚者，里阴之气虚也。阳气盛者，表阳之气盛也。阳受气于四肢，阴受气于五脏，四肢者阳明之所主也。两阳阳明也，两阳合明，故曰阳明，相得者，自相得而为热也。阴气少者，少阴之气少也。少水者，津液少也。津液少而不能还入胃中，则火盛而不能灭矣。夫肾主藏精，阳明之所生也。肾之精气，复上与阳明相合，戊癸合而化火，火气盛则阴气虚少，而阳独治矣。然独阳不生，谓不能再生长，其阳热惟此独胜而止矣。是以能灭盛火者，即是阴阳和调也。夫阳明之气主于四肢，而又所主肌肉，盖二阳之气在于皮肤肌腠之间，而又逢风热之阳邪，邪正相搏，则火热炽而销烁其肌肉矣。】
