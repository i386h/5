<!-- { "loadSidebar": true } -->
　　帝曰：人有身寒，汤火不能热，厚衣不能温，然不冻栗，是为何病？岐伯曰：是人者，素肾气胜，以水为事，太阳气衰，肾脂枯不长，一水不能胜两火。肾者水也，而生于骨，肾不生则髓不能满，故寒甚至骨也。所以不能冻栗者，肝一阳也，心二阳也，肾孤脏也，一水不能胜二火，故不能冻栗，病名曰骨痹，是人当挛节也。【长，上声。】　　【王冰曰：以水为事，言盛欲也。肾不生则髓不满，髓不满则筋干缩，故节拘挛。】　　【马莳曰：此言病有极寒者，固以肾水之至衰，而不知冻栗者，又以肝心之有火也。人有身极寒者，汤火不能热之，厚衣不能温之，而不至冻栗者，何也？正以是人者，平素肾气颇胜，恃其胜而专以水为事，纵欲忘返，故足太阳膀胱之气衰少，足少阴肾经之脂枯，况肾经止有一水，而肝心共有二火，一水不能胜二火，火盛则水益衰，所以肾水不能生骨，骨不能生髓而寒甚至骨，自非汤火厚衣之所能热也。其所以极寒者，信由于此。然所以不冻栗者，亦以肝固一阳也，内有足少阳之火，心则二阳也，心有君火，而心包络中又有手少阳三焦经之相火，一水不能胜此肝心之二火，故不至冻栗耳。且此病又曰骨痹，是人当有骨节拘挛之证也，岂特身寒而已哉？】　　【张志聪曰：身寒而汤火不能热，厚衣不能温者，太阳气衰而寒在表也。不冻栗者，二阳火热之在里也。肾气胜者，肾水之气胜也。以水为事者，膀胱之水胜也，谓其人水寒之气偏胜，水寒偏胜则太阳气衰，太阳气衰则孤阴不长矣。水，精水也，肾脏之精枯不长，而膀胱之一水不能胜二火矣。夫肾生骨髓，髓生肝，肾脂不生则髓不能满于骨，是以寒至骨也。此兼论阴阳水火互相生长之道也。肝者，一阳初生之木火也。心者地二所生之君火也。肾为牝脏，孤脏也，孤脏之阴，借太阳标本以合化，太阳气衰则孤阴不长矣。膀胱之津液，不能胜二火，故其人不能冻栗者，二阳之火热在内也。病名曰骨痹，病在髓枯而骨痛也，故其人当骨节拘挛。此论表里阴阳之不调也。】
　　帝曰：人之肉苛者，虽近衣絮，犹尚苛也，是谓何疾？岐伯曰：荣气虚，卫气实也。荣气虚则不仁，卫气虚则不用，荣卫俱虚则不仁且不用，肉如故也。人身与志不相有曰死。　　【王冰曰：苛谓(疒帬)重，身用志不应，志为身不亲，两者似不相有也。】　　【马莳曰：此言人之肉苛者，以其荣卫俱虚，身志不应，其死必也。苛即不仁不用也。不仁者，不知寒热痛痒也。不用者，不能举也，言有肉苛者，非不近衣絮也，而其苛自若，正以荣气者阴气也，运于内，为阳之守，故其气虚，卫气者，阳气也，运于外，为阴之使，故其气实。太阴阳明论曰：阳者天气也，主外，阴者地气也，主内，故阳道实，阴道虚，此即本节虚实二句之义，指大凡荣卫二气之义论之，非就肉苛者一人而言也。惟此肉苛者，荣气虚则荣不能生血，而血无以充其形，故不仁；卫气虚则卫不能温分肉，充皮肤，肥腠理，司开阖，故不用。不仁且不用，肉甚(疒帬)重，其肉未必有减于昔也。且其身用而志不内应，志为而身不外随，两者若不相有然，故曰死。】　　【张志聪曰：此论荣卫之气不和也。苛，虐也，谓虽近衣絮，而苛虐如故也。虚实者，不和也，言荣气不得卫气之和，则荣气虚，卫气不与荣气相和，则卫气实也。盖阳道常实，故曰实，然则过犹不及也。荣卫不和，则两者皆虚矣。荣卫两虚者，不仁且不用，不仁不用而肉苛如故者，不和而致虚也。人身者，荣卫之所循行也，志者，五脏之神志也。本脏篇曰：经脉者，所以行气血而荣阴阳，濡筋骨，利关节者也。卫气者，所以温分肉，充皮肤，肥腠理，司关阖者也。志意者，所以御精神，收魂魄，适寒温，和喜怒者也。故气血和则经脉流行，荣复阴阳，筋骨劲强，关节清利矣。卫气和则分肉解利，皮肤调柔，腠理致密矣。志意和则精神专直，魂魄不散，悔怒不起，五脏不受邪矣。寒温和则六腑化谷，经脉通利，肢节得安矣。此人之平常也。是三者之所当和调者也。如三者皆相失而不相有，则气血不行，魂魄离散而死矣。此言荣气当与卫气和调，荣卫之气又当与神志和调者也。】
　　帝曰：人有逆气，不得卧而息有音者，有不得卧而息无音者，有起居如故而息有音者，有得卧行而喘者，有不得卧不能行而喘者，有不得卧卧而喘者，皆何脏使然？愿闻其故。岐伯曰：不得卧而息有音者，是阳明之逆也。足三阳者下行，今逆而上行，故息有音也。阳明者胃脉也，胃者六腑之海，其气亦下行，阳明逆不得从其道，故不得卧也。《下经》曰：胃不和则卧不安，此之谓也。夫起居如故而息有音者，此肺之络脉逆也。络脉不得随经上下，故留经而不行。络脉之病人也微，故起居如故而息有音也。夫不得卧卧则喘者，是水气之客也。夫水者循津液而流也，肾者水脏，主津液，主卧与喘也。帝曰：善。　　【王冰曰：六腑之海，水谷海也。《下经》，上古经也。寻经所解之旨，不得卧而息无音，有得卧行而喘，有不得卧不能行而喘，此三义悉阙而未论，亦古之脱简也。】　　【马莳曰：此言人有逆气诸证，有关于胃者，有关于肺者，有关于肾者之不同也。言人有不得卧者，是不能安卧也，而鼻息呼吸，喉间有音，此其故何也？乃胃病也。胃者，足阳明也，凡足之三阳，其脉自头走足，今足阳明之气逆而上行，故息有音也。阳明者，胃脉也，胃者六腑之海，其气亦下行，今阳明逆不得从其道，故不得卧也。正《下经》所谓胃不和则卧不安也。人有或卧或行，起居如故，而其息有音者，何也？乃肺病也。肺之络脉逆也。络脉者，列缺为络穴，其气旁行于手阳明经，今络脉不得随经上下，故留于本经，而不能行之别经，然络脉之病人也微，故起居如故，而息有音也。人有不得安卧，而卧则必喘者，何也？是肾病也，乃水气之所客也。水循津液而流，故水客则卧不安，纵卧则喘，正以肾者乃水脏也，主津液，今肾经客水，宜乎其卧则喘也。夫帝之所问者六，而伯之所答者三，有脱简耳。愚今以意推之，其所谓不得卧而息无音者，是胃不和而其气不甚逆也。有得卧得行而喘者，是胃不病而肺肾病也。肺、主气，故肺病则喘，肾主骨，故行则骨劳亦喘也。有不得卧不能行而喘者，是胃肾肺病也。行卧皆难，喘则甚于有音，此伤之甚者。】　　【张志聪曰：此论经气上下之不调也。经气生于脏腑，故曰何脏使然。息有音者，呼吸有声，气逆之所致也。足之三阳，从头走足，故三阳者下行，今反逆而上，以致呼吸之有音也。十二经脉，皆足阳明胃腑之所生，胃气上注于肺，以司呼吸，下注于肾，以资十二经脉，故曰阳明者胃脉也。言胃者，水谷血气之海也。胃之所出血气者，从大络而上注于肺，从胃脉而下注足少阴也。如阳明逆不得从其道，则为不得卧而息有音。手太阴逆则为起居如故而息有音，足少阴逆则为不得卧而喘也。此论经脉呼吸之逆调也。下经者，即下文之所谓不得卧卧则喘者，是水气之客也。盖阳明之津液，随气而下注于肾，如阳明逆不得从其道，而肾之水气反上客于阳明，是以胃不和而卧不安也。肺主呼吸，肺之络脉逆，故呼吸不利而息有音也。夫脉之循于里曰经，浮而外者为络，外内上下，经络相贯，循环无端，络脉逆则气留于经而不行于络矣。络脉浮于皮肤之间，其病轻微，故止息有音而起居如故也。夫津液者，水谷之所生，肾者胃之关也。胃之水液，从关而下入于肾者顺也，如阳明逆不得从其道，而下入于肾，则肾之水气，反循津液之道路，而上乘于胃矣，是以胃不和而卧不安也。故曰，肾者水脏，主藏津液，又主卧与喘也。夫手太阴足少阴阳明，主血气生始之根原，经脉呼吸之道路，人之一身，总不外乎水火阴阳，荣卫气血，是以上论水火阴阳之寒热，后论呼吸经脉之逆调也。杨君立问曰：帝问有不得卧而息无音者，有得卧行而喘者，有不得卧不能行而喘者，岐伯皆未详答，后人有言简脱者，有增补其文者，是耶非耶？曰：此节专论气之呼吸，脉之顺逆，盖经脉者，所以行气血而荣阴阳，濡筋骨，利关节者也。是以三阳之脉上行，则气逆而为息有音，如三阳之脉顺行而下止，阳明不得从其道，是当不得卧而息无音矣。如病在经脉，则阴阳不和而不得卧，筋骨不利而不能行，今病在络脉故止息有音而起居如故也。圣人立言，浑然櫽括，或言在意中，或意居言表也。】
　　　疟论篇第三十五
　　【马莳曰：疟，凌虐之义，故名篇，当与《灵枢》岁露篇第七十九参看。】
