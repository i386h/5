<!-- { "loadSidebar": true } -->
　　黄帝问曰：夫痎疟皆生于风，其蓄作有时者，何也？岐伯对曰：疟之始发也，先起于毫毛，伸欠乃作，寒栗鼓颔，腰脊俱痛。寒去则内外皆热，头痛如破，渴欲冷饮。帝曰：何气使然？愿闻其道。岐伯曰：阴阳上下交争，虚实更作，阴阳相移也。阳并于阴则阴实而阳虚，阳明虚则寒栗鼓颔也，　巨阳虚则腰背头项痛，　三阳俱虚则阴气胜，阴气胜则骨寒而痛，寒生于内，故中外皆寒。阳盛则外热，阴虚则内热。外内皆热，则喘而渴，故欲冷饮也。此皆得之夏伤于暑，热气盛藏于皮肤之内，肠胃之外，此荣气之所舍也。此令人汗空疏，腠理开，因得秋气，汗出遇风，及得之以浴水，气舍于皮肤之内，与卫气并居。卫气者，昼日行于阳，夜行于阴，此气得阳而外出，得阴而内薄，内外相薄，是以日作。【痎，音皆。】　　【王冰曰：痎，老也，又上也。栗谓战栗，鼓谓振动。阳气者下行极而上，阴气者上行极而下，故曰阴阳上下交争也。阳虚则外寒，阴虚则内热，阳盛则外热，阴盛则内寒，由此寒去热生，则虚实更作，阴阳之气相移易也。阳并于阴，言阳气入于阴分也。阳明，胃脉也，胃之脉，自交承浆，却分行循颐后下廉出大迎，其支别者，从大迎前下人迎，故气不足则恶寒战栗，而颐颔振动也。巨阳者，膀胱也，其脉从头别下项，循肩骨内，挟脊，抵腰中，故气不足则腰背头项痛也。热伤气，故内外皆热则喘而渴。肠胃之外，荣气所主，故云荣气所舍也。】　　【马莳曰：此言疟之始发所以寒，继而所以热，然所以成此疾者，以夏伤于暑，秋遇乎风，故随卫气之出入而一日而作也。痎疟者，疟之总称也。不发之谓蓄，发时之谓作。呻为肾之声，欠为肾之病。道犹路也。疟之始发，一身毫毛先起，随即呻欠交至，寒栗鼓颔，腰脊俱痛，可谓寒之极矣。及其寒稍过时，则内外皆热，头痛如破，渴欲冷饮，此乃疟疾始终之大略也。阳病者上行极而下，阴病者下行极而上，是阴阳之上下交争也。阳入之阴，则阳虚而阴实，阴出之阳，则阳实而阴虚，是阴阳之虚实更作也。或上或下，或出或入，皆阴阳之相移也。何也？疟之始发也，阳入之阴，是阳并于阴也，当是之时，则内之阴气实而外之阳气虚矣。阳虚者，三阳虚也。以言阳明之虚，则寒栗而鼓颔。以言巨阳之虚，则腰背头项皆痛，此皆经脉所行，此正下文所谓外无气故寒也。观二阳经则少阳经亦虚矣。三阳俱虚则气并于内，内之阴气胜，所以骨寒而痛，以寒之生于内也。外焉寒栗鼓颔，而内焉骨寒而痛，故中外皆寒矣。由是阴气逆极，则复出之阳，阳与阴复并于外，则外之阳气盛，而内之阴气虚，阳盛则外热，阴虚则内热，内外皆热，所以发喘而渴，必欲得冷饮以救之也。由此观之，则疟气者阳并于阴则阴胜，阴并于阳则阳胜，阴胜则寒，阳胜则热，此可知其阴阳之气使然，亦可知其内外之气相通也。然所以致此疾者，始于夏之暑，发于秋之风寒，而由卫气以为之出入耳。此皆得之夏伤于暑，热气盛藏于皮肤之内，肠胃之外，彼荣气在内，为阳之守者，乃阴气也，此暑伏于阴气之中，特未之发焉耳。至于人之汗空疏腠理开，因得秋气，汗出遇风，又浴之以水，则此风水之气，亦舍于皮肤之内，又与卫气并居，下文所谓秋伤于风则病成者是也。夫暑热伏于荣，而风寒居于卫，荣专在内，无自而发，卫行于外，二邪随之以出入焉。故卫气者，昼行于足手六阳经二十五度，此邪气者得阳而外出，疟之所以发也。夜行于足手六阴经二十五度，此邪气者得阴而内入，疟之所以蓄也。内外相薄，随卫而行，是以一日一作也。病之始末，盖至是而备矣。然玩下文语意，则此当为先寒而后热之寒疟欤。】　　【张志聪曰：吴昆云，夜病者为痎，昼病者为疟，蓄病息邪伏也。卫气同邪气将入于阴表气虚，故先起于毫毛伸欠也。邪正阴阳之气，上下出入，故交争于上下。病并于阴，则阴实而阳虚，并于阳，则阳实而阴虚。是虚实更作，阴阳寒热相移，然邪与卫气内薄，则三阳之气同并于阴矣。并于阴，则阴实于内而阳虚于外。阳明之气主肌肉，而经脉交于颔下，是以寒栗鼓颔。太阳之气主表，而上升于头，其经脉上会于脑，出于项下，循背膂，故腰背头项俱痛也。阳虚于外则阴胜于里，经云：二阴主里，是以骨寒而痛，而寒生于内也。阴气逆极则复出之阳，并于阳则阴虚而阳盛，阳盛则外热，阴虚则内热，外内皆热，是以喘渴而欲冷饮也。其所以不列少阳之形证者，以太阳为开，阳明为阖，少阳为枢，而开之能开，阖之能阖，枢转之也。设舍枢则无开阖矣，离开阖无从觅枢矣。故开阖既陷，枢机岂能独留？倘中见枢象，即为开阖两持，所以持则俱持，陷则俱陷也。夫荣气之舍暑，以夏气通于心，心主荣血故也。经云：以奉生身者，莫贵于经隧。故不注之经而溜之舍也。含即经隧所历之界分，每有界分，必有其舍，如行人之有传舍也。夫暑令人汗空疏，腠理开者，以暑性暄发，致腠理但开不能旋阖耳。不即病者，时值夏出之从内而外，卫气仗此，犹可捍御，因遇秋风，机衡已转自外而内矣。其留舍之暑，令汗空疏腠理开，风遂乘之以入，或得之以沐浴，水气舍于皮肤之内，与卫气并居。卫气者，昼日行于阳，夜行于阴，风与水气亦得阳随卫而外出，得阴随卫而内薄，内外相薄，是以日作也。】　　【倪冲之曰：天之暑热，与君火之气相合，心主荣血，故邪藏于荣舍。卫气者，阳明之悍气也。风木寒水，乘侮士气，故风水之邪，与卫气并居。莫子晋问曰：卫气日行于阳，奚先入于阴而致寒栗伸欠也？曰：邪得阴而内入，得阳而外出，邪气与卫气并居，故同邪内陷，非卫气之行于阴也。夫内为阴，外为阳，邪留于形身之外，与卫应乃作，卫气日行于阳，故发作于日也。】
　　帝曰：其间日而作者，何也？岐伯曰：其气之舍深，内薄于阴，阳气独发，阴邪内着，阴与阳争不得出，是以间日而作也。【间，去声。】　　【王冰曰：间日谓隔日，不与卫气相逢会，故隔日发也。】　　【马莳曰：此言疟之所以间日而作也。言间日而作者，由于邪气之舍深，内薄于荣气间，与夫五脏之横连募原，其道远，其气深，其行迟，彼卫气每日独发于外，而此阴邪附着于内，独发者其行速，而内著者其发难，阴邪方与卫气相拒而争，不能与卫气俱行而不得皆出也，是以间日而作耳。】　　【张志聪曰：言邪气舍深，内薄于里阴之分，阳气独发于外，里阴之邪，留着于内，阴邪与阳气交争而不得皆出于外，是以间日而作也。按此节经文与薄于五脏募原之因不同。】
　　帝曰：善。其作日晏与其日早者，何气使然？岐伯曰：邪气客于风府，循膂而下，卫气一日一夜，大会于风府，其明日日下一节，故其作也晏，此先客于脊背也。每至于风府则腠理开，腠理开则邪气入，邪气入则病作，以此日作稍益晏也。其出于风府，日下一节，二十五日下至骶骨，二十六日入于脊，内注于伏膂之脉，其气上行九日，出于缺盆之中，其气日高，故作日益早也。　　【王冰曰：风府，穴名，在项上入发际，同身寸之二寸，大筋内宛宛中也。膂谓脊两旁，节谓脊骨之节。然邪气远则逢会迟，故发暮也。肺者缺盆为之道，阴气之行速，故其气上行九日，则出于缺盆之中。】　　【马莳曰：此承第一节言疟发有日迟者，以其邪之入者日下，而其后渐至于早者，以其邪之出者日高也。帝问疟有始发日迟一日，而后至日早一日者，何气使然？伯言风寒等邪，初客于风府，即督脉经穴也。自项脊循膂下行，卫气一日一夜，则五十度已毕，而明旦复出于足太阳膀胱经之晴明穴，上至于项，转行后项，大会于督脉之风府穴。大凡人之项骨有三椎，而三椎以下，乃是大椎，以下至尾骶骨，有二十一节，共为二十四节，其明日日下一节，故其作也晏矣。盖此邪先客于脊背也。卫气每至于风府，则腠理开而邪气入，邪气入而病成，不与卫气相逢，则不先卫气而出，以此日作稍逞也。及其出之于风府也，始时入于风府，连下项骨三椎，日下一节，至二十五日下至骶骨，则二十六日乃入于脊，内注于伏膂之脉，即膂筋之间，盖督脉循腰内后廉贯脊属肾，其直行者，从肾上贯肝鬲入肺中，以其贯脊循膂伏行，故谓之伏膂之脉也。由是循伏膂之脉，而上行约有九日，此邪上行缺盆之中，即阳明胃经穴也。在前颔下横骨陷中，其气日高。故疟之作也，随卫气而出者，较之于前而日早耳。】　　【张志聪曰：此言邪从风府而客于脊背之间者，发作有早晏也。卫气一日一夜，行阴阳五十度，而大会于风府，其明日日下一节，故其作也晏，此邪先客于脊背，而与卫气相遇故也。盖卫气每至于风府，则腠理开，开则客于脊背之邪，还入风府，而与卫气相遇，则病作。其卫气出于风府，日下一节，则上会于风府也稍晏，故病作稍晏。二十一日下至骶骨，则上会于风府也益晏，故病作益晏也。伏膂，伏冲膂筋也，卫气外循督脉而下，内循冲脉而上，其气上行九日，出于缺盆，其气日高，则会于风府也日早，故作日益早也。】
　　其间日发者，由邪气内薄于五脏横连募原也。其道远，其气深，其行迟，不能与卫气俱行，不得皆出，故间日乃作也。　　【王冰曰：募原，谓鬲募之原系。】　　【马莳曰：此承第二节言疟之间日而作者，而又重明之也。】　　【张志聪曰：募原者，横连脏腑之膏膜，即《金匮》所谓皮肤脏腑之文理，乃卫气游行之腠理也，不得与卫气皆出，故间日也。】
