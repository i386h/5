<!-- { "loadSidebar": true } -->
　　【王冰曰：自此以下四科，并谓失圣人之道也。风气应肝，故风淫精亡，则伤肝也。全元起云：淫气者，阴阳之乱气，因其相乱，而风客之则伤精，伤精则邪入于肝也。甚饱则肠胃横满，肠胃满则筋脉解而不属，故肠澼而为痔也。痹论曰：饮食自倍，肠胃乃伤，此伤之信也。饮多则肺布叶举，故气逆而上奔也。强力，谓强力入房也。高骨，谓腰高之骨也。然强力入房则精耗，精耗则肾伤，肾伤则髓气内枯，故高骨坏而不用也。圣人交会则不如此，要在于阴阳闭密而不妄泄尔。密不妄泄，乃生气强固而能久长，此圣人之道也。两，谓阴阳，和，谓和合，即交会也。言绝阴阳和合之道者，如天四时，有春无秋，有冬无夏也。所以然者，绝废于生成也。故圣人不绝和合之道，但贵于闭密以守，固天真法也，因而和之。因阳气盛发，中外相应，贾勇有余，乃相交合，则圣人交会之制度也。阳自强而不能闭密，则阴泄泻而精气竭绝矣。阴阳和平，阳气闭密，则精神之用日益治也。若阴不和平，阳不闭密，强用施泻，损耗天真，二气分离，经络决惫，则精气不化，乃绝流通也。】
　　【马莳曰：此言病有伤肝者，不慎则为肠病，为肺病，为肾病，遂因肾伤之义，而示人以阴阳交会之要也。风者百病之长，风来客之，侵淫以乱营卫之气，则风薄而热起，热盛而水干，水干而肾气不营，故精气乃亡。然邪之所伤，何脏为始？以风气通于肝，故邪伤肝经为始耳。唯风气入肝，以致肾精乃亡，则凡饮食起居，皆当慎矣。苟因所食太饱，至于肠胃填满，筋脉横解而不属，其肠日当澼积，渐出肛门而为痔，盖以人之肠胃筋脉有度，故不可多食者如此。又因所饮亦多，则上文风客淫气，肾肝已伤，由是气逆于上，不能下行，而咳嗽喘急者有矣。盖肺为五脏华盖，故饮多而肺布叶举，其为疾者如此。肾者作强之官，因而过于强力，则肾气乃伤，精髓内枯，腰高之骨，从兹而坏矣。余曾见有伤肾经者，已成弱证，其腰间命门穴上，有骨高起寸余。何以见肾气不可伤也。凡阴阳交媾，必有要法，唯阳气秘密而不妄用，则精自固而不至于伤矣。正以阴阳不和，若有春无秋，有冬无夏，必因而和之，是谓圣人之度数耳。故阳气专以强力为事，而不能秘密，则彼阴气与此相绝，而两者不和，必彼之阴气得其平和，而此之阳气知所秘密，则精神乃治。何也？盖以阴阳相离而决散，致吾之精神乃绝故耳。】
　　【张志聪曰：此复申明阳者卫外而为阴之固也。风为阳邪，客于肤表，则淫伤于气矣。阳气伤则阴寒精自出矣。风木之邪，内通肝气，肝主藏血，肝气受邪，则伤其血矣。此言阳为阴藏精血之固。夫肝主血而主筋，食气入胃，散精于肝，淫气于筋，邪伤肝而复饱食，不能淫散其食气，而筋脉横解于下矣。食气留滞，则湿热之气，澼积于阳明大肠而为痔。盖肠胃相通，入胃之食，不能上淫，则反下泆矣。夫饮入于胃，脾为输转，肺气通调，肺主周身之气，气为邪伤而复大饮，则水津不能四布，而气反逆矣。夫精已亡而复强用其力，是更伤其肾气矣。腰者肾之府，高骨坏而不能动摇，肾将惫矣。此言外淫之邪，伤人阳气，复因饮食劳伤，而更伤其阴也。阴阳之要，阳密乃固，此总结上文之义，而归重于阳。盖阳密则邪不外淫，而精不内亡矣。无烦劳，则阳不外张而精不内绝矣。阴阳和平，而后能升降出入，如两者不和，有若乎惟生升而无收降，惟闭藏而无浮长矣，故必因而和之，是谓圣人调养之法度。此复结阳气之有开有阖，惟圣人能陈阴阳，而内外调和也。阳强，邪客于阳而阳气盛也，阳病而不能为阴之固密，则阴气乃绝于内矣。此复结风客淫气，精乃亡也。调养精气神者，当先平秘其阴阳，惟圣人能敷陈其阴阳之和平也。】
　　【张二中曰：《丹书》云：一阴一阳谓之道，偏阴偏阳谓之疾。故圣人和合阴阳之道，以平四时之气者也。】
　　因于露风，乃生寒热。是以春伤于风，邪气流连，乃为洞泄。夏伤于暑，秋为痎疟。秋伤于湿，上逆而咳，发为痿厥。冬伤于寒，春必病温。四时之气，更伤五脏。
　　【王冰曰：因于露体，触冒风邪，风气外侵，阳气内拒，风阳相薄，故寒热由生。风气通肝，春肝木王，木胜脾土，故洞泄生也。夏热已甚，秋阳复收，阳热相攻，则为痎疟。湿，谓地湿气也，秋湿既胜，冬水复王，水来乘肺，故咳逆病生。湿气内攻于脏腑则咳逆，外散于筋脉则痿弱也。阴阳应象大论曰：地之湿气，感则害皮肉筋脉，故湿气之资，发为痿厥。厥，谓逆气也。冬寒且凝，春阳气发，寒不为释，阳怫于中，寒怫相持，故为温病。寒暑温凉，递相胜负，故四时之气，更伤五脏之和也。】
　　【马莳曰：此言四时伤于邪者之为诸病，亦由上文阳气不固，而不能因时之序所致也。上文言魄汗未尽，形弱而气烁、穴俞已闭，发为风疟，又言风客淫气者，精乃亡，邪伤肝也，皆感于风邪而有寒热之意矣。此又言因于露风者，正如上文暮而不能收拒，扰筋骨见雾露之谓。故感于寒而热从生焉，正寒热为之往来也。然不能因时之序者，随四时而有其病。是以春伤于风，风气通于肝，肝邪有余，来侮脾土，故邪气留连而为洞泄之证。夏伤于暑，不能发散，至秋当为痎疟之证，盖心属少阴君火，暑亦属火，故暑能伤心。上文言体若燔炭，汗出而散，惟其不能发散，则热邪内蕴，至秋湿气相蒸，而为寒热往来之痎疟矣。痎疟者，疟之总称也。秋伤于湿，当上逆而为咳嗽及为痿厥之证；盖秋时湿气方行，从而感之，则湿蒸而为热。热者，火也，火乘肺金，故咳嗽自不能已也。上文言因于湿者，小筋弛长，而弛长为痿，大筋緛短，而緛短为拘。太阴阳明篇岐伯曰：湿者下先受之。　《灵枢》小针解曰：清气在下，言清湿地气之中人也，必从足始。故筋脉因湿而弛长则为痿，人足从湿而上蒸则为厥者，良有自也。四时调神论以冬时失养藏之道者，春为痿厥，盖彼以肾水不能生肝木，故春时有痿厥之病，主正气不足而言。此以湿气伤筋为痿，气从湿升为厥，主邪气有余而言，病名虽同，而致病则异，故彼之病在春，而此之病在秋冬也。冬伤于寒者，至春必为温病，盖冬时严寒中之即病者，谓之伤寒，其有伤于寒而不即病者，至春阳气发生，邪从内作，故为温病之证。夫曰温者，寒非纯寒而有热，热非纯热而有寒，正以前此而冬则为寒，后此而夏则为热，则此春时乃为温病也。何也？正以四时之气，更伤五脏，故其为诸病者如此。】
　　【张志聪曰：露，阴邪也。风，阳邪也。寒，阴病也。热，阳病也。言阴阳不能固密，则在天阴阳之邪，伤吾身之阴阳而为寒热病矣。是以有伤四时之阳邪而为阴病者，伤四时之阴邪而为阳病者，皆吾身中之阴阳上下出入而变化者也。夫喉主天气，咽主地气，阳受风气，阴受湿气，伤于风者，上先受之，伤于湿者，下先受之，阳病者，上行极而下，是以春伤于风，乃为洞泄，阴病者，下行极而上，是以秋伤于湿，上逆而咳，此阴阳上下之相乘也。夏伤于暑，暑汗不泄，炎气伏藏，秋时阴气外出，于热相遇，发为痎疟，冬伤于寒，邪不即发，寒气伏藏，春时阳气外出，邪随气而化热，发为温病，此阴阳出入之气化也。夫风为阳邪，洞泄阴病也。湿为阴邪，咳逆阳病也。暑为阳邪，痎疟阴病也。寒为阴邪，温病阳病也。此皆人身中之阴阳气化也。天有阴阳之邪，人有阴阳之气，有病天之阴阳而为寒热者，有感人之气化而为阴病阳病者，邪正阴阳，变化不测，阴阳二气，可不和平而秘密与？经曰：地之湿气，感则害人皮肉筋骨。上逆而咳，病阴阳之气也。发为痿厥，病有形之筋骨也。四时之气，风寒暑湿也，言四时之邪，匪只病阴阳之气化，而更伤五脏之有形，盖病久则传化也。杨君举问曰：秋主燥气，而曰秋伤于湿者，何也？曰：长夏湿土主气，是以四之气，大暑、立秋、虚暑、白露，乃太阴所主，然六淫之邪，正风寒暑湿，伤人阳气也。】
　　阴之所生，本在五味，阴之五宫，伤在五味。是故味过于酸，肝气以津，脾气乃绝；味过于咸，大骨气劳，短肌，心气抑；味过于甘，心气喘满，色黑，肾气不衡；味过于苦，脾气不濡，胃气乃厚；味过于辛，筋脉沮弛，精神乃央。是故谨和五味，骨正筋柔，气血以流，腠理以密。如是则气骨以精，谨道如法，长有天命。
　　【王冰曰：所谓阴者，五神脏也。宫者，五神之舍也。言五脏所生，本资于五味，五味宣化，各凑于本宫，虽因五味以生，亦因五味以损，正为好而过节，乃见伤也。酸多食之令人癃，小便不利，则肝多津液，津液内溢则肝叶举，肝叶举则脾经之气绝而不行，水制土也。咸多食之令人肌肤缩短，又令心气抑滞而不行，何者？咸走血也。大骨气劳，咸归肾也。甘多食之，令人心闷，甘性滞缓，故令气喘满而肾不平，土抑水也。苦性坚燥，又养脾胃，故脾气不濡，胃气强厚。辛性润泽，散养于筋，故令筋缓脉润，精神长久何者？辛补肝也。脏气法时论曰：肝欲散，急食辛以散之，用辛补之。谨和五味，骨正筋柔，气血以流，腠理以密。是所谓修养天真之至道也。】
