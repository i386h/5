<!-- { "loadSidebar": true } -->
　　帝曰：夫子言卫气每至于风府，腠理乃发，发则邪气入，入则病作。今卫气日下一节，其气之发也，不当风府，其日作者奈何？岐伯曰：此邪气客于头项循膂而下者也。故虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪气相合则病作。故风无常府，卫气之所发，必开其腠理。邪气之所合，则其府也。【中去声。】　　【王冰曰：卫气之所在，与邪气相合，则病者虚实不同，邪中异所。卫邪相合，病则发焉，不必悉当风府而发作也。】　　【马莳曰：此亦承第一节而言疟有日作者，乃邪气因卫气而出，而有等邪中异所，则其所发亦随卫气之所出也。帝言卫气每至于风府，则腠理乃开，开则邪气乃入，入则病作。夫曰卫气至风府，而邪气反入，此乃卫气之虚者也。今邪气与卫气，日下一节，则邪气所发，去风府已远，不必尽留于风府，乃因卫气之每日大会于风府，而其疟日作者，何也？伯言邪气者，必客于头项之风府，循膂而下，如第三节之所言也。然卫气所行之分肉，有虚实不同，故邪之所中者，亦随虚而异其处，不必尽当于风府而入也。是以邪中于头项者，邪气至头项而病，中于背者，邪气至于背而病；中于腰脊者，邪气至腰脊而病；中于手足者，邪气至手足而病。卫气所在之分肉，与邪气相合则病发。故风之所感无常所，则无常府。府者，凡物之所聚，皆可以言府也，非风府之府也。卫气之所发，必开其腠理，邪气乘虚而合之，或头项，或背，或腰脊，或手足，皆府也。此皆不由风府而入者，则邪气亦不尽出入于风府，故随卫气而发也如此。】　　【张志聪曰：帝间邪有不从风府而入，其病亦以日作者，何也？客于头项者，谓客于风府也。伯言邪入于风府，循膂而下，留其处者，有虚实之不同，若邪中异所，则无有早晏矣。虚实者，早晏也，言卫气虚而日下，则其发日晏，卫气实而日上，则其发日早，此邪从风府而留于脊膂之间者也。若邪中异所，则不得当其风府矣。如邪中于头项，卫气行至头项而病作，中于腰背手足，邪即舍于腰背手足之间，卫气行至腰背，与腰背所舍之邪，相遇而病作，卫气行至手足，与手足所舍之邪，相遇而病作。此或发于早者每日早发，或发于晏者每日晏发，非若客于风府之邪，日晏而日早也。卫气之所在者，谓卫气行至邪气所在之处，与邪相合而病作，故风邪或中于头项，或中于腰背手足，无有常处，非定客于风府也。夫卫气之行，至于所在之处而发，必开其腠理，腠理开然后邪正相合，邪与卫合之处，即其府也。　张兆璜曰：风府循督脉而下至脊内，循冲脉而上，乃卫气之隧道，故邪留于此内者，遇卫气之日上日下，而病有早晏之分。】
　　帝曰：善。夫风之与疟也，相似同类，而风独常在，疟得有时而休者，何也？岐伯曰：风气留其处，故常在；疟气随经络，沉以内薄，故卫气应乃作。　　【王冰曰：风疟皆有盛衰，故云相似同类。】　　【马莳曰：此言风证无时而休，疟证有时而休，皆各有其由也。帝问风证之之所感者，风也，疟证之所感者，有暑有寒亦有风也。本相似同类，而风证常在，无时休止，疟则有时而作，有时而休者，何也？伯言风气客于其处，则亦常留其处，故常在而无作止之时，惟疟气则随经络而入，日沉而依薄于内，如上文日下一节，舍于荣气，舍于五脏横连募原之谓，故必因卫气之出，而邪气乃作也。】　　【张志聪曰：夫痎疟皆生于风，然病风者常在其处，病疟者休作有时，何也？风邪则伤卫，故病风者，留于肌腠筋骨之间而不移。疟气舍于荣故随经络以内薄，与卫气相应乃作也。】
　　帝曰：疟先寒而后热者，何也？岐伯曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风则病成矣。夫寒者阴气也，风者阳气也。先伤于寒而后伤于风，故先寒而后热也。病以时作，名曰寒疟。帝曰：先热而后寒者，何也？岐伯曰：此先伤于风而后伤于寒，故先热而后寒也。亦以时作，名曰温疟。其但热而不寒者，阴气先绝，阳气独发，则少气烦寃，手足热而欲呕，名曰瘅疟。【瘅。音丹。】　　【王冰曰：暑为阳气，中风者，阳气受之，故秋伤于风则病成矣。露形冒力，则风寒伤之，以其先热，故谓之温。瘅，热也，极热为之也。】　　【马莳曰：此言疟有寒疟、温疟、瘅疟之殊也。夏时伤于大暑矣，其汗有大出，时腠理开发，因遇夏气凄沧之小寒，藏于腠理皮肤之中，犹未遽发疟也，至秋伤于风则疟成矣。但其作时，则先寒而后热耳，正以寒气属阴，风气属阳，今小寒重感于夏，而风气又感于秋，则先感阴气，后感阳气，此所以先寒而后热也。然其病虽曰夏伤于暑，而感暑之后，感其小寒，又先于感风，则寒气以为之病机，名曰寒疟。有等先伤于风，而后伤于寒，则先感阳气，后感阴气，所以先热而后寒也，此则风气以为之病机，名曰温疟。又有但热而不寒者，肺气者，阴气也，肺气热盛于身，厥逆上冲，乃阴气阻绝也，因有所用力，腠理开，风寒舍于皮肤分肉之间，则阳气盛而独发，所以但热而不寒也。其证少气者，气虚也；烦寃者，里热也；欲呕者，胃热而不和也。表里俱热，名曰瘅疟。盖凡病热者，皆可名为瘅也。据后第十四节之义，则知阴气为肺气，而阳气为风气，心肺先热，而又有风气之热，所以为瘅疟也。此证也，亦必发之于秋者欤？】　　【张志聪曰：风寒曰凄，水寒曰沧，盖夏时暑热溽蒸，腠理开发，或汗湿从风，或得之于沐浴，水寒藏于腠理皮肤之中，至秋时复伤于风，风寒两感，是以寒热之病成矣。按此节所论，先寒后热，与上节不同，上节以夏伤之暑，藏于荣之所舍，秋受之风寒，与卫气并居，盖荣为阴，卫为阳，此气得阴而内薄，得阳而外出，是以荣舍之邪，先行于阴而为寒，复行于阳而为热。　此乃吾身中之阴阳寒热也。此乃论夏受凄沧之水寒，秋伤于风之阳邪，是论天之阴阳寒热也。天之阴邪，感吾身之阴寒，天之阳邪，感吾身之阳热，是以先受之寒，先从阴而病寒，后受之风，复从阳而病热，病以时作者，应时而作，无早晏也。若温疟则先伤于风，后伤于寒乃天之阴阳，病人身之阴阳，阴阳两感，是以寒热交作，虽有先后之感，与故病新病不同，学者亦宜体认。其者承上文而言，上文之所谓温疟者，邪气藏于骨髓之中，骨髓者，肾脏之精气所生，故久而不去，则与肾气相合，是以温疟之病，气藏于肾，其气先从内而出之外也，从内出之外，故阳病极而复反入之阴。其但热不寒者，邪气藏于骨髓之中，而肾阴之气，先与骨气相绝，是外邪不及于里阴，而独发于阳也。热伤气，故少气。心恶热，故烦冤。手足为诸阳之本，故手足热。经云：诸呕吐酸，皆属于热。此温疟之不复寒者，名曰瘅疟。瘅，单也，谓单发于阳而病热也。】
