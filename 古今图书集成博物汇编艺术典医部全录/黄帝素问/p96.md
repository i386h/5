<!-- { "loadSidebar": true } -->
　　胞移热于膀胱则癃，溺血。膀胱移热于小肠，鬲肠不便，上为口糜。小肠移热于大肠，为虙瘕为沉。大肠移热于胃，善食而瘦，又谓之食亦。胃移热于胆，亦曰食亦。胆移热于脑，则辛頞鼻渊。鼻渊者，浊涕下不止也。传为衂蔑瞑目，故得之气厥也。【虙，伏同。頞，音遏。蔑，莫结切。】　　【王冰曰：膀胱为津液之府，胞为受纳之司，故热入膀胱，胞中外热，阴络内溢，故不得小便而溺血也。《正理论》曰：热在下焦则溺血，此之谓也。小肠脉络心，循咽下鬲，抵胃属小肠，故受热以下令肠鬲塞而不便，上则口生疮而糜烂也。小肠热已，移入大肠，两热相薄，则血溢而为伏瘕，血涩不利，则月事沉滞而不行，故云为虙瘕为沉也。胃为水谷之海，其气外养肌肉，热消水谷，又铄肌肉，故善食而瘦，又谓之食亦者，谓食入移易而过，不生肌肤也。脑液下渗则为浊涕，涕下不已如水泉，故曰鼻渊。頞，谓鼻頞也。足太阳脉，起于目内眦，上额交巅，上入络脑。足阳明脉，起于鼻交頞中，旁约太阳之脉。今脑热则足太阳逆与阳明之脉，俱盛薄于额中，故鼻头辛也。辛，谓酸痛，足阳明脉交頞中，旁约太阳之脉，故尔。热盛则阳络溢，阳络溢则衂出汗血也。蔑，谓汗血也。血出甚，阳明太阳脉衰，不能荣养于目，故目瞑皆由气逆而得之也。】　　【马莳曰：此以六腑之移热者告之也。王安道曰：膀胱固为津液之腑，又有胞居膀胱之中，《灵枢》五味篇曰：膀胱之胞薄以懦。《类纂》曰：膀胱者胞之室。今胞中热极，乃移热于膀胱，则为癃为溺血。癃者，小便不通也。宣明五气论曰：膀胱不利为癃。盖热极则胞与膀胱皆胀，而溺不得出也。溺血者，血随溺下也。《正理论》曰：热在下焦则溺血也。膀胱上口，上连于小肠，今膀胱之热移之，是水能胜火也。故小肠本受盛之官，化物所出，今火热熏蒸，其肠鬲塞而热燥不下，不得二便，且热上出于口，亦为口疮而糜烂。盖七窍在上，口通肠胃，其病如此耳。又小肠下口，大肠之上口也，小肠移热于大肠，是传其所胜也，两热相搏，则血积而为伏瘕，其伏瘕则沉于其中也。又胃为水谷之海其气外养肌肉，今大肠之热移之，是传其生我者也，则胃火愈盛，食已如饥，故虽多食而肌肉瘦削，又谓之食亦。其亦当作易，盖饮食移易而过，不生肌肤也。又胃移热于胆，是传其所胜我者，则胃病如故，而胆木生火，亦当善食而瘦也，亦名曰食亦。又胆脉起于目锐眦上抵头角下耳后，凡脑后之穴，曲折布绕，故胆移热于脑，则辛頞鼻渊。辛頞者，鼻頞辛酸也。鼻渊者，浊涕下不止也。此皆热使之然。及其久而传也，则为衂蔑，为瞑目，盖鼻热既久，血从上涌，故鼻中出血，其目亦瞑暗也。凡此五脏六腑，寒热相移者如此，皆得之气逆所致也。能随各经之气以预治，则寒热可以不至于相移矣。】　　【张志聪曰：膀胱者，胞之室也。冲任起于胞中，为经血之海，胞移热于膀胱，是经血之邪移于膀胱，故溺血。热则水道燥涸，故癃闭也。小肠之脉，络心循咽，下鬲属小肠，小肠之下，名曰阑门，济泌别汁，渗入膀胱，膀胱反移热于小肠，是以鬲肠不能下渗，湿热之气，反随经上逆，而口为之糜烂矣。瘕者，假也，假津血而为聚汁也。盖小肠主液，大肠主津，小肠移热于大肠，则津液留聚而为伏瘕矣。沉，痔也。小肠主火，大肠主金，火热淫金，则为肠痔。邪气脏腑篇曰：肾脉微濇为沉痔。胃主受纳水谷，大肠为传导之官，大阳热邪，反逆乘于胃，是以胃热则消谷善食，阳明燥热，则荣卫津液不生，故虽能食而瘦，亦懈(亻亦)也。然能食而身体懈惰，故又谓之食亦。夫五脏六腑之生气，皆取决于胆，胆气燥热则生阳不升，故身体懈惰。胃气热则消谷善饥，故亦曰食(亻亦)。胆气上升，则热随入脑，侠鼻两旁曰頞。脑为精髓之海，髓者骨之充也。脑者阴也，故脑渗则为涕。愚按胞胆脑髓，奇恒之腑也；肠胃膀胱，四形脏也。论奇恒之俯相传者，谓胆与脑，胞与膀胱，无经络之相通，乃热邪在气而气相乘也。至于肠胃之逆传，亦邪热在气而不在腑，故为伏瘕食亦之证，而不得从下解。又总释脏腑寒热相移，皆在气而不在经，故曰得之气厥也。夫热气上升，迫于络脉则为衂，淡渗皮毛之血，不能化液为汗则为蔑。邪热伤气，而阳气虚则目瞑，言邪出于脑，则传于气分而为衂蔑瞑目之证，并释经脉内连脏腑，如脏邪在经，入脏则死，腑邪在经，则溜于肠胃而从下解。此邪在脏俯气分，故外内相乘，则为寒热之往来，脏腑相移，则为寒热之气厥，此在气而不在经，故篇名气厥论，而末结曰得之气厥也。】
古今图书集成医部全录卷十九

　　　咳论篇第三十八
　　【马莳曰：内论五脏六腑之咳，各有形状治法，故名篇。】
　　黄帝问曰：肺之令人欬，何也？岐伯对曰：五脏六腑，皆令人咳，非独肺也。帝曰：愿闻其状。岐伯曰：皮毛者，肺之合也。皮毛先受邪气，邪气以从其合也。其寒饮食入胃，从肺脉上至于肺则肺寒，肺寒则外内合邪，因而客之则为肺咳。五脏各以其时受病，非其时各传以与之。人与天地相参，故五脏各以治时，感于寒则受病，微则为咳，甚则为泄，为痛。乘秋则肺先受邪，乘春则肝先受邪，乘夏则心先受之，乘至阴则脾先受之，乘冬则肾先受之。　　【王冰曰：邪谓寒气，肺脉起于中焦，下络大肠，还循胃口，上鬲属肺，故云从肺脉上至于肺也。时，谓王月也，非王月则不受邪，故各传以与之。寒气微则外应皮毛，内通肺，故咳。寒气甚则入于内，内裂则痛，入于肠胃则泄痢。然必当用事之时，故先受邪气。】　　【马莳曰：此言五脏六腑，皆能成咳，然必肺先受邪，而传之于各经也。言皮毛为肺之合，皮毛先受风寒邪气，而邪气遂入于所合，则肺当受此风邪也。但风邪虽受于其后，而肺寒则必病于其先，其始因用寒冷饮食，以入于胃，从肺脉上至于肺，则肺寒矣。肺寒则内寒，因外受风邪则外寒，外内皆寒，所以肺脏遂成其咳，而传之各脏腑也。大凡五脏各以其所主之时受病，非所主之时，则由别经传以与之，正以人身与天地相参耳。故五脏各以五时感于寒则受病，感之微者则为咳，感之甚者则为泄，为痛。即如肺主于秋，故肺先受邪；肝主于春，故肝先受邪；心主于夏，故心先受邪；脾主于至阴，故脾先受邪；肾主于冬，故肾先受邪，皆因五时而受邪也。惟咳则肺先受邪为咳，而传之别脏，斯五脏六俯，皆得以成咳也，岂特肺而已哉？】　　【张志聪曰：肺主气而位居尊高，受百脉之朝会，是咳虽肺证，而五脏六腑之邪，皆能上归于肺而为咳。肺为阴，主秋金清肃之气，是以形寒饮冷则伤肺。皮毛者肺之合，天之寒邪，始伤皮毛，皮毛受邪，则邪气从其合而内伤肺矣。手太阴之脉，起于中焦，还循胃口，寒饮入胃，则冷饮之邪，从肺脉而上至于肺，外内之邪合并，因而客之，则为肺咳矣。此论咳属肺脏之本病也。至于五脏之邪，上归于肺，而亦为咳也。乘春则肝先受邪，乘夏则心先受邪，乘秋则肺先受邪，是五脏各以所主之时而受病。如非其秋时，则五脏之邪，各传与肺而为之咳也。夫人与天地参也，五脏之气，与四时五行之气相合，故五脏各以所主治之时，而感于寒则受病，微则上乘于肺而为咳，甚则上行极而下为泄痛矣。先受之者，谓次即传及于肺而为咳也。欬乃肺之本病，故言肺先受邪。】
　　帝曰：何以异之？岐伯曰：肺咳之状，咳而喘息有音，甚则唾血。心咳之状，咳则心痛，喉中介介如梗状，甚则咽肿喉痹。肝咳之状，咳则两胁下痛，甚则不可以转，转则两胠下满。脾咳之状，咳则右胁下痛，阴阴引肩背，甚则不可以动，动则咳剧。肾咳之状，咳则腰背相引而痛，甚则咳涎。　　【马莳曰：肺主气，受邪则发而为喘息有音，金必有声也，甚则血随唾出，肺气受伤也，肺咳之状如此。又手少隐心经之脉，起于心中，出属心系，其支别者，从心系上侠咽喉，手厥阴心主之脉，起于胸中，出属心包络，故心受邪，则咳必心痛，喉中介介如有梗状，甚则咽肿喉痹，心咳之状如此。又足厥阴肝经之脉，上贯鬲，布胁肋，故肝受邪则两胁下痛，痛甚则胁不可转，转则两胠下胀满，肝咳之状如此。又足太阴脾经之咳，必右胠下痛，以脾居于右也，其痛阴阴然引于肩背，盖脾气连肺故也，如痛甚则不可动，动则咳剧，脾咳之状如此。又足少阴肾经之脉，贯脊属肾络膀胱，其直者入肺中循喉咙，又腰者肾之腑，故肾受邪则咳必腰背相引而痛，甚则咳涎，以肾主涎也，肾咳之状如此。李东垣治肺咳用麻黄汤，心咳用桔梗汤，肝咳用小柴胡汤，脾咳用升麻汤，肾咳用麻黄附子细辛汤，虽未必尽中病情，姑备此以俟采择。】　　【张志聪曰：喉乃肺窍，心火刑金，故喉中介然如梗，不可转，不可俯仰也。肝邪乘肺则咳，逆于经而不可转，转则胠下满，脾居右故咳则右胁下痛。脾气通肺，肺俞在肩背，故阴阴引之。不可以动，不能动摇也。肾脉贯鬲，入肺故咳，则肺俞相引而痛也。】
