<!-- { "loadSidebar": true } -->
　　帝曰：六腑之欬奈何？安所受病？岐伯曰：五脏之久咳，乃移于六腑。脾咳不已，则胃受之，胃咳之状，咳而呕，呕甚则长虫出。肝咳不已，则胆受之，胆咳之状，咳呕胆汁。肺咳不已，则大肠受之，大肠咳状，咳而遗失。心咳不已，则小肠受之，小肠咳状，咳而失气，气与咳俱失。肾咳不已，则膀胱受之，膀胱咳状，咳而遗溺，久咳不已，则三焦受之，三焦咳状，咳而腹满，不欲食饮。此皆聚于胃，关于肺，使人多涕唾而面浮肿气逆也。　　【王冰曰：三焦者，谓上焦中焦也。上焦者，出于胃上口，并咽以上贯鬲，布胸中走腋。中焦者，亦至于胃口出上焦之后，此所受气者，泌糟粕，蒸津液，化其精微，上注于肺脉，乃化而为血，故言皆聚于胃，关于肺也。两焦受病，则邪气熏肺，而肺气满，故使人多涕唾而面浮肿气逆也。腹满不欲食者，胃寒故也。胃脉者，从缺盆下乳内廉下，循腹至气街，其支者，复从胃下口，循腹里至气街中而合，今胃受邪，故腹满不欲食饮也。何以明其不谓下焦？然下焦者，别于回肠，注于膀胱，故水谷者，常并居于胃中，盛糟粕而俱下于大肠，泌别汁，循下焦而渗入膀胱，寻此行化，乃与胃口悬远，故不谓此也。】　　【马莳曰：此言六腑咳状，由五脏所移，而久咳则三焦受之，然合五脏六腑之咳，而未有不聚于胃，关于肺者也。咳必以肺受邪，而后传之于五脏，故五脏咳甚，而后各传于六腑。脾之脉属脾络胃，胃之脉属胃络脾，相为表里，故脾咳不已则胃受之，胃脉循喉咙，入缺盆下鬲属胃，故咳则必呕，呕甚则长虫出，胃咳之状如此。又肝之脉属肝络胆，胆之脉属胆络肝，相为表里，故肝咳不已则胆受之，胆脉从缺盆以下胃中贯鬲，故咳则呕出胆汁，其味苦也，胆咳之状如此。又肺之脉属肺络大肠，大肠之脉，属大肠络肺，相为表里，故肺咳不已则大肠受之，大肠之脉，入缺盆络肺下鬲，为传导之腑，故咳则遗失秽物也，大肠咳状如此。又心之脉属心络小肠，小肠之脉层小肠络心，相为表里，故心咳不已，则小肠受之，小肠之下，即大肠也，今咳则下失其气，其气与咳而俱失也，小肠咳状如此。又肾之脉属肾络膀胱，胱膀之脉属膀胱络肾，相为表里，故肾咳不已，则膀胱受之，膀胱为津液之腑，故遗溺也，膀胱咳状如此。又六腑之咳不已，则三焦受之，此三焦者，非手少阳之三焦，乃上中下之三焦也，上焦在于膻中，中焦在于中脘，下焦在于脐下阴交，皆在于腹，故欲则腹满不欲食饮也，三焦咳状如此。夫五脏六腑之咳如此，然皆聚之于胃，以胃为五脏六腑之主也。关之于肺，以肺先受邪而后传之于别脏别腑也。使人多涕唾而面浮肿，皆以气逆于上故耳。此乃脏腑咳疾之总证也。按李东垣治胃咳用乌梅丸；胆咳用黄芩加半夏生姜汤；大肠咳用赤石脂禹余粮汤桃仁汤，不止用猪苓汤分水；小肠咳用芍药甘草汤；膀胱咳用茯苓甘草汤；三焦咳用钱氏异功散。虽未必尽中病情，姑备此以俟采择。】　　【张志聪曰：五脏之气，与天地四时五行之气相参合，故各以时受病。而六腑之病，又从脏气而转移，脾与胃合，脾病移于胃，则胃气反逆故呕，呕甚则谷气消，谷消则虫上下作，故甚则长虫出。长虫，蛔虫也。胆汁，苦汁也。邪在胆则逆在胃，胆液泄则口苦，胃气逆则呕苦，故曰呕胆汁也。大肠者肺之俯，为传道之官，是以上逆则咳，下逆则遗失。失当作矢。失气，后气也。夫厥气上逆则咳，下逆则为失，为遗气，与咳俱失者，厥逆从上下散也。肾合膀胱，膀胱者津液之府，水道出焉，故咳而遗溺。三焦者，中渎之腑也，水道出焉，属膀胱，是孤腑也。是六腑之所与合者，是以肾咳不已，膀胱受之，久咳不已，三焦受之，是肾为两脏而合于六腑者也。三焦为中渎之府，故腹满，咳则上焦不能主纳，故不欲食饮也。然膀胱三焦之咳，皆邪聚于胃而上关于肺故也。夫三焦为决渎之腑，膀胱者津液之所藏，关门不利，则聚水而从其类矣。水聚于胃，则上关于肺而为咳，咳则肺举，肺举则液上溢，故使人涕唾，水气上乘，故面浮肿而气逆也。】
　　帝曰：治之奈何？岐伯曰：治脏者治其俞，治腑者治其合，浮肿者治其经。帝曰：善。　　【王冰曰：诸脏俞者，皆脉之所起第三穴；诸腑合者，皆脉之所起第六穴也。经者，脏脉之所起第四穴，腑脉之所起第五穴。《甲乙经》曰：脉之所注为俞，所行为经，所入为合。此之谓也。】　　【马莳曰：此言治欬之法。五脏必治其俞穴，六腑必治其合穴，浮肿必治其脏腑之经穴也。五脏俞穴者，肺俞太渊，脾俞太白，心俞神门，肾俞太溪，肝俞太冲是也。六腑合者，大肠合曲池，胃合三里，小肠合小海，膀胱合委中，三焦合天井，胆合阳陵泉是也。若脏腑之咳，而面皆浮肿，则随脏腑之经穴，而各分治之。肺之经穴经渠，大肠之经穴阳溪，胃之经穴解溪，脾之经穴商丘，心之经穴灵道，小肠之经穴阳谷，膀胱之经穴昆仑，肾之经穴复溜，心包络之经穴间使，三焦之经穴支沟，胆之经穴阳辅，肝之经穴中封是也。】　　【张志聪曰：咳在五脏，当治其俞。五脏之俞。皆在于背。欲知背俞，先度其两乳间，以草度其背，是谓五脏之俞，灸刺之度也。合治内腑，故咳在六腑者，取之于合。浮肿者，取肺胃之经脉以治之。】
　　　举痛论篇第三十九
　　【马莳曰：首节悉举诸痛以为问，故名篇。】
　　黄帝问曰：余闻善言天者，必有验于人；善言古者，必有合于今；善言人者，必有厌于己。如此则道不惑而要数极，所谓明也。今余问于夫子，令言而可知，视而可见，扪而可得，令验于己而发蒙解惑，可得而闻乎？岐伯再拜稽首对曰：何道之问也？　　【王冰曰：善言天者，言天四时之气，温凉寒暑，生长收藏，在人形气，五脏参应，可验而指示善恶，故曰必有验于人。善言古者，谓上古圣人，与今人养生损益之道理，可合而与论成败，故曰必有合于今。善言人者，谓形骸骨节，更相支拄，筋脉束络，皮肉包裹，而五脏六腑，次居其中，假七神五脏而运用之，气绝神去，则之于死，是以知彼浮形，不能坚久，静虑于己，亦与彼同，故曰必有厌于己也。夫如此是知道要数之极，悉无疑惑，深明至理而然。发蒙解惑，言令一一条理，而目视手循验之可得也。】　　【张志聪曰：本经云，气伤痛，盖痛在有形之形身，而伤于无形之气分，是病皆生于寒热七情，而证见于脏腑经脉，举痛而论，百病皆然，能会通此道，庶明而不惑。是以帝言知天道者，苟能验于人，知往古者，苟能合于今，善言人者，必有足于己，如此则道不惑而知要数之极，此所谓明道者也。此帝欲知望色按脉问病三者之应验，而开发于未明。】
