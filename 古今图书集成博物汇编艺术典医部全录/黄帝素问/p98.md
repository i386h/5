<!-- { "loadSidebar": true } -->
　　帝曰：愿闻人之五脏卒痛，何气使然？岐伯对曰：经脉流行不止，环周不休。寒气入经而稽迟，泣而不行，客于脉外则血少，客于脉中则气不通，故卒然而痛。帝曰：其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引而痛者，或腹痛引阴股者，或痛宿昔而成积者，或卒然痛死不知人，有少间复生者，或痛而呕者，或腹痛而后泄者，或痛而闭不通者。凡此诸痛，各不同形，别之奈何？岐伯曰：寒气客于脉外则脉寒，脉寒则缩蜷，缩蜷则脉绌急，绌急则外引小络，故卒然而痛，得炅则痛立止，因重中于寒则痛久矣。寒气客于经脉之中，与炅气相薄则脉满，满则痛而不可按也。寒气稽留，炅气从上，则脉充大而血气乱，故痛甚不可按也。寒气客于肠胃之间，膜原之下，血不得散，小络急引故痛，按之则血气散，故按之痛止。寒气客于侠脊之脉，则深按之不能及，故按之无益也。寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。寒气客于背俞之脉则脉泣，脉泣则血虚，血虚则痛。其俞注于心，故相引而痛。按之则热气至，热气至则痛止矣。寒气客于厥阴之脉，厥阴之脉者，络阴器系于肝，寒气客于脉中，则血泣脉急，故胁肋与少腹相引痛矣。厥气客于阴股，寒气上及少腹，血泣在下相引，故腹痛引阴股。寒气客于小肠膜原之间，络血之中，血泣不得注于大经，血气稽留不得行，故宿昔而成积矣。寒气客于五脏，厥逆上泄，阴气竭，阳气未入，故卒然痛死不知人，气复反则生矣。寒气客于肠胃，厥逆上出，故痛而呕也。寒气客于小肠，小肠不得成聚，故后泄腹痛矣。热气留于小肠，肠中痛，瘅热焦渴，则坚干不得出，故痛而闭不通矣。【卒，音猝。泣，音濇。绌，丁骨切。炅，音炯。重，平声。中，去声。干，音干。】　　【王冰曰：此帝欲明异候之所起也。脉左右环，故得寒则缩蜷而绌急，缩蜷绌急，则卫气不得通流，故外引于小络脉也。卫气不入，寒内薄之，脉急不纵，故痛生。得热则卫气复行，寒气退辟，故痛止。重寒难释，故痛久不消。脉既满大，血气复乱，按之则邪气攻内，故不可按也。膜，谓鬲间之膜。原，谓鬲肓之原。血不得散，谓鬲膜之中小络脉内血也。络满则急，故牵引而痛生也。手按之则寒气散，小络缓，故痛止。侠脊之脉者，当中督脉也，次两旁足太阳脉也。督脉者循脊裹。太阳者贯膂筋，故深按之不能及也。若按当中，则膂节曲，按两旁则膂筋蹙，合曲与蹙合，皆卫气不得行过，寒气益聚而内蓄，故按之无益。冲脉，奇经脉也。关元，穴名，在脐下三寸。言起自此穴，即随腹而上，非生出于此也。其本生出，乃起于肾下也。直上者，谓上行会于咽喉也。气因之，谓冲脉不通，足少阴气因之上满冲脉，与少阴并行，故喘动应于手也。背俞，谓心俞足太阳脉也。夫俞者，皆内通于脏，故曰其俞注于心，相引而痛也。按之则温气入，温气入则心气外发，故痛止。厥阴，肝之脉，络阴器系于肝，脉急故引胁与少腹痛也。厥气客阴股，寒气上少腹，亦厥阴肝脉之气也，以其脉循阴股，入毛中，环阴器，上抵少腹，故曰厥气客阴股，寒气上及于少腹也。血泣不得注于大经，言血为寒气之所凝结，而乃成积气。复反则生者，言脏气被寒壅遏而不行，气复得通则已也。肠胃客寒留止，则阳气不得下流而反上行，寒不去则痛生，阳上行则呕逆，故痛而呕也。小肠为受盛之腑，中满则寒邪不居，故不得结聚，而传下入于回肠，回肠，广肠也，为传导之腑，物不得停，故后泄而通，热渗津液，故便坚也。】　　【马莳曰：此言诸痛之异，皆由于寒，惟痛而便闭不通者，则以热气留于小肠散也。人之卒然而痛者，盖以经脉流行不止，环周不休，寒气入于经脉，而脉气稽迟，濇滞不行，或客于经脉之外，则血原少而愈濇，或客于经脉之中，则脉遂濇而不通，皆能卒然而痛也。有等痛能卒然而止者，盖以寒气客于经脉之外，则经脉亦寒，遂致缩蜷绌急，卫气不得流通，外则牵引小络之脉，故卒然而痛。偶得炅气，或火或汤之类，则卫气行于外，故卒然而痛又止也。炅者，热气也。有等痛甚不休者，盖以寒气客于经脉之外，既中于前，而又中于后，则重中于寒，故痛之愈久也。有等痛甚不可按者，盖以寒气客于经脉之中，内有内热之气外出，寒气与热气相薄，则经脉自满，惟其满则脉充大时，血与气乱，故痛甚而不可按也。有等按之而痛止者，盖以寒气客于肠胃之间，膜原之下，内有血因寒而不散，内有小络因寒而急引，故痛，按之则血气自散，小络自缓，故按之而痛止也。但按后复痛，当有去寒之法耳。有等按之无益，而痛自若者，盖以寒气客于侠脊之脉，则中为督脉，而两旁为足太阳膀胱经之脉，侠脊而行者也，寒气入于风门，则日深一日，虽按之亦不能及，故按之无益也。有等痛至发喘，应手而动者，盖以寒气客于冲脉，冲脉起于关元，随腹直上，即侠脐上行至胸中而散也，寒气客之则冲脉不通，气不能上，故发喘而动，则应手而痛也。有等心与背相引而痛者，盖以寒气客于背俞之脉，属足太阳膀胱经，凡五脏六腑之俞穴，皆属于此经也。寒客之则脉自清，其血虚，虚则痛，其俞内通于心，正以阳病行于阴也，故背与心相引而痛，但按之则腹中之热气至，热气至则痛亦止矣。有等胁肋与少腹相引而痛者，盖以寒气客于足厥阴肝经之脉，则血濇脉急，故胁肋与少腹相引而痛矣。有等腹痛引阴股者，盖肝脉循阴股而上，寒气客之，上抵少腹，则血濇不行，上下相引，故腹痛引阴股也。有等痛之宿昔而成积者，盖以寒气客于小肠膜原之间，络血之中，其血凝泣，不得外注于大经之脉，血气稽留而不行，故痛至宿昔而成积聚也。有等卒然痛死不知人，少间即复生者，盖以寒气客于五脏，五脏之气厥逆而上泄，不附诸脏，则阴经之气竭，卫气不得入，故寒气壅滞，卒然痛死不能知人，待脏气复反，卫气既入则生矣。有等痛而呕者，盖以寒气客于肠胃，肠胃之气，厥逆而上出，故痛而作呕也。有等腹痛而后泄者，盖以寒气客于小肠，小肠为受盛之腑，寒邪客之，则不得结聚而传入于大肠，所以后泄而痛也。有等痛而便闭不通者，盖以热气留于小肠，肠中作痛，瘅热焦渴，则且坚而干不得出，故痛而便闭不通也。由此观之，则诸痛皆寒，而惟便闭不通为有热者，此皆言而可知者也。】　　【张志聪曰：经气流转，如环无端，寒气客之，则凝泣而不行矣。客于脉外，则脉缩蜷而血少，客于脉中，则脉满而气不通，故卒然而痛也。绌，犹屈也。寒则血凝泣，故脉缩蜷，缩蜷则绌急而外引小络，夫经脉为里，浮而外者为络，外内引急，故卒然而痛也。炅气，太阳之气也。脉寒而得阳热之气，则缩绌即舒，故其痛立止。若复感于寒，则阳气受伤，故痛久而不止。荣血行于脉中，阳气行于脉外，寒邪在脉，与阳气相搏，则血气淖泽而脉满矣，脉满故痛而不可按也。寒气稽留于脉中，阳气惟升而从上，血气不能相将，而循行则乱矣。膜原者，连于肠胃之脂膜，亦气分之腠理。《金匮要略》云：腠者是三焦通会元真之处，理者皮肤脏腑之文理也。盖在外则为皮肤肌肉之腠理，在内则为横连脏腑之膜原，皆三焦通会元气之处。如寒气客于肠胃膜原之间，则内引小络，故痛也。夫痛者阴也，气为阳，经络为阴，是以本篇论痛，皆邪伤于经脉，如邪客于脉外之气分，而迫于经络为痛者，或得炅或按之则痛止，盖寒邪得气而易散也。如邪入于经络而为痛者，甚则不可按、或虽按之无益，盖阴分之邪难散也。此邪在膜原之气分，牵引小络而痛，故按之即止。侠脊之脉，伏冲之脉也。伏冲之脉，上循背里，邪客之则深，按之不能及，故按之无益也。则深者谓邪客于侠脊之冲脉则深，在于腹之冲脉则浮于外而浅矣。夫冲脉之循于背者，注于经，其浮而外循于腹者，至胸中而散于脉外之气分，故脉不通，则气因之而喘动应手，谓脉逆于胸之下，而气因病于胸之上。喘动应手者，人迎气口喘急应手也。至若太阳为炅热之气，虽寒客于经俞，得气至则痛止矣。背俞之脉者，足太阳之脉也。太阳之脉循于背，而五脏六腑之俞，皆在太阳之经，故曰背俞之脉。脏腑之血气，皆注于俞，故寒客之，则脉濇而血虚，血虚则痛矣。夫心主血脉，五脏六腑之俞皆注于心，故相引心而痛。心为阳中之太阳，盖与太阳之气标本相合，是以按之则热气至而痛止矣。肝主血，故寒气客于厥阴之脉，则血濇脉急。肝脉布胁肋，循阴气，故胁肋与少腹相引而痛。腹痛引阴股者，以寒气在上，厥气在下，上下相引而为痛也。厥阴之脉，上抵少腹，下循阴股，故腹痛引阴股，盖言经气上下相通，故邪正相引而为痛。夫膜原之间，亦有血络，寒气客于膜原之血络，不得入于大经而成积也。百病始生篇曰：邪在络之时，痛于肌肉，其痛之时息，大经乃代，留而不去，传舍于肠胃之外，膜原之间，留着于脉，稽留而不去，息而成积。盖言邪在于外内之络脉者，必转入于大经，而后乃代谢，如血气稽留于络脉，则宿昔而成积矣。宿昔，稽留久也。息，止也。大经，脏腑之大络也。寒气客于五脏，脏阴之气，厥逆于上，而从上泄，则阴气内竭矣。阳热之气，又未入于内，则里气虚伤，故卒然痛死不知人，得阴阳之气，复反于内则生矣。寒气客于肠胃之间，从胃上出，故痛而呕。愚按在脏之邪，溜腑而解，在肠胃之邪，从下泄而解，今脏腑之邪，皆从上逆而出者，病气而不入经也，故痛而呕。寒气客于小肠之间，转入于肠内，故不成积聚，而为后泄腹痛也。夫小肠之邪，不得后泄而为热闭也。热气者，寒气稽留而化热也。小肠为赤肠，乃心脏之腑，故感火气而化热。瘅，消瘅也。小肠主液，肠中热则液消而为瘅热矣。焦者火之气，感火热之气而为焦渴也。液消热燥，则受盛之物，坚干而不得出，故痛闭不通矣。】　　【杨元如曰：此篇论寒气，而末结热气一条者，谓寒邪稽留不去，得阳热之气而能化热者也。】
