<!-- { "loadSidebar": true } -->
　　《东垣十书》曰：刘经历之内子，年三十余，病齿痛不可忍，须骑马外行口吸凉风则痛止，至家则痛复作。家人以为祟，祈祷于巫师而不能愈，遂求治于先师。问其故，曰：此病乃湿热而成也。足阳明贯于上齿，手阳明贯于下齿，阳明多血多气，又加以膏粱之味，助其湿热，故为此痛。因立一方，不须骑马，当令风寒之气常生于齿间。以黄连、梧桐泪之苦寒，新薄荷叶、荆芥穗之辛凉，四味相合而作风寒之气，治其湿热；更以升麻之苦平引入阳明经为使；牙齿骨之余，以羊胫骨灰补之为佐；麝香少许入内为引，用为细末擦之，神妙。又以调胃承气去芒硝加黄连，以治其本，服之下三五行，其病良愈不复作。
　　《口齿类要》曰：宗伯毛三江胃经虚热，齿牙作痛，用补中益气加熟地、丹皮、茯苓、芍药，寻愈。
　　廷尉张中梁齿动，或用清胃散，肢体倦怠，饮食少思，牙齿作痛。余曰：此脾肾亏损。用安肾丸、补中益气汤兼服，外用羌活散而愈。或牙根溃烂，如喜寒恶热者，乃胃血伤也，用清胃散。若恶寒喜热者，胃气伤也，用补中益气汤。
　　杨考功齿动作渴，属胃虚弱，阴火炽甚。用补中益气加酒炒黑黄蘗四剂，又服加减八味丸，诸证顿愈；又用补中益气汤而全愈。
　　王侍御齿摇龈露，喜冷饮食，此胃经湿热，先用承气汤以退火，又用清胃散以调理而齿固，继用六味丸以补肾水，羌活汤以祛外邪而寻愈。
　　王吏部患齿痛，或用祛风等剂，更加寒热体倦，懒食欲呕。彼以为火盛，余曰：病因元气不足，前药复伤。遂用补中益气加茯苓、半夏，元气复而诸证愈。
　　郭职方善饮，齿痛，腮颊焮肿，此胃经湿热，用清胃散加干葛、荆、防而愈。
　　郑吏部仲冬牙痛连脑，此肾经风寒所犯，用羌活附子汤一服即愈。此证不问冬夏，肾虚者多患之，急用此药可疗，缓则不救。
　　朱工部午后有热，遇劳遗精，其齿即痛，此脾肾虚热，先用补中益气送六味丸，更以十全大补汤而愈。
　　党吏部齿根肿焮连腮颊，此胃经风热，用犀角升麻汤即愈。
　　表兄颜佥宪牙痛，右寸后半指脉洪而有力。余曰：此大肠积热，当用寒凉之剂。自泥年高，服补阴之药，呻吟彻夜。余与同舟赴京，煎凉膈散加荆、防、石膏，与服一锺，即愈。
　　大尹余时正素善饮，齿常浮痛，腹痛作泻，此酒积伤脾，食后用清胃散，食前用解酲汤而愈。
　　膳部锺复斋，每劳心则齿缝胀而不能咀嚼，此元气虚弱，先用补中益气汤而痊，更用十全大补汤，虽劳不作。
　　儒者柴济美善饮，牙蛀不生，或时作痛，用桃仁承气汤二剂，又以清胃散加山栀、葛根，外搽升麻散，其牙复出。
　　一男子晡热，内热，牙痛龈溃，常取小虫，此足三阴虚火，足阳明经湿热，先用桃仁承气汤二剂，又用六味地黄丸而愈。
　　一男子患齿痛，饮食难化，大便不实，此脾肾不足，用还少丹而愈。
　　一男子每足发热，牙即浮痛，此足三阴虚火，用加减八味丸而不复作。
　　一男子齿浮作痛，耳面黧色，口干作渴，日晡则剧，此脾虚弱也，用补中益气汤、加减八味丸而愈。
　　一妇人因怒齿痛，寒热作呕，用清胃等药益甚，此肝火伤胃，寒药复伤，用六君子加芍药、柴胡、山栀而愈。
　　一妇人胃中嘈杂，甚则热痛，后患齿痛，此胃火生痰也，用二陈加芩、连，下越鞠丸而瘳。
　　一妇人发热齿痛，日晡益甚，月水不调，此脾经血虚所致，用逍遥散加升麻寻愈。后因怒复痛，仍以前药，加川芎而痊。
　　一妇人因怒牙痛寒热，用小柴胡加芎、归、苓、朮、山栀而疼痛止，用加味逍遥散而寒热退。
　　史羊生内子，每产后齿根皆动，必逾后复怀孕，日乃止。临月时予偶至，言及此证，留十全大补汤二剂令产后煎服，齿不复动矣。果如其言。
　　郁芝岩先生齿根浮肿，痛不可忍，求治于予。曰：齿痛龈浮而不动，属于坤土，乃足阳明脉所贯络也，因胃中有湿热，故尔。用清胃汤加山栀、元参，进一服，应手而瘥。
　　《证治准绳》曰：一人患骨槽风，因用药点破入风，虚火上升，呕吐血痰，讝语臭秽，不食而死。
　　一人患上齿根连外肿痛，后齿根溃脓，医者皆以牙痈治之，久而不敛，脓汁不绝，询其故，乃曾生广疮者，即以结毒治之而愈。
