<!-- { "loadSidebar": true } -->
　　六脉急沉，为疝为瘕，为少腹痛，盖疝瘕皆寒搏于中，而急则为痛，肾脉大急沉，为肾之疝，当暖其肾，肝脉大急沉，为肝之疝，当暖其肝，心脉搏而沉，又急而沉，肺脉同诊，皆为疝，若小急而不鼓，皆为瘕。

　　卷上

　　诊汗脉

　　脉诀曰：阴微盗汗，劳兼有此，特其一端耳，大抵汗为血之余，若阴微，则血不足，则当主少汗，此言微盗汗，当绵软而涩，右手膀胱急而沉，心脉搏而动方主盗汗，小府涩，忽失精。

　　六脉皆滑，主汗，以其阴气有余，故多汗。

　　心脉大滑而肾脉搏沉，以汗为心之液，今心脉大滑，则水犯之而动，故汗。

　　心脉独大而洪六脉疾而动，主睡中忽然出汗，以心气独主故耳。

　　六脉濡湿而重浊，脾脉大而湿，主汗出憎风。

　　卷上

　　论膈噎

　　六脉微而涩，肾脉绵软而沉，来迟去疾，如代脉相似，心脉沉，主元阳正气虚弱，阳事不起，小便余沥，轻冒风雨，忽吃些子冷物，即胸中噎塞，如有一块物在喉中，饮食无味。

　　隔塞不快，饮食难下，两胁胀满，忽时气痛冲心不可忍，面色青黄，肝心脉涩而沉，重手取之，缓而无力，如新沐举重，来迟去疾，胸中噎塞，饮食减少，行步无力，大府虚冷，非时间心前如有一条冷线，上彻咽喉，此为冷噎，六脉涩而浮汗，肝心脉浮大而无力，胃脉大而散，重手取之，虽无骨力，隐隐而来，唯两手尺泽差短，其胸前隔塞，饮食减少，大府秘热，忽时不调，吃咸即心躁，吃暖即喉干，痰实，头目昏晕，两足无力，载身不起，舌上生疮，唇皮焦裂，或非时口中涎流，冲肺散为干嗽，忽时急饥，见食即吐，食不住腹，此热膈。

　　六脉微有骨力而来迟却差小而微急，主寒热气膈，其状，大府热，忽时却下黄粪汁，胸中鬲塞不快，滞气积聚。

　　六脉浮大轻，有骨力，来迟去速，肺脉偏大而浮，加之泛，如促聚于寸口，主热噎，胸前噎塞不通，饮食不下，所吃汤水只到喉，仍便吐出，所咽下津液，只到喉中，亦便吐出，口胶，非时睡，涎溢，大府秘热，当用通药，利其大府热咽，如上所说，用引大府药，既通其大府，即脉气洪大如实，但去疾，与寻常洪大之脉不同，即轻以解肺顺气益胃化涎药饵之六脉皆得噎脉，肝脉偏大而涩，肺脉横格，主因怒而得，大便不通。

　　六脉皆噎脉，肝心微小而弦，微有骨力而来迟，因悲忧而得，所吃物，闻巡历胸间，隐隐而下，盖风不化，血不盛，当益其肝心，顺其气。

　　六脉濡伏，重手取之，如动而无骨力，主冷噎，饮食不进，身上厥冷，胸中如有冷物填塞。

　　六脉濡伏，胃脉偏重，浊而重，主胃寒，履湿而得噎，四肢厥冷，胸前噎塞，饮食不下

　　卷上

　　诊室女妇人诸脉

　　诸妇人之脉，阴阳与男子相反，当要尺泽隐隐，来去如一，和缓，不涩不弦，寸口平，方能孕育，若尺泽弦急，肝脉动，心脉疾，六脉涩而不与匀，无子。

　　血盛气衰，为孕，谓心脉洪大流利，替替而滑，肺脉毛而微，却不浮，为孕，仍须尺泽与肝脉微间，而肝脉微横，即是孕。

　　肝脉涩而不绝，尺脉微陷，心脉滑，是孕。

　　肝脉涩，心脉滑，肺脉衰一如孕脉然，尺脉急而长，为败血，为积血，非孕。

　　肺脉急而弦长，右脉浮而短，小腹坚硬如孕。

　　肺脉急而沉，肾脉濡沉，小腹有形如孕。

　　肝脉急而沉，肾脉小急紧，阴痒，阴中痛肿。

　　室女六脉皆弦而长，又洪，尺脉微紧，经候通行，两足痛肿，行不得，肌肉消瘦，大府干涩，头痛眼昏，室女十六七，肝脉弦而长，胃脉轻弦，表里如一，骨槽蒸热，风行周身，上焦壅，肌肉消瘦，忽通身黄黑，面色带黑，小便黄赤，五心烦躁，渐欲成劳。

　　妇人肺脉盛，肝脉软而虚，忽微而动，心脉芤，肺气有余，相刑克，肝木受金伤，不能主血，月候多少，迟速不定，多不节，以致无子，偶然怀之，又无故坠下，当减其肺，益其肝。

　　关尺微细而沉，肾气亏乏，不能生肝，经候多少迟速不定，不能生子。

　　肝心脉弦紧而疾，肺脉浮而大，尺泽郁郁不散，月经不通，大府秘热，两足痛，不得行，肌肉消瘦，渐次如马篮节。

　　六脉弦紧而长，心脉洪大而实，尺脉结，月经不通，长淤怒不得安处，忽忽似颠狂，夜不得睡，小便赤，大府如常，忽下鸭溏。

　　肝脉虚弦而长，按之无骨力，心脉动而疾，肝邪传心，日夜烦躁，忽如颠狂，不得眠睡，六脉大而沉，肝脉横，肺脉浮，主妇人血热，经候行少，背上非时有一片发热，口无津液，忽两三月一次，忽半年不行，或止些小黑血。

　　六脉大而沉，重手取之，隐隐乃得，轻手如无，重取却有骨力，非如寻常沉伏之脉，此因胎藏本热，忽因产后未经百日，恣吃凉物，寒热相伏，经及二三（年月）候不通，全如怀孕恶血所聚，如有身，露下有块，但坚硬不动往往却气气痛，只以辛温药散，自然行下，不必疏通。

　　妇人脉如孕，尺脉亦绝，与孕无殊，但六脉动而不匀，胃脉轻带伏，此因经候行次，或产后起早，并误吃生冷，伤损，气血俱病，因生积聚久无所疗，变成恶物，其状腹中成块，如蛇鼠，如鹿如虎之类，以手按之，冲手跳起，但此病到年深，其恶物带命吃人血尽，忽绝无经候通行，或经候行时只如淡水。如此，即倾危人也，六脉疾大虚急，疾大为风，浮血溢，急为尺泽有寒，忽因经候行时，忽因产后吃生冷不相当之物，忽产后早起伤风，血气俱病，临经行时，忽先气疼，忽小腹急疼。

　　心脉芤，肝脉虚，尺泽微细，血海虚损，经候过多，忽成片流下，不可禁止，六脉皆沉，肝脉弱而虚，尺泽细细如缕，又带涩而迟，肝肾多感寒，伏在子宫，血海虚损，经候过多，小便白浊如米泔，少阴肾脉贯脊而行背上，忽有片寒冷，口中即吐清水。

　　六脉疾大而浮，肾脉急而浮，心脉差洪，血风头痛，口干吐痰。

　　六脉弦大，肝心脉涩而短，尺脉急沉而搏，缘使性多瘀怒，伤损肝心正气，因而积涎，怒而气逆，涎随气上，其状，闻得心前昏闷，溃乱不快。遂有一块之物，上触到咽喉，即手足俱冷，口噤不开，不省人事。

　　六脉弦大而疾，尺脉亦弦而动，泛泛不绝，经候过多七八月不止，皆下鲜血，此非虚不可补，止可凉风血，缘风盛血散，然久而不止，即肝气脱血。

　　妊娠之脉，若肺虽微，然浮而聚于寸口，当上气喘促。

　　妊娠，六脉虽要滑而流利，然肝脉滑而洪大，胃脉亦有骨力，则上喘而口胶，见食多。

　　在上，冷则坠下。

　　妊娠之脉，尺脉急沉，而搏，胃脉濡而重，六脉又软，胎气坠下，阴门肿。

　　妊娠，六脉疾而动，肝脉如长而散，主胎漏失血，不可补之，此血溢也，当安其胎，凉其血。

　　妊娠，尺泽沉伏，肺脉实沉而动，腰痛不可举，两手沉重，行步无力，睡肠痛。

　　妊娠，心脉洪大而浮，肺脉浮而散，胃脉浮而大，通身瘙痒，渐次面目浑身俱肿，心躁不安。

　　妊娠，六脉皆结而伏，胃脉沉而动，主忽然如中风，心前昏闷，即如有一块物填塞，此缘脏腑本热而忽感寒，忽吃生冷，寒热相伏而不散，以辛温散之。

　　妊娠，六脉洪大，过关溢寸，主上鬲有热，唇口干焦，口舌生疮，非时头痛不安，小便黄赤。

　　妊娠，血有余，六脉大而疾，又紧而流利，表里俱有骨力，主浑身碎痛，并腹内疼不可忍者，宜凉其血。

　　妇人妊娠，有发热如疟，虽夏常畏风，此肝盛血热，风行于表，热极即生寒，若肝盛胃虚，即更右一壁寒，以妊则血盛而气衰故也，诊其脉，当左长而紧，微带浮，右关沉而濡，如按泥浆。

　　妇人之脉，六脉俱沉细而急，左手尺泽微而紧，指指如缕而转，连及肝脉，按之即结而散，此胞精不足，当久患败血，赤白带，若动而数，加之以短，即不久倾危。

　　妇人之脉，皆沉而洪大，重手取之，其深至骨，隐隐然应指，有骨力，来疾去迟，至数与常人无异，但胃脉亦洪大，上隔有伏涎，此为血涩生积，当经候不快忽不行，腰痹，口干而渴，背迸，眼睛迸，两臂重，手缺盆迸，大府秘，心憎，夜不得眠。

　　卷上

　　诊黄疸

　　黄胆有二，有肝热刑脾而疸，有湿极而疸，若肝脉洪大，胃脉濡弱而浊，肝脉加之浮，肾脉搏而击，即发黄胆，若胃脉重浊而弦长，按之无骨力，肾脉搏而沉，心脉有动象，即湿极而发疸，然疸之病，多先目黄，以众脉皆会于目系，所以肝热亦目黄而疸，胃热亦目黄而疸，肝热即口干引饮，小府赤而涩，胃湿亦目黄，而口不干，小府赤而不涩，又有下部冒寒履湿，湿气冲心，发为目黄，不必是疸，素问言太阳之胜，有面赤目黄者是也，只可缓行其小府，湿热相郁而疸，即□脉洪而大，不弦，却带软而长，宜利其小府。

　　卷上

　　半产正产论

　　夫半产、正产，妇人之常事也，然其间多有产后染成大病。忽绝无月水行，忽宫藏亏损不禁，忽积成症瘕，而岁久月深，倾损性命，此无他，轻之以为半产，而不甚将养之所致也，不知半产之候，其将养当过如正产十倍，正产止血藏空虚，半产即肌骨腐烂，常切譬之，正产有如果中之栗，夫栗之为物，俟其自熟，阴阳气足，则其壳自开，而栗子自堕，方是之时，子之与壳，两无所损，如妇人怀孕，十月已满，阴阳气足，则其子宫自开，而儿子生下，若月未满足，因误服药饵，忽寒邪热毒所伤，忽扶轻举重，忽倒地打伤，其胎藏伤损，胞系腐烂，然后其胎坠下，即有如世人采折新栗，碎其皮壳，就壳中断其根蒂，然后取得栗子，此其半产之喻也，以其胎藏伤损，胞系断去，而后胎坠下，则其半产之人，将养调治，得不过如正产十倍者哉，正产之后，补其虚，生其好血，化其恶血，保其藏气，去其风邪，人人无有不安也，半产之后，补其虚，生其肌肉，益血，穷其所因，解其病，去其风邪，养其藏气，加之将养过如正产十倍，损伤之胎，无不平复也，吁！世之人多轻之，至于倾危，不可胜数，得不惜哉。

　　正产、半产出血过多，不可禁止，忽气闷不识人，其脉洪大而浮以泛，如新沐，如破肚之脉，若微细而涩绝，其候凶。

　　胎死腹中，其脉洪大而沉，尺泽当溢透下部，不涩不绝，即无畏，谓胎不下，当气满实，所以洪大而沉，又溢寸过，若涩而短，即死。

