<!-- { "loadSidebar": true } -->
　　道之浑沦，莫知其源，道之既判，变化无穷，莫知其端。推其变化之间，凝而为质，五行名之，化而为气，五运统之，钟而为人，五脏应之，自此而后，物之可名，数之可推，理之可穷，而道之迹乃可得而言之也，大而天地，小而一身，理或皆然，统而论之，要其所养，一归之无失而已。故云雾不精，则上应白露不下，白露不下，则苑 不荣，乃至贼风数至，豪雨数起，天地四时不能相保，与此天气不袭，道之相失也，人之起居乖宜，将养失度，一藏有余，一藏不足，寒温之不能相交，荣卫之不能相通，风之气乘隙而入，疾如飞矢，奇病苛疾，应如反掌，此天地之与人，其理未尝不一矣，古之圣人，和于阴阳，调于四时，春夏养阳，秋冬养阴，与万物浮沉于生长之门，故生身无奇病而寿敝天地，无有终时，此无他，养无失而生气不竭者也，贤人则上配天以养头，下象地以养足，中傍人事以养五脏而无失，亦可益寿而有极时，至于庶人，不能法天之纪用地之理，失于所养，天之邪气，感而害五脏，水谷之寒热，感而伤六腑，地之湿气，感而害皮肉筋脉，百病无端，从斯而至，病之一生，千变万化，莫能穷究，故世之善医者，不患治病之难，患识病之难，患使药之难，何则，受病有浅深，使药有重轻，度其浅深，分毫之不可差，明其轻重，锱铢之不可偏，浅深轻重之间，医者之精粗，病者之性命，差之毫厘，失之千里，得失之间，死生性命之所系，医之道，不得不为之难也。故善为医者，一病之生，必先考其根源，定其传受，审其刑克，分其冷热寒温，辨其上下内外，有真有邪，有虚有实，忽隔绝痞塞不通，忽空虚微弱失守，可针可灸，可下可汗，阙于不精，勇于必验，制之有先后，取之有轻重，条理具存，各有其常，而不可差之分毫也。夫病之所起，其来有根源，其次有传受，其传有刑克，此非常之证，劳伤之候也，夫劳之为病，始于丹元髓海之虚，则真病之所生，莫不先在于肾，水能胜火，故传之于心。火能胜金，故传之于肺，金能胜木，故传之于肝，木能胜土，故传之于脾，五脏相传，五气相灭，五神耗散，荣泣卫除，而精神荣卫，治之之法，其根在肾，而未传于心者，投之以肾邪之药，而其气自损也，当于肾之未治，而传之与心，先治于肾，攻其鬼而伐其根也，次治心，逐其邪，而保安其心气也，当于心之未治，而传之与肺，涕唾胶粘，喘嗽不安，先治于心，攻其鬼而断其相传之势，火邪扑灭，肺药未投，而喘嗽之消灭，十亦去八九矣，次治于肺，解其邪，而保安其金气也，后治于肾，清其脏，而还其真气也，当此未治，而至于肺传之肝，筋骨痿痹，隐伏于床，治之亦徒劳功。如此所为，考其根源，定其传受，而审其刑克也，夫五脏温和病安从来，将养乖宜，病生于变，是则百病之起，虽千变万化之几，而要其所归，不出于寒温热冷而已。冷者不可治之以温，名曰不及，凉而治之以热，名曰太过。不及者，病之不能灭，而太过者，反有所伤于真气也，冷者热之，寒者温之，轻重得宜，疾徐有制，动无毫厘之失，而所疗之病，举获万全。此所为分其冷热寒温者矣。传曰：狂风入林，枯枝先折，猛雨破堙，隙者先坏，则八邪之所以感伤于人，莫非乘隙而入，此人之所病，不能无内外上下之辨也，肺气喘嗽，胶痰坚实，伏在胸中，潮涎并起，倾损性命，如此之类，病在上也，脚膝痿软，行步无力，腰胯沉重，如此之类，病在下也，生于皮毛，染于筋骨，忽寒所中，饮食不消，忽热毒所攻，大府秘涩，百端随人冷热，如此之类，病在内也，在上者吐之而安，然不可吐者当制之以缓，在下者补之而愈，然不可补者当制之以急，在外者可针可灸可汗，随其所宜，而在内者可攻可补可下，随其冷热而已，其治之有方，其辨之有法，亦何患乎所投之药，无必胜之验者哉，此辨其上下内外者也。夫五味爽人之口，五色盲人之目，嗜欲无穷，贪着不已，忧患迭生，精神 坏，而真残根伐，是人之不能无虚实也。实者为有余，虚者为不足，有余者泻之，不足者补之，而补泻之间，又有内外之辨，故形不足者，温之以气，精不足者，补之以味，五脏六腑之内，实者通之以药饵，四肢八节之外，实者泻之以针石刺，此其补泻之有所不同也，乃所为分其虚实者矣，夫古之人，年满百而动作不衰，今之人，年未满五十而动作有衰，非天之私于古而祸于今也。古之人知养道之术，嗜欲不能劳其目，淫邪不能惑其心，血气安和精神内守，故年满百而动作不衰，盖真全而邪气不能胜也，今之人不知养道之术，务快其心，逆于生乐，血气枯衰，精神耗散，乃有胎胎相传，病病相孕，受气虚微，肌体羸弱，呼吸喘息之间，而百病臻凑于五脏六腑者矣，此无他，精虚神乏，而外邪得以干其阴阳之正气也，善为医者，保其真，去其邪，无使其过剂之药，反有以贼其真也，此所谓分其真邪者矣，乃至有隔绝痞塞不通，空虚微弱失守，虽三尺之童，亦耳闻而心识者矣，夫病之在内，药饵攻之，病之在外，针石取之，其有病势之急，而药石之功缓而难制，圣人不能灸之法，类而举之，若今阴毒伤寒，其四肢八节皆冷，面青唇黑，不知人事，急于气海灸之，一灸不过十数壮，而人神气完复矣，又有夏暑之月，任意取凉，频饮凉水，忽饮冷酒后，恣贪色欲，精气至虚，阴邪壮盛，阴阳相夺，阴气偏胜，独守下元，阳气虚微，上攻头项，其病脚冷如雪，四肢八节俱寒，脉气深伏，但有其热如火，其痛难忍，方此之际，针石何济，急于气海上灸之，一灸不过数十壮，而日前之所饮凉水冷酒皆转下，须臾四肢八节俱暖，而阴阳之气仍相交际者，又有冷热之痈肿，忽鲜赤而疼痛，忽坚硬而不痛，急以湿纸帖其上，寻其纸之先干处，便灸，一灸至百壮余而后止，若以冷肿而纸上不得其先干处，即于肿处当头着灸，亦以百壮而止，但量肌体浓薄，方可安灸，瘦薄者少灸，肥浓者多灸，忽是冷肿，灸而不痛，则以闻痛而止，因吃硫黄后有此病，更在虚处不请安灸，夫病之可汗可下，可针可灸，其缓急之序，重轻之别，操之不失其宜，施之各有其度，又何患乎人之不安，病之不愈者哉。呜呼！天地无全功，圣人无全能，虽黄帝、岐伯之论，尚有不治之病，则今有非常之候，不得其详，未明其实，阙而勿治，医者不为之辱也，苟其病之炽盛，人之危笃，医者既明其理，又识其详，当此之时，不可有分毫之怯，急以毒药验针，回其生于万死之地，举必万全，然非至神，无能与此，愚者行之，无异于操刀杀人也，如此所为，阙于不精，勇于必验者矣，此皆持之有术，治之有统，不可相逾于规矩权衡者也，至于病之有非五行之所传化，若寒壅之相交，阴阳之相伏，忽似热而反寒，忽似寒而反热，忽两寒两热之相攻，忽有余不足之相碍，千变万化而生人之大病苦，今若肺藏本有实热。反因临大风，冒大雨，极感于寒邪之气，寒邪之气客于肺经，寒热相交发而成嗽，医者治之，投以凉药，顺其肺气，则助其寒邪之势，而嗽愈增，投以暖药，则激其本藏之热，而加喘急，寒温之药，俱难以进，则修方使药之轻重，当见于此，或有以羌活。

　　黄橘皮 麻黄（去根） 紫菀 杏仁（去双仁皮尖） 细辛 独活 防风 桔梗上为末，每服二钱，沸汤点，（空心服，）不过数服而嗽止，此轻□□解其寒邪，空心赚其寒邪之气流出于胃也。此所谓治其寒热相交者矣，忽有人之脏腑根本实热，却因履天暑，冒大热，骤入凉处，顿饮凉水，寒气胜，畏其热气，阴阳相伏，阴气固而不散，阳气伏而不动，其病结为一块，伏在胸中，此病名为伏暑者也。其候忽寒，心中烦躁，状似伤寒，而脉不甚数，医者治之，妄投转药，虽六腑之精华，悉皆荡尽，而心前之结块，愈增坚固，此无他，所下之药助其寒邪之势，阴气转坚而不散也，治之之法。

