<!-- { "loadSidebar": true } -->
　　芎 细辛 藿香 黄橘皮上为末，每服二钱，水一盏，煎至七分为汤，空心服之，先解其寒邪之气，不移时而心前之结块顿然消散，然后更审其脉气，察其暑毒之轻重，必投药以解之，则亦何患乎药之不验者哉。如此所谓治其阴阳之相伏者矣，夫病有似热而反寒者，若今有产后之病，五脏积冷，阴气偏胜，乳汁倍多，无故流出，口舌常干，非时发渴，头旋目晕，饮食减少，肠胃虚空，身体羸瘦，每思登后，忽又不通，浅学治之，不过曰口舌常干，非时发渴，上焦之有热也，头旋目晕，血热而生风也，每思登后又忽不通者，大肠之秘涩也，是不知乳汁倍多，无故流出，则口干而发热，从可知矣，体气虚弱，头旋目晕，肠胃空虚，而传送之气不足，则每思登后，又忽不通，从可知矣，一旦误以为热，而投之冷药岂不倾人性命于顷刻哉，病有似寒而反热者，若今壮岁之男子，志在淫邪，恣贪补药，以昏求色欲，热药所攻，荣卫结涩，上气有余，下气不足，上下之气不相交际，脚膝痿弱，行步无力，两足多冷，或时增寒，肌体黑瘦，饮食减少，才吃咸味，即便恶心，医者治之不过曰，此五脏六腑之虚弱也，投以暖药，譬犹抱薪救火，与甚亡益也，才以清凉之药，解利肺经，散其毒热上攻之气，荣卫一通，则其阴阳之气、仍相交际，手足自暖，脚膝损轻，而平复如故矣，此所谓似寒而反热也，夫岁阳太过，天地不无旱干之灾，岁阴太过，天地不无水潦之患，以虚生寒，以实生热，则人之脏腑、不能无两寒两热之相攻也，若今伤寒所谓阳毒之类，皆两寒两热之相攻者矣。哀哉，色欲无厌，丧身之本，世人多以迷心，恣其所欲，反餐毒热之药，以希苟活，其丹元髓海，虽已空虚，而脏腑骨槽，虚热转盛，此病之所生，不能无有余不足之相碍也，若今人之患大肠秘涩，忽五六日，忽十日，出后不通，小肠虚惫，日夜五六十次，每次小便，仍有一盏半盏已来，其清如水，忽时黄色，临小便时，其痛难忍，甚则心神烦躁，此肝心脾肺四脏之毒热有余，而肾与小肠主气不足也。脾肺心积热，则肠干涩，肾与小肠虚惫，则水道滑，肝心积热，则其血沸溢甚则血黯黑，热毒之气，如烟如雾，镇在中焦，因其小肠虚惫，水道乘虚，只行于小肠此所以小便虽清，其痛难忍，其病有似于淋，而非淋疾，天下物理，有似是而非者，正谓此也，医者治之，投暖药以固小肠，而则滋其肝心热毒之气，而痛愈加，下凉药通大府，则药随水道，只行于小肠，而病愈盛，冷热之药，俱难以进，此有余不足之相碍也，治之之法，当以通气药为汤，洗其谷道，先引其五脏之气，归入于胃，使其汤水稍随气而下入于胃，第二度，使水渐取得一两个下气，相次如药取得些小干粪，气归大肠，所余汤水，亦随气行，归入大肠，则未吃小肠气药，而小便自止也，渐次使药通其肝心，热毒之气使出后，稍通便下药，取其热毒，所取下物，如半腐烂者，淤血之类，如此，然后得其病根之消减也。所下之药，具在方中，此谓治其不足有余之相碍也，吁，医术如林，余之所得，芽孽而已，医道如海，余之所得，涓滴而已，因其所得，虽无寸长，稽其用心，实非古人之形于笔舌者，今略举数条，论之于前，以明医道之大略而已。

　　卷下

　　涎论

　　论曰，舟非水不行，然波涛沸溢，则覆舟之患生，人非气不活，然痰涎并积，则倾人之患至，波涛非自生也，其所以生者，不平之势作之也，痰涎非自积也，其所以积者，不顺之气留之也。故善行舟者，不惧波涛，而惧舟之不完善摄生者，不惧痰涎，而惧气之不顺，故世人之疾病，其所以残伤性命之急者，无甚于痰涎，而世之医者，乃有见之而不能识，忽有识之而不能治。此不幸之人，其残伤夭横者，不可胜数，何则、举天下之人，独知风气之有涎，不知脏腑冷亦生涎，热亦生涎，痰涎一生，千变万化，而病之所起，非特一端，愚今略举数端明之，后之学人，于诊疗之际，类而推之，亦庶几其疾病之徒无夭横者矣，夫涎之为名一也，而具数种。一曰风涎，二曰热涎，三曰冷涎，四曰病涎，五曰虚涎，六曰毒涎，其一曰风涎盖因人之风气之盛，上运于涎，不能下入于胃，风气一蒸痰涎并起，而上填塞胸中，即使人闷倒无知，其风气久而不顺，性命之倾危，速如反掌，若其风气未盛，逡巡之间，仍复自顺，其涎亦随气而下，即平复如故，此盖人之肌肉浓，凑里深，风不得泄于外，风热内攻大府秘热，毒瓦斯上攻，遂生斯疾，此名之曰风涎，然风涎之为名一也，而人脏腑虚实之不同，则涎之为病也，变化不一，愚得以命其变而言之，若今人之病，大府实热，痰涎满口，吐如清胶，胸中喘息如常，但汤水饮食俱不可进，凡所饮食，只到喉中，即不能下用力咽下，即喉中隔绝，喘急闷倒，良久方愈，惟进得些小胶粥，此亦风涎之候也，然风涎之候变不同，则当如何而治之。

　　曰：善除荆棘者，先断其根，善治风痰者，先顺其气，人身无倒上之涎，天下无逆流之水，今风痰一上，而填塞胸中，倾人性命者，风气运而上也，今之治风涎者，多使天南星、半夏之类，是不知病之源流，去荆棘而不除其根也，苟能以药先顺其风气，兼发其凑理，使其风气得以发泄于外，顺行于内，则其胸中之痰涎，自随气而下，未吃涎药，而痰涎自顺矣，然病势之有轻重则取之有缓急，若风气炎盛，胶涎并起，其气卒难以顺之者，当制之以急，非吐之不可，风气未极，痰涎未并，为害未深者，当制之以缓，先顺其气而后治其涎也，此亦治涎之大约也，然风涎之候，又有冷热之不同，或有寒风所中，冷涎所聚，其人必先于半年或数月前，吃食减少，身体沉重，筋脉痿弱，才见肉味，便觉恶心，非时口中一两点冷涎出，身不自觉，冷涎所并，忽闷倒不知人事，良久复苏，即生麻痹，或生 曳，或失音不语，冷涎所积，少有上并，多聚中焦，盈溢胸中，包裹心络，能使人狂言妄语，神识不定，非特不觉，手臂忽自举动，如此为冷涎之所中也。

　　治之法，先以温暖之药，散其冷毒之气，急以热药，发其腠理，然后以治涎之药，取下其涎，虽且暂安，而寒风所中于人，亦甚不久，何则、热风中人，如天地春夏之风，长含生气，以养万物，其人虽病难死，此古人所谓风所以能养人也，寒风所中于人，如天地秋冬之风，长含杀气，以肃杀万物，其人所中，非久必死，此古人所谓风所以能害人也，其二曰热涎，若今有取性之丈夫，多餐荤腻，好食咸酸，以色为心，恣贪补药，忽因醉酒房室，劳伤其精，丹元髓海，虽以空虚，而脏腑骨 ，虚热转盛，其涎所积，隔在中焦，因其肾脏之虚寒，邪气与热涎相交，发为疼痛，重则不移时而倾人性命，医者治之，不过曰，此肝肾之气，是不知热涎乃病之根本，然京三棱，蓬莪术，非能治气，而世人用而不验者，不识其病之源流也，善为医者，临事制宜，随机应变，审当轻重，涎多者吐之，涎少者下之，所用之药，偏取肝家之风毒，又何患乎人之不安哉，三曰冷涎者，若今人之肝脏有余，脾气不足，忽因使性，长怀淤怒，伤损肝心正气，此冷涎之所以积也，脾气不足，复因肝气所乘，伏而不动，停水滞谷，久而不化，肝心长怀淤怒，则其气滞涩而不行，此冷涎之所以积也，然肝生风，性之不定，忽时而作，肝主怒，怒则气逆，此冷涎所以随气而上，而生人之大病也，证其候而言之，则其病必先闻心前溃乱不快，相次闻有一物，随气而上，触至咽喉，即闷倒不知人事，手足肌肉，渐次寒冷，逡巡复平愈，治之之法，当以吐药取之，得其所取之涎，其清如水，其冷如雪，取涎之后，更审其脏气，随其所病而调和之，亦无患乎药之不验也，四曰病涎，其人必好食坚硬之物，伤损脾气，忽因淤怒，伤损心肝正气，忽因寒邪热毒之伤，忽因大病之后，余毒客在脏腑，其气结涩昏滞，不能宣畅，是以痰涎因而聚积，涎与滞气相交，往往发为疼痛，此名之为病涎者也。

　　明其病证，在心前痛，轻则连年累月，痛无暂停，重则倾人性命，速如反掌，重轻之殊，涎之多少也，治之之法，当在量其病势轻重，以利药取之，轻则其涎如油，重则其凝如白胶，取涎之后，然后使药清其藏气，益其正气，使之平复如故也，五曰虚涎，其人必因受气之虚，忽因大病之后生冷所伤，忽因疾病之间，淫欲不节，致令脏腑之气，空虚羸乏，而骨之间，虚热上蒸，上气镇长有余，下气但常不足，阴阳之气，不相交际，不顺之气，隔在中焦，是以虚涎因而积聚，风热一攻，即其涎并上，初发作时，先觉清涎满口，渐闻心前有一物，上触咽喉，即喉中急促，闷倒不觉，两手相乱把拽，风气极上，即头上痒，忽皮脐间痛，逡巡风气顺下，乃遂平复，治之之法，当以临发时使五分利药取之，以其胃气不足，不可十分利吐也，若利吐不出，非时以坏风涎药搅之，候分数少减，即于气海上安之一灸，引其涎下入于胃，然后使药调其脏气，酌量其脏腑之虚实，有余者泻，不足者补，令上下之气相等，可庶几其全安也，若脉气微细，大府虚冷，减其肝气，益其胃气斯可矣，若小儿得病者，全是胃气之虚，气海上安灸，补暖脾胃，以愈斯痰，仍不辄吃取风涎药也，六曰毒涎，若今人之患阳毒伤寒，肝心脾肺受其疫毒之气，因其毒涎相积聚在中，候其证，即使人大府秘热，小便黄涩，面色黯赤，浑身发热，昏昏如醉，狂言妄语，不知人事，如此之候，悉皆是涎，诊其脉气，又却沉伏，重手取之，骨间乃得。

　　此乃疫毒之涎，盈溢心胸，伏其脉气，非脉气之与病相反者也，此所谓毒涎者矣，治之之法，急以疏转之药，取其毒瓦斯，荡下其涎所下之药，须心肝脾肺四脏俱治，然当以肝脏为主，偏下肝脏之药为要也，虽然，涎之为病，千变万化，其状不一，是今之所举数端，止其大略而已，后之学人，类而推之，加以识见之明，而诊疗无差，亦无患乎涎为人之大患者矣

　　卷下

　　治涎诸方

　　（凡人得只有此方内一件一句病证，皆可吃此药。）

