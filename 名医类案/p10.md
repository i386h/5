<!-- { "loadSidebar": true } -->
　　齐中郎破石病臣意诊其脉告曰肺伤不治当后十日丁亥溲血死即后十一日溲血而死破石之病得之堕马僵石上【琇按跌扑伤肺肺娇藏也而主气凡受刑甚者肺叶亦损】所以知破石之病者切其脉得肺隂气其来散数道至而不一也色又乗之【夭白】所以知其堕马者切之得畨隂脉番隂脉入虚里乗肺脉肺脉散者固色变也乗之所以不中期死者师言曰病者安谷即过期不安谷则不及期其人嗜黍黍主肺故过期所以溲血者诊脉法曰病养喜隂处者顺死喜养阳处者逆死其人喜自静不躁又久安坐伏几而寐故血下泄【王石韦之死后所以见血者以喜居隂处】
　　姚僧坦治梁元帝患心腹病诸医皆请用平药僧坦曰脉洪而实此有宿食非用大黄必无瘥理元帝从之果下宿食愈
　　沈绎字诚庄吴郡人好学笃行洪武中其外舅陈翁谪戍兰州无子遂被逮补军伍时肃王疾剧或称诚庄善医王召令诊视问平日所嗜知为乳酪用浓茶饮数杯而愈谓人曰茶能荡涤膈中之腻也王神其术奏授本府良医
　　罗谦甫治一人年六十有五至元戊寅夏日因劳役饮食不节又伤冷饮得疾医者皆以为四时证治之不愈逮十日罗往治之诊视曰右手三部脉沉细而防太隂证也左手三部脉微浮而虚阳在表也大抵隂多而阳少今所苦身体沉重【湿】四肢逆冷【寒】自利清谷引衣盖覆气难布息懒言语此脾受寒湿中气不足故也仲景言下利清谷急当救里宜四逆汤温之内经复有用热逺热之戒口干但欲水不欲咽早辰身凉而肌生粟午后烦躁不欲去衣昏昏睡而面赤隠隠红癍见于皮肤此表实里虚故也【亦有见癍为隂盛于内逼阳于外者若许学士之治侯辅病是也】内虚则外证随时而变【罗治中风案以为病邪入于经则动无常处症互相出见此案见癍则曰内虚外症随时而变】详内外之证乃饮食劳倦寒伤于脾胃非四时之证明矣治病必察其下【博按内经云治病必察其下谓察其时下之宜也旧刻以下文有标本字遂改下为本谬矣】今适当大暑之时而得内寒之证以标本论之时标也病本也用寒药则顺时而违本用热药则从本而逆时此乃寒热俱伤必当从乎中治中治者温之是也【寒湿之症又见红癍看他从乎中治温以散之妙亦见看病以日期为凖标本为凭此案从乎中治以温罗治一人泄脉沉缓而舍时从症而用姜附当因病之轻重缓急而缓急之不】
　　【得执成见于我也】遂以钱氏白术散加升麻就本方加干葛甘草解其癍少加白术茯苓以除湿而利小便人参藿香木香和脾胃进饮食防咀每服一两煎服再服癍退而利止身温而神出次服异功散治中汤辛温之剂一二服五日得平止药主人曰病虽少愈勿药可乎罗曰药攻邪也内经曰治病以平为期邪气既去强之以药变证随起不若以饮食调养待其真气来复此不药而药不治而治之理存焉从之旬日良愈
　　博儿赤马刺年三十余因猎得兎以火炙食颇多抵暮至营极困倦渇饮潼乳斗余是夜腹胀如鼓疼痛闷乱卧起不安欲吐不吐欲泻不泻【此症不发热无外感】手足无所措举家惊惶罗诊其脉气口大二倍于人迎乃应食伤太隂经之候也右手闗脉又且有力盖烧肉干燥因而多食则致渇饮干肉得潼乳之湿是以滂满于膓胃乃非峻急之剂则不能去遂以备急丸五粒觉腹中转矢气欲利不利复投备急丸五粒又与无忧散五钱须臾大吐又利十余行皆物与清水相合而下约二斗余腹中空快气渐调至平旦以薄粥饮少少与之三日后再以参术等药调其中气七日而愈此所谓饮食自倍肠胃乃伤者也
　　一妇人三十余嵗忧思不已饮食失节脾胃有伤面色黎黒不泽环唇尤甚心悬如饥状【肾虚】又不欲食气短而促大抵心肺在上行荣卫而光泽于外宜显而不藏肾肝在下养筋骨而强于内当隠而不见脾胃在中主传化精微以灌四傍冲和而不息其气一伤则四脏失所忧思不已气结而不行饮食失节气耗而不足使隂气上溢于阳中故黒色见于面【色黒非瘀血】又经云脾气通于口其华在唇今水反侮土故黒色见于唇此隂阳相反病之逆也上古天真论云阳明脉衰于上面始焦故知阳之气不足非助阳明生发之剂则无以复其色【博按原刻脱十四字】故用冲和顺气汤【作湿热郁火治用升阳之剂妙】以葛根一钱五分升麻防风各一钱白芷一钱黄茋八分人参七分甘草四分芍药苍术各三分以姜枣煎【配方之妙可师可法】已午前服取天气上升之时使人之阳气易达也数服而愈此隂出乗阳治法也【卫生寳卫】
　　太常少卿刘叔谦之内李氏中统三年春欲归寜不得又因劳役四肢困倦躁热恶寒时作疼痛不欲食食即呕吐气弱短促怠惰嗜卧医作伤寒治之解表发汗次日传变又以大小柴胡之类治之至十余日后病愈剧主家云前药无效莫非他病否医曰此伤寒六经传变至再经传尽当自得汗而愈翌日见爪甲微青黒色足胫至腰如氷冷目上视而覩不转睛咽嗌不利小腹冷气上冲心而痛呕吐不止气息欲絶【温救何疑】罗诊其脉沉细而微不见伤寒之证【无六经证】此乃中气不足妄将伤寒治之发表攻里中气愈损壊证明矣乃以辛热之药附子炮去皮脐干姜炮各五钱草豆炙甘草各三钱益智仁白芍药丁香藿香白术各二钱人参陈皮吴茱萸各一钱半当归一钱名曰温中益气汤防咀一两作一服至夜药熟而不能进续续灌下一口饮至半夜稍有呻吟之声身体渐温忽索粥饮至旦食粥两次又煎一服投之至日髙众医齐至诊之曰脉生证回矣越三日不更衣或欲以脾约丸润之罗曰前证用大辛热之剂阳生证回今若以大黄之剂下之恐寒不协转生他证众以为不然遂用脾约丸二十丸至夜下利两行翌日面色微青精神困倦呕吐复作罗再以辛热前药温之而愈内经曰寒淫于内治以辛热佐以苦甘温附子干姜大辛热助阳退隂故以为君丁香藿香豆益智茱萸辛热温中止吐用以为臣人参当归白术陈皮白芍炙甘草苦甘温补中益气和血脉协力用以为佐使也
　　真定路总管刘仲美年逾六旬宿有脾胃虚寒之证至元辛巳闰八月初天气隂寒因官事劳役渇而饮冷夜半自利两行平旦罗往诊视其脉细而微四肢冷手足心寒唇舌皆有褐色【青】腹中微痛气短不思饮食罗曰内经云色青者肝也肝属木唇者脾也脾属土木来尅土故青色见于唇也舌者心之宫水挟木势制火凌脾故色青见于舌也难经云见肝之病则知肝当传之脾故先实脾土今脾已受肝之邪矣洁古先师云假令五脏胜各形已胜补不胜而泻其胜重实其不胜防泻其胜而以黄茋建中汤加芍药附子主之且芍药味酸泻其肝木防泻其胜黄茋甘草甘温补其脾土是重实其不胜桂附辛热泻其寒水又助阳退隂饴糖甘温补脾之不足肝苦急急食甘以缓之生姜大枣辛甘大温生发脾胃升腾之气行其荣卫又能缓其急每服一两依法水煎服再服而愈
　　史丞相年近七旬至元丁夘秋间因内伤自利数行觉肢体沉重不思饮食嗜卧懒言语舌不知味腹痛头亦痛而恶心医以通圣散大剂服之覆以厚衣遂大汗出前证不除反増剧易数医四月余不愈【病已久】罗诊视得六脉沉细而微不欲食食即呕吐中气不调滞于升降口舌干燥头目昏肢体倦怠足胻冷卧不欲起素不饮酒肢体本瘦又因内伤自利复汗是重竭津液脾胃愈虚不能滋荣周身百脉故使然也非甘辛大温之剂则不能温养其气经云脾欲缓急食甘以缓之又脾不足者以甘补之黄茋人参之甘补脾缓中故以为君形不足者温之以气当归辛温和血润燥木香辛温升降滞气生姜益智草豆仁辛甘大热以荡中寒理其正气白术炙甘草陈皮甘苦温乃厚肠胃麦蘖麯寛肠胃而和中神麯辛热导滞消食为佐使也名曰参术调中汤防咀一两姜三片煎服之呕吐止饮食进越三日前证悉去左右曰前证虽去九日不更衣如何罗曰丞相年髙气弱既利且汗脾胃不足阳气亏损津液不润也岂敢以寒凉有毒之剂下之仲景曰大发汗后小便数大便坚不可用承气汤如此虽内结宜以蜜煎导之须臾去燥屎二十余块遂觉腹中空快上下气调又以前药服之喜饮食但有所伤则橘皮枳术丸消导之月余乃平复丞相曰病去矣当服何药防其复来罗曰但慎言语节饮食不可再药
　　许学士治一男子素嗜酒因暴风寒衣薄遂觉倦怠不思饮食半月至睡后添发热遍身痛如被杖微恶寒天明脉之六脉浮大按之豁豁然左为甚许作极虚受风寒治之人参为君黄茋白术当归身为臣苍术甘草陈皮通草干葛为佐使大剂与之至五贴后遍身汗如雨凡三易被得睡觉来诸证悉平
　　滑伯仁治一人病怔忡善忘口澹舌燥多汗四肢疲软发热小便白而浊众医以内伤不足拟进茸附伯仁诊其脉虚大而数曰是由思虑过度厥阳之火为患耳夫君火以名相火以位相火代君火行事者也相火一扰能为百病况厥阳乎百端之起皆自心生越人云忧愁思虑则伤心其人平生志大心髙所谋不遂抑郁积久致内伤也然抱薪救火望安奚能遂命服补中益气汤硃砂安神丸空心则进小坎离丸月余而安
　　丹溪治一人腊月因斋素中饥而胃寒作劳遂发热头疼与小柴胡汤自汗神昏视听不能脉大如指【脉大为虚】似有力热不退【冬月而发热头痛自汗乃太阳中风宜桂枝汤不可用小柴胡脉大如指视听不能内伤重而外感轻求其脉大如指不能视听之故恐为小柴胡凉剂激之而然】与参术黄茋熟附炙甘草作大剂服之一日汗少二日热减能视听初用药至四日前药中加苍术与二贴再得汗热除乃去苍术附子作小剂服三日而安
　　一少年九月间发热头疼妄语大渇医与小柴胡十余贴热愈甚【九月发热头痛在太阳症如何就渇又非传邪合病焉有妄语如是内伤若用小柴胡是杀之也】朱视其形肥面带白稍露筋骨脉大而数左为甚遂作虚证治之以苍术为君【妙法】茯苓芍药为臣黄茋为佐附子一片为使与二贴而证不减或谓不当用附子曰虚甚误投寒药人肥而脉左大于右事急矣非附子则参茋焉能有速效再与一贴乃去附子而作大剂与之五十贴【琇按谁能耐此】大汗而愈又自调养两月平复
　　一少年因劳倦大热而渇恣饮泉水次日热退言视谬妄自言腹胀不能转侧不食战掉脉濇而大右为甚灸气海三十壮用白术黄茋各二钱熟附五分与十贴不效又増发热而渇但少进稀粥丹溪曰此气欲利而血未应也于前药去附加酒当归以和血有热加参一钱半与三十贴而安
　　一肥白人年壮因劳倦成病秋间大发热已服柴胡等药七八贴矣两手脉洪数而实观之形色知其脉本不实以服凉药所致因与温补药黄茋附子汤冷饮二贴困睡微汗而解脉亦稍软继以黄茋术汤脉渐敛小而愈是肥白人虚劳多气虚也
