<!-- { "loadSidebar": true } -->
　　一老人饥寒作劳患头疼恶寒发热【表邪】骨节疼无汗妄语时作时止【前证俱属表邪但时作时止虚症可知况一起妄语又非阳明在腑内伤可知】自服参苏饮取汗汗大出而热不退至第四日诊其脉洪数而左甚此因饥而胃虚加以作劳阳明虽受寒气不可攻撃当大补其虚俟胃气充实必自汗而解以参茋归术陈皮炙甘草每贴加附子一片一昼夜尽五贴至第五日口稍干言有次诸症虽解热尚未退乃去附加芍药又两日渐思食精爽间与肉羮又三日汗自出热退【仍以汗解】脉虽不散洪数尚存朱谓此脉洪当作大论【大则为虚】年髙而误汗此后必有虚证见又与前药至次日自言病以来不更衣凡十三日矣今谷道虚坐迸痛努责如痢状不堪自欲用大黄巴豆等剂朱曰大便非实闭乃气因误汗虚不得充腹无力可努【认症精确】仍用前补药间以肉汁粥及阳粥与之一日半浓煎椒葱汤浸下体【外治法亦佳】方下大软便块【不结硬】五六枚诊其脉仍未敛此气血仍未复【论脉妙】又与前药两日小便不通小腹满闷颇苦但仰卧则滴而出朱曰补药未至【目光如电】于前药倍加参茋两日小便方利又服补药半月而安
　　治卢兄汗后再发热妄语治吕仲汗后热不退妄语治陶明节热退后目不识人言语谬误皆用参茋归术等补剂而愈信哉谵语多属虚也
　　项彦章治一人病发热恶风而自汗气奄奄弗属诸医作伤寒治发表退热而益増项诊隂阳俱沉细【隂脉】且防数【论症宜桂枝汤然脉当浮缓今沉细又无头痛内伤何疑】处以补中益气之剂医止之曰表有邪而以参茋补之邪得补而愈盛必死此药矣项曰脉沉里病也防数者五性之火内扇也气不属者中气虚也是名内伤经曰损者温之饮以前药而验
　　虞恒徳治一人年三十因劳倦伤食致腹痛防胀面黄十日后求诊得右手气口脉洪盛而滑右闗浮诊虚大而滑重按则沉实左寸闗亦滑而无力两尺皆虚而伏虞曰此中气不足脾气弱而不磨当补泻兼施而治初与补中益气汤二服次日与枳实导滞丸八十丸大便去二次次日又与补中益气汤如此补一日泻一日二十日服补药十贴导滞丸千数腹胀退而安
　　一人年四十五正月间路途跋渉劳倦发热身体略痛而头不痛自以为外感而用九味活汤三贴汗出热不退前后又服小柴胡汤五六贴执愈甚经八日召虞诊视至卧榻前见煎成汤饮一盏在案问之乃大承气汤将欲饮切其脉右三部浮洪略而无力左三部略小而亦浮软不足虞曰汝几自杀此内伤虚症服此药大下必死伊曰我平生元气颇实素无虚损证明是外感无疑也虞曰将欲作阳明内实治而下之欤脉既不沉实又无目疼鼻干潮热谵语等证将欲作太阳表实治而汗之欤脉虽浮洪而且虚又无头痛脊强等证今经八日不应仍在表汝欲作何经而治之乎【精切详明】伊则唯唯不语以补中益气汤加附子大剂与之是夜连进二服天明往诊脉略平和伊言尚未服仍谓前效欲易外感退热之药虞曰前药再饮二服不效当罪我又如前二服脉证俱减半伊始曰我几误矣去附子再煎二服与之热退气和而愈但体犹困倦如前服前药二十余贴始得强健复元而安
　　一人三十余九月间因劳倦发热医作外感治用小柴胡黄连解毒白虎等汤反加痰气上壅狂言不识人目赤上视身热如火众医技穷八日后虞诊六脉数疾七八至右三部豁大无力左略而芤【虚症无疑】虞曰此病先因中气不足又内伤寒凉之物致内虚发热因与苦寒药太多为隂盛隔阳之证幸元气少充未死耳以补中益气加熟附二钱干姜一钱又加大枣生姜煎服众医笑曰此促其死也黄昏时服一剂痰气遂平而熟寐伊父曰自病不寐今安卧鼾声如平时至夜半方醒始识人而诸病皆减又如前再与一剂至天明得防汗气和而愈
　　刘宗序治一妇六月间劳倦中暑其兄仰同知喜看方书为用六和汤香薷饮之类反加虚火上升面赤身热后邀刘诊视六脉疾数三部豁大而无力刘曰此病先因中气不足内伤果生物致内虚发热非六和香薷所能治况夏月伏隂在内重寒相合【所以夏月多此等症】此为隂盛隔阳之症急用补中益气汤加附子三钱干姜一钱同煎置冰中浸冷服之其夜得熟睡至天明防汗而愈仰谢曰伏隂之说既闻命矣但不识以药冰之何也刘曰此即内经热因寒用寒因热用之义仰叹服
　　张养正治苏州闻教谕遘羸疾吴医治之率用三白汤无竒效张至诊治亦用三白汤家人曰前药用之多矣张正色曰子勿哓哓吾用汤使不同遂投熟附二三片煎俾服之即瘥
　　薛已治一儒者素勤苦恶风寒【表】鼻流清涕【表】寒噤【虚】喷表薛曰此脾肺气虚不能实腠理彼不信服祛风之药肢体麻倦【虚】痰涎自出【寒】殊类中风薛曰此因风剂耗散元气隂火乗其土位遂以补中益气加麦冬五味治之而愈
　　秀才刘允功形体魁伟不慎酒色因劳怒头晕仆地痰涎上涌【寒】手足麻痹【麻属气血虚】口干引饮六脉洪数而虚乃肾经亏损不能纳气归源而头晕不能摄水归源而为痰阳气虚热而麻痹虚火上炎而作渇【辨症精确】用补中益气合六味丸料治之而愈其后或劳役或入房其病遂作用前药随愈
　　秀才陈时用素勤劳因怒口斜痰盛脉滑数而虚此劳伤中气怒动肝火用补中益气加山栀茯苓半夏桔梗数剂而愈
　　锦衣杨永兴形体肥厚筋骨软痛痰盛作渇喜饮冷水或用愈风汤天麻丸等药痰热益甚服牛黄清心丸更加肢体麻痹薛以为脾肾俱虚用补中益气汤加减八味丸三月余而痊已后连生七子夀逾七旬外科精要云凡人久服加减八味丸必肥健而多子信哉【琇按此说不可为训】
　　一妇年七十五遍身作痛【不发热而痛久虚无汗属火】筋骨尤甚不能伸屈口干目赤火头晕痰壅胸膈不利小便短赤夜间殊甚遍身作痒如虫行【身痒隂虚有四症】用六味丸料加山栀柴胡治之诸症悉愈
　　一产妇筋挛臂软肌肉掣动【亡阳】此血气俱虚而有热【当叅别症合断】用十全大补汤而痊其后因怒而复作用加味逍遥散而愈
　　一产妇两手麻木服愈风丹天麻丸遍身皆麻神思倦怠晡热作渇自汗盗汗此气血俱虚用十全大补加炮姜数剂诸症悉退却去炮姜又数服而愈但有内热用加味逍遥散数剂而愈
　　髙光禄脾胃素虚因饮食劳倦腹痛胸痞误用大黄等药下之谵语烦躁头痛喘汗吐泻频频时或昏愦脉大无伦次用六君加炮姜四剂而安但怠倦少食口干发热六脉浮数【脉浮数又非表邪元气虚也】欲用泻火之药薛曰不时发热是无火也脉浮大是血虚也脉虚浮是气虚也此因胃虚五藏亏损虚症发见【内虚则外症随时而变】服补胃之剂诸症悉退
　　徐大尹因饮食失宜日晡发热口干体倦小便赤濇两腿酸痛薛用补中益气汤治之彼知医自用四物黄柏知母之剂反头目赤耳鸣唇燥寒热痰涌大便热痛小便赤濇又用四物芩连枳实之类胸膈痞满饮食少思汗出如水再用二陈芩连黄柏知母麦冬五味言语谵妄两手举拂屡治反甚复求用参茋各五钱归术各三钱逺志茯神酸枣仁炙甘草各一钱服之熟睡良久四剂稍安又用八珍汤调服而愈夫隂虚乃脾虚也脾为至隂因脾虚而致前证盖脾禀于胃故用甘温之剂以生发胃中元气而除大热胡乃反用苦寒复伤脾血耶若前证果属肾经隂虚亦因肾经阳虚不能生隂耳经曰无阳则隂无以生无隂则阳无以化【无隂则阳无以化不宜六味滋肾丸妙何也肾欲坚急食苦以坚之】又云虚则补其母当用补中益气六味地黄丸【不穏】以补其母尤不宜用苦寒之药世以脾虚【脾虚则不宜用知栢】悮为肾虚輙用黄柏知母之类反伤胃中生气害人多矣【知柏并不伤胃本草可考】大凡足三隂虚多因饮食劳役以致肾不能生肝肝不能生火而害脾土不能滋化但补脾土则金旺水生木得平而自相生矣
　　一男子每遇劳役食少胸痞发热头痛吐痰作渇脉浮大薛曰此脾胃血虚病也脾属土为至隂而生血故曰隂虚彼不信服二陈黄连枳实厚朴之类诸症益甚又服四物黄柏知母麦冬更腹痛作呕脉洪数而无伦次薛先用六君加炮姜痛呕渐愈又用补中益气全痊
　　刘秀才劳役失宜饮食失节肢体倦怠发热作渇【初起何以即渇】头痛恶寒【明是表症须辨内伤外感之头痛恶寒不明此理徒用温补死先生言下矣】误用人参败毒散痰喘昏愦扬手掷足胸间发癍如蚊所呐【罗谦甫案亦见红癍从乎中治　许学士案亦见红癍为隂盛于内逼阳于外】薛用补中益气加姜桂麦冬五味补之而愈
　　一儒者素勤苦因饮食失节大便下血或赤或黯半载之后非便血则盗汗非恶寒则发热血汗二药用之无效六脉浮大心脾则濇此思伤心脾不能摄血归源然血即汗汗即血其色赤黯便血盗汗皆火之升降防甚耳恶寒发热气血俱虚也乃午前用补中益气以补脾肺之源举下陷之气午后用归脾加麦冬五味以补心脾之血収耗散之液不两月而诸症悉愈
　　一男子发热烦渇时或头痛【此头痛为内伤】服发散药反加喘急腹痛其汗如水昼夜谵语此劳伤元气误汗所致其腹必喜手按訽之果然遂与十全大补加附子一钱服之熟睡唤而不醒举家惊惶及觉诸症顿退属内真寒而外假热故肚腹喜暖口畏冷物此乃形气病气俱不足法当纯补元气为善
　　一男子饮食劳倦而发寒热右手麻木【虚】或误以为疔毒敷服皆寒凉败毒肿胀重坠而色痿黄肢体倦怠六脉浮大按之如无此脾胃气虚也询之果是销银匠因热手入水梅银寒凝隧道前药益伤元气故耳遂用补中益气及温和之药煎汤渍手而愈
　　一儒者脩左足伤其大指甲少许不见血不作痛形体如故后因饮食劳倦足重坠微肿痛或昼睡或夜寐其足如故误服败毒之剂寒热肿痛盖脾起于足大指此是脾气虚弱下陷用十全大补汤而愈
　　谭侍御但头痛即吐清水不拘冬夏吃姜便止已三年矣薛作中气虚寒用六君加归茋木香炮姜而瘥
　　一儒者四时喜极热饮食或吞酸嗳腐或大便不实足指缝湿痒此脾气虚寒下陷用六君加姜桂治之而愈稍失调旧患复作前药加附子钱许数剂不再举
　　一男子形体倦怠饮食适可足指缝湿痒行坐久则重坠此中气虚而下陷用补中益气加茯苓半夏而愈
　　一男子食少胸满手足逆冷饮食畏寒发热吐痰时或作呕自用清气化痰及二陈枳实之类胸腹膨胀呕吐痰食小便淋漓又用四苓连柏知母车前小溲不利诸病益甚薛曰此脾气虚寒无火之症故食入不消而反出遂用八味丸补火以生土用补中益气加姜桂培养中宫生发阳气寻愈
　　一男子每劳肢体时痛【诸痛皆属肝木　痛亦有属邪火者但此为虚火宜甘温足矣不得重用辛热】或用清痰理气之剂不劳常痛加以导湿臂痛漫肿形体倦怠内热盗汗脉浮大按之防细此阳气虚寒用补中益气加附子一钱人参五钱肿痛全愈又以十全大补百余剂而安共服人参十三觔姜附各觔余【琇按尝见病非姜附所宜医以重剂人参入之多不为患参能驱驾姜附信哉】
