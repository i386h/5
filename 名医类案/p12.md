<!-- { "loadSidebar": true } -->
　　一妇年四十余七月间患脾虚中满痰发热又因湿麪冷茶吞酸吐呕絶食误服芩连青皮等药益加寒热口干流涎不收且作渇闻食则呕【胃虚】数日矣薛视之曰脾主涎此脾虚不能约制故涎自出也欲用人参安胃散惑于众论以为胃经实火宿食治之病日増剧忽思冬食少许顿发呕吐酸水不止仍服前药病益甚复邀薛视之则神脱脉絶濒死矣惟目精尚动【此际断要温补】薛曰寒淫于内治以辛热然药莫能进矣急用盐艾附子炒热熨脐腹以散寒回阳又以口气接其口气以附子作饼热贴脐间一时许神气少苏以参术附子为末更以陈皮煎膏为丸如粟米大入五七粒随津液咽下即不呕二日后加至十余粒诸病少退甘涎不止五日后渐服煎剂一二匙胃气少回乃思粥饮继投参术等药【去附子妙】温补中气五十余剂而愈以上五条乃脾胃虚寒阳气脱防也
　　汪石山治一人年逾五十过劳怠倦烦闷恶食不爽汪诊之脉浮小濡缓曰此劳倦伤脾也冬春宜仿补中益气汤例夏秋宜仿清暑益气汤例依法受方服之良愈
　　一人年三十余尝因冒寒发热医用发表不愈继用小柴胡热炽汗多遂昏昏愦愦不知身之所在卧则如云之停空行则如风之飘毛【虚极】又兼消谷善饥梦遗诸症汪观其形色类肥者曰此内火燔灼而然虚极矣切其脉皆浮洪如指曰脉经云脉不为汗衰者死在法不治所幸者脉虽大按之不皷形虽长而色尚苍可救也医以外感治之所谓虚其虚误矣经云邪气乗虚而入宜以内伤为重遂以参茋归术大剂少加桂附服十余贴病减十之二三再除桂附加芍药黄芩服十余贴病者始知身卧于牀足履于地自喜曰可不死矣服久果起
　　一人年逾五十患晕溲澁体倦梦遗心跳通夜不寐易感风寒诸药俱不中病汪诊之脉皆浮大或小弱无常曰虚之故也丹溪云肥人气虚宜用参茋又云黒人气实不宜用之果从形欤抑从色欤汪熟思之色虽黒而气虚当从形治遂以参茋为君白术茯苓木通为臣栀子酸枣仁麦冬为佐陈皮神曲为使煎服晨吞六味地黄丸夜服安神丸逾年病安
　　程篁墩先生形色清癯肌肤细白年四十余患晕四肢倦怠夜寐心悸言乱或用加减四物汤甘寒以理血或用神圣复气汤辛热以理气又或作痰火治或作湿热治俱不效汪诊之脉皆沉细不利心部散濇曰此隂脉也脾与心必忧思所伤宜仿归脾汤例加以散郁行湿之药【此症若不散郁行湿即投归脾亦不效】服数贴病果向安一夕因懊恼忽变急请诊视脉三五不调或数或止先生以为怪脉汪曰此促脉也【促脉或痰或气滞】无足虑曰何为而脉变若此曰此必怒激其火然也以淡酒调木香调气散一服之其脉即如常
　　一人形长而瘦色白而脆年三十余得竒疾遍身淫淫循行如虫或从左脚腿起渐次而上至头复下于右脚自觉虫行有声之状【是阳虚】召医诊视多不识其为何病汪往诊其脉浮小而濡按之不足兼察形视色知其为虚证矣伤寒论云身如虫行汗多亡阳也遂仿此例而用补中益气汤多加参茋以酒炒黄柏五分佐之服至二三十贴遂愈
　　一人形长苍紫素善食喜啖肉年近六十时六月伤饥又被雨湿既而过食冷物腹中疼胀呕吐次年至期前病复作医作伤食或作冷气率用香燥消导之药时作时止第三年十月病又作食则胃脘励痛近来忽吐瘀血如指者三四条大便溏泻亦皆秽汚又常屡被盗惊今犹卧则惊寤汪诊左脉沉弱右脉浮虚但觉颇次早复诊左脉濡小无力右脉虚豁【脉之不常虚之过也】令用人参二钱白术钱半茯神当归生地黄茋酸枣仁各一钱石菖蒲五分山栀子七分五贴觉力健而食进尚嗳气失气未除饮食少味令人参加作三钱白术加作二钱服愈
　　一人年十九形瘦面色黄白三月间防觉身热五月间因劳伤于酒肉遂大热膈闷梦遗盗汗午后热甚或作食积或作隂虚或作痰火治皆不应汪诊之午间脉皆洪滑汪曰食饱之余脉不定也来早再诊脉皆收敛而弱右脉尤弱遂以人参三钱黄茋钱半白术麦冬各一钱黄柏知母山查子各七分枳实甘草各五分煎服热减汗除五服惟梦遗一月或二次三次令服固精丸五六两仍令节食守淡味病愈后又觉热前方减甘草加石膏一钱半牡丹皮八分
　　一妇苍白不肥不瘦年逾五十病舌尖痛【虚火】三年才劳喉中热痛【虚火】或额前一掌痛早起头晕饮食无味胸膈痞闷医用消导清热之药不效汪诊右脉濡散无力而缓左脉比右颇胜亦近无力十五年前哭子过甚遂作忧思伤脾哭泣伤气从东垣劳倦伤脾之例用参茋各钱半白术芍药天麻各一钱川芎元参各七分甘草枳实各五分黄柏陈皮各六分煎服愈
　　一儿年十余色白神怯七月间发热连日父令就学内外俱劳循至热炽头痛正合补中益气汤症失此不治以致吐泻食少其父知医乃进理中汤吐泻少止渐次眼合咽哑不言昏昧不省人事粥饮有碍手常揾住隂囊【虚寒】为灸百防尾骶不应其父来问汪曰儿本气怯又兼暑月过劳经曰劳则气耗又曰劳倦伤脾即此观之伤脾之病也身热者经曰阳气者烦劳则张盖谓气本阳和或烦劳则阳和之气变为邪热矣头痛者经曰诸阳皆防于头今阳气亢极则邪热薫蒸于头而作痛也吐泻者脾胃之清气不升浊气不降也目闭者盖诸脉皆属于目而眼眶又脾所主脾伤不能营养诸脉故眼闭而不开也咽哑者盖脾之络连舌本散舌下脾伤则络失养不能言也【目闭而哑俱为脾伤妙】经曰脾胃者水谷之海五藏皆禀气于脾脾虚则五藏皆失所养故肺之咽嗌为之不利而食难咽故心之神明为之昏瞀而不知人常欲手揾隂囊者盖无病之人隂升阳降一有所伤则升者降降者升经曰隂阳反作是也是以隂升者降从其类而入厥隂之囊因隂多阳少故手欲揾之也此皆脾胃之病【妙断】经曰土极似木亢则害承乃制也症似风木乃变象耳不治脾胃之土而治肝木之风欲求活难矣且用参茋术各三钱熟附一钱煎至熟用匙灌半酒杯候看何如服后病无进退连服二三日神稍清目稍开始有生意食仍难咽汪诊之脉皆浮缓不及四至汪曰药病相宜再可减去附子【病一转即去附子妙因时令在七月也】服之渐渐稍苏初医或作风热施治而用荆防芩连蚕蝎之类或作惊痰而用牛黄硃砂轻粉等药此皆损胃之剂岂可投之儿今得生幸耳实赖其父之知医也或曰经云无伐天和其症又无四肢厥冷时当酷暑而用附子何也【此一辩不可少】汪曰参茋无附子无速效而经亦曰假者反之正如冬月而用承气之类此亦舍时从症之意也
　　程明佑治闵徳病头痛身热烦懑他医汗之热益甚脉不为汗衰乃曰此隂阳交而魂魄离也程曰非也病得之内伤饮食宿滞泄之可愈已泄之而安
　　吴茭山治一人患内伤郁痰气虚诸医皆作有余之气遂用四七分气消导之剂服之气升似火又以栀子芩柏寒凉之剂服之其患増剧四体瘦削早晨气潮若火焚状【用凉药而愈甚隂覆乎阳也宜升阳散郁补胃】吴诊其脉浮大无力知气虚而清气下陷故也法宜甘温退热遂以补中益气汤倍加参茋服之其热渐平饮食倍进次以蠲饮枳术丸服十日倐然利出郁痰升许【先补胃后治痰因脉浮大无力之故】然后用六味丸入紫河车一具调理月余而瘳
　　一男子患内伤防热咳其人素欠保养不忌荤酒日久则卧牀矣吴诊之两手脉以参苏饮二贴头目稍清余热未退次以滋隂降火汤未获全效病家易医治之医曰此伤寒误于药也当得大汗而愈遂以葱白散大发其汗其脉愈浮其热愈炽日晡阳虚头痛【此后再汗为误】医尚以风邪未解仍以清肌解散之药虚益甚矣复请吴诊脉之大虚芤改革男子则亡汗失精矣与补中益气汤数服而安次以人参养荣汤五十贴其患遂愈
　　江篁南治程钜患肌热多汗时昏晕不醒目时上窜气短气逆【虚】舌上白胎腹中常鸣粒米不入诊其脉两手脉皆浮大【大则为虚】而驶带告之曰虚损内伤症也病虽剧不死盖得之惊恐过劳又兼使内过食伤中之过耳其家曰信然钜自楚归江中遇盗跃入中流几死浮水至岸衣尽濡赤身奔驰风露侵袭抵家兼有房劳饮食过度医用消导剂过多故至此江曰经云汗出而脉尚躁疾者死目直视者死在法不治然察脉尚有神可救也按此本内伤外感之症今外邪已去内伤饮食亦消导无余惟惊惕房劳失调补故气虚而汗又湿热生痰中气虚挟痰故时时晕厥也法宜补中清痰因其苦于晕厥以参茋归术麦冬陈皮五味柴胡甘草一剂投之晕厥止但觉气愈逆咽膈不利【何不用理中汤配二陈竹沥厚朴杏子归芍】乃以甘桔汤加贝母煎饮之咽膈即舒次日前方除五味归加贝母元参晕厥复作乃以人参二钱陈皮少许煎汤调人乳饮之觉安连进数剂是夜加竹沥姜汁即能食粥三次但觉上焦作疼又次日苦多汗以人参黄茋为君酸枣仁浮麦陈皮贝母为臣牡蛎麻黄根为佐桂枝木香少许为使是夜稍安脉亦收敛而小继以补中豁痰安神之剂出入加减两月而愈
　　陈球七月间行舟遇风涛惊恐又因事恼怒【内伤】病胸膈痞满食少又澡浴冒风【外感】发热小溲红八月初间医用柴芩汤痞满益甚又加自汗一医用清暑益气汤除人参黄茋服之稍寛【此方用得当】然汗益多【汗多则热退】小便黄【小便红变黄亦佳】江诊视左脉浮之不应沉取豁然虚右寸来促闗损小而驶两尺沉而无力先以香附汤吞大安丸继以参术补脾为君酸枣仁敛汗为臣枳实以泄肝芍药引金泄木当归和血润燥陈皮厚朴以理气寛胀川芎山栀香附以散郁茯苓以利水一剂汗减四之三胸膈寛食倍进夜卧安次早略觉腹胀呕吐清痰遂寛再与二服前方加半夏生姜出入加减数日而愈
　　吴氏子年三十余病发热医用药汗之不效又投五积散其热益甚兼汗多足冷【似湿温症但脉不同身热不壮不同　湿温脉闗前濡闗后急身防热】江诊其脉告曰此内伤外感也用参茋归术以补里防风活以解其表加山查以消导之一服病减半所以知吴子病者六脉皆洪大搏指【洪大搏指作虚而受风寒】气口大于人迎一倍也既而更医热复作且头疼口干鼻衂谵语昏睡江曰此汗多亡阳也投柴胡桂枝汤【热复作症见头痛口干鼻衂谵语乃阳明在经投柴胡桂枝汤妙不得认鼻衂为热以血为红汗也后以生脉饮合柴葛解肌加入生地黄芩白芍可法】和其荣卫诸症减半惟口干不除乃以麦冬生地陈皮生甘草茯神人参柴胡白芍干葛五味黄芩一服食进诸症皆除所以知之者诊其脉两手皆洪盛按之勃勃然也
　　程氏子年二十余禀弱又使内劳役过度兼有忧恐之事忽患手足战摇不定甚至反张汗出如雨常昏晕不知人一日二十余度【二十余度虚极】又吃忒饮食难进面色黎黒一医作中风治证益剧半更时江至两手战摇不能诊视捉执犹不定略诊之大搏撃【似肝藏脉】似真藏之脉乃以大剂参茋加白术陈皮大附子天麻麻黄根之类一日夜服人参二两汗少止昏晕稍疎诸症稍减连服补剂三日四体战始定脉可按病虽少回而虚未复江乃言归戒以确守前方多服庶几可愈数日来迎书曰旧症将复举之状询之乃减参茋大半江至则复作如旧乃仍前倍加参茋大剂补之乃定服人参三四觔而愈
