<!-- { "loadSidebar": true } -->
　　汪石山治一人年三十余形瘦弱忽病上吐下泻水浆不入口者七日【若是中寒该发热厥冷不见厥冷故从暑治】自分死矣汪诊脉八至而数曰当夏而得是脉暑邪深入也吐泻不纳水谷邪气自甚也宜以暑治遂以人参白虎汤进半杯良久复进一杯觉稍安三服后减去石膏知母以人参渐次加作四五钱黄柏陈皮麦冬等随所兼病而佐使一月后平复
　　一人痩长而脆暑月过劳饥饮烧酒遂病热汗昏懵语乱汪视之脉皆浮小而缓按之虚豁曰此暑伤心劳伤脾也盖心藏神脾藏意二藏被伤宜有此症法宜清暑以安心益脾以寜志意遂用八物加麦冬山栀子陈皮煎服十余贴而愈
　　江篁南曰夏月热倒人昏迷闷乱急扶在隂凉切不可与冷饮当以布巾衣物等蘸热汤覆脐下及气海间续续以汤淋布巾上令撒脐腹但暖则渐醒也如仓卒无汤处掬道上热土于脐端以多为佳冷则频换也后与解暑毒若才热倒便与冷饮或冷水淋之即死又一法道途无汤处即掬热土于脐上仍拨开作窝子令众人溺于中以代热汤亦可取效解暑用白虎汤竹叶石膏汤之类凡觉中暑即嚼生姜一大块冷水送下如不能嚼即用水研灌之立醒路途仓卒无水渇甚急嚼生葱二寸许和津同咽可抵饮水二升
　　江应宿治岳母年六十余六月中旬劳倦中暑身热如火口渇饮冷头痛如破脉虚豁二三至一止投人参白虎汤日进三服渇止热退头痛用白萝葡汁吹入鼻中良愈
　　湿
　　寒湿之邪身黄而不热体重而不渇
　　许学士治一人病身体痛而黄喘满头痛自能饮食【里无病】大小便如常脉大而虚鼻塞且烦许曰非湿热宿谷相搏此乃头中寒湿也不可行茵陈五苓散仲景云湿家病身疼痛发热面黄而喘头痛鼻塞而烦其脉大自能饮食腹中和无病病在头中寒湿故鼻塞纳药鼻中则愈仲景无方见外台删繁证云治天行热病盖通贯脏腑沉皷骨髓之间或为黄疸宜蒂散【蒂一味为末些少搐鼻内出黄水即愈】
　　罗谦甫治征南元帅忒木儿年近七十秋间征南过扬州时仲冬病自利完谷不化脐腹冷痛足胫寒以手搔之不知痛痒常烧石以温之亦不得暖诊之脉沉细而防盖髙年气弱深入敌境军事烦冗朝暮形寒饮食失节多饮乳酪履卑湿阳不外固由是清湿袭虚病起于下故胻寒而逆内经曰感于寒则受病防则为咳盛则为泄为痛此寒湿相合而为病也法当急退寒湿之邪峻补其阳非灸病不已先以大艾壮于气海灸百壮补下焦阳虚次灸三里各三七壮治胻寒而逆且接引阳气下又灸三隂交散足受寒湿之邪遂处方云寒淫所胜治以辛热湿淫于外平以苦热以苦发之以附子大辛热助阳退隂温经散寒故以为君干姜官桂大热辛甘亦除寒湿白术半夏苦辛温燥脾湿故以为臣人参草豆甘草大温中益气生【原本误干】姜大辛温能散清湿之邪葱白辛温能通上焦阳气故以为佐又云补下治下制以急急则气味厚故作大剂服之不数服泻止痛减足胻渐温调其饮食十日平复明年秋过襄阳值霖雨旬余前症复作再依前灸添阳辅各灸三七壮再以前药投之数服愈
　　一人年三十余形色瘦黒饮食倍进食后吐酸食饭干恶难吞尝有结痰注于胸中不上不下才劳则头晕眼花或时鼻衂粪后去红或黒午后至晩胸膈烦热眉心时痛好睡醒来口舌干苦盗汗梦遗脚冷手及臀尖生脓泡疮【此症有属肝脾郁结者以加味归脾治之同四七汤】医以四物汤凉血剂投之不效罗诊之左脉小弱而数右脉散弱而数俱近六至【虚热之病】曰症脉皆属隂虚作隂虚治之不效何也此必脾虚湿郁为热而然也今用滋隂降火反滋湿而生热病何由安宜用参茋甘温之剂补脾去湿可焉问曰丹溪论瘦黒者鼻衂者脉数者参茋当禁罗曰医贵知变不可执泥脉经云数脉所主其邪为热其症为虚【能食能睡非虚而兼郁邪郁则致火用药之妙亦神矣哉】遂以人参二钱黄茋一钱半白术麻黄根生地茯苓麦冬各一钱归身川芎各八分黄芩七分麦芽厚朴黄柏五味加泽泻柴胡青皮山栀子各七分甘草五分服十余贴胸腹腰脐生小疥而愈
　　春夏之交人病如伤寒其人汗自出肢体重痛转侧难小便不利此名风湿非伤寒也【小便不利非表症伤寒可知　仲景伤寒第七症用桂枝加附子汤治冬月正伤寒此春夏之交宜五苓】隂雨之后卑湿或引饮过多多有此症但多服五苓散小便通利湿去则愈切忌转泻发汗小悮必不可救初虞世云医者不识作伤风治之发汗死下之死己未京师大疫正为此罗得其说救人甚多大抵五苓散能分水去湿耳胸中有停饮及小儿吐哯欲作癎五苓散最妙【节庵云肢体肿不能转侧额上防汗恶寒不欲去衣大便难小便利热至日晡而剧宜活冲和防解肌咽渇小便不利五苓防】
　　中山王知府次子年十三嵗六月中旬暴雨方过地水泛溢因而戏水衣服尽湿母责之至晩觉精神昏愦怠惰嗜卧次日病头痛身热腿脚沉重【非湿而何】一女医用和解散发之闭戸塞牖覆以重衾以致苦热不胜遂发狂言欲去其衾而不得去是夜汗至四更【汗】湿透其衾明日循衣撮空又以承气汤下之【下】下后语言渐不出四肢不能収持有时项强手足瘛疭搐急而挛目左视而白睛多口唇肌肉蠕动饮食减少形体羸瘦罗视之具说前由详之盖伤湿而失于过汗也且人之元气起于脐下肾间动气周于身通行百脉今盛暑之时大发其汗汗多则亡阳百脉行澁故三焦之气不能上荣心肺【上气不足】心火旺而肺气燋况因惊恐内畜经曰恐则气下阳主声阳既亡而声不出也阳气者精则养神柔则养筋又曰夺血无汗夺汗无血今发汗过多气血俱衰筋无所养其病为痉则项强手足瘛疭搐急而挛目通于肝肝者筋之合也筋既燥而无润故目左视而白睛多肌肉者脾也脾热则肌肉蠕动故口唇蠕动有时而作【有悮为筋惕肉瞤而用温者毫厘千里之别】经云肉痿者得之湿地也脾热者肌肉不仁发为肉痿痿者痿弱无力运久为不仁阳主于动今气欲竭热留于脾故四肢不用此伤湿过汗而成壊证也当治时热益水原救其逆补上升生发之气鍼经曰上气不足推而扬之此之谓也以人参益气汤治之【补中益气汤加白芍黄柏】经曰热淫所胜治以甘寒以酸收之人参黄蓍之甘温补其不足之气而缓其急搐故以为君肾恶燥急食辛以润之生甘草甘防寒黄柏苦辛寒以救肾水而生津液故以为臣当归辛温和血脉陈皮苦辛白术苦甘炙草甘温益脾胃进饮食肺欲收急食酸以收之白芍之酸防寒以收耗防之气而补肺金故以为佐升麻柴胡苦平上升生发不足之气故以为使乃从隂引阳之谓也名曰人参益气汤水二盏半先浸两时辰煎至一盏热服早食后午食前各一服投之三日语声渐出少能行歩四肢柔和饮食渐进至秋而愈
　　丹溪治一人患湿气背如负二百觔重以茯苓白术干姜桂心泽泻猪苓酒芩木通苍术服愈
　　一少年素湿热又新婚而劳倦胸膈不快觉有冷饮脉濇大因多服辛温大散药血气俱衰以苍术白术半夏陈皮各五钱白芍六钱板七钱半柏皮甘草各一钱半黄芩三钱宿砂一钱炊饼丸服愈
　　一人因湿气两脇疼痛腰脚亦痛白浊渗湿汤加参术木通泽泻防巳甘草苍术苍耳黄柏知母牡砺板川归白芍地黄等分煎服愈
　　一人湿气腰似折胯似冰以除湿汤加附子【平胃散配附子妙】半夏厚朴苍术木香陈皮茯苓牛膝杜仲酒芩猪苓泽泻黄柏知母等分煎服愈
　　一人湿气二胯痛小便不利当归拈痛汤加滑石木通灯心猪苓泽泻
　　一女子十七八嵗髪尽脱饮食起居如常脉防而濇轻重皆同此厚味成热湿痰在膈间复因多食梅酸味以致湿热之痰随上升之气至于头薫蒸髪根之血渐成枯槁遂一时脱落宜补血升防之药用防风通圣散去硝惟大黄三度酒制炒兼以四物汤酒制合作小剂煎以灰汤入水频与之两月余诊其脉湿热渐解乃停药淡味调养二年髪长如初【琇按此案重见眉髪自落门】
　　江篁南自治一少年夏月因以冷水浸两足跟又坐湿地患足跟肿痛不能移歩困卧数月教以干土圾一块穵一凹如足跟大炭火烧红去火用醋一碗沃之任其渗干乃以足跟临土圾初略悬髙薫之渐渐近之其下体骨节皆酸快不可言且有防汗连换土砖薫三四日而愈
　　江应宿治嘉兴钱举人每逢隂雨则腰膝沉重如带千钱不能歩履人肥而脉沉缓此湿病也投茯苓渗湿丸二陈加苍术活黄芩而愈
　　消渇
　　莫君锡不知何许人大业中为太医丞炀帝晩年沉迷酒色方士进大丹帝服之荡思不可制日夕御女数十人入夏帝烦躁日引饮数百杯而渇不止君锡奏曰心脉烦盛真元大虚多饮则大疾生焉因进剂治之仍乞进冰盘于前俾上日夕朝望之亦解烦躁之一术也
　　方勺【博按元本悮张杲】治提铸钱朝奉郎黄沔久病渇极疲瘁方每见必劝服八味丸初不甚信后累治不痊谩服数两遂安或问渴而以八味丸治之何也对曰汉武帝渴张仲景为处此方【琇按仲景乃建安时人方谓其治汉武不知何本赵养葵亦仍其悮】盖渴多是肾之真水不足致然若其势未至于消但进此剂殊佳且药性温平无害也【泊宅编】
　　李东垣治顺徳安抚张耘夫年四十余病消渴舌上赤裂饮水无度小便数多李曰消之为病燥热之气胜也内经云热淫所胜佐以甘苦以甘泻之热则伤气气伤则无润折热补气非甘寒之剂不能故以人参石膏各二钱半甘草生炙各一钱甘寒为君启元子云滋水之源以镇阳光故以黄连三分酒黄蘖知母山栀各二钱苦寒泻热补水为臣以当归麦冬白葵兰香各五分连翘杏仁白芷各一钱全蝎一个甘辛寒和血润燥为佐以升麻二钱柴胡三分藿香二分反佐以取之桔梗三钱为舟楫使浮而不下也名之曰生津甘露饮子为末汤浸蒸饼和成剂捻作饼子晒半日杵筛如米大食后每服二钱抄在掌内以舌防之随津咽下或白汤少许送下亦可此治制之缓也治之旬日良愈古人消渴多传疮疡以成不治之疾此既效亦不传疮疡以夀考终后以此方治消渴诸症皆验【卫生宝鉴】
　　蜀医张肱治眉山有揭颖臣者长七尺健饮啖倜傥人也忽得消渴疾日饮水数斗食常倍而数溺消渴药服之逾年病日甚自度必死张诊脉笑曰君几误死矣取麝香当门子以酒濡之作十余丸取枳枸子为汤饮之遂愈问其故张曰消渴消中皆脾衰而肾败土不胜水肾液不上泝乃成此疾今诊頴臣脾脉热极而肾不衰当由酒与果实过度虚热在脾故饮食兼人而多饮饮水既多不得不多溺也非消渴也麝能败酒果近輙不结而枳枸即木蜜亦能消酒毒屋外有此木屋中酿酒不熟以其木为屋其下酿无味故以二物为药以去酒果之毒也
　　滑伯仁治一人患消渴众医以为肾虚水竭津不能上升合附子大丸服之既服渴甚旧有目疾兼作其人素丰肥因是瘦损仓惶请滑视之曰隂阳之道相为损益水不足则济之以水未闻水不足而以火济之不焦则枯乃令屏去前药更寒剂下之荡去火毒继以苦寒清润之剂竟月平复
　　一士人患消渴服银柴胡一味愈渴热甚加黄连同煎服后服大补隂丸不渴体健
　　一仕人患消渴医者断其逾月死弃官而归中途一医者令急遣人致北梨二担食尽则瘥仕者如其言才渴即啖梨未及五六十枚而病愈
