<!-- { "loadSidebar": true } -->
　　郁
　　丹溪治一室女因事忤意郁结在脾半年不食但日食熟菱米枣数枚遇喜食馒头弹子大深恶粥饭朱意脾气实非枳实不能散以温胆汤去竹茹与数十贴而安
　　一少妇年十九因大不如意事遂致膈满不食累月惫甚不能起坐已【脾】午【心】间发热面赤酉【肾】戌【心包】退夜小便数而防滴脉沉濇而短小【沉为气滞濇为血瘀短小为虚】重取皆有经水不足此气不遂而郁于胃口有瘀血而虚中宫郤因食郁而生痰遂补泻兼施以参术各二钱茯苓一钱红花一豆大带白陈皮一钱浓煎食前热饮之少顷药行与粥半匙少顷与神祐丸减轻粉牵牛【减轻粉牵牛即小胃丹】细丸如芝蔴大津液咽下十五丸昼夜二药各进四服至次日食稍进第三日热退面不赤七日而愈
　　一女许嫁后夫经商二年不归因不食困卧如痴无他病多向里牀睡朱诊之肝脉出寸口曰此思想气结也药难独治得喜可解不然令其怒脾主思过思则脾气结而不食怒属肝木木能尅土怒则气升发而冲开脾气矣令激之大怒而哭至三时许令慰解之与药一服即索粥食矣朱曰思气虽解必得喜则庶不再结乃诈以夫有书旦夕且归后三月夫果归而愈
　　孙景祥治李长沙学士年三十九时患脾病其症能食而不能化因节不多食渐节渐寡几至废食气渐薾形日就惫医咸谓瘵也以药补之病弥剧时嵗暮医曰吾技穷矣若春木旺则脾必伤重防孙来视曰及春而解因怪问之孙曰病在心火【必左寸洪数之脉】故得木而解彼谓脾病者不揣其本故也公得非有忧郁之事乎曰噫是也盖是时丧妻亡弟悲怆过伤积久成病非惟医莫之识而自亦忘之矣于是尽弃旧药悉听孙言三日而一药不过四五剂及春果愈李因叹曰医不识病而欲拯人之危难矣哉世之狥名遗实以躯命托之庸人之手往往而是向不遇孙不当补而补至于羸惫而莫悟也【麓堂文集】
　　州监军病悲思郝允告其子曰法当得悸而愈时通守李宋卿御史严甚监军向所惮也允与子请于宋卿一造问责其过失监军惶怖汗出疾乃已【邵氏闻见録】
　　虞恒徳治一人年三十嵗三月间房事后乗马渡河遇深渊沉没幸马健无事连湿衣行十五里抵家次日憎寒壮热肢节烦疼似疟非疟之状医作虚症治用补气血药服月余不效更医作瘵治用四物加知母黄柏地骨皮之类及大补隂丸倍加紫河车服至九月反加满闷不食雇乳妪日止饮乳汁四五杯粒米不入虞诊视六脉皆洪缓重按若牢右手为甚虞作湿郁治用平胃散倍苍术加半夏茯苓白术川芎香附木通砂仁防风活加姜煎服黄昏服一贴一更时又服一贴至半夜遍身发红丹如瘾疹【湿郁而为热病邪才】透片时遂没而大汗索粥与稀粥二碗由是诸病皆减能食仍与前方服三贴后以茯苓渗湿汤倍加白术服二十贴而安【琇按此案宜入湿门】
　　括苍吴球治一宦者年七十少年患虚损素好服补剂一日事不遂意头目晕精神短少请医调治遂以前症告之谓常服人参养荣补中益气等汤每贴用人参三五钱其效甚速若小可服之茶汤耳医者不察遂以前方倍以人参熟地弗效都以为年髙气血两虚当合固本丸与汤丸并进可以速效服之数服筋脉反加以气急吴诊其脉大力薄问有病情因得之曰先生归休意切当道欲留岂无抑郁而致者乎况公有年气之所郁医者不审同病异名同脉异经【二句妙】之说概行补药所以病日加也病者叹曰斯言深中予病遂以四七汤数服稍寛气血和平浃旬而愈
　　程仁甫治一妇年二十余秋生一子次年春夏经行二次既而不月自以为姙至六七月渐渐内热口渴八月大热大渇程未诊视为用补血安胎之剂不效自秋徂冬连经数医症渐重次年二月复诊六脉沉数浮取不应形瘦憔悴烦热不休日夜手握铁器或浸冷水中一日用茶二十余碗体倦食少恶心吐出如豆沫状胸滞不快经闭不行程思前症皆火郁于内不能发泄故热渇也经曰火郁发之是其治也用升阳散火汤四剂热去其半心胸舒畅继用参茋甘归芍地知膏味麦门葛陈生津止渇气滞加青皮干呕少加藿香出入服至五十余剂更以人参固本丸对坎离丸每料加鹿角胶三两五味桃仁各一两红花七钱以为生血之引用也服二月余热退口渇十去七八口沫清丸药数料三年后经行有孕
　　钱渐川幼攻文勤苦久之抱郁成疾上焦苦咽闭中焦苦膈噎烦闷下焦苦遗浊极而呕血几殆医防效顾爱杏分治之上焦用药清火解毒食饱服中焦用药开郁除烦食后服下焦用药升降水火空心服品不过三四剂不过五六病若失
　　颐养
　　张本斯五湖漫闻云余尝于都太仆坐上见张翁一百十三嵗普福寺见王瀛洲一百三十嵗毛间翁一百三嵗杨南峰八十九嵗沈石田八十四嵗吴白楼八十五嵗毛砺庵八十二嵗诸公至老精敏不衰升降如仪问之皆不饮酒若文衡翁施东冈叶如岩耄耋动静与壮年不异亦不饮酒此见酒之不可以沉湎也
　　人生类以眠卧为晏息饮食为颐养不知睡卧最不可嗜禅家以为六欲之首嗜卧则损神气饮食不可过多多能抑塞阳气不能上升将以养生实以残生也君子夙兴夜寐常使清明在躬淡餐少食常使肠胃清虚则神气周流隂阳得位此最养生之大要【推篷寤语】
　　孔子曰人有三死而非其命也已自取也夫寝处不时饮食不节逸劳过度者疾苦杀之【家语】
　　庄子曰夫畏途者十杀一人则父子兄弟相戒必盛卒徒而后敢出焉不亦智乎故人之所畏者袵席之上饮食之间而不知戒者过也
　　栁公度年八十余有彊力常云吾初无术但未尝以气海暖冷物熟生物不以元气佐喜怒耳【唐书】
　　医戒
　　进士王日休劝医云医者当自念云人身疾苦与我无异凡来请召急去无迟或止求药宜即发付勿问贵贱勿择贫富専以救人为心以结人縁以积已福冥冥中自有祐之者若乗人之急切意求财用心不仁冥冥中自有祸之者吾乡张彦明善医僧道贫士军兵官员及凡贫者求医皆不受钱或反以钱米与之人若来召虽至贫亦去富者以钱求药不问钱多寡必多与药期于必效未尝萌再携钱来求药之心病若危笃知不可救亦多与好药以慰其心终不肯受钱予与处甚久详知其人为医而口终不言钱可谓医人中第一等人矣一日城中火灾周廻爇尽烟焰中独存其居一嵗牛灾尤甚而其庄上独全此神明祐助之明效也其子读书后乃预魁荐孙有二三厐厚俊爽亦天道福善之信然也使其孜孜以钱物为心失此数者所得不足以偿所失矣同门之人可不鉴哉若常如是存心廻向浄土必上品生若因人疾苦而告以浄土则易生信心使复发大愿以广其传以赎宿谴以期痊愈必遂所愿若天年或尽亦可乗此愿力往生净土常如是以化人非徒身后上品化生现世则人必尊敬而福报亦无穷矣











　　名医类案卷二
<子部,医家类,名医类案>
　　钦定四库全书
　　名医类案卷三
　　眀　江瓘　编
　　痰
　　罗谦甫治杨大防七旬余宿有风痰春间忽病头旋眼黑目不见物心神烦乱兀兀欲吐不吐心中如懊憹状头徧痛微肿而赤色腮颊亦赤色足胻冷【此足冷因痰火上升】罗曰此少壮时好饮酒久积湿热于内风痰内作上热下寒阴阳不得交通否之象也经云治热以寒虽良工不能废其防墨而更有道也然而病有逺近治有重轻防政年髙气弱上热虽盛岂敢用寒凉之剂损其脾胃经云热则砭之以三棱针约二十余处刺出紫血如露珠之状少顷头目清利诸症悉减遂处一方天麻为君柴胡黄芩黄连俱酒制为臣以治上热陈皮辛温炙甘草甘温补中益气为佐生姜半夏辛温治风痰茯苓甘平利水导湿热引而下行故以为使【立方可法】服数服邪气平而愈此案与东垣治火条中案相同
　　沧州翁治一人病寓湖心僧舍以求治翁至其人方饭坐甫定即抟炉中灰杂饭猛噬且喃喃詈人命左右掖之切其脉三部皆直上下行而左寸口尤浮滑盖风留心胞症也法当涌其痰而凝其神既涌出痰沬四五升即熟睡竟日乃寤寤则病尽去徐以治神之剂调之神完如初
　　丹溪治一室女素强健六月发烦闷困惫不食时欲入井脉沉细数弱口渐渴医作暑病治不效又加呕而瘦手心热喜在暗处脉渐伏而妄语【慿脉作暑治亦不谬但喜在暗处云云明属风痰】朱制局方妙香丸【妙香丸方　巴豆　氷片　麝　牛黄　辰砂腻粉　金箔黄蜡　蜜丸】如芡实大井水下一丸半日大便药
　　已出矣病不减遂以麝香水洗药以针穿三孔凉水吞半日下稠痰数升得睡渐愈因记金匮云昔肥而今瘦者痰也
　　一人患痰血滞不行胸中有饮服韭汁三四盏胸中烦躁不宁无效以瓜蒌仁一钱半夏二钱贝母三钱为末炊饼丸麻子大姜汤送下即抑痰丸
　　一人遍身俱是块块即痰也二陈加白芥姜炒黄连煎服
　　一人年五十形肥味厚且多忧怒脉常沉濇自春来得痰气病医认为虚寒率与燥热香窜之剂至四月间两足弱气上冲饮食减朱视之曰此热而脾虚痿厥之症作矣形肥而脉沉未是死症但药邪太盛当此火旺实难求生且与竹沥下白术膏尽二斤气降食进一月后仍大汗而死【此案又见第八卷痿症门】
　　一妇年五十余素多怒因食烧酒次早面浮絶不思食【痰】身倦怠脉沉濇独左豁大朱作体虚有痰气为痰所隔不得降当补虚利痰药为主【煎六君吞滚痰丸】每早以二陈加参术大剂与一贴后探令吐出药辰时与索矩三和汤三倍加白术至睡后以神祐丸七粒挠其痰【神祐丸不如滚痰丸佳】如此一月而安
　　虞恒徳治一妇四月间因多食青梅得痰饮病日间胸膈中大痛如刀锥至晩胸中痛止而膝防大痛盖痰饮随气升降故也一医作胃寒治【胃寒之脉宜见沉迟或今见洪数而滑非寒可知】用干姜良姜官桂乌附丁沉辈及煑胡椒粥间与病日剧加之口渴小水淋沥虞诊其六脉洪数而滑作清痰处治令其亟烹竹沥服三日口不渇小水亦不淋沥但胸中与膝互痛如旧用芦葡子汁研与半碗吐痰半升至夜痛尤甚而厥正所谓引动其猖狂之势耳【粗工至此束手无策矣】次日用参芦一两逆流水煎服不吐又次日苦参煎汤服亦不吐又与附子尖桔梗芦皆不吐一日侵晨梨芦末一钱麝香少许酸浆水调与始得大吐至次日天明吐方定前后得痰及稠饮一小桶其痛如脱调理而安
　　一东南朝贵素畏热药病痰輙云火痰茹芩连一日冬雪寒冽呕以死韩飞霞以黒附子一片砒一分舂入姜汁刧之大吐又服暖药而愈此盖地气束人岂可拘执自误况痰生于湿湿生于寒乎【吐寒痰之法】
　　防稽徐彦纯治一人病痰数年不愈诊其脉左手微细右手滑大防细为寒滑大为燥以瓜蒂防涌其寒痰数升汗出如沃次以导水丸禹功散去肠中燥垢亦数升人半愈后以淡剂流湿降火开胃口不逾月而瘥【吐下兼行】
