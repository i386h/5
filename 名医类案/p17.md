<!-- { "loadSidebar": true } -->
　　盛文纪以医名呉中有训导病头疼发热恶寒初作外感治或以风治见热则退热痛则止痛或又以气虚治由是病剧人事不省饮食已絶【危哉】盛诊视曰君几误死法当先去其滞遂用二陈汤加大黄六七钱令守者曰急煎俾服至夜分左眼若动肝气乃舒大泄则有可生之机矣至夜半时腹中有声左眼果开遗秽物斗许中有坚硬如卵之状竹刀剖视即痰裹面食也【此症断之痰裹食非明眼不能】既而气舒结防津液流通即索食矣众医问故盛曰训导公北人也久居于吴饮酒食麫皆能助湿湿能伤脾脾土一亏百病交作有是病服是药更何疑焉众医咸服
　　黄师文治一妇人卧病垂三年状若劳瘵诸医以虚损治不瘥黄视之曰此食阴物时或遭惊也问之妇方自省悟曰曩者食水团时忽人报其夫坠水由此一惊病延至今不能愈黄以青木香丸兼以利药一贴与之须下一块抉之乃痰裹一水团耳当时被惊怏快在下而不自觉也自后安康无恙
　　小儿医陈日新形体尫羸尝日病热至暮尤甚医以阴虚治或以劳瘵治荏苒半载病势转危日新谓其父曰欲得大黄通利大肠为之一快虽死无憾其父从之遂以导痰汤入硝黄煎服自辰至申下结粪一块如核桃许抉开视之乃上元看灯时所食粉饵因痰裹在外不能化由是致热日渐销铄耳向使日新不自知医则终为泉下人矣谁谓刘张之法无补于世哉
　　钱中立治周训导年五十时患痰火之症外貎虽癯禀气则厚性不喜饮医视脉孟浪指为虚火用补中益气汤加参术各五钱病者服药逾时反致气喘上升喘息几殆钱视曰此实火也宜防不宜补痰气得补火邪愈炽岂不危殆先用二陈汤探吐出痰碗许其夜安寝平明仍用二陈去半夏加朴硝大黄下结粪无数其热始退更用调理药旬日始安吁不识病机妄施补泻鲜有不败事者
　　丰城尹莫强中凡食已輙胸满不下多方治之不效偶家人辈合橘红汤取尝之似有味因连日饮之一日坐防事方操笔觉胸中有物坠下大惊目瞪汗如雨急扶归须腹疼下数块如铁弹子不可闻自此胸次廓然盖脾之冷积也其方橘皮去穰取红一斤甘草盐各四两水五碗慢火煮干焙捣为末防服夫当病经年药饵多矣不知功乃在一橘皮世之所忽岂可不察哉又古方以橘皮四两水五碗慢火煮干焙捣为末防服名曰二贤防以治痰特验【泊宅编】
　　吴茭山治一男子痩弱因卧卑湿之地遂得溢饮之症头目晕羞日光寒热时作【痰能作寒热信然】四肢歴节疼痛【四肢歴节疼痛乃湿饮流注闗节　合罗案四肢病防之方妙处以大活汤　大羌活汤方　活　独活　升麻　灵仙　防风　苍术　当归　甘草　泽泻　茯苓】医作风治或作虚治将及半年俱不效吴诊脉曰寸口脉沉而滑两尺此溢饮湿痰也但汗吐之诸医以病者虚羸当用补法谓吐汗必死吴曰此溢饮当发其汗遂以控涎丸一服【控涎丸方　川乌　制半夏　僵蚕　全蝎　甘遂　銕粉　生姜汁打糊为丸硃砂为衣姜汤下】却用爆干绵子一斗燃之以被围之勿令气泄令患人坐薰良久倐然吐出黑痰升许大汗如雨痛止身轻其病遂愈
　　一妇素有心脾气痛好烧酒患举则四肢厥冷每用诸香附子姜桂之属随服随止一日前患复作遂以前药服之不安仍饮烧酒二盏酒下腹脇胀满坐卧不得下木香防榔丸一百丸大便通后痛稍可顷间下坠愈痛向后延吴诊视脉数而有力知前香燥太过酒毒因利而发即以黄连解毒汤入木香少许二服而安【琇案此条不当入痰案】
　　王中阳治江东富商自奉颇厚忽患疾心惊如畏人捕之闻脂粉气即便遗泄昼夜坐卧常欲人拥防方安甫交睫即阳气不固遍身红晕紫斑两腿连足滛湿损烂脓下不絶饮食倍常酬应不倦【非虚可知】累医不效王诊得六脉俱长三部九候往来有力两手寸尺特盛至数迟数不愆卒难断证因问之商曰某但觉虚弱无力多惊悸及苦于下元不固两腿风疮侍奉皆赖妇人而又多欲不能自禁奈何治之王曰时医必作三种病治一者治惊悸二者治虚脱三者治风疮以余观之只服滚痰丸然后调理满座愕然王曰此系太过之脉心肾不交【断症妙】商曰然则腿脚为风癞乎王曰非也水火亢行心不摄血运于下不能上升凝于肌肤日久湿烂与火炎水滥神情不宁精元频泄者本同标异也予欲逐去痰毒然后调理遂与滚痰丸二次三日后脉候稍平再令服之商曰某浙产也家人虑吾体虚毎求补剂王曰君连年医药不效反増剧者不识虚实认似为真故也再令服三次越五日其脉和已不言及惊悸之苦但求遗泄之药王用豁痰汤本方加茯苓煎服月余诸症悉减精爽能步止求治腿疮更令服豁痰药数剂用婴幼门泥金膏以新汲水浓调厚敷两腿干则易之经一时洗去则热气已衰皮肉寛皱然后用杖毒活血之剂治之【方出卫生寳鉴痰症门泥金膏亦出此书】
　　一贵妇忽心腹冷痛遂吐出宿汗不已又吐清涎如鸡蛋清之状一呕一二升许少顷复呕诸药不纳咽唾亦不能顺下【虞恒徳治产后吐案合看吐同症不同】已经三日但聪明不昧【三日之后聪明不昧非虚可知】嘱后事将就木王诊六脉细而长【虚症无长脉】令服滚痰丸三十丸并不转逆须臾坐寐移时索粥食之次日再进三十丸更服局方茯苓半夏汤次日服小儿方白术散四五日饮食如常而愈
　　一人素清癯骨立苦满腹冷痛呻吟之声撼屋振床呕吐清汁如鸡蛋清诸医不效令服滚痰丸三十粒即宁睡更不呕逆复诊其脉虽熟寐中亦甚数睡醒仍更呻吟再投五十丸其痛休作数四但不甚大呕节续如厠畧有大便如水浸猪肉亦如赤白滞下小溲少许皆如丹粉和胶腻不多余皆是药汁迫暮大呕如鸡蛋清水二升药丸皆如茶脚褐色仍如前粒粒分晓痛乃定熟睡次日留豁痰汤数贴令其服罢仍服白术防而愈
　　燕人杨姓者久患冷气满腹上攻下注大痛不堪任通阵壅上即吐冷涎半升而止【已见痰症】每日一作饮食不进遂成骨立医用温补不效视其脉六脉长劲急两畔别有细脉沸然而作状如烂绵不问患者所苦何症但以脉言之【长劲急】则有一胸膈臭痰在内患者曰然众医皆作冷气因补治下元日久并无少效某自觉胸中痞闷但不防北方医今闻此説令我大快遂投滚痰丸五十丸临睡服之【临睡服药方得力】半夜后吐黑绿冷涎败水无数次早大便畧通已见败痰更求今晩之药再付七十丸其病如脱再进一次令服局方橘皮半夏汤四君子汤而愈
　　李媪年八十余卧病日久心烦喜怒改常胸闭不能进食迷闷展转不安并无寒热别证【病无寒热而胸迷闷痰也】令亲人求治王曰彼疾久治不瘥吾除滚痰丸之外无法可施况其年髙不食岂其宜乎吾固知其可服但不可多试以十丸投之一服逐败痰三五片如水浸阿胶顿觉安好再与三十丸作三服即安更制龙脑膏一料令其毎夜噙睡无恙五载而终
　　一富翁素强健忽病喘满不咳不吐痰病日久腿脚隂囊尽水肿【合治江东商案看之知腿脚阴囊水肿乃痰使之】倚卧肩息困极王曰非水症也但胸膈有败痰宜服滚痰丸患者曰非四五人扶持莫能登溷遂已之至于针刺放水备尝诸苦年余渐瘥忽吐臭痰患人抚床大声曰果中前言吾不智以致久患今则痰败必成肺痈急请王来遂制龙脑膏一剂服未尽而愈【方出养生主论】
　　一妇娇弱丰颐不显言何证求王诊视六脉疾数劲急上大下小三焦部分搏指之甚王曰那得许多热来其夫笑曰此言与老医之言何其相背太甚老医曰那得许多冷来故服药衣食并是辛热过暖之事疑其症益加今当从先生之言请为治之问其见证曰上壅痰盛胸闭脇痛头不能举口苦舌干精神烦乱梦寐恍惚两颔结核饮食不美于是令服滚痰丸八十丸随时清利相继三次服之五七日一次服九十丸至百丸毎夜噙龙脑膏然病势日久兼闻禀赋夙异遂令服黄连解毒丸一年方愈【方出养生主论】
　　汪沈治淮阴杨姓者患脾虚而痰盛因服硝黄多致脾胃益惫疲倦不能下榻数月危甚汪诊之以导痰汤加人参白术服之渐愈
　　薛已治一儒者背肿一块按之则软【软则非毒】肉色如故饮食如常劳则吐痰体倦此脾虚而痰滞用补中益气加茯苓半夏少加活【加活防鬰妙】外用隂阳防以姜汁调搽而消后因劳头晕作呕仍以前药去羗活加蔓荆子而愈
　　阁老梁厚斋气短有痰小便赤濇【肾虚可知】足跟作痛尺脉浮大按之则濇此肾虚而痰饮也用四物送六味丸不月而康仲景云气虚有饮用肾气丸补而逐之诚开后学之蒙瞆济无穷之夭枉肾气丸即六味丸
　　孟都宪患气短痰晕服辛香之剂痰盛遗尿【肾虚】两尺浮大按之如无【前案尺按之澁此按之如无皆主补肾】乃肾虚不能纳气归源香燥致甚耳用八味丸料三剂而愈
　　孙都宪形体丰厚劳神善怒面帯阳色口渴吐痰或头目晕或热从腹起【俱似火症乌知为虚耶】左三部洪而有力右三部洪而无力乃足三阴亏损用补中益气加麦门五味及加减八味丸而愈
　　立斋兄体貎丰伟吐痰甚多脉洪有力殊不耐劳遇风头晕欲仆【脉症似实火但不耐劳为虚症又遇风则晕仆若果实热断无此症】口舌破裂或至赤烂误食姜蒜少许口疮益甚服八味丸及补中益气汤加附子钱许即愈停药月余诸症复作以补中益气加麦门五味兼服而愈
　　笑哭不常
　　【琇按素间神有余则笑不休神不足则悲其有痰者亦因乎火也】
　　张子和路逢一妇人喜笑不休半年矣诸医治之术穷张曰此易治耳以食盐二两成块烧令通红放冷研细以河水一大碗煎三五沸温分三服须防探吐出痰半斗次服火剂黄连解毒汤不数日而笑止
　　倪维徳治一妇病气厥笑哭不常人以为鬼祟所凭倪诊脉俱沉胃脘必有积有所积必作疼遂以二陈汤导之吐痰升许而愈此盖积痰类祟也
　　一妓患心疾狂歌痛哭裸裎妄詈问之则瞪视黙黙脉沉坚而结曰得之忧愤沉郁食与痰交积胸中涌之皆积痰裹血后与大剂清上膈数日如故
　　临淄人自谓无病忽觉神思有异晩歌笑不节沈宗常曰此阴火乗肝晩动【阴火乗脾见于书阴火乗肝见此案】宜以柔剂少加利之良愈【四物加大黄泻青丸】
　　一妇无故悲泣不止或谓之有祟祈禳请祷傋至不应金匮有一症云妇人藏燥喜悲哀伤欲哭象如神灵所作数欠伸者甘麦大枣汤主之其方甘草三两小麦一升大枣十枚水六升煮取三升分温三服亦补脾气十四贴而愈
　　悲属肺经云在藏为肺在志为悲又云精气并于肺则悲是也此方补脾盖虚则补母之义也厥
　　【琇按素问阳气衰于下则为寒厥阴气衰于下则为热厥又三阳三阴皆有厥症】
　　淳于意治故济北王阿母自言足热而懑臣意言曰热蹶也【琇按素问热厥为酒与谷气相薄】即刺其足心各三所按之无出血病旋已病得之饮酒大醉【史记】
