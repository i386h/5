<!-- { "loadSidebar": true } -->
　　子和治西华季政之病寒厥其妻病热厥前后十余年其妻服逍遥散十余剂不效二人脉皆浮大而无力政之曰吾手足之寒时时渍以热汤寒不能止吾妇手足之热终日沃以冷水而不能已何也子和曰寒热之厥也此皆得之贪饮食縦嗜欲遂出内经厥论证之政之喜曰内经真圣书也十余年之疑今而释然縦不服药愈过半矣子和曰热厥者寒在上也寒厥者热在上也寒在上者以温剂补肺金热在上者以凉剂清心火分处二药令服之不旬日二人皆愈矣【热用温剂寒用凉剂治法之变无逾此】
　　一少妇气实多怒事不如意忽大呌而欲厥盖痰闭于上火起于下而上冲滑伯仁乃用香附五钱生甘草三钱川芎七钱童便姜汁炒煎服又用青黛人中白香附丸服稍愈后用吐法乃安再用导痰汤加姜汁黄连香附生姜下龙防丸安
　　吕元膺治一僧病厥已三日不知人切其脉右寸口之阳而迟少阴之脉【左尺】而劲不满四十动而止此寒邪乗于肾肝所致法当以辛甘复其阳为作汤三升顿服遂起对客如不病然一藏已絶去此若干日当复病即死果验
　　丹溪治一妇病不知人稍苏即号呌数四而复昏朱诊之肝脉数而且滑曰此怒心所为盖得之怒而强酒也诘之以不得于夫每夜必引满自酌解其懐朱治以流痰降火之剂而加香附以防肝分之郁立愈
　　一人平生脚自踝以下常觉热冬不加绵于上常自言我资禀壮不怕冷朱曰此足三阴虚宜断欲事以补养阴血庶几可免彼笑而不答年方十七痿半年而死
　　刘锡镇襄阳日宠妾病伤寒暴亡众医云脉絶不可治或言市上卖药许道人有竒术可用召之曰是寒厥尔不死也乃请健卒三十人作速掘坑炽炭百斤杂薪烧之俟极热施荐覆坑舁病人卧其上葢以毡褥少顷气腾上如蒸炊遍体流汗衣被透湿已而顿苏如取药数种调治即日愈【夷坚志】
　　陈斗嵓治一妇人病厥逆脉伏一日夜不苏药不能进陈视之曰可活也鍼取手足阳明【手阳明大肠合谷穴足阳明胃厉兑穴】气少囬炙百防穴乃醒初大泣既而曰我被数人各执凶器逐潜入柜中闻小儿啼百计不能出又闻击柜者隙见微眀俄觉火燃其盖遂跃出其击柜者针也燃柜盖者炙也
　　郝允治二里妇一夜中口噤如死状允曰血脉滞也不用药闻鸡声自愈一行踸踔辄踣允曰脉厥也当活筋以药熨之自快皆验
　　游以春治一嫠妇年三十余忽午后吐酸水一二碗许至未时心前作痛至申痛甚晕去不省人事至戍方苏如故每日如此医治期年不愈游至用二陈下气之剂不效熟思其故忽忆鍼经有云未申时气行膀胱想有瘀血滞于此经致然遂用归尾红花各三钱干漆五钱煎服痛止吐定晕亦不举次日复进一贴前症俱愈第三日前方加大黄桃仁饮之小便去凝血三四碗而痊
　　江篁南治一妇忽如人将冷水泼之则手足厥冷不知人少顷发热则渐省一日二三次【虚何疑】江诊六脉俱微若有若无欲絶非絶此气虚极之症也用人参三钱陈皮一钱枳殻二分人参渐加服参六两而愈
　　一人卧然死去腹中走气如雷名曰尸厥用硫黄一两焰硝五钱研细分三服好酒煎觉烟起即止温灌之片晌再服遂醒
　　江应宿治弟妇年二十五寡居因事忤意忿怒腹胀如鼓呕哕大呌而厥少顷复苏昼夜扶立不能坐卧医莫能疗将就木宿适自外归闻喊声问其状知痰涎闭塞火气冲逆而发厥耳急煎姜汤磨紫金锭一匕而愈后旬日遇事忤意激怒复举制平胃加姜炒黄连半夏香附米为丸服半料不复举矣【合滑伯仁案同看】痓
　　【琇按痓乃痉之譌有汗为柔痉无汗为刚痉　痓痴去声恶也痉擎上声风强病】
　　丹溪治一少年痘疮靥谢后忽口噤不开四肢强直不能屈时绕脐腹痛一阵则冷汗如雨痛定汗止时作时止脉极而急如真状【绕脐痛似实时作时止为虚诸为寒】知其极勤苦因劳倦伤血疮后血愈虚风寒乗虚而入当用辛温养血辛凉散风芍药当归为君川芎青皮钓钩藤为臣白术甘草陈皮为佐桂枝木香黄连为使更加红花少许煎服十二贴而安【妙方使尤佳】
　　子和治一妇年三十病风搐目角弓反张数日不食诸医作惊风暗风风癎治之以南星雄黄天麻乌附不效子和曰诸风掉皆属肝木曲直揺动风之用也阳主动阴主静由火盛制金金衰不能平木肝木茂而自病故也【琇按此论深得痉病肯綮】先涌风涎二三升次以寒剂下十余行【治以流痰降火】又以防针刺百防穴出血二杯立愈【博按此案旧刻脱悮】
　　虞恒徳治一妇年三十余身材小琐形痩弱月经后忽一日发痉口噤手足挛缩角弓反张虞知其去血过多风邪乗虚而入用四物汤加防风活荆芥少加附子行经二贴病减半六贴全安
　　瞑目不食
　　【琇按土败木贼之病】
　　四明僧奉真良医也天章阁待制许元为江淮发运使奏课于京师方欲入对而其子病亟瞑而不食惙惙欲逾宿矣使奉真视之曰脾已絶不可治死在明日元曰观其疾势固知其不可救今方有事须陛对能延数日之期否奉真曰如此自可诸藏皆已衰唯肝脏独过脾为肝所胜其气先絶一脏絶则死若急泻肝气冷肝气衰则脾少缓可延三日过此无术也乃投药至晩能张目精神稍复啜粥明日渐苏而能食元甚喜奉真笑曰此不足喜肝气暂舒耳无能为也后三日果卒【笔谈】
　　人渐缩小
　　吕缙叔以制诰知颍州忽得疾身躯日渐缩小临终仅如婴儿古无此疾终无人识
　　正徳中楚人姓潘行三者身甚肥壮卒之日缩如婴儿人皆莫知其由后询之平生服硫黄以致如此始信吕缙叔之事不妄
　　大厯中元察为卭州刺史而州城将有魏淑者肤体洪壮年方四十亲老妻少而忽中异疾无所酸苦但饮食日损身体日销耳医生术士拱手无措寒暑未周即如婴孩焉不复能行坐语言其母与妻更相提抱遇淑之生日家人召僧致斋其妻乃以股挟之以哺须防能尽一小瓯自是日加所食身亦渐长不半岁乃复其初察则授与故职驰驱气力且无少异后十余年捍蛮战死于陈【集异记】
　　人暴长大
　　皇甫及者其父为太原少尹甚钟爱之及生如常儿至咸通壬辰岁年十四矣忽感异疾非有切肌彻骨之苦但暴长耳逾时而身越七尺帯兼数围长啜大嚼复三倍于昔矣明年秋无疾而逝【三水小牍】
　　人化为水
　　歙客经潜山见蛇腹胀甚啮一草以腹磨顷之胀消蛇去客念此草必消胀毒取置箧中夜宿旅邸邻房有过客为腹胀所苦客取药就釜煎一杯饮之顷间其人血肉俱化为水独遗骸骨急挈装而迯至明主人不测何为及洁釡炊饮则釜遍体成金乃密瘗其尸既久客至语其事【春渚纪闻】
　　卒死
　　刘太丞毘陵人有邻家朱三者只有一子年三十余忽然卒死脉全无请太丞治之取齐州半夏细末一大豆许纳鼻中良久身微暖气更苏迤逦无事【此必痰厥一时】人问卒死太丞单方半夏如何活得死人答曰此南岳魏夫人方【外台秘要】
　　神方救五絶病一曰自缢死气絶二曰墙壁屋崩压死气絶三曰溺水死气絶四曰鬼魇死气絶五曰产乳死气絶并能捄之问葛生何授得此神术能活人命生曰我因入山采药遇白衣人问曰汝非葛医生乎我乃半夏之精汝遇人有五絶之病用我捄治即活但用我作细末令干吹入鼻中即复生矣
　　鳯纲汉阳人常采百草花水渍之瓮盛泥封自正月始迄九月末又取瓮埋之百日煎丸之卒死者以药丸纳口中水下之立活时人称为神仙云【外傅】
　　消瘅
　　【琇按经曰心移寒于肺肺消饮一溲二死不治又曰心移热于肺传为鬲消又曰瘅成为消中又有脾瘅胆瘅】
　　齐章武里曹山跗病淳于意诊其脉曰肺消瘅也加以寒热即告其人曰死不活适其共养此不当医治法曰后三日而当狂妄起行欲走后五日死即如期死山跗病得之盛怒而以接内所以知山跗之病者意切其脉肺气热也脉法曰不平不鼓形弊此五藏髙之逺数以经病也【琇按肺为华盖藏位最髙】故切之时不平而代不平者血不居其处【琇按盛怒接内则肝伤而不藏血】代者时参击并至乍躁乍大也此两络脉絶【琇按肝肾无气故脉代】故死不治所以加寒热者言其人尸夺尸夺者形弊形弊者不当闗灸砭石及饮毒药也意未往诊时齐太医先诊山跗病灸其足少阳脉口而饮之半夏丸【琇按误以寒热属少阳】病者即泄注腹中虚又灸其少阴脉【琇按损肝之腑损肝之母】是坏肝刚絶深如是重损病者气以故加寒热所以后三日而当狂者肝一络连属结絶乳下阳明故络絶开阳明脉阳明脉伤即当狂走【琇按热入阳明则发狂状如伤寒又血并于阴阴气并于阳故为惊狂】后五日死者肝与心相去五分故五日尽尽则死矣
　　陈斗嵓治一人当心一块如盘不肿不疼但昼夜若火燎近二年形痩色黄医以为劳瘵为郁火为湿痰治皆弗效陈诊之曰左闗脉如转豆【琇按左阙脉动仍是肝火】经曰阳动则病消瘅热中以清灵丹十余服心间团圞汗濈然又进近百服一夕心如醉大汗而愈
　　脉经曰五藏脉小皆为消瘅者消谷善饥也与此不同
　　痹
　　【琇按经文论瘅甚详后人昧于病情故畧而不举】
　　齐王黄姬兄黄长卿家有酒召客召淳于意诸客坐未上食意望见王后弟宋建告曰君有病往四五日君腰脇痛不可俛仰又不得小溲不亟治病即入濡肾及其未舍五脏急治之方今客肾濡此所谓肾痹也宋建曰然建故有腰脊痛往四五日天雨黄氏诸倩见建家京下方石即弄之建亦欲效之效之不能起即复置之暮腰脊痛不得溺至今不愈【琇按肾为作强之官强力伤之藏病及府膀胱失气化之权故不得溲】建病得之好持重所以知建病者意见其色太阳【膀胱】色干肾部上及界腰以下者枯四分所故以往四五日知其发也意即为柔汤使服之十八日所而病愈【史记】
　　古者患胸痹者心中急痛锥刺不得蜀医为胸府有恶血故也遂生韭数觔捣汁令服之即果吐出胸中恶血遂瘥又萧炳谓小儿初生与韭汁灌之吐出悪血长则无病验韭能归心气而去包中恶气治胸中也【名医录】
　　欬嗽
　　【琇按五藏六府皆冇欬症症各不同大抵藏病不已乃移于府　素问五气所病以肺为欬者肺为金邪中之则有声又曰秋伤于湿冬生欬嗽】
　　衍义云有人患气嗽将期年或教以橘红生姜焙干神曲等分为末糊丸如梧桐子大食后临卧以米饮送下三十丸兼旧患膀胱气缘服此皆愈
　　孙兆治一人病吐痰顷刻升余喘咳不定面色郁黯精神不快兆告曰肺中有痰胸膈不利当服仲景葶苈大枣汤【防中有补】一服讫已觉胸中快利畧无痰唾矣
　　钱仲阳治一人病咳面色青而光气哽哽乙曰肝乗肺此逆候也若秋得之可治今春不可治其人祈哀强与药明日吾药再防肝而少却三补肺而益虚又加唇白法当三日死今尚能粥当过期至五日而絶
　　滑伯仁治一妇妊五月病嗽痰气逆恶寒咽膈不利不嗜食者浃旬伯仁诊其脉浮形体清癯曰此上受风寒也越人云形寒饮冷则伤肺投以温剂与之致津液开腠理防风寒而嗽自安矣
