<!-- { "loadSidebar": true } -->
　　一人年十七八时因读书忍饥感寒得疟延纒三年疟愈寒气脐左触痛热熨而防仍或发或止后因新娶往县复受饥寒似病伤寒吐二日夜不止即服理中汤补中益气汤固本丸补阴丸猪肚丸其吐或作或止饮食少进续后受饥劳倦食则饱闷子至午前睡安畧爽食稍进午后气升便觉胀闷胸膈漉漉水响四肢微厥吐水或酸或苦亦有间日吐者大便燥结小便赤短身体痩弱不能起止汪曰虽不见脉见证必是禀赋素弱不耐饥寒宜作饮食劳倦为主而感冒一节且置诸度外夫气升胀闷触通者脾虚不能健运以致气郁而然胸膈漉漉水声谓之畱饮乃用独参汤补养其气血加姜以安其呕吐黄柏以降其逆气初服三贴脐左痛除吐止将人参加作一两吐又复作此由补塞太过而无行防佐使故也人参减作七钱附五分炮姜七分半夏八分苍术厚朴各七分茯苓一钱服至二十余贴吐止食进余病皆减颇喜肉味以手揉其肚尚有水声汩汩微感寒腹中气犹微动或时鼻衂数防近来忽泻二日而自止才住前药又觉不爽前方加黄茋四钱山栀七分减黄柏如旧煎服或曰吐水或酸或苦大便闭燥小便赤短诸书皆以为热凡病昼轻夜重诸书皆为血病今用姜附者何也盖吐水酸苦由脾虚不能行湿湿郁为热而水作酸苦也姜附性热辛散湿逢热则収郁逢热则散湿収郁散酸苦自除大便燥结者由吐多而亡津液也小便短少者由气虚不能运化也故用人参以养血气则血润燥除气运溺通矣若用苦寒之药则苦伤血寒伤气反增其病矣日轻夜重为血病者道其常也此则不然虽似血病实气病也医作血病而用固本补阴等药反不解非血病可知所以日轻夜重日则阳得其位而气旺故病减夜则阳失其位而气衰故病重经曰至于所生而持自得其位而起是也故病则有常有变而医不可不达其变也病将愈犹或鼻衂数防者此浮溜之火也加山栀气味薄者以潜伏之久当自愈后闻食母猪肉前病复作汪曰脏腑习熟于药病亦见化于药再无如之何矣【此案宜熟玩】
　　一人年逾四十形肥色苍因劳后入房感风夜半疟作自汗寒少热多一日一作医用清脾小柴胡四兽等剂不效渐至二日或三日一发【三阴疟】汪诊左脉浮洪虚豁而数右脉虚小散数头耳鸣四肢懒倦手足麻大便溏左脇疟母时或梦遗【虚无疑矣】发则呕吐多痰或辰或午发至酉戌乃退每至三十日连发二次子时发至黎明其发微辰时发至酉戌其发如常乃用参茋归术知母麦冬厚朴陈皮大剂与之初服一剂痞块反高小腹胀痛汪曰若药不瞑厥疾不瘳再当服之【此一转非认症真不能】数贴后脉觉稍静不数病者曰脉平而病不减何也汪曰疟邪已深非数剂之药旦夕之功所能愈当久服待春分阳气发扬方得全愈苟惑人言不惟疟不能止或痨或皷难免后忧夫疟因感风暑寒水而作也经曰皮肤之外肠胃之内气血之所舍也气属阳风暑阳邪而中于气血属阴寒水阴邪而中于血先中阳邪后中阴邪则先寒后热先中阴邪后中阳邪则先热后寒阳邪多则热多渴而有汗阴邪多则寒多而汗少气血受邪而居于其舍悍卫之气运行不息不受邪也日行阳二十五度夜行阴二十五度每一刻则周身一度行与邪遇则邪壅遏其道路故与相搏而疟作也搏则一胜一负负则不与之搏而悍衞无碍故疟止矣【可知久病后发寒热忽然无故而止当思元气脱尽连寒热不能作耳】夫邪之盛衰因气血之盛衰气血盛邪亦盛气血衰邪亦衰久则气血衰或静养二三日气血复盛而邪亦盛悍卫行与之遇又复相抗而疟每三十日连发二次者盖二十八九三十日晦日也阴极阳生之时夜半微阳始生而力尚弱故疟发亦轻辰则阳旺矣故疟亦重此疟所感阳邪居多故随阳气盛衰而为之轻重其三日一发非入于藏也由气血盛衰而然非若伤寒之传经也或曰邪气既因气血而盛衰今补其气血未免邪亦盛矣曰邪之所凑其气必虚气血未补终未至于强健强健邪无容畱矣经曰邪正不两立是也
　　俞子容治岭南一大商病疟胸中痞闷烦躁昏不知人愿得凉药清利上膈其症上热下寒脉沉而微以生姜附子作汤浸冷俾服【温救】逾时苏醒自言胸膈防爽然不知实用附子也【初疟用附子人所未知】若庸工见其胸中痞闷投以凉药下之十无一生然此法惟山岚瘴气所致下体虚冷之人宜施若暑疟痰疟则别处治可也
　　江篁南治曹氏子年二十余客归跋涉劳倦兼受热饮凉水患疟每日午先寒后热多汗一医为用清脾汤继用斩鬼丹吐涎益甚后二日呕吐不止乃用人参养胃汤二贴呕吐如故兼痰中有血六月中旬江视之脉虚豁以二陈汤加白芍白术扁豆人参枳实山查黄连藿香姜枣出入加减八剂愈
　　一人疟疾更三医不可后一医投姜附汤可而复作每至午前大寒寒时面青手指趾甲俱青【指甲青寒者多然有一症与痰相抟亦青黑色可与大热案橘泉翁治法防看】异状战栗寒后复热得汗只凉痩削危甚不可言江诊六部脉沉细先投温脾汤继进铁煎散三盏五更下鹤顶丹至次日午前以理中汤下黑锡丹一服如此三日而愈此乃寒症之药也
　　一人疟后先寒后热医用清脾汤又服截疟丹遂发恶心吐而复泻【理中汤之用因此】次日鼻衂两三碗但多烦热求治加以小柴胡加半夏柴胡之类四服解其荣中之热次投铁煎散以祛疟之邪午前将末理中汤入黄丹冷水调下黑锡丹和中痰镇下【妙理】疟即不来矣此乃热因寒用寒因热用之意
　　江应宿治李祠部真阳伤寒变疟大渴大热烦燥引饮都城医用六君加青皮厚朴防榔草果十余日不效召予诊视六脉洪数微与小柴胡去半夏加白虎汤一剂而渴止再剂热退而愈予时有仪扬之行李问已后当服何药予曰公劳伤心脾将来但恐寤而不寐宜归脾汤调理后果烦躁不寐遣幼官往仪召予至则诸医众论纷纭将欲下予止之曰胃不和则卧不安岂可妄下其家人嚣嚣以下为是竟投下药予固辞不复往绵延三月余弗瘳遂养病归籍多方调理而后愈此盖轻病重治皆医之过也
　　阮上舍患疟已经三年或三日一发或五七日一发发于午后未申时【诸寒热无期唯疟有期】背心隐隐寒起战栗两膝齐冷至足一二刻寒退热作烦渴引饮屡治或暂止或半月一月又复作右脇下一块如杯行步稍远即觉微痛乗马劳顿亦作痛九月初诊得数之脉投柴胡桑白皮各五钱鼈甲醋炙二钱作一服加煨姜水煎服即止更与四君加柴胡鼈甲调理月余间与疟母丸不复举矣
　　夫久疟乃属元气虚寒盖气虚则寒血虚则热胃虚则悪寒脾虚则发热阴火下流则寒热交作或吐涎不食泄泻腹痛手足逆冷寒战如栗若误投以清脾截疟等耗气血药多致绵延不休若兼停食宜用六君枳实厚朴若食已消而不愈用六君子汤若内伤外感用藿香正气散若内伤多而外感少用人参养胃汤若劳伤元气兼外感用补中益气加川芎若劳伤元气兼停食补中益气加神曲陈皮若气恼兼食用六君加香附山栀若咽酸或食后口酸当节饮食病作时大热躁渴以姜汤乗热饮之此截疟之良法也每见发时饮啖生冷物者病或少愈多致脾虚胃损往往不治大抵内伤饮食者必恶食外感风寒者不恶食审系劳伤元气虽有百症但用补中益气汤其病自愈其属外感者主以补养佐以解散其邪自退若外邪既退即补中益气以实其表若邪去不实其表或过发表亏损脾胃皆致绵延难治凡此不问阴阳日夜所发皆宜补中益气汤此不截之截也夫人以脾胃为主未有脾胃实而患疟痢者若专主发散攻里降火导痰是治其末而忘其本以前乃治疟之大畧如不应当分六经表里而治之
　　夫疟三日一发丹溪以发日之辰分属三阴而药无三阴之别总用抚芎当归红花苍术黄柏等药掣起阳分疟入阴分由阳虚陷入也惟宜阳分助气之药加血药引入阴分亦可掣起专用血药祗恐邪愈下陷何以能掣起哉



　　名医类案卷三
<子部,医家类,名医类案>
　　钦定四库全书
　　名医类案卷四
　　明　江瓘　编
　　癨乱
　　【琇按谓其病状挥霍闷乱为邪正交争之病夏秋多有】
　　江篁南治从叔于七月间得癨乱症吐泻转筋足冷多汗囊缩一医以伤寒治之增剧江诊之左右寸闗皆伏不应【吐泻脉伏无碍】尺部极微口渴欲饮冷水【足冷囊缩似属厥阴口渴亦似少阴引水自救何以辨之曰直中阴经无有上吐转筋多汗症若少阴头有汗则死矣】乃以五苓防与之觉稍定向午犹渴以五苓加麦冬五味子滑石投之【足冷囊缩似宜急温然口渴饮冷又当清既非伤寒故如此治　五苓妙加药尤妙】更以黄连香薷饮冷进一服次早脉稍出按之无根人脱形且吃忒手足厥冷【即当温】饮食不入入则吐大便稍不禁为灸丹田八九壮囊缩稍舒手足稍温当以理中汤二三服渴犹甚咽疼热不解时或昏沉乃以竹叶石膏汤投之而愈【用药圆转当熟玩之所谓见病治病】
　　江应宿治一妇人六月中旬病癨乱吐泻转筋一医投藿香正气散加烦躁面赤揭衣卧地予诊视脉虚无力身热引饮此得之伤暑宜辛甘大寒之剂泻其火热以五苓防加滑石石膏吐泻定再与桂苓甘露饮而愈【凡治霍乱俱要辛热寒凉并用】
　　一仆夫燕京人縦酒饮食无节病癨乱吐泻转筋烦渇几殆时六七月淋雨昼夜饮檐溜水数升而愈千金方云轻者水瘥此偶合古方予目击其事后路途中及六合县见一人服新汲井花水饮之良愈
　　一人病癨乱欲吐不吐欲泻不泻心腹绞痛脉之沉伏如无此干癨乱也急令盐汤探吐宿食痰涎碗许遂泻【非吐泻则死并针刺手足眉心出血为度】与六和汤而愈
　　泻
　　【琇按内伤外感俱能作泻惟虚寒者可温补余则随症施治不可执一】
　　东垣治一人一日大便三四次溏而不多【胃泻】有时作泻腹中鸣小便黄以黄茋柴胡归身益智陈皮各三分升麻六分炙甘草二钱【先生得手处在此】红花少许【红花少用入心养血补火以生土引经妙】作一服名曰黄茋补胃汤水二盏煎一盏稍热食前服之
　　一人五更初晓时必溏泄一次此名肾泄以五味子二两呉茰半两【即二神丸】用细粒緑色者二味炒香熟为度细末之每服二钱陈米饮下数服而愈内经曰肾者胃之闗也闗门不利故聚水而生病也
　　东垣云予病脾胃久衰视聼半失此阴盛乗阳加之气短精神不足此言脉令虚多言之过阳气衰弱不能舒伸伏匿于隂中耳又值淫雨阴寒时人多病泄利此湿多成五泄故也一曰体重肢痛大便泄并下者三而小便秘濇思其治法按经云大小便不利无问标本先分利之又云治湿不利小便非其治也皆当利其小便必用淡味渗泄之剂利之是其法也噫圣人之法虽布在方策其不尽者可以意求耳今客邪寒湿之淫従外而入里以暴加之若从已上法度用淡渗之剂病虽即已是降之又降是益其阴而重竭其阳则阳气愈削而精神愈短矣是阴重强阳重衰反助其邪也故必用升阳风药以活独活柴胡升麻各一钱防风根半钱炙甘草半钱煎稍热服大法云寒湿之胜助风以平之又曰下者举之得阳气升腾而去矣又云客者除之是因曲而为之直也夫圣人之法可以类推举一而知百也若不达升降浮沉之理而概施治其愈者幸也【为后学广间方便之门】
