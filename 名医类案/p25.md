<!-- { "loadSidebar": true } -->
　　长洲朱绍患肝木克脾土面赤生风大脏燥结炎火冲上久之遂致脏毒下血肠鸣溏泻腹胀喘急驯至絶谷濒殆诸医方以枳实黄连之剂投之辗转增剧薛诊之曰此脾肾两虚内真寒而外虚热法当温补遂以人参白术为君山药黄茋肉果姜附为臣茱茰骨脂五味归苓为佐治十剂俾以次服诸医皆曰此火病也以火济火可乎服之浃旬尽剂而血止诸疾遄已先是三年前先生过绍谓曰尔面部赤风脾胃病也不治将深绍怠缓以须疾发又惑于众论几至不救
　　罗山人治王厚宇一婢年三十余长夏患泄泻身凉四肢厥冷昼夜数次皆完谷不化清水如注饮食下咽即泄出不变已经六七日一医用药不效谓肠直症在不治请罗视之六脉沉伏无力而澁乃脾虚受湿为肝木所乗乃五泄之一非怪证也法当健脾疎风燥湿升提其下陷之气以五苓散加苍术活防风炮姜半夏厚朴芍药【加药妙】一服十去七八再以二陈加二术砂仁白芍厚朴麯蘖调理数剂而安
　　程仁甫治一妇人七十岁清闲厚味六月患吐泻腹痛口渴倦怠三日夜不止先医用藿香正气散不效程诊六脉滑数不匀曰暑令西照受热眀矣吐泻三日夜脾胃伤矣用六君去甘草加麦芽山查姜连藿香乌梅煎熟徐徐服之再用香连丸顿止
　　江篁南治一人病泻困倦胸满胀江切其脉告曰此寒凉伤脾胃也以四君加陈皮香附山查枳实姜枣莲实数剂而安病者曰某尝夏秋患滞下已而作泻腹痛医以茱茰补骨脂作丸服三四两不效更医以三黄丸服过五两食减又更一医以菊花芩连等药投之一日作七八度遂病如是所以知其人脾胃伤者六脉浮大而右闗尤甚也【论脉妙】
　　江应宿治余氏仆年十七岁五月初患泄泻至六月骨痩如柴粒米不入者五日矣将就木诊其脉沉细濡弱而缓告其主曰湿伤脾病也用五苓散加参术各三钱不终剂而索粥三剂而愈
　　黄水部新阳公患脾肾泄十余年五皷初必腹痛数如厠至辰刻共四度巳午腹微痛而泄凡七八度日以为常食少倦怠嗜卧诊得右闗滑数左尺微无力此肾虚而脾中有积热病也投黄连枳术丸腹痛除渐至天明而起更与四神丸八味丸滋其化源半年饮食倍进而泄愈矣
　　痢
　　【琇按经名肠澼又名滞下亦内伤外感兼有之候】
　　唐贞观中张寳藏为金吾长上尝因下直归栎阳路逢少年畋猎割鲜野食倚树叹曰张寳藏身年七十未尝得一食酒肉如此者可悲哉傍有僧指曰六十日内官登三品何足叹也言讫不见寳藏异之即时还京师太宗苦气痢诸治不效即下诏问殿庭左右有能治者重赏之寳藏曾困其疾即具疏以乳煎荜拨方上服之立瘥宣下宰臣与五品官魏征难之逾月不进拟上疾复发问左右曰吾前饮乳煎荜拨有功复命进之一啜又平因思曰尝令进方人五品官不见除授何也征惧曰奉诏之际未知文武二吏上怒曰治得宰相不妨已授三品官我天子也岂不及汝耶乃厉声曰与三品文官授鸿胪寺卿时正六十日矣其方每服用牛乳半升荜拨三钱匕同煎减半空腹顿服【独异志】
　　东垣治一老仆面尘脱色神气特弱病脱肛日久服药未效复下赤白脓痢作里急后重白多赤少不任其苦求治曰此非肉食膏粱必多蔬食或饮食不节天气虽寒衣盖犹薄不禁而肠头脱下者寒也真气不禁形质不収乃血滑脱也此乃寒滑气泄不固故形质下脱也【妙断】当以澁去其脱而除其滑惟醋之味固气上収以大热之剂而除寒水阳以补气之药升阳益气用御米殻去蒂萼蜜炒橘皮已上各五分干姜炮六分诃子煨去核七分为细末都作一服水二盏煎减半空心热服【从来痢无止法此案当玩神色及日久未效句可悟医理之无方体也】
　　一人肠澼下血另作一其血唧出有力而逺射四散如筛春中血下行腹中大作痛乃阳明气冲热毒所作也当升阳去湿热和血脉以陈皮二分熟地归身苍术秦芁桂各三分生地丹皮生甘草各五分升麻七分炙甘草黄茋各一钱白芍一钱五分名曰升阳去热和血汤作一服水四盏煎至一盏空心稍热服
　　一人肠澼下血色紫黑腹中痛腹皮恶寒右闗按之无力而喜热物熨之内寒明矣以肉桂一分桂枝四分丹皮柴胡葛根益智仁半夏各五分归身炙甘草黄茋升麻各一钱白芍一钱半干姜少许名曰益智和中汤都作一服水三盏煎至一盏温服
　　一人太阴阳明腹痛大便常泄若不泄即秘而难见在后传作湿热毒下鲜红血腹中微痛脇下急缩脉缓而洪中之下得之按之空虚以苏木一分藁本益智各二分熟地炙甘草三分当归身四分升麻柴胡各五分名曰和中益胃汤作一服空心温服
　　一人因伤冷饭水泄一夜十数行变作白痢次日其痢赤白腹中防痛减食热躁四肢沉困无力以生黄芩三分当归身四分肉桂炙甘草各五分猪苓茯苓各六分泽泻一钱白芍一钱半苍术生姜升麻柴胡各二钱分作二服食前稍热服
　　海藏治杨师三朝三大醉至醒发大渴饮冷水三巨杯次又饮冷茶三碗后病便鲜血四次约一盆先以呉茱茰丸翌日又与平胃五苓各半散三服血止复变白痢又与神应丸四服白痢乃止其安如初或曰何为不用黄连之类以解毒所用者温热之剂海藏曰若用寒凉其疾大变难疗寒毒内伤复用寒药非其治也况血为寒所凝浸入肠间而便下得温乃行所以用温热其血自止经曰治病必求其本此之谓也胃既温其血不凝而自行各守其乡也
　　衍义云有一男子暑月患血痢医妄以凉药逆治专用黄连阿胶木香治之此药始感便治则可今病久肠虚理不可服逾旬几至委顿故曰理当别药知是论之诚在医之通变矣循经则万无一失引此为例余皆仿此暑月乆病血痢不用黄连阴在内也
　　宋孝宗尝患痢众医不效徳寿忧之过青宫偶见小药肆遣使问其能治痢否对曰专科遂宣之请得病之由语以食湖蠏多故致此疾遂令诊脉曰此冷痢也遂进一方用莲藕一味不拘多少取新采者为佳细捣取汁以热酒调服捣时用金杵臼酒调服数次而愈德寿大喜就以金杵臼赐之仍命擢医官人呼为金杵臼严防御家云【仇逺稗史】
　　防政陆公容尝于客座闻一医者云酒不宜冷饮陆颇讶之谓其未知丹溪之论而云然耳二三年后秋间陆偶得痢疾延此医治之云公得非多饮冷酒乎陆以实告谓信丹溪之论暑月常饮冷醇酒医云丹溪但知热酒之为害而不知冷酒之为害尤甚也服药数剂而止
　　罗谦甫治亷台王千户年四十五领兵镇涟水此地卑湿因劳役过度饮食失节至秋深疟痢并作月余不愈饮食全减形羸痩仲冬舆疾归罗诊脉细而微如蛛丝身体沉重【湿也】手足寒逆【寒也】时复麻痹【虚】皮肤痂疥如疠风之状无力以动心腹痞满呕逆不止皆寒湿为病久淹【断之寒湿妙宜细玩之】真气衰弱形气不足病气亦不足鍼经云阴阳皆不足也鍼所不为灸之所宜内经曰损者益之劳者温之十剂云补可去弱先以理中汤加附子温养脾胃散寒湿澁可去脱养脏汤加附子固肠胃止泻痢仍灸诸穴以并除之经云府防太仓即中脘也先灸五七壮以补养脾胃之气进美饮食次灸气海百壮生发元气滋荣百脉充实肌肉复灸足三里胃之合也三七壮引阳气下交阴分亦助胃气后灸阳辅【足少阳胆穴】二七壮接续阳气令足胫温暖散清湿之邪迨月余病气去神完如初
　　有人患痢赤白兼下或纯白纯赤百药不愈者病久服药已多治痢多用毒药攻击致脏气不和所以难愈史载之用轻清和气药与之遂愈屡试有验【病久百药不效所以清补取效若初起则又当别论】其方用罂粟殻蜜炙人参白术茯苓川芎甘草炙黄茋等分为细末二钱水一盏生姜枣乌梅半个煎八分温不拘时
　　宪宗赐马总治泻痢腹痛方以生姜和皮切碎如粟米大用一大盏并芽茶相等煎服之元祐二年文潞公得此疾百药不效用此方而愈
　　丹溪治一小儿八岁下痢纯血作食积治用苍术白术黄芩白芍滑石茯苓甘草陈皮神曲煎汤下保和丸
　　一人患痢后甚逼迫正合承气症朱曰气口脉虚形虽实而面黄稍白必平昔过饱胃伤遂与参术陈皮芍药等补药十余贴三日后胃气稍完与承气汤二贴而安若不先补虽愈未免痩惫
　　一人患痢善食易饥朱曰当调补自养岂可恣味戕贼令用熟萝卜吃粥调理而安
　　一人患痢久不愈脉沉细促右为甚日夜数十行下清涕有紫黑血丝食少朱曰此瘀血痢也凡饱食后疾走或极力呌号殴跌多受疼痛大怒不泄补塞太过火酒火肉皆致此病此人以非罪受责故也乃以乳香没药桃仁滑石佐以木香防榔神曲糊丸米饮下百丸再服大下秽物如烂鱼肠二三升愈此方每用之不加大黄则难下
　　一老人面白脉数独胃脉沉滑因饮白酒作痢下淡水脓血腹痛小便不利里急后重参术为君甘草滑石防榔木香苍术为佐使煎汤下保和丸三十粒次日前症俱减独小便未利以益元防服之而愈
　　一人饮水过多腹胀泻痢带白用苍术白术厚朴茯苓滑石煎汤下保和丸
　　一人年逾五十夏间患痢腹微痛所下褐色后重频并食减或微热脉而澁似数且稍长喜不浮大两手相等神气大减朱曰此忧虑所致心血亏脾气弱耳以参术为君归身陈皮为臣川芎白芍炒茯苓为佐使时暄热甚少加黄连二日而安
　　一壮年奉养厚夏秋患痢腹大痛或令单煮干姜与一贴痛定屡痛屡服之而定八日服干姜三觔左脉而稍大似数右脉而大稍减亦似数重取似朱曰必醉饱后食寒凉太多当作虚寒治之因服干姜多以四物去地黄加参术陈皮酒红花茯苓桃仁煎入姜汁饮之一月而安
　　一妇年近四十秋初尚热患痢腹隐痛夜重于日全不得卧【虚】食减口干不饮已服灵砂二贴矣两手脉皆濇且不匀惫甚饮食全减用四物汤倍加白术为君陈皮佐之十贴愈以上三症乃大虚寒者若因其逼迫而用峻剂岂不误哉
　　一人年五十质弱多怒暑月因怒后患痢口渴自饮蜜水病缓数日后脉稍大不数令以参术汤调益元散饮之痢减数日后倦甚发欬逆知其久下阴虚令守前药痢尚未止以炼蜜与之众欲用姜附朱谓阴虚服之必死待前药力到自愈又四日欬逆止痢除
　　滑伯仁治二婢子七八月间同患滞下诊视一婢脉皷急大热喘闷曰此婢不可疗一婢脉洪大而虚软微热【热虽微亦当解表】且小便利滑曰此婢可治即下之已而调以苦坚之剂果一死一愈
　　一妇盛暑患洞泄厥逆悪寒胃脘当心而痛自腹引脇转为滞下呕哕不食人以中暑癨乱疗之益剧撄宁生论其脉三部俱微短沉弱不应呼吸曰此阴寒极矣不亟温之则无生理内经虽曰用热远热又曰有假其气则无禁也于是以姜附温剂三四进间以丹药脉稍有力厥逆渐退更服姜附七日诸症悉去遂以丸药除其滞下而脏腑自安矣
　　刘宗序治一富人年三十时七月间患血痢日夜百余度【日夜百余度即当温补】肚腹中防痛医悉用芩连阿胶粟殻之剂皆不效反增剧刘脉之曰脾胃受伤苦用寒凉病安得愈投以四君子汤加干姜附子其夕病减半旬日而愈或问其故刘曰病者夏月食冰水果太多致令脾胃伤冷血不行于四肢八脉渗入肠胃间而下吾所用附子干姜补中有发防其所伤冷毒故得愈也王汝言杂著有云芩连芍药为痢疾必用之品岂其然乎此脾胃伤冷致痢禁用寒凉也
