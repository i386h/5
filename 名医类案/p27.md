<!-- { "loadSidebar": true } -->
　　汪石山治一人年三十形痩淡紫才觉气壅腹痛背胀则吐腹中气块翻动嘈杂数日乃吐黑水一盥盆而作酸气吐后嗳气饮食不进过一二日方食大便二三日不通小便一日一次常时难向右卧【此症不同于弱症】午后怕食食则反饱胀痛行立坐卧不安日轻夜重二年后汪诊之脉皆浮细弱曰此脾虚也脾失健运故气郁而胀痛吐黒水者盖因土虚不能制水故膀胱之邪乗虚而侮其脾土经曰以不胜侮其所胜是也酸者木之所司脾土既虚水挟木势而凌之焉医作痰治而用二陈刚剂则脾土愈虚又作血治而用四物柔剂则是以滞益滞又作热治而用黄连解毒则于苦寒又作气治而用丁沉藿香则过于香燥俱不中病【辨驳精切详明】遂以人参三钱黄茋一钱半归身一钱香附陈皮神曲各七分黄芩甘草各五分吴茰三分煎服旬余又犯油腻病作如前而尤重仍以前方加减或汤或丸防服至半年而愈
　　薛已治大司马王浚川呕吐宿滞脐腹痛甚手足俱冷脉微细用附子理中丸一服愈甚脉浮大按之而细用参附汤一剂而愈【用而愈甚复投而愈始信药力有轻重耳今人用而不愈即不肯再投矣欲其疾之瘳也难哉】
　　赵吏部文卿患呕吐不止吐出皆酸味气口脉大于人迎二三倍速薛投剂薛曰此食郁在上宜吐不须用药乃其吐清水无酸气寸脉渐减尺脉渐复翌早吐止至午脉皆平复不药自愈
　　一儒者塲屋不利胸膈膨闷饮食无味服枳术丸不时作呕用二陈黄连枳实痰涌气促加紫苏枳殻喘嗽腹胀加厚朴腹皮小便不利加防榔蓬术泄泻腹痛悉属虚寒用六君加姜桂二剂不应更加附子一钱二剂稍退数剂十愈六七乃以八味丸全愈【博按此案旧刻脱悮】
　　一上舍呕吐痰涎发热作渇胸膈痞满或用清气化痰降火前症益甚痰涎自出薛曰呕吐痰涎胃气虚寒发热作渇胃不生津胸膈痞满脾气虚弱须用参茋归术之类温补脾胃生发阳气诸病自退渠不信仍服前药虚症悉至复请治薛曰饮食不入吃逆不絶泄泻腹痛手足逆冷是谓五虚烦热作渇虚阳越于外也脉洪大脉欲絶也死期迫矣或曰若然殒于日乎夜乎薛曰脉洪大殒于昼果然
　　薛母太宜人年六十有五春三月饮食后偶闻外言忤意呕吐酸水内热作渴饮食不进惟饮冷水气口脉大无伦面色青赤此胃中湿热郁火投之以药入口辄吐第三日吐酸物第七日吐酸黄水十一日吐苦水脉益洪大仍喜冷水【此症得生以有郁火耳故喜冷水】以黄连煎汤冷饮少许至二十日加白术茯苓至二十五日加陈皮三十七日加当归炙甘草至六十日始进清米饮半盏渐进薄粥饮调理得愈
　　一妇人吞酸嗳腐呕吐痰涎面色纯白或用二陈黄连枳实之类加发热作渴肚腹胀满薛曰此脾胃虚损末传寒中不信乃作火治肢体肿胀如蛊以六君加附子木香治之胃气渐醒饮食渐进虚火归经又以补中益气加炮姜木香茯苓半夏兼服全愈
　　一妇人久患心腹疼痛每作必胸满呕吐厥逆面赤唇麻咽干舌燥寒热不时而脉洪大【此症与脉旬当作虚治】众以痰火治之屡止屡作迨至春发热频甚用药反剧有欲用参术等剂或疑痛无补法薛诊而叹曰此寒凉损真之故内真寒而外假热也且脉息洪有怪状乃脾气亏损肝脉乘之而然惟当温补其胃遂与补中益气加半夏茯苓吴茰木香一服而效
　　一妇人年三十余忽不进饮食日饮清茶三五碗并少用水果三年矣经水过期而少薛以为脾气郁结用归脾加吴茰不数剂而饮食如常若人脾肾虚而不饮食当以四神丸治之
　　一妇人年逾二十不进饮食二年矣日饮清茶果品之类面部微黄浮肿形体如常仍能履步但体倦怠肝脾二脉浮按之微而结滞薛用六君子加木香吴萸下痰积甚多【用六君子而见痰积甚多得生在此】饮食顿进形体始痩卧牀月余仍服六君之类而安【烺按以上二案但云不进饮食并无呕吐之症何以入此】
　　一人粥食汤药皆吐不停灸手间使【手间使穴手厥阴穴也在掌后三寸用同身寸法】三十壮若四肢厥脉沉絶不至者灸之便通
　　此起死之法【千金方】
　　江篁南治一妇人患呕吐粒米不入者六日矣兼头胸膈如束而不纾诊其脉沉而驶且无力【王中阳治吐痰呕症用滚痰丸因脉长此脉无力作虚而协痰症不同脉亦不同】此属中气虚挟痰郁耳以人参三钱陈皮川归各一钱加乌药炒人乳竹沥姜汁一服膈纾如解其束二服吐止能食十剂而安
　　江应宿治一妇人年近四十小产后呕吐不食发寒热他医作疟治反增剧宿诊之脉浮数按之无力此虚症【虞恒徳案亦产后症无寒热亦作虚治】投六君加姜汁炒山栀煎调木香防呕吐止热不退用当归养血丸补中益气而愈
　　噎膈
　　齐王中子诸婴儿小子病召臣意诊切其脉告曰气膈病病使人烦懑食不下时呕沫病得之少忧数忔【忔音疑乞反】食饮意即为之作下气汤以饮之一日气下二日能食三日即病愈所以知小子之病者诊其脉心气也浊躁而经也此络阳病也脉法曰脉来数病去难而不一者病主在心周身热脉盛者为重阳重阳者逿【逷音唐荡也】心主故烦懑食不下则络脉有过络脉有过则血上出血上出者死此悲心所生也病得之忧也【脉法妙史记】
　　华佗道见一人病噎嗜食而不得下家人车载欲往就医佗闻其呻吟驻马往语之曰向来道傍有卖饼者蒜大酢从取三升饮之病当自瘥即如佗言立吐蛇一条悬之车边欲造佗佗尚未还佗家小儿戏门前迎见自相谓曰客车傍有物必是逢我翁也疾者前入见佗壁北悬此蛇以十数【佗传】
　　吴廷绍为太医令烈祖因食饴喉中噎国医皆莫能愈廷绍尚未知名独谓当进楮实汤一服疾失去羣医默识之他日取用皆不验或扣之荅曰噎因甘起故以楮实汤治之【南唐书】
　　一村夫因食新笋羮咽纳间忽为一噎延及一年百药不效王中阳乃以荜拨麦芽炒青皮去穰人参苦梗柴胡白蔲南木香髙良姜半夏曲共为末每服一钱水煎热服次日病家来告曰病者昨已病极自已津唾亦咽不下服药幸纳之胸中沸然作声觉有生意敢求前剂况数日不食特游气未尽拟待就木今得此药可谓还魂散也王遂令其捣碎米煮粥将熟即入药再煎一沸令啜之一吸而尽连服数剂得回生因名曰还魂防后因之治七情致病吐逆不定面黑目黄日渐痩损传为噎症者多验但忌油腻鱼腥粘滑等物
　　外台载昔幼年经患此病每食饼及羮粥等须防吐出贞观中许奉御兄弟及柴蒋等时称名医奉勅令治穷其术不能疗渐至羸惫危在旦夕忽一卫士云服驴溺极验【黄瘅服牛尿效亦同】旦服二合后食惟吐一半晡时又服二合人定时食粥吐即定迄至次日午时奏之大内五六人患飜胃同服一时俱瘥此溺稍有毒服时不可过多盛取及热服二合病深七日以来服之良验【本事方】
　　孙道秘传飜胃方州钤辖苦此病危甚孙为诊之数服愈其法用一附子去其盖刳中使净纳丁香四十九粒复以盖覆之线缚定着寘银石器中浸以生姜自然汁及盖而止慢火煮干细末一钱匕糁舌上漱津下若烦热则徐食糜粥忌油腻生冷累试累验【类编】
　　广五行记治噎疾永徽中绛州有僧病噎数年临死遗言令破喉视之得一物似鱼而有两头遍体悉是肉鳞致钵中跳跃不止以诸味投钵中须防化为水时寺中刈蓝作靛试取少靛置钵中此虫绕鉢畏避须防化为水是人以靛治噎疾多效【良方】
　　丹溪治一少年食后必吐出数口却不尽出膈上时作声面色如平人病不在脾胃而在膈间其得病之由乃因大怒未止辄食麫故有此症想其怒甚则死血菀于上积在膈间碍气升降津液因聚为痰为饮与血相搏而动故作声也用二陈加香韭汁萝卜子二日以蒂防败酱吐之再一日又吐痰中见血一盏次日又吐见血一钟而愈
　　一中年妇人中脘作痛食已乃吐面紫霜色两闗脉濇乃血病也因跌仆后中脘即痛投以生新血推陈血之剂吐血片碗许而愈
　　一中年妇人反胃以四物汤加带白陈皮留尖桃仁去皮生甘草酒红花浓煎入驴尿以防生虫与数十贴而安
　　一人勤劳而有艾妻且喜酒病反胃半年脉濇不匀重取大而无力便燥面白形痩精血耗故也取新温牛乳细饮之每次尽一杯昼夜五七次渐至八九次半月便润月余而安然或口干盖酒毒未解间饮以甘蔗汁少许一云先与六君子汤加附子大黄甘蔗汁饮之便润乃以牛乳饮之二月而安
　　一人年四十病反胃二月不喜饮食或不吐或吐涎裹食出得吐则快脉濇重取大因多服金石房中药所致时秋热以竹沥御米【御米即罂粟米治反胃】为粥二三啜而止频与之遂不吐后天气稍凉以流水煮粥少入竹沥与之间与四物加陈皮益其血月余而安
　　一人咽膈间常觉物闭闷饮食妨碍脉濇稍沉形色如常以饮热酒所致遂用生韭汁每服半盏日三服至二觔而愈
　　一人不能顿食喜频食一日忽咽膈壅塞大便燥结脉濇似真藏脉喜其形痩而色紫黑病见乎冬却有生意以四物汤加白术陈皮浓煎入桃仁十二粒研再沸饮之更多食诸般血以助药力三十贴而知至五十贴而便润七十贴而食进百贴而愈
　　一人食必屈曲下膈梗澁微痛脉右甚濇而闗沉左却和此汚血在胃脘之口气因郁而为痰必食物所致询其去腊日饮防刴酒三盏遂以生韭汁半盏冷饮细呷之尽二觔而愈已上三人皆滞血致病而脉濇应之乃噎膈之渐也
　　一人止能吃稀粥一匙即可下膈若杂吃一菜则连粥俱吐起居如常用凉膈防加桔梗服
　　虞恒徳治一人年五十余夏秋间得噎症胃脘痛食不下或食下良久复出大便燥结人黑痩甚右闗前脉滑而洪闗后畧沉小左三部俱沉尺带芤此中气不足木来侮土上焦湿热郁结成痰下焦血少故大便燥结阴火上冲吸门故食不下用四物以生血四君以补气二陈以祛痰三合成剂加姜炒黄连枳实括蒌仁【六君四物合小陷胸汤　可法】少加砂仁又间服润肠丸或服丹溪坠痰丸半年服前药百贴而全愈
　　一妇年近五十身材畧痩小勤于女工得膈噎症半年矣饮食絶不进而大便结燥不行者十数日小腹隐隐疼痛六脉皆沉伏以生桃仁七个令细嚼杵生韭汁一盏送下【作血瘀治】片时许病者云胸中畧见寛舒以四物六钱加括蒌仁一钱桃仁泥半钱酒蒸大黄一钱酒红花一分煎成正药一盏取新温羊乳汁一盏合而服之半日后下宿粪若干明日腹中痛止渐可进稀粥而少安后以四物出入加减合羊乳汁服五六十贴而愈
　　古朴治一人患噎人咸意其不起古朴视以此正合丹溪胃口干槁之论例五膈寛中平胃防病在不治若能滋阴养血补脾开胃加之竹沥以清痰人乳以润燥庶或可生其家依法治之而愈
　　汪石山治一人形痩而苍年逾五十诊其脉皆濇而缓尺脉浮而无根曰尺脉当沉反浮所主肾水有亏其余脉皆濇而缓者脉属木濇为血少缓脾脉也以脉论之此系血液枯槁而有肝木凌脾非膈则噎也问之胸膈微有碍曰不久膈病成矣病成非药可济后果病膈而卒
