<!-- { "loadSidebar": true } -->
　　一人因久疟腹胀脉微重取濇皆无力与三和汤三倍术入姜汁数贴而疟愈小便利腹稍减随又小便短此血气两虚于前方入人参牛膝归身尾大剂百贴而安
　　俞仁叔年五十患皷胀自制禹余粮丸服之诊其脉濇而数曰此丸新制煆炼之火邪尚存温热之药太多宜有加减不可徒执其方【琇按据脉乃阴虚内热而为防胀误服燥石以死与中热门内仓公论齐王侍医正同】俞叹曰今人不及古人此方不可加减服之一月口鼻见血而死【琇按可为泥古之鉴】
　　项彦章治一女腹痛胀如皷四体骨立众医或以为娠为蛊为瘵也诊其脉告曰此气薄血室其父曰服芎归辈积岁月非血药乎曰失于顺气也夫气道也血水也气一息不运则血一息不行经曰气血同出而异名故治血必先顺气俾经隧得通而后血可行乃以苏合香丸投之三日而腰作痛曰血欲行矣急治芒硝大黄峻逐之下汚血累累如者可数十枚而愈其六脉滑而且数为气结滑为血聚实邪也故气行而大下之又一女病名同而诊异项曰此不治法当数月死向者钟女脉滑为实邪今脉虚元气夺矣又一女子病亦同而六脉独项曰真藏脉见法当逾月死后皆如之
　　茶商李富人也啖马肉过多腹胀医以大黄巴豆治之增剧项诊之寸口脉促而两尺将絶项曰胸有新邪故脉促宜引之上达今反夺之误矣急饮以涌剂且置李中坐使人环旋顷吐宿肉【琇按吐法奇】仍进神芎丸大下之病去
　　徐希古治游击将军杨洪疾于口外蛊满喘甚方春木令王土受伐金不能制当补中气毋庸疏利议不与众合药至百五十余贴乃效遂渐平复
　　徐可豫治郭推府腹防胀体弱瘠足不任身徐诊脉曰病始弗剧殆医过耳病由怒伤肝肝伤在法当补补而元气完邪必自溃医不如此泄以苦寒剂下虚不収浊气干上故愈泄病愈炽犹幸脉未至脱非缓以旬月不能也既投药渐平复
　　虞恒徳治一族兄素能饮酒年五十得肿胀病通身水肿腹胀尤甚小便澁而不利大便滑泄召虞治虞曰若戒酒色盐酱此病可保无危不然去生渐远兄曰自今日戒起予以丹溪之法而以参术为君加利水道制肝木清肺金等药十贴而小水长大便实肿退而安又半月有二从弟平日同饮酒者曰不饮酒者山中之鹿耳我与兄水中之鱼也鹿可无水鱼亦可以无水乎三人遂痛饮沉醉而止次日病复作如前复求治虞曰不可为矣挨过一月而逝
　　一人得肿胀病亦令戒前四事用前法服药五十贴而愈颇安五年一日叹曰人生不食盐酱与死等尔遂开盐十数日后旧病大作再求治不许又欲行倒仓法虞曰脾虚之甚此法不可行于今日矣逾月膨胀而死虞用丹溪之法治肿胀愈者多矣不能尽述特书此二人不守禁忌者以为后人病此者之元
　　傅滋治一人能大飱食肉必泄忽头肿目不可开膈如筑足麻至膝悪风阴器挺长脉左沉重取不应右短小却和滑令单煮白术汤空心服探吐之【琇按阳明风热症也以盛于上故宜吐之】后以白术二钱麻黄川芎各五分防风三分作汤下保和丸五十丸吐中得汗上截居多肿退眼开气顺食进以前方去麻黄防风加白术三钱木通甘草各五分下保和丸五十丸五日而安
　　一妇素多怒因食烧肉面肿不食身倦脉沉濇左豁大此体虚有痰所隔不得下降当补虚利痰为主每早以二陈加参术大剂与之探出药【琇按亦用吐法】辰时后用三和汤三倍术睡后以神祐丸七丸挠其痰一月而安
　　壶仙翁治洲赵按察病防胀不能食溲遗血众医以为热下以大黄之剂神乏气脱而不能寐召翁诊其脉告曰病得之劳伤心血久则脾胃俱伤所以知按察之病者切其脉时左寸沉右寸过左一倍两闗濇尺反盛不絶盖烦劳不胜则逆郁而不通不通则不能升降而作防胀防胀则不食肉沸而不下则闗槖闭而溲且不输故溲遗血乃和以八补之剂兼五郁之药不数日而愈越三日后复作如前治立除【琇按此案再见第九卷淋闭门第一页】
　　薛已治儒者痢后两足浮肿胸腹胀满小便短少用分利之剂遍身肿兼气喘【非水肿而分利之则气愈伤而喘作】薛曰两足浮肿脾气下陷也胸腹胀满脾虚作痞也小便短少肺不能生肾也身肿气喘脾不能生肺也用补中益气汤加附子而愈半载后因饮食劳倦两目浮肿小便短少仍服前药顿愈
　　钦天监台官张景方成化丁酉七月间领朝命往陜西秦邸兴平王治葬张至中途偶得腹胀之疾医莫能疗寓居卧龙寺待尽而已抵夜见厐眉一叟忽过访自云能治此疾延视两手脉即口授一方以杏仁陈皮海螵蛸等分为细末佐以谷树叶槐树叶桃枝各七件至翌日正午时汲水五桶煎三四沸至星上时再煎一沸患者就浴令壮人以手汤中按摩脐之上下百数少时转矢气病即退矣张如其法黎明此老复至病去十之七八矣酬以礼物俱不受是夕肿胀平复此老更不复见矣或谓张景芳遇仙云【客座新闻】
　　象山县村民有患水肿者咸以为祟讯之卜者卜者授以此方良效用田螺大蒜车前草和研为膏作大饼覆于脐上水从便旋而出数日愈【琇按此方又治大小便不通见淋闭门】
　　一人客游维患腹胀百药无效反加胃呕食减尫羸有一泽医自谓能治此疾躬煎药饵以进服之便觉爽快熟寐逾时溲溺满器肿胀渐消食知其味矣因访其方曰客富商也酒色过度夏多食冰浸果取凉太过脾气受寒故有此证医复用寒凉重伤胃气是失其本也安能去病吾以丁香木香官桂健脾和胃肺气下行由是病除无他术也若泽医亦可谓有识鉴矣
　　一人病气蛊四肢不浮惟腹膨胀大戴原礼所谓蜘蛛病是也进泄水之剂病转剧时值炎暑或进以清暑益气当煎药时偶堕蜘蛛腐熟其中童子惧责潜去蜘蛛防以药进病者鼻闻药香一啜而尽少间腹中作声反覆不能安枕家人疑药之误用然也既而溲溺斗许腹胀如削康健若平日矣此偶中者故志之【续医説】
　　汪石山治一人年逾四十春间患胀医用胃苓汤及雄黄傅贴法不效汪诊视脉皆缓弱无力曰此气虚中满也曾通利否曰已下五六次矣曰病属气虚医顾下之下多亡阴是谓诛罚无过也故脉缓知其气虚重按则无知其阴亡阳虚隂亡药难倚仗八月水土败时实可虑也病者曰不与药病不起耶尝闻胀病脐突不治肚上青筋不治予病今无是二者可虑谓何汪曰然但久伤于药故且停服言归如期而殁【琇按病不可治则勿与药业医者宜知之】
　　一妇形弱痩小脉细濡近驶又一妇身中材颇肥脉缓弱无力俱病皷胀大如箕垂如囊立则垂坠遮拦两腿有碍步履汪视之曰腹皮寛缒已定非药可敛也惟宜安心寡欲以保命耳后皆因产而卒或曰病患皷胀有孕谓何汪曰气病而血未病也产则血亦病阴阳两虚安得不亡又一妇痩长苍白年五十余皷胀如前颇能行立不耐久逺越十余年无恙恐由寡居血无所损故能久延
　　一妇年逾四十痩长善饮诊之脉皆洪滑曰可治脉诀云腹胀浮大是出厄也得湿热太重宜逺酒色可保终吉遂以香连丸令日吞三次每服七八十丸月余良愈
　　一人年三十余酒色不谨腹胀如皷医用平胃防广荗溃坚汤罔效汪诊脉皆浮濡近驶曰此湿热甚也痛远酒色庶或可生渠谓甚畏煎药汪曰丸药亦可遂以枳术丸加厚朴黄连当归人参荷叶烧饭丸服一月果安越三月余不谨复诊之曰无能为矣脐突长二尺余逾月而卒夫脐突寸余者有矣长余二尺者亦事之异故志之
　　一人年三十余病水肿面光如胞腹大如箕脚肿如槌饮食减少汪诊之脉浮缓而濡两尺尤弱曰此得之酒色宜补肾水家人骇曰水势如此视者不曰通利则曰渗泄先生乃欲补之水不益剧耶曰经云水极似土正此病也水极者本病也似土者虚象也今用通利渗泄而治其虚象则下多亡阴渗泄耗肾是愈伤其本病而增土湿之势矣岂知亢则害承乃制之旨乎遂令空腹服六味地黄丸再以四物汤加黄柏木通厚朴陈皮参术煎服十余贴肿遂减半三十贴而愈
　　江篁南治一富妇因夫久外不归胸膈作胀饮食难化腹大如娠青筋露年五十四天癸未絶大便常去红六脉俱沈小而驶两寸无力与二术参苓陈皮山查薏苡厚朴木香煎服七剂腹觉寛舒继以补中除湿开郁利水出入调理两月而愈
　　乙巳初夏家君因久喘嗽痰中见血忽小溲短少小腹作胀皮肤浮肿思经云肺潮百脉通调水道下输膀胱又云膀胱者州都之官津液藏焉气化则能出矣是小溲之行由于肺气之降下而输化也今肺受邪而上喘则失降下之令故小溲渐短以致水溢皮肤而生肿满此则喘为本而肿为标治当清金降气为主而行水次之以白术麦冬陈皮枳殻苏子茯苓黄芩桔梗猪苓泽泻桑皮苏梗出入数服而安
　　予次儿素食少五月间因多食杨梅至六月遍身面目浮肿腹亦膨胀用苍白二术土炒为君木通赤茯苓泽泻为臣半夏陈皮大腹皮桑白皮白芍桔梗为佐苏梗厚朴草果为使加姜水煎一日二服其查汁加水煎第二服每日用紫苏忍冬藤萝卜种煎水浴一次服四日肿胀消十之八乃用参苓白术散以生紫苏煎汤调日服二次小水黄加木通煎汤煎药六贴去紫苏加木滑石最后加连翘栀子八贴全愈

　　名医类案卷四
<子部,医家类,名医类案>
　　钦定四库全书
　　名医类案卷五
　　明　江瓘　编
　　症瘕
　　齐中尉潘满如病小腹痛臣意诊其脉曰遗积瘕也臣意即谓齐太仆臣饶内史臣繇曰中尉不复自止于内则三十日死后二十余日溲血死病得之酒且内所以知潘满如病者臣意切其脉深小弱其卒然合合也是脾气也右脉口气至小见瘕气也以次相乘故三十日死三阴俱搏者如法不俱搏者决在急期一搏一代者近也故其三阴搏溲血如前止【史记】
　　临菑汜里女子薄吾病甚众医皆以为寒热笃当死不治臣意诊其脉曰蛲瘕蛲瘕为病腹大上肤黄粗循之戚戚然臣意饮以芫花一撮即出蛲可数升病已三十日如故病蛲得之于寒湿寒湿气宛笃不发化为虫臣意所以知薄吾病者切其脉循其尺其尺索刺粗而毛美奉发是虫气也其色泽者中藏无邪气及重病【史记　博按此案重见诸虫门】
　　隋有患者尝饥而吞食则下至胸便即吐出医作噎疾膈气翻胃三候治之无验有老医任度视之曰非三疾盖因食蛇肉不消而致但揣心腹上有蛇形也病者曰素有大风常求蛇肉食风稍愈复患此疾矣遂以芒硝大黄合而治之微泄利则愈乃知蛇瘕也【名医录】
　　干徳中江浙间有慎道恭肌瘦如劳唯好食米阙之则口中清水出情似忧思食米顿便如常众医莫辨后遇蜀僧道广以鸡屎及白米各半合共炒为末以水一盏调顿服良久病者吐出如米形遂瘥病原谓米瘕是也
　　徐文伯善医术宋明帝宫人患腰痛牵心发则气絶众医以为肉瘕文伯视之曰此发瘕也以油灌之即吐物如发稍引之长三尺头已成蛇能动悬柱上水沥尽唯余一发而已遂愈
　　唐书曰甄权弟立言善医时有尼明律年六十余患心腹膨胀身体羸瘦已经二年立言诊其脉曰腹内有虫当是误食髪为之耳因令服雄黄须臾吐一蛇如小手指唯无眼烧之犹有髪气其疾乃愈【太平御覧】
　　异苑曰章安有人元嘉中噉鸭肉乃成瘕病胸满面赤不得饮食医令服秫米须臾烦闷吐一鸭雏身喙翅皆已成就唯左脚故缀昔所食肉遂瘥【太平御覧】
