<!-- { "loadSidebar": true } -->
　　一人年近三十旧因饱食牛肉豆腐患呕吐即次饮食不节左脇下生块渐大如掌痛发则见痛止则伏其人性急脉数块上不可按按之愈痛时吐酸苦水或作肾气治朱曰非也此足太阴有食积与湿痰遂投烧荔枝核二枚炒山栀五枚去皮炒枳核十五枚去殻山查九枚炒茱萸九枚人参一钱细研取急流水一盏煎沸入生姜汁令辣食前通酒热服与六贴吐二贴服四贴与此药且止其痛却与消块药用半夏末六钱皂角六个黄连半两炒石二钱另研右以皂角水煮取汁拌半夏末晒干同为末以糖毬膏为丸胡椒大每服百丸姜汤下数日愈
　　一人正月发痧因此有块在脐边或举发起则痛伏则不痛有时自隠痛自炙脐中脉甚右手伏重按则略数此蕴热因春欲汗解而气弱不能自发为汗复郁又因食不节热挟食所以成块宜以保和丸二十温中丸二十抑青丸二十白术木通三棱汤下之
　　一妇死血食积痰饮成块在脇动作雷鸣嘈杂晕身热时作时止以台芎山栀炒三棱莪术并醋煮桃仁去皮尖青皮麦皮麪各五钱黄连一两半用吴萸炒半用益智炒【去萸益不用】山查香附各一两萝葡子一两半炊饼丸服
　　一妇血块如盘有孕难服峻药以香附四两【醋煮治气】桃仁一两【去皮尖治血】海石二两【醋煮輭坚】白术一两【补】神曲糊丸【消】
　　刘仲安治真定总兵董公之孙年二十余病癖积左脇下硬如覆手肚大青筋发热肌热咳嗽自汗日晡尤甚牙疳臭恶宣露出血四肢困倦饮食减少病甚危刘先以沉香二钱海金砂轻粉各一钱牵牛末一两为末研独头蒜如泥丸如桐子大名曰沉香海金砂丸每服五十丸煎灯草汤送下下物两三行次日以陈皮萝葡子炒各半两木香胡椒草豆蔲去皮青皮各三钱蝎稍去毒二钱半为末糊丸梧子大每服米饮下三十丸名曰塌气丸服之一日复以沉香海金砂丸再利之又令服塌气丸如此互换服至月余其癖减半百日良愈
　　御医盛启东永乐中东宫妃张氏十月经不通众医以为胎而胀一日上谓曰东宫妃有病徃视之东宫以上命医也导之惟谨既诊出复命使具病状晩若何早若何一如见妃闻之曰朝廷有此名医不早令视我何也出而疏方皆破血之剂东宫视之大怒曰好御医早晩当诞皇孙乃为此方何也遂不用数日病益剧乃复诊之曰再后三日臣不敢药矣仍疏前方乃锁之禁中家人惶怖或曰死矣或曰将籍没家矣既三日红棍前呼赏赐甚盛盖妃服药下血数斗疾遂平既而上亦赐之曰非谢医乃压惊也【文恪公笔记】
　　屯田郎中张諲妻年四十余而天癸不至潘温叟察其脉曰明年血溃乃死既而果然【能改斋漫録　琇按此条重见经水门】
　　一兵官食粉多成积师以积气丸杏仁相半细研为丸五丸熟水下数服愈今厨家索粉与掉粉不得近杏仁近之则烂可征也
　　虚损
　　罗谦甫治建康道按察副使奥屯周卿子年二十有三至元戊寅春间病发热肌肉消瘦四肢困倦嗜卧盗汗大便溏多肠鸣不思饮食舌不知味懒言时来时去约半载余罗诊脉浮数按而无力止应浮脉歌云脏中积冷荣中热欲得生津要补虚先灸中脘乃胃之纪也使引清气上行肥腠理又灸气海乃生发元气滋荣百脉长养肌肉又灸三里乃胃之合穴亦助胃气撤上热使下于阴分以甘寒之剂防热火佐以甘温养其中气又食粳米羊肉之类固其胃气戒以慎言语节饮食惩忿窒欲病气日减数月气得平复逮二年肥甚倍常或曰世医治虚劳病多用苦寒之剂君用甘寒之剂羊肉助发热人皆忌之今食之而效何也罗曰内经云火位之主其防以甘藏气法时论云心苦缓急食酸以收之以甘防之防热补气非甘寒不可若以苦寒防其土使脾土愈虚火邪愈甚又云形不足者温之以气精不足者补之以味劳者温之损者益之补可去弱人参羊肉之类是已先师亦曰人参能补气虚羊肉能补血虚之病食羊肉胡以疑为或者曰洁古之学有自来矣
　　丹溪治一人体长露筋骨体虚而劳头痛楚自意不疗脉大兼数寻以人参白术为君川芎陈皮为佐服至五月余未瘳以药力未至耳自欲加黄茋朱弗许翌日头痛顿愈但脉微盛又膈满不饥而腹胀审知其背加黄茋也遂以二陈加厚朴枳殻黄连以防其衞三贴乃安是瘦人虚劳多气实也【琇按症本虚固当补然瘦人气实纯用气药即不蓍亦必胀满参术以枳朴先补后防理亦无碍第先生素重养阴此案何以独否】
　　一老人头目昏而重手足无力吐痰相续脉左散大而缓右缓大不及左重按皆无力饮食略减而微渴大便四日始一行医投风药朱曰若是至春必死此大虚症宜大补之以参茋归芍白术陈皮浓煎下连柏丸三十粒服一年后精力如丁年连柏丸姜汁炒姜糊为丸冬加干姜少许
　　一人肥大苍厚因厚味致消渴以投寒凉药愈后以黄雌鸡滋补食至千数患膈满呕吐医投丁沉附子之剂百贴而愈值大热中恶风怕地气乃堆糠铺簟蔽风而处动止呼吸言语皆不能脉四至浮大而虚此内有湿痰以多饮燥热药故成气散血耗当夏令法当死赖色苍厚胃气攸在以参术茋熬膏煎淡五味子汤以竹沥调服三月诸证悉除令其絶肉味月余平复因多啖鸡卵患胸腹膨胀自用二陈汤加香附子白豆蔲其满顿除乃令絶肉味勿药自安
　　虞恒徳治一人年五十余体略瘦十年前得内伤挟外感证一医用发表疏利之剂十日余热退而虚未复胸中痞满气促晕召虞治以补中益气汤间与东垣消痞丸陈皮枳实白术丸等药调理而安但病根未尽除而住药故晕或时举不甚重至次年因跋涉劳苦又兼色欲之过晕大作厯数医皆与防风荆芥南星半夏苍术去风散湿消痰之剂病弥笃一日厥十数次片时复苏凡转侧即厥不知人事举家惶惑召虞治诊其六脉皆浮洪而濡虞曰此气血大虚之症幸脉不数而身无大热不死但恐病愈后尚有数年不能下榻病者曰苟得寓世卧所甘心投大补气血药倍人参黄茋或加附子引经合大剂一日三贴又煎人参膏及作紫河车丸补阴丸之类间服调理二月服煎药二百余贴丸药三五料用人参五六觔其厥不见饮食如故但未能下榻耳次年闻王布政汝言往京师道经兰溪以舟载候就诊王公曰此症阴虚风痰上壅因误多服参茋故久不愈建方以天麻菊花荆芥川芎等清上之药【琇按方仍大错】亦未收效止药后越五六年乃起而歩履如初不思昔日病剧而借参茋等药之功遂以王公之语咎虞为误矣【琇按不峻养营未尝非悮】
　　东阳治一人发大汗战栗鼓掉片时许发躁热身如火焚又片时许出大汗如雨身若冰冷就发寒战如前寒后又热热后复汗三病作昼夜不息庠生卢明夫与作疟症治不效召虞诊右手阳脉数而洪浮无力阴脉畧沉小而虚左三部比右差小亦浮软虞曰此阳虚症也用补中益气汤倍参茋减升柴一半加尿浸生附子一钱半炒黄柏三分干姜薄桂各五分大一枚同煎服一服病减三之一二服减半四服寒热止而身尚有微汗减去桂附干姜一半服二贴全愈
　　薛已治州守王用之先因肚腹膨胀饮食少思服二陈枳实之类小便不利大便不实咳嗽腹胀用淡渗破气之剂手足俱冷此足三阴虚寒之症也用金匮肾气丸不月而康
　　一富商饮食起居失宜大便干结常服润肠等丸后胸腹不利饮食不甘口干体倦发热吐痰服二陈黄连之类前症益盛小便滴沥大便泄泻腹胀少食服五苓麦之类小便不通体肿喘嗽用金匮肾气丸补中益气汤而愈
　　一男素不善调摄唾痰口干饮食不美服化痰行气之剂胸满腹胀痰涎愈甚服导痰理脾之剂肚腹膨胀二便不利服分气利水之剂腹大脇痛不能睡卧服破血消导之剂两足皆肿脉浮大不及于寸口朝用金匮加减肾气丸夕用补中益气汤煎送前丸月余诸症渐退饮食渐进再用八味丸补中汤月余自能转侧又两月而能歩履却服大补汤还少丹又半载而康后少失调理其腹似胀服前药即愈【琇按阅此及前案世之庸医一何伙耶一逆再逆甚至三四其去死也几希矣求治者可不慎欤】
　　一妇患痰热治者多以寒凉偶得小愈三四年屡进屡退于是元气消烁庚子夏遍身浮肿手足麻冷日夜咳嗽烦躁引饮小水不利大肉尽去势将危殆薛诊脉洪大无伦按之如无此虚热无火法当壮火之源以生脾土与金匮肾气丸料服之顿觉小水溃决如泉俾日服前丸及大补汤而愈三四年间无恙一日因哀悲动中前证复作体如焚燎口肉尽腐胸腹胀满食不下咽者四日投以八味二服神思清爽服金匮肾气丸料加参茋归术未竟而胸次渐舒陡然思食不三日而病去五六矣嗣后日用前二丸间服逾月而起至秋深复患痢又服金匮肾气丸加参茋归术黄连吴萸木香痢遂止但觉后重又用补中益气加木香黄连吴萸五味数剂而全愈
　　汪石山治一人年逾七十忽病瞀昧但其目系渐急即合眼昏懵如瞌睡者头面有所触皆不避少顷而苏问之曰不知也一日或发二三次医作风治病转剧汪诊其脉结止苏则脉如常但浮虚耳曰此虚病也盖病发而脉结者血少气劣耳苏则气血流通心志皆得所养故脉又如常也遂以大补汤去桂加麦冬陈皮而安三子俱庠生时欲应试而惧汪曰三年之内可保无恙越此非予所知果验
　　一妇年逾三十形色脆白久病虚弱汪诊治十余年不能尽去其疾【琇按纯是营气大损上盛下虚水干木燥之病凭仗参茋术草虽百年犹未能尽去其疾】一日复诊之左则似有似无右则浮濡无力汪曰畴昔左脉不若是今倐反常深为可惧越三日诊之两手脉皆浮濡惟右则略近于驶而已乃知脉之昨今异状者由虚然也近患头眼昏四肢无力两膝更弱或时气上冲胸哽于喉中不得动转则昏懵口噤不省人事内热口渴鼻塞食减经水渐少汪用参三钱归身白术麦门冬各一钱黄茋钱半黄柏七分枳实五分甘草四分煎服若缺药日久前病复作服之仍安
　　一人年逾三十质弱而色苍初觉右耳时或冷气呵呵如箭出越两月余左耳气出如右【琇按肾水虚也】早则声哑胸前有块攒热【琇按卧则火聚于上也】饭后声哑稍开攒热暂息【琇按起则火下降也】少间攒热复尔或嗽恶酸水小溲频赤大溲溏泄虽睡熟亦被嗽而寤恶二三声胸腹作胀头脑昏痛不堪时或热发浑身疼痛天明前症少息惟攒热弗休且近来午后背甚觉寒两腿麻冷【琇按交阴分火上升也】用参二钱半茯苓麦冬白术各一钱黄连甘草枳实各五分贝母归身各一钱白芍八分煎服寻愈
