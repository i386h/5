<!-- { "loadSidebar": true } -->
　　一人年逾三十神色清减初以伤寒过汗嗣后两足时冷身多恶寒食则易饥日见消瘦频频梦遗筋骨疼痛久伏枕榻医用滋阴降火罔效汪视左脉浮虚而缓右则浮而缓此阳虚耳病者曰易饥善食梦遗似属阴虚若作阳虚而用参茋恐益予病汪曰古人谓脉数而无力者阴虚也脉缓而无力者阳虚也今脉浮虚缓则为阳虚可知以症论之病属阴虚阴虚则发热午后属阴则午后当遍身热发恶寒揭胸露手蒸蒸热闷烦躁矣兹患是症俱无何以认为阴虚夫阳虚则恶寒恶风虽天暖日融犹畏出门庭今患两足时冷身多恶寒皆阳虚之验又汗多亡阳非阳虚而何食则易饥者非阴虚火动也盖脾胃以气为主属阳脾胃之阳已虚又泻以苦寒属阴之药故阳愈虚而内空竭须假谷气以扶助之是以易饥而欲食虽食亦不生肌肉也经曰饮食自倍肠胃乃伤又曰饮食不为肌肤其此之谓欤梦遗亦非特阴虚经曰阳气者精则养神柔则养筋今阳既虚则阳之精气不能养神心以藏神神失所养飘荡飞而多梦阳之柔气不能养筋肝主筋以藏魂筋失所养则浑身筋骨因以疼痛魂亦不藏故梦寐弗寜安得而不遗乎经曰气固形实阳虚则不能固而精门失守此遗之所以频而不禁也经曰肾者胃之关也今若助阳以使其固养胃以守其关何虑遗之不止乃以参茋各二钱白术一钱甘草五分枳实香附山查韭子各五分煎服半载随时令寒暄升降而易其佐使调理乃安【旧刻脱悮】
　　仁和县一吏早衰病瘠齿脱不已从货药道人得一单方独研生硫黄为细末实猪脏中水煮脏烂研细宿蒸饼丸大如梧桐子随意服两月后饮啖倍常歩履健年逾九十略无老态执役如初因从邑宰入村醉食牛血遂洞下数十行所泄若金水嗣是尫悴不日寻卒李巨源得其事于临安人内医官管范尝与王枢使言之王谓惟闻猪肪脂能制硫黄兹用脏尤为有理【类编　琇按石药多燥烈阴虚内热人服之必贻大患慎之】
　　江篁南治一妇以恼怒患痰嗽潮热自汗肌体瘦损屡药罔效脉浑浑如泉涌右寸散乱数而且以参茋归术茯苓陈皮甘草白芍半夏麯香附圎眼肉四贴自汗十愈八九起立觉有力痰嗽减半惟口内干热前方半夏换贝母出入调理寻愈
　　江应宿治周三者祁门人也年近三十潮热咳嗽咽哑诊之六脉数周故以酒豪先年因醉后呕血是年又复呕血数升遂咳不止百治不应肌食递减烦躁喘满予与四物换生地加贝母丹皮阿胶麦冬五味煎服加生蔗汁一小酒杯姜汁少许嗽渐止食少再加白术茯苓人参食渐进夜噙太平丸晨服六味丸加枸杞人参麦冬五味为丸两月嗽止半年肥白如初
　　劳瘵
　　葛洪曰鬼疰者是五尸之一疰又挟诸鬼邪为害其病变动有三十六种至九十九种大略使人寒热淋沥沉沉默默不的知所苦无处不恶累年积月渐就沉滞以至又传傍人乃至灭门觉如是候者急取獭肝一具阴干杵末服方寸匕日三未愈再作肘后云此方神良宣和间天庆观一法师行考召极精严时一妇人投状述患人为祟所附须臾召至附语云非我为祸别是一鬼亦因病人命衰为祟耳渠今已成形在患人肺为虫食其肺系故令吐血声嘶师掠之此虫还有畏忌否久而无语再掠之良久云容某说惟畏獭爪屑为末以酒服之则去患家如其言而得愈此予所目见也究其患亦相似獭爪者殆獭肝之类欤【本事方】
　　一妇染瘵疾骎剧偶赵道人过门见而言曰汝有瘵疾不治谓何答曰医药罔效耳赵曰吾得一法治之甚易当以癸亥夜二更六神皆聚之时解去下体衣服于腰上两傍微陷处鍼灸家谓之腰眼直身平立用笔点定然后上牀合面而卧每灼小艾炷七壮劳虫或吐出或防下即时平安防根不发更不传染如其言获全【类编】
　　袁州寄居武节郎李应本相州法师尝以吏役事韩似夫枢宻兵火后忽于宜春见之云从岳侯军得官今闲居于此从容问其家事澘然泪下曰某先有男女三人长子因买宅入久空无人所居之室忽觉心动背寒凛凛遂成劳瘵之疾垂殆传于次女长子既殁女病寻亟又传于第三子同一证候应大恐即祷于城隍神每日设麪饭以斋云水冀遇异人数日因往市中开元寺门前有一人衣俗士服自称贫道踵足而呼曰团练闻宅上苦传尸劳贫道有一药方奉传同入寺中问其姓名不荅授云云应即取茟书之道人言欲过湖南应留之饭辞赠之钱不受临岐又言此药以天灵盖虎粪内骨为主切须仔细寻觅青蛇脑如无亦可服药前一日须盛享城隍神求为阴助应以其事颇异如其言治药既成设五神位具饮馔十品以享城隍又别列酒食以犒饮阴兵仍于其家设使者一位于病榻之前服药食顷脏腑大下得虫七枚色如红爊肉腹白长约一寸濶七八分前锐后方腹下近前有一口身之四周有足若鱼骨细如针尖而曲已死试取火焚之以铁火筯劄刺不能入病势顿减后又服一剂得小虫四枚自是遂安今已十年肌体悦泽不复有疾道人后竟不来其药用天灵盖三钱酥炙黄色为末秤虎粪内骨一钱人骨为上兽骨次之杀虎大肠内取者亦可用同青蛇脑小豆许或菉豆许同酥涂炙色转为度无蛇脑只酥炙亦得鳖甲极大者醋炙黄色为末一两九肋者尤妙安息香半两桃仁一分去皮尖研以上为末绢筛过防榔一分别为细末麝香一钱别研青蒿取近梢者四寸细剉六两豉三百粒葱根二十一个拍破东引桃李栁桑枝各七茎粗如筯头大各长七寸细剉枫叶二十一片如无亦得童便半升先将青蒿桃李栁桑枝枫叶葱豉以官省升量水三升煎至半升许去滓入安息香天灵盖虎粪内骨鼈甲桃仁与童便同煎取汁去滓有四五合将防榔麝香同研均调作一服早晨温服以被盖出汗恐汗内有细虫以帛拭之即焚此帛相次须防必有虫下如未死以大火焚之并弃长流水内所用药切不得令病人知日后亦然十余日后气体复元再进一服依前焚弃至无虫而止此药如病者未亟可以取安如已亟俟其垂死则令次已传染者服之先病者虽不可救后来防不传染韩枢宻孙卢帅亚卿传【百一选方】
　　丹溪治一人久嗽吐红发热消瘦众以为瘵百方不应朱视之脉数日轻夜重用倒仓法而愈次年生子
　　越州镜湖邵氏女年十八染瘵疾累年刺灸无不求治医莫效渔人赵十煮鳗羹与食食觉内热病寻愈今医家所用鳗鱼煎乃此意也
　　有人得劳疾相因染死者数人取病者纳棺中钉之弃于水永絶传染之患流之金山有人异之引岸开视见一女子犹活因取置渔舍多得鳗鱼食之病愈遂为渔人之妻焉【稽神录】
　　一人劳伤而得瘵疾渐见瘦瘠用童便二盏无灰酒一盏以新磁缾贮之纳猪腰子一对于内宻封泥日晩以慢火养熟至中夜止五更初更以火温之发瓶饮酒食腰子一月而愈后以此治数人皆验此盖以血养血全胜金石草木之药也【琐碎録】
　　一女子十余嵗因发热咳嗽喘急小便少后来成肿疾用利水药得愈然虚羸之甚遂用黄茋建中汤日一服一月余遂愈盖人禀受不同虚劳小便白浊阴脏人服橘皮煎黄茋建中汤获愈者甚众至于阳脏人不可用暖药虽建中汤不甚热然有肉桂服之稍多亦反为害要之用药当量其所禀审其冷热而不可一概用也【医余　琇按此金科玉律凡治病皆当取法不特虚劳一症也】
　　睦州杨寺丞有女事郑迪功苦有骨蒸内热之病时发外寒寒过内热附骨蒸盛之时四肢微瘦足趺踵其病在脏腑中众医不瘥适处州吴医只单石膏散服后体微凉如故其方出外台秘要只用石膏研细十分似麫以新汲水和服方寸匕取身无热为度【名医录】
　　无锡游氏子少年躭于酒色旋得疾久而弗愈势危甚忽语其家人曰常见两女子服饰华丽其长才三四寸每缘吾足而行冉冉在腰而没家人以为祟一日名医自逺而至家人扣之医曰此肾神也肾气絶则神不守舍故病者见之【癸志】
　　一人患劳瘵二年一日无肉味腹痛不可忍其家恐传染置于空室待自终三日无肉食或惠鸡子病人自煎食将熟忽打喷嚏有红线二尺许自鼻入铫遂以碗覆煎死之自此遂安
　　汪石山治一人年逾三十形瘦危脆过于房劳病怠惰嗜卧食后腹痛多痰觉自胃中而上又吐酸水肺气不清声音不亮已数更医或用补阴消导等剂汪诊之脉皆细濡无力约有七至问曰热乎曰不觉曰嗽乎夜间数声而已曰大便何如近来带溏粪门傍生一疖今已溃脓未收口耳曰最苦者何夜卧不安四肢无力而已汪曰脉病不应夫脉数主热今觉不热乃内蒸骨髓欤或正气已竭无复能作热欤据证似难起矣何以故虚劳粪门生疖必成瘘疮脉不数者尚不可为况脉数乎盖肺为吸门司上大肠为肛门司下肺与大肠腑臓相通况肺为气主阳气当升虚则下陷所谓物极则反也今病内热燔灼肺气久伤故下陷肛门而生疖瘘肺伤极矣非药能济月余寻卒【琇按余尝冶二人一少年一老者皆劳嗽失音已数月余投以集灵膏加减至数十剂皆下发痔而愈或问其故曰无他脏病移腑则轻耳然与石翁所论不同】
　　江少微治邑人方信川子年三十余因劳役失饥得潮热疾六脉数宛然类瘵疾但日出气暄则热天色阴雨夜凉则否暄盛则増剧稍晦则热减已逾二年江曰此内伤脾胃阴炽而阳郁耳以补中益气汤加丹皮地骨嗽喘更加阿胶麦冬五味子而愈
　　宿按劳瘵乃精竭血虚火盛无水之症脉多数潮热咳嗽咯血若肉脱脉细数者不治经云心本热虚则寒肾本寒虚则热又云心虚则热肾虚则寒当分别阴阳虚实心肾虚而寒者是气血正虚以其禀赋中和之人暴伤以致耗散眞气故必近于寒宜温补以复元气心肾虚而热者是气血之偏虚也以其天禀性热血少之人贪酒好色肾水不升心火不降火与元气不两立一胜则一负故致于热也苟非滋阴养血凉肝补肾则阳愈亢而成劳极偏虚之症矣或有挟外感邪热致烁阴血枯涸者固不可用参茋甘温之药若产后血虚及劳心用力失血饮食失调暴伤血虚之症非血虚本病亦正虚之类也又兼温补其气阳虚者挟寒之症阴虚者挟热之候内伤者暴损元气虚损者累伤血气积损成劳病已极矣虽良工鲜能善其后矣
　　汗
　　东垣治一人二月天气阴雨寒湿又因饮食失节劳役所伤病解之后汗出不止沾濡数日恶寒重添厚衣心胸间时烦热头目昏瞆上壅食少减此乃胃中阴火炽盛与外天雨之湿气峻然二气相合湿热大作汗出不休兼见风邪以助东方甲乙以风药去其湿甘寒泻其热羌活胜湿汤以炙甘草生芩酒芩人参羌活防风藁本独活细辛蔓荆子川芎各三分黄茋生甘草升麻柴胡各半钱薄荷一分作一服水煎
　　一人别处无汗独心孔一片有汗思虑多则汗亦多病在用心名曰心汗宜养心血以艾煎汤调茯苓末服之
　　刘全偹治一男子惊恐自汗曾服麻黄根黄茋牡蛎等药不效用白芷一两辰砂半两为细末每服二钱酒调下因其不能饮用茯神麦冬调下而愈盖此药能敛心液故也
　　虞恒徳治一人得内伤虚症发热自汗如雨不止服补中益气汤十数贴不效虞以前方加减每贴用蜜制黄茋一钱半人参一钱白朮甘草陈皮各七分当归白芍各一钱升麻柴胡各一分加桂枝三分麻黄根七分浮小麦一撮炮附子三分三贴而汗止热亦退寻安
