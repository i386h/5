<!-- { "loadSidebar": true } -->
　　严州山寺有旦过僧形体羸瘦饮食甚少夜卧徧身出汗迨旦衾衣皆湿透如此二十年无复可疗惟待毙耳监寺僧曰吾有药絶验为汝治之三日宿疾顿愈遂并以方授之乃桑叶一味垂露采摘烘焙干为末二钱空腹温米饮调或値桑落用干者但力不及新耳按本草亦载桑叶止汗其说可证【辛志】
　　一人血气衰弱羸瘦大汗如雨不止诸医弗效以十全大补汤倍加参茋以童便制过附子一剂即效数剂全愈【医鉴】
　　不汗
　　晋书曰张苗雅好医术善消息诊处陈廪丘得病连服药发汗汗不出众医云发汗不出者死自思可蒸之如中风发温气于外迎之必得汗也复以问苗云曾有人疲极汗出卧簟中冷得病苦増寒诸医与散四日发其汗者八次汗不出乃烧地布桃叶于上蒸之即得大汗便于被下傅粉粉身极燥乃起即愈廪丘如其言果瘥
　　便浊【附便数】
　　丹溪治张子元气血两虚有痰痛风时作阴火间起小便白浊或赤带下用青黛蛤粉樗皮滑石干姜【炒】黄柏【炒】为末神曲糊丸仍用燥药
　　一人便浊半年或时梦遗形瘦作心虚治以珍珠粉丸合定志丸服效
　　一妇年近六十形肥味厚中焦不清积为浊气流入膀胱下注白浊浊气即是湿痰用二陈汤加升麻柴胡苍朮白朮四贴浊减半觉胸满因升麻柴胡升动胃气痰阻满闷用二陈加炒麯白朮以泄其满素无痰者升动不闷兼以青黛樗皮蛤粉黄柏【炒】干姜滑石为末【炒】神麯糊丸服之
　　一人便浊而精不禁用倒仓法有效
　　一妇人上有头风鼻涕下有白带用南星苍朮酒芩辛荑川芎【炒】黄柏滑石半夏牡蛎粉
　　东垣治一妇人带漏久矣诸药不效诊得心胞尺脉微其白带下流不止崩中者始病血崩久则血少复亡其阳故白浊之物下流不止如本经血海将枯津液复亡枯干不能滋养筋骨以本部行经益津液以辛热之气味补其阳道生其血脉以苦寒之药泄其肺而救上热伤气以人参白葵花四分橘皮五分生黄芩细研郁李仁去皮尖研炙甘草柴胡各一钱干姜细末二钱除黄芩外水煎将熟入芩热服愈
　　吕沧洲治一妇年盛嗜酒且善食忽疾作肌肉顿消骨立诊其脉则二手三部皆洪数而左口尤躁疾曰此三阳病由一水不能胜五火乃移热于小肠不癃则淋其人曰前溲如脂者已数日语未竟趋入卧内漩及索其溺器以视则如饪釜置烈火涌沸不少休吕以虎杖滑石石膏黄柏之剂清之痛稍却而涌沸犹尔也以龙脑神砂末蘸之以椑柿食方寸匕沸辄止
　　南安太守松江张汝弼曾患渴疾白浊久服补肾药皆不效一日遇一道人俾服酒蒸黄连丸其疾顿瘳其制法以宣黄连一觔去须煮酒浸一宿置甑上累蒸至黑取出晒干为细末蜜丸桐子大日午临卧酒吞三十丸脏毒下血者亦治
　　汪石山治一人年逾三十季夏日午房后多汗晩浴又近女色因患白浊医用胃芩汤加右眼作痛用四物汤入三黄服之睡醒口益加苦又加左膝肿痛仲冬不药浊止渐次延至背痛不能转侧日轻夜重嚏则如绳束缚腰脇痛楚不堪呵气亦应背痛或时梦遗次年正月汪诊之脉皆缓弱无力左脉缓而畧滑曰此脾肾病也夫缓脾脉也缓弱无力脾虚可知左脉滑者血热也遂以人参黄茋各二钱茯苓白朮【博按汪案原无白朮】归身麦冬各一钱牛膝神曲陈皮黄柏各七分甘草五味各五分煎服三十余剂仍以板参茋黄柏各二两熟地山茱萸枸杞【博按汪案原无枸杞】杜仲归茯牛膝各一两丸服寻愈【博按此案旧刻脱二十一字】
　　一男小便日数十次如稠米泔色亦白神思恍惚瘦悴食减以女劳得之服桑螵蛸散未终剂寻愈安神魂定心志治健忘小便数补心气其方螵蛸逺志菖蒲龙骨人参茯神当归甲【醋炙】各一两为末每服二钱夜卧人参汤调【本草衍义】
　　一人脬气不足小便频数日夜百余次用益智仁天台乌药大如臂者等分俱为末药酒煮山药打糊为丸如梧桐子大名之曰缩泉丸卧时用盐酒下五七十丸
　　薛已治大司徒许函谷在南银台时因劳发热小便自遗或时不利薛作肝火阴挺不能约制午前用补中益气汤加山药黄柏知母午后服地黄丸月余诸症悉退此症设服燥剂而频数或不利用四物麦冬五味甘草若数而黄用四物加山茱萸黄柏知母五味麦冬若肺虚而短少用补中益气加山药麦冬若阴挺痿痹而频数用地黄丸若热结膀胱而不利用五淋散若脾肺燥不能化生用黄芩清肺饮若膀胱阴虚阳无以生而淋沥用滋肾丸【博按此叚原刻脱去二十四字】若膀胱阳虚阴无以化而淋濇用六味丸若转筋小便不通或喘急欲死不问男女孕妇急用八味丸缓则不救若老人阴痿思色精不出而内败小便道濇痛如淋用加减八味丸料加车前牛膝若老人精已竭而复耗之大小便道牵痛愈痛愈欲便愈便则愈痛亦治以前药不应急加附子若喘嗽吐痰腿足冷肿腰骨大痛面目浮肿太阳作痛亦治以前药若痛愈而小便仍濇宜用加减八味丸以缓治之可也
　　司徒边华泉小便频数濇滞短赤口干吐痰此肾经阳虚热燥阴无以化用六味滋肾二丸而愈
　　司马李梧山茎中作痛小便如淋口干吐痰此思色精降而内败用补中益气六味地黄寻愈
　　考功杨朴庵口舌干燥小便频数此膀胱阳燥阴虚先用滋肾丸以补阴而小便之频数愈再用补中益气六味地黄以补肺肾而安若汗多而小便短少或体不禁寒乃脾肺气虚也【博按此案旧刻脱悮】
　　商主客素膏粱小便赤数口干作渴吐痰稠黏右寸关数而有力此脾肺积热遗于膀胱用黄芩清肺饮调理脾肺用滋肾六味二丸滋补肾水寻愈
　　一儒者发热无时【旧刻脱无时二字】饮水不絶每如厠小便濇痛大便牵痛此精竭复耗所致用六味丸加五味及补中益气且其自守谨笃寻愈若肢体畏寒喜热饮食用八味丸
　　大尹顾荣甫尾闾痒而小便赤濇左尺脉洪数属肾经虚热法当滋补渠不然其言乃服黄柏知母等药年许髙骨肿痛小便淋沥肺肾二脉洪数无伦薛曰子母俱败鲜克济矣已而果卒
　　一男子左尺濇结右寸洪数薛曰此诚可虑盖肺金不能生肾水故尔果至季冬茎道濇痛如淋愈病愈欲便愈便则愈痛而殁
　　遗精
　　丹溪治一人虚损盗汗遗精白浊用四物加参朮黄茋知母黄柏牡蛎牛膝杜仲五味煎服寻愈
　　一人虚损小便中常出精血以四物加山栀参朮麦冬黄柏木通车前子茯苓
　　一人年六十五精滑常流以黄柏知母蛤粉山药牡蛎饭丸梧桐子大盐汤下八十丸
　　一人潮热精滑八物加黄柏知母牡蛎蛤粉
　　东垣治一人年三十余病脚膝痿弱脐下尻臋皆冷阴汗臊臭精滑不固羣医治以茸热之药罔效李脉之沉数有力曰此因醇酒膏粱滋火于内逼阴于外复投热药反泻其阴而补其阳真所谓实实虚虚也以滋肾丸黄柏知母【酒洗焙】各一两肉桂五分丸梧桐子大汤下百丸大苦寒之剂制之以急寒因热用引入下焦适其病所以泻命门相火再服而愈
　　虞恒徳治一人病遗精潮热卧榻三月矣虞脉之左右寸关皆浮虚无力两尺洪大而软投补中益气加熟地知母黄柏地骨皮煎下珍珠粉丸外做小篾笼一个以笼阴茎勿使搭肉服药三十余贴寻愈
　　丹溪治一人年二十余夜读至四五鼓犹未就枕故卧茎一有所着精随而遗不着则否饮食减而倦怠少气夫何故盖用心过甚二火俱起夜弗就枕血不归肝则肾水有亏火乘阴虚入客下焦鼓其精房则精不得聚藏而走失矣因玉茎着物犹厥气客之故作接内之梦于是上则补心安神中则调理脾胃提掣其阴下则益津生阴固阳不三月而疾如失
　　一老人年六十嵗患疟而嗽多服四兽饮积成湿热乗于下焦已岌岌乎殆矣朱诊之尺数而有力与补中益气加凉剂三日与黄柏丸及早尺数顿减询其有夜梦否曰有之幸不泄耳是盖老年精衰因无以泄为大热结于精房得泄火益阴之药其火散走于阴器之窍疾可瘳矣再服二日又梦其疟嗽全愈
　　一人每夜有梦朱连诊二日观其动止头不仰举但俯视不正必阴邪相着叩之不言其状询其仆乃言至庙见侍女以手抚摩久之不三日而寝疾令法师入庙毁其像小腹中泥土皆湿其疾随瘳此则鬼魅相感耳
　　一男子至夜脊心热而梦遗用珍珠粉丸猪苓丸遗止终服紫雪脊热毕除
　　一男子脉洪腰热遗精用沉香和中丸下之导赤散防其火而愈乃知身热而遗者热遗也
　　按沉香和中丸即王仲阳之滚痰丸
　　丹溪壮年有梦遗症每四十五日必一遗【琇按必遇立春春分及立夏夏至等节】累用鳯髓丹河间秘眞丸效虽少见而遗终不除改用逺志菖蒲韭子桑螵蛸益智酸枣仁牡蛎龙骨锁阳等为丸服之寻愈
　　一男子丁年梦遗羣医以珍珠粉丸罔效亦以逺志菖蒲等剂投之应手而愈
　　一壮男子梦遗白浊少腹有气冲上每日腰热卯作酉凉每腰热作则手足冷前阴无气来耕腰热退则前阴气耕手足温又且多下气暮多噫时振隔一旬二旬必遗脉旦搏而大午洪大【琇按木火为病】知其有郁滞也先用沉香和中丸大下之次用加减八物汤下滋肾丸百粒若稍与蛤粉等濇药则遗与浊滋甚或一夜二遗遂改用导赤散大剂并汤服之遗浊皆止
　　有二中年男子皆梦遗医或与濇药反甚连遗数夜乃先与神芎丸大下之制猪苓丸服之皆得痊
　　一武官便浊精滑不禁百药罔效用倒仓法而愈于此见梦遗属郁滞者多矣
　　吴球治一男子因病后用心过度遂成梦遗之患多痰瘦削羣医以清心莲子饮久服无效吴诊脉濇知冷药利水之剂太过致使肾冷精遗而肾气独降故病益剧乃以升提之法升坎水以济离火降阳气而养血滋阴次用鹿角胶人乳塡补精血不逾月而愈
　　木渎吴姓者病精滑百药勿疗或授以一术但以脇腹缩尾闾闭光瞑目头若石压之状即引气自背后直入泥丸而后咽归丹田不计遍数行住坐卧皆为之仍服保眞丸及半载顔色悦泽病不复作矣此术亦可以疗头风【席上辅谈】
　　盛启东永乐戊子夏治郁文质遗精形体羸弱兼痰嗽交作日夕不能休羣医治之转剧盛视之曰此阳脱也急治则生缓则死非大料重剂则不能瘳于是以附子天雄佐以参苓白朮日加数服夜则减半自秋徂冬所服附子约百余枚厥疾乃瘥
　　有人梦遗精初有所见后来虽梦无所感日夜常常走漏作心气不足服补心药罔效作肾气虚治亦罔效医问患者觉脑冷否应之曰只为脑冷服驱寒散遂安盖脑者诸阳之会髓之海脑冷则髓不固是以遗漏也宜先去脑中风冷脑气冲和兼服益心肾药无不瘳者【医余】
　　王中阳治一石工丁年忽病头目不利肩背拘急合目即便泄精四肢沉困不欲执作梦寐不宁每作虚治罔效王治之使其翘足而坐则其股足随气跳跃如脉六动其脉亦过位长实有力遂用凉膈散青木香丸互换疏道三五次更服三黄丸数日寻愈
