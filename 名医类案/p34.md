<!-- { "loadSidebar": true } -->
　　汪石山治一人年四十余溲精久之神不守舍梦乱心跳用清心莲子饮罔效取袖珍方治小便出髓条药服之又服小丝子丸又服四物汤加黄柏亦罔效汪诊之一日间其脉或浮濡而驶或沉弱而缓曰脉之不常虚之故也其症初因肾水有亏以致心火亢极乗金木寡于畏而侮其脾此心脾肾三经之病也理宜补脾为主兼之滋肾养心病可疗也方用人参为君白朮茯神麦冬酸仁山栀子生甘草为佐莲肉山查黄柏陈皮为使其他牡蛎龙骨川芎白芍熟地之类随其变症而出入之且曰必待人参加至五钱病脱其人未信服二十余日人参每服三钱溲精减半矣又月余人参加至五钱寻愈
　　江篁南治一壮年患遗精医用滋阴降火剂罔效一医用牡蛎龙骨等止澁药其精愈泄又服芩连蘗山栀等药百五十余贴兼服小便二百余碗又或作痰火治或作湿热治俱罔效盖经年余矣二月间请江诊视左脉浮濡无力右寸浮散近驶两尺尤弱不任寻按其人头晕筋骨痠疼腰痛畏气小便黄腹中时鸣以熟地黄逺志为君当归身桑螵蛸人参为臣石莲子肉白茯苓为佐石菖蒲甘草为使十余贴后精固惟筋骨犹痠小便犹黄腹或至晩犹鸣煎剂再加黄柏兼服补阴丸加人参鹿茸丝子桑螵蛸茯神之类两月而愈
　　夫梦遗有三有因用心积热而泄有因多服门冬茯神车前知母黄柏冷利之剂而流泄者有久遗玉门不闭肾气独降而泄者治法积热者清心降火冷利者温补下元肾气独降者升提肾水使水火自交而坎离之位定矣
　　山阴戴文训少年患梦遗服固精丸而愈用狗头骨一个煆存性用籼米饭为丸如梧桐子大硃砂金箔为衣每服五六十丸
　　麻木
　　东垣治一妇麻木六脉中俱得洪缓相合按之无力在其上是风热下陷入阴中阳道不行其证闭目则浑身麻木昼减夜甚觉而目开则麻木渐退久则止惧而不睡身体重时有痰嗽觉胸中常是有痰而不利时烦躁气短促而喘肌肤充盛饮食大小便如常惟畏麻木不敢合眼为最苦观其色脉形病相应而不逆经曰阳病瞑目而动轻阴病闭目而静重又云诸病皆属于目灵枢曰开目则阳道行阳气遍布周身闭目则阳道闭而不行如昼夜之分知其阳衰而阴旺也且麻木为风皆以为然细校之则有区别耳久坐而起亦有麻木喻如绳缚之人释之觉麻作良久自已以此验之非有风邪乃气不行也不须治风当补肺中之气则麻木自去矣如经脉中阴火乗其阳分火动于中而麻木当兼去其阴火则愈矣时痰嗽者秋凉在外湿在上而作也宜以温剂实其皮毛身重脉缓者湿气伏匿而作也时见躁作当升阳助气益血微防阴火去湿通行经脉调其阴阳则已非脏腑之本有邪也遂以补气升阳和中汤主之黄茋五钱人参三钱炙甘草四钱陈皮二钱当归身二钱生草根一钱【去肾热】佛耳草四钱白芍三钱草豆蔲一钱半【益阳退寒】黄柏一钱【酒洗除湿泻火】白朮二钱苍朮钱半【除热调中】白茯苓一钱【除湿导火】泽防一钱【用同上】升麻一钱【行阳明经】柴胡一钱右防咀每服三钱水二大盏煎至一盏去查稍热服早饭后午饭前服之至八贴而愈
　　一人年七旬病体热麻股膝无力饮食有汗妄喜笑善饥痰涎不利舌强难言声嗄不鸣身重如山李诊脉左手洪大而有力是邪热客于经络之中也二臂外有数瘢问其故对以燃香所致李曰君病皆由此也夫人之十二经灌漑周身终而复始盖手之三阳从手表上行于头加以火邪阳并于阳势甚炽焉故邪热妄行流散于周身而为热麻鍼经曰胃中有热则虫动虫动则胃缓胃缓则廉泉开故涎下热伤元气而沉重无力饮食入胃慓悍之气不循常度故多汗心火盛则妄喜笑脾胃热则消谷善饥肺经衰则声嗄不鸣仲景云微数之脉愼不可灸焦枯伤筋血难复也君奉养以膏粱之味无故而加以火毒热伤于经络而致此病明矣内经曰热淫所胜治以苦寒佐以苦甘以甘防之以酸收之当以黄柏知母之苦寒为君以防火邪壮筋骨又肾欲坚急食苦以坚之黄茋生甘草之甘寒泻热补表五味子酸止汗补肺气之不足以为臣炙甘草当归之甘辛和血润燥柴胡升麻之苦平行少阳阳明二经自地升天以苦发之者也以为佐【博按元方尚有苍朮藁本二味】防咀同煎取清汁服之又缪刺四肢以泻诸阳之本使十二经络相接而泄火邪不旬日而愈遂命其方曰清阳补气汤【烺按右二案较原刻加详】
　　一人五月间两手指麻木怠惰嗜卧此热伤元气也以补中益气汤减白朮陈皮川归加白芍五味遂安
　　一人四肢麻木乃气虚也四君子加天麻麦冬黄茋川归大剂服之愈
　　一人年四十余面目十指俱麻木乃气虚也以补中益气加木香附子麦冬羌活防风乌药服之愈
　　罗谦甫治中书左丞张仲谦年三十余正月在大都患风证半身麻木一医欲汗之罗曰治风当通因通用法当汗但此地此时虽交春令寒气犹存汗之则虚其表必有恶风寒之证张欲速瘥遂汗之觉体轻快而喜数日复作谓罗曰果如君言官事烦剧不敢出门如之何罗曰仲景云大法夏宜汗阳气在外故也今时阳气尚弱初出于地汗之则使气亟夺衞气失守不能肥实凑理表上无阳见风必大恶矣内经曰阳气者衞外而为固也又云阳气者若天与日失其所则折夀而不彰当汗之时犹有过汗之戒况不当汗而汗者乎遂以黄茋建中汤加白朮服之滋养脾胃生发荣衞之气又以温粉扑其皮肤待春温气盛表气渐实即愈矣内经曰化不可伐时不可违此之谓也
　　吴茭山治一妇夏月取风凉夜多失盖因此冷风入骨两足麻木疼痛不已服祛风止痛药不效与大防风汤数服其疾渐瘳仍以乌头粥服三晨而愈
　　薛已治大尹刘孟春素有痰两臂顿麻两目流泪服祛风化痰药痰愈甚臂反痛不能伸手指俱挛【琇按火极似风祛之而愈煽火盛生痰化之而转剧势所必然】薛曰麻属气虚因前药而复伤肝火盛而筋挛耳况风自火出当补脾肺滋肾水则风自息热自退痰自清遂用六味地黄丸补中益气汤不三月而愈
　　汪石山治一妇或时遍身麻痹则懵不省人事良久乃苏医作风治用乌药顺气散又用小续命汤病益甚汪诊之脉皆浮濡缓弱曰此气虚也麻者气馁行迟不能接续也如人久坐屈膝气道不利故伸足起立而麻者是也心之所养者血所藏者神气运不到血亦罕来由心失所养而昏懵也用参茋各二钱归身茯苓麦冬各一钱黄芩陈皮各七分甘草五分煎服而服
　　江应宿治一人年逾六十患十指麻木不仁二年矣医作痰治风治罔效一日因忧思郁怒卧牀月余目不交防余食减少腹中如束缚不安宿诊之六脉沉细无力此大虚证也投八味丸令空心服日则服归脾汤倍加参茋二三服而诸症渐减睡卧安宁月余服过煎药三十余贴丸药六七两而愈十指亦不复麻木矣但行走乏力如在砂中予曰病虽愈而元气尚未复当服参苓白朮散与前丸惑于人言用理中丸一日因大怒病复作医投附子理中汤烦躁身热如火不旬日而殁或曰此病先因附子而愈后因附子而亡何也予曰余乃壮火之源以生脾土故效彼用之不当孤阳飞越而亡【琇按此症古人虽有气虚则麻血虚则木之分然属肝肾为病者十居八九尝见服祛风逐痰而毙者固多服阳刚燥剂而毙者亦复不少盖麻木即中风之渐薛已谓风由火出一言蔽之矣临症者从此体会庻几活人】
　　寒中
　　罗谦甫治眞定府武徳卿年四十六嵗因忧思劳役饮食失宜病四肢体冷口鼻气亦冷额上冷汗出时发昏愦六脉如蛛丝一作风证欲以宣风散下罗因思钱氏小儿论制宣风散谓小儿内伤脾胃或吐或泻久则风邪陷入胃中而作飱泄散中有结恐传慢惊以宣风防去风邪内经云久风为飱泄正此谓也今形证乃阴盛阳虚苦寒之剂非所宜也内经云阴气有余则多汗身寒又云阴盛身寒汗出身常清数栗而寒寒而厥又云阴盛生内寒岐伯曰厥气上逆寒气即于胸中而不泻不泻则温气去寒独留故寒中东垣解云此脾胃不足劳役形体中焦营气受病末传寒中惟宜补阳遂以理中汤加黒附子每服五钱多用葱白煎羊肉汤取清汁一大盏调服之至夕四肢渐温汗出少夜深再服翌日精神出六脉生数服而愈
　　郝允诊太常博士杨日宣病寒允曰诊君之脉首震而尾息尾镇而首息在法为鱼游虾戏不可治不数日死
　　徽庙常苦脾疾国医药罔效召杨介诊视讫进药上问何药介对曰大理中丸上曰朕服之屡矣不验介曰臣所进汤药佐使不同陛下之疾以食冰太过得之今臣以冰煎此药欲已受病之源果二服而愈恶寒
　　丹溪治一壮年恶寒多服附子病甚脉而似缓以江茶入姜汁香油些少吐痰一升减绵衣大半又与防风通圣散去麻黄大黄芒硝加地黄当归百贴而安知其燥热已多血伤亦深须淡食以养胃内观以养神则水可升火可降必多服补血凉血药乃可否则内外不静肾水不生附毒必发彼以为迂果疽发背死
　　一老妇形肥肌厚夏恶寒战栗喜啖热御绵多汗已服附子三十余浑身痒甚脉沉濇重取稍大知其热甚而血虚也以四物汤去芎倍地黄加白朮黄茋炒黄柏生甘草人参每贴二两重方与一贴腹大泄目无视口无言知其病热深而药无反佐之过也以前药热炒盖借火力为向导与一贴利止四贴精神回十贴全愈
　　一女子恶寒用苦参一钱赤小豆一钱韮水探吐后用川芎苍朮南星黄芩酒糊丸服
　　一人形瘦色黒素多酒不困年半百有别馆一日大恶寒发战自言渴却不饮脉大而弱右关稍实略数重取则濇此酒热内郁不得外泄由表热而下虚也黄茋二两干葛一两煎饮之大汗而愈
　　一妇人年五十余形瘦面黒喜热恶寒六月两手脉沉而濇重取似数三黄丸下以姜汤每三十粒三十次微汗而安
　　一人年十七家贫多劳十一月病恶寒而吐血两三日六脉濇一月后食减中痞医投温胆汤枳殻汤三日后发热口干不渴有痰曰此感寒也询之八日前曾于霜中渡水三四次心下有悲泣事腹亦饥遂以小建中汤去芍药加桔梗陈皮半夏四贴而愈
　　一人嗜酒因暴风寒衣薄遂觉倦怠不思食者半月且发狂身如被杖微恶寒诊其脉皆浮大按之豁豁然左为甚朱作极虚受风寒治之以人参为君黄茋当归白朮为臣苍朮甘草陈皮通草葛根为佐使大剂与之一日后遍身汗出如雨凡三易被得睡觉来诸症悉除【琇按与前案俱感寒表症】
　　祝仲宁治一贵妇病恶寒日夜以重裘覆其首起跃入沸汤中不觉医以为寒甚祝持之曰此痰火上腾所谓阳极似阴者非下之火不杀下经宿而撤裘呼水饮之旬日气平乃愈
　　滑伯仁治一人七月病发热或令服小柴胡汤升发太过多汗亡阳恶寒甚筋惕肉瞤视其脉微欲絶以眞武汤七八服稍愈服附子八枚而痊
　　吴茭山治一妇患筋骨肢节疼痛及身背头痛两尺脉憎寒如疟每以散风止痛罔效后以四物入羌活秦芁官桂数服而愈
　　直阁将军房伯玉患冷疾夏日常复衣张嗣伯为诊之曰卿伏热应须以水发之非冬月不可至十一月寒甚令二人夹捉伯玉解衣坐石上取冷水从头浇之彭彭有气俄而起伯玉曰热不可忍乞冷饮嗣伯以水与之一饮一斗遂瘥
