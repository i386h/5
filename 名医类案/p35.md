<!-- { "loadSidebar": true } -->
　　一妇人长病经年世谓寒热注病者冬十一月中华佗令坐石槽中平旦用寒水汲灌云当满百始七八灌会战欲死灌者惧欲止佗令满数将至八十灌热气乃蒸出嚣嚣髙二三尺满百灌佗乃使燃火温床厚覆良久汗洽出着粉汗燥便愈【三国志】
　　夏文庄公性豪侈禀赋异人才睡则冷如僵一如逝者既觉须令人温之良久方能动人有见其陆行两车相并载一物巍然问之乃绵帐也以数十觔绵为之常服仙茅钟乳硫黄不可胜纪晨朝每服钟乳粥有小吏窃之疽发不可救【笔谈】
　　吴篁池治一人年三十余产后患虚症恶寒【琇按必误服阳药所致】口不能言手足不能动饮食颇进大小溲如常多汗治用参茋大剂加桂枝每剂或一钱二钱三钱量病势轻重出入服药一年半时值暑月恶风寒愈甚御绵复衣口已能言手足能动但恶风寒不去乃令人强扶出风凉处坐用凉水强浸手足口含冷水初甚怯良久能耐觉安渐至暖至热热渐甚乞冷饮乃以凉水顿饮之复衣顿除如常而愈
　　按经曰恶寒战栗皆属于热又曰禁栗如防神守皆属于火原病式曰病热甚而反觉自冷此为病热实非寒也丹溪曰古人遇战栗之症有以大承气汤下燥粪而愈者恶寒战栗明是热症但虚实有别观数说而恶寒治法可想矣
　　恶热
　　李东垣治一人目赤烦渴引饮脉七八至按之则散此无根之脉用姜附加人参服之愈





　　名医类案卷五
<子部,医家类,名医类案>
　　钦定四库全书
　　名医类案卷六
　　明　江瓘　撰
　　首风【附头晕头痛】
　　菑川王病召臣意诊脉曰厥上为重头痛身热使人烦懑臣意即以寒水拊其头刺足阳明脉左右各三所病旋已病得之沐发未干而卧诊如前所以蹶头热至肩【史记　又见尸蹷门】
　　魏王操苦头风作辄心乱目华佗针膈【膈上痰】随手而愈【魏志】
　　有人每头则头不得举目不能视积年华佗悉解其衣且倒悬头去地一二寸以濡布拭体令周匝视诸脉尽出五色仍命其徒以铍刀决脉五色血尽视赤血乃下以膏摩被覆汗出周匝以葶犬血散饮之立愈【三国志】
　　一人稚年气弱于气海三里穴时灸之及老成热厥头痛虽严冬喜朔风吹之其患辄止少处暖及近烟火其痛辄作此灸之过也东垣治以清上泻火汤寻愈
　　一妇人畴昔有脾胃之症烦躁间显胸膈不利而大便秘结时冬初外出晩归为寒气拂郁闷乱大作此火不得伸故也医漫投疎风丸大便行而其患犹尔继疑药力微益以七八十丸下两行而其患犹尔且加吐逆食不能停痰甚稠黏而涌吐不已眼黒头旋恶心烦闷气促上喘无力心神颠乱兀兀不休口不欲言目不欲开如坐风云中【虚】头痛难堪身苦山重【湿】四肢厥冷【寒】寝不能安夫前证胃气已损复两下之则重虚其胃而痰厥头痛作矣以白朮半夏天麻汤【方载丹溪】
　　近代曹州观察判官申光逊言家本桂林有官人孙仲敖寓居于桂交广人也申往谒之延于卧内冠簮相见曰非慵于巾栉也盖患脑痛尔即命醇酒升余以辛辣物洎胡椒干姜等屑仅半杯以温酒调又于枕函中取一黒漆筩如今之笙项安于鼻窍吸之至尽方就枕有汗出表其疾立愈盖鼻饮蛮獠之类也【玉堂闲话】
　　罗谦甫治柏参谋年逾六旬春患头痛昼夜不得休息询其由云近在燕京初患头昏闷微痛医作伤寒解之汗后其痛弥笃再汗之不堪其痛矣【虚】遂归每过郡邑必求治疗医药大都相近至今痛不能卧且恶风寒而不喜饮食罗诊之六脉细而微气短促懒言语内经云春气者病在头年髙气弱清气不能上升头面故昏闷尔且此症本无表邪汗之过多则清阳之气愈受亏损不能上荣亦不得外固所以头痛楚而恶风寒气短弱而憎饮食以黄茋钱半人参一钱炙甘草七分白朮陈皮当归白芍各五分升麻柴胡各三分细辛蔓荆子川芎各二分名之曰顺气和中汤食后进之一饮而病减再饮而病却【定方君臣佐使之妙可以类推】
　　吕元膺诊一贵者两寸俱浮夫浮为风为痛且两寸属上部告之曰明公他无所苦首风乃故病也盖得之沐而中风当发先一日则剧剧必吐而后已渠曰然余少年喜沐每迎风以晞髪故头痛之疾因之而起诚如公言乃制龙脑芎犀丸遂瘳
　　戴人治一妇头偏痛五七年大溲燥结双目赤肿晕【实】凡疗头风之药靡所不试且头受针灸无数戴人诊之急数而有力风热之甚也此头角痛是三焦相火之经乃阳燥金胜也燥金胜乗肝则肝气郁肝气郁则气血壅气血壅则上下不通故燥结于中寻至失明以大承气汤投之入河水煎二两加芒硝一两顿使饮三五服下泄如汤且二十余行次服七宣丸神功丸以润之菠蔆葵菜猪羊血以滑之三剂外目豁首轻燥泽结释而愈按此所以治之症既已多年不解岂非风湿热三气郁滞胶固而然耶故其所施之法虽峻而于中病之情则得也
　　祝仲寜治耿祭酒病头晕翕翕发热淅淅恶寒医以为感冒投辛甘发汗之剂汗出不已腹满作渴讝语发瘢医继以为暑所中祝曰此非一时寒暑可致乃积湿热在足阳明太阴经故疹乃见投以除湿热补脾胃泻阴火之剂寻愈
　　秦鸣鹤侍医也髙宗苦风头重目不能视召鸣鹤诊之鹤曰风毒上攻若刺头出少血即愈矣【实】太后自帘中怒曰此贼可斩天子头上岂试出血处耶上曰医之议病理也不加罪且吾头重闷甚苦不堪出血未必不佳命刺之鸣鹤刺百会及脑户出血【脑戸禁刺非明眼明手不能】上曰吾眼明矣言未竟后自帘中称谢曰此天赐我师也赐以缯寳
　　裕陵传王荆公偏头痛禁中秘方用生莱菔汁一蚬殻仰卧注鼻中左痛则注之右右痛则注之左或注之左右皆可数十年患皆二注而愈荆公云曽愈数人矣
　　俞子容治一妇人年逾五旬病头痛厯嵗寖久【虚】有治以风者有治以痰者皆罔效脉之左沉寸沈迟而芤曰此气血俱虚也用当归二两附子三钱一饮报效再饮其病如失
　　薛已治尚寳刘毅斋怒则太阳作痛【虚】用小柴胡加茯苓山栀以清肝火更用六味以生肾水更不复作
　　一人旧服芎防医郑叔能见谓之曰芎防不可久服多令人暴亡后其人无疾而卒又一妇以脑风而久服芎防其死亦如之张杲云此二事皆渠所目击者【笔谈】
　　洁古治一人病头痛旧矣发则面颊青黄【厥阴】晕目慵张而口懒言【似虚症】体沉重【太阴】且兀兀欲吐此厥阴【肝】太阴【脾】合病名曰风痰头痛【痰】以方玉壶丸治之更灸侠溪穴【足少阳胆穴】寻愈
　　子和治一僧头热而痛且畏明以布圜其巅上置冰于其中日数易之此三阳畜热故也【热】乃灼炭火于暖室出汗涌吐三法并行七日而瘥
　　一妇人患偏头痛一边鼻塞不闻香臭常流清涕或作臭气一阵治头痛之药靡所不试罔效人莫识其病有以为脑痈者一医云但服方芎犀丸不数十服忽作嚏涕突然出一铤稠脓疾愈
　　一人患头风自颐下左右有如两蚯蚓徐行入耳复从耳左右分上顶左过右右过左顶上起疙瘩二块如猪腰然前后脑如鼔声咚咚然冷痛甚须重绵帕包裹疼甚四肢俱不为用【冷痛疼甚四肢不为用似乎虚寒症不知属乎实毒须细心临症】医效罔奏后得一方用四物各一钱皂角刺一钱萆薢四两猪肉四两作一服水六碗煎四碗去查其药汁并肉作三四次服服至二十剂减十之三四十剂减十之六百剂乃安愚详此证非头风也其人曽患霉疮头块坟起皆轻粉结毒故萆薢为君【用萆薢非熟读本草不知其妙】四物养血皂刺为引用多服取效也
　　江篁南治从婶年四十冬月产后以伤寒发热自汗两太阳痛上连于脑彻痛甚日夕呻吟不得安寝以补中益气汤加蔓荆子川芎当归细辛少许一服痛减再服乃安
　　翟文炳治陆母年七十头响耳鸣顶疼目面麻腮肿齿苏唇燥口苦舌强咽肿气促心惊胆怯胸满痰滞脇肿腰痛足软膝疼已二年矣近一月来至不得眠惟人扶而坐稍稍欹卧即垂絶翟诊视知气挟肝火而然先与抑青丸一服即时熟睡醒后诸症如失仍服补中益气调理而痊
　　程文彬治一妇人患头风虽盛暑必以帕其首稍止畧见风寒痛不可忍百药不效盖因脑受风寒气血两虚气不能升故药不效令病人口含冷水仰卧以生姜自然汁少许灌入鼻中其痛立止【妙法】遂与防风羌活藁本川芎甘草数服而愈
　　江少微每治火症头痛用白萝葡心自然汁【王荆公法】吹入鼻中即止有兼眼目不明者加雄黄细末调匀如左患滴右耳右患滴左耳又有头风兼睂骨痛者用活一个用新瓦二片置于中四围盐泥固济烈火煆出青烟为度待冷去肠殻用四足并腹肉入小口缾封固如遇此症先吹萝葡汁次以末吹入鼻即愈【妙方】又予每劳役失饥则额头痛用补中益气汤立愈
　　心脾痛【即胃脘痛】
　　【琇按是症多有肝木挟火上乗于胃时师不察类以香燥投之暂愈复作致成关格劳瘵者多矣】
　　东垣治一妇人重娠六个月冬至因恸哭口吸风寒忽病心痛不可忍浑身冷气欲絶曰此乃客寒犯胃故胃脘当心而痛急与草豆蔲半夏干生姜炙甘草益智仁之类或曰半夏有小毒重娠服之可乎曰乃有故而用也岐伯曰有故无损故无损也服之愈
　　罗谦甫治江淮漕运使崔君长子年二十五体丰肥奉养膏粱时有热证友人劝食寒凉物因服寒药至元庚辰秋病疟久不除医投以砒霜等药新汲水送下禁食热物疟病不除反加吐利脾胃复伤中气愈虚腹痛肠鸣时复胃脘当心而痛屡易医罔效至冬还家百疗不瘥延至四月间【疟病久】因劳役烦恼前症大作罗诊之脉细而微【主痛微细则为虚寒】手足稍冷面色青黄而不泽情思不乐恶烦冗食少微饱则心下痞闷呕吐酸水发作疼痛冷汗时出气促闷乱不安须人頞相扺而坐少时易之内经云中气不足溲为之变肠为之苦鸣下气不足则为痿厥心又曰寒气客于肠胃之间则卒然而痛得炅则已炅者热也非甘辛大热之剂则不能愈乃制扶阳助胃汤方以炮干姜钱半人参豆蔲仁炙甘草官桂白芍各一钱陈皮白朮吴茱萸各五分黑附子炮去皮二钱益智仁五分作一服水三盏姜三片枣二枚食前温服三服大势皆去痛减过半至秋先灸中脘三七壮以助胃气次灸气海百余壮生发元气滋荣百脉以还少丹服之则善饮食添肌肉润皮肤明年春灸三里二七壮乃胃之合穴也亦助胃气又引气下行春以芳香助脾复以育气汤加白檀香平治之戒以惩忿窒欲慎言节食一年而平复
　　滑伯仁治一妇人盛暑洞泄【里】厥逆恶寒【表】胃脘当心而痛自腹引脇转为滞下呕哕不食医以中暑癨乱疗之益剧脉三部俱微短沉弱不应呼吸曰此阴寒极矣不亟温之则无生理【舎时从症】内经虽曰用热逺热又曰有假其气则无禁也于是以姜附温剂三四进间以丹药脉稍有力厥逆渐退更服姜附七日众症悉去遂以丸药除其滞下而安【先固其原乃攻其邪】
