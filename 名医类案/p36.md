<!-- { "loadSidebar": true } -->
　　丹溪治一人以酒饮牛乳患心疼年久饮食无碍【非大虚寒】虽盛暑饮食身无汗【身无汗而大便或秘结非寒可知】医多以丁附治之羸弱食减每痛以物拄之脉迟弱而濇【迟弱似虚寒主痛濇属血虚若但主脉而不合症则用丁附矣】大便或秘结或泄【有饮】又苦吞酸时七月以二陈汤加芩连白朮桃仁郁李仁泽防每旦服之屡涌出黒水若烂木耳者服至二百余贴脉濇渐退至数渐添纯而渐充满时冬暖意其欲汗而血气未充以参茋归芍陈皮半夏甘草服之痛缓每旦夕一二作乃与麻黄苍朮芎归甘草等药才下咽忽晕厥须臾而苏大汗痛止【从盛暑身无汗用药仍以汗解竒　用药次第之妙不可不知】
　　许文懿公因饮食作痰成心脾疼后触冒风雪腿骨痛医以黄牙嵗丹乌附等药治十余年艾灸万计又冒寒而病加胯难开合脾疼时胯痛稍止胯痛则脾疼止初因中脘有食积痰饮续冒寒湿抑遏经络气血不行津液不通痰饮注入骨节往来如潮涌上则为脾疼降下则为胯痛【辨症精确在此】须涌泄之时秋深而以甘遂末一钱入猪腰子内煨食之【煨肾散方】连泄七行次早足便能步【下之见效】后呕吐大作不食烦躁气弱不语【似乎】虚金匮云病人无寒热而短气不足以息者实也【此一转难极非细心审症不能】其病多年郁结一旦泄之徒引动其猖狂之势无他制御之药故也仍以吐剂逹其上焦次第治及中下二焦连日用蒂藜芦苦参俱吐不透而哕躁愈甚乃用附子尖三枚和浆水与蜜饮之方大吐膏痰一大桶以朴硝滑石黄芩石膏连翘等一觔浓煎置井中极冷饮之四日服四觔【此等用药非神明不能】后腹微满二溲秘【用凉药而二溲秘为实】脉歇至于卯酉时夫卯酉为手足阳明之应【手阳明大肠在卯足少阴肾在酉】此乃胃【胃乃肾之关】与大肠有积滞未尽当速泻之【俗医看歇至脉则云元气脱矣歇至属积滞者有之但有时】羣医惑阻乃作紫雪二日服至五两神思稍安腹亦减安后又小溲闭痛饮以萝葡子汁半盂得吐立通又小腹满痛不可扪摸【实症】神思不佳以大黄牵牛等分水丸服至三百丸下如烂鱼肠二升许神思稍安诊其脉不歇又大溲迸痛小腹满闷又与前丸百粒腹大绞痛腰胯重眼出火不言语泻下秽物如桕油条一尺许肛门如火以水沃之自病半月不食不语至此方啜稀粥始有生意数日平安自呕吐至安日脉皆平常大次年行倒仓法全愈【合痰症虞恒徳案看方妙】
　　一童子久疟方愈十日而心脾疼六脉伏痛稍减时气口盛【气口盛伤于食】余皆实而细意其宿食询之果伤冷油麪食以小胃丹【久疟之后元气已虚小胃丹太峻】津咽十余粒禁饮食三日凡与小胃丹十二次痛止后与谷太早忽大痛连脇乃禁食亦不与药盖宿食已消新谷与余积相并而痛若再药攻必伤胃气所以不与药又防食三日至夜心索食先以白朮黄连陈皮为丸热汤下八九十丸以止其此非饥也乃余饮未了因气而动遂成杂耳若与食必复痛询其才饥必继以膈间满闷今虽未甚快然常思食又与前丸子一日夕不饥而昏睡后少与稀粥减平日之半两日嗣后禁其杂食半月而安
　　一妇因久积忧患后心痛食减羸瘦渴不能饮【气分】心与头更换而痛不寐大溲燥结与四物汤加陈皮甘草百余贴【亦穏】未效朱曰此肺久为火所郁【病久属郁火】气不得行血亦蓄塞遂成汚浊气壅则头痛血不流则心痛通一病也治肺当自愈遂效东垣清空膏例以黄芩细切酒浸透炒赤色为细末以热白汤调下头稍汗十余贴汗渐通身而愈【以汗解奇】因其膝下无汗瘦弱脉濇小溲数大溲澁当补血以防后患以四物汤加陈皮甘草桃仁酒芩服之
　　一妇春末心脾疼自言腹胀满手足寒过肘膝须緜裹火烘胸畏热喜掀露风凉【亦属郁火】脉沉细濇稍重则絶轻似而短渴喜热饮【血分】不食以草豆蔲【辛温】丸三倍加黄连【苦寒】滑石神曲为丸白朮为君茯苓为佐陈皮为使作汤下百丸服至二觔而愈
　　一老人心腹大痛昏厥脉洪大不食不胜一味攻击之药用四君加川归沉香麻黄服愈
　　虞恒徳治一男子年三十五胃脘作痛久矣人形黄瘦食少胸中常若食饱求治与加味枳朮丸不效而日渐大痛叫号声彻四隣自分死矣与桃仁承气汤【若非大痛叫号承气汤防不可用此症亦急则治标之故】作大剂与之连二服大下瘀血四五碗许困倦不能言者三日教以少食稀粥渐次将理而安【琇按瘀血不下定成血膈幸其人尚少壮可用承气否则以四物入桃仁红花五灵脂归尾酒大黄韭汁为妥】
　　福唐梁绲心脾疼痛数年不愈服药无效或教事佛久之梦神告曰与汝良剂名一服饮可取髙良姜【逐寒】香附子【散气】等分如本条修制细末二钱温陈米饮送下空心服为佳不烦再服已而果验后常以济人皆效类编百一选方云二味须各炒然后合和同炒即不验
　　张思顺盛夏调官都城苦热食冰雪过多又饮木浆积冷于中遂感脾疼之疾药不释口殊无退证累嵗日斋一道人适一道人曰但取汉椒二十一粒浸于浆水盌中一宿漉出还以水浆吞之【引经佐使妙用可以触类】若是而已张如所戒明日椒才下腹即脱然更不复作
　　崔元亮海上方治一切心疼无问久新以生地黄一味随人所食多少捣取汁搜麪作防饦或合冷淘【冷淘即角子类】食之良久当利下虫长一尺许头似壁宫【壁宫即守宫】后不复患
　　刘禹信方贞元十年通事舍人崔抗女患心疼垂气絶遂作地黄冷淘食之便吐一物可方一寸以来如虾蟆状无目足等微似有口盖为此物所食自此顿愈麪中忌用盐【本事方】
　　汪石山治一妇人年三十余性躁多能素不孕育每啜粥畏饭时或心痛春正忽大作或作气而用香燥或作痰而用二陈或作火而用寒凉【琇按治法俱左】因粪结进润肠丸遂泄不禁【前许文懿公案进凉泻药而便反秘此进润肠丸而泄不禁虚实可知矣】小便不得独行又发寒热热则欬痰不止寒则战栗鼓颔肌肉瘦削皮肤枯燥月水不通食少恶心或烦躁而渴或昏昏嗜卧或小腹胀痛诸治罔效汪诊右脉浮大数【非外感而脉浮大虚无疑但宜黄蓍建中汤不宜分利或配入升麻柴胡青皮神麯】左脉稍敛而数热来左右脉皆大而数【博按旧刻脱此句】寒来脉皆沉微似有似无经言脉浮为虚脉大必病进丹溪谓脉大如葱管者大虚也经又谓脉属木见于右手肝木乗脾土也又以数脉所主为热其症为虚左脉稍敛者血分病轻也今患素畏饭者是胃气本弱矣心痛即胃脘痛由脾虚不运故胃脘之阳不降【博按旧刻此句悮】郁滞而作痛也泻泄不禁小便不得独行者盖阳主固且经言膀胱者津液之府气化则能出矣今阳虚不固于内故频泄也膀胱气虚不化故小便不得独行也又寒热互发者盖气少不能运行而滞于血分故发热血少不得流利而滞于气分故发寒仲景曰阳入于阴则热阴入于阳则寒是也寒则战栗鼓颔者阴邪入于阳明也热则欬嗽不已者阳邪入于阴分也此则阴阳两虚故相交并而然也肌肉瘦削者盖脾主身之肌肉脾虚食少故瘦削也皮肤枯燥者经曰脾主于胃行其津液脾虚不能运行津液灌溉于肌表故枯燥也月水不通者经曰二阳之病发心脾男子少精女子不月二阳手足阳明肠与胃也阳明虚则心脾皆失所养而血不生故不月也食少恶心躁渴嗜卧皆脾胃所生之症也小腹胀痛者乃阳虚下陷使然也经曰阳病极而下是也乃用人参五钱黄茋四钱白朮三钱为君升麻八分茯苓一钱猪苓泽泻各七分为臣苍朮五分香附七分为佐归身七分麦冬一钱为使煎服三贴不效【此案不效之故当细心防阅王海藏离珠丹钱仲阳安神丸并气不化气走治法三条及甘露散为迫津液不能停当致津液之说】一医曰此病不先驱邪一主于补所谓闭门留贼一曰此属阴虚火动今不滋阴降火而徒补气将见气愈盛火愈炽矣其夫告汪曰每日扶之似身渐重皮枯黒燥恐不济矣汪曰仲景有曰泄利不止五藏之阴虚于内寒热互发六府之阳虚于外是则内外两虚在法不治所恃者年尚壮能受补而已然补药无速效今服药不满四五剂奈何遽责以效乎因令勉服前药六七贴寒已除但热不减汗出不至足令壶盛热水蒸其足汗亦过于委中矣续后前症渐减始有生意追思医谓不先去邪者因其寒热往来也然去邪不过汗吐下三法今病自汗吐痰泄利三者备矣再有何法之可施乎且病有实邪有虚邪虚可补而实可防今病属虚而以实邪治之所谓虚虚之祸也一谓当滋阴降火因其月事不通病发于夜也且服降火药遂小腹胀而大便泄是不宜于此矣殊不知滋阴降火皆甘寒苦泻之剂今病食少泄利明是脾虚且脾胃喜温而恶寒今泥于是宁不愈伤其胃而益其泄乎吁危哉故不得不辨【博按此案旧刻脱悮】
　　江汝洁治会中夫人病心气痛甚剧医治不效江视其症乃心脾疼也夫心主血脾裹血二经阴血虚生内热耳以阿胶一钱五分滋二经之虚白螺蛳殻火煆一钱五分以泻二经之火二味为末好酒调服一二盏即愈
　　匡掌科夫人年三十余病胃脘连胸脇痛日轻夜重两寸关滑有力医皆以积滞凝寒用发散及攻下之剂不效继用铁刷散四磨饮等方并莫应及用汤水皆吐而不纳经日不食痛益甚【非痰而何】一医谓五灵脂没药素用有效试用酒调病者到口便吐随吐出绿痰两碗许痛即止纳饮食此盖痰在膈上攻下之不去必得吐法而后愈【医统】
　　江篁南治一妇患心脾疼弱甚医以沉香木香磨服之其痛益増且心前横痛又兼小腹痛甚其夫灼艾灸之痛亦不减江以桃仁承气汤去芒硝投之一服而愈
　　江应宿治中年男子患心脾痛积十年所时发则连日呻吟减食遍试诸方罔效诊之六脉数【数为火郁】予曰此火郁耳投姜汁炒黄连山栀泻火为君川芎香附开郁陈皮枳殻顺气为臣反佐以炮姜从治【反佐妙】一服而愈再与平胃散加姜炒黄连山栀神曲糊丸一料刈其根不复举矣
　　予长子年三十二嵗素饮食无节性懒于动作丙戌秋从予自燕都抵家舟行饱飡多昼寝有时背胀腹微痛初冬过苏州夜赴酒筵后脱衣用力次早遂觉喉口有败卵臭厌厌成疾瘦减日吐酸水背胀腹痛一日忽大痛垂死欲人击打又炒热盐熨之稍寛快顷刻吐紫黑血二碗许连日不食食入即吐痛止即能食【生机在此】食饱又复痛诸药不应递发递愈六脉而搏指此食伤太阴脾虚气滞与香砂橘半枳朮丸灸中脘夹脐膏肓禁饱食两月而愈
　　腹痛
　　华佗治一人病腹中攻痛十余日鬓髪堕落佗曰是脾半腐可刳腹治也使饮药令卧破腹就视脾果半腐坏以刀防之割去恶肉以膏傅之即瘥【独异志】
　　元丰中丞相王郇公小腹痛不止太医攻治皆不效凡药至热如附子硫黄五夜义丸之类用之亦不瘥驸马张都尉令取妇人油头发烧如灰细研筛过温酒调二钱【此治阴虚】即时痛止【良方】
