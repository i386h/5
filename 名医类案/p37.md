<!-- { "loadSidebar": true } -->
　　罗谦甫治真定一士人年三十余肌体本弱左脇下有积气不敢食冷物觉寒则痛或呕吐清水晕欲倒目不敢开恶人烦冗静卧一二日及服辛热之剂则病退延至初秋因劳役及食冷物其病大作腹痛不止冷汗自出四肢厥冷口鼻气亦冷面色青黄不泽全不得卧扶几而坐又兼咳嗽咽膈不利与药则吐不得入口无可奈何遂以熟艾半觔白纸一张铺于腹上纸上摊艾令匀又以憨葱数枝批作两片置艾上数重再以白纸覆之以慢火熨斗熨之冷则易之【外治法妙】觉腹中热腹皮暖不禁以緜三襜多缝带系之待冷方解初熨时得暖则痛减大暖则痛止至夜得睡翌日再与对症药服之良愈【内经云寒气客于小肠募原之间络血之中血泣而不得注于大经血气潜留不得行故宿昔而成积也又寒气客于肠胃厥逆上出故痛而呕也诸寒在内作痛得炅则痛立止】
　　李子豫治豫州刺史许永之弟患心腹痛十余年殆死忽一日夜间闻屏风后有鬼谓腹中鬼曰明日李子豫从此过以赤丸杀汝汝其死矣腹中鬼曰吾不畏之于是使人候子豫豫果至未入门患者闻腹中有呻吟声及子豫入视鬼病也遂以八毒赤丸与服【方见鬼疰门】须臾腹中雷鸣彭转大下数行遂愈今八毒丸方是也【续搜神记】
　　虞恒徳治一妇年五十余小腹有块作痛二月余一医作死血治与四物加桃仁等药不效又以五灵脂元胡索乳香没药三棱莪朮等丸服又不效其六脉沉伏两尺脉絶无予曰乃结粪在下焦作痛耳非死血也【可见死血脉必短濇　两尺絶无而防为结粪亦竒】用金城稻藁烧灰淋浓汁一盏服之过一时许与枳实导滞丸一百粒催之下黑粪如梅核者碗许痛遂止后以生血润肠之药十数贴调理平安
　　一男子壮年寒月入水网鱼饥甚遇凉粥食之腹大痛二昼夜不止医与大黄丸不通与大承气汤下粪水而痛愈甚诊其六脉沉伏而实面青黑色【青黑为寒得温即行】虞曰此大寒症及下焦有燥屎作痛先与丁附治中汤一贴又与灸气海穴二十一壮痛减半继以巴豆【巴豆行寒积】沉香木香作丸如菉豆大生姜汁送下五粒下五七次而愈
　　丹溪治一老人腹痛不禁下者用川芎苍朮香附白芷干姜茯苓滑石等剂而愈
　　一人于六月投渊取鱼至秋深雨凉半夜小腹痛甚大汗脉沉细实重取如循刀责责然与大承气汤加桂二服微利痛止仍连日于申酉时【申酉为足太阳少阴】复痛坚硬不可近每与前药得微利痛暂止于前药加桃仁泥下紫黑血升余痛亦止脉虽稍减而责责然犹在又以前药加川附子下大便五行【亦得温即行】有紫黒血如破絮者二升而愈又伤食于酉时复痛在脐腹间脉和与小建中汤一服而愈
　　一少年自小面微黄夏间腹大痛医与小建中汤加丁香三贴不效加呕吐清汁又与十八味丁沉透膈汤二贴食全不进困卧痛无休止如此者五六日不可按又与阿魏丸百粒夜发热不得寐口却不渴脉左三部沉而数实关尤甚右沉滑数实遂与大柴胡加甘草四贴下之痛呕虽减食未进与小柴胡去参芩加芍药陈皮黄连甘草二十贴而愈【加减法妙】
　　一妇年四十患腹隠痛常烧砖瓦熨之面胸畏火气六脉和皆微苦夜不得寐悲忧一年众作心病治遂觉气复自下冲上病虽久形不瘦此肝受病也【脾主肌肉病在肝不瘦】与防风通圣散吐之时春寒加桂【木得桂而和】入姜汁调之日三四次夏稍热与当归龙胆丸间与枳朮丸一月而安
　　一人中脘作疼食已口吐血紫霜色二关脉濇乃血病也跌仆而致治以生新去陈之剂吐出片血碗许而安
　　吴茭山治一妇患脐下虚冷腹痛用川芎归身炙芍炒延胡丁皮干姜服之效
　　张至和吴郡人精于医尝治人腹疾为庸医误用热药张知不可疗辞之其人别延周济广不再药而愈乃遣从者市肴羞故令迂路经张门张问之曰吾主疾愈置以谢周某者张笑曰亟回家此当大便下脓若恐不及见矣果然
　　程明佑治王汝恭夜御内诘旦煎寒腹痛医投五积散热甚又投十神汤小柴胡遂瞆程教以饮水一医曰病得之入房内有伏阴复投以水必死及一饮腹不痛再饮至一斗病已【非神明者不能治法不可为训】所以知汝恭当饮水而解者切其脉阳盛格阴热入厥阴也
　　汪石山治一人年五十余形瘦而黑理疎而澁忽腹痛午后愈甚医曰此气痛也治以快气之药痛益加又曰午后血行于阴分加痛者血滞于阴也以四物加乳没服之亦不减汪诊之脉浮细而结或五七至一止或十四五至一止经论止脉渐退者生渐进者死今止脉频则反轻疎则反重与脉经实相矛盾汪熟思少顷曰得之矣止脉疎而痛甚者以热动而脉速【为病脉属邪盛】频而反轻者以热退而脉迟故耳【为本脉属元虚】病属阴虚火动无疑【热动脉速非止疎也因脉速而止不觉耳热退脉迟而止脉愈觉频耳前为邪盛之脉后为元虚之脉】且察其病起于劳欲劳则伤心而火动欲则伤肾而水亏以参芍补脾为君熟地归身滋肾为臣黄柏知母麦冬清心为佐山查陈皮行滞为使人乳童便出入加减惟人参加至四五钱遇痛进之则愈或曰诸痛与瘦黒人及阴虚火动参茋在所当禁今用之顾效谓何曰药无常性以血药引之则从血以气药引之则从气佐之以热则热佐之以寒则寒在人善用之耳况人参不特补气亦能补血故曰气血弱当从长沙而用人参是也【东垣治中汤人参与干姜用亦谓里虚则痛补不足也】所谓诸痛禁用参茋者以暴病形实者言耳若年髙气血衰弱不用补法气何由行病何由止经曰壮者气行则愈是也
　　一人体弱色脆常病腹痛恶寒发热呕泄踡卧时或吐虫至三五日或十数日而止或用丁沉作气治或用姜附作寒治或用削克作积治或用燥烈作痰治俱不效诊其脉皆濡小近驶【数】曰察色诊脉观形乃气虚兼郁热也遂用参茋归朮川芎茯苓甘草香附陈皮黄芩芍药服之而安或曰诸痛不可用参茋并酸寒之剂今犯之何也曰病久属郁郁则生热又气属阳为表之衞气虚则表失所衞而贼邪易入外感激其内郁故痛大作今用甘温以固表则外邪莫袭酸寒以清内则郁热日消病由是愈【博按此案原刻脱悮】
　　一人面色苍白年四十六素好酒色犬肉三月间因酒兼有房事遂病左腹痛甚后延右腹续延小腹以及满腹皆痛日夜叫号足不能伸卧不能仰汗出食阻【此案终无身热表症】自用备急丸利二三行而随止痛仍不减【医见利之痛不止决疑虚症】汪诊其脉皆细驶右脉颇大于左独脾脉而且滑扶起诊之右脉亦皆细数恐伤酒肉用二陈加芩查麯蘖进之不效再用小承气汤仍不利蜜枣道之仍不利乃以大承气汤利二三行痛减未除【凡此治法皆急则治标不然痛安能减】令其住药只煎山查汤饮之次日烦躁呕恶渴饮凉水则觉恶止爽快诘朝诊脉皆隠而不见【见此症总属痛伤元气脉亦不见】四肢逆冷烦躁不宁时复汗出举家惊愕疑是房后阴症拟进附子理中汤汪曰此治内寒逆冷也活人书云四逆无脉当察症之寒热今观所患多属于热况昨日脉皆细数面色近赤又兼酒后而病六脉虽絶盖由壮火食气也四肢者诸阳之末气被壮火所食不能营于四肢故脉絶而逆冷也此类伤暑之症正合仲景所谓热厥者多寒厥者少急用大承气汤下之之类向虽下以大承气其热尚未尽难以四逆汤症与比今用附子热药宁不助火添病耶如不得已可用通脉四逆汤尚庻几焉以其内有童便猪胆汁监制附毒不得以肆其虐也连进二服脉仍不应逆冷不回渴饮烦躁小便不通粪溏反频腹或时痛更进人参白虎汤二贴【白虎汤如何敢用】躁渴如旧更用参朮各三钱茯苓麦冬车前各一钱五味当归各五分煎一贴脉渐见如蛛丝汪曰有生意矣仲景论絶脉服药微续者生脉暴出者死是也左手足亦略近和不致冰人右手足逆冷如旧但口尚渴便尚溏一日夜约十余度小便不通汪曰渴而小便不利者当利其小便【此非伤寒发热以痛为准以渴为凭故曰利其小便倘伤寒发热而用此案为法何异痴人说梦】遂以天水散冷水调服三四剂不应再以四苓散加车前山栀煎服二贴小便颇通但去大便而小便亦去不得独利汪曰小便未利烦渴未除盖由内热耗其津液也大便尚溏者亦由内热损其阳气阳气不固而然也遂用参朮各三钱茯苓钱半白芍车前门冬各一钱山栀七分五味五分连进数服至第九日逆冷回脉复见诸症稍减渐向安【琇按是症外无寒热因利而渴而厥而躁汗遂乃寒热杂进幸而不死必其人元气素强否则参苓麦味缓不及矣】
　　一妇人年近五十病腹痛初从右手指冷起渐上至头头如冷水浇灌而腹大痛则遍身大热热退则痛止【非石翁不能讲明此症】或过食或不食皆痛每常或一年一发近来二三日一发逺不过六七日医用四物加柴胡香附不应更医用四君木香防榔亦不应又用二陈加紫苏豆蔲又用七气汤等剂皆不应汪诊脉皆微弱似有似无或一二至一止或三五至一止乃阳气大虚也【凭脉防症】独参五钱陈皮七分煎服十数贴而愈夫四肢者诸阳之末头者诸阳之会经曰阳虚则恶寒又曰一胜则一负阳虚阴往乗之则发寒阴虚阳徃乘之则发热今指稍逆冷上至于头则阳负阴胜可知矣阳负则不能健运而痛大作痛作而复热者物极则反也及其阴阳气衰两不相争则热歇痛亦息矣况脾胃多气多血经也气能生血气不足则血亦不足仲景曰血虚气弱以人参补之故用独参汤服而数年之痛遂愈矣
　　江篁南治一妇年四十余常患腹疼先从心前痛入腹既而腰俞尽痛兼吐清水或吐食每吐而后愈合眼则觉麻木【食入反出是无火也合眼麻木阳虚而气不行也】其经水将行之前腰腹作痛行或带紫凝结【赤带】兼有白带或一月再至虚初用二陈合四物除地黄加乌药香附三服不验乃投东垣当归附子汤四服稍愈遂加分两作丸服之【当归附子汤治脐下冷痛赤白带下当归二分炒盐三分蝎稍升麻各五分甘草六分柴胡六分黄柏少许附子一钱干姜六分】
　　中气亏损心腹作痛
　　薛已治唐仪部胸内作痛月余腹亦痛左关长右关此脾虚肝邪所乗以补中益气汤加半夏木香二剂而愈又用六君子汤二剂而安此面色黄中见青
　　李仪部常患腹痛以补中益气加山栀即愈一日因怒肚腹作痛胸脇作胀呕吐不食肝脉此脾气虚弱肝火所乗仍用前汤吞左金丸一服而愈此面色黄中见青兼赤
　　太守朱阳山因怒腹痛作泻或两脇作胀或胸乳作痛或寒热往来或小便不利饮食不入呕吐痰涎神思不清此肝木乗脾土用小柴胡加山栀子炮姜茯苓陈皮制黄连【黄连吴茱萸等分用热水拌湿罨二三日同炒焦取连用】一剂即愈
　　阳山之内善怒胸膈不利吐痰甚多吞酸嗳腐饮食少思手足发热十余年矣所服非芩连枳实即防苏厚朴左关洪右关数此属肝火血燥木乗土位朝用六味丸以滋养肝木夕用六君加当归芍药以调补脾土不月而愈癸卯夏患背疽症属虚寒用大温补之药而愈乙巳夏因大怒吞酸嗳腐胸腹胀满或用二陈石膏治之吐涎如涌肌热如灼旬日将用滚痰丸下之脉洪大按之如无【旧刻讹无力】薛曰此脾胃【旧刻改中气】亏损而发热脾弱而涎泛出也用六君加姜桂一钟即睡觉而诸症如失又数剂而康
