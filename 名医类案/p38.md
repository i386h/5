<!-- { "loadSidebar": true } -->
　　儒者沈尼文内停饮食外感风寒头痛发热恶心腹痛薛用人参养胃加芎芷麯蘗香附桔梗一剂而愈次日仍作腹痛以手重按痛即止此客寒乘虚而作也乃以香砂【旧刻讹香附】六君子加木香炮姜服之睡觉痛减六七去二香再服饮食少进加黄茋当归少佐升麻而愈
　　徐道夫母病胃脘当心痛剧右寸关俱无【旧刻改作不应指】左虽有微而似絶手足厥冷【痛甚而伏者手足冷者未可尽为虚症】病势危笃察其色眼胞上下青黯【眼胞色青乃肝木乗脾】此脾虚肝木所胜用参朮茯苓陈皮甘草补其中气木香和胃气以行肝气吴萸散脾胃之寒止心腹之痛急与一剂俟滚先服煎熟再进诸病悉愈向使泥其痛无补法而反用攻伐之剂祸不旋踵矣
　　一妇人怀抱郁结不时心腹作痛年余不愈诸药不应用归脾加炒山栀而愈
　　腹鸣
　　陈子直主簿妻有异疾每腹胀则腹中有声如撃鼓逺闻于外行人过者皆疑其作乐腹胀消则鼓声亦止一月一作经十余医皆莫能明其疾
　　一妇人有孕腹内钟鸣医莫能治偶一士人携一方书其间有一方能治此用鼠窟前畚土研罗为末每服二钱麝香汤调其疾立愈
　　腰痛
　　淳于意治济北王侍者韩女病腰背痛寒热众医皆以为寒热也臣意诊脉曰内寒月事不下也即窜以药旋下病已病得之欲男子而不可得也所以知韩女之病者诊其脉时切之肾脉也濇而不属【琇按气滞血不流而脉濇是为郁病】濇而不属者其来难坚故曰月不下肝脉出左口故曰欲男子不可得也【琇按脉诀所谓溢上鱼际唯师尼室女嫠妇有之然今人无论男妇多有此脉　此案又见经水门】
　　郝允治殿中丞姚程腰脊痛不可俛仰郝曰谷浊气也当食发怒四肢受病传于大小络中痛而无伤法不当用药以药攻之则益痛须一年能偃仰二年能坐三年则愈矣果然
　　东垣治一人露宿寒湿之地腰痛不能转侧脇搐急作痛月余腰痛论云皆足太阳【膀胱】足少阴【肾】血络有凝血作痛间有一二证属少阳胆经外络脉病皆去血络之凝乃愈经云冬三月禁针只宜服药通其经络破血络中败血以汉防已防风各三分炒曲独活【胆】各五分川芎柴胡【胆】肉桂【肾】当归炙草苍朮各一钱羌活【膀胱】钱半桃仁五粒作一服酒煎服愈【配方精妙后学当触类而长之】
　　韩治一人患腰疼痛以胡桃仁佐破故纸用盐水糊丸服之愈
　　丹溪治徐质夫年六十余因坠马腰痛不可转侧六脉散大重取则小而长稍坚朱以为恶血虽有未可驱逐且以补接为先遂令煎苏木人参黄茋川芎当归陈皮甘草服至半月后散大渐敛食亦进遂与熟大黄汤调下自然铜等药一月而安
　　王绍顔信效方云顷年得腰膝痛不可忍医以肾风攻刺诸药不效见传相方有此验立制一剂神效方以海桐皮二两牛膝一两羌活地骨皮五加皮薏苡仁各一两甘草五钱生地十两右净洗焙干细剉生地黄以芦刀子切用绵一两都包裹入无灰酒二斗浸冬二七日夏七日候熟空心饮一杯或控干焙末蜜丸亦可
　　戊戌秋淮南大水城下浸灌者连月王忽脏腑不调腹中如水吼数日调治得愈自此腰痛不可屈折虽沐亦相妨徧药不效凡三月此必水气阴盛肾经感此而得乃灸肾俞三七壮服鹿茸丸而愈【医学纲目】
　　脇痛
　　丹溪治一人年三十六虚损瘦甚右脇下疼四肢软弱二陈汤加白芥子枳实姜炒黄连竹沥八十贴安【治虚人有痰此方可法】
　　项彦章治一人病脇痛众医以为痈投诸香姜桂之属益甚项诊之曰此肾邪也法当先温利而后竭之以神保丸下黒溲痛止即令更服神芎丸或疑其太过项曰向用神保丸以肾邪透膜非全蝎不能引导然巴豆性热非得芒硝大黄荡涤之后遇热必再作乃大泄滞数出病已所以知之者以阳脉阴脉微濇者痛也濇者肾邪有余也肾邪上薄于脇不能下且肾恶燥今以燥热发之非得利不愈经曰痛随利减殆谓此也【琇按虚人恐不胜此】
　　虞恒徳治一人年四十余因骑马跌扑次年左脇胀痛医与小柴胡汤加草龙胆青皮等药不效诊其脉左手寸尺皆数而濇关脉芤而急数右三部唯数而虚虞曰明是死血症【脉濇为血少又云失血之后脉必见芤又曰关内逢芤则内痈作论脉固属血病然防之曰死血亦因跌扑脇胀痛故耶】用抵当丸一剂下黒血二升许后以四物汤加减调理而安
　　橘泉治一老八十余左脇大痛肿起如覆杯手不可近【实症】医以为滞冷投香桂姜黄推气之剂小腹急胀痛益甚翁曰此内有伏热瘀血在脾中耳经所谓有形之肿也【有形之肿宜以削之】然痛随利减与承气汤加当归芍药柴胡黄连黄柏下之得黒瘀血二升立愈
　　张戴人治一人病危笃张往视之其人曰我别无病三年前当隆暑时出村埜有以煮酒馈予者适村落无汤器冷饮数升便觉左脇下闷渐作痛结硬如石至今不散鍼灸磨药殊无寸效戴人诊之两手俱沉实而有力先以独圣散吐之一涌二三升气味如酒其痛即止后服和脾安胃之剂而愈【儒门事亲】
　　张文仲则天初为侍御医特进苏良嗣因拜跪便絶倒文仲候之曰此因忧愤邪气激也若痛冲脇则剧难捄自晨至食时即苦冲脇绞痛文仲曰若入心即不可疗俄而心痛日旰而卒
　　薛已治一妇人脇下肿痛色赤寒热用小柴胡加芍药山栀川芎以清肝火而愈但经行之后患处仍痛用八珍汤以补气血而安若因肝胆二经血燥所致当用小柴胡加山栀胆草芎归主之久而脾胃虚弱补中益气为主若兼气郁伤脾间以归脾汤朝寒暮热饮食少思须以逍遥散为主
　　庠生马伯进之母左胛连脇作痛【背胛上胯骨连侧脇是小肠与胆连脇是肝脾】似疮毒状薛曰此郁怒伤肝脾与六君加桔梗枳殻柴胡升麻彼另用疮药其痛甚乃请治其脉右关长按之软弱左关洪按之濇滞果肝脾之疾饮食之毒七情之火也仍用煎药加以大补之剂脉症悉退再加芎归全愈
　　一人年近六十素郁怒脾胃不健服香燥行气饮食少思两脇胀闷服行气破血饮食不入右脇胀痛【丹溪云右脇悉属痰左脇瘀血】喜用手按彼疑为膈气痰饮内伤薛曰乃肝木克脾土而脾土不能生肺金也若内有瘀血虽单衣亦不敢着肉【妙别】用滋化源之药四贴诸症顿退彼以为愈薛曰火令在迩当健脾土以保肺金彼不信后复作另用痰火之剂益甚求治左关右寸滑数此肺内溃矣仍不信乃服前药吐秽脓而死
　　一妇人饮食后因怒患疟呕吐用藿香正气散二剂而愈后复怒吐痰甚多狂言热炽胸脇胀痛手按少止脉洪大无伦【无伦为虚】按之微细此属肝脾二经血虚以加味逍遥散加熟地川芎二剂脉症顿退再用十全大补而安此症若用疎通之剂是犯虚虚之戒矣
　　一男子房劳兼怒风府胀闷两脇胀痛薛作色欲损肾怒气伤肝用六味地黄丸料加柴胡当归一剂而愈【琇按此法移治腹痛门中石山治一人面色苍白之症宜收捷效】
　　石山治一人客维病脇痛医以为虚用人参羊肉补之其痛愈甚一医投龙防丸痛减汪诊脉濡而弱曰脾胃为痛所伤尚未复遂以橘皮枳朮丸加黄连当归服之而安越五年腹脇复痛彼思颇类前病欲服龙会丸未诀汪诊之脉皆濡弱而缓曰前病属实今病属虚非前药可治也以人参为君芎归芍药为臣香附陈皮为佐甘草山栀为使煎服十余贴痛止食进
　　黟县县丞年逾五十京回两脇肋痛【肋与脇不同】医用小柴胡汤痛止续后痛作前方不效汪诊之脉皆细而濡按之不足曰此心肺为酒所伤脾肾为色所损两脇胀痛相火亢极肝亦自焚经曰五藏已虚六府已竭九候虽调者死此病之谓欤寻卒
　　休宁金上舍环海自述云曾因送殡忍饥过劳患腰肋连脇肿痛不能转侧医治不效有一儒者诊视曰此肝火也投龙胆泻肝汤当归龙会丸而愈
　　膝肿
　　徐可豫治吴兴沈仲刚内子膝肿痛右先剧以热熨则攻左熨左攻右俱熨则腹雷鸣上胸已而背悉若受万棰者独元首弗及发则面黛色脉罔辨昏作旦辍日尫弱甚医望色辄却谓弗救徐视脉竟曰是湿淫所中继复惊伤胆疾虽剧可治即令以帛胸少选探咽喉间涌青白涎沫几斗许涌定徐曰今兹疾发至腹则弗上面面弗青矣至昬膝痛仍加熨鸣果弗及胸止三鼓已定皆如徐言越三昏不复作遂痊【痰随气升降作痛所以一吐而愈】
　　鹤膝风
　　州守张天泽左膝肿痛胸膈痞满饮食少思时作呕头痰壅日晡殊倦用葱熨法及六君加炮姜诸症顿退饮食稍进用补中益气加蔓荆子头目清爽肢体康健间与大防风汤十余剂补中益气三十余剂而消
　　一妇人发热口干月经不调半载后肢体倦怠二膝肿痛作足三阴血虚火燥治之用六味地黄丸两月余形体渐健饮食渐进膝肿渐消半载而痊
　　脚气【附肿痛】
　　有人病两脚躄不能行举诣佗佗望见云已饱针灸服药矣不须复看脉便使解衣防背数十处相去或一寸或五分纵邪不相当言灸此各十壮灸疮愈即行后灸处夹脊一寸上下行端直均调如引绳也【汉书华佗传】
　　徐之才治一人患脚跟肿痛诸医莫能识徐曰蛤精疾也由乘舟入海垂脚水中疾者曰实曽如此之才为剖得蛤子二大如榆荚【太原故事】
　　有范光禄得脚肿不能饮食忽有一人不通名径入斋中谓曰佛使我来理君疾也光禄废衣示之因以刀针肿上倐忽间顿针两脚及膀胱百余下出黄脓水三升许而去至明并无针伤而患渐愈【齐谐录】
　　王薿守会稽童贯时方用事贯苦脚气或云杨梅仁可疗是疾薿裒五十石献之后擢待制【挥麈录】
　　道士王裕曰有忽患脚心如中箭发歇不时此肾之风毒防肾愈【泻肝即泻肾】
　　董守约苦脚气攻注或教之捶数螺傅两股上便觉冷气趋下至足逾时而安【寒凉法类编】
　　唐栁栁州纂救三死方元和仲春得干脚气【脚气有干湿之分】夜半痞絶左脇有块大如石且死因大寒不知人三日家人号哭荥阳郑洵美传杉木汤服半食顷大下三次气通块散用杉木节一大升橘叶一升无叶以皮代大腹槟榔七个合而碎之童便三大升共煮一升半分二服若一服得快利停后服此乃死病防有教者乃得不死【本事方】
　　董系治安国军节度使程道济患腰脚疼病将二年服汤药皆姜附硫黄燥热之药中脘脐下艾炷十数无效愈觉膝寒胃冷少力多睡食少神减羣医曰肾部虚寒非热药不能疗及自体究亦觉恶寒喜暖但知此议为是因谘于董董曰肾经积热血气不通故也程不甚见信试用通经凉药但见脏腑滑利伏困愈甚弃而不服【人情大抵皆然】后因陈五行造化胜负之理方始不疑再用辛甘寒药泻十二经之积热日三四服通利十余行数十日后觉痛减饮食有味精力爽健非昔之比心神喜悦服药不辍迤觉热自后服饵皆用寒凉数年之间疾去热除神清体健【寒凉法】
　　蔡元长知开封正据案治事忽如有虫自足心行至腰间即坠笔晕絶久之方苏掾属云此病非俞山人不能疗趣使召之俞曰此真脚气也法当灸风市【风市在奇腧经络在膝上七寸外侧两筋间】为灸一壮蔡晏然复常明日病如初再召俞曰除病根非千艾不可从其言灸五百壮自此遂愈
　　仲兄文安公守姑苏以銮舆巡幸虚府舍暂徙吴县县治卑湿旋感足痹痛掣不堪服药弗效乃用所闻灼风市肩髃【大肠穴二穴同】曲池三穴终身不复作
