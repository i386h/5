<!-- { "loadSidebar": true } -->
　　僧普清苦此二十年每发率两月用此灸三七壮即时痛止其他验者益众【夷坚志】
　　一人患脚转筋时发不可忍灸脚踝上一壮内筋急灸内外筋急灸外
　　顾安中广徳军人久患脚气筋急腿肿行履不得因至湖州附船船中有一袋物为腿痠痛遂将腿阁袋上微觉不痛及筋寛而不急乃问艄人袋中何物应曰宣木自此脚气顿愈【名医录】
　　衍义治一人嗜酒后患脚气甚危乃以巴防半两糯米同炒米微转色去米大黄一两剉炒同为末炼蜜为丸温水送下五七十丸仍禁酒遂愈【温利法】
　　东垣治一朝贵年近四十身体充肥脚气始发头面浑身支节微肿皆赤色足胫赤肿痛不可忍手近皮肤其痛转甚起而复卧卧而复起日夕苦楚春间李为治之其人以北土髙寒故多饮酒积久伤脾不能运化饮食下流之所致投以当归拈痛汤一两二钱其痛减半再伏肿悉除只有右手指末微赤肿以三棱针刺指爪甲端多出黒血赤肿全去数日后因饮食湿麪肢体觉痛再以枳实五分大黄酒煨三钱当归身一钱羌活钱半名曰枳实大黄汤只作一服水二盏煎一盏温服穴心食前利下两行痛止夫脚气水湿之为也麪滋其湿血壅而不行故支节烦痛经云风能胜湿羌活辛温透关节去湿故以为主血留而不行则痛当归之辛温散壅止痛枳实之苦寒治痞消食故以为臣大黄苦寒以导麫之湿热并治诸老血留结取其峻快故以为使也【下汗法】
　　丹溪治一妇足肿用生地黄黄柏苍朮【二妙可法】南星红花牛膝龙胆草川芎治之【清法】
　　一人两足痠重不任行动发则肿痛一日在不发中诊脉三部皆大搏手如葱管无力身半已上肥盛盖其膏粱妾御嗜欲无穷精血不足湿热太盛因用益精血于其下清湿热于其上二方与之【谁谓丹溪法无补于世哉】或言脚气无补法故不肻服三月后痛作一医用南方法治【汗】不效一医用北方法治之【下】即死于溺器上吁业岐黄者虚实之辨盖可以忽乎哉【补法】
　　项彦章治一人足病发则两足如柱溃黄水逾月乃己巳辄发六脉沉缓【脚气不得疑脉之沉缓为虚寒】沉为里有湿缓为厥为风此风湿毒俗名湿脚气是也神芎丸竭之继用舟车神佑丸下浊水数十出而愈【下法】
　　一妇脚底如锥刺痛或胕肿足腕亦痛而肿大便泄滑里急此血少又下焦血分受湿气为病健步丸主之以生地一两半归尾白芍陈皮苍朮各一两牛膝茱萸条芩各半两大腹子三钱桂枝二钱为丸每服百丸以白朮通草煎汤食前下之【温法　琇按此丹溪案大腹子原刻悮大附子】
　　戴人治一人病腰脚大不伸伛偻蹩躄而行已数年矣服药无功止药却愈因秋暮渉水病复作医用四斤丸其父求治于戴戴曰近日服何药曰四斤丸曰目昏赤未其父惊曰目正暴发戴曰宜速来否则失明矣既来目肿无所见戴人先令涌之药下忽走三十行两目顿明再涌泄能认字调一月令服当归丸健歩而归【吐法】
　　子和治息帅腰股沉痛行歩坐马皆不便或作脚气寒湿治之或作虚损治之乌附乳没活血壮筋骨之药无不用之至两月余目赤上热大小便俱濇腰股之病如故诊其两手脉皆沉迟【若据脉经则沉迟为寒今以凉泻而愈故脉必当合症而防】沉者在里也宜泻之以舟车丸濬川散各一服去积水二十余行至早晨咽白粥一二顿与之即能矍铄矣【下法】
　　魏徳新因赴冬选犯寒而行真元气衰加之坐卧冷湿食饮失节以冬遇此遂作骨痹骨属肾腰之髙骨坏而不用两胯似折而黒如炭【面黒为湿气上侵】前后臁痛痿厥嗜卧徧问诸医皆作肾虚治之乃先以玲珑灶熨蒸数日次以苦剂上涌寒痰二三升【汗吐兼用】下虚上实明见矣次以淡剂使白朮除脾湿茯苓养肾水官桂伐风木【然后温补】寒气偏胜则加姜附否则不加又刺肾俞【膀胱穴】太谿【肾穴】二穴二日一刺前后一月半平复如初【薫法】
　　毗陵有马姓鬻酒为业者患肾脏风忽一足发肿如瓠自腰以下钜细通为一律痛不可忍欲转侧两人扶方可动或者欲以铍刀决之张曰未可此肾脏风攻注脚膝也乃以连珠甘遂一两木鳖子二个一雄一雌为末獖猪腰子二个批开药末一钱糁匀湿纸裹数重慢火煨熟放温【煨肾散加木鳖】五更初细嚼米饮下积水多则利多少则少也宜软饭将息若病患一脚切看左右如左脚用左边腰子右脚用右边腰子药末只一钱辰巳间下脓如水晶者数升即时痛止一月后尚拄拐而行再以赤乌散令涂贴其膝方愈十年相见行步自若
　　商州有人重病足不履地者数十年良医殚技莫能治所亲置之道傍以求救者遇一新罗僧见之谓曰此疾一药可救但不知此土有否因为之入山采取乃葳灵仙也【灵仙能通行十二经】使服之数日能步履其后山人遂传其事海上方着其法云采之阴干月余捣末酒和服二钱匕利空心服之如人本性杀药可加及六七钱匕利过两行则减之病除乃停服其性甚善不触诸药但恶茶及麪汤【以甘草巵子代饮可也】
　　罗治中书粘合公年四旬体干魁梧春间从征至州偶脚气忽作遍身肢体微肿其痛手不能近足胫尤甚履不任穿跣以骑马控两蹬而以竹器盛之困急东垣曰内经有云饮发于中胕肿于上【妙理】又云诸痛为实血实者宜决之以三棱针数刺其肿上血突出髙二尺余渐渐如线流于地约半升许其色紫黒顷时肿消痛减以当归拈痛汤一两半服之夜得睡明日再服而愈【针法】
　　孙少府治韩彦正暴得疾手足不举诸医皆以为风针手足亦不去痛孙曰此脚气也用防榔末三钱生姜三片干紫苏叶七片陈皮三钱水一大盏煎七分热服数服而愈【清】
　　薛已治一妇人腿患筋挛骨痛诸药不应脉用大防风汤二剂【大防风汤八珍加附子羌防牛膝杜仲黄茋】顿退又二剂而安【汗】
　　江应宿治一婢春初患脚气腰脚赤肿坟起疼痛难于步履予曰此因饮食伤脾不能运化湿热下注之所致也利水行湿消导食滞用平胃散加茯苓泽泻薏苡木山查麦芽神曲二剂腰脚消而能歩再以木通白朮汤送保和丸而愈
　　予友人佘近峰贾秣陵年五十余患脚痛卧不能起年余胫与腿肉俱消邑医徐古塘昔患痹疾治愈求其成方初用当归拈痛汤二服效次用十全大补汤加枸杞子防己牛膝草薢朝用六味地黄丸加虎胫骨牛膝川草薢鹿角胶服三年矍铄如初徐书云久久服之自获大益幸勿责效于旦夕信然
　　宿曰今人谓之脚气者黄帝所谓缓风湿痹也千金云顽弱名缓风疼痛为湿痹大抵脚气无补法乃风毒在内不可攻故当先防之皆湿热之为也脚发
　　薛已治阁老靳介庵脚指缝作痒出水肿焮脚面敷止痒之药不应服除湿之药益甚薛诊之曰阴虚湿热下注也用六味地黄补中益气而愈
　　大防李北溪足赤肿作痛先用隔蒜灸饮活命散一剂痛顿止灸处出水赤肿顿消次用托里消毒散四剂灸处出脓而愈
　　一儒者脚踝肿硬色白两月余矣用大防风汤及十全大补兼服而消后塲屋不利饮食劳倦症复作盗汗内热饮食不化便滑肌瘦复加头晕或头痛痰涌此肾不纳气用八味丸益气汤百余剂而安
　　一男子脚心发热作渴引饮或用四物芩连黄柏知母之类腹痛作呕烦热大渴此脾胃复伤先用六君炮姜数剂而脾胃醒再用补中益气加茯苓半夏而脾胃健乃以加减八味丸兼服半载而愈
　　一儒者脚心发热作痒搔搯滚水浸渍而出水肌体骨立作渴吐痰用益气汤六味丸年余元气复而诸症愈
　　少宗伯顾东江面黧作渴薛曰此肾经亏损当滋化源以杜后患顾公不信次年九月左足面患疽色黯不痛脚腿沉重用隔蒜灸三十余壮足腿即轻疮出血水七日而消色仍黯时顾将北行贺万夀薛诊之曰脾脉衰惫阳气亏极不宜逺行公曰予得梦屡验向梦羣仙待我此夀征也至河间驿聚仙堂病亟叹曰数定于此立斋岂能我留寻卒
　　江应宿治程文学子脚腿坟起如瓠焮赪痛楚难支予用广胶四两入麝少许熔如稠膏摊油纸贴之外用好醋煮青绵布三片乗热贴膏外轮递更换腿痒如蛆顷刻尽消而愈【外治法较张子和法更佳然二法不可偏废】
　　薛已曰脚发色赤肿痛而溃脓者属足三阳湿热下注可治微赤微肿者脓清者属足三阴亏损难治若黒黯不肿痛不溃脓烦热作渴小便淋漓者阴败末传恶症为不治其法湿热下注者先用隔蒜灸活命饮以解壅毒次服益气汤六味丸以补精气若赤黯不痛者着肉灸桑枝灸以行壅滞助阳气更用大补汤八味丸壮脾肾滋化源多有生者【数种治法皆当熟玩切记切记】若专治疮复伤正气误人多矣脚弱
　　一士人得脚弱病方书罗列积药如山疾益甚张杲曰汝当尽屏去但用杉木为桶濯足又令排樟脑于两股间以脚防系定月余而安健如初南方多此疾不可不知【遯斋闲览】
　　孙琳治一少年娶妻不久得软脚病疼特甚医以为脚气孙闻之曰吾不必诊视但用杜仲一味寸防片析每一两用半酒半水合一大盏煮六分频服之三日能行又三日而愈孙曰第宅寝处髙明衣履燥洁无受湿之理乃新婚纵欲致然杜仲专治腰膝以酒行之则奏效易矣
　　诸气
　　子和治一妇人劳苦太过大便结燥咳气上逆时喝喝然有音唾呕鲜血以苦剂解毒汤加木香汉防己煎服时时啜之复以木香防榔丸泄其逆气一月而安【今人见呕鲜血以滋阴降火为主称曰弱症焉知为气病乎故曰风寒燥火六气皆令人吐血】
　　庄先生治喜乐之极而病者庄切其脉为之失声佯曰吾取药去数日更不来病者悲泣辞其亲友曰吾不久矣庄知其将愈慰之诘其故庄引素问曰惧胜喜可谓得元关者
　　石山治一妇瘦弱年四十余患走气徧身疼痛或背胀痛或两脇插痛或一月二三发发则呕尽所食方快饮食不进久伏牀枕医作气治用流气饮或作痰治用丁藿二陈病甚汪诊之脉皆细微而数右脉尤弱曰此恐孀居忧思伤脾而气郁也理以补脾散郁【郁则致火郁则痛久则虚谁曰诸痛无补法哉】以人参三钱香附黄连甘草砂仁各五分黄茋二钱归身钱半川芎八分干姜四分煎服十余贴脉之数而弱者稍缓而健诸痛亦减仍服前方再用参茋川芎香附山栀甘草以神曲糊丸服之病除【烺案石山医案黄连元作黄芩未知孰是】
　　萧司训年逾五十形肥色紫病气从脐下冲逆而上【肾虚】睡卧不安饮食少精神倦汪诊之脉皆浮濡而缓曰气虚也问曰丹溪云气从脐下起者阴火也何谓气虚【阴火与元气不两立】汪曰难执定论丹溪又云肥人气虚脉缓亦气虚今据形与脉当作气虚论治遂以参茋为君白朮白芍为臣归身熟地为佐黄柏甘陈为使煎服十余贴稍安彼以胸膈不利陈皮加作七分气冲上【琇按陈皮加至七分便复气冲上细玩之可知用药之道】仍守前方月余而愈
　　一人遍身皮底浑浑如波浪声痒不可忍抓之血出不止名气奔用人参苦杖【杜牛膝】青盐细辛各一两水二碗煎取清汁饮之而愈
　　疝防
　　齐郎中令循病众医皆以为蹷人中而刺之臣意诊之曰涌疝也令人不得前后溲循曰不得前后溲三日矣臣意饮以火齐汤【即黄连解毒汤】一饮得前溲再饮大溲三饮而疾愈病得之内所以知循病者切其脉时右口气急【寸口乃气口也】脉无五脏气右口脉大而数数者中下热而涌左为下右为上皆无五藏应故曰涌疝中热故溺赤也【史记】
