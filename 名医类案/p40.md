<!-- { "loadSidebar": true } -->
　　齐北宫司空命妇出于病众医皆以为风入中病主在肺刺其足少阳脉臣意诊其脉曰病气疝客于膀胱难于前后溲而溺赤病见寒气则遗溺使人腹肿出于病得之欲溺不得因以接内所以知出于病者切其脉大而实其来难是厥阴之动也脉来难者疝气之客于膀胱也腹之所以肿者言厥阴之络结小腹也厥阴有过则脉结动动则腹肿臣意即灸其足厥阴之脉【宜灸急脉】左右各一所即不遗溺而溲清小腹痛止即更为火齐汤以饮之三日而疝气散即愈【史记】
　　安陵阪里公乘项处病臣意诊脉曰牡疝牡疝在膈下上连肺病得之内臣意谓之慎毋为劳力事为劳力事则必呕血死处后蹴踘要蹷寒汗出多即呕血臣意复诊之曰当旦日日夕死即死病得之内所以知项处病者切其脉得番阳番阳入虚里处旦日死一番一络者牡疝也【史记】
　　索隠曰脉病之名曰番阳者以言阳脉之翻入虚里也
　　罗谦甫治火儿赤怜歹久患疝气复因秋间饥饱劳役过饮潼乳所发甚于初面色青黄不泽脐腹阵痛搐撮不可忍腰曲不能伸热物熨之稍缓脉得沉小而急难经有云任之为病男子内结七疝皆积寒于小肠间所致也非大热之剂则不能愈遂制沉香桂附丸以沉香附子川乌炮去皮脐炮姜良姜茴香炒官桂吴萸汤浸去苦各一两醋丸如桐子大每服五十丸至七八十丸空心食前热米饮汤送下日二服忌冷物间服天台乌药散以乌药木香茴香炒良姜炒青皮各五钱防榔二个川练十个巴豆七十粒微打破同川练用麸炒候麸黒色去麸为末每服一钱温酒调下痛甚者炒生姜热酒调下服此二药旬日良愈【温法】
　　赵运使夫人年近六十三月日病脐腹冷痛相引脇下痛不可忍反复闷乱不得安卧乃先灸中庭穴【任穴】在膻中下寸六分陷者中任脉气所发灸五壮或二七三七壮次以当归四逆汤以当归尾七分炮附子官桂茴香柴胡各五分芍药四分茯苓元胡川练子酒煮各三分泽泻一分水煎温数服而愈
　　许学士治歙县尉宋荀甫膀胱气作痛不可忍医以刚剂与之痛益甚溲溺不通三日许视其脉曰投热药太过适有五苓散一分为三易其名用连须葱一茎茴香及盐少许水一盏半煎七分连服之中夜下小便如黒汁一二升剂下寛得睡明日脉已平续用碙砂丸数日愈盖是疾本因虚得不宜骤进补药邪之所凑其气必虚留而不去其病则实【妙妙】故先涤所蓄之邪然后补之【清法本事方】
　　滑伯仁治一妇病寒为疝自脐下上至心皆胀满攻痛而脇疼尤甚【此等痛切记作疝治】呕吐烦懑不进饮食脉两手沉结不调此由寒在下焦宜亟攻其下毋攻其上为灸章门气海中脘服元胡桂椒佐以蘹木诸香茯苓青皮等十日一服温利丸药聚而散之也果效
　　一老人病脐腹防痛医为温中散寒卒无验诊之脉两尺搏坚而沉曰此大寒由外入也寒喜中下故为疝治宜在下加沉降之剂引入下焦数服寻愈
　　一人病疝气发则脐下筑筑渐上至心下呕涌痛惫手足青色喉中淫淫而痒睂本疼痠目不欲视头不欲举神昏昏欲睡而不寐恶食气睾丸控引小便数而短年未三十尫瘠一若衰耄人劣劣不自持诊其脉沉而濇曰是得之忧郁愤怒【内因】寒湿风雨乗之【外因】为肝疝也属在厥阴故当脉所过处皆病焉厥阴肝也张从正云诸疝皆属肝肝欲散急以辛散之遂以吴萸佐以姜桂【辛散】及治气引经药兼制茴练【原刻误回陈】等丸每十日一温利之三月而愈
　　丹溪云予旧有甘橘积后因山行饥甚遇橘芋食之橘动旧积芋复滞气即时右丸肿大寒热先服平胃散一二贴次早神思清气至下焦呕逆觉积动吐之复吐后和胃气疎通经络而愈
　　一人虚损潮热肾偏坠小肠气四物加小茴香吴萸胡芦巴各五分枳子青皮山查渐愈
　　一人病后饮水病左丸痛甚灸大敦以摩腰膏摩囊上上抵横骨【肾穴】炙温帛覆之痛即止一宿肿亦消
　　汪石山治一人年二十余因水中久立过劳病疝痛痛时腹中有磊块起落如滚浪其痛尤甚诊之脉皆细而缓按之似濇曰此血病也考之方书疝有七皆不宜下所治多是温散之药以气言也兹宜变法治之【石翁妙处在变法】乃用小承气加桃仁下之其痛如失三日复作比前加甚脉之轻则大重则散濇思之莫得其说问曽食何物曰食鸡蛋二枚而已曰已得之矣令以指探吐出令尽而痛解矣【下法】
　　一小儿八嵗防疝阴嚢肿胀核有大小汪令烧荔枝核灰茴香炒为末等分食逺温酒调服二钱不过三服
　　一儿六岁阴嚢胀大如盏茎皮光肿如泡一医为之渗湿行气不效汪诊视脉皆濡缓曰脉缓无力者气虚也【痛脉皆不宜补】经曰膀胱者津液之府气化则能出焉气虚不足无能运化而使之出矣宜升阳补气可也遂以人参黄茋白朮茯苓牛膝升麻陈皮甘草稍煎服一二贴嚢皱肿消三贴全愈【补法】
　　程比部罗云公乃郎年十五嵗疝痛何医官按以蕃葱散四服而愈此童幼之年从积治【积】
　　罗山人年四旬居忧怫郁致胸膈凝聚月余流于肋下渐下坠入阴嚢不时作痛谩试诸方二年余不效偶捡奇效良方聚香饮子一匕而豁然如失此七情所伤从气治【气】
　　祠部黄新阳公夙有脾泄便血脚痛六脉滑数曾用酒煮黄连为君佐以参朮等而泄血止越年余患狐疝昼出嚢中夜卧入腹不时疼痛吴心所投以虎潜丸还少丹而愈此始为热中久为寒中药物寒热逈别而俱效久病从虚治也【虚】
　　江少微自患狐疝用八味地黄丸而痛止继服打老儿丸而愈时年五十余此衰弱之躯正气旺而邪无所容矣
　　不寐
　　许叔微治四明董生者患神气不宁卧则魂飞身虽在牀而神魂离体惊悸多魇通宵不寐更数医莫效罗诊视之问曰医作何病治之董曰众皆以为心病许曰以脉言之肝经受邪非心也肝经因虚邪气袭之肝藏魂者也游魂为变平人肝不受邪卧则魂归于肝神静而得寐今肝有邪魂不得归是以卧则飞若离体也肝主怒故小怒则剧【论症精确】董生欣然曰前此未之闻也虽未服药似觉沉疴去体矣愿求药以治之许曰公且持此说与众医议所治之方而徐质之阅旬日复至云医徧考古今方书无与对病者许乃为处二方服一月而病悉除方以真珠母为君龙齿佐之【方内以人参为臣方妙】真珠母入肝为第一龙齿与肝同类故也龙齿虎睛今人例以为镇心药殊不知龙齿安魂虎睛定魄各言其类也东方苍龙木也属肝而藏魂西方白虎金也属肺而藏魄龙能变化故魂游而不定虎能专静故魄止而能守许谓治魄不宁者宜以虎睛治魂飞者宜以龙齿万物有成理而不失亦在夫人达之而已
　　一人忽觉自形作两并卧不别真假不语问亦无对乃离魂也用硃砂人参茯苓浓煎服真者气爽假者即化
　　一老人患虚烦不得睡大便不通常有一道热气自脐下冲上心随即昏乱欲絶医一月不愈用大黄通利大便几致殒殆罗诊之六脉沉缓遂投竹茹温胆汤【十一臓取决于胆也】自午服一盏热气至心下而不至心上晡时一盏热气至脐下而不至脐上戌初又一盏热气不复上升矣次日早间以槟榔疎气【琇按四字可商】之药调之大府遂通而愈【此症虚而协热者居多若因大便不通热气冲上而用宣通之药防防不可况沉缓之脉见乎沉为里病缓则为虚温胆外宜养阴润下为是】
　　吕沧洲治一人病无睡睡则心悸神慑如处孤垒而四面受敌达旦目眵眵无所见耳聩聩无所闻虽坚卧密室睫未尝交也诸医防效吕切其脉左关之阳浮而虚察其色少阳之支外溢于目眦【足厥阴手少阳手太阳三经之支结目外眦】即告之曰此得之胆虚而风诸公独治其心而不祛其胆之风非法也因投禁方乌梅汤抱胆丸日再服遂熟睡比寤病如失
　　汪石山治一女年十五病心悸常若有人捕之欲避而无所其母抱之于怀数婢防之于外犹恐恐然不能安寐医者以为病心用安神丸镇心丸四物汤不效汪诊之脉皆细弱而缓曰此胆病也用温胆汤服之而安
　　多梦
　　钱丕少卿忽夜多恶梦但就枕便成辄通夕不止后因赴官经汉上与邓州推官胡用之遇同宿驿中言近多梦虑非吉胡曰昔尝如此惧甚有道士教戴丹砂初任辰州推官求得灵砂双箭镞者戴之不渉旬验四五年不复有梦至今秘惜因解髻中一綘纱嚢遗之即夕无梦神魂安静真诰及他道书多载丹砂避恶信然【类编】
　　宿述梦者因也昼之所思夜之所梦至人无梦以其恬澹虚无少思寡虑何梦之有
　　消中
　　罗谦甫治韩子玉父年逾六旬病消渴至冬添躁热须裸袒以冰水喷胸腋乃快日食肉麪数四顷时即饥如此月余罗诊得脉沉细而疾罗以死决之子玉兄弟跪泣曰病固危笃君尽心救之则死而无恨罗曰夫消之为病其名不一曰食防曰消中曰宣疾此膏粱之所致也阳明化燥火津液不能停自汗小便数故饮一溲二胃热则消谷善饥能食而瘦王叔和云多食亦饥虚是也此病仲景所谓春夏剧秋冬瘥时制故也令尊今当瘥之时反剧乃肾水干涸不能制其心火而独旺于不胜之时经曰当所胜之时而不能制名曰真强乃孤阳絶阴者也且人之身元气为主天令为客此天令大寒尚不能制其热何药能及内经主胜逆客胜从正以此也【琇按见解超诣宜熟玩之】设从君治疗徒劳而已固辞而归遂易医与灸数日而卒
　　吴茭山治一老人年逾七十素有痰火过思郁结因得消中之患昼夜饮食无度时时常进则可若少顷缺食则不安每服寒凉俱罔效人皆以年老患消中危之吴诊其脉左寸关右寸关滑尺浮大府燥结吴疑之此大肠移热于胃胃火内消故善食而不发渴也防曰消中善食而肌肉削消脉虚无力者不治此痰火内消肌色如故依法治之可生也【妙防　能合色脉可以万全斯言诚然】遂用白虎汤倍入石膏服之胃火渐平饮食渐减次以坎离丸养血四物汤调理二月而安
　　江汝洁治介塘程濋六脉举指皆长重指俱大而畧实二尺盛于寸关【脉若沉细必死】经曰者阳也长者阳也实大皆阳也又曰下坚上虚病在脾则知阳胜而阴虚足阳明【胃】太阴【脾】俱有火邪是以土得火则燥亏生发之源失转运之机上焦不行下脘不通浊气下流肌肉销铄日久失疗渐成下消之候良医弗为也治须滋足阳明太阴之营气兼发散土中之火邪俾得以行干健之运则阴阳升降气血调和也以甘草六分白芍二钱人参三钱【补脾血】升麻干葛各一钱半【散阴火】水煎服数剂而安


　　名医类案卷六
<子部,医家类,名医类案>
　　钦定四库全书
　　名医类案卷七
　　明　江瓘　编
　　诸虫
　　太仓公治一女病甚众医皆以为寒热笃当死不治公诊其脉曰蛲瘕蛲瘕为病腹大上肤黄麤循之戚戚然公饮以芫华一撮即出蛲可数升病已三十日如故病蛲得之于寒湿寒湿气宛笃不发化为虫公所以知其病者切其脉循其尺索刺麤而毛美奉发是虫气也其色泽者中蔵无邪气及重病【史记　博按此案已见第五卷症瘕门】
　　华佗治一人忽患胸中烦懑面赤不食诊之曰君胃中有虫欲成内疽腥物所为也即作汤二升再服须臾吐出虫三升许头赤而动半身犹是生鱼脍所苦遂愈
