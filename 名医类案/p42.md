<!-- { "loadSidebar": true } -->
　　余杭人和倅将赴官因蒸降真木犀香自开甑而仆甑面上为热气所薫面即浮肿口眼皆为之闭更数医不能治一医云古无此证以意疗之乃取僧寺久用炊布烧灰存性随而消未半月而愈盖以炊布受汤上气多反用以出汤毒犹以盐水取咸味耳【即轻粉毒亦以轻粉引之意】此心法之巧也
　　兴国初有任氏有美色聘进士王公甫谓甫不遂寸禄愁郁不乐面色渐黒自惭而归母家求治一道人曰是可疗也以女真散酒下二钱日两服数日间面变防白一月如旧赂得其方用黄丹紫苑俱等分为末尔【名医录】
　　一人患头面发热有光色他人手近如火炙用蒜汁半两酒调下吐一物如蛇遂安
　　一人面肉肿如蛇状用湿砖上青苔一钱水调涂【方可用】立消
　　仁宗在东宫时尝患痄腮命道士赞能治疗取赤小豆四十九粒咒之杂他药为末傅之而愈中贵任承亮在傍知然后承亮自患疮濵死尚书郎傅求授以药立愈问其方赤小豆也承亮始悟道士之技所谓诵咒乃神其术耳久之防官过豫章或苦脇疽防达五臓医者治之甚捷承亮曰君得非用赤小豆耶医惊拜曰某用此活三十余人愿勿复宣言周少隐病宗室彦符传之曰善诸疮无药可治者皆能治有僧发背状如烂周邻家乳婢腹疽作用之皆如神其法细末水调傅疮及四傍赤肿药落再傅之【类编】
　　薛立斋治地官陈用之患痄腮服发散之剂寒热已退肿毒不消欲作脓也用托里消毒散而脓成又用托里散而毒溃但脓清作渴用八珍加麦门五味三十余剂而愈
　　上舎卢君患前症两尺脉数症属肾经不足误服消毒之剂致损元气而不能愈用补中益气六味丸料而愈
　　上舎熊君颐后患之脓水清稀形体消瘦遗精盗汗晡热口干痰气上涌久而不愈脉洪大按之防细用加减八味丸料并十全大补汤不数剂诸症悉愈
　　一妇人素内热因怒耳下至颈肿痛寒热用柴胡山栀散而肿痛消用加味逍遥散而热退用八珍汤加丹皮而内热止
　　宋朝类苑载杨嵎疡生于颊连齿辅车外肿若覆瓯脓血内溃痛楚甚疗之百方不差或语之曰天官疡医中有名方何不试用嵎按疡医注疏中法制之用药注疮中少损朽骨连牙溃出遂愈周礼疡医掌肿疡溃疡金疡折之祝药劀杀之齐凡疗疡以五毒攻之所谓肿者壅肿也溃者脓血溢也折者伤损也金者刃伤也祝读如注以药傅着之也劀刮去脓血也杀去其恶肉也齐与剂同五毒五药之有毒者石胆一丹砂二雄黄三礜石四【礜石有毒即升药　古方石礜石混写】磁石五用黄堥寘五石其中烧之三日夜其烟上着以鸡羽扫取之以注疮恶肉破骨尽出黄堥黄瓦器也此当为后医方之祖【焦氏笔乗】
　　疡医公孙知叔记问该博深明百药之性创造五毒之剂取丹砂养血而益心雄黄长肉而补脾石理脂膏而助肺磁石通骨液而壮肾石胆治筋而滋肝外疗疮疡之五症内应五臓拘之以黄堥熟之以火药成傅疡无不神效一人须有疽一夕决溃势欲殆以前药傅之应手而差【推篷寤语】
　　一防女患唇四围生疮黄脂如蜡用旋覆花烧灰存性真麻油调搽愈又一孩满面生疮用蛇退锻存性香油调搽愈
　　耳
　　橘泉治一人病头两耳鸣如屯万蜂中甚痛心挠乱不自持医以为虚寒下天雄矣翁曰此相火也而脉带结是必服峻剂以刼之急与降火升阳补隂之剂脉复病愈
　　孙兆殿丞治平中间有显官权府尹防其名氏一日坐堂决事吏人环立尹耳或闻风雨鼔角声顾左右曰此何州郡也吏对以天府尹曰若然吾乃病耳遽召孙公往焉公诊之与药治之翌日病愈尹召孙公问曰吾所服药切类四物饮孙曰是也尹曰始虑为大患服此药立愈其故何也孙曰心脉太甚肾脉不能归耳以药凉心经则肾脉复归乃无恙【青箱记】
　　张友防壮岁常苦两耳痒日一作遇其甚时殆不可耐挑剔无所不至而所患自若也常以坚竹三寸许截之拆为五六片细刮如洗箒状极力撞入耳中皮破血出或多至一蚬殻而后止明日复然失血既多为之困悴适有河北医士周敏道至询之曰此肾蔵风虚致浮毒上攻未易以常法治也宜买透冰丹服之勿饮酒啖湿麫蔬菜鸡猪之属能尽一月为佳防用其戒数日痒止而食忌不能久既而复作乃着意痛断累旬耳不复痒【类编】
　　薛立斋治文选姚海山耳根赤肿寒热作痛属三焦风热但中气素虚以补中益气加山栀炒芩牛蒡子而愈
　　一儒者因怒耳内作痛出水或用袪风之剂筋挛作痛肢体如束此肝火伤血前药复损所致非疮毒也用六味料而愈
　　一人年二十耳内出水作痛年余矣脉洪数尺脉为甚属肝肾二经虚热用加减地黄丸料一剂而愈
　　一男子每交接耳中作痛或作痒或出水以银簮探入甚喜隂凉此肾经虚火用加减八味丸而愈
　　一妇人因怒发热每经行两耳出脓两太阳作痛以手按之痛稍止怒则胸脇乳房胀痛或寒热往来小溲频数或小腹胀闷皆属肝火血虚用加味逍遥散一剂诸症悉退以补中益气加五味而痊
　　太卿魏庄渠癸夘仲冬月耳内作痛左尺洪大而濇薛曰此肾水枯竭不能生木当滋化源为善彼不信仍杂用补胃之剂薛曰不生肾水必不能起明春三月召治则昏愦不语颐耳之分已有脓矣且隂茎缩入腹内小便无度固辞不克用六味丸料一钟隂茎舒出小便十减六七神思顿醒薛曰若急砭脓出庶延数日不信翌日耳脓出而殁
　　宪副姜时川癸夘冬就诊右寸浮数而有痰口内如有疮然薛曰此胃火传于肺也当薄滋味慎起居甲辰秋复就诊尺脉洪数而无力曰此肺金不能生肾水无根之火上炎也宜静调养滋化源彼云今喉中不时燥痛肌体不时发热果是无根之火无疑矣退谓人曰薛谓我病可疑至乙巳春复往视喉果肿溃脉愈洪大又误以为疮毒投苦寒之剂遂卒【琇按此案当入咽喉门】
　　一妇人因劳耳鸣头痛体倦此元气不足用补中益气加麦冬五味而痊三年后得子因饮食劳倦前症益甚月经不行晡热内热自汗盗汗用六味地黄丸补中益气汤顿愈前症若因血虚有火用四物加山栀柴胡不应八珍加前药若气虚弱用四君子若怒耳若聋或鸣者实也小柴胡加芎归山栀虚用补中益气加山栀若午前甚作火治用小柴胡加炒连炒栀气虚用补中益气午后甚作血虚用四物加白术茯苓若隂虚火动或兼痰甚作渴必用地黄丸以壮水之主经曰头痛耳鸣九窍不利肠胃之所生也脾胃一虚耳目九窍皆为之病
　　少宰李蒲汀耳如蝉鸣服四物汤耳鸣益甚此元气亏损之症五更服六味地黄丸食前服补中益气顿愈此症若血虚而有火用八珍加山栀柴胡气虚而有火用四君加山栀柴胡若因怒就聋或鸣实用小柴胡加芎归山栀虚用补中益气加山栀午前甚用四物加白术茯苓久须用补中益气午后甚用地黄丸
　　少司马黎仰之南银台时因怒耳鸣吐痰作呕不食寒热脇痛用小柴胡合四物加山栀茯神陈皮而瘥
　　石山治一人年近六十面色苍白病左耳聋三十年矣近年来或头左边及耳皆肿溃脓脓従耳出甚多时或又肿复脓今则右耳亦聋屡服袪风去热逐痰之药不效汪诊左手心脉浮小而驶肝肾沉小而驶右脉皆虚散而数此恐乗舆逺来脉未定耳来早脉皆稍敛不及五至非比日前之甚数也夫头之左边及耳前后皆属于少阳也经曰少阳多气少血今用风药痰药类皆燥剂少血之经又以燥剂燥之则血愈虚少矣血少则澁滞澁滞则壅肿且血逢冷则凝今复以寒剂凝之愈助其壅肿久则郁而为热腐肉成脓従耳中出矣渐至右耳亦聋者脉络相贯血气相依未有血病而气不病也是以始则左病而终至于右亦病矣况病久血气已虚且人年六十血气日涸而又出外劳伤气血又多服燥剂以损其气血脓又大泄已竭其气血则虚而又虚可知矣以理论之当滋养气血气血健旺则运行有常而病自去矣否则不惟病不除而脑痈耳疽抑亦有不免矣人参二钱黄茋三钱归身白术生姜各一钱鼠粘子连翘柴胡陈皮各六分川芎片芩白芍各七分甘草五分煎服数十贴而愈
　　王万里时患耳痛魏文靖公劝服青盐鹿茸煎雄附为剂且言此药非谓君虚宜服曷不观易之坎为耳痛坎水蔵在肾开窍于耳而水在志为恐恐则伤肾故为耳痛气阳运动为显血隂流行常幽血在形如水在天地间故坎为血卦是经中已着病症矣竟饵之而愈【丹铅续录】
　　一人耳内生疔如枣核大痛不可动用火酒滴耳内令仰上半时以箝取出絶根此名耳痔
　　江应宿治上舎孙顺吾患耳鸣重聴人事烦冗杂治半年不愈逆予视之脉数滑以二陈加瞿麦扁畜木通黄栢一服知二服已
　　耳暴聋者用全蝎去毒为末酒调滴耳中闻流水声即愈【説纂】
　　耳聋用全蝎四十九枚用生姜厚片如数铺锅内置蝎于姜上慢火烙姜片至黄色蝎熟去毒并头足研为细末酒调送下随量饮醉为度取汗
　　许公子延耳生疮用甘蔗锻存性鸡蛋清调搽愈
　　鼻
　　狄梁公性好医药尤妙鍼术显庆中应制入关路旁大榜云能疗此儿酬绢千匹有富室儿鼻端生赘如拳石缀鼻根蒂如筋痛楚危亟公为脑后下鍼疣赘应手而落其父母辇千缣奉酬公不顾而去【集异记】
　　韩懋治一人鼻中肉赘臭不可近痛不可揺医莫能治韩方以白末加硇少许吹其上顷之化水而消与胜湿汤加防白散二剂而愈此厚味壅湿热蒸于肺门如霁之地突生芝菌也凡治病只此理耳
　　一士人患鼻渊脉疾而数此有内热遂以黄鱼脑【即石首鱼头中二块是也】取二三十枚锻过存性为末先以一二分吹入鼻中以五分酒下不数服而愈更不复发
　　古方鼻渊即今之脑漏是也当别寒热二症若涕臭者属热宜用清凉之药散之若涕清不臭觉腥者属虚寒宜温和之剂补之当审此理
　　一人鼻中毛出昼夜长一二尺渐渐粗圎如绳痛不可忍摘去更生此因食猪羊血过多而然也用硇砂乳香饭丸水下十粒早晩各一服病去乃止
　　一人鼻腥臭水流以碗盛而视之有铁色虾鱼如米大走跃捉之即化为水此肉壊矣食鸡鱼一日二次一月而愈
　　永真年东市百姓王布知书蔵钱千万商旅多賔之有女年十四五艳丽聪悟鼻两孔各垂息肉如皂荚子其根如麻线长寸许触之痛入心髓其父破钱数百万治之不差忽一日有梵僧乞食因问布知君女有异疾可一见吾能治之布大喜即见其女僧乃取药色正白吹其鼻中少顷摘去之出少黄水都无所苦布赏之百金不受唯乞息肉遂珍重而去势疾如飞【酉阳杂爼】
　　江篁南治一壮年患鼻防胸膈不利医用苦寒驱风败血之剂服之年余其人倦怠甚目不欲开江诊视右寸脉浮洪带结余部皆沉细而软曰鼻防虽是多酒所伤然苦寒驱风破血之药岂宜常服经曰苦伤气又曰苦伤血况风药多燥燥服血服之积久安得不倦怠耶且目得血而能视目不欲开者血伤倦怠者气伤也所谓虚其虚误矣治宜化滞血生新血四物加炒片芩红花茯苓陈皮甘草黄茋煎服兼服固本丸日就强健鼻防亦愈
　　江应宿治友人王晓鼻塞气不通利浊涕稠黏屡药不效已经三年宿诊视两寸浮数曰郁火病也患者曰昔医皆作脑寒主治子何悬絶若是耶经曰诸气膹郁皆属于肺越人云肺热甚则出涕故热结郁滞壅塞而气不通也投以升阳散火汤十数剂病如失
