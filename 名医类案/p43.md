<!-- { "loadSidebar": true } -->
　　程文彬治男子年二十余鼻流浊涕名曰鼻渊已经三年治不效程以辛夷薄荷叶各五钱苍耳子二钱半白芷一两为末水丸如弹子大每服二钱食后葱汤送下或茶化亦可药完愈
　　睂
　　一人睂毛揺动目瞪不能视唤之不应但能饮食用蒜三两取汁酒调下即愈
　　一男子睂间一核初如豆粒二年渐大如桃用清肝火养肝血益元气而愈
　　睂发自落
　　张仲景有竒术王仲宣年十七时过仲景景曰君体有病宜服五石汤若不治年及三十当睂落仲宣以为賖逺不治后至三十果睂落其精如此
　　一骑军一旦得疾双眼昏咫尺不辨人物睂发自落鼻梁崩倒肌肤有疮如癣皆为悪疾势不可救因为洋州骆谷子归寨使遇一道流自谷中出不言姓名授其方曰皂角刺一二斤为灰蒸晒研为末食上浓煎大黄汤调一钱匕浃旬鬓发再生肌肤悦润眼目倍明得此方后入山不知所之【感应神仙传】
　　薛已治一儒者因饮食劳役及恼怒发脱落薛以为劳伤精血隂火上炎所致用补中益气加麦冬五味及六味地黄丸加五味睂发顿生如故
　　一男子年二十巅毛脱尽先以通圣散宣其风热【博按原刻脱此句】次用六味地黄丸不数日发生寸许两月复旧
　　吴江史万湖云有男女偶合睂发脱落无药调治数月后复生
　　江应宿见一男子睂发脱落遇方士教服鹿角胶每日侵晨酒化下一二钱半年睂发长年余复旧
　　须发不白
　　指挥使姚欢年八十余须发不白自言六十岁患癣疥周匝顶肿或教服黄连遂愈久服故发不白其法以宣连去须酒浸一宿焙干为末蜜丸桐子大日午临卧以酒吞二十粒【东坡大全集】
　　学正程畿斋翁年八十余须髪不白自言三十岁后服六味地黄丸加生脉防至今五十余年无一日缺是以精神完固康健不衰服此忌萝葡大蒜
　　抱朴子云槐子服之补脑令人髪不白而长生【焦氏笔乗】庾肩吾常服槐实年九十余目看细书鬓发皆黒【梁书】上舍黄霞璧传染须方用五倍子一钱半【入锅内炒黄烟出将尽起清烟二阵就取起以手撚试之紫色为度】铜落四分【红铜清水淬末】食盐生矾各二分俱为细末用乌梅三四个石榴皮【少许】煎水调如稀糊磁器盛之重汤顿稠先将肥皂洗须拭干乗热涂之以薄绵纸贴上明早用温水润透洗净如皮肉黄色将绢片染油擦去
　　目
　　东垣治一人因多食猪肉煎饼同蒜醋食之后复饮酒大醉卧于暖炕翌日二瞳子散大于黄睛视物无的实以小为大以短为长卒然见非常之处行步踏空百治不效曰经云五臓六府之精气皆上注于目而为之精精之窠为眼骨之精为瞳子又云筋骨气血之精而为脉并为系上属于脑又瞳子黒眼法于隂今瞳子散大者由食辛热物太甚故也辛主散热则助火上乗于脑中其精故散精防则视物亦散大也夫精明者所以视万物者也今视物不真则精衰矣盖火之与气势不两立经曰壮火食气壮火散气手少隂【心】足厥隂【肝】所主风热连目系邪之中人各従其类故循此道而来攻头目肿闷而瞳子散大皆血虚隂弱故也当除风热凉血益血以收耗散之气则病愈矣以滋隂地黄丸经云热淫所胜平以咸寒佐以苦甘以酸收之以黄连黄芩大苦寒除邪气之盛为君当归身辛温生熟地黄苦甘寒养血凉血为臣五味酸寒体轻浮上收瞳子之散大人参甘草地骨皮天门冬枳殻苦甘寒防热补气为佐柴胡引用为使忌食辛辣物助火邪及食寒冷物损胃气药不能上行也
　　一人目翳暴生従下而起其色緑瞳痛不可忍曰翳従下而上病従阳明来也绿非五色之正此肾肺合而为病乃以墨调腻粉合之却与翳色相同肾肺为病明矣乃防肾肺之邪入阳明之药为使既效矣他日病复作者三其所従来之经与翳色各异固悟曰诸脉皆属于目肺病则目従之此必经络未调故目病未已也问之果然治疾遂不作
　　一人病翳眼六年以至遮瞳人视物不明有云气之状因用百点膏而效【东垣十书】
　　一军官六月患眼疾于上眼皮下出黒白翳两个隐濇难开两目缩而无疼痛两手寸脉细按之洪大无力知是太阳膀胱为命门相火煎熬逆行作寒水翳及寒膜遮精呵欠善悲健防喷嚏多泪时自泪下面赤而白能食不大便小便数而欠气上而喘用拨云汤而愈【兰室秘蔵】
　　丹溪治一老人目忽盲他无所苦以大虚治之急煎人参膏一斤服二日目稍有见不信一医用青礞石药朱曰今夕死矣果然
　　一壮年忽早起视物不见就睡片时略见而不明食减倦甚脉缓大四至之上重则散而无力意其受湿所致询之果卧湿地半月遂以白术为君黄茋茯苓陈皮为臣附子为使十余贴愈
　　一人形实好热酒忽目盲脉濇此热酒伤胃气汚浊血死其中而然也以苏木作汤调人参末服二日鼻及二掌皆紫黒朱曰滞血行矣以四物加苏木桃仁红花陈皮煎调人参末服数日而愈
　　吕沧洲治一人病二目视物皆倒植屡治不效曰视一物为二视直为曲古人尝言之矣视物倒植诚所未喻也愿闻其因彼曰某尝大醉尽吐所饮酒熟睡达曙遂病吕切其脉左关浮促余部皆无恙即告之曰当伤酒大吐时上焦反覆致倒其胆府故视物皆倒植此不内外因而致内伤者也法当复吐以正其胆府遂授藜芦蒂为粗末水煎俾平旦顿服涌之涌毕视物不倒植
　　钱仲阳治一乳妇因悸而病既愈目张不得瞑钱曰煮郁李酒饮之使醉即愈所以然者目系内连肝胆恐则气结胆衡不下郁李能去结随酒入胆结去胆下目能瞑矣饮之果验
　　石山治一妇年逾四十两眼昏昩咳嗽头痛似鸣而痛若过饥悪心医以眼科治之病甚翁诊脉皆细弱脾部尤近弱曰脾虚也东垣云五臓六府皆禀受于脾上贯于目脾虚则五蔵精气皆失所司不能归明于目矣邪逢其身之虚随眼系入于脑则脑鸣而头痛心者君火也宜静相火代行其令劳役运动则妄行侮其所胜故咳嗽也医不理脾养血而以苦寒治眼是谓治标不治本乃用参茋钱半麦门冬贝母各一钱归身八分陈皮川芎黄芩各七分甘草干菊花各五分麦牙四分煎服二贴诸症悉除
　　淮安陈吉老儒医也有富翁子忽病视正物皆以为斜凡几案书册之类排设整齐必更移令斜自以为正以至书写尺牍皆然父母忧之医皆不谙其疾或以吉老告遂携子求治既诊脉后令其父先归畱其子设乐开宴酬劝至醉乃罢扶病者坐轿中使人舁之髙下其手常令倾侧展转久之方令登榻而卧达旦酒醒遣之归家前日斜视之物皆理正之父母跃然而喜往问治之之方吉老云令郎无他疾醉中尝闪倒肝之一叶搭于肺上【琇按肝去肺位甚逺安能上搭语恐未确】不能下故视正物为邪今复饮之醉则肺胀展转之间肝亦垂下矣药安能治之哉富翁叹服【云麓漫钞】
　　饶州民郭端友精意事佛绍兴之夏忽两目失光翳膜遮障巫医鍼刮皆无功自念唯佛力可捄一日三时礼佛一夜梦皂衣告曰汝要眼明用獭掌散熊胆丸则可明日市得獭掌散点之不效既而于道蔵获观音治眼熊胆丸方即依方市药修制之服之兼旬眼明眸子了然以治人目疾多愈药方用十七品南熊胆一分为主黄连蜜防花羌活各一两半防己二两半草龙胆蛇蜕地骨皮大木贼仙灵脾皆一两瞿麦旋覆花甘菊花皆半两仁三钱半麒麟竭一钱蔓菁子一合同为细末以羯羊肝一具煮其半焙干入于药中取其中生者去膜烂研入上件药杵而丸之桐子大饭后米饮下三十丸诸药修制无别法唯木贼去节仁用肉蔓菁水淘蛇蜕炙云【夷坚志】
　　江陵傅氏家贫鬻纸为业性喜云水见必邀迎小閤塑吕仙翁像奉事甚谨虽妻子不许辄至一日有客方巾布袍入共语曰适有百金邀傅饮傅目昏多泪客教用生熟地黄切焙椒去目及闭口者防炒三物等分为末蜜丸桐子大五十丸盐米饮空心下傅如方治药不一月目明夜能视物年八九十耳目聪明精力如壮【辛志】
　　唐崔承元因官治一死囚出活之囚后数年以病目致死一旦崔为内障所苦防明逾年后夜半叹息独坐忽闻堦除窸之声崔问为谁徐曰是昔防活囚来报恩耳乃告以用黄连一两白羊子肝一具去膜同于沙盆内研令极细随手为丸桐子大每服以温水下三十丸连作五剂言讫忽不见崔依此合服数月眼复明凡诸目疾及翳障青盲皆治忌猪肉冷水【本事方】
　　一人患赤眼肿痛脾胃虚弱饮食难进诊其脉肝盛脾弱凉药以治肝则损脾饮食愈难进服暖药以益脾则肝愈盛而加病何以治之乃于温平药中倍加肉桂不得用茶调恐伤脾也肉桂杀肝而益脾故一治两得之传曰木得桂而死【医余】
　　一人患眼疾每睡起则眼赤肿良久却愈百治莫效师曰此血热非肝病也卧则血归于肝热血归肝故令眼赤肿也良久却愈者人卧起血复散于四肢故也遂用生地黄汁浸粳米半升渗干曝令透骨干三浸三干用磁瓶煎汤一升令沸下地黄米四五匙煎成薄粥汤放温食半饱后饮一二盏即睡如此两日遂愈生地黄汁凉血故也【医余】
　　钱镠老年一目失明闻中朝国医胡姓者善医上言求之晋祖遣医泛海而往医视其目曰尚父可无疗此当延五七岁夀若决膜去内障即复旧但虑损福耳镠曰吾得不为一目鬼死于地下足矣愿医尽其术以疗之医为治之复故镠大喜且赂医金帛宝带五万缗具舟送归京师医至镠卒年八十一矣【刘頴叔异苑】
　　郭太尉真州人久患目盲有白翳膜遍服药莫效有亲仲监税在常州守官闻张鼍龙之名因荐于太尉请视之曰此眼縁热药过多乃生外障视物不明医者皆以为肝元损下虚补其肝肾眼愈盲与药点眼并服之一月取翳防消果一月翳退双目如旧其方只用猪胆防火银铫内煎成膏入冰脑如黍米大点入眼中防觉翳轻后又将猪胆白膜皮曝干合作小绳如钗大小烧作灰待冷点翳甚者亦能治之【名医録】
　　潭州宗室赵太尉家乳母苦烂縁风眼近二十年有卖药老媪过门云此眼有虫其细如丝色赤而长久则滋生不已吾能谈笑除之入山取药晩下当为治疗赵使人隂尾之见媪沿道掇丛蔓木叶以手挼碎入口中咀嚼而留汁滓于小竹筒内俄复还索皂纱防乳母眼取笔画双眸于纱上然后滴药汁渍眼下縁转盼间虫従纱中出其数十七状如前所云数日再至下縁内干如常人复用前法滴上縁又得虫十数家人大喜后传与医者上官彦诚遍呼邻妇病此者验试皆差其药乃覆盆子叶一味着于本草陈蔵器云治眼暗不见物冷泪浸滛不止及青盲等取此草日曝干捣令极烂薄绵裹之以人乳汁浸如人行八九里久用点目中即仰面卧不过三四日视物如少年但禁酒麫油盖治眼妙品也【癸志】
　　明州定海人徐道亨父没奉母周游四方事之尽孝淳熙中寓泰州因患赤眼而食蠏遂成内障欲进路不能素解暗诵般若经出丐市里所得钱米持归养母凡厯五年忽夜梦一僧长睂大鼻托一鉢鉢中有水令掬以洗眼复告之曰汝此去当服羊肝丸百日徐意为佛罗汉喜而拜愿乞神方僧曰洗净夜明沙当归蝉蜕木贼去节各一两共碾为末黒羊肝四两水煮烂捣如泥入前药拌和丸桐子大食后温熟水下五十丸服之百日复旧与其母还乡母亡弃家入道【类説】
