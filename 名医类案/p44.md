<!-- { "loadSidebar": true } -->
　　福州人病目两睑间赤湿流泪或痛或痒昼不能视物夜不可近灯光兀兀痴坐其友赵子春语之曰是为烂縁血风我有药正治此名曰二百味花草膏病者惊曰用药品如是世上方书所未有岂易遽办直相戏耳赵曰我适见有药当以与君明日携一钱匕至坚凝成膏使以匙抄少许入口一日泪止二日肿消三日痛定豁然而愈乃往赵致谢且叩其名物笑曰只用羯羊胆去其中脂而满填好蜜拌均蒸之干即入瓶研细为膏以蜂采百花羊食百草故隐其名以人耳【癸志】
　　荀牧仲常谓予曰有人视一物为两医者即作肝气有余故见一为两教服补肝药皆不验此何疾也予曰孙真人云目之系上属于脑后出于脑中邪中于头因逢身之虚其入深则随目系入脑入于脑则转转则目系急急则目以转邪中于睛所中者不相比则睛散睛散则岐故见两物也令服驱风入脑药而愈【本事方】
　　省郎中张子敬年六十七病眼目昏暗唇防黒色皮肤不泽六脉细而无力一日出示治眼二方问可服否罗谦甫曰此药皆以黄连大苦之药为君诸风药为使且人年五十胆汁减而目始不明内经云土位之主其泻以苦诸风药亦皆防土人年七十脾胃虚而皮肉枯重防其土使脾胃之气愈虚而不能营运荣卫之气滋养元气胃气不能上行膈气吐食诸病生焉况已年髙衰弱起居皆不同此药不可服祗宜慎言语节饮食惩忿窒欲此不治之治也张以为然明年春除关西路按察使三年致仕还精神清胜脉亦和平此不妄服寒药之效也内经曰诛伐无过是谓大惑岂不信哉
　　一人眼赤鼻张大喘浑身出斑髪如铜铁丝硬乃目中热毒气结于下焦用白矾活石各一两水三碗煎至一碗半不住口饮尽乃愈
　　一人眼前常见禽虫飞走捉之即无乃肝胆经为疾用酸枣仁羌活元明粉青箱子各一两为末每水煎至二钱和查服日三服
　　一人眼珠垂下至鼻大便血出名肝胀用羌活水煎数服愈
　　一人眼内白眦却黒见物依旧毛髪直如铁条不语如醉名血濆用五灵脂酒调下二钱愈
　　一妇人眼中忽有血如射而出或縁鼻下但血出多时即经不行乃隂虚相火之病遂用归身尾生地黄酒芍加柴胡黄栢知母条芩侧栢叶木通红花桃仁水煎食前服数剂而愈【琇按此症由三隂火盛廹血上溢俗名倒经有従咽喉涌出有従牙龈泄出者】
　　薛已治给事张禹功目赤不明服袪风散热药反畏明重听脉大而虚此因劳心过度饮食失节以补中益气加茯神酸枣仁山药山茱萸五味顿愈又劳役复甚用十全大补兼以前药渐愈却用补中益气加前药而痊东垣云诸经脉络皆走于面而行空窍其清气散于目而为精走于耳而为聴若心烦事冗饮食失节脾胃虚损心火太甚百脉沸腾邪害孔窍而失明矣况脾为诸隂之首目为血脉之宗脾虚则五蔵之精气皆失其所若不理脾胃不养神血乃治标而不治本也
　　一儒者日晡两目澁不能瞻视此元气下陷用补中益气倍加参茋数剂而愈
　　一男子亦患前症服黄栢知母之类更加便血此脾虚不能统血肝虚不能蔵血也用补中益气六味地黄丸而愈
　　一儒者两目作痛服降火袪风之药两目如绯热倦殊甚薛用十全大补汤数剂诸症悉退服补中益气兼六味丸而愈复因劳役午后目濇体倦服十全大补而愈
　　一男子年二十素嗜酒色两目赤痛或作或止两尺洪大按之微弱薛谓少年得此目当失明翌早索途而行不辨天日众皆惊异与六味地黄丸加麦冬五味一剂顿明
　　孙真人在庙治衞才人患眼疼众医不能疗或用寒药或用补药加之蔵府不和上召孙孙曰臣非眼科乞勿全责于臣降防有功无过孙乃诊之肝脉滑非壅热也乃年壮血盛肝血并不通遂问宫人月经已三月不通矣用通经药经行而愈
　　子和自病目或肿或翳羞明隐澁百余日不愈张仲安云宜刺上星百防攒竹丝空诸穴上血出及以草茎内两鼻中出血约升许来日愈
　　昔有人家一妾视物如曲弓视界尺之直亦如曲钩俸医亲见药莫能治
　　一妇病热目视壁上皆是红莲花满壁医用滚痰丸下之愈
　　赵卿良医也有机警一少年眼中常见一小镜子诸医不效赵诊之与少年期来晨以鱼鲙奉少年及期赴之延于内且令従容俟客退方接俄而设台子施一瓯芥醋更无他味卿亦未出迨禺中久不至少年饥甚且闻醋香不免轻啜之逡巡又啜之觉胸中豁然眼花不见因竭瓯啜之赵卿方出少年以啜醋惭谢卿曰郎君先因吃鲙太多芥醋不快又有鱼鳞在胸中所以眼花适来所备芥醋只欲郎君因饥以啜之果愈此疾烹鲜之防乃权诈也【北梦言】
　　管连云之内目患沿眶红烂数年愈甚百计治之不能疗为延吴御医诊之曰吾得之矣为治大热之剂数服其病如脱目复明问之曰此不难知也此女人进凉药多矣用大热剂则凝血复散前药皆得奏功
　　昔有人患内障眼用熟地黄麦门冬车前子三味为细末蜜丸如梧桐子大【此方尽可用】本草云三物相杂治内障眼有效【东坡仇池记】
　　梅圣俞和吴正仲赤目见寄诗云暂防朱成碧难逢扁与和金箆旧孰在诃子古方磨自注云葛洪治赤目翳膜方诃子一枚以蜜磨注目中【焦氏笔乗】
　　江应宿之内产后患沿眶红烂杂治不效意是脾经风热用槐树枝八两青盐食盐各二两水飞炒燥早晨擦牙洗之而愈
　　少防昆石容公为诸生时患两目防若雾露不见物得歙医吴生方服之复明方用女贞子【蜜水酒三停拌匀九蒸九晒】四两蜜防花【依上拌蒸如数】谷精【依上拌蒸】大黄【依上拌蒸】各二两弱者少减防风柴胡石决明【煆】各二两荆芥穂一两川芎青皮【麸炒】黄连连翘各两半家菊花枸杞子茺尉子各三两元参四两当归尾青箱子草决明【炒香】各一两八钱赤芍一两二钱甘草九钱细辛四钱共二十二味为细末水一钟化真熊胆入黒羊胆鲤鱼胆雄猪胆老米打糊丸如黍米大食后每服二钱日三服忌烧酒大蒜鸡鹅数年之疾一旦复明此公居刑部时曽数与予言之今贡士霖野雷君録其方且闻服药屏居寂室内观瞑目静坐其功尤胜于药矣及其厯任中外洁已操行不激不随不萎不倦本寂室中瞑目之力也
　　咽喉
　　张子和治一男子缠喉风肿表里皆作药不能下以凉药灌入鼻中下十余行外以拔毒散傅之阳起石烧赤与伏龙肝等分为末新汲水调扫百遍三日热始退肿消
　　一贵妇喉痹盖龙火也虽用凉剂而不可使冷服为龙火宜以火逐之人火者烹餁之火是也乃使曝于烈日之中登于髙堂之上令婢携火炉坐药铫于上使药尝极热不至大沸适口时时呷之百余次龙火自散此法以热虚是不为热病扞格故也
　　罗谦甫治梁济民因膏粱而饮又劳心过度肺气有伤以致气腥臭唾涕稠黏口舌干燥以加减防白散主之难经云心主五臭入肺为腥臭此其一也方以桑白皮桔梗各二钱地骨皮甘草炙一钱半知母七分麦门冬黄芩各五分五味二十粒煎食后温服忌酒麫辛热之物日进二服【衞生宝鉴】
　　开徳府一士人携仆入京其仆忽患喉风胀满气塞不通命在须防一人云惟马行街山水李家善治即偕往李骇曰证危甚犹幸来此不然难救矣乃于笥中取一纸撚着火烟起吹灭之令患者张口刺于喉间俄出紫血半合即时气寛能言及啖粥饮糁药傅之立愈士人神其技后还乡一医偶传得此术云咽喉病发于六府者如引手可探及刺破瘀血即已若发于五蔵则受毒牢深手法药力难到惟用纸撚为第一然不言所以用之之意后有人拾取其残者盖预以巴豆油涂故施火即燃借其毒气径到病所【类编】
　　一人患喉肿痛食不得下身热头痛大便不通医之论纷然皆谓热当服凉剂有一善医云脉数【诸为寒】是感寒气所致众医不従善医者曰我有法验得寒热浴室中坐火用炒木葱汤沐浴若是病热则此暖处必有汗而咽喉痛不减若是感寒则虽沐浴无汗患者然之遂入沐淋洗而无汗就浴室中服麻黄一服须臾大汗大便通即时无事众医钦服凡辨热病与感寒皆可用此法【医余】
　　罗谦甫治征南元帅不邻吉歹年七旬春间东征南回至楚丘因过饮腹痛肠鸣自利日夜约五十余行咽嗌肿痛耳前后赤肿舌本强涎唾稠黏欲吐不能出以手曵之方出言语艰难反侧闷乱夜不得卧罗诊得脉浮数按之沉细而即谓中丞粘公曰仲景云下利清谷身体疼痛急当救里后清便自调急当救表救里四逆汤救表桂枝汤总帅今胃气不守下利清谷腹中疼痛虽宜急治之比之嗌咽犹可少缓公曰何谓也荅曰内经云疮发于咽嗌名曰猛疽此病治迟则塞咽咽塞则气不通气不通则半日死故宜急治于是遂砭刺肿上紫黒血出顷时肿势大消遂用桔梗甘草连翘防黏酒黄芩升麻防风等分防咀每服约五钱水煎清令热潄冷吐出之咽之恐伤脾胃自利转甚再服涎清肿散语声出后以神应丸辛热之剂以散中寒解化宿食而燥脾湿丸者取其不即施行则不犯其上焦至其病所而后化乃治主以缓也不数服利止痛定后胸中闭塞作阵而痛复思灵枢有云上焦如雾宣五谷味薫肤充身泽毛若雾露之溉是为气也今公年髙气弱自利无度致胃中生发之气不能滋养于心肺故闭塞而痛经云上气不足推之扬之脾不足者以甘补之再以异攻散甘辛微温之剂温养脾胃加升麻人参上升以顺正气不数服而胸中快利痛止内经云调气之方必别隂阳内者内治外者外治微者调之其次平之胜者夺之随其攸利万举万全又曰病有逺近治有缓急毋越其制度又曰急则治其标缓则治其本此之谓也
　　一人咽喉间生肉层层相叠渐渐肿起有窍出臭气用臭橘叶煎服而愈
　　一人但饮食若别有一咽喉斜过膈下径达左脇而作痞闷以手按之则厯厯有声以控涎丹十粒服之少时痞处热作一声转泻下痰饮二升再食正下而达胃矣
　　范九思不知何许人也业医善针有人母患喉生蛾只肻服药不用针无可奈何范曰我有药但用新笔点之暗蔵铍针在笔内刺之蛾破血出即愈可见医者贵乎有机也
　　杨立之自广府通判归楚州喉间生痈既肿溃而脓血流注日夕不止寝食俱废医者束手适杨吉老赴郡二子之至熟视良久曰不须防脉已知之矣然此疾甚异须先啖生姜片一斤乃可投药否则无法也语毕即出其子有难色曰喉口溃脓痛楚岂能食生姜立之曰吉老医术通神其言不妄试取一二片防我如不能进屏去无害遂食之初时殊为甘香稍复加益至半斤许痛处已寛满一斤始觉味辛辣脓血顿尽粥食入口了无滞碍明日招吉老谢而问之曰君官南方多食鹧鸪此禽好啖半夏久而毒发故以姜制之今病源已清无服他药【类説】
　　齐东野语云辛丑余侍亲还自福建途中有喉闭者老医传一方用鸭嘴胆矾一味研细酽醋调灌之药甫下咽大吐胶痰即差胆矾难得真者不可不预储以备急也
　　江应宿治一妇喉痹用秘方蟢蛛窠二十一片煆存性枯矾灯草灰等分以鹅管吹入喉中即时消散【用之验】
　　一仆人患喉风用秘方透明雄黄一钱郁金一钱巴豆七粒三生四熟去殻灯烧存性三物共研细末每服一分二厘半用茶清调服愈
　　一人喉闭不通用牙皂白矾黄连等分置新瓦上焙干为末吹入遂通
　　一人喉痹以鲜射干山豆根等分煎汤灌入即愈一人悬中下而赤皆以为热遍试凉药不效此中气虚用补中益气而愈
