<!-- { "loadSidebar": true } -->
　　一人喉风牙关闭以牙皂五钱水一碗煎三分加好蜜一杯徐徐灌入鼻中其痰自出即可进药
　　口
　　一人口内生肉毬有根线长五寸余吐毬出方可饮食以手轻按痛彻于心水调生麝香一钱频服之三日根化而愈
　　程仁甫治一妇年近四十信来求药云不时悬腭堕下劳苦即衂血或遍身作痛程虽未诊视按经云喉舌之疾皆属痰火推察其原又是隂血不足不能制上焦虚火而前症作矣若能滋下焦隂血使水升火降病当不举若峻用正治之药上焦之火未去而中寒之疾复生前病何由得愈若能依法调治兼守戒忌或可痊也八物汤加桔梗陈皮贝母元参喉痛甚加荆芥薄荷丸药加减八味丸加黄栢久服而安舌
　　子和治一妇人木舌胀其舌满口诸药不效令以绯针【针小而鋭者】砭之五七度肿减三日方平计所出血几盈斗
　　一妇人产子舌出不能收医有周姓者令以硃砂末傅其舌仍令作产子状以二女掖之乃于壁外潜累盆盎置危处堕地作声声闻而舌收矣
　　夫舌乃心之苗此必难产而惊心火不寜故舌因用力而出也今以硃砂镇其心火又使倐闻异声以恐下经曰恐则气下故以恐胜之也
　　王况游京师会盐法忽变有大贾覩揭示失惊吐舌遂不能复入经旬食不下咽尫羸日甚国医莫能疗其家忧惶榜于市曰有治之者当谢千金况应其请见贾之状忽发笑不能制心谓难治其家怪而诘之况谬咍之曰所笑者辇毂之大如此乃无人治此小疾耳且曰试取鍼经来况谩检之偶有穴与其疾似况曰尔家当勒状与我万一不能治则勿尤我我当针之可立愈其家従之急针舌之底抽针之际其人若委顿状顷刻舌遂伸缩如平时自是名动京师益究心肘后诸书卒有闻于世事之偶然有如此【王明清挥尘余话】
　　一士人防汴东归夜泊村步其妻熟寐撼之问何事不荅又撼之妻惊起视之舌肿巳满口不能出声急访医得一叟负囊而至用药糁之比晓复旧问之乃蒲黄一味须真者佳【本事方】
　　一士人无故舌出血仍有小穴医者不知何疾偶曰此名舌衂炒槐花为末糁之而愈【良方】
　　一人舌肿胀舒出口外无敢医者一村人云偶有此药归而取至乃纸撚以灯烧之取烟薫舌随即消缩问之曰吾家旧有一牛舌肿胀出口人教以萆麻油蘸纸撚燃烟薫之而愈因以治人亦验
　　一人伤寒舌出寸余连日不收用梅花片脑糁舌上应手而收重者用五钱方愈
　　薛已治一妇人善怒舌本强手臂麻薛曰舌本属土被木克制故耳用六君加柴胡芍药治之
　　一男子舌下牵强手大指【大肠经】次指不仁或大便秘结或皮肤赤晕薛曰大肠之脉散舌下此大肠血虚风热当用逍遥散加槐角秦芁治之
　　牙
　　太仓公治齐中大夫病龋齿爲灸其左太阳阳明脉更为苦参汤日漱三升出入五六日病已得之风及卧开口食而不漱【史记】
　　东垣治一妇人年三十齿痛甚口吸凉风则暂止闭口则复作乃湿热也足阳明【胃】贯于上齿手阳明【大肠】贯于下齿况阳明多血聚加以膏粱之味助其湿热故为此病用黄连梧桐泪苦寒薄荷荆芥穗辛凉治湿热为主升麻苦辛引入阳明为使牙者骨之余以羊防骨灰补之为佐麝香少许入内为引用为细末擦之【牙痛方妙】痛减半又以调胃承气去硝加黄连以治其本二三行而止其病良愈不复作
　　一人因服补胃热药致上下牙疼痛不可忍牵引头脑满面发热大痛足阳明之别络入脑喜寒悪热乃是手阳明经中热盛而作也其齿喜冷悪热以清胃防治之而愈
　　子和治一人忽患牙痛曰阳明经热有余也乃付舟车丸七十粒服毕过数知交留饮强饮热酒数杯药为热酒所发尽吐之吐毕而痛止三五日又痛再饮前药百余粒大小数行乃止
　　一妇牙痛治疗不差致口頬皆肿以金沸草散大剂煎汤薫漱而愈【纲目】
　　一老人云祖上多患齿疼脱落得一竒方名牢牙散以槐枝栁枝【各取四十九根切碎】皂角【不蛀者七茎】盐【四十丈重】同入磁瓶内黄泥固济糠火烧一夜冷取出研细用如常法甚效数世用之齿白齐密
　　刘汉卿郎中患牙槽风久之颔穿脓血淋漓医皆不效在维扬时有丘经厯妙于鍼术为汉卿鍼委中【膀胱穴】及女膝穴【无考】是夕脓血即止旬日后颔骨脱去别生新者完美如故又张师道亦患此证用此法鍼之亦愈委中穴在腿防中女膝穴在足后跟攷之鍼经无穴惜乎后人未知其神且验也【癸辛杂志】
　　张季明治一人患牙疼为灸肩尖【肩尖即肩髃乃大肠穴】微近骨后缝中小举臂取之当骨解防中灸五壮即差尝灸数人皆愈随左右所患无不立验灸毕项大痛良久乃定永不发季明曰予亲病齿痛百方治之不效用此法治之遂差【良方】
　　一人牙齿日长渐渐胀开口难为饮食盖髓溢所致只服白术愈【可见肾虚者不宜服术　衞生十全方】
　　叶景夏家一妾病齿遇痛作时爬牀刮席呌呼连夕达旦勺饮不可入口【毒】医药莫效经年不差或授一方取附子尖天雄尖全蝎七个皆生碾碎拌和以纸撚蘸少许点痛处随手即止林元礼云未足为竒更有一法捕蚵蚾大者一枚削竹箆子刮其睂即有汁黏其上约所取已甚则放之而以汁点痛处凡疳蚀痈肿一切齿痛皆效药到痛定仍不复作孙僴云此名蟾酥膏先以箆掠睂下汁未出时当以细杖鞭其背及头作怒皷胀则流注如涌然后以绵经窒痛处【类编】
　　祁门汪丞相有妾平日好食动风物尤嗜蠏或作蠏羮恣噉之一日得风热之疾齿间壅一肉出渐大胀塞口不能闭水浆不入痛楚待毙而已有一道人云能治之其法用生地黄取汁一碗猪牙皂角数挺火上炙令热蘸汁令尽末之傅痈肉上随即消缩不日而愈后多金赂其方
　　洛阳李敏求赴官东吴其妻病牙痛每发呻吟宛转至不堪忍令婢辈以钗按置牙间少顷银色辄变黒毒气所攻痛楚可知也沿途医之防效嘉禾僧恵海为制一汤服之半年所苦良已后食热麫复作坐间煮汤以进一服而愈其神速若此视药之标题初不着方名但云凉血而已敏求报之重徐以情叩之始知为四物汤盖血活而凉何由致壅滞以生疾也
　　一人忽然气上喘不能语言口中涎流吐逆齿皆揺动气出转大即闷絶名伤寒并热霍乱用大黄人参各五钱水三盏煎一盏服【烺按伤寒并热霍乱何以入齿牙类疑悮】
　　宋英宗书齿药方生地黄细辛白芷皂角各一两去皮子入瓶中黄泥固济炭五六斤锻令尽炭入僵蚕一分甘草二钱为细末早晩揩齿并治衂血动揺等疾【云烟过眼録】
　　江应宿在燕京见小儿医陈吏目患齿痛脸腮肿起痛楚难支闻一匠夫能治虫牙试召视之与五灵脂如米粒者三颗令咬在痛齿上少顷以温水漱出得小白蛀虫三条痛止肿消
　　瘖
　　吕元膺治一僧病诊其脉独右关浮滑余部无恙曰右关属脾络胃挟舌本盖风中防泉得之醉卧当风而成瘖问之而信乃取荆沥化至宝丹饮之翌日遂解语
　　一中年男子伤寒身热医与伤寒药五七日变神昏而瘖遂作本体虚有痰治之人参半两黄茋白术当归陈皮各一钱煎汤入竹沥姜汁饮之十二日其舌始能语得一字又服之半月舌能渐转运言语热除而痊盖足少隂脉挟舌本脾足太隂之脉运舌本手少隂别系舌本故此三脉虚则痰涎乗虚闭塞其脉道而舌不能转运言语也若此三脉无血则舌无血营养而瘖经云刺足少隂脉重虚出血为舌难以言又言刺舌下中脉太过血出不止为瘖治当以前方加补血药也【此案不可为训既云伤寒七日后变神昏而瘖恐热传少隂心经即作体虚有痰亦当配清热之品不得纯用补剂　并下一条俱丹溪翁案】
　　一男子五十余岁嗜酒吐血后不食舌不能言但渴饮水【热】脉略数【火】与归身芍地各一两参术二两陈皮两半甘草二钱入竹沥童便姜汁少许二十余贴能言若此三脉风热中之则其脉弛縦故舌亦弛縦不能转运而瘖风寒客之则其脉缩急故舌卷而瘖在中风半身不收求之也
　　丹溪治一人遗精误服参茋及升浮剂遂气壅于上焦而瘖声不出乃用童便浸香附为末调服而疎通上焦以治瘖又用蛤粉青黛为君黄栢知母香附佐之为丸而填补下焦以治遗十余日良愈
　　本草言尿主久嗽失音故治瘖多用尿白能降火故也
　　一人患卒瘖杏仁三分去皮尖熬别杵桂一分如泥和取杏核大绵裹含细细咽之日夜三五次
　　孙兆治曹都使新造一宅落成迁入经半月饮酒大醉卧起失音瘖不能言召孙视之曰因新宅故得此疾耳半月当愈先服补心气薯蓣丸治湿用细辛川芎十日其疾渐减二十日全愈曹既安见上问谁医曰孙兆上乃召问曰曹何疾也对曰凡新宅壁皆湿地亦隂多人乍来隂气未散曹心气素虚饮酒至醉毛窍皆开隂湿之气従而乗心经心经既虚而湿又乗之所以不能语臣先用薯蓣丸使心气壮然后以川芎细辛去湿气所以能语也【即仲景法虚者先固其里后清其表】
　　一男子年近五十久病痰嗽忽一日感风寒食酒肉遂厥气走喉病暴瘖与灸足阳明【胃】别丰隆二穴【丰隆穴在足胃穴也　丰隆踝上八寸胻骨外防防中】各三壮足少阴【肾】照海穴【照海穴在足心肾穴也　照海神农经云在内踝直下白肉际是穴】各一壮其声立出信哉圣经之言也仍以黄芩降火为君杏仁陈皮桔梗泻厥气为臣诃子泻逆甘草和元气为佐服之良愈
　　一人惊气入心络瘖不能言以蜜佗僧【即淡底】研细一匕许茶调服遂愈有人因伐木山中为狼所逐而得是疾或授以此方亦愈又一军尉采藤于谷逢悪蛇而疾其状正同亦用此药疗之而愈
　　黄帝问曰人有重身九月而瘖此为何也岐伯对曰胞之络脉絶也帝曰何以言之岐伯曰胞络者系于肾少隂之脉贯肾系舌本故不能言也帝曰治之奈何岐伯曰无治也当十月复
　　欧阳公与梅圣俞书失音记得一方将槐花于新瓦上炒熟【琇按火刑肺金者宜之】置懐袖中随处送一二粒口中咀嚼之使喉中常有气味久之声自通【焦氏笔乗】
　　皮肤皴裂
　　东垣治一人皮肤皴裂不任其痛两手不能执辕足不能履地停辙止宿因制润肌膏与之即效方以珠青四两白蜡八钱乳香二钱于銕铛内先下沥青随手下黄蜡乳香次入麻油一二匙俟沥青镕开微微熬动放大净水盆于其旁以搅药用銕錍滴一二点于水中试之如硬入少油防软硬合宜新绵滤于水中揉扯以白为度磁器内盛或油纸裹每用先火上炙裂口子热捻合药亦火上炙软涂裂口上纸少许贴之自然合矣
　　虞天民治仲兄年四十五岁平生痩弱血少深秋得燥症皮肤拆裂手足枯燥搔之屑起血出痛楚十指中厚皮而莫能搔痒虞制一方名生血润肤饮用归茋生熟地天麦二门冬五味片芩栝娄仁桃仁泥酒红花升麻煎服十数贴其病如脱大便燥结加麻仁郁李仁此值庚子年岁金太过至秋深燥金用事久晴不雨乃得此症【烺按原刻悮作汪石山案】
　　骨哽
　　鄱阳汪友良因食火肉误吞一骨如小指大哽于咽喉间隐然见于肤革引手可揣摸百计不下凡累日虽咳嗽亦痛仅能畧通汤饮举家忧惧昏睡中见一人衣朱衣者告曰欲脱骨哽惟南硼砂妙恍惚惊寤谓非梦也殆神明阴受以方欲全其命索笥得砂一块汲水涤洗取而含化终食间脱然如失【壬志】
