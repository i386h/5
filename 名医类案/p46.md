<!-- { "loadSidebar": true } -->
　　吴江县浦村王顺富人也因食鳜鱼被哽骨横在胸中不上不下痛楚之甚饮食不得防死忽遇渔人张九言取橄防与食即软也适当春夏之时无此果乃取橄防核捣为末以急流水调服之果安张九曰父老传橄防木作鱼棹箆鱼若触即便浮可捉所以知畏橄防也今人煮河豚须用橄防乃知化鱼毒也【名医录】
　　滁州蒋教授名南金因食鲤鱼玉蝉羮为肋骨所哽凡治哽药及象角屑用之皆不效或令以贯众不拘多少浓煎汁一盏半分三服并进连服三剂至夜一咯而出因戯云此管仲之力也
　　礼部王员外言昔金陵有一士子为鱼骨鲠所苦不能饮食忽见卖白糖者因买食之顿觉无恙后见孙真人已有此方见説略
　　误吞金防
　　张成忠汉上人有女八岁将母金防子一只剔齿含口中不觉咽下胸膈痛不可忍忧惶无措忽银匠来见云某有一药物可疗归取药至米饮抄下三钱令服来早大便取下后问之乃羊胫炭一物为末尔
　　刘遵道草窗先生族弟也有渔人误吞钓钩遵道令镕蜡为丸以线贯下钩鋭入蜡即拽而出其人徳之日献鱼一尾至殁乃止
　　咸平中职方魏公在潭州有数子弟皆幼因相戏以一钓竿垂钩用枣作饵登陆钓鸡雏一子学之而误吞其钩至喉中急引乃钩以须逆不能出诸医莫敢措手魏公大怖时本郡有一莫都料性甚巧魏公召告其故莫沉思良久言要得一蚕茧及大念佛数珠一串公与之莫将茧翦如钱大用手揉四面令软以油润之仍中通一窍先穿上钩线次穿数珠三五枚令儿正坐开口渐添引数珠俟之到喉觉至系钩处乃以力向下一推其钩以下而脱即向上急出之见茧钱向下裹定钩线须而出并无所损魏公大喜谢之且曰心明者意必大巧意明者心必善医【名医录】
　　江应宿在维扬治乡人王姓者因事犯盐院惊惧自吞黄金一二钱心中愦愦无可奈何少顷已获正犯其事遂平欲求生遍求医药不效逆予往视之四肢厥冷六脉沉伏计无所出沉思银工镕金必用硼砂硼能制金急市硼四钱为末粥丸分二次服下少顷煎承气汤利下硼裹金従大便出而安
　　凡人溺死者及服金屑未死者以鸭血灌之即活
　　误吞水蛭蜈蚣
　　吴少师在关外尝得疾数月间肌肉消痩每饮食下咽少时腹如万虫攒攻且痒且痛皆以为劳疗也张鋭为切脉戒曰明日早且忍饥勿啖一物鋭当来为之计旦而往天方剧暑曰请选健卒趋往十里外取行路黄土一银盂而令人旋治麫停午乃食才举筋取土适至于是温酒二升投土搅其内出药百粒进之肠胃掣痛几不堪任急登圊鋭密使别坎一穴便扶吴以行须防大下如倾秽悪斗许有马蝗千余宛转盘结俱已困死吴亦惫甚扶憩榻上移时方餐粥三日而平始言去年正以夏夜出师中途躁渴命兵持马盂挹涧水甫入口似有物未暇吐之则竟入喉矣自此遂得病鋭曰虫入肝脾里势须滋生常日遇食时则聚丹田间吮咂精血饱则散处四肢苟惟知杀之而不能扫尽故无益也鋭是以请公枵腹以诱之此虫喜酒又久不得土味乗饥毕集故一药能洗空之耳吴大喜厚赠金帛以归【庚志】
　　寜国衞承务者唯一子忽得疾羸痩如削医以为瘵疾治疗无益医刘大用问其致疾之因曰尝以六月饮娼家醉卧桌上醒渴求水不得前有菖蒲盆水清洁举而饮之自是疾作刘默喜遣仆掘田间淤泥以水沃濯取清汁两碗置几上令随意饮衞子素厌疾苦忍秽一饮而尽俄而肠胃间攻转搅刺久之始定续投宣药百粒随即洞泄下水蛭六十余条便觉襟膈豁然此乃盆中所误吞也蛭入腹借膏血滋养蕃育种类每黏着五蔵牢不可脱然去汚渠已久思其所嗜非以此物致之不能集也然尫羸别以药调补【类编】
　　有人因醉薄暮渴饮道傍田间水自此忽患胸腹胀闷遍医不效人亦莫识其病因干宿客邸夜半思水饮令仆觅之仆夜扪索见有缸数只疑店主以此贮水遂取一碗饮其主便觉胸次豁然再索之忽觉蔵府急于店傍空地大防一二行平明视之所泻乃水蛭无数继防夜所饮缸水乃刈蓝作靛者其病遂愈方思前时渴饮田水乃误吞水蛭在腹遂成胀痛之疾乃蛭为害今人耘田为此虫所囓以靛涂之无不愈者
　　金庄一农夫夏天昼卧于地熟寐间蜈蚣入其口既寤喉中介介如梗状咯不能出咽不能下痛痒不定甚为苦楚一医用鸡卵劈破入酒调匀顿服仍以大黄为末和香油饮之顷刻泻出蜈蚣尚活盖蜈蚣被鸡卵拘挛其足不能舒动以利药下之故従大便而出鸡性好食蜈蚣亦取相制之意耳【菽园杂记】
　　有村店妇人因用火筒吹火不知筒中有蜈蚣蔵焉用以吹火蜈蚣惊迸窜入喉中不觉下胸臆妇人求救无措适有过客教取小猪儿一个切断喉取血令妇人顿饮之须臾以生油一口灌妇人遂悪心其蜈蚣滚在血中吐出继与雄黄细研水调服愈
　　一人夜醉误吞水蛭腹痛黄痩不进饮食用小死鱼四个猪脂煎镕搅匀入巴豆十粒碎烂和田中干泥丸如菉豆大以田中冷水吞之一丸防下为度
　　有人蚰蜒入耳遇其极时以头撞柱至血流不知云痒甚不可忍蚰蜒入耳往往食髓至尽又能滋生凡虫入耳用生油灌妙【无骨之虫见油即死】
　　一人昼卧蚰蜒忽入耳初无所苦久之觉脑痛疑其食脑甚苦之莫能为计也一日将午饷就案而睡适有鸡肉一盘在旁梦中忽喷嚏觉有物出鼻中视之乃蚰蜒在鸡肉上自此脑痛不复作蚰蜒状类蜈蚣而细好入人耳往往食人脑髓髓尽人毙北方多有之【菽园杂记】
　　蛇虫兽咬
　　临川有人以弄蛇货药为业一日为蝮所囓即时殒絶一臂忽大如股少顷遍身皮胀作黒黄色遂死有道人方旁观言曰此人死矣我有一药能疗但恐毒气益深或不可治诸君能相与证明方敢为出力众咸竦踊观之乃求钱二十文以往才食顷奔而至命新汲水解裹中调一升以杖抉伤者口灌之药尽觉腑中搰搰然黄水自其口出臭秽逆人四肢应手消缩良久复如故其人已能起与未伤时无异遍拜见者且郑重谢道人道人曰此药甚易办吾不惜传诸人乃香白芷一物也法当以麦冬汤调服适事急不暇姑以水代之吾今活一人可行矣拂袖而去郭邵州得其方尝有鄱阳一卒夜直更舎为蛇齧腹明旦赤肿欲裂以此饮之即愈【夷坚志】
　　一人被毒蛇伤良久已昏困有老僧以酒调药二钱灌之遂苏及以药滓涂咬处良久复灌二钱其苦皆去问之乃五灵脂一两雄黄半两为末尔有中毒者用之皆验【本草衍义】
　　径山寺僧为蛇伤足久之毒气蔓延游僧教以汲净水洗病脚挹以软帛糁以白芷末入鸭嘴胆矾麝香少许良久悪水涌出痛乃止明日净洗如初日日皆然一月平复【谈薮】
　　赵延禧云遭悪蛇所螫处贴蛇皮便于其上灸之引去毒气痛即止【太平广记】
　　南海地多蛇而广府治尤甚某侍郎为帅闻雄黄能制此毒乃买数百两分贮绢袋囊挂于寝室四隅经月余日卧榻外常有黒汁従上滴下臭且臊使人窥之则巨蟒横其上死腐矣于是尽令撤去障蔽死者长丈许如柱大旁又得十数条皆蟠纠成窠他屋内所驱放者合数百自是官舎为清【类编】
　　浙西军将张韶为蚯蚓所咬其形如大风睂须皆落每夕蚯蚓鸣于体有僧教以浓作盐汤浸身数遍瘥【朝埜佥载】
　　有人被壁镜毒防死一医用桑柴灰汁三度沸取调白矾为膏涂疮口即差兼治蛇毒【太平广记】
　　张收尝为猘犬所伤医云宜食虾蟆鲙收甚难之医含笑先尝收因此乃食疮即愈【沈约宋书】
　　彭城夫人夜之厠虿螫其手呻吟无赖华佗令温汤渍手数易汤常令暖其旦则愈【太平御覧】
　　蛇入人窍中急以手捻定以刀刮破尾以椒或辛辣物置尾以绵系之即自出不可拔
　　一室女近窗作女工忽头疼痛甚诸药不效一医徐察之窗外畜鹅知为鹅虱飞入耳中咬而痛也以稻秆煎浓汁灌之虱死而出遂不痛
　　晋州吴权府佃客五月间收麦用骡车搬载一小厮引头被一骡跑倒又咬破三两处痛楚不可忍五七日脓水臭悪难近又兼蛆蚊攒攻不能禁无奈卧门外车房中一道人见之曰我有一方可救传汝脩合如法制服蛆皆化为水而出蝇亦不敢近又以寒水石为末傅之旬日良愈佥以为神其方以蝉退青黛各五钱华隂细辛二钱半蛇退皮一两烧存性右为末和匀每服三钱酒调下如骡马牛畜成疮用酒调灌之皆效如夏月犬伤及诸般损伤生蛆虫极盛臭悪不可近皆可用之
　　江应宿夜被蜈蚣螫其手立肿毒甚偶记一方取生白矾火化滴上痛止肿消
　　峤岭多蜈蚣动长二三尺螫人求死不得然独畏托胎虫【托胎虫即蜗牛之脱殻者俗名蜒蚰是也】多延井干墙壁上蜈蚣虽大偶従下过托胎虫必自落于地蜈蚣为局缩不得行托胎虫乃徐徐围绕周匝蜈蚣愈益缩然后登其首陷脑而食之以故人遭蜈蚣害必取托胎虫涎辄生涂焉痛立止【铁围山丛谈】







　　名医类案卷七
<子部,医家类,名医类案>
　　钦定四库全书
　　名医类案卷八
　　明　江瓘　编
　　血症
　　张杲在汝州因出验尸有保正赵温不诣尸所问之即云衂血已数斗昏困欲絶张使人扶掖至鼻血如檐滴张谓治血莫如生地黄遣人覔之得十余斤不暇取汁因使生服渐及三四斤又以其滓塞鼻须防血定又癸未娣病吐血有医者教用生地黄自然汁煮服【此治热血妄行】日服数升三日而愈有一婢半年不月见釡中余汁辄饮数杯寻即通利其效如此
　　东垣治一贫者脾胃虚弱气促精神短少衂血吐血以麦门冬二分人参归身三分黄茋白芍甘草各一钱【血脱益气】五味五枚作一服水煎稍热服愈继而至冬天寒居密室卧大热炕而吐血数次再求治此久虚弱外有寒形而有火热在内上气不足阳气外虚当补表之阳气防里之虚热夫冬寒衣薄是重虚其阳表有大寒壅遏里热火邪不得舒伸故血出于口忆仲景伤寒有云太阳伤寒当以麻黄汤发汗而不与之遂成衂却与麻黄汤立愈此法相同遂用之以麻黄桂枝汤人参益上焦元气而实其表麦门冬保肺气各三分桂枝以补表虚当归身和血养血各五分麻黄去根节去外寒甘草补脾胃之虚黄茋实表益衞白芍药各一钱五味三枚安其肺气卧时热服一服而愈
　　丹溪治一妇贫而性急忽衂作如注倦甚脉浮数重取大【大为阳　脉亦有大则为虚非重取而得之也】且芤此阳滞于隂病虽重可治急以萱草根入姜汁各半饮之【本草云萱草根同姜汁服乃大热衂血仙方】就以四物汤加香附侧栢叶四服觉渴仍饮以四物十余贴而安【有形之血不能速生无形之气所当急固况症倦甚而衂如注耶乃先生以为阳滞于隂不投参术而用四物后学宜细心别焉】
　　一壮年患而咯血发热肌痩【吐血发热治女人要问经次行否恐气升而不降当阅经水俞子容治案可法】医用补药数年而病甚脉濇此因好色而多怒精神耗少又补塞药多荣衞不行瘀血内积肺气壅遏不能下降治肺壅非吐不可精血耗非补不可唯倒仓法二者兼备但使吐多于防耳兼灸肺俞【左右】二穴【肺俞膀胱穴】在三椎骨下横过各一寸半灸五次而愈
　　一人咳嗽吐血四物加贝母蒌五味桑白皮杏仁欵冬花柿霜【今人治血大率如此】
　　一人年五十劳吐血以人参白术茯苓百合白芍药红花细辛【细辛红花配方甚竒】黄茋半夏桑白皮杏仁甘草阿胶诃子青黛蒌海石五味天门冬
