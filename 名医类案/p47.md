<!-- { "loadSidebar": true } -->
　　一人近四十咳嗽吐血四物换生地加桑白皮杏仁欵冬花五味天门冬桔梗知母贝母黄芩
　　一人不欬吐而血见口中従齿缝舌下来者药用滋肾水防相火治之不旬日而愈后二人证同俱以此法治之效
　　一人因忧病欬吐血面黎黒色药之不效曰必得喜可解其兄求一足衣食地处之于是大喜即时色退不药而瘳经曰治病必求其本又曰无失气宜是知药之治病必得其病之气宜苟不察其得病之情虽药亦不愈也
　　滑伯仁治一妇体肥而气盛自以无子尝多服暖宫药积久火盛廹血上行为衂衂必数升余面赤脉躁疾神恍恍如痴医者犹以上盛下虚丹剂镇坠之伯仁曰经云上者下之今血气俱盛溢而上行法当下导奈何实实耶即与桃仁承气汤三四下积瘀既去继服既济汤二十剂而愈
　　一人病呕血或满杯或盈盆盎且二三年其人平昔嗜市利不惮作劳中气因之侵损伯仁视之且先与八宝散一二日服黄芩芍药汤少有动作即进犀角地黄汤加桃仁大黄汤稍间服抑气寜神散有痰用礞石丸其始脉芤大后脉渐平三月而愈屡效
　　一人乗盛暑往途中吐血数口亟还则吐甚胸拒痛体热头病且殆或以为劳心焦思所致与茯苓补心汤仁至诊其脉洪而滑曰是大醉饱胃血壅遏为暑廹血上行先与犀角地黄汤继以桃仁承气汤去瘀血宿积后治暑即安
　　一人病咳血痰诊其脉数而散体寒热仁曰此二阳病也在法不治当以夏月死果然
　　子和治一书生过劳大便结燥欬逆上气时喝喝然有音吐呕鲜血以苦剂解毒汤加木香汉防已煎服时时啜之复以木香防榔丸泄其逆气月余而痊
　　吕沧州治一人病衂浃旬不止时天暑脉弱众医以气虚不统血【老生常谈】日进茋归茸附滋甚求治吕至未食顷其所衂血已三覆器矣及切其脉两手皆虚芤右上部滑数而浮躁【脉浮以时令】其鼻赤查而色白即告之曰此得之湎酒酒毒暴悍而风暑乗之热蓄于上焦故血妄行而淖溢彼曰某尝饥走赤日已而醉酒向风卧公所诊诚是为制地黄丸三升许【补其本】兼用防风汤【泻其标】饮之即效
　　项彦章治一妇患衂三年许医以血得热则淖溢服防心凉血之剂益困衂才数滴辄昏六脉微弱寸为甚曰肝藏血而心主之今寸口脉微知心虚也心虚则不能司其血故逆而妄行法当养心仍补脾实其子子实则心不虚矣【虚则补母有之虚而补子之説今见此案信哉医理无穷尽无方体也　故其命方曰归脾汤】以琥珀诸补心药遂安
　　许先生论梁寛父病右脇肺部也欬而吐血举动喘逆者肺胀也发热脉数不能食者火来刑金肺与脾俱虚也脾肺俱虚而火乗之其病为逆如此者例不可补泻若补金则虑金与火持而喘咳益増防火则虑火不退位而痃癖反甚【真知个中三昩】正宜补中益气汤先扶元气少以治病药加之闻已用药未效必病势若逆而药力未到也逺期秋凉庶可复尔盖肺病悪春夏火气至秋冬火退只宜于益气汤中随四时升降寒热及见有证増损服之或觉气壅间与加减枳术丸或有饮间服局方枳术汤数月逆气少回逆气回则可施治法但恐今日已至色青色赤及脉脉洪则无及矣病后不见色脉不能悬料以既愈复发言之惟宜依准四时用药以扶元气庶他日既愈不复发也其病初感必深恐当时消导尚未尽停滞延淹变生他证以至于今宜少加消导药于益气汤中庶可渐取效也
　　一人膏粱而饮至今病衂医曰诸见血者为热以清凉饮子投之即止越数日其疾复作医又曰药不胜病故也遂投黄连解毒汤或止或作易数医皆用苦寒之剂俱欲胜其热而已饮食起居寖不及初肌寒而时躁言语无声口气臭秽【似热】悪如冷风其衂之余波则未絶也或曰诸见血者热衂热也热而寒之理也今不愈而反害之何耶内经曰以平为期又言下工不可不慎也彼惟知见血为热而以苦寒攻之抑不知苦防土土脾胃也脾胃人之所以为本者今火为病而泻其土火未尝除而土已病矣土病则胃虚虚则荣气不能滋荣百脉元气不循天度气随隂化而无声肌寒也噫粗工嘻嘻以为可治热病未已寒病复起此之谓也
　　吴球治一少年患吐血来如涌泉诸药不效虚羸痩削病危亟脉之沉细濡其脉为顺血积而又来寒而又积疑血不归源故也尝闻血导血归未试也遂用病者吐出之血瓦器盛之俟凝入铜锅炒血黒色以纸盛放地上出火毒细研为末每服五分麦门冬汤下进二三服其血遂止后频服茯苓补心汤数十贴以杜将来保养半年复旧
　　徐徳占治一人患衂尤急灸项后发际两筋间宛宛中三壮立止盖血自此入脑注鼻中常人以线勒颈后尚可止衂此灸宜效
　　秀州进士陆迎忽得疾吐血不止气蹷惊颤狂躁跳跃双目直视至深夜欲拔户而出如是两夕诸医尽用古方及单方极疗不瘳举家哀祷事观音梦授一方但服一料当永除根用益智一两生硃砂二钱青皮半两麝香一钱为细末灯心汤下【治惊狂吐血方莫过于此】陆觉取笔记之服之乃愈
　　一人劳瘵吐血取茜草一斤【琇按后云翦草状如茜草则此处当作翦草】净洗碎为末入生蜜一斤和成膏以陶器盛之不得犯铁器日一蒸一曝至九日乃止名曰神传膏令病人五更起面东坐不得语言用匙抄药如食粥每服四匙良久呷稀粟米粥压之药只冷服粟米饮亦不可太热或吐或下皆无害凡久病肺损咯血吐血一服立愈
　　翦草状如茜草又如细辛婺台二州有之惟婺可用
　　饶州市民季七常苦鼻衂垂困医授以方取萝葡自然汁和无灰酒饮之则止医云血随气运转气有滞逆所以妄行萝葡最下气而酒导之是以一服效经五日复如前仅存喘息而张思顺以明州刋王氏单方刮人中白置新瓦上火逼干以温汤调下即止【按人中白能去肝火三焦火导膀胱火下行也且不多用火力则清凉矣】今十年不作
　　张监润之江口镇适延陵镇官曽棠入府府委至务同视海舶曽着白茸毛背子盛服济洁正对谈之次血忽出如倾变所服为红色骇曰素有此疾不过点滴耳今猛来可畏觉头空空然张曰君勿忧我当为制一药移时而就持与之血止不复作人中白者旋盆内积鹻垢是也盖秋石之类特不多用火力治药时勿令患人知恐其以为汚秽不肯服此方可谓竒矣
　　魏华佗善医尝有郡守病甚佗过之郡守令佗诊佗退谓其子曰使君病有异于常积瘀血在腹中当极怒呕血即能去疾不尔无生矣子能尽言家君平昔之吾疏而责之其子曰若获愈何谓不言于是具以父従来所乖諆者尽示佗佗留书责骂之父大怒发吏捕佗佗不至即呕血升余其疾乃平【独异志】
　　蔡子渥传云同官无锡监酒赵无疵其兄衂血甚已死入殓血尚未止【琇按血未止则生气犹存】一道人过之闻其家哭询之道云是曽服丹或烧炼药予药之当即活探囊出药半钱吹入鼻中立止得活乃栀子烧存性末之
　　一人鼻衂大出欲絶取茅花一大把水两碗煎浓汁一碗分二次服立止【良方】
　　一人指缝中因搔痒遂成疮有一小窍血溅出不止用止血药及血竭之类亦不效数日遂死复有一人于耳后发际搔痒亦有一小窍出血与前相似人无识者适有道人云此名发泉但用多年粪桶篐晒干烧灰敷之立愈使前指缝血出遇之亦可以无死矣
　　邵村张教官患衂血多诸治不效首垂任流三昼夜不止危甚一道人教用生藕一枝捣贴颅顖更以海巴烧存性为末鹅管吹入鼻内二三次即止【海巴俗名压惊螺即云南所用也】
　　一人毛窍节次出血少间不出即皮胀如鼔口鼻眼目俱胀合名曰脉溢以生姜汁并水各一二盏服之愈
　　人有灸火至五壮血出一缕急如溺手冷欲絶以酒炒黄芩一二钱酒下则止
　　一妇人三隂交【脾穴】无故出血如射将絶以手按其窍缚以布条昏仆不知人事以人参一两煎灌之愈
　　陈斗嵓治薛上舎髙沙人素无恙骤吐血半缶陈诊之曰脉急此薄厥也病得之大怒气逆隂阳奔并羣医不然检素问通天论篇示之乃服饮六郁而愈
　　有患衂出血无已医以为热沈宗常投以参附或惊阻之沈曰脉小而少衰非补之不可遂愈
　　有佐酒女子无苦也王敏视其色頳而青曰此火亢金也不可以夏果呕血死
　　薛已治一童子年十四发热吐血薛谓宜补中益气以滋化源不信用寒凉降火愈甚始谓薛曰童子未室何肾虚之有参茋补气奚为用之薛曰丹溪云肾主闭蔵肝主疎泄二蔵俱有相火而其系上属于心心为君火为物所感则易动心心动则相火翕然而随虽不交防其精暗耗矣又精血篇云男子精未满而御女以通其精则五蔵有不满之处异日有难状之疾遂用补中益气及地黄丸而差
　　汪石山治一人形实而黒病欬痰少声嘶间或咯血诊之右脉大无伦时复促而中止左比右畧小而软亦时中止曰此脾肺肾三经之病也盖秋阳燥烈热则伤肺加之以劳倦伤脾脾为肺母母病而子失其所养女色伤肾肾为肺子子伤必盗母气以自奉而肺愈虚矣法当従清暑益气汤例而増减之以人参二钱或三钱白术白芍麦门冬茯苓各一钱生地当归身各八分黄栢知母陈皮神曲各七分少加甘草五分煎服月余而安
　　一人形痩而苍年逾二十忽病咳嗽咯血兼吐黒痰医用参术之剂病愈甚诊之两手寸关浮软两尺独洪而滑此肾虚火旺而然也遂以四物汤加黄栢知母白术陈皮麦冬之类治之月余尺脉稍平肾热亦减依前方再加人参一钱兼服枳术丸加人参山栀以助其脾六味地黄丸加黄栢以滋其肾半年而愈
　　一人形魁伟色黒善饮年五十余病衂如注嗽喘不能伏枕医以四物汤加麦冬阿胶桑白皮黄栢知母进之愈甚诊之脉大如指脉诀云鼻衂失血沉细宜设见浮大即倾危据此法不救所幸者色黒耳脉大非热乃肺气虚也此金极似火之病若补其肺气之火则火自退矣医用寒凉降火之剂是不知亢则害承廼制之防遂用人参三钱黄茋二钱甘草白术茯苓陈皮神曲麦冬归身甘温之药进之一贴病减十贴病愈
　　一人形近肥而脆年三十余内有宠妻三月间因劳感热鼻衂久而流涕不休鼻秽难近渐至目昏耳重食少体倦医用四物凉血或用参茋补气防有效者诊之脉濡而滑按皆无力曰病不起矣初因水不制火肺因火扰流涕不休经云肺热甚则出涕是也况金体本燥津液日泄则燥者枯矣久则头面诸阳之液因以走泄经云枯澁不能流通逆于肉里乃生痈肿是也月余面目耳傍果作痈疮而卒后见流涕者数人多不救【琇按是症即鼻渊多龙雷之火上升于脑臭秽流溢余以滋水生肝兼养肺金之剂愈者多矣惟一人服苍耳辛夷白芷薄荷等药已百余剂者不救　此条当入鼻案】
