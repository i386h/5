<!-- { "loadSidebar": true } -->
　　一人年逾四十面色苍白平素内外过劳或为食伤则咯硬痰而带血丝因服寒凉清肺药消痰药至五六十贴声渐不清而至于哑夜卧不寐醒来口苦舌干而常白胎或时喉中閤痛或胸膈痛或嗳气夜食难消或手靠物久则麻常畏寒不怕热前有疝后有内痔遇劳则发初诊左脉沉弱而缓右脉浮软无力续后三五日一诊心肺二脉浮虚按不应指或时脾脉轻按阁指重按不足又时或驶或缓或浮或沉或大或小变动无常夫脉不常血气虚也【琇按脉变动无常为虚宜记此语】譬之虚伪之人朝更夕改全无定准以脉参证其虚无疑虚属气虚为重也盖劳则气耗而肺伤肺伤则声唖又劳则伤脾脾伤则食易积前疝后痔遇劳而发者皆因劳耗其气气虚下陷不能升降故也且脾喜温寒而肺亦寒故曰形寒饮冷则伤脾以已伤之脾肺复伤于药之寒凉则声安得不唖舌安得不胎胎者仲景谓胃中有寒丹田有热也夜不寐者由子盗母气心虚而神不安也痰中血丝者由脾伤不能裹血也胸痛嗳气者气虚不能健运故郁于中而嗳气或滞于上则胸痛也遂用参茋各四钱麦冬归身贝母各一钱逺志酸枣仁牡丹皮茯神各八分石菖蒲甘草各五分其他山查麦芽杜仲随病出入煎服年余而复益以寕志丸药前病渐愈矣且此病属于燥热故白术尚不敢用况他燥剂乎
　　一人年三十余形痩神瘁性急作劳伤于酒色仲冬吐血二盥盆腹胀肠鸣不喜饮食医作隂虚治不应明年春又作食积治更灸中脘章门复吐血碗许灸疮不溃令食鲜鱼愈觉不爽下午微发寒热不知饥饱诊之左手濇细而弱右尤觉弱而似曰此劳倦饮食伤脾也宜用参茋归身甘草甘温以养脾生地麦冬山栀甘寒以凉血陈皮厚朴辛苦以行滞随时暄凉加减煎服久久庶或可安三年病愈后他往复縦酒色遂大吐血顿没
　　一人年二十余形痩色脆病咳血医用滋隂降火及清肺之药延及二年不减又一医用茯苓补心汤及参苏饮皆去人参服之病益剧诊之脉细而数有五至汪曰不可为也或曰四五至平和之脉何为不可为曰经云五臓已衰六腑已竭九虽调犹死是也且视形症皆属死经曰肉脱热甚者死嗽而加汗者死嗽而下泄上喘者死嗽而左不得眠肝胀右不得眠肺胀俱为死症今皆犯之虽饮食不为肌肤去死近矣越五日果死凡患虚劳犯前数症又或嗽而声唖喉痛不能药或而肛门发瘘皆在不救医者不可不知
　　一人年三十余时过于劳呕血甚忧惟诊之脉皆缓弱曰无虑也由劳倦伤脾耳遂用参茋归术陈皮甘草麦冬等煎服之月余而愈越十余年呌号伤气加以过饱病膈壅闷有痰间或咯血噎酸饮食难化小便短赤大便或溏有时滑泄不止睡醒口苦梦多或梦遗医用胃苓汤病甚汪诊脉或前大后小或驶或缓或细或大或弱或并无常度其细缓弱时常多曰五蔵皆受气于脾脾伤食减五蔵俱无所禀矣故脉之不常脾之虚也药用补脾庶防允当遂以参术为君茯苓芍药为臣陈皮神曲贝母为佐甘草黄栢为使服之防止食进后复伤食前病又作曰再用汤药肠胃习熟而反见化于药矣服之何益令以参苓白术散加肉豆枣汤调下又复伤食改用参术芍苓陈皮砂仁丸服大便即防曰脾虚甚矣陈皮砂仁尚不能当况他消导药乎惟节饮食以养之勿药可也
　　一人年五十形色苍白性急语不合则呌号气喊呕吐一日左妳下忽一点痛后又过劳恼怒腹中觉有秽气冲上即嗽极吐亦或干咳无痰甚则呕血时发如疟或以疟治或従痰治皆不效诊之脉皆浮细略而驶曰此土虚木旺也性急多怒肝火时动故左妳下痛者肝气郁也秽气冲者肝火凌脾而逆上也呕血者肝被火扰不能蔵其血也咳嗽者金失所养又受火克而然也呕吐者脾虚不能运化食郁为痰也【琇按呕吐亦属肝火上逆经曰诸逆冲上皆属于火责之脾虚疑非是】寒热者水火交战也兹宜泄肝木之实补脾土之虚清肺金之燥庶防可安以青皮山栀各七分白芍黄茋麦冬各一钱归身阿胶各七分甘草五味各五分白术钱半人参三钱煎服月余诸症悉平
　　一人年逾三十形色清癯病咳嗽吐痰或时带红饮食无味易感风寒行步喘促夜梦纷纭又有防疝医用芩连二陈或用四物降火或用清肺初服俱效久则不应诊之脉皆浮濡无力而缓右手脾部濡弱颇曰此脾病也脾属土为肺之母虚则肺子失养故发为咳嗽又肺主皮毛失养则皮毛疎豁而风寒易入又脾为心之子子虚则窃母气以自养而母亦虚故夜梦不安脾属湿湿喜下流故入肝为防疝且防疝不痛而属湿宜用参术茯苓补脾为君归身麦冬黄芩清肺养心为臣川芎陈皮山查散郁去湿为佐煎服效后以人参四钱黄茋三钱白术钱半茯苓一钱桂枝一钱常服而安
　　谢大尹年四十因房劳病咳血头脚弱口气梦遗时或如冷水滴于身者数点诊之脉皆濡缓而弱右关沉微按之不应曰此气虚也彼谓房劳吐血梦遗皆血病也右关沉微亦主血病且肥人白人病多气虚今我色苍紫何谓气虚曰初病伤肾经云肾乃胃之关也关既失守胃亦伤矣故气壅逆血随气逆而咳也又经云二阳之病发心脾男子少精女子不月二阳者肠胃也肠胃之病必延及心脾故梦遗亦有由于胃气之不固也左手关部细而分之虽属肝而主血概而论之两寸主上焦而察心肺两关主中焦而察脾胃两尺主下焦而察肝肾是左关亦可以察脾胃之病也古人治病有慿症有慿脉者有慿形色者今当慿症慿脉而作气虚治焉遂用参茋各三钱白术白芍归身麦冬各一钱茯神栀子酸枣仁各八分陈皮甘草各五分煎服朝服六味地黄丸加黄栢椿根皮夜服安神丸年余而安越十年致政归再诊之右手三部皆隐而不见身又无病此亦事之异也世谓太素脉法片时诊能知人终身祸福岂理也哉
　　一人形痩色瘁年三十余因劳咳吐血或自汗痞满每至早晨嗽甚吐痰如腐查乳汁者一二碗仍复吐尽所食稍定医用参苏饮及枳缩二陈汤弥年弗效人皆危之诊脉濡弱近驶曰此脾虚也宜用参茋或曰久嗽肺有伏火杂著云咳血呕血肺受火邪二者禁用参茋今病犯之而用禁药何耶曰此指肺嗽言也五蔵俱有嗽今此在脾丹溪曰脾具坤静之徳而有干健之运脾虚不运则气壅逆肺为之动而嗽也故脾所裹之血胃所蔵之食亦随气逆而呕吐焉兹用甘温以补之则脾复其干健之运殆必有壅者通逆者顺肺寕而嗽止胃安而呕除血和而循经又何病之不去哉遂以参茋为君白术茯苓麦冬为臣陈皮神曲归身为佐甘草黄芩干姜为使煎服旬日而安
　　一人形色颇实年四十余病嗽咯血而喘不能伏枕医用参苏饮及清肺饮皆不效诊之脉皆浮而近驶曰此酒热伤肺也令嚼太平丸六七粒而安【太平丸方天冬麦冬　欵冬　知母　贝母　杏仁　桔梗　阿胶生地　熟地　川连　炒蒲黄　京墨　薄荷蜜当归】
　　村庄一妇年五十余久嗽咯脓血日轻夜重诊之脉皆细濡而滑曰此肺痿也平日所服人参清肺饮知母茯苓汤等剂皆犯人参半夏一助肺中伏火一燥肺之津液故病益加乃以天麦门冬阿胶贝母为君知母生地紫苑山栀为臣桑白皮马兜铃为佐冬花归身甜葶苈桔梗甘草为使五剂而安
　　一人年逾三十形近肥色淡紫冬月感寒咳嗽痰有血丝头体倦医作伤寒发散不愈更医用四物加黄栢知母益加身热自汗胸膈痞闷大便滑泄饮食不进夜不安寝诊之右脉洪缓无力左脉缓小而弱曰此气虚也彼谓痰中有红或咯黒痰皆血病也古云黒人气实今我形色近黒何谓气虚曰古人治病有慿色者有慿脉者丹溪云脉缓无力者气虚也今脉皆缓弱故知为气虚矣气宜温补反用寒凉阳宜升举反用降下又加以发散则阳气之存也几希遂用参茋四钱茯苓白芍麦冬各一钱归身八分黄芩陈皮神曲各七分苍术甘草各五分中间虽稍加减不过行滞散郁而已服百剂而安
　　一人形色苍白年三十余咳嗽咯血声唖夜热自汗诊之脉濡细而近驶曰此得之色欲也遂以四物加麦冬紫苑阿胶黄栢知母三十余贴诸症悉减又觉胸腹痞满悪心畏食或时粪溏诊之脉皆缓弱无复驶矣曰今隂虚之病已退再用甘温养其脾胃则病根去矣遂以四君子汤加神曲陈皮麦冬服十余贴而安【琇按此与前案症治畧同则前之用四物知栢不应非矣】
　　江汝洁治程石峰乃尊吐血六脉俱浮大而无力江曰浮而无力则为虚又经曰浮而无力为芤又曰大则病进又曰血虚脉大如葱管据此则知心不主令相火妄行以致痰涎上涌火载血而上行且岁值厥隂风木司天土气上应眚在于肾肾水既虚相火无制灾生无妄治当滋血则心君得以主令防火则痰涎可以自除以甘草四分黄茋三钱白芍生地黄各一钱川归五分水煎热服一二剂而愈
　　江篁南治休古林黄上舎春初每日子午二时呕血一瓯已吐九昼夜矣医遍用寒凉止血之剂皆弗效且喘而溺诊之告曰此劳倦伤脾忧虑损心脾裹血心主血脾失健运心失司主故血越出于上窍耳惟宜补中心脾得所养血自循经而不妄行也医投寒凉所谓虚其虚误矣遂以人参五钱白芍茯苓各一钱陈皮甘草各七分红花少许煎加茅根汁服之至平旦喘定脉稍缓更衣只一度亦稍结是日血未动惟嗽未止前方加紫苑贝母又次日五更衂数点加牡丹皮寝不安加酸枣夜来安静血不来嗽亦不举既而加减调理两月而安
　　予治第五弟患嗽血初一二剂用知贝母天麦门冬归芍清肺之剂夜加脇疼继用人参钱半脇疼减后加参至二钱左脉近大而快右略敛少带而驶每嗽则有血大便溏一日三更衣以人参三钱白术紫菀各一钱半茯苓白芍各一钱甘草九分牡丹皮八分加茅根小溲脉快稍减加黄茋二钱百部六分是日嗽止血渐少既而血亦止然便溏乃倍参茋术山药陈皮甘草薏苡白芍等药兼与健脾丸而愈下血
　　东垣治一人宿有阳明血症因五月大热吃杏肠癖下血唧逺散漫如筛腰沉沉然腹中不和血色黒紫病名湿毒肠癖阳明少阳经血症也以芍药一钱半升麻活黄芪各一钱生熟地黄独活牡丹皮甘草炙柴胡防风各五分归身葛根各三分桂少许作二服
　　罗谦甫治真定总管史侯男年四十余肢体本痩弱于至元辛巳因收秋租佃人致酒味酸不欲饮勉饮数杯少时腹痛次传泄防无度日十余行越旬便后见血红紫之类肠鸣腹痛医曰诸见血者为热用芍药栢皮丸治之不愈仍不欲食食则呕酸形体愈痩面色青黄不泽心下痞悪冷物口干时有烦躁不得安卧罗诊之脉细而微迟手足稍冷内经云结隂者便血一升再结二升三结三升又云邪在五蔵则隂脉不和而血留之结隂之病隂气内结不得外行无所禀渗肠间故便血也以苍术升麻黒附子炮一钱地榆七分陈皮厚朴白术干姜白茯苓干葛各五分甘草益智仁人参当归神曲炒白芍药各三分右十六味作一服加姜枣煎温服食前名曰平胃地榆汤此药温中散寒除湿和胃数服病减大半仍灸中脘三七壮乃胃募穴引胃上升滋荣百脉次灸气海百余壮生发元气灸则强食生肉又以还少丹服之则喜饮食添肌肉至春再灸三里二七壮壮脾温胃生发元气此穴乃胃之合穴也改服芳香之剂乃愈
　　丹溪治一人嗜酒因逃难下血而痔痛脉沉濇似数此阳滞于隂也以郁金芎芷苍术香附白芍药干葛炒曲以生姜半夏汤调服愈【浮数大芤为阳滞于隂沉澁似数亦曰阳滞于隂但用药不同想衂血与下血不同毋混治也且此数味俱皆升阳之药】
