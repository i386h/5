<!-- { "loadSidebar": true } -->
　　一老妇性沉多怒大便下血十余年食减形困心揺动或如烟薫早起面微浮血或暂止则神思清忤意则复作百法不治脉左浮大虚甚久取滞濇而不匀右沈濇细弱寸沈欲絶【肺主诸气】此气郁生涎涎郁胸中心气不升经脉壅遏不降心血絶不能自养故也非开涎不足以行气非气升则血不归隧道以壮脾药为君诸药佐之二陈汤加红花升麻归身酒黄连青皮贝母泽防黄茋酒芍药每贴加附子一片煎服四贴后血止去附加干葛丹皮枝子而烟薫除乃去所加药再加砂仁炒曲熟地黄木香倍参茋术【用药圆转】服半月愈
　　一人虚损大便下血每日二三碗身黄痩以四物加藕节汁一合红花蒲黄一钱白芷升麻槐花各五分服之愈
　　虞恒徳治一男子四十余素饮酒无度得大便下血症一日如厠二三次每次便血一碗以四物汤加条芩防风荆芥白芷槐花等药连日服之不效后用橡斗烧灰二钱七分调入前药汁内服之又灸脊中对脐一穴血遂止【灸法妙下血之症切记切记】自是不发
　　林回甫病小便下血医用八正散与服服后不胜其苦小腹前隂痛益甚【八正散通利药服之而前隂痛益甚虚可知】一医俾服四君子汤遂稍差后服兎丝子山药丸气血渐充实而愈
　　张太守纲病臓毒下血十余载久服凉剂殊无寸效服小兎丝子丸尽药而痊【不愈责之肾】
　　周煇患大便下血百药俱尝止而复作因循十五年或教以人参平胃散逐日进一服至月余而十五载之病瘳【凡血症治用四君子收功斯言厥有防哉】
　　王庭王府长史也病大便下血势颇危殆一日昏愦中闻有人云服药悮矣吃小水好庭信之饮小水一碗顿苏逐日饮之而愈
　　一人患下血诸治不效或教以老丝去向里上筋烘燥不犯铁为末空心酒下二三匙连服数朝愈【此方用过效】
　　薛立斋治一儒者素善饮不时便血或在粪前粪后食少体倦面色痿黄此脾气虚不能统血以补中益气加吴茱萸黄连各三分神曲一钱五分四剂而血止减去神曲茱萸三十剂而安
　　一男子每饮食劳倦便血饮食无味体倦口干此中气不足用六君子汤加芎归而脾胃健又用补中益气而便血止再不复作
　　一男子每怒必便血或吐血即服犀角地黄汤之类薛曰当调理脾胃彼不信仍服之日加倦怠而色痿黄又用四物芩连丹皮之类饮食少思心烦热渴吐血如涌竟至不起此症久服寒凉损胃必致悮人其脾虚不能摄血不用四君芎归补中益气之类吾未见其生者
　　一孀妇年六十素忧怒胸痞少寐所食枣栗麫饼少许畧进米饮则便利腹痛十年矣复大怒两脇中脘或小腹作痛痰有血块用四君加炒黒山栀茯苓神曲少佐以吴茱萸十余剂及用加味归脾汤二十余剂诸症渐愈后因子忤意忽吐紫血块碗许次日复吐鲜血盏许喘促自汗胸膈痞闷汤水不入七日矣六脉洪大而虚脾脉而实此肝木乗脾不能统摄其血上涌故其色鲜非热毒所蕴【辨症精确】以人参一两炮黒干姜一钱【理中汤妙不然痞闷如何能除】服之即寐觉而喘汗稍缓再剂熟寐半日喘汗吐血俱止若脾胃虚寒用独参汤恐不能运化作饱或大便不实故佐以炮姜
　　一产妇小便下血面色青黄脇胀少食此肝乗脾土之症用加味逍遥散补中益气汤数服而愈后为懐抱不乐食少体倦惊悸无寐血仍作用加味归脾汤二十余剂将愈惑于众论用犀角地黄汤之类一剂诸症复作仍服前药而愈
　　一产妇粪后下血诸药不效饮食少思肢体倦怠此中气虚热用补中益气加茱炒黄连五分四剂顿止但怔忡少寐盗汗未止用归脾汤而愈
　　一妇但怒便血寒热口苦或胸脇胀痛或小腹痞闷此怒动肝火而侮土用六君子加柴胡山栀而愈用补中益气加味逍遥二药乃不复作
　　一妇人久下血在粪前属脾胃虚寒元气下陷用补中益气加连炒茱萸一钱【茱茰炒连连炒茱茰用法妙】数剂稍缓乃加用生吴茱茰三分数剂而愈
　　一妇人产后便血口干饮汤胸脇膨满小腹闷坠内热晡热饮食不甘体倦面黄日晡则赤洒淅悪寒此脾肺虚先用六君子加炮姜木香诸症渐愈用补中益气将愈用归脾汤全愈【先后用药可法】后饮食失节劳役兼怒发热血崩夜间热甚谵语不絶此热入血室用加味小柴胡二剂而热退用补中益气而血止用逍遥散归脾汤调理而安
　　江应宿治一友人朱姓者患便血七年或在粪前或在粪后面色痿黄百药不效每服寒凉其下愈多诊得六脉濡弱无力乃中气虚寒脾不能摄血归经用补中益气汤加灯烧落荆芥穂一撮橡斗灰一钱炒黒干姜五分二剂而血止单用补中益气十余服不复作矣
　　瓘按丹溪有曰精气血气出于谷气惟大便下血当以胃气收功厥有防哉故薛立斋之诸案多本诸此
　　溺血
　　薛立斋治一妇人小便血因怒气寒热或头痛或脇胀用加味逍遥诸症稍愈惟头痛此阳气虚用补中益气加蔓荆子而痊后郁怒小腹内防痛次日尿痛热甚仍用前散加龙胆草并归脾汤将愈因饮食所伤血仍作彻夜不寐怔忡不寜此脾血尚虚用前汤而愈
　　一妇人尿血久用寒凉止血药面色痿黄肢体倦怠饮食不甘晡热作渴三年矣此前药复伤脾胃元气下陷而不能摄血也盖病久郁结伤脾用补中益气以补元气用归脾汤以解脾郁使血归经更用加味逍遥以调养肝血不月诸症渐愈三月而痊
　　痔【肠风臓毒附】
　　一妇产后痔作疮有头如赤豆大或下鲜血或紫血大便疼与黒神散又多食肉太饱湿热在大肠所为【此非虚症】以郁李仁去皮麻仁槐角各七分枳殻皂角仁各五钱为末苍术归尾生地各三钱大黄炒一钱分六剂服
　　峡州王及郎中充西路安抚司判官乗驴入骆谷及素有痔疾因此大作其状如胡贯于肠头热如溏灰火至驿僵仆主驿吏曰此病某曽患之须灸即差用栁枝浓煎汤先洗痔便以艾炷灸其上连灸三五壮忽觉热气一道入肠中因大转防鲜血秽物一时出至痛楚防后失胡所在乗驴而驰【灸法】
　　陆大参丈量在宣府时患痔疾甚为所苦久不能愈太监弓胜用苦蘧菜或鲜或干煎汤沸熟烂为度和汤置新桶中坐薫之汤温即揉频洗汤冷则止日洗数次至明日果效他方不及也蘧一作莒一名苦遮菜徽郡人当蔬性苦寒无毒其色赤如荞麦冬月不凋月令苦菜秀是也本草名败酱【洗法】
　　王涣之知舒州下血不止郡人朝议大夫陈宜父令其四时取其方栢叶如春取东方之类烧灰调二钱服而愈【方亦妙】王后官赣上以治贰车吴令升亦效提点司属官陈逸大夫偶来问疾吴倅告以用陈公之方而获安陈君蹙额曰仙人也但须用侧栢为佳道塲慧禅师曰若释子恐难用此灼艾最妙平直量骨脊与脐平处椎上灸七壮或年深更于椎骨两傍各一寸灸如上数无不除根者【灸法佳下血不效者宜此】
　　刘向为严掾患臓毒凡半月痩瘠自分必死或教以干柿烧灰饮下二钱【方可用】二三次即愈更不复作本草云柿治肠癖解热毒消宿血素问云肠癖为痔
　　洛阳一女子年十七耽饮无度多食鱼蠏蓄毒在臓日夜二三十次大便与脓血杂下大肠与肛门痛不堪任医以止血痢药不效又以肠风药则益甚盖肠风则有血而无脓如此已半年余气血渐弱食渐减肌肉渐消稍服热药则腹愈痛血愈下稍服凉药则泄注气羸粥食愈减服温平药则病不知将期岁医告术穷待毙而已或教服人参散病家不敢主谩试之一服知二服减三服脓血皆定不十服而愈廼求其方云治大肠风虚饮酒过度挟热下痢脓血疼痛多日不差樗根白皮人参各二两为末【可通治痢疾】二钱空心温酒调下不饮酒以温米饮下忌油腻湿麫青菜果子甜物鸡鱼蒜等
　　薛立斋治王侍郎之子患痔作渴发热尺脉洪数按之无力薛曰此肝肾隂精亏损虚火妄动当滋化源彼不信后吐痰声嘶面赤倦疲而殁
　　一进士周素有疝痔劳则小腹上防作痛茎出白津痔则肿痛若饮食劳倦则发寒内热体倦吐痰服十全大补诸症皆愈犹欲速效乃易药攻之肌体骨立薛用补中益气地黄丸元气渐复
　　一士人患痔脓血淋漓口干作渴晡热便血自汗盗汗薛曰此属肾隂虚也彼不信乃服栢知连翘以致食少防呕乃先用补中益气加茯苓半夏炮干姜脾气渐醒后用六味丸与临卧服两月而愈
　　一男子悮服寒凉之剂虚证悉具每晨去后稀溏食少体倦口干无津液时觉下坠此元气下陷也用补中益气汤而下坠断止投四神丸而食进便实用六味丸而津生疮愈矣
　　一膏粱酒色之人患痔作痛服寒凉之药竟臀肿硬又加大黄腹胀头痛为用补中益气汤升补阳气加参苓半夏木香以助行气数剂而愈
　　陆上舎冬患痔作痛右寸浮大【肺金生化之源已絶】左寸口洪数【心火燎原于天非壮水不可】薛曰冬见夏脉当壮水之主以镇阳光彼以为迂别服芩连之剂薛谓其侄曰令舅氏肾水不能生肝木殁于春验矣今令叔肾水不能制心火当殁于夏至甲辰六月薛复视之痰涎上涌日夜不寐脉洪大而数按之无力左尺全无足膝肩逆冷薛曰事急矣彼云但求少延数日以待嗣子一见姑用参茋归术炮姜之类及六味丸料加肉桂至本月而殁五行之理信然
　　孔华峰治一人患痔浓血淋漓用黄连去毛为细末蜜调空心服二三钱立效
　　江应宿述予年四十有六盛夏北上途中酷暑鞍马之劳饮烧酒食葱蒜【火毒】抵燕患痔如荔枝大每更衣脱出移时渐上后重胀闷以川连一斤去毛无灰酒七斤慢火煮黒滴稠如蜜加清酒调服脱然如失后二年六月出塞复患如前再服黄连煮酒一而愈永不复发
　　宿述经云饮食饱甚筋脉横解肠癖为痔多起于房劳心苦饮食不节初起则易为力久而成漏宜禁炙煿饱食或房劳忧怒内观自养可也幸勿妄用穿针挂线烂药内病不除徒伤正气致损天命慎之
　　脱肛
　　东垣治一女子脱肛用糯米一勺浓煎饮去米温洗肛温柔却先以砖一片火烧通红用醋沃之以青布铺砖上坐肛于青布上如热则加布令厚其肛自吸入而愈【方可法】
　　一人大肠头出寸余干自退落又出名截肠病用芝麻油器盛坐之饮大麻子汁数升愈
　　张景周先生守广信患脱肛四旬余不收诸治不效苦甚有医士林者用天花粉一味为末以豚脂鸭羽涂上即润泽如有物抽吸俄顷收入求其法乃出千金方也【方可法】
　　薛立斋治举人余时正素有痔每劳役脱肛肿痛出水此中气下陷用补中益气加茯苓芍药十余剂中气渐复痔症悉愈后复脱肛作痛误服大黄丸以致腹鸣悪食几殆薛用煎汤加炮姜酒炒芍药诸症悉除乃去炮姜加熟地五味三十余剂而脱肛渐上亦愈
　　一男子脾胃素弱或因房劳或因劳倦肛门即下肿闷痛甚用补中益气加麦冬五味兼六味丸而愈
　　一儒者面白神劳喜热极饮食多必吞酸作防吸气觉冷便血盗汗薛以为脾胃虚寒用补中益气加炮姜肉桂五十余剂八味丸觔许诸症悉愈
　　肾臓风疮
　　薛立斋治钦天薛循斋六十有一两臁如癣搔痒成疮脓水淋漓发热吐痰四年矣用六味丸四生散而差年余复作延及遍体日晡益甚痰渴盗汗唇舌生疮两目皆赤此肾经虚火兼水泛为痰用八味加减而愈三年之后小便淋漓茎中濇痛此隂痿思色精不出而内败用前丸及补中益气加麦冬五味子而痊
