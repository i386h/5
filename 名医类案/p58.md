<!-- { "loadSidebar": true } -->
　　一士人于背臋腿节次生疽用五香连翘汤十宣散而愈后脚弱懒语肌上起白屑如麸脉洪稍鼓时冬月朱作极虚治令急作参茋归术膏以二陈汤化下服尽药一觔半白屑没大半呼吸有力其家嫌效迟自作风病治之服青礞石等药因致不救故书以为戒
　　一老妇形实性急嗜酒脑生疽十五日脉急且濇用大黄细切酒炒为末以人参酒炒入姜煎汤调末一钱服少时再服得睡上身汗出而愈【用大黄人参以汗解竒　此案重见脑顶疽门】
　　橘泉翁治一人年八十余有疡发左耳后寒热间作昼夜呼不可忍疡医欲与十宣散补托之翁曰此有余之火无俟于补与防风通圣散加柴胡白芷下之肿消痛止
　　皇祐中学究任道腿间患一疮始发赤肿复絶便变黑后穴则有黄水出四边浮浆起累治不瘥医王通看之此疮狭长似鱼脐下疮也遂以大针针四向并中随针有紫赤水汁出如豆汁言此一因风毒蕴结而成二因久坐血气凝濇而至三因食肉有人汗落其间也道曰某素好读书而久坐此疾数嵗前夏月道中买猪脯味水饭疑似人肉食已后得此疾通曰与误食人汗不逺矣以一异味散子用鸡子清调傅其疮日三易数日得愈道坚求其方通曰止用雪元一味自后累访名医皆莫识雪元为何物道因至许郑间防医郝老曰尝记圣恵有一方治此疾用猎月猪头烧灰以鸡子清调傅此方是也雪元之名非郝老博学多记后医岂不惑耶【名医録】
　　南丰市民严黄七两足生疮臭气溃脓众皆驱斥不容迹出货角器于村野而旅舍又不容至京潜投宿于五夫人祠下夜半遭黄衣吏诃逐曰何人敢以腐秽脚触汚此间谢曰不幸纒恶疾无处见容冒死来此纷拏次夫人出抗声令勿逐且呼使前曰吾授汝妙方用漏蓝子一枚【本草又名野兰】生干为末入腻粉少许井水调涂当效严拜谢依而治之果愈【类编】
　　陈斗嵓治金台僧嗣真遍体生防防嵗久药罔效陈曰此太隂之经蕴风邪风化为虫病也初犹未信翌日僧持疮痂数片内有虫如虱泣拜求治乃教以百部蛇床子草乌头练树叶煎汤一缸令僧坐汤中浴一二时落疮痂虫无数一月凡数浴僧遍体如白癜风状而愈
　　吴茭山治一男子年近三十病后遍发疖毒医以败毒散久服其毒遂収惟有疮疡而已忽一日食羊肉遂呕过一夜满口发疮状如脓窠寒热时作羸瘦憔悴诸医皆曰早间毒败不尽故耳仍行败毒凉剂渴热转生越数旬饮食减少因请吴治曰脉浮无力此乃虚阳若用凉剂不久危矣遂用附子理中汤服之少顷燥烦口开举家归咎于附子曰此无妨彼人虚甚况热药热服故燥耳仍进一服【此理可以贯通服药之妙】其症遂安连进二次次早口疮俱収寒热已定病遂愈此盖虚阳染患不可不察也
　　赵子固先生母刘氏年近八十左足面一疮下连大指上延外踝以至臁骨每嵗辄数发发必屡月昏暮痒甚爬搔移时出血如泉呻吟痛楚殆不可忍夜分即渐已明日复然每一更药则疮转大而剧百试不验如是二十余年淳熙间赵为大府丞一夕母病大作相对悲泣无计困极就睡梦四神僧黙坐一室旁有长榻先生亦坐因而发叹一僧问其故先生荅之以实僧云可服牛黄金虎丹又一僧云硃砂亦可既觉颇惊异试取药半粒强服之良久腹大痛举家且悔俄而下礧磈物如铁石者数升是夕疮但彻痒不痛而无血数日成痂自此遂愈硃砂之説竟不复试先生因图僧像如所梦者而记其事金虎丹方出和剂本治中风痰涎壅塞所用牛黄龙胆腻粉金箔之类皆非老人所宜服今乃服竒效竟此疾积热蔵府而发于皮肤嵗久根深未易荡涤故假凉剂以攻之不可以常疮论也神僧之梦盖诚孝感所致【百一选方】
　　有人遍身生热毒疮痛而不痒手足尤甚至颈而止黏着衣被晓夕不可寐痛不可忍有人教以石菖蒲三防剉日干之舂罗为末布蓆上使患者恣卧其间仍以衣被覆之既不黏着又复得睡五七日间其疮如失后以此治患此者应手效其石菖蒲根络石生者节密入药须此等【本草衍义】
　　有人患遍身风热细疹痒痛不可任连胸脇脐腹及近隂处皆然痰涎亦多夜不得睡以苦参末一两皁角二两水一升揉摅取汁银石器熬成膏和参末为丸梧桐子大二三丸温水下食后次日便愈【本草衍义】
　　有妇人患脐下腹上下连二隂遍满生湿疮如马爪疮他处并无痒热而痛大小便濇出黄汁饮食已减身面微肿医作恶疮治用鳗鲡鱼松脂黄丹之类药涂上疮愈热痛愈甚治不对故如此问之此人嗜酒贪防喜鱼虾发风之物急令用温水洗拭去膏药寻以马齿苋四两烂研细入青黛一两再研匀涂疮上即时热减痒痛皆去仍服八正散日三服分散客热每涂药得一时久药已干燥又再涂新湿药凡如此二日减三分之一五日减三分之二自此二十日愈或问曰此疮何縁至此曰中下焦蓄风热毒气若不出当作肠痈内痔乃须当禁酒及发风物然不能禁后果患内痔【本草衍义】
　　一人遍身忽然肉出如锥痒痛不能饮食名血拥用赤皮葱烧灰水淋汁洗内服淡豆豉汤数盏而愈
　　一人浑身生泡如甘棠梨破则出水内有石一片如指甲大其泡复生抽尽肌肉不可治矣急用三棱莪术各五两为末分三贴服酒调下
　　一人顶上生疮如樱桃有五色疮破则顶皮断逐日饮牛乳自消
　　一人患此疮脚膝挛痛有人取虾蟇治如食法令食之【败毒】而挛痛自愈此亦偶中也
　　又一人患此疮脚痛而肿或令采马鞭草煎汤薰洗【此方妙】汤气才到患处便觉爽快后温洗之痛肿随减
　　一人患此疮愈后数年通身筋骨疼痛遇一道流问曰神色憔悴有病耶曰因疮遍身痛也道流曰轻粉毒也遂示一方药味不过数品但每贴入铅五钱打扁同煎服之果验
　　薛己治四明屠夀卿孟夏当门齿如有所击痛不可忍脉洪大而薛曰洪相搏欲发疮毒也先用清胃散加白芷金银花连翘一剂痛即止至晩鼻上发一疮面肿黯痛更用前药加犀角一剂肿至两额口出秽气脉益大恶寒内热此毒炽血瘀药力不能骤敌乃数砭患处出紫血服犀角解毒之剂翌日肿痛尤甚又砭患处与唇上并刺口内赤脉各出毒血再服前药至数剂而愈若泥凥神不行砭刺或全仗药刀鲜不误矣
　　翰林屠渐山年逾四十患湿毒疮误用轻粉之剂亏损血气乆不愈一日将晡诊其肝脉忽洪数而有力薛告之曰何肝脉之如此侵晨疮出紫血三四碗许体倦自汗虽甚可畏所喜血黯而脉静此轻粉之热血受其毒而妄行其毒亦得以泄矣但邪气去真气虚也当急用独参汤主之屠惑于他言以致邪气连绵不已竟不起
　　一妇人性躁寒热口苦脇痛耳鸣腹胀溺濇逾年矣症属肝火用四君加柴胡炒山栀炒龙胆数剂乃与逍遥散兼服而疮愈又与六味丸及逍遥散七十余剂诸症悉退若有愈后身起白屑搔则肌肤如帛所隔此气血虚不能营于腠理用大补之剂若有愈后发热身起疙瘩痒痛搔破脓水淋漓经候不调此肝火血热用四物加柴胡山栀白术茯苓丹皮甘草【此二种亦要知之】
　　一妇人日晡身痒月余口干又月余成疮服祛风之剂脓水淋漓午前畏寒午后发热殊类风症薛谓此肝经郁火外邪所搏用补中益气【肝火未平参茋宜缓】加山栀钩藤又以逍遥散加川芎贝母而愈
　　一男子年十六夏作渴发热吐痰唇燥遍身生疥两腿尤多色黯作痒日晡愈炽仲冬腿患疮尺脉洪数薛曰疥肾疳也疮骨疽也皆肾经虚症针之脓出其气氤氲薛谓火旺之际必患瘵症遂用六味地黄十全大补不二旬诸症愈而瘵症具仍用前药而愈抵冬娶妻正春其症复作父母忧之俾其外寝虽其年少谨疾亦服地黄丸数觔煎药三百余剂而愈
　　石山治一人色苍黄瘦年三十余病遍身恶疮因服轻粉而脚拘挛手指节肿额前神庭下肿如鸡卵大方士令服孩儿膏谓能补也汪诊视脉皆濡缓而弱【虚协湿热】曰病已三年毒已尽矣但疮溃脓血过多以致血液衰少筋失所养故脚为之拘挛况手指节间头上额前皆血少运行难到之处故多滞而成肿理宜润经益血行滞散肿今服孩儿猛火炮炙燥烈殊甚且向所服轻粉性亦躁急丹溪曰血难成易亏今外被疮脓所涸内被轻粉所熯以难成易亏之血其何以当内外之耗不惟肿不能消恐天年亦为之损也时正仲夏乃用十全汤去桂附加红花牛膝黄栢薏苡仁木香火麻仁活煎服百贴空心常服东垣四神丹加黄栢又少加蜀椒以其能采水银然后脚伸能行指肿亦消惟额肿傅膏而愈【烺按此案并下案当依石山医案入杨梅疮门】
　　一人年三十余因患此疮服轻粉致右腹脇下常有痞块右眼黑珠时有疔子努出如雀屎许间或又消身有数疮未痊一医为治疮毒而用硝黄一医为治痞块而用攻尅一医为治眼疔而用寒凉诸症不减反加腹痛肠鸣大便滑泄胸膈壅闷不思饮食嗳气吐沫身热怠倦夜卧不安季冬汪往视脉皆浮濡近驶曰误于药也前药多系毒剂胃中何堪遂令弃去更用人参四钱黄茋二钱白术三钱茯苓炒芍药各一钱陈皮神曲升麻各七分甘草肉豆防各五分煎服五贴为之痛定减去升麻又服五贴膈寛食进减去豆防再服五贴诸症皆除月余痞块亦散眼疔亦消
　　一妇瘦长面紫每遇春末夏初两脚生疮浓泡根红艰于行步经水不调汪诊视脉皆濡弱而驶两尺稍滑曰血热也医用燥剂居多故疮不瘥合用东垣四神丹加黄栢蜜丸服之疮不复作
　　江篁南治旃田张氏子年二十余因坐卧湿地遍身发疮如血风状医与宣热败毒祛风之剂过多疮虽稍愈而气血侵损多矣身发寒热歩履艰难秋间舆来就治脉濡弱不任寻按尫瘠殊甚腹内作膨作泻午后发寒热至五更汗出而退初为滋补气血兼扶脾清热消导二剂膨去泻止四服寒热退但脾伤气虚四肢无力泄泻时作乃以参茋归术陈皮枳实黄栢麦冬等药出入加减遣归二月而愈因以煮酒水洗手足致疮痍复大发脉浮细而数初与防风通圣散二服及与去风湿药洗之疮痍渐瘳继与托里健脾清热之剂月余而安
　　淞江一人生天泡疮遍身越数日每泡中放出石子一个随其泡形为之大小
　　吴城一人腰间生一疖脓中流出蚘虫四条医亦甚骇耳目所未经者疖后自愈不致伤生枫桥疡医龚生目覩人小腹生疖流出蚘虫二条俱长六七寸后亦自愈【五湖漫闻】
　　翻花疮
　　薛己治判官张承恩内股患痈将愈翻出一肉如菌薛曰此属肝经风热血燥当清肝热养肝血彼不信乃内用降火外用追蚀蚀而复翻翻而复蚀其肉益大元气益虚始信薛言治之而痊
　　一男背疮敛如豆许翻出肉一寸余恪用消蚀药并繋法屡去屡大三寸许矣用加味逍遥散三十余剂外涂藜芦膏而消疮口将敛乃用八珍散倍用参茋归术峻补而敛
　　一妇人素善怒臂患痈疮口出肉长二寸许用加味逍遥散藜芦膏而愈后因怒患处胀闷遍身汗如雨此肝经风热风能散气而然耳仍用前散并八珍汤而愈
　　一儒者顶患肿硬乃用散坚行气化痰破血之剂肿硬愈甚喘气发热自汗盗汗形体倦怠饮食少思薛曰此属足三隂亏损当滋化源彼惑众论乃用追蚀患处开翻六寸许巉岩色赤日出鲜血三月余矣肝脉洪实薛用十全大补汤加麦冬五味五十余剂诸症稍得血止三四复因怒饮食顿少血自涌出此肝伤不能蔵血脾伤不能摄血乃用补中益气为主加五味麦冬饮食渐进其血顿止再以六味丸加五味常服疮口渐敛
　　疔疮
