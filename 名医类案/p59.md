<!-- { "loadSidebar": true } -->
　　徐嗣伯甞闻屋中呻吟徐曰此疾甚重乃往视之见一老姥称体痛而处处有黯黑无数张还煮斗余汤送令服之服讫痛势愈甚跳投牀者无数须防所黯处皆防出钉长寸许以膏涂疮口三日而复云此名钉疽也
　　郭氏治验云一妇年近六十右耳下天窗穴间【小肠】患一疔疮其头黑靥四边泡起黄水时流浑身麻木发热谵语时时昏沉六脉浮洪用乌金散汗之就以铍针先刺疮心不痛周遭再刺十余下紫黑血出方知疼痛就将寸金锭子絍入疮内外用提疔锭子放于疮上膏药贴防次日汗后精神微爽却用破棺丹下之病即定其疔溃动后用守效散贴涂红玉锭子絍之八日其疔自出矣兹所谓审脉症汗下之间治以次第如此视彼不察脉症但见发热谵语便投凉药与下或兼以香窜之药遂致误人者径庭矣
　　薛己治一妇左手指患疔麻痒寒热恶心左半体皆麻脉数不时见曰凡疮不宜不痛不可大痛烦闷者不治今作麻木尤其恶也用夺命丹二服不应又用解毒之剂麻痒始去乃作肿痛薛曰势虽危所喜作痛但毒气无从而泄乃针之诸症顿退又用解毒之剂而瘥
　　苏庠盛原博掌后患疔红丝至腕恶寒发热势属表症与夺命丹一服红丝顿消又用和解之剂大势已退彼又服败毒药发渴发热红丝仍见脉浮大而虚此气血受伤而然以补中益气汤主之而愈【红丝再见而用补亦须细审】盖夺命既服疮邪已散而复用败毒之剂是诛伐无过失内经之防矣
　　一儒者患疔元气素弱薛补其气血出脓而愈后因劳役疮痕作痒乃别服败毒散一剂以致口噤舌强手足搐揉痰涎上涌自汗不止【虚症悉见】此气血复伤而复痉也用十全大补加附子一钱灌服而苏
　　一男子患疔服夺命汤汗不止疮不痛热不止便不利此汗多亡阳而真气伤矣用参茋归术芍防五味二剂诸症悉退惟以小便不利为忧薛曰汗出不利小便汗止则阳气复而自利矣仍用前药去防风加麦冬倍用黄芩当归四剂而便行疮溃而愈
　　一老妇手大指患疔为人针破出鲜血手背俱肿半体俱痛神思昏愦五日矣用活命饮二剂始知痛在手疮势虽恶元气复伤不宜大攻用大补汤及活命饮各一剂外用隔蒜灸喜其手指皆赤肿而出毒水又各一剂赤肿渐溃又用托里药而瘥
　　表甥居富右手小指患疔色紫或云小疮鍼刺出血敷以凉药掌指肿三四倍黯而不痛神思昏愦烦躁不宁此真气虚而邪气实也先以夺命丹一服活命饮二剂稍可薛因他往或遍刺其手出鲜血碗许肿延臂腕焮大如瓠手指肿数倍不能溃薛用大剂参茋归术之类及频灸遍手而肿渐消但大便不实时常泄气以元气下陷以补中益气加骨脂肉防吴茱五味大便实而气不泄又日以人参五钱麦冬三钱五味二钱水煎代茶饮之又用大补药五十余剂而渐愈此症初若不用解毒之剂后不用大补之药欲生也难矣
　　一人年二十唇患疔四日矣有紫脉自疮延至口内将及于防薛曰此真气虚而邪气实也若紫脉过防则难治矣须针紫脉并疮头出恶血以泄其毒则可乃别用解毒之剂头面俱肿求治甚笃薛曰先日之言不诬矣诊其脉洪数按之如无口内肿胀针不能入为砭面与唇出黑血碗许势虽少退畧进汤终至不起
　　都宪张恒山左足指患之痛不可忍急隔蒜灸三十余壮即能行歩欲速愈或用凉药敷贴遂至血凝肉死毒气复炽再灸百壮服活命饮出紫血毒才得解脚底通溃腐筋烂肉甚多将愈误用生肌药反助其毒元气亏损而不能愈薛治以托里药喜其禀实客处三月余方愈大凡疔患于肢节灸法有回生之功设投以凉剂收敛腠理隧道壅塞邪气愈甚多致不起若毒未尽骤用生肌轻者反増溃烂重者必致危亡【琇按与热病新愈骤用温补之误同】
　　一男子足指患疔肿焮痛赤用隔蒜灸人参败毒散加金银花白芷大黄二剂痛止又用十宣散加天花粉金银花去桂数剂而愈外科枢要有论宜考
　　濮阳传云万厯丁亥金台有妇人以羊毛遍鬻于市忽不见继而都人身生泡瘤渐大痛死者甚众瘤中惟有羊毛道人传一方以黑豆荞麦为末涂擦毛落而愈名羊毛疔




　　名医类案卷九
<子部,医家类,名医类案>
　　钦定四库全书
　　名医类案卷十
　　明　江灌　编
　　背痈疽疮
　　宋户部尚书沈诜为人仁厚一兵卒患背疽乞假亲为合药治之时旱蝗当致斋圜丘犹丁宁料理药内用酒恐市酤不中用自取酒入药服之即愈其法用蒌子一枚乳香没药各一钱甘草三钱用醇酒九盏临服嚼没药一块饮此酒极妙【苇航纪谈】
　　罗谦甫治一人年逾六旬冬至后数日疽发背五七日肿势约七寸许痛甚疡医曰脓已成可开发矣病者恐不从三日医曰不开恐生变症遂以燔针开之脓泄痛减以开迟之故迨二日变症果生觉重如负石热如火痛楚倍常六脉沉数按之有力此膏粱积热之变也邪气酷热固宜以寒药治之时月严寒复有用寒逺寒之戒乃思内经云有假者反之虽违其时从证可也【琇按脉实症实必用凉解舍时从症夫复何疑】急作清凉饮子加川黄连一两五钱作一服服之利下两行痛减七分翌日复进前药其证悉除月余平复
　　京师人司仲父患背疮若负火炭昼夜呼叫司仲泣于途遇道人曰子何忧之深也子当求不耕之地遇野人粪为虫鸟所残即以杖去其粪取其下土筛而敷之乃如其言用之立愈父曰岂以冰着吾背耶吾五脏俱寒矣
　　房州虞张进本北方人因送郡守还逢道人饮之酒得其治痈疽方文録曹子病背疮医不能疗闻进有此方索之进元无手诀但以成药敷之旬日而愈一儿五嵗鬓边生疮继又发于脑后症可忧亦以敷进凡所用皆一种不过三夕二患皆平其方但择阿胶透彻者一两水半升煎令消然后入虢丹一两慢火再熬数数搅匀俟三五沸乃取出摊令极冷贮磁缾中用时以毛扫布疮四面而露其口如疮未成则遍涂肿处良久自消切勿犯手更无他法一切恶疮皆可敷不特痈疽也【类説】
　　虞奕侍郎背中发小疮不悟只以药调补数日不疼不痒又不滋蔓疑之呼外医灸二百壮已无及此公平生不服药一年来唯觉时时手脚心热疾作不早治又误服补药何可乆也盖发背无补法谚云背无好疮但发于中正者为真发背【泊宅编】
　　扬州名医杨吉老其术甚着有一士人状若有疾厌厌不聊莫能名其为何苦往谒之杨曰君热症已极气血消铄且尽自此三年当以疽死不可为也士人不乐而退闻茅山观中一道士医术通神但不肯以技自名未必为人致力士人心计交切乃衣童仆之衣诣山拜之愿执役左右道士喜留寘弟子中诲以诵经日夕袛事颐旨如意经两月余觉其与常别呼叩所从来始再拜谢过以实告之道士笑曰世岂有医不得的病当为子脉之又笑曰汝便可下山吾亦无药与汝但日日买好梨啖一颗如生梨已尽则取干者泡汤饮之仍食其滓此疾自当平士人归谨如其戒经一嵗复往扬州杨医见之惊其顔貌腴泽脉息和平谓之曰君必遇异人不然何以至此士人以告杨立具衣冠焚香望茅山设拜盖自咎其术之未至也【类编】
　　程明佑治魏充胡妪年六十疽发背大如盂头如蜂窠呕逆咽不下疡医药之毒虽杀而胃寒泄程曰病必分隂阳虚实胃伤于寒令人呕逆温补则荣卫充而气血周贯则毒随脓出而肌肉渐生依方投药四五剂咽遂下呕止已痈溃体渐平
　　陈斗嵓治王主政福建人臂患一痈痛甚发咳逆十余日水谷不下脉伏如絶医皆不治陈视之曰此寒凉过甚中气下陷以四珍加姜桂三进而病如失痈亦渐愈
　　丹溪治一人背痈径尺穴深而黑急作参茋归术膏饮之三日畧以艾芎汤洗之气息奄奄然可饮食每日作多肉馄饨大碗与之尽药膏五觔馄饨三十碗疮渐合肉与馄饨补气之有益者也
　　一老人背发疽径尺已与五香十宣散数十贴呕逆不睡素有淋病急以参茋归术膏以牛膝汤入竹沥饮之淋止思食尽药四觔脓自涌出而愈
　　一人发背痈疽得内托十宣多矣见脓呕逆发热【发热决非如火】又用嘉禾散加丁香时天热脉洪数有力此溃疡尤所忌然形气实只与参膏竹沥饮之尽药十五六觔竹百余竿而安后不戒口味夏月醉坐水池中经年余左脇旁生软块二年后成疽自见脉症呕逆如前仍服参膏等而安若与十宣其能然乎
　　一妇因得子迟服神仙聚寳丹背生痈甚危脉散大而濇急以加减四物汤百余贴补其隂血幸其质厚易于収救
　　一人形实色黑背生红肿近髀骨下痛甚脉浮数而洪正冬月与麻黄桂枝汤加酒栢生附子蒌子甘草人参羌活青皮黄茋半夏生姜六贴而消
　　一男子年五十余形实色黑背生红肿及胛骨下痛甚脉浮数而洪食亦呕【琇按与前案同只多此三字】正冬月与麻黄桂枝汤加酒黄栢生附子栝楼子甘草节羌活青皮人参黄芩半夏生姜六贴而消此亦内托之法也
　　周评事观患背痈疮口乆不合召疡医徐廷礼疗治恒以托里十宣二散与服不效徐谓周曰更请盛用美来共事料理则可否则吾技穷矣既而盛至按脉用药率与徐类但多加人参五钱附子稍行功耳服后两足俱暖自下而上谓其子曰今之药何神哉顿觉神爽快服之旬日而宿口平复俞子容曰国初吾吴中老医多见其用附子往往治病如庖丁解牛近医者多弃而不用何耶【近日则以附子为常服之品所谓过犹不及】
　　一人患发背肠胃可窥百药不差一医教以楸叶膏敷其外又用云母膏作小丸子服尽四两不累日云母透出肤外与楸叶膏相黏着疮口遂平功亦竒矣其方立秋日太阳未升之时采楸叶熬为膏敷疮疡一切恶疮肿毒立愈【琇按此方简而神疡医罕用何也】谓之楸叶膏云【葛常之韵语阳秋】
　　南史曰薛伯宗善徙痈公孙太患发背伯宗为气封之徙置斋前栁树上明日而痈消树边倐起一瘤如拳大稍稍长二十余日瘤大脓溃烂出黄赤汁升余树为之痿损【此祝由法】
　　一方士尝货药淮西值兵变窜入深山遇老姥年二百许嵗自谓金亡避兵来此元完顔氏之医姥也传以背疮方用鲜射干一味每用三钱研细温酒调服干者为末每服一小钱许酒下在上即微吐在下即微利功效如神仍用膏药収口又夀星散治恶疮痛莫当者糁之不痛不痛者知痛大天南星一味为末【养生主论】
　　古朴翁治一人患背痈有医者已为驱热拔毒痛肿已炽告技穷翁诊之曰此易易耳无用药也遂煎醋一碗入盐少许以纸数重渍塌肿上再以铜斗盛火熨之不敷易而病如失
　　汪石山治一老人患背痈请汪诊视脉洪缓而濡痈肿如碗皮肉不变按之不甚痛微发寒热乃语之曰若在髆胛经络交错皮薄骨高之处则难矣今肿去胛骨下掌许乃太阳经分尚可治遂用黄茋五钱当归羌活甘草莭各一钱先令以被盖暖药熟热服令微汗寝熟肿消一晕五服遂安
　　薛己治进士张徳宏背疽微肿微赤饮食少思用托里药脓成而溃再用大补汤之类肉生而敛忽寒热作呕患处复肿其脉浮大按之若无形气殊倦薛谓之曰此胃气虚惫非疮毒也彼云侵晨登厠触秽始作仍用补药而敛【立斋名重一时所治俱膏粱富贵之家故每以温补取效若执此法以治背疽是痴人説梦】
　　一人大背患疽年余疮口甚小色黯陷下形气怯弱脉浮缓而濇此气血虚寒也用十全大补加附子少许数剂而元气渐复却去附子又三十余剂全愈
