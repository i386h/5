<!-- { "loadSidebar": true } -->
　　一人伤寒旬日【辨症全在旬日二字及肌热灼】邪入于阳明俚医以津液外出为脉虚自汗进武汤以实之遂致神昏如熟睡吕切其脉皆伏不见而肌热灼指【肌热灼有少隂反发热之辨况又脉伏耶然此症何以断为实热曰全在旬日二字若是直中隂经虚寒症何能至十日也即曰隂亦属传邪隂症非实热而何】告其家曰此必荣血致癍而脉伏非阳病见隂脉比也【脉伏不见若是隂寒手足断无不厥冷之理不见厥逆是实热可知】见癍则应否则畜血耳乃去其衾裯视其隠处及小腹果见赤癍脐下石坚且拒痛为作化癍汤半剂继进韩氏生地黄汤逐其血是夕下黑矢若干枚即癍消脉出后三日又腹痛遂用桃核承气以攻之所下如前乃愈
　　一妇伤寒乃隂间阳面赤足踡而下痢躁扰不得眠论者有主寒主温之不一不能决吕以紫雪匮理中丸进徐以冰渍甘草干姜汤饮之愈且告之曰下痢足踡四逆证也苟用常法则上焦之热弥甚今以紫雪折之徐引甘辛以温里此热因寒用也众皆叹服
　　浙东宪使曲出道过鄞病卧涵虚驿召吕往视吕察色切脉则面戴阳气口皆长而盖伤寒三阳合病也以方涉海为风涛所惊遂血菀而神慑为热所搏遂吐血一升许且脇痛烦渴谵语【少阳阳明症】适是年岁运左尺当不应其辅行京医以为肾已絶泣告其左右曰监司脉病皆逆不禄在旦夕家人皆惶惑无措吕曰此天和脉无忧也为投小柴胡汤减葠加生地黄半剂后俟其胃实以承气下之得利愈
　　副枢张息轩病伤寒逾月既下而内热不已【所谓过经不解】脇及小腹偏左满肌肉色不变医以为风矢所中膏其手摩之浃四旬所其毒循宗筋流入于睾丸赤肿若匏子医刺溃之而左脇肿痛如故【有形可象】来召吕诊吕以关及尺中皆数滑而且芤因告之曰脉数不时则生恶疮关内逢芤则内痈作季脇之痛痈作脓也经曰痈疽治之不得法顷时回死下之慎勿晩乃用保生膏作丸衣之以乳香而用硝黄作汤以下之下脓如糜可五升许明日再圊下余脓立瘥
　　丹溪治一人旧有下疳疮忽头疼发热自汗众作伤寒治反剧脉甚七至重则濇丹溪曰此病在厥隂【肝】而与证不对以小柴胡加草龙胆胡黄连热服四贴而安
　　施宗一患伤寒连饮水大碗十数碗小柴胡加花粉干葛
　　呉支七患伤寒发热如火口干要饮水小柴胡去半夏加干葛花粉黄芩
　　梁本一患伤寒胸脇疼小柴胡加木通枳殻薏苡【苡仁本草除筋骨邪入作疼】香附芍药
　　黄进年五十六岁好饮酒患伤寒发热口干似火烧补中益气汤内加鸡柜子八分甘蔗汁二合芍药地黄汁当归川芎各一钱服之愈
　　李谨三年三十四岁患伤寒发热身如蒙刺痛【诸痛皆属肝木以血药主之】四物加生地红花各八分人参白术黄茋
　　马敬一患伤寒发热身痒【痒如虫行皮中以久虚无汗故也】小柴胡内加紫背浮萍川芎当归牡丹皮白芍熟地黄
　　吴亮年六十三岁患伤寒发热头痛泄防一日一夜二三十度五苓散加白术神麯芍药砂仁各一钱服之愈【作湿症而兼治虚】
　　朱寛年四十二岁患伤寒肚腹疼痛发热如火人参养胃汤内加柴胡煨姜服之愈
　　姜连一患伤寒腰疼左脚似冰小柴胡汤加五味子十二粒黄柏杜仲牛膝
　　唐敬三患伤寒发热心疼人参养胃汤加知母砂仁草豆蔲各一钱【人参养胃汤温补中配消运之药】
　　邵璠一患伤寒发热胸疼痛如刀刺【半表半里】小肠经也小柴胡加木通前胡灯心【小肠为手太阳用小柴胡亦因半表半里耶疑刋悮　小肠当改少阳】
　　刘光泽年七十一岁患伤寒头疼发热四肢冷如冰局方不换金正气散加五味子黄茋人参白术当归身
　　顾曾八年五十二岁患伤寒偏枯四肢不遂手足挛踡济生方加虎骨酒石斛石榴叶防风虎胫骨当归茵芋叶杜仲牛膝芎防苦参金毛狗脊苍术木通
　　罗光逺年六十三岁患伤寒发热四肢不随补中益气汤而愈
　　周本道年三十七岁患伤寒头痛略恶寒小柴胡汤加人参白术川芎当归白芷
　　浦海二患伤寒头痛人参养胃汤而愈
　　张民一患伤寒发热头疼四肢骨痛人参养胃汤加枳殻桔梗
　　邱本三患伤寒发热四肢倦怠补中益气汤加柴胡黄芩
　　林信一患伤寒发热补中益气汤而愈
　　曹九三患伤寒双脚挛拳寸难行补中益气汤加黄柏知母服之而愈
　　胡文亮年三十五岁好男色患伤寒发热四肢无力两膀酸疼小柴胡加四物汤加人参白术服之愈
　　言秉安年五十岁患伤寒发热四肢厥冷补中益气汤加五味子木香麦冬丁香【七枚】
　　孔士能患伤寒发热四肢无力腰疼小柴胡加白术黄茋五味子天花粉干葛
　　曹江患伤寒发热气喘咳有痰参苏饮减去紫苏加麦冬天冬贝母款花白术各等分
　　江亮年三十六岁患伤寒咳夜发昼可作隂虚治之补中益气汤加天冬麦冬当归身五味子十五粒贝母
　　许纪年三十九岁患伤寒发热狂言谵语小柴胡汤加黄连人参白术生甘草【作虚热治】
　　高逺年六十一岁患伤寒发热腹痛【腹痛因邪气与正气相持则腹痛阳邪痛其痛不常以辛温之剂和之隂寒痛其痛无休止时宜热剂救之】人参养胃汤加木香白芍药服之愈
　　方述年四十九岁患伤寒胸热口干大便泄防数十次五苓散加白术神麯【炒】白芍麦冬干葛五味子服之愈【与吴亮案同方】
　　毛能三患伤寒足冷到膝补中益气汤加五味子人参一钱五分而愈
　　项太一年二十九岁患伤寒头痛发热脇疼四肢疼痛胸脇不止小柴胡汤加羌活桔梗香附枳殻愈
　　许祖一年十一岁患伤寒头疼发热自汗连腰痛小柴胡汤加枳殻白术香附木通
　　高阳三年四十五岁患伤寒脇痛膀疼香苏饮加人参柴胡桔梗香附黄芩
　　按上三十余证皆是内伤挟外感者可见东南温暖之方正伤寒百无一二所以伤寒属内伤者十居九于此可见
　　滑伯仁治一妇暑月身冷【身不发热】自汗口干烦躁欲卧泥水中伯仁诊其脉浮而数沈之豁然虚散【身冷脉当沈微今浮而数沈取散当温救所谓舍时从症】曰素问云脉至而从按之不鼓诸阳皆然此为隂盛隔阳得之饮食生冷坐卧风露煎真武汤冷饮之一进汗止再进烦躁去三进平复如初
　　一人病伤寒他医皆以为痓证当进附子持论未决伯仁切其脉两手沈实而滑四末觉微清以灯烛之徧体皆赤癍舌上胎黑而燥如芒刺身大热【胎黑不可凭为实燥如芒刺则可凭矣身大热为关键】神恍惚多谵妄语滑曰此始以表不得解邪气入里里热极甚若投附必死乃以小柴胡剂益以知母石膏饮之终夕三进次日以大承气汤下之调理兼旬乃安
　　一人病恶寒发热头体微痛苦呕下泄五日矣其亲亦知医以小柴胡汤治之不解招滑诊视脉而迟曰是在隂当温之为制真武汤其亲争之强以人参竹叶汤进进则泄甚脉且陷弱始亟以前剂服之连进四五剂乃效
　　一人病恶寒战栗持捉不定两手背冷汗浸淫虽厚衣炽火不能解撄宁滑即与真武汤凡用附六枚一日病者忽出人怪之病者曰吾不恶寒即无事矣或以问滑滑曰其脉两手皆沈微余无表里证此盖体虚受寒亡阳之极也初皮表气隧为寒邪壅遏阳不得伸而然也是故血隧热壅须用硝黄气隧寒壅须用桂附隂阳之用不同者有形无形之异也
　　潘子庸得感冒证已汗而愈数日复大发热恶寒头痛晕呕吐却食烦懑欬而多汗撄宁滑诊之脉两手三部皆浮而曰在仲景法劳复证浮以汗解沈以下解今脉浮且证在表当汗众以虚惫难之且图温补滑曰法当如是为作麻黄葛根汤三进更汗旋调数日乃愈
　　一人冒雪进凉食病内外伤恶寒头疼腹心痛而呕【两感】诊之脉沈且时伏而不见【死脉】曰在法下利清谷当急救里清便自调当急救表今所患内伤冷饮食外受寒沴清便自调急救表里以桂枝汤力微遂为变法与四逆汤服之晬时服附子一两明日则脉在肌肉唯自若外证已去内伤独存乃以丸药下去宿食【诸为寒自若寒未去也乌得用丸药下法　以理中丸下方妥】后调中气数日即安
　　一人七月内病发热或令其服小柴胡汤必二十六剂乃安如其言服之未尽二剂则升发太过多汗亡阳恶寒甚肉瞤筋惕乃请滑诊视脉细欲无即以真武汤进七八服稍有绪更服附子七八枚乃愈
　　瓘曰汗多亡阳则内益虚恶寒甚而肉瞤筋惕者里虚甚而阳未复也故宜真武汤多服附子而效
　　一人病伤寒经汗下病去而人虚背独恶寒脉细如线汤熨不应滑乃以理中汤剂加姜桂藿附大作服外以荜拨良姜吴榝桂椒诸品大辛热为末和姜糊为膏厚敷满背以纸覆之稍干即易如是半月竟平复不寒矣此治法之变者也
　　一人病伤寒后劳复发热自汗经七日或以为病后虚劳将复补之滑曰不然劳复为病脉浮以汗解奚补为以小柴胡汤【小柴胡穏】三进再汗而安【琇按与前潘子庸症同是复感第有微甚之分前曰大热脉浮此曰发热脉浮故前用麻黄葛根此用小柴胡皆二进而愈】
　　王海藏治赵宗顔因下之太过生黄脉沈细迟无力次第用药至茵陈附子汤大效按海藏次第用药者谓先投韩氏茵陈茯苓汤次投茵陈橘皮汤次投茵陈附子汤也
　　赵秀才因下之早黄病脉寸微尺弱身冷次第用药用茵陈四逆汤大效
　　一人患伤寒得汗数日忽身热自汗脉数心不得宁真劳复也【琇案此亦复症以脉数及心不宁故用补脾汤佐小柴胡与后症犯房劳及前二症俱不同】许诊之曰劳心之所致神之所舎未复其初而又劳伤其神荣卫失度当补其子益其脾解其劳庶防得愈授以补脾汤佐以小柴胡汤解之或者难曰虚则补其母今补其子何也许曰子不知虚劳之异乎难经曰虚则补其母实则防其子此虚当补母众所共知也千金曰心劳甚者补脾气以益之脾王则感之于心矣【归脾汤之学】此劳则当补其子人所未闻也盖母生我者也子继我而助我者也方治其虚则补其生我者与锦囊所谓本骸得气遗体受防同义方治其劳则补其助我者与荀子所谓未有子富而父贫同义此治虚与劳所以异也【本事方　烺案此案原本悮王】
　　一男子病太阳证尺寸脉俱浮数按之无力王见其内隂虚与神术干姜汤愈后再病王视之见神不舒垂头不欲语疑其有房过问之犯房过乎必头重目曰然与大建中三四服外阳内收脉反沈小始见隂又与已寒加芍药茴香等丸五六服三日内约服六七百丸脉复生又用大建中接之大汗作而解【仍以汗解】
　　陶尚文治一人伤寒四五日吐血不止医以犀角地黄汤等治而反剧陶切其脉浮而数若不汗出邪何由解遂用麻黄汤一服汗出而愈【养葵先生用之而效以见血即汗汗即血之理】
　　或问曰仲景言衂家不可汗亡血家不可发汗而此用麻黄汤何也瓘曰久衂之家亡血已多故不可汗今縁当汗不汗热毒蕴结而成吐血当分其津液乃愈故仲景又曰伤寒脉浮不发汗因致衂血者麻黄汤主之盖发其汗则热越而出血自止也
