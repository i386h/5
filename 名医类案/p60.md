<!-- { "loadSidebar": true } -->
　　一妇年五十余四月初背当心生疽如栗大三日渐大根盘五寸许不肿痛不寒热薛诊其脉微而沉曰脉病而形不病者忌也实则痛虚则痒隂症阳症之所由分也不发不治溃而不敛亦不治乃与大补阳气之剂色白而黯疮势如故至十二日薛复诊其脉沉疮势不起神疲食减小便淋濇乃与大补气血加姜桂二剂疮亦不起十五日因怒呕泻并作复大补药一剂疮仍不起薛留药二剂而去病者昏愦不服或劝之省悟依方连进七剂十六日疮起而溃色红而淡脓亦如之十九日薛至喜曰疮已逾险处但元气消铄尚可忧连与大补二十余剂五月十一日病者因劳自汗口干舌强太阳髪际脑顶俱胀复延薛至诊之曰此气血俱虚肝胆火上炎用补中益气汤加山栀芍药顿愈但内热少睡手足发热不时霍热用逍遥散加山栀热退复用归脾汤疮乃愈计疮发及敛四十二日
　　内翰杨皋湖孟夏患背疽服尅伐之剂兼旬漫肿坚硬重如负石隔蒜灸五十余壮背遂轻快【先服尅伐又灸则毒尽矣且无壮热故温补而愈】乃以六君子加砂仁二剂涎沫涌出饮食愈少此脾虚阳气脱陷又用温补反呕不食仍用药作大剂加附子姜桂又不应遂以参茋各一觔归术陈皮各半觔附子一两煎膏服三日而尽流涎顿止腐肉顿溃饮食顿进再用姜桂等药托里健脾腐脱而疮愈【此等治法非明眼不能】
　　儒者顾大有年防六旬仲冬背疽初起入房患处黑死五寸许黯晕尺余漫肿坚硬背如负石发热作渴小便频数两耳重听扬手露体神思昏愦脉沉而细右手为甚【以脉为主症属假阳症】便秘二十七日许进饮食百余碗腹内如常众欲通之薛曰所喜者此耳急用大剂六君子加姜附肉桂三剂疮始焮痛自后空心用前药午后以六味丸料加参茋归术五剂复用活命饮二剂【看他先温补后解毒】针出黑血甚多瘀脓少许背即轻软仍用前药便亦通利薛他往四日神思复昏疮仍黑陷饮食不进皆以为殒薛以参茋归术各一两炮附子五钱姜桂各三钱服之即索饮食并鸭子二枚自后日进前药二剂肉腐脓溃而愈
　　少防史南湖之内夏患疽不起发脉大而无力发热作渴自汗盗汗用参茋大补之剂益加手足逆冷大便不实喘促时呕脉微细按之如无惟太冲不絶【太冲乃肝俞在足大指本节后二寸半或一寸半　初大而无力用补而反见虚症并见细脉所谓真虚若投凉解之剂脉必愈大抟指此中机识者有几】仍以参茋归术茯苓陈皮计觔许加附子五钱煎膏作二服诸症顿退脉息顿复翌日疮起而溃前药仍用四剂后日用托里药调理两月而愈
　　操江都宪伍松月背疮愈后大热误为实火用苦寒药一钟寒热益甚欲冷水浴身脉浮大按之全无薛曰此阳气虚浮在肌表无根之火也急用六君加附子一剂即愈
　　一男子背疮不敛焮肿发热小便赤澁口干体倦脉洪数而无力用参茋归术熟地黄芎芍陈皮麦冬五味炙草肉桂补元气引虚火归经脉症益甚此药力未能及也再剂顿退郤去肉桂又数剂而愈此症因前失补元气故耳
　　宪副陈鲁山年五旬居官勤苦劳伤元气先口干舌燥后至丙午仲夏背发疽漫肿中央色黯四畔微赤微痛脉举之浮大按之微细左寸短而右寸若无十余日肿未全起薛曰此属病气元气虚寒当舍时从症朝用参茋姜桂归术陈皮半夏炙草温补其阳夕用加减八味丸滋其肝肾各四剂而腐溃但脓水清稀盗汗自汗内热晡热脉浮而数【用补而见数浮】改用八珍汤复发热而夜阳举此肾虚而火妄动仍用加减八味丸料煎服而安又因怒动肝火疮出鲜血二盏许左闗数右闗弱此肝木侮脾致肝不能蔵血脾不能统血也用十全大补兼用前药料各二剂而血止再用前药调理而安
　　一人仲夏疽发背黯肿尺余皆有小头如铺黍状四日矣此真气虚而邪气实也外用隔蒜灸内服活命饮二剂其邪稍退仍纯补其气又将生脉散代茶饮疮邪大退薛因他往三日复视之饮食不入中央肉死大便秘结小便赤浊曰此间断补药之过也盖中央肉死毒气盛而脾气虚大便不实胃气虚而肠不能送小便赤浊脾土虚而火下陷治亦难矣急用六君加归柴胡升麻饮食渐进大便自通外用乌金膏涂中央三寸许四围红肿渐消中央黒腐渐去乃敷当归膏用地黄丸料与前药间服将百剂而愈
　　中翰郑朝用背疽溃发热吐痰饮食无味肌肉不生疮出鲜血薛曰此脾气亏损不能摄血归源也法当补脾朝用不信用消毒凉血加恶寒呕吐始悟其言用六君加炮姜半夏茯苓数剂诸症悉退矣又用十全大补疮口渐敛后因饮食稍多泄泻成痢此脾胃虚寒下陷用补中益气送四神丸而痢止继以六君子汤而疮愈
　　御医王介之之内年四十背疽不起泄泻作呕食少厥逆脉息如无【纯是虚寒】属阳气虚寒用大补剂加附子姜桂而不应再加附子二剂防愈甚更以大附子一枚姜桂各三钱参茋归术各五钱作一剂腹内始热呕泻乃止手足渐温脉息遂复更用大补而溃托里而敛十年后终患脾胃虚寒而没
　　职方王的塘背疽溃后小便淋沥作渴引饮烦热不寐疮口焮赤如灼时或小便自遗【溃后不寐自遗虽焮赤亦属无根之火】此肾虚之恶症用加减八味丸加麦冬五味数剂而痊
　　太守朱阳山患背疽漫肿色黯微痛作渴疮头数十左尺脉数按之有力此肾经之症先用活命饮二剂以杀其毒午前以参茋归术之类壮胃气午后以加减八味丸料固肾气喜其未用败毒之药元气未损故脓出肉腐而愈
　　驾部林汝玉冬不衣绵作渴饮冷每自喜壮实诊其脉数大无力薛谓至火令当发毒不信三月间果背热便秘脉澁用四物加芩连山栀数剂大便始和却去芩连加参术茯苓二十余剂及八味丸半觔许【琇案此等症必舍六味而用八味其义何居】渴减六七背热亦退至夜背发一疽纯用托里之药而愈
　　封君袁懐雪背疽发热作渴脉数无力用四物加黄栢知母参山栀连翘五味麦冬银花脉症渐退又加白芷参茋腐肉悉溃固停药且劳热渴仍作乃与参茋归芷炙草山药山萸茯苓泽泻肉桂而安又以六味地黄丸及十全大补而敛
　　一男子背疮出血烦躁作渴脉洪大按之如无此血脱发燥用当归补血汤二剂又以八珍加黄茋山栀不数剂而愈
　　一妇人背疮溃后吐鲜血三碗许薛用独参汤而血止用四君熟地芎归疮愈此血脱之症当补其气使阳生隂长若用降火凉血沉隂之剂则脾胃生气复伤不惟血不归源而死无疑矣
　　都宪周宏岗在南京刷卷时背患疽肿而不溃脉大而浮此阳气虚弱邪气壅滞用托里消毒散溃而色欠红活此气血俱虚也用托里散倍用参茋反内热作渴脉洪大鼓指【溃而脉洪大鼓所谓隂盛格阳】用前散加肉桂脉症顿退仍用托里而愈若误为热毒而用寒凉则殆矣
　　太仆王的塘初起大劳又用十宣散之类加喘渴内热脉大无力此阳气自伤不能升举下陷于隂分而为内热以补中益气加酒炒芍药麦冬五味治之而愈
　　秋官高竹真患之色黯坚硬重如负石神思昏愦遂以蒜杵烂置疮头以艾如钱大灸二十余壮竟不知又以蒜随摊黯处以艾铺蒜上灸亦不知乃着肉灸良乆方知再灸方痛【灸法可师】内用大温补剂而起
　　上舍张克恭涂贴寒凉及服败毒之类遍身作痛欲呕少食晡热内热恶寒憎恶薛曰遍身作痛荣卫虚而不能营养肉理也欲呕少食脾胃虚寒而不能消化饮食也内热晡热者隂血内虚阳气下陷于血分也恶寒憎寒阳气外虚不能防卫肌肤腠理也皆脾胃之气不足所致治以补中益气汤诸症悉愈更以十全大补汤腐肉渐溃又以六君芎归肌肉顿生
　　儒者周在鲁懐抱乆郁背患疽宛然如一栗有数头如黍五日矣肝脉洪脾脉浮大按之微细以补中益气加桔梗贝母少用银花白芷二剂肝脉顿退脾脉顿复肿起色淡乃以活命饮二剂脓溃肿消肝脉仍此毒虽去而胃气复伤仍用补中益气加半夏茯苓而愈夫脉纵有余当认为不足【此句非先生不能道亦非先生不能如此用补】故先用前汤补脾解郁怒则脾气既充肝脉自退若不审其因遽用败毒以伐肝非惟无以去毒而反害之前汤所用银花白芷非取其治疮特解患者之疑耳
　　上舍蔡东之年逾五旬患背疽用托里之药而溃但疮口少许乆不収敛时值仲冬兼咳不止薛曰疮口未敛脾气虚也咳不止肺气虚也盖脾为母肺为子治法当补其母一日与蔡同防宴见其忌食羊肉因谓羊肉性与人参同功误以为毒可乎自是更不忌不旬日而疮口敛亦渐愈嗣后每嵗至冬虽常膳亦不撤亦不复发矣
　　顾色泉老医年六十有五因盛怒疽发于背大如盂四围色黒召疡医治之用冷药敷贴敷已觉凉约曰七八日后为用刀去瘀肉顾俟其去曰四围色黑乃血滞【玅理】更加冷药非其治也乃更治热敷药去旧药敷之觉甚痒终夜明日色鲜红焮肿亦消惟中起数十孔如蜂房一日许又觉恶心作哕视一人头如两人头自诊曰此虚极症也用参附大剂进二服视已正矣不数日竟愈
　　一人患肿毒溃后不时出一细骨用生桐油调蜜陀僧如膏绢摊贴妙
　　马嗣明治杨令患背肿以练石涂之便差作练石法以麤黄石鵞鸭卵大猛火烧令赤内醇醋中自屑频烧至石尽取石屑曝干下簁和醋以涂肿上无不愈【北齐书】
　　山隂余南桥治上虞葛通议公年九十余患背疽初进仙方活命饮穿山甲【蛤粉炒黄】甘草节防风真没药赤芍白芷【各六分】当归尾乳香【各一钱】贝母花粉皂刺【各八分】金银花陈皮【各三钱】作一服酒煎服继服蜡矾丸黄蜡熔化入细矾末等分为丸百沸汤下八十丸次服忍冬丸金银花晒干一觔同粉草二两共为细末无灰酒打糊为丸酒下八九十丸日三服若以金银花趂湿捣烂水酒各半熬成膏丸前末尤效毒未溃以麦饭石膏围之白麦饭石二两【火煆米醋淬十二次水洗】白敛二两鹿角灰四两三味各研极细末用经年米醋入砂锅内调匀如稀醤文武火熬以槐枝不住手搅起鱼眼泡取出入大磁缾封固勿使尘垢顿井水中一昼夜先将猪蹄汤洗浄雄猪后蹄约二觔半不用盐井花水瓦礶煨烂其肉取出着盐少许与病者下饭其汤吹去油以鵞翎蘸汤洗患处以抿子涂麦饭石膏但有红晕处尽涂遍毒既尽以神异膏贴之参【五钱不见铁】黄茋【三两】杏仁【一两去皮尖】全蛇脱【五钱盐水洗焙干】男乱髪【五钱洗浄焙干】露蜂房【一两有蜂多者】黄丹【五六两水飞罗细】真麻油一觔同乱髪入铜铫中文武火熬髪溶尽以杏仁投入黒色用布滤去渣再后入参黄茋慢火熬一二时取出稍冷旋入露蜂房蛇脱将槐枝急搅郤移火上慢火熬至紫黄色用布滤去复入铫乗冷投黄丹急搅片时又移火上熬油变色滴水成珠再熬少时将冷倾入水中三日退其火毒取出置器内封收待用前药品皆临时制备效亦随手而应脓干肉长百日奏功其孙太守葛焜刻而传布名曰广仁编【此法千金方亦有本艸纲目言之甚详有中流一壶钞本竟挟前人之美为已有秘本岂非欺人】
