<!-- { "loadSidebar": true } -->
　　余姚史嗣元祖母年六十余三月背心偏右四五分生核如栗大上一白头仅如菉豆初不为异但痒甚令婢摩擦数日而白头内出脓少许痒如故旬日满背焮肿周廻阔尺许日夜呻吟背若负石米非壮妇莫能扶起迎外科马医视之云毒已成非药所能必开刀乃可举家犹豫不忍马曰譬之救火火在屋下必穴其顶否则不尽不止若复一日必内溃不可为矣不得已从其説马举刀用麻札露刃止四分曰外科不得已用刀针唯背上不宜针缘肉薄破其膏肓即死矣刀亦不敢深用但破其腐肉举家惧甚马举刀纵横审视各寸许去腐肉若鸡卵大脓血迸流随以米醋煎滚用羊毛笔蘸洗之人人遑惧不忍视而病者称快且云背上轻若干矣马云毒势正甚疮口即合则不可再破即用桃枝竹以瓦鎌去其上青皮取次层竹衣揉擦若软绵以香油润湿塞在疮口朝夕一易之易时仍以滚醋洗有腐肉黑色者用竹枝摘起剪刀剪去乃日服十全大补之剂又十余日方见长肉嗣元年十四日侍汤药颇得其详因述其颠末以仁后世恐畏惧刀针而坐视其毙也
　　武昌张启明述其父治江南商人背左偏中疮起根红肿头白防痒甚张取蕲艾隔蒜灸三七壮愈而不发此上防也
　　楚梦山沈君回楚有谢张医文畧曰予疽发于背初如粟渐如盘先生至以忍冬草三饮之调剂活命有散防心有丸既溃洗有法予获更生实先生赐也与前余南桥治法同
　　挥使郭君为人魁肥右背疽发腐溃遍体张用刀割四围忽败肉块下如拳既愈明年左背再发亦张活之
　　袁姓者躯肥胖疽发于背止红晕遍背硬肿无白黍米防肉皮厚若负巨石然张云阳中隂症不可药不得已用大针寸许入皮有声不知痛竟不起
　　按素问云痈疽不得顷时回言不得治法则顷刻殒命也然痈疽之名虽多而要不出隂阳二症而已发于阳者为痈为热为实发于隂者为疽为冷为虚故阳发则皮薄色赤肿高多有椒根而痛隂发则皮厚色淡肿硬状如牛皮而不痛又有阳中之隂似热而非热虽肿而实虚若赤而不燥欲痛而无脓既浮而复消外盛而内腐隂中之阳似冷而非冷不肿而实微赤而燥有肿而痛外虽不盛而内实烦闷阳中之隂其人多肥肉而内虚隂中之阳其人多瘦肉缓而内实而又有阳变为隂者凉剂之过也隂变为阳者热药之骤也然阳变隂者其证多犹可返于阳故多生隂变而阳者其证少不复能为阳矣故多死然间有生者必得明医调治合法百中得一耳痈疽有寒热虚实皆由气郁而成当委之眀医量人虚实察病冷热推其因究其原而后治之则内外相应而无失误耳
　　濮阳云凡患肿毒无名者用长青草酒煎服出柤贴患处屡验其草四季长青似菘菜叶一名雪里青一名荔枝草
　　濮阳传云有人患对口疮甚急遇方士取鵞子初出时収黄不尽死在殻内者用新瓦焙干为末以好酒调服愈
　　痈疽
　　齐王侍医遂病自炼五石服之臣意往过之遂谓意曰不肖有病幸诊遂也臣意即诊之告曰公病中热论曰中热不溲者不可服五石石之为药精悍公服之不得数溲亟勿服色将发臃遂曰扁鹊曰隂石以治隂病阳石以治阳病夫药石者有隂阳水火之剂故中热即为隂石柔剂治之中寒即为阳石刚剂治之意曰公所论逺矣扁鹊虽言若是然必审诊起度量立规矩称权衡合色脉表里有余不足顺逆之法参其人动静与息相应乃可以论【千古明眼治法无出于此】论曰阳疾处内隂形应外者不加悍药及镵石夫悍药入中则邪气辟矣而宛气愈深诊法曰二隂应外一阳接内者不可以刚药刚药入则动阳隂病益衰阳病益着邪气流行为重困于俞忿发为疽意告之后百余日果为疽发乳上【胃热】入缺盆死此谓论之大体也必有经纪拙工有一不习文理隂阳失矣【史记　琇按此案已见中热门】
　　齐侍御史成自言病头痛臣意诊其脉曰君之病恶不可言也即出独告成弟昌曰此病疽也内发于肠胃之间后五日当肿后八日呕脓死成之病得之饮酒且内成即如期死所以知成之病者臣意切其脉得肝气肝气浊而静此内闗之病也脉法曰脉长【胃】而【肝】不得代四时者其病主在于肝和即经主病也代则络脉有过经主病和者其病得之筋髓里【肝肾】其代絶而脉贲者病得之酒且内所以知其后五日而肿八日呕脓死者切其脉时少阳初代代者经病病去过人人则去络脉主病当其时少阳初闗一分故中热而脓未发也及五分则至少阳之界【肝心相去五分故曰五日尽也】及八日则呕脓死故上二分而脓发至界而肿尽泄而死热则上薫阳明烂流络流络动则脉结发脉结发则烂解故络交热气已上行至头而动故头痛【史记】
　　唐李勣尝疾医诊之云得须灰服之方止太宗遂自翦须烧灰赐服之复令傅痈疮立愈故白乐天云翦须烧灰赐功臣
　　仁宗皇帝赐吕夷简古人有语髭可治疾今朕翦髭与卿合药表朕意也
　　一人渊疽之发于肋下乆则一窍有声如婴儿啼灸阳陵泉二十七壮声止而愈
　　向友正淳熙中为江陵支使摄公安令痈发于胸臆间拯疗半嵗弗愈尝浴罢病甚委顿而卧似梦非梦见一丈夫微揖而坐药方与之曰用没药瓜蒌乳香三味酒煎服之且言桃源许诊知县亦有此方但不用瓜蒌若用速效宜服此向即如所戒不终剂而愈后诣玉泉祷雨瞻夀亭闗王像盖所感梦者因绘事于家【类编】
　　丹溪治一人性急味厚尝服热燥之药左脇一防痛脉之轻重芤知其痛处有脓作内疽治【明眼】与四物汤加桔梗香附生姜煎十余贴痛防微肿如指大令针之少时屈身而脓出与四物调理而安
　　薛己治一儒者患流注发热作渴头痛自汗脉洪数按之无力此气血虚也用十全大补加麦冬五味治之益甚仍用前药加附子一钱四剂诸症悉退却去附子加肉桂二十剂气血渐复又因劳心发热恶寒饮食减少此脾胃复伤元气下陷用补中益气加附子一钱二剂热止食进仍用大补元气而安后因考试不利懐抱不舒更兼劳役饮食日少形气日衰吐痰作渴头痛恶寒或热或止仍用补中益气数剂诸症渐愈元气渐复乃去附子再加肉桂五分百余剂而愈
　　东侍御左脇下近腹肝胆经部分结一块四寸许漫肿不赤按之即痛薛曰此当补脾胃彼谓肿疡宜表散乃服流气饮胃气顿虚七恶并臻薛乃用四君加芎归酒炒芍药姜桂治之胃气平而恶症退乃去干姜加黄茋数剂疮赤防痛又三十余剂脓成针之用补中益气加减八味而愈盖肝胆属木因肾水虚弱不能滋生况肝胆之血原少岂可复行消散且肿疡内外皆壅宜托里表散为主盖先于补气而佐以行散非専攻之谓也
　　一男子元气素弱臀肿硬色不变饮食少将年余矣此气虚而未能溃也先用六君为主加芎归芍药治之元气渐复饮食渐进患处渐溃更加黄茋肉桂并日用葱熨之法月余脓熟针之以十全大补汤及附子饼灸之而愈
　　一男子脇肿一块日乆不溃按之微痛脉防而濇此形症俱虚当补不当泻乃以人参养荣汤及艾炒热熨患处脓成以火针刺之更用豆豉饼十全大补汤百剂而愈
　　一妇人左臂患之年许不溃坚硬不痛肉色不变脉弱少食月经过期日晡益热劳怒则痛与参茋归术川芎芍药贝母逺志香附桔梗丹皮甘草百余剂而消
　　一妇人因怒脇下肿痛胸膈不利脉沉滞用方脉流气饮数剂少愈以小柴胡对二陈加青皮桔梗贝母数剂顿退更以小柴胡汤对四物汤二十余剂而瘥
　　一妇人因闪肭肩患肿遍身痛遂以黑丸子二服而痛止以方脉流气饮二剂而肿消更以二陈对四物加香附枳殻桔梗而全愈
　　汪石山治一司训年近六十长瘦色苍赴福建考试回病背腿痈肿一肿愈一肿作小者如盏大者如钟继续不已俗曰流注是也医皆欲用十宣散五香汤托里散汪诊之脉皆濡弱曰此非前药所宜也夫以血气既衰之年冒暑逺渉热瘴之地劳伤形热伤气矣经云邪之所凑其气必虚理宜滋补使气运血行肿不作矣遂用大补汤减桂倍加参茋归术佐以黄栢黄芩红花服至二三十贴视肿稍软者用砭决去其脓未成者果皆消释仍服二三十贴以防后患
　　江应宿治刑部正郎昆石容公肋下近腰软处患痈肿外科用消毒药既溃月余疮口不敛肌瘦神瘁诊得六脉缓弱无力乃用补中益气人参加作三钱黄茋五钱时值七月少加黄栢以救肾水麦冬五味以滋养化源【亦可法】食进而疮敛三十余剂而痊
　　脑顶疽
　　东垣治一人因饮酒太过脉沈数脑之下项之上有小疮不痛不痒谓是白疮慢不加省二日后觉防痛又二日脑顶麻木肿势外散热毒焮发又三日【七日矣】痛大作一医以五香连翘汤又一医云此疽也然而不可速疗须四月可愈果如二子言可畏之甚也乃请东垣视之谈笑如平时且谓疮固恶可无虑耳且膏粱之变不当投五香疽已七八日当先用火攻之防然后用药午后用火艾炷如二核许者攻之至百壮乃觉痛次为处方云是足太阳膀胱之经其病逆当反治脉中得【隂】按之洪大【阳】而数【阳中之隂】且有力必当伏其所主而先其所因其始则同其终则异可使破积可使溃坚使气和则已必先嵗气毋伐天和以时言之可収不可汗经病禁下【太隂经不可下】法当结者散之醎以耎之然寒受邪【脉】而禁针以诸苦寒为君为用甘寒为佐酒热为因用为使以辛温和血夫辛以散结为臣三辛三甘益元气而和血脉淡渗以燥湿扶持秋令以益气泻火以入本经之药以和血且为引用既以通经以为主用君用芩连黄栢【君】生地黄知母【佐】酒制之本经活独活防风藁本防已当归连翘【和血散热】以解结黄茋人参生甘草【补元】陈皮【佐】苏木泽泻【使】桔梗配诸苦寒者三之一多则滋荣气补土也生甘草泻肾之火补下焦元气人参陈皮以补胃苏木当归尾去恶血生地归身补血酒制汉防已除膀胱留热泽泻助秋令去酒之湿热必以桔梗为舟楫乃不下沉【此方可通治太阳经毒】服后疽当不痛大折精气大旺饮啖进形体健投牀大鼾日出乃寤以手扪疮肿减七八矣李疑疮适透喉遽邀视之惊喜曰疮平矣不五七日作痂而愈
　　东垣又曰凡疮皆隂中之阳阳中之隂二症而已我治此疮阳药七分隂药三分名曰升阳益胃散胜十宣也老人宜之亦名复煎散
　　陈録判母年七十余亦冬至后脑出疽形可瓯面大疡医诊视曰俟疮熟以鍼出脓因怒笞侍妾疮辄内陷凹一韭叶许面色青黄不泽四肢逆冷汗出身清时复呕吐脉极沉细而迟【温补无疑身不热而清可想】盖縁衰老之年严寒之时病中苦楚饮食淡薄已涤肥脓之气独存瘦瘁之形加之暴怒精神愈损故此有寒变也病与时同速制五香汤一剂加丁香附子各五钱剂尽疡复大发随症调治而愈内经曰凡治病必察其下谓察时下之宜也诸痛疮疡皆属心火言其常也如疮盛形羸邪高痛下始热终寒此反常也固当察时下之宜而权治故曰经者常也法者用也医者意也随所宜而治之可収十全之功矣
　　石山治一人形肥色紫年逾五十颈项少阳之分痈肿如碗诊之脉浮小而滑曰少阳多气少血之经宜补若用防常驱热败毒之药痈溃之后难免他患遂煎参茋归术膏一二觔用茶调服无时盖茶能引至少阳故也旬余痈溃而起
