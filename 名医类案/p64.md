<!-- { "loadSidebar": true } -->
　　一妇人内热脇胀两乳不时作痛口内不时辛辣若卧而起急则脐下牵痛此脉为患用小柴胡加青皮黄连山栀二剂而瘥
　　一妇人乆郁右乳内肿硬用八珍汤加逺志贝母柴胡青皮及隔蒜灸兼服神效瓜蒌散两月余而消
　　一妇人左乳内肿如桃不痛不赤发热渐瘦用八珍加香附【生姜汁制】逺志青皮柴胡百余剂又兼服神效瓜蒌散三十余剂脓溃而愈
　　一妇人禀实性躁懐抱乆郁左乳内结一核按之微痛以连翘饮子二十余剂少退更以八珍加青皮香附桔梗贝母二十余剂而消
　　一妇人发热作渴至夜尤甚两乳忽肿肝脉洪数乃热入血室也用加味小柴胡汤热止肿消
　　一妇人因怒左乳作痛发热表散太过肿热益甚用益气养荣汤数剂热止脓成不从用针肿胀热渴针脓大泄仍以前汤月余始愈此症若脓未成未破有薄皮剥起者用代针之剂其脓自出不若及时用针不致大溃若脓血未尽辄用生肌反助其邪慎之
　　一妇人脓清肿硬面黄食少内热晡热自汗盗汗月经不行此肝脾气血俱虚用十全大补加逺志贝母及补中益气各三十余剂外用葱熨患处诸症寻愈
　　一妇人脓成胀痛欲针之不从数日始针出败毒三四碗许虚证蜂起防至危殆用大补两月余而安若元气虚弱不作脓者用益气养荣汤补之脓成即针若肿痛寒热怠惰食少或至夜热甚用补中益气兼逍遥散补之为善
　　一产妇因乳少服药通之致乳房肿胀发热作渴以玉露散补之而愈夫乳汁乃气血所化在上为乳在下为经若冲任之脉盛脾胃之气壮则乳汁多而浓衰则淡而少所乳之子亦弱而多病又有屡产无乳或大便濇滞乃亡津液也当滋化源
　　一妇人右乳内结三核年余不消朝寒暮热饮食不甘此乳岩以益气养荣汤百余剂血气渐复更以木香饼熨之年余而消
　　一妇人年二十有五素虚弱多郁怒时疫后脾胃愈虚饮食愈少又值气忿右乳脇下红肿应内作痛用炒麦麸熨之肿虽少散内痛益甚转侧胸中如物悬坠遂与加减四物汤内肿如鵞卵外大如盘胸脇背心相应而痛夜热势甚时治者皆以攻毒为言薛云此病后脾弱而复怒伤肝治法惟主于健脾气平肝火则肿自消而病自愈矣【病后治法】惠方以八物加陈皮黄茋柴胡山栀白芷服八剂病减六七去白芷加青皮木香桔梗又六剂而全愈若用攻毒之剂病胡能瘳
　　一妇产后忽两乳细小下垂过小腹痛甚名乳悬用芎归各一觔内用半觔水煎余用烧烟薰口鼻二料乃效
　　腹痈
　　吕沧洲治一小儿十二嵗患内痈腹胀脐凸而颇鋭医欲刺脐出脓其母不许请吕视之见一僧拥炉炽炭燃铜筯一枚烈火中瞪目视翁曰此儿病痈发小肠苟舍刺脐无他法吕谕之曰脐神阙也针刺所当禁矧痈舍于内惟当以汤丸攻之苟如而言必杀是子矣僧怒趋而出吕投透脓一匕明日脓自气合溃继以十竒汤下万应膏丸而瘥
　　薛巳治给事钱南郭腹内患痈已成而不见欲用托里之药发之彼用行气破血以图内消形体甚倦饮食益少患处顿陷色黯坚硬按之不痛仍用大补之剂色赤肿起脓热针之再用托里肿溃渐愈而消
　　一男子腹内作痛腹外微肿或欲药汗之薛曰肉色如故脉数无力此元气虚损毒不能外发遂与参茋归术之类数剂渐发于外又数剂脓成而欲针之彼惑于人言用大黄白芷川山甲之类引脓从便出以致水泻不止患处平陷自汗盗汗热渴不食仍用前剂加半夏陈皮姜桂四剂形气渐复又数剂针去其脓仍用补剂幸防未婚故得痊也
　　鸿胪苏龙溪小腹内肿胀作痛大小便秘结作泻欲饮冷脉洪数而实用黄连解毒散二剂热痛顿止二便调和用活命饮而愈
　　大司马李梧山腹痛而势已成用活命饮一剂痛顿退用托里消毒散肿顿起此脓将成用托里散补其元气自溃而愈
　　锦衣掌堂刘廷器仲夏腹患痈溃而脓水清稀发热作渴腹胀作呕饮食不入诸医以为热毒内攻皆用芩连大黄之剂病加剧邀薛诊投以参茋姜附等药一剂呕止食进而安再用托里补剂而疮愈
　　进士边云庄腹痛恶寒作湿痰食积治之益甚脉浮数薛曰浮数之脉更恶寒疽疮之症也彼不信旬余复请视之左尺洪数知内有脓矣仍不信至小腹肿胀连及两臀始悟薛曰脓溃臀矣气血俱虚何以收敛服活命饮一钟臀溃一孔出脓斗许气息奄奄势诚可畏用大补药一剂神思方醒每去后粪从疮出且出血甚多痛不可忍欲求死而不可得时小腹间若觉有物上拄即发痉牙闗不省人事发热烦躁脉洪大举按皆实省而诊之脉仍洪大按之如无【大则为虚况出脓之后耶】此气血虚极以十全大补内用参茋至四觔余加附子二枚而痉止又用大补汤五十余剂而疮敛
　　囊痈
　　薛巳治给事陆贞山肿赤胀痛小便澁滞寒热作渴法当清肝火除湿毒遂用柴胡炒黑龙胆吴茱炒连当归银花角刺赤芍防风木通生草节一剂肿痛顿退三四少加防风木通川芎茯苓作饮下滋肾丸热肿亦退但内见筋一条不消此当滋肾水养肝血用山茱山药熟地丹皮泽泻五味二剂其筋消矣复用补中益气加茯苓送滋肾丸而愈
　　朱京兆患囊胀痛彼以为疝症夜诊其脉数而滑曰此囊痈也脓已成服活命饮一剂黎明而脓溃更用补隂托里而敛
　　一儒者考试不利一夕饮烧酒而入房不遂至夜半寒热烦渴小便不利翌早囊肿胀焮痛与除湿热清肝火之剂城暮闭不得归服翌早报云夜来囊悉腐玉茎下面贴囊者亦腐如半边笔帽仍以前药加参茋归术四剂腐肉尽脱睾丸悬挂用大补气血并涂当归膏囊茎悉复而愈
　　一男子醉后入房囊肿大如斗小腹胀闷小便淋赤发热口渴痰涎壅盛命在须臾此肾水虚弱隂亏难降津液浊败用六味丸料加车前牛膝作饮下滋肾丸诸症顿退再加五味麦冬二剂而愈
　　腰疽
　　佥宪张碧崖腰患疽醉而入房脉洪数两尺为甚薛辞不治将发舟其子强留顷间吐臭血五六碗此肾经虚火恶血妄行必从齿缝出将合肉桂等补肾制火之药各用罐另煎熟听用血止拭齿视之果然遂合一钟冷服之热渴顿止少顷温服一钟脉息欲脱气息奄奄得药则脉少复良乆仍脱其子疑内有脓欲针之薛曰必无也乃以鵞翎管絍内果无次日脉脱脚冷至膝腹内如水急服六君加姜附始温【琇按真隂大损之病呆用燥热治亦未善】脓始溃疮口将完又患小便秘结此因爱妾侍疾思色以致精不出而内败茎道然也用加减八味丸料加参茋白术一剂小便虽通疮口不敛而殁
　　一妇人暴怒腰肿一块胸膈不利时或气走作痛与方脉流气饮【方脉流气饮紫苏槟榔川芎当归白芍乌药茯苓枳实桔梗生姜半夏青皮枳壳黄耆防风陈皮甘草木香大腹大枣】数剂而止更以小柴胡对四物加香附贝母月余而愈
　　臀痈
　　薛巳治廵抚陈和峰脾胃不健常服消导之剂左腿股及臀患肿薛曰此脾虚下注非疮毒也当用补中益气白术倍之【白术夲草消脐腹水肿胀满】彼惑于众论云白术溃脓仍主散肿消毒其肿益甚体益倦始悔前药用白术一味煎饮而消盖白术腐溃生肌之主药也
　　一儒者左臀患之敷贴凉药肿彻内股服连翘消毒左体皆痛用补中益气以补脾肺用六味丸加五味以补肝肾股内消而臀间溃又用十全大补而疮口敛盖此症原属足三隂虚弱三隂者少隂肾太隂脾厥隂肝也胆者肝之府行人身之侧故耳不治本而治末未见其愈也
　　一男子漫肿而色不变脉滑数而无力脓将成矣薛用托里而用针彼畏针而欲内消乃用攻伐之剂顿加发热恶寒自汗用十全大补汤数剂肿起色赤针之仍以大补而愈
　　一人年三十脉如屋漏如雀啄肿硬色夭脓水清稀此凉药复损脾气薛用六君子加归茋附一钱二剂肿溃色赤后数剂附子五分元气复而疮愈
　　上舍患痔外敷寒凉内服消毒攻溃于臀脓水清稀脉洪大而数寒热作渴薛辞不治果殁此三隂亏损之症
　　腿痈【附腿肿】
　　薛巳治地官李北川腿痈内外用败毒寒凉因痛极刺出脓瘀方知为痈疮口开张肉黯冷陷外无肿势此阳气虚寒不能少敛用豆豉饼六君加霍香砂仁炮姜饮食进而患处暖再以十全大补汤元气复而疮口愈
　　一男子腿肿一块经年不消饮食少思强食作胀或作泻肢体消瘦两尺脉微细此命门火衰不能生土以致脾胃虚寒与八味丸饮食渐进肿患亦消
　　银台郑敬斋腿患痈疽愈而不敛两月矣时薛考绩京师请治谓薛曰治者皆用十宣散【亦是温补剂】之类云旬日可敛今未应何也面色痿黄脉浮大按之防细此脾气虚弱也遂用补中益气加茯苓半夏壮其脾胃数日而疮敛
　　一男子腿患痈因服尅伐亏损元气不能成脓为之托里而溃大补而敛但大便秘结用十全大补加麦冬五味而润月余仍结彼惑于人言自服润肠丸而泻不止用补中益气送四神丸数服乃愈
　　一男子左腿肿痛肉色如故寒热恶心饮食少思此脾气不足而感外邪用六君加霍香桔梗川芎而寒热止又用补中益气而肿痛消【江云外科枢要仍有余症方法】
　　一男子遍身生疮似疥非疥时或脓水淋漓两腿为甚肢体倦怠作痒烦躁年余不愈薛作肾经虚火用加减八味丸而痊
　　一男子腿内作痛用渗湿化痰药痛连臀肉面赤吐痰脚跟发热曰乃肾虚隂火上炎当滋化源不信服黄栢知母之类而殁
　　一男子腿患肿色不变痛不作真气虚也以补中益气加半夏茯苓为少用枳殻木香饮之以香附饼熨之彼谓气无补法乃服流气饮胃气愈虚复求治以六君加芎归数剂饮食少进再用补剂月余而消夫真气夺则虚邪气胜则实今真气既虚邪气愈胜苟不用补法气何由而行乎
　　脚跟疮
　　薛立斋治大尹陈汝邻两腿酸软足跟肿或赤或白或痛或痒后破而或如无皮或如皴裂日晡至夜胀痛焮热用补中益气加减八味丸而愈
　　一妇所患同前亦用前丸及逍遥散加熟地川芎百剂而愈
　　一男子足跟作痛热渴体倦小便如淋误用败毒散致头痛恶寒欲呕不食咳吐痰薛用十全大补汤加减八味丸各五十余剂而愈
　　一男子足跟肿痛发热体倦用补中益气六味丸而瘥后劳役盗汗发热遗精吐痰如涌仍服前药而愈
　　一男子患前症乃服消毒散搽追蚀药虚症叠出其形骨立自分死矣薛用十全大补加山茱山药两月余而痊
　　江应宿曰足跟乃督脉发源之所肾经所过之地因饮食失莭起居失宜元气亏损足三隂所致若漫肿寒热或体倦少食此脾虚下陷宜补中益气若晡热作痛头目不清此属脾虚隂火用前汤并六味丸若痰涎上升或口舌生疮属肾水干涸用前汤并加减八味丸主之此皆亏损之症当滋其
　　化源若治其外则误矣
　　漏
