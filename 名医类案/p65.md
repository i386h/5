<!-- { "loadSidebar": true } -->
　　时康祖大夫患心漏二十年当胸数窍血液长流医皆莫能治或云窍多则愈损闭则虑穴他岐当存其一二犹为上策坐此形神困瘁又积苦腰痛行则伛偻不饮酒虽鸡鱼蠏蛤之属皆不入口淳熙间通判温州郡守韩子温见而怜之为检圣恵方载腰痛一门冷热二症示之使自择康祖曰某年老乆羸安敢以为热始作寒症治疗取一方用鹿茸者服之逾旬痛减更觉气宇和畅遂一意専服悉屏他药洎月余腰屈复伸无复呼痛心漏亦愈以告医者皆莫能测其所以然后九年康祖自镇江通判满秩造朝访子温则精力倍昔饮啖无所忌云漏愈之后日胜一日子温书吏吴弼亦苦是疾照方服之浃旬而愈其方本治腰痛用鹿茸去毛酥炙微黄附子炮去皮脐皆二两盐花三分为末枣肉丸三十丸空心酒下【已志】
　　天圣中工部尚书忠肃公家有媪病漏十余年一日有医过视之曰此可治也即取活鳝一竹针五七枚乃掷鳝于地鳝困屈盘就盘以竹针贯之覆疮良乆取视有白虫数十如针着鳝即钳置杯水中蠕动如线复覆之又得十余枚如是五六医者曰虫固未尽然余皆小虫请以常用药傅之时得防榔黄连二味即为散傅之明日乃以干艾作汤投白矾末二三钱先洗疮口然后傅药盖老人血气冷必假艾力以佐汤而艾性亦能杀虫也如是者再即生肌不逾月愈医曰疮一月不治则有虫虫能蠕动气血亦随之故疮漏不可遽合合则结毒实虫所为又曰人每有疾经月不痊则必虚惫妇人则补脾血小儿则防惊疳二广则并治瘴疠由此医名大着【良方】
　　有人脚肚上生一疮乆遂成漏经二年百药不效自度必死一村人见之云此鳝漏耳但以石灰二三升白沸汤泡薫洗如觉疮痒即是也如其言用灰汤淋洗果痒三两次遂干
　　一妇项下忽生一块肿渐縁至妳上肿起莫知何病偶用刀刺破出清水一碗日乆疮不合有道人见之曰此蚁漏耳縁用饭误食蚁得此耳询之果然道人云此易治但用穿山甲数片烧存性灰为末傅疮上遂愈盖穿山甲蚁之畏也
　　栁休祖者善卜筮其妻病鼠瘤积年不瘥垂命休祖遂卜得颐之复按卦合得石姓人治之当获鼠而愈也既而乡里有奴姓石能治此病遂灸头上三处觉佳俄有一鼠迳前而伏呼猫咋之视鼠头上有三灸处妻遂瘥【拾遗记】
　　攧扑损伤
　　葛可乆善武艺一日见莫猺桑弓可乆挽之而彀归而下血亟命其子煎大黄四两饮之其子恶多减其半不下问故其子以实对可乆曰少耳亦无伤也来年当死今则未也再服二两愈明年果卒
　　松阳县民有被殴经县验伤翊日引验了无瘢痕宰而诘之乃仇家使人要归饮以热麻油酒卧之火烧地觉而疼肿尽消【吹剑续録】
　　丹溪治一老人坠马腰痛不可转侧脉散大重取则小而长朱曰恶血虽有不可驱逐且补接为先用苏木参茋芎归陈皮甘草服半月脉散渐収食进以前药调下自然铜等药一月愈
　　虞恒徳治一人因劝鬭殴眉棱骨被打破得破伤风头面发大肿发热虞适见之以九味羌活汤取汗外用杏仁捣烂入白麫少许新汲水调傅疮上肿消热退而愈后累试累验
　　一人因结屋坠梯折伤腰势殊亟梦神授以乳香饮其方用酒浸虎骨败黄茋牛膝萆薢续断乳香七品觉而能记服之二旬愈【已志】
　　许元公入京师赴省试过桥坠马右臂臼脱路人语其仆曰急与按入臼中若血渍臼则难治矣仆用其説许已昏迷不觉痛遂僦轿舁归邸或曰非録事田马骑不能疗此疾急召之至已入暮秉烛视其面曰尚可治乃施药封肿处至中夜方苏达旦痛止去其封损处已白其青瘀乃移在臼上自是日日易之肿直至肩背于是以药下之泻黑血三升五日复常遂得赴试葢用生地黄研如泥木香为细末以地黄膏摊纸上糁木香末一层又再摊地黄贴肿上此正治打扑伤损及一切痈肿未破令内消云【类説】
　　台州狱吏悯一囚将死颇怜顾之囚感语曰吾七犯死罪苦遭讯拷坐是肺皆空损至于呕血适得神方荷君庇拊之恩持此以报只白芨一味米饮调耳其后凌迟刽者剖其胸见肺窍间皆白芨填塞色犹不变洪贯闻其説为郢州长夀宰规之赴洋州任一卒忽苦呕血势絶危贯用此救之一日即止
　　一人腕折伤筋损疼痛不可忍或教宜用生寻捕一将杀患人梦告言勿相害吾有竒方可疗用生地一觔切蔵瓜姜糟一觔生姜四两切右都炒令均热以布裹罨伤折处冷则易之竒效【本事方】
　　长安石史君尝至通衢有从后呼其姓第者曰吾无求于人念汝将有难故来救汝出一纸卷授石曰有难则用之乃治折伤内外损方书也眀年因趋朝坐马为他马所踶折足坠地又蹋一臂折家人急合此药且灌且裹至半夜痛止后手足皆坚全如未伤时方本出良方用川归铅粉各半两硼砂二钱同研细浓将苏木汁调服一大匙损在腰以上先食淡粥半碗然后服药在腰以下即先药后食仍频频呷苏木汁别作糯米粥入药末拌和摊纸上或绢上封裹伤处如骨碎用竹木夹定仍以纸或衣物包之其妙如神
　　汀州市民陈氏事佛甚谨庆元初出行攧折一足痛楚念佛不置夜梦一僧拄杖持鉢告曰接骨膏可治此可取菉豆粉于新铁铫内炒令真紫色旋汲井水调成稀膏然后厚傅损处须教遍满贴以白纸将杉木缚定其效如神陈寤如方修治用之良愈
　　绍熙初湖口人林四日暮骑马颠坠折一足骨断经旬痛甚偶一道人来视曰续筋接骨非败殻不可林召众医议之皆云一足所傅多少殻灰可办兹去五里许江畔有大身阔二尺常跧伏泥中捕而脱其殻烧灰傅损处计其収功圣于小者数倍也时属昏暮未暇往捕半夜邻人张翁梦乌衣人来访自通为江畔老去林四折足医欲杀吾取殻以疗伤望一言救防张谢曰老夫何能为力乌衣人云只烦丈人诣林氏谕众医曰往日曽有传一方于人而赎命者用淹蔵瓜糟罨断处次将杉木板夹防定方书亦尝记载如更增赤小豆一味拌入糟中然后夹板不过三日即十全安愈愿翁告之后当图报黎明张如所戒林与医皆喜而从之果验【类编】
　　崔给事顷在泽潞与李抱真作判官李相方以毬杖按毬子其军将以杖相格乗势不能止因伤李相拇指并爪甲擘裂遽索金疮药裹之强坐频索酒饮至数杯已过量而面色愈青忍痛不止有军吏言取葱新折者便入溏灰火煨熟剥皮擘开其中有涕取罨损处仍多煨取续续易热者凡三易之面色却赤斯须云已不痛凡易十数度用热葱并涕裹缠遂毕席笑语【本事方】
　　定州人崔务坠马折足医令取铜末和酒服之遂痊及亡后十余年改葬视其胫骨折处有铜末束之【朝野佥载】
　　宣和中有一国医忽承快行宣押就一佛刹医内人限目今便行鞭马至则寂未有人须臾卧轿中扶下一内人快行送至奉旨取军令状限目下安痊医诊视之已昏死矣问其从人皆不知病之由良乆有二三老内人至下轿环泣乃云因蹴秋千自空而下坠死医者云打扑损伤自属外科欲申明又恐后时参差不测再视之微觉有气忽忆药箧中有苏合香丸急取半两于火上焙去脑麝酒半升研化灌之至三更方呻吟五更下恶血数升调理数日得痊予谓正当下苏合香丸盖从高坠下必挟惊悸血气错乱此药非特逐去瘀血而又醒气医偶用之遂见效此药居家不可阙如气逆鬼邪殗传尸心痛时疾之类皆治良方载甚详须自合为佳耳【本事方】
　　道人詹志永信州人初应募为卒镇江马军二十二嵗因习骑坠马右胫折为三段困顿且絶军帅命舁归营医救凿出败骨数寸半年稍愈扶杖缓行骨空处骨皆再生独脚筋挛缩不能伸既落军籍沦于乞丐经三年遇朱道人亦旧在辕门问曰汝伤未复初何不求医曰穷无一文岂堪办此朱曰实不费一丈但得大竹管长尺许钻一窍繋以绳挂腰间每坐则置地上举足搓衮之勿计时日乆当有效如其言两日便觉骨髓寛畅试猛伸之与常日差远不两月筋悉舒与未坠时等予顷见丁子章以病足故作转轴踏脚用之其理正同不若此为简便【癸志】
　　张七政荆州人也善治伤折有军人损胫张饮以药酒破肉去碎骨一片大如两指涂膏封之数日如旧经二年胫忽痛张曰前为君所出骨寒则痛可递觅也果获于下令以汤洗贮絮中愈
　　吴太医治孙和宠夫人常醉舞如意误伤邓颊血流娇惋弥苦命太医合药言得白髓杂玉与虎魄屑当灭此痕和以百金购得白乃合膏虎魄太多及瘥痕不灭左颊有赤防如痣【酉阳杂爼】
　　江少防治一商人被杖皮破血流以真蔴油一觔熬滴水成珠入黄丹飞过再熬试软硬加入铅粉黄蜡収起摊膏药贴患处血止肿消数日而愈
　　予因凿银损破小指肿大灌脓亦以前膏贴上痛止肿消不复有脓三日一换三换而愈
　　游让溪翁云被廷杖时太医用粗纸以烧酒贴患处手拍血消复易之又用热豆腐铺在紫色处其气如蒸其腐紫色即换须待紫色散后转红为度则易愈矣死枕愈病
　　齐书曰徐嗣伯常有妪患滞冷积年不瘥嗣伯诊之曰尸注也当得死人枕煮服之乃愈于是往古冢中取枕枕已一边腐阙服之即愈秣陵人张景年十五腹胀面黄羣医莫能治以问嗣伯此石蚘耳极难疗当得死人枕煮服之依语取枕以汤投之得大利并蚘虫头坚如石者五升病瘥后沈僧翼患眼痛又见多鬼物以问嗣伯嗣伯曰邪气入肝可觅死人枕煮服之服竟可埋枕于故处如其言又愈王晏问之曰三病不同而用死人枕俱瘥何也曰尸注者鬼气伏而未起故令人沉滞得死人枕促之魂气飞越不得复附体故尸注可瘥石蚘者乆蚘也医疗既癖蚘虫转坚世间药不能遣所以须鬼物驱之然后可散故令用此也夫邪气入肝故使眼痛而见魍魉应须邪物以钩之故用此气因枕去故复埋于冢间也
　　尸蹷【附鍼验】
　　赵简子疾五日不知人大夫皆惧于是召扁鹊扁鹊入视病出董安于问扁鹊扁鹊曰血脉治也而何昔秦穆公尝如此七日而寤寤之日告公孙支与子舆曰我之帝所甚乐吾所以乆者适有所学也帝告我晋国且大乱五世不安其后将霸未老而死霸者之子且令而国男女无别公孙支书而蔵之秦策于是出夫献公之乱文公之霸而襄公败秦师于殽而归纵淫此子之所闻今主君之病与之同不出三日必间间必有言也居二日半简子寤语诸大夫曰我之帝所甚乐与百神游于钧天广乐九奏万舞不类三代之乐其声动心有一熊欲援我帝命我射之中熊熊死有罴来我又射之中罴罴死帝甚喜赐我二笥皆有副吾见儿在帝侧帝属我一翟犬曰及而子之壮也以赐之帝告我晋国且世衰七世而亡嬴姓将大败周人于范魁之西而亦不能有也董安于受言书而蔵之以扁鹊言告简子简子赐扁鹊田四万亩【史记】
