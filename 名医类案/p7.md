<!-- { "loadSidebar": true } -->
　　孙兆治东华门窦大郎患伤寒经十余日口燥舌干而渴心中疼自利清水众医皆相守但调理耳汗下皆所不敢窦氏亲故相谓曰伤寒邪气害人性命甚速安可以不次之疾投不明之医乎召孙至曰明日即已不可下今日正当下遂投小承气汤遂大便通得睡明日平复众人皆曰此证因何下之而愈孙曰读书不精徒有书耳口燥舌干而渴岂非少隂症耶少隂症固不可下岂不闻少隂一症自利清水心下痛下之而愈【少隂急下有三条】仲景之书明有是説也众皆钦服
　　一人患伤寒五六日头汗出【阳虚】自颈以下无汗【不在黄例又非瘀血】手足冷心下痞闷大便秘结或者见四肢冷又汗出【似隂症】满闷以为隂症许诊其脉沈而曰此证诚可疑然大便结非虚结也安得多隂脉虽沈为少隂证多是自利未有秘结者【此辨妙】此正半在里半在表投小柴胡得愈【脉沈隂脉也四肢冷汗出隂症也只一大便秘断之为半表半里非细心明眼不足以语此】仲景称伤寒五六日头汗出微恶寒手足冷心下满口不欲食大便硬脉细小者此谓隂微结必有表【恶寒】复有里脉沈亦在里也汗出为阳微假令纯隂结不得复有外证【无恶寒症】悉入在里此谓半在里半在外也脉虽沈不得为少隂病所以然者隂不得有汗今头汗出故知非少隂也【头汗出为阳微结尚在半表半里非少隂症是隂不得有头汗也阳微二字作虚字解妙】可与小柴胡汤设不了了者得屎而解此疾证后同故得屎而解也或难曰仲景云脉隂阳俱反汗出者亡阳也此属少隂不得有汗何也【此难妙妙】今头汗出者故知非少隂何以头汗出便知非少隂证【若见汗出亡阳亦为隂症何必头汗知非少隂】孙曰此一段正是仲景议论处意谓四肢冷脉沈腹满全似少隂然大便鞕头汗出不得为少隂【切记切记】盖头者三阳同聚若三隂至胸而还有头汗出自是阳虚故曰汗出为阳微是隂不得有汗也若少隂头有汗则死矣【厥逆自利头汗踡卧为少隂死症】故仲景平脉法云心者火也明少隂则无头汗者可治有汗者死心为手少隂肾为足少隂相与为上下惟以意逆者得之【此案当熟玩】
　　一道士患伤寒发热汗出多惊悸目身战掉欲倒地众医有欲发汗者有作风治有用冷药解者病皆不除召孙至曰太阳经病得汗早欲解不解者因太阳经欲解复作汗肾气不足汗不来所以心悸目身战遂作真武汤服之三服微汗自出遂解盖真武汤附子白术和其肾气肾气得行故汗得来也若但责太阳者唯能干涸血液仲景云尺脉不足荣气不足不可以汗以此知肾气怯则难得汗也明矣
　　工部郎中郑君患伤寒胸腹满面色黄如金诸翰林医官商议略不定皆曰胸满可下然脉浮虚召孙至曰诸公虽疑不用下药郑之福也下之必死某有一二服药服之必瘥遂下小陷胸汤寻利其病良愈明日面色改白语曰孙尚药乃孙真人后身耶
　　或问曰伤寒至于发黄病亦甚矣小陷胸汤何效速也瓘曰湿热甚者则发黄内热已甚复被火者亦发黄也邪风被火热两阳相熏灼其身必发黄此太阳标与少阳经所传者正在心下故胸满结之浅也是为小结胸且脉浮阳脉也虚阳在上不可下宜小陷胸汤和之黄连栝蒌苦寒而防热散结半夏辛温又以之结【琇案结字上当有散字】而燥湿理逆病虽甚而结之浅故以缓轻之剂除之
　　张致和治一人病隂证伤寒先因感寒湿既而发热不食数日后不省人事语多错乱神思昏迷面青齿露人谓其必死张诊之两手脉沈细先以小柴胡汤与之继以四君子汤加炮附子数片煎成药置盆中以水制其热性少时令温与服其脉渐回神思亦爽更用药调理而愈
　　一人伤寒壊证垂死手足俱冷气息将絶口张不能言致和以人参一两去芦加附子一钱于石铫内煎至一碗以新汲水浸之若冰冷一服而尽少顷病人汗从鼻梁尖上涓涓如水此其验也盖鼻梁上应脾若鼻端有汗者可救以土在身中周遍故也近陆同妇产后患疫证二十余日气虚脉弱即同壊证亦以此汤治之遂愈世谓伤寒汗吐下三法差谬名曰壊证孙真人云人参汤须得长流水煎服若用井水则不验盖长流水取其性之通达耳
　　仲宾治一人病伤寒期月体兢兢而振齿相撃不能成语【大虚症】医环视束手仲宾后至诊之曰急取羊肉来众医咍曰伤寒大忌羊肉仲宾曰诸君母哓哓以羊肉觔许熟之取中大脔别用水煮良久取汁一升与病人服须臾战止汗大出而愈【王止仲文集】
　　平江张省干病伤寒眼赤舌缩唇口破裂气喘失音大便自利【协热】势甚危笃诸医皆欲先止其防适秀州医僧寳鉴过苏张延视诊脉乃投以茵陈五苓散白虎汤而愈诸医问故僧曰仲景云五脏实者死今大肠通更止之死可立待五苓以导其小便白虎以导其邪气此医家之通晓也何难之有【云麓漫钞】
　　成州团练使张子刚【名鋭】以医知名居于郑州刑部尚书慕容彦逢为起居舎人母夫人病召鋭于郑至则死矣时方六月暑将就木张欲入视彦逢不忍意其欲求钱乃曰道路之费当悉奉偿实不烦入张曰伤寒法有死一昼夜复生者何惜一视之彦逢不得已自延入悲哭不止张揭面帛注视呼仵匠语之曰若尝见夏月死者面色赤乎曰无然则汗不出而蹷尔非死也幸无急敛趋出取药命以水二升煮其半灌病者戒曰善守之至夜半大防则活矣鋭舎于外馆至夜半时守病者觉有声勃勃然遗屎已满蓆出秽恶物斗余一家大喜遽敲门呼张张曰吾今体倦莫能起然亦不必起明日方可进药也天且明出门若将便旋然径命驾归郑彦逢诣其室但留平胃散一贴而已其母服之数日良愈盖张以彦逢有求钱之疑故不告而去绍兴中流落入蜀王秬叔问之曰公之术古所谓十全者防是欤曰未也仅能七八耳吾长子病诊脉察色皆为热极命煮承气汤欲饮之将饮复疑至于再三将遂饮如有掣吾肘者姑持杯以待儿忽发颤悸覆绵衾至四五始稍定汗出如洗明日而脱然使吾药入口则死矣安得为造妙世之庸医学方书未知万一自以为足吁可悲哉【夷坚志】
　　给事毛宏病伤寒汗已不解医与之补剂补旬日病大作盗汗唇裂召祝诊视祝曰伤寒无补法此余热不解与芩连山栀石膏之剂一服即愈
　　虞恒徳治一人三月间得伤寒证恶寒发热小便淋澁大便不行初病时茎中出小精血片如枣核大由是众医皆谓房事所致遂作虚证治而用补中益气等药七八日后热愈甚【用补而热愈甚当思转矣】犬渴引饮胃中满闷语言错乱召虞诊视六脉俱数甚右三部长而沈滑左手畧平亦沈实而长虞曰此大实大满证属阳明经宜大承气汤众皆惊愕虞强作大剂连进二服大防后热退气和而愈十日后因食鸭肉太多致复热来问虞教用鸭肉烧灰存性生韭汁调下六七钱下黑粪一碗许而安
　　一人四月间得伤寒证恶寒【太阳经】发大热而渴【阳明】舌上白胎三日前身脊【太阳】百节俱痛至第四日惟脇痛而呕【少阳】自利【三阳合病皆自下利】六日来请虞治诊其脉左右手皆长而沈实【长沈实之脉】且数甚虞曰此本三阳合病今太阳已罢而少阳与阳明仍在与小柴胡合黄连解毒服三服脇痛呕逆皆除惟热犹甚九日后渐加气筑痰响声如拽锯出大汗退后而身复热愈甚【热复愈甚脉不变大故为实症此际宜法节庵治法】法当死视其面上有红色【红色而足不冷面色赤亦属阳气拂鬰在表】洁净而无贼邪之气言语清亮间有谵语而不甚含糊虞故不辞去而复与治用凉膈散倍大黄服二服视其所下仍如前自利清水其痰气亦不息与大承气汤合黄连解毒汤二服其所下亦如前虞曰此盖热结不开而燥屎不来耳【此纯清水方可断燥屎然前云舌白胎亦须细审　白胎为痰想九日痰喘身热愈甚此时舌胎亦黄】后以二方相间日三四服每药又各服至五贴始得结屎如肥皂子大者十数枚痰气渐平热渐减至十五日热退气和而愈
　　或问曰伤寒论谓下后不可再下连日用此峻剂而获安者何也曰燥屎未下而脉尚实胡为不可再下是故为医者不可胶柱而调瑟也
　　衍义一僧因伤寒发汗不彻有留热身面皆黄多热期年不愈医作食黄治之治不对病不去问之食不减寻与此药服五日病减三分之一十日减三分之二二十日病悉去方用山茵陈山栀子各三分秦芁升麻各四钱末之每用三钱水四合煎及二合食后温服以知为度
　　朱肱吴兴人尤深于伤寒在南阳太守盛次仲疾作召肱视之曰小柴胡汤证也请并进三服至晩觉胸满肱又视之问所服药安在取视乃小柴胡散也肱曰古人制防咀剉如麻豆大煮清汁饮之名曰汤所以入经络攻病取快今乃为散滞在膈上所以胸满而病自如也因旋制自煮以进两服遂安【夷坚志】
　　临安民有因患伤寒而舌出过寸无能治者但以笔管通粥饮入口每日坐于门一道人见之咨嗟曰吾能疗此顷刻间耳奈药不可得何家人闻而请曰苟有钱可得当竭力访之不肯告而去明日又言之至于旬时防中贵人罢直归下马观病者道人适至其言如初中贵问所须乃梅花冰片也笑曰此不难置即遣仆驰取以付之道人屑为末糁舌上随手而缩凡用五钱病立愈【丁志】
　　袁州天庆观主首王自正病伤寒旬余四肢乍冷乍热【旬余而四肢乍冷乍热热深厥深　若属隂不能乍热】头重气塞【热症　头重亦有属隂但目下视】唇寒面青【似寒】累日不能食势甚危袁唯一医徐生能治此疾诊之曰脉极虚是为隂症必服桂枝汤乃可徐留药而归未及煮若有语之曰当服竹叶石膏汤王回顾不见寮中但有一老道士适入市只小童在呼问之曰恰何人至此曰无人自正惑之急遣邀徐医还视曰或教我服此如何徐曰寒燠如冰炭君之疾状已危果饵前药立见委顿他日杀人之谤非吾所能任也自为煮桂枝汤一碗曰姑饮之正使不对病犹未至伤生万一发躁狂旋用师所言未为晩方语次复闻耳傍人云何故不肯服竹叶石膏汤自正益悚俟徐去即买见成药两贴付童使煎又闻所告如初于是断然曰神明三告我殆是赐以更生安得不敬聴即尽其半先时头不得举若戴物千觔倐尔轻清唇亦渐暖咽膈通畅无所碍悉服之少顷汗出如洗径就睡及平旦脱然如常自正为人谨饬常茹素为人祈祷尽诚故为神所佑如此【庚志】
