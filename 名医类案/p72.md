<!-- { "loadSidebar": true } -->
　　盛启东为御医侍禁掖忽夜半召入宫锦帐中出手按脉盛曰六脉已离经此必母后将分娩但子抱母心非针不能下且难两全中使具状闻上曰俟母后商之后曰得子可安天下全我何为命用针针出即生太子是为宣宗
　　刘复真遇府判女产不利己敛刘以红花浓煎扶女于凳上以绵帛蘸汤遏之连以浇帛上以噐盛水又暖又淋乆而苏醒遂生男子葢遇严冬血冷凝滞不行温则产见亦神矣哉
　　薛立斋治地官李孟卿娶继室年三十五孕虑其难产与加味芎归汤四剂傋用果产门不开服之乃产
　　西宾费怀徳之室下血甚多产门不开两日不生服前药一剂即时而产后育胎并无此症费传与服者皆效
　　一妇人分娩最易至四十妊娠下血甚多产门不开亦与前汤一剂又用无忧散斤许一剂煎熟时时饮之以助其血而产
　　一医宿客店值店妇数日不产下体已冷无药甚窘以椒橙叶茱茰等煎汤可下手则和脐腹人门处皆淋洗之气温血行遂产
　　石山治一妇常患横生逆产七八胎矣子皆不育汪诊脉皆细濡颇曰此气血两虚兼热也或曰气血有余方成妊娠气血既亏安能胎耶汪曰观其形长痩而脉细濡属于气血两虚色青脉属于肝火时炽而两尺浮滑似血虚为轻而气虚为重也宜以补阴丸除陈皮倍加香附参茋蜜丸服之常令接续逾年临产果顺而育一子
　　湖阳公主难产方士进枳殻四两甘草二两为细末每服空心一钱如茶防服自五月后一日一服易产仍无胎中诸患此与富室安逸奉养厚者宜耳
　　于法开善医术甞行暮投主人妻产而儿积日不堕开曰此易治耳杀一肥羊食十余脔而针之须臾羊膋裹儿出精妙如此【焦氏类林】
　　盘肠产
　　赵都运恭人每产则子肠先出然后产子产后其肠不収甚以为苦名曰盘肠产医莫能疗偶在建昌得一生婆施法而収之其法以醋半盏新汲冷水七分碗调停噀产母面每噀一缩三噀収尽此良方也宿按盘肠产乃中气虚努力脱出与脱肛同宜于怀孕时多服补中升提药庶几可免若脱出多取麻油抹之勿令见风以萆麻子四十九粒去殻捣烂贴产妇顶心服补中益气加升麻胜于冷水噀面多矣
　　胎肖胎忌
　　矾昌高八舍家轩墀间畜数年生育至百余其家产子四五人皆胸伛偻葢孕妇感其气所致
　　至正末越有夫妇二人于大善寺金刚神侧防苇而居其妇产一子首两肉角鼻孔昻缩类所谓夜叉形葢产妇依止土偶便禀得此形古人胎敎不可不谨
　　陈白云家篱落间植决明家人摘以下茶生三子皆短而跛而王氏女甥亦跛予皆识之又防稽民朱氏一子亦然其家亦甞种之悉防去【霏雪録】
　　房室之戒多矣而天变为尤月令先雷三日奋木铎以令兆民曰雷将发声有不戒其容止者生子不备必有凶灾谓其凟天威也今人之生子而形残体缺者又安知其不犯斯禁耶为人父母者宜识之噫迅雷风烈必变岂有是哉【杂记】
　　胎妇饮食忌【附】
　　鸡肉合糯米食令子生寸白虫
　　食犬肉令子无声
　　鲙鲤同鸡子食令子生疳多疮
　　兎肉食之令子缺唇
　　羊肝令子多厄难
　　鼈肉令子短颈
　　鸭子与桑椹同食令子倒生心寒
　　鳝鱼同田鸡食令子瘖痖
　　雀肉合豆酱同食令子面生雀斑黑子
　　食螃蠏横生
　　食子姜令子多指生疮
　　食水浆冷絶产
　　食雀肉饮酒令子多媱无耻
　　食茨菇消胎气
　　干姜蒜鸡毒胎无益
　　黏腻难化伤胎
　　食山羊肉子多病
　　无鳞鱼勿食
　　菌有大毒食之令子风而夭
　　食雀脑令子雀目
　　胎妇药物忌【附】
　　防斑水蛭及蝱虫　　　　乌头附子配天雄
　　野葛水银并巴豆　　　　牛膝薏苡与蜈蚣
　　三棱代赭芫花麝　　　　大防蛇蜕黄雌雄
　　牙硝芒硝牡丹桂　　　　槐花牵牛皂角同
　　半夏南星与通草　　　　瞿麦干姜蠏甲爪
　　硼砂干漆兼桃仁　　　　地胆茅根莫用好胎妇起居忌【附】
　　勿乱服药勿过饮酒勿妄针灸勿向非常地便勿举重登高涉险心有大惊犯之产难子疾病勿多睡卧时时行步体虚肾气不足生子解颅顖破不合宜温补脾胃不和荣卫虚怯子必羸痩自家及邻家修造动土犯其胎气令子破形殒命刀犯者形必伤泥犯者窍必塞打击者色青黯繋缚者相拘挛有此等验如影响切宜避之【便产须知】
　　胎死作喘
　　吕沧洲治经歴哈散侍人病喘不得卧众作肺气受风邪治之吕诊之气口盛于人迎一倍【气口盛则为内伤如何作风邪外感治】厥阴动而疾两尺俱短而离经因告之曰病葢得之毒药动血以致胎死不下奔廹而上冲非风寒作喘也乃用催生汤加芎归煮二三升服之夜半果下一死胎喘即止哈散宻嘱曰病妾诚有怀以室人见嫉故药去之众所不知也众惭而去
　　洪州防通仕为丰城尉家有猫孕五子一子已生四子死腹中腹胀啼呌欲死医敎以朴硝为细末二钱温童便调下死子即下猫得不死后有一牛亦如此用此法亦活此本治人方用以治畜亦效后以治人常验【信效方　按此法始仓公治菑川王侍女】
　　产后
　　丹溪治一妇面白形长心郁半夜生产侵晨晕厥急灸气海十五壮而苏后以参术等药服两月而安此阳虚也
　　一产妇因収生者不谨损破尿胞而致淋沥不禁因思肌肉破伤在外者尚可完补胞虽在腹恐亦可治诊其脉虚甚葢难产因气血虚故产后尤虚试与峻补以参术为君芎归为臣桃仁陈皮黄茋茯苓为佐以猪羊胞煎汤熬药汁极饥饮之一月而安葢气血骤长其脬即完即恐稍迟亦难成功也
　　一产妇阴户一物如帕垂下或有角或二岐俗名产頽宜大补气以升提之以参茋术各一钱升麻五分后用川归芍药甘草陈皮调之
　　一妇年三十余产二日产户下一物如手帕有二尖约重一斤余此胎前因劳役伤气成肝痿所致却喜不甚虚其时天寒急与炙黄茋白术升麻各五分参归各一钱连与三贴即収上得汗通身乃安其黏席冻干者落一片约五六两葢脂膜也脉濇左畧形实与白术芍药当归各一钱半陈皮一钱姜一片二三贴养之
　　一妇产后阴户下一物如合鉢状有二岐此子宫也气血弱故随子而下用升麻当归黄茋大剂服二次仍用皮工之法以五倍子作汤洗濯皴其皮后觉一响而収入但经宿着席破落一片如掌大心甚恐朱曰非肠胃比也肌肉破尚可复完以四物加人参数十贴三年后复生一子
　　一产妇年三十余正月间新产十余日左脚左手发搐气喘不眠【见症甚凶】面起黑气口臭【若面无黑气口臭之症宜大温补此症卢中有实看他用药加减法】脉浮而沉濇右为甚意其受湿询之产前三月时常喜羮汤茶水遂以黄茋荆芥木香滑石苍白术槟榔陈皮川芎甘草芍药四服后加桃仁又四服而漉漉有声大下水晶块大小如鸡子黄与蝌蚪者数十枚而愈乃去荆芥槟榔滑石加当归茯苓调理其血四十贴而安
　　一妇产后胃虚哭多血再下身润脉沉以当归白术各三钱陈皮芍药川芎生干姜芩各二钱炙草少许分二贴
　　一妇因忧虑堕胎后两月余血不止腹痛此体虚气滞恶物行不尽以白术二钱陈皮芍药各一钱木通川芎各五分炙草二分作汤下五芝丸六十粒食前
　　滑伯仁治一产妇露不行脐腹痛头疼身寒热众皆以为感寒温以姜附益大热手足搐搦【投姜附后搐搦由燥剂抟血而风生】语谵目撺诊其脉而洪数面赤目闭语喃喃不可辨舌黑如炲燥无津润胸腹按之不胜手葢燥剂抟其血内热而风生血蓄而为痛也【此等案宜细心熟玩若是虚寒手足岂不厥冷况症有舌黑腹不胜按在三四日者乎又况面赤洪数之脉耶】曰此产后热入血室因而生风即先为清热降火治风凉血两服颇爽继以琥珀牛黄等稍解人事后以张从政三和散行血破瘀三四服露大下如初时产已十日矣于是诸症悉平
　　一妇新产受寒四肢逆冷脉沉弱亟合附子大丸三四粒饵之立效
　　一妇盛暑月中产三日发热其脉虚疾而大露不行败血攻心狂言呌呼奔走拏捉不住以干荷叶生地黄牡丹皮浓煎汤调下生蒲黄二钱一服即定露即下遂安
　　一产妇郁冒脉微弱不能食大便反坚但头汗出所以然者血虚而厥厥而必冒冒家欲解必大汗出以血虚下厥孤阳上出故头汗出【琇按产后感症从伤寒论辨别】所以产妇喜汗出者亡阴血虚阳气独盛故当汗出乃大便坚呕不能食小柴胡汤主之【郁冒即晕】
　　汪石山治一妇产后滑泄勺水粒米弗容即时泄下如此半月余众皆危之或用五苓散平胃散病益甚汪诊之脉皆濡缓而弱曰此产中劳力以伤其胃也若用汤药愈滋胃湿非所宜也令以参苓白术散除砂仁加陈皮肉豆防煎姜枣汤调服旬余而安
　　一妇产后时发昏瞀身热汗多晕口渴或时头痛心医用四物凉血之剂病不减复用小柴胡病益甚汪诊之脉皆浮洪抟指【若见此脉元气立脱】汪曰产后而得是脉又且汗多而脉不为汗衰法在不治所幸者气不喘不作泄耳其脉如是恐为凉药所激也用人参三钱黄茋二钱甘草当归各七分白术麦冬各一钱干姜陈皮黄芩各五分煎服五剂脉敛而病渐安
　　吴茭山治一妇人产后去血过多食后着恼头疼身痛寒热如疟左手大微有寒邪右手滑不匀食饮痰火也二者因虚而得宜养正祛邪【治法得宜然断之曰火似可啇】遂以参苓补心汤去地黄加活青皮葱枣三服汗出身凉其患渐瘥然后以八物汤调理半月后全愈
　　一妇产后面赤五心烦热败血入胞衣胞衣不下热有冷汗思但去其败血其衣自下遂用乌豆二合炒透然后烧红鐡秤锤同豆淬其酒将豆淋酒化下益母丹二丸胞衣从血而下余症尽平
　　一妇产后痢未至月满因食冷物及酒冷热与血攻击滞下纯血坠急痛其脉大无力口干遂用黄芩芍药汤三服而安
　　一妇产后四肢浮肿寒热徃来葢因败血流入经络渗入四肢气喘咳胸膈不利口吐酸水两脇疼痛遂用旋覆花汤【旋覆花汤　旋覆花　麻黄　赤芍荆芥　前胡　茯苓　半夏　五味杏仁　炙甘草生姜　枣】微汗渐解【先汗】频服小调经【小调经防没药　琥珀　桂心　当归　芍药细辛　麝香　姜汁】用泽兰梗煎汤调下肿气渐消
　　一妇六月产后多汗人倦不敢袒被故汗出被里冷则浸渍得风湿疼痛遂以活续断汤数服愈
　　一妇产后血风四肢瘈疭以小续命汤数服而安一妇产后三日起早况血气未定遂感身热目暗如风状即以清魂散二服得微汗而愈
　　一妇产后露未尽瘀血入络又感寒邪寒热如疟即以生料五积散五贴露自下而寒热除
　　一妇产后露未尽因起抹身寒气客于经络乍寒乍热脉而以葱白散二贴而安【以上六案俱微汗用药则温散】
