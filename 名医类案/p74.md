<!-- { "loadSidebar": true } -->
　　一放出宫女年逾三十两胯作痛肉色不变大小便中作痛如淋登厠尤痛此瘀血渍入隧道为患乃男女失合之症也难治后溃不敛又患瘰而殁此妇为人妾夫常在外可见此妇在内乆怀忧郁及出外又不如愿是以致生此疾愈见瘰流注乃七情气血损伤不可用攻伐皎然矣按精血篇云女人天癸既至逾十年无男子合则不调未逾十年思男子合亦不调不调则旧血不出新血误行或渍而入骨或变而为肿或虽合而难子合多则枯虚人产乳众则血枯杀人观其精血思过半矣
　　江篁南治一贵妇寡居月不调常患寒热手足或时麻木且心虚惊悸或心头觉辣诸治不效诊其肝脉出左寸口知其郁而有欲心不遂也乃以乌药香附二味投之二服诸症俱减
　　宿按男女精血盛则思欲室女孀妇有所思不得则气结而留瘀血男思女不得则留精其理一也精血已离其位渍入隧道故变为寒热肝脉出寸口者夫肾主闭藏肝主施泄今肝火不泄逆而上行乃知男女失合之症【琇按今人脉上鱼际者十居其五或左或右或左右皆然阴虚火盛之人类多见之不可定为郁病】



　　名医类案卷十一
<子部,医家类,名医类案>
　　钦定四库全书
　　名医类案卷十二
　　明　江瓘　编
　　胎毒
　　东阳陈叔山小男二岁得疾下利常先啼日以羸困问华佗佗曰其母懐躯阳气内养乳中虚冷儿得母寒故令不时愈佗与四物女宛丸十日即愈【三国志】
　　东垣云一人中年以来得一子一岁之后身生红丝瘤不救后四子至一二岁皆病瘤而死问何缘致此翌日思之谓曰汝乃肾中伏火精中多有红丝以气相传故生子有此疾俗名胎瘤是也汝试观之果如其言遂以滋肾丸数服以防肾中火邪补真阴之不足忌酒肉辛热之物其妻以六味地黄丸养其阴血受胎五月之后以黄芩白术作散与五六服后生子前症不作
　　丹溪治一儿二岁满头有疮一日疮忽自平遂患痰喘询其母孕时喜食辛辣热物视其子精神昏倦受病特深知其为胎毒也解利药大非所宜遂以人参连翘黄连生甘草陈皮川芎白芍木通浓煎入竹沥与之数月而安
　　一妇形瘦性急身本有热懐妊三月适夏暑口渴思水时发小热遂教以四物汤加黄芩陈皮生甘草木通因懒于煎煮数贴而止其后生子二岁疮痍遍身忽一日其疮顿愈遂成痎疟此亦胎毒也疮若再作病必自安已而果然若于孕时确守前方何病之有
　　一女得癎遇阴雨则作遇惊亦作口吐涎沫声如羊鸣此胎受惊也其病深痼须调半年可安仍须淡味以助药力与烧丹丸继以四物汤入黄连随时令加减果半年而愈
　　一人连年病疟后生一子三月病左脇下阳明少阳之间生一疖甫平右腋下相对又一疖脓水淋漓几死医以四物汤败毒散数倍加人参以香附为佐犀角为使大料乳母三月而愈逾三月忽腹胀生赤疹如霞片取翦刀草汁调原蚕砂敷随消又半月移胀入囊为肿黄莹裂开二丸显露水出以紫苏叶盛桴炭末托旬余而合
　　一子年十六生七个月得淋病五七日必一作其发则大痛水道方行下如漆和粟者一盏方定脉之轻则濇重则视其形瘦而长青而苍意其父必服固下部药遗热在胎畱于子之命门而然遂以紫雪和黄栢末丸梧子大晒极干汤下百丸半日又下二百丸食压之又半日痛大作连腰腹水道乃行下漆和粟者碗许痛减十之八后与陈皮一两桔梗木通各半两又下合许而安父得燥热尚能病子况母得之者乎
　　一小儿胎受热毒生下两目不开灯心黄连秦皮木贼枣各五钱水一盏煎澄清频洗而开
　　程仁甫治一儿一岁之内大便三四十日只通一次毎次通时腹胀盛此乃胎毒热结所致用元明粉米饮调下一钱三五次之后再不复秘矣
　　薛己治少史南湖孙乙未生丙申正月阴囊赤肿薛作胎毒治之而瘥后患发热痰盛等症诊其母有郁火血热用解郁凉血之药子母俱服而愈至六月初患吐防小便赤澁两眼瞤动投参术之类不应或以为慢惊欲用附子之药请薛议视其寅卯关脉赤此风热伤脾用柴胡清肝散加钓藤钩木贼草一剂即愈至丁酉正月初旬颈患热毒溃而脓出感风发热翌日头面黯肿如斗大两耳厚寸许此风热上攻血得热而然急砭两额出黒血二盏许次砭面额亦如之随用清热化毒汤肿黯十退七八翌日又砭各处血不甚黒乃止仍用前药去牛蒡子加熟地黄而愈此症若砭缓则血凝滞或为破伤风皆致死
　　刘钦天之子腿如霞逰走不定先以麻油涂患处砭出恶血其毒即散用九味解毒散一剂而安
　　一小儿患之外势虽轻内苦便闭此患在脏也服大连翘饮敷神功散而瘥
　　胎晕
　　江篁南治一儿产数日常昏晕一日五六见医作惊风治不效江以大补气血之剂浓煎汤喂之并饮乳母多服渐减而愈
　　脐风
　　枢宻孙公抃生子数日患脐风巳不救家人乃盛以盘合将送诸江道遇老媪曰儿可活即与俱归以艾灸脐下即活【青箱记】
　　江应宿曰凡儿脐风湏看牙龈有水泡点如粟粒以银针挑破出汚血或黄脓少许而愈
　　又一法以热水蘸绵子包指擦之轻挖破以金头蜈蚣炙末敷之仍以厚衣包裹纳母懐中取大汗出而愈再服归命散解之
　　近来江南脐风之症最多葢由赤子落脐之时不慎照顾风邪流入心脾五七日而发面青口撮吐白沫仓卒急迫失救遂致夭折急用蒜一两捣揑作饼子纳于脐上以艾火灸五七壮以防出风邪仍用艾茸或绵子如钱大一块贴于脐上外以膏药封之兼行前二法为妙【必有青筋发在腹有二道生义以艾灸絶截住义头稍迟则上行攻心而死】
　　撮口脐风方【生川乌尖三个为末全足蜈蚣半条酒浸炙为末加麝香少许吹鼻得乃以薄荷汤灌一匙】
　　肾缩
　　思村王氏之子生七日两肾缩一医云硫黄茱萸研大蒜涂其腹仍以菵草蛇牀子薰之愈葢初受寒气而然也【琐碎録】
　　咯血
　　钱氏治段斋郎子四岁病嗽身热吐痰数日而咯血医以桔梗汤及防已丸治之不效其涎上攻吐喘不止钱用褊银丸一大服下之复以补肺散治之医曰今咯血肺虚何以下之曰肺虽咯血有热故也久则虚痿今涎上潮而吐当下其涎若使不吐涎为甚便也葢吐涎能虚又生惊也痰实上攻亦使发搐故依法只宜下痰后补脾肺必涎止而吐愈若先补其肺为逆先下其痰为顺先下后补为良也
　　热症
　　钱仲阳治朱氏一儿五岁忽发热医曰此心热也腮赤而唇红烦躁引饮遂用牛黄丸三服以一物防心汤下之来日不愈反加无力而不能食又下之便利黄沫钱曰心经虚而畱热在内必被攻药下之致此虚劳之病也先用白木散生胃中津液后以生犀散治之【宜参连并用】朱曰大便黄沫如何曰胃气正则防自止此虚热也朱曰医用防心汤如何钱曰防心汤者黄连一物耳性寒多服则利能寒脾胃也诸医皆曰实热何以防心汤下之不安又加面黄颊赤五心烦躁不食而引饮医曰既虚热何以大便黄沫钱笑曰便黄沫者服防心汤多也因与胡黄连丸而愈
　　郑人齐郎中子忽臓热自取青金膏三服并一服而饵之至三更防五行其子困睡齐言子睡中多惊又与青金膏一服又利三行加口干而身热齐言尚有防热未尽又与青金膏一服其妻曰用药十余行未安恐生他病钱曰已成虚羸先多煎白术散时时服之后服香苽丸十三日愈
　　朱氏子五岁夜发热暁即如故医有作伤寒治者有作热治者以凉药解之不愈其多涎而喜睡他医以鐡粉丸下涎其病益甚至五日大引饮钱曰不可下之乃取白术散一两煎药汁三升使任意取足服朱曰饮多不作防否钱曰无生水不能作防纵多不足怪也但不可下耳朱曰先治何病钱曰止防治痰退热清神此药是也至晩服尽钱视之曰更可服三升又煎白术散三升服尽得稍愈至第三日又服白术散三升其子不渴无涎又投阿胶散二服而安
　　一儿感冷身大热恶寒此有表症用发汗药汗出遂凉过一日复热医谓表解里未解验之服四顺饮子利动藏府一行遂凉隔一日又复热医云经热未解验之小便赤故知心热未解服生气汤遂凉过二日又热医云脉己和非病也既发汗又利大小便其儿己虚阳气无所归皆见于表所以身热以和胃气药如六神散之类加乌梅煎令微觉有酸味收归其阳气自此全愈
　　此表里俱虚气不归元而阳浮于外所以再发热非热症也
　　东都张氏孙九岁病肺热他医以犀角龙麝生牛黄治之一月不愈其症喘嗽闷乱饮水不止全不能食钱用史君子丸益黄散张曰本有热何以又行温药他医用凉药攻之一月尚未效钱曰凉药久则胃寒不能食小儿虚不能食当补脾候饮食如故即防肺经病必愈矣服补脾药二日其子欲饮食钱以防白散防肺遂愈七分张曰何以不虚钱曰先实其脾然后防肺故不虚也
　　程明祐治一儿病日晡时热众皆以为阴虚火动法不治程诊之曰儿气方息日以生阴固无缘虚也火之动食饮积胃蕴蒸宿结则隆隆而热遂宣泄输防之其病忽己
　　薛己治李阁老子潮热饮食如故自申酉【膀胱肾】时甚至子丑时方止遍身似疥【肺主皮毛】大便秘结小便赤澁热渴饮冷薛以为脾胃实热传于肺与大肠先用清凉饮四剂结热始退又用四物柴胡黄连数剂其疮渐愈彼欲速效另用槐角丸之类诸症益甚仍以前药更加桃仁赤芍至百剂而愈
　　江篁南治一儿生方两月时值酷暑又久雨湿令流行遍身大热然初生小儿肠胃脆窄药难区处乃取干壁土舂碎撒地上上以芭蕉叶铺之将儿卧叶上又以蕉叶覆之更少加干壁土于上睡少时其热如失寒症
　　东垣治一小儿二岁时初冬患大寒症明堂青脉额上青黒脑后青络髙起舌上白滑喉鸣而喘大便微青耳尖冷目中常泪下仍多眵胸中不利卧而多惊无搐则寒以黄栢陈皮葛根连翘蝎稍炙草己上各一分升麻黄茋柴胡各二分归身麻黄各三分呉萸生地黄各五分名曰补阳汤防咀都作一服水一大盏半煎至六分乳食后热服服后愈
　　癖为潮热
　　钱仲阳治曹氏子三岁面黄时发寒热不饮食而饮水及乳不止众医以为潮热用牛黄丸麝香丸不愈及以止渴干葛散服之反吐钱曰当下白饼子主之后补脾乃以消积丸磨之此乃癖也后果愈夫何故但饮水者食伏于脘内不能消致令发寒热服止渴药吐者药冲脾故也下之即愈
　　江应宿治一幼女发热咳嗽似乎伤风服解表发汗药热不退询其曽食何物云食粽即睡遂发热不止乃与消导之剂加炒酒麯一钱热退更食饴糖数两而嗽愈
　　汗【附盗汗】
　　钱仲阳治张氏三子病大者汗遍身次者上至顶下至胸小者但额有汗众医麦煎散治之不效钱曰大者与香苽丸次者与益脾散小者与石膏汤各五日而皆愈
　　海藏治一子自婴至童盗汗凡七年矣诸治不效与凉膈散三黄丸三日病已葢肾为五液化为五湿相火迫肾肾水上行乘心之虚而入手少阴心火炎上而入肺欺其不胜已也皮毛以是而开腠理元府不闭而为汗出也比于睡中者为盗汗以其觉则无之故经云寝汗憎风是先以凉膈泄胸中相火相火退次以三黄丸防心火以助阴则肾水还本藏元府闭汗为之止矣
　　吐泻
