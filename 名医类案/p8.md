<!-- { "loadSidebar": true } -->
　　程元章婺源游汀人与妻皆嗜食鼈婢梅香主炮饪每滋味不适口必挞之尝得一大者长尺许方操刀欲屠覩其伸缩颤悸为之不忍指而曰我寻常烹制少失必遭笞杖责罚今放汝不杀亦不过痛打一顿遂解缚置于舎后污池中池广二丈水常不竭程夫妇以鼈肥大满意餍饫既失之怒甚杖婢数十经二年婢患热疾发狂奔躁不纳粥饮体热昏愦盖阳证也家人谓不可疗舁入池上茅亭以待絶命明日天未晓闻有叩宅后扉者谓为鬼物叱之婢曰我是梅香病已无事乞令归家啓门信然惊问其故对曰半夜后髣髴见一黑物将湿泥草徧罨我身上环绕三四十匝便觉心下开豁四肢清凉全无所苦始知独在亭子内程氏未以为然迨暮复使往效昨夕偃卧而宻伺察之见巨鼈自池出衔水藻浮萍遮覆其体程不省所以婢详道本末云乃涸池取得之鼈比昔其大加倍尾后穿窍尚存于是送诸深溪程追悔前过不复食此乡人相传以为戒邑医虞仲和亲见其事为予引霖梦弼言热证之极猝未可解者汲新井水浸衣裳互熨之为妙不可谓水族细微亦能知此盖隂隲所招云【类编】
　　一人秋间得伤寒证已经汗下不愈延至月余耳聋食入即吐药下亦吐此误药已多脾胃受伤故食药不纳也又类百合病乃以陈皮白术各三钱百合二钱干姜一钱五分煎饮之一服即能食不吐既而因顿食过度复伤夜不能寐以消导诸药投之愈
　　一妇人病伤寒十五日不更衣腹胀脉沈弱乃以当归九钱枳殻桃仁加酒大黄五六分【妇人以血为主加枳殻寛大肠桃仁以通幽门】一服胀稍减一日夜连续进四贴再以蜜枣导之下黑粪块三四十枚而愈
　　葛可久治一士人得伤寒疾不得汗比葛往视则发狂循河而走【如遇此症当思隂竭发躁】葛就捽置水中使禁不得出良久出之裹以重茧得汗解
　　壶仙翁治歙人吴铣六月病伤寒七日不解他医投以补剂热益甚不出一夜死矣铣之亲戚交游乃以问翁翁曰晩矣将奈何试入探其舌虽黑不硬【黑舌有毒者居多用猪屎治之已见竒騐】两頬虽肿而咽尚通则可疗也乃入探视如翁言亟往见翁拜谒于前曰铣今日之命危于累卵有先生则活无先生则弃捐异路长终而不得反言未卒相与嘘唏流涕悲不能自止翁曰人之伤于寒也四日太隂受之太隂脉布胃中络于嗌故腹满而嗌干五日少隂受之少隂脉贯肾络于肺系舌本故口燥舌干而渴今舌黑不硬頬肿而嗌尚通则是经未絶而可治也于是诊其脉且应则为之火剂逐热一饮汗尽再饮热去三饮病已众皆以为神
　　黄十六病伤寒发狂谵语歌笑不伦手足厥逆【热深厥亦深】身冷而掌有汗诊其脉两手沈滑而有力翁曰阳胜拒隂火极而复反兼胜已之化亢则害承乃制也热胜血菀故发狂而谵语火性炎上故歌笑不伦阳极则反故身冷厥逆泄其血则火除抑其阳则神宁乃用桃仁承气汤下血数升益以黄连竹沥石膏之剂大汗而解
　　郭雍治一人盛年恃健不善养因极饮冷酒食肉外有所感初得疾即便身凉自利手足厥额上冷汗不止遍身痛呻吟不絶偃卧不能转侧心神俱无昏愦不恍惚请医视之治不力言曰此证甚重而病人甚静【静字细玩】殊不昏愦身重【寒湿】不能起自汗自利四肢厥此隂证无疑也又遍身痛不知处所出则身如被杖隂毒证也当急治之医言缪悠不可聴郭令服四逆汤灸关元及三隂交未知加服九链金液丹【一味硫黄】利厥汗证皆少止稍缓药艾则诸证复出再急灸治如此进退者三凡三日两夜灸千余壮服金液丹亦千余粒四逆汤一二斗方能住灸汤药阳气虽复而汗不出证复如太阳病【证复如太阳当以附子理中汤加石膏仿名医杂著治法】未敢服药【未敢服药穏】以待汗二三日复大烦躁饮水次则讝语癍出热甚【三日后始烦渴见癍热甚当细审癍之为阳为隂而用药】无可奈何复与调胃承气汤得利大汗而解隂阳反覆有如此者前言烦躁不可投凉药此则可下证具非止小烦躁而已故不同也
　　一人年逾五十五月间因房后入水得伤寒证误过服热药汗出如油喘声如雷昼夜不寐凡数日或时惊悸发狂【汗出喘而不寐果是元虚欲脱之象不能数日之后反见惊悸发狂之症也】口中气自外出诸医莫措手郭诊之曰六脉虽沈无力然昼夜不得安卧人倦则脉无力耳细察之尚有胃气不濇【直格云脉浮洪而见汗如油气喘者死今脉沈而不濇所以可救】可治也夫阳动隂静观其不得安卧气自外出乃阳证也又误服热药宜用黄连解毒汤众皆危之一服尚未效或以为宜用大青龙汤郭曰此积热之久病邪未退药力未至也再服病减半喘定汗止而愈
　　一人年二十三禀气素弱二月间因食豚肉数片兼感冒不安是夜自利腹痛烦躁不眠【太隂症】次日呕恶不食连自利二次午间请郭往视之左三部沈而带数三五不调右寸关举按皆无尺沈微两手头面皆冷舌有白胎呕恶不止身体重颊赤【颊赤是戴阳】齿露不食仍作防以附子理中汤人参用四钱白术二钱干姜甘草各一钱陈皮八分生姜汁二匙灌下少顷脉之右寸关隠隠而出诸症稍定次日脉近和颊尚赤乃以四君加陈皮黄芩二剂而愈
　　江篁南治一从叔房后感寒脉沈而迟小腹大痛予以髙良姜二钱姜制厚朴官桂半之作一服煎投之即愈
　　一姙妇夏月得伤寒症头痛恶寒身热心腹胀气上壅渴甚食少背项拘急唇口干燥乃以柴胡石膏汤枳实散二方合与服之一服而愈
　　一壮年七月间伤寒人迎脉盛恶寒肢节痛指甲青乃以九味羌活汤去生地黄芩加姜枣葱白【此方可商症见指甲青理宜温散】一服未解兼腹疼饱闷再与全方一服外症悉解然腹痛膈痞未除盖五日矣乃以小柴胡去参芩半枣加芍药牡蛎蒌亦不应其人曰予乃夏间食牛肉颇多想是食积宿而然江曰乃表邪传至胸中未入于腑证虽满闷尚为在表乃以小柴胡对小陷胸加枳实桔梗大黄一钱同煎服之更衣一度即愈
　　一人年四十余春初因房后伤寒身热恶寒头痛【太阳】腹脇痛【太隂少阳】自饮胡椒汤取汗汗出热不退【热不退宜细审】三日后江诊其脉浮而洪大【虞案亦自利清水但脉长沈实】且下利清水【虚】咳乃以葛根汤麻黄桂减半加白术五味子得微汗次早脉稍平身凉痛减但防不甚止头疼未减乃以白术陈皮五味川芎茯苓干姜甘草姜枣一服而愈既而劳复感寒兼怒热复作脇复痛甚目不欲开兼之咯痰如桃花脓【琇按此实胡椒姜桂之误】仲景论曰呕家有痈脓者不可治呕脓尽自愈惟治其劳复小柴胡去参枣加五味脇痛减半但出尚有脓大小溲如猪血水口渴甚夜睡谵语小柴胡去参半枣加胡黄连【胡连治伤寒咳】天花粉茯苓五味子出入加减而安【罗治两案俱目不欲开一投炙甘草汤一投四逆汤俱用轻重温补之剂而此案目不欲开又用小柴胡信哉伤寒要见症也　东垣治大头天行症亦目不开当治毒而愈　琇按此乃目胞肿不能开非不欲开也】
　　一妇人患发热胸中闭塞骨节烦疼一医作停食投小沉香煎一服大便利下三十余行随致困笃热烦愈甚不省人事又更医诊见脉烦热【此句有悮】投四苓饮亦不效病势危急又来招诊视得两寸口脉沈微而伏【大便利下三十余行而烦热愈甚温补何疑况脉沈微而伏耶】外证唇口防斜足趾微冷面色赤【似热】而烦热神昏不食即与夺命散【按夺命散汲药血竭生地丹皮干荷叶乃行瘀之方恐非是又夺命散乃礞石一味】至夜半胸间得少汗药虽见效人犹未苏复诊其脉如故江谓此证始初感寒合和解而反用丸药下之太过遂成隂证似阳投以通脉四逆汤加人参四服热渐退脉稍起再作四逆加葱白汤八服人始平复调理半月而愈
　　江应宿治休宁潘桂年六十余客淳安患伤寒亟买舟归已十日不更衣身热如火目不识人谵语烦躁揭衣露体知恶热也小便秘澁腹胀脉沈滑疾与大柴胡汤腹中转矢气小便通再与桃仁承气汤大下黑粪热退身凉而愈
　　都事靳相庄患伤寒十余日身热无汗怫郁不得卧非躁非烦非寒非痛时发一声如叹息之状医者不知何证迎予诊视曰懊憹怫郁证也投以栀子豉汤一剂十减二三再以大柴胡汤下燥屎怫郁除而安卧调理数日而愈
　　友人王晓同寓云中一仆年十九岁患伤寒发热饮食下咽少顷尽吐喜饮凉水入咽亦吐号呌不定脉洪大浮滑此水逆证投五苓散而愈
　　率口何姓者在济患伤寒后食肉复医与利药下之下后身热耳聋口干不渴喜潄水不欲咽是热在经【热在经妙断】予视之曰此误下亡隂犹有表证与小柴胡去半夏加天花粉山栀麦冬五味归芍生地【穏极】一服减半四剂良愈
　　宿按医之学伤寒为难以其邪气自表入里六经传变六日三隂三阳之气皆和邪气自衰七日当已七日不己谓之过经再传在表者可汗而已在里者可泄而已此大法也若夫阳盛隂虚汗之则死下之则愈阳虚隂盛汗之则愈下之则死生死在于反掌之间若医者体认不真隂阳差互以寒为热以实为虚毫厘有差千里之谬轻者困笃重者必死矣昔张长沙氏著论实为百代医方之祖举世宗之诚是也但其方法惟宜用于冬月即时发病正伤寒其余至春变温至夏变热又当依温热病例清凉和解从乎中治况江以南温暖之方正伤寒病百无一二所以伤寒属内伤者十居八九丹溪主乎温散有卒中天地之寒气有口伤生冷之物皆以补养兼发散之法实本内经成败倚伏生于动动而不已则变作及风雨寒暑不得虚邪不能独伤人之防也盖凡外感寒者皆先因动作烦劳不已而内伤体虚然后外邪得入故一家之中有病有不病者由体虚则邪入而体不虚则邪无路入而不病也是故伤寒为病属内伤者十居八九【即百十三方中用人参者居多】世人皆谓伤寒无补法但见发热不分虚实一例汗下而致夭横者滔滔皆是也夫邪之所凑其气必虚其法补养兼发散宜用补中益气汤为主随所见证加减气虚热甚者少加附子以行参芪之功东垣内外伤辨甚详世之病此者为多但有挟痰挟外邪者郁热于内而发者皆以补元气为主看所挟而兼用药寒多者补散加姜附热多者加芩柏痰积者加消导杂合病当杂合治不必先治感冒譬如恶寒发热得之感冒明是外合之邪已得浮数之脉而气口又盛明为食所伤病者又倦怠脉重按俱有豁意而胸膈痞满牵引两脇其脉轻取似乎此又平时多怒肝邪之所为也细取左尺大沈弱之体此又平时房劳之过也治法宜感冒一节可缓须视其形色强弱厚薄且与补中化食行滞中气一回伤滞稍行津液自和通体得汗外感之邪自解医者若不审求只顾表散外邪又不究兼见之邪脉亦不穷问所得之病因与性情执着巧施杂合治法将见正气日虚邪滞不出皆拙工之过也
　　瘟疫
　　靖康二年春京师大疫有异人书一方于斋舎凡因疫发肿者服之无不效其方黑豆二合炒令香熟甘草二寸炙黄以水二盏煎其半时时呷之【解毒方庚志】
