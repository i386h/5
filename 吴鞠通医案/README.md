<!-- { "loadSidebar": true } -->


　　吴鞠通医案 清 吴鞠通

　　序

　　医案之作，于明人。《四库全书》医家类着录薛己、陈桷两家医案，世鲜传本。惟明《名医类案》、国朝魏之 《续名医类案》，乾隆间长塘鲍氏刊行之，同治间有重刻本。

　　江氏征引古今方论，附以评语，颇多辨证；魏氏采摭尤繁富，而不能免芜杂之累。若喻嘉言《寓意草》，自述其所治验，而不以医案名；叶天士《临证指南》，盛行吴越间，市医浅学，奉若科律，然中多门弟子伪托，不皆出于天士。故纯驳互见，胶柱鼓瑟，贻误后来，识者病焉。淮阴吴鞠通氏，以医名大江南北，所着《温病条辨》，上为吴又可之诤臣，下导王孟英之先路，亦既家有其书矣。金君月笙覃向导兰之秘，博观医家书，得鞠通氏医案手稿，分类编次，厘为五卷。金君谨斋为排印行之，而督余序其端。余于医学无所得，顾少而善病，颇事涉猎，因受而卒业为。窃叹是书也，可以为医门之阶梯矣。其辨微也，分肌擘理，若屠牛坦，一朝解十二牛而芒刃不顿；其纠缪也，若老吏谳狱，虽情伪万变，执吾法以绳之，而无所于挠。至若疗章氏颠狂之疾，而先激其羞恶之良心，几几于穷理尽性之学。治陈某肿胀之疾，与陈颂帚论药，齐轻重以决其效不效，折座客之气，而卒以服颂帚之心。于戏，可不谓神矣乎。昔杭先生大宗序《名医类案》，括以三言：曰审脉，曰辨药，曰慎思，其论绝伟。余于是书，则但取鞠通氏之自道，曰“认证无差”一言尽之矣。认证无差，非多读古书，善察时变者不能。今世言医者十九下工耳。不读古书，不察时变，苟焉以医为市，其戕贼于芒昧中者，不知其凡几矣。夫守一家之言，讵遂足为高手医。然得是书而深究其处方用意之所在，触类以充其识，隅反以神其悟，由是上通五运六气、三部九候之旨，不愆于汤齐先后缓急之序，毋以学医人费蒙世询病，驯至于 诊潜消，民无夭札，则金君传布是书之举，不诚为仁人之用心矣乎！

　　岁在柔兆执徐涂月吴庆坻序

　　卷一

　　风温

　　初六日 风温，脉浮数，邪在上焦。胸痞微痛，秽浊上乾清阳。医者误认为痰饮阴邪之乾清阳，而用薤白汤。又有误认伤寒少阳经之胁痛，而以小柴胡治之者。逆理已甚，无怪乎谵语烦躁，而胸痞仍不解也。议辛凉治温以退热，芳香逐秽独以止痛。

　　连翘（三钱） 知母（钱半） 藿香梗（二钱） 银花（三钱） 苦桔梗（二钱） 牛蒡子（二钱）

　　人中黄（一钱） 薄荷（八分） 石膏（五钱） 广郁金（钱半）

　　牛黄清心丸一丸，日三服。

　　初七日 风温误汗，昨用芳香逐秽，虽见小效，究未能解。今日脉沉数，乃上行极而下也，渴甚。议气血两燔之玉女煎法，合银翘散加黄连。夜间如有谵语，仍服牛黄丸。

　　生石膏（八钱） 连翘（四钱） 知母（四钱） 生甘草（二钱） 丹皮（五钱） 真川连（钱半）

　　银花（六钱） 细生地（六钱） 连心麦冬（六钱）

　　煮取三碗，分三次服。

　　初八日 大势已解，余焰尚存，今日脉浮，邪气还表。

　　连翘（二钱） 麦冬（五钱） 银花（六钱） 白芍（钱半） 丹皮（二钱） 炒知母（一钱） 黄芩炭（八分） 细生地（三钱） 生甘草（一钱）

　　今晚一帖，明早一帖。

　　初九日 脉沉数有力，邪气入里，舌老黄微黑，可下之。然非正阳明实证大满、大痞可比，用增液足矣。

　　元参（两半） 麦冬（一两） 细生地（一两）

　　煮成三碗，分三次服完。如大便不快，再作服，快利停服。

　　初十日 昨服增液，黑粪已下。舌中黑边黄，口渴，面赤，脉浮，下行极而上也。自觉饥甚，阳明热也。仍用玉女煎加知母，善攻病者，随其所在而逐之。

　　生石膏（八钱） 细生地（五钱） 生甘草（三钱） 生知母（六钱） 麦冬（六钱） 白粳米（一撮）

　　断不可食粥，食粥则患不可言。

　　十一日 邪少虚多，用复脉法，二甲复脉汤。

　　姚 三十二岁 三月初二日 风温误认伤寒发表，致令神呆谵语，阳有汗，阴无汗，大便稀水不爽，现下脉浮，下行极而上也。先渴今不渴者，邪归血分也。

　　连翘（二钱） 银花（三钱） 元参（三钱） 竹叶心（一钱） 丹皮（二钱） 犀角（二钱） 桑叶（一钱） 甘草（一钱） 麦冬（三钱）

　　牛黄清心丸，三次服六丸。

　　初三日 昨用清膻中法，今日神识稍清，但小便短，脉无阴，大便稀水。议甘苦合化阴气法，其牛黄丸仍服。

　　大生地（五钱） 真川连（一钱） 生牡蛎（一两） 黄芩（二钱） 丹皮（五钱） 犀角（三钱）麦冬（五钱） 人中黄（一钱）

　　水八碗，煮取三碗，分三次服。明早再一帖。

　　初四日 即于前方内去犀角，加：生鳖甲（一两） 白芍（一两）

　　初五日 大热已减，余焰尚存，小便仍不快，用甘苦合化阴气法。

　　细生地（八钱） 炒黄柏（二钱） 丹皮（四钱） 炒知母（二钱） 连心麦冬（六钱） 生甘草（二钱） 生白芍（四钱） 生牡蛎（五钱） 生鳖甲（八钱） 黄芩（二钱）

　　今晚一帖，明日二帖。

　　初七日 温病已解，邪少虚多，用复脉法。

　　真大生地（六钱） 炒白芍（六钱） 连心麦冬（六钱） 炙甘草（二钱） 麻仁（三钱） 生牡蛎（六钱） 知母（二钱） 黄柏（二钱） 生阿胶（三钱）

　　三帖三日。

　　十一日 热淫所遏，其阴必伤，议于前方内去黄柏、知母，加鳖甲、沙参，以杜病后起燥之路。即于前方内去知母、黄柏、加：生鳖甲（六钱） 沙参（三钱）

　　汤 甲子年四月十三日 风温自汗。

　　连翘（三钱） 银花（二钱） 甘草（一钱） 苦桔梗（二钱） 杏仁（二钱） 牛蒡子（三钱）

　　薄荷（八分） 豆豉（二钱） 芦根（三把）

　　今晚二帖，明早一帖，午前服完。

　　十四日 即于前方内加：连心麦冬（三钱） 细生地（三钱）

　　王 十岁 风温发疹，初起肢厥，脉不甚数，势非浅鲜。

　　连翘（五钱） 薄荷（三钱） 甘草（二钱） 牛蒡子（五钱） 桑叶（三钱） 荆芥穗（三钱）

　　藿梗（四钱） 郁金（三钱） 桔梗（五钱） 元参（五钱） 芦根汤煎共为细末，六钱一包，一时许服一包，明日再服。

　　李 六十岁 三焦浊气不宣，自觉格拒，用通利三焦法，仍以上焦为主。

　　藿梗（三钱） 广皮炭（二钱） 郁金（二钱） 桔梗（三钱） 黄芩炭（钱半） 杏仁（三钱）

　　连翘（钱半）

　　服三帖病痊。

　　陈氏 七十岁 风温，咳嗽粘痰，脉弦数，曾吐血丝、血沫，此风温而误以治风寒之辛温法治之也。当用辛凉甘润。

　　桑叶（二钱） 生甘草（一钱） 白扁豆皮（三钱） 沙参（三钱） 杏仁（二钱） 桔梗（二钱）

　　茶菊（二钱） 麦冬（二钱） 梨皮（五钱）

　　以上三人，温病日久不解，六脉全无，目闭不言，四肢不动，宛如死去。有一日一夜者，有二日者，有三日者，有手足不温，亦不甚凉者，有凉如冰者，有微温者，诚如吴又可所云体厥脉厥之证。佥用紫雪丹续续灌醒，继以复脉汤收功。

　　赵 二十六岁 乙酉年四月初四日 六脉浮弦而数，弦则为风，浮为在表，数则为热，证现喉痛。卯酉终气，本有温病之明文。虽头痛身痛恶寒甚，不得误用辛温，宜辛凉芳香清上。

　　盖上焦主表，表即上焦也。

　　桔梗（五钱） 豆豉（三钱） 银花（三钱） 人中黄（二钱） 牛蒡子（四钱） 连翘（三钱）

　　荆芥穗（五钱） 郁金（二钱） 芦根（五钱） 薄荷（五钱）

　　煮三饭碗，先服一碗，即饮百沸汤一碗，覆被令微汗佳。得汗后，第二、三碗不必饮汤。服一帖而表解，又服一帖而身热尽退。

　　初六日 身热虽退，喉痛未止，与代赈普济散。日三四服，三日后痊愈。

　　赵 四十二岁 丙戌年正月初九日 脉浮，风温，咽痛，项强，颈微肿，舌伸不长，宜开提肺气为主。

　　桔梗（三钱） 连翘（三钱） 僵蚕（三钱） 人中黄（二钱） 银花（三钱） 牛蒡子（二钱）

　　荆芥（三钱） 薄荷（二钱）

　　张 六十七岁 甲申年正月十六日 本有肝郁，又受不正之时令浊气，故舌黑苔，口苦，胸痛，头痛，脉不甚数，不渴者年老体虚，不能及时传化邪气也。法宜辛凉芳香。

　　连翘（三钱） 桔梗（三钱） 豆豉（三钱） 荆芥（二钱） 薄荷（钱半） 生甘草（一钱） 郁金（二钱） 元参（三钱） 银花（三钱） 藿梗（三钱）

　　共为粗末，芦根汤煎。

　　十七日 老年肝郁挟温，昨用辛凉芳香，今日舌苔少化，身有微汗，右脉始大，邪气甫出，但六脉沉取极弱，下虚阴不足也，议辛凉药中加护阴法。

　　桔梗（三钱） 麦冬（三钱） 元参（五钱） 甘草（钱半） 豆豉（二钱） 细生地（三钱） 连翘（二钱） 银花（三钱） 芦根（三钱）

　　今日一帖，明日一帖，每帖煮二杯。

　　十八日 老年阴亏，邪退十分之七，即与填阴，耳聋脉芤，可知其阴之所存无几，与复脉法。

　　炙草（三钱） 白芍（六钱） 阿胶（三钱） 麦冬（八钱） 麻仁（三钱） 大生地（八钱）

　　十九日 较昨日热退大半，但脉仍大，即于前方内加鳖甲六钱，以搜余邪。

　　二十日 脉静便溏，再于前方内加牡蛎八钱收阴，甘草三钱守中。

　　风温者，震方司令而化温也。温邪化热，先伤乎肺，继而变证甚繁，总之手三阴见症为多，治法宜辛凉，不宜辛温，宜甘润，不宜苦降。盖辛温烁肺，苦降伤胃。今观先生之治，则有辛凉解肌，甘寒退热，芳香利窍，甘苦化阴，时时轻扬，存阴退热诸法，种种有条，方全法备，则先生不亦神圣工巧之手乎。（舒配瑭）

　　卷一

　　温疫

　　章 七十岁 温热发斑，咽痛。

　　生石膏（一两） 人中黄（二钱） 苦桔梗（六钱） 知母（四钱） 射干（三钱） 芥穗（二钱）

　　元钱）

　　苇根、白茅根煎汤，煮成四碗，日三服，夜一服。

