<!-- { "loadSidebar": true } -->
　　肺气初逆，则涕清，迟而肺气堙郁，清化为浊，则滞塞而胶粘，迟而浊菀陈腐，白化为黄，则臭败而秽恶，久而不愈，色味如脓，谓之鼻痈，皆肺气逆行之所致也。其中气不运，肺金壅满，即不感风寒而浊涕时下，是谓鼻渊。鼻渊者，浊涕下不止也。（《素问》语。）肺气之郁，总由土湿而胃逆，胃逆则浊气填塞，肺无降路故也。

　　桔梗元参汤

　　桔梗（三钱） 元参（三钱） 杏仁（三钱） 橘皮（三钱） 半夏（三钱） 茯苓（三钱） 甘草（二钱） 生姜（三钱）

　　煎半杯，热服。

　　治肺气郁升，鼻塞涕多者。

　　五味石膏汤

　　五味（一钱） 石膏（三钱） 杏仁（三钱） 半夏（三钱） 元参（三钱） 茯苓（三钱） 桔梗（三钱） 生姜（三钱）

　　煎半杯，热服。

　　治肺热鼻塞，浊涕粘黄者。

　　胃寒，加干姜。

　　黄芩贝母汤

　　黄芩（三钱） 柴胡（三钱） 芍药（三钱） 元参（三钱） 桔梗（三钱） 杏仁（三钱） 五味（一钱） 贝母（三钱，去心）

　　煎半杯，热服。

　　治鼻孔发热生疮者。

　　苓泽姜苏汤

　　茯苓（三钱） 泽泻（三钱） 生姜（三钱） 杏仁（三钱） 甘草（二钱） 橘皮（三钱） 柴苏叶（三钱）

　　煎半杯，热服。

　　治鼻塞声重，语言不清者。

　　
 卷八 七窍解 口病根原

　　 口病者，足阳明之不降也。脾主肌肉而窍于口，口唇者，肌肉之本也。（《素问》语。）

　　脾胃同气，脾主升清而胃主降浊，清升浊降，则唇口不病，病者，太阴己土之陷而阳明戊土逆也。阳明逆则甲木不降而相火上炎，于是唇口疼痛而热肿，诸病生焉。

　　脾胃不病，则口中清和而无味。木郁则酸，火郁则苦，金郁则辛，水郁则咸，自郁则甘。口生五味者，五脏之郁，而不得土气，则味不自生，以五味司于脾土也。心主五臭，入肾为腐。心为火而肾为水，土者水火之中气，水泛于土则湿生，火郁于土则热作。湿热熏蒸，则口气腐秽而臭恶。

　　太阴以湿土主令，阳明从燥金化气，脾病则陷，胃病则逆。口唇之病，燥热者多，湿寒者少，责在阳明，不在太阴。然阳明上逆而生燥热，半因太阴下陷而病湿寒，清润上焦之燥热而不助下焦之湿寒，则得之矣。

　　甘草黄芩汤

　　甘草（二钱） 黄芩（二钱） 茯苓（三钱） 半夏（三钱） 石膏（三钱）

　　煎半杯，热服。

　　治湿热熏蒸，口气秽恶者。

　　贝母元参汤

　　贝母（三钱） 元参（三钱） 甘草（二钱） 黄芩（二钱）

　　煎半杯，热嗽，徐咽。

　　热甚，加黄连、石膏。

　　治口疮热肿。

　　桂枝姜苓汤

　　芍药（四钱） 桂枝（二钱） 干姜（三钱） 茯苓（三钱） 甘草（二钱） 元参（三钱）

　　煎大半杯，温服。

　　治脾胃湿寒，胆火上炎，而生口疮者。

　　
 卷八 七窍解 舌病

　　 心窍于舌，舌者，心之官也。心属火而火性升，其下降者，胃土右转，金敛而水脏之也。胃逆而肺金失敛。

　　则火遂其炎上之性，而病见于舌，疼痛热肿，于是作焉。

　　火之为性，降则通畅，升则堙郁，郁则胎生，舌苔者，心液之瘀结也。郁于土，则苔黄，郁于金，则苔白，火盛而金燥，则舌苔白涩，火衰而金寒，则舌苔白滑，火衰而土湿，则舌苔黄滑，火盛而土燥，则舌苔黄涩。五行之理，旺则侮其所不胜，衰则见侮于所胜。水者，火之敌，水胜而火负，则苔黑而滑，水负而火胜，则苔黑而涩。凡光滑滋润者，皆火衰而寒凝，凡芒刺焦裂者，皆火盛而燥结也。

　　心主言，而言语之机关，则在于舌，舌之屈伸上下者，筋脉之柔和也。筋司于肝，肝气郁则筋脉短缩，而舌卷不能言。《灵枢?经脉》︰足厥阴气绝，则筋绝。筋者，聚于阴器而脉络于舌本，脉弗荣则筋急，筋急则引舌与卵，故唇青舌卷卵缩。足太阴气绝，则脉不荣其唇舌，脉不荣，则舌萎人中满。《素问?热论》︰少阴脉贯肾，络于肺，击舌本，故口燥舌干而渴。足三阴之脉皆络于舌，凡舌病之疼痛热肿，则责君火之升炎。若其滑涩燥湿，挛缩张长诸变，当于各经求之也。

　　芩连芍药汤

　　黄芩（三钱） 黄连（一钱） 甘草（二钱） 贝母（二钱，去心） 丹皮（三钱） 芍药（三钱）

　　煎半杯，热服。

　　治舌疮疼痛热肿。

　　桂枝地黄汤

　　桂枝（三钱） 芍药（三钱） 生地（三钱） 阿胶（三钱） 当归（三钱） 甘草（二钱）

　　煎大半杯，温服。

　　治肝燥舌卷者。

　　若中风强舌语拙，或杂证舌萎言迟，皆脾肾湿寒，不宜清凉滋润，勿服此方。

　　  卷八/七窍解/ 牙痛  卷八/七窍解/ 咽喉  卷八/七窍解/ 声音  卷八/七窍解/ 须发
 卷八 七窍解 牙痛

　　 牙痛者，足阳明之病也。手阳明之经，起于手之次指，上颈贯颊而入下齿，足阳明之经，起于鼻之交 ，下循鼻外而入上齿。手之三阳，阳之清者，足之三阳，阳之浊者。浊则下降，清则上升，手阳明升，足阳明降，浊气不至上壅，是以不痛。

　　手阳明以燥金主令，足阳明以戊土而化气于燥金，戊土之降，以其燥也。太阴盛而阳明虚，则戊土化湿，逆而不降，并阻少阳甲木之经，不得下行。牙状者，胃土所司，胃土不降，浊气壅迫，甲木逆冲，攻突牙状，是以肿痛。甲木化气于相火，相火失根，逆行而上炎，是以热生。虫牙者，木郁而为蠹也，甲木郁于湿土之中，腐败蠹朽故虫生而齿坏。

　　牙齿为骨之余气，足少阴肾水之所生也。水盛于下而根于上，牙者，水之方芽于火位而未盛者也。五行之理，水能胜火而火不胜水，水火一病，则水胜而火负，事之常也。而齿牙之位，以癸水之始基，微阴初凝，根 未壮，一遭相火逆升，熏蒸炎烈，挟焦石流金之力而胜杯水，势自易易。以少水而烁于壮火，未可以胜负寻常之理相提而并论也。

　　黄芩石膏汤

　　黄芩（三钱） 石膏（三钱） 甘草（二钱，生） 半夏（三钱） 升麻（二钱） 芍药（三钱）

　　煎半杯，热服，徐咽。

　　治牙疼龈肿。

　　柴胡桃仁汤

　　柴胡（三钱） 桃仁（三钱） 石膏（三钱） 骨碎补（三钱）

　　煎半杯，热服，徐咽。

　　治虫牙。

　　
 卷八 七窍解 咽喉

　　 咽喉者，阴阳升降之路也。《灵枢?经脉》；胃足阳明之脉，循喉咙而入缺盆。脾足太阴之脉，挟咽而连舌本。心手少阴之脉，挟咽而击目系。小肠手太阳之脉，循咽而下胸膈。肾足少阴之脉，循喉咙而挟舌本。肝足厥阴之脉，循喉咙而入颃颡。五脏六腑之经，不尽循于咽喉，而咽为六腑之通衢，喉为五脏之总门，脉有歧出，而呼吸升降之气，则别无他经也。

　　六腑阳也，而阳中有阴则气降，故浊阴由咽而下达，五脏阴也，而阴中有阳则气升，故清阳自喉而上腾。盖六腑者，传化物而不藏，不藏则下行，是天气之降也，五脏者，藏精气而不泄，不泄则上行，是地气之升也。地气不升则喉病，喉病者，气塞而食通，天气不降则咽病，咽病者，气通而食塞。先食阻而后气梗者，是脏完而腑伤之也，先气梗而后食阻者，是腑完而脏伤之也。而总之咽通六腑而胃为之主，喉通五脏而肺为之宗。阳衰土湿，肺胃不降，浊气堙郁，则病痹塞，相火升炎，则病肿痛。下窍为阴，上窍为阳，阴之气浊，阳之气清。

　　清气凉而浊气热，故清气下陷，则凉泄于魄门，浊气上逆，则热结于喉咙也。

　　甘草桔梗射干汤

　　甘草（二钱，生） 桔梗（三钱） 半夏（三钱） 射干（三钱）

　　煎半杯，热嗽，徐服。

　　治咽喉肿痛生疮者。

　　贝母升麻鳖甲汤

　　贝母（三钱） 升麻（二钱） 丹皮（三钱） 元参（三钱） 鳖甲（三钱）

　　煎半杯，热嗽，徐服。

　　治喉疮脓成者。

　　
 卷八 七窍解 声音

　　 声音者，手太阴之所司也。肺藏气，而气之激宕则为声，故肺病则声为之不调，气病则声为之不畅，而气之所以病者，由于己土之湿。手阳明主令于燥金，手太阴化气于湿土，阳明旺则金燥而响振，太阴盛则土湿而声喑。譬之琴瑟箫鼓，遇晴明而清越，值阴晦而沉浊，燥湿之不同也。燥为阳而湿为阴，阳旺则气聚而不泄，气通而不塞。聚则响而通则呜，唇缺齿落而言语不清者，气之泄也，涕流鼻渊而声音不亮者，气之塞也。

　　然声出于气而气使于神。《灵枢?忧恚无言》︰喉咙者，气之所以上下者也。会厌者，声音之户也。口唇者，声音之扇也。舌者，声音之机也。悬雍者，声音之关也。颃颡者，分气之所泄也。横骨者，神气所使，主发舌者也。盖门户之开阖，机关之启闭，气为之也。而所以司其迟疾，时其高下，开阖适宜，而启闭中节者，神之所使也。是故久嗽而音哑者，病在声气，中风而不言者，病在神明。声气病则能言而不能响，神明病则能响而不能言。声气出于肺，神明藏于心，四十九难︰肺主五声，入心为言。缘声由气动，而言以神发也。

　　闻之妇人在军，金鼓不振。李少卿军中有女子，击鼓吉士而鼓不鸣。然则调声音者，益清阳而驱浊阴，一定之理也。

　　茯苓橘皮杏仁汤。

　　茯苓（三钱） 半夏（三钱） 杏仁（三钱） 百合（三钱） 橘皮（三钱） 生姜（三钱）

　　煎半杯，热服。

　　治湿旺气郁，声音不亮者。

　　百合桔梗鸡子汤

　　百合（三钱） 桔梗（三钱） 五味（一钱） 鸡子白（一枚）

　　煎半杯，去滓，入鸡子清，热服。

　　治失声喑哑者。

　　
 卷八 七窍解 须发

　　 须发者，手足六阳之所荣也。《灵枢?阴阳二十五人》︰手三阳之上者，皆行于头，阳明之经，其荣髭也，少阳之经，其荣眉也，太阳之经，其荣须也。足三阳之上者，亦行于头，阳明之经，其荣髯也，少阳之经，其荣须也，太阳之经，其荣眉也。凡此六经，血气盛则美而长，血气衰则恶而短。

