<!-- { "loadSidebar": true } -->
　　气统于肺，而肺气之降者，胃土之右转也，血藏于肝，而肝血之升者，脾土之左旋也。

　　凡经络脏腑之气，皆受于肺，凡经络脏腑之血，皆受于肝。戊土一降，而诸气皆降，己土一升则诸血皆升，脾土湿陷，则肝木下郁而血不上行，故脱失于大便。凝则为虑瘕，流则为沉痔。沉虑者，皆肝血之下陷，无二理也。

　　《灵枢?邪气脏腑病形》︰肾脉微涩，为不月、沉痔。血流于后，则为沉痔，血凝于前，则为不月，不月即虑瘕也。《金匮》︰少阳有寒者，其人下重便血，有热者，必痔。痔与下重便血，皆丙火之下陷火衰而陷者，则下重便血而不痔，火未衰而陷者，则下重便血而痔生。

　　要之痔家热在魄门，而脾与小肠，无不寒湿。缘丙火不虚则不陷，陷则下热而中寒。丙火上升而化寒水者，常也，下陷而不化寒水，是以生热。陷而不升，故热在魄门而不在肠胃也。

　　此病一成，凡遇中气寒郁，则火陷而痔发。无论其平日，即其痔发肛热之时，皆其寒湿内作之会，而医工不知也。经血陷流，习为熟路，岁久年深，时常滴漏，则为漏病，譬如器漏而水泄也。

　　茯苓石脂汤

　　茯苓（三钱） 丹皮（三钱） 桂枝（三钱） 芍药（四钱） 甘草（二钱） 干姜（二钱，炒）

　　赤石脂（三钱） 升麻（一钱）

　　煎大半杯，温服。

　　治痔漏肿痛下血。

　　肛热加黄连，木燥加阿胶。

　　卷十//  卷十/妇人解/ 经脉根原  卷十/妇人解/ 闭结  卷十/妇人解/ 崩漏  卷十/妇人解/ 先期后期  卷十/妇人解/ 结瘀紫黑  卷十/妇人解/ 经行腹痛  卷十/妇人解/ 热入血室  卷十/妇人解/ 杂病根原  卷十/妇人解/ 带下
 卷十

　　 妇人之证，率与男子无殊，惟其经脉胎产三十六病，则与丈夫不同。其源流通塞，实资于调燮，花萼长消，端赖于栽培。

　　降自后世，此义遂乖，伤 谷之忽寒，叹温泉之遽冱，泛桃花之巨浪，决瓠子洪波，乃使春华易蒌，秋实难成，胎伤卵破，女德无终，玉折兰摧，妇怨何极﹗仆本恨人，痛心在目，作妇人解。

　　
 卷十 妇人解 经脉根原

　　 经脉者，风木之所化生也。人与天地相参也，与日月相应也。（《灵枢经》语。）男子应日，女子应月，月满则海水西盛，鱼脑充，蚌蛤实，经脉溢，月晦则海水东盛，鱼脑减，蚌蛤虚，经脉衰。月有圆缺，阴有长消，经脉调畅，盈缩按时，月满而来，月亏而止者，事之常也。

　　金主收敛，木主疏泄，金敛而木不能泄，则过期不来，木疏而金不能敛，则先期而至，收敛之极，乃断绝而不行，疏泄之甚，故崩漏而不止。木郁或中变为热，水郁则始终皆寒，其重者，亡身而殒命，其轻者，绝产而不生，非细故也。

　　其凝而不解者，水寒而木郁也。肾肝阴旺，经脉凝冱，既堙郁而腐败，乃成块而紫黑，调经养血之法，首以崇阳为主也。

　　盖经水之原，化于己土，脾阳左旋，温升而生营血，所谓中焦受气取汁，变化而赤，是谓血也。（《灵枢经》语。）血藏于肝而总统于冲任，阴中阳盛，生意沛然，一承雨露，煦濡长养，是以成孕而怀子。譬之于土，阳气冬藏，水泉温暖，春木发扬，冻解冰消，暖气升腾，故万物生焉。使冬无地下之暖，虽有阳和司令，亦成寒谷不生矣。

　　后世庸工，全昧此理，滋阴凉血，伐泻生阳，变膏腴之坏，作不毛之地，推后凋之木，为朝华之草。目击此风，良深永叹﹗仲景垂温经一法，吹邹子之暖律，飘虞地之熏风，古训昭然，来者当熟复而详味也。

　　
 卷十 妇人解 闭结

　　 经脉闭结，缘于肝木之郁。血者，木中之津液也，木性喜达，木气条达，故经脉流行，不至结涩，木气郁陷，发生不遂，则经血凝滞，闭结生焉。

　　乙木既陷，甲木必逆，乙木遏陷，温气不扬，则生下热，甲木冲逆，相火不归，则生上热。

　　经脉燔蒸而升降阻格，内无去路，则蒸发皮毛，泄而为汗。汗出热退，皮毛既阖而经热又作。热日作而血日耗，汗日泄而阳日败，久而困惫 羸，眠食废损。人知其经热之盛，而不知其脾阳之虚，误以凉营泻热之药投之，脾阳颓败，速之死矣。其肝胆固属燥热，其脾肾则是湿寒，治当分别而调剂之，未可专用清凉也。

　　盖木生于水而长于土，乙木之温，即脾阳之左升也。水寒土湿，木气不达，抑郁盘塞，则经脉不通。以其生气失政而疏泄不行也，未有脾阳健运，木陷而血瘀者。其肝木之陷，咎在于脾，其胆木之逆，咎在于胃。己土不升，则戊土不降，中气莫运，故四维不转，非第肝胆之过也。若见其闭结，辄用开通，中气已亏，再遭攻下，强者幸生，弱者立毙，十全二三，甚非良法也。

　　桂枝丹皮桃仁汤

　　桂枝（三钱） 芍药（三钱） 丹皮（三钱） 桃仁（三钱） 甘草（二钱） 茯苓（三钱） 丹参（三钱）

　　煎大半杯，温服。

　　上热，加黄芩。中寒，加干姜。中气不足，加人参。血块坚硬，加鳖甲、 虫。脾郁，加砂仁。

　　
 卷十 妇人解 崩漏

　　 经脉崩漏，因于肝木之陷。肝木主生，生意畅遂，木气条达，则经血温升，不至下泄。

　　生意郁陷，木气不达，经血陷流，则病崩漏。

　　木气疏泄，血脏肝木而不致疏泄者，气举之也。气性降而血性升，气降于下，又随肝木而左升，血升于上，又随肺金而右降。血之在上者，有气以降之，血之在下者，有气以升之，是以藏而不泄也。肝木郁陷，升发不遂，气愈郁而愈欲泄。木欲泄而金敛之，故梗涩而不利，金欲敛而木泄之，故淋漓而不收。金能敛而木不能泄，则凝瘀而结塞，木能泄而金不能敛，则滂沛而横行。

　　其原全由于土败。土者，血海之堤防也，堤防坚固，则澜安而波平，堤防溃败，故泛滥而倾注。崩者，堤崩而河决，漏者，堤漏而水渗也。缘乙木生长于水土，水旺土湿，脾阳陷败，不能发达木气，升举经血，于是肝气下郁，而病崩漏也。后世庸医崩漏之法，荒唐悖谬，何足数也。

　　桂枝姜苓汤

　　甘草（二钱） 茯苓（三钱） 桂枝（三钱） 芍药（三钱） 干姜（三钱） 丹皮（三钱） 首乌（三钱）

　　煎大半杯，温服。

　　治经漏。

　　桂枝姜苓牡蛎汤

　　甘草（二钱） 茯苓（三钱） 桂枝（三钱） 芍药（三钱） 干姜（三钱） 丹皮（三钱） 首乌（三钱） 牡蛎（三钱）

　　煎大半杯，温服。

　　治血崩。

　　气虚，加人参。

　　
 卷十 妇人解 先期后期

　　 先期者，木气之疏泄，崩漏之机也，后期者，木气之遏郁，闭结之机也。其原总由于脾湿而肝陷，木气郁陷，不得发扬，则经血凝瘀，莫能通畅，无论先期后期，血必结涩而不利。

　　其通多而塞少者，木气泄之，故先期而至。以经血上行，则血室不见其有余，必月满阴盈而后来，血陷则未及一月，而血室已盈，是以来早。其塞多而通少者，木不能泄，则后期而至。以木气郁遏，疏泄不行，期过一月，而积蓄既多，血室莫容，然后续下，是以来迟也。

　　桂枝姜苓汤

　　丹皮（三钱） 甘草（二钱） 茯苓（三钱） 首乌（三钱） 干姜（三钱） 桂枝（三钱） 芍药（三钱）

　　煎大半杯，温服。

　　治经水先期。

　　姜苓阿胶汤

　　丹皮（三钱） 甘草（二钱） 桂枝（三钱） 茯苓（三钱） 干姜（三钱） 丹参（三钱） 首乌（三钱） 阿胶（三钱）

　　煎大半杯，温服。

　　治经水后期。

　　
 卷十 妇人解 结瘀紫黑

　　 经水结瘀紫黑，血室寒冱而凝涩也。血之为性，温则行，寒则滞，滞久则堙郁而腐败，是以成块而不鲜。此以土湿水寒，木气郁塞之故。庸工谓之血热，据其木郁生热，而昧其水土之湿寒，祸世非小也。

　　苓桂丹参汤

　　丹皮（三钱） 甘草（二钱） 干姜（三钱） 茯苓（三钱） 桂枝（三钱） 丹参（三钱）

　　煎大半杯，温服。

　　
 卷十 妇人解 经行腹痛

　　 经行腹痛，肝气郁塞而刑脾也。缘其水土湿寒，乙木抑遏，血脉凝涩不畅。月满血盈，经水不利，木气壅迫，疏泄莫遂，郁勃冲突，克伤脾脏，是以腹痛。

　　中气不运，胃气上逆，则见恶心呕吐之证。血下以后，经脉疏通，木气松和，是以痛止。此多绝产不生。温燥水土，通经达木，经调痛去，然后怀子。

　　其痛在经后者，血虚肝燥，风木克土也。以经后血虚，肝木失荣，枯燥生风，贼伤上气，是以痛作也。

　　苓桂丹参汤

　　丹皮（三钱） 甘草（二钱） 丹参（三钱） 干姜（三钱） 桂枝（三钱） 茯苓（三钱）

　　煎大半杯，温服。

　　治经前腹痛。

　　归地芍药汤

　　当归（三钱） 地黄（三钱） 甘草（二钱） 桂枝（三钱） 茯苓（三钱） 首乌（三钱） 芍药（三钱）

　　煎大半杯，温服。

　　治经后腹痛。

　　
 卷十 妇人解 热入血室

　　 经水适来之时，外感中风，发热恶寒，七八日后，六经既遍，表解脉迟，热退身凉而胸胁痞满，状如结胸，语言谵妄，神识不清，此谓热入血室也。以少阳之经，下胸贯膈而循胁里。

　　少阳厥阴，表里同气，血藏于厥阴，热入血室，同气相感，自厥阴而传少阳。甲木逆升，经气不降，横塞胸胁，故状如结胸。君相感应，相火升炎而烁心液，故作谵语。肝主血，心主脉，血行脉中，血热则心病也。

　　盖经下之时，血室新虚，风伤卫气，卫气闭敛，营郁热发，热自经络而入血室，势所自然。宜清厥阴少阳之经，泻热而凉血也。

　　柴胡地黄汤

　　柴胡（三钱） 黄芩（三钱） 甘草（二钱） 芍药（三钱） 丹皮（三钱） 地黄（三钱）

　　煎大半杯，温服。

　　表未解者，加苏叶、生姜。

　　
 卷十 妇人解 杂病根原

　　 妇人之病，多在肝脾两经。土湿木郁，生气不达，奇邪淫 ，百病丛生。而阳虚积冷者多，阴虚结热者少，以其燥热在肝胆，湿寒在脾肾。土湿木郁而生表热者，十之八九，土燥水亏而生里热者，百无一二也。

　　
 卷十 妇人解 带下

