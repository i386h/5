<!-- { "loadSidebar": true } -->
　　 带下者，阴精之不藏也。相火下衰，肾水澌寒，经血凝瘀，结于少腹，阻格阴精上济之路，肾水失藏，肝木疏泄，故精液淫 ，流而为带。带者，任脉之阴旺，带脉之不引也。

　　五脏之阴精，皆统于任脉，任中阳秘，带脉横束，环腰如带，为之收引，故精敛而不泄，任脉寒冱，带脉不引，精华流溢，是谓带下。水下泄则火上炎，故多有夜热毛蒸，掌烦口燥之证。

　　而下寒上热之原，则过不在于心肾，而在于脾胃之湿。盖气根于肾，坎之阳也，升于木火而藏于肺，血根于心，离之阴也，降于金水而藏于肝。金性收敛而木性生发，金随胃降，收敛之政行，离阴下潜而化浊阴，是心气凉而水暖，木从脾升，生发之令畅，坎阳上达而化清阳，是以血温而火清。阳不郁则热不生，阴不郁则寒不作也。土湿则脾胃不运，阴阳莫交，阳上郁而热生于气，阴下郁而寒生于血。血寒，故凝涩而瘀结也。

　　仲景温经一汤，温中去湿，清金荣木，活血行瘀，诚为圣法。至于瘀血坚凝，则用土瓜根散，精液滑泄，则用矾石丸，法更密矣。

　　温经汤

　　人参（三钱） 甘草（二钱） 干姜（三钱） 桂枝（三钱） 茯苓（三钱） 丹皮（三钱） 当归（三钱） 阿胶（三钱） 麦冬（三钱） 芍药（三钱） 芎 （二钱） 茱萸（二钱） 半夏（三钱）

　　煎一杯，温服。

　　治妇人带下，及少腹寒冷，久不受胎，或崩漏下血，或经来过多，或至期不来。

　　阴精流泻，加牡蛎。瘀血坚硬，加桃仁、鳖甲。

　　  卷十/妇人解/ 骨蒸  卷十/妇人解/ 胎妊解  卷十/妇人解/ 结胎  卷十/妇人解/ 堕胎  卷十/妇人解/ 胎漏  卷十/妇人解/ 产后根原
 卷十 妇人解 骨蒸

　　 骨蒸者，肝木之不达也。肝木生于肾水，阳根在水，春气一交，随脾土左升，则化肝木。木气升发，和煦温畅，及臻夏令，水中之阳，尽达于九天，则木化而为火。木火生长，是以骨髓清凉，下热不生。水寒土湿，肝木不升，温气下郁，陷于肾水，则骨蒸夜热，于是病焉，以肾主骨也。

　　肝木郁陷而生下热，则胆木冲逆而生上热。肝木下陷，必克脾土，胆木上逆，必克胃土。脾胃俱病，上不能容而下不能化，饮食减损，肌肉消瘦，淹滞缠绵，渐至不起。

　　庸医不解，以为阴虚，率以滋阴泻热之剂，愈败土气。土败阳伤，无有不死也。是宜燥土暖水，升达木气。木郁条达，热退风清，骨蒸自愈。原非阴虚血热之证，清凉之品，未可过用以伐中气也。

　　苓桂柴胡汤

　　茯苓（三钱） 甘草（二钱） 丹皮（三钱） 桂枝（三钱） 芍药（三钱） 柴胡（三钱） 半夏（三钱）

　　煎大半杯，温服。

　　热蒸不减，加生地、黄芩。蒸退即用干姜、附子，以温水土。

　　
 卷十 妇人解 胎妊解

　　 胎妊者，土气所长养也。两精相搏，二气妙凝，清升浊降，阴阳肇基。血以濡之，化其神魂，气以煦之，化其精魄，气统于肺，血藏于肝，而气血之根，总原于土。土者，所以滋生气血，培养胎妊之本也。木火以生长之，金水以收成之，土气充用，四维寄旺，涵养而变化之，五气皆足，十月而生矣。

　　土衰而四维失灌，藏气不浓，则木不能生，生气不浓，则火不能长，长气不浓，则金不能收，收气不浓，则水不能成。生长之气薄，则胎不发育，收成之气薄，斯胎不坚完。木火衰乃伤堕于初结之月，金水弱乃殒落于将成之时。

　　血生于木火，气化于水金，而土则四象之中气也，故养胎之要，首在培土。土运则清其火金而上不病热，暖其水木而下不病寒。木温而火清，则血流而不凝也，金凉而水暖，则气行而不滞也，气血环抱而煦濡之，形神巩固，永无半产之忧矣。

　　
 卷十 妇人解 结胎

　　 胎妊之胎，生长资乎木火，收成藉乎金水。土者，四象之母，其 变化，煦濡滋养，全赖乎土，脾以己土而主升，升则化阳而善消，胃以戊土而主降，降则化阴而善受。胎之初结，中气凝蹇，升降之机，乍而堙郁，冲和之气，渐而壅满。其始胃气初郁，滋味厌常而喜新。

　　及其两月胎成，则胃气阻逆，恶心呕吐，食不能下。迟而中气回环，胃土续降，然后能食。

　　胃土降，则心火下行而化水，脾土升，则肾水上交而化火，胎气在中，升降不利，乃水偏于下润而火偏于上炎。水润下者，火不交水而坎阳虚也，火炎上者，水不济火，而离阴弱也，是故妊娠之证，下寒而上热，妊娠之脉，尺微而寸洪。仲景《金匮》︰妇人得平脉，阴脉小弱，其人渴，不能食，无寒热，名妊娠，寸为阳，尺为阴，阴脉小弱者，尺之微也。《素问?平人气象论》︰妇人手少阴脉动甚者，妊子也。手少阴之经，循 内后廉，而走小指，脉动在神门，（神门﹗在掌后锐骨之中。）虽非寸口，然太阴之左寸，亦可以心候，神门脉动者，寸口必动。手少阴脉动者，寸之洪也。推之，左寸脉动者，右寸必动，男胎动于左寸，女胎动于右寸，亦自然之理也。十九难︰男脉在关上，女脉在关下。男子寸大而尺小，女子寸小而尺大者，常也。

　　胎气一结，虚实易位，大小反常，缘于中气之壅阻也。阴阳郁格，最易为病，法宜行郁理气为主，未可遽用填补之剂也。

　　豆蔻苓砂汤

　　白蔻（一钱，生，研） 杏仁（二钱） 甘草（一钱） 砂仁（一钱，炒，研） 芍药（二钱）

　　丹皮（三钱） 茯苓（三钱） 橘皮（一钱）

　　煎大半杯，温服。

　　治胎孕初结，恶心呕吐，昏晕燥渴。

　　证缘中气郁阻，胃土不降，以此开郁降浊，清胆火而行肝血。内热加清凉之味，内寒加温暖之品，酌其脏腑阴阳而调之。

　　
 卷十 妇人解 堕胎

　　 胎之结也，一月二月，木气生之，三月四月，火气长之，五月六月，土气化之，七月八月，金气收之，九月十月，水气成之，五气皆足，胎完而生矣。而土为四象之母，始终全藉乎土，土中阳旺，则胎气发育，十月满足，不至于坠。

　　盖胎妊之理，生发乎木火，收藏于金水，而四象之推迁，皆中气之转运也。阳蛰地下，左旋而化乙木，和煦温畅，万物资生者，己土之东升也，阴凝天上，右转而化辛金，清凉肃杀，万宝告成者，戊土之西降也。木升火化而胎气畅茂，金降水生而胎气坚完。生长之气衰，则胎坠于初结，收成之力弱，则胎殒于将完，其实皆土气之虚也。土生于火而克于木，火旺则土燥而木达，火衰则土湿而木郁。乙木郁陷，而克己土，土气困败，胎妊失养，是以善坠。

　　胎妊欲坠，腰腹必痛，痛者，木陷而克土也。木生于水而长于土，土湿水寒，乙木乃陷。三十六难︰命门者，诸精神之民舍，原气之所系，男子以藏精，女子以击胞。命门阳败，肾水澌寒，侮土灭火，不生肝木，木气郁陷，而贼脾土，此胎孕坠伤之原也。

　　姜桂苓参汤

　　甘草（二钱） 人参（三钱） 茯苓（三钱） 干姜（三钱） 桂枝（三钱） 丹皮（三钱）

　　煎大半杯，温服。

　　腹痛，加砂仁、芍药。

　　
 卷十 妇人解 胎漏

　　 结胎之后，经水滋养子宫，化生血肉，无有赢余，是以断而不行，其胎结而经来者，必有瘀血阻格。缘胎成经断，血室盈满，不复流溢。肝脾阳弱，莫能行血，养胎之余，易致堙瘀。

　　瘀备蓄积，阻碍经络，胎妊渐长，隧道壅塞。此后之血，不得上济，月满阴盈，于是下漏。

　　按其胎之左右，必有 块。或其平日原有宿 ，亦能致此。

　　若内无瘀血，则是肝脾下陷，经血亡脱，其胎必坠。若血下而腹痛者，则是胞气壅碍，土郁木陷，肝气贼脾也，《金匮》名为胞阻。

　　宜疏木达郁，而润风燥，其漏血腹痛自止。

　　桂枝地黄阿胶汤

　　甘草（二钱） 地黄（三钱） 阿胶（三钱） 当归（三钱） 桂枝（三钱） 芍药（三钱） 茯苓（三钱） 丹皮（三钱）

　　煎大半杯，温服。

　　治妊娠下血腹痛者。

　　桂枝茯苓汤

　　桂枝（三钱） 茯苓（三钱） 甘草（二钱） 丹皮（三钱） 芍药（三钱） 桃仁（三钱）

　　煎大半杯，温服。

　　治妊娠下血， 块连胎者。

　　轻者作丸，缓以消之。

　　
 卷十 妇人解 产后根原

　　 产后血虚气惫，诸病丛生，病则永年毕世，不得平复。弥月之后，气血续旺，乃可无虑。盖妊娠之时，胎成一分，则母气盗泄一分，胎气渐成，母气渐泄，十月胎完，而母气耗损十倍。寻常不过数胎，而人已衰矣。母气传子，子壮则母虚，自然之理也。

　　但十月之内，形体虽分，而呼吸关通，子母同气，胎未离腹，不觉其虚。及乎产后，胎妊已去，气血未复，空洞虚豁，不得充灌，动即感伤，最易为病。胎时气滞血瘀，积瘀未尽，瘕续成者，事之常也。气血亏乏，脾虚肝燥，郁而克土，腹痛食减者，亦复不少。而痉、冒、便难，尤为易致，是谓产后三病。

　　血弱经虚，表疏汗泄，感袭风寒，是以病痉。痉者，筋脉挛缩，头摇口噤，项强而背折也。

　　气损阳亏，凝郁内陷，群阴闭束，是以病冒。冒者，清气幽埋，不能透发，昏溃而迷罔也。

　　津枯肠燥，阴凝气结，关窍闭涩，是以便难。便难者，糟粕艰阻，不得顺下，原于道路之梗塞，非关阳旺而火盛也。

　　总之，胎气生长，盗泄肝脾，土虚木贼，为诸病之本。土气不亏，不成大病也。

　　桃仁鳖甲汤

　　桃仁（三钱） 鳖甲（三钱） 丹皮（三钱） 丹参（三钱） 桂枝（三钱） 甘草（二钱）

　　煎大半杯，温服。

　　治瘀血蓄积，木郁腹痛者。

　　内热，加生地。内寒。加干姜。

　　桂枝丹皮地黄汤

　　桂枝（三钱） 芍药（三钱） 甘草（二钱） 丹皮（三钱） 地黄（三钱） 当归（三钱）

　　煎大半杯，温服。

　　治脾虚肝燥，木郁克土，腹痛食减，渴欲饮水者。

　　气虚，加人参。水寒土湿，加干姜、茯苓。

　　桂枝栝蒌首乌汤

　　桂枝（三钱） 芍药（三钱） 栝蒌根（三钱） 首乌（三钱） 生姜（三钱） 大枣（三枚） 甘草（二钱）

　　煎大半杯，温服。

　　治风伤卫气，而病柔痉，发热汗出者。

　　葛根首乌汤

