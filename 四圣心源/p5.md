<!-- { "loadSidebar": true } -->
　　  卷二//  卷二/六气解/ 六气名目  卷二/六气解/ 六气从化  卷二/六气解/ 六气偏见  卷二/六气解/ 本气衰旺  卷二/六气解/ 厥阴风木  卷二/六气解/ 少阳相火  卷二/六气解/ 少阴君火  卷二/六气解/ 太阴湿土  卷二/六气解/ 阳明燥金  卷二/六气解/ 太阳寒水  卷二/六气解/ 六气治法  卷二/六气解/ 六气治法 治厥阴风木法  卷二/六气解/ 六气治法 治少阴君火法  卷二/六气解/ 六气治法 治少阳相火法  卷二/六气解/ 六气治法 治太阴湿土法  卷二/六气解/ 六气治法 治阳明燥金法  卷二/六气解/ 六气治法 治太阳寒水法
 卷二 六气解 太阳寒水

　　 寒者，太阳水气之所化也，在天为寒，在地为水，在人为膀胱，太阳以寒水主令，足太阳膀胱，水也，手太阳小肠，火也，火水异气而以寒水统之，缘水位于下而生于上。离中之阴，水之根也，离阴降而下交坎位而化水，水降于火，是以丙火化气于壬水。火化而为水，则热从寒化，故太阳之气，水火并统，而独以寒水名也。

　　水性本寒，少阳三焦之火，随太阳而下行，水得此火，应当不寒。不知水之不寒者，癸水而非壬水也。盖水以蛰藏为性，火秘于内，水敛于外，是谓平人。木火主里，曰内而生长之，故里气常温，金水主表，自外而收藏之，故表气常清。血生于木火，故血温而内发，气化于金水，故气清而外敛。人之经脉，厥阴在里，春气之内生也，次则少阴，夏气之内长也，次则阳明，秋气之外收也，太阳在表，冬气之外藏也。阳藏则外清而内温，阳泄则内寒用外热。外易寒水而为热火，内易温泉而为寒冰，外愈热而内愈寒，生气绝根，是以死也。

　　癸水温而壬水寒则治，癸水寒而壬水热则病。癸水病则必寒，壬水病则多热。以丁火化于癸水，故少阴之脏，最易病寒，壬水化于丙火，故太阳之腑，最易病热。是以病寒者，独责癸水而不责壬水，病热者，独责壬水而不责癸水也。

　　
 卷二 六气解 六气治法

　　 仲景《伤寒》，以六经立法，从六气也。六气之性情形状，明白昭揭，医必知此，而后知六经之证。

　　六经之变化虽多，总不外乎六气，此义魏晋而后，绝无解者。先圣之法，一线莫传，凌夷至于今日，不堪问矣。

　　
 卷二 六气解 六气治法

　　 

　　桂枝苓胶汤

　　甘草 桂枝 白芍 茯苓 当归 阿胶 生姜 大枣上热加黄芩。下寒加干姜、附子。

　　
 卷二 六气解 六气治法

　　 

　　黄连丹皮汤

　　黄连 白芍 生地 丹皮少阴病，水胜火负，最易生寒。若有下寒，当用椒、附。

　　
 卷二 六气解 六气治法

　　 

　　柴胡芍药汤

　　柴胡 黄芩 甘草 半夏 人参 生姜 大枣 白芍
 卷二 六气解 六气治法

　　 

　　术甘苓泽汤

　　甘草 茯苓 白术 泽泻
 卷二 六气解 六气治法

　　 

　　百合五味汤

　　百合 石膏 麦冬 五味
 卷二 六气解 六气治法

　　 

　　甘姜附汤

　　甘草 茯苓 干姜 附子太阳病，最易化生湿热，以化气于丙火，而受制于湿土也。若有湿热，当用栀、膏之类。

　　
 卷三

　　 六腑化谷，津液布扬，流溢经络，会于气口，气口成寸，以决死生。微妙在脉，不可不察。

　　医法无传，脉理遂湮，金简长封，玉字永埋。方书累架，七诊之义无闻，医录连床，九候之法莫着，既迷罔于心中，复绵昧于指下，使踟蹰之余，命饱庸妄之毒手。顾此恨恨，废卷永怀，作脉法解。

　　
 卷三 脉法解 寸口脉法

　　 饮食入胃，腐化消磨，手太阴散其精华，游溢经络，以化气血。气血周流，现于气口，以成尺寸。

　　气口者，手太阴肺经之动脉也。关前为寸，关后为尺，尺为阴而寸为阳，关者，阴阳之中气也。寸口在鱼际之分，关上在大渊之分，尺中在经渠之分。

　　心与小肠，候于左寸，肺与大肠，候于右寸，肝胆候于左关，脾胃候于右关，肾与膀胱，候于两尺，心主三焦，随水下蛰，亦附此焉。《素问?脉要精微论》︰尺内两傍，则季胁也，尺外以候肾，尺里以候腹。中附上，左外以候肝，内以候膈，右外以候胃，内以候脾，两关部也。上附上，右外以候肺，内以候胸中，左外以候心，内以候膻中，两寸部也。前以候前，后以候后。上竟上者，胸喉中事也。下竟下者，少腹腰股膝胫足中事也。谨调尺寸，而表里上下，于此得矣。

　　盖肺主藏气，而朝百脉，十二经之气，皆受之于肺。平旦寅初，肺气流布，起于寸口，营运十二经中，周而复始。一日一夜，五十度毕，次日平旦寅初，复会于寸口。寸口者，脉之大会，（此曰寸口，乃寸尺三部之总名，非但鱼际己也。）故十二经之盛衰，悉见于此。《灵枢?经脉》︰经脉者，常不可见也，其虚实也，以气口知之，此气口所以独为五脏主也。（气口即寸口手之三阳，自手走头，大小肠腑虽至浊，而经行头上，则为至清，故与心肺同候于两寸，越人十难，实为定法。近人乃欲候大小肠于两尺，乖谬极矣﹗）

　　
 卷三 脉法解 寸口人迎脉法

　　 气口者，手太阴经之动脉，在鱼际之下，人迎者，足阳明经之动脉，在结喉之旁。太阴行气于三阴，故寸口可以候五脏，阳明行气于三阳，故人迎可以候六腑。以太阴为五脏之首，阳明为六腑之长也。

　　脏阴盛则人迎小而寸口大，虚则人迎大而寸口小，腑阳衰则寸口大而人迎小，旺则寸口小而人迎大。《灵枢?禁服》︰寸口主中，人迎主外，春夏人迎微大，秋冬寸口微大，如是者，命曰平人。人迎大一倍于寸口，病在足少阳，一倍而躁，在手少阳。人迎二倍，病在足太阳，二倍而躁，在手太阳。人迎三倍，病在足阳明，三倍而躁，在手阳明。盛则为热，虚则为寒，紧则病痹，代则乍甚乍闲。人迎四倍，且大且数，名曰溢阳，溢阳为外格，死不治。寸口大一倍于人迎，病在足厥阴，一倍而躁，在手厥阴。寸口二倍，病在足少阴，二倍而躁，在手少阴。寸口三倍，病在足太阴，三倍而躁，在手太阴。盛则胀满、寒中、食不化，虚则热中、出麋、少气、溺色变，紧则痛痹，代则乍痛乍止。寸口四倍，且大且数，名曰溢阴，溢阴为内关，死不治。《灵枢?经脉》︰人迎与脉口（即寸口也。）俱盛四倍以上，命曰关格，关格者，与之短期。《灵枢?五色》︰人迎盛坚者，伤于寒，气口盛坚者，伤于食。以气口主里，伤食则阴郁于内，故气口盛坚，人迎主表，伤寒则阳郁于外，故人迎盛坚。此诊寸口人迎之法也。（寸口人迎之脉，载在经文，后世乃有左为人迎、右为气口之说，无稽妄谈，不足辨也。）

　　
 卷三 脉法解 三部九候脉法

　　 十二经皆有动脉，上部之动脉在头，中部之动脉在手，下部之动脉在足，是为三部。一部三候，是为九候。《素问?三部九候论》︰人有三部，部有三候。三候者，有天、有地、有人也。

　　上部天，两额之动脉，足少阳之颔厌也，上部地，两颊之动脉，足阳明之地仓、大迎也，上部人，耳前之动脉，手少阳之和 也。中部天，手太阴之太渊、经渠也，中部地，手阳明之合谷也，中部人，手少阴之神门也。下部天，足厥阴之五里也，下部地，足少阴之太溪也，下部人，足太阴之箕门也。

　　下部之天以候肝，地以候肾，人以候脾胃之气。中部之天以候肺，地以候胸中之气，人以候心。上部之天以候头角之气，地以候口齿之气，人以候耳目之气也。下部之天，女子则取太冲。下部之人，胃气则候于阳明之冲阳，仲景谓之趺阳。此三部九候之法也。（《难经》︰三部者，寸关尺也，九候者，浮中沉也，与《素问》不同，此一部中之三部九候也，另是一法。）

　　
 卷三 脉法解 脏腑脉象

　　 五脏为阴，六腑为阳，阴阳既殊，脉象攸分。肝脉弦，心脉洪，脾脉缓，肺脉涩，肾脉沉。

　　其甚者为脏，其微者为腑。《难经》︰心脉急甚者，肝邪干心也，微急者，胆邪干小肠也。

　　心脉大甚者，心邪自干心也，微大者，小肠邪自干小肠也。心脉缓甚者，脾邪干心也，微缓者，胃邪干小肠也。心脉涩甚者，肺邪干心也，微涩者，大肠邪干小肠也。心脉沉甚者，肾邪干心也，微沉者，膀胱邪干小肠也。其它脏腑，依此类推。甚者沉而得之，微者浮而得之。

　　大抵腑脉浮数，脏脉沉迟，仲景脉法︰浮为在表，沉为在里，数为在腑，迟为在脏是也。盖阳外阴内，一定之理。腑气内交，脏气外济，则阴阳平而脉息调。腑病则气不内交，是以但浮而不沉，脏病则气不外济，是以但沉而不浮也。（观越人十难一脉十变之义，大肠、小肠俱候于心脉，可知欲候大小肠于两尺之误﹗）

　　
 卷三 脉法解 四时脉体

　　 天地之气，生长于春夏，收藏于秋冬。人与天地同气也，阳气生长，则脉浮升，阴气收藏，则脉沉降，是以春之脉升，夏之脉浮，秋之脉降，冬之脉沉。

　　《素问?脉要精微论》︰天地之变，阴阳之应，彼春之暖，为夏之暑，彼秋之忿，为冬之怒。四变之动，脉与之上下，以春应中规，夏应中矩，秋应中衡，冬应中权。是故冬至四十五日，阳气微上，阴气微下，夏至四十五日，阴气微上，阳气微下。阴阳有时，与脉为期，春日浮，如鱼之游在波，夏日在肤，泛泛乎万物有余，秋日下肤，蛰虫将去，冬日在骨，蛰虫周密，君子居室。升降浮沉，随时变更，寸脉本浮，而一交秋冬，则见沉意，尺脉本沉，而一交春夏，则见浮机。此气化一定，毫发不爽也。

　　仲景脉法︰春弦秋浮，冬沉夏洪。弦者，浮升之象。洪者，浮之极也。浮者，金气方收，微有降意，而未能遽沉。大约春脉沉而微浮，夏则全浮，秋脉浮而微沉，冬则全沉。仲景脉法，原与经义相同耳。

　　
 卷三 脉法解 真脏脉义

　　 土者，四维之中气也。脾以阴土而含阳气，故脾阳左升则化肝木，胃以阳土而胎阴气，故胃阴右降则化肺金。金降于北，凉气化寒，是谓肾水，木升于南，温气化热，是谓心火。肺、肝、心、肾，四象攸分，实则脾胃之左右升降而变化者也。

