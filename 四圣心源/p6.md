<!-- { "loadSidebar": true } -->
　　脾胃者，四脏之母，母气亏败，四子夫养，脉见真脏，则人死焉，故四脏之脉，必以胃气为本。肝脉弦，心脉钩，肺脉毛，肾脉石，脾胃脉缓。其弦钩毛石而缓者，是四脏之有胃气也。其弦钩毛石而不缓者，是谓真脏脉。真脏脉见，胃气败竭，必死不救也。玉机真脏论︰脾脉者，土也，孤脏以灌四旁者也。平人气象论︰平人之常气禀于胃，胃者，平人之常气也，人无胃气曰逆，逆者死。人以水谷为本，故人绝水谷则死，脉无胃气亦死。所谓无胃气者，但得真脏脉，不得胃气也。

　　所谓真脏脉者，真肝脉至，中外急，如循刀刃责责然，如按琴瑟弦，色青白不泽，毛折，乃死。真心脉至，坚而搏，如循薏苡子累累然，色赤黑不泽，毛折，乃死。真脾脉至，弱而乍数乍疏，色黄青不泽，毛折，乃死。真肺脉至，大而虚，如以毛羽中人肤，色白赤不泽，毛折，乃死。真肾脉至，搏而绝，如指弹石辟辟然，色黑黄不泽，毛折，乃死。诸真脏脉见者，皆死不治也。

　　五脏者，皆禀气于胃，胃者，五脏之本也。脏气者，不能自致于手太阴，必因于胃气，乃至于手太阴也，故五脏各以其时，自胃而至于手太阴。邪气胜者，精气衰也，病甚者，胃气不能与之俱至于手太阴，故真脏之气独见。独见者，病胜脏也，故曰死。

　　盖土位乎中，一身之元气也。土生于火而死于水，故仲景垂训，以少阴负趺阳为顺。少阴水胜，则火灭而土败也。自医法失传，后世庸愚，乃滋阴泻阳，补水灭火，以败胃气。以此毒天下，而民从之，良可哀也﹗
 卷三 脉法解 浮沉大小

　　 五脏之脉，心肺俱浮，肾肝俱沉，脾胃居沉浮之间。阳浮而阴沉，其性然也。

　　然阳主降而阴主升，阳体虽浮而内含降意，则浮中带沉，阴体虽沉而内含升意，则沉中带浮。沉而微浮，则阴不下走，浮而微沉，则阳不上飞。若使寸脉但浮而不沉，则阳气上逆而不交于阴，尺脉但沉而不浮，则阴气下陷而不交于阳，水火分离，下寒上热，诸病生矣。

　　升降阴阳之权，全在乎中。中者，土也，己土升则乙木上达而化清阳，戊土降则辛金下行而化浊阴。阴阳交济，是以寸不但浮而尺不但沉。

　　土之所以升降失职者，木刑之也。木生于水而长于土，土气冲和，则肝随脾升，胆随胃降，木荣而不郁。土弱而不能达木，则木气郁塞，肝病下陷而胆病上逆。木邪横侵，土被其贼，脾不能升而胃不能降，于是两关之脉大。左关之大者，肝脾之郁而不升也，右关之大者，胆胃之郁而不降也。胆木化气于相火，胆木右降，则相火下蛰而不上炎，胆木逆升，相火上炎而刑金，肺金被克，清气郁蒸，而生上热，于是右寸之脉亦大。肝木主升，肝木不升，生意抑遏而生下热，于是左尺之脉亦大。右寸之大者，肺金之上逆也。左尺之大者，肝木之下陷也。

　　胃主降浊，胃逆则浊气上填，仓廪不纳，恶心呕吐之病生焉。脾主升清，脾陷则清气下瘀，水谷不消，胀满泄利之病生焉。肺藏气而性降，肝藏血而性升，金逆则气不清降而上郁，木陷则血不温升而下脱。肺主收敛，肝主疏泄，血升而不至于流溢者，赖肺气之收敛也，气降而不至于固结者，赖肝血之疏泄也。木陷则血脱于下，而肺金失敛，则血上溢，金逆则气郁于上，而肝木不升，则气下结。推之，凡惊悸、吐衄、盗汗、遗精之病，皆金气不能降敛，淋癃、泄痢、嗳腐、吞酸之病，皆木气不能生发。

　　金逆而莫收敛，则君火失根而左寸亦大，木陷而行疏泄，则相火下拔而右尺亦大。

　　大者、有余之象也，于其有余之中，得其不足之意，则脉之妙解而医之至数也。经所谓大则病进者，别有玄机，非后世医书阳盛阴虚之说也。

　　
 卷三 脉法解 二十四脉

　　 浮沉者，阴阳之性也。《难经》︰呼出心与肺，吸入肾与肝，呼吸之间，脾受谷味也，其脉在中。阳性浮而阴性沉，呼出为阳，心肺之气也，吸入为阴，肾肝之气也。

　　心肺之脉俱浮，浮而大散者，心也，浮而短涩者，肺也。肾肝之脉俱沉，沉而濡实者，肾也，沉而牢长者，肝也。脾居阴阳之中，其气在呼吸之交，其脉在浮沉之半，其位曰关。关者，阴阳之关门，阴自此升而为寸，阳自此降而为尺，阖辟之权，于是在焉，故曰关也。

　　阳盛则寸浮，阴盛则尺沉，阴盛于里，阳盛于表。仲景脉法︰浮为在表，沉为在里，一定之法也。然浮沉可以观表里，不可以定阴阳。三难︰关以前者，阳之动也，脉当见九分而浮，过者法曰太过，减者法曰不及。遂上鱼为溢此阴乘之脉也。关以后者，阴之动也，脉当见一寸而沉，过者法曰太过，减者法曰不及。遂入尺为覆，此阳乘之脉也。阳乘阴位，则清气不升，故下覆于尺，阴乘阳位，则浊气不降，故上溢于鱼。溢者，浮之太过而曰阴乘，覆者，沉之太过而曰阳乘，是则浮不可以为阳而沉不可以为阴，浮沉之中，有虚实焉。浮之损小，沉之实大，是阳虚于表而实于里也，沉之损小，浮之实大，是阳虚于里而实于表也。浮大昼加，沉细夜加，浮大昼死，沉细夜死。诊者当于浮沉之中，参以虚实也。

　　
 卷三 脉法解 二十四脉

　　 迟数者，阴阳之气也。九难︰数者，腑也，迟者，脏也，数则为热，迟则为寒。经脉之动，应乎漏刻，一呼再动，一吸再动，呼吸定息而脉五动，气之常也。过则为数，减则为迟。脏阴而腑阳，数则阳盛而为腑，迟而阴盛而为脏，阳盛则热，阴盛则寒。数之极，则为至，迟之极，则为损。一定之法也。

　　然迟不尽寒，而数不尽热。脉法︰趺阳脉迟而缓，胃气如经也。寸口脉缓而迟，缓则阳气长，迟则阴气盛，阴阳相抱，营卫俱行，刚柔相得，名曰强也。是迟缓者，趺阳寸口之常脉，未可以为寒也。曰︰病患脉数，数为热，当消谷引食，而反吐者，以发其汗，令阳气微，膈气虚，脉乃数也。数为客热，不能消谷，胃中虚冷故也。是数者，阳明之阳虚，未可以为热也。

　　凡脉或迟或数，乖戾失度，则死。十四难︰一呼再至曰平，三至曰离经，四至曰夺精，五至曰死，六至曰命绝，此至之脉也。一呼一至曰离经，二呼一至曰夺精，三呼一至曰死，四呼一至曰命绝，此损之脉也。人之将死，脉迟者少，脉数者多。阳气绝根，浮空欲脱，故脉见疾数。大概一息七八至以上，便不可救。虚劳之家，最忌此脉。若数加常人一倍，一息十至以上，则死期迫矣。

　　  卷三//  卷三/脉法解/ 寸口脉法  卷三/脉法解/ 寸口人迎脉法  卷三/脉法解/ 三部九候脉法  卷三/脉法解/ 脏腑脉象  卷三/脉法解/ 四时脉体  卷三/脉法解/ 真脏脉义  卷三/脉法解/ 浮沉大小  卷三/脉法解/ 二十四脉 浮沉  卷三/脉法解/ 二十四脉 迟数  卷三/脉法解/ 二十四脉 滑涩  卷三/脉法解/ 二十四脉 大小  卷三/脉法解/ 二十四脉 长短  卷三/脉法解/ 二十四脉 缓紧  卷三/脉法解/ 二十四脉 石芤  卷三/脉法解/ 二十四脉 促结  卷三/脉法解/ 二十四脉 弦牢  卷三/脉法解/ 二十四脉 濡弱  卷三/脉法解/ 二十四脉 散伏  卷三/脉法解/ 二十四脉 动代
 卷三 脉法解 二十四脉

　　 滑涩者，阴阳之体也。滑则血盛而气虚，涩则血虚而气盛。肝藏血而肺藏气，故肝脉滑而肺脉涩。肺性收敛，肝性生发，收敛则涩，生发则滑。金自上敛，木自下发，是以肺脉浮涩而肝脉沉滑。敛则气聚，发则气散，是以肺脉涩短而肝脉滑长。气，阳也，而含阴，血，阴也，而抱阳，故滑为阳而涩为阴。脉法︰大、浮、数、动、滑，此名阳也，沉、涩、弱、弦、微，此名阴也。以金水之性收藏，木火之性生长，收则浮涩而生则沉滑，长则浮滑而藏则沉涩。

　　滑者，生长之意，涩者，收藏之象，而俱非平气。脉法︰脉有弦、紧、浮、滑、沉、涩，名曰残贼。以其气血之偏，涩则气盛而血病，滑则血盛而气伤也。寸应滑而尺应涩，肺脉之涩者，尺之始基，肝脉之滑者，寸之初气。尺应涩而变滑，则精遗而不藏，寸应滑而变涩，则气痞而不通。寸过于滑，则肺金不敛而痰嗽生，尺过于涩，则肝木不升而淋痢作，是以滑涩之脉，均为病气也。

　　
 卷三 脉法解 二十四脉

　　 大小者，阴阳之象也。阳盛则脉大，阴盛则脉小，大为阳而小为阴。寸大而尺小者，气之常也，寸过于大则上热，尺过于小则下寒。

　　然有大不可以为阳盛，而小不可以为阴盛者。脉法︰脉弦而大，弦则为减，大则为芤，减则为寒，芤则为虚。寒虚相搏，此名为革，妇人则半产漏下，男子则亡血失精。盖阳衰土湿，水火不交，火炎而金烁，则关寸浮大，水寒而木郁，则关尺浮大。肺金失其收敛，肝木行其疏泄，此亡血失精，半产漏下之原。庸工以为阴虚，投以滋润，土败则命殒，是大不可以为阳盛也。伤寒三日，脉浮数而微，病患身凉和者，此为欲解也。盖邪退而正复则脉微，是小不可以为阴盛也。

　　凡木火泄露则脉大，金水敛藏则脉小，阳泄则上热而下寒，阳藏则上清而下温。劳伤虚损之脉，最忌浮大。阳根下断，浮大无归，则人死矣。故大则病进，小则病退。小脉未可以扶阳，大脉未可以助阴，当因委而见源，穷其大小所由来也。

　　
 卷三 脉法解 二十四脉

　　 长短者，阴阳之形也。长为阳而短为阴，阳升于木火，故肝脉沉滑而长，心脉浮滑而长，阴降于金水，故肺脉浮涩而短，肾脉沉涩而短也。人莫不病发于阴进而病愈于阳长，阴进则脉短，阳长则脉长，故长则气治而短则气病。

　　然不宜过长，过长则木旺而金衰矣。木者，中气之贼，百病之长。以木性发达，而百病之起，多因于木气之不达，生意盘郁，而克脾胃，是以气愈郁而脉愈长。木郁则协水以贼土，合火而刑金，故但显肝脉之长而不形肺脉之短。金虽克木，而凡人之病，则金能克木者少而木能侮金者多也。盖木气之所以能达者，水土温而根本暖也，水寒土湿，生意不遂，则木愈郁而气愈盛，所以肝病则脉长也。

　　
 卷三 脉法解 二十四脉

　　 缓紧者，阴阳之情也。缓为阳而紧为阴。

