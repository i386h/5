<!-- { "loadSidebar": true } -->
　　 人不能有生而无死，而死多不尽其年。外有伐性之斧，内有腐肠之药，重以万念纷驰，百感忧劳，往往未壮而衰，未老而病。顾保炼不谨，既失之东隅，而医药无瘥，冀挽之桑榆。

　　古圣不作，医法中乖，贵阴贱阳，反经背道，轻则饮药而病加，重乃逢医而人废。金将军且将玉碎，石学士未必瓦全，叹竖子之侵陵，痛鬼伯之催促，书穷烛灭，百慨俱集，作劳伤解。

　　
 卷四 劳伤解 中气

　　 脾为己土，以太阴而主升，胃为戊土，以阳明而主降，升降之权，则在阴阳之交，是谓中气。胃主受盛，脾主消化，中气旺则胃降而善纳，脾升而善磨，水谷腐熟，精气滋生，所以无病。脾升则肾肝亦升，故水木不郁，胃降则心肺亦降，金火不滞。火降则水不下寒，水升则火不上热。平人下温而上清者，以中气之善运也。

　　中气衰则升降窒，肾水下寒而精病，心火上炎而神病，肝木左郁而血病，肺金右滞而气病。

　　神病则惊怯而不宁，精病则遗泄而不秘，血病则凝瘀而不流，气病则痞塞而不宣。四维之病，悉因于中气。中气者，和济水火之机，升降金木之轴，道家谓之黄婆。婴儿 女之交，非媒不得，其义精矣。医书不解，滋阴泻火，伐削中气，故病不皆死，而药不一生。盖足太阴脾以湿土主令，足阳明胃从燥金化气，是以阳明之燥，不敌太阴之湿。及其病也，胃阳衰而脾阴旺，十人之中，湿居八九而不止也。

　　胃主降浊，脾主升清，湿则中气不运，升降反作，清阳下陷，浊阴上逆，人之衰老病死，莫不由此。以故医家之药，首在中气。中气在二土之交，土生于火而火死于水，火盛则土燥，水盛则土湿。泻水补火，扶阳抑阴，使中气轮转，清浊复位，却病延年之法，莫妙于此矣。

　　黄芽汤

　　人参（三钱） 甘草（二钱，炙） 茯苓（二钱） 干姜（二钱）

　　煎大半杯，温服。

　　中气之治，崇阳补火，则宜参、姜，培土泻水，则宜甘、苓。

　　其有心火上炎，荒悸烦乱，则加黄连、白芍以清心。肾水下寒，遗泄滑溏，则加附子、川椒以温肾。肝血左郁，凝涩不行，则加桂枝、丹皮以舒肝。肺气右滞，痞闷不通，则加陈皮，杏仁以理肺。

　　四维之病，另有专方，此四维之根本也。

　　
 卷四 劳伤解 阴阳

　　 中气升降，是生阴阳，阴阳二气，上下回周。阴位于下，而下自左升，则为清阳，阳位于上，而上自右降，则为浊阴。清阳生发于木火，则不至于下陷，浊阴收藏于金水，则不至于上逆。

　　清气之下陷者，阳嘘于上也，浊气之不逆者，阴吸于下也。浊气不逆，则阳降而化阴，阳根下潜而不上飞，清气不陷，则阴升而化阳，阴根上秘而不下走。彼此互根，上下环抱，是曰平人。而清气之左升，赖乎阴中之阳生，阳生则浮动而亲上，权在己土，浊阴之右降，赖乎阳中之阴生，阴生则沉静而亲下者，性也，是以金收而水藏。而金水之收藏，全赖胃土之降，胃土右降，金收于西而水藏于北，阳气蛰封，此木火生长之根本也。

　　胃土不降，金水失收藏之政，君相二火泄露而升炎，心液消耗，则上热而病阴虚。

　　人知其金水之亏，而不知其胃土之弱。胃以阳体而含阴魄，旺则气化而阴生。以气统于肺而实化于胃，肺气清降而产阴精，即胃土之右转而变化者也。是宜降肺胃以助收藏，未可徒滋心液也。

　　地魄汤

　　甘草（二钱，炙） 半夏（三钱，制） 麦冬（三钱，去心） 芍药（三钱） 五味子（一钱，研） 元参（三钱） 牡蛎（三钱， ，研）

　　煎大半杯，温服。

　　水为阴，而阴生于肺胃，胃逆而肺金不敛，君相升泄，则心液消亡，而阴无生化之原。

　　麦冬、芍药，双清君相之火，半夏、五味，降摄肺胃之逆，元参清金而益水，牡蛎敛神而藏精。

　　若热伤肺气，不能化水，则用人参、黄 ，益气生水，以培阴精之原。此补阴之法也。

　　
 卷四 劳伤解 阴虚

　　 阳盛于上而生于下，水中之气，是曰阳根。阳气长养，爰生木火。阳性浮动，其根一生，则浮动而亲上者，性也，是以木生而火长。而木火之生长，全赖脾土之升，脾土左升，木生于东而火长于南，纯阳之位，阴气萌滋，此金水收藏之根本也。

　　脾土不升，木火失生长之政，一阳沦陷，肾气澌亡，则下寒而病阳虚。

　　人知其木火之衰，而不知其脾土之弱。脾以阴体而抱阴魂，旺则血生而神化。以血藏于肝而实生于脾，肝血温升，而化阳神，即脾土之左旋而变化者也。是宜升肝脾以助生长，不止徒温肾气也。

　　天魂汤

　　甘草（二钱） 桂枝（三钱） 茯苓（三钱） 干姜（三钱） 人参（三钱） 附子（三钱）

　　煎大半杯，温服。

　　火为阳而阳升于肝脾，脾陷而肝木不生，温气颓败，则阳无生化之源。脾陷之根，因于土湿，土湿之由原于水寒。甘草、茯苓，培土而泻湿，干姜、附子，暖脾而温肾，人参、桂枝，达木而扶阳。

　　若肝血虚弱，不能生火，则用归、地、首乌，以培阳神之原。以火清则神发，血者，神魂之母也。

　　夫纯阳则仙，纯阴则鬼。阳盛则壮，阴盛则病。病于阴虚者，千百之一，病于阳虚者，尽人皆是也。后世医术乖讹，乃开滋阴之门，率以阳虚之人而投补阴之药，祸流今古，甚可恨也。

　　
 卷四 劳伤解 阴脱

　　 阳自右降，降于坎府，而化浊阴，则又含阳气，是谓阳根。阳性温和而升散，阴气左升而不陷者，有此坎阳以辟之也。其升散之权，全在于脾，脾气不升，则精血驰走而阴脱。

　　二十难曰︰脱阴者，目盲。目者，阳明所发，阳根于坎。坎水，阴也，而中抱阳气，坎阳温升，而生肝木。肝藏血而含魂，魂即血中温气之渐灵者。温化而为热，则魂化而为神。阳神发露，上开双窍，而为两目，目乃阳神之所出入而游行也。阴脱者，阳根澌败，精血失藏，魂神不能发露，是以目盲。

　　凡人之清旦目盲者，是其阴气亡脱，定主死期不远。名为脱阴，而实以阳根之败，《素问》所谓目受血而能视者，亦是此理。后人不解经义，眼科书数千百部，悉以滋阴凉血，泻火伐阳，败其神明，以致眼病之家，逢医则盲。医理玄奥，非上智不解，乃以俗腐庸妄之徒，无知造孽，以祸生灵，可恨极矣﹗

　　乌肝汤

　　甘草（二钱） 人参（三钱） 茯苓（三钱） 干姜（三钱） 附子（三钱，炮） 首乌（三钱，蒸） 芍药（三钱） 桂枝（三钱）

　　煎大杯，温服。

　　
 卷四 劳伤解 阳脱

　　 阴自左升，升于离位而化清阳，则又含阴精，是谓阴根。阴性清肃而降敛，阳气右降而不逆者，有此离阴以翕之也。其降敛之机，全在于胃，胃气不降，则神气飞腾而阳脱。

　　二十难曰︰脱阳者，见鬼。仙为纯阳，鬼为纯阴，人居阴阳之半，仙鬼之交。阳脱则人将为鬼，同气相感，是以见之。凡人之白昼见鬼者，是其阳气亡脱，亦将续登鬼录矣。

　　兔髓汤

　　甘草（二钱） 人参（三钱） 五味（一钱） 半夏（三钱） 龙骨（二钱， ，研） 元参（三钱） 附子（三钱） 牡蛎（三钱， ，研）

　　煎大半杯，温服。

　　阳脱则白日见鬼，阴脱则清旦目盲。阴阳既脱，无方可医，于其将脱之前，当见机而预防也。

　　
 卷四 劳伤解 精神

　　 神胎于魂而发于心，而实根于坎阳，精孕于魄而藏于肾，而实根于离阴。阴根上抱，是以神发而不飞扬，阳根下蛰，是以精藏而不驰走。阳神发达，恃木火之生长而究赖太阴之升，阴精闭蛰，资金水之收藏而终籍阳明之降，太阴阳明，所以降金水以吸阳神，升木火以嘘阴精者也。

　　阳明不降，则火金浮升而神飘于上，太阴不升，则水木沉陷而精遗于下。盖阳中有阴，则神清而善发，阴中有阳，则精温而能藏。脾陷则精不交神，胃逆则神不交精。阳神飞荡，故生惊悸，阴精驰走，故病遗泄。

　　阴升阳降，权在中气，中气衰败，升降失职，金水废其收藏，木火郁其生长，此精神所以分离而病作也。培养中气，降肺胃以助金水之收藏，升肝脾以益木火之生长，则精秘而神安矣。

　　
 卷四 劳伤解 神惊

　　 神发于心而交于肾，则神清而不摇。神不交精，是生惊悸，其原由于胆胃之不降。

　　乙木上行，而生君火，甲木下行，而化相火，升则为君而降则为相，虽异体而殊名，实一本而同原也。相火之降，赖乎胃土，胃气右转，阳随土蛰，相火下根，是以胆壮而神谧。相火即君火之佐，相火下秘。则君火根深而不飞动，是以心定而神安。

　　胃土不降，相火失根，虚浮惊怯，神宇不宁。缘君相同气，臣败而君危，故魂摇而神荡也。阳神秘藏，则甘寝而善记，阳泄而不藏，故善忘而不寐也。

　　胃土之不降，由于脾土之湿。足阳明化气于燥金，性清降而收敛，金收而水藏之，故阳蛰于坎府。湿则胃土上郁，收令不行，故火泄而阳飞也。

　　火炎于上，肾水沉寒，阴凝气结，久而弥坚，历年增长，状如怀子，是谓奔豚。奔豚者，肾肝之阴气聚而不散者也。水寒木枯，郁而生风，摇撼不已，则心下悸动。悸见脐下，则根本振摇，奔豚发矣。奔豚上腾，侮土陵心，发作欲死，最为剧证。数年之后，渐而火败土崩，则人死矣。

　　大凡脾肾寒湿，无不有惊悸之证，惊悸不愈，必生奔豚积块。此皆中气亏损，阴盛阳虚之病也。庸工不解，以为心血不足，乃以归脾、补心之方，清凉滋润，助阴伐阳，百不一生，最可伤也。

　　少阳相火，其性甚烈，而惊悸之家，则阳败而火熄，非少阳之旺也。其相火极旺，如小建中、炙甘草两证。

　　乃少阳伤寒将传阳明，故以芍药、生地，泻胆胃之燥热。内伤中此证颇少也。

　　金鼎汤

　　甘草（二钱） 茯苓（三钱） 半夏（三钱） 桂枝（三钱） 芍药（三钱） 龙骨（二钱） 牡蛎（三钱）

　　煎大半杯，温服。

　　惊悸之证，土湿胃逆，相火不藏，应用茯苓去湿，半夏降胃，桂枝达肝，芍药敛胆，龙骨、牡蛎，藏精聚神，以蛰阳根。阳降根深，则魂谧神安，惊悸不作矣。

　　其上热者，倍芍药以清胆火。下寒者，加附子以温肾水。

　　若病重年深，奔豚凝结，少腹气块，坚硬澌寒，此阴邪已盛。缓用附子，当燥土去湿，调其脾胃，后以温燥之药熬膏贴之。详具奔豚证中。

　　
