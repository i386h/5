<!-- { "loadSidebar": true } -->
　　一、聋有轻重。轻者病轻，重者病重。若随治渐轻，可察其病之渐退也，进则病亦进矣；若病至聋极，甚至绝然无闻者，此诚精脱之症。余经历者数人矣，皆至不治。

　　问渴与不渴，可以察里症之寒热，而虚实之辨，亦从而见。凡内热之甚，则大渴，喜饮冰水不绝，而腹坚便结，脉实气壮者，此阳证也。

　　一、凡口虽渴，而喜热不喜冷者，此非火证，中寒可知。既非火证，何以作渴？则水亏故耳。

　　一、凡病患问其渴否，则曰口渴；问其欲饮汤水否，则曰不欲。盖其内无邪火，所以不欲饮汤水，真阴内亏，所以口无津液。此口干也，非口渴也，不可以干作渴治。

　　一、凡阳邪虽盛，而真阴又虚者，不可因其火盛喜冷，便云实热。盖其内水不足，欲得外水以济，水涸精亏，真阴枯也，必兼脉证细察之，此而略差，死生立判。余尝治垂危最重伤寒有如此者，每以峻补之剂，浸冷而服，或以冰水、参附之剂，相间迭进，活人多矣。常人见之，咸以为奇，不知理当如是，何奇之有？然必其干渴燥结之甚者，乃可以参附、凉水并进，若无实结，不可与水。

　　脉色者，血气之影也，形正则影正，形邪则影邪，病生于内，则脉色必见于外。

　　故凡察病者，须先明脉色。但脉色之道，非数言可尽，故得其要，则在乎阴阳虚实四者而已，四者无差，尽其善矣。第脉法之辨，以洪滑者，为实为阳；微弱者，为虚为阴，无待言也。然仲景曰：若脉浮大者，气实血虚也。陶节庵曰：不论脉之浮沉大小，但指下无力，重按全无，便是阴症。《内经》以脉大四倍以上为关，皆属真虚，此滑大之未必为阳也。形色之辨，以红黄者为实热，青黑为阴寒，而面赤戴阳者，为阴不足，此红赤之未必为实也。总之，求脉之道，当以有力无力辨阴阳，有神无神察虚实。和缓者，乃元气之来；强峻者，乃邪气之至。

　　病值危险之际，但以此察元气之盛衰，邪正之进退，则死生关系，全在乎此，此理极微，谈非容易，姑道其要，以见凡欲诊病者，既得病因，又必须察脉色，辨声音，参合求之，则虚实阴阳，方有真据，否则得此失彼，以非为是。医家之病，莫此为甚，不可忽也。

　　凡制方用药，乃医家开手作用第一要着。而胸中神见，必须发泄于此。使不知气味之用，必其药性未精，不能取效，何神之有？此中最有玄妙，勿谓其浅识易知，而勿加之意也。余少年时，每将用药，必逐件细尝，既得其理，所益无限。

　　一、气味有阴阳。阴者降，阳者升；阴者静，阳者动；阴者柔，阳者刚；阴者怯，阳者勇；阴主精，阳主气；其于善恶喜恶，皆有妙用，不可不察。

　　一、气味之升降。升者浮而散，降者沉而利。宜升者勿降，宜降者勿升。

　　一、气味之动静。静者守，而动者走，走者可行，守者可安。

　　一、气味之刚柔。柔者纯而缓，刚者躁而急，纯者可和，躁者可劫。而非刚不足以去暴，非柔不足以济刚。

　　一、气味之勇怯。勇者直达病所，可赖出奇；怯者用以周全，藉其平安。

　　一、气味之主气者。有能为精之母，主精者，有能为气之根。或阴中之阳者，能动血中之气；或阳中之阴者，能顾气中之精。

　　一、气味有善恶。善者赋性驯良，尽堪择用；恶者气味残狠，何必近之？一、气味有喜恶。有素性之喜恶，有一时之喜恶。喜者相宜，取效尤易；恶者见忌，不必强投。

　　见定虽然事不难，也须明哲毋招怨。

　　明哲二字，为见机自保也。夫医患不明，明则治病何难哉？而所患者，在人情耳。

　　人事之变，莫可名状，如我有独见，岂彼所知，使彼果知，当自为矣，何藉于我？而每有病临危剧，尚执浅见，从旁指示曰，某可用，某不可用，重之云太过，轻之言不及，倘一不而渠不知觉，忽惑人言，舍此慕彼，凡后至者，欲显己长，必谈前短，及其致败，反以嫁谗，是当见机之二也。有病入膏肓，势必难疗，而怜其苦求，勉为举手，当此之际，使非破格出奇，何以济急？倘出奇无功，徒骇人目，事后亦招浮议，是当见机之三也。其或有是非之场，争竞之所，幸灾乐祸，利害所居者，近之恐涉其害，是当见机之四也。有轻医重巫，可无可有，徒用医名，以尽人事，及尚有村鄙之夫，不以彼病为恳，反云为我作兴，吁，诚可哂也，此其相轻孰甚，是当见机之五也。有议论繁杂者，有亲识要功者，有内情不协者，有任性反复者，皆医中最忌，是当见机之六也。凡此六者，皆当默识，而惟缙绅之间，尤当加意，盖恐其不以为功，而反以为罪，何从辨哉？此虽曰吾尽吾心，非不好生，然势不我由者，不得不见机进止，此明哲自治，所必不可少也。

　　卷之四

　　切诊

　　原脉体用

　　（见后附余）

　　脉取寸口之义

　　《经脉别论》曰：食气入胃，经气归于肺，肺朝百脉，气归于权衡，权衡以平，气口成寸，以决生死。

　　《营卫生会篇》云：人食气于谷，谷入于胃，以传于肺，五脏六腑，皆以受气，其清者为营，浊者为卫，营行脉中，卫行脉外。

　　《难经》云：寸口者，脉之大会，手太阴之动脉也。

　　慎庵按：人之脏腑、气血、经脉、骨髓，皆有所会，名曰八会，而脉之大会，在于太渊，即手太阴动脉，在掌后陷中。

　　吴草庐曰：寸关尺，辄云心脉、肺脉、肝脉、脾脉、肾脉者，非也。此手太阴肺经之动脉，分其部以候他脏之气耳（李时珍曰：非五脏六腑所居之处也）。脉行始于肺，终于肝，而复会于肺。肺为气所出入之门户，故名曰气口，而为脉之大会，以占一身焉。

　　释寸口气口脉口

　　张景岳曰：愚按寸口、气口、脉口之义，历考经文，乃统两手而言，非独指两寸为寸口，右手为气口也。肺主诸气，气之盛衰见于此，故曰气口；脉朝百脉，脉之大会聚于此，故曰脉口；脉出太渊，其长一寸九分，故曰寸口。是名虽三，而实则手太阴肺经一脉也。王叔和未详经旨，突谓左为人迎，右为气口。左手寸口，人迎以前；右手寸口，气口以前等说，以致后人，俱指两寸为寸口，右关为气口，而不复知统两手而言矣。自晋及今，以讹传讹，莫可解救也。

　　慎庵按：张仲景《伤寒论》《金匮要略》中所言寸口，皆统三部而言，亦未尝专指寸脉而言也。张说为是。

　　析寸关尺

　　《二难》曰：从关至尺，是尺内，阴之所治也。从关至鱼际，是寸口内，阳之所治也。然则关之前曰寸，关之后曰尺，而所谓关者，乃间于尺寸之间，而为阴阳之界限，正当掌后高骨处是也。

　　滑伯仁曰：手太阴之脉，由中焦出行，一路直至两手大指之端，其鱼际后一寸九分，通谓之寸口；于一寸九分之中，曰寸，曰尺；而关在其中矣。其所以云尺寸者，以内外本末，对待为言，而分其名也。

　　蔡氏云：自肘中至鱼际，得同身寸之一尺一寸。自肘前一尺，为阴之位，鱼际后一寸，为阳之位。太阴动脉，前不及鱼际横纹一分，后不及肘中横纹九寸，故古人于寸内，取九分为寸；尺内，取一寸为尺，以契阳九阴十之数。《脉经》曰：阳出阴入，以关为界。阳出三分，阴入三分，故曰三阴三阳。阳生于尺，动于寸；阴生于寸，动于尺。寸主射上焦，头及皮毛竟手；关主射中焦，腹及腰；尺主射下焦，少腹至足。

　　三部九候

　　《三部九候论》云：人有三部，部有三候，以决死生，以调虚实，而除邪疾。上部天，两额之动脉（当颔厌之分，足少阳脉气所行也）；上部地，两颊之动脉（即地仓大迎之分，足阳明脉气所行也）；上部人，耳前之动脉（即和　之分，手少阳脉所行也）。中部天，手太阴也（掌后寸口动脉，经渠之次，肺经脉气所行也）；中部地，手阳明也（手大指次指后锐骨下动脉，神门之次，心经脉气所行也）。下部天，足厥阴也（气冲下三寸动脉，五里之分，肝经脉气所行也，卧而取之，女子取太冲，在足大指本节后二寸陷中是也）；下部地，足少阴也（内踝后跟骨旁动脉，太溪之分，肾经脉气所行也）；下部人，足太阴也（鱼际上越筋间动脉，直五里下箕门之分，沉取乃得，脾经脉气所行也，若胃气欲候者，当取足跗上之冲阳）。故下部之天以候肝，地以候肾，人以候脾胃之气；中部天以候肺，地以候胸中之气，人以候心；上部天以候头角之气，地以候口齿之气，人以候耳目之气。三而三之，合则为九，九分为九野，九野为九脏。故神脏五，形脏四，合为九脏。（神脏五，以五脏藏神故曰神脏；形脏四，即头角、耳目、口齿、胸中，共为九脏。）

　　按：此上古三部九候诊法，以人身上中下三停分三部，三而三之，合为九候也。

　　《十八难》曰：脉有三部九候，然三部者，寸关尺也；九候者，浮中沉也。上部法天，主胸以上至头之有疾也；中部法人，主膈下至脐之有疾也；尺为下部，法而应乎地，主脐以下至足之有疾也，审而刺之者也。

　　按：此越人专以寸口寸关尺为三部，三部俱有浮中沉之三候，三而三之，合成九也。今人之所遵守者，以其简捷不复知有古法矣。

　　附十二经动脉

　　手太阴肺脉，动中府、云门、天府、侠白。

　　手阳明大肠脉，动合谷、阳溪。

　　足阳明胃脉，动冲阳。（在足大趾次趾陷中，为内庭，上内庭五寸，是即仲景所谓足太阴脾脉，动箕门、冲门。（在期门下尺五寸。）

　　手少阴心脉，动极泉。（臂内腋下筋间。）

　　手太阳小肠脉，动天窗。（在颈侧大筋间，曲颊下。）

　　足太阳膀胱脉，动委中。（在膝后。）

　　足少阴肾脉，动太溪。（在踝后跟骨上。）

　　手厥阴心包络，动劳宫。（在掌中屈中指尽处。）

　　手少阳三焦脉，动禾　。（在耳前。）

　　足少阳胆脉，动听会。（在耳前陷中。）

　　足厥阴肝脉，动太冲、五里、阴廉。

　　六部脏腑分属定位

　　《脉要精微论》云：尺内两旁，则季胁也。尺外以候肾，尺里以候腹。中附上（言附尺之上而居中者，即关脉也），左外以候肝，内以候膈；右外以候胃，内以候脾。上附上（言上而又上，即寸脉也），右外以候肺，内以候胸中；左外以候心，内以候膻中（即心包络）；前以候前，后以候后。上竟上者，胸喉中事也；下竟下者，少腹腰股膝胫足中事也。

　　李士材曰：《内经》出胸腹膈三字，配寸关尺，腑不及胆者，寄于肝也；不及大肠小肠膀胱者，统于腹中也。

