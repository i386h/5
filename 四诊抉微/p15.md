<!-- { "loadSidebar": true } -->
　　《经》云：忧伤肺也。一人一手无脉，因询知打伤所致。古人治一人吐逆，二便不利，厥冷无脉，与大承气二剂，大便通，脉出安。一疫病，面赤，舌白苔，小便数，大便秘，身如芒刺，六脉俱无，此欲作斑之候，投升麻葛根汤合生脉散，一服斑出，六脉见而安。有内伤，右关弱甚，则隐而不见者。有中寒而脉无者，葱熨并灸气海。此无脉而皆有可生之机，宜致思慎庵按：凡大吐后，有脉伏二三日不出者。有大痛后，气血凝滞，脉道壅阻而不出者。吐止痛安，而脉自出，不可因其脉无，而遽断为死证也。

　　祟脉

　　仁斋曰：祟家面色黯惨，脉乍大乍小，乍有乍无。又云：祟家或邪视如淫，脉错杂不伦，或刮快暴至，或沉伏，或双弦，或钩啄，或衮运，或横格，或促散，或尺部大于寸关多见于肝。横格促散，多见于心肺。大抵祟家，心脉洪散，肝脉洪盛，尤可验焉。盖心藏神，肝藏魂，心虚，则惊惕昏迷，神不守舍，而邪气得以入其魂耳。

　　皇甫氏曰：初病便谵语，六部无脉，然切大指之下，寸口之上，却有动脉，谓之鬼脉。

　　李氏曰：脉息迟伏，或为鸟啄，或绵绵不知度数，而颜色不变，皆鬼邪为病也。其状不欲见人，如有对晤，时独言笑，或向隅悲泣，是也。

　　《图说》曰：凡鬼祟附着之脉，两手乍长乍短，乍密乍疏，乍沉乍浮。阳邪来见，脉则浮洪；阴邪来见，脉则沉紧。鬼疰客忤，三部皆滑。洪大袅袅，沉沉泽泽，或沉而不至寸，或三部皆紧急，但与病症不相应者，皆五尸、鬼邪、遁尸、尸疰之所为也。

　　吕沧州治女子之不月如娠者曰：面色乍赤、乍白者。愧也；脉来乍大、乍小者，祟也；非有异梦，则灵魂所凭耳，与桃仁煎，下　血如豚肝状六七

　　痰症似祟脉

　　王隐君曰：病势消烁殆尽，气不能相续，脉动无常，固名死证。其或痰凝气滞，见者，有素禀痰气不时而然者，有僵仆暴中而然者，皆非死脉也。

　　慎庵按：先哲云。怪证之为痰。从怪字而推，则痰证之类祟，明矣。况痰脉无常，亦类祟脉，因脉症之形似，人多误治而不觉。丹溪云：血气者，身之神也。神既衰乏，邪因而入，理或有之。若夫气血既亏，痰客中焦，妨碍升降，不得运用，以致十二官俱失其职，视听言动，皆有虚妄，以邪治之，焉能愈病？以愚视之，不但不能愈，因而误治致毙，亦复不少，就丹溪治金氏妇一案可知矣。脉证既已雷同，下手从何辨识，此等关头，神而明之，存乎其人，正难以语言道也。

　　怪脉

　　弹石脉，按举劈劈然，如指弹石。雀啄脉，如雀啄食，连三五至忽止，良久复来。屋漏脉，如残漏，良久一滴。虾游脉。始则冉冉不动，沉时忽一浮。解索脉，指下散乱无次第。鱼翔脉，其脉本不动，而末强摇。釜沸脉，如釜中水，火燃而沸，有出有入。

　　薛氏曰：雀啄诸脉，若因药克伐所致，急投大补，多有复生者。

　　真脏脉

　　《玉机真脏论》曰：真肝脉至，中外急如循刀刃，责责然，如按琴瑟弦（细急坚搏），色青白（金克木也）不泽，毛折（皮毛得血气而充，毛折则精气败矣，下四脏俱有此一句，因其义同，删去）而死。

　　真心脉至，坚而搏，如循薏苡子，累累然（短实坚强），色赤黑不泽。（水克火也。）

　　真肺脉至，大而虚，如以毛羽中人肤（浮虚无力之甚），色白赤不泽。（火克金也。）

　　真肾脉至，搏而绝，如指弹石，劈劈然（沉而坚也），色黑黄不泽。（土克水也。）

　　真脾脉至，弱而乍数乍疏（和缓之气全无），色黄青不泽。（木克土也。）

　　急虚身中卒至，五脏绝闭，脉道不通，气不往来，譬于堕溺，不可为期，其脉绝不来。若人一息五六至，其形肉不脱，真脏虽不见，犹死也。

　　《阴阳别论》云：凡持真脉之脏脉者，肝至悬绝急，十八日死（悬绝急者，全失和平，而弦搏异常也，十八日，为木金成数之余，金胜木而死也）。心至悬绝，九日死（为火水生成数之余，水胜火也）。肺至悬绝，十二日死（为金火生成数之余，火胜金也）。肾至悬绝，七日死（为水土生成数之余，土胜水也）。脾至悬绝，四日死。（为木生数之余，木胜土也，凡此皆不胜克贼之气，故真脏独见者，气败而危矣。）

　　《平人气象论》曰：肝见庚辛死，心见壬癸死，脾见甲乙死，肺见丙丁死，肾见戊己死，是为真脏见，皆死。（此言真脏脉见者，遇克贼之日而死。）

　　阴阳绝脉

　　《脉经》云：尺脉上不至关，为阴绝；寸脉下不至关，为阳绝；阴绝而阳微，死不治。若计其余命死生之期，日月节克之也。

　　行尸内虚脉

　　仲景曰：脉病患不病，名曰行尸，以无王气，卒眩仆不识人则死。人病脉不病，

　　脉证不相应从脉从证论

　　脉结伏者，内无积聚，脉浮结者，外无痼疾。有结聚者，脉不结伏；有痼疾者，脉不浮结，为脉不应病，病不应脉，是为死候（《难经》）。六淫之邪，初起宜微小迟缓，若洪数为相反，中有胃气犹可救，否则危（三锡）。有舍症从脉，有舍脉从证；有从一分脉，二分证者；有从一分证，二分脉者；有清高贵人，两手无脉者；有左小右大，右小左大者，概从症治。

　　方宜脉

　　吴鹤皋曰：中原之地，四时异气，居民之脉，亦因时异。春弦、夏洪、秋毛、冬石。脉与时违，皆名曰病。东夷之地，四时皆春，其气暄和，民脉多缓；南夷之地，终年皆夏，其气炎蒸，民脉多大；西夷之地，终年皆秋，其气清肃，民脉多劲；北夷之地，终年皆冬，其气凛冽，民脉多石。东南卑湿，其脉软缓。居于高巅，亦西北也，西北高燥，其脉刚劲。居于污泽，亦东南也。南人北脉，所禀必刚；北人南脉，所禀必柔。东南不同，亦可类剖。《内经》曰：至高之地，冬气常在；至下之地，春气常存。

　　脉分男女

　　《难经》曰：脉有逆顺，男女有恒而反者，何谓也？然：男子生于寅，寅为木阳也；女子生于申，申为金阴也。故男脉在关上，女脉在关下，是以男子尺脉恒弱，女子尺脉恒盛，是其常也。反者，男得女脉，女得男脉也。男得女脉为不足，病在内。左得之，病在左；右得之，病在右，随脉言之也。女得男脉为太过，病在四肢。左得之，病在左；右得之，病在右，随脉言之，此之谓也。

　　邹丹源曰：按寅申之说，他书无考，推越人之意，倘亦以男为阳为火，而火生在寅；女为阴为水，而水生在申云耳。火炎上，故盛在关上；水流下，故盛在关下也。男得女脉者，谓尺盛而寸弱，此不足之明征，人所知也。女得男脉者，谓寸盛而尺弱，此为太过，解者纷纷，殊不知病在四肢，非病在外之说也。盖男子血虚则尺盛，女子气郁则寸盛，男子血虚则脏气衰，女子气郁则四肢烦热而不举也。其曰，在左在右者，左则心肝肾之经，右则肺脾三焦之经也。又云：按诊法，诊男者先左，诊女者先右。非男女经脉有别也，从其阴阳，以察其

　　脉以左右分阴阳气血说

　　《千金翼》曰：凡妇人脉，常欲濡弱于丈夫，男左大为顺，女右大为顺。（此以左右分阴阳也。）

　　朱丹溪云：肺主气，其脉居右寸，脾胃命门三焦，各以气为变化运用，故皆附焉。心主血，其脉居左寸，肝胆肾膀胱，皆精血之隧道管库，故皆附焉。男以气成胎，则气为之主；女挟血成胎，则血为之主。男子病，右脉充于左者，有胃气也，病虽重可治；女子病，左脉充于右者，有胃气也，病虽重可治。反此者，虚之甚也。

　　丹源子曰：《千金》以左右分阴阳，此指男女无病时言也。丹溪以左右分气血，以男女病重后言也。然胃气二字，两手皆宜体察，诊当《难经》为正耳。

　　又按：李　云：老喜反，脉当细濡涩。注云：，弦洪紧多病。推其意，以为男老气虚，细濡宜在寸；女老血虚，细濡宜在尺耳。然以为多寿而喜之，恐亦不然。老人之脉，以和长为吉，反之一字，终非正论，聊见于此，不另立条

　　假阴假阳脉

　　《至真要大论》曰：脉至而从，按之不鼓，诸阳皆然。诸阴之反者，脉至而从，按之鼓甚而盛也，逆取而得，治之法也。王启玄曰：病热而脉数，按之不鼓动，乃寒甚，格阳而致之，非热也。形证是寒，按之而脉气鼓击于手下盛者，此为热甚，拒阴而生病，非寒也。

　　寒甚格阳，治热以热；热甚拒阴，治寒以寒，外虽用逆，中乃顺也，此逆乃正顺也。若寒格阳而治以寒，热拒阴而治以热，外则虽顺，中乃逆也，故方若顺，是逆也。

　　储种山曰：凡病寒热，当以迟数为标，虚实为本。且如热症见数脉，按之不鼓而虚者，为元气不足，虚火游行于外，此非真热，乃假热也，作不足治之。如诊而实，方为真也。且如寒证见迟脉，诊之鼓击而实，为邪火伏匿于中，亦非真寒，乃假寒也，当作有余治之，如诊而虚，方是真寒。此语既明而且畅矣，此阴证似阳，阳证似阴之脉，故曰假阴假阳脉也。

　　奇经八脉

　　《汇辨》云：奇经者，在十二经脉之外，无脏腑与之配偶，故曰奇。夫脏腑之脉，寸关尺有定位，浮中沉有定体，弦钩毛石有定形。此则另为一脉，形状固异，而隧道亦殊，病李时珍云：八脉不拘制于十二经，正经之脉隆盛，则溢于奇经，故秦越人比之天雨降下，沟渠溢满，　沛妄行，流于河泽。阳维主一身之表，阴维主一身之里，以乾坤言也。阳跷主一身左右之阳，阴跷主一身左右之阴，以东西言也。督主身后之阳，任冲主身前之阴，以南北言也。带脉横束诸脉，以六合言也。

　　〔经论〕督脉尺寸中央，三部俱浮，直上直下。

　　〔经脉〕张洁古曰：督者都也，为阳脉之都纲。《内经》曰：督脉起于下极之　，并于脊里，上至

　　〔主病〕为外感风寒之邪（王叔和），为腰脊强痛，不得俯仰，大人癫病，小儿风痫，《内经》谓实则脊强反折，虚则头痛，寸关尺三部皆浮，且直上直下者，为

　　〔经论〕任脉寸口脉紧细实长至关。

　　又曰：寸口边丸丸。

　　〔经脉〕任者，妊也，为阴脉之海也，《内经》谓任脉起于中极之下，循腹里，由关元，上咽，至承浆，下龈交，极目，下承泣穴，为阴脉之都纲也。

　　〔主病〕男子内结七疝，女子带下瘕聚，王叔和为少腹绕脐，下引阴中痛。

　　又曰：苦腹中有气，如指上抢心，不得俯仰，拘急，又紧细实长者，中寒而气结也。寸口丸丸，即动脉也，状如豆粒，厥厥动摇，故主气上冲心也。

