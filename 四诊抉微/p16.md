<!-- { "loadSidebar": true } -->
　　〔经论〕冲脉尺寸中央俱牢，直上直下。（牢脉似沉似伏，实大而长，微弦，乃三部之脉皆沉有力，直上直下，弦实之象也。）

　　〔经脉〕冲脉起于气街（在少腹毛中两旁各二寸），挟脐左右上行，至胸中而散，为十二经之根本，故称经脉之海，亦称血海。

　　〔主病〕《灵枢》曰：冲脉血盛，则渗灌皮肤，生毫毛。女子数脱血，不荣其口唇，故髭须不生。宦者去其宗筋，伤其冲脉，故须亦不生。越人曰：冲脉为病，逆气而里急。东垣曰：凡逆气上冲，或兼里急，或作躁热，皆冲脉逆也，宜补中益气汤，加知、柏。王叔和曰：冲脉用事，则十二经不复朝于寸口，其人若恍惚狂痴，冲脉与督脉无异，但督脉浮，而冲脉沉耳。

　　〔经论〕阳跷脉寸部左右弹。

　　〔经脉〕阳跷脉起于足跟中，上外踝，循胁上肩，挟口吻至目，极于耳后风池穴。

　　〔主病〕越人曰：阳跷为病，阴缓而阳急。王叔和注曰：当从外踝以上急，内踝以上缓。又曰：寸口脉前部，左右弹者，阳跷也，苦腰背痛，癫痫僵仆，恶风偏枯，　痹体强。左右弹，即紧脉之象。

　　〔经论〕阴跷脉尺部左右弹。

　　〔经脉〕阴跷脉起于足跟，上内踝，循阴上胸，至咽，极于目内　睛明穴。

　　〔主病〕越人曰：阴跷为病，阳缓而阴急。叔和注曰：当从内踝以上急，外踝以上缓。

　　又曰：寸口脉后部，左右弹者，阴跷也，苦癫痫寒热，皮肤淫痹，少腹痛里急，腰及髋　下连阴痛，男子阴疝，女子漏下。张洁古曰：跷者，捷疾也。二跷之脉起于足，使人跷疾也。阳跷在肌肉之上，阳脉所行，通贯六腑，主持诸表；阴跷在肌肉之下，阴脉所行，通贯五脏，主持诸里。

　　〔经论〕带脉关脉左右弹。

　　〔经脉〕带脉起于季胁，周遭一周，如束带然。

　　〔主病〕越人曰：带之为病，腹满，腰溶溶如坐水中（溶溶，缓纵之貌。）。

　　《明堂》曰：女人少腹痛，里急，螈　，月事不调，赤白带下。杨氏曰：带脉总束诸脉，使不妄行，如人束带而前垂，此脉若固，即无带下漏经之症矣。

　　〔经论〕阴维脉尺外斜上至寸。（斜上者，不由正位而上，斜向大指，名曰尺外斜，小指名曰尺内。）

　　叔和曰：寸口脉从少阳斜至厥阴，是阴维脉也。

　　〔经脉〕阴维起于诸阴之交，发于内踝上五寸，循股入小腹，循胁上胸，至顶前而终。

　　〔主病〕叔和曰：动苦癫痫，僵仆羊鸣，又苦僵仆失音，肌肉痹痒，应时自发，汗出恶风，身洗洗然也，取阳白、金门、仆参。

　　又曰：阴维脉沉大而实者，主胸中痛，胁下支满，心痛；脉如贯珠者，男子两胁下实，腰中痛，女子阴中痛，如有疮状。（金门、仆参，

　　〔经论〕阳维脉尺寸斜上至寸。

　　叔和曰：寸口脉从少阴斜至太阳，是阳维脉也。

　　或言从右手手少阳三焦，斜至寸上手厥阴心包之位，为阴维。从左手足少，肾斜至寸上手太阳小肠之位，为阳维也。

　　〔经脉〕阳维脉起于诸阳之会，发于足外踝下一寸五分，循膝上髀厌，抵少腹，循头入耳，至本神而止。

　　〔主病〕叔和曰：动苦肌肉痹痒，皮肤痛，下部不仁，汗出而寒，又苦颠仆羊鸣，手足相引，甚者失音不能言，宜取客主人。洁古云：卫为阳，主表，阳维受邪，为病在表，故苦寒热。营为阴，主里，阴维受邪，为病在里，故苦心痛。阴阳相维，则营卫和谐；营卫不谐，则怅然失志，不能自收持矣。

　　《内经》脉决死期

　　《素问?大奇论》：脉至浮合，浮合如数，一息十至以上，是经气予不足也。微见，九、十日死。（浮合者，如浮浪之合，后以催前，数数而来，一息之间，遂有十至以上之与十日之间耳。盖肺主元气，其成数在九，脾主五脏，其成数在十也。予，与同。）

　　脉至如火薪然，是心精之予夺也。草干而死。（脉来如火薪之燃，乃洪大无根、无神心火受克而死）脉至如散叶，是肝气予虚也。木叶落而死。（散叶者，飘浮无根之状。肝本大虚，木遇金而负，遇秋而凋，故深秋而死也。）

　　脉至如省客，省客者，脉塞而鼓，是肾气予不足也。悬去枣花而死。（马玄台曰：省客者，暂去暂来也，止以脉本闭塞，而复有鼓击于指之时，是肾气全衰，本源亏极，鼓不常鼓，而闭塞自如也。枣花之候，木衰火旺，水安胜之，故曰悬去枣花而死也。悬去，犹俗云虚度也。李士林曰：省者，禁也，故天子以禁中为省中。塞者，沉而不利也；鼓者，搏而有力也，伏藏于内，而鼓搏，正如禁宾客而不见，独居于内而恣肆也，故曰如省客也，是肾气不宁之故也。枣花去，则当长夏也，土旺水败，肾虚者不能支也。二者之论，从李氏为妥。）

　　脉至如丸泥，是胃精予不足也。榆荚落而死。（丸形圆，而泥性轻，脉来如珠转动，浮涩而无根，则中和胃气已夺，至秋冬之交，而榆荚始落之候，乃木令方张，来侮胃衰之土而死矣。）

　　脉至如横格，是胆气予不足也。禾熟而死。（横格者，如横木之格在指下，且长且坚，真脏脉见，禾熟秋深金令肆行，木被克败而死矣。）

　　脉至如弦缕，是胞精予不足也。病善言，下霜而死；不言，可治。（弦缕者，如弓弦之急，如缕之细也。胞者，心胞络也。言者，心声也。火过极而神明无以自持，则多言不休也。夫脉急细，则反其洪大之常，善言则丧其神明之守，方霜下而水令司权，火当绝矣。）

　　脉至如交漆，交漆者，左右旁至也。微见，三十日死。（交漆者，以漆绞去其渣也。脉来如绞漆之状，是左右旁至，有降无升，有出无入，大小不匀，前盛后虚也。脏腑衰夺，阴阳乖乱，初见此脉，必期其三十日而死，盖月魄之生死，以三十日为盈虚故也。）

　　脉至如涌泉，浮鼓肌中，太阳气予不足也，少气。味韭英而死。（涌泉者，有升无竭，阴精不能上奉，故少气耳。韭英初发，木令当权，则水官谢事矣，故死。）

　　脉至如颓土之状，按之不得，是肌气予不足也，五色先见黑白，垒发而死。（颓土者，颓败之土也，虚而无根，按之全无也。肌气，即脾气，脾主肌肉也，黑为水色，土虚而水无所畏，反来乘之也。垒即有多种，而白者发于春，当木旺之时，土安得而不败乎哉。）

　　脉至如悬雍，悬雍者，浮揣切之益大，是十二俞之予不足也。水凝而死。（悬雍者，乃喉间下垂之肉，音声之机也。脉来如悬雍，浮揣切之益大，即知重按之必空矣，是孤阳亢极之象也。十二俞在背，即五脏六腑十二经之所系也，水凝为冰，乃阴盛之候，而孤阳安有不绝乎。）

　　脉至如偃刀，偃刀者，浮之小急，按之坚大急，五脏菀热，寒热独并于肾也。其人不得坐，立春而死。（浮之小急，如刀口也。按之坚大，且急如刀背也。菀者，积结也。五脏精衰而结热，故发寒热也。阳王则阴消，故独并于肾也。腰者肾之府，肾虚则不能起坐。

　　迨立春阳气用事，阴日衰而死矣。马玄台谓此脉当见于尺部。吴鹤皋谓不得坐，臀肉消也脉至如丸，滑不直手，下直手者，按之不可得也，是大肠气予不足也。枣叶生而死。（脉至如丸之滑，其实有形，今圆活不直手，似乎无形也，大肠庚金之精气已败，而将脱之兆，新夏枣叶初生，火旺之候而死矣。）

　　脉至如华者，令人善恐，不欲坐卧，行立常听，是小肠气予不足也。季秋而死。（华者，草木之花也，在枝叶而不在根，乃轻浮虚而脱神也。小肠之气，通于心经，小肠不足，故心痛善恐，不欲坐卧者，心神怯而不宁也。行立常听者，恐惧之心生疑耳，丙火墓于戌，故当季秋而死也。）

　　仲景脉法

　　寸口卫气盛，名曰高（高者，自尺内上溢于寸，指下涌涌，既浮且大，而按之不衰，以卫出下焦，行胃上口，至手太阴，故寸口盛满，因名曰高）；荣气盛，名曰章（章者，自筋骨外显于关，应指逼逼，既动且滑，而按之益坚，以营出中焦，亦并胃口而出上焦，故寸关实满，因名曰章）；高章相搏，名曰纲（纲者，高章兼该之象，故为相搏，搏则邪正交攻，脉来数盛，直以纲字揭之）；卫气弱，名曰　（　者，寸口微滑，而按之软弱，举指瞥瞥，似数而仍力微，以卫气主表，表虚不能胜邪，故有似乎心中怵惕之状，因以　字喻之，　音牒，思惧貌）；荣气弱，名曰卑（卑者，诸脉皆不应指，常兼沉涩之形，而按之隐隐，似伏而且涩、难，以营气主里，里虚则阳气不振，故脉不显，有似外家妇之甲屑，不能自主，故以卑字譬之）；　卑相搏，名曰损。（损者，　卑交参之谓，故谓相搏之则邪正俱殆，脉转衰微，直以损字呼之。）

　　张璐曰：纲者，诸邪有余之纲领；损者，诸虚渐积之损伤。高章卑　四字，体贴营卫之盛衰，虽六者并举，而其所主，实在纲损二脉也。

　　仲景辨脉体状

　　脉霭霭如车盖者，名曰阳结也（霭霭如车盖者，大而厌厌聂聂也，为阳气郁结于外，不与阴气和杂也。<宇泰>：车盖，言浮大，即浮数之阳结也）；脉累累如循长竿者，名曰阴结也（累累如循长竿者，连连而强直也，为阴气郁结于内，不与阳气和杂也。〔宇泰〕长竿者，弦紧也，即沉迟之阴结也）。脉瞥瞥如羹上肥者，阳气微也（轻浮而主阳微也）；脉萦萦（萦萦，滞也，若萦萦惹惹之不利也。如蜘蛛丝者，至细也。微为阳微，细为阳衰。

　　《内经》曰：细则气少，故以至细为阳衰。〔宇泰〕：萦萦，收卷也，有回旋之义）脉绵绵如泻漆之绝者，亡其血也。

　　（绵绵，连绵而软也。泻漆之绝者，前大后小阳气有余，阴气不足，故知为亡血。）

　　残贼脉

　　师曰，脉有弦紧浮滑沉涩，此六脉名曰残贼，能为诸脉作病也。

　　程郊倩曰：残贼，乃炎威之名，脉中有此，当属实邪，然亦有辩。残则明伤，作病于暴，属实者多；贼则暗袭，作病于渐，属虚者半。弦紧浮滑沉涩六者，不论何部，脉中兼见此脉，辄防邪至，凡伤寒疟痢之类，种种皆是，在虚人尤为可虑。

　　厥脉

　　张仲景曰：伤寒脉，阴阳俱紧，恶寒发热，则脉欲厥，厥者，脉初大，渐渐小，更来渐渐大，是其候也。如此脉，恶寒甚者，翕翕汗出，喉中痛热多者，目赤脉多，睛不慧。医复发之，咽中则伤；若复下之，则两目闭，寒多者，便清谷，热者，便脓血；若熏之，则身发黄；若熨之，则咽燥；若小便利者，可救之；小便难者，为危殆。成无己曰：此太阳少阴俱感邪也。

