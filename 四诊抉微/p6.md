<!-- { "loadSidebar": true } -->
　　产后辨舌者，以心主血也。《经》云：少阴气绝，则血不行。故紫黑者，为血先死也。

　　凡舌起苔，须刮去，用薄荷汁、或韭汁拭之，再用生姜切平，擦之、拭之，即净而不复生吉；拭之不去，即去而复生者，必凶也。（慎庵按：黑舌苔，须分燥润，及刮之坚松，以定虚实为要法。）

　　《正义》云：凡伤寒五六日以外，舌上无苔，即宜于杂病求之。不可峻攻，而大下之。

　　视舌色虽有成见，亦必细察兼证，及脉之虚实，不尔，恐有毫厘千里之谬。

　　慎庵按：黑苔舌有水竭津枯一候，不宜凉药，宜重用壮水之剂。世多习而不察，率投苦寒，遗人大殃。殊不知脉虚数，或微细，胸腹无胀满，口多错语，舌虽焦黑干枯，肿而生刺，乃真水衰竭，水不制火使然，大禁凉剂，惟以大剂生料六味地黄汤饮之。虚寒者，苔黑而松，加桂附五味子，则焦黑刺肿，涣若冰释，此皆予所屡见，用前法屡效，亲信无疑，故敢附笔于此。后之学人，慎之毋忽。

　　灰色舌

　　《正义》云：灰色即黑苔之轻者也，与黑同治，兼有表者，双解散；下利者，解毒汤；内实者，承气汤。但少阴寒证，亦见灰色，见在一二日者，无苔而冷滑是也，四逆汤主之；下利者，理中汤。

　　《舌鉴》云：灰色舌，有阴阳之异。若直中阴经者，则实时舌便灰黑而无积苔。若热传三阴，必四五日表证罢，而苔变灰黑也，有在根、在尖、在中者，有浑舌俱灰黑者。大抵传经热证，则有灰黑干苔，皆当攻下泄热。若直中三阴之灰黑无苔者，即当温经散寒。又有蓄血证，其人如狂，或瞑目谵语，亦有不狂不语，不知人事，面黑舌灰者，当分轻重以攻其血，切勿误与冷水，引领败血入心，而致不救也。

　　舌纯灰色无苔者，直中三阴而夹冷食也。脉必沉细而迟，不渴不烦者，附子理中四逆汤救之，次日舌变灰中有微黄色者生，如渐渐灰缩干黑者死。

　　灰色见于中央，而消渴，气上冲心，饥不欲食，食即吐蛔者，此热传厥阴之候，乌梅丸主之。

　　土邪胜水，而舌见灰黑纹裂，凉膈调胃，皆可下之，十中可救二三。下后渴不止，热不退者，不治。

　　舌根灰色而中红尖黄，乃肠胃燥热之证。若大渴谵语，五六日不大便，转屎气者下之；如温病热病，恶寒脉浮者，凉膈双解选用。

　　舌见灰黑色重晕，此瘟病热毒传三阴也。毒传内一次，舌即灰晕一层，毒盛故有重晕。最危层者，与此重晕不殊。灰黑舌中，又有干刺，而见咽干口燥喘满，乃邪热结于少阴，当下之，然必待其转矢气者，方可下。若下之早，令人小便难。

　　已经汗解，而见舌尖灰黑，有宿食未消，或又伤饮食，邪热复之故，调胃承气汤下之。

　　舌尖灰黑，有刺而干，是得病后，犹加饮食之故，虽证见耳聋胁痛，发热口苦，不得用小柴胡，必大柴胡，或调胃承气加消导药，方可取效。

　　淡淡灰色，中间有滑苔四五点，如墨汁，此热邪传里，而有宿食未化也，大柴胡汤。

　　舌灰色而根黄，乃热传厥阴，而胃中复有停滞也。伤寒六七日，不利，便发热，而利，汗出不止者死，正气脱也。

　　舌边灰黑而中淡紫，时时自啮舌尖为爽，乃少阴气逆上，非药可活。

　　红色舌

　　《正义》云：凡黄黑白者俱有苔，红紫但有色而无苔也。

　　舌见纯红者，此瘟疫将深之象也，谓之将瘟舌。用透顶清神散，吹鼻中取嚏，嚏即散义也。

　　舌中心见红者，此太阳症也，羌活汤汗之；有汗者，小柴胡加减。

　　舌尖倍红者，此太阳症也，羌活汤汗之；无表证者，五苓散。

　　舌红而中见紫斑者，将发斑也，玄参升麻汤；斑已见，化斑汤。

　　舌淡红而中见红赤点者，将发黄也，茵陈五苓散。

　　舌红而尖起紫泡者，此心经热毒也，黄连泻心汤或解毒汤，加玄参、薄荷，兼服天水散。无亦不治。

　　舌红而碎裂如人字纹者，此阳明传热于少阴心也，凉膈散主之；内实者，承气汤。

　　舌淡红而碎裂如川字纹者，外症神昏，自利，用导赤散，加黄连，再用生脉散，加黄连、枣仁。

　　舌红而有刺者，此内有停积饮食也，承气汤下之。刮其刺，得净者生，不净者死。

　　舌红而内有黑纹数条者，乃阴毒结于肝经。肝主筋，故舌见如筋丝也。用理中合四逆汤温舌红者，而有重舌，或左或右者，此毒入心包也，须刺之，出其恶血，服黄连泻心汤，表未解者，防风通圣散，更以冰片点之。

　　舌红而胀大满口者，此少阴阳明俱有热毒也，急刺之，去其恶血，以绿袍散吹之，须加冰片舌红而出血如衄，此热伤心胞也，犀角地黄汤或四生丸。（慎庵按：此证，犀角地黄合四生，再加川黄连、生蒲黄，更效捷。）

　　舌红而硬强失音者，死候也。有痰者，胆星、橘、半等主之；内实者，可下之。尝论伤寒不语，属下证多；杂证不语，同中风治，用黄　防风汤或人参汤，加竹沥，大抵多从痰治也。

　　舌红而碎烂如虫蚀者，少阴瘟毒也，小承气汤，二三下可愈。

　　舌红而吐弄者，此热在心脾也，安神汤主之。

　　舌红而痿软不能言者，此心脾虚极，或有痰也，死，不治。多加人参，可治。

　　舌红而战动难言者，此心脾虚也，汗多亡阳者有之，多加人参，可救。

　　舌红而干瘪者，虽能言，无恶候，亦必死，生脉散加减救之。

　　紫色舌

　　《正义》云：舌见纯紫色者，此酒毒也，有表者，升麻葛根汤。

　　舌见紫斑者，此酒毒也，身有斑者，黄连化斑汤，加葛根、青黛。

　　舌紫且肿浓者，此酒毒，而又饮冷，壅遏其热也。外证烦躁，四逆，先进以理中丸，彻其在上之寒，次以承气汤下之，微有脉者，可治。

　　舌紫而中心带白者，酒毒在太阳也，有表者，葛根升麻汤。

　　舌紫而中心带黄者，酒毒在少阳也，柴葛汤主之。黄苔浓者，已入阳明也，加大黄下之。

　　舌紫而中心带赤者，酒毒在阳明也，柴葛加大黄、芒硝。

　　舌淡红而中见紫黑筋数道者，此厥阴真寒症也，外见四逆者，四逆汤救之。脉沉面黑者，不治。

　　蓝色舌

　　舌见蓝色者，肺气已绝，肝木独盛，来侵土位也。微蓝者，肺气犹在，可生；深蓝者，必死。宜大补肺脾，而制肝木也。

　　《舌鉴》云：若稍见蓝纹，犹可用温胃健脾、调肝益肺之药治之。如纯蓝色者，虽无他证，必死。

　　霉酱色舌

　　《舌鉴》云：霉酱色苔者，乃黄兼黑色，为土邪传水证，必唇口干燥大渴，虽用下夺，鲜有得愈者。

　　《正义》云：舌生浓苔者，而如霉酱色者，此夹食伤寒也。色淡者，生；色浓者，死。下之，得通者，生；不得通者，死。

　　妊娠伤寒观面色舌色法

　　《正义》云：凡妊娠伤寒，必先固其胎，胎安病乃安。既察其脉，还审其色。

　　面以候母，舌以候子，色泽则安，色败则死。

　　《脉诀》云：面赤舌青细寻看，母活子死定应难。唇舌俱青沫又出，母子俱死总教KT。面青舌赤沫出频，母死子活定知真。申氏曰：亦有面舌俱白而死者，其色不泽，其症多恶也。

　　妊娠伤寒，舌色太赤，胎虽不死，须防其堕，急宜清热安胎，外用井底泥敷脐下。勿以舌赤胎伤而忽之也。

　　如舌苔太重而黄焦，里症全具而宜下，以四物汤合大柴胡汤下之，或以小承气汤合四物，加木香、砂仁可也。芒硝在所必忌。

　　如真寒证，面白舌白而宜温，则四物合炮姜、桂枝、木香、砂仁、人参、白朮自可，取姜汁入酒饮之亦可，但附子在所必忌。

　　慎庵按：观舌为外诊要务，以其能辨虚实，别死生也。今见集四诊者，皆略而不载，亦系恨事。惟《脉理正义》载之，简要而详，予喜其先得我心之同然，故合《舌鉴》而

　　妊娠辨分男女外验有四

　　《原始》云：一、受孕后，身更轻快，更健壮，其性常喜，面色加红，是男胎也。因男性热倍于女，故胎能加母之热性，面发红色，更喜美好之饮食，若女胎则反是，因女之性冷故也。二、若胎是男，必四十日后，即兆运动，女则运动迟，必在三月后矣。三、胎是男，则左肢之行工，愈觉轻便，左之乳体，必先高硬。四、胎是男，用行亦便于左，若女则必便于右也。

　　女人受孕内外皆有征验者七

　　《原始》云：眼懒看，俗谓慈眼也，眼变为微黄，一也。月经既止，浓气上升，头有昏眩，二也。心常闷躁，三也。易生厌烦，因内浓之气昏，故不喜事物，四也。

　　体重懒行，五也。齿膝交疼，因胎火浓所致，六也。懒厌美好之物，反喜粗　之品，及咸酸辛辣之味，或，能吸母液以资养，则子宫既无余液之浓气，故不和嗜好之性自无矣。

　　验胎贵贱寿夭法

　　妇人怀胎，凡男抱母，女背母。或上或下，为夭胎，或左或右，为寿胎。贵者，胎动必匀，自无毒病；贱者，胎乱动，母常有病。寿者，母必泰安；夭者，母多疾苦。男胎，母气足，神常清；女胎，母气不足，神多乱。母声清，生福寿之男；母声浊，生孤苦之子。

　　虚里跳动

　　《素问》曰：乳之下，其动应衣，宗气泄也。

　　《灵枢》曰：五谷入于胃也，其糟粕、津液、宗气，分为三遂，故宗气积于胸中，出干喉咙，以贯心膈而行呼吸焉。

　　《甲乙经》曰：胃之大络，名曰虚里。贯膈络肺，出于左乳下，其动应手，脉之宗气也。

　　盛喘数绝者，则病在中结而横有积矣，绝，不至曰死。

　　顾英白曰：乳根二穴，左右皆有动气，《经》何独言左乳下？盖指其动之甚者耳，非左动而右不动也，其动应手，脉宗气也。《素问》本无二义，马玄台因坊刻之误，而为应衣，应衣者，言病患肌肉瘦弱，其脉动甚，而应衣也，亦通。始读《素问》，则心窃疑之，至读《甲乙经》，而遂释然。

　　张介宾曰：虚里跳动，最为虚损病本，故凡患阴虚劳怯，则心下多有跳动，及惊悸者，人但知其心跳，而不知为虚里之动也。其动微者，病尚浅；动甚者，病则甚。凡患此者，常以纯甘壮水之剂，填补真阴，活者多矣。

　　诊血脉

　　诊血脉者，多赤多热，多青多痛，多黑久痹，赤黑青色，多见寒热。（血脉，即络脉，肌皮嫩薄者，视之可见。）《经》又曰：寒多则凝泣，凝泣则青黑；热多则淖泽，淖泽则黄赤，此皆常色，谓之无病。五色具见（杂见也）者，谓之寒热，臂多青脉，则曰脱血。（络中血脱，故不红而多青。）

　　诊毛发

