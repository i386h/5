<!-- { "loadSidebar": true } -->
　　鼻燥黄色，积热溺涩，或衄血气粗。

　　鼻燥白色，吐泻伤脾，感冷肺逆。

　　鼻中痒甚，肺气盛，而五疳传惊。

　　鼻下赤烂，肝气盛，而肺疳见证。

　　鼻如烟筒，火烁金，而惊中危证。

　　目鲜青色，扁鹊云：睛青主癖块。钱仲阳云：目鲜将发搐。（谈心揆曰：将见疮痍目睛黄色，积热骨蒸，或痢泻癖气，此即食　，亦云食疸。俗称鹅白，非也。

　　眼深黑色，吐泻内吊，惊搐慢脾。

　　眶肿睛黄，积热久嗽，或伤脾作呕，或夜热疮痍。

　　赤贯瞳人，惊痫不治。

　　印堂青色，胎惊胎热，腹痛夜啼。

　　眉攒不舒，腹痛下痢，或热壅三焦，病机将作亦然。

　　眉目杂色，白乃霍乱绞痛，黄乃积热虚浮，赤因感风头楚，青正惊搐相乘，黑者危在旦夕。

　　唇中白色，呕逆作泻，口渴肠鸣，将成内吊。

　　唇中黄色，伤胃脾热，作胀下痢，溲短肌浮。

　　唇中红色，内热有惊，或见疮疹。

　　唇中青色，风寒相感，发惊伤脾。

　　唇焦赤色，口秽伤脾，大便闭塞，气粗热盛。

　　唇茧淡白，伤食复伤，热壅脾家，肠鸣腹鼓。

　　唇间紫色，蛔刺攻冲，痛逆霍乱。

　　舌上杂色，黄者伤脾，白苔焦渴紫浓，如荔枝壳者，热聚三焦。如青苔，如白染者，皆不治。若破裂有血，邪热攻心，小便闭结，治法用黑鱼切片，贴舌上，或百草霜和盐，研成膏耳前赤色，疳虫攻肾，必耳鸣或聋。

　　耳前黄色，惊入肾，或睡中戛齿。

　　颐下诸色，同耳前看。《素问》云：肾热病者，颐先赤。

　　筋露青色，现诸头面，惊啼烦躁；身体者，发热惊搐；肚腹者，五疳胀满。

　　鱼目定睛，筋绝不转，水不生木，肝肾俱败，死在夜。

　　面青唇黑，水绝于肾，木来克土，脾肝俱绝，亡在昼。

　　胃热黄色，遍体金黄，口秽目碧，骨蒸，疸病将至，或得久病后者。（《诚书》。）

　　入门审候歌

　　观形察色辨因由，阴弱阳强发硬柔，若是伤寒双足冷，要知有热肚皮求，鼻冷便知是疮疹，耳冷应知风热证，浑身皆热是伤寒，上热下冷伤食病。

　　五指梢头冷，惊来不可当。若逢中指热，必定是伤寒。中指独自冷，麻痘证相传。女右男分左，分明仔细看。

　　观面部五色歌

　　面赤为风热，面青惊可详，心肝形此见，脉证辨温凉。脾怯黄疳积，虚寒白光，若逢生黑气，肾败命须亡。

　　审虎口三关法

　　小儿三岁以下有病，须看男左女右手，虎口三关。从第二指侧，看第一节名风关，第二节名气关，第三节名命关。辨其纹色，紫者属热，红者属寒，青者惊风，白者疳病，黑者中恶，黄者脾之困也。若现于风关为轻，气关为重，过于命关，则难治矣。

　　三关脉纹主病歌

　　紫热红伤寒，青惊白是疳，黑时因中恶，黄即困脾端。

　　又

　　青色大小曲，人惊并四足；赤色大小曲，水火飞禽扑；紫色大小曲，伤米曲鱼肉；黑色大小曲，脾风微作搐。

　　手指脉纹八段锦

　　鱼刺形

　　鱼刺形，主惊风痰热。

　　悬针形

　　悬针形，主伤风（泄泻、积热）。

　　水字形

　　水字形，主食积（咳嗽、惊疳）。

　　乙字形

　　乙字形，主肝病惊风。

　　虫纹形

　　虫纹形，主肝虫（大肠秽积）。

　　环形

　　环形，主疳积吐逆。

　　乱纹

　　乱纹主虫。

　　珠形

　　珠形，主死。

　　虎口三关脉纹图

　　虎口三关脉纹图

　　风关第一节寅位，

　　气关第二节卯位，

　　命关第三节辰位，

　　虎口叉手处是也。

　　小儿死候歌

　　眼生赤脉贯瞳人，囟门肿起又作坑，指甲黑色鼻干燥，鸦声忽作肚青筋，虚舌出口切牙齿，目多直视不转睛，鱼口气急啼不得，蛔虫既出死形真，手足掷摇惊过节，灵丹十救无一生。

　　鱼目定睛夜死，面青唇黑昼亡，啼而不哭是痛，哭而不啼是惊，煎不安是烦，　不定钱氏曰：永类按：《内经》云：下极者，心也。注云：下极，谓两目之间。又云：舌者，心之官也。此云心主颧面，似未当。

　　钱氏曰：赤者热也，黄者积也，白者寒也，青黑者痛也，随证治之。

　　薛氏曰：青主惊积不散，欲发风候；红主痰积惊悸；黄主食积　伤，欲作疳癖；白主泄泻水谷，更欲作吐；黑主脏腑欲绝。

　　洁古曰：若肝病惊搐，而又加面白，痰涎喘急之类，此皆难治，盖谓金克木也。观此则知脾病之忌青，肺病之忌赤，心病之忌黑，俱可推矣。

　　印堂青，主初受惊泻。红，主大惊夜啼。黑，主客忤。

　　山根青，主第二次惊泻后发躁。黑黄甚者死。

　　两太阳青，主第三次惊。青自太阳入耳者死。

　　印堂青黑，主腹痛夜啼，此脾气虚寒也。脾为至阴，故夜间腹痛而啼，用钩藤饮；色淡白，主泄泻，乳食不化，属脾气虚弱，用五味异功散，加木香。

　　八段锦歌

　　（《医学源流》）

　　先望孩儿眼色青，次看背上冷如冰。阳男搐左无妨事，搐右教人甚可惊；女搐右边犹可治，若逢搐左疾非轻。歪斜口眼终为害，纵有仙丹也莫平。

　　忽见眉间带紫青，看来立便见风生，青红碎杂风将起，必见疳　气满形。

　　紫少红多六畜惊，紫红相等即疳成，紫点有形如米粒，伤寒夹食证堪评。

　　黑轻可治死还生，红紫伤寒痰积停，赤青脾受风邪症，青黑脾风作慢惊。

　　山根若见脉横青，此病明知两度惊，赤黑困疲时吐泻，色红啼夜不曾停。

　　青脉生于左太阳，惊非一度细推详，赤是伤寒微燥热，黑青知是乳多伤。

　　右边青脉不须多，有则频惊怎奈何，红赤为风抽眼目，黑青三日见阎罗。

　　指甲青兼黑暗多，唇青恶逆病多瘥，忽作鸦声心气急，此时端的命难过。

　　辨虎口纹十三形

　　（《全幼心鉴》）

　　第一、流珠形。只一点红色见风关，主饮食所伤，内热欲吐；或肠鸣自利，烦躁啼哭。用助胃膏消饮食，分阴阳；若食消而病仍作，用香砂助胃膏，以补脾胃。

　　第二、环珠形。其点差大，主脾虚停食，胸膈胀满，烦渴发热。用五味异功散，加山楂枳实，健脾消食；后用六君子，调中养气。

　　第三、长珠形。其点圆长，主脾伤饮食积滞，肚腹作痛，寒热不食。先用大安丸，消其积滞；次以异功散，健其脾气。（以上风关。）

　　第四、来蛇形。是长散出气关，一头大，一头尖，主脾胃湿热，中脘不利，干呕不食，此疳邪内作。先用四味肥儿丸治疳，后用四君子补脾。

　　第五、去蛇形。是大头向气关，主脾虚食积，吐泻烦渴，气短喘急，不食困睡。凡用六君子汤，加枳实，健脾消积；次以七味白朮散，调补胃气。

　　第六、弓反里形。主感冒寒邪，哽气出气，惊悸倦怠，四肢冷，小便赤，咳嗽呕涎。先用惺惺散，助胃气，祛外邪；后以五味异功散，加茯苓、当归，养心血，助胃气。若外邪既解，而惊悸指冷，脾气受伤也，宜七味白朮散补之；若闷乱气粗，喘促者难治，脾虚甚故也。

　　第七、弓反外形。主痰热，心神恍惚，夹惊夹食，风痫痰盛。先以天麻防风丸，祛外邪；又用五味异功散，调补中气。

　　又曰：纹弯向里为顺，向外为逆。

　　第八、枪形直上。主风热，生痰发搐。先用抱龙丸，如未效，用牛黄清心丸；若传于脾肺，或过用风痰之药，而见诸证者，专调补脾胃。

　　第九、鱼骨形。纹分歧支，主惊痰发热。先用抱龙丸，未应，属肝火实热，少用抑青丸以清土，制肝木。

　　第十、水字形。三脉并行，主惊风，食积，胸膈烦躁，或夜啼痰盛，口噤搐搦，此脾胃虚弱，饮食积滞，而木克土也。先用大安丸，消导饮食；次以六君子汤，加钩藤，补中清肝。

　　若已服消食化痰等药而未愈，用四君子汤，加升、柴、钩藤，升补脾气，平降肝木。

　　（以上气关。）

　　第十一、长针形。过命关一二米许，主心肝热极生风，惊悸困倦，痰盛搐搦。先用抱龙丸，祛风化痰；次用六君子东加钩藤，平肝实脾。

　　第十二、透关射指形。命脉曲里，主惊风，痰热聚于胸膈，乃脾肺亏损，痰邪乘聚。先用牛黄清心丸，清脾肺，化痰涎；次用六君子汤，加桔梗、山药，补脾土，益肺金，可救。

　　第十三、透关射甲形。命脉向外，主惊风，肝木克脾土之败症。急用六君子汤，加木香、钩藤、官桂，温补脾土；未应，加附子以回阳气，多得生者。（以上命关）

　　尝闻古人云：小儿为芽儿，如草木之芽，水之沤，盖因脏腑脆嫩，口不能言，最难投剂。

　　当首察面色，而知其所属；次验虎口，以辨其所因。实为治法之简要也。

　　按：虎口纹，其始止见于风关，先见于左，为伤风寒；先见于右，为伤乳食。得惊夹之，则上出于气关矣，此虽予无本之言，然亦有所试也，乃《水镜》有云：指纹曲里风盛，弯外食积。夫曲里弯外，则其纹已长，将透气关矣。其初起岂有之乎，将何以辨也？若夫色则以红淡为轻，深紫为重，亦有吐泻重困，而虎口无纹者，乃大虚也，不可以无纹，而易之也。

　　心鉴按眉端法

　　小儿半岁者，以名、中、食三指，按于发际额前眉端之间，儿头在左，举右手；头在右，举左手。食指为上，中指为中，名指为下。三指俱热，主伤风邪、鼻塞、气粗、发热、咳嗽；三指俱冷，主外感风寒，内伤饮食，发热吐泻；食中二指热，主上热下冷；名中二指热，主夹惊之候；食指热，指胸中气满，乳食不消。

　　薛立斋曰：小儿气血未实，惊则气散，气散则脉乱，必当参三部五脉。三部者，面上气色，虎口脉纹，寸口一指之脉；五脉者，上按额前，下诊太冲，并前三部也。

　　审小儿六症

　　（《活幼指南》）

　　凡见小儿头疼发热，鼻塞声重，咳嗽，手背热，恶风寒，皆属外感。无汗，脉浮紧，伤寒；自汗，脉浮缓，伤风；暑月吐泻作渴，齿燥脉虚，伤暑；浮肿，泄泻，身重，小便不利，脉濡细，伤湿；舌干口燥，唇焦面赤，或声哑脉数，伤热。

　　凡见小儿嗳气饱闷，作酸腹膨，不思食，及恶闻食气，下泄尸臭，恶心，乍吐乍泻，或寒热，或腹中硬块作痛，手心热，脉弦滑，俱属内伤饮食。（以上二症最多。）

