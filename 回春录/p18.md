<!-- { "loadSidebar": true } -->
　　姚树庭，以古稀之年而患久泻，群医杂治不效。佥以为不起矣。延至季秋，邀孟英决行期（行期二字，此处作死亡解）之早晚，非敢望愈也。孟英曰：弦象独见于右关，按之极弱，乃土虚木贼也。调治得法，犹可引年，何以遽尔束手乎？乃出从前诸方阅之，皆主温补升阳。曰：理原不背，义则未尽耳！如姜、附、肉蔻、骨脂之类，气热味辣，虽能温脏，反助肝阳，肝愈强，则脾愈受戕，且辛走气而性能通泄，与脱者收之之义大相刺谬，而鹿茸、升麻可治气陷之泄，而非斡旋枢机之品，至熟地味浓滋阴，更非土受木克，脾失健行之所宜。纵加砂仁酒炒，终不能革其腻滑之性，方方用之，无怪乎愈服愈泄。徒藉景岳“穷必及肾”为口实也。与异功散加山药、扁豆、莲子、乌梅、木瓜、芍药、蒺藜、石脂、余粮，服之果效，恪守百日，竟得康强，越三载，以他疾终。

　　某人，患晨泻有年，累治不效，春间尤甚。孟英按其脉，曰：汝虽苦于泻，而泻后腹中反觉舒畅乎？曰：诚然。

　　苟不泄泻，又胀闷减食矣。而服四神附、桂之药，其泻必加。此曷故也？曰：此非温升补涩之证。乃肝强脾弱，木土相凌。处一方令其常服，数帖即安。复竟无此恙也。方用：白术 苡仁 黄连 楝实桂枝 茯苓 木瓜 芍药 蒺藜 橘皮而已。

　　孔广愚司马，久患溏泻，而舌黑气短。自春徂（作往字解）冬，治而不愈。孟英视之，曰：劳心太过，阳烁其阴。人见其溏泻，辄与温中，不知肺受火型，气失清肃而短促于上，则水源不生，自然溺少而便泻矣。投以肃肺清心，凉肝滋肾之法，果得渐瘳。

　　杨氏妇，孀居患泻，久治不瘥。孟英曰：风木行（刑）胃也。彼不之信，另招张某大进温补，乃至腹胀不食，夜热不眠，吐酸经秘，头痛如劈。复乞孟英视之。先投苦泄佐辛通以治其药，嗣以酸苦熄风安胃。匝月乃瘳，续与调补，汛至而康。

　　方氏女，久患泄泻脘痛，间兼齿痛，汛事不调，极其畏热，治不能愈。上年初夏，所亲崔映溪为延孟英诊之，体丰，脉不甚显、而隐隐然弦且滑焉。曰：此肝强痰盛耳。

　　然病根深锢，不可再行妄补。渠母云：溏泻十余年，本元虚极，广服培补，尚无寸效，再攻其病，岂不可虞？孟英曰：非然也。今之医者，每以漫无着落之虚字，括尽天下一切之病。动手辄补，举国如狂。目击心伤，可胜浩叹。

　　且所谓虚者，不外乎阴与阳也。今肌肉不瘦，冬不知寒，是阴虚乎？抑阳虚乎？只因久泻，遂不察其脉证，而佥疑为虚寒之病矣。须知痰之为病，最顽且幻，益以风阳，性尤善变。治必先去其病，而后补其虚，不为晚也。否则养痈为患，不但徒弗参药耳。母不之信，遍访医疗，千方一律，无非补药。至今秋颈下起一痰核，黄某敷之始平，更以大剂温补，连投百日，忽吐泄胶痰斗余而亡。予按：此痰饮滋蔓，木土相仇，久则我不敌彼，而溃败决裂，设早从孟英之言，断不遽死于今日也。

　　康康侯司马之夫人，泄泻频年，纳食甚少，稍投燥烈，咽喉即痛，经治多手，不能获效。孟英诊曰：脾虚饮滞，肝盛风生之候也。用：（人）参 （白）术 橘（皮）半（夏） 桂（木） 茯（苓） 楝（实） （白）芍 木瓜 蒺藜，投之渐愈。

　　今冬又患眩晕，头汗、面热、肢冷、心头似绞，呻吟欲绝。孟英以：石英 苁蓉 牡蛎 （绿萼）梅 （茯）

　　苓蒺（藜） 楝（实） （白）芍 旋复为方，竟剂而康。

　　陈某，偶患溏泻。所亲鲍继仲云：余往岁患泻，治不中肯，延逾半载，几为所困，今秋患此，服孟英方，数剂霍然，故服药不可不慎也。盍延孟英视之。陈因中表二人皆知医，招而视之，以为省便。辄投以温补健脾之药。数日后，泻果减。而发热昏痉，咽喉黑腐。其居停瞿颖山，疑病变太速，嘱其请援于孟英。孟英诊曰：迟矣。病起泄泻，何必为寒。正是伏邪自寻出路，而温补以固留之。自然内陷厥阴，不可救药。果即殒焉。

　　继有高小 孝廉令弟雨生，因食蟹患泻，黄某用大剂温补药，泻果止，而颈筋酸痛，舌绛呕渴，口气甚臭。孟英持脉，沉数。曰：食蟹而后泻，会逢其适耳。脉证如斯，理应清润。奈人自畏凉药，复质于吴某，亦主温补。服及旬日，昏痉舌黑而毙。

　　吴蕴香孝廉令孙兑官，患发热洞泻，大渴溲少，涕泪全无。孟英曰：暑风行于脾胃也。以：沙参 生薏苡 生扁豆 银花 石斛 滑石 甘草 竹叶 冬瓜皮，澄地浆煎服，数日而痊。按此等证，幼科无不作惊风治，因而夭折者多矣。

　　沈辛甫，善岐黄之学，其妻体素弱而勤于操作。年逾四秩，汛事过多，兼以便溏，冷汗气逆。参、 屡进，病日以危。孟英诊曰：心脾之脉尚有根，犹可望也。与：龙骨 牡蛎 龟板 鳖甲 海螵蛸 石英 余粮石 熟地茯苓为方，一剂转机，渐以向愈。

　　某，新秋陡患洞泻如注，即浑身汗出如洗，恹恹一息。孟英往勘，脉来沉细，身不发热，俨似虚寒之证。

　　惟苔色黄腻，小溲全无。乃湿热病也。与：桂苓甘露饮加浓朴，投匕而瘳。

　　慎氏妇，产后腹胀泄泻，面浮足肿。医与渗湿温补，月余不效，疑为蓐损。孟英视之：舌色如常，小溲通畅，宛似气虚之证。惟脉至梗涩，毫无微弱之形，因与：丹参 滑石 泽兰 茯苓 茺蔚 蛤壳 桃仁 海五灵脂 豆卷，数月即瘥。

　　叶杏江仲郎，患发热泄泻，医治十七日不效，骨瘦如柴，音嘶气逆。所亲许芷卿，荐孟英诊之。脉数大渴，汗多苔黄。以竹叶石膏汤加减，十余剂渐以向愈，大便反极坚燥，继予滋养而康。

　　姚欧亭，初夏偶患大泻，后苦脾约，更旬始一更衣，既而匝月一行，极其艰滞，而先硬后溏，汗出神惫。年逾六秩，步履蹇滞。虽广服人乳及润导诸药，率不效。间或纳食如哽，呕吐酸辣，六脉迟软，苔色白润，不渴，小便清长，腹无胀痛。此中气不足，“溲便为之变”也。岂肠燥便秘，可以润药濡之哉？既不宜润，更不可下，以中虚开阖无权，恐一开而不复阖，将何如耶。亦不可升提，盖吐酸食哽，已形下秘上冲之势，又素吸洋烟，设一阖而竟不开，又将何如耶？爰以：（人）参 菊（花） 半（夏）旋（复） （白）芍 鸡金 木瓜 枇杷叶为方，服六剂，更衣两次，解四弹丸，又三剂，解出十五六丸，又三剂，下九丸而始畅。并不坚燥，亦无溏矢，毫不怯力，是药证已符，为留调理法而别。

　　设或吐酸食哽，则暂用（人）参 （黄）连 橘（皮） 半（夏） 旋（复） （竹）茹 苏叶 枇杷叶紫石英以清肃镇熄之。

　　孟英次女，八月廿三日，忽患痛泻，肢冷脉伏，崔某进附子理中汤加减，泻不止而苔黑唇燥，颇露热象，改投犀（角）、（石）斛、生脉散等药，形渐脱，又用桂附八味汤，遂于八月廿九日，舌焦如炭而逝。

　　噫！据此病情，是伏暑也。痧证霍乱，挟食者，必先去食。伤寒亦然。秦氏论之详矣，然竟有病始饱食之余，初非因食为患者，半痴（孟英别号半痴）尝云：“既无枵腹待病之理，岂可专以攻消为治？故临证必审问慎思而明辨之，庶免颟顸贻误之弊。

　　一、内科

　　痢疾

　　金魁官，九月间患五色痢，日下数十行，七、八日来，口噤不纳，腹痛呻吟，危在旦夕矣。孟英视之，曰：暑挟食耳，误服热药矣，攻补皆不可施也，轻清取之可即愈焉。以：北沙参 黄连 鲜莲子 栀子 黄芩 枇杷叶石斛 扁豆 银花 桔梗 山楂 神曲 滑石为方，覆杯即安。孟英尝曰：莲子最补胃气而镇虚逆，若反胃由于胃虚而气冲不纳者，是皆热邪伤其胃中清和之气，故以黄连苦泄其邪，即仗莲子甘镇其胃。鲜莲子清香不浑，镇胃之功独胜。

　　附录：孟英玉芝丸 猪肚一具，治净，以连子去心入肚内，水煎糜烂，收干捣为丸服，凡胃气薄弱者，常服玉芝丸，令人肥健。

　　朱某，患痢于越，表散、荡涤、滋腻等药备尝之矣。势濒于危，始返杭乞孟英诊之，神气昏沉，耳聋脘闷，口干身热，环脐硬痛异常，昼夜下五色者数十行，小溲涩痛，四肢抽搐，时时晕厥。曰：此暑热之邪，失于清解，表散荡涤，正气伤残，而邪乃传入厥阴，再以滋腻之品，补而锢之，遂成牢不可拔之势。正虚邪实，危险极矣。与：白头翁汤加山栀、黄芩、银花、白芍、楝实、苁蓉、石斛、桑叶、羚羊角、橘叶、牡蛎、海 、鳖甲、鸡内金等药，大剂频灌，一帖而抽厥减半，四帖而抽厥始熄。旬日后，便色始正，溲渐清长，粥食渐进。半月后，脐间之硬始得尽消。改用养阴调理，逾月而康。

　　朱念民，患泄泻。自谓春寒偶薄而饮烧酒，次日转为滞下。左腹起一痞块，痢时绞痛异常。孟英曰：阴虚木燥，侮胃为泻，误饮火酒，怒木愈张，非寒也。亟屏辛温之物，用白头翁汤加（黄）芩、（川）楝、栀（子）、（黄）连、海 、银花、草决明、枳 子、绿豆皮，十余剂而愈。

　　汪左泉，患滞下，日夜数十行，而即日须补岁考遗材，浼孟英商速愈之策。孟英切脉弦滑，黄苔满布。

　　曰：易事耳。重用（黄芩） （黄）连 佐以（山）楂 （浓）朴 服青麟丸四钱，投匕而痊。

　　陈昼三，病滞下，某进通因通用法，痛泄无度，呕恶不纳，汗出息微，脉弱眩晕。孟英曰：近多伏暑之痢，此独非其证也。元将脱矣。急投大剂温补，脉候渐安。一月后，甫得健复。

　　高若舟之庶母，年逾花甲，体丰善泻，张某向用参、术取效。今秋患白痢，张谓寒湿滞中，仍与理中（汤）加减，病遂日增。因疑老年火衰，蒸变无权，前药中复加附子。白痢病果减，而腹胀且痛，不食不溺、哕逆发热、势已危殆。始迓孟英视之。脉沉而滑数梗梗。曰：暑热未清，得毋补药早投乎？与（黄）芩 （黄）连 杏（仁） （浓）朴 橘（红） （神）曲 （白）芍 滑（石） （川）楝 银花 海蛇 鸡内金之类，一剂溺行痛减，而痢下仍白。其女为屠西园之室，乃云：向服补药，白痢已止，今服凉药，白痢复作，盖病本久寒，凉药不可再用矣。孟英曰：言颇近理，使他医闻之，必改温补。但病机隐伏，测识匪易，前此之止，非邪净而止之止，乃血得补而不行之止。邪气止而不行，是以痛胀欲死。夫强止其痢，遽截其疟，犹之乎新产后妄涩其恶露也。

　　世人但知其恶露之宜通。而不知间有不可妄通者，但知疟、痢之当止，而不知邪未去而强止之，其害较不止为尤甚也。

