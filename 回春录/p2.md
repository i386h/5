<!-- { "loadSidebar": true } -->
　　韩组林，年近古稀，孟冬患肢厥头肿，谵语遗尿，包某作虚风类中，进以温补，势益剧。孟英脉之，左弦数，右滑溢。乃痰热内阻，风温外侵。予：羚（羊角） 贝（母） （竹）茹 栀（子） （连）翘 （白）

　　薇桑（叶） 菊（花） 花粉 丹皮 旋复，以芦菔汤煎服而愈钱闻远仲郎患感，汤某进桂、朴、姜、柴等药，而痰血频咯，神瞀耳聋，谵语便溏，不饥大渴，苔黑溲少，彻夜无眠。范应枢、顾听泉叠进轻清，黑苔渐退，舌绛无津，外证依然，不能措手。孟英诊之，脉皆细数，乃真阴素亏，营液受烁，不必以便溏不食而畏滋腻也。授以：西洋参 生地 二至（丸） 二冬 龟板 燕窝（竹）茹 贝（母） 银花 藕汁 梨汁 葳蕤 百合等药，二剂，咯血渐至，痰出甚多，渐进稀糜，夜能稍寐。五剂，热退泻止，渴始减，脉渐和。旬日后，解燥屎而痊。

　　王炳华之子，患感，叶某用温散药，而气逆碍卧。四明老医王秉衡作肾虚不能纳气治，连服大剂温补，喘嗽益剧，面浮跗肿，抬肩自汗，大渴胁痛。乞治于孟英，已半月不交睫矣。诊其脉，右部弦大而强，舌根黑苔如煤者，两条，面黧形瘦，幸而大解溏泻，得能消受许多误药。径予；旋（复） （代）赭石 黄连 枳实 栝蒌 苏子杏仁 莱菔汁 紫菀 （生）石膏，六大剂，始能就枕，而大渴不止，脘腹反形痞胀，按之坚痛。乃去旋（复）、（代）赭石，少加白芥子、半夏、薤白，兼令日啖北梨数十枚。

　　服旬日，胸腹皆舒，苔色尽退，唯嗽未已。改用：西洋参 杏（仁） 贝（母） 芦根 知母 冬瓜子 （枇）杷叶 花粉 柿霜 竹沥，十许剂，嗽止，而跗肿、渴、泻，亦皆霍然矣。凡啖梨三百余斤，闻者莫不诧异。

　　俞博泉令郎，患感，即兼腹痛而胀。胡某投以温散，二便不行，昏谵大渴，舌苔黑刺。孟英以：犀（角）（连）翘 楝（实） 薄（荷） （黄）连 花粉 元参 大黄，服之，便下神清。为（乃）去犀角，加丹皮，二帖，苔化热退。惟少腹梗胀，不甚知饥。改投：（山）栀 （黄）连 楝（实） 蒺（藜） 延胡橘核 苁蓉 花粉 制军诸药，连解黑矢，渐以向安。正欲养阴之际，而惑于旁言，另招金某，服大剂温补药，以图元气骤复。不知余烬内燔，营受灼而血上溢，液被烁而肌消消，犹谓吐血宜补，形瘦为虚，竟竭力补死而后已。

　　周光远令堂，患温邪，痰嗽，脘闷，汗多。孟英投：石膏 竹菇 知母 花粉 旋复 贝母 蒌仁 紫菀等药三十剂而愈。

　　陈赤堂令正，患感，面赤不眠，烦躁谵语，口甘渴腻，溲涩而痛。顾听泉多剂清解未应。孟英切其脉，左弦洪而数，右滑而溢，胸次痞结，大解未行，肝阳上浮，肺气不降，痰热阻痹，邪乃逗留。与：小陷胸（汤）合温胆（汤）雪羹加旋（复）、薤（白）投之，胸结渐开。乃去半（夏）、薤（白），而送（服）当归龙荟丸，谵语止，且能眠。参以通幽汤下其黑矢，三次后，始进养阴和胃而痊。

　　一、内科

　　春温

　　余侄森伯，患发热面赤，渴而微汗。孟英视之曰：春温也。乘其初犯，邪尚在肺，是以右寸之脉洪大，宜令其下行，由腑而出，则可霍然。投：知母 花粉 冬瓜子 桑叶 枇杷（叶） 黄芩 苇茎 栀子等药，果大便连泄极热之水二次，而脉静身凉，知饥啜粥，遂痊。设他人治之，初感总用汗药，势必酿成大证。

　　濮树堂室，怀妊五月，患春温。口渴善呕，壮热无汗。旬日后，始浼孟英视之。见其烦躁谵语，苔黄不燥，曰：痰热阻气也。病不传营，血药禁用。试令按其胸次，果然坚痛。而大解仍行，法当开上。用小陷胸汤加石菖蒲、枳实、杏（仁）、贝（母）、（竹）茹、郁（金）、栀（子）、（连）翘等药，芦菔汤煎服。服二剂，神情即安。四帖后，心下豁然。然心腹如烙，呕吐不纳。改投大剂甘寒，加乌梅，频啜渐康。秋间得子亦无恙。

　　姚令舆室，素患喘嗽，而病春温。医知其本元久亏，投以温补，痉厥神昏，耳聋谵语，面青舌绛，痰喘不眠。皆束手矣！延孟英诊之，脉犹弦滑。曰：证虽危险，生机未绝，遽尔轻弃，毋乃太忍。与：犀角 羚羊（角） 元参 沙参 知母 花粉 石膏以清热息风，救阴生液。佐：苁蓉 石英 鳖甲 金铃 旋复 贝母 竹沥以潜阳镇逆，通络蠲痰。三剂而平。继去犀（角）、羚（羊角）、石膏，加生地黄，服旬日而愈。仲秋，令舆病，竟误服温补，数日而殒，岂非命耶？许芷卿，亦精于医，偶患外感，即服清散之药，而证不减。或疑其非春温也，邀孟英质之，诊脉迟涩，二便皆行，筋掣不眠，畏寒能食，喉舌皆赤。予大剂清营药，数服而瘥。

　　迨夏，两腿患疥，外科治之，久而不愈。孟英谓：（因）其平昔善饮，蕴热深沉，疡科药亟宜概屏，令以雪羹汤送（服）当归龙荟丸，果得渐瘳。

　　陈建周令郎，患春温，初起即神气躁乱，惊惧不眠，两脉甚数。孟英谓：“温邪直入营分也”。与神犀丹佐紫雪，两剂而瘥。夏间，吴守旃暨高若舟令郎，胡秋纫四令嫒，患温，初起即肢 妄言，神情瞀乱。孟英皆用此法，寻即霍然。

　　孟英曰：世人每执汗解之法，为初感之治。孰知病无定体，药贵得宜，无如具眼人稀，以致夭枉载道。归诸天数，岂尽然哉？王皱石广文令弟，患春温，始则谵语发狂，连服清解大剂，遂昏沉不语，肢冷如冰，目闭不开，遗溺不饮，医皆束手。孟英诊其脉，弦大而缓滑，黄腻之苔满布，秽气直喷。投：承气汤加银花、石斛、黄芩、竹茹、元参、石菖蒲，下胶黑矢甚多。而神识稍清，略进汤饮。

　　次日，去（芒）硝、（大）黄，加海 、芦菔、黄连、石膏，服二剂而战解肢和，苔退进粥，不劳余力而愈。

　　继有张镜江邀（孟英）治叶某，又钱希敏之妹丈李某，孟英咸一下而瘳。惟吴守旃之室，暨郑又侨，皆下至十余次始痊。今年时疫盛行，医多失手，孟英随机应变，治法无穷，救活独多，不胜缕载。

　　翁嘉顺，亦染温病，初发热，即舌赤而渴，脉数且涩。孟英曰：非善证也。盖阴虚有素，值此忧劳哀痛之余，五志内燔，温邪外迫，不必由卫及气，自气而营。急予清营，继投凉血，病不稍减。且家无主药之人，旁议哗然，幸其旧工人陈七，颇有胆识，力恳手援。孟英曰：我（心）肠最热，奈病来颇恶，治虽合法，势必转重。若初起不先觑破，果已殆矣。吾若畏难推诿，恐他手虽识其证，亦无如此大剂，车薪杯水，何益于事。吾且肩劳任怨，殚心尽力以图之。病果日重，昏瞀耳聋，自利红水，目赤妄言。孟英惟以晋三犀角地黄汤加银花、石膏、知母、石解、栀（子）、贝（母）、花粉、兰草、菖蒲、竹沥、竹茹、竹叶、凫茈、海 等，出入互用，至十余剂，舌上忽布秽浊垢苔，口气喷出，臭难向迩，手冷如冰，头面自汗，咸谓绝矣。孟英曰：生机也。阴虚而热邪深入，余一以清营凉卫（血）之法，服已逾旬，始得营阴渐振，推邪外出，乃现此苔，惟本元素弱，不能战解，故显肢冷，而汗仅于头面，非阳虚欲脱也。复予甘寒频灌，越三日，汗收热退，苔化肢温。

　　此病自始迄终，犀角共服三两许，未犯一毫相悖之药，且赖陈七恪诚，始克起九死于一生，继以滋阴善后而康。

　　一、内科

　　暑温

　　王子与，病革，始延孟英视之，曰：阴虚之质，暑热胶锢，殆误投补药矣。乃叔少洪云：侄素孱弱，医投熟地等药十余剂耳。孟英曰：暑热证，必看邪到血分，始可议用生地，何初病即进熟地？岂仅知禀赋之虚，而未睹外来之疾耶？昔贤治暑，但申表散温补之戒，讵料今人于律外更犯滋腻之辜，而一误致此，略无悔悟，不啻如油入面，如漆投胶，将何法以挽回哉？越日果卒。夫小米舍人，仅此一脉，完姻未久，遽尔珠沉，殊为惨然。

　　潘红茶方伯之孙翼廷，馆于许双南家，酷热之时，啜冷石花（汤）一碗，遂至心下痞闷，四肢渐冷，上过肘膝，脉伏自汗。方某谓：“阳虚阴暑”，脱陷在即，疏大剂姜、附、丁、桂以回阳。（而）双南在苏，其三郎李书，骇难主药，邀族人许芷卿诊而决之。芷卿云：此药断不可投。第证极危急，须逆孟英商之。时已夜半，孟英往视，曰：既受暑热，复为冷冻饮料冰伏胸中，大气不能转旋，是以肢冷脉伏，二便不行。速取六一散一两，以淡盐汤搅之，澄去滓，调下紫雪丹一钱。

　　翌日再诊：脉见，胸舒，溺行，肢热，口干，舌绛，暑象毕呈，化而为疟。予多剂白虎汤而愈。丙午（岁），举于乡。

　　康康侯司马之夫人，久伤谋虑，心火外浮，面赤齿痛，因啖西瓜，遂脘闷不舒，喜得热按，泄泻不饥，自觉舌浓数寸，苔色灰腻。孟英与：浓朴 滑石 葱白 薤白 枇杷叶 橘皮 薄荷 旋复 省头草，一剂霍然。

　　许少卿室，故医陈启东先生之从女也。夏初患感，何新之十进清解，病不略减，因邀诊于孟英。脉至弦洪豁大，右手为尤，大渴大汗，能食妄言，面赤足冷，彻夜不瞑。孟英曰：证虽属温，而真阴素亏，久伤思虑，心阳外越，内风鸱张。幸遇明手，未投温散，尚可无恐。与：龙（骨） 牡（蛎） 犀（角） （珍）

　　珠龟板 鳖甲 贝母 竹沥 竹叶 辰砂 小麦 元（参） 丹参 生地 麦（冬），为大剂投之。外以烧铁淬醋，令吸其气；（牡）蛎粉扑止其汗；捣生附子贴涌泉穴。甫服一剂，所亲荐胡某往视，大斥王议为非，而主透疹之法。病家惑之，即煎胡药进焉！病者神气昏瞀，忽见世父启东扼其喉，使药不能下咽。且嘱云：宜服王先生药。少卿闻之大骇，专服王药，渐以向愈。而阴不易复，频灌甘柔滋镇，月余始能起榻。

　　季夏，汛行。惟情志不怡，易生惊恐。与：麦（冬） 参（须） 熟地 石英 茯神 龙眼 甘（草） （小）麦 大枣 三甲等药，善其后。

