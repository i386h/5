<!-- { "loadSidebar": true } -->
　　或谓先生尝訾人温补之非，何一旦放手而大用？孟英曰：温补亦治病之一法，何可废也。第用较少耳。世之医者，眼不识病，仅知此法，可以媚富贵之人，动手辄用，杀人无算，岂非将古人活人之方，翻为误世之药，可不痛恨耶？九月间，张春桥患疟，寒少热多，间二日而作。甫两发，形即清瘦。孟英诊曰：脉弦而细，尺中甚数，疾作于子夜，口干嗜饮，乃足少阴热疟也。两发遽尔形消，胡可玩视？吾以妙药奉赠，可期即已。但请即服，不可商于人而致疑义也。方用：元参 生地 知母 丹皮 地骨皮 天冬 龟板 茯苓 石斛 桑叶，春桥以向所心折，遂服之。一剂疟即止，再以滋阴善后而愈。予谓此证一帖而瘳，似乎轻易。但非真才实学，焉有此种妙治？设遇别手，非温补即提表，其祸可胜道哉，然天下之病，无论轻重，总贵初治得法。何致轻者重而重者危耶？奈世俗之情，必使轻者重而后转安，始知医药之功，殊可叹也。按此证世人但知其为三阴疟，笼统治以温补之法，徒未闻有分经用药者。今提出少阴二字，创立清凉之剂，用药精当，取效敏捷，法似新奇，理自完足。所谓活人治活病，全以活泼运之也。可以启人慧悟。垂作典型。

　　陈媪，患牝疟月余，腹胀便秘，嗳多不饥，口淡脉滑。孟英主：（黄）连 （浓）朴 橘（皮） 贝（母）

　　杏（仁） （竹）茹 旋（复花） （紫）菀 枇（杷叶） 蒺（藜）为方，数剂即瘳。

　　蒋北瓯二尹，患疟，医与小柴胡（汤）、平胃散而渐甚，继以大剂温补，势频于危。复用桂枝白虎（汤），狂乱如故。所亲董兰初鹾尹，延孟英视之，曰：暑疟也。桂枝白虎（汤）用于起病之时则妙矣，今为温散补燥诸药助邪烁液，脉数无伦，汗渴不已，虽宜白虎（汤），岂可监以桂枝，助热耗津而自掣其肘焉？因与：大剂白虎（汤）加花粉、竹叶、西洋参、元参、石斛，服之即安。至十余帖，疟始瘳，而舌尚无苔，渴犹不止，与甘凉濡润，三十余剂始告痊。

　　周同甫，患疟多汗，医恐其脱，与救逆汤而势剧。孟英（诊）视之，曰：湿疟耳。湿家多汗，无恐也。况口渴溺赤，温补勿投，与清解药渐安。

　　继而乃翁秋叔病，初服温补病进，更医知为伏暑，与药数剂，热果渐退。偶延孟英诊之，尺中甚乱。因谓其侄赤霞曰：令叔之证，必不能起，吾不能药也，已而果然。

　　广孔愚司马之大公子，仲秋间患疟，寒少热多，面目甚黄，苔腻大渴，腹胀溺赤，仍能纳谷，且素嗜肥甘，不能撙节，孟英按其脉，滑实而数。与：承气汤加知（母）、（黄）芩、半（夏）、贝（母）、（连）翘、（黄）

　　连、滑石、石膏、大腹（皮）、花粉之类，（服）二十余剂而始愈，是膏粱挟暑湿热之治也。

　　许叔超令大母（祖母），患疟。延孟英治之，脉弦滑而数，脘闷便闭，合目汗出，口渴不饥。或虑高年欲脱。

　　孟英曰：此温邪挟素有之痰所化，补药断不可服。与：知（母） （黄）芩 （栝）蒌 杏（仁） （连）翘 贝（母） 旋（复） （竹）茹 （黄）连 （石）斛 雪羹为方，服果渐效。

　　许氏妇，患间疟，寒少热多，不饥大渴，善呕无汗，脉滑而弦，孟英投白虎汤加花粉、柴胡而愈。

　　海盐周子，因工于画，体素弱，偶患间疟，黄某用首乌、鳖甲、姜、枣等药，病日甚。加以参、桂，狂躁妄言。

　　始延孟英视之，面赤舌绛，溲涩便溏，渴饮汗多，脉形细数，是暑证也。与：元参 银花 知母 （黄）芩 （竹）茹 贝（母） 竹叶 荷秆 莲心 西瓜衣为剂，寻愈。

　　吴西 患疟，寒微热甚，旬余不愈。孟英诊之，脉滑而长。疏大剂白虎汤与之。渠兄濂仲云：沈、顾二君，皆主是方，屡服无效。孟英索方阅之，汤虽白虎，而石膏既少且煨，兼不去米。因谓其兄曰：汤虽同，君药已重用，而去米，加花粉、竹茹等，其力不同科矣。濂仲大悟，服之寻愈。此可以见服药不可徒有汤头之名也。

　　黄鼎如令堂，年七十七岁，季秋患间疟，每发加剧，寒甚微而热必昏痉，舌不能伸。三发之后，人皆危之。孟英视之，颧赤目垂，鼻冷，额颏微汗。苔色黄腻，舌根纯红，口渴痰多，不思粥饮。

　　脉至弦数，重按少神。证属伏暑挟痰，而（已）阴虚阳越。先与：苁蓉 鳖甲 楝（实） （石）斛 （竹）茹贝（母） 燕窝 藕（汁），二剂，而颧红颏汗皆蠲。继佐（人）参、（竹）沥、薤（白）、麦（冬）、枇杷叶、旋复，去竹茹、苁蓉，投三帖，而昏痉不作。又去薤（白）、楝（实），加生地、花粉，服五日，而疟休。饮食渐加，而居然告愈。方疟势披猖之际，鼎如、上水两昆仲，颇以为忧。延诸名家议治，有主人参白虎汤者；有用犀角地黄汤者；有欲大剂温补者，有执小柴胡（汤）加减者，赖孟英力排众议，病家始有把握。与孟英意见相合者，何君新之也。怂恿参赞，与有功焉。

　　韩妪，年近花甲，患三疟于仲冬，朱某主温散，并以姜枣汤恣饮。旬日后，粒米不粘，疟至大吐。黄某以热补进，势益甚。又浃旬，孟英视之，胸中痞结如 ，苔黄苦渴，溲如热汤，脉弦滑右甚，带下如注。投小陷胸（汤）

　　合温胆（汤）加薤白，服后大吐胶痰，十余日，胸痞始消。改授甘凉，疟亦渐罢。递参滋阴，遂以霍然。

　　陈舜廷，患疟，久不愈，其体素亏，医皆束手。孟英视（之）曰：舌绛无津，微寒溲赤，原属春温化疟，体与病皆不是小柴胡（汤）之例，过投温散，热炽阴伤，与：竹叶石膏汤撤热存津而愈。

　　庄芝阶舍人三令媳，患搐搦，间日而作。孟英诊脉，弦数。泛泛欲呕，口苦不饥，凛寒头痛，汛事愆期。溲热如火。乃厥阴暑疟也。投以大剂：犀（角） 羚（羊角） 元参 栀（子） 菊（花） 木通 知母 楝（实）

　　花粉 银花之药，数日而愈。

　　赵子善，患疟，畏冷不饥。孟英诊之，脉滑数，苔黄溲赤，脘闷善（喜）呕。投：竹叶石膏汤加减，以清伏暑而痊。

　　王一峰之次郎，患疟，多服姜枣温散之药，因致壮热耳聋，谵语殿屎，不寐昏狂，见人欲咬。

　　顾听泉从伏暑治，亦不效。延至初冬，吴爱棠嘱其求诊于孟英，按脉皆滑。即以顾（听泉所）疏犀角等药内，加（石）

　　菖蒲、胆星、竹沥、珍珠、牛黄为剂，吞白金丸，一服即减，旬日霍然。

　　继而，其令堂发热善呕，频吐粘沫，头痛如劈，口苦耳聋，神识昏瞀，脉弦而数。乃伏暑挟内风之鸱张，与：犀角 元参 竹茹 花粉 知（母） （连）翘 （黄）芩 （石）斛 栀（子） 菊（花） 雪羹等药，七日而瘳。

　　高瑞生令弟，疟久不痊，形消不食，医谓虚也。投补药而更增自汗。孟英诊之，脉弦滑，脘下聚气，投小陷胸加竹茹、旋（复）、枳（实）以开痰结，渐能纳谷，继以清养，病去肌充。

　　闻氏妇，孟夏患间疟，而妊娠八月。数发后，热炽神昏，腰痛欲堕。张养之嘱援于孟英，脉来洪滑且数，苔色黄腻垢浊。与：黄芩 知母 竹茹 竹叶 银花 桑叶 丝瓜络 石斛 石膏 石菖蒲，一剂而痊。

　　朱佳木令尊，患间疟，年逾七旬，人颇忧之。孟英切脉，弦滑，脘闷苔黄。曰：无恐也。投清热涤痰药，数剂霍然。

　　李明府令正，年逾花甲，素患痰嗽，近兼哺热不饥，头痛不食。医治罔效。姚小荷荐孟英视之，脉滑数。乃痰火内伏，温热外侵。投：石膏药二服，而热退知饥；又数剂，并宿恙均愈。

　　余朗斋，形瘦体弱，患间日疟，寒少热多，二便涩滞，脘膈闷极，苔腻不渴。孟英切脉，缓滑而上溢。曰：素秉虽阴亏，而痰湿阻痹，既不可以提表助其升逆，亦未宜以凉润碍其枢机。投以：滑（石） （浓）朴 （竹）茹 旋（复） 通草 枇杷叶 苇茎 郁金 兰叶之方，苔色渐退。即去（浓）朴、郁（金），加（黄）连、枳（实）、半夏，胸闷渐开，疟亦减，便乃畅。再去滑（石）、半（夏）、（黄）连、枳（实），加沙参、石斛、橘皮、黄芩，浃旬而愈。

　　许季眉室，归自维杨，仲秋患 （久虐曰 ），自作寒湿治，势益剧。其从子芷卿，以为挟风暑也，连进清解，病不减。邀孟英诊之，脉弦滑而洪，体丰多汗，苔黄便血，呕渴妄言，彻夜不瞑，欲卧于地。乃伏痰内盛，暑扰阳明也。投大剂：石膏 知母 犀角 元参 石斛 银花 黄芩 花粉 兰叶 竹沥，三帖，证始平。

　　芷卿随以多剂整肃而愈。

　　庄芝阶舍人，年七十矣。患间虐，寒则颤栗，热则妄言。孟英视之：脉弦数而促，苔黑口干。是素有热痰，暑邪内伏。与：知母 花粉 元参 石斛 黄芩 竹茹 连翘 海 芦菔 莲子心等药，数啜而瘳。

　　至仲冬，因泛湖宴客，感冒风邪，嗽痰头痛，不饥寒栗。自服羌活、紫苏、荆芥等药二剂，势益甚，而口渴无溺。孟英切其脉，与季秋无异，但兼浮耳。证属风温。既服温散，所谓“热得风而更炽也”。舌绛无津，亟宜清化。以：桑叶 枇杷叶 栀子 知母 冬瓜子 元参 菊花 花粉 贝母 梨汁为剂，投匕即减，旬日而痊。

　　锁容亭姊，自太仑归宁，即患时疟，顾听泉一手清解，业已安谷下榻。忽然气逆肢寒，神疲欲寐，耳聋舌謇，杳不知饥，大便仍行，别无痛苦。顾听泉知其素患脱血，元气久虚，改用参、附等药，势愈剧，以为欲脱矣。所亲吴久山嘱拉孟英图之，切脉弦缓，视苔黄腻，乃胎之初孕，（邪未尽而）阻气凝痰，窒碍枢机，治当宣豁。以：石菖蒲 枳实 旋复 半夏 黄连 茯苓 橘皮 葱白 海 竹沥为方，投匕即效，三啜霍然。

　　锁绳先室人，患疟，而驯至脘痞呕呃，鼻冷自汗，不食不眠，脉来歇止，医者危之。孟英视之，亦痰为患耳。

　　即以此方（治锁容亭姊之方）去：葱白、海 、竹沥，加薤白、蒌仁、竹茹，投之果验。

　　许芷卿， 起季秋，孟英尝清其伏暑而将愈。其从母亦知医，强投以小柴胡一剂，势复剧。孟英以：温胆汤去甘草，加生石膏、黄芩、知母、花粉、芦菔而安。

　　继因作劳太早而复发，适孟英丁忧（母丧），赵君笛楼，仍用清解而痊。

