<!-- { "loadSidebar": true } -->
　　或问曰：先生尝言，产后腹无痛苦者，不可妄行其血。此证恶露已行，腹无痛胀，何以断为瘀阻，而再行其血耶？孟英答曰：正产如瓜熟蒂落，诸经荫胎之血，贯串流通，苟有瘀停，必形痛胀，堕胎如疡痈未熟，强挤其脓，尚有未化之根绊，不能一齐尽出。所以胎虽堕，而诸经荫胎之血，萃而未涣，浅者虽出，深者尚留，况是血旺之躯，加以温升之药，挽其顺流之路，窒其欲出之机，未到腹中，胀痛奚作？吾以循经通络、宣气行瘀之法，导使下行，故出路始通，而后腹痛瘀来，必然有脉可征。非谓凡属堕胎，皆有是证也。

　　张慈斋室，自春间半产后，发热有时，迄于季秋。广服滋阴之药，竟不能愈。其大父陈霭山延孟英诊脉，按之豁然。投以当归补血汤而热退，继以小建中（汤）愈之。

　　全畹香令媳，半产后，营分不摄，淋漓数月，治之勿瘳。孟英于季夏诊视，两尺皆浮，左寸关弦，与：“三甲”“二至”“二地”（青）蒿 （白）薇 柏叶 （海）螵蛸 黄柏为方，服之渐愈。

　　仲秋，诊其脉，即断（为）受孕，渠谓怀孕，必无病矣。而不知病久初痊，正须培养，虽即受孕，涵蓄无权，果至仲冬而胎堕矣。

　　顾氏妇，半产后，因吃饭脘痛。人以为停食也，进以消导。痛甚发热，卧则右胁筋掣难忍。孟英曰：此非发散攻消可疗。与：旋复 丝瓜络 冬瓜子 莲秆 苇茎 竹茹贝母 枇杷叶 兰叶 通草为方，一剂知，二剂已。

　　二、妇产科

　　滞产

　　一少妇，分娩，胞水早破，胎涩不能下。俗谓之“沥浆生”。催生药遍试不应。孟英令买鲜猪肉一、二斤，洗净切大块，急火煎汤，吹去浮油，恣饮之，即产，母子皆生。且云：猪为水畜，其肉最腴，大补肾阴而生津液。

　　余尝用治肾水枯涸之消渴，阴虚阳越之喘嗽，并具奇效。仲景治少阴咽痛，用猪肤，亦取其补阴虚而戢浮阳也。

　　后贤不察，反指为有毒之物。汪 庵非之，是矣。惟外感初愈，及虚寒滑泻者，湿盛生痰之证，概不可食。

　　以其滋腻更甚于阿胶、熟地、龙眼也。猪以浙产者为良，北猪不堪入用，吾杭之燥肉 即猪皮为之，可以致远，入药尤为简当，不必泥于“皮”与“肤”之字面而穿凿以夸考据也。

　　孟英又云：昔老友范君庆簪语雄曰：解渴莫如猪肉汤。凡官炉银匠每当酷暑，正各县倾造奏销银两纳库之际，银炉最高，火光迎面，故非气血充足者，不能习此业。然人受火烁，其渴莫解，必须猪肉，以急火煎清汤，撇去浮油，缸盛待冷，用此代茶。雄闻而悟曰：此渴乃火烁其液，非茶可解。猪为水畜，其肉最腴，功专补水救液，允非瓜果可比，因此推而及虚喘、虚闭、下损、难产诸证之无液者，无不投之辄应，乃知猪肉为滋阴妙品也。

　　二、妇产科

　　死胎不下

　　局医黄秀元之与人韩名谅者，有儿妇，重身患热病，局中诸医皆虑胎陨，率以补血为方。旬日后，势已垂危。

　　挽人求孟英诊之，曰：胎早腐矣，宜急下之，或可冀幸，若欲保胎，则吾不知也。其家力恳疏方。遂以调胃承气汤合犀角地黄汤加西洋参、麦冬、知母、石斛、牛膝投之，胎落，果已臭烂，而神气即清，热亦渐缓。次予：西洋参元参 生地 知母 麦冬 丹参 丹皮 茯苓 山楂 石斛豆卷 茺蔚子 琥珀等药调之，粥食日加，旬日而愈。

　　二、妇产科

　　产后血晕

　　产后诸证，首必通瘀，然有不可以常理测者。表弟周鹤庭室，新产晕汗，目不能开，心若悬旌，毫无恶露。乃父何君新之，按其脉有虚弦豁大之形，亟拉孟英图之。与以：“三甲”石英 丹参 琥珀 甘草 小麦 绿豆衣等药，覆杯即安，数服而愈。

　　或诘其何以知非瘀血为患？曰：此阴虚之体，既产而营液大脱，风阳上冒。虽无恶露，胸腹皆舒，岂可误作瘀冲，而妄投破血之药耶？

　　二、妇产科

　　恶露不下

　　朱氏妇，产后恶露不行，而宿哮顿发，专是科者不能下手。孟英以：丹参 桃仁 贝母 茯苓 滑石 花粉桂枝 通草 蛤壳 苡仁 紫菀 山楂 旋复 琥珀 丝瓜子 茺蔚子等，出入为方，三日而愈。

　　予荆人娩后恶露不行。或劝服生化汤。适孟英枉顾，诊曰：阴虚内热，天令炎蒸，虽赤砂糖，不可服也。

　　以：生地 丹参 丹皮 豆卷 茺蔚子 茯苓 桃仁 山楂 栀子 泽兰 琥珀，投之即效。且无别恙而易健。可见体质不齐，药难概用，况其致病之因不一，病机传变无穷。语云：“量体裁衣”，而治病者，可不辨证而施治耶？孟英尝曰：凡产后，世俗多尚生化汤，是以一定之死方，疗万人之活病，体寒者固为妙法，若血热之人，或兼感温热之气者，而一概投之，骤则变证蜂起，缓则蓐损渐成，人但知产后之常有，而不知半由生化汤之历阶。此风最盛于越，方本传于越之钱氏，自景岳采入《八阵》，遂致流播四海，人之阴受其害者，数百年矣。

　　从无一人能议其非，今特为此长夜之灯，冀后人不致永远冥行，或可稍补于世。但景岳最偏于温补，而独于产后一门，力辨丹溪大补气血为主之非，可谓此老之一隙微明，惜犹泥于产后宜温之谬说，盖由未入仲圣之宫墙也。

　　金亚伯廷尉之 室，产后恶露不行，渴、泻、痰多。孟英以：北沙参 滑石 生薏苡 扁豆 蛤壳 豆卷 石斛竹茹 枇杷叶 琥珀 茯苓等药，数剂而愈。

　　庚子春，戴氏妇产后恶露不多，用山楂、益母草酒煎，连服数日，遂发热自汗，口渴不饥，眩晕欲脱，彻夜不眠。孟英视之，曰：此素禀阴亏，血已随胎而去，虽恶露甚少，但无胀痛之苦者，不可妄投药饵。酒煎益母草、山楂不特伤阴，且能散气。而汗泄口干，津液有立竭之势，即仲圣所谓“无阳也”。盖人身天真之气谓之阳，阳根于津，阴化于液，津液既夺，则阳气无根而眩晕，阴血不生而无寐，若补气生阴，则舍本求末，气血不能生津液也。唯有澄源洁流，使津液充而气血自复，庶可无忧。以：西洋参生黄 龙骨 牡蛎 玉竹 百合 甘草 麦冬 生苡仁 生扁豆 石斛 木瓜 桑叶 甘蔗浆，投之，一剂即安，数日而愈。后以滋填阴分，服之乃健。

　　二、妇产科

　　产后发痉

　　何新之令嫒适汤氏，孟冬分娩，次日便泄一次，即发热痉厥，谵语昏狂。举家惶惶。乃翁邀孟英察之，脉弦滑，恶露仍行。曰：此胎前伏暑，乘新产血虚痰滞而发也。与大剂：犀（角） 羚（羊角） 元参 竹叶 知母 花粉栀（子） 楝（实） 银花，投之。遍身得赤疹而痉止神清。乃翁随以清肃调之而愈。

　　二、妇产科

　　产后昏谵

　　姚氏妇，产后昏谵汗厥，肌肤浮肿。医投补虚、破血、祛祟（痰）、安神之药，皆不能治。举家惶怖，转延孟英诊耶。询之，恶露仍行。曰：此证病家必以为奇病，其实易愈也。昔金尚陶先生曾治一人，与此相似，载于沈尧夫《女科辑要》中，方用：石菖蒲 胆星 旋复花 茯苓 橘红 半夏曲，名“蠲饮六神汤”。凡产后恶露行而昏谵者，多属痰饮，不可误投攻补，此汤最着神效。如方服之，良愈。

　　二、妇产科

　　产后发热

　　张郑封妻，娩后即发热，服生化汤两帖，热益炽而发赤疹。顾听泉诊之，即予清解药，三剂不应，欲进犀角地黄汤，而恐病家狃于产后以生疑也，乃拉孟英质之。诊其脉，弦滑而数，面赤热燥，胸闷善悲，肢肿而疼，两肘白泡如扁豆大者数十颗，舌上亦有一颗，痛碍水饮，大便不解已旬日矣。曰：此不但胎前伏暑，且有蕴毒，而误服生化汤以助其虚，幸初手即用清解，尚不至于昏陷。犀角地黄（汤），极是治法，但犹恐不能胜任。乃与听泉商加：西洋参、滑石、知母、银花、花粉、人中白、蒌仁、竺黄、贝母、桑叶、栀子为剂。其所亲曰：高明断为热证，何以病者虽渴而喜热饮耶？孟英曰：此方中所以多用痰药也。凡胸中有热痰阻碍气机者，每如是，不可以其向不吐痰而疑吾言之妄也。若因此而指为寒证，则祸不旋踵矣。进四帖，始得大解，频吐稠痰，而各恙皆减，饮食渐加。孟英曰：病势虽稳，余热尚炽，苟不亟为清涤而遽投补益，犹有蓐损之虞。其母家果疑药过寒凉，必欲招专科调治。幸将前方示彼，尚不妄施温补，然隔靴搔痒，纪律全无。旬日后，余火复燃。郑封坚恳孟英设法，仍用甘寒疗之。周身肌蜕如蛇皮，爪甲更新，其病之再生也可知。继予滋补真阴而起。

　　翁嘉顺室，娩后发热，竹林寺僧治之不应。温、龚二医皆主生化汤加减，病益剧。请孟英诊之，脉软滑微数。

　　曰：素体阴亏，热自内生，新产血去，是以发热。惟谵妄昏瞀，最是吓医之证。渴喜热饮，宛似虚寒之据。宜其猜风寒而投表散，疑血瘀以攻通。遂尔帖帖泡姜，人人桃、桂，阴愈受劫，病乃日加。幸而痰饮内盛，津液未至涸竭，与：蠲饮六神汤去橘（皮）、半（夏），加西洋参、生地、花粉、竹茹、知母、生白芍为剂，数日而瘳。逾旬复发热。或疑凉药之弊，或谓产蓐成痨。众楚咻之，病渐进矣。其小姑适吴氏者，向役于冥曹，俗谓之“活无常”。偶来探病，忽仆地而僵，口中喃喃。或问：“汝嫂病何如”？答曰：须服王先生药。人皆异之。次日，仍乞诊于孟英。曰：脉浮数而弦，是风温也。与前病异，便泻无溺，肺热所迫，大渴无苔，胃汁受烁。亟与：天生建中汤频灌。药主大剂甘凉，果得津回舌润，渐以痊可。

　　高禄卿室，吴濂仲之妹也。孟夏分娩发热，初疑蒸乳，数日不退。产科治之，知挟温邪，进以清解，而大便溏泻，遂改温燥，其泻不减。另招张某视之，因谓专科误用蒌仁所致。与：参、 、姜、术、鹿角、肉果等药，泄泻愈甚。

　　连服之，热壮神昏，汗出不止，势濒于危。酝香孝廉徐夫人，病者之从母也。心慈似佛。有子十人皆已出。闻其殆，夤夜命四郎季眉，请援于孟英。按脉，洪数七至，口渴苔黄，洞泻如火，小溲不行。因谓季眉曰：病犹可治，第药太惊人，未必敢服。季眉坚欲求方，且云：在此监服。乃疏白头翁汤加石膏、犀角、银花、知母、花粉、竹叶、栀（子）、楝（实）、桑叶予之。

　　次日复诊，脉证较减，仍用前方。而病家群哗，以为产后最忌寒凉，况洞泻数日乎？仍招张某商之，张谓：幸我屡投温补在前，否则昨药下咽，顷刻亡阳，复定 、术之方，业已煎矣，所亲张芷舟孝廉闻之，飞告于蕴香处。

