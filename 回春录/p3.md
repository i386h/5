<!-- { "loadSidebar": true } -->
　　秋杪，归宁，微吸客邪，寒热如疟。孟英投以清解，已得向安。胡某闻之，复于所亲处云：此证实由夏间治法不善，以致邪气留恋，再服清凉，必死无疑。汤某复从而和之。许氏即招汤某延医，谓其阳气伤残，沉寒久伏，以理中汤加威灵仙、桂枝、半夏、浓朴、姜、枣等药。病者颇疑药太燥烈，汤复膏吞拭舌，说得天花乱坠，病家惑之，初服胃气倍加，继而痰嗽不饥，黄苔满布，肌消汛断，内热汗多，心悸不眠，卧榻不起。病者坚却其药，然已进二十剂矣。再邀何新之商之，亦难措手。仍嘱其求诊于孟英，按脉弦细软数，篡（窜）患悬痈，纵有神丹，不可救药矣。

　　何缙阶令正，素患肝厥，仲夏患感，沈樾亭按温证法治之，内风不致陡动，而大便泄泻，脉细而弦，渴饮痰多，不饥不寐。因邀孟英商之，投：白头翁汤加三甲、石斛、茯苓、竹茹而安。随以峻补善后而痊。

　　胡孟绅乃弟季权，患黑 ，苔秽，脉浑，气粗，面垢。孟英即以凉膈散投之，大解得行，脘亦不闷，皆透绽，脉显滑数而洪，遂与大剂凉润清肃之药，直俟其旬日外，大解不泻，药始缓授。复又沉卧不醒，人皆疑之。孟英曰：痰热尚炽也，仍授大剂数帖，果频吐胶痰累日，而眠食渐安。

　　是役也，当两病披猖之际，举家皇皇，他医或以前证为神不守舍，议投温补。后证则以为必败。闻者无不危之。赖季权之夫人，独具卓识，任贤不二，孟英始无掣肘之虑，而咸得收功也。

　　濮东明令孙女，素禀阴虚，时发夜热，少餐不寐。仲夏患感，发疹，汛不当期而至。孟英用犀（角） 羚（羊角）

　　知（母） 贝（母） 石膏 生地 栀（子） （连）翘 花粉 甘草 竹叶 芦根等药，疹透神清，唯鼻燥异常，吸气入喉，辣痛难忍，甚至肢冷。复于方中加元参、竹茹、菊叶、荷杆，各患始减，而心忡吐沫，彻夜不瞑，渴、汗、便黑，改投：西洋参 生地 麦冬 小麦 竹叶 黄连 珍珠 百合 贝母 石斛 牡蛎 龟版蔗汁诸药而愈。季秋适姚益斋为室。

　　仲夏，淫雨匝月，泛滥为灾。季夏，酷暑如焚，人多热病。沈小园者，患病于越，医者但知湿甚，而不知化热，投以平胃散数帖，壮热昏狂，证极危殆。返杭日，渠居停吴仲庄浼孟英视之，脉滑实而数，大渴溲赤，稀水旁流，与：石膏 大黄，数下之而愈。仲庄欲施药济人，托孟英定一善法。孟英曰：余不敢（以）师心自用，考古惟叶天士甘露消毒丹、神犀丹二方，为湿温暑疫最妥之药。一治气分，一治营分，规模已具。即有兼证，尚可通融，司天在泉，不必拘泥。今岁奇荒，明年恐有奇疫。但“甘露”二字，人必疑为大寒之药，“消毒”二字，世人或作外证之方。

　　因易其名曰：普济解疫丹，吴君与诸好善之家，根据方合送，救活不知若干人也。

　　普济解疫丹：孟英自注云：此治湿温时疫之主方也。按六元正纪，五运分步，每年春分后十三日交二运征，火旺，天乃渐温。芒种后十日交二运宫，土旺，地乃渐湿，温湿蒸腾，更加烈日之暑，烁石流金，人在气交之中，口鼻吸受其气，留而不去，乃成温热暑疫之病，则为发热倦怠，胸闷腹胀，肢酸咽肿， 疹身黄，颐肿口渴，溺赤便秘，吐泻疟痢，淋浊疮疡等证。但看病患舌苔淡白，或浓苔，或干黄者，是暑湿热疫之邪，尚在气分，悉以此丹治之立效。而薄滋味，（孟英自批：家慈每于夏季茹素，且云：汝辈为医者，当知之，余见瘟疫流行之岁，无论贫富，无可避之，总由不知坚壁清野之故耳，试看茹素者，独可不染，岂非胃中清虚，邪不能留乎！旨哉斯言，特谨识之。）远酒色，尤为辟疫之仙方，智者识之。医家临证，能准此化裁，自可十全为上。（上参喻嘉言、张石顽、叶天士、沈尧封诸家。）

　　神犀丹：孟英自注云：温热暑疫诸病，邪不即解，耗液伤营，逆传内陷，痉厥昏狂，谵语发 等证，但看病患舌色干光，或紫绛、或圆硬、或黑胎，皆以此丹救之。若初病即觉神情烦躁，而舌赤口干者，是温暑直入营分。酷热之时，阴虚之体，及新产妇人，患此最多，急须用此，多可挽回。切勿拘泥日数，误投别药以偾事也。兼治痘 毒重，夹带紫 危证，暨痘 之后余毒内炽，口糜咽腐，目赤神烦诸证。（上本叶氏，参治验。）

　　陈蕴泉，陡患昏谵，夤夜乞诊于孟英，脉甚滑数，苔色腻黄，乃平素多痰，兼吸暑热。与清解药一剂，化而为疟，脉亦较平。或谓其体弱不宜凉药，须用人参，渠家惶惑，孟英坚持以为不可。盖暑脉颇类乎虚，而痰阻于肺，呼吸不调，又与气虚短促者相似。平昔先虚，有病必先去病。况热能伤气，清暑热即所以顾元气也。何新之亦赞是议，遂连投白虎加减而愈。

　　次年春，因丧外家悲悼，复感温邪，失于整肃，病日以甚，迨孟英自豫章归诊，已不可救药矣。

　　李德昌之母，仲夏患感，医诊为湿，辄与燥剂，大便反泻，遂疑高年气陷，改用补土，驯至气逆神昏，汗多舌缩，已办后事，始乞诊于孟英，脉洪数无伦，右尺更甚。与大剂：犀角 石膏 黄芩 黄连 黄柏知母 花粉 栀子 石斛 竹叶 莲心 元参 生地之药，另以冷雪水调紫雪丹。一昼夜，舌即出齿，而喉舌赤腐，咽水甚痛。乃去三黄（黄连、黄柏、黄芩），加银花、射干、豆根，并吹以锡类散，三日后，脉证渐和，稀糜渐受。改授甘凉缓剂，旬日后，得解坚黑矢而愈。

　　胡纫秋，于酷热时偶有不适，医用柴、葛、香薷药散之，反恶寒胸痞。更医用枳、朴、槟榔以泻之，势日剧。延孟英视之：自汗不收，肢背极冷，奄奄一息，脉微无神。曰：禀赋素亏，阳气欲脱，此必误认表证使然。予：救逆汤加（人）参、（黄） 服之渐安，继以补气生津，调理匝月而痊。

　　壬寅夏，（某）感受暑湿，误投温散，以致谵语神昏，势濒于危。而肛前囊后之间，溃出腥脓，疮口深大。疡科以为悬痈也。敷治罔效。孟英诊曰：悬痈乃损怯症，成之以渐，今病来迅速，腥秽异常，是身中久蕴浓味湿热之毒，挟外受之暑邪，无所宣泄，下注而为此症，切勿敷药，以遏其外走之势。但舌强而紫赤，脉细而滑数，客邪炽盛，伏热蕴隆，阴分甚亏，深虞津涸。先予清营之剂，三投而神气渐清，次以凉润阳明，便畅而热蠲脓净，改用甘柔滋养，月余溃处肌平。善后参入参、 ，竟得康强如昔。

　　金晓耕，发热两旬，医予表散，竟无汗泄。嗣投温补，而大解泄泻，小水不行，口干肌削，势濒于危。

　　胡纫秋荐孟英诊之。右寸独见沉数。曰：暑热锢于肺经耳。予：白虎（汤）、苇茎（汤）、天水（散）加（茯）苓、桔（梗）、杏（仁）、贝（母）为方，服后，头面 疹遍发，密无针缝，明如水晶光，人皆危之。孟英曰：此肺邪得泄也。果肌润热退，泻止知饥。又服甘凉濡润二十余剂， 疹始愈。亦仅见之证也。

　　一、内科

　　湿温

　　癸卯春，邵秋子令堂，年近六旬，患寒热如疟者久矣。诸医杂治罔效。孟英视之，曰：此湿邪久蕴，已从热化，误投提补，动其肝阳，痰饮因而上逆。与通降之法，寒热即减。而包某谓疟久阴虚，理宜滋养，病家闻之近是，遂进首乌、鳖甲等药，渐至脉伏胸痞，呃忒自汗，渴饮不食，颧赤便泄。包某束手，疏生脉散以塞责。

　　举家彷徨，再求孟英诊之，曰：此滋腻阻滞气机，清阳不司旋运，痰饮闭滞隧络，非脱象也。补药不可再进。

　　以：栝蒌薤白（半夏汤）合小陷胸（汤）加竹茹、旋复、贝母、杏仁、紫菀、枇杷叶投之，呃止脉出，大有转机。而郑某谓病固属痰，须温热以宣通，勿寒凉而凝遏，病家又惑焉。姜、桂频投，既而唇肿咽痛，不能进饮，舌干短硬，难出语言，复请孟英救疗。予犀角地黄汤加元参、知母、银花、竺黄、花粉、胆星、石菖蒲、竹沥之类，此第三次生机也。奈狂澜莫障，邪说横行，辄以凉药不宜擅服，久病必定元虚。甘言悦耳，遂至升散温补，各逞所能。符咒乩方，罔不遍试。

　　延至仲夏， 腐龈糜，唇高数寸，竟成燎原莫救。仍恳孟英设法，乃坚辞不能措手。付局医黄某敷治肿烂，日甚而终。

　　季秋，顾听泉邀孟英视康康候副转之恙。切其脉：滑数，而右歇左促。且肝部（左关）间有雀啄，气口（右寸）又兼解索。望其面，宛如熏黄，头汗自出，呼吸粗促，似不紧续，坐卧无须臾之宁，便溺涩滞，浑赤极臭，心下坚硬拒按，形若覆碗。观其舌色，边紫苔黄，殊不甚干燥。问其所苦，曰：口渴甜腻、不欲饮食。

　　苟一合眼，即气升欲喘，烦躁不能自持、胸中懊 、莫可言状。孟英曰：此由湿热误补，漫无出路，充斥三焦，气机为其阻塞而不流行。蔓延日久，津液为之凝滞而成痰饮。不啻人禽杂处，苗莠同畴，邪正混为一家。医见肢冷自汗，不知病由壅闭而然，欲以培正。而邪气方张，得补反为树帜，岂非资寇兵而 盗粮哉？非其类者，锄而去之，乃为吃紧之治。听泉曰：良是也。夏间起病，闻自心悸少寐，杨某以为虚而补之，时尚出差办事。

