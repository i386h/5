<!-- { "loadSidebar": true } -->
　　姚雪蕉孝廉之太夫人，年逾花甲，患感两月，医皆束手，始延孟英诊之。身已不能转侧，水饮难于下咽，声音不出，便溺不通。曰：此热邪逗留不去，津液剥削殆尽。

　　计其受病之时，正当酷暑，岂即温补是投，但知其虚而不知其病耶？阅前服诸方，惟初手顾听泉从吸受暑邪，轻清开上立治为合法耳。余方非不是起死回生之药，其如与病无涉何？而阮某小柴方服之最多，盖医者执此“和解”之法，谓不犯汗、吐、下三者之险，岂不稳当。病家见其参、胡并用，谓补正祛邪，具一举两全之美，最为上策。孰知和解足少阳传经伤寒之剂，不可以概和各经各气之各病。徒使参、胡升提热邪以上逆，至一身之治节无以清肃下行。而姜、枣温腻湿浊于中焦，致运化之枢机失其灌溉之（敷）布。气机愈窒，津液愈干。和解之汤愈进，而气愈不和，病愈不解。今则虽有良法，而咽喉仅容点滴。气结津枯，至于此极，英雄无用武之地矣。雪蕉昆季力恳挽救。乃疏甘凉清润之方，嘱其不限时刻、不计多寡、频以水匙挑入，使其渐渗下喉。而一日之间，仅灌一小杯许，其病势危，于此可想。直灌至旬余，气机始渐流行，药可服小半剂矣。人见转机之难，不无议论旁生。赖孟英镇静不摇，乃得日以向愈。粥食渐加，惟大解久不行，或以为忧。孟英曰：无恐也，水到渠成，谷食安而津液充则自解矣。若欲速妄攻，则久不纳谷之胃，尚有何物以供其荡涤哉？至九月下旬，始有欲解之势。孟英连与补气益血之药，尚不能下。

　　于前方加蜣螂一对，热服即解。凡不更衣者，计及五十日矣。闻者莫不惊异。继以平补善后而痊。

　　赵铁珊乃郎子善，康康侯之婿也，因事抑郁，凛寒发热，汤某作血虚治，进以归、芎、丹参之类，多剂不效。乃移榻康寓，延孟英诊之，脉涩而兼沉弦以数。然舌无苔，口亦不渴，便溺如常，纳谷稍减。惟左胁下及少腹自觉梗塞不舒。按之亦无形迹。时欲抚摩，似乎稍适。孟英曰：此阴虚挟郁，暑邪内伏。夫郁则气机不宣，伏暑无从走泄，遽投血药，遂至引之深入，血为邪踞，更不流行。其胁腹不舒，乃其真谛也。第病虽在血，而治宜清气为先，气得布宣，热象必露，瘀滞得行，则厥疾始瘳。子善因目击去年妇翁之恙，颇极钦服。连投清气之药，热果渐壮，谵妄不眠，口干痰嗽。孟英曰：脉已转为弦滑，瘀血伏邪皆有欲出之机。继此当用凉药清瘀为治。但旁观诧异，事反掣肘，嘱邀顾听泉质之。顾亦云然。遂同定犀角地黄汤加味。而所亲陈眉生、许小琴暨乃兄子勉，皆疑凉药剂重，纵是热证，岂无冰伏之虞？顾为之再四开导，总不聆解。适病者鼻衄大流，孟英笑曰：真脏获矣。诸公之疑，可否冰释？渠舅氏陈谷人鹾尹云：证有疑似，原难主药，鼻血如是，病情已露，毋庸再议，径煎而饮之。

　　次日，衄复至，苔色转黑。孟英曰：三日不大便，瘀热未能下行也。于前方加滑石、桃仁、木通、海 、竹沥、石斛、银花、知母、花粉之类，又二剂，大便始行，黑如胶漆、三日间，共下七十余次而止。乃去木通、桃仁辈，加西洋参、麦冬以生液。病者疲惫已极，沉寐三昼夜，人皆危之。孟英曰：听之，使其阴气之来复，最是好机。醒后尚有微热谵语。药仍前法。又旬日，始解一次黑燥大便，而各恙悉退。惟口尚渴，与大剂甘凉以濡之。又旬日，大解甫得复行，色始不黑，乃用滋阴填补而康。

　　孙位中，患感，症见耳聋，医者泥于少阳小柴胡（汤）之例，聋益甚。孟英视之，曰：伏暑也。与伤寒治法何涉？改投清肺之药。聋减病安。将进善后法矣。忽一日，耳复聋，孟英诊之，莫测其故，因诘食物，云：昨日曾吃藕粉一碗。孟英曰：是矣。肆间藕粉罕真，每以他粉搀混，此必不啻误服小柴胡（汤）一剂。复投整肃肺胃药，寻愈。录此以见其审证周详，所谓无微不入也。

　　上虞陈茂才，患头痛，三日一发，发则恶寒，多药不效，饮食渐减。或拟大剂姜、附；或议须投金石。葛仲信嘱其质于孟英，察其脉弦，重按则滑，曰：热暑深入厥阴也，温补皆为戈戟。与：左金（丸）加（川）楝、（白）芍、（山）栀、桑（叶）、羚（羊角）、丹（皮）、菊（花）、橘（叶）为剂，兼吞当归龙荟丸，三服而减，旬日即瘥。

　　顾奏云，季秋患感，医作虚治，补及旬日，舌卷痉厥，腰以下不能略动，危在须臾，所亲石诵羲延孟英设死里求生之策。察脉虚促欲绝。先灌“紫雪”一钱，随灌犀角地黄汤两大剂，服下后，厥虽止而舌 满黑，目赤如鸠，仍用前汤。三日间计服犀角两许，黑苔渐退，神识乃清，而呃忒频作，人犹疑其虚也。孟英曰：营热虽解，气道未肃耳。以：犀角 元参 石斛 连翘 银花 竹茹 知母 花粉 贝母竹叶，为方服之。次日即下黑胶矢甚多而呃忒止。又三剂，连解胶黑矢四次，舌色始润，略进米饮，腿能稍动，而臀已磨穿矣。予甘凉育阴药，续解黑矢又五次，便溺之色始正。投以滋养，日渐向安。

　　其弟翰云，患左胯间肿硬而疼，暮热溺赤，舌绛而渴，孟英按脉，细数，径用：西洋参 生地 麦冬 楝实知母 花粉 银花 连翘 甘草 黄柏等，服旬余而愈。

　　许自堂令孙子社，患感，延至秋杪，证交二十八日，诸医束手。渠伯母鲍玉士夫人，荐孟英诊之，左部数，右手俨若“鱼翔”，痰嗽气促，自汗螈 ，苔色灰浓，渴无一息之停。垂危若是，而皓首之祖，孀母少妻，相依为命，环乞拯救，甚可悯也。孟英曰：据脉莫能下手，吾且竭力勉图。第恐一齐众楚，信任不坚，则绝无可望之机矣。其母长跽而言曰：唯君所命，虽砒鸩勿疑也。于是，先以竹叶石膏汤加减，至五剂，气平嗽减，汗亦渐收，苔色转黑，舌尖露绛。改投：元参 生地 犀角 石膏知母 花粉 竹叶 银花等药，又五剂，螈渐减，舌绛渐退。彼妇翁召羽士为之拜斗，飞符 水，鼓乐喧阗，病者即谵妄不安，神昏如醉，羽士反为吓退。夤夜速（延）孟英视之，与紫雪钱余，神即清爽，仍用前方，重加竹沥，服八剂，始解黑如胶漆之大便。

　　而黑苔渐退，右脉之至数始清，惟烦渴不减。令其恣啖北梨，舌才不燥，痰出亦多，又六剂，舌色乃淡，溲出管痛，热邪得从下行矣。凡十二日之间，共服大剂寒凉、已二十四帖，计用犀角三两有奇，而险浪始平。续以前法缓制，服六剂，又解黑矢五次，手足始知为已有。又五剂，筋络之振惕始定，略能侧卧，呓语乃息，渐进稀糜，继灌甘润充其胃汁。七八剂后，渴止知饥，脉皆和缓。又浃旬，谷食乃复。又旬余，便溲之色始正。前后共下黑矢四十余次，苔色亦净，授滋填善后而康。

　　是役也，凡同道暨许之族人戚友，莫不以为秋冬之交，用药偏寒。况病延已久，败象毕呈，苟不即投峻补，必致失手。既闻鲍夫人云：归许氏二十余年，目击多人，无不死于温补。此等病曾见之，此等药盖未尝闻也。孰知如此之证，有如此之治，求之古案，亦未前闻，传诸后贤，亦难追步。盖学识可造，而肠热胆坚，非人力所能及，此孟英所以为不世出之良医也。

　　陈 眉令郎，孟秋患感，医与表散温补，病随药剧，至八月初，渠叔祖陈霭山延孟英视之，目瞪神呆，气喘时作，舌绛不语，便泻稀水、肢搐而厥，人皆以为必死矣。察其脉，弦而实数。乃阴亏肝盛之质，提表助其升逆，温补滞其枢机，痰饮 ，风阳肆横。祷神驱祟，有何益哉？与：鳖甲 龙（骨） 牡（蛎） 旋（复） 赭（石） （黄）芩 （黄）连 楝（实） 贝（母） 葛（蒲） （竹）茹 胆星 犀（角）

　　羚（羊角）等药，熄风镇逆，清热蠲痰，数帖即平。

　　龚念匏室，故舍人汪小米之女也。患秋感，服温散药而日重。渠叔母韩宜人，请援于孟英，脉见弦数软滑，苔黑肢 ，疏方用：沙参 元参 知母 花粉 犀（角） 羚（羊角） （竹）茹 贝（母） 栀（子） 菖（蒲）等药，曰：亟饵之，否将厥矣。时念匏幂于江南，族人皆应试入场，侍疾者多母党，伊芳叔少洪疑药凉，不敢予服，迨暮，果欲厥矣。众皆皇皇，幸彼女兄为故孝廉金访叔之室，颇具卓识，急煎孟英方灌之，遂得生机。次日复诊，脉较和，一路清凉，渐以向愈。

　　李竹虚令郎，初秋患感，医闻便溏而止之，乃至目赤谵妄，舌绛苔黄，溲涩善呕，粒米不能下咽。孟英先予：犀角石膏 竹叶 竹茹 枇杷叶 茅根 知母 花粉 栀子以清之。呕止神清，热亦渐缓。继以承气汤加减，三下黑矢，黄苔始退，即能啜粥。以右关尺迟缓有力，故知有燥矢也。续投甘凉，调理而瘥。

　　许芷卿之太夫人，秋间患感，连服温散，转为肢厥便秘，面赤冷汗，脉来一息一歇，举家惶惶，虑即脱变。孟英视其舌苔黄腻，不渴，按其胸，闷而不舒；且闻其嗅诸食物，无不极臭。断为暑湿内伏，挟痰阻肺。肺主一身之气，气壅不行，法宜开降。是虚脱之反面也。设投补药，则内闭而外脱。昧者犹以为投补迟疑而不及救，孰知“真实类虚”，不必以老年怀成见，总须以对证为良药。果一剂而脉至不歇，转为弦滑。再服汗止肢和，便行进粥。数帖而痊。方用：紫菀 白前 竹茹 枳实 旋（复） 贝（母） 杏（仁） （栝）蒌铃 枇杷叶也。

　　姚小蘅太史令侄女，初秋患寒热而汛适至，医用正气散二帖，遂壮热狂躁，目赤谵语，甚至欲刎欲缢，势不可制。孟英按脉，洪滑且数，苔色干黄，尖绛，脘闷，腹胀拒按，畏明口渴，气逆痰多。予桃仁承气汤加犀角、石膏、知母、花粉、竹沥、甘菊。人谓热虽炽而汛尚行，何必大破其血，而又加极寒之药哉？孟英曰：叟勿过虑，恐一二剂尚不足以济事。果服两大剂，始得大便，而神清苔化，目赤亦退。改用甘寒以清之，继而又不更衣，即脉滑苔黄而腹胀，更与小承气汤两帖，便行而各恙乃已。数日后，又如此，仍投小承气汤两帖。

　　凡前后六投下剂，才得波浪不兴，渐以清养而瘳。季秋，适江右上高令孙明府之子沛堂为室。

　　吴酝香孝廉三令嫒，患感，诸医首以升散，继进温补，至三月下旬，证交三十五日，昏痉谵语，六昼夜不交睫，旬日不沾米饮。许芷卿视之，俨似养云室证，即拉孟英、暨顾听泉、赵笛楼会诊：脉弦滑而微数，齿不能开，窥其舌缩苔垢。孟英曰：舌虽卷，舌犹红润，且二便不秘，尚有一线生机未绝也。

