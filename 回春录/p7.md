<!-- { "loadSidebar": true } -->
　　揆其受病原不甚重，只因谬治逾月，误药酿成大证，势虽危险，吾侪当竭力援之，第勿再犯一味悖药，事或有济。酝香颇极信从。孟英复询其服侍婢媪曰：病已逾月，腰以下得毋有磨坏之虞乎？皆曰：无之。惟数日前易其所遗，略有血渍，必月事之不愆也。孟英颇疑之，嘱其再易之时，留心细察。疏方以：犀角（四钱） 石菖蒲（两钱） 贝母（二两） 整块朱砂（两许） 竹沥（碗许） 佐以竹叶 竺黄 知母 花粉 元参 旋复 丝瓜络苇茎 银花 鳖甲，调下紫雪丹。

　　次日，诸君复会，渠母徐夫人即云：王君明视隔垣，小女腰下果已磨穿，糜溃如。婢媪粗忽，竟未之知也。昨药服后，证亦少减。孟英仍主原方。四服后，夜始眠，痉才息，舌甫伸，苔仍黑。孟英于前方去鳖甲、朱砂。菖蒲，加生地、栀子。数服后，苔转黄，大便黑如胶漆，且有痰色粘液。盖从前大解黄色，似乎无甚大热，不知热由补药所酿，滞于肠胃曲折之地，而不能下行，势必熏蒸于上，致有内陷入脏之逆也。黑矢下而神气渐清，余热复从气分而达，痰嗽不爽，右脉滑搏，孟英主用竹叶石膏汤加减，四剂渐安。而外患痛楚，彻夜呻吟，虽敷以珠黄（散），滋以甘润，未能向愈。孟英令以大蟾蜍治净煮汤，煎育阴充液之药服之，果痛止肌生，眠食渐进，汛事如期而瘳。冬间适张舟甫之子为室。或疑其病虽愈，而过饵凉药，恐难受孕。迨戊申夏，已得子矣。

　　濮树堂室病，孟英甫为诊愈，而树堂继焉。起即四肢厥逆，脉伏、恶寒、发热、头痛，左为甚。惟口渴，因与葱豉（汤）两帖，热虽退，脉仍伏，四肢冷过肘膝，大解频行。人皆疑为虚寒。孟英曰：此证俨似阴厥，然独渴饮、溲赤，真情已露，岂可疑于一起即厥，而必定其为寒乎？径投凉解，热果复发，而肢冷脉伏如故。幸病者坚信，服药不疑。至第七日，大便泻出红水，溺则管痛，呕恶烦躁，彻夜不瞑。人更危之。孟英曰：热邪既已下行，可望转机，以：白头翁汤加银花、通草、（黄）芩、（白）芍、（竹）茹、滑（石）、知（母）、（石）斛、（山）栀、楝（实）、羚（羊角）之类，投三日，红水始止，四肢渐和，颇有昏瞀谵语。用王氏犀角地黄汤一剂，四肢热而脉显滑数，苔转灰黄，大渴遗溺，病患自述如卧烘箱上。于昨方加入元参、银花、竹叶、生石膏、知母、贝母、（山）栀、（石）斛，服一剂，夜间即安寐，而苔转黑燥。于昨方复加花粉，服一剂热退，而头面汗多，懒言倦寐，小溲欲解不通。诸戚友咸以为危，各举所知，而群医佥云挽救不及，病家皇皇。孟英曰：此证幸初起即余诊视，得尽力以为死里求生之举，非比他人之病，皆因误治致危。然不明言其险者，恐病家惶惑，而筑室于道傍也。今生机已得，不过邪去而真阴未复，但当恪守余法，自然水到渠成，切勿二三其德，以致为山亏篑。赖有一二知音，竟从孟英议。服：西洋参 生地 苁蓉 麦冬 （楝）实 芍药 知（母） （石）斛，一剂溺行索粥，再服黑苔退，三服而神清音朗，舌润津回。唯有韧痰不能吐，左偏头痛微。于原方加二至（丸）、桑（叶）、菊（花）、贝（母）、牡蛎，又服五剂，得解硬屎一次，各恙始安，眠食渐适而瘳。

　　孙某，患感，医投温散，竟无汗泄。延至十一日，始请孟英视之，业已神昏囊缩，面赤舌绛，目不识人，口不出声，胸膈微 ，便泻而小溲不行者，已三日矣。医皆束手，或议大投温补，以冀转机。孟英急止之曰：阴分素亏，温散劫津，而热邪愈炽，则营卫不行，岂可妄云“漏底”，欲以温燥竭其欲绝之阴乎？曩浦上林先生治余先君（王氏之父亲）之病云：“泄泻为热邪之出路”。求之不可得者，胡可止也。以：西洋参 生地 麦冬 丹皮 连翘 生芍（药） 石菖蒲 盐水炒黄连 甘草稍 百合 茯苓 贝母 银花 紫菀为方，一剂即周身微汗而 退，三剂始得小溲一杯而识人，四剂乃得大汗，而身热退，面赤去，茎亦舒，复解小溲二杯。次日于方中减连翘、菖蒲、丹皮、黄连，加知母、葳蕤、竹叶，投之，舌始润，神始清，知渴索水。孟英令将蔗、藜等榨汁频灌勿歇，其汗如雨下者三昼夜始休。于是，粥渐进，泻渐止，溲渐长。前方又去贝母、银花、紫菀，加石斛、龙眼肉，服之痊愈。

　　朱敦书令正，患感，吴某与表药二帖，发出赤疹，神气渐昏。叶某知其素患耳聋目障，为阴虚之体，改用犀角地黄汤二剂，而遗溺痉厥。始延孟英视之，曰：虽形瘦阴亏，邪易扰营，幸非湿甚之躯，尚可设法。

　　但心下拒按，呃逆便秘，是痰热尚阻气分，误服升提，每成结胸，地黄滋滞，实为禁药。今人临症不能详审，往往用非所当用。本年败证甚多，余每见神未全昏，便不甚闭，惟胸前痞结，不可救药而死者，皆升提之误进，或腻滞之早投也。石北涯在旁闻之叹曰：无怪乎君素以犀角地黄汤奏奇绩，而他人效尤则屡偾事，岂非能与人规矩，不能与人以巧耶？于是以：犀角 元参 （竹）茹 贝（母） 旋（复） （栝）蒌 枇（杷叶） （紫）

　　菀白前 菖蒲为方，调紫雪，两服。呃逆止，神渐清，而咽痛口渴，乃去紫雪、（白）前、菖（蒲），加射干、山豆根、知母、花粉，吹以锡类散。二日，咽喉即愈，胸次渐舒，疹回热退。去犀角、紫菀、射干、豆根，加银花、栀子、竹叶，海 、凫茈，渐安眠食。唯大解久不行，孟英曰：腹无痛苦，体虚只宜润养。佐以：苁蓉、麻仁、当归、生地等药，多服而下。遂愈。

　　张篪伯纪纲李贵，患感数日，忽然昏厥。比沿途求孟英往视，业已薄暮。主人谓：“自朝至此，一息奄奄，恐不及灌药矣，实不便屈诊”。孟英曰：余既来，且视之。见其面色灰黯，戴眼口开，按其脉，尚不绝。

　　与：菖蒲、胆星、竹茹、旋复等为剂，和入童溺，调以牛黄至宝丹灌之，覆杯而起。

　　魏翎谷浼孟英视其郁甥之病，热逾半月，自胸次胀及少腹，痛不可以抚摩，便秘溺赤，舌黑口干，自汗烦躁，六脉弦强无胃。曰：此恙酷似《伤寒（论）》“大结胸症”，“结胸烦躁”，无药可治。越二日，便行而殁。

　　孟英曰：伤寒之邪在表，误下则邪陷而成“结胸”，未经误下，不为结胸。温热之邪在里，逆传于心包，误汗则内闭以外脱，若顺传于胃腑，误汗则盘踞而结胸。前人但云误汗劫夺胃汁，而未及于结胸者，因结胸之症不多见耳，然不可不知，故谨志之。郁某之病，初起，某医用葛根（汤）一剂，继则胡某用柴、葛、羌、防十余剂，酿成是证。

　　吴忻山之子，素禀虚怯，滋补颇投。医不察其患温发热，佥谓阴虚，竟投腻滞培元之剂，乃至舌黑卷短，唇焦溺赤。孟英一诊，即云不救。顾听泉竭力图维，终不能愈，按虚人受感，每蹈此辙，特录以为戒。

　　汪左泉，病滞下，昼夜数十行，而即日须补岁考遗才，浼孟英商速愈之策。切脉弦滑，苔黄满布，曰：易事耳。重用（黄）芩 （黄）连 佐以（山）楂 （浓）朴，送服青麟丸四钱，投匕而痊，略无他恙。

　　翁嘉顺之母，染温病。孟英诊曰：高年阴气太亏，邪气偏盛，《玉版论要》云：“温病虚甚死”。言人之真阴甚虚，曷足以御邪热而息燎原？可虞在两候之期，至十四日果殒。

　　一、内科

　　秋燥

　　伙人叶殿和，庚寅秋患感，旬日后，汗出昏瞀，医皆束手。乃甥余薇恒挽孟英勘之，曰：此真阴素亏，过服升散，与仲圣“少阴误发汗”同例，下竭则上厥，岂能引亡阳为比，而以附、桂速其毙耶？以：元参地黄 知母 甘草 白芍 黄连 茯苓 小麦 龟板 鳖甲 牡蛎 驴皮胶，为大剂投之，得愈。

　　家叔南山，于秋间患感，日治日剧，渐至神昏谵妄，肢震动惕。施、陈两医，皆谓元虚欲脱，议投峻补。家慈闻而疑之曰：盍与孟英商之。孟英诊曰：无恐也，通络蠲痰，可以即愈。用：石菖蒲 羚羊角 丝瓜络冬瓜子 苡仁 桑枝 橘络 旋复 葱须 贝母 钩藤 胆星为剂，化服万氏牛黄清心丸一颗，覆杯而安，调理半月而愈。

　　段春木，秋杪患发热，而腰痛、腿痛如刀割。孟英视之，略不红肿，脉至细数，苔色黑燥，溺赤便黑。予：西洋参 麦冬 生地 犀角 银花 楝实 石斛 知母 甘草 竹沥 蔗汁，为大剂。投之，热渐退，痛渐已。

　　惟舌绛无津，故仍与甘凉濡润为方，数日后，忽舌绛倍加，燥及咽膈，水饮不能下咽。孟英曰：真阴涸竭，药难奏绩矣。然窃疑其何以小愈之后，骤尔真阴涸竭，或者背余而服别药乎？继其契友来询云：段死而舌出，此曷故欤？孟英闻之，爽然大悟。因撷《伤寒》（瘥后）女劳复之文示之。其人顿足云：良然。彼于小愈后，曾宿于外，次日归，即转剧。苟直陈不讳，或尚可活乎？孟英曰：未必然也。烧 散、鼠矢汤，皆从足少阴以逐邪。彼不过热邪袭入此经，所谓“阴阳易”是也。今少腹无绞痛之苦，原非他人之病易于我。真是女劳之复，以致真阴枯涸，更将何药以骤复其真阴哉？然而从此“女劳复”与“阴阳易”，一虚一实有定论，不致混同而治矣。

　　一、内科

　　冬温

　　毛允之，戊午冬患感，初治以温散，继即以滋阴，病日以剧。延至亥春，或疑为百日之劳；或谓是伤寒坏证，而凤山僧主升、柴、 、术以补之，丁卯桥用轻粉、巴霜以下之，杂药遍投，形神日瘁。乃尊学周衍孟英视之：脉来涩数上溢，呃忒口腻，虽觉嗜饮，而水难下膈，频吐涎沫，便闭溺赤，潮热往来，少腹如烙，按之亦不坚满。曰：此病原属冬温，治以表散，则津液伤而热乃炽；继以滋填，热邪愈锢，再施温补，气机更窒。用升、柴、 、术欲升其清，而反以助其逆；巴霜、轻粉欲降其浊，而尽劫其阴。病及三月，发热不是表邪；便秘旬余，结涩非关积滞。且脉涩为津液之已伤，数是热邪之留着，溢乃气机为热邪所壅而不得下行。岂非温邪未去，得补而胶锢难除？徒使其内灼真阴，上熏清道，以致一身之气，尽失整肃之令，法当搜剔余邪，使热去津存，即是培元之道，伸其治节，俾浊气下趋，乃为宣达之机。何必执参、茸为补虚，指硝、黄为通（降）哉？以：北沙参 紫菀 麦冬 知母 花粉 兰草 石斛 丹皮 黄芩 桑叶 黄连 栀子 银花 枇杷叶 木通芦根 橘皮 竹茹 橄榄 地栗 海蜇等，出入为方。服之，各恙降序，糜粥渐加，半月后始得大解，而腹热全消，谷食亦安，乃予滋阴善后而愈。

