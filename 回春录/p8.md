<!-- { "loadSidebar": true } -->
　　金宽甫，初冬患感，局医黄某，闻其向来不拘何病，总需温药而痊。胸怀成见，进以姜、桂之方，渐至足冷面赤、谵语烦躁，疑为“戴阳”而束手矣。举家彷徨，延孟英诊焉。曰：此伏邪晚发，误予升提，热浮于上，清解可安，宽甫犹以向不服凉药为疑，方中芩、连之类，坚不肯用。乃兄愿谷中翰，极力开导，督人煎而饮之，果得霍然。

　　周晓沧乃郎品方，患冬温。所亲顾听泉知其体属阴亏，病非风寒也，不犯一分温升之品，而证不能减，势颇可危。乃虚怀转邀孟英诊之，曰：所治良是也。但于方中加贝母、杏仁、紫菀、冬瓜子等味与之，遂效。可见药贵对病，虽平淡之品，亦有奇功。孟英尝云：“重病有轻取之法”，于此可见。

　　戴氏妇，年五十六岁，仲冬患感，初服杨某归、柴、丹参一剂；继服朱某干姜、苍术、浓朴药五剂。遂崩血一阵，谓其“热入血室”，不可治矣。始延孟英诊之，脉形空软促数，苔黑舌绛，足冷而强，息微且善笑。询其汛，断逾十载。曰：冬温失于清解，营血暴脱于下，岂可与热入血室同日而语耶？必由误服热药所致，因检所服各方而叹曰：小柴胡汤与冬温何涉？即以伤寒而论，亦不能初感即投，况以丹参代人参，尤为悖谬。夫人参补气，丹参行血，主治天渊。不论风寒暑湿，各气初感，皆禁用血药。为其早用，反至引邪深入也。既引而入，再误于辛热燥烈之数投，焉得不将仅存无几之血，逼迫而使之尽脱于下乎？女人以血为主。天癸既绝，无病者尚不宜有所漏泄，况温邪方炽，而阴从下脱，可不畏哉？病家再四求治，孟英予：西洋参 生地 苁蓉 犀角 石斛 生（白）芍 银花知母 麦冬 甘草 蔗浆 童溺，二剂。足温舌润，得解酱粪，脉数渐减而软益甚。乃去犀角，加高丽参，数帖。脉渐和，热退进粥，随以调补，幸得向安。

　　吴馥斋室人，春间娩子不育，汛事亦未一行，偶患呕吐发热，眩晕心 ，大解溏泻，口渴溲痛。或疑为娠，或疑为损。孟英诊曰：产及一载，而经不至，腹不胀，脉弦缓，非娠非损，乃血虚痰滞而感冬温也。以：羚羊（角） 淡（豆）豉 竹茹 白薇 栀子 枇杷叶 知母 葱白 花粉，投之，三剂，热退吐止。去葱、豉、羚羊，加生地、甘草、橘皮，调之而愈。

　　张肖江妹，暮冬患感，朱某进温散药数服，病日剧。比孟英视之，目瞪不语，面赤气逆，昼夜需人抱坐，四日不着枕矣。乃冬温挟痰，误提而气不肃降也。以：旋（复） 赭（石） 杏（仁） 贝（母） 花粉 茅根冬瓜子 紫菀 薤白 蒌仁 苏子 石菖蒲 竹沥为剂，芦菔汤煎。三帖，大便行而能卧矣。自言胸中迷闷，改用小陷胸（汤）合三子养亲（汤）加沙参、知母、旋（复）、贝（母）、竹茹、枇杷叶，数剂热退知饥而愈。

　　项肖卿，家拥浓资，人极好善，年甫三十五岁，体甚壮伟，微感冬温，门下医者，进以姜、桂之剂，即觉躁扰，更医迎媚，径用大剂温补。两帖后，发狂莫制。又招多医会诊，仅以青麟丸数钱服之。所亲梁楚生宜人闻其危，速孟英视之，业已决裂不可救药。甚矣！服药之不可不慎也。富贵之家，可为炯戒。

　　本朝干纲丕振，雀顶尚红，冠饰朱缨，口燔烟草，皆为阳盛之象。是以火证偏多。夫药者，补偏之物，医为救弊之人，岂可不识此大气运，而 然泥夫司天在泉以论治，何异痴人说梦焉？安徽人程某，仲冬患感。医者闻其病前一日，曾啖生芦菔一枚，而大便又溏，苔色又白，今年又为湿土在泉，遂指为中虚寒湿之病。参、术、附、桂，多剂率投，驯致舌黑神昏，尚疑为大虚之候。禾中沈柳衣见之，知其药误。另招张镜江诊之，曰：冬温也。连与：犀角地黄汤而无起色。二十日外，始乞孟英视焉，舌缩底绛，苔黑如漆，口开茎萎，脉细数而弦，右则按之如无，此乃阴液尽灼，温毒深蟠，甘露琼浆不能复其已竭之津矣。俄而果败。

　　继有潘圣征者，于仲冬患感，至十四日退热之后，杳不知饥。群医杂治，迨季冬下旬，转为滞下五色，跗肿裂血，溲涩口干。始延孟英诊之，左脉弦细而数，右脉弦滑而空，苔色黄腻根焦，时或自汗。乃气液两竭，热毒逗留之象。必从前过服温补之药，否则热退在十四日之期，何至延今五十余朝，而见证若是之棘手哉？其弟鸿轩云：此番之病，补药不过二、三剂；惟仲秋患疟时，医谓其苔白体丰，云是“寒湿”，尝饵桂、附数十剂，且日饮烧酒耳。孟英曰：此即酿病之具矣。治病且难，何况有如许之药毒内伏，更将何法以生之耶？坚不立方，其家必欲求药以扶持度岁。孟英曰：是则可也。以：白头翁汤加银花、绿豆、归身、白芍、陈米、芦茎、兰叶、藕肉为剂，另以：补中益气汤大料蒸露代水煎药。服后，焦苔渐退，粪色亦正。举家喜出望外，复丐孟英救之，奈脉无转机，遂力辞之。

　　又有沈听松母，季秋患虐。孟英尝往诊之，曰：伏暑所化，且体属阳强而多痰火，切勿畏虚，辄从温补。

　　奈病者期于速愈，广征医疗。或以为证属“三阴”，或谓是“子母疟”，或指为老年“胎疟”，众楚皆咻，病不能愈，延至冬季，亦转为痢，且肌肿臀疮，口糜舌泡，诸医束手，复请诊于孟英，脉与潘圣征案相同，不可药救矣。

　　一、内科

　　咳嗽

　　陈足甫，禀质素弱，上年曾经吐血，今夏患感后，咳嗽夜热，饮食渐减。医作损治，滋阴潜阳，久服不效。秋杪，孟英诊之。曰：阴分诚虚，第感后，余热逗留于肺，阻气机之肃降，搏津液以为痰，此关不清，虽予滋填培补之药，亦焉能飞渡以行其事耶？先清肺气以保胃津，俾治节行而灌溉输，然后以甘润浓浓之法，补实真阴，始克有济。如法施之，果渐康复。

　　孟英治其令叔王丈，高年痰嗽，喘逆碍卧，肢冷颧红，饮食不进。与真武汤而安。

　　仲冬，大雪连朝，积浓丈许，严寒久冻，西湖可行车马，斯时也，盛少云患痰嗽，夜热自汗，不寐，左胁痛如针刺，肌削不饥，自问不起矣。请孟英托以后事，及诊其脉：许以可生。盖病来虽恶，未经误药也。与固本丸加龟板、鳖甲、苁蓉、知（母）、（黄）柏、青黛、石斛、花粉、白芍、楝实、海石、旋复、贝母、蛤壳、牛膝，出入为方，大剂投之，即效。连服四、五十帖而痊。予谓斯证患于斯时，若经别手，未有不投温补者。而少云能与孟英游，其亦具眼之人乎。此真所谓患难交，不可不留心于平日，然亦不能人人而遇之。殆佛氏所谓有缘存乎其间欤！石诵羲室，久患痰嗽，诸医药之勿瘳。孟英切其脉曰：非伤风也，与：北沙参 熟地 百合 麦冬 贝母紫菀 苁蓉 枇杷叶 盐水炒橘皮 燕窝，一剂知，数剂已。

　　初秋又患脘痛，上及肩尖，向以为肝气。辄服破削之品。孟英曰：亦非也。以：砂仁炒熟地 炙橘红楝实 延胡 枸杞 当归 茯苓 桑椹 蒺藜，为方服之，良效。继即受孕矣。

　　初冬，邵可亭，患痰嗽，面浮微喘。医谓年逾花甲，总属下部虚寒，进温补纳气之药，喘嗽日甚，口涎自流，茎囊渐肿，两腿肿硬至踵，头仰则咳呛咽疼，不能略卧，痰色黄浓带血，小溲微黄而长。许芷卿荐孟英视之，脉形弦滑有力。曰：此高年孤阳炽于内，时令燥火搏其外，外病或可图治，真阴未必能复，且平昔便如羊矢，津液素干，再投温补，如火益热矣。乃以白虎汤合泻白散加花粉、西洋参、贝母、黄芩，大剂投之。并用北梨抖汁，频饮润喉。以缓其上僭之火。数帖后，势渐减，改投苇茎汤合清燥救肺汤加海蜇、蛤壳、青黛、荸荠、竹沥，旬日外，梨已用及百斤，而喘始息。继加：龟板、鳖甲、犀角，以猪肉煮汤代水煎药，大滋其阴而潜其阳，火始下行，小溲赤如苏木汁，而诸证悉平。下部之肿，随病降序。一月以来，共享梨二百余斤。

　　适大雪祁寒，更衣时略感冷风，腹中微痛。自啜姜糖汤两碗，而喘嗽复作。口干咽痛，大渴舌破，仍不能眠。

　　复用前方，以绿豆煎清汤代水煮药，始渐向安。孟英谓其郎步梅曰：《内经》云：“阴津所奉其人寿”。今尊翁阴液久亏，阳气独治，病虽去矣，阴津非药石所能继续。况年逾六秩，长不胜消，治病已竭人谋，引年且希天眷。予以脉察之，终属可虞，毋谓治法不周，赠言不早，致有他日之疑，成败之论也。

　　叶昼三，患咳逆上气，头偏左痛，口渴不饥，便泄如水。王瘦石荐孟英视之，曰：此肝阴胃汁交虚，时令燥邪外薄。与育阴熄风，清燥滋液之法，日以渐安。服及二月，大便反形干结而痊。

　　王开荣，素患痰嗽，兼有红证。今冬病头痛发热，渴饮不饥，便溏溺少，谵语神昏。自述胸中冷气上冲。医见其面赤痰喘，欲投附、桂、黑锡丹等药，所亲翁嘉顺嘱勿轻服。为延孟英诊之，脉滑且数，曰：温邪挟宿饮上逆，法当清解。予：北沙参 冬瓜子 知母 滑石 花粉 石菖蒲 贝母 杏仁 芦根 葱白 淡（豆）豉 竹沥，两剂后，面赤退。乃去葱、豉、加麦冬、桑叶、枇杷叶，数帖，热去泻减、谵语止，头痛息，喘定神清。乃裁（去）菖（蒲）、滑（石），加梨汁、地栗、海蜇，服数日，痰渐少，谷渐安，渴止溺行，始进养阴之法，遂以霍然。

　　孙渭川，年逾七旬，脉象六阴，按之如无，偶患音嘶痰嗽，舌绛无津，孟英用甘凉清润法，音开而嗽不已。

　　仍与前药，转为滞下，色酱溺赤，脐旁坚硬，按之 ，舌犹枯绛，渴饮不饥，人皆危之。孟英曰：肠热由腑而出，痢不足虑，第高年阴液难充，不能舍凉润以为方。苟犯温燥，其败可必。幸渠家平素恪信，竟服：犀角 地黄 知母 银花 苁蓉 花粉 麦冬 白芍 石斛 楝实等药，十余剂，痢止。而脐旁柔软，因去犀角，加西洋参，又两旬，始解燥矢，而溲澈胃苏。又服半月，复得畅解，舌亦润泽而愈。

　　张与之令堂，久患痰嗽碍卧，素不投补药。孟英偶持其脉，曰：非补不可。与大剂熟地药，一饮而睡。与之曰：吾母有十七载不能服熟地矣，君何所见而重用颇投？孟英曰：脉细痰咸，阴虚水泛，非此不为功。以前服之增病者，想必杂以参、术之助气。昔人云：“勿执一药以论方”，故处方者，贵于用药能恰当病情，而取舍得宜也。

