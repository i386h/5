<!-- { "loadSidebar": true } -->


　　圣济总录 宋

　　《政和圣济总录》序

　　生者天地之大德，疾者有生之大患，方术者治疾之大法。昔者神农氏、黄帝氏独观太初，旁烛妙有。味百药以辨物，审百疾以全生。其制名，其取类，其正君臣，其立佐使，其见于太素玉册之书，雷公岐伯之问。盖皆开神明之蕴，穷阴阳之变，原性命之理，而与天地同其复载。中古已还，镂之玉版，藏之金匮，功利及草木，惠泽及牛马，所以遗天下后世甚浓。历年既久，流弊滋甚，糟粕具在，而精意不传。《内经》有病名而莫之究，有治法而莫之习，极其妙至于通仙而莫之悟。人之生也，其位参于天地，其灵贵于万物，形不盈仞，而心侔造化。昆仑尺宅，修之可以长生；寸田神牖，闲之可以反照；天关神庐，息之可以召和。

　　去土符，书金格，炼丹却粒，御气凌虚，不假于物而裕然自足。嗟夫！达士可以神解，昧者且不能养其形，而况于了其心乎？内之五脏六腑，外之九窍四关，着之于色，发之于声，寓之于三部九候，一失其平，则疾 随至。神圣治于未兆，工巧救其已然。非天下之至精，孰能探天下之至赜？非天下之至粗，孰能佑天下之至神？朕悯大道之郁滞，流俗之积习，斯民之沉痼，庸医之妄作，学非精博，识非悟解。五行之数，六气之化，莫索其隐，莫拟其远。

　　曰寒曰热，曰寒热之相搏。差之毫厘，失之千里。而有余者益之，不足者损之。率意用法，草石杂进，夭枉者半，可胜叹哉！万机之余，着书四十二章，发明《内经》之妙，曰《圣济经》。其意精微，其旨迈远，其所言在理，所以探天下之至赜。亦诏天下以方术来上，并御府所藏，颁之为补遗一卷，治法一卷；卷凡二百，方几二万；以病分门，门各有论，而叙统附焉。首之以风疾之变动，终之以神仙之服饵，详至于俞穴经络、祝由符禁，无不悉备，名之曰《政和圣济总录》。其所载在事，所以 天下之至神。盖圣人之 世，本在于上，未在于下，无见于上则治之道不立，无见于下则治之具不行。经之所言者道也，医得之而穷神；《总录》之所载者具也，医用之而已病。汉张仲景作《伤寒论》，而杂之以方；唐孙思邈作《千金方》，而继之以《翼》。以谓不如是则世莫能用其术。然之二人者，游于方术之内者也。彼超然独见于方术之外，下顾岐伯之流而与之议，始可谓知道。朕作《总录》于以急世用，而救民疾，亦斯道之筌蹄云耳。天下后世宜致思于忘筌蹄而自得者，俯仰之间， 笑之度，御五行之数，运六气之化，以相天地，以育万物。至于反营魂而起当生者岂细事哉！盖将有来者焉。

　　大德重校《圣济总录》序

　　臣闻天地以溥生为大德，所以曲成万物而不遗。圣人赞天地之化育，故敛时五福，以敷锡于庶民。夫民之为物也，智者寡愚者众。起居失常，饮食无节，外为寒暑燥湿风以贼其形，内为喜怒思忧恐以乱其气，形气乃伤，疾所由作。圣人有忧之，谓祝由不可以尽已也。遂制药石针艾以攻八风六气之邪，为汤液醪醴以佐四时五行之正，防其未然，救其已病，然后物各遂其生，民不夭其命矣。亦谓非立宪言不可以福万世也。于是上法天道，下因地宜，究阴阳之本，明生死之由。考于古而验之今，取诸己而施之人，定为成书，着之玉版，藏之金匮，宣之于布政之堂，秘之于灵兰之室，以俟来哲，以施无穷。其为仁民爱物之心，斯可谓极矣！然其言至简，其论至要，其理至深，后世学人虽有上智，非研精核虑，则亦未易窥其奥也。故旷代之中，能以斯术鸣世者，时固有之。若夫神圣工巧，独得先世不传之秘，如和缓越人亦不过十余人而已，况去圣已远，支分派别，析而为众科，业而为专门，所以人各拘其偏，而莫肯究其全，则益不逮千古矣。积习成常，流弊滋甚，惧大道将遂于湮微，故《圣济总录》由是而作焉。上下凡二百余卷，始终几二百万言。逐病分门，门各有方。据经立论，论皆有统。盖将使读之者观论以求病，因方以命药，则世无不识之病，病无妄投之药。唯法有逆从，治有先后，在乎智者择其所当，从其所宜而已。究而言之，实医经之会要，学人之指南，生民之司命也。惜其始成于政和，重刊于大定，既绵历百年之久，不能无三豕之讹。今主上神极御天，修饰制度，治具毕张，以为是书所载，虽先圣之绪余，其所以康济斯民，亦致治之一助也。乃诏江浙行省，刊于有司，布之天下。其或谬戾，虽加厘正，复隆德音，俾下臣为之序引。臣诚愚陋，窃不自量，仰惟圣德如天，甄陶万类。爰自即位以来，于今七年，恩浃飞沉，仁及草木，然犹夙夜孜孜，广求民瘼，或一物不得其所，则必为之恻然。

　　臣谓此书复出，则上可以辅相天地之宜，下可以永底蒸民之生，物无疵疠，咸济于仁寿之域矣。

　　大德四年二月一日 集贤学士嘉议大夫典瑞少监臣焦养直谨序

　　卷第一　运气

　　甲子岁图

　　少阴君火司天，阳明燥金在泉，中见太宫土运。岁土太过，气化营运先天，天地之气，上见少阴，左间太阴，右间厥阴，故天政所布。其气明，下见阳明，左间太阳，右间少阳。

　　故地气肃而其令切，交司之气寒交暑，天地之气热加燥，云驰雨府，湿化乃行，时雨乃降，金火合德，上应荧惑太白，其谷丹白，水火寒热，持于气交而为病始，热病生于上，清病生于下，寒热互作而争于中，民病咳喘、血溢血泄、鼽嚏、目赤 疡，寒厥入胃，心痛、腰痛、腹大、嗌干肿上。是乃岁化之常，须候其气之至与不至，然后可名其病，是岁火为天气，金为地气，火能胜金，天气盈地气虚，然中见土运，天气生运，运生地气，三气相得，地气虽虚，邪胜亦微，天气既盈，化源为实。当于年前大寒初，先取化源，使之适平，取化源者，平火气也，岁宜食白丹之谷，以全真气，食间气之谷，以辟虚邪，咸以软之而调其上，甚则以苦发之，以酸收之，而安其下，甚则以苦泄之，运同地气，当以温热化，岁半之前，天气少阴主之，少阴之化，本热而标阴，当是时本标之化，应寒热相半，无或偏胜者，天纹之平也，或热淫所胜，即怫热至，火行其政，民病胸中烦热、嗌干、右 满、皮肤痛、寒热咳喘，大雨且至，唾血血泄鼽衄嚏呕溺色变，甚则疮疡 肿，肩背臂 及缺盆中痛，心痛肺，腹大满膨膨而喘咳，病本于肺，诊其尺泽脉绝者，死不治，其法平以咸寒，佐以苦甘，以酸收之。岁半之后，地气阳明主之，其化不从标本而从乎太阴之中气，当其时燥湿兼行而无偏胜者，阳明之化也，或燥淫所胜，则 雾清瞑，民病喜呕，呕有苦，善太息，心胁痛不能反侧，甚则嗌干面尘，身无膏泽，足外反热，其法治以苦温，佐以甘辛，以苦下之，运土太过，是谓敦阜之纪，雨湿流行，肾水受邪，民病腹痛，清厥意不乐，体重烦冤，甚则肌肉萎、足萎不收，行善螈，脚下痛，饮发中满食减，四肢不举，变生得位，藏气伏化，气独治之，泉涌河衍，涸泽生鱼，风雨大至，土溃鳞见于陆，病腹满溏泄，肠鸣反下，甚而太溪绝者，死不治。其治宜以苦热，所谓岁气之药食宜也，初之气，始于癸亥岁十二月中气大寒日寅初，终于是年二月中气春分日子初。凡六十日八十七刻半，主位太角木，客气太阳水，中见太宫统之。风寒湿三气，奉少阴之政而行春令，地气迁，燥将去，寒乃始，蛰复藏，水乃冰，霜复降，风乃至，阳气郁，民反周密，关节禁固，腰 痛，炎暑将起，中外疮疡，宜治太阳之客，以苦补之，以咸泻之，以苦坚之，以辛润之，开发腠理致津液通气也。食丹谷以全真气，食稷以辟虚邪。虽有寒邪，不能为害，二之气，自春分日子正，至小满日戌正，凡六十日有奇，主位少征火，客气厥阴木，火木同德，中见土运，以奉少阴行舒荣之化。时令至此，阳气布，风乃行，春气以正，万物应荣，寒气时至，民乃和，其病淋、目瞑、目赤，气郁于上而热，宜治厥阴之客，以辛补之，以酸泻之，以甘缓之，食丹谷以全真气，食稻以辟虚邪。虽有风邪，不能为害，三之气，自小满日亥初，至大暑日酉初，凡六十日有奇，主位少征火，客气少阴火，中见土运，天政之所布也。时令至此，大火行，庶类蕃鲜，寒气时至，民病气厥心痛，寒热更作，咳喘目赤，宜治少阴之客，以咸补之，以甘泻之，以酸收之，食丹谷以全真气，食豆以辟虚邪，虽有热邪，不能为害。四之气，自大暑日酉正，至秋分日未正，凡六十日有奇，主位太宫土。客气太阴土，运与气同，名为司气，溽暑至，大雨时行，寒热互作，民病寒热、嗌干、黄瘅、鼽衄饮发。宜治太阴之客，以甘补之，以苦泻之，以甘缓之。食白谷以全真气，食麻以辟虚邪。虽有虚邪，不能为害。五之气，自秋分日申初，至小雪日午初，六十日有奇，主位少商金，客气少阳火，中见土运，客火用事，畏火临，暑反至，阳乃化，物乃生荣，民乃康。其病温，宜治少阳之客，以咸补之，以甘泻之，以咸软之，食白谷以全真气。食豆以辟虚邪，虽有火邪，不能为害，终之气，自小雪日午正。至大寒日辰正，六十日有奇，主位太羽水，客气阳明金，中见土运，土能生金，金能生水，三气相得而行顺化。燥令行，余火内格，民病肿于上咳喘。甚则血溢，寒气数举，则霜雾翳，病生皮腠，内舍于胁，下连少腹而作寒中，宜治阳明之客，以酸补之，以辛泻之，以苦泄之，食白谷以全真气，食黍以辟虚邪，虽有燥邪。不能为害，然初气终三气，天气主之，胜之常也，四气尽终气，地气主之，复之常也，若岁半之前，司天少阴之气胜者，必有太阳之复，若在泉阳明之气胜者，必有少阳之复，其复皆在岁半之后，观其气胜之早晚，以验复气之迟速，各以胜复之法治之，有胜则复，无胜则已。

　　卷第一　运气

　　乙丑岁图

　　太阴湿土司天，太阳寒水在泉，中见少商金运，岁运不及，气化营运后天，上见太阴。

　　左间少阳，右间少阴，故地气上腾，阴专其政而其政肃，下见太阳，左间厥阴，右间阳明。

