<!-- { "loadSidebar": true } -->
　　故天气下降，阳气退辟而其令寂，大风时起，原野昏 ，白埃四起，云奔南极，寒雨数至，湿寒合德，黄黑埃昏，流行气交，上应镇星辰星，其谷 玄，间谷命太角者，物成于差夏，有余宜高，不及宜下，有余宜晚，不及宜早，土之利，气之化也。民气亦从之，故阴凝于上，寒积于下，寒水胜火，则为冰雹，阳光不治，杀气乃行。民病寒湿、腹满、身 愤、 肿、痞逆、寒厥拘急，是岁土为天气，水为地气，土能胜水，天气盈，地气虚，然中见金运天气生运，运生地气，三气相得而行顺化，邪气亦微，司天之气为有余，天气之盈，当取化源之实者，平土气也，岁宜食 玄之谷。以全其真，食间气之谷。以保其精，以苦热治其上，以甘热治其下，以酸和调其中，所以燥之温之，甚则发之泄之，不发不泄，则湿气外溢，肉溃皮坼而水血交流，必赞其阳火，令御甚寒，少商之运与寒化同，宜以热化，此药食宜也，然太阴司天之气，本标既同，其化从本，其气常主岁半之前。当其时雨以时至者，天政之和而为雨化，若湿淫所胜，即沉阴且布，雨变枯槁，民病 肿骨痛阴痹。阴痹者，按之不得，腰脊头项痛时眩，大便难，阴气不用，饥不欲食，咳唾则有血，心如悬，病本于肾，诊其足太溪脉绝者，死不治，其法平以苦热，佐以酸辛，以苦燥之，以淡泄之，岁半之后，地气太阳主之，其化从本从标，当是之时，寒温适中者，本标之化皆应也。若寒淫于内，即凝肃惨栗，民病少腹控睾。引腰脊上冲心痛，血见嗌痛颔肿，其法治以甘热，佐以苦辛，以咸泻之，以辛润之，以苦坚之，金运不及，是谓从革之纪，其运凉热寒，夏有光显郁蒸之令，则冬有严凝整肃之应，若夏有炎烁燔燎之变，则秋有冰雹霜雪之复，火气胜，则炎火乃行，民病肩背瞀重。鼽嚏血便注下，收气乃后，寒气复，则寒雨暴至，民病阴厥且格，阳反上行，头脑户痛，延及囟顶，发热口疮，甚则心痛，初之气，始于甲子年大寒日巳初。终于乙丑年春分日卯初。凡六十日八十七刻半，主位太角木，客气厥阴木，中见金运，风清同化，上奉太阴而行春令，时令至此，地气迁，寒乃去，春气正，风乃来，生布万物以荣，民气条舒，风湿相薄，雨乃后，民病血溢筋络拘强，关节不利，身重筋痿，宜治厥阴之客。以辛补之，以酸泻之，以甘缓之，食 谷以全真气，食稻以保其精，虽有风化，莫能为邪。二之气，自春分日卯正，至小满日丑正，凡六十日有奇，主位少征火，客气少阴火，中见金运，岁金不及，与少征同，又遇火当其位，君火之气，务以德化，故大火正，物承化，民乃和。其病温厉大至。远近咸若，湿蒸相薄，雨乃时降，法当治少阴之客，以咸补之。以甘泻之，以酸收之，食 谷以全其真，食豆以保其精，虽有火化，莫能为邪。三之气，自小满日寅初，至大暑日子初，凡六十日有奇，主位少征火，客气太阴土，中见金运，天政布，雨乃时降，寒乃随之，民病身重 肿胸腹满，宜治太阴之客，以甘补之，以苦泻之，以甘缓之，食 谷以全其真，食麻以保其精，虽有湿邪，莫能为害。四之气，自大暑日子正，至秋分日戌正，凡六十日有奇，主位太宫土，客气少阳火，中见金运，地气始腾，天气否隔，寒风晓暮，蒸热相薄，草木凝烟，民病腠理热，血暴溢，疟、心腹满热胪胀，甚则 肿，宜治少阳之客，以咸补之，以甘泻之，以咸软之。食玄谷以全其真，食豆以保其精，虽有火邪，莫能为害。五之气，自秋分日亥初，至小雪日酉初，凡六十日有奇，主位少商金，客气阳明金，中见金运，金居金位，与岁运同，岁之司气也，是为素化。金气至此，秋气治正，惨令已行，寒露下，霜乃早降，草木黄落，寒气及体，民病皮腠，君子所居，宜以周密，其法宜治阳明之客，以酸补之，以辛泻之，以苦泄之，食玄谷以全其真，食黍以保其精，虽有司气之凉，莫能为邪，是气也。药食无犯司气之凉，终之气，自小雪日酉正，至大寒日未正，凡六十日有奇，主位太羽水，客气太阳水，中见金运，水居水位，与金相得，以行顺化，冬令乃正，故寒大举，湿大化，霜乃积，阴乃凝，水坚冰，阳光不治，民感于寒，则病关节禁固，腰 痛，寒湿持于气交而为疾也。其法宜治太阳之客，以苦补之，以咸泻之，以苦坚之，以辛润之，食玄谷以全其真，食稷以保其精，虽有寒化，莫能为邪，是岁气之胜复，各候其至，若太阴气胜，厥阴必复之，太阳气胜，太阴必复之，其胜常在岁半之前，其复常在岁半之后，有胜则复，无胜则否。

　　卷第一　运气

　　丙寅岁图

　　少阳相火司天，厥阴风木在泉，中见太羽水运，岁水太过，气化营运先天，相火在上，左间阳明，右间太阴，故天气正而其政严，厥阴在下，左间少阴，右间太阳，故地气扰而其令扰，风乃暴举，木偃沙飞，炎火乃流，阴行阳化，雨乃时应，火木同德，上应荧惑岁星，其谷丹苍，风热参布，云物沸腾，太阴横流，寒乃时至，凉雨并起，民病寒中，外发疮疡，内为泄满，圣人遇之，和而不争，往复之作，民病寒热疟泄聋瞑呕吐，上怫肿色变，是岁阳为天气，阴为地气，天气盈，地气虚，当取火之化源。然水运在中，火气自抑，不必取也，唯宜抑其运水，则暴过不生，苛疾不起，岁宜以咸寒调上，以辛温调下，以咸温调中，渗之泄之，渍之发之，观气寒温，以调其过，运异风热，少用寒化，食宜同法，岁半之前，相火主之，相火之气，其化从本，若火淫所胜，则温气流行，金政不平，民病头痛发热恶寒而疟，热上皮肤痛，色变黄赤，传而为水，身面 肿，腹满仰息，泄注赤白，疮疡咳唾血，烦心胸中热，甚则鼽衄，病本于肺，诊在手天府之脉，其法平以咸冷，佐以苦甘，以酸收之，以苦发之，以酸复之，岁半之后，厥阴主之，厥阴之气，不从标本，而从乎少阳之中气，当其时风从火化。二气得中，其化和也，若风淫于内，地气不明，平野昧，草乃早秀，民病洒洒振寒，善伸数欠，心痛肢满，两胁里急，饮食不下，膈咽不通，食则呕，腹胀善噫，得后与气。则快然如衰，身体皆重，其法宜治以辛凉，佐以苦，以甘缓之，以辛散之，气交之中，水运统之，太过之水，纪日流衍，寒气流行，邪害心火，民病身热烦心躁悸，阴厥上下中寒，谵妄心痛，寒气早至，上应辰星，甚则腹大胫肿，喘咳寝汗出憎风，大雨至，埃雾朦郁，齐土化也，诊在手神门之脉，其法调以咸温。初之气，自乙丑年大寒日申初，至是岁春分日午初。凡六十日八十七刻半，主位太角木，客气少阴火，中见水运，木火相加，以奉司天少阳而行春令，地气迁，风胜乃摇，寒乃去，候乃大温，草木早荣，寒来不杀，温病乃起，其病气怫于上，血溢目赤，咳逆头痛，血崩胁满，肤腠中疮，其法宜治少阴之客，以咸补之，以甘泻之，以酸收之，岁谷宜丹，间谷宜豆。二之气，自春分日午正，至小满日辰正，凡六十日有奇，主位少征火，客气太阴土，中见水运，火土相加，上见少阳，火反郁，白埃四起，云趋雨府，风不胜湿，雨乃零，民乃康，其病热郁于上，咳逆呕吐，疮发于中，胸嗌不利，头痛身热，昏愦脓疮，其法宜治太阴之客，以甘补之，以苦泻之，以甘缓之，岁谷宜丹，间谷宜麻。三之气，自小满日巳初，至大暑日卯初，凡六十日有奇，主位少征火，客气少阳火，中见水运，火居火位，夏气乃正，天政布，炎暑至，少阳临上，雨乃涯，民病热中、聋瞑、血溢、脓疮、咳呕、鼽衄、嚏欠、喉痹、目赤。善暴死，其法宜治少阳之客，以咸补之，以甘泻之，以咸软之。岁谷宜丹，间谷宜豆，四之气，自大暑日卯正。至秋分日丑正，凡六十日有奇，主位太宫土。客气阳明金，中见水运，土金水相得以行秋令，秋气正，凉乃至，炎暑间化。白露降，民气和平，其病满身重，宜治阳明之客，以酸补之，以辛泻之，以苦泄之，岁谷宜苍，间谷宜黍，五之气，自秋分日寅初，至小雪日子初，凡六十日有奇，主位少商金，客气太阳水，中见水运，水金相和，又气与运同，岁之司气，是为元化，时令至此，阳乃去，寒乃来，雨乃降，气门乃闭，刚木早雕，民避寒邪，君子周密，其法宜治太阳之客，以苦补之，以咸泻之，以苦坚之，以辛润之，岁谷宜苍，间谷宜稷，是气也，司气既寒，慎无犯寒，所谓用寒远寒也，终之气，自小雪日子正，至大寒日戌正，凡六十日有奇，主位太羽水，客气厥阴木，中见水运，水当其位，与木相得，以行顺化，地气正，风乃至，万物反生， 雾以行，其病关闭不禁心痛，阳气不藏而咳，其法宜治厥阴之客，以辛补之，以酸泻之，以甘缓之，岁谷宜苍，间谷宜稻，此六气之大常也，岁气火木同德，其气专，其化淳，胜气自微，不必纪其复。

　　卷第一　运气

　　丁卯岁图

