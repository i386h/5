<!-- { "loadSidebar": true } -->
　　少阳相火司天，厥阴风木在泉，中见太角木运，岁木太过，气化营运先天，太角下加厥阴，太过而加同天符，天符为执法，平木之化也。命曰敷和之纪，木德周行，阳舒阴布，五化宣平，其气端，其性随，其用曲直，其化生荣，其政发散，其候温和，其类草木，其物中坚，其令风，其应春，其谷麻，其果李，其实核，其虫毛，其畜犬，其色苍，其味酸，其音角，其数八，其在人也。其藏肝，其主目，其养筋，其病里急支满，此岁运所主也。天地之气，火化在上，左清化，右柔化，故天气正而其政严，酸化在下，左灼化，右藏化，故地气扰而其令挠，风乃暴举，木偃沙飞，炎火乃流，阴行阳化，雨乃时应，火木同德，上应荧惑岁星，其谷丹苍，风热参布，云物沸腾，太阴横流，寒乃时至，凉雨并起，民病寒中，外发疮疡，内为泄满，圣人遇之，和而不争，往复之作，民病寒热、疟、泄、聋、瞑、呕吐，上怫肿色变，岁半之前，天气少阳主之，少阳所至为炎暑，其化从本，当其时火化盛行，风气应之，候乃和，岁半之后，地气厥阴主之，厥阴所至为风府，其化不从标本，而以中气为化，当其时风从火化者，厥阴之中也。是岁运化既平，不取化源，惟赞所不胜，则暴过不生，苛疾不起，岁宜以咸寒调上，以辛凉调下，以酸和调中，渗之泄之渍之发之，运同风热，宜多寒化，司气以温，用温远温，治之常也。初之气，自辛丑年大寒日申初，至是岁春分日午初，凡六十日八十七刻半，主位太角木，客气少阴火，中见木运，木火相得，运当其位，以奉少阳之政而行春令，地气迁，风胜乃摇，寒乃去，候乃大温，草木早荣，寒来不杀，温病乃起，其病气怫于上，血溢目赤，咳逆头痛，血伤胁满，肤腠中疮，宜治少阴之客，以咸补之，以甘泻之，以酸收之，岁谷宜丹，间谷宜豆，则热不为邪。二之气，自春分日午正，至小满日辰正，凡六十日有奇，主位少征火，客气太阴土，中见木运，风湿之气，奉畏火之政，以行舒荣之化，火反郁，白埃四起，云趋雨府，风不胜湿，雨乃零，民乃康，其病热郁于上，咳逆呕吐，疮发于中，胸嗌不利，头痛身热，昏愦脓疮，宜治太阴之客，以甘补之，以苦泻之，以甘缓之，岁谷宜丹，间谷宜麻，则湿不为邪。三之气，自小满日巳初，至大暑日卯初，凡六十日有奇，主位少征火，客气少阳火，中见木运，火当其位，与木运之气相得，天政布，炎暑至，少阳临上，雨乃涯，民病热中、聋、瞑、血溢、脓疮、咳、呕、鼽、衄、渴、嚏、欠、喉痹、目赤，善暴死，宜治少阳之客，以咸补之，以甘泻之，以咸 之，岁谷宜丹，间谷宜豆，则火不为邪，是岁木气适平，自无暴死。四之气，自大暑日卯正，至秋分日丑正，凡六十日有奇，主位太宫土，客气阳明金，中见木运，风燥之气，下应在泉厥阴之令，而为天地交司，秋气早行，凉乃至，炎暑间化，白露降，民气和平，其病满身重，宜治阳明之客，以酸补之，以辛泻之，以苦泄之，岁谷宜苍，间谷宜黍，则燥不为邪。五之气，自秋分日寅初，至小雪日子初，凡六十日有奇，主位少商金，客气太阳水，中见木运，水木相和，与金相得，当此一气寒化早至，阳乃去，寒乃来，雨乃降，气门乃闭，刚木早雕，民避寒邪，君子周密，宜治太阳之客，以辛补之，以咸泻之，以苦坚之，以辛润之，岁谷宜苍，间谷宜稷，则寒不为邪。终之气，自小雪日子正，至大寒日戌正，凡六十日有奇，主位太羽水，客气厥阴木，中见木运，太角下加厥阴之时，运与气符，其化和平，又居水位，水木相得，其化乃顺，地气正，风乃至，万物反生， 雾以行，其病关闭，不禁心痛，阳气不藏而咳，气平之时，不应有疾，或有疾者，气有所承，不能无侮，所谓邪中执法也。经曰中执法者，其病速而危，宜治厥阴之客，以辛补之，以酸泻之，以甘缓之，岁谷宜苍，间谷宜稻，则风不为邪，此一气司气以温，用温无犯。

　　卷第二　运气

　　癸卯岁图

　　癸卯岁图

　　阳明燥金司天，少阴君火在泉，中见少征火运，岁火不及，气化营运后天，伏明之纪，曰上商与正商同，言天气平也，六元正纪曰，少征下加少阴，不及而加同岁会，言岁运平也。诸同正岁，气化营运同天，上见天气平，下见运火平，火气之平，命曰升明之纪，正阳而治，德施周普，五化均衡，其气高，其性速，其用燔灼，其化蕃茂，其政明曜，其候炎暑，其类火，其应夏，其谷麦，其果杏，其实络，其虫羽，其畜马，其色赤，其味苦，其物脉，其音征，其数七，其在人也。其藏心，其主舌，其养血，其病 螈，此岁运所主也。天地之气，燥化在上，左藏化，右丹化，故天气急而其政切，苦化在下，左柔化，右动化，故地气明而其令暴阳专其令，炎暑盛行，物燥以坚，淳风乃治，风燥横运，流于气交，多阳少阴，云趋雨府，湿化乃敷，燥极而泽，其谷白丹，间谷命太者，其耗白甲品羽，金火合德，上应太白荧惑，清热之气，持于气交，民病咳溢塞，寒热发暴，振栗癃 ，清先而劲，毛虫乃死，热后而暴，介虫乃殃，岁运热，寒化雨化胜复同，所谓邪气化日也。燥化四，热化二，所谓正化日也。岁半之前，天气阳明主之，阳明以中气为化，当其时燥湿相半者，阳明得中也。岁半之后，地气少阴主之，少阴有本标之化，当其时寒热得中者，少阴之气和也，岁火适平，不资化源，唯安运气，无使受邪，岁宜以苦小温调上，以咸寒调下，以咸温调中，食白丹之谷，以安其气，食间气之谷，以去其邪，运同热气，宜多天化，治之常也。初之气，自壬寅年大寒日亥初，至是岁春分日酉初，凡六十日八十七刻半，主位太角木，客气太阴土，中见火运，奉阳明之政而行春令，地气迁，阴始凝，气始肃，水乃冰，寒雨化，其病中热胀，面目浮肿，善眠、鼽、衄、嚏、欠、呕。小便黄赤甚则淋，宜治太阴之客，以甘补之，以苦泻之，以甘缓之，岁谷宜白，间谷宜麻，乃无湿邪之害。二之气，自春分日酉正，至小满日未正，凡六十日有奇，主位少征火，客气少阳火，中见火运，三火相符，以行舒荣之化，阳乃布，民乃舒，物乃生荣，厉大至，民善暴死，是岁火气适平，厉无暴死，宜治少阳之客，以咸补之，以甘泻之，以咸沃之，岁谷用白，间谷用豆，乃无火邪之害，是气也。司气以热，用热无犯，三之气，自小满日申初，至大暑日午初，凡六十日有奇，主位少征火，客气阳明金，中见火运，金居火位，天政布，凉乃行，燥热交合，燥极而泽，民病寒热，宜治阳明之客，以酸补之，以辛泻之，以苦泄之，岁谷用白，间谷用黍，乃无燥邪之害。四之气，自大暑日午正，至秋分日辰正，凡六十日有奇，主位太宫土，客气太阳水，中见火运，寒湿之气，下奉少阴之令，寒雨降，病暴仆振栗，谵妄少气，嗌干引饮，及为心痛痈肿疮疡疟寒之疾，骨痿血便，宜治太阳之客，以苦补之，以咸泻之，以苦坚之，以辛润之，岁谷用丹，间谷用稷，乃无寒邪之害。五之气，自秋分日巳初，至小雪日卯初，凡六十日有奇，主位少商金，客气厥阴木，中见火运，春令反行，草乃生荣，民气和，宜调厥阴之客，以辛补之，以酸泻之，以甘缓之，岁谷用丹，间谷用稻，自无风邪之害。终之气，自小雪日卯正，至大寒日丑正，凡六十日有奇，主位太羽水，客气少阴火，中见火运，火气符会，阳气布，候反温，蛰虫来见，流水不冰，民乃康平，其病温，宜治少阴之客，以咸补之，以甘泻之，以酸收之，岁谷用丹，间谷用豆，乃无热邪之害，是岁气运适平，若有邪气，则中行令，其病徐而持也。

　　卷第二　运气

　　甲辰岁图

　　甲辰岁图

