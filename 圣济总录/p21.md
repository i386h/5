<!-- { "loadSidebar": true } -->
　　太阳寒水司天，太阴湿土在泉，中见太宫土运，岁土太过，气化营运先天，太宫下加太阴，太过而加同天符，又土运临辰，是谓岁会，气之平也。平土之岁，命日备化之纪，气协天休，德流四政，五化齐修，其气平，其性顺，其用高下，其化丰满，其政安静，其候溽蒸，其令湿，其类土，其应长夏，其谷稷，其果枣，其实肉，其虫 ，其畜牛，其物肤，其色黄，其味甘，其音宫，其数五，其在人也。其藏脾，其主口，其养肉，其病否，此岁运所主也。天地之气，寒化在上，左动化，右清化，故天政所布其气肃，寒化在下，左明化，右灼化，故地气静而其令徐，水土合德，上应辰星镇星，其谷玄 ，寒临太虚，其政大举，阳气不令，泽无阳焰，则火发待时，少阳中治，时雨乃涯，止极雨散，还于太阴，云朝北极，湿化乃布，泽流万物，寒敷于上，雷动于下，寒湿之气，持于气交，民病寒湿发肌肉萎，足痿不收，濡泻血溢，岁半之前，太阳主之，太阳有本标之化，寒政大举，热气时应者，天气得中也。岁半之后，太阴主之，太阴之化，从本，雨湿甚者，地气之应也。寒化六，湿化五，是为正化之日， 虫育，鳞虫静，是为岁物所宜，鳞虫不成，燥毒不生，是为地气所制，平土之岁，本不资化源，以运与地气临于戌，岁有三土，天令甚虚，宜先资化源，以助于水，所谓抑其运气，扶其不胜，无使暴过而生其疾也。食玄 之谷，以全其真，避岁之虚邪，以安其正，以苦热调上，以苦温调下，运土在中，亦以苦温调之，运同寒湿，化宜燥热，治之常也。初之气，自癸卯年大寒日寅初，至是岁春分日子初，凡六十日八十七刻半，主位太角木，客气少阳火，中见土运，少阳中治，以行春令，地气迁，气乃大温，草乃早荣，民乃厉，温病乃作，身热头痛呕吐，肌腠疮疡，宜治少阳之客，以咸补之，以甘泻之，以咸 之，岁谷宜玄，间谷宜豆，则火不为邪。二之气，自春分日子正，至小满日戌正，凡六十日有奇，主位少征火，客气阳明金，中见土运，金土相和，大凉反至，民乃惨，草乃遇寒，火气遂抑，民病气郁中满，寒乃始，宜治阳明之客，以酸补之，以辛泻之，以苦泄之，岁谷宜玄，间谷宜黍，则燥不为邪。三之气，自小满日亥初，至大暑日酉初，凡六十日有奇，主位少征火，客气太阳水。中见土运，天政布，寒气行，雨乃降，民病寒反热中，痈疽注下，心热瞀闷，不治者死，宜治太阳之客，以苦补之，以咸泻之，以苦坚之，以辛润之，岁谷宜玄，间谷宜稷，则寒不为邪。四之气，自大暑日酉正，至秋分日未正，凡六十日有奇，主位太宫土，客气厥阴木，中见土运，岁土得位，风气居之，风湿交争，风化为雨，乃长乃化乃成，民病大热少气，肌肉萎足痿，注下赤白，宜治厥阴之客，以辛补之，以酸泻之，以甘缓之，岁谷宜 ，间谷宜稻，则风不为邪。五之气，自秋分日申初，至小雪日午初，凡六十日有奇，主位少商金，客气少阴火，中见土运，火能生土，土能生金，气位相和，阳复化，草乃长乃化乃成，民乃舒，宜调少阴之客，以咸补之，以甘泻之，以酸收之，岁谷宜 ，间谷宜豆，则热不为邪。终之气，自小雪日午正，至大寒日辰正，凡六十日有奇，主位太羽水，客气太阴土，中见土运，气与运符，地气正，湿令行，阴凝太虚，埃昏郊野，民乃惨凄，寒风以至，反者孕乃死，宜治太阴之客，以甘补之，以苦泻之，以甘缓之，岁谷宜 ，间谷宜麻，则湿不为邪，是气也。不可犯凉司气以凉故也。岁气虽平，或有邪气，则中执法，经日中执法者，其病速而危也。

　　卷第二　运气

　　乙巳岁图

　　乙巳岁图

　　厥阴风木司天，少阳相火在泉，中见少商金运，岁金不及，气化营运后天，上角与正角同，诸同正岁，气化营运同天，风化行于上，左灼化，右藏化，故天气扰而其政挠，苦化司于地，左素化，右柔化，故地气正而其令速，风生高远，炎热从之，云趋雨府，湿化乃行，风火同德，上应岁星荧惑，其谷苍丹，间谷言太宫太羽者，其耗文角品羽，风燥火热，胜复更作，蛰虫来见，流水不冰，热病行于下，风病行于上，风燥胜复形于中，热化寒化胜复同，所谓邪气化日也。风化八，清化四，火化二，所谓正化度也。毛虫静，羽虫育，是乃岁物所宜，介虫耗，寒毒不生，是乃地气所制，然木为天气，火为地气，金运在中，地气胜运，运化胜天，天气虚，地气盈，宜资化源，以助木气，兼赞岁运，无使邪胜，其化上辛凉，中酸和，下咸寒，所谓药食宜也。岁半之前，天气厥阴主之，厥阴以中气为化，当其时风从火化者，天气之和也。若风淫所胜，则太虚埃昏，云物以扰，寒生春气，流水不冰，民病胃脘当心而痛，上支两胁，鬲咽不通，饮食不下，舌本强，食则呕，冷泄腹胀，溏泄瘕水闭，病本于脾，诊在足冲阳之脉，法宜平以辛凉，佐以苦甘，以甘缓之，以酸泻之，岁半之后，地气少阳主之，少阳之化从本，若火淫于内，即焰明郊野，寒热更至，民病注泄赤白，少腹痛溺赤，甚则血便，法宜治以咸冷，佐以苦辛，以酸收之，以苦发之，岁运之化金不及，纪曰从革，是谓折收，收气乃后，生气乃扬，长化合德，火政乃宣，庶类以蕃，其气扬，其用躁切，其动铿禁瞀厥，其发咳喘，其病邪伤肺，其化兼所不胜，夏有光显郁蒸之令，则冬有严凝整肃之应，若夏有炎烁燔燎之变，则秋有冰雹霜雪之复，其眚西，其藏肺，其病内舍膺胁肩背，外在皮毛，复则寒雨暴至，乃零冰雹，霜雪杀物，阴厥且格，阳反上行，头脑户痛，延及囟顶发热，甚则心痛，治宜以酸和调中。初之气，自甲辰年大寒日巳初，至是岁春分日卯初，凡六十日八十七刻半，主位太角木，客气阳明金，中见金运，气与运同居于木位，与厥阴交司而行春令，金木气齐，寒始肃，杀气方至，民病寒于右之下，宜治阳明之客，以酸补之，以辛泻之，以苦泄之，岁谷宜苍，间谷宜黍，是气也。司气以凉，用凉无犯，二之气，自春分日卯正，至小满日丑正，凡六十日有奇，主位少征火，客气太阳水，中见金运，金水相得，寒不去，华雪水冰，杀气施化，霜乃降，名草上焦，寒雨数至，阳复化，民病热于中，宜治太阳之客，以苦补之，以咸泻之，以苦坚之，以辛润之，岁谷宜苍，间谷宜稷。三之气，自小满日寅初，至大暑日子初，六十日有奇，主位少征火，客气厥阴木，中见金运，火胜金，金胜木，天政布，风乃时举，民病泣出耳鸣掉眩，宜治厥阴之客，以辛补之，以酸泻之，以甘缓之，岁谷宜苍，间谷宜稻。四之气，自大暑日子正，至秋分日戌正，凡六十日有奇，主位太宫土，客气少阴火，中见金运，火胜金，溽暑至，湿热相搏，争于左之上，民病黄瘅而为 肿，宜治少阴之客，以咸补之，以甘泻之，以酸收之，岁谷宜丹，间谷宜豆。

　　五之气，自秋分日亥初，至小雪日酉初，凡六十日有奇，主位少商金，客气太阴土，中见金运，岁运之金得位，与土相和，其化燥湿更胜，沉阴乃布，寒气及体，风雨乃行，宜调太阴之客，以甘补之，以苦泻之，以甘缓之，岁谷宜丹，谷间宜麻。终之气，自小雪日酉正，至大寒日未正，凡六十日有奇，主位太羽水，客气少阳火，中见金运，畏火司令，阳乃大化，蛰虫出见，流水不冰，地气大发，草乃生，人乃舒，其病温厉，宜治少阳之客，以咸补之，以甘泻之，以咸 之，岁谷宜丹，间谷宜豆，六气之常也。岁气之化，天气胜者，阳明复之，地气胜者，太阳复之，其治各以其胜复法。

　　卷第二　运气

　　丙午岁图

　　丙午岁图

