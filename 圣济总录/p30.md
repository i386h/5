<!-- { "loadSidebar": true } -->
　　太阳寒水司天，太阴湿土在泉，中见太角木运，岁木太过，气化营运先天，太阳为天气，左厥阴，右阳明，故天政所布其气肃，太阴为地气，左少阳，右少阴，故地气静而其令徐，寒临太虚，其政大举，则火发待时，少阳中治，时雨乃涯，云朝北极，湿化乃布，泽流万物，寒化六，风化八，雨化五，正化度也。鳞虫静， 虫育，岁物之宜也。鳞虫不成，燥毒不生，地气制之也。寒敷于上，雷动于下，寒湿之气，持于气交，民病寒湿发肌肉萎，足痿不收，濡泻血溢，是岁水为天气，土为地气，土胜水，当资化源，以助天气，又岁遇木运，木能制土，地气乃郁，其邪亦微，必折郁土，抑其运木，扶其不胜，无使暴过而生其疾，食玄之谷，以全其真，避虚邪之气，以安其正，运与寒湿异，宜以燥湿化，其化上苦温，中酸和，下甘温，药食宜也。岁半之前，太阳主之，寒淫所胜，则寒气乃至，水且冰，血变于中，发为痈疡，民病厥心痛，鼽、衄、善悲、时眩仆，病本于心，诊在神门之脉，其法平以辛热，佐以甘苦，以咸泻之，岁半之后，太阴主之，湿淫于内，则埃昏岩谷，黄反见黑，至阴之交，民病饮积心痛耳聋，浑浑 ，嗌肿喉痹，少腹痛肿，病冲头痛，目项腰髀 皆痛，其法宜治以苦热，佐以酸淡，以苦燥之，以淡泄之，气交之间，木运太过，命曰发生之纪，是谓启阵，土疏泄，苍气达，阳和布化，阴气乃随，生气淳化，万物以荣，其化生，其气美，其政散，其令条舒，其动掉眩巅疾，其德鸣靡启拆，其象春，其变振拉摧拔，其谷麻稻，其果李桃，其畜鸡犬，其虫毛介，其物中坚外坚，其色青黄白，其味酸甘辛，其经足厥阴少阳，其藏肝脾，其病怒，故曰岁木太过，风气流行，脾土受邪，民病飧泄，食减体重，烦冤肠鸣，腹支满，甚则忽忽善怒，眩冒巅疾，诊在冲阳之脉，其法治以酸和。初之气，自辛酉岁大寒日申初，至是年春分日午初，凡六十日八十七刻半，主位太角木，客气少阳火，中见木运，岁木当位，相火居之，地气迁，气乃大温，草乃早荣，民乃厉，温病乃作，身热头痛呕吐，肌腠疮疡，宜治少阳之客，以咸补之，以甘泻之，以咸 之，岁谷宜玄，间谷宜豆，虽有火邪，不能为害。二之气，自春分日午正，至小满日辰正，凡六十日有奇，主位少征火，客气阳明金，中见木运，金胜木，大凉乃至，草乃遇寒，火气遂抑，民病气郁中满，寒乃始，宜治阳明之客，以酸补之，以辛泻之，以苦泄之，岁谷宜玄，间谷宜黍，虽有燥邪，不能为害。三之气，自小满日巳初，至大暑日卯初，凡六十日有奇，主位少征火，客气太阳水，中见木运，天政布，寒气行，雨乃降，民病寒反热中，痈疽注下，心热瞀闷，宜治太阳之客，以苦补之，以咸泻之，以苦坚之，以辛润之，岁谷宜玄，间谷宜稷，虽有寒邪，不能为害。四之气，自大暑日卯正，至秋分日丑正，凡六十日有奇，主位太宫土，客气厥阴木，中见木运，气与运同，是谓司气，风湿交争，风化为雨，乃长乃化乃成，民病大热少气，肌肉萎足痿，注下赤白，宜治厥阴之客，以辛补之，以酸泻之，以甘缓之，岁谷宜 ，间谷宜稻，虽有风邪，不能为害，是气也。用温远温，无犯司气之温。五之气，自秋分日寅初，至小雪日子初，凡六十日有奇，主位少商金，客气少阴火，中见木运，木生火，火胜金，阳复化，草乃长乃化乃成，民乃舒，宜调少阴之客，以咸补之，以甘泻之，以酸收之，岁谷宜，间谷宜豆，虽有热邪，不能为害，终之气，自小雪日子正，至大寒日戌正，凡六十日有奇，主位太羽水，客气太阴土，中见木运，地气正，湿令行，阴凝太虚，寒风以至，宜治太阴之客，以甘补之，以苦泻之，以甘缓之，岁谷宜 ，间谷宜麻，虽有湿邪，不能为害，此六气之化也。岁气之交，天气胜则有太阴之复，地气胜则有厥阴之复，根据其复法治之，所谓湿者燥之，温者清之，故其气乃平也。

　　卷第二　运气

　　癸亥岁图

　　癸亥岁图

　　厥阴风木司天，少阳相火在泉，中见少征火运，岁火不及，气化营运后天，不及而同地化，是谓同岁会，气之平也。诸同正岁，气化营运同天，平火之岁，命曰升明之纪，正阳而治，德施周普，五化均衡，其气高，其性速，其用燔灼，其化蕃茂，其政明曜，其候炎暑，其令热，其类火，其应夏，其谷麦，其果杏，其实络，其虫羽，其畜马，其色赤，其味苦，其物脉，其音征，其数七，其在人也。其藏心，其主舌，其养血，其病 螈，此岁运之化也。天地之气，上见厥阴，左少阴，右太阳，故天气扰而其政挠，下见少阳，左阳明，右太阴，故地气正而其令速，风生高远，炎热从之，云趋雨府，湿化乃行，风火同德，上应岁星荧惑，其谷苍丹，间谷言太宫太羽者，其耗文角品羽，寒化雨化胜复同，邪气化度也。风化八，火化二，正化度也。岁物之宜，则毛虫静，羽虫育，地气所制，则介虫耗，寒毒不生，风燥火热，胜复更作，蛰虫来见，流水不冰，热病行于下，风病行于上，风燥胜复形于中，是岁阴为天气，阳为地气，天气虚，火运适平，不资化源，惟赞其运火，无使邪胜，岁宜以辛调上，以咸调下，畏火之气，无妄犯之，其化上辛凉，中咸和，下咸寒，药食宜也。岁半之前，厥阴主之，多风化者，厥阴之政也。岁半之后，少阳主之，多火化者，少阳之令也。初之气，自壬戌岁大寒日亥初，至是年春分日酉初，凡六十日八十七刻半，主位太角木，客气阳明金，中见火运，寒始肃，杀气方至，民病寒于右之下，营运平火，其邪乃微，宜调阳明之客，以酸补之，以辛泻之，以苦泄之，岁谷宜苍，间谷宜黍。二之气，自春分日酉正，至小满日未正，凡六十日有奇，主位少征火，客气太阳水，中见火运，火居其位，寒水承之，寒不去，华雪水冰，杀气施化，霜乃降，名草上焦，寒雨数至，阳复化，民病热于中，宜调太阳之客，以苦补之，以咸泻之，以苦坚之，以辛润之，岁谷宜苍，间谷宜稷。三之气，自小满日申初，至大暑日午初，凡六十日有奇，主位少征火，客气厥阴木，中见火运，火当其位，风木客之，天政布，风乃时举，民病泣出耳鸣掉眩，宜调厥阴之客，以辛补之，以酸泻之，以甘缓之，岁谷宜苍，间谷宜稻。四之气，自大暑日午正，至秋分日辰正，凡六十日有奇，主位太宫土，客气少阴火，中见火运，气与运同，灼化所居，溽暑湿热相搏，争于左之上，民病黄瘅而为 肿，宜调少阴之客，以咸补之，以甘泻之，以酸收之，岁谷宜丹，间谷宜豆。五之气，自秋分日巳初，至小雪日卯初，凡六十日有奇，主位少商金，客气太阴土，中见火运，火生土，燥湿更胜，沉阴乃布，寒气及体，风雨乃行，宜调太阴之客，以甘补之，以苦泻之，以甘缓之，岁谷宜丹，间谷宜麻。终之气，自小雪日卯正，至大寒日丑正，凡六十日有奇，主位太羽水，客气少阳火，中见火运，火气符会，畏火司令，阳乃大化，蛰虫出见，流水不冰，地气大发，草乃生，人乃舒，其病温厉，宜调少阳之客，以咸补之，以甘泻之，以咸 之，岁谷宜丹，间谷宜豆，是气也。用热远热，无犯司气之热，岁气之化，其气专，其化淳，又遇火气平，与岁会同，是谓行令，邪气乘之，其病持久，经曰中行令者，其病徐而持也。

　　右六气司岁，五运统岁，五六相合，三十年一周，六十年再周，凡千四百四十气，而天地之气数备焉，终而复始，时立气布，如环无端，守其数，稽其化，若合符节，可谓悉矣，此特定期之纪，气化之常也。不能无变，变不可以常拘，推考其要，或因本标不同，谓太阳为寒，阳明为燥，少阳为火，太阴为湿，少阴为热，厥阴为风，所谓本也。本之下，为中之见，见之下，为气之标，太阳之中见少阴时，或为暄，太阴之中见阳明时，或为燥，以至燥湿相交，暄寒相应，风火相值，其本标不同有如此者，或因积数之差，若春温夏暑秋凉冬寒，时令之常也。或春夏秋冬各差其分，应在四维后，皆三十度有奇，其积数之差有如此者，或因有胜有复，谓六气之化，行各有次，止各有位，随六节以观其应，或至而太过者，六气之胜也。若有非常之气，应在岁半之前者，名为岁气淫胜，应在岁半之后者，名为六气来复，其胜复有如此者，或因气位相胜，谓天有常政，地有常令，应各有时，当其时各以其化来报，至而甚者客胜也。若临在反胜之位，则司岁之气，不得其应，是为主胜，其气位相胜有如此者，或因气运之郁，谓气运各有所制，屈而不伸也。天气胜运，则运化郁，运胜在泉，则地气郁，或六气临胜己之位，则六气亦郁，凡有所郁，则进退升降，皆不能也。其气郁有如此者，或因郁而必发，谓五气之郁乘时而发也。木发则飘骤，其应无时，火发则曛昧，应在四气，土发则昏溃，应在长夏，金发而毁折，应在秋，水发而雹雪，应在二火前后，其郁气之发有如此者，或因邪气反胜，谓天政布于夏，地令行于冬，至其时，或当寒而热，当热而寒，当温而清，当燥而热，当湿而燥，其邪气反胜有如此者，夫定期之外，犹有是者，则不拘于常数也，兹造化密移所以新新不穷欤

　　卷第三　叙例

　　治法

　　汗下补泻，针灸汤醴，各有所宜，知其要者，一言而终，不知其要，流散无穷，善治病者，随其所宜，适事为故，然后施治，则病不足治，假令邪在皮肤，当汗而发之，其有邪者，渍形以为汗，中满内实者泻之，形精不足者补之，其高者因而越之，为可吐也，剽悍者按而收之，为按摩也，藏寒虚夺者，治以灸 ，脉病挛痹者，治以针刺，血实蓄结肿热者，治以砭石，气滞痿厥寒热者，治以导引，经络不通，病生于不仁者，治以醪醴，血气凝泣，病生于筋脉者，治以熨药，而况治有先后取标本不同者，法有逆从用多少为制者，药性轻重奇偶制度，必参其所用，土地风气高下不同，当随其所宜，诚能参合于此，为治疗之法，则万举万全矣。

　　卷第三　叙例

　　等差

　　病有中风伤寒寒热温疟之类，各有等差，今论方叙病，特以中风为首，以风者百病之长，善行而数变故也，其余伤寒温疟杂病，各从其重轻缓急而先后之，至于九窍诸科，与妇人小儿，又宜析而次之。

　　卷第三　叙例

　　药品

　　药品有物异名同者，有物同名异者，称呼既别，性用不一，修合之际，多有疑贰。

