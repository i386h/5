<!-- { "loadSidebar": true } -->
　　治手足心烦热壅闷，咽喉肿痛。真珠丸方真珠末（一钱匕） 太阴玄精石（ 赤研末四两） 不灰木（用牛粪烧赤取末四两）上三味，同研匀细，用糯米粥为丸，如鸡头大，每服一丸，食后，用生地黄汁粟米泔，研化下，日二。

　　治咽喉肿痛，及缠喉风，粥饮难下者。龙胆膏方龙胆（一两） 胆矾（研） 乳香（研各一分）上三味，捣研令匀，炼沙糖和丸，如豌豆大，每服一丸，绵裹含化咽津，未瘥再服。

　　治脾肺壅热，咽膈肿疼不利。三解汤方甘草（炙锉一分） 荆芥穗（半两） 恶实（隔纸炒香一两）上三味，粗捣筛，每服三钱匕，水一盏，煎至七分，去滓温服。

　　治咽喉肿，并喉闭。附子散方附子（一枚炮裂去皮脐作四片酥炙） 恶实（炒三分） 马蔺子（一两）上三味，捣罗为散，每服一钱匕，空心温水调下，渐加至一钱半。

　　治咽喉肿痛，咽物不得。蛇蜕散方蛇蜕皮（一条烧令烟尽） 马勃（一分）上二味，捣罗为散，每服一钱匕，以绵裹含，徐徐咽津，立瘥。

　　治咽喉肿痛，咽物妨闷。丹砂散方丹砂（一分研水飞） 芒硝（一两半研）上二味，再同研匀，每用一字，时时吹入喉中。

　　治咽喉痛方射干（洗）上一味，锉如大豆许，每含一粒，咽津，时时大开口吐气，频拽两耳，即瘥。

　　治喉咽卒肿，食饮不通。捣薤膏方薤（一握）上一味，烂捣醋和，敷肿上，冷复易，佳。

　　又方薏苡仁七枚上以水吞之，即瘥。

　　治大人小儿喉咽肿痛。鹤顶丹方甜硝（四两）上一味炒过研细，先掘地作坑子，揩净入甜硝在内，一时辰出火毒，取出入熟甘草末半两，麝香生龙脑各一钱，硼砂二钱半，马牙硝一两，丹砂一钱半，一处细研，滴水丸如鸡头大，每服一丸，含化咽津，小儿只作散，新汲水调下半钱匕。

　　治咽喉肿痛。甘露散方白僵蚕（炒） 天南星上二味等分，为细散，每服一钱匕，生姜薄荷汤调下。

　　治风热上攻，咽喉肿痛。通喉散方黄连（去须） 矾石 猪牙皂荚（去皮子）上三味等分，于瓦器内， 过成细散，每用一字匕，吹在喉中，取出涎，瘥，甚者半钱匕，合时勿令妇人鸡犬见。

　　治男女长幼，咽喉肿痛，气息难通。绛雪散方砂（研） 白矾（研各一钱） 硝石（研四两） 铅丹（研半两） 马牙硝（研一分）巴豆（去皮六枚）上六味，将五味入罐子内烧，候有火焰，乃入巴豆，良久又入蛇蜕皮一条， 熟取出，放冷研末，每用少许，吹入喉中，合时勿令妇人鸡犬见，腊月合、尤佳。

　　治咽喉卒肿痛，不治杀人。如圣丸方大黄末 白矾末 马勃末 陈白梅肉（各一分） 蜗牛（二七枚）上五味，于五月五日午时，取白梅肉蜗牛，同研极烂，与三味末和匀，丸如楝实大，每用一丸，轻者绵裹含化，重者水磨，用竹管子透入喉中。

　　治咽喉紧肿疼痛。硼砂散方硼砂 甘草（锉一分） 马牙硝 人参（各半两）上四味，捣研为细散，每服半钱匕，含化咽津，不拘时候。

　　治咽喉风毒肿痛，热毒瓦斯攻，心胸满闷。络石叶饮方络石叶 赤芍药 桔梗（锉炒各一两半） 射干 玄参 升麻 青竹茹（各一两） 木通（锉） 马牙硝（各二两） 生犀角（镑） 栀子仁（各三分）上一十一味，粗捣筛，每服五钱匕，水一盏半，煎至八分，去滓温服，以通利为度。

　　治脾肺热毒上冲，咽喉肿痛、不利。桔梗汤方桔梗（一两锉炒） 甘草（半两炙锉）上二味，粗捣筛，每服五钱匕，水一盏半，煎至七分，去滓，食后温服。

　　治风热客于肺经，上搏咽喉，气壅肿痛，语声不出。黄芩汤方黄芩（去黑心一两半） 升麻（一两） 木通（锉一两） 芍药（一两） 枳实（去瓤麸炒一两半） 柴胡（去苗一两） 羚羊角（镑一两） 石膏（碎二两） 杏仁（汤浸去皮尖双仁炒一两）上九味，粗捣筛，每服三钱匕，以水一盏，煎至五分，去滓温服，热毒大盛，加大黄一两。

　　治咽喉肿痛，水浆不入。射干丸方射干（半两） 柑皮（半两） 山大豆（一分） 苦药子（一分） 升麻（半两） 硝石（研一分）甘草（炙锉一分）上七味，捣罗为细末，炼白饧和丸，如弹丸大，每取一丸，含化咽津，不计时候。

　　治咽喉肿痛，喉痹及咽喉诸疾。乳香丸方乳香（研） 石亭脂（研） 阿魏 密陀僧 安息香（各一分） 砒霜（研半分） 麝香（研半两）上七味，除安息香外，捣研为末，酒煮安息香，和丸、如绿豆大，每服五丸，茶清下，空心服，良久以热茶投令吐，更欲服，只用姜汤。

　　治风热客搏于肺脾经，血脉壅遏，喉间肿痛，语声不出。射干汤方射干 紫菀（去苗土） 款冬花（各一两半） 麻黄（去根节二两） 细辛（去苗叶） 五味子（炒各一两） 半夏（汤洗七遍半分）上七味，粗捣筛，每三钱匕，以水一盏，入枣二枚劈破，煎至五分，去滓入地黄汁半合，分温二服，食后临卧。

　　治风热咽喉肿痛，饮食妨闷。一捻金散方恶实（炒） 马牙硝（研） 矾蝴蝶（研各一分） 甘草（炙锉半两）上四味，捣研为散，每掺一字匕于舌上。

　　治脾胃风热，咽喉肿痛。五香汤方薰陆香（半两） 麝香（研一分） 木香 鸡舌香 沉香（锉各一两）上五味，除麝香外，粗捣筛，每服二钱匕，以水五分，煎至三分，去滓入麝香末半钱匕，温服日三。

　　治风热客于脾肺经，喉间肿痛，语不出。麻黄汤方麻黄（去根节） 干姜（炮各二两） 细辛（去苗叶一两半） 五味子（炒一两） 桂（去粗皮半两） 半夏（汤洗七遍一分）上六味，粗捣筛，每服三钱匕，用水一盏，煎至七分，去滓温服食后，日三。

　　卷第一百二十三

　　喉中生谷贼

　　论曰，喉中生谷贼者，喉中结肿，疼痛不通，饮食妨闷，此由禾中有短穗，误作米食之，涩搏咽喉，如鱼鲠，不上不下，风热加之，则结肿不消，若不急疗，亦能杀人。

　　治咽喉生谷贼，咽物妨闷。升麻汤方升麻 木通（锉） 黄柏（去粗皮涂蜜炙） 玄参 麦门冬（去心焙各一两） 竹茹 前胡（去芦头） 大青（各三分） 芒硝（别研汤成下）上九味，除芒硝外，粗捣筛，每服三钱匕，水一盏，煎至六分，去滓下芒硝末半钱匕，搅令匀，食后温服，日三。

　　治咽喉生谷贼，咽物妨闷。射干汤方射干 升麻（各三分） 桔梗（锉炒一两） 玄参 木通（锉各三分） 甘草（炙锉半两）上六味，粗捣筛，每服三钱匕，水一盏，入竹叶七片，煎至六分，去滓食后温服，如要通利，加大黄一两，以利为度。

　　治喉中生谷贼，若不急治，亦能杀人。乳香丸方乳香（半分） 砂（一分） 琥珀 松脂（各半两）上四味，各研为末，再同和匀，熔白蜡为丸，如鸡头大，每服一丸，含化咽津，以瘥为度。

　　治谷贼冲咽喉，两颊上 舌下暴肿，咽物妨闷疼痛，方矾石（生用）上一味研为末，少少敷肿处，以瘥为度，有涎即吐之。

　　又方马牙硝（研）上一味为末，以绵裹半钱匕，含化咽津，以瘥为度。

　　又方上以针刺破，令黑血出后，含马牙硝一小块，咽津即瘥。

　　治喉中生谷贼，结肿疼痛，饮食妨闷。茯苓散方赤茯苓（去黑皮） 贯众 缩砂仁 甘草（炙各一两）上四味，捣罗为细散，每用一钱匕，掺喉中，以水送下，立效。

　　治咽喉中生谷贼，如鲠状，不上不下，疼痛妨闷。象牙散方象牙末（一分） 甘草（大者一寸） 滑石（半分） 绿豆粉（二两） 郁金（小者半块） 乳香（研） 硼砂（研） 麝香（研各半分）上八味，捣研为散，每服半钱匕，新汲水调下。

　　治咽喉中生谷贼，结肿疼痛，妨害饮食。五味子汤方五味子（炒一两半） 干姜（炮） 麦门冬（去心焙） 桂（去粗皮各一两） 桑根白皮（锉炒三两） 粳米（炒一合）上六味，粗捣筛，每服三钱匕，水一盏，煎至五分，去滓温服，日三，不计时候。

　　卷第一百二十三

　　咽喉肿痛语声不出

　　论曰，咽喉肿痛，语声不出者，风邪壅热，客于脾肺之经，邪热随经，上抟于咽喉，则血脉壅遏，故令喉间肿痛，甚则气道窒塞，语声不出也。

　　治咽喉肿痛，不得语，卒中风毒，入于喉间，舌强头面身体疼痛，咽喉闭塞，气欲绝者沉香汤方沉香（锉） 木香 射干 防风（去叉） 升麻 甘草（炙） 当归（切焙） 黄芩（去黑心）薰陆香 藿香叶 鸡舌香（各一两） 独活（去芦头三两） 麻黄（去根节先煎掠去沫焙三分） 大黄（锉生用二两）上十四味，粗捣筛，每服三钱匕，水一盏，煎至六分，去滓食后温服，日三。

　　治喉中如有物噎塞，声气不出。竹皮汤方竹皮 甘草（炙各一两） 人参 赤茯苓（去黑皮） 麻黄（去根节先煎掠去沫焙） 桂（去粗皮） 五味子 木通（锉各三分）上八味，粗捣筛，每服三钱匕，水一盏，入生姜半分拍破，煎至六分，去滓放温，不计时候服，日三。

　　治咽喉中肿痒，微嗽声不出。黄 汤方黄 （锉二两） 人参（一两） 桂（去粗皮半两） 甘草（炙一两） 赤茯苓（去黑皮一两半）上五味，粗捣筛，每服三钱匕，水一盏，生姜半分拍破，枣二枚擘，煎至五分，去滓，空腹食前各一服。

　　治咽喉肿痛，语声不出。菖蒲丸方菖蒲（二两） 孔公孽（细研一两） 木通（锉二两） 皂荚（一挺长一尺者去黑皮涂酥炙令焦黄去子）上四味，捣研为末，炼蜜和丸，如梧桐子大，每服二十丸，至三十丸，煎鬼箭羽汤下，不计时候。

　　治咽喉噎塞，咳嗽。杏仁丸方杏仁（汤浸去皮尖双仁炒三分研） 桂（去粗皮一分）上二味，捣研为末，炼蜜和丸，如杏仁大，每服含化一丸，细细咽津。

　　治喉痹肿盛，语声不出方马蔺根（汁三合）上一味，入白蜜一合相和，慢火煎成煎，徐徐咽之，日可五七度。

　　治喉痹肿盛，语声不出。桔梗汤方桔梗（炒一两）上一味，粗捣筛，每服三钱匕，水一盏，煎至六分，去滓温服，不计时候，日三。

　　治喉痹肿盛，语声不出方生姜汁（五合） 蜜（三合）上二味相和，慢火煎成煎，每服取半匙尖，含化服。

　　卷第一百二十三

　　咽喉卒肿痛

　　论曰，咽喉卒肿痛者，脾肺暴热，胸膈壅滞，上攻咽喉，故发肿痛也，亦有服饵丹石过度，毒瓦斯在胃，多嗜五辛酒面，冲于脾肺，皆致斯疾，源虽不同，其为热则一。

