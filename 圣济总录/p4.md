<!-- { "loadSidebar": true } -->
　　厥阴风木司天，少阳相火在泉，中见少宫土运，岁土不及，气化营运后天，卑监之纪，上角与正角同，诸同正岁，气化营运同天，风行于上，左间少阴，右间太阳，天气扰而其政挠，火行于下，左间阳明，右间太阴，地气正而其令速，风生高远，炎热从之，云趋雨府，湿化乃行，风火同德，上应岁星荧惑，岁谷苍丹，间谷言太商之谷。其耗文角品羽，风燥火热，胜复更作，热病行于下，风病行于上。风燥胜复行于中，运同正角，不资化源，惟赞其运气，无使邪胜，岁宜以辛凉调上，以咸寒调下，以甘和调中，岁半之前，天气厥阴主之，厥阴所至为风府，风淫所胜，太虚埃昏，雪物以扰，寒生春气，流水不冰，民病胃脘当心而痛，上支两胁，膈咽不通，饮食不下，舌本强，食则呕，冷泄腹胀，溏泄瘕水闭，蛰虫不去，病本于脾，诊其足冲阳脉绝者，死不治，其治平以辛凉，佐以苦甘，以甘缓之，以酸泻之，岁半之后，地气少阳主之，少阳所至为炎暑，火淫于内，则焰明郊野，寒热更至，民病注泄赤白，少腹痛溺赤，甚则血便，其法宜治以咸冷，佐以苦辛，以酸收之，以苦发之，土不及曰卑监之纪，是谓减化，化气不令，生政独彰，长气整，雨乃愆，收气平，风寒并兴，草木荣美，秀而不实成而秕也。风化盛行，四维有埃云润泽之化，则春有鸣条鼓拆之政，若四维发振拉飘腾之变，则秋有肃杀霖霪之复。飘扬而甚，民病飧泄霍乱，体重腹痛，筋骨繇复，肌肉 酸，善怒，藏气举事，蛰虫早附，咸病寒中，复则收政严峻，名木苍雕，胸胁暴痛，下引少腹，善太息，虫食甘黄，气客于脾。 谷乃减，民病食少失味，苍谷乃损。是岁上临厥阴，木气伤脾，民病飧泄，治以甘和，调岁运也，初之气，自戊辰年大寒日巳初，至是岁春分日卯初，凡六十日八十七刻半，主位少角木，客气阳明金，土运统之，以奉厥阴之政而行春令，金土交司，清化行，寒始肃，杀气方至，民病寒于右之下，其法宜治阳明之客，以酸补之，以辛泻之，以苦泄之，岁谷宜苍，间谷宜黍，则燥邪无害。二之气，自春分日卯正，至小满日丑正，凡六十日有奇，主位太征火。客气太阳水，中见土运，湿寒合德，以行舒荣之化，寒不去，华雪水冰，杀气施化，霜乃降，名草上焦，寒雨数至，阳复化，民病热于中，其法宜治太阳之客，以苦补之，以咸泻之，以苦坚之，以辛润之，岁谷宜苍。间谷宜稷，则寒邪无害。三之气，自小满日寅初，至大暑日子初，凡六十日有奇，主位太征火，客气厥阴木，中见土运，木火同德，土运统之，土化不及，风化兼行，天政所布，风乃时举，民病泣出，耳鸣掉眩，其法宜治厥阴之客，以辛补之，以酸泻之，以甘缓之，岁谷宜苍，间谷宜稻，则风邪无害。四之气，自大暑日子正，至秋分日戌正，凡六十日有奇，主位少宫土。客气少阴火，中见土运，土居其位，上临少阴，溽暑至，湿热相薄，争于左之上，民病黄瘅而为 肿，宜治少阴之客，以咸补之，以甘泻之，以酸收之，岁谷宜丹，间谷宜豆，则热邪无害。五之气，自秋分日亥初，至小雪日酉初，凡六十日有奇，主位太商金，客气太阴土。中见土运，气与运同，同气为黔化，燥湿更胜。沉阴乃布，寒气及体，风雨乃行，宜治太阴之客，以甘补之，以苦泻之，以甘缓之，岁谷宜丹，间谷宜麻，则湿邪无害，是气也。司气以凉，用凉无犯，所谓用凉远凉也，终之气。自小雪日酉正，至大寒日未正，凡六十日有奇，主位少羽水，客气少阳火，中见土运，火土相得，畏火司令，阳乃大化，蛰虫出见，流水不冰，地气大发，草乃生，人乃舒，其病温厉，法宜治少阳之客，以咸补之，以甘泻之，以咸软之，岁谷宜丹，间谷宜豆，则火邪无害，治之常也，岁气大法，风胜则有阳明之复，火胜则有太阳之复。其治各根据胜复之法。

　　卷第一　运气

　　庚午岁图

　　庚午岁图

　　少阴君火司天。阳明燥金在泉，中见太商金运，岁金太过，气化营运先天，坚成之纪，曰上征与正商同，又经言太商下加阳明，太过而加同天符，盖天符为执法，平金之化也。命曰审平之纪，收而不争，杀而无犯，五化宣明，其气洁，其性刚，其用散落，其化坚敛，其政劲肃，其候清切，其令燥，其类金，其应秋，其谷稻，其果桃，其实壳，其虫介，其畜鸡，其物外坚，其色白，其味辛，其音商，其数九，其在人也。在脏为肺，在窍为鼻，在体为皮毛，在病为咳，此岁运所主也，天地之气，上见少阴，左间太阴，右间厥阴，是以天政所布其气明，下见阳明，左间太阳，右间少阳，是以地气肃而其令切，二岁交司之气，以寒交暑，是岁天地之气，以热加燥，云驰雨府，湿化乃行，时雨乃降，金火合德，上应荧惑太白，其谷丹白，水火寒热，持于气交而为病始。热病生于上，清病生于下，寒热争于中，民病咳喘、血溢、血泄、鼽嚏、目赤 疡，寒厥入胃。心痛、腰痛、腹大、嗌干肿上，岁半之前，天气少阴君火主之，少阴有本标之化，寒热得中，则其气和，岁半之后，地气阳明燥金主之，阳明不从标本，而以中气为化，燥湿相半，则其化平，是岁平金而无胜复，不取化源，惟资岁胜，折其郁气，无使暴过而生其病，岁宜以咸寒调其上，以酸温安其下，以辛温调其中，食白丹之谷，以全真气，食间气之谷，以辟虚邪，运同地气，化宜多用温热，司气以凉，用凉远凉，此其道也。初之气，自己巳年大寒日申初，至是岁春分日午初，凡六十日八十七刻半，主位少角木，客气太阳水，中见金运，风寒燥三气，奉少阴之政以行春令。地气迁，燥将去，寒乃始，蛰复藏，水乃冰，霜复降，风乃至，阳气郁，民反周密，关节禁固，腰痛，炎暑将起，中外疮疡，此太阳之客也。法宜以苦补之，以咸泻之，以苦坚之，以辛润之，岁谷用丹，间谷用稷，乃无寒邪之害。二之气，自春分日午正，至小满日辰正。凡六十日有奇，主位太征火，客气厥阴木，中见金运，风火燥同奉少阴之政，以行舒荣之化，木火相得，阳气布，风乃行，春气以正，万物应荣，寒气时至，民乃和，其病淋。目瞑目赤，气郁于上而热，此厥阴之客也。法宜以辛补之，以酸泻之，以甘缓之，岁谷用丹，间谷用稻，乃无风邪之害。三之气，自小满日巳初，至大暑日卯初，凡六十日有奇，主位太征火，客气少阴火，中见金运，天政之所布也，火居火位，大火行，庶类蕃鲜，寒气时至，民病气厥心痛，寒热更作，咳喘目赤，宜治少阴之客，以咸补之，以甘泻之，以酸收之，岁谷用丹，间谷用豆，乃无热邪之害。四之气，自大暑日卯正，至秋分日丑正。凡六十日有奇，主位少宫土，客气太阴土，中见金运，土得其位，与金相和，奉阳明之令而行顺化。溽暑至，大雨时行，寒热互至。民病寒热、嗌干、黄瘅、鼽衄、饮发，此太阴之客也。法宜以甘补之，以苦泻之，以甘缓之，岁谷用白，间谷用麻，乃无湿邪之害。五之气，自秋分日寅初，至小雪日子初，凡六十日有奇，主位太商金，客气少阳火，中见金运，岁金虽得位，而客气少阳用事，畏火临，暑反至，阳乃化，万物乃生乃长荣，民乃康，其病温，宜调少阳之客，以咸补之，以甘泻之，以咸软之，岁谷用白。间谷用豆，乃无火邪之害，终之气，自小雪日子正，至大寒日戌正。凡六十日有奇，主位少羽水，客气阳明金，中见金运，气运相符，与水相得而为平气。亦岁之司气，故燥令行，余火内格，民病肿于上。咳喘，甚则血溢，寒气数举，则雾翳。病生皮腠，内舍于胁，下连少腹而作寒中，宜治阳明之客，以酸补之，以辛泻之，以苦泄之，岁谷用白，间谷用黍，乃无燥邪之害，是气也，司气以凉，用凉无犯，是谓至治。

　　卷第一　运气

　　辛未岁图

　　辛未岁图

