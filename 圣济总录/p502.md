<!-- { "loadSidebar": true } -->
　　治乳石发动，热结，小便淋涩，小腹痛。大黄汤方大黄（锉炒） 芍药 赤茯苓（去黑皮各一两） 火麻仁（半升别研每服旋入一合）上四味，除麻仁外，粗捣筛，每服五钱匕，水三盏，入麻仁一合，同煎至一盏半，去滓分温二服，空心一服，日午再服。

　　治乳石发动，热结，小便淋涩，小腹痛。螵蛸汤方桑螵蛸（炙黄二十枚） 黄芩（去黑心一两）上二味，细锉，每服五钱匕，水二盏，煎至一盏，去滓分作二服。空心温服，日午再服。

　　治乳石发动，热淋涩痛。车前汤方车前草（去根锉） 葵根（削洗令净切片曝干各二两） 木通（锉一两半）上三味，粗捣筛，每服四钱匕，水一盏半，煎至一盏，去滓入芒硝末半钱匕，更煎一两沸，温服日再，取利为度。

　　治乳石发动，血淋不止。鸡苏汤方鸡苏（一握去根锉曝） 石膏（碎二两） 竹叶（一握切） 蜀葵子（别为末一两） 葵子（为末每服旋入一钱）上五味，除葵子外，粗捣筛，每服二钱匕，水一盏半，煎至一盏。去滓下葵子末一钱匕，更煎至八分，温服日二。

　　治乳石发，卒患淋。方船底青苔（一块如鸭子大）上一味，以水三盏，煎至一盏半，去滓分温二服，空心日午各一。

　　治乳石发，热淋。茅根汤方白茅根（净洗锉曝干半斤）上一味，粗捣筛，每服五钱匕，水二盏，煎至一盏，去滓温服，食前日二。

　　治乳石石淋，状如碎砂石下者。方车前子（一升绢囊盛）上一味，以水五盏，煎至二盏，经宿勿食，顿服之，须臾砂石自下。

　　治乳石发热，小便数少如淋。葵子汤方冬葵子（拣五合如无子切陈根一两亦得）上一味，粗捣筛，每服四钱匕，水一盏半，煎至八分，去滓温服日三。

　　卷第一百八十四

　　乳石发大小便不通

　　论曰乳石发大小便不通，以石势乘于大小肠故也。盖石气剽悍，方其将适得宜，饮食有节，则剽悍之气，沉潜而不作，将适失宜，食饮不节，沉潜者于是腾跃而四达。乘于肠间，则津液内燥，而为结涩，此大小便所以不通也。

　　治乳石发热，四体烦满，脉至急数，大小便不通。升麻汤方升麻（三两） 黄柏（微炙锉碎） 黄连（去须） 芍药（各一两） 甘草（炙令赤） 黄芩（去黑心） 白鸭屎 淡竹叶（切各二两） 栀子仁（十四枚）上九味，除竹叶鸭屎外，粗捣筛，先以水三升，煮竹叶鸭屎，去滓至一升半。每服取一盏，入药四钱匕，煎至七分，去滓温服，早晨日午晚后各一。若上气加杏仁五合，石膏三两。

　　治乳石发动，气上不得食，呕逆，大小便不通，气满烦闷，折热下气。前胡汤方前胡（去芦头） 黄芩（去黑心） 甘草（炙令微赤） 赤茯苓（去黑皮各二两） 杏仁（汤浸退皮尖炒令黄四十枚） 枳壳（去瓤麸炒令黄一两） 大黄（锉炒令香一两半） 栀子仁（十枚）上八味，粗捣筛，每服五钱匕，水三盏，入生姜一分拍碎，同煎至一盏半，去滓温服。

　　早晨日午晚食前各一，服讫如利多，吃酢饭止之，不可频服，隔三两日即更服。

　　治乳石发动，烦热，身体微肿，不能食饮，小便不利。茯苓饮方赤茯苓（去黑皮二两） 白术（炒令香） 甘草（炙令赤） 栝蒌根（锉碎） 人参 桂（去粗皮各一两） 黄芩（去黑心二两） 枳壳（去瓤麸炒令黄一两半）上八味，粗捣筛，每服五钱匕，水三盏，煎至一盏半，去滓分温二服，空心日晚食前各一。

　　治乳石发动，上气，热实不解，心腹满闷，大小便不通，口燥目赤者。芒硝汤方芒硝 黄连（去须） 黄芩（去黑心） 甘草（炙令赤各一两） 栀子仁 大黄（锉炒各半两）上六味，粗捣筛，每服三钱匕，水一盏，煎至七分，去滓温服。日二，早晨日晚各一。

　　治乳石发动，大小肠壅滞，脐腹妨闷。赤茯苓散方赤茯苓（去黑皮） 木通（锉各三分） 葵子（半两） 恶实（炒） 枳壳（去瓤麸炒）大黄（锉碎微炒各一两）上六味，捣罗为散，每服二钱匕，煎紫苏汤调下，如人行十里再服，以利为度。

　　治乳石发动，致人虚劳，下焦有热，骨节烦疼，肌急内痞，小便不利，大便涩难，口干舌燥，气乏少力，折石败热。大麻仁饮方大麻仁（五合研烂绞取汁） 豉（三合以绵裹作袋子）上二味，以水四盏，将麻仁研烂绞取汁，并豉袋子，与水同煎至二盏，去滓分为四服。

　　早晨日午晚食前各一，夜更一服。

　　治乳石发动，大小肠壅滞不通。枳实汤方枳实（去瓤麸炒令黄） 前胡（去芦头） 槟榔（锉） 木通（锉各一两） 甘草（炙半两） 大黄（一两半锉炒）上六味，粗捣筛，每服三钱匕，水一盏，入生姜半分，煎取六分，去滓不计时候温服。

　　治乳石发热口干小便涩。方葳蕤（五两）上一味，捣碎，每服三钱匕，水一盏煎取七分，去滓温服，但得微利即瘥。

　　治乳石发热口干小便涩。方甘蔗（削去皮寸截）上一味，嚼咽汁，如口痛不能嚼者，取汁饮之，先曾利即勿服。

　　治乳石发热，体生疮气昏浊不痛不痒，小便赤涩。方生茅根（二斤）上一味，捣令烂，以新布绞汁，细细饮之。

　　治乳石发，虚劳，下焦虚热，骨节烦疼，肌肉急，小便不利，大便数少，吸吸少气，折石败热方。

　　大麻子（三合）上一味，研令极烂，以水三盏，煮至一盏半，分二服，早晨日午各一。

　　治乳石发动，大便难，腹中坚胀者，为积久，腹中有干粪不去。方上宜销酥及蜜，并石膏末和服，令滋润腹中即下。若不下，更服大黄朴硝等下之，便瘥。

　　卷第一百八十四

　　服乳石备饮食常法

　　论曰服乳石者，莫急于将适，将适之法，莫先于饮食，有所宜者，有所当忌慎者，有不可不预备而防其疾之将然者，今特叙之。

　　服乳石之人所宜饮食。方上取猪脂并猪肉，可一月三五度食之佳，以水牛头蹄及白羊头蹄猪肉作姜豉随意食之，果实宜食梨柿等。凡欲服热羊肉面食之类，宜先食三五匙冷饭即不妨，热食讫，仍速以冷饭压之。行步释散乃善，服石人有性喜面嗜酢不能禁慎者，宜食冷淡糠酢百沸紫面及水模饼即无妨，冷韭羹大补，时时宜食之。又服石人虽可饮酒而不宜多，饮酒多则失食味，失食味则不能食，不能食则令人虚热。虚热则令石数发恶寒，况又损石力，谓酒能压石，令人风虚腰脚弱，若能饮又能食大佳。

　　又服石忌慎。方上凡服石，饮食切忌热面白酒，陈臭酢酱，鸡犬 羊牛肉，鲍鱼鲍臭鱼脯血羹。冷酒有灰酒，荞麦小豆胡麻，动作切忌乘饥灸灼，热汤沐浴，夏月空腹忿恚，及过市廛。入丧家，并哭泣，冲热忍饥，登甚秽厕，亲不洁妇人，菜蔬忌芸苔胡荽，荏堇枸杞，芥菜大蒜。果实忌梅杏桃李，药物忌乌头附子天雄苍耳等，悉宜消息，以取安平。且服石将慎至难，不能将息，不若勿服，盖背折脑裂发乳体肿之疾，往往因此得之故耳。

　　服乳石后将慎。紫面食方上取乌豆不拘多少，煮取浓汁代水和面，根据常法作面食，还向此豆汁中热煮。干则添豆汁，勿加水，候熟，入猪羊绿豆等 食之，和山芋作面尤佳。

　　又水摸饼方上作饼，欲上 时，以水涂摸生饼上，表里爆之，切勿食胡饼烧饼等，大壅热故也。

　　又宜食面饼方上取面拌如常饼法，细切如小豆大，以面于簸中拌令如丸。煮极熟，干漉出置冷水中，又漉出置盘中，以粉再拌面圆。内铛中煮令极熟，乘热任以五味汁及诸肉 食之。大凉，补腰脚，于药无犯。

　　又方上取新大麦为面，和肉汁，及作饼食，甚良。又大麦熟蒸为饼，和黑豆相拌食良。夏日冒热远行，食晚失饥，石必发动，宜作大麦饼，将行，饥即食之，压石疗饥甚妙。

　　治乳石发动，寒栗颤掉，不自支持者，为食少。药气溢于肌肤，五脏失序，百脉摇动，与正气相竞。方上宜强饮热酒以和其脉药，强食以定其脏。强行以调其关节，强洗以宣其壅滞。

　　卷第一百八十四

　　乳石发诸药不治者

　　论曰乳石发动，各有方剂以对病证，固有疾势异常，诸药所不能治者，乃别叙备用之法。

　　治乳石发动，诸药不效宜服。葳蕤酒方葳蕤 升麻 荠 人参（各三两） 大黄（锉炒二两） 黄芩（去黑心） 葛根（锉）紫草（去芦头） 犀角（镑各四两） 栀子仁 芒硝（各二两） 银屑（二两半） 猪脂（腊月者三两）露蜂房（五两） 甘草（炙锉二两） 大豆（浸一宿曝干炒去皮一合）上一十六味，除猪脂银屑外，捣罗为细末，以无灰酒二升，密封渍经一宿。次将猪脂用好酒一升炼开，以银屑相和研，入前药酒内更浸一宿，每服取酒一二盏饮之。

　　治乳石发动，诸药不治。单服豆豉酒。方醇酒（一升） 豉（五合）上二味，同煮沸热，澄清，旋饮一盏。

　　治乳石发诸药疗不瘥。方硝石（明白者一块如杏子大）上一味，不拘时，逐旋含化咽津。

　　治一切乳石发。胡豆汁方胡豆（半升）上一味，以水五盏，与胡豆同研，生绢绞取汁，每服半盏，不拘时服。

　　治乳石发。大麦炒方大麦（捣去皮净以水淘七遍漉出蒸令香熟焙干更炒令香一升）上一味，捣罗为细炒，每服三钱匕，化蜜水调服，早晨日午晚后各一。

　　治乳石热气结滞，经年数发。胡荽饮方胡荽（五月五日采预收阴干半斤春夏采叶秋冬采根）上一味，以水七升，煮取一升半，去滓。每服一盏，不计时候，日三。

　　治乳石发动，口干寒热，似鬼为病。诸药不治者。麦门冬丸方麦门冬（八分去心） 五加皮 犀角屑 黄芩（各四分） 葳蕤（四两） 栀子（四分）升麻（四两） 大黄（五分） 芍药（四分） 大青 甘草（炙各三分） 苦参（六分）上一十二味，捣为末，炼蜜为丸，如梧桐子大。每服十五丸至二十丸，食后蜜水送下，日三，以意加减。

　　治乳石发，热困，诸药不效者。方猪脂（五合成炼者） 芒硝（四分） 葱白（五合切） 豉心（三合）上四味，以水三升，煮葱豉取一升半，滤去滓。下猪脂芒硝二味，再煎一沸，分五服，以瘥为度。

　　治丹石发。方河中石（一两）上一味，烧令通赤，投于童子小便一盏内，候温去石饮之。

　　治一切丹石发。方寒水石（一块）上一味，如杏子许大，含之，以瘥为度。

　　治一切丹石发。方黄连（去须二两）上一味，捣罗为细末，以水三盏浸，经一宿，漉去滓。每服半盏，时时饮之。

