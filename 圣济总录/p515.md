<!-- { "loadSidebar": true } -->
　　治元脏诸虚，壮气去风，明耳目，疗筋骨疼痛。羌活丸方羌活（去芦头） 独活（去芦头） 青橘皮（去白焙） 附子（炮裂去皮脐各二两） 虎骨（涂醋炙黄） 牛膝（酒浸切焙各三两） 当归（去芦头切焙二两） 桂（去粗皮） 没药（研各一两） 木香（一分）上一十味。捣罗九味为末，入没药再拌研匀，用宣州木瓜二枚，切开头，剜去瓤子，各满填熟细艾在内，以竹扎丸盖子盖了，入甑内烂蒸，取出入臼杵如膏，入诸药和，更杵为剂，如药末多，更入酒面糊少许，为丸如梧桐子大，每日空心温酒下二十丸，男子妇人并宜服之。

　　壮筋骨，明耳目，补虚，爽神益气。乌头煎丸方乌头（一斤大者刮去黑皮锉作小片子用雪水三升浸一宿入盐六两同煮干炒令黄秤） 牛膝（三两酒浸一宿切焙秤） 肉苁蓉（细切用法酒一升浸一宿焙令干四两） 巴戟天（去心一两）大枣（半斤汤浸去皮核焙秤） 桃仁（浸去皮尖 炒熟五两） 陈橘皮（汤浸去白焙半斤） 蜀椒（去目并闭口二两炒出汗） 浓朴（去粗皮生姜汁炙三两）上九味。捣罗为末，以酒煮面糊为丸，如梧桐子大，每服三十丸，盐汤下，空心服。

　　补肝益肾，平养心气，聪耳明目。覆盆子丸方覆盆子（三两半拣去梗萼秤） 巴戟天（穿心紫者去心） 肉苁蓉（酒浸去皴皮片切焙干）远志（去心） 牛膝（酒浸一宿焙干） 五味子（洗净焙干） 续断（各二两） 山茱萸（去核焙干秤一两）上八味。捣罗为末，炼蜜丸如梧桐子大，每服五十丸，空心温酒下，渐加至百丸，久服益验。

　　益精气，通血脉，除风湿，明耳目，悦颜色，年高者服之，五十日力倍气充，百日致神明，如三十时，力能引弩，疾在腰膝者此酒悉治。壮元酒方天雄（生去皮脐） 白蔹（各三两） 茵芋（去粗茎一两） 蜀椒（去目并闭口者炒出汗） 羊踯躅（各半斤） 乌头（生去皮脐） 附子（生去皮脐） 干姜（各二两）上八味。并细锉，以酒三斗渍之，春夏五日，秋冬七日，去滓，初服半合，稍加至三合，暴滓为散，服方寸匕，日三，以知为度，夏日恐酒酸，以油单复，下悬井中。

　　治劳伤，头目昏眩，安神延年，乌髭黑发，令身体轻健，耳目聪明，宽膈进食，除寒热，调营血。地仙丸方枸杞子 陈曲（炒） 甘菊 熟干地黄（焙） 桂（去粗皮各二两） 肉苁蓉（切酒浸一宿焙干一两半）上六味。捣罗为末，炼蜜和丸，如梧桐子大，每服三十丸，酒饮任意下，空心食前服。

　　明耳目，暖水脏，驻颜色。丹砂椒方丹砂（细研一两日用水飞过二两） 白茯苓（去黑皮取末一两） 人参（末一两） 蜀椒（去目并闭口者半斤）上四味。用好酒三升，于新瓷器内，向太阳三伏热时，一处用竹杖搅，令酒尽干为度，每日早辰服二七粒，冷水或温酒下。

　　治丈夫妇人元气血气久冷，腰膝沉重，行履无力，手脚酸疼，下元虚惫，夜多小便，服之壮神益气，添精髓，倍气力，令耳目聪明，大效。四圣丸方草乌头（米泔浸两宿取出净洗去皮尖薄切） 蜀椒（拣去目并合口者） 苍术（米泔浸一宿净洗去皮薄切） 干姜（净洗去皮锉作片子各三两）上四味。用盐半斤，先着铫内炒欲干，先入草乌头炒赤色，次入苍术，次入干姜，次入椒炒，候椒香熟为度，都倾出纸衬地上，出火毒，夏月都筛去盐，冬月三分留壹分在药内，同为细末，用法醋捣熟为丸，如梧桐子大，如难丸，入少薄面糊和之，每服三十丸，空心温酒下，盐汤亦得，如久服，夜卧再服亦可。

　　去风邪，补不足，明耳目，耐寒暑。延年丸方白术 白茯苓（去黑皮） 甘菊花（各三两） 耐冬叶（一名忍冬二两）上四味。捣罗为末，用生地黄捣取汁，银石器内熬如膏，以药末和匀，如干更别入炼酥蜜，和捣三二千杵，丸如梧桐子大，每日空心清酒下三十丸。

　　补虚冷，调元气，壮筋骨，明耳目，进饮食，和脾胃，延年。草还丹方菊花（拣去萼） 枸杞子（拣去尘土及蒂） 巴戟天（去心） 肉苁蓉（酒浸各四两焙干切）上四味。捣罗为末，炼蜜为丸，如梧桐子大，以丹砂为衣，空心温酒或盐汤下三十丸。

　　补益元气，壮精华，明耳目，及治五劳七伤。小还丹方肉苁蓉（酒浸一宿切焙五两） 肉豆蔻（四枚去壳生用） 山芋（三两）上三味。捣罗为末，炼蜜和丸，如梧桐子大，以丹砂为衣，每服三十丸，温酒下，空心食前。

　　治元脏伤惫，耳聋目暗。椒红丸方蜀椒（去目及闭口者曝干捣罗取红秤一斤再捣为末） 生地黄（七斤肥嫩者）上二味。先将地黄捣绞自然汁，铜器中煎至一升许住火，候稀稠得所，即和前椒末为丸，如梧桐子大，每日空心暖酒下三十丸，合药时勿令妇人鸡犬见，服百日觉身轻少睡，足心力，是药效也，服及三年，心智爽悟，记忆不倦，目明倍常，面色红悦，髭发光黑。

　　卷第一百八十七

　　补虚益髭发

　　论曰手阳明经其支络主髭，足少阳明其荣在鬓，足少阴经其华在发，三者经络所属虽不同，然所禀血气则一也，故血气内充，则能上荣于髭发，若本脏虚损，冲督衰弱，精血不荣，骨髓枯竭，则髭发斑白，甚者堕落，治宜补精益血之剂，则可变白返黑，间有揩齿以乌髭发者，盖齿者骨之余髓之养也。

　　治气血虚损，补益，乌髭发。地金丸方生地黄（一十七斤净拣以苦竹刀切柏木杵臼捣避风忌铁） 菟丝子（二两酒浸蒸烂研） 法曲（一斤捣末亦忌铁） 木香（二两末） 牛膝（酒浸一宿） 何首乌（黑豆水蒸一复时曝干竹刀切各三两） 杏仁（汤浸去皮尖四两烂研铺纸数重上压出油上七味调和先入瓷缸内） 鹿茸（去毛酥炙） 肉苁蓉（切酒熬干） 五味子 巴戟天（去心） 覆盆子 白茯苓（去黑皮） 山茱萸（各二两七味并为末药成用）上一十四味。以瓷缸一口盛地黄等七味，无灰酒三斗，根据法和缸内，盖复瓷器盖，以白盐壹两和泥固济缸口，勿令透气，掘地坑广深二尺，先以火烧地坑令热，始安药缸在内，用灰火烧三昼夜，开缸验药如豉汁色即住火，未成即更烧一日，药成开缸满室香为度，烧药三日，勿令妇人鸡犬及纵嗜欲并食狗肉人见，药成，于大沙盆内，烂研鹿茸等末，和搜拍为饼子，表里按捺，以竹帘作棚，上单铺窨干，瓦器内收贮，每次修合，取饼子十两，即用炼蜜五两和剂，柏杵臼中捣，和丸如梧桐子大，空心温酒下三十丸，食后更服，百日后白髭自落，生者皆黑，润肌肤，和血脉，去风冷，益元阳，百日外大效。

　　治诸虚损，调顺营卫，补填骨髓，续筋脉，助真元，滑肌肉，驻颜益气，乌髭发。地黄煎丸方 地黄（二十斤沉者净洗阴干令水脉尽木臼内杵绞汁余滓更入法酒五斗重杵再绞与前汁相和于银石器内慢火煎柳木篦子搅膏成放冷更入乌鸡子清一十枚大麻油五合搅匀次入诸药） 山芋（四两） 鹿角胶（炙燥三两） 山茱萸（焙一两） 牛膝（酒浸切焙） 肉苁蓉（去皴皮酒浸切焙） 菟丝子（酒浸一宿烂捣拍作饼焙） 巴戟天（去心） 白茯苓（去黑皮） 虎骨（酥炙） 附子（炮裂去皮脐） 干漆（炒） 牡丹皮（锉焙） 泽泻（炮） 续断（各二两） 生干地黄（焙木臼捣） 熟干地黄（焙木臼捣） 甘草（炙锉各四两）上一十八味。除地黄外，捣罗为末，入煎和木臼捣千数，丸如梧桐子大，早辰日午空心温酒或盐汤下四十丸，渐加至六十丸，初服择日斋洁，服药后忌房事百日。

　　治气血不荣，髭发衰白。真人换白丸方白芷 甘菊花 桂（去粗皮） 巨胜子 旋复花 白茯苓（去黑皮各三分） 牛膝（酒浸切焙） 荜澄茄（各半两） 覆盆子（一分） 莲子草（一两）上一十味。捣罗为末，炼蜜和丸，如梧桐子大，空心温酒下三十九，晚食前再服二十丸，饮少酒引药力，兼治风疾。

　　治元脏虚损，坚实脏腑，变白返黑，满骨髓，令风邪不能侵，久服除百病，益精血，延年却老。太一护命丸方甘菊花 麦门冬（去心焙） 枸杞子（焙） 白术 人参 白茯苓（去黑皮） 远志（去心）菖蒲（石上者） 桂（去粗皮） 熟干地黄（一斤焙）上一十味。择开成日，同捣罗为粗末，取春采生地黄五十斤绞取汁，同药末于银石器内，遂旋入地黄汁微炒，候入尽汁焙干，再捣为细末，炼蜜和丸，更入酥少许，同捣一二千下，丸如梧桐子大，每服空心食前清酒下二十丸，渐加至五十丸，从五十丸复渐减至二十丸，终而复始。

　　治气血虚瘁，髭发变白。草还丹方生干地黄（净洗） 石菖蒲（节密细者） 牛膝（酒浸切焙） 菟丝子（入盐少许炒乘热捣末） 地骨皮 肉苁蓉（酒浸一宿细切焙等分）上六味。捣罗为末，炼蜜和丸，如梧桐子大，以丹砂为衣，空心温酒下四十丸，日午再服，二十丸，一月内百疾俱退，一年白发俱黑，身体有力，颜色如童，睡少欲薄，十年之后，预知前事。

　　治气血不荣，变白返黑。灵芝丸方三叶酸（一斤阴干） 黑桑椹（一斤曝干）上二味。捣罗为末，炼蜜丸如弹子大，每服温酒化下一丸，日再。

　　治精血虚损，变白身轻。枸杞酒方枸杞子（二斤） 生地黄（汁三升）上二味，每以十月壬癸日，面东采枸杞子，先以好酒二升，于瓷瓶内浸二十一日了，开封再入地黄汁不犯生水者同浸，勿搅之，却以纸三重封头，候至立春前三十日开瓶，空心暖饮一杯，至立春后髭鬓却黑，勿食芜荑葱。

　　治诸虚及虚风，乌髭发。延寿丸方牛膝（酒浸切焙） 熟地黄（焙） 枳壳（去瓤 炒） 地骨皮（各一两） 菟丝子（二两酒浸一复时烂研入诸药）上五味，捣罗为末，炼蜜和木臼再杵千下，丸如绿豆大，每服三十丸，温酒下，空心食前。

　　卷第一百八十七

　　补虚驻颜色

　　论曰血气者入之神，又心者生之本，神之变，其华在面，其充在血脉，服药以驻颜色，当以益血气为先，偿不知此，徒区区于膏面染髭之术，去道远矣。

　　补益元脏，疗一切气疾，暖脾胃，久服令人身轻，悦颜壮筋骨。楮实丸方楮实（微炒半斤） 鹿茸（涂酥炙去毛） 附子（炮裂去皮脐） 牛膝（去苗酒浸切焙）巴戟天（去心） 石槲（去根各四两） 干姜（炮） 桂（去粗皮各二两）上八味。捣罗为细末，煮枣肉和杵一千下，丸如梧桐子大，每服三十丸，温酒或盐汤下。

