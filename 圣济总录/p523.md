<!-- { "loadSidebar": true } -->
　　治诸痔。牛脾粥方腊月牛脾（细切一具） 米（三升）上每用牛脾三两，米三合，煮粥食之，牛脾一具尽，即瘥。

　　治痔病，下血不止。桑耳粥方桑耳（四两） 米（三合）上二味。以水三升，煎桑耳，取汁二升，去滓，着盐椒葱，投米煮粥，空腹食之。

　　卷第一百九十

　　食治乳石发动

　　治石发。白石英粥方白石英（三斤）上一味。捣筛细研三日，取一乳牛十岁以上方养犊而形瘦者，每日秤一两石英末拌豆与食，经七日即可取乳，每朝空腹热饮一升，余者作粥，任意食之，百无所忌，五月上旬起服良，如急要用亦不拘，此牛粪粪地种菜，供服乳人食，甚佳。

　　治石发。石英菜方白石英（五斤）上一味。捣研为末，和牛粪粪地，种枸杞牛膝豆菜等，食之益人。

　　治服乳石，因食仓米臭肉发动者。葱豉汤方葱白（一握切） 豉（一合）上二味。以水二升，煎至一升半，去滓作常服豉汤服。可五六剂瘥。

　　服乳石后将慎。紫 方上取好乌豆任多少，煮取浓汁以代水，入少盐和面，根据常法作 ，还向此豆汁中热煮，可三七沸，溢则添豆汁，勿加水，熟即出之，任意以猪羊肉绿豆等 浇食之，或作冷淘食亦得，和山芋作 益佳。

　　治乳石发动。面饼方上取新大麦为面，和肉汁作饼食之，大凉面作柳叶条为羹亦佳，又大麦和黑豆相拌熟蒸，任意食。消食压石坚肌，春夏服之弥良。

　　治乳石发动。面饼方上夏月冒热远行，食晚失饥，石必发动，宜作大麦面饼将行，饥即食之，压石药（一本作坚）饥。

　　卷第一百九十

　　食治耳病

　　治耳聋，养肾脏，强骨气，益精髓，除烦热。磁石羊肾粥方磁石（半斤捣碎淘三遍绵裹置器中） 羊肾（一对去脂膜研烂） 米（三合）上三味。用水五升，先煮磁石，取汁二升，去磁石，下羊肾及米煮粥，临熟入酒一合，调和如常法，空腹服。

　　治耳聋，补肾气。鹿肾粥方鹿肾（一对去脂膜研烂） 米（三合）上二味。于豉汁中，五味调和，煮如常法，空腹食。

　　治耳聋耳鸣。羊肾羹方羊肾（去筋膜细切一对） 生山芋（去皮四两） 葱白（一握擘碎） 生姜（细切一分）上四味。作羹如常法，空腹食。

　　治耳聋，耳鸣如风水声。猪肾羹方猪肾（去筋膜细切一对） 陈橘皮（洗切半分） 蜀椒（去目并闭口炒出汗三十粒）上三味。用五味汁作羹，空腹食。

　　治耳聋，耳鸣如风水声。菖蒲羹方菖蒲（米泔浸一宿锉焙二两） 猪肾（去筋膜细切一对） 葱白（一握擘碎） 米（淘三合）上四味。以水三升半，煮菖蒲，取汁二升半，去滓，入猪肾葱白米及五味，作羹如常法，空腹食。

　　治耳聋，耳虚鸣。人参粥方人参（为末一合） 防风（去叉为末一分） 磁石（捣碎绵裹二两） 猪肾（去筋膜细切一对）上四味。先将磁石于银器中，以水一斗煮取三升，入猪肾及粳米五合，如常法煮粥，候熟入前二味，更煮数沸，空腹服。

　　卷第一百九十

　　食治目病

　　治眼昏暗。 耳粥方耳实（一升） 白米（半升）上二味。先捣罗 实为散，以水调，滤取汁，和米煮作粥如常法，空心食之。

　　治眼昏暗。芜菁子粥方芜菁子（一合） 米（三合）上二味。将芜菁子九遍研，以水调，滤取汁，和米煮作粥，空心食之。

　　治肝肾气虚，风热上攻，目肿暗。兔肝粥方兔肝（一具细切） 米（三合）上二味。以豉汁如常煮粥，空腹顿食之。

　　治目热赤痛，视物不明，宜补肝气益睛。羊肝生方青羊肝（一具）上一味细切，以水淘，漉出沥干，以葱酱盐醋，食后吃之。

　　治眼赤痛，明眼补中强志。莲实粥方莲实（去皮研一盏许） 粳米（半升）上二味。先煎莲实，下米煮粥，如常法食之。

　　治肝膈风热，目赤痛， 不见物。苦竹叶粥方苦竹叶（一握细切） 粳米（三合） 石膏（研半两） 砂糖（三分）上四味。以水一碗，煮石膏竹叶十数沸，去滓下粳米半盏煮粥，将熟入砂糖少许食之。

　　卷第一百九十

　　食治大肠诸疾

　　治大便风涩。郁李仁粥方郁李仁（汤浸去皮二钱别研） 蜜（一合） 生姜（二钱拍碎） 粳米（淘净三合）上四味。先用米煮粥，将熟下郁李仁等三味搅匀，更煮五七沸，空心顿食之，微利为度。

　　治中风，五脏壅热，言语謇涩，精神昏昧，大便涩滞。麻子粥方麻子（半升研烂） 生薄荷（一握细切） 生荆芥（一握细切） 白粱米（淘净三合）上四味。以水三升，煮麻子等三味，至一升半，滤去滓，下米煮粥，空心食。

　　治大方壅涩。槟榔粥方白槟榔（一颗水磨尽） 生姜（取汁半合） 蜜（一合） 粳米（淘净三合）上四味。先以水三升，煮米作粥，将熟下槟榔等三味搅匀，更煮五七沸，空心顿食之。

　　治中风，手足不随，言语謇涩，大便难，筋骨痛。薏苡仁粥方薏苡仁（捣如粟大三合） 麻子（半升）上二味。以水三升，烂研麻子，生绢滤取汁，煮薏苡仁作粥，空心食之。

　　治肺痿劳嗽，胸膈痛，大便秘。糯米粥方糯米（淘净两合） 槟榔（炮锉捣取末一分） 郁李仁（汤浸去皮研成膏一分） 大麻子（两合）上四味。先研大麻子令烂，以水三升与大麻仁搅匀，生绢滤取汁，煮糯米作粥，将熟，入槟榔末郁李仁膏搅匀，空心食之。

　　治大便秘涩。糯米粥方糯米（淘净） 大麻子（各两合）上二味。先以水三升，研麻子生绢滤取汁，煮米作粥，空心食。

　　治大便壅涩，面目虚肿。牵牛粥方牵牛子（炒熟捣取末半两别取生者捣取末半两同研匀旋用） 白粳米（淘净三合） 生姜（细磨二钱）上三味。先用水三升煮粥，次入牵牛末五钱匕，并入生姜搅匀，空心食，须臾转下滞物。

　　治大便不通燥结，肠内胀痛。桃花面方新桃叶（二两半或用干者四两捣末） 白面（半斤）上二味。水和匀，薄切如常食煮熟，空心淡食之，至午时腹中鸣，当下恶物，三五日内，忌热毒炙爆。

　　治大肠风秘，风毒下注，脚膝烦疼。槟榔粥方槟榔（水磨尽一枚） 真酥（半匙） 生姜（自然汁半盏）上三味相和，以白粟米煮粥，入葱薤白，更煮数沸，入前三药同煮至熟，空心顿食，未利晚食前再作。

　　治肠风泻血。胡荽饼方胡饼 胡荽（净择作齑）上二味。以胡饼裹胡荽食之。

　　治肠风秘结。麻子粥方大麻子（半斤） 附子（二两炮裂去皮脐别捣末）上二味。将麻子淘净曝干捣罗为末，每服二两，水一升半研匀，细布绞取汁，入附子末一钱匕，相和，粟米一合，同煮粥，空心食，不得用漆匙。

　　治久患肠风下血，肛门疼痛。食野猪肉方野猪肉（二斤）上一味。切作炙脔，入椒盐葱白，串炙令熟，空腹食之。

　　治肠风下血，烦渴。乌梅粥方乌梅（椎碎七颗） 粟米（淘净不拘多少）上二味。以水八合，浸一宿，去乌梅，取汁煮粥，每日空腹顿食之。

　　治肠风五痔热血。马齿菜方马齿菜上一味。每日作齑食之。

　　卷第一百九十

　　食治五淋

　　治热淋，及小便出血，茎中痛。车前子叶羹方车前子叶（择取一斤细切） 葱白（一握细切） 粟（三合净淘）上三味。以豉汁五升煮令沸，先下米煮熟，次下车前叶葱白和作羹，入少盐醋，空腹食之，或煮为粥亦得。

　　治热病，小便不利。凫葵粥方凫葵（择取叶二斤细切即水中荇叶也） 粟米（半升净淘）上二味。先用盐豉汁五升，煎令沸，下米煮十余沸，下凫葵煮作粥，空心任意，量多少食之。

　　治小便不通。粟酥粥法粟米（一升净淘） 酒（一升） 酥（无好酥以熟油一两代之） 葱白（一握细切）上四味。用浆水五升，煮米为粥，候粥将熟，下酒酥葱，更煮取熟，令病患空腹恣意食之，或腹痛无害，但行三五十步即通。

　　治小便不通。葱白粥方葱白（去须叶一大握细切烂研生布绞取汁） 白粳米（两合净淘）上二味。以水二升半，煮米作粥，候粥将熟，下葱汁，更煮取熟，空心温食之，良久即便。

　　治诸淋，小便赤涩，茎中疼痛。葵菜粥方葵菜（择取叶并嫩心三斤细切） 粟米（三合净淘） 葱白（去须叶一握细切）上三味。先以水五升，煮葵菜至三升，绞去葵菜取汁，下米并葱白，更入浓煎豉汁五合，同煮为粥，空心顿食之，食不尽，分作两度，一日取尽。

　　治热淋，小便不通。真酥粥方真酥（一两） 粟米（三合净淘） 淡浆水（三升）上三味。以浆水煮米作粥，候粥将熟，下酥更煮取熟，适寒温，空腹恣意食之。

　　治小便淋沥涩少疼痛。青头鸭羹方青头鸭（一只净去毛并肠肚骨等细切） 冬瓜（去瓜瓤四两细切） 莱菔（四两细切） 葱白（四握细切）上四味。浓煎豉汁二斗，煮鸭肉，候熟，入冬瓜等三味，更煮取熟，又入少许盐醋，空心任意食之。

　　治淋，小腹结痛，小便不通。榆皮索饼方榆皮（去粗皮细锉二两） 白面（四两）上二味。以水二升，煮榆皮至五合，绞去滓，取汁和面作索饼，于浓煎盐豉汁中熟煮，空心食之，续以热葱茶投之。

　　治小便淋痛。酥粥方真酥（一两） 滑石（三两捣如麻子粒大） 白茯苓（二两捣如麻子粒大） 葱白（三七茎去须叶细切） 生姜（一两湿纸裹灰火煨细切）上五味。先以水四升，煮后四味至二升，以生绢滤去滓，取清，更入浆水一升，添入粟米三合净淘煮作粥，候粥将熟，方入酥搅匀取熟，空心任意食之。

　　治久淋不瘥宜食。粳酥粥方真酥（三合） 芜荑仁（微炒别捣末三钱半）上二味。先取白粳米半升净淘，以水多少煮粥，候熟下酥并芜荑末搅匀，任意食之，食不尽，分作两度。

　　治五淋小便涩痛。冬麻子粥方冬麻子（一升烂研用水三升投以生绢滤取汁） 粳米（三合净淘）上二味。取麻子汁煮令沸，下米煮，将熟，入葱白并椒各少许，煮熟空心食之。

　　治五淋，小便不通。紫苏粥方紫苏（一两） 糯米（三合净淘一方用粟米）上二味。以浆水二升，煮紫苏令沸，去紫苏下糯米煮粥，空心任食之。

　　治五淋，小便疼痛壮热，腹胀气闷。冬瓜羹方冬瓜（去皮瓤一斤细切） 葱白（一握细切） 冬麻子（一升洗研碎）上三味。以水三升，漉麻子成浆，生绢滤取汁，煮冬瓜葱白作羹，候熟入少许盐醋，空心食之。

　　卷第一百九十

　　食治小便数

　　治小便数下焦虚冷。方羊肺（细切一具） 羊肉（切四两）上二味。入五味作羹，空腹食之。

