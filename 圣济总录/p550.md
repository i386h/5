<!-- { "loadSidebar": true } -->
　　辟谷，白术丸方白术（三斤捣为细末） 生黄精（二斗净洗控干捣碎绞取汁） 蜜（一斤）上三味，先将黄精汁一味，于釜中用文火煎熬，取汁三升，再入蜜一斤，并将前白术末，却纳汁中，煎成膏，丸如弹子大，令干盛不津器中，每服三丸，含化咽之，日三服，宁少服令有常，不须多而中辍，渴则饮水，久服绝谷轻身，长生不老。

　　辟谷，黄精地黄丸方生黄精（一斗净洗控干捣碎绞取汁） 生地黄（三斗净洗控干捣碎绞取汁）上二味汁合和，纳釜中，文火煎减半，入白蜜五斤搅匀，更煎成膏，停冷丸如弹子大，放干盛不津器中，每服一丸，含化咽之，日三服，久服长生。

　　治猝绝粮饥惫欲死，方凡修行家，忽到深山无人之地，或堕涧谷深井之中，无食者，便应咽津饮水服气以代之。

　　咽津法开口舌柱上齿，取津咽之，一日得三百六十咽，佳，渐习至千咽，自然不饥，三五日中小疲极，过此渐觉轻强。

　　饮水法凡遇有水无器，即以左手盛水，咒曰：承掾吏之赐，真人之粮，中正赤黄，行无过城，诸医以自防，咒毕，三叩齿，以右手指，三握左手，如此三道，即饮之，后咒如此，若有杯器盛取，尤佳，亦左手执，右手以小物扣之，如法，日饮三升，便不饥，若人多大器盛水，就地持咒扣齿如法，向王饮之，周行山泽间，更食松柏叶助之。

　　凡取松柏叶，细切一二合嚼之，以水咽，一日中可食三二升，佳，又，掘取白茅根净洗，并松柏叶等分，三物细切曝干，捣罗为末，以水嚼咽之，又，取蜡，食如钱大一片，一日不饥，又，取大豆五升， 令先明匝热，以水服半合，早晨近晚，共服一合，服尽此，则可度五十日，又，取赤小豆一升半炒，大豆黄一升半焙，二味捣末，每服一合，新水下，日三服，尽此三升，可度十日，又，取术天门冬黄精葳蕤贝母，或生或熟，皆可单食，及木上耳，及檀榆白皮食之，并辟饥，若遇谷贵绝粮，应预合之，以授贫者。

　　卷第一百九十九

　　神仙去尸虫上

　　论曰：三尸之为害，托阴气以成体，感私欲而致用，凡使人贪声色，嗜货利，喜怒好憎，感于中发于外，至死而不悔者，皆此虫也，是以修真之士，务去三尸，然后服药以求延年，修为之序也，黄庭五脏。

　　论曰：上士修德以伏之，下士饵药以除之，今具列云。

　　阳书曰：人之腹中，尽有三尸，为人大害，三尸者，托阴气以成灵，感私欲而致用，邪蕴脏腑，非天机清明至难沉浊者，鲜不易其心矣，欲生则三尸生，欲灭则三尸灭，故至人云，欲者不欲，不欲者欲，反复自明之谓也，成道之速者，欲去三尸，先外制色味名利，内平喜怒爱恶，寂然虚静，尸乃无处潜留，则遁迹而逝矣，又曰：每至夜半起端坐，私诵妙灵名彭倨彭质彭矫七遍（无令耳闻），根据守清净法动用消息之宜，继昼不睡，甲子庚申日守之亦尔，则妙灵飞去，心神凝定，五方秀气，入于灵台，滋于童子，童子者人神至精也，精则成圣，荡则成愚，是故圣人修之以真，行之以勤，若能克己励志，不出三年，其道成矣，心生光明，久习弥广（南华谓之虚室生白）。秀发灵台，即布日积数，并三元六甲本命算以次扣之，乾坤六甲天人玉女，献五方色数于童子，合于天地，天地不违，合于万象，万象不却，所求随意而应，知来藏往，出有入无，不可得而名，心有进纲退纪之法，变奇乘除之数，五音六律，消息加减，剖析神明，天道隐故不言而行自彰，玄门之能事，长生之妙术，尽于此矣。

　　又曰：妙灵（三尸也）常以庚申之夜，上告天帝，记人罪过，绝人生籍，令人早亡，魂则升天，魄入于泉，唯上尸独在地上游行，相承而为鬼崇，或四时八节三牲祭祀不精，则与人作祸，苦心痛注忤，伐人生命，上尸彭倨，在人头中，专伐人眼，故目暗面皱口臭齿疼脱落，中尸彭质，在人腹中，伐人五脏，令人少气力多忘，好作恶事，啖食众生血肉，或为恶梦，惊恐不安，流汗不止，下尸彭矫，在人足中，令人下关搔扰，五情踊动，不能自禁，若三尸为崇，则害于子孙，传注不绝，如学道之人，不先去尸虫，徒服良药，断谷绝味，勤于吐纳，以求长生，终不可得，将知至道，须究斯害，每至庚申日，其夜不寐，守之至明，若觉体重疲倦，宜可少眠，须令数觉，此三尸虫即不得上告天帝，太上科律云，六月八日及庚申日夜，北帝开诸罪门，听群鬼物下询诉讼，其人罪满五千，则当死，一守庚申，三尸振伏，七守庚申，三尸永绝，乃得精神安宅，骸室长存，五神恬静，不复搔扰迷乱，又每夜欲卧时，扣齿三七通，左手抚心，呼三尸名三遍，则不复为害，又常以寅日去手爪甲，午日去足爪甲，年中七月十六日，去手足爪甲，烧之作灰，和水服之，三尸九虫，永自消灭，又江南芒草香，三尸所恶之草，煎作汤沐浴，三尸自去矣，又以三月四日，取桃叶五升熟捣，脱衣避风密室中坐其上，令气入腹中，从旦至暮，尸虫悉出，且疾中难疗者，莫过于癞，次是劳瘦，一染之后，子孙相传，时呼传尸，欲断此疾，须禁绝三尸九虫，邪气伏尽，即入诸药，世人得此疾，自言宿业。甘心受毙，岂不惑哉，是故上士修德以伏之，中士守庚申以制之，下士饵药以除之。

　　治尸虫能作万病，痈疽痔 疥癣蚤虱等疾，宜速去之，贯众丸方贯众（一两一分主伏虫） 白藿芦（三两主蛔虫） 蜀漆（三分主白虫） 芜荑（一两一分主肉虫） 雷丸（一两半主赤虫） 白僵蚕（一两主膈虫） 石蚕（一两一分主蛲虫） 浓朴（一两一分炙焦主肺虫） 野狼牙子（一两主胃虫）上九味并切，熬令黄，捣罗为末，炼蜜和丸，如梧桐子大，粉浆服五丸，日再服，渐加至十丸，经十五日，积聚下，六十日，百病瘥，妇女服之，绝孕者还生子，服药须先斋戒，即尸虫奔散，神灵来辅。

　　又方青木香（一分） 白槟榔（一枚锉） 桂（去粗皮一分）上三味，粗捣筛，每服三钱匕，水一盏，煎至七分，去滓温服。

　　真人去三尸方狗脊（去毛七两） 干漆（二两） 芜荑（三两）上三味同熬，捣罗为末，炼蜜和丸，如梧桐子大，每服七丸，米饮下，三七日三尸自去，或下形如小儿，收以绵帛裹之，抛东流水，哭之三声，咒曰：汝是地鬼，我是天仙，急急如律令，回归易道，慎勿反顾，太上科仪，以甲子日扫洒庭中，以夜半时敷案，案上安新汲水三杯，一东一中一西，烧降真白胶乳头香，至心面北三拜，称位郡乡里曾孙臣某稽首再拜长跪曰：奉请上皇神人，上皇真人，北极三台君，南斗北斗中斗东斗西斗君，司命司录司非司危君，中宫戊己金紫黄老君，日元君，月元君，三光四时五行王相尊神，天师，六甲，父母，愿垂玄感，降临坐席，即伏存思诸神来降定讫，乃起再拜曰：诸神水除去身中三尸九虫，令臣某学道登仙，长生度世，伏受神恩，言讫长跪，愿诸神明日君月夫人，乞赐神水，除臣某头中尸彭倨，便取东杯水，饮毕，又言诸神明日君月夫人真气赐神水，除臣某腹中尸彭质，取中央杯水，饮毕，又言诸神明日君月夫人，赐神水，除臣某足中尸彭矫，便取西杯水饮之，饮讫再拜毕，右回入室寝，当自有梦应，见人啼泣谢去，或不啼泣，但谢而去者，皆是验也，若无应，即后甲子再为之，应乃止。

　　夫觉与阳合，寐与阴并，觉多即魂强，寐多则魄壮，魄强为生之徒，魄壮为死之路，常须拘制之，上魂名爽灵，字浮游，中魂名脂光，字合明，下魂名幽精，字党形，魂欲上天，魄欲入泉，魂魄还观，其道自然，生随魂，死随魄，魂好升，魄好沉，但虚心任气，五神无淫役自然神真契道，太微灵书曰：每月三日十三日二十三日夕，三魂离其身，当须摄之，法去枕仰眠交足，左压右，交手心上，瞑目闭气三息，存心中赤气，如鸡子，从心内出，上咽中，相次觉体小热，则呼三魂名，叩齿微呼爽灵延年，胎光益禄，幽精绝死，三呼讫，即微咒，叩齿三通曰：太微元宫，中黄始清，内炼三魂，三神安宁，神宝玉室，与我俱生，不得妄动，监者天灵，若欲飞行，唯诣上清，欲不饥渴，自饮玉津。

　　每月晦朔弦望，七魄不守，尤须作意制之，叩齿七通一呼之，女即十四通二呼之，尸苟伏，矢雀阴，夭贼飞毒，除秽魄师，呼讫咒曰：太上高尊，上皇至真，万神安镇，七魄佩身，不得越错，与恶为群，长居室后，俱化成仙，永守身形，保我得真，游行上宫，同为皇宾。

　　夏禹去三尸法木香 柏子香 松香 香子（各一两）上四味，木臼杵为末，蜜丸，瓷器中收，净室存神安住之处烧之，合时向王方和之，亦可服。

　　卷第一百九十九

　　神仙去尸虫下

　　镇固肠胃，不生饥渴，守炼五脏，消灭九虫，绵永胎息，安神妙香丸方丹砂（半两研如粉） 松脂（三两炼十次取一两半） 鹤虱 人参 白茯苓（去黑皮） 狗脊（去毛） 贯众 雄黄（研如粉各半两） 蜡（二两） 蜜（炼） 乳香（研如粉） 禹余粮（烧三度研如粉各一两）上一十二味，各捣研为末，取十五日合和，先入蜜蜡松脂三味于铫子内，化为汁和九味丸之，如皂子大，至诚祝曰：愿辟除谷气，咽息冲和，便用糯米一升，杏仁二合，去皮尖双仁细研，白蜡一两，相和煮粥，饱食一顿，须臾服大豆一合熟者，仍服药一丸，得十八日，续更服一丸，得三十四个月，又服一丸，即终身永无饥渴，戒五辛色欲盐醋等物，若虑无力，吃枣肉三七枚助之，一月后更不服，服时用乳香汤下，渴即吃茯苓汤，若要开食时，吃葵菜汤一盏，其药自下，收取用乳香水洗三五次，于土坑内焙三七日，留待再服，转加灵效，开食时，煮淡面饭一小碗许，合药了，用云母粉收之。

