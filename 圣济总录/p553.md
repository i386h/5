<!-- { "loadSidebar": true } -->
　　闭气之时，当苦体中满，发烦闭，以意推排，令气周布四肢，上至头中，遍行一身，意得之者，手足皆热常汗出，此为行气之中最妙者也，若得其道，病可立去，不得其道，则气不来，病亦随至，不可不慎，以意消息，令体中和平安稳，乃可为之，不尔则轻夭人命。

　　诸行气，取之勿令粗，粗者使人心痛咳逆，而又不得清微之气，但恶气入身，吹嘘嘻呵。亦务令细，不细则伤人肺，气之出入，勿令耳闻，常欲向日吸之，春月多懈极，可嘻去之，若气逆可呵下之，是以呵以去烦，又以下气也，经曰：行气绝谷，休粮一旬，精气微弱，颜色萎黄，二旬动作眩瞑，肢节怅怅，大便苦难，小便赤黄，或时下痢，前刚后溏，三旬身体消瘦，重难以行，四旬颜色转悦，心志安康，五旬五脏调和，精气内养，六旬体复如故，机关调良，七旬心恶喧哗，志愿高翔，八旬恬淡寂寞，信明术方，九旬荣华润泽，声音洪章，十旬正气皆至，其效日昌，修之不止，年寿延长，三年之后，炙瘢除灭，颜色有光，行之六年，髓填骨强，豫知存亡，经历九年，役使鬼神，玉女侍旁，脑实胁胼，不可复伤，号曰真人，上佐上皇，与天同寿，日月齐光，传非其人，身受其殃，可传当传，不可当止，可传而不传，为遏天道，不可传而传，为泄天宝，遏道泄宝，命不终老。

　　卷第二百

　　神仙服气中

　　神仙服气法，存心如婴儿在母胎，十月成就，筋骨和柔，以心息念，和气自至，呼吸如法，咽之不饥，百毛孔开，息无壅滞，常取六阳时食生气，则气力日增矣。

　　取阳时法半夜子，服九九八十一。

　　平旦寅，服八八六十四。

　　食时辰，服七七四十九。

　　正中午，服六六三十六。

　　晡时申，服五五二十五。

　　黄昏戌，服四四一十六。

　　夫服气法，须能去气，去气须根据门户出入，鼻为天门，服气魂魄归天门，口为地户，服气魂魄归地户，黄庭经云，百谷之实土地精，五味外美邪魔腥，玉池清水灌灵根，子能修之补命门，从鼻口出入，即为顺气，根据此不辍，下却三尸，舍荣去爱，日渐成功。始近道矣。

　　真人本性幽闲，发言合道，心行无瑕，漱咽灵津，服之百味自足，通三焦，理正气，气自周遍，大通五脏，骨髓坚溢，夫道为万气之主，道者气也，气为精门，能保精气，精气两足，是名真人，人有三丹田，其中各有三神，气漏即精泄，精泄即神伤，精者物之真，长生之根，精全则气全，精泄则气泄，唯精与气，须保全之。

　　凡入气为阴，出气为阳，此二者服日月精华也，外内自安静，安静即神定，神定即气和，气和即元气自至，元气自至，即五脏滋润，五脏滋润，即百脉流通，百脉流通，即津液上应，津液上应，即不思五味，绝饥渴，气化为血，血化为髓，一年易气，二年易血，三年易脉，四年易肉，五年易髓，六年易骨，七年易发，八年易筋，九年易形，为真炼九还，通于仙矣。

　　真理六气诀，嘘属肝，呵属心， 属肺，吹属肾，呼属脾，嘻属三焦，六气各有所理，五脏有疾，皆属于心，心主呵，诸疾皆可愈，初学人但食少淡粥或胡麻，益气生津液，忌吃热食，悖乱正气，凡欲食，先服三五咽气与食作主人，兼每早先服二十颗椒，清酒一杯，冬温夏冷，戒在过度，切忌冲见新产死亡，及食油腻肥鲜臭秽等物。

　　凡服气，静定安坐寂然，瞑目叩齿，闭口鼓腹，令气满口即咽，至九下一息，春夏服冷气，秋冬服暖气，每至五更，两掌掩口，用力呵掌中，津液生，即摩拭面目，令得光泽，时时含枣蜜汤助之，日日减食，朝朝服气，气即易成，昔人谓饥食自然气，渴饮华池浆者，此也。

　　卷第二百

　　神仙服气下

　　服气法，凡欲服气，即正脚卧，先叩齿三十六下，吐去浊恶气，即上下卷肚七下，左右亦如之，各七度，此名炼气，除万病，即闭气令内不出外不入，鼓腹令气满，及微闭三五咽以下为一歇，咽多为佳，每咽皆以意送至下丹田，脐下三寸是，亦名气海，至十歇以上，气渐通，二十歇即腹中大转，如减食大妙，从子至巳，六时为阳气，生气在外，从午至亥，六时为阴气，生气在内，凡吐去浊气，若阳时鼻微微引外气长取之，行下丹田饱闭之令极，口中微微吐之，任根据常息，若阴时，但闭口内咽之以饱，任根据常息，如有他疾，即根据六气调适之，若遇恶阴重雾雷电，只得内咽，不得取外气。

　　凡服气，先导引为佳，每日能咽得三五十咽津液，胜服诸药，凡运气如屋漏注连相续，送至病处，若患时疾瘴气，但能引外气呵去之，立效。

　　凡服气，饮一两合暖水，水是气母，又每食前，饮少暖水，久久耐寒暑，饮多不妨。

　　凡为道者，当净盥漱，勿任情性，节减滋味，不欲劳形疲体，高声叫呼，嗔怒喜乐忧悲，触冒寒暑，乃可返老还童。

　　凡初服气，必须心意坦然，勿疑勿畏，若有畏惧，气即难行，若四体调和，意自欣乐，不羡一切事，即日胜一日，快乐无极，不得思食，若忽思食，必须抑捺，如不在意抑捺，即邪干矣，可用薜荔煮汤，入生姜少许，更煮一两沸服，其饥渴即姜蜜汤亦得，若能自抑捺，终日对嘉馔，亦无所苦。

　　凡服气，但不失时节，丹田当满，纵出人事，亦不可废，行之日久，虽失一时，亦无所觉，若服气成者，终日不服气，气亦自足，至妙不可穷尽，服气得脐下丹田常满，虽叫呼读诵，终日语言，其气力不少衰，但可行步出入少时，令气下大妙，凡服气成欲食，食亦不妨，亦不障气，气还作声，直至脐下，一成以后，兼食行气，皆无窒碍。

　　凡服气，欲得身中百物不食，肠中滓秽既尽，气即易行，能忍心久作，自觉精神有异，四体日胜，肠中既净，即闭目内视，五脏历历分明，知其处所，然后五脏可安，神常自卫，久可别人善恶，视表如里，亦能驱使五脏之神，以治人病，其内息法，用气日久，即得多时，若兼食饮酒浆等，即内息不成，其有宿患，但用意并气注之患处，不过三五日必愈，若四肢有患，亦可想气以攻之，即其病随散，然初攻病时，当利五色脓，亦无足怪也。

　　凡服气面肿者，为饮淡水上冲，气壅不行，所以如此，食中尤忌胡荽芸台邪蒿韭薤菠葱蒜，此物皆木之精，能损脾乱气，大不可食，夫恚怒伤魂，猝哀惊魄，哭泣之事，至人不为，必不得已而为之，可登时于一净处，晏坐安心，用气排恶气尽出，然后根据法服元气使足，又服丹田中气使足。

　　凡肠长者气易固，肠短者难固，如肠中搅转作声，即须右胁着床，以右手枝头，以左手牵脚令屈，直身及直右脚，咽气令人右脚中，出肠中即可，久行气，每下作声，声绕盘屈于肠屈处，作声皆自记得屈处，其声流转，呦呦然小声，即是流通肠中四缘，又有节坎，有二十四坎，久行每气下，即觉在节坎，坎数亦自记得，元气与外气不相杂，若咽生风，须叟即从下泄出，不得停肠中。

　　卷第二百

　　神仙炼丹

　　论曰。谷神论云：含津炼气，吐故纳新，上入泥丸，下注丹田，谓之内丹，阳龙阴虎，木液金精，二气交会，烹炼而成，谓之外丹，修真之士，先成内丹，后炼外药，内外相应，则神仙可致，然丹药之妙，自昔神仙不以语人，故世之所传者亦寡，今掇其传于世者，载于篇云。

　　神仙中品黄龙丹方赤石脂（十两） 黄牛乳汁（三升） 乳香通明者（一斤） 白砂蜜（一斤） 甘草（三两末）白粳米（三斗五升分作五次炊药以熟为度）上六味，将赤石脂为末，以生绢夹袋子贮之，于甘水净盆内，浸半日，以手揉摆在水中，候澄下，刮入纸箱中，控干取五两精细者，入银合内盛之，第一次，于上七日，淘米七升，如炊饭相似，安药在内炊之，饭熟为度，夜中去其合盖，露之星辰下一宿，第二次，于月望日，根据前法炊之，亦去其合盖，夜露月明中一宿，第三次，于二十四日早辰，根据前法炊之，去其合盖，于日中曝之，要取日月星辰之气足，第四次，先将牛乳三升，入大合内，于慢炭火上，逼令如鱼眼沸，下乳香候化，次入前三次炊者赤石脂末，用柳木篦搅令匀，倾于乳钵内细研，复入合，根据前用米七升，安合在内炊之，米熟为度，第五次，以蜜二斤入合内，根据前慢火逼之，如鱼眼沸，即下前药，不住手用柳木篦搅匀，入甘草末三两，同熬令带湿便住，再用米七升，安药合在内炊之，米熟为度，取合于新水盆内浸半日，取出于净处顿，初服时，选天德日欲明时，空心焚香，面东七拜，以好酒调下一匙许，此乃出世延年仙丹，无金石之毒，亦无误生之理，服食之后，乃是四气调和，经络无滞，但许传授度人，不可规利，则其效神速，晋广平中，华岳朱山人，自幼慕道，年六十余游钟山，遇异人授此丹，信而服之，至唐龙纪改元，寓杨州开元观，时已数百岁矣，复授道士周重兴，且曰：此丹服之旬余，自觉脏腑通快，精神清爽，凡风劳气冷一切大病，悉皆除去，若及两料，肠变为筋，可与天地齐久，凡人须先养脾，脾王则肝荣，肝荣则心壮，心壮则肺盛，肺盛则元脏实，元脏实则根本固，是谓深根固蒂长生久视之道也（修合用新洁器可盛一两药银合一只可盛伍斗物银合一只新瓦盆三只可盛一斗物木甑一只盖甑盆一只新净锅灶一副新净乳钵一副银匙一柄银小杓儿一枚细竹小草篱儿一枚柳木篦一枚净木柴一百斤）。

　　起死扶衰，延龄却老。神仙返魂丹方丹砂 雄黄 雌黄（各三两）上三味，先细研雄黄雌黄二味，用竹筒盛，埋北方地中，三日取出，先倾出一半，当心置丹砂（亦研令细），却用倾出一半盖之，又用云母粉（云母粉用绢袋子揉洗出曝干）塞筒子口，埋地内，只露筒口，用炭火于筒口畔围之。缓缓烧三七日，养化成水为度，倾药水盛铜器内，垂井中五日，无井只用深盆，中盛水三四寸，更置大豆半升在内，即安药器于水上，浸五日亦得，然后逐夜于露下露之，才日出收，候药水赤色可丸，即丸如胡麻子大，密收贮，若有人猝死者，安在口中即活，生人服者，终身无病，每月旦日服一丸，若中毒药，其毒自吐出，凡有七名，一曰返魂，二曰再生，三曰追命，四曰固寿，五曰来苏，六曰知命，七曰得道，其功不可具言，此乃钱忠懿王所传。

