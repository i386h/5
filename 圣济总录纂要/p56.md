<!-- { "loadSidebar": true } -->
　　礠石散方　治肾气虚弱气奔两耳作声甚则成聋礠石【煆醋淬七次】　熟干地黄　菖蒲【米泔浸一宿】　牡丹皮　白术【各一两】　白茯苓　人参　芎防　附子牡荆子【炒】　桂心【去麄皮】　大黄【炒】　桑螵蛸【切破炙】当归【各半两】　羊肾【一对切去筋膜炙干】
　　共为散每服一钱温酒调下日三加至二钱不拘时
　　桑螵蛸散方　治肾气虚弱气奔两耳鸣甚则成聋桑螵蛸【炙】　附子　人参　白茯苓　当归　桂心【各半两】　牡丹皮　白术【炒】　熟干地黄【各一两】羊肾【切去筋膜炙干】
　　每服一钱空心食前温酒调下日三加至二钱
　　鹿茸丸方　治肾劳虚后耳常闻钟磬风雨之声补肾鹿茸【去毛酒浸一宿酥炙】　礠石【煆醋淬】　枳实【麸炒各二两】　附子【去皮脐】　山药　肉苁蓉【酒浸切焙】　牡蛎【煆各一两半】五味子　巴防天【各一两】　楮实【炒别捣末三两】
　　共为末入楮实末同罗链蜜和丸如梧桐子大每服二十丸至三十丸空心牛膝酒下
　　塞耳方　治耳内昼夜虚鸣
　　菖蒲　乌头【去皮脐生用一两】
　　为末绵裹半钱塞耳中再易之
　　牛膝煑丸方　治肾虚弱风邪干之上攻于耳常作蝉
　　鸣以至重聴
　　牛膝　海桐皮【二味各半斤捣末用好酒五斤于银石器内熬成膏】　蘹香子【炒】　当归　五加皮　赤箭　赤芍药　桂心【去粗皮】　麻黄【去根节】　地龙【炒】　木香　独活　乳香【研】　防风　骨碎补　麒麟竭　干蝎【炒去土】沉香　天南星【生用各一两】　附子【去皮脐】　乌头【去皮脐】　栋实川芎【各二两】　虎脑骨【四两酥炙】　没药【一两】　麝香【研半两】
　　共研再入前膏内和捣三千杵丸如梧桐子大毎服十丸至十五丸空心温酒或盐汤下
　　耳耵聍
　　论曰耳者肾之候心之寄窍风热抟于经络则耳中津液结聚如麸片之状久则丸结不削或似蚕蛹致气窍不通耵聍为聋
　　猪脂膏方　治耵聍塞耳聋强坚不可挑塞耳
　　生猪脂【一合】　釡下墨【半两研】
　　调和成膏揑如枣核大绵裹塞耳中
　　地龙汁方　治耵矃塞耳聋强坚不可挑灌耳
　　地龙【湿者五七条】
　　取汁数滴入耳中挑即自出
　　聤耳
　　论曰肾气通耳耳者肾之候若其经为风邪所乘毒气蕴结于耳中以至脓汁俱出妨闷疼痛谓之聤耳白敛散方　治聤耳出脓血塞耳
　　白敛　黄连　龙骨　赤石脂　乌贼鱼骨【去甲各一两】
　　为散先以绵拭干用药一钱绵裹塞耳中
　　鲤鱼肠方　治聤耳出脓久不差者
　　鲤鱼肠【一具细切】　醋【三合】
　　合捣布裹枣核大塞耳半食顷痛即有虫出着布即拔之更易新者虫尽为度
　　附子散方　治聤耳耳中痛
　　附子【去皮脐一分】　黄连【半两】
　　为散以少许掺耳中
　　又方　治聤耳塞耳
　　母鼠肝【一具】
　　旋取活鼠乘肝热时以枣核大塞耳中
　　治聤耳方
　　石首鱼脑中枕子
　　为末掺耳中即差
　　百虫入耳
　　论曰百虫入耳其类不一古方或灌以药或导以物皆以意出之也独驴乳牛酪二物最为良法诸虫之入耳灌之即化为水其入腹者则连服数剂取差
　　灌耳牛乳方　治蚰蜒入耳
　　牛乳【一盏】
　　少少灌入耳内即差若入腹者饮一二升当化为黄水出未出再服
　　涂耳百部方　治蚰蜒入耳
　　百部【切焙】
　　为末以一字生油调于耳门上其虫自出
　　胡麻枕耳令出方　治蚰蜒入耳
　　胡麻【半升炒令香】
　　碎研以葛袋盛侧卧枕耳
　　猪肉掩耳方　治蜈蚣入耳
　　猪肉【一两片】
　　炙令香掩耳上立出
　　鲮鲤甲方　治蚁入耳
　　鲮鲤甲【半两烧为灰】
　　以水调滤过滴入耳中即出
　　猪脂枕耳方　治蚁入耳
　　猪脂【一片】　猪肉【一片】
　　将猪脂煮猪肉令香安耳孔边枕睡即出
　　蜀椒醋灌耳方　治百虫入耳
　　蜀椒【半两为末】　醋【半盏】
　　以椒末入醋中少灌入耳内行一二十步即出
　　葱油枕睡方　治百虫入耳
　　油麻【一升炒研令出】　葱白【一茎切炒令香】
　　将葱与油麻拌匀以缾子盛当耳门安侧睡令缾口向耳无令倾虫从耳中出至缾子内即去之
　　又方
　　以火照之即向明出
　　击刀方　治百虫入耳
　　以刀口于耳上相击作声虫即出也
　　治百虫入耳方
　　雄鸡冠血【不拘多少】
　　滴耳内立出
　　治蜈蚣入耳闭气令出方
　　闭气气满即吐复闭取令出或死耳中徐徐以物钩出之若积久不出者取新热猪肉安耳窍上即出
　　治飞蛾入耳法
　　先大吸气仍闭口掩鼻呼出气虫即随气出
　　又方
　　以鸡肉塞耳中立出
　　鼻病门
　　鼻病统论
　　论曰肺为五脏华葢开窍于鼻肺气和则鼻亦和肺气感风冷则为清涕为齆为息肉为不闻香臭肺实热则为疮为痛胆移热于脑则浊涕不已谓之鼻渊惟证候不同故治亦异
　　鼻塞气息不通
　　论曰鼻塞气息不通者以肺感风寒其气抟结不得宣快窒塞既甚而息不能出入也巢氏谓息肉生长致气塞不通盖有未尝生息肉而气息不通者宜析而治之人参汤方　治肺风上攻鼻塞不通
　　人参　白茯苓　陈橘皮【去白】　蜀椒【去目并合口者妙】麻黄【去根节】　黄芩　羌活【各半两】
　　每服三钱水煎食后温服
　　杏仁煎方　治肺伤寒气欬嗽唾痰声重鼻塞补肺杏仁【去皮尖双仁二两研】　枣肉【煑去皮核一升】　白蜜　生姜汁酥【各半升】　饧【一升】
　　同合和于银器中微火煎候熟服一匙头温酒调下食后
　　人参丸方　治肺风上攻鼻塞不通
　　人参　防风　细辛　黄蓍　沙参　甘菊花【炒】木通【各半两】
　　共为末链蜜丸如梧桐子大每服十丸温水下日再
　　木通膏方　治鼻窒塞不通利
　　木香　细辛　当归　川芎　木通　蕤仁【研】白芷【各半两】
　　共细剉内银石器中入羊髓防火煎候白芷色黄膏成去滓澄清凝每用小豆大内鼻中日再以差为度
　　鼻塞不闻香臭
　　论曰鼻有息肉不知香臭者亦有无息肉而不知香臭生息肉不知香臭已例方济此姑论鼻塞不闻香臭葢鼻之窒塞或冷风乘或肺壅热冷热故异其塞则一皆肺臓不和气不宣通也治塞者当审其冷热
　　天门冬丸方　治鼻塞不闻香臭
　　天门冬　白茯苓【各五两】　人参　枳实【炒】　甘草【炙各三两】　槟榔【二两】
　　共为末链和丸如梧桐子大每服二十丸食后浆水下日再暑月以牛乳下
　　通气膏方　治鼻中不利窒塞不通不闻香臭
　　木通当归　川芎　蕤仁　桂心【各半两】　细辛白芷
　　共细剉与羊髓三两同于银石器中微火煎至白芷黄色去滓澄凝毎取小豆大塞鼻中日再
　　芎防散方　治鼻塞不闻香臭
　　芎防　辛夷【各一两】细辛【三分】　木通【半两】
　　每用少许绵裹塞鼻中湿即易
　　蔕散方　治鼻塞不闻香臭
　　蔕　藜芦【各一分】
　　每用一钱绵裹塞鼻中日三易
　　齆鼻
　　论曰鼻和则知香臭夫鼻为肺之窍非能自和也必肺气流通然后鼻为用而香臭可知若心经移热于肺致肺脏不和则其窍亦无以宣达故为齆鼻此乃内经所谓心肺有病则鼻为之不利也
　　黄蓍散方　治齆鼻顺肺气四时服食
　　黄蓍　人参　防风　防己　生干地黄　桔梗【炒】芍药　黄芩　泽防　石南叶　白术【米泔浸一宿炒】桂心【去粗皮】　甘草【炙】　牛膝【酒浸一宿】　赤茯芩紫苑【各三两】
　　共为散每服一钱温酒调下如要丸链蜜丸如梧桐子大毎服三十丸温酒下
　　雄黄丸方　治齆鼻
　　雄黄【一钱】　甘草【炙】　附子【去皮脐】　细辛【各一分】
　　为末用羊胆汁和丸如枣核大以绵裹内鼻中移时出恶物即差
　　细辛散方　治齆鼻不闻香臭宜塞鼻
　　细辛　甘草【炙】　附子【去皮脐】　木通【各一分】
　　为散以羊胆汁和如枣核大塞鼻中
　　治齆鼻法
　　伏面临牀以新汲水淋玉枕上即差
　　治齆鼻吹鼻
　　皂荚【一挺炙去皮子】
　　为散以一字吹入鼻中即差
　　鼻中生息肉
　　论曰鼻者肺之窍鼻和而知香臭风寒客于肺经则鼻气不利使津液壅遏血气结附着鼻间生若赘疣有害于息故名息肉
　　羊肺散方　治鼻中息肉
　　羊肺【一具切去筋膜炙干】　木通【半两】　白术【米泔浸一宿炒黄四两】干姜【半两】　肉苁蓉【酒浸一宿半两】　川芎【半两】
　　为散每服一钱食后米饮调下日二
　　矾石丸　治鼻生息肉
　　矾石【熬令汁枯四两】　木通　细辛【各半两】　丹砂【研一分】
　　共为末麪糊和丸如小豆大每用一丸绵裹内鼻中一日一易取下息肉止
　　胡粉膏方　治鼻中息肉不通鼻
　　胡粉【炒】　白矾【烧令汁尽各等分】
　　为末用青羊脂和成膏以少许涂息肉上
　　鼻渊
　　论曰内经谓胆移热于脑则辛頞鼻渊鼻渊者浊涕下不止也夫脑为髓海皆藏至阴故藏而不泻今胆移邪热上入于脑则阴气不固而藏者泻矣故脑液下至渗于鼻其证浊涕出不已若水之有渊源也治或失时衂蔑瞑目之患
　　防风散方　治脑热鼻渊下浊涕不止
　　防风【一两】　黄芩　人参　甘草【炙】　川芎　天门冬【各一两】
　　为散每服二钱食后沸汤调下日三
　　鸡苏丸方　治脑热肺壅鼻渊多涕
　　鸡苏叶【干者】　麦门冬　桑根白皮　川芎　黄蓍【炙】　甘草【炙各一两】　生干地黄【二两】
　　为末链蜜和丸如桐子大每服二十丸食后临卧人参汤下
　　辛夷膏方　治肺热鼻塞多涕
　　辛夷【一分】　白芷【三钱】　藁本　甘草　当归
　　细剉以清酒二盏羊髓十两银器内微火煎五七沸倾入盒中澄凝每取一豆许内鼻中日夜各一服
　　鼻流清涕
　　论曰五臓化液遇热则干燥遇寒则流行鼻流清涕至于不止以肺脏感寒寒气上达故其液不能收制如此且涕泗洟皆鼻液也以继泣则曰涕以生于肺则曰泗涕甚曰洟此独言涕与宣明论五臓化液肺为涕同意细辛丸内鼻方　治脑冷鼻塞时出清涕
　　细辛　桂心　甘遂【炒】　芎防　附子【各一分】辛夷【半两】　木通【二两】
　　为末链蜜丸如枣大以绵裹内鼻中勿令气泄觉小痛捣生姜汁和撚即愈
　　一方用狗胆和丸
　　芎防膏方　治鼻塞多清涕
　　芎防　呉茱茰【炒汤浸】　蜀椒【去目炒】　细辛　干姜皂荚【去皮子各三分】
　　细剉以醋浸一宿内猪脂于银器石器中煎五七沸去滓顷入盒中澄凝以绵裹少许内鼻中
　　黄连汁方　治鼻塞多年清水出不止灌鼻
　　黄连【去须二两】蒺藜苗【二握】
　　细剉水二升煎至一升取一合灌鼻中不过再灌大即差
　　蒺藜汁方　治鼻塞清水不止灌鼻
　　蒺藜【一握】
