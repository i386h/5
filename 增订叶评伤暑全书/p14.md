<!-- { "loadSidebar": true } -->
　　邹润安曰：观仲景之用栝蒌实，在此汤曰小结胸。正在心下，按之则痛，在栝蒌、薤白白酒汤，曰喘息咳唾，胸背痛短气。而其脉一则曰浮滑，一则曰寸口沉迟，关上小紧数，是皆阴中有阳，且踞于阳位者也。夫胸背痛，较按之方痛则甚，痹则较结为轻。咳唾喘息，是其势为上冲，而居于心下，按之才痛，似反静而不动，此其机总缘气与饮相阻，寒与热相纠，热甚于寒者，其束缚反急而为结，寒甚于热者，其蔽塞自盛而为痹，是故结胸之病伏，胸痹之病散，伏者宜开，散者且行，故一则佐以连夏之逐饮泄热，一则佐以薤酒之滑利通阳。栝蒌实之裹无形攒聚有形，使之滑润而下则同，能使之下，似是治实之方，仅能使之下，不能使其必通，又非纯乎治实之道矣，何以知不能使之必通？盖有停饮，痛甚至不得卧，即当加半夏。若兼胸满胁下逆抢心，则仍加枳、朴、桂枝，倘竟能通，又何必如是哉！是知栝蒌实之治，大旨在火与痰结于阳位，不纯乎虚，亦不纯乎实者，皆能裹之而下，此其擅长矣。

　　卷下　附：霍乱疟痢发斑

　　发斑方

　　消斑青黛饮 治邪热传里，里实表虚，血热不散，热气乘于皮肤而为斑也。

　　黄连（去毛，一钱） 甘草（五分） 石膏（ ，一钱五分） 知母（五分） 柴胡（去芦，五分） 人参（去芦，五分） 犀角（镑，一钱） 青黛（一钱） 山栀（一钱） 生地（一钱）

　　大便实者，去人参，加大黄，多寡酌之。

　　上 咀，水二盅，姜一片，枣二枚，煎之捶法，临服入苦酒一匙调服。

　　寒温暑三病，有发斑证，而暑斑人多忽之，不知其形与寒温同，或大如豆，或细如线痕，或如蚤点，甚亦有羊毛疔者，皆宜前药清之。

　　卷下

　　服药总法

　　伤寒伤暑，温凉诸证，皆邪气欺正气也。用药如对敌，药入则邪渐退，药力尽而邪复炽，必一服周时，即详势诊脉，药对则连进，日夜三五服，以邪退病安为止。此法惟汉张仲景伤寒。隋孙思邈《千金方》中载此。孙云夏月昼五夜三，冬月昼三夜五，必期病退而后止，如御敌者，愈驱逐愈加精锐，期于荡平而后班师，此万全之胜算也。

　　自宋以后不传，故取效寡而活人之功疏，愚以此法屡治人，极有神效。

　　卷下

　　附刻：喻嘉言《瘟疫论》序

　　张凤逵之着《伤暑全书》也，翻古人之成案，妙生心之化裁，可谓善于立言者矣。第疫证引说不明，关系医学非小，虽以东垣之渊通，丹溪之博洽，亦随俗相沿，未有确解，近喻嘉言先生，以通今博古之才，着开天辟地之论，扫叔和之秽，阐仲景之奥，不剿陈言，独标新义，从来迷谬，涣然冰释，至于治法，高出千古，直发前人所未发，谁谓今人不及古人之精乎？故附刊之，而以治案名方，缀于其后，用告业医之士焉。盖天地以生为心，寒热温凉，四气递运，万古不易，人生其间，感触寒暑而病者，皆其起居无时，饮食不节，气虚体弱，自行犯之，非寒暑之过也。然亦不过千百之一二耳！若以寒暑为杀厉之气，触之即病，则人无 类久矣，岂天地生人自然之道哉！至非其时而有其气，谓之不正之气则可，谓之疫气则非也。何也？不正之气，人感之者，有病有不病，未可一概论也。若夫疫气，则不论富贵贫贱，老幼男女，强弱虚实，沿门合境，传染相同，人无得免者，此唯大兵大荒之后则有之，而饥馑之年尤甚，流离满野，道 相望，或趋乡镇，或集郡邑，或聚都城，安置失所，赈济乏术，九重万里，呼吁无门，三五为群，死无虚日，千百一冢，埋藏不深，掩盖不浓，时至春和，地气转动，浮土塌陷，白骨暴露，血水汪洋，死气尸气，浊气秽气，随地气上升，混入苍天清净之气，而天地生物之气，变为杀物之气，无形无影，无声无臭，从口从鼻而入，直犯脏腑，正气闭塞，邪气充斥，顷刻云亡，莫可救药。《说文》云：疫者民皆病也，厉鬼为灾，斯为疫耳！《礼记　月令》云：孟春之月，先王掩骼埋 ，正以是月天气下降，地气上升，诚恐 骼污秽之气，随天地之气升降，溷合为一，有害人物，故掩埋之。此预补造化，天无功也。盖以人在气交之中，如鱼在水，一毫渣滓，混杂不得。设川泽泼灰，池溏入油，鱼鲜有得生者。人受疫气，何以异此！是以自古圣君贤相，参赞化育，燮理阴阳，消弭疫端于平日，捍患御灾，煮粥施药，救济疫害于临时，人无横夭，世跻雍熙，文人解为泽及枯骨，失其旨矣。讵春月当泽及枯骨，而夏秋冬之枯骨，遂不当泽及哉！近有好事之辈，设立坛厂，每于小儿出痘之年，购求夭亡尸骸，虽经埋瘗，亦必刨集如山，架火焚烧，烈焰张炽，腥闻于天，神人掩鼻，毒瓦斯熏蒸，恶味氤氤，流行传染，以致婴孩生出一等怪症，似痘非痘，似疹非疹，似 非 ，一二日间，即涉危笃。虽有良医，莫能措手，共相诧愕，咸谓天生灾异，不知致此之由，频年以来，冤枉赤子，何啻数万？离城二三十里，即无此症，岂非明验与！嗟嗟，异端妖术，惑世诬民，昧者反以为善，聚众哗之，敛财助之，此倡彼和，奔走若狂，揆之先王掩骼埋 之义，不大相乖舛耶？因序疫症而并及之，以望世之学医者，加之意焉。

　　时康熙十四年七月朔渔阳林起龙北海识于补拙斋

　　卷下

　　附刻：喻嘉言《瘟疫论》

　　喻昌曰：圣世御宇，春无愆阳，夏无伏阴，秋无凄风，冬无苦雨，乃至民无夭札，物无疵 ，太和之气，弥满乾坤，安有所谓瘟疫哉？然周礼傩以逐疫，方相氏掌之，则瘟疫之由来，古有之矣。乡人傩，孔子朝服而致其诚敬，盖以装演巨象为傩神，不过仿佛具形，圣人以正气充塞其间，俾疫气潜消，乃位育之实功耳！古人元旦汲清泉以饮芳香之药，上已采兰草以袭芳香之气，重涤秽也。后汉张仲景着《伤寒论》，欲明冬寒春温夏秋暑热之正，自不能并入疫病，以混常法，至理已毕具于脉法中。叔和不为细绎，乃谓重感于寒，变为温疫。又谓春时应暖而复大寒，夏时应大热而反大凉，秋时应凉而反大热，冬时应寒而反大温，此非其时而有其气，是以一岁之中，长幼之病，多相似者，此则时行之气也。又谓冬温之毒，与伤寒大异，冬温复有先后，更相重沓，亦有重轻，治法不同。又谓从春分节以后，至秋分节前，天有暴寒者，皆为时行寒疫也。盖春夏秋为寒疫，冬月为温疫，所以又云三月四月，或有暴寒，其时阳气尚弱，为寒所折，病热犹轻。五月六月，阳气已盛，为寒所折，病热则重。七月八月，阳气已衰，为寒所折，病热亦微。后人奉此而广其义，谓春感清邪在肝，夏感寒邪在心，秋感热邪在肺，冬感温邪在肾，埙篪递奏，举世若狂矣。嗟嗟！疫邪之来，果为寒折，阳气乘其所胜，而直入精神魂魄之脏，人无 类久矣。更有谓疫邪无形象声臭，定时定方可言，是以一岁之中，长幼莫不知病此，至病伤寒者，百无一二。治法非疏里则表不透，非战汗则病不解，愈摹愈远，究竟所指之疫，仍为伤寒、伤温、伤暑热之正病，疏里则下早可知，战汗则失表可知，只足自呈败阙耳！夫四时不正之气，感之者，因而致病，初不名疫也。因病致死，病气尸气混合不正之气，斯为疫矣。以故鸡瘟死鸡，猪瘟死猪，牛马瘟死牛马，推之于人，何独不然？所以饥馑兵凶之际，疫病盛行，大率春夏之交为甚，盖温暑热湿之气，交结互蒸，人在其中，无隙可避，病者当之，魄汗淋漓，一人病气，足充一室，况于连床并塌，沿门合境，共酿之气，益以出户，尸虫载道，腐 燔柴掩席，委壑投崖，种种恶秽，上溷苍天清净之气，下败水土物产之气，人受之者，亲上亲下，病从其类，有必然之势。如世俗所称大头瘟者，头面腮颐肿如瓜壳者是也。

　　所称蛤蟆瘟者，喉痹失音，颈筋胀大者是也。所称瓜瓤瘟者，胸高胁起，呕汁如血者是也。所称疙瘩瘟者，遍身红肿，发块如瘤者是也。所称绞肠瘟者，腹鸣干吐，水泻不通者是也。所称软脚瘟者，便清泄白，足重难移者是也。小儿痘疮尤多，以上疫症不明治法，咸委劫运，良可伤悼。大率瘟疫痘疹，古昔无传，不得圣言折衷，是以堕落叔和坑堑，曾不若俗见摸索病状，反可顾名思义也。昌幸微窥仲景一斑，其平脉篇中云：寸口脉阴阳俱紧者，法当清邪中于上焦，浊邪中于下焦。清邪中上，名曰洁也；浊邪中下，名曰浑也；阴中于邪，必内栗也；表气发虚，里气不守，故使邪中于阴也。阳中于邪，必发热头痛，项强颈挛，腰痛胫酸，所谓阳中雾露之气，故曰清邪中上，浊邪中下，阴气为栗，足膝逆冷，便溺妄出，表气微虚，里气微急，三焦相溷，内外不通，上焦怫郁，脏气相熏，口烂舌断也。

