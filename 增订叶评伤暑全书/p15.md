<!-- { "loadSidebar": true } -->
　　中焦不治，胃气上冲，脾气不转，胃中为浊，荣卫不通，血凝不流。若卫气前通者，小便赤黄，与热相搏，因热作使，游于经络，出入脏腑，热气所过则为痈脓。若荣气前通者，阳气厥微，阴无所使，客气入内，嚏而出之，声咽塞，寒厥相逐，为热所拥，血凝自下，状如豚肝，阴阳俱厥，脾气孤弱，五液注下，下焦不阖，清便下重，令便数难，脐筑湫痛，命将难全。凡二百六十九字，阐发奥理，全非伤寒中所有事，乃论血邪从入之门，变病之总，所谓赤文绿字，开天辟地之宝符，人自不识耳！篇中大意，谓人之鼻气通于天，故阳中雾露之邪者，谓清邪从鼻息而上入于阳，入则发热头痛，项强颈挛，正与俗称大头瘟、蛤蟆瘟之说符也。人之口气通于地，故阴中水土之邪者，为饮食浊味，从口舌而下入于阴，入则其人必先内栗，足膝逆冷，便溺妄出，清便下重，脐筑湫痛，正与俗称绞肠瘟、软脚瘟之说符也。然从口从鼻所入之邪，必先注中焦，以次分布上下，故中焦受邪，因而不治。中焦不治，则胃中为浊，营卫不通，血凝不流，其酿变即现中焦，俗称瓜瓤瘟、疙瘩瘟等症，则又阳毒痈脓，阴毒遍身清紫之类也。此三焦定位之邪也。若三焦邪混为一，内外不通，脏气熏蒸，上焦怫郁，则口烂舌断。卫气前通者，因热作使，游行经络脏腑，则为痈脓。营气前通者，因召客邪，嚏出声 咽塞，热拥不行，则下血如豚肝，然以营卫渐通，故非危候。若上焦之阳，下焦之阴，两不相接，则脾气于中难以独运，斯五液下注，下焦不阖，而命难全矣。伤寒之邪，先行身之背，次行身之前，次行身之侧，繇外廓而入。瘟疫之邪，则直行中道，流布三焦，上焦为清阳，故清邪从之上入；下焦为浊阴，故浊邪从之下入；中焦为阴阳交界，凡清浊之邪，必从此区分。甚者三焦相混，上行极而下，下行极而上，故声 咽塞，口烂舌断者，亦复下血如豚肝，非定中上不及下，中下不及上也。伤寒邪中外廓，故一表即散。疫邪行在中道，故表之不散。伤寒邪入胃府，则腹满便坚，故可攻下。疫在三焦，散漫不收，下之复合，此与治伤寒表里诸法，有何干涉？奈何千年愦愦，试折衷以圣言，从前迷谬，岂不涣然冰释哉！治法未病前，预饮芳香正气药，则邪不能入，此为上也。邪既入，急以逐秽为第一义。上焦如雾，升而逐之，兼以解毒。中焦如沤，疏而逐之，兼以解毒。下焦如渎，决而逐之，兼以解毒。营卫既通，乘势追拔，勿使潜滋，详订诸方，载春温方后，或问春夏秋蒸气成疫，岂冬温独非疫乎？余曰：冬月过温，肾气不藏，感而成病，正与不藏精之春温无异，计此时有春无冬，三气即得交蒸成疫，然遇朔风骤起，则蒸气化乌有矣。是以西北土高地燥，即春夏气难上升，何况冬月之凝冱，东南土地卑湿，为雾露之区，蛇龙之窟，其温热之气，得风以播之，尚有可耐。设旦暮无风，水中之鱼，衣中之虱且为飞扬，况于人乎？蒸气中原杂诸秽，益以病气尸气，无分老少，触之即同一病状矣。此时朔风了不可得，故其气转积转暴，虽有熏风，但能送热，不能解凉，盛世所谓解愠阜财者，在兵荒反有注邪布秽之事矣。叔和以夏应大热而反大寒为疫，讵知大寒正疫气消弥之候乎？故疫邪炽盛，唯北方始能消受，诗恶谮人，思欲投畀有北，以熄其焰，析义精矣。

　　卷下

　　疫证治案

　　靖康二年春，京师大疫，有异人书一方于斋舍，凡因疫发肿者，服之无不效。其方黑豆二合，炒令香熟，甘草二寸炙黄，水二盏，煎减半，时时呷之。

　　泰和二年四月，民多疫 ，初觉憎寒，壮热体重，次传头面肿盛，目不能开，上喘，咽喉不利，舌干口燥，俗云大头伤寒，诸药杂治莫能愈，渐至危笃。东垣曰：身半以上，天之气也。邪热客于心肺之间，上攻头面而为肿耳。

　　须用下项药，共为细末，半用汤调，时时服之，半用蜜丸，噙化服尽良愈，活者甚众。时人皆曰仙方，谓天仙所制也。

　　卷下　疫证治案

　　普济消毒饮

　　黄芩（半两，酒炒） 黄连（五钱，酒炒） 人参（三钱） 陈皮（去白，二钱） 甘草（二钱） 连翘（一钱）

　　黑参（二钱） 僵蚕（七分，白者，炒） 升麻（七分） 柴胡（八分） 桔梗（五分） 板蓝根（一钱） 马勃（一钱） 鼠粘子（一钱，炒）

　　上为末，服如上法，或加防风、川芎、薄荷、归身、细切五钱，水煎，时时稍热服之。如大便燥结，加酒蒸大黄一二钱利之，肿势甚者，砭针刺之。

　　罗谦甫治中书右丞姚公茂。六旬有七，宿有时毒，至元戊辰春，因酒再发，头面耳肿而疼，耳前后肿尤甚，胸中烦闷，咽嗌不利，身半以下皆寒，足胫尤甚。由是以床相接作炕，身半以上卧于床，身半以下卧于炕，饮食减少，精神困倦而体弱。命罗治之，诊得脉浮数，按之弦细，上热下寒明矣。《内经》云：热胜则肿。又曰：春气者病在头。《难经》云：蓄则肿热，砭射之也。盖取其易散故也。遂于肿上，约五十余刺，其血紫黑，如露珠之状，顷时肿痛消散。又于气海中，大艾炷灸百壮，乃助下焦阳虚，退其阴寒，次三里二穴，各灸三七壮，治足 冷，亦引导热气下行故也。遂处一方，名曰既济解毒汤。

　　卷下　疫证治案

　　既济解毒汤

　　黄芩（一钱，酒炒） 黄连（一钱，酒炒） 桔梗（一钱） 甘草（生，五分） 柴胡（五分） 升麻（七分）

　　连翘（一钱） 归身（一钱，酒洗） 大黄（一钱，酒煨）

　　水二盏，煎一盏，徐徐温服。

　　论曰：热者寒之，然病有高下，治有远近，无越其制度。以黄芩、黄连苦寒酒制炒，以为因用，以泻其上热以为君，桔梗、甘草辛甘温上升，佐诸苦药以治其热。柴胡、升麻苦平，味之薄者，阴中之阳，散发上热以为臣。连翘苦辛平，以散结消肿。当归辛温和血止痛，酒煨大黄苦寒，引苦性上行至巅，驱热而下以为使。投剂之后，肿消痛减，大便利再服减大黄，慎言语，节饮食，不旬日良愈。

　　总帅相公，近年七旬，戊午秋南征，过扬州，俘虏万余口，内选美色室女近笄年者四，置于左右。予因曰：总帅领十万众，深入敌境，非细务也，况年高气弱，凡事宜慎。且新虏之人，惊忧气蓄于内，加以饮食不节，多致疾病，近之则邪气相传，其害为大。总帅笑而不答，其副帅时亦在坐，异日召予曰：我自十三岁从征回鹘，此事饱经，汝之言深可信矣。至腊月中班师，值大雪三日，新掠人不耐冻馁，皆为头疼咳嗽，腹痛自利，多致死亡者。逮春正月至汴，随路多以礼物来贺。相公因痛饮数次遂病，脉得沉细而弦，三四动而一止，其证头疼咳嗽，自利腹痛，与新虏人病无异，其脉短涩，其气已衰，病已剧矣，三日而卒。邪气害人，其祸如此。《内经》云：乘年之虚，遇月之空，失时之和，因而感邪，其气至骨。又曰：避邪如避矢石。钱仲阳亦曰：粪履不可近襁褓婴儿，多生天吊惊风，亦由正气尚弱，不能胜邪故也。由是观之，圣贤之言，信不诬矣。

　　成化二十一年，新野疫 大作，死者无虚日，邻人樊滋夫妇，卧床数日矣。余自学来，闻其家人，如杀羊声，不暇去衣巾，急往视之。见数人，用绵被覆其妇，床下致火一盆，令出汗，其妇面赤声哑几绝。余叱曰：急放手，不然死矣。众犹不从，乃强拽去被，其妇跃起，倚壁坐，口不能言。问曰：饮凉水否？颔之。与水一碗，一饮而尽，始能言，又索水，仍与之，饮毕，汗出如洗，明日愈。或问其故曰：彼发热数日，且不饮食，肠中枯涸矣。以火蒸之，速死而已，何得有汗？今因热极，投之以水，所谓水火既济也，得无汗乎！观以火然枯鼎虽赤，而气不升，注之以水，则气自来矣。遇此等证者，不可不知。

　　江篁南治给事中游让溪，嘉靖壬子正月，忽感大头风症，始自颈肿，时师以为外感，而误表之。继以为内伤，而误补之。面发赤，太阳俱肿，头顶如裂，身多汗，寐则谵语，绵延三日，喘咳势急，其亲汪子际，以竹茹橘皮汤，继以川芎茶调散，合白虎汤，去人参服一剂而减，次日用前方，去寒峻药，至晚渐定。目轮发水泡数个，余肿渐消，独耳后及左颊，久而不散。又次日以当归六黄汤为主，加散毒之药，延及两旬，顶巅有块如鸡子大，突起未平，及面颊余肿未消，有时头疼，大便稀溏。时二月中旬，江至诊得左脉浮小而 ，右脉大近快，有勃勃之势，江按脉症，当从火治。以生黄八分，白术、薏苡各一钱半，茯苓、片芩各八分，生甘草三分，煎加童便服，次日脉稍平，然两颊尚赤，早间或觉头痛，盖余火未全杀也。黄 加作一钱二分，薏苡加作二钱，顶块渐消，以后加生 二钱，更饮绿豆汤、童溲，五剂而愈。

　　宿按：阳明邪热，兼少阳相火为病，视其病势在何部？随经处治。当缓弗令重剂，过其病所，阳明为邪，首大肿，少阳为邪，出于耳前后，予每治此症，初用凉膈散，继以消毒饮，无不立愈。

　　嘉靖己未，五六七月间，江南淮北，在处患时行瘟热病，沿门阖境，传染相似，用人参败毒散，倍人参，去前胡、独活，服皆尽效，全无过失。

　　万历十六年，南都大疫，死者甚众。余寓鸡鸣僧舍，主僧患疫，十余日，更数医，皆云禁饮食。虽米饮不容下咽，病者饥甚，哀苦索食。余曰：夺食则愈。虽有是说，此指内伤饮食者言耳！谚云：饿不死伤寒。乃邪热不杀谷，虽不饮食，亦不致死。经云：安谷则生，况病挟内伤不足之症，禁食不与，是虚其虚，安得不死？虽与稀粥，但不使充量，进补中益气汤而愈。若此类者甚众，余未当禁饮食，而活者不少，每见都城诸公，但说风寒二字，不辨有无内伤虚实，一例禁绝饮食，有二十余日，邪气已尽，米饮尚不容入口，而饿死者有限，表而出之，以为习俗之戒。

　　万历戊子己丑年，时疫盛行，凡服人参败毒散发表者，无不全活。江应宿治陈氏子，年十七岁，患疫，大渴大热，头痛如破，泄泻频数，六脉洪大，与三黄石膏汤，日进三服，石膏加至一两，三日而愈。

　　何氏仆患天行时疫，目不识人，狂言妄语，投以地浆，童子小便浸白头颈蚯蚓，捣细，新汲井花水，滤下清汁，任服一二碗，即知人，三日愈。

　　壶仙翁治文学张薇伯，病风热不解，时瘟疫大行，他医诊其脉，两手俱伏，曰：此阳证见阴，不治。欲用阳毒升麻汤升提之，翁曰：此风热之极，火盛则伏，非阴脉也，升之则死矣，卒投连翘凉膈之剂，一服而解。

