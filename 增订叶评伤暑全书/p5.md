<!-- { "loadSidebar": true } -->
　　子午少阴君火。丑未太阴湿上。寅申少阳相火。卯酉阳明燥金。辰戍太阳寒水。巳亥厥阴风木。

　　卷上　五运六气

　　南政北政

　　甲己土运为南政，盖土居中央，君尊南面，行余四运，以臣事之，面北而受令，所以有别也。

　　卷上　五运六气

　　十二支年分运气

　　子午年少阴君火司天，岁气热化之候。

　　司天者，天之气候也。

　　君火者，手少阴心经也。心者君主之官，神明出焉。君火乃主宰阳气之本，余象生土，乃发生万物之源。

　　阳明燥金在泉。

　　在泉者，地之气候也。

　　初之气，厥阴风木用事，子上父下，益辛泻苦。自年前十二月大寒节起，至二月惊蛰终止。

　　天时 寒风切冽，霜雪水冰，蛰虫伏藏。

　　民病 关节禁固，腰腿疼，中外疮疡。

　　二之气，少阴君火用事，火盛金衰，补肺泻心。自二月春分节起，至四月立夏终止。

　　天时 风雨，时寒雨，生羽虫。

　　民病 淋气郁于上而热，令人目赤。

　　三之气，少阳相火用事，君相二火，泻苦益辛。自四月小满节起，至六月小暑终止。

　　天时 大火行，热气生，羽虫不鸣，燕百舌杜宇之类。

　　民病 厥热心痛，寒更作咳喘目赤。

　　四之气，太阴湿土用事，子母相顺，泻肺补肾。自六月大暑节起，至八月白露终止。

　　天时 大雨时行，寒热互作。

　　民病 黄瘟衄血，咽干呕吐痰饮。

　　五之气，阳明燥金用事，心盛肺衰，火怕水复。自八月秋分节起，至十月立冬终止。

　　天时 温气乃至，初冬尤暖，万物向荣。

　　民病 寒热伏邪，于春为疟。

　　六之气，太阳寒水用事，火衰心病，泻咸益苦。自十月小雪节起，至十二月小寒终止。

　　天时 暴寒劲切，火邪恣毒，寒气暴止。

　　民病 生肿，咳嗽，甚则血溢，下连小腹而作寒中。

　　丑未年太阴湿土司天，岁气湿化之候。

　　太阴湿土者，足太阴脾经也。脾属中央戊己土，每季寄王一十八日，合为七十二日，以应一岁，六六三百六十日之成数也。

　　太阳寒水在泉。

　　初之气，厥阴风木用事，主旺客衰，泻酸补甘。自年前十二月大寒节起，至二月惊蛰终止。

　　天时 大风发荣，雨生毛虫。

　　民病 血溢，经络拘强，关节不利，身重筋痛。

　　二之气，少阴君火用事，以下生上，泻甘补咸。自二月春分节起，至四月立夏终止。

　　天时 大火至，疫疠，君命宜行，湿蒸相搏，豪雨时降。

　　民病 瘟疫盛行，远近咸若。

　　三之气，少阳相火用事，土旺克水，补肾泻脾。自四月小满节起，至六月小暑终止。

　　天时 雷雨电雹，地气腾，湿气。

　　民病 身重跗肿，胸腹满，感冒湿气。

　　四之气，太阴湿土用事，甘旺咸衰，补肾益膀胱。自六月大暑节起，至八月白露终止。

　　天时 炎热沸腾，地气升，湿化不流。

　　民病 腠理热，血暴溢，寒疟，心腹胀，浮肿。

　　五之气，阳明燥金用事，土能生金，益肝泻脾。自八月秋分节起，至十月立冬终止。

　　天时 大凉，雾露降。

　　民病 脾胃寒，疟痢甚行。

　　六之气，太阳寒水用事，以上克下，泻脾补肾。自十月小雪节起，至十二月小寒终止。

　　天时 大寒凝冽。

　　民病 关节禁固，腰腿拘痛。

　　寅申年少阳相火司天，岁气火化之候。

　　少阳相火者，三焦浮流之火，火邪则炎上，上克肺金，金受克，肾水失母，则上盛下虚，虚阳上攻，变生诸疾，至伤元气。

　　厥阴风木在泉。

　　初之气，厥阴风木用事，子父相逢，泻苦益辛。自年前十二月大寒节起，至二月惊蛰终止。

　　天时 热气伤人，时气流行。

　　民病 寒热交作，咳逆头痛，血气不调，心腹不快。

　　二之气，少阴君火用事，肺衰心盛，制苦益辛。自二月春分节起，至四月立夏终止。

　　天时 暴风疾雨，温湿相蒸。

　　民病 上热咳逆，胸膈不利，头痛寒热。

　　三之气，少阳相火用事，夏旺火识，补益大肠。自四月小满节起，至六月小暑终止。

　　天时 炎暑亢旱，草萎河输。

　　民病 烦热，赤目喉闭，失血热渴风邪，人多暴死。

　　四之气，太阴湿土用事，火能生土，泻甘补咸。自六月大暑节起，至八月白露终止。

　　天时 风雨时降，炎暑未去。

　　民病 疟痢交作，寒热头疼。

　　五之气，阳明燥金用事，肺金受邪，泻苦补辛。自八月秋分节起，至十月立冬终止。

　　天时 寒热风雨，草木黄落。

　　民病 邪寒风热，君子周密。

　　六之气，太阳寒水用事，心火受克，泻咸补苦。自十月小雪节起，至十二月小寒终止。

　　天时 寒温无时，地气正寒，霜露乃降。

　　民病 感冒寒邪，关节不利，心腹痛。

　　卯酉年阳明燥金司天，岁气燥化之候。

　　阳明燥金者，肺与大肠之气，象庚辛金也。

　　少阴君火在泉。

　　初之气，厥阴风木用事，金木相克，补酸泻辛。自年前十二月大寒节起，至二月惊蛰终止。

　　天时 阴始凝，风始肃，水乃冰，寒雨多，花开迟。

　　民病 寒热浮肿，失血呕吐，小便赤淋。

　　二之气，少阴君火用事，火盛金衰，泻辛益酸。自二月春分节起，至四月立夏终止。

　　天时 臣居君位，大热早行。

　　民病 疫疠流行，人多卒暴。

　　三之气，少阳相火用事，主盛客衰，泻心补肺。自四月小满节起，至六月小暑终止。

　　天时 燥热交合，风雨暴至。

　　民病 寒热头疼，心烦作渴。

　　四之气，太阴湿土用事，以下生上，泻辛益酸。自六月大暑节起，至八月白露终止。

　　天时 早秋寒雨，有伤苗稼。

　　民病 卒暴寒热，风邪伤人，心疼浮肿，疮疡失血。

　　五之气，阳明燥金用事，金盛木衰，泻肺补肝。自八月秋分节起，至十月立冬终止。

　　天时 冬行春令，草木生青，风雨生虫。

　　民病 寒热作痢，气血不和。

　　六之气，太阳寒水用事，客来助主，益苦泻咸。自十月小雪节起，至十二月小寒终止。

　　天时 气候反温，蛰虫出现。

　　民病 疫疠温毒，寒热伏邪。

　　辰戌年太阳寒水司天，岁气寒化之候。

　　太阳寒水者，足膀胱经也，与足少阴肾经合为表里，属北方壬癸水。

　　太阴湿土在泉。

　　初之气，厥阴风木用事，脾胃受邪，泻咸助甘。自年前十二月大寒节起，至二月惊蛰终止。

　　天时 气早暖，草早荣，温风至。

　　民病 瘟疫寒热，头痛呕吐疮疡。

　　二之气，少阴君火用事，心火受邪，泻酸补甘。自二月春分节起，至四月立夏终止。

　　天时 春寒多雨，寒湿无时。

　　民病 气郁中病，浮肿寒热。

　　三之气，少阳相火用事，以上克下，泻咸助苦。自四月小满节起，至六月小暑终止。

　　天时 暴热乍凉，疾风豪雨。

　　民病 寒热吐痢，心烦闷乱，痈疽疮疡。

　　四之气，太阴湿土用事，木旺土衰，泻甘补酸。自六月大暑节起，至八月白露终止。

　　天时 风湿交争，雨生羽虫，暴风疾雨。

　　民病 大热短气，赤白痢泻。

　　五之气，阳明燥金用事，金生水旺，制咸益苦。自八月秋分节起，至十月立冬终止。

　　天时 湿热而行客主令。

　　民病 气虚客热，血热妄行，肺气壅盛。

　　六之气，太阳寒水用事，水盛水衰，泻酸助苦。自十月小雪节起，至十二月小寒终止。

　　天时 凝寒雨雪，地气正，湿令行。

　　民病 病乃凄惨，孕妇多灾，脾受湿，肺旺肝衰。

　　巳亥年厥阴风木司天，岁气风化之候。

　　厥阴风木者，足厥阴肝经也，肝属东方甲乙木，春旺七十二日也。

　　少阳相火在泉。

　　初之气，厥阴风木用事，脾胃受邪，泻酸补甘。自年前十二月大寒节起，至二月惊蛰终止。

　　天时 寒始肃，客行主令，杀气方至。

　　民病 寒居右胁气滞，脾胃虚壅。

　　二之气，少阴君火用事，火旺金衰，泻心补肺。自二月春分节起，至四月立夏终止。

　　天时 寒不去，霜雪冰，杀气施，木草焦，寒雨至。

　　民病 热中，气血不升降。

　　三之气，少阳相火用事，肺经受邪，泻苦益辛。自四月小满节起，至六月小暑终止。

　　天时 风热大作，雨生羽虫。

　　民病 泪出，耳鸣掉眩。

　　四之气，太阴湿土用事，木土相刑，泻酸益甘。自六月大暑节起，至八月白露终止。

　　天时 热气返用，山泽浮云，豪雨溽湿。

　　民病 心受邪，黄胆，面为浮肿。

　　五之气，阳明燥金用事，以金刑木，泻肺益肝。自八月秋分节起，至十月立冬终止。

　　天时 燥湿更朦，沉阴乃布，风雨乃行。

　　民病 寒气及体，肺受风，脾受湿，发为疟。

　　六之气，太阳寒水用事，主助客胜，泻酸补甘。自十月小雪节起，至十二月小寒终止。

　　天时 畏火司令，阳乃化火，蛰虫出现，流水不冰，地气大发，草乃生。

　　民病 瘟疫，心肾相制。

　　按：天上地下，而人居其中，一气布分，三才并立。人与天地，呼吸相通，升降相符，故阴阳寒暑之气，内外合一，若鱼与水然，故运气所感，即人之疾 应之。善摄生者，能调和脏腑，使血气顺轨，天时不能侵，不则逐气而化疫疠，扎瘥不可胜瘳。至于因证而思治，疠不能干，人可以胜天，是在乎司命留意焉。

　　霖按：运气之学，白首难穷，本不必过泥，然此篇言六气而不言五运，且有主气而无客气，何以明胜复亢制之理？设迳执某年某气应患何病，必用何药。则误人非浅，转不若缪希雍之不言为善，兹将客气主运客运录于下，聊备详查，不足知运气之奥也。

　　卷上

　　增订客气客运活法

