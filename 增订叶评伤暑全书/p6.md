<!-- { "loadSidebar": true } -->
　　客气者，乃地之阴阳，正化对化，加临主气，六位之客气也。夫天干起运，地支起气，如子午年少阴君火司天，阳明燥金在泉，气由下而升上，即以在下之阳明起之，阳明燥金，金生水，客之初气为太阳寒水。水生木，二气为厥阴风木。木生火，三气为少阴君火。火生土，四气为太阴湿土。三阴极生一阳为震，即少阳相火，故少阳相火为客之五气。太阴湿土，土生金，阳明燥金为客之六气，余仿此推，故丑未年客之初气，厥阴风木，二气少阴君火，三气太阴湿土，四气少阳相火，五气阳明燥金，六气太阳寒水。寅申年客之初气，少阴君火，二气太阴湿土，三气少阳相火，四气阳明燥金，五气太阳寒水，六气厥阴风木也。卯西年客之初气，太阴湿土，二气少阳相火，三气阳明燥金，四气太阳寒水，五气厥阴风木，六气少阴君火。辰戍年客之初气，少阳相火，二气阳明燥金，三气太阳寒水，四气厥阴风木，五气少阴君火，六气太阴湿土。巳亥年客之初气，阳明燥金，二气太阳寒水，三气厥阴风木，四气少阴君火，五气太阴湿土，六气少阳相火也。主运者，每岁不移之主运也。以木为初运，在年前大寒后交木生火，以火为二运，在春分后交火生土，以土为三运，在芒种后交土生金，以金为四运，在处暑后交金生水，以水为五运，在立冬后交。

　　每运各主七十三日五刻有奇，此岁岁之常也。客运者，十干合化之运也。甲己之年为土运，乙庚之年为金运，丙辛之年为水运，丁壬之年为木运，戊癸之年为火运。此每岁加临之中运，每岁以中运起运。如甲己之年，土运统之，即土为初运，土生金，金为二运，金生水，水为三运，水生木，木为四运，木生火，火为五运。乙庚之年，初金运，二水运，三木运，四火运，五土运。丙辛之年，初水运，二木运，三火运，四土运，五金运。丁壬之年，初木运，二火运，三土运，四金运，五水运，戊癸之年，初火运，二土运，三金运，四水运，五木运。此岁岁变迁之客运也。但乙丁己辛癸属阴干，为五阴年，主不及之运、甲丙戊庚壬属阳干，为五阳年，主太过之运，此阴不及阳太过之例也。

　　所载主气客气主运客运者，皆四时之常，不足候天地之变。沈存中曰：寒暑风雨水旱螟蝗，率皆有法，而人之众疾，亦随气运盛衰，其术多不验何欤？盖胶于定法，而不知所用故也。假令厥阴用事，其气多风，民病湿泄，岂普天之下皆多风？普天之民皆病湿泄耶？至于一邑之间，而 雨有不同者，此气运安在？欲无不谬，不可得也。大凡物理有常即有变，运气所主者常也，异乎所主者皆变也。常则如本气，变则无所不至，而各有所占，故其候有从、逆、淫、郁、胜、复、太过、不及之变。其发皆不同，若厥阴用事多风，而草木荣茂，是之谓从。天气明洁，燥而无风，此之谓逆。太虚埃昏，流水不冰，此之谓淫。大风折木，云物浊扰，此之谓郁。山泽焦枯，草木凋落，此之谓胜。大暑燔燎，螟蝗为灾，此之谓复。山崩地震，埃昏时作，此谓之太过。阴森无时，重云昼昏，此之谓不及。随其所变，疾厉应之，皆视当时当处之候，虽数里之间，但气候不同，而所应全异，岂可胶于一定？熙宁中京师久旱，祈祷备至，连日重阴，人谓必雨，一日骤晴，炎日赫然。予时因事入对，上问雨期，予对曰：雨候已见，期在明日。众以谓频日晦溽，尚且不雨，如此 燥，岂复有望？次日果大雨。是时湿土用事，连日阴者，从气已效，但为厥阴所胜，未能成雨，后日骤晴者，燥金入候，厥阴当折，则太阴得伸，明日运气皆顺，以是知其必雨，此亦当处所占也。若他处候别，所占亦异，其造微之妙，间不容发，推此而求，自臻至理。夫沈氏为以主客皆常，而以当时当处所见者为客，深得轩岐活法。若邵弁占候补遗十五条，尤嫌缘刻，未能尽运气之变也，故不录，其太过、不及、淫、郁、从、逆、胜、复之应，仍当于《内经》中求之。

　　卷中

　　古今名医暑证汇论

　　张机 字仲景，东汉南阳人。举孝廉，官至长沙太守，作《伤寒论》，医方大备。扁鹊仓公，无以加焉，后世称为医圣。

　　孙思邈 唐景兆华原人。幼称圣童，隋文帝召不拜，太宗即位召见，拜谏议大夫，固辞。

　　隐太白山，学道养气，得度世之术，洞晓天文，精究医业，着《千金方》三十卷。

　　朱肱 号无求子，宋吴兴人。深于伤寒，着《活人书》，道君朝诣阙投进，授奉议郎医学博士，其中论暑一二款，见节庵内，不另载。

　　刘完素 字守真，金河间人。少聪敏博学，忽遇异人，以酒饮之大醉，及寤，洞达医术，撰《运气要旨论》、《精要宣明论》、《素问玄机原病式》。然好用凉剂，以降心火益肾水为主，自号通玄处士。

　　张元素 字洁古，金易州人。八岁试童子举，二十七岁试经义进士，犯庙讳下第，乃学医，洞彻其术，其学则李东垣深得之，其论不另载。

　　李杲 字明之，号东垣，元之镇人也。幼好学，博经史，尤乐医药，捐千金从张元素，尽传其业，当时称为医圣，《东垣十书》，多其着述。

　　朱震亨 字彦修，学人尊之曰丹溪先生，元末婺之义乌人也。自幼好学，日记千言。从许文懿公得朱子四传之学。因母病，即慨然曰：士苟精一艺，以推及物之仁，虽不仕于时犹仕也。乃弃举业，一于医致力，褒然称医大成焉。

　　方广 字约之，号古庵，休宁人。读儒之暇，留意医经，为名医，善用丹溪法。

　　王纶 字汝言，号节斋，浙江慈溪人，官至广东布政，因父病精医，着《明医杂着》，发丹溪所未发，世甚尊信之。

　　陶华 字尚文，号节庵，余杭名医。幼读儒书，旁通百氏，着《伤寒琐言》，发仲景所未发，大行于世，正统间被征，引疾归，时论高之。

　　虞抟 字天民，号恒德老人，正德花溪人。着《医学正传》、《医学权舆》、《医学集成》，岐黄之宗匠也。

　　李  字文清，江右南丰人。生儒家，习诗礼之训， 有志于泽物，遂博古今方论，着《医学入门》，虽时业乎，而精详可追花溪。

　　王肯堂 字宇泰，号损庵，金坛人。中万历己丑进士，授翰林检讨，制举义凿 ，传诵海内，尤以歧黄显，所着有《证治准绳》、《证治类方》诸书，大行于世，慧识烛照，精心缕析，力追古人焉。

　　按：自古以方术名世者，多不能遍列，姑即其切于治暑者，录其论并方，因录其姓氏，使后之业岐黄者，诵其书以考其世，奋然有仰止之思焉，安知不与古长桑、伯元诸公，兢驾而驰声乎？

　　卷中　古今名医暑证汇论

　　张仲景　伤寒例第三论、湿第四论、辨太阳病脉第五论

　　伤寒例第三论曰：脉盛身寒得之伤寒，脉虚身热，得之伤暑。

　　霖按：此乃王叔和序例中语，不得拉杂谓是仲景之论，脉盛伤寒是矣，然必盛于左部，脉虚身热伤暑是矣，虚大之脉，必盛于右部，且伤寒未有不发热者此序例言其略例耳，不可泥也。

　　湿 第四论曰：太阳中热者 是也。其人汗出恶寒，身热而渴也。

　　又曰：太阳中 者，发热恶寒，身重而疼痛，其脉弦细芤迟，小便已洒洒然毛耸，手足逆冷，小有劳身即热，口开前板齿燥，若发汗，则恶寒甚，加温针，则发热甚，数下之，则淋甚。

　　按：此证一味凉药清内火，辛以散之，酸以收之，三者为妙。汗下俱不可，若加之温针，则速其毙耳。

　　霖按：仲景治 ，三法鼎峙，前已释明，注言此证一味凉药清内火，辛以散之，酸以收之，三者为妙，恐未尽然。身重而疼痛，其脉弦细芤迟，湿胜也，岂寒凉酸收所能治哉！疏矣。

　　辨太阳病脉第五论曰：伤寒二三日，阳明少阳证不见者，为不传也。

　　霖按：此节正仲景示人以传经之活法也。天有寒暑燥湿风火之六气，人之脏腑有三阳三阴之六气，天之寒热感于人，人即以己身之寒气应之，所谓同气相得也。《灵枢　本藏篇》云：三焦膀胱者，腠理毫毛其应，是太阳寒水主皮毛，为肤表之第一层，故风寒首伤太阳，然亦有不从太阳而竟至于阳明少阳，以及于三阴者，盖三阳三阴所主之部位，何经虚，何经即受邪也。如病形篇云：中于面则下于阳明，中于项则下太阳，中于颊则下少阳，其中于膺背两胁，亦中其经。又曰：中于阴者，常从 臂始是也。至于《素问　热论》，所谓传经之法，一日太阳，二日阳明，三日少阳，四日太阴，五日少阴，六日厥阴者，乃人身之六气，以次相传，此气传非病传。但人身何经何气之虚，其病邪亦即由此而入，所谓邪之所凑，其气必虚也。仲景恐治伤寒者，泥于按日传经，故曰伤寒二三日，阳明少阳证不见者，为不传也。是二日阳明如传，当见身热目疼鼻干不得卧，三日少阳，当见胸胁痛而耳聋，若不见阳明少阳经病证，则不传也，三阴亦然，是传经不可拘执按日，见何经病证，即以何经法治之，至若言足不言手者，省文也。须知阴阳有互根之义，寒邪首伤足太阳，热邪必首伤手太阴，此互根之理，不可移易者也。后世言伤寒按日传经，固属大谬，而谓温暑只在三焦，而不传他经者，亦非果否。则一日太阳，二日阳明传经之说，何以见诸热论乎？夫伤寒有直中三阴者，温热伏气有发于少阴出诸少阳者，暑邪中人，有入心入肝入脾之辨，是皆不可胶柱者也。

　　又曰：太阳病发热而渴，不恶寒者为温病。

　　按：温病无专经，随其所中，以脉辨之，亦有不中太阳，初不头痛恶寒诸证，而庸医认为痰火内伤，祸不旋踵矣。

　　此证不传经，止中一二经，慎之慎之。

　　霖按：温病乃冬至阳生，人身所伏之阳热，被严寒折伏，藏于肌骨之间，至春郁遏之阳热，为外邪逗引，始得发泄。

