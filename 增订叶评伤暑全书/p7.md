<!-- { "loadSidebar": true } -->
　　伏阳既出肌肤，遇春令之气暄热，两热相干，而成温病，即《素问　生气通天论》所谓冬伤于寒，春必病温者是也。其外感之邪轻，故不恶寒，只发热而渴，亦有微恶寒，旋即热渴者，外邪较重也。若口粘苔腻，身痛便溏，有汗不解，脉濡数者，非中风，乃温病挟湿也。温邪内发，其脉多盛于右部，热伤气也。风热之邪外受，先伤手太阴经，风寒之邪，则先伤足太阳经，盖肺主表，膀胱亦主表也。治伤寒之麻黄汤，非泻肺药乎？言太阳病则手太阴亦包括于中，省文也。温热当察三焦论治，其传经见何经证，以何经法治之，伤寒亦然，惟用药寒热之不同耳。或言温热不传经，只重三焦，则热论何以又有一日太阳，二日阳明传经之文？此不待辨亦明矣。谓温病无专经，此越人五十八难指疫证而言，不得拉杂冬日伏气之温热病也。

　　又曰：若发汗已身灼热者，名曰风温。风温为病，脉阴阳俱浮，自汗出，身重多眠睡，鼻息必鼾，语言难出。若被下者，小便不利，直视失溲；若被火者，微发黄色，剧则如惊痫，时螈 ；若火熏之，一逆尚引日，再逆促命期。

　　按：此证皆春温，以内有火热，感以风寒，故一发剧也。眠睡语难，皆火内灼，非风温外甚也。自汗风伤卫，不恶寒，外证轻也。止宜辛凉药内解，微发表则愈。

　　霖按：风温为内蕴伏热，外感风邪，其恶风怯寒，为或有之证，而热渴咳嗽，为必有之证也。发汗已身灼热者，是误以辛温发表，风药多燥，触引伏气，风火相煽，致有自汗、身重、多睡、鼻鼾、语难出诸候，斯皆误汗劫液后之变证，非风温初病固有之证也。若再误下误火，则直视失溲，惊惕螈 ，一逆尚引日，再逆促命期矣。

　　此明初既误表，继又误下误火，酿成不可救药，足征风温为燥热之病，泄热和阴，为斯证一定治法，纵或稍挟表邪，只宜葱、豉、蒡、薄等味，辛凉轻剂，启肾气疏风热是矣，岂可妄施麻桂哉！

　　卷中　古今名医暑证汇论

　　孙思邈　伤寒例论

　　伤寒例论曰：易称天地变化，各正性命，然则变化之迹无方，性命之功难测，故有炎凉寒燠，风雨晦冥，水旱妖灾，虫蝗怪异，四时八节，种种施化不同，七十二候，日月营运各别，终其晷，度得成年，是谓岁功毕矣。天地尚且如此，然在人安可无事？故人生天地之间，命有遭际，时有否泰，吉凶悔吝，苦乐安危，喜怒爱憎，存亡忧畏，关心之虑，日有千条，谋身之道，时生万计，乃度一日，是故天无一岁不寒暑，人无一日不忧喜，故有天行温疫病者，即天地变化之一气也。斯盖造化必然之理，不得无之，故圣人虽有补天之极之德，而不能废之，虽不能废之，而能以道御之。其次有贤人，善于摄生，能知撙节，与时推移，亦得保全。天地有斯瘴疠，还以天地所生之物以防备之，命曰知方，则病无所侵矣。然此病也，俗人谓之横病，多不解治，皆曰日满自差，以此致枉者，天下太半。凡始觉不佳，即须救疗，迄至于病愈，汤食兢进，折其毒势，自然而差，必不可令病气自在，恣意攻人，拱手待命，斯为误矣。

　　按：真人此论，从天人合基处发脉，义理源头上起澜，而议论苍古，浑浑灏灏，真与南华并传，虽论寒哉，而温与暑之秘皆兼之矣。敬录置之座右，以为玄宗之一助，医道待其余耳。

　　卷中　古今名医暑证汇论

　　刘河间　中暑论

　　中暑之证，身热头痛，背寒面垢，自汗烦燥，大渴口干，倦怠而身不痛，或时恶寒，或畏日气，脉虚而弱。无问表里，通宜白虎汤，并感冒发热烦渴，五苓散、桂枝茯苓甘露饮、黄连香薷饮，或双解散，或里热甚，腹满而脉沉可下者，大承气汤下之，或三一承气汤尤妙。半表半里者，小柴胡汤、凉膈散、天水散。

　　按：刘河间论暑证甚详，独明于诸家用药，头头中款，可谓得其解者。但暑证不分表里，一味清内，得寒凉而解，苦酸而收，不必用下，承气汤走马之粪也。却之却之。

　　卷中　古今名医暑证汇论

　　李东垣　暑伤胃气论

　　刺志论云：气虚身热，得之伤暑，热伤气故也。痿论云：有所远行劳倦，逢大热而渴，则阳气内伐，则热舍于肾，肾者水脏也。今水不能胜火，则骨枯而髓虚，足不任身，发为骨痿，故下经曰：骨痿者，生于大热也。此湿热成痿，令人骨乏无力，故治痿独取阳明，时当长夏，湿热大胜，蒸蒸而炽，人感之多，四肢困倦，精神短少，懒于动作，脑气促，肢节沉痛，或气高而喘，身热而烦，心下膨痞，小便黄而少，大便溏而频，或痢出黄糜，或如泔色，或渴或不渴，不思饮食，自汗体重，或汗少者，血先病而气不病也。自时当长夏至此，已采入正款，不敢摆刖，故重出其脉中得洪缓，若湿气相搏，必加以迟，病虽互换少差，其天暑湿令则一也。

　　宜以清燥之剂治之，名曰清暑益气汤主之。

　　清暑益气汤黄 （汗少者减五分） 苍术（泔浸，去皮，各一钱五分） 升麻（一钱） 人参（去芦） 白术 橘皮 神曲（炒） 泽泻（各五分） 甘草 黄柏（酒浸） 当归身 麦门冬（去心） 青皮（去白） 葛根（各三分） 五味（九个）

　　《内经》云：阳气者卫外而为固也，炅则气泄，今暑邪干卫，故身热自汗。以黄 、人参、甘草、补中益气为君，橘皮、当归身、甘辛微温，养胃气，和血脉为臣，苍术、白术、泽泻、渗利除湿，升麻、葛根、苦甘平，善解肌热，又以风胜湿也，湿胜则湿不消而作痞满，故炒曲甘辛，青皮辛温，消食快气，肾恶燥，急食辛以润之，以黄柏苦辛寒，借甘味泻热补水虚者，滋其化源，以五味子、麦门冬、酸甘微寒，救天暑之伤庚金为佐也。

　　上 咀作一服，水二盏，煎至一盏，去粗稍热，食远服。

　　按：东垣意见精密。立方中和，清暑益气汤一剂近世多宗之。然气血虚弱之人，用之最宜，如遇强壮者，不能取效，且助温火，不可不斟酌也。

　　卷中　古今名医暑证汇论

　　朱丹溪　中暑论

　　中暑论曰：暑乃夏月炎暑也，盛热之气着人也，有冒、有伤、有中，三者有轻重之分，虚实之辨，或腹痛水泻者，胃与大肠受之，恶心者，胃口有痰饮也，此二者冒暑也。可用黄连香薷饮、清暑益气汤，盖黄连退暑热，香薷消畜水。或身热头疼，躁乱不宁者，或身如针刺者，此为热伤在肉分也。当以解毒汤、白虎汤加柴胡。如气虚者，加人参，此为伤暑。或咳嗽发寒热，盗汗出不止。脉数者，热在肺经，用清肺汤，柴胡汤、天水散之类，急治则可，迟则不救，盛火乘金也，此为中暑。凡治病须要明白辨别，慎勿混同施治，春秋间亦或有之，切莫执一，随病处方为妙。

　　按：暑病原有轻重，分伤冒中三款是已。但凡感暑而病者，皆从冒火而得，总谓之伤暑，其感火多而热重者，乃为中暑。以内外诸杂证分属五脏，犹为近理，至以五脏分属冒伤中三者，则误矣。其内外诸杂证，即有重轻，均从脏腑而发，若以分属之三证，岂不泥且左矣。名家亦有此误，又何以破后人之迷也？

　　卷中　古今名医暑证汇论

　　辨动得静得

　　丹溪曰：若暑之时，无病之人，或避暑热，纳凉于深堂大厦，凉台冷馆，大扇风车得之者，是静而得之阴证也。其病必头痛恶寒，身形拘急，肢节疼痛而心烦，肌肤大热，无汗，此为阴寒所遏，使周身阳气不得伸越。宜用辛温之剂，以解表散寒，用浓朴、紫苏、干葛、藿香、羌活、苍术之类。若外既受寒，内复伤冰水生冷瓜果之类，前药再加干姜、缩砂、神曲之类，此皆非治暑也，治因暑而致之病也。

　　按：静动而得，分中暑伤暑，此论出自张洁古，后皆因之。天盛暑之时，炎火若炙，无之非是，故古人闻避暑而未闻避寒，深堂广厦，正以避暑，安得入而中之？且房室阴凉，正可护卫阳气，又安得而遏伤之乎？即膏粱深处，必不能无冒暑，应接其伤暑者，亦于动中得之耳。老子曰：人能常清静，天地尽皆归。一静即可祛暑，从何而中也？至于冰水瓜果等寒物，多食自伤脾胃，亦生杂证，谓泻痢杂证，内有此物积聚则可，谓专以此致暑病则不可，若执口得寒物，身犯寒气，同冬时寒病治之，则谬以千里矣！霖按：洁古论暴以动静分阴阳，甚属不经，致启后人訾议，然亦出诸不得已也。何以言之，夫暑字从日，云暑而不云火，其义可思，盖天日之阳热，蒸地气以上腾，人在气交中，感之者为病暑。《素问　五营运大论》，谓暑以蒸之，《礼记　月令》，谓土润溽暑者是也。夏至阴生，人身所伏者阴气，暑在六气，属之君火，在脏属心，在卦属离，且离火中虚，则暑为阳热中含阴象可征，是以仲景治 ，三法鼎峙，洁古犹恐世医不明其义，故设阴暑阳暑之名以辨治。丹溪引伸洁古之意，故曰此非治暑也，治因暑天所致之病也。何等晓畅，初不料遗讥于后世也。

　　夫洁古所谓动而得之为阳暑者，是言藜藿之人，或奔走长途，或戮力田间，暴中天日之热为阳暑，乃动中之动也。

　　所谓静而得之为阴暑者，是言膏粱之人，广厦风车，恣欲无度，致损真阳，阴湿内伏，寒热外袭为阴暑，乃静中之动也。若果清静无为，真气内守，百邪亦不能侵，岂独一暑病哉！

　　卷中　古今名医暑证汇论

　　方古庵　附余暑论

　　论曰：寒则伤形，热则伤气，何以言之？人与天地同一橐龠，夏月天之气浮于地表，则人之气浮于肌表，况被盛暑所伤，肤腠疏豁，气液为汗发泄于外，是表里之气俱虚矣。不善摄生者，暑热伤于外，生冷戕于中，若之何而能运化也？是以水谷停积而为湿热，发为呕吐，为泄泻，甚则吐泻俱作，而挥霍闷乱也。若不即病，湿热怫郁于内，他日为疟为痢之所由矣。今大顺散，非治暑热之药，乃治暑月饮凉过多为病之剂也欤。

　　按：此论精当，但大顺散不可轻用。

　　卷中　古今名医暑证汇论

　　王节斋　附余暑论

　　论曰：夏至日后病热为暑，暑者相火行令也。夏月人感之，自口齿而入，伤心包络之经，其脉虚，或浮大而散，或弦细芤迟，盖热伤气，则气消而脉虚弱，其为证汗烦则喘渴，静则多言，身热而烦，心痛大渴引饮，头疼自汗，倦怠少气，或下血发黄生斑，甚者火热制金，不能平木，搐搦不省人事。治暑之法，清心利小便最好。暑伤气，宜补真气为要。又有恶寒或四肢逆冷，甚者迷闷不省，而为霍乱，吐利痰滞，呕逆腹痛泻痢，此则非暑伤人，乃因暑而自致之病也。以其因暑而得，故亦谓之暑病。然治法不同也。

