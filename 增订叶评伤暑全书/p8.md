<!-- { "loadSidebar": true } -->
　　按：节斋此论，气脉证方俱备，种种精妙，暑月可录一通于座右，古庵、节斋，以世代不宜列此，因原系丹溪附余，姑附之。

　　霖按：节斋此论，似是而非。夫天之六气，风寒暑湿燥火，应地之五行，则木水火土金火，君火以明，相火以位，暑为君火，在卦为离，离中虚，乃明两作之义，故曰暑中多挟湿也。暑先入心，应乎君火，包络主手厥阴相火，其气与心相通，其脉与心相连。心病每治包络者，以心为君主之宫藏，义不受邪也，不得舍君火而言相火，是六气尚不能明，岂可录之座右哉！

　　卷中　古今名医暑证汇论

　　陶节庵　辨张仲景《伤寒论》

　　辨张仲景《伤寒论》曰：伤寒者，乃冬时感寒即病之名。桂枝麻黄二汤，为当时之伤寒设，与过时之温暑者，有何预焉？夫受病之原则同，亦可均谓之伤寒，所发之时既异，治之则不可混也。请略陈之。夫春温夏热，秋凉冬寒者，四时之正气也，以成生长收藏之用，风亦因四时之气而成温凉寒热也。若气候严寒，风亦凛冽，天道和煦，风亦温暖，冬时坎水用事，天令闭藏，水冰地冻，风于寒相因，而成杀厉之气，人触冒之，腠理郁塞，乃有恶风恶寒之证，其余时月，则无此证也。仲景固知伤寒乃冬时杀厉之气所成，非比他病可缓，故其为言，特详于此书，而略于杂病，倘能因名以求其实，则思过半矣。不幸此书传世久远，遗帙颇多。晋太医令王叔和，得散亡之余，诠次流传，其功博矣。惜乎以己论混经，未免穿凿附会。陈无已氏因之顺文注释，并无缺疑正误之言，以致将冬时伤寒之方，通解温暑，遗祸至今而未已也。温暑必别有方，今皆失而无征也。我朝宋景濂学士，尝叹《伤寒论》非全书，得其旨哉，盖伤寒之国中人，必先入表，表者何？即足太阳寒水之经，此经行身之后，自头贯脊，乃有头疼脊强，恶寒之证，在他经则无此证矣。况此经乃一身之纲维，为诸阳之主气，犹四通八达之衢，治之一差，其变有不可胜言者矣，故宜此二汤发散表中寒邪。经曰：辛甘发散为阳者是也。若以此汤通治春温夏热之病，则误之甚矣。

　　按：麻黄桂枝汤，原为冬月伤寒正药，温暑二病，不可混施。节庵力破从来之迷，至于辩仲景书中多遗帙缺误，归罪于王叔和之诠次，陈无已之注释，可谓发前人所未发，但仲景医书，专明伤寒，故详于寒病，略于温暑，原不为温暑设也。

　　卷中　古今名医暑证汇论

　　治伤寒用药大略

　　论曰：四时皆有伤寒，治之不可一概论也。冬时气寒，腠理微密，非辛甘温不可，故以桂枝等汤以治之。然风与寒常相因，寒伤荣，恶寒头痛，脉浮紧而无汗，则用麻黄汤，开发腠理以散邪，得汗即愈。风则伤卫，头痛恶风，脉浮缓而自汗，则用桂枝汤，克塞腠理以散邪，汗止即愈。经云：辛甘发散为阳者是也。若夫荣卫俱伤，又非此二汤所能治也。须大青龙汤，然此汤太峻，又非庸俗所可拟也，予亦有代之者。盖冬时为正伤寒，天气严凝，风寒猛烈，触冒之者，必宜用辛温散之。其非冬时，亦有恶寒头疼之证，皆宜辛凉之剂，通表里和之，则愈矣。若以冬时所用桂枝辛温之药通治之，则杀人多矣。曰辛凉者何？羌活冲和汤是也，兼能代大青龙为至稳，呜呼！一方可代三方危险之药。

　　按：辨寒温暑药甚明，冲和一汤，尤为温凉二证穿杨之剂，百发百中者也。

　　卷中　古今名医暑证汇论

　　伤寒变温热病

　　论曰：《活人书》发于温病曰：阳热未盛，为寒所制，岂有伏寒既已变而为温？尚可言寒，能制其阳热耶？又于热病曰：阳热已盛，寒不能制，亦不当复言其为寒也。盖是春夏阳热已变其伏寒，即非有寒能制其阳热耳，外有寒邪，能折阳气者，乃是时行寒疾，仲景所谓春分以后，秋分节前，天有暴寒，为时行寒疫是也。三月四月，其时阳气尚弱，为寒所折，病热则轻。五月六月，阳气已盛，为寒所折，病热则重。七月八月，阳气已衰，为寒所折，病热亦微。是知时行寒疾，与温热二病所论阳气盛衰时月则同。至于论暴寒之寒，与伏寒已变之寒，自是相违，名不正则言不顺矣。张仲景又云：其病与温及暑病相似，但治有殊耳。要在辨其病源，寒热温三者之殊，则用药之冷热判然矣。

　　按：南阳发变字，大有慧心，至于伏寒之误，南翁亦灼然知其然，而不敢明攻其非，恐起袭闻者议耳。乃亦为非时寒疾，以破其惑，始自东垣设寒疫一款，皆可羽翼《内经》，启蒙万世也。

　　卷中　古今名医暑证汇论

　　温病辨

　　《难经》曰：温病之脉，行在诸经，不知何经之动，随其经之所在而取之。

　　如太阳证头疼恶寒，汗下后过经不愈，诊得尺寸俱浮者，太阳病温也。

　　过时而发，不在表也，已经汗下，亦不在表也。经曰：不恶寒而反渴者温病也。明其热自内达外，无表证明矣。

　　按：伤寒传经，由腑入脏，由阳入阴。温病不传经，止中一二经，或乘某经火，或乘某经虚，被春时寒气所中，自内发外，而作寒热等证，或中腑则腑病，或中脏则脏病，不论日期，始终惟此一二经。《内经》言惟经所动，随经而取，自是明明断案，节庵分经良是，而以过太阳经不传别经，定为温病，此辨别寒温之口诀，所当佩服者。

　　卷中　古今名医暑证汇论

　　辨恶寒

　　论曰：恶寒否乎？曰伤寒自冬月风寒而成，外则有恶寒恶风之证，既名为温，则无此证矣。曰：然则子之言何所据乎？曰：据乎经耳。经曰：太阳病，发热不恶寒而渴者，温病也。不恶寒则病非因外来，渴则明其自内达表。

　　按：冬月伤寒，由于外感而恶寒是矣。曰：温证不恶寒非也。盖温证缘阳气发畅，为春时风寒所迫，虽系内热，亦由外感，故亦有恶寒等证，岂独温即暑病？亦有此证，盖暑属外火伤于脏腑，内外炎炎，故热极战栗而成恶寒，医不知，遂为伤寒，不可不详辨也。

　　卷中　古今名医暑证汇论

　　辨温暑凉寒诸证

　　论曰：伤暑与伤寒俱有热，若误作伤寒治之则不可。盖寒伤形，热伤气，伤寒则外感寒而脉浮紧，伤暑则不恶寒而脉虚，此为异耳。经云：脉盛身寒，得之伤寒，脉虚身热，得之伤暑，治宜小柴胡汤，渴加石膏、知母，或人参白虎汤。天久淫雨，湿令大行，苍术白虎汤。若元气素弱，而伤之重者，清暑益气汤治之。

　　夫伤寒二字，盖冬时天气严寒，以水冰地冻，而成杀厉之气，人触犯之，实时病者为伤寒，乃有恶寒头疼发热之证，故用麻黄、桂枝发散表中寒邪，自然热退身凉，有何变证？如或头疼恶寒，表证皆除，而反见谵语怕热燥渴，大便闭者，以法下之，大便通而热愈，有何怪证？其余春夏秋三时，虽有恶寒身热，头疼亦微即为感冒，非时暴寒之轻，非比冬时气正伤寒为重也。如冬感寒不即病，伏藏于肌肤，至春夏秋时，其伏寒各随时气改变为温为热者，因温暑将发，又受暴寒，故春变为温病，既变之后，不得复言其为寒矣，所以仲景有云：发热不恶寒而渴者，其理可见，温病也，暑病亦然，比之温病，尤加热不恶寒，则病非外来，渴则明其热自内达表，无表证明矣。治温暑大抵不宜发汗，过时而发，不在表也。其伏寒至夏，又感冒寒变为暑病，暑病者，即热病也。取夏火当权而言暑字，缘其温热二证，从冬时伏寒所化，总曰伤寒。所发之时既异，治之不可混也，若言四时俱是正伤寒者非也。此三者，皆用辛凉之剂以解之，若将冬时正伤寒之药通治之，定杀人矣。辛凉羌活冲和汤是也，兼能代大青龙汤治伤寒见风，伤风见寒为至稳，一方可代三方危险之药，如垣夷其神乎哉！世俗皆所未知也。若表解其里证具者，亦以法下之无惑，又伤寒下后，过经不愈者，亦温病也。已经汗下，亦不在表也，随病制宜。凡有辛苦劳役之人，有患头疼恶寒身热，加之骨腿酸疼，微渴自汗，脉虽浮大而无力，此为劳力感寒，用补中益气辛温之剂为良。经云：温能除大热，正此谓也。若当和解者，即以小柴胡加减和之，下证见者，即以本方加大黄微利之，切勿过用猛烈，其害非细。

　　若初病无身热，无头疼，便就怕寒厥冷，腹痛呕吐泄泻，脉来沉迟无力，此为直中寒证，宜温之，而不宜汗下也。疫疠者，皆时行不正之气，老幼传染相同者是也。缘人不近秽气，免伤真气，若近秽气，有伤正气，故病相传染，正如墙壁固，贼人不敢入，正气盛，邪气不敢侵，正气既虚，邪得乘机而入。与前温暑治又不同，表证见者，人参败毒散；半表半里证者，小柴胡；里证具者，大柴胡下之。无以脉诊，以平为期，与其疟痢等证，亦时疫也，照常法例治之。

　　按：此辨伤寒伤暑，最为吃紧，广度慈航，一披卷而了然者，当熟读精思，方得其解，斟酌用之，方得其妙。

　　卷中　古今名医暑证汇论

　　辨风温

　　论曰：风温尺寸俱浮，素伤于风，因而伤热，风与热搏，即为风温。其外证四肢不收，身热自汗，头疼喘息，发渴昏睡，或体重不仁，慎勿发汗，汗之则谵语烦躁，目无精彩，病在少阴厥阴二经，葳蕤汤、人参败毒散、小柴胡汤选用。

　　按：温病外证，四肢不收等恶证，乃温病之极重者，轻则为温，重则为风温，乃病名也。朱南阳曾道及之，若谓素伤于风，因而伤热，风与热搏，即为风温者，非确论也。谓不可发汗，乃调温之诀。

　　霖按：陶氏极力辩论温暑，而于阴阳伏气，懵然不知，且将《难经》所载 厉杂气之温病，（古无瘟字，温即瘟也。）

　　拉杂是瘟温不分，无怪乎执柴葛、解肌、人参、败毒数方，贻误后学也。

　　卷中　古今名医暑证汇论

　　虞花溪　《医学正传》论暑

　　《内经》曰：因于暑，汗烦则喘喝，静则多言。洁古又曰：静而得之为中暑，动而得之为中热，中暑者阴证，中热者阳证。仲景《伤寒论》中一证曰中 ，即暑也。脉虚而微弱，烦渴引饮，体热自汗，此盖得劳役体虚，而暑邪干卫之候，是宜东垣清暑益气汤等补益之剂，治之而愈。一证曰热病，即中热也。脉洪而紧盛，头疼身热，口燥心烦，此盖得之于冬感寒邪，郁积至夏而发，而挟暑而成大热之候，是宜黄连、白虎、解毒等汤清凉之剂，调之而愈。曰中暑者，阴症内伤之为病也。曰中热者，恐亦外感之为病也。曰阴曰阳，岂不于斯而明辨之乎？学人宜再思之。

