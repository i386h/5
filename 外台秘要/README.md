<!-- { "loadSidebar": true } -->


　　外台秘要 唐 王焘

　　重刻《外台秘要方》序

　　程子敬通，醇儒也，而旁通于医。吾于医固未之学，而一接程子指脉说病则目无全人，微言高论叠见层生，闻未闻，解未解。程子之于医几乎！道又见其医人也，虽极贱贫，但一接手则必端问详审，反复精思，未尝有厌怠之色。其疑难者，多至盈时，惟恐少误，无惑而后动其心。行复如是，是其人一第而为宰官，推是道也，用是心也，以往其谋国，以善万里生民之寄，岂可及哉？有唐王刺史《外台秘要》一书，更五代，至宋孙中丞一较正行之，及今而绝。程子不忍图令其流布人间而为余言。余因问程子：如欲知医，何道而能精？曰：必好学。将何学？曰：先读书。读书可以医乎？曰：读书而不能医者，有之矣，决未有不读书而能医者也。呜呼！天下事皆然耳，独医也乎？余因问程子：以子之道，医世之人，当吾世而既日不暇给，及身后而书不尽言，言不尽意，吾惧其不传也。盍得其人而传之，何以书？程子曰：师之求弟，甚于弟之求师，有来学人，吾愿尽所学焉，尔而无如今之来学人，未尝求学，徒以求行也。是道也，非苦心十年不可得。而今之学人，来辄问曰：欲就师，授十日，足乎？一若是其亟也，吾虽欲传，其何从而传？呜呼！天下之学，大抵然耳，独医也乎？古之君子其于道也，其始也，急求人而已，及其求人不可得，则不得不有事于书，以冀其长存天地之间，其于书也，不必自着书，而章隐继绝图存古人之书。古人之书，其赖有心之后人以获行世者，多矣。初不必后人之尽有心、尽好学而能读也，而其书则不忍以不存，以为万有一人焉，有心好学，而一能读是书也，则是一书为遂不虚存也，更百世而当有人焉，出而视今日之敬通程子，亦犹程子之视唐宋王刺史、孙中丞两先生也，则今日之及程子之门而欲以十日尽学其所学人，程子其亦可以谢之而无所负矣。

　　赐进士出身翰林院庶吉士奉命参佐军务钦授山东道监察御史郡人金声撰

　　重刻《外台秘要》序

　　尝谓良医与良相功齐，总之能为民生造命耳。予武夫也，不知相亦不知医，惟是人之有疾，不啻已出，值此沧桑变故之际，民遭兵火，若患热烈之症，予滥任抚绥，尤当视民如伤恨，不能人人而投以清凉之剂。自入新安以来，每问民间疾苦，见程生衍道者业儒而通医，博施济众久矣，更构唐时王刺史《外台秘要》四十卷，详订而剞劂之。盖医之有方，犹兵之有法也。说者曰：功在一隅者小，而功在四海者大。又曰：功在一时者小，而功在千古者大，是程生传流方略意也。若然，则程生志在要功矣，而非也。程生恐匹夫匹妇疾病而无告，又恐良医良相，世代不全，有不能弭病于无病之先，尚可瘳病于有病之后，继宋而镌寿民，因以寿国，大有深心。文王画卦使人知吉凶，孔子作《春秋》使人知君臣，即此意也。程生一士子藉医而行相道，然与予抚民一念默相吻合，又以医而兼将矣，曷可与庸人道也。天下后世能按此而扩充之，又何病民之与有？

　　钦命提督徽宁池太等处地方总兵官都督同知榆林张天禄题

　　《外台秘要》序

　　天下事，久坏于庸人，而庸医均之。所谓庸者，皆不学无术之人也。其遇事也，初不晰其受病之源，并不审其对治之方，而或以姑息养痈，或以卤莽尝试。究之卤莽之为害，什居五；而姑息之为害，什居八。乃始借手以贻后人，曰：吾姑徐徐无动为大耳，不知邪气日深，元气日削，而大命已随之。所谓庸臣误国与庸医误人，其情同，其罪均，而其原皆本于不学，使其学之而穷究古今之病源，细考古今之方略，其病之在标、在本也，其方之宜补、宜泄也，其病之或传、或变也，其方之不执、不拘也，彼夫三年蓄艾，能治之于未病之先，与夫一匕回生，能治之于已病之后，皆是先圣先贤当日殚竭之心思，皆是医国医人当日素具之方略，懦者明理，奈何不亟亟讲求，而以人命为戏耶！此余友敬通氏探析性命之微，雅抱之痛，而以好学不倦之旨，牖人以博施济众之方，先梓《外台秘要》，续补《圣济总录》，寿国寿民，具兹编矣，程子之功顾不伟欤。

　　时

　　崇祯庚辰清和之吉赐进士及第翰林院编修国史讲官邑人吴孔嘉撰

　　自序

　　盖闻上古之世，方不如医，中古之世，医不如方甚矣。医与方之并重也，世降而方愈凌杂，莫不各据一家言，彼此互相是非，间有二三验方，亦惟是父师传之子弟，绝不轻以示人。而其镌行于世者，率皆依样葫芦，时或改头换面以博名高则已矣。余独取《外台秘要》付之剞劂者何？请得而备言之。盖自神农氏深明药性，着《本草经》三卷而未有方也，轩辕氏日与岐伯、雷公剖析病机，着《素问》、《灵枢经》各九卷而未有方也；商周之间如伊芳尹、如和、如缓、如跗，皆以医名而未有方也；越人受长桑君之禁方，所传于世者，《八十一难经》及治虢太子尸厥耳，而其为带下医、小儿医、耳目痹医，俱未悉其所以为方也。仓公受公乘阳庆之禁方，所可晓者莨菪子汤、苦参汤耳，其他火齐汤、下气汤、阳剂刚石、阴剂柔石，亦未悉其所以为方也。若夫刳肠、湔胃无论，其方不传，即令华元化方传至今而亦难乎效其为方也。惟是仲景氏出有《卒病论》以治伤寒，着方一百一十三；有《金匮要略》以治杂病，着方一百一十二医方，实开先焉，盖鼻祖也。又得叔和王氏为之诠次，俾仲景之微旨益以彰明，叔和氏不更立方，即述仲景之方为方者也。皇甫士安之《甲乙经》特重针刺而无方，巢元方之《病源》每病必有源，源必立论而无方。览者，咸以无方致憾。迨唐有孙真人者，初着方三十卷，晚复增三十卷，自珍其方曰《千金》，医方较明备焉，盖大宗也。乃前后乎孙真人者，人则有深师、崔尚书、孙处士、张文仲、孟同州、许仁则、吴升若而人，方则有《广济》、《录验》、《删繁》、《肘后》、《延年》、《短剧》、《必效》若而方，门分派别，编帙从未有综而辑之者，独刺史王焘先生，前居馆阁二十年，采摭群书，汇成方略，上溯炎昊，下及诸家。《伤寒》一遵仲景，发论率冠《病源》，虽置针法不言，而大唐以前之方《千金》则居多焉。卷凡四十，方余六千，盖集医方之大成者。题曰《秘要》，要也。自宋皇 诏谕刊布，后无复锓梓以广其传，岂非沿习时尚而探源证本者之寡其俦哉！夫天下何事不宜师古，文则六经之外必追秦、汉，字则篆 而后必法钟、王，至不然？昔祖讷云：辨释经典，小有异同，不足以伤风教，汤药小小不达，则后人此余亟欲以《外台秘要》公诸海内之深意也。向购写本，讹缺颇多，因复殚力校 。遇有疑义，则旁引类证，录于篇侧，其无文可征者，不敢强释，以俟解人。十载始竣厥工。客阅而谓余曰：奥义之难析也，圆机之莫辨也，浅识可以漫试乎？余曰：用其所信，阙也。又谓：世代之推迁也，风气之殊尚也，陈辙可以适时乎？余曰：不师其法，可也。且谓同病而异方也，同方而异治也，毫厘不几千里乎？余曰：三部微妙，五脏精华，察之在目，合色脉而后定方，求其曲当可也。总之，以方为方，方遂一成而不易；以矩为方，方乃万变而不穷。诚究心于平昔，会其所以立方之意，斟酌于临时症之方，果属热而当寒，何不参之河间？湿而宜燥，何不参之东垣？可汗、可吐而可下，何不参之子和？阴阳乖错，营卫失调，何不参之丹溪？博洽前方，勿执我见，期于实有拯救，不愧前贤济民利物之心，则请以《外台秘要》一书为医家之筌蹄也，亦奚不可？

　　新安后学程衍道敬通父谨识

　　《外台秘要方》序

　　唐银青光禄大夫持节邺郡诸军事兼守刺史上柱国

　　清源县开国伯王焘撰

　　昔者农皇之治天下也，尝百药，立九候，以正阴阳之变诊，以救性命之昏扎，俾厥土宇用能康宁，广矣哉。洎周之王，亦有冢卿，格于医道，掌其政令，聚毒药以供其事焉，岁终稽考而制其食，十全为上，失四下之。我国家率由兹典，动取厥中，置医学，颁良方，亦所以极元气之和也。夫圣人之德，又何以加于此乎？故三代常道，百王不易，又所从来者远矣。自雷、岐、仓、缓之作，彭、扁、华、张之起，迨兹厥后，仁贤间出，岁且数千，方逾万卷，专车之不受，广厦之不容，然而载祀绵远，简编亏替，所详者虽广，所略者或深，讨简则功倍力烦，取舍则论甘忌苦，永言笔削，未暇尸之。

　　余幼多疾病，长好医术，遭逢有道，遂蹑亨衢，七登南宫，两拜东掖，便繁台阁二十余载，久知弘文馆图籍方书等，繇是睹奥升堂，皆探其秘要。以婚姻之故，贬守房陵，量移大宁郡，提携江上，冒犯蒸暑，自南徂北，既僻且陋，染瘴婴 ，十有六七，死生契阔，不可问天，赖有经方仅得存者，神功妙用，固难称述，遂发愤刊削，庶几一隅。凡古方纂得五六十家，新撰者向数千百卷，皆研其总领，核其指归，近代释僧深、崔尚书、孙处士、张文仲、孟同州、许仁则、吴升等十数家，皆有编录，并行于代，美则美矣，而未尽善。何者？各擅风流，递相矛盾，或篇目重杂，或商较繁芜。今并味精英，钤其要妙，俾夜作昼，经之营之，捐众贤之砂砾，掇群才之翠羽，皆出入再三，伏念旬岁，上自炎昊，迄于圣唐，括囊遗阙，稽考隐秘，不愧尽心焉。

　　客有见余此方曰：嘻，博哉！学乃至于此邪？余答之曰：吾所好者寿也，岂进于学哉？至于遁天倍情，悬解先觉，吾常闻之矣。投药治疾，庶几有瘳乎？又谓余曰：禀生受形，咸有定分，药石其如命何？吾甚非之，请论其目。夫喜怒不节，饥饱失常，嗜欲攻中，寒温伤外，如此之患，岂由天乎？夫为人臣，为人子，自家刑国，由近兼远，何谈之容易哉？则圣人不合启金滕，贤者曷为条玉版，斯言之玷，窃为吾子羞之。客曰：唯唯。呜呼！齐梁之间，不明医术者，不得为孝子，鲁、闵之行，宜其用心。若不能精究病源，深探方论，虽百医守疾，众药聚门，适足多疑，而不能一愈之也。主上尊贤重道，养寿祈年，故张、王、李等数先生继入，皆钦风请益，贵而遵之，故鸿宝金匮、青囊绿帙，往往而有，则知日月所照者远，圣人所感者深，至于啬神养和、休老补病者，可得闻见也。余敢采而录之，则古所未有，今并缮缉，而能事毕矣。若乃分天地至数，别阴阳至候，气有余则和其经渠以安之，志不足则补其复溜以养之，溶溶液液，调上调下。吾闻其语矣，未遇其人也。不诬方将，请俟来哲。

