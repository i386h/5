<!-- { "loadSidebar": true } -->
　　又方煮芦根汁，饮一二升。（范汪短剧同一云煮姜汁饮二三升）

　　又疗刀箭疮有血不止方。

　　以小儿矢涂封之，三日即瘥，并不伤人。（出第九卷中）

　　卷第二十九

　　竹木刺不出方一十六首

　　刘涓子竹木刺不出方。

　　鹿角烧灰末，以水和涂之，立出，久者不过一夕。（集验文仲备急肘后范汪古今录验深师同出第三卷中）

　　肘后疗竹木刺不出方。

　　取羊粪燥者烧灰，和脂涂之，刺若未出，重敷之。（删繁集验千金备急深师同一云用干羊粪末）

　　又方嚼白梅涂之。（集验千金同）

　　又方王不留行末服之，并敷上即出。（集验文仲深师千金同）

　　又方捣乌梅水和涂之刺上，立出。（千金用白梅并出第三卷中）

　　深师疗刺不出方。

　　以鹿脑浓敷上，燥复易之，半日即出。（出第二十九卷中）

　　集验疗刺藏在肉中不出方。

　　用牛膝根茎合捣以敷之，即出，纵疮合，其刺犹自出。（肘后备急文仲范汪深师千金同出第九卷中）

　　千金疗刺在人肉中不出方。

　　煮瞿麦汁饮之，日三，立出。

　　又方温小便渍之。

　　又方白茅根烧末，以膏和涂之，亦主诸疮因风致肿。（肘后同）

　　又方蔷薇烧灰，以水服方寸匕，日二度，十日刺出。

　　又方烧凿柄为灰，酒服二方寸匕。

　　又方酸枣核烧末，服之瘥。

　　又方头垢涂之。（并出第二十六卷中）

　　文仲疗竹木刺不出方。

　　刮象牙屑水和涂刺上，立出。（肘后范汪备急深师同出第八卷中）

　　救急疗竹木刺伤方。

　　嚼豉封之立瘥。（千金肘后同出第九卷中）

　　卷第二十九

　　狐尿刺方二首

　　千金翼论，凡诸螳螂之类，盛暑之时，多有孕育，游诸物上，必有精汁，其汁干久则有毒，人手触之，不疑之间，则成其疾，故曰狐尿刺，日夜燥痛，不识眠睡，百方疗不能瘥方但取蒲公英茎叶根断之，取白汁涂令浓一分，即瘥，神验。（出第二十四卷中）

　　肘后疗狐尿棘刺人，肿痛欲死方。

　　以热桑柴灰汁渍之，冷复易，永瘥。（备急崔氏同出第八卷中）

　　卷第二十九

　　狐刺方五首

　　崔氏疗狐刺方。

　　取好豉心以足为限，但觉被刺，即熟嚼豉以敷之，少顷看豉中当见毛，不见，又速嚼豉数敷之，以昼夜勿绝，但以毛尽便愈。

　　又方热捣杏仁细研，煮一两沸，承热以浸刺处，数数易之，大良。（古今录验同）

　　集验疗狐刺方。

　　热鱼汁灌疮中。

　　备急疗狐刺方。

　　以热蜡灌疮中，又烟熏之，令汁出愈，此狐所溺之木，犹如蛇螫也。（肘后短剧文仲同出第八卷中）

　　必效主狐刺痛如乌啄者方。

　　生栝蒌香豉二味等分，捣之为饼，敷患处，干即易之效。（段家方出第六卷中）

　　卷第二十九

　　恶刺方三首

　　千金翼疗恶刺方。

　　五月蔓菁子捣末，和乌牛乳封之，无乌牛，但是牛乳亦得。（本方云人乳亦得出第二十四卷中）

　　古今录验疗恶刺方。

　　取未煮饼油脂，以面和油调，须臾着疮上，即愈。（一云蔓菁根和粉以面和油）

　　又方取曲末和独头蒜捣之，纳疮孔中，虫出即瘥。（出第三十五卷中）

　　卷第二十九

　　灸疮方四首

　　肘后论曰，凡灸不依明堂脉穴，或者恶日神，恶时杀，病患年神人神所犯，天地昏暗，日月灸者方疗柏白皮（三两） 当归（一两） 薤白（一握）

　　上三味切，以猪脂一升煎，三上三下，以薤白黄，绞去滓，以涂疮上，亦疗风水中疮火疮。（出第三卷中）

　　集验疗灸疮痛肿急方。

　　捣灶中黄土末之，以水和煮令热以渍之。（深师千金肘后同）

　　又疗灸疮薤白膏，生肌肉止痛方。

　　薤白 当归（各二两） 白芷（一两） 羊髓（一斤）

　　上四味 咀，以羊髓煎，白芷色黄药成，去滓，以敷疮上，日二。（肘后千金文仲同出第八卷中）

　　千金疗灸疮方。

　　甘草（炙） 当归（各一两） 胡粉（六分一作胡麻） 羊脂（六分）

　　上四味切，以猪脂五合煎之，去滓，以敷疮上。忌海藻菘菜。（出第二十六卷中）

　　卷第二十九

　　灸疮脓不瘥方三首

　　肘后疗灸疮脓不瘥方。

　　白蜜（一两） 乌贼骨（一两末）

　　上二味相和以涂之。（千金同）

　　千金疗灸疮脓坏不瘥方。

　　腊月猪脂（一斤） 薤白（切一升） 胡粉（一两）

　　上三味先煎薤白令黄，去之，绵裹锻石一两更煎，去之，入胡粉令调敷之，日三。

　　又方锻石一两末，细绢筛，以猪脂和相得，微火上煎数沸，先以暖汤洗疮讫，以布裹灰熨疮上三过，便以药贴疮上灸之，又捣薤敷之。（肘后同出第二十六卷中）

　　卷第二十九

　　火烧疮及火油天火疮方三首

　　集验凡被火烧者，初慎勿以冷水冷物并井下泥，火疮得冷，即热气更深转入至骨，烂坏人筋挛缩者，良由此也。

　　又疗猝被火烧，苦剧闷绝不识人方。

　　取新热小便饮一升，及冷水和蜜饮之，口噤不开者，可拗开灌之，其闷瘥，然后疗外乃善。（千金古今录验崔氏短剧同出第八卷中）

　　千金疗火疮方。

　　末熬麻油和栀子仁末涂之，唯浓为佳。已成疮者，筛白 灰粉之，即瘥。（出第二十六卷中）

　　近效疗火油及天火疮，初出似沸子渐渐大如水泡，似火烧疮赤色热翕翕，须臾浸淫渐多急速者是也方。

　　芸薹菜不限多少，捣绞取汁，芒硝大黄生铁衣各等分，捣大黄末相和芒硝等，以芸薹汁调如稀糊，以秃笔点药敷疮上，干即再点，频用极有效，阎师云芸薹冬月煮取汁洗亦可。

　　卷第二十九

　　火灼烂坏方五首

　　刘涓子疗火烧人肉烂坏，麻子膏方。

　　麻子（一合） 柏白皮 山栀子（碎） 白芷 甘草（各一两） 柳白皮（一两）

　　上六味 咀，以猪脂一升煎，三上三下，去滓，以涂疮上日三。（出第五卷中）

　　集验疗火烂疮膏方。

　　柏白皮 生地黄（研各四两） 苦竹叶 甘草（各四两）

　　上四味切，以猪脂一斤煎，三上三下，药成滤去滓，以摩疮上，日再摩。（千金无地黄深师千金刘涓子范汪同出第八卷中）

　　千金堕火灼烂疮方。

　　榆白皮熟嚼封之瘥。

　　又火疮败坏方柏白皮切，腊月猪膏合淹相和，煮四五沸，色变，去滓，涂疮。（范汪同出第二十六卷中）

　　又方柏白皮 生地黄 黄芩 蛇衔 栀子 苦竹叶（各一两）

　　上六味切，以羊髓半升煎之，三上三下，去滓涂疮上瘥。

　　卷第二十九

　　汤火所灼未成疮及已成疮方一十一首

　　肘后疗汤火所灼未成疮者方。

　　取暖灰以水和习习尔以敷之，亦以灰汁洗之。

　　又方黍米 女曲（分等）

　　上二味各异熬，令黑如炭，捣下，以鸡子白和涂之良。

　　又方取菰蒋根洗去土，烧灰，鸡子黄和涂之。

　　又方取柳白皮细切，以猪膏煎以涂之，以柏白皮弥佳，凡此以上三方，皆能止痛，疾仍不成疮也。

　　又方以小便渍洗之。

　　又方以苦酒和雄黄涂之。

　　又若已成疮者方。

　　以白蜜涂疮上取竹幕贴之，日三。（出第七卷中）

　　范汪疗汤火灼疮方。

　　破鸡子取白涂之。（肘后同）

　　又方以豆酱汁涂之。（肘后文仲同并出第九十一卷中）

　　备急疗汤火灼疮方。

　　柳皮烧灰如粉敷之。（肘后同）

　　又方猪膏和米粉涂之，日五六过良，此二方既令不痛，又使速愈，又无瘢痕，已试有效。（肘后同出第八卷中）

　　卷第二十九

　　汤火疮无问大小方四首

　　崔氏疗汤火疮，无问大小，秘要方。

　　取狗毛碎剪烊胶和之，以遍封疮上，一封之后，比至痂落亦不痛。（救急同出第五卷中）

　　文仲疗汤火疮，无问大小，秘要方。

　　新热牛粪涂之良。（崔氏同出第十七卷中）

　　救急疗汤火疮，无问大小，秘要方。

　　取粟熬令焦黑，投水中，搅之良久，滤取汁，重煎如糖，以敷疮上，并灭瘢。（崔氏同）

　　又方取黍米煮粥，和鸡子白敷疮良。（并出第五卷中）

　　卷第二十九

　　汤火烂疮方五首

　　肘后疗汤火烂疮方。

　　取石膏捣末以敷之，立愈。（古今录验同出第三卷中）

　　备急汤火灼烂方。

　　白蔹末涂之，立有效。

　　又方以竹中蠹虫末涂之良。

　　又方锻石末以水和涂之，干即易之。（并出第八卷中）

　　古今录验疗汤火烂方。

　　取商陆根捣末，以粉疮上。（出第四十卷中）

　　卷第二十九

　　汤煎膏火所烧方四首

　　肘后疗为沸汤煎膏所烧，火烂疮方。

　　丹参细切，以羊脂煎成膏，敷疮上。（千金备急文仲集验同）

　　又方熟捣生胡麻如泥，以浓涂疮上。（并出第七卷中）

　　集验被汤火热膏所烧，不问大小，栀子膏方。

　　栀子（三十枚） 白蔹 黄芩（各五两）

　　上三味切，以水五升麻油一升煎，令水气竭，去滓，冷之，以淋疮令溜去火热毒，肌乃得完也，作二日，任用膏涂汤散治之。（千金并翼古今录验短剧同出第八卷中）

　　文仲滚汤煎膏所灼，火焰所烧方。

　　牛粪新者，和以鸡子白涂之，比常用之，亦不作疮，不痛，神效。（出第七卷中）

　　卷第二十九

　　漆疮方二十七首

　　广济疗漆疮方。

　　煮椒汤洗频三五度，又嚼糯米敷上，干即易之，频四五度即瘥。忌热面肉饮酒。（出第五卷中）

　　肘后疗猝得漆疮方。

　　以鸡子黄涂之，干即易之，不过三五度。（文仲同）

　　又方煮柳叶汤，适寒温洗之，柳皮尤妙。（集验必效文仲千金同）

　　又方取生蟹黄涂之。

　　又方煮香薷以渍洗之。（深师古今录验同）

　　又方浓煮鼠查茎叶洗之，亦可捣取汁以涂之。（集验千金同赤瓜木也）

　　又方嚼秫米以涂之。

　　又方以造酒小曲，捣末以粉之，干即以鸡子白和涂之良。

　　又方慎火草若鸡肠草以涂之，漆姑草亦佳。（深师千金翼同）

　　又方以羊乳汁涂之。（千金翼深师同）

　　又咒漆法，畏漆人见漆，便漆着之。

