<!-- { "loadSidebar": true } -->
　　千金论曰，旧说凡受胎三月，逐物变化，禀质未定，故妊娠三月，欲得观犀象猛兽，珠玉宝物欲得见贤人君子，盛德大师，观礼乐钟鼓，俎豆军旅陈设，焚烧名香，口诵诗书古今箴诫，居处简静，割不正不食，席不正不坐，弹琴瑟，调心神，和性情，节嗜欲，庶事清静，生子皆良，长寿忠孝仁义，聪慧无疾，斯盖文王胎教者也。

　　又论曰，儿在胎，日月未满阴阳未备，腑脏骨节皆未成足故自初讫于将产，饮食居处，皆有禁忌。

　　又妊娠食鸡子及干鲤鱼，令子多疮。

　　又妊娠食鸡肉糯米，令子多寸白虫。

　　又妊娠食雀肉并豆酱，令子满面 黯黑子。

　　又妊娠食山羊肉，令子多病。

　　又妊娠食兔犬肉，令子无音声，并缺唇。

　　又妊娠食驴马肉，延月。

　　又妊娠食椹并鸭子，令子倒出，心寒。

　　又妊娠食骡肉，难产。

　　又妊娠食雀肉，饮酒，令子心淫情乱，不畏羞耻。

　　又妊娠勿向非常之地大小便，必半产杀人。

　　又妊娠勿食羊肝，令子多厄。

　　又妊娠勿食鳖，令儿短项。

　　又妊娠食冰浆，绝产。（并出第二卷中）

　　卷第三十三

　　妊娠随月数服药及将息法一十九首

　　千金妊娠一月，名始胚饮食精熟，酸美受御，宜食大麦，无食腥辛，是谓才正。

　　又妊娠一月，足厥阴脉养，不可针灸其经，足厥阴内属于肝，肝主筋及血，一月之时，血行痞涩不为力事，寝必安静，无令恐畏。

　　又妊娠一月，阴阳新合为胎，寒多为痛，热多猝惊，举重腰痛腹满胞急，猝有所下当预安之，宜服乌雌鸡汤方。

　　乌雌鸡一只（治如食法） 茯苓（一两） 吴茱萸（一升） 芍药 白术（各三两） 麦门冬（五合去心） 人参（三两） 阿胶（二两） 甘草（一两炙） 生姜（一两切）

　　上十味切，以水一斗二升，煮鸡，取汁六升，去鸡下药煮，取三升，纳酒三升并胶烊尽取三升去滓，温服一升，日三服。

　　又若曾伤一月胎者，当预服补胎汤方。

　　细辛（一两） 防风（二两） 乌梅（一升） 吴茱萸（五合） 干地黄 白术（各一两） 大麦（五合） 生姜（四两）

　　上八味切，以水七升，煮取二升半，去滓，分温三服，若寒多者，倍细辛茱萸若热多渴者，去细辛茱萸，加栝蒌根二两，若有所思，去大麦加柏子仁三合。忌生菜，芜荑桃李雀肉等物，一方人参一两。

　　又妊娠二月，名始膏无食辛臊，居必静处，男子勿劳，百节皆痛，是谓胎始结。

　　又妊娠二月，足少阳脉养，不可针灸其经，足少阳内属于胆，胆主精，二月之时，儿精成于胞里，当慎护惊动。

　　又妊娠二月，始阴阳踞经，有寒多坏不成，有热即萎，猝中风寒，有所动摇，心满脐下悬急，腰背强痛，猝有所下，乍寒乍热，艾汤主之方。

　　丹参（三两） 当归 人参 麻黄（去节） 艾叶 阿胶（炙各二两） 甘草（一两炙）

　　大枣（十二枚擘） 生姜（一两）

　　上九味切，以酒三升水一斗纳药煮，减半，去滓，纳胶煎，取三升，分温三服。忌海藻菘菜。

　　又若曾伤二月胎者，当预服黄连汤方。

　　黄连 人参（各一两） 吴茱萸（五合） 生地黄（五两） 生姜（三两）

　　上五味切，以醋浆七升，煮取三升，分四服，日三夜一，每十日一作，若颇觉不安，加乌梅一升，加乌梅者，不用浆，直用水耳。忌猪肉冷水芜荑，一方当归半两。

　　又妊娠三月，名始胎当此之时，未有定仪见物而化，欲生男者操弓矢，欲生女者弄珠玑，欲子美好，数视璧玉，欲子贤良，端坐清虚是谓外象而内感者也。

　　又妊娠三月，手心主脉养，不可针灸其经手心主内属于心，无悲哀无思虑惊动。

　　又妊娠三月为定形，有寒大便青，有热小便难，不赤即黄，猝惊恐忧愁嗔恚喜顿仆，动于经脉，腹满绕脐苦痛，腰背痛，猝有所下，雄鸡汤方。

　　雄鸡（一只治如食法） 甘草（炙） 人参 茯苓 阿胶（各二两） 黄芩 白术（各一两）

　　麦门冬（去心五合） 芍药（四两） 大枣（十二枚擘） 生姜（一两切）

　　上十一味切，以水一斗五升，煮鸡，减半，纳药煮，取半，纳清酒三升并胶再煎，取三升，分三服，一日尽之，当温卧。忌海藻菘菜酢物桃李雀肉等。（一方当归芎 二两不用黄芩生姜）

　　又若曾伤三月胎者，当预服茯神汤方。

　　茯神 丹参 龙骨（各一两） 阿胶 当归 甘草（炙） 人参（各二两） 赤小豆（二十一粒） 大枣（十三枚擘）

　　上九味切，酢浆一斗，煮取三升，分四服，七日后服一剂，腰痛者加桑寄生二两。忌海藻菘菜。（深师有薤白二两麻子一升）

　　又妊娠四月，始受水精以成血脉，宜食稻粳羹鱼雁是谓成血气，以通耳目而行经络。

　　又妊娠四月，手少阳脉养，不可针灸其经，手少阳内输三焦，四月之时，儿六腑顺成，当静形体，和心志节饮食。

　　又妊娠四月为离经，有寒心下温，温欲呕，胸膈满，不欲食，有热小便难，数数如淋状，脐下苦急，猝风寒颈项强痛寒热或惊动身躯，腰背腹痛，往来有时，胎上迫胸，心烦不得安，猝有所下，菊花汤方。

　　菊花（如鸡子大一枚） 麦门冬（去心一升） 麻黄（三两去节） 阿胶（三两炙） 甘草（二两炙） 当归（二两） 人参（一两半） 生姜（五两） 半夏（二两洗） 大枣（十二枚擘）

　　上十味，以水八升煮，减半，纳清酒三升并阿胶煎，取三升，分三服，温卧，当汗以粉粉之，护风寒四五日。忌羊肉海藻菘菜饧等。

　　又若曾伤四月胎者，当预服调中汤方。

　　芍药（四两） 甘草（炙） 芎 续断（各一两） 生李根白皮 柴胡 白术（各三两）

　　乌梅（一升） 当归（一两半） 生姜（四两） 浓朴（炙） 枳实（炙各二两）

　　上十二味切，以水一斗，煮取三升，分四服，日三夜一，八日复服一剂，一方半夏二两。忌海藻菘菜桃李雀肉等物。

　　又妊娠五月始受火精，以成其气，卧必晏起，沐浴浣衣，深其居处，浓其衣裳朝吸天光，以避寒殃，其食稻麦其羹牛羊，和以茱萸调以五味，是谓养气，以定五脏。

　　又妊娠五月，足太阴脉养，不可针灸其经，足太阴内输于脾，五月之时儿四肢成，无大饥无甚饱，无食干燥，无自炙热，无大劳倦。

　　又妊娠五月，毛发初生，有热苦头眩心乱呕吐，有寒苦腹满痛小便数，猝有恐怖四肢疼痛，寒热胎动无常处，腹痛闷，顿欲仆，猝有所下，阿胶汤方。（又方旋复花汤）

　　阿胶（四两炙） 人参（一两） 麦门冬（一升去心） 生姜（六两） 吴茱萸 旋复花当归 芍药 甘草（炙） 黄芩（各一两）

　　上十味切，以清酒三升，以水九升，煮减半，纳清酒三升并胶微火煎，取三升半分四服，日三服夜一，先食，再服便愈，不瘥更服。忌海藻菘菜。

　　又若曾伤五月胎者，当预服安中汤方。

　　甘草（炙） 芍药（各三两） 当归 人参 干地黄 芎 （各二两） 五味子（五合）

　　麦门冬（去心一升） 大麻仁（五合） 生姜（六两） 大枣（三十五枚擘） 黄芩（一两）

　　上十二味切，以水七升，清酒五升，煮取三升半，分四服，日三夜一，七日复服一剂。

　　忌菘菜海藻芜荑。

　　又妊娠六月，始受金精，以成筋，身欲微劳，无得静处，出游于野，数观走犬马，食宜鸷鸟猛兽之肉，是谓变腠理纫筋，以养其力，以坚背膂。

　　又妊娠六月，足阳明脉养，不可针灸其经，足阳明内属于胃，主其口目，六月之时，儿口目皆成，调五味，食甘美，无大饱。

　　又妊娠六月，猝有所动不安，寒热往来，腹内胀满，身体肿，惊怖，忽有所下，腹痛如欲产，手足烦疼，麦冬汤方。

　　麦门冬（去心一升） 甘草（炙） 人参（各一两） 干地黄（三两） 黄芩（二两） 阿胶（四两） 生姜（六两） 大枣（十五枚擘）

　　上八味切，以水七升，煮减半，纳清酒二升并胶煎取三升，分三服，每服如人行三四里，中间进糜粥。忌海藻菘菜芜荑。

　　又若曾伤六月胎，当预服柴胡汤方。

　　柴胡（四两） 芍药（一方作紫葳） 白术 甘草（炙各二两） 麦门冬（三两去心） 苁蓉（一两） 芎 （二两） 干地黄（五两） 生姜（六两） 大枣（三十枚擘）

　　上十味切，以水一斗，煮取三升，分四服，日三夜一，中间进糜粥，勿食生冷及坚强之物，七日更服一剂。忌海藻菘菜芜荑桃李雀肉等。（一方有黄芩二两）

　　又妊娠七月，始受木精以成骨，劳身摇肢，无使定止，动作屈伸，以运血气，自此后居处必燥，饮食避寒，常食粳稻，以密腠理，是谓养骨而坚齿。

　　又妊娠七月，手太阴脉养，不可针灸其经，手太阴内属于肺，肺主皮毛，七月之时，儿皮毛已成，无大言，无号哭无薄衣，无洗浴，无寒饮。

　　又妊娠七月，忽惊恐，摇动，腹痛，猝有所下，手足厥冷，脉若伤寒，烦热腹满，短气，常苦颈项腰背强，葱白汤方。

　　葱白（长三四寸十四枚） 半夏（洗） 麦门冬（去心各一升） 生姜（八两） 甘草（炙） 当归黄 （各三两） 阿胶（四两） 人参（一两半） 黄芩（一两） 旋复花（一把）

　　上十一味切，以水八升，煮减半，纳清酒三升并胶煎，取四升，温服一升，日三夜一，温卧当汗出，若不出者，加麻黄二两煮，服如前法，若秋后勿强责汗。忌羊肉饧海藻菘菜等。

　　又若曾伤七月胎者，当预服杏仁汤方杏仁（去双仁皮尖） 甘草（炙） 钟乳（研各二两） 麦门冬（去心） 吴茱萸（各一两）

　　干姜（二两） 五味子 粳米（各五合） 紫菀（一两）

　　上九味切，以水八升，煮取三升半，分四服，日三夜一，中间进食，七日服一剂。忌海藻菘菜。

　　又妊娠八月，始受土精，以成肤革，和心静息，无使气极，是谓密腠理，光泽颜色。

　　又妊娠八月，手阳明脉养，不可针灸其经，手阳明内属于大肠，大肠主九窍，八月之时，儿九窍皆成，无食燥物，无辄失食，无忍大起。

　　又妊娠八月，中风寒有所犯触，身体尽痛，乍寒乍热，胎动不安，常苦头眩痛，绕脐下寒时时小便，白如米汁，或青或黄，或使寒栗腰背苦冷痛，而目视茫茫，芍药汤方。

