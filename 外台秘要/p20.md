<!-- { "loadSidebar": true } -->
　　上三味，捣末，温水食前顿服使尽，则当利，并吐黄水。不瘥更服。（并出第一卷中）

　　《千金》疗黄胆。大黄丸方。

　　大黄（二两） 葶苈（三两）

　　上二味，捣筛为末，蜜和为丸，如梧子大。未食服十丸，日三服，病瘥便止。

　　又大黄丸方大黄（二两） 黄连（三两） 黄芩 黄柏（各一两） 曲衣（五合）

　　上五味，捣筛为末，蜜和丸如梧子大。食前服三丸，日三服，不知可至五丸。忌猪肉、冷水。（并出第十卷中）

　　卷第四

　　急黄方六首

　　《病源》脾胃有热，谷气郁蒸，因为热毒所加，故卒然发黄，心满气喘，命在顷刻，故云急黄也。有得病即身体面目发黄者，有初不知是黄，死后乃身面黄者。其候得病，但发热心战者，是急黄也。（并出第十二卷中）

　　《广济》疗急黄，身如金色。瓜蒂散方。

　　赤小豆（二七枚） 丁香（二七枚） 黍米（二七枚） 瓜蒂（二七枚） 麝香 薰陆香（等分别研） 青布（二方寸烧为灰）

　　上七味，捣筛为散。饮服一钱匕，则下黄水，其黄则定。忌生冷、热面、粘食、陈臭等。（一方止三味，出第一卷中）

　　《必效》疗急黄胆内等黄。大黄汤方。

　　大黄（三两切） 芒硝（二两）

　　上二味，以水二升，生渍大黄一宿，平旦绞汁一升半，纳芒硝搅服，须臾当快利，瘥。

　　（出第一卷中）

　　《延年秘录》疗急黄，心下坚硬，渴欲得水吃，气息喘粗，眼黄，但有一候相当，即须宜服此瓜蒂散，吐则瘥方。

　　瓜蒂（二小合） 赤小豆（二合）

　　上二味，捣筛为散，年大人暖浆水五小合和散一服，满一方寸匕。一炊久，当吐不吐，更服五分匕，水亦减之。若轻病直吹鼻中，两黑豆粒大亦得，当鼻中黄水出即歇，并宜灸心厌骨下一寸，名巨阙，灸五七炷以来，初小作炷，在后渐大，仍不得大如梧子。

　　吐讫及灸了计即渴，仍服麦门冬饮子方。

　　麦门冬（四两去心） 栝蒌（三两） 竹叶（一升） 茯苓（四两） 升麻（二两） 生芦根（一升） 甘草（一两炙）

　　上七味，切，以水七升，煎取二升五合，绞去滓，分温三服。服别相去如人行八九里久，服此饮，渴即止。（出第十卷中）

　　《千金》疗急黄，热气骨蒸，两目赤脉。地黄汁汤方。

　　生地黄汁（八合） 大黄（六分末） 芒硝（一两）

　　上三味合和，一服五合，日二服，以利为度。

　　《近效》疗急黄方取蔓荆子油一盏，顿服之。临时无油，则以蔓荆子捣取汁，水和之吃亦得。候颜色黄，或精神急，则是此病。（韦给事试用之有效）

　　卷第四

　　黄胆方十三首

　　《病源》黄胆之病，此由酒食过度，脏腑不和，水谷相并，积于脾胃，复为风湿所搏，瘀结不散，热气郁蒸，故食已如饥，令身体面目爪甲及小便尽黄，而欲安卧。若身脉多赤、多黑、多青皆见者，必寒热身痛，面色微黄，齿垢黄，爪甲上黄，此黄胆也。疸而渴者，其病难疗；疸而不渴者，其病可疗。发于阴部，其人必呕；发于阳部，其人振寒而发热。（出第十二卷中）

　　仲景《伤寒论》黄瘅。麻黄醇酒汤主之方。

　　麻黄（一大把去节）

　　上一味，美清酒五升，煮取二升半，去滓，顿服尽。古今方云，伤寒热出表发黄胆，宜汗之则愈，冬月用酒，春宜用水煮之良。（《短剧》、《古今录验》、张文仲、《经心录》同）

　　又黄胆。茵陈蒿五苓散主之方。

　　茵陈蒿末（十分） 五苓散（五分）

　　上二味和，先食白饮和方寸匕服之，日三。（《深师》、《范汪》同）

　　又五苓散 利小便，治黄胆方。

　　猪苓（三分去皮） 白术（三分） 茯苓（三分） 泽泻（五分） 桂心（二分）

　　上五味，捣筛，和合。白饮和服一方寸匕，日三。多饮暖水，以助药势，汗出便愈。（《千金》、《深师》、《范汪》同，并出第十四卷中）

　　《肘后》疗黄胆方。

　　烧乱发，服一方寸匕，日三，秘验。酒饮并得。（《备急》、文仲同，出第一卷中）

　　《范汪》疗黄胆散方。

　　取瓠子白瓤及子熬令黄，捣为末，服半钱匕，日一服，十日愈。用瓠子数数有吐者，当先详之。（出第三十四卷中）

　　《集验》疗黄胆百药不瘥者方。

　　驴头一枚煮熟，以姜齑啖之，并随多少饮汁。（《备急》、崔氏、张文仲、《古今录验》同，出第二卷中）

　　《千金》疗黄胆方取生小麦苗捣，绞取汁，饮六七合，昼夜三四饮，三四日便愈。无小麦苗， 麦苗亦得。《范汪》云，用小麦胜也。（《备急》、文仲、《集验》并同，出第十卷中）

　　《千金翼》疗黄胆目黄不除。瓜丁散方。

　　瓜丁细末如大豆许，纳鼻中。令病患深吸取入鼻中，黄汁出。

　　又黄蒸汤方（通按：黄蒸未详）

　　黄蒸（一升） 麦面（一升） 猪屎（一升）

　　上三味，以水五升，渍一宿，煮取三升，绞去滓，顿服一升。覆取汗，必效。（同出第十八卷中）

　　崔氏疗黄胆年六十以上方。

　　茅根（一把） 猪肉（一斤）

　　上二味，合作羹，尽一服愈，当灸脐上下两边各一寸半一百壮，手鱼际白肉侧各一，灸随年壮。（《备急》、《范汪》同）

　　又疗黄胆方苦葫芦瓤如大枣许上一物，以童子小便二合浸之，三两食顷。取两酸枣许汁，分纳两鼻孔中，余节候与上方同。比来常用，乃胜瓜蒂散。

　　《近效》疗黄胆。瓜蒂散方。

　　瓜蒂（二七枚） 赤小豆（七枚） 生秫米（二七枚） 丁香（二七枚）

　　上四味，捣筛，重者取如大豆二枚，各着一枚鼻孔中，痛缩鼻，须臾，鼻中沥清黄水，或从口中出升余则愈。病轻者如一小豆则可，一与不尽，间日复频用，效，李皓用之立验，俗人或使人以竹筒极力吹鼻中无不死者，慎之。

　　又疗男子女人黄胆病，医疗不愈，身目悉黄，食饮不消，胃中胀热生黄衣，在胃中有干屎使病尔方。

　　以成煎猪脂一小升，温热顿尽服之，日三，燥屎下去乃愈。（《备急》、崔氏同）

　　卷第四

　　黄胆遍身方一十一首

　　《广济》疗黄胆，遍身面悉黄，小便如浓栀子汁。茵陈丸方。

　　茵陈（四两） 黄芩（三两） 枳实（二两炙） 大黄（三两）

　　上四味，捣筛，蜜丸。空腹以米饮服如梧子二十丸，日二服，渐加至二十五丸，微利为度。忌热面、蒜、荞麦、粘食、陈臭物。（一方有升麻三两，出第一卷中）

　　《肘后》疗黄胆者，一身面目悉黄如橘柚，暴得热，外以冷迫之，热因留胃中，生黄衣，热熏上所致方。

　　猪脂（一升）

　　上一味，成煎者，温令热。尽服之，日三。燥屎当下，下则稍愈便止。（与前《近效方》同，《备急》、崔氏同，出第三卷中）

　　《短剧》疗黄胆身目皆黄，皮肤曲尘出。三物茵陈蒿汤方。

　　茵陈蒿（一把） 栀子（二十四枚） 石膏（一斤） 《千金方》加大黄（三两）

　　上三味，以水八升，煮取二升半，去滓，以猛火烧石膏，令正赤，投汤中沸定取清汁，适寒温。服一升。自覆令汗出周身遍，以温粉粉之，则愈。若不汗，更服一升，汗出乃愈也。（《深师》、《古今录验》、《千金翼》同，出第四卷中）

　　《集验》疗黄胆身体面目皆黄。大黄散方。

　　大黄（四两） 黄连（四两） 黄芩（四两）

　　上三味，捣筛为散，先食服方寸匕，日三服。亦可为丸服。（《备急》、文仲、《千金》同，出第二卷中）

　　《删繁》疗黄胆者通身并黄。茵陈汤方。

　　茵陈（四两） 柴胡（四两） 升麻（三两） 龙胆草（二两） 黄芩 大黄（各三两）

　　上六味，切，以水九升，煮取三升，分三服。若身体羸，去大黄，加栀子仁五六两，生地黄切一升。（《古今录验》、《千金》同，出第十卷中）

　　《千金翼》论曰：凡遇天行热病，多必内瘀着黄，但用瓜丁散纳鼻中，令黄汁出乃愈，即于后不复，恐病黄矣，常须用心警候病患四肢身面微似有黄气，则须用瓜丁散，不得令散漫失候，必大危矣。特忌酒、面，犯者死。

　　又凡人无故，忽然振寒便发黄，皮肤黄曲尘出，小便赤少，大便时闭，气力无异，食饮不妨，已服诸汤，余热不除，久黄者。苦参散方。

　　苦参（一两） 黄连（一两） 葶苈子（熬） 瓜蒂 黄芩 黄柏 大黄（各一两）

　　上七味，捣为散，饮服方寸匕，当大吐者，日一服，不吐日二，亦得下。服药五日，知可消息，不知更服。忌猪肉、冷水。（《古今录验》、《千金》、《短剧》同，出第十八卷中）

　　崔氏疗黄胆，身体面目尽黄。茵陈汤。太医校尉史脱方。

　　茵陈蒿（三两） 黄连（二两） 黄芩（三两） 栀子（十四枚） 大黄（一两） 甘草（一两炙）人参（一两）

　　上七味，切，以水一斗，煮取三升，分三服。（《千金》同，出第一卷中）

　　《延年秘录》栀子汤 疗遍身黄如橘，心肋满急方。

　　栀子仁（四两） 黄芩（三两） 柴胡（四两） 升麻（三两） 龙胆草（三两） 大黄（三两）

　　栝蒌（三两） 芒硝（二两）

　　上八味，切，以水九升，煮取二升八合，去滓，分温三服，相去四五里进一服。（出第十卷中）

　　《必效》黄胆身眼皆如金色，但诸黄皆主之方。

　　取东引桃根细切如箸，若钗股以下者一握。取时勿令见风，及妇人并鸡犬等见之。以水一大升，煎取搦一小升，适寒温，空腹顿服。服后三五日，其黄离离如薄云散，唯眼最后瘥，百日方平复，身黄散后，可时时饮一盏清酒，则眼中易散，不则散迟。忌食面、猪、鱼等肉。此方是徐之才家秘方，其侄珍惠说，密用。（出第一卷中）

　　《近效》疗发黄，身面眼悉黄如金色，小便浓如煮黄柏汁者，众医不能疗。良验茵陈汤方。

　　茵陈（四两） 黄芩（二两） 栀子（三两） 升麻（三两） 大黄（三两） 龙胆草（二两） 枳实（二两炙） 柴胡（四两）

　　上八味，切，以水八升，煮取二升七合，分温三服。若身绝羸，加生地黄一升，栀子加至七两，去大黄；如气力不羸，依前着大黄取验。忌如法。不瘥更作，以瘥为限，不过三四剂瘥，隔三五日一剂。（《经心录》同，李皓处得此方，神良）

　　卷第四

　　黄方三首

