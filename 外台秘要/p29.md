<!-- { "loadSidebar": true } -->
　　病源霍乱而转筋者，由冷气入于筋故也。足之三阴三阳之筋，起于足指，手之三阴三阳之筋，起于手指，并循络于身，夫霍乱大吐下之后，阴阳俱虚，血气虚极，则手足逆冷而营卫不理，冷搏于筋，则筋为之转，冷入于足之三阴三阳则脚筋转，入于手之三阴三阳，则手筋转，随冷所入之筋，筋则转，转者由邪冷之气击动其筋而移转也，又转筋者由营卫气虚，风冷搏于筋故也，手足之三阴三阳之筋，皆起于手足指，而并络于身，若血气不足，阴阳虚者，风冷邪气中其筋，随邪所中之筋，筋则转，转者谓其转动也，经云：足太阳下血气皆少，则喜转筋，若踵下痛者，是血气少则阳虚，虚而风冷乘之故也，诊其左手关上，肝脉也，沉为阴，阴实者肝实也，苦肉动转筋，左手尺中名神门以后脉足少阴经也，浮为阳，阳虚者病苦转筋，其汤熨针石，别有正方补养宣导，今附于后，养生方导引法云，偃卧展两胫两手外踵者相向，令鼻纳气自极七息，除两膝寒胫骨疼转筋，又云，覆卧旁视立两踵伸腰，鼻纳气去转筋，又云，张胫两足指，号五息止，令人不转筋，极自用力张，脚痛挽两足指，号言宽大，去筋节急挛 痛，久行身开张，又云，覆卧旁视立两踵伸腰，以鼻内气自极七息，除脚中弦痛转筋酸疼，一本云疗脚弱。（出第二十二卷中）

　　广济疗霍乱吐痢转筋欲入腹，高良姜汤方。

　　高良姜（四两） 桂心（四两）

　　上二味切，以水七升，煮取二升，去滓，分三服，如人行四五里，一服。忌生冷生葱。

　　又疗霍乱转筋不止，茱萸汤方。

　　吴茱萸（一升） 甘草（二两炙） 干姜（二两炮） 蓼子（一把） 乱发（一两烧） 桂心（二两）

　　上六味切，以水七升，煮取二升三合，绞去滓，分温三服，服别相去如人行六七里。忌生葱海藻菘菜生冷粘腻等。

　　又疗转筋方。

　　取故绵，多取酽醋，甑中蒸及热，用裹病患脚，冷更易勿停，瘥止。（千金同并出第四卷中）

　　肘后疗两臂脚及胸胁转筋者方。

　　取盐一升半，水一斗，煮令热，灼灼尔渍手足，在胸胁者汤洗之，转筋入腹中，到担病人，令头在下腹中平乃止，若剧者引阴，阴缩必死，犹在到担之可异活耳。

　　又方煮苦酒三沸，浸毡裹转筋上，合少粉尤佳，又以绵缠膝下至足。（崔氏集验备急同）

　　又若转筋入腹中转者方取鸡屎白一方寸匕，水六合，煮三沸，温顿服，勿令病者知。（仲景经心录备急集验必效同）

　　又若霍乱注痢不止，而转筋入腹欲死者方生姜三两捣破，以酒一升，煮三四沸，顿服之。（肘后短剧备急同出第二卷中）

　　删繁疗舌强筋缩，牵阴股，引胸腹，胀痛霍乱，黄龙藤汤方。

　　黄龙藤切一升（此樟木上藤也，断以吹气从中贯度者好也上一物，以水四升，煮取八合为一服，一剂不止，更至一剂，良验，或宿食不消霍乱或干霍乱，或吐痢不止，或不吐痢，并悉疗之。（出第三卷中）

　　千金霍乱转筋入腹，不可奈何方。

　　极咸作盐汤于糟中暖渍方，则瘥。（短剧集验同）

　　又方以醋煮青布 脚膝，冷复易之。（备急文仲崔氏短剧集验救急同）

　　又方蓼一把，去两头，以水二升，煮取一升，顿服。（一方云梨叶文仲短剧备急同并出第二十卷中）

　　救急霍乱脚转筋绝四肢已冷强，气绝，心上微暖者，犹可救之方。

　　取朱砂二两熟研，蜡三两和之为丸，待冷着火笼中，如熏衣被，浓覆勿令烟泄，兼床下着火，令腹微暖，彻良久当汗，则渐气通便活。忌生血物。（出第一卷中）

　　必效主霍乱脚转筋及入腹方。

　　以手拗所患脚大拇指，灸当脚心下急筋上七壮。

　　又方木瓜子根皮合煮汤，服之。（并出第三卷中）

　　卷第六

　　霍乱杂灸法二十六首

　　肘后疗霍乱先腹痛者法。

　　灸脐上十四壮，名太仓，在心厌下四寸，更度之。（千金备急崔氏古今录验并同通按铜人经中管一名太仓在脐上四寸胃募也）

　　又疗先洞下者法。

　　灸脐边二寸，男左女右十四壮，甚者至三十四十壮，名大肠募也。（千金备急崔氏古今录验同）

　　又疗转筋者法。

　　灸脚心下名涌泉。

　　又灸当足大拇指聚筋上六七壮，神验。

　　又灸足大指下约中一壮。（千金及翼同）

　　又疗转筋入腹痛者法。

　　令四人捉手足，灸脐左二寸十四壮。

　　又灸股中大筋上去阴一寸。

　　又疗苦 方法。

　　灸手腕第一约理中七壮，名心主，当中指。

　　又疗下痢不止者法。

　　灸足大指本节内侧一寸白肉际，左右七壮，名大都。（千金同通按铜人经大都二穴在足大指本节后陷中）

　　又疗吐且下痢者法。

　　灸两乳边连黑外，近腋白肉际，各七壮，可至二七壮。

　　又疗苦烦闷急满法。

　　灸心厌下三寸七壮，名胃管。（文仲同）

　　又法以盐纳脐中，灸上二七壮。（文仲千金翼同）

　　又疗苦绕脐痛急者法。

　　灸脐下三寸三七壮，名关元良。（文仲同）

　　又疗先吐者方。

　　灸心下一寸十四壮，又并疗下痢不止，上气，灸五十壮，名巨阙，正心厌尖头下一寸是也。（千金翼文仲崔氏备急同通按铜人经巨阙在鸠尾下一寸心之募也）

　　又疗霍乱神秘起死灸法。

　　以物横度病患口中，屈之从心鸠尾度以下灸度下头五壮，横度左右，复灸五壮，此三处并当先灸中央毕，更横度左右也，又灸脊上以物围令正当心厌，又夹脊右上一寸各七壮，是腹背各灸三处。（崔氏文仲同）

　　又华佗疗霍乱已死，上屋唤魂者，又以诸疗皆至，而犹不瘥者法。

　　捧病患覆卧之，伸臂对以绳度两肘尖头，依绳下夹背脊大骨空中，去脊各一寸，灸之百壮，无不活者，所谓灸肘椎空，囊归，已试数百人，皆灸毕即起坐，佗以此术传其子孙，世世皆秘之不传。（千金崔氏备急同并出第一卷中）

　　千金凡得霍乱，灸之或时虽未立瘥，终无死忧，不可逆灸或但先腹痛，或先下后吐，当随病灸之。

　　又疗霍乱灸法。

　　灸谷门穴，在脐旁二寸，男左女右，一名大肠募，灸二七壮，不止，又灸如前数。（通按甲乙针经天枢一名长 一名谷门夹脐两旁各二寸陷者中）

　　又疗吐下不禁两手三阴三阳脉俱疾数者法。

　　灸心厌骨下三寸，又灸脐下三寸，各六七十壮。

　　又疗干呕者法。

　　灸间使穴，在手掌后三寸两筋间，左右各灸七壮，不瘥，更灸如前数。（翼文仲肘后同）

　　又疗手足逆冷者法。

　　灸三阴交穴，在足内踝直上三寸廉骨际陷中，左右七壮，不瘥，更灸如前数。（肘后古今录验同）

　　又疗转筋不止者法。

　　灸足踵聚筋上白肉际七壮，立愈。

　　又疗走哺转筋者法。

　　灸踝白肉际，左右各二十一壮，又灸小腹下横骨中央，随年壮。

　　又疗转筋四厥者法。

　　灸两乳根黑际各一壮。

　　又疗转筋在两胁及胸中法。

　　灸手掌白肉际七壮，又灸膻中中府巨关胃管尺泽以上，并疗筋拘头足挛急皆愈。

　　又疗转筋不止者法。

　　若是男子，手挽其阴牵之，女子挽其乳，逐左右边。

　　又疗转筋欲死者方。

　　令四人手持足，灸脐上一寸十四壮，自不动，勿复持之。

　　又疗霍乱泄痢所伤烦欲死者方。

　　灸慈宫各二十壮，慈宫在横骨两边各二寸半，横骨在脐下横门骨是也。（并出第二十卷中通按甲乙针经衡门一名慈宫上去大横五寸在横骨两端约中动脉是）

　　救急疗霍乱心腹痛胀吐痢，烦闷不止则宜灸之方。

　　令病患覆卧，伸两臂膊，着身则以小绳正当两肘骨尖头，从背上量度，当脊骨中央绳下点之，去度，又取绳量病患口，至两吻截断，便中折之，则以度向所点背下两边，各依度长短点之，三处一时下火，灸绝便定神验，艾炷大稍加也。

　　又疗霍乱转筋不止，渐欲入腹凡转筋能杀人，起死之法。无过于灸，灸法唯三处要穴第一承筋穴，在 股下际取穴法。

　　以绳从脚心下，度至脚踵便截断度，则回此度，从脚踵纵量向上尽度头，当 下际宛宛中是穴，灸三七壮，则定。

　　又不止则灸涌泉，在足心下，当足大指中节后一寸半，正当大筋上是穴，又灸足跟后黑白肉交际当中央，此三处要穴，灸之不过二三七壮，必定。（并出第一卷中）

　　卷第六

　　三焦脉病论二首

　　删繁论曰：夫三焦者，一名三关也，上焦名三管，反射中焦名霍乱。下焦名走哺，合而为一，有名无形，主五脏六腑往还神道，周身贯体，可闻不可见，和利精气决通水道息气脾胃之间，不可不知也，凡上焦三管反射者，通三焦名中清之腑也，别号玉海水道出属膀胱合者虽合而不同，上中下三焦同号为孤之腑也，而营出中焦，卫出上焦。（营者是络脉之气道卫者是经脉之气道也）上焦如雾，（雾者霏霏起上也）起于胃上管并咽以上，贯膈布胸中，走腋，循足太阴之分而行还注手阳明，上至舌，下注足阳明，常以营卫俱行于阳二十五度，行阴亦二十五度为一周，日夜五十周身，周而复始，大会于手太阴，手少阳也，主心肺之病，内而不出，人有热则饮食下胃，其气未定，汗则出，或出于面，或出于背，或出于身手，皆不循卫气之道而出，盖外伤于风内开腠理，毛蒸理泄，卫气走之，故不得循其道，此气剽悍滑疾，见开而出，故不得其道，名曰：漏泄。其病则肘掌痛，食先吐而后下，气不续胸膈间厌闷，所以饮食先吐而后下也，寒则精神不守，泄下便利，语声不出，若实则上绝于心若虚则引气于肺。（出第四卷中千金同）

　　千金论曰：三焦病者腹胀气满，少腹尤坚，不得小便窘急，溢则为水，留则为胀，候在足太阳之外，大络在太阳少阳之间，亦见于脉，取委阳少腹病肿痛，不得小便，邪在三焦，约取太阳大络，视其结脉，与厥阴小络结而血者，三焦胀者，气满在皮肤，壳壳然而不坚手少阳之脉，是动则病耳聋， ，嗌肿喉痹是主气所生病者，汗出，目锐 痛，颊痛，耳后肩 肘臂外皆痛，小指次指不用为此诸病。寒则留之，热则疾之陷下则灸之，不盛不虚以经取之盛者人迎一倍于寸口虚者人迎反小于寸口。（出第二十卷中）

　　卷第六

　　上焦热及寒吐痢肠鸣短气方九首

　　删繁疗上焦实热，饮食下胃，其气未定，汗出面背身中皆热，名曰漏气，通脉泻热，泽泻汤方。

