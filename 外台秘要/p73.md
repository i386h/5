<!-- { "loadSidebar": true } -->
　　上八味切。以水六升。煮取二升。分为三服。喑不能言皆疗。忌海藻菘菜生葱。

　　又方服淡竹沥一斗。

　　又方白术（四两切） 酒（二升）

　　上二味合煮取一升。顿服之。忌桃李雀肉。

　　又方服荆沥一升。

　　又方豉（五升绵裹） 吴茱萸（一升）

　　上二味以水七升。同煮取三升。渐渐饮之。（并出第八卷中）

　　备急陶隐居效验方。疗人卒中风。口不开。身不着席。大豆散方。

　　大豆（二升熬令焦） 干姜 椒（汗各三两）

　　上三味为散。酒服一钱匕。日一。汗出即瘥。大良。（文仲同）

　　又方若口噤不开。大豆五升。熬令黄黑。以五升酒渍。开口灌之取汗。肘后同。（并出第二卷中）

　　卷第十四

　　风口方九首

　　病源风邪入于足阳明。手太阳之经。遇寒则筋急引颊。故使口 僻。言语不正。而目不能平视。诊其脉浮而迟者可疗。养生方云：夜卧当耳勿得有孔。风入耳中。喜口 。（出第一卷中）

　　广济疗风着口面 语不多转方。

　　生地黄汁（一升） 竹沥（一升） 独活（三两切）

　　上三味相和煎取一升。顿服之。未正更进药一剂。无所忌。（出第一卷中）

　　深师续命汤。疗中风口僻噤诸疾。卒死不知人。补虚起死神方。

　　人参 木防己 麻黄（去节） 芍药 芎 甘草（炙） 黄芩 白术（各一两） 桂心防风（各二两） 大附子（一枚炮） 生姜（五两）

　　上十二味切。以水一斗二升。煮取三升。分为三服。不瘥复作。忌海藻菘菜猪肉生葱桃李雀肉。

　　又疗中风面目相引偏僻。牙车疼急。舌不得转方。

　　牡蛎（熬） 矾石（烧令汁尽） 附子（炮） 灶中黄土上四味分等捣筛。以三岁雄鸡冠血和药。敷其急上。预持鉴及水着边照。才欲复故便洗去血。不速去便过不复还也。（肘后范汪同出第九卷中）

　　千金附子散。主中风手臂不仁口面僻方。

　　附子（炮） 桂心（各五两） 细辛 防风 人参 干姜（各六两）

　　上六味捣下筛。酒服方寸匕。日三。稍稍增之。忌猪肉冷水生葱生菜。

　　又口 不正方。

　　取空青如豆一枚含之即愈。（范汪同）

　　又疗卒中风口 方。

　　以苇筒长五寸。以一头刺耳孔中。四畔以面密塞之勿令泄气。一头纳大豆一颗。并艾烧之令燃。灸七壮即瘥。患右灸左。患左灸右。（千金不传）

　　又方灸手交脉三壮。左灸右。右灸左。其烟如鼠屎形。横安之。两头放火也。

　　又方炒大豆三升令焦。以酒三升淋取汁。顿服之。

　　又方大皂荚五两去皮子下筛。以三年大醋和。右 涂左。左 涂右。干更涂。（并出第八卷中）

　　卷第十四

　　风失音不语方八首

　　病源喉咙者。气之所以上下也。会厌者声之户。舌者声之机。唇者声之扇也。风寒客于会厌之间。故卒然无音。皆由风邪所伤。故谓风失音不语。养生方云：醉卧当风使人发喑。

　　（出广济疗风失音不得语方。

　　羌活（十分） 甘草（炙） 人参（二分） 荆沥 竹沥 生地黄（汁各二升） 大附子（一枚炮八分）

　　上七味切。诸药纳三汁中。煎取一升六合。去滓。分温二服。未瘥。四五日更进一剂。

　　取微利。忌热面海藻菘菜猪肉冷水芜荑鱼蒜粘食。（出第一卷中）

　　深师防风阳。疗中风两目不开。不能言。短气欲死方。

　　防风 甘草（炙） 黄芩 茯苓 当归（各一两） 杏仁（五十枚去两仁尖皮） 秦艽（半两） 生姜（五两） 干枣（三十枚擘） 麻黄（二两去节）

　　上十味 咀。以清酒水共四升。煮取三升。分三服。发汗。忌海藻菘菜大酢。

　　又四逆汤。疗卒中风不能言。厥逆无脉手足拘急者方。

　　山茱萸 细辛 干姜（炙各一两） 甘草（三两炙） 麦门冬（一升去心）

　　上五味切。以水七升。煮取二升。分为四服。忌海藻菘菜生葱菜。（出第九卷中）

　　肘后疗卒不得语方。

　　以苦酒煮芥子。敷颈一周。以衣包之。一日一夕乃解。即瘥。（范汪千金同）

　　又方煮大豆煎其汁。令如粘含之。亦但浓煮饮之。（并出第一卷中范汪同）

　　千金厥失音论曰：风寒之气客于中。滞不能发。故喑不言。及喉疼失声。皆风邪所为也。入脏皆能杀人。凡尸蹶如死。脉动如故。阳脉下坠。阴脉上争。气闭故也。疗之方。

　　取灶突墨弹丸大。浆和饮之。

　　又方浓煮桂汁服之一升。覆取汗。亦可末佳着舌下。渐咽汁。忌生葱。（范汪同）

　　又方浓煮豉汁含之亦佳。（并出第八卷中）

　　卷第十四

　　风不得语方二首

　　病源脾脉络胃夹咽。连舌本。散舌下。心之别脉系舌本。今心脾二脏受风邪。故舌强不得语也。（出第一卷中）

　　救急疗中风身体缓急。口目不正。舌强不能语。奄奄忽忽。神情闷乱。诸风服之皆验。

　　不令人虚。汤方。

　　麻黄（去节） 防己 黄芩 桂心 芍药 甘草（炙各一两） 防风 人参（各六分） 附子（一枚炮） 生姜（二两）

　　上十味切。以水九升。先煮麻黄三沸。去沫。纳诸药煮。取二升五合。去滓。空腹分为三服。服别相去十里。能言别服十剂。诸风悉愈。禁生冷及风劳酒。（出第六卷中千金有芎杏仁为十二味）

　　古今录验疗卒不得语方。

　　取人乳汁半合。以着美酒半升中合搅。分为再服。（肘后范汪同出第十卷中）

　　卷第十四

　　风身体手足不随方二首

　　病源风身体手足不随者。由体虚腠理开。风气伤于脾胃之经络也。足太阴为脾之经。脾与胃合。足阳明为胃之经。为水谷之海也。脾候身之肌肉。主为胃消行水谷之气。以养身体四肢。脾气弱则肌肉虚。受风邪所侵。故不能为胃通行水谷之气。致四肢肌肉无所禀受。而风邪在经络。搏于阳经。气行则迟。关机缓纵。故令身体手足不随也。诊其脉。脾脉缓者为风痿。四肢不用。又心脉肾脉俱至。即难以言。九窍不通。四肢不举。肾脉来多即死也。其汤熨针石。别有正方。补养宣导。今附于后。养生方导引法云。极力左右振两臀。不息九通。

　　愈臀气不已。愈臀痛劳倦风气不随。患久行不觉痛痒。作种种形状。又云：偃卧合两膝。布两足。

　　生腰气。床席必须平而且稳。正身仰卧。缓解衣带。枕高三寸握固。握固者。必两手。各自以四指把手拇指。舒臂令去身各五寸。两脚竖指。相去五寸。安心定意。调和气息。莫思余事。

　　意专念气。徐徐漱醴泉。漱醴泉者。以舌舐略唇口牙齿。然后咽唾。徐徐以口吐气。鼻引气入喉。须微微缓作。不可卒急强作。待好调和。引气吐气。勿令自闻出入之声。每引气心心念送之。从脚趾头使气出。引气五息六息。一出之为一息。数至十息。渐渐增益。能至百息二百息。病即除愈。不用食生菜及鱼肥肉。大饱食后。喜怒忧恚。不得辄行气。唯须向晓清静时行气佳。能愈万病。（出第一卷中）

　　千金疗心虚寒。性气反常。心手不随。语声冒昧。其所疾源。厉风损心。白术酿酒。补心志定气方。

　　白术（切） 地骨根皮 荆实（各三升） 菊花上四味切。以水三石。煮取一石五斗。去滓。澄清取汁。酿米两石。用曲如常法。以酒熟随多少能饮。常取小小半醉。忌桃李。（出第八卷中）

　　古今录验小续命汤。疗中风入脏。身缓急不随。不能语方。

　　麻黄（去节） 桂心（各三两） 甘草（炙） 人参 芍药 芎 黄芩 防风 当归 石膏（各二两碎绵裹） 白术（一两） 生姜（五两） 附子（二枚炮） 杏仁（三十枚去皮尖两仁）

　　上十四味切。以水一斗。煮取三升。分三服。若不瘥。可服三四剂。一方石膏三两。忌海藻菘菜生葱桃李猪肉。（出第四卷中）

　　卷第十四

　　风半身不随方八首

　　病源风半身不随者。脾胃气弱。血气偏虚。为风邪所乘故也。脾胃为水谷之海。水谷之精。

　　半身不随也。诊其脉寸口沉细。名阳中之阴。苦悲伤不乐。恶闻人声。少气。时汗出。臂偏不举。又寸口偏绝者。则不随其两手。尽绝者不可疗。（出第一卷中）

　　深师疗风半身不随。口不能言。十物独活汤方。

　　独活（四两） 桂心（五两） 生葛根（八两） 甘草（炙） 防风 当归（各二两） 生姜（十两） 芍药 附子（一两炮） 半夏（一升洗）

　　右药切。以水一斗。煮取三升。分为三服。日三。大验。忌海藻菘菜生葱猪肉羊肉饧。

　　（出第九卷中）

　　千金疗卒暴风口面僻。半身不随不转。竹沥汤方。

　　竹沥（三升） 防风 防己 升麻 桂心 芎 羚羊角（屑各二两） 麻黄（四两去节）

　　上八味切。以水四升。合竹沥煮取二升半。分为三服。三日服一剂。常用。忌生葱。（广济同集验无羚羊角余同）

　　又疗心虚寒风。半身不随。骨节离解。缓弱不用。便利无度。口面 斜。姜附汤方。

　　干姜 附子（炮各八两） 麻黄（去节） 芎 桂心（各四两）

　　上五味切。以水九升。煮取三升。三日一剂。忌猪肉生葱冷水。（崔氏同）

　　又疗大风半身不随方。

　　蚕砂（两石）

　　上一味熟蒸。作直袋三枚。各受七斗。即热盛一袋着患处。如冷即取余袋。一依前法。

　　数数传。（并出第八卷中）

　　古今录验疗大痹。一身不随。或半身一手一臂。口不能言。习习不知人。不觉痛痒。续命汤方。

　　麻黄（三两去节） 防风（二两） 石膏（碎绵裹） 黄芩 干地黄 芎 当归 甘草（炙各一两） 杏仁（四十枚去皮尖双仁） 桂心（二两）

　　上十味 咀。以水一斗。煮取四升。服一升日再服之。当汗出。气下自覆。当慎护风寒。不可见风。并疗上气咳逆。面目大肿。但得伏不得卧更善。忌海藻菘菜生葱芜荑。

　　又独活汤。疗风。半身不随。口不能语方。

　　独活（四两） 生葛根（半斤） 芍药（三两） 防风（二两） 半夏（一斤洗） 桂心（五两）

　　当归 附子（炮） 甘草（炙各二两） 生姜（十两）

　　上十味切。以水一斗五升。煮取三升。服一升。日三。一方去半夏。用麻黄三两去节。

　　忌羊肉饧生葱海藻菘菜猪肉冷水等。

