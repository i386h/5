<!-- { "loadSidebar": true } -->
　　黄帝曰安心其要易闻之为宝受之良乆详思念其事曰善哉疗将奈何素女曰诚为主説妇人胞胎之数皆在隂里万物皆从生渊深血脉精气所从行肾为隂隂主开闭左为胞门右为子戸主定月水生子之道胞门生于子精精神气所出入合于中黄门玉门四边主持关元禁闭子精脐下三寸名曰关元主藏魂魄妇人之胞三焦之府常所从上然妇人经脉俞络合调则月水如时来至故能生子而无病妇人荣卫经络断絶不通其人思惟邪气便得徃来入合于子藏若生后恶露未已合隂阳即令妇人经脉挛急令人少腹里急支满胷胁腰背相引痛苦四肢酸削饮食不调结牢恶血不除月水不如时或在前或在后乍乆不止因生积聚如懐胎状邪气盛甚令人恍惚多梦寒热四肢不欲时动隂中生气肿肉生风甚者小便不利苦痛如淋状面目黄黒嵗月病即不复生子黄帝曰吾深所忧也疗之奈何可得愈病令人有子愿拜受非其人不敢妄传何以神良耳素女曰今详面图
　　一曰黄瘕黄瘕者妇人月水始下若新伤坠血气未止卧寝未定五藏六腑虚羸精神不定因向大风便利隂阳开闭关节四逺中于风湿气从下上入于隂中稽留不去名为隂虚则生黄瘕之聚令人病苦四肢寒热身重淋露卧不欲食左胁下有气结牢不可得抑苦病腰背相引痛月水不利则善令人不产少腹急下引隂中如刺不得小便或时寒热下赤黄汁病苦如此令人无子疗当刺关元气冲行以毒药有法疗治瘕当下即愈矣
　　又疗黄瘕皂荚散导之方
　　皂荚【一两炙去皮子】蜀椒【一两汗】　细辛【六分】
　　右三味散以三角囊大如指长二寸贮之取内隂中闷则出之已则复内之恶血毕出乃洗以温汤三日勿近男子忌生菜等
　　二曰青瘕青瘕者妇人新生未满十日起行以汤浣洗太蚤隂阳虚玉门四边皆解散子戸未安定骨肉皆痛手臂不举饮食未复内藏吸吸又当风卧不自隠障若居湿地及湿席令人苦寒洒洒入腹中心腹烦闷沈淖恶血不除结热不得散则生青瘕之聚在左右胁下藏于背膂上与肩甲腰下挛急两足腹下有气起喜唾不可多食四肢不欲动摇恍惚善梦手足肿面目黄大小便难其月水不通利或不复禁状如崩中此自过所致令人少子疗之当刺胃管行以毒药有法瘕当下即愈矣
　　又疗青瘕导药方
　　戎盐【一升】　　皂荚【半两去皮子炙】细辛【一两六铢】
　　右三味散以三角囊大如指长三寸贮之内隂中但卧瘕当下青如葵汁养之如产法
　　三曰燥瘕燥瘕者妇人月水下恶血未尽其人虚惫而以夏月热行疾步若举重移轻汗出交流气力未平而卒以恚怒致腹中猥咽不泄经脉挛急内结不舒烦满少力气上达隔中背膂少腹壅急月水与气俱不通利而反以饮清水快心月水横流溢入他藏不去有热则生燥瘕之聚大如半柸上下腹中苦痛在两胁下上引心而烦害饮食食欲呕吐胷及腹中不得太息腰背重喜卧盗汗足酸削乆立而痛小便失时忽然自出若失精月水闭塞大便涩难有此病者令人少子疗之以长鍼按而刺之法度行以毒药瘕当下即愈矣
　　又疗燥瘕方
　　大黄【如鸡子许】　干姜【二两】　　鸡膍胵中黄膜【一枚炙】黄连【二两】　　桂心【一尺】　　防虫【三枚熬】　厚朴【十铢炙】郁李仁【一两去皮尖熬】
　　右八味散早朝空腹以温酒一盏和三钱匕顿服瘕当下下毕养之如产妇法三月无子者当有子三日勿合隂阳
　　四曰血瘕血瘕者妇人月水新下未满日数而中止因饮食过度五谷气盛溢入他藏若大肌寒吸吸不足呼吸未调而自劳动血下走肠胃之间流落不去内有寒热与月水合防则生血瘕之聚令人腰痛不可以俛仰横胁下有积气牢如石少腹里急苦痛背膂疼腰股下痛隂里若生子风冷子门僻月水不时乍来乍去有此病者令人无子疗之瘕当下即愈矣【方阙】
　　崔氏疗妇人血瘕痛方
　　干姜　　　乌贼鱼骨【各一两炙】　　　　桃仁【一两去皮尖熬】
　　右三味散酒服二方寸匕日二
　　又方
　　取古鐡秤锤或大斧头或鐡杵以炭火烧令赤投好酒三升中稍稍饮之
　　又方
　　桂末温酒服方寸匕佳日二【并出第十下卷中】
　　古今録验疗妇人血瘕攻刺腹胁时痛导药方
　　大黄　　　当归【各半分】　山茱茰【一两】　皂荚【一两去皮
　　子炙】　　　　细辛　　　戎盐【二六铢】
　　右六味以香脂丸如指大每以绵裹内隂中正坐良乆瘕当下养如乳妇之法
　　五曰脂瘕脂瘕者妇人月水新下若生未满三十日其人未复以合隂阳络脉分胞门伤子戸失禁关节散五藏六腑津液流行隂道瞤动百脉关枢四解外不见其形子精与血气相遇犯禁子精化不足成子则生脂瘕之聚令人支满裹急痛痹引少腹重腰背如刺四肢不举饮食不甘卧不安席左右走腹中切痛时差时甚或时少气头身体疼解苦寒恶风膀胱胀月水乍来乍去不如常度大小便血不止有此病者令人无子疗之当刺以长鍼行以毒药瘕当下即愈矣
　　又疗脂瘕方
　　皂荚【十八铢去皮尖】矾石【六铢烧】　五味子　　蜀椒【汗】细辛　　　干姜【各半两】
　　右六味散以香脂和如大豆着男子隂头以合隂阳不三行其瘕乃愈
　　又疗妇人絶不复生及未曽生皆以脂瘕腹中有块以汤煎自下尚不受子导散方
　　皂荚【炙去子皮】　吴茱茰　　当归【各一两】　蜀椒【汗各二两】细辛【熬】　　矾石【烧】　　五味子【各三分】大黄戎盐【各二两】　干姜【二两】
　　右十味散以轻绢袋如指大长三寸盛药令满内隂中坐卧随意勿行走小便时去之别换新者
　　六曰狐瘕狐瘕者妇人月水当日数来而反悲哀自恐若以逺行逢暴风疾雨电雷惊恐被湿罢【音疲】倦少气心中恍惚未定四肢懈堕振寒若寤寐脉气絶精神游亡邪气入于隂里不去则生狐瘕之聚食人子藏令人月水闭不通少腹瘀滞胷胁腰背痛隂中肿小便难胞门子戸不受男精五藏气盛令人嗜食欲呕喜睡多所思如有身状四肢不举有此病者终身无子其瘕有手足卒成形者杀人未者可疗以长鍼急持刺之行以毒药有法瘕当下即愈矣
　　又疗狐瘕方
　　取新死防一枚裹以新絮涂以黄土穿地坎足没防形置其中桑薪灼其上一日一夜出分去絮内桂心末六铢酒服二方寸匕病当下甚者不过再服差止
　　七曰蛇瘕蛇瘕者妇人月水已下新止适闭未复胞门子户劳动隂阳未平荣卫分行若其中风暴病羸劣饮食未调若起行当风及度泥涂因冲寒大早若坐湿地名曰隂阳乱腹中虚若逺行道路伏饮汚井之水不洁之食通吞蛇防之精流落不去则生蛇瘕之聚上食人之肝心苦病长大条条在脐下上还绞左右胁不得吐气两股胫间苦疼少腹多热小便赤黄膀胱引隂中挛急腰背俱痛难以动作喜发寒热月水或多或少有此病者不复生子其瘕手足成形者杀人未者可治之疗有法度行以毒药瘕当下即愈矣
　　又疗蛇瘕方
　　大黄　　　黄芩　　　芒硝【各半两】　甘草【大如指一
　　尺炙】　　　　乌贼鱼骨【二枚】皂荚【六枚去皮子尖】
　　右六味以水六升煮之三沸下绞去滓下硝适寒温服之十日一剂空腹服之当下
　　八曰鼈瘕鼈瘕者妇人月水新至其人剧作罢【音疲】劳汗出衣服润湿不以时去之若当风睡足践湿地恍惚觉悟蹠立未安顔色未平复见所好心为开荡魂魄感动五内脱消若入水浣洗沐浴不以时出而神不守水气与邪气俱入至三焦之中又暮出入玉门先闭津液妄行留落不去则生鼈瘕之聚大如小柸令人少腹内切痛恶气左右走上下腹中苦痛若存若亡持之跃手下引隂里腰背亦痛不可以息月水不通面目黄黒脱声少气有此病者令人絶子其瘕有手足成形者杀人未者可治之疗有法度以长鍼按疗之行以毒药瘕当下即愈矣
　　又疗鼈瘕方
　　大黄【六分】　　干姜　　　侧子【各半分】　附子人参【各九铢】　广虫【一寸匕熬】　桂心【一两六铢】　细辛土防【各十八铢】　白术【一两】
　　右十味散以酒服方寸匕日三以上八般瘕疾【出古今録验第三十卷中】
　　肉症方二首
　　集验疗妇人脐下结坚大如柸升月经不通寒热徃来下痢羸瘦此为症气不可疗未生症者可疗方
　　生地黄【三十斤取汁】　　　　干漆【一斤熬】
　　右二味漆为散内地黄汁中微火煎令可丸酒服桐子大三丸至七八丸即止
　　删繁疗女人子门不开血聚腹中生肉症筑筑如物此呼为症气藏寒所致生地黄煎破血丸方
　　生地黄【汁一升】生牛膝【汁一升】干漆【一斤半熬】
　　右三味漆为散内地黄等汁中搅微火煎取堪为丸止停搅丸如梧子一服三丸以酒服日再若觉腹内过痛食后乃服之
　　妇人崩中方一十一首
　　小品疗妇人崩中昼夜十数行医所不能疗方
　　芎防【八两】
　　右一味切以酒五升煮取三升分三服不饮酒水煮亦得
　　千金疗崩中方
　　白茅根【二斤】　小蓟根【五斤】
　　右二味切以酒五升煮取四升分稍稍服
　　又疗妇人白崩中方
　　芎防　　　阿胶【炙】　　桂心　　　赤石脂小蓟根【各二两】干地黄【四两】　伏龙肝【鸡子许七枚】
　　右七味切以酒六升水四升煮取三升去滓内胶令烊分为三服日三【并出第四卷中】
　　千金翼疗妇人白崩中马通方
　　白马通【汁二升】干地黄【四两】　伏龙肝【如鸡子大七枚】
　　桂心　　　芎防　　　阿胶【炙】　　小蓟根白石脂【各二两】
　　右八味切以酒七升合马通汁煮取三升去滓内胶令烊分服日三
　　又疗妇人崩中及痢一日一夜数十起大便欲死多取诸根煎丸得入腹即活若诸根难悉得者第一取蔷薇根令多多仍合之遇有酒以酒服无酒以饮服其种种根当得二斛为佳蔷薇根煎方
　　悬钩根　　蔷薇根　　柿根　　　菝葜【各一斛】
　　右四味剉合釜中以水淹使上余四五寸水煮使三分减一去滓无大釜稍煮如初法都毕防汁煎取可丸丸如梧桐子酒服十丸日三良【并出第八卷中】
　　文仲疗妇人崩中漏下去青黄赤白使人无子方禹余粮【研】　赤石脂【研】　牡蛎【熬研】　　桂心乌贼鱼骨　灶下黄土【各等分】
　　右六味为散以清酒服方寸匕日二服忌生葱
　　又方
　　鹿茸【炙】　　当归【各二两】　蒲黄【半两】
　　右三味散酒服五分日三度
　　又方
　　取好书墨为末二若烧露蜂房末三指撮酒服之
　　又方
　　常炙猪肾食之【并出第九卷中】
　　必效疗崩中方
　　丁香【一百颗】　好酒【一大升】
　　右二味煮取三两沸去滓顿服
　　又疗妇人崩中无乆近悉主之方
　　伏龙肝【一斤先于盆中以水二斗研令碎澄清取一斗二升用煮诸药】小蓟根桑寄生　　续断　　　地榆　　　艾叶【各三两】阿胶　　　当归　　　赤石脂【研】　厚朴【炙各二两】生姜【五两】
　　右十味切以伏龙肝水煮取三升绞去滓分三服【忌如常法】
　　崩中去血方一十三首
　　广剂疗崩中去血日数升方
