<!-- { "loadSidebar": true } -->
　　细研矾石酒服方寸匕日三服【出第六卷中】
　　隂挺出方三首
　　广济疗妇人子藏挺出数痛洗方
　　蛇牀子【一斤】　酢梅【十四枚】
　　右二味以水五升煮取二升半洗痛处日夜十过良
　　又方
　　乌头【炮】　　白及【各四分】
　　右二味散取方寸匕以绵裹内隂中令入三寸腹内热即止日一度着明晨仍须更着以止为度
　　集验疗妇人隂下挺出方
　　蜀椒　　　乌头　　　白及【各二分】
　　右三味筛以方寸匕绵裹内隂中入三寸腹中热明旦更着差止【千金同】
　　女人伤丈夫头痛方二首
　　集验疗女人伤于丈夫四体沈重嘘吸头痛方
　　生地黄【八两】　芍药【五两】　　香豉【一升】　　葱白【切一升】生姜【四两】　　甘草【二两炙】
　　右六味切以水七升煮取二升半分三服不得重作慎房事【千金同】
　　千金翼疗诸妇人伤丈夫若头痛欲呕闷桑白皮汤方桑根白皮【半两】干姜【半两】　　桂心【五寸】　　大枣【二十枚】
　　右四味切以酒一斗煮三四沸去滓分温服之适衣无令汗出【千金同出第八巻中】
　　交接輙血出痛方二首
　　千金疗女人交接辄血出方
　　桂心【二分】　　伏龙肝【二分】
　　右二味末以酒服方寸匕差止【出第三卷中】
　　崔氏疗合隂阳辄痛不可忍方
　　黄连【六分】　　牛膝　　　甘草【炙各四分】
　　右三味切以水四升煮取二升洗之日三四度差止【出第十卷中】
　　童女交接他物伤方三首
　　集验疗童女交接阳道违理及他物所伤犯血出流离不止方
　　取釜底墨断葫芦以涂之
　　又疗童女交接阳道违理血出不止方
　　烧发并青布末为粉涂之
　　又方
　　割鸡冠取血涂之
　　小戸嫁痛方四首
　　千金疗小戸嫁痛连日方
　　甘草【三分炙】　芍药【二分】　　生姜【三分】　　桂心
　　右四味切以酒二升煮取三沸去滓分温服之神良【出第三卷中】
　　千金翼疗小戸嫁痛单行方
　　牛膝【五两】
　　右一味切以酒三升煮再沸分三服
　　又疗妇人嫁痛单行大黄汤方
　　大黄【三两】
　　右一味以酒一升煮一沸顿服
　　又疗妇人小戸嫁痛乌贼鱼骨散方
　　乌贼鱼骨二枚烧为屑酒服方寸匕日三【并出第八卷中】坐药方三首
　　通真论疗妇人子门冷坐药法
　　蛇牀子【四分】　茱茰【六分】　　麝香【二铢】
　　右三味散蜜丸绵裹如酸枣内之下恶物为度
　　近效坐药主下冷子门痒闭方
　　吴茱茰　　葶苈子【熬各二分】蛇牀子【三分】　无食子【一枚】
　　右四味为散以绵裹如枣许内子宫中令热为度
　　又方
　　逺志【二分】　　蛇牀子　　五味子【各四分】干姜莲花叶【各三分】
　　右五味散以口中玉泉和兔矢大内隂门中去冷内热良【夏侯拯録】
　　妇人欲断产方四首
　　小品断产方
　　故布方圆一尺烧屑以酒饮服之终身不产【千金云蚕子故布】
　　又疗姙娠欲去之并断产方
　　栝楼　　　桂心【各三两】　豉【一升】
　　右三味切以水四升煮取一升半分服之
　　又方
　　附子二枚为屑以淳苦酒和涂右足去之大良
　　千金断产方
　　油煎水银一日勿息空肚服枣大一丸永断不损人
　　外台秘要方卷三十四
<子部,医家类,外台秘要方>
　　钦定四库全书
　　外台秘要方卷三十五
　　唐　王焘　撰
　　小儿方序例论一首
　　千金论曰夫生民之道莫不以养小为大若无小卒不成大故易称积小以成高大诗有厥初生民云声子生隠公此之一义即是从微至着自少及长人情共见不待经史故今斯方先妇人小儿后丈夫耆老者则是崇本之义也小儿气势微弱医人欲留心救疗立功差难今之学者多不存意良由婴儿在于襁褓之内乳气腥臊医者操行英雄讵肯瞻视静而言之可为太息者矣小品方云凡人年六嵗以上为小十六以上为少三十以上为壮五十以上为老其六嵗以下经所不载所以乳下婴儿有病难疗者皆为无所承据也中古有巫妨者立小儿颅经以占夭夀判疾病死生世相授始有小儿方焉逮于晋宋江左推诸蘓家习有验流于人间齐有徐王者亦有小儿方三卷故今之学者颇得授然徐氏位望隆重何暇留心于少小详其方意不甚深细小有可采未为至秘今撰诸家及自经用有効者为上下两卷可披而寻之凡百居家皆宜达兹养小之术则无夭横之祸也【出第五卷中】
　　小儿初生将防法一十七首
　　崔氏疗小儿初生便以绵褁指拭口中及舌上青泥恶血此为之玉衔【一作衡】若不急拭啼声一发即入腹成百病矣
　　又疗儿生落地不作声方
　　取暖水一器灌之须臾自当啼
　　又儿生不作声者此由难产少气故也可取儿脐带向身却捋之令气入腹仍呵之至百度啼声自发
　　又方
　　以葱白徐徐鞭之即啼
　　又方
　　小儿初生即当举之举之迟晩则令中寒腹内雷鸣乃先浴之然后速断脐不得以刀子割之须令人隔单衣物咬断兼将暖气呵七遍然后纒结所留脐带当令长至儿足趺上短即中寒令儿腹中不调常下痢若先断脐然后浴者则脐中水中水则发腹痛其脐断讫连脐带中若有虫宜急剔拨去之不尔当入儿腹成疾矣
　　又儿中水及中冷则令儿腹中绞痛夭糺啼呼面青黑此是中水之过儿尿清【一云粪清】者冷也与儿脐中水即同方
　　当炙粉絮熨之不时治防脐至肿者当脐中随轻重重者便灸之乃可至八九十壮若轻者脐不大肿但出汁时时啼呼者但当归末和胡粉敷之仍炙絮日日熨之至百日乃愈以啼呼止为
　　又儿初生法
　　宜用父故衣褁之若生女宜以母故衣勿用新帛切须依之令儿长夀
　　又一晬之内儿衣皆须用故绵帛为之善儿衣绵帛特忌厚热慎之慎之
　　又儿洗浴断脐讫防抱毕未可与朱蜜宜与甘草汤取甘草可中指一节捶碎以水二合煮取一合以绵纒沾取与儿吮之可得一蚬殻入腹止儿当快吐吐去心胷中恶汁也如得吐余药更不须与若不得吐可消息计如饥渇须臾复与之若前所服及更与并不得吐者但稍稍与之令尽此一合止得吐去恶汁令儿心神智慧无病也吮一合尽都不吐者是儿不含恶血耳勿复与之乃可与朱蜜以镇心神安防也
　　又小儿初生三日中须与朱蜜只不宜多多则令儿脾胃冷腹胀喜阴癎气急变噤痓而死也与朱蜜法以真经飞链朱如大豆以赤蜜一蚬殻和之以绵纒沾取与儿吮之得三沾止一日令尽此一豆许可三日与之则用三豆许也亦勿过过此则伤儿与朱蜜讫可与牛黄如朱蜜多少也牛黄益肝胆除热定精神止惊辟恶气除小儿百病三日后应开肠胃助谷神可研米作厚饮如乳酪厚薄以大豆粒多与嗍之嗍三豆许止日三与之满七日乃可与哺也
　　又儿生十日始哺如枣核二十日倍之五十日如弹丸百日如枣若乳汁少不得依此法当用意少少増之若至二十日而哺者令儿无病儿若早哺之及多者令儿头面身体喜生疮愈而复发令儿尫弱难长乳儿不用太饱饱则令吐儿吐者乳大饱也当以空乳乳之即消夏不去热乳令儿呕逆冬不去寒乳令儿欬痢乳母妳儿当先以手按散其热气勿令乳汁奔出以令儿噎如噎即便夺其乳令得气息定复乳之如是十反五反视儿饥饱以节度之一日之中几乳而足以为常准又常捉去宿乳也乳母与儿卧当以臂与儿枕之使乳与儿头平乃可乳之令儿不噎母欲睡即夺去其乳勿令填儿鼻口乳不知饥饱忌之
　　又儿初生着口噤不开不收乳方
　　赤足蜈蚣半枚去足炙令焦末研之绢筛以猪乳二合和之分三四服与之差
　　又儿着口噤体热者方
　　暖竹沥二合分四五服之
　　又儿新生慎不可逆灸灸之忍痛动其五脉因喜成癎是以田舍小儿任其自然皆无此夭也
　　又儿初生有鹅口者其舌上有白屑如米剧者外亦有疗之法
　　以发纒筋头沾井花水撩拭之三旦如此便去不者可煑栗荴汁令浓以绵纒筋头沾拭之无栗荴煑栗木皮如井花水法【千金同并出第十上卷中】
　　文仲疗儿生有连舌舌下有膜如石榴子中隔连其舌下渐渐喜令儿声不发不转法
　　以摘断之微有血出无害若血出不止可烧发作末以敷之即止【千金同】
　　又儿初生六七日后血气收敛成肉则口舌喉颊里清浄也若喉里舌上有物如芦萚盛水状者若悬癕有胀起者以绵纒长针留刃处如粟米许大以刺决之令气泄去青黄赤血汁也一刺之止消息一日若不消又刺之不过三刺自消或余小小未消三刺之亦止自然消也有着舌下如此者名重舌有着颊里及上腭如此者名重腭有着齿龂上者名重龂皆刺之去血汁差止【千金同】
　　又疗儿初生出腹骨肉未敛肌肉犹是血也血凝乃坚成肌肉耳其血阻【一作沮】败不成肌肉则使面目绕鼻口左右悉黄而啼【一作不啼】闭目聚口撮面口中干燥四肢不能伸缩者皆是血脉不敛也喜不育如此者宜与龙胆汤方在客忤部中十味者是也【千金同】
　　儿初生将息法二首
　　千金儿初生不可令衣过厚热令儿伤皮肤害血脉发杂疮而黄又小儿始生肌肤未成不可暖衣暖衣则令筋骨缓弱宜时见风日若都不见风日则令肌肤脆软便易中伤皆当以故絮衣之勿用新绵也天和暖无风之时令母将于日中嬉戏数见风日则血凝气刚肌肉牢宻堪耐风寒不致疾病若常藏于帏帐之中重衣温暖譬犹阴地之草木不见风日软脆不堪风寒也【出第五卷中】
　　小儿初受气论一首
　　崔氏论曰凡小儿初受气在娠一月结胚二月作胎三月有血脉四月形体成五月能动六月筋骨立七月毛发生八月藏腑具九月谷气入胃十月百神能备而生矣生后六十日目瞳子成始笑应知人百五十日百脉生能反覆百八十日尻骨成能独坐二百一十日掌骨成能匍匐三百日髌骨成能独倚三百六十日为一朞膝骨成乃能行此其定法若有不依期者必有不平之处
　　小儿变蒸论二首
　　崔氏小儿生三十二日一变六十四日再变兼蒸九十六日三变百二十八日四变又蒸百六十日五变百九十二日六变又蒸二百二十四日七变二百五十六日八变又蒸二百八十八日九变三百二十日十变又蒸此小变蒸毕也后六十四日又蒸蒸后六十四日又一大蒸蒸后百二十八日又一大蒸此大小蒸都毕也凡五百七十六日乃成人所以变蒸者皆是荣其血脉改其五藏故一变毕辄觉情态忽有异也其变蒸之令身热脉乱汗出目睛不明微似欲惊不乳哺上唇头小白泡起如珠子耳冷尻亦冷此其诊也单变小防兼蒸小剧先期四五日便发发后亦四五日歇凡蒸平者五日而衰逺至七日九日而衰当变蒸之时慎不可疗及灸刺但和视之若良久热不已可微与紫丸热歇便止若于变蒸中加以天行温病或非变蒸而得天行者其诊皆相似唯耳及尻通热口上无白泡耳当先服黑散以发其汗汗出温粉粉之热当歇便就差若犹不都除乃与紫丸下之其间节度甚多恐悠悠不能备行今略防其经要者如此
　　又黒散方
