<!-- { "loadSidebar": true } -->
　　麻黄【一分去节】　大黄【一分】　杏仁【二分去皮尖熬令变色】
　　右三味先麻黄大黄为散杏仁别如脂乃细细内散又令调和讫内宻器中一月儿服如小豆大一枚以乳汁和服之抱令得汗汗出温粉粉之勿使见风百日儿服如枣核以儿大小量之为度
　　又紫丸方
　　代赭　　　赤石脂【各一两】巴豆【三十枚去心皮熬】
　　杏仁【五十枚去尖皮熬】
　　右四味代赭等二味为末巴豆杏仁别如膏又内二味合三千杵自相和若硬入少蜜更宻器中盛封之三十日儿服如麻子一丸与少乳汁令下喉食顷后与少乳勿令多至日中当小下热除若未全除明旦更与一丸百日儿服如小豆一丸以此准量増减也小儿夏月多热喜令发疹二三十日辄一服甚佳此丸无所不治代赭须真者若不真以左顾牡蛎代之忌猪肉芦笋【并出第十上卷中】相儿命长短法并论二十九首
　　千金翼儿生枕骨不成者能言而死　膝骨不成者能倨而死　掌骨不成者能匍匐而死　踵骨不成者能行而死　膑骨不成者能立而死　身肉不收者死鱼口者死　股间无生肉者死　頥下破者死　阴不起者死　囊下白者死赤者死
　　相法甚博略述十数条而已
　　儿初生阴大而与身色同者成人　儿初生额上有旋毛早贵妨父母　儿初生呌声连延相属者夀声絶而复扬急者不夀　儿初生汗血者多厄不夀　儿初生目视不正数动者大非佳人　儿初生自开目者不成人　儿初生通身软弱如无骨者不成人　儿初生发稀少者不听人　儿初生脐小者不夀　儿初生早坐早行早语早齿生恶性者非佳人　儿初生头四破者不成人　儿初生头毛不周匝者不成人　啼声散不成人　啼声深不成人　汗不流不成人　小便凝如脂膏不成人　常摇手足者不成人【无此状者皆成人】
　　儿初生脐中无血者好卵下缝通达黒者夀鲜白长大者夀论曰儿三嵗以上十嵗以下观其性气髙下即可知其夭夀儿小时识悟通敏过人者多夭则项橐顔子之流是也小儿骨法成就威仪回转迟舒稍费人精神雕琢者夀其预知人意回旋敏速者亦夭则杨脩孔融之徒是也由此观之夭夀大略可知也亦由梅花早发不覩嵗寒甘菊晩荣终于年事是晩成就者夀之兆也【并出第十一卷中】
　　小儿藏衣法五首
　　崔氏凡藏儿衣法
　　儿衣先以清水洗之勿令沙土草汚又以清酒洗之仍内钱一文在衣中盛于新瓶内以青绵褁之其瓶口上仍宻盖头且置便宜处待满三日然后依月吉地向阳髙燥之处入地三尺埋之瓶上土厚一尺七寸惟须牢筑令儿长夀有智慧若藏衣不谨为猪狗所食者令儿癫狂虫蚁食者令儿病恶疮犬鸟食之令儿兵死近社庙傍者令儿见鬼近深水洿池令儿溺死近故灶傍令儿惊惕近井傍者令儿病聋盲弃道路街巷者令儿絶嗣无子当门户者令儿声不出耳聋着水流下者令儿青盲弃于火里者令儿生疠疮着林木头者令儿自绞死如此之忌皆须慎之
　　又安产妇及藏衣天德月空法
　　正月【天徳在丁　月空在丙壬】二月【天徳在坤　月空在甲庚】三月【天徳在壬月空在丙壬】四月【天徳在辛　月空在甲庚】五月【天徳在干　月空在丙壬】六月【天徳在甲月空在甲庚】七月【天徳在癸　月空在丙壬】八月【天徳在艮　月空在甲庚】九月【天徳在丙月空在丙壬】十月【天徳在乙　月空在甲庚】十一月【天徳在防　月空在丙壬】十二月【天徳在庚月空在甲庚】
　　凡藏儿衣皆依此法天徳月空处埋之若有遇反支者宜以衣内新瓶盛密封塞口挂于宅外福徳之上向阳高燥之处待过月然后依法埋藏之大吉
　　又法
　　甲寅旬日十日不得藏埋儿衣以瓶盛密封安置空处度十日即藏埋之
　　又法
　　甲辰乙巳丙午丁未戊申此五日亦不藏儿衣还盛瓶中密塞勿令气通挂着儿生处过此五日即埋之亦不得更过此日
　　又法
　　甲乙日生儿丙丁日藏衣吉丙丁日生儿戊巳日藏衣吉戊巳日生儿庚辛日藏衣吉庚辛日生儿壬癸日藏衣吉【并出第十上卷中】
　　浴儿法一十一首
　　崔氏初生浴儿良日此谓初生浴儿以后重浴亦吉寅夘酉日大吉壬午丁未癸巳日凶
　　又浴儿虎头骨汤主辟除恶气兼令儿不惊不患诸疮疥方
　　虎头骨【五两】苦参【四两】　白芷【三两】
　　右三味切以水一斗煑为汤内猪胆汁少许适寒温以浴儿良
　　又疗儿若卒客忤中人吐下不乳哺面青黄色变急者以浴之方
　　取钱七十文以水三斗煑令有味适寒温浴儿良
　　又疗儿生三日浴除疮方
　　桃根　　　李根　　　梅根【各八两】
　　右三味切以意着水多少煮令三四沸以浴儿
　　又疗少小卒寒热不佳不能服药六物莽草汤浴儿方莽草　　　丹参　　　蛇床子　　桂心【各三两】菖蒲【半斤】　雷丸【一斤】
　　右六味防咀以水三斗煑三五沸适寒温浴儿避日向阴处
　　又疗少小身热一物李叶汤方
　　李叶无多少以水煑去滓以浴儿良【忌准前】
　　又方
　　白芷煎汤浴儿佳根苗皆得
　　又方
　　苦参汤浴儿良
　　又凡寻常浴儿不縁别疗诸病只就浴者方
　　汤熟添少许清浆水一捻盐浴儿浴讫以粉摩儿既不畏风又引散诸气
　　又儿不用数浴数浴多背冷令儿发癎其汤必适寒温得所
　　又疗少小壮热不能服药宜此十二物寒水石粉散方寒水石　　芒硝　　　滑石　　　石膏赤石脂　　青木香　　甘草【炙】　　大黄黄芩　　　芎防　　　麻黄【去节】　牡蛎【熬】
　　右药各等分筛以粉一升和药屑三合复下筛以粉粉儿日三热退即止【本方有防风无牡蛎】
　　又少小盗汗三物黄连粉方
　　黄连　　　牡蛎【熬】　　贝母
　　右药各等分筛以粉粉儿良【出第十上卷中】剃儿头法一首
　　崔氏初剃儿头良日寅丑日吉丁未日凶
　　哺儿法三首
　　崔氏初哺儿良日以平定成日大吉其哺不得令咸又方
　　寅丑辰巳酉日良
　　又方
　　男戊己日不得女丙丁日不得
　　攘谢法一十二首
　　崔氏轩辕者【干神天丞相使者风伯犯之令儿惊吐可取梨枝六寸埋生处大吉】
　　雷公者【震神太阴使者天马犯之令儿烦闷腹满解之以三屠家肉为饼于产处谢之大吉】咸池者【坎神天之雨师使者犯之令儿啼不止用羊脯酒于生处谢之吉】
　　丰隆者【艮神天之东明使者天仆也害气犯之令儿乍寒乍热大腹以白鱼二枚于生处谢之又大豆
　　一升投井中亦大吉】
　　招摇者【坤神天上使者犯之令儿惊空嚼不止以酒饼生处谢之即愈】
　　天者【防神天一执法使者犯之令儿腹胀张眼以白鱼二枚于生处谢之吉】
　　吴时者【离神天一将军游击使者犯之令儿惊腹痛用马脯五寸于生处谢之吉又以白鱼五枚并枣饼埋
　　其生处吉】
　　大时者【兑神小时北斗使者犯之令儿腹胀下痢解之以酒脯于生处谢之又以大豆一升投井中吉】犯月杀者【小儿惊啼用丹雄鸡血于生处谢之吉】
　　犯白虎者【用稻米一升鸡子三枚于生处谢之吉黍米亦得】
　　犯大夫者【用羊肝三枚及稻米一升于生处谢之吉又用鸡羝羊皮黍米亦得】
　　犯日游者【令儿口噤色变欲死者用三屠家肉麦飰于生处谢之吉】
　　拣乳母法一首
　　崔氏乳母者其血气为乳汁也五情善恶悉血气所生其乳儿者皆须性情和善形色不恶相貎稍通者若求全备不可得也但取不狐臭瘿瘘气嗽瘑疥痴瘙白秃疬痬沈唇耳聋齆鼻癫癎无此等疾者便可饮儿师见其身上旧灸瘢即知其先有所疾切须慎耳
　　小儿惊癎啼壮热不吃妳吐不已不小便方五首
　　刘氏疗小儿眠睡不安惊啼不吃妳虎睛丸方【小儿热甚神効】犀角【十二分屑】　子芩【五分】　栀子仁　　大黄【各十分】虎睛【一枚研】
　　右五味筛蜜和如梧子大每服七丸大小量之妳母忌热面小儿热风癎以乳汁或竹沥研三丸服之渐増以差为度小儿百日以下蓐内壮热以妳汁研四丸与服即差
　　又疗小儿初生不吃妳方
　　以乳两合葱白一寸和煎一两沸去葱与吃即能吃乳立効以蛤蜅灌之
　　又疗小儿吃妳不穏三日至七日以来觉壮热顔色赤及鼻孔黄即恐作撮口及孩子牙闗里有虫似蜗牛亦似黄头白蜯螺者方
　　烧竹取沥半合和少许牛黄与吃即差又以猪肉拭口即引虫出或自消便差
　　又疗小儿初生吐不止方
　　人乳【二合】　蘧蒢茂【少许】盐【两粟米大】
　　右三味煎三两沸牛黄两米许研和与服即差止
　　又小儿初生不小便方
　　人乳【四合】　葱白【一寸】
　　右二味相和煎分为四服即小便利神効
　　小儿将息衣裳厚薄致生诸癎及诸疾方并灸法二十八首
　　广济疗小儿惊癎体羸不堪疗子母五癎煎方
　　钩藤【二分】　知母　　　子芩【各四分】　甘草【炙】升麻　　　沙参【各三分】　寒水石　　蚱蝉【一枚去翅炙】蜣蜋【三枚炙】
　　右九味筛以好蜜和薄泔着铜鉢于沸汤上调之搅不停手如饴糖煎成稍稍别出少许一日儿噉之一枚枣核大日夜五六过服不妨五六日儿噉之三枚一百日儿噉四枚二百日儿至三百日儿噉五枚三嵗儿噉七枚以意量之
　　小品云中记曰天下有女鸟一名姑获又名钩星鬼也喜以阴雨夜过飞鸣徘徊人村里唤得来也是鸟纯雌无雄不产喜落毛羽于中庭置入儿衣中便使儿作癎必死即化为其儿也是以小儿生至十嵗衣裳不可露七八月犹忌之
　　千金夫癎病小儿之恶病也或有不及求医而致困者然气发于内必先有常宜审察其精神而采其也手白肉鱼际脉黑者是癎鱼际脉赤者热脉青大者寒青细者为平也
　　又【鼻口干燥大小便不利是癎】又【眼不明上视喜阳是癎】又【耳后完骨上有青络盛卧不静是癎脉青大刺之令血出】又【小儿发逆上啼哭面暗色不变是癎】又【鼻口青时小惊是癎】又【意气下而妄怒是癎】又【身热小便难是癎】又【吐痢不止厥痛时起是癎】又【身热目时直视是癎】又【目闭青时小惊是癎】又【咽乳不利是癎】又【身热头常汗出是癎】又【目瞳子卒大黑于常时是癎】又【身热吐哯而喘是癎】又【喜欠目上视是癎】又【卧惕惕而惊手足振摇是癎】又【身热目视不精是癎】又【卧梦笑手足动摇是癎】又【防舌摇头是癎】以上诸二十条皆癎之初也见其便当其阳脉所应灸之皆重手令儿骤啼及足脉絶亦依方与汤
　　又直视瞳子动　腹满转鸣　下血身热　口噤不得乳　反张脊强　汗出发热　为卧不寤　手足瘈疭喜惊
　　凢八癎之剧也如此非复汤所能救便当时灸之妙
　　又小儿惊啼眠中四肢掣动变蒸未解慎不可针灸爪之动其百脉仍因惊成癎也惟阴癎噤痓可针灸爪之凡灸癎当先下儿使虚乃承虚灸之未下有实而灸者气逼前后不通杀人也
