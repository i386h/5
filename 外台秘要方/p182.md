<!-- { "loadSidebar": true } -->
　　中书侍郎薛曜论曰夫金石之性坚刚而急烈又性清净而恶滓秽凡服乳石讫即须以意消息寻检旧法不可无备忌也但人性或冷或热或寛或急皆须量性将卫不可轻有犯触凡乳石一服之后常在肠胃若人气力衰石气强即发动若人气力盛石气安即强徤谨按古法皆令五十以上始服乳石殊谓不然今验所见年少服者得力速兼无病患何以言者年少筋力满盛饮食饱饫弥益精明壮徤终无发理年歳迟暮气衰竭食饮失宜此石气胜人无不发动厯观得失莫过于此夫人年少纵不吃饮食血气自强年老力防纵肉精细犹不可徤以此言之足明古法疎矣凡人身血脉经行不絶如血脉防有滞处便于其处发疮或发热神气昬闷必欲防之毎朝及暮温一两盏清酒或可以生姜刮碎和少茱茰饮之令遍体热薫薫又作热羮粥歠之使肠胃通利即石气流行其初服石一二百日尤宜作此将息是古法服石不取夏月只取冬月所以然者石有发动与服时皆背此又殊乖通论今验服石饮食失时劳役过度立即发动岂待背时今立见将卫得宜并不发动复见名医平章服石之人常作热将息傥发调适乃易耳脱若石气发动暂须宣泄服少冷药便得转防若得通畅热气并除若常作冷将息脱若石气发动用冷药无由得转此一曲之说今古存之但欲广闻见尔其将息皆须自量本性冷热为务取安稳不可拘执古论舍己从人庻通幽君子以此为意也按本草石钟乳味甘温无毒主欬逆上气明目益精安五藏通百节利九窍下乳汁益气补虗损疗脚弱疼冷下焦伤竭强隂久服延年益寿好顔色不老令人有子不链食之令人淋一名公乳一名芦石一名夏石生少室山谷及太山采无时蛇牀子为之使恶牡丹石牡防畏紫石蓑草少室犹连嵩山也今第一出始兴而江陵及东境名山石洞亦皆有之唯通中轻簿如鵞翎管碎之如爪甲中无鴈齿光明者为善长挺乃有一二尺者黄色以苦酒洗刷则白仙经用之少俗法所重亦甚贵之谨按钟乳第一始兴其次广连澧朗栁等州者虽厚而光润可爱饵之并佳今硖州清溪房州三涧出者恶【本草作亚】于始兴自余非其土地不可轻服多发淋渇只可捣筛白链褁之合诸草药酒浸服之耳陶云钟乳一二尺者谬説也
　　李补阙研链钟乳法一首
　　研链钟乳法
　　取韶州钟乳无问厚薄但令顔色明净光泽者即堪入链唯黄赤两色不任用欲链亦不限多少置钟乳于金银器中即以大铛中着水沈金银器于铛中用火煎之常令如鱼眼沸水减即添若薄乳三日三夜即得若麤肥厚管者即七日七夜乳色变黄白即熟如疑生更煎满十日最佳煮讫出金银椀其铛内煮乳黄浊水弃之勿令人服服必损人咽喉伤人肝肺令人头痛兼复下利不止其有犯者食猪肉即愈弃此黄水讫更着清水凖前更煮经半日许即出之其水色清不变即止乳无毒矣即于甆盆鉢中用玉锤着水研之其鉢及锤湏夹白练袋笼口稍长作之使锤得转兼通上下每日着水搅令调匀勿使着锤鉢即封繋练袋自作字记勿使人开一即免纎尘入中二免研人窃吃研觉干涩即是水尽即便添水常令如稀泔状乳细者皆浮在上麤者沈在下复绕锤鉢四边研之不及者即麤细不匀为此每日湏一开或二开搅刮令匀勿使着锤即得匀熟免有麤细研至四五日状若乳汁研揩视之状如书中白鱼腻即成自然光白便以水洗之不随水落者即熟若得水而落者即未成更湏研之以不落为限熟讫澄取暴干任将和药及和酒空腹服佳【千金翼同】
　　曹公草钟乳丸法二首
　　主五劳七伤肺损气急疗丈夫衰老阳气絶手足冷心中少气髓虚腰疼脚痹体烦口干不能食服之安五藏补肠胃能息万病下气消食长肌和中方【唐尚书用之】钟乳【二两别研十日】呉茱茰【二分】石斛　莬丝子【各一两酒浸别】
　　右四味筛蜜丸如梧子空腹服七丸日再服讫行数百步温酒三合饮之复行二三百步口胷内热热如定即食干饭豆酱过一日食如常湏暖将息不用闻见尸秽等气亦不用食麤臭陈恶食初服七日内勿为事过七日后任性然亦不宜伤多服过半剂觉有效即相续服三剂终身更无所患欲多阳事者加雄蛾三十枚若失精加苁蓉花三两佳【千金翼同】
　　又钟乳丸法
　　成錬钟乳【二十四分】石斛　蛇牀子【各五分】人参　桂心【各四分】干姜【三分】椒【三分汗去目并合口者】
　　右七味摠四十八分计一十二两以錬白蜜和之三千杵药成丸如梧子空腹温无灰清酒下二十五丸日再服如性饮宜加饮少许仍行三数百步即乳气溜下任食若能节量甚佳古法云令食干饭得丸力速如觉热冲上进一两口饭行步消息良乆任食若能节食甚佳古法云令食干饭豆酱不得过多不可依古法终是节食忌行阳事最要能依此法将慎补益之功不可具述终妙也
　　崔尚书乳煎钟乳饵法二首
　　疗风虚劳损腰脚弱补益充恱强气力法
　　钟乳三两研如面以夹绵练袋盛稍寛容急繋头内牛乳一大升中煎之三分减一分即好去袋空饮乳汁不能顿服为再服亦得若再服即待晚间食消时服之如能顿服即平朝尽服之不吐不利若稍虚冷人即微下少溏利亦无所苦明朝又以一大升牛乳准前煎之依法服饵其錬袋每煎讫即以少许冷水濯不然气不通泄如此三十度以上四十度以下即力尽其袋中滓和面饲母鸡取其生子食亦好不然用浸药酒亦得若有欲服白石英并依此法若患冷人即用酒煎患热人即用水煎若用水及酒例湏减半乃好若用牛乳三分减一分补益虚损无以加之永不发动【千金翼同忌在别卷中】
　　服乳粉法
　　乳小秤一两分为两服朝服夜尽无问多少一准此法一两为度凡服乳皆湏温清酒服之常令酒气不絶为佳不得使醉吐唯湏少食日食一升许饭得满三日不出即乳不随食下化为度三日外任意作美食将息其乳多少任人贫富服之师云服一斤百病自除二斤流及三世三斤临死之时顔色不变在土下满五百年后乃成强壮人【通按三日不出谓三日不大便使乳气不下泄也】
　　杂饵钟乳丸散补益法二首
　　千金錬钟乳散疗虚羸不足六十以上人瘦弱不能食息百病法能多得常服益佳
　　钟乳一斤取白浄光明色好者即任用之非此者不堪用一味先泥一鐡铛受四五斗者为灶贮水令满去口二寸内乳着金银甆器中任有者用之使得沈之于铛中令水没器留一寸余即得常令如此勿使出水也微火煮之日夜不絶水欲竭即添成暖水每日一周时輙易水洗铛并淘乳七日七夜出之浄淘讫内甆鉢中玉锤防格着水研之一日一夜多着水搅令大浊泻取别澄为粉其乳麤者自然沈底可研之凡三日三夜皆细逐水作粉毕澄取暴干更于银鉢中研之一日候入水洗不落为佳可分秤入散药服之取錬成乳粉三两上人参　上石斛　干姜【各三分】
　　右三味筛与乳令相得均分作九贴早朝空腹温酒服一贴昬黄后服一贴三日内凖此服之三日后还湏准旧服如前尽此一斤乳讫其气力当自知耳不能具述也【新撰英乳论同】
　　延年秘録钟乳散主补虚劳益气力消食法
　　防风　人参【各一分】钟乳【二分研】细辛【半分】桂心【二铢】干姜【一铢】
　　右六味为散分作三贴每晨温酒服一贴食时服一贴食时进不用过饱亦不得过饥常令饮酒使体中薫薫有酒气若热烦以冷水洗手面不用热食亦不得冷【忌法如常】
　　杂饵钟乳酒法二首
　　纂灵记钟乳酒主风虚气上安五藏通百节利九窍益精明目补下焦伤竭脚弱疼乆服延年益夀肥徤好顔色不老法
　　钟乳三两细研两重绵练袋盛内六升清酒中用白甆器盛蜜封安汤中煎令三分可减二分即出汤还添酒满元数封头七日取饮一服三合【忌如药法】
　　又和酒服饵钟乳法
　　成錬钟乳三两以无灰新熟清酒一斗于不津器中相和蜜封闭冬七日夏二日空腹温服三合日再服渐加以知为度十五日令尽亦有用此三两和酒服三日令尽【并令节食忌阳事杂慎如药法千金翼同】
　　东陵处士錬乳丸饵并补乳法二首
　　钟乳无问州土但白薄光润者即堪以疎布袋盛悬于釜中勿令着底炭火煮之日三度易水出釡水浄洗讫内釡中发火如前候水色不变为度将乳袋出于新汲清水中洗去乳袋上浮沫更以牛乳五升缓火煮之一日欲服乳先饮此牛乳任和酒饮之其袋中乳倾出于盘中以水浄洗入鉢即研研满七日七夜常添水令如牛乳状勿令干燥使麤细不匀候白光可爱水【阙】



　　其四色英今不复用谨按白石英所在皆有今泽州虢州洛州山中俱出虢州者乃大径三寸长五六寸者今通以泽州所出为胜采之妙
　　又经云紫石英味甘辛温无毒主心腹欬逆邪气补不足女子风寒在子宫絶孕十年无子疗上气心腹痛寒热邪气结气补心气不足定惊悸安魂魄填下焦止消渴除胃中乆寒散痈肿令人悦泽乆服温中轻身延年生太山山谷采无时长石为之使得茯苓人参芍药共疗心中结气得天雄菖蒲共疗霍乱畏扁青附子不欲鮀甲黄连麦勾姜今第一用太山石色重澈下有根次出雹零山亦好又有南城石无根又有青绵石色亦重黒不明澈又有林邑石腹里心有一物如眼呉兴石四面才有紫色无光泽防稽诸暨石形色如石榴子先时并杂用今散家采择唯太山最余处可作丸酒耳仙经不正用而为俗法所重也采时依此
　　又錬服石英法周司戸处温传授云于叚侍郎处得甚妙
　　白石英五大两微碎以醶酢五大升于不津甆器中盖头埋屋北隂处经七十日出泻除酢碎研以水飞如出粉法澄清泻之更研飞之可经二七日以醶酢三小升还置不津甆器中盖头又埋可经二十日出以水洗去酢味尽研之极细即以好驴乳三大升安不津器中重汤煮令乳竭止依方用和后丸
　　又丸法
　　生干地黄　茯苓【华州者】人参【潞州者】蜀天门冬【去心】枸【白皮取时月州土者各三两】
　　右五味筛为散入前石粉令相得匀调錬蜜和丸如梧子初服十丸加至二十丸日一服以后地黄酒服之
　　又酒法
　　生地黄【切五小升】乌豆【二小升】
　　右二味以无灰清酒渍经五宿取服
　　杂煮石英和金银草药饵及银罐中煮水饮法三首
　　千金翼煮石英服饵法
　　石英五大两泽州光浄无翳者取石英打碎如小豆荞麦许大去细末更于水中涛洗令浄重练袋盛之以防子繋头取五大升清水于不津鐡铛中煮之煮时石袋不用着铛底恐沙石煎壊先以一杖横铛口挂石袋着杖上去底三二分许煮取一升汁置椀中经宿澄取清平朝空腹顿服若以此汁煮稀粥服之亦佳每服后可行五百步并饮三两盏清酒又更依前法煮石二十度者石即无力以布里埋南墙下深三尺满百日又堪用服之然终不如新者
　　又石英和金银人参煮服饵法
　　金【十大两】银【四大两】白石英【五大两】人参【二大两】
　　右四味取一鐡釡浄洗即下前件药于釡中先下水三大升立一杖入釡中令至底水所浸着处即刻记之更下水二大斗七升通前总三大斗煎之如鱼眼沸渐减至杖所刻处即停火急取湿土置釡底取其汁贮以不津器中其金银石等漉出收取其人参随药汁细细吃却其汁每朝空腹服三大合夜间又服二大合欲作食饵亦任每服之后随性多少酒使行药气【忌如常法】
