<!-- { "loadSidebar": true } -->
　　右五味合服如上法稍稍一两合服之隠约得一升许便可食少糜动热若已解胃中有余热复服芒硝汤方
　　芒硝　桂心【各二两】通草　甘草【炙各三两】白术【一两】大枣【二十枚擘】李核仁【二十一个去皮】
　　右七味合服如上法若腹胀去芒硝加人参二两【出千金】
　　人参动紫石英令人心急而痛或惊悸不得卧或恍惚忘误失性发狂或惽惽欲眠或愦愦喜嗔或差或剧乍寒乍热或耳聋目暗又防风虽不动紫石而紫石犹动防风为药中亦有人参縁防风动人参转相发动令人心痛烦热头项强才觉发宜服麻黄汤方【千金服后人参汤】麻黄【一两去节】人参【一两】甘草【二两炙】葱白【切一升】豉【一升】大麦奴【一把】
　　右六味切以酒五升汤三升煮取三升分三服良
　　又解服人参汤法
　　人参【三两】细辛【一两炙】白术【二两】桂心【二两】豉【三升】
　　右五味以水一斗煮取三升去滓分三服若瞠盛加大黄黄芩栀子各三两【出千金有甘草二两】
　　若忘误狂发犹末除服麦门冬汤方【在后礜石发下】
　　若心有余热气更服人参汤方
　　人参　防风　甘草【炙各三两】桂心【二两】生姜【切】白术【各一两】
　　右六味合服如上法【出千金】
　　桔梗动赤石脂令人心痛寒噤手脚逆冷心中烦闷赤石脂动桔梗令人头痛目赤身体壮热始觉发宜温清酒饮之随能解湏酒势行则解亦可服大麦麨方大麦熬令汗出燥止勿令大焦舂去皮细筛以冷水和服之入蜜亦佳【千金翼云炒去皮蒸令熟暴干香筛】
　　礐石无所偏对发则令人心急口噤骨节疼强或节节生疮将食太过发则多壮热以冷水洗浴然后用生熟汤五六石灌之食少暖食饮少热酒行歩自劳即服麦门冬汤方
　　麦门冬【半斤去心】防【二升】葱白【半斤切】
　　右三味以水七升煮取三升分三服覆暖衣汗出即差一法加甘草三两人参一两半千金又有桂心二两云始觉发即服葱白豉汤用葱白半斤豉二升甘草二两炙三味以水六升煮取二升半分三服若散发身体卒生疮即服麦门冬汤
　　铨择薛侍郎等服石后将息补饵法一十五条
　　薛侍郎曰服石之后一二百日内湏吃精细饮食羹粥酒等使血脉通利羹法
　　取麞鹿兔雉鹅鸭肉等以水浄洗切如指大于铛中炒令欲熟即多下葱白少下椒盐熬令香即下少水煮次下粳米糁次下豉清酱汁调咸酸适口每欲食先湏歠十数口羹汁令胃口开通皮肤津润然后进诸食纵噉炙肉亦无所虑作此将养食多且徤纵噉馎饨亦湏多啜臛汁
　　又若觉体气沉滞石势不行慎勿吃面若觉虚惙任饵薯蓣馎饦方
　　取大薯蓣刮去皮薄切日暴干承润挼作粉不粉者更暴依前挼粉讫下筛以暖汤及盐如面细切作馎饦肉造臛如前羹法用浇馎饨任食此肉补益强筋骨止渇
　　又若觉渴及热盛慎勿食炙肉羊麞尤恶自外肉性平冷者通食仍勿热进恐成消渴
　　又若欲知体实而壅者先看脚拇指甲肉满及肉色赤是实也实即畏热发当湏服药微防
　　又若觉四肢筋强背脊重或头痛如刺眼睛欲脱者宜以香汤浴湏虚静大屋内适寒温先以汤淋大椎及上三五十椀然后乃浴勿令见风浴讫覆被安卧拟取汗仍湏吃葱根葛豉粥法
　　葱根【三大握】干葛【六两切】豉【三合】葱白【一大握劈】生姜【少许切】椒【十五颗】
　　右六味先以水五大升煮葱根减半去滓下葛及豉煮取二大升去滓细研少米作稀粥并着葱白等煮熟承热啜服之讫依前覆被取汗讫令妇人以粉遍身揩摩使孔合半日许始可出外其病立差如不损可重为之
　　又若觉大热者可服紫雪或金石凌或綘雪或白雪等但温半大升水取次研一大两香汤浴后顿服之候一两行利热乃退矣凡此救急紫雪为上如不得通泄宜服黄芩饮子法
　　黄芩【二大两】栀子仁【二七枚】干葛【二大两】芒硝【半大两】
　　右四味切以水三大升煮取软一大升绞去滓下芒硝调之分温两服快利即差止
　　又若发热但依法次第将息及服药后得微汗微利为佳不要多利利多即反损石势又加虗人
　　又若觉体气惽惽不痛不痒小便赤涩即茅根汁服之又若口干即蔗汁服之【其甘蔗能利大小肠如先利即勿吃甘蔗在下卷口干法中】
　　又若少觉不下食服生姜汁酒等法
　　生姜汁【一合】白蜜【一匙】清酒【倍生姜汁】
　　右三味相和温顿服之半日乃效甚佳
　　又若觉食不下兼呕宜服麦门冬饮子法
　　麦门冬【一大两去心】甜竹叶【一大握】生姜【半大两切】小麦【四合淘去土粃】
　　右四味以水三升煮取一升半分温两服
　　又若不下食体弱乏气力即宜食鲜鲫鲙法
　　取鲜鲫鱼剥去鳞破去肠血勿洗之但用新布一二尺浄拭令血脉断名曰上鲙余依常鲙法美作防虀仍食姜等酱尤益人下食亦疗气痢赤痢
　　又若发疮及肿有根无根但服五香连翘等汤及丸其法在此卷末痈疽法中
　　忌食猪肉防生菜等唯宜食兎肉仍湏熟吃甚佳
　　又若肿有根坚如鐡石带紫赤色者服汤后仍以小小艾炷当肿上炙之日一两炷为佳养如常法
　　又若触秽必不善四体懔懔饮食无味亦可含香丸如不瘳服一盏五香汤取微利一行佳则不烦沐浴也饮酒发热诸候将息补饵论并法一十条
　　古今録验论曰饮酒则石势敷行经络气力强溢肾气坚王即顿为阳事阳事过多便肾虚肾虚则上热热盛则心下满口干燥饮随呕吐胃府不和宜服葛根饮安谷神除热呕止渴也且石酒相得相为用若石势不行则湏少饮如石气调歇不复湏饮
　　又若热盛充满经络心腹少胀欲心下不消或时聚如坚随复消者宜服秦芁汤得利便差秦芁汤法秦芁三两细切以牛乳一大升煮取一小升去滓顿服之得利即差若老弱可量气力进之其饮食亦宜清冷不得浊热浊热则使石势壅塞不行喜呕吐病坚结也亦能发黄或小便赤心坚痛者亦宜服秦芁汤得溏泄差热气散后黄色纵彻皮肤是差候勿怪热散后慓慓寒颤若困颤黄复出外者是谓余热欲散也勿厚覆但使肌肤中少寒颤即止
　　又若热解寒不解者可饮三合热酒使解
　　又若寒解后头重耳鸣满眼漠漠心下痛者可饮二合许清酒便差寒温宜依此法
　　又若心下结硬腹胀大小便不利者急服前胡大黄汤下之法在下卷小便淋法中
　　又若欲狂癖失常者与白薇汤下之法在下卷痰澼干呕法中
　　又若酒热歇石热亦不复行心下热结已消黄纵未歇亦无所苦但冷饮食勿进辛辣菜及热补食若不欲进清冷者可和暖饵勿令大热
　　又若饮热歇后石势虚损饮食入口自觉诸脉中如冷水入者是酒石俱退经络空虚故也宜积日调冷食兼依服进猪蹄羹通养诸脉自差止
　　又若头耳闻空中有人语心怯恐惧兼忧悸不安四肢如痹或起眠即輙惊如被虎狼所逐威势所摄者方服淡竹沥一二升乃至三升差止亦可进白薇汤下之消息稍与令饮粥常令有食力时进鸡心酸枣汤常令对偶安慰之以美言相恱慎不可以恶事惊之
　　又鸡心酸枣汤疗饮后阳多肾虚发热积日不食胃中虚热饮食不已气入百脉心藏虚甚令人失常法【出古今録騐】
　　鸡心【十枚】酸【半升】人参【一两】茯神　芍药【各二两】白薇枳实【炙】知母　甘草【炙】栝楼【各二两】生地黄【八两】
　　右十一味切以水一斗煮药半熟内心煮取三升冷分三服
　　饵寒食五石诸杂石等解散论并法四十九条
　　小品论曰凡服五石散及钟乳诸石丹药等既差节度触动多端发状虽殊将摄相似比来人遇其证专执而疗之或取定古法则与本性有违或取决庸医则昧于时候皆为自忤遂推石过深省其理未曰合宜每寻古医互相晦见直言沐浴实未探微寒温适情盖湏自度随时之义易所通焉故陶正白云昔有人服寒食散简古法以冷水淋身满二百罐登时疆毙又有取汗乃于狭室中四角安火湏臾则殒据兹将息岂不由人追之昔事守株何甚今列篇章幸择长而録用耳寒食药得节度者一月輙解或二十日解堪温不堪寒即已解之候也其失节度者或头痛欲裂为服药食温作癖宜急下之
　　又若手脚卒患顽癖者为犯热经乆故也急与冷水洗饮热清酒进冷食即止一法饮冷清酒亦止
　　又若体上生疮结气肿痛不得动者为自劳太过也宜服香防饮法
　　香防【三升】葱白【一虎口】
　　右二味以水三升煮三沸服之不止乃至三四剂自止
　　又若腰痛欲折两目欲脱者为热上肝膈腰肾冷极故也宜服黄连饮法【腰痛欲折两目欲脱千金翼作二条】
　　黄连　甘草【炙各一两】萎蕤【二两】
　　右三味切以水三升煮取一升去滓内朴硝一两顿服得微利止
　　又若冐欲倒者为衣厚犯热故也宜冷水淋头并洗之湏臾即愈【千金翼云宜洗头】
　　又若脚疼欲折者为乆坐温处故也宜常湏单牀行役并以冷水洗浴即止
　　又若腹胀欲裂者为乆坐下热衣温失食故也宜数冷食冷洗当风取冷湏臾即差
　　又心痛如刺者为应食不食应洗不洗寒热相撃气结不通填于心中故也宜数饮热酒任性多少酒气行经络通逹淋以冷水又冷淹手中搭着苦处温复易之湏臾解也解后仍速与冷食食多益善于诸痛之中心痛最急宜速救之法在下卷心痛法中
　　又若发急遍身热如汤火或气结不识人时倒口噤不开不自觉知者救之要以热饮随其性酒之卒不得下者当打去齿灌之咽中塞盛酒入必还出但灌勿止半日许以酒下气彻乃蘓酒卒不下者难可救矣
　　又若下痢如寒中者为行止食饮犯热所致宜速脱衣冷食冷饮冷水洗即差
　　又若百节酸疼者为卧处太厚又盖覆被衣温不脱故也但单牀薄被单衣或以冷水洗勿着新衣着故垢衣虽冬寒常湏散发受风仍以冷石熨其衣勿系带若犯此酸闷者急入冷水浴勿忍病而畏冷兼食冷饭又若兢颤恶寒或发热如温疟者为失食忍饥失洗不行又食臭秽故也宜急饱冷食冷水洗数行即愈又若恶食臭如死物气者为食温作癖故也宜急以三黄汤下之若不下终不差法在下卷解压法中
　　又若咽中痛鼻中塞清涕出者为衣温近火故也但速脱衣取冷当风以冷石熨咽鼻当自差不假洗也又若胷脇满气上呕逆者为饥而不食药气上冲故也速与冷水洗食冷饭止
　　又若食便吐出不得安住者由癖故也宜急以甘草饮下之不下当危人命尔甘草饮法
　　甘草【二两炙】大黄【三两别渍】黄芩【二两】
　　右三味切以水三升煮三两沸去滓分服以利为度
　　又若大便难腹中坚如盘蛇者为犯温积乆腹中有干粪不去故也宜销酥蜜膏服一二升津润腹内即下若不可服大黄朴硝等下之
　　又若患淋者为乆坐温处或乘鞍马坐处大热热入膀胱故也但冷食冷水洗冷石熨腹不过一日即差止【千金翼云若不止可下之不下杀人】
　　又若寒栗头掉不自支持者为食少药气溢于肌肤五藏失守百脉摇动与正气相竞故也宜强饮热酒以和其脉强食冷食以定其藏强行以调其关节强洗以宣其拥滞即差
　　又若小便稠数者为热食及噉诸热饼肉之属故也宜冷水洗腹兼服栀子汤法
