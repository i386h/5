<!-- { "loadSidebar": true } -->
　　桑白皮【六分】白茅根【十分】通草【八分】甘草【四分炙】滑石【十分】
　　右五味散煎汤服前散
　　又卒患淋方
　　取船底青苔如鸡子大以水一升煮服之
　　又主热淋方
　　白茅根【四斤切】
　　右一味以水一斗半煮取五升适寒温饮之差止
　　又石淋状如碎沙石下者方
　　车前子【二斤以绢囊盛】
　　右一味以水八升煮取三升经宿空腹服之即石下
　　又疗烦热身体微肿不能食饮小便不利方
　　茯苓【三两】甘草【炙】栝楼根　人参　黄芩　桂心白术【各一两】枳实【二两炙】
　　右八味切以水六升煮取三升去滓每服三合尽即差甚妙
　　又疗气上不得食呕逆大小便涩气满烦闷折热下气方
　　前胡　黄芩【各三两】栀子　大黄【各一两】甘草【炙】茯苓生姜【各二两】杏仁【四十枚去尖皮碎】
　　右八味切以水八升煮取三升分服之忌如常法
　　又疗热小便数少如淋葵子汤方
　　冬葵子【一升】
　　右一味以水三升煮取一升半分服之忌如常法
　　又若大小便塞不通或淋沥尿血隂中疼痛此是热气所致先以冷物熨之小腹又以热物熨更互冷热若小便数亦是取冷所致即暖将息也
　　疗发热体气昬昬不痛不痒小便赤涩方
　　生芽根五大斤浄洗择绞取汁服之差
　　又若发热口干小便涩方
　　取甘蔗去皮尽足吃之咽汁若口痛取汁服之
　　又方
　　取萎蕤五两煮汁饮之差
　　石发后变霍乱及转筋方一十六首
　　论曰服石之人体常多热热即引饮饥复加飡水谷既伤胃府失度土既衰损木必来乘故曰肝入胃即泄或单下而不吐是肝乘之盛也木既尅土尅过必宣二气俱虚而肝必怒阳气既乏则发转筋变吐加肾肝之病也宜速止之仍温足而兼复调以五味其病必痊矣疗石发霍乱绞痛不可忍方
　　茱萸【一升】
　　右一味以酒三升煮取一升强服之得下差
　　又疗霍乱吐多者必转筋不渴即脐上筑者肾气动先疗其筑理中汤方
　　人参　桂心　甘草【炙各三两】干姜【二两】
　　右四味切以水八升煮取三升分服又加白术三两
　　又疗霍乱转筋入腹方
　　取鸡屎白干者一方寸匕以水和顿服之
　　又疗转筋入腹痛方
　　灸脚心下当拇指上七壮
　　又方
　　灸足大拇指下约中一壮
　　又干呕方
　　灸手腕后中指两筋间左右各七壮名间使
　　又若吐止而下痢不止方
　　灸脐下一跌约上二七壮
　　又呕不息者方
　　薤白【一握】
　　右一味切以水一升煮取六合顿服之
　　又吐痢不止转筋入腹欲死方
　　生姜【三两切】
　　右一味以酒一升半煮三沸顿服之良
　　又方
　　藿香【一把】
　　右一味以水四升煮取一升服之差艾亦佳
　　又疗转筋不吐不下气息急方
　　木【一枚】
　　右一味切以水二升煮取一升服之差
　　又方
　　髙良姜【五两捶碎】
　　右一味以酒二升煮取一升服亦主腹痛
　　又方
　　桑叶【切二升】
　　右一味以水三升煮取一升三合去滓服之
　　又疗腹满痛不可忍方
　　取盐一合熬以水二升煮取一升顿服即得吐止若吐痢止心中烦闷及渴不止取竹沥一升分服即止不止心中复似冷取茱萸一两于铛中炒末以水二升煮取一升着少盐澄清服之取差
　　又疗霍乱吐痢不止方
　　粟米【任多少研】
　　右一味以水搅如乳服之即差
　　又疗脚转筋方
　　灸两大拇指甲后连肉处当中尖三壮
　　石发后变下痢及诸杂痢方一十二首
　　论曰凡石性刚烈气多炎上理之伤温即火转为炽内煎脾肺脾肺苦热遂成其渴饮水过量即溲肠胃胃得水则吐肠得水即金寒藏虽寒火炎不灭水渐流下而为行潦遂变拥肠胃虚冷水谷不消在阳益气不飡在隂肠鸣而泄乆将不差有成痢者经言呕哕发下焦之间其斯之谓欤疗下痢干呕服香豉多服之佳如不损更发宜服此方
　　香豉【二升】干姜【三两】甘草【二两炙】葱白【切一升】
　　右四味切以水五升煮取二升去滓温分服之甚良
　　又方
　　干姜【五两】
　　右一味切以水二升煮取一升去滓顿服之
　　又疗白赤痢兼热闷方
　　栀子仁【十四枚】薤白【一握切】
　　右二味以水三升煮取一升二合去滓分服之良
　　又疗白痢方
　　黄连【一两碎绵褁】白蜜【一合】
　　右二味以童子小便二升渍一宿煮取一升去滓入蜜分服之
　　又方
　　黄连【一两碎】薤白【切一升】乌梅【一握】
　　右三味以水二升煮取一升分温服之
　　又疗解散已经快利热尚不退兼痢不断黄连汤方
　　黄连【一两碎】白梁米【二合】
　　右二味以水五升煮取二升分服之
　　又疗痈肿热盛取冷过多寒中下痢食完出方
　　甘草【炙】干姜　附子【炮各六两】蜀椒【二百三十枚汗】
　　右四味切以水六升煮取三升分服之忌如常法
　　又疗天行兼有客热下血痢止血破棺起死黄连汤方黄连【四两】黄蘗【三两】栀子仁【十五颗】阿胶【一两炙】干姜　枳实【炙】芍药【各二两】
　　右七味切以水六升煮取三升分服之忌如常法
　　又疗解散除热止痢黄连汤方
　　甘草【炙】升麻【各一两】黄连【三两】豉【五合】栀子仁【十四枚】
　　右五味切以水三升煮取一升分温服之
　　又解散因痢宜服甘草汤方
　　甘草【炙】人参　黄连【各一两】栀子仁【二十一枚】
　　右四味切以水五升煮取二升分服之
　　又疗热毒赤白痢方
　　羊肝【去膜切以水洗二十遍血尽以粟米饭拌作面饼】
　　右一味以水煮熟漉着浆水中淘之干漉以美蒜虀候极饥食之不过三两顿即差
　　又疗水谷痢方
　　取鲫鱼无问多少治如食法以新布干拭断血脉切作鲙以蒜虀食之取足候至夜要以白粥量事吃之即得差忌如常法
　　石发两脚卒冷两胁腋卒热并口噤方三首
　　论曰经言脉有隂蹻阳蹻有隂搏阳搏此在三隂位也脉足大隂脾脉也脾为中州含藏阳气压本脉者矣若人之和平则脾能行阳气暖其三隂三隂暖则足能舒适若脾虚不能含藏则地气渐泄阳上腾则三隂坚塞足便冷也或有踵缓急不仁者则加之以肾肝之气不足使少隂厥隂之阙也所以足无载运之功而不能蹻防其力是隂抟其阳此由藏虚所生阳气伤狂而隂不能独理有因发热口噤及腋下热不可近者即三阳伤盛之所致也况服石増热飡失度在隂为疹可外温其足内置阳气于三隂则愈也在阳为疹可微冷于外又以寒药散其内热其疴岂能逃乎
　　疗两脚卒冷方
　　以醋浆温置盆中以浸脚即差
　　又疗口噤气上欲絶方
　　蔓菁子【二升】茯苓【三两】蓼蓝子　人参　荠苨　甘草【炙】黄芩　白术【各一两】
　　右八味切以水二斗煮蔓菁子取八升去滓内余药煮分服若口噤以物嚾之即差
　　又疗两腋热不得相近方
　　滑石【一斤】寒水石【三斤】芒硝【一斤】
　　右三味散取绢一尺分作袋盛散药结口更互于腋下夹之勿住取凉冷止
　　石发若热解折下石方四首
　　论曰五形之人其性各别则土形之人骨耸气清水形之人体薄气长木形之人筋骨麤声圎而长火形之人性急气尖而散其有固疾者则先服草药病愈后始服石必速应也凡土火二形人性躁气髙而肥盛多火气若更服石益之于炎物盛必衰自焚之名也若觉祸发速宜下之只如固疾之人服石者病气乆强石热尚薄不能破其病但増其热亦能损人若热不济者亦可速下自余形人服之者如有发动但以石投之自然而差不可见小热即求大冷为山九仭终亏一籄医者意也详而行之【臣亿等按论中五形少金别无本校今阙】
　　蜂房饮解石余方
　　露蜂房【三两】
　　右一味以水三升煮取一升去滓顿服不定三五日更服如热闷服后方【千金翼疗石发热困苦宜下石方露蜂房一升切以水二升煮取一升一服五六合日三服石从小便下如细沙尽停无所忌】
　　又下石方
　　葛根　紫草【各八两】犀牛角【十二两屑】露蜂房【十两炙】芒硝大黄【各二两】荠苨　人参【各七两】参　甘草【炙】银
　　屑【细研各四两】猪脂【十二两腊月者】
　　右十二味以无灰酒渍经十日其猪脂用酒一升煎取脂三两取银屑和研内药中每日空腹服之一匙前合药未得本法元本如此可求别定本细而勘之【千金翼方中更有升麻萎蕤各七两黄芩八两栀子十四枚计十六味以无灰酒八升渍经十日猪脂用酒一升煎錬取三两与银屑和研内药中每日空腹服之量力多少忌热面炙肉海藻蒜等】
　　又疗散发不可堪忍欲下之方
　　肥猪肉【五斤】葱白　薤白【各半斤】
　　右三味并研合器中蒸之令熟早朝噉之尽为度
　　又疗虽服乳石等而常患冷此由不先服防汤而服石等以其病药各在一处丹石不行则病所以依旧患冷宜依此法防之冷自差石势行方
　　人参　茯苓　干地黄　当归　桔梗　甘草【炙】芍药【各二两】大黄【四两】
　　右八味切以水三升煮取一升二合去滓分服之服石后将息饮食所宜法二首
　　论曰服石所宜饮食时宜以自调护随所取适若一一依方慎之则动成滞碍能依此法庻得通济方
　　取少脂猪肉一月二服百沸馎饦任性无妨新熟白酒少饮亦好及白羊头蹄并猪肉作姜豉任作食之压石肥肉黎柿等甚佳
　　凡欲吃热羊肉馎饦宜先食三五匙冷饭后吃之即不畏热吃讫乃速以饭压之行步适散乃可不虑致损生菜亦然芸台胡荽等亦不宜多食服石人有性好面嗜醋不能禁慎者宜食淡糠醋百沸紫馎饦及水漠饼即不虑热冷韭羹亦大补时时宜食之诸饮食品类既多不可一一但言不得服所不宜者服石人亦不宜多饮酒饮酒多则失食味失食味则不多食不多食则令人虚热虚热则令石数发恶寒寡沉又损石力为酒能压石故也多饮则损石势亦令人风虚脚弱此繇饮酒致之耳若能饮食者大佳甚妙其方药如右服石特忌热面陈臭哀孝哭泣忧恚大醋生蒜虀芥酱鸡犬肉老牛肉鲍鱼肉鲊衡热忍饥冷酒有灰酒荞麦小豆胡麻馎饦枸羮仓米臭鱼脯勿承饥虚热沐浴夏月不宜吃猪肉冷水恐致滑痢不止伤冷饮食不消或成霍乱特宜消息慎之
　　紫馎饦并食饮将慎法三首
　　千金紫馎饦方
　　乌豆【任多少煮取浓汁】
　　右一味以和面稍盐和之依常法作馎饦以此豆汁中熟煮可三二十沸溢添冷乌豆汁以猪羊肉为臛亦精好或以山芋粉尤妙
　　又宜食面饼方
　　取面溲如家常作饼法细切如小豆许以面于簸箕中拌令圎煮之令极熟承热任以诸肉作臛食之大凉补腰脚又夏月冒热逺行早食晩失饥石气发动作大麦饼将行在路食之亦压得石气
