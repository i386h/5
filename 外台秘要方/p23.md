<!-- { "loadSidebar": true } -->
　　牛膝茎叶一把切以酒三升渍一宿分三服令微有酒气不即断更作不过三服止【文仲备急集验同竝出第一卷中】
　　深师疗疟膈痰不得吐宜吐之常山乌梅汤方
　　乌梅【半两】　桂心【半两】　芫花【半两】　豉【五合绵裹】半夏【半两】　常山【半两】
　　右六味切以酒三升水四升合煮取二升分三服必得吐一方取三升忌生葱羊肉生菜【一方无半夏常山】
　　又疗疟丸神方
　　人参【三分】　鈆丹【三分】　天雄【十分熬】
　　右三味捣合下筛蜜和初服二丸如梧子临发服二丸中当温热四肢淫淫痹为知服药忌饱饭食疟断后食如常万不失一【备急文仲同】
　　又疗疟撩膈汤方
　　常山【三两】　甘草【三两炙】　松萝【二两】　乌梅【十四枚】黄芩【二两】　蒂【十四枚】　栀子仁【十四枚擘】
　　右七味切以酒二升渍一宿明旦以水四升煮取三升分三服忌海藻生葱生菜菘菜等
　　又疟结实积热烦扰迷冒寒热但多绵惙困笃常山大黄汤方
　　常山【三两】　甘草【三两炙】　前胡【二两】　大黄【三两】
　　右四味切以水一斗煮取三升半下大黄煎取三升分澄令冷初服七合中服八合比欲发服九合王文州大子因疟危困服此皆愈忌海藻菘菜生葱生菜等
　　又疗疟醇醨汤方
　　生姜【三两】　乌梅【三七枚擘一方十四枚】　甘草【三两炙】
　　桂心【二两】　常山【三两】　　　　蘘荷根【三两】
　　右六味切以水六升煮取一升曰醇未发时须顿服更以水三升煮取一升曰醨至发不断复顿服甚良别方説发日平旦服醨一升以醇着头边若欲发便服醇良二説不同也忌海藻菘菜生葱生菜【出第二十二卷中】
　　千金麻黄汤疗疟须发汗方
　　麻黄【四两去节】　大黄【四两】　栝楼【四两】　甘草【一两炙】
　　右四味切以水七升煮取二升半分三服未发前食顷服临发更服服后皆覆取汗忌海藻菘菜【集验同出第十卷中】
　　千金翼疗疟病医不能救者方
　　以绳量病人脚围绕足跟及五指一匝讫截断绳取所量得绳置顶上着反向背上当绳头处中脊骨上灸三十壮则定看复恶寒急灸三十壮则定比至过发一炊乆之虽饥勿与食尽日此神验男左足女右足【出第十八卷中】
　　崔氏疗疟防稽赖公常山汤方
　　常山【三两】　石膏【八两碎绵裹】廿竹叶【一把切】糯米【一百粒】
　　右四味切以水八升明旦欲服今晩渍于铜器中露置星月下高浄处横刀其上向明取药于病人房门前于铜器里缓火煎取三升分三服日欲出一服临发又一服若即定不须后服取药滓石膏裹置心上余四分置左右手足心甚验忌生葱生菜【出第四卷中】
　　备急华佗常山桂心丸神良方
　　甘草【炙】　　常山　　　大黄　　　桂心【各四分】
　　右四味末之蜜和平旦服如屎每欲发服六丸饮下之欲服药时先进少热粥良忌海藻菘菜生葱生菜【文仲同出第二卷中】
　　延年疗疟常山丸方【裴右庶送】
　　常山【四分】　青木香【四分南者】蜀漆【一分】　牡蛎【二分煅】大黄【二分】　乌梅肉【一分熬】丹砂【二分研】　豉【二分熬】知母【二分】　鼈甲【二分炙】　麻黄【一分去节】
　　右十一味捣筛蜜和为丸丸如梧子未发前粥饮服五丸讫微吐后须臾任食至欲发更服十丸忌苋菜生血物生葱生菜油腻【崔氏同】
　　又疗疟丸方
　　常山【三两】　甘草【二分炙】　知母【四分】
　　右三味捣筛蜜和为丸丸如梧子未发前饮服十五丸临发服十五丸得快吐则愈忌海藻生葱生菜菘菜【竝出第十五卷中】
　　必効疗疟鸡子常山丸方
　　取鸡子一枚断开头出黄及白令尽置小铛子中又取常山细末量满前空殻又倾铛子中又量白蜜还令满殻复倾铛子中三味同搅微火煎之勿停手微冷可丸则停丸如梧子如病人午时发已时服三十丸欲至发时又服三十丸用饮汁下欲吐任吐亦如前服讫更不发者不须服服后禁脂腻油麫生菜菓七日此方勑赐乔将军服之立効【小品崔氏文仲延年支家备急竝同】
　　又疗疟不差虎骨常山丸方
　　虎头骨【炙】　　常山　　　甘草【炙】　　鼈甲【炙】乌梅【熬】　　　萎蕤　　　白薇　　　升麻
　　茯苓　　　　石膏【研】　　知母　　麦门冬【去心】豆豉【熬】　　　地骨白皮
　　右十四味各等分合捣蜜和丸如梧子大未发前日晩空肚服二十丸至发日平旦服四十丸如人行十里食白粥一椀欲发时亦服三十丸三日内慎生冷万无一触不吐自差魏右史处得云竒効忌海藻菘菜大酢生葱生菜苋菜
　　又疗疟常山酒方
　　常山【一两切】　　独头防【一颗去根茎横切】　糯米【一百粒】乌豆【一百粒】　　清酒【一升】
　　右五味病未发前一日以酒浸药于椀中以白纸一张覆之椀上横一刀欲发时三分饮一分如未吐更服一分得吐则差忌生菜生葱【竝第一卷中】
　　古今录验疗疟豉心丸方
　　香豉【五合熬令色变】常山【二两】　大黄【三分】　附子【二分炮】
　　右四味捣筛蜜和丸服如大豆十丸当勿食比至发来令服三十丸疟不止亦可至四十丸疟必止若膈上有停痰欲吐聴之若腹中实欲下亦无妨常有验忌生葱生菜等【杨孔思方出第四卷中】
　　又乌梅丸疗疟无问温瘴痰疟悉皆主之方
　　乌梅肉【二两】　常山【二两】　鼈甲【二两炙】　香防【二两】蜀漆【二两生用】　人参【一两】　肉苁蓉【二两】　桂心【二两】知母【二两】　桃仁【二两去尖皮别捣如稀】
　　右十味捣筛为末蜜和丸如桐子空心以酒饮任下三十丸忌生葱生菜苋菜海藻菘菜【一方有升麻甘草各二两为十二味】
　　五藏及胃疟方六首
　　病源肺病为疟者乍来乍去令人心寒寒甚则热发善惊如有所见此肺疟证也若人本来语声清雄忽尔不亮拖气用力方得出言而反于常人呼共语直视不应虽曰未病势当不久此则肺病声之也察病观疾表里相应依源审疗乃不失也
　　心病为疟者令人心烦甚欲饮清水多寒少热若人本来心性和雅而忽卒急反于常伦或言未讫便住以手剔脚爪此人必死祸虽未及呼曰行尸此心病声之也虚则补之实则泻之不可疗者明而察之
　　肝病为疟者令人色苍苍然气息喘闷战掉状如死者若人本来少于悲恚忽尔嗔怒出言反常乍寛乍急言未讫以手向眼如有所思若不即病祸必至矣此肝病声之也其人若虚则为寒风所伤若实则热气所损阳则泻之阴则补之
　　脾病为疟者令人寒则腹中痛热则肠中鸣鸣己则汗出若其人本来少于喜怒而忽反常嗔喜无度多言自笑不答于人此是脾病声之也不盈旬日祸必至矣肾病为疟者令人凄凄然腰脊痛而宛转大便涩身掉不定【素问作目眴眴然】手足寒若人本来不喜不怒忽然謇而好瞠怒反于常性此肾巳伤虽未发觉是其也见人未言而前开口笑还闭口不声举手栅腹此肾病声之也虚实表里浮沈清浊宜以察之逐以疗之夫疟脉者自数者多热迟者多寒小者可下之迟者温药巳若脉数而者可发汗针灸之脉浮大者不可针灸之凡疟先发食顷乃可以疗之过之则失时足太阳之疟令人腰痛头重寒从背起先寒后热熇熇【虚娇切】然热止汗出难巳刺郄中出血
　　足少阳之疟令人身体解防寒不甚热不甚恶见人见人心惕惕然热多汗出甚刺足少阳
　　足阳明之疟令人先寒洒洒浙浙寒甚久乃热热去汗出喜见日月光火气乃快然刺足阳明胕上
　　足太阴之疟令人不乐好太息不嗜食多寒热汗出病至则善呕呕巳乃衰则取之
　　足少阴之疟令人闷吐呕甚多寒热热多寒少欲闭户而处其病难止
　　足厥阴之疟令人腰痛少腹满小便不利如癃状非癃也数小便意恐惧气不足腹中悒悒刺足厥阴
　　肺疟者令人心寒寒甚发热热间善惊如有所见者刺手太阴阳明
　　心疟者令人烦心甚欲得清水反寒多不甚热刺手少阴肝疟者令人色苍苍然太息其状若死者刺足厥阴见血脾疟者令人病寒则腹中痛热则肠中鸣鸣巳汗出刺足太阴
　　肾疟者令人洒洒腰脊痛宛转大便难目眴眴然手足寒刺足太阳少阴
　　胃疟者令人且病也善饥而不能食食即支满腹大刺足阳明太阴横脉出血【竝出第十一卷中】
　　千金疗肝邪热为疟顔色苍苍战掉气喘或热乆劳动如疟积年不差乌梅丸方
　　乌梅肉【四分】　蜀漆【四分】　石膏【八分研】　鼈甲【四分炙】常山【六分】　香豉【一合熬】　知母【四分】　甘草【三分炙】细辛【三分】　苦参【四分】　萎蕤【五分】
　　右十一味捣筛蜜和丸如梧子大酒服十丸日再饮下亦得忌苋菜生菜生葱海藻菘菜
　　又疗心疟令人烦心甚欲得清水多寒少热者常山汤方
　　常山【四两】　淡竹叶【切二升】栀子仁【三七枚擘】石膏【五两碎绵裹】乌梅【三七枚擘】　鼈甲【四两炙】　甘草【一两炙】香豉【一升绵裹】蜀漆【三两】
　　右九味以水九升煮取三升分温三服忌生葱生菜菘菜人苋海藻【删繁同】
　　又疗脾热或渴或不渴热气内伤不泄转为脾疟令人病寒则腹中痛热则肠中鸣转汗出常山丸方
　　常山【三两】　甘草【半两炙】　知母【一两】　鼈甲【一两炙】
　　右四味捣筛蜜和丸如梧子大未发前酒服十丸临发又一服正发又一服忌生葱生菜海藻菘菜人苋等
　　又疗肺热痰聚胷中来去不定转为疟其状令人心寒甚即发热热间善惊如有所见常山汤方
　　常山【三两】　秫米【三百粒】　甘草【二分炙】
　　右三味切以水七升煮取三升分三服至发时令三服尽忌生葱生菜海藻菘菜等【删繁同】
　　又疗肾热发为疟令人凄凄然腰脊痛宛转大便难目眴眴然手足寒常山汤方
　　常山【三两】　乌梅【三七枚碎】　香豉【八合熬裹】　淡竹叶【切一升】葱白【一握除青令尽】
　　右五味切以水九升煮取三升去滓分温三服至发令尽忌生葱生菜等【竝出第十卷中】
　　删繁疗胃腑疟者令人善饥而不能食四肢胀满气喘藜芦丸方
　　藜芦【一两】　皂荚【一两去皮子】常山【一两】　巴豆【三十枚去皮熬】牛膝【一两】
　　右五味熬藜芦皂荚色令黄合捣为末蜜丸如小豆旦服一丸未发前一丸正发一丸一日勿食饮忌野猪肉芦笋生葱生菜貍肉等【六腑唯胃有疟不可别列故附于后千金同出第六卷中】
　　温疟方五首
