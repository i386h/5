<!-- { "loadSidebar": true } -->
　　病源夫温疟与寒疟安舍温疟得之冬中于风寒寒气藏于骨髓之中至春则阳气大发邪气不能出因遇大暑脑髓铄肌肉消释腠理发泄因有所用力邪气与汗偕出此邪气先藏于肾其气先从内出之于外如是则阴虚而阳盛盛则病矣阳衰则气复反入入则阳虚阳虚则寒矣故先热而后寒名曰温疟疟先寒而后热者此由夏伤于大暑汗大出腠理开发因遇夏气凄沧之小寒寒迫之藏于腠理皮肤之中秋伤于风则病成矣夫寒者阴气也风者阳气也先伤于寒而后伤于风故先寒而后热病以时作名曰寒疟先伤于风而后伤于寒故先热而后寒亦以时作名曰温疟夫病疟六七日但见热者温疟也【出第十一卷中】
　　甲乙经黄帝曰夫疟皆生于风夏伤于暑秋为防疟黄帝问疟先寒而后热何也岐伯对曰夫寒者阴气也风者阳气也先伤于寒而后伤于风故先寒而后热也名曰寒疟
　　又问曰先热而后寒者何也对曰先伤于风而后伤于寒故先热而后寒也名曰温疟
　　其但热而不寒者阴气先【千金作孤】絶阳气独发即少气烦寃手足热而欲呕名曰瘅疟
　　又曰温疟者得之冬中于风寒寒气藏于骨髓之中至春即阳气大发邪气不能出因遇大暑脑髓铄肌肉消释腠理发泄因有所用力邪气与汗偕出此邪气先藏于肾其气先从内出之于外如是者阴虚而阳盛盛则病矣阳衰则气复反入入则阳虚阳虚则复寒矣故先热而后寒名曰温疟
　　又曰瘅疟者肺素有热气盛于身厥气逆上中气实而不外泄因有所用力腠理开风寒舍于皮肤之内分肉之间而发发则阳气盛阳气盛而不衰则病矣其气不及于隂故但热不寒热气内藏外铄肌肉故名曰瘅疟【出庚卷第七千金同】广济疗温疟渐渐羸瘦欲成骨蒸常山汤方
　　常山【三两】　车前叶【一握】甘草【二两炙】狝猴骨【三两炙】乌梅肉【二两】天灵葢【一两烧作灰末】　　　驴粪汁【三合】
　　右七味切以水六升煮五味取三升去滓下粪汁天灵葢末分三服微吐不利忌生葱生菜海藻菘菜麫食等
　　又疗温疟常山丸方
　　常山　　乌梅肉【熬】　　防　　　天灵葢【烧各六分】
　　知母　　朱砂　　　　蜀漆　　大黄
　　右八味捣筛蜜和丸如梧子空肚以温酒下二十丸至三十丸日三服并未发前服不吐利忌生葱生菜生血等物【竝出第十卷中】
　　千金论曰瘅疟者阴气孤絶阳气独发其也少气烦满手足热欲呕热而不寒气藏在心
　　又曰有温疟者其脉如平人无寒时热其骨节疼烦时呕朝发暮解暮发朝解皆白虎加桂心汤主之方知母【六两】　甘草【二两炙】　石膏【碎一斤】　粳米【六合】
　　右四味切以水一斗二升煮取米烂去滓加桂心三两煎取三升分温三服覆令汗先寒发热汗出者愈忌海藻菘菜生葱伤寒论云用粃粳米不熟稻米是也【出第十卷中】
　　备急竹叶常山汤疗温疟壮热微寒温疟之也壮热后如觉微寒或瘅疟依时手足冷少时便壮热亦有手足烦热干呕者防疟先大寒后大热者并主之神効尢宜乳下小儿亦差方
　　常山【三两切】　淡竹叶【一握】　小麦【一升】
　　右三味以水五升渍一宿明旦煮取二升温分三服忌生菜生葱【支小品文仲竝同出第三卷中】
　　延年疗温疟壮热不能食知母鼈甲汤方
　　知母　　鼈甲【炙】　地骨皮【各三两】　常山【二两】竹叶【切一升】石膏【四两碎】
　　右六味切以水七升煮取二升五合去滓分三服忌猪肉苋菜生葱生菜【出第十七卷中】
　　山瘴疟方一十九首
　　病源此病生于岭南带山瘴之气也其状发寒热休作有时皆由挟溪源岭瘴温毒气故也其病重于伤暑之疟矣【出第十一卷中】
　　小品疗山瘴疟陵鲤甲汤南方山岭溪源瘴气毒作寒热发作无时痿黄肿满四肢痹弱皆山毒所为也并主之方
　　陵鲤甲【十片炙千金用十四片】乌贼鱼骨【去甲】　鼈甲【炙各一两】
　　常山【三两】　　　　附子【一枚炮】
　　右五味切以酒三升渍之一夕先疟发前稍稍服之勿絶药味兼以涂身体断杂人勿食饮过时乃得通人进饮食忌苋菜生葱生菜猪肉【千金文仲备急经心录竝同出第六卷中】
　　千金疗乍寒乍热乍有乍无山瘴疟酒方
　　常山【三两】　鼈甲【炙】　　升麻　　附子
　　乌贼鱼骨【去甲各二两】
　　右五味并切绢袋盛以酒六升渍之小令近火转之一宿成一服一合比发可数服或吐忌猪肉生葱生菜苋菜【肘后疗老疟久不断出第十卷中】
　　备急夫瘴与疟分作两名其实一致或先寒后热或先热后寒岭南率称为瘴江北总号为疟此由方言不同非是别有异病然南方温毒此病尢甚原其所归大畧有四一山溪毒气二风温痰饮三加之鬼疠四发以热毒在此之中热毒最重故所用药物须审病源患疟瘴之后特须防瘴而发痢死不旋踵所以然者瘴体先虚虚不宜痢又瘴宜冷差痢宜温断断痢则益瘴断瘴则益痢大率如此不可不慎非直药疗亦须宜加将息取适若能用一色药兼二种病冷而止痢温而断疟最其妙也如不然先须断痢然后疗瘴瘴缓痢急故也仍率须作挟毒防之不得専医其痢又服瘴药皆在发前必须平旦空腹服服药之后勿洗手面潄口勿通外人勿吃食勿劳力既过发时久小进麋粥如此将疗无不即断又当发热之时慎勿多饮冷水及多服冷药若心下冷结更是难疗得疟之后复成症癖亦有即发气者死不救若热渴者豉汁暖服取足得吐弥善水煮豉研犀汁与服兼时进生葛根汁其大热盛者与紫雪如两枣许大水和饮之并烧猪粪人粪作黄龙汤亦善各可服三二升又捣一大鼠绞汁与服大止热毒瘴热病服此俱効【其鼠并头皮五藏等全捣若汁少着少许水和绞亦不难服常用立验也】
　　又疗瘴疟服药后灸法
　　灸大椎三四十壮无不断若先寒者将欲寒预前以炭火安床下令背暖并灸鼈甲末一方寸匕暖酒和服至发时令得三服被覆过时无不断此是陶氏法比欲寒时但以火灸其背亦乃即差者纵发亦轻効验
　　又疗瘴疟常山丸方
　　常山　　黄连　　防【各三两】　　附子【二两炮】
　　右四味捣筛为末蜜和丸如梧子发前空腹服四丸欲发更服三丸饮下之自旦至暮乃食三日勿杂食猪肉鱼肥腻及生冷生葱生菜【桂广州家传已用有効此方兼痢者差】
　　又麻黄散方
　　麻黄【去节】　常山　　杏仁【去尖皮熬】　人参
　　干漆【熬】　　甘草【炙】　鼈甲【各二两炙】
　　右七味作散平旦空腹温酒三合服方寸匕日再宜七日连服服后七日不得食杂物此许仁则五方元比部云在岭南服得力大验年时常服一剂按此兼补虚羸者忌苋菜生葱生菜海藻菘菜
　　又若患瘴热实兼吐痢者大黄汤方
　　大黄　　常山　　升麻　　甘草【炙各三两】
　　右四味切以水七升煮取二升半分三服发前尽服别取吐利此蒋家传忌海藻菘菜生葱生菜
　　又若瘴热兼痢苦渴者乌梅饮方
　　乌梅【二十枚取好者擘破】
　　右一味以水一大升煮取一大盏去梅和一匙蜜细细啜之近方验【竝出第二卷中】
　　延年蜀漆丸主岭南瘴气发乍热乍寒积劳似疟皆主之千金翼方云兼主防疟连年不差方
　　蜀漆　　知母　　升麻　　白薇
　　地骨皮　麦门冬【各五分】乌梅肉　鼈甲【炙】
　　萎蕤【各四分】石膏【八分】甘草【三分炙】常山【六分】
　　豆豉【一合熬】
　　右十三味捣筛为末蜜和丸如梧子大饮下十丸日再服加至二十丸此方用无不差加光明砂一两神良忌海藻菘菜人苋生葱生菜【千金亦疗劳疟崔氏千金翼集验竝同出第十七卷中】
　　救急疗疟瘴疠经百日或一年以上诸药不能差进此方无不损者蜀漆汤方
　　白薇　　蜀漆　　知母　　甘草　　苦参升麻　　龙胆【各二两】常山　　大黄【别渍后下各四两】鼈甲【炙】　石膏【碎】　茯苓　　黄芩【各三两】
　　香豉【二合褁】独蒜【七颗切】淡竹叶【切一升】
　　右十六味切以水一斗渍之并春酒二升合煮取三升去滓分三服未发前一服欲至发时又一服皆温之当发日勿见人在一静房卧药滓置病儿头边仍以药汁涂手面过时任出忌肥腻腥臊滑物生冷海藻人苋大酢菘菜生葱生菜
　　又朱砂丸方
　　朱砂【光明者】　　牛膝　　　常山【各等分】
　　右三味捣筛为末蜜和丸如梧桐子疟发日平明服七丸饮下欲觉发时更服七丸当日不断更作一服即差忌生葱生菜生血物油腻牛肉等
　　又勑赐长孙祥极効常山汤方
　　常山【八分】　橘皮【六分】　牡蛎【四分熬】　桂心【二分】
　　右四味捣筛为散发日平旦酒服一方寸匕临发又一匕发后又一匕二日不得洗手面七日忌食杂物唯药用酒余皆断或吐或不吐皆差忌生葱生菜
　　又方
　　取五六嵗儿小便一升内白蜜二大匙搅使相得去白沫讫即顿服当大吐碧绿痰然后食若不得吐但数小便亦佳以前两方吐碧痰外更吐白沫出后可吃食不然瘴气终不除
　　又常山汤方
　　常山苗一握【无苗取根五两代之】独蒜【七颗】　淡竹叶【二握】
　　防【一合褁】　　　　　　鼈甲【三两炙】
　　右五味切以苦酒三升煎取一升临发随性多少服之尽服之讫当大吐便愈忌人苋生葱生菜
　　古今录验瘴疟及嶂气常山汤方
　　常山【三两细切】
　　右一味捣碎虚弱者二两蒜七瓣去皮中切以酒一小升半渍一宿旦去滓暖服尽须臾当吐令尽好过时食一日不得潄口及洗手面三七日慎生葱生菜生冷肉麫油腻若早发者半夜服要令吐【出第四卷中】
　　近効疗疟瘴孟补阙岭南将来极効常山丸方
　　常山　　　豉【熬】　　桃仁【去尖皮熬等分】
　　右三味各捣末先以豉和桃人捣如泥然后下常山末细搅蜜丸如梧桐子欲发前一食时酒下四十丸须臾更服二十丸如不差更服逺不过三服能信用者无不差忌生葱生菜
　　又凡跋涉江山防诸瘴疠及蛊毒等常服木香犀角丸方
　　青木香　　犀角【屑】　　羚羊角【屑各六分】　升麻参　　　猪苓　　　槟榔【各十分】　　鼈甲【炙】甘草【炙各八分】　豉【二十分熬】
　　右十味捣筛为末蜜和丸如梧子酒饮服三十丸日二服若体热即去甘草槟榔加大黄二十分忌海藻菘菜
　　又主疟兼痢无问赤白水谷鲜血瘴皆差黄连犀角丸方
　　黄连　　　犀角【屑】　　香豉【熬各二两】　龙骨【四两】牡蛎【二分熬】
　　右五味捣筛为末蜜和丸如梧子米饮下三十丸日三服差止忌猪肉冷水油腻等
　　又瘴疟不差蜀漆丸方
　　蜀漆　　青木香　　升麻　　鼈甲【炙】
　　牡蛎【熬】　朱砂　　　猪苓　　香豉【各四分】常山　　大黄【各八分】
　　右十味捣筛为末蜜和为丸如梧子米汤下十二丸日二服渐渐差至平复止忌人苋油腻陈臭生血等物
　　十二时疟方一十二首
