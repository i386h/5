<!-- { "loadSidebar": true } -->
　　又疗转筋在两胁及胷中法
　　灸手掌白肉际七壮又灸膻中中府巨闗胃管尺泽以上并疗筋拘头足挛急皆愈
　　又疗转筋不止者法
　　若是男子手挽其阴牵之女子挽其乳逐左右边
　　又疗转筋欲死者方
　　令四人手持足灸脐上一寸十四壮自不动勿复持之
　　又疗霍乱泄痢所伤烦欲死者方
　　灸慈宫各二十壮慈宫在横骨两边各二寸半横骨在脐下横门骨是也【并出第二十卷中通按甲乙鍼经衡门一名慈宫上去大横五寸在横骨两端约中动脉是】
　　救急疗霍乱心腹痛胀吐痢烦闷不止则宜灸之方令病人覆卧伸两臂膊着身则以小绳正当两肘骨尖头从背上量度当脊骨中央绳下防之去度又取绳量病人口至两吻截断便中折之则以度向所防背下两边各依度长短防之三处一时下火灸絶便定神验艾炷大稍加也
　　又疗霍乱转筋不止渐欲入腹凡转筋能杀人起死之法无过于灸灸法唯三处要穴第一承筋穴在腨股下际取穴法
　　以绳从脚心下度至脚踵便截断度则回此度从脚踵纵量向上尽度头当腨下际宛宛中是穴灸三七壮则定
　　又不止则灸涌泉在足心下当足大指中节后一寸半正当大筋上是穴又灸足跟后黒白肉交际当中央此三处要穴灸之不过二三七壮必定【并出第一卷中】
　　三焦脉病论二首
　　删繁论曰夫三焦者一名三闗也上焦名三管反射中焦名霍乱下焦名走哺合而为一有名无形主五藏六腑往还神道周身贯体可闻不可见和利精气决通水道息气脾胃之问不可不知也凡上焦三管反射者通三焦名中清之腑也别号玉海水道出属膀胱合者虽合而不同上中下三焦同号为孤之腑也而荣出中焦卫出上焦【荣者是络脉之气道卫者是经脉之气道也】上焦如雾【雾者霏霏起上也】起于胃上管并咽以上贯膈布胷中走腋循足太阴之分而行还注手阳明上至舌下注足阳明常以荣卫俱行于阳二十五度行阴亦二十五度为一周日夜五十周身周而复始大防于手太阴手少阳也主心肺之病内而不出人有热则饮食下胃其气未定汗则出或出于面或出于背或出于身手皆不循卫气之道而出葢外伤于风内开腠理毛蒸理泄卫气走之故不得循其道此气慓悍滑疾见开而出故不得其道名曰漏泄其病则肘掌痛食先吐而后下气不续胸膈间厌闷所以饮食先吐而后下也寒则精神不守泄下便利语声不出若实则上絶于心若虚则引气于肺【出第四卷中千金同】千金论曰三焦病者腹胀气满少腹尤坚不得小便窘急溢则为水留则为胀在足太阳之外大络在太阳少阳之间亦见于脉取委阳少腹病肿痛不得小便邪在三焦约取太阳大络视其结脉与厥阴小络结而血者三焦胀者气满在皮肤殻殻然而不坚手少阳之脉是动则病耳聋煇煇焞焞嗌肿喉痹是主气所生病者汗出目鋭眦痛颊痛耳后肩臑肘臂外皆痛小指次指不用为此诸病寒则留之热则疾之陷下则灸之不盛不虚以经取之盛者人迎一倍于寸口虚者人迎反小于寸口【出第二十卷中】
　　上焦热及寒吐痢肠鸣短气方九首
　　删繁疗上焦实热饮食下胃其气未定汗出面背身中皆热名曰漏气通脉泻热泽泻汤方
　　泽泻【二两】　生地骨皮【五两】甘草【一两炙】　半夏【二两洗】石膏【八两】　柴胡【三两】　茯苓【三两】　生姜【三两】竹叶【切五合】　人参【二两】　桂心【一两】　莼心【一升】
　　右十二味切以水一斗煮取三升分三服忌海藻菘菜羊肉饧醋生葱【千金同】
　　又疗上焦热腹满而不欲食或食先吐而后下肘胁挛痛麦门冬理中汤方
　　生麦门冬【一升】生姜【四两】　白术【五两】　甘草【二两炙】人参【三两】　茯苓【二两】　橘皮【三两】　竹茹【一升】生姜根【一升】　莼心【五合】　萎蕤【三两】　廪粟【一升】
　　右十二味切以水一斗五升煮取三升分三服忌海藻菘菜大醋桃李雀肉等【千金同】
　　又疗上焦气不续胸膈间厌闷所以饮食先吐而后下半夏理中续膈破寒汤方
　　半夏【半升制】　生姜【四两】　　麻黄【三两去节】前胡【三两】　　泽泻【三两】　　竹叶【一升】
　　细辛【三两】　　枳实【三两炙】　杏仁【三两去皮尖】
　　右九味切以水九升煮取三升去滓分三服忌羊肉饧生菜等物
　　又疗上焦热牵肘挛心痛喘欬短气动而好唾润肺止心痛大枣汤方
　　大枣【三十枚】　杏仁【三两去皮尖】人参【三两】　紫菀【二两】萎蕤【三两】　麦门冬【三两去心】百部【三两】　通草【三两】石膏【八两】　五味子【一两】　羊肾【三枚去膏】　麻黄【三两去节】
　　右十二味切以水一斗煮取二升五合去滓下蜜三合生姜汁三合淡竹沥三合更上火煎取三升分三服
　　又疗上焦虚寒精神不守泄下便利语声不出茯苓安心汤方
　　茯苓【三两】　　人参【三两】　　干姜【三两】
　　桂心【一两】　　逺志皮【三两】　甘草【二两炙】
　　右六味切以水九升煮取三升去滓分三服忌生葱醋物海藻菘菜等物
　　又疗上焦虚寒肠鸣下利心下痞坚半夏泻心汤方半夏【五两洗】　黄芩【三两】　甘草【三两炙】　人参【三两】干姜【三两】　黄连【一两】　桂心【三两】
　　右七味以水九升煮取三升去滓分三服忌海藻菘菜饧羊肉生葱猪肉冷水【此仲景半夏泻心汤方本无桂心有大枣十二枚出第四卷中】
　　千金疗上焦虚寒短气语声不出黄耆理中汤方黄耆【二两】　桂心【二两】　丹参【四两一作人参】　桔梗【三两】干姜【三两】　五味子【三两】　茯苓【三两】　甘草【三两炙】杏仁【四两去皮尖】芎防【二两】
　　右十味切以水九升煮取三升绞去滓温分三服忌海藻菘菜猪肉生葱大醋【删繁同】
　　又疗上焦冷下痢腹内不安食好注下黄连丸方黄连【八两】　干姜【四两】　橘皮【三两】　乌梅肉【八两】附子【四两炮】　桂心【一两】　芎防【三两】　黄蘗【三两】阿胶【四两炙】
　　右九味末之白蜜和为丸如梧子大饮下二十丸加至三十丸忌猪肉冷水生葱等【删繁同】
　　又疗上焦闭塞干呕呕而不出热少冷多好吐白沫清涎吞酸厚朴汤方
　　厚朴【四两炙】　呉茱萸【五合】　人参【三两】　茯苓【四两】桔梗【三两】　生姜【八两】　参【三两】　芎防【四两】白术【四两】　附子【三两】　橘皮【三两去赤脉】
　　右十一味切以水九升煮取三升绞去滓分三服忌猪肉桃李雀肉大醋【删繁同出第二十卷中】
　　中焦热及寒泄痢方三首
　　删繁论曰中焦如沤【沤者在胃中如沤也】起于胃中管在上焦之后此受气泌糟粕蒸津液化其精微上注于肺脉乃化而为血奉以生身莫贵于此故独得行于经隧名曰荣气主足阳明阳明别号曰丰隆在外踝上去踝八寸别走太阴络诸经之脉上下络太仓主熟五谷不吐不下实则生热热则闭塞不通上下隔絶虚则生寒寒则洞泄便痢霍乱主脾胃之病夫血与气异形而同类卫是精气荣是神气故血与气异形而同类焉夺血无汗【此是神气】夺汗无血【此是精气】故人有一死而无再生也犹精神之气隔絶也若虚则补于胃实则泻于脾调其中和其源万不遗一也【千金同】
　　又疗中焦实热闭塞上下不通隔絶闗格不吐不下腹满彭彭喘急大黄泻热开闗格通隔絶汤方
　　大黄【三两切别渍】　　黄芩【三两】　　　泽泻【三两】升麻【三两】　　　羚羊角【四两】　　栀子仁【四两】生地黄汁【一升】　参【八两】　　　芒硝【三两】
　　右九味切以水七升先煮七味取二升三合下大黄更煎沸绞去滓下硝分三服忌芜荑【千金同】
　　千金疗中焦热水谷下痢蓝青丸方
　　蓝青汁【三升】　黄连【八两】　黄蘗【四两】　白术【三两】地榆【二两】　地肤子【二两】　阿胶【五分炙】　乌梅肉【三两】
　　右八味下筛用蓝汁和微火上煎为丸如杏仁大饮服三丸日再七月七日合之良当并手丸之忌猪肉冷水桃李雀肉等
　　又疗中焦虚寒四肢不可举动多汗洞痢方
　　灸大横随年壮大横侠脐傍行相去两边各两寸五分【删繁同出第二十七卷中】
　　下焦热方六首
　　删繁论曰下焦如渎【渎者如沟水决泄也】起胃下管别回肠注于膀胱而渗入焉故水谷常并居于胃中成糟粕而俱下于大肠主足阳明灌渗津液合膀胱主出不主入别于清浊主肝肾之病也若实则大小便不通利气逆不续吐呕不禁故曰走哺若虚则大小便不止津液气絶人饮酒亦入胃谷未熟而小便独先下者何也葢酒者熟谷之液也其气悍以滑故后谷入而先谷出也所以热则泻于肝寒则补于肾【千金同】
　　又疗下焦热大小便俱不通柴胡通塞汤方
　　柴胡【三两】　黄芩【三两】　橘皮【三两】　泽泻【三两】栀子仁【四两】石膏【六两】　羚羊角【三两炙】生地黄【一升】芒硝【三两】　香豉【一升】
　　右十味切以水一斗煮九味取三升去滓下芒硝分三服忌芜荑【千金同】
　　又疗下焦热气逆不续吐呕不禁名曰走哺止呕人参汤方
　　人参　　生芦根　栀子仁　　萎蕤
　　黄芩　　知母　　茯苓【各三两】　白术【四两】石膏【八两】橘皮【四两】
　　右十味切以水九升煮取三升去滓分三服忌桃李雀肉醋等【千金同】
　　又疗走哺不止或呕噎热气冲心满闷香防汤方香豉【一升】　生地黄【一升】　白术【三两】　甘草【二两炙】竹叶【一升】　石膏【八两】　茯苓【三两】　葱白【一升】
　　右八味切以水七升煮取二升五合去滓分三服须利下加芒硝三两忌芜荑海藻菘菜桃李雀肉酢物等
　　又疗下焦热毒痢血如鹅鸭肝不止升麻汤方
　　升麻【三两】　犀角【三两屑】　地榆【四两炙】
　　绛草【三两】　蓑荷根【四两】　黄芩【三两】
　　巴焦根【切一升】　桔梗【三两】　栀子仁【三七枚】
　　右九物切以水九升煮取三升去滓分三服忌猪肉【出第四卷中】
　　千金疗下焦热或痢下脓血烦闷恍惚赤石脂汤方赤石脂【八两】　乌梅肉【二十枚】栀子仁【十四枚】白术【三两】干姜【二两】　廪米【一升】　升麻【三两】
　　右七味切以水一斗煮米取熟去米取七升下诸药煮取二升五合去滓分三服忌桃李雀肉等【删繁同】
　　又疗下焦热毒痢鱼脑杂痢鲜血脐下少腹绞痛不可忍欲痢不出香豉汤方
　　香豉【一升】　　栀子【四两】　　薤白【一升】
　　黄连【三两】　　黄蘗【三两】　　黄芩【四两】
　　地榆【四两炙】　　白术【三两】　　茜根【三两】
　　右九味切以水一斗煮取三升分三服忌猪肉冷水桃李雀肉等【删繁同出第二十卷中】
　　下焦虚寒方六首
