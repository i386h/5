<!-- { "loadSidebar": true } -->
　　又疗冷气薏苡仁饭粥方
　　细伐薏苡仁炊为饭气味欲匀如麦饭煮粥亦好豉浆粥并任意无所忌
　　又疗气苏子粥方
　　苏子不限多少研如麻子作粥依食法着葱豉姜并得无所忌
　　又疗气膀胱急妨宜下气方
　　芜荑捣和食盐末令调以绵褁如枣大内下部乆时或下恶汁并下气佳无所忌【通按膀胱急妨谓小便急不得出而妨闷也】
　　又疗气昆布臛法
　　髙丽昆布一斤白米泔汁浸一宿洗去咸味以水一斗煮令向熟擘长三寸阔四五分仍取葱白一握二寸切断擘之更合熟煮令昆布极烂仍下盐酢豉糁调和一依臛法不得令咸酸以生姜橘皮椒末等调和宜食粳米饭粳米粥海藻亦依此法极下气大效无所忌
　　又疗心头冷硬结痛下气防榔汤方
　　防榔【十颗】　生姜　　青木香【各三两】橘皮
　　枳实【炙】　　甘草【炙】　　大黄【各二两】
　　右七味切以水六升煮取二升半绞去滓分温三服服别如人行四五里进一服取微利忌生菜热麫炙肉海藻菘菜等
　　又疗一切气妨闷不能食防榔丸方
　　防榔【七个】　芍药【五分】　枳实【七枚炙】　人参【五分】大黄【十六分】　青木香【六分】桂心【四分】
　　右七味捣筛蜜和丸空腹服如梧子二十丸日再服渐加至二十五丸微泄为度忌生菜热麫炙肉蒜粘食生葱等物
　　又疗气小芥子酒方
　　小芥子一升捣碎以绢袋盛好酒二升浸之七日空腹温服三合日二服渐渐加之以知为度酒尽旋旋添之无所忌
　　又疗乆患气胀乌牛尿方
　　取乌牛尿空心温服一小升日一服气散则止无所忌【并出第二卷中】
　　近効烧盐通一切气尤疗风方
　　取盐花以生麻油和之以湿布一片急褁以绳子系如打墙锤许大置瓦子上以炭火四面烧望之如火气讫更勿加炭待火尽冷讫吹扇去灰收取盐捣破如患心腹胀满气隔不通取碁子大含咽之立差如煮诃梨勒防榔及茶汤用此盐疗一切病【韦特进用之极効验】
　　又诃梨勒丸疗气胀不下食尤除恶气方
　　诃梨勒　　青木香
　　右二味等分捣筛融沙糖和众手一时捻为丸随意服之气甚者毎服八十丸日再稍轻者毎服四五十丸则得性热者以生牛乳下性冷者以酒下不问食之前后【礼部萧郎中处得云自服大効】
　　灸诸胀满及结气法二十二首
　　千金疗胪胀胁腹满法
　　灸膈俞百壮三报穴在第七椎下两傍各一寸半【翼同】
　　又疗胀满水肿法
　　灸脾俞随年壮穴在第十一椎下两傍各一寸半【翼同】
　　又疗胀满雷鸣酒沸法
　　灸大肠俞百壮三报穴在第十六椎下两傍各一寸半【翼同】
　　又疗胀满气聚寒冷法
　　灸胃管穴在心鸠尾下三寸灸百壮三报之【翼同】
　　又疗胀满绕脐结痛坚不能食法
　　灸中管百壮穴在脐上一寸一名水分【翼同】
　　又疗胀满瘕聚带下疼痛法
　　灸气海百壮穴在脐下一寸半忌不可针【翼同】
　　又疗胀满结气如水肿状小腹坚如石法
　　灸膀胱募百壮穴在中极脐下四寸【翼同】
　　又疗胀满肾冷瘕聚泄痢法
　　灸天枢百壮【通按铜人经天枢二穴侠脐二寸翼同】
　　又疗冷胀胷满心腹积聚痞疼痛法
　　灸肝俞百壮穴在第九椎下两傍各一寸半【翼同】
　　又疗五藏六腑积聚胀满羸瘦不能饮食法
　　灸三焦俞随年壮穴在第十三椎下两傍各一寸半【翼同并出第十六巻中】
　　又疗结气法
　　扁鹊曰第四椎下两傍各一寸半名阙俞主胷中膈气灸随年壮【通按阙当作厥四椎两旁一寸半乃厥隂俞也】
　　又主心腹诸病坚满烦痛忧思结气寒冷霍乱心痛吐下食不消肠鸣泄痢法
　　灸太仓穴一名胃募在心下四寸胃管下一寸灸百壮
　　又主结气囊褁针药所不及法
　　灸盲募二穴在从乳头邪度至脐中屈去半从乳下行度头是灸随年壮【通按铜人腧穴依法量度乃得日月胆募之穴然主疗别肝募期门穴在此穴上五分然主疗与此颇同】
　　又凡脐下绞痛流入隂中发作无时此冷气疗之法
　　灸脐下三寸名关元百壮
　　又疗短气不语法
　　灸肘后两筋间名天井百壮
　　又方
　　灸大椎随年壮
　　又方
　　灸肺俞穴在第三椎两傍各一寸半百壮
　　又方
　　灸肝俞第九椎百壮
　　又方
　　灸尺泽百壮
　　又方
　　灸手十指头各十壮
　　又方
　　灸小指第四指间交脉上七壮
　　又少年房室多短气者法
　　灸鸠尾头五十壮【并出第十七巻中】
　　胷胁痛及妨闷方四首
　　病源胷胁痛者由胆与肝及肾之支脉虚为寒气所乗故也足少阳胆之经也其支脉从目锐眦贯目下行至胷循胁里足厥隂肝之经也其支脉起足大指聚毛上循入腹贯膈布胁肋足少隂肾之经也其支脉起肺出络心注胷中此三经之支脉并循行胷胁邪气乗于胷胁故伤其经脉邪气之与正气交击故令胷胁相引而急痛也诊其寸口脉而滑则为痛滑则为实痛则为急实则为跃滑相抟则胷胁抢息痛也
　　又卒苦烦满又胷胁痛欲死此由手少阳之络脉虚为风邪所乗故也手少阳之脉起小指次指之端上循入缺盆布膻中散络心包风邪在其经邪气廹于心络心气不得宣畅故烦满乍上攻于胷或下引于胁故烦满而又胷胁痛也若经乆邪气留连抟于藏则成积抟于腑则成聚也【并出第十六巻中】
　　广济疗气结筑心胷胁闷痛不能吃食诃梨勒散方
　　诃梨勒【四颗炮去核】　　人参【二分】
　　右二味捣筛为散以牛乳二升煮三四沸顿服之分为二服亦得如人行三二里进一服无所忌
　　又疗胷胁不利腹中胀气急妨闷半夏汤方
　　半夏【一升洗】　生姜【一斤】　桂心【六两】　防榔【二两末】
　　右四味细切以水八升煮取二升四合绞去滓分温五服服别相去如人行六七里进一服快利为度忌羊肉生葱油腻小品有呉茱茰三十颗无防榔余并同
　　又疗胷胁妨闷胃中客气大便苦难大黄丸方
　　大黄【十二分】　厚朴【四分炙】　枳实【四分炙】　芒硝【八分】杏仁【六分去皮尖】葶苈子【四分熬】
　　右六味捣筛蜜和丸空腹以饮服如梧子十丸日二服稍稍加以大便微调为度忌生冷油腻粘食【出第二巻中】
　　千金疗冷气胁下往来胷膈痛引胁背闷当归汤方当归　　　芍药　　　呉茱茰　　桂心人参　　　大黄　　　甘草【各二两】　茯苓枳实【各一两】　干姜【三两】
　　右十味细切以水八升煮取二升半一服八合日三服治尸注亦佳忌海藻菘菜生葱酢物等【出第十六巻中】胁肋痛方二首
　　小品疗胁下偏痛发热其脉此寒也当以温药下之大黄附子汤方
　　大黄【三两】　附子【三枚炮】　细辛【二两】
　　右三味切以水五升煮取二升分三服若强盛人煮取三升半分为三服服别如人行四五里进一服忌猪肉冷水生菜等【仲景同】
　　又半夏茯苓汤疗胷膈心腹中痰水冷气心下汪洋嘈烦或水鸣多唾口清水自出胁肋急胀痛不欲食此皆胃气弱受冷故也其脉喜沉细迟悉主之方
　　半夏【五两洗】　生姜【五两】　茯苓【三两】　旋复花【一两】陈橘皮　　人参　　　桔梗　　　芍药甘草【炙各二两】　桂心【一两】
　　右十味切以水九升煮取三升分三服欲得利者加大黄须微调者用干地黄病有先时喜水下者加白术三两除旋复花若大便不调宜加大黄及干地黄并用三两忌羊肉酢物生葱猪肉海藻菘菜【集验同出第一卷中】
　　胷膈气方三首
　　广济疗胷膈气胀满吃食心下妨虚热脚手烦疼渐羸瘦不能食四肢无力枳实丸方
　　枳实【六分】　犀角【四分】　前胡【四分】　青木香【八分】麦门冬【去心八分】赤茯苓【八分】苦参【六分】　芍药【六分】
　　右八味捣筛为末蜜和丸如梧子以饮空腹下二十丸渐加至三十丸日二服不利忌生菜热麫油腻炙肉酢蒜
　　又疗胷膈满塞心背撮痛走注气闷宜服此柴胡汤方柴胡【六分】　当归【六分】　青木香【六分】犀角【屑六分】防榔【十个】　甘草【二分炙】
　　右六味切以水七升煮取二升半绞去滓内麝香末分温三服如人行四五里微利为度忌海藻菘菜生菜热麫荞麦猪鱼蒜
　　又疗胷膈间伏气不下食脐下满柴胡汤方
　　柴胡【三两】　枳实【三两】　生姜【三两】　白术【三两】甘草【炙一两】　防榔【七个】
　　右六味切以水六升煮取二升绞去滓分温二服服别如人行六七里进一服小弱人微利禁生冷蒜腥海藻菘菜桃李雀肉等【并出第一卷中】
　　寒疝腹痛方一十三首
　　病源疝者痛也此由隂气积于内寒气结抟而不散腑藏虚弱风冷邪气相击则腹痛里急故云寒疝腹痛也【出第二十卷中】
　　广济疗丈夫虚劳寒疝腹痛并主产后方
　　生干地黄【三两】甘草【炙二两】　茯苓【二两】　人参【二两】当归【二两】　大枣【十四枚】　白羊肉【去脂三斤】
　　右七味切以水三斗先煮羊肉取一斗去羊肉内诸药煮取五升内葱白一把煮取四升绞去滓分温五服服别相去如人行十二三里后药消进少食食消服药忌芜荑海藻菘菜酢物余无忌【出第四巻中】
　　仲景伤寒论寒疝绕脐苦痛若发则白汗出手足厥寒若脉沉者二物大乌头煎主之方
　　大乌头【十五枚】白蜜【二斤】
　　右药以水三升煮乌头取二升去乌头内蜜煎令水气尽得二升强人服七合弱人五合一服不差明日更服日止一服不可再也忌猪肉冷水【千金同】
　　又寒疝腹满逆冷手足不仁若一身尽痛灸刺诸药所不能治者抵当乌头桂枝汤主之方
　　秋乌头【实中大者十枚】　白蜜【二斤一方一斤】　桂心【四两】
　　右三味先以蜜微火煎乌头减半去乌头别一处以水二升半煮桂取一升去滓以桂汁和前蜜合煎之得一升许初服二合不知更服至三合又不复知更加至五合其知如醉状得吐者为中病也忌猪肉冷水生葱等【范汪方同】
　　桂心【三两】　芍药【三两】　甘草【二炙】　生姜【三两切】大枣【十二枚】
　　右五味切以水七升煮取三升去滓取五合和前乌头蜜令得一升余并同前法服【仲景伤寒论千金同】
　　又疗寒疝腹中痛引胁痛及腹里急者当归生姜羊肉汤主之方
　　当归【三两】　生姜【五两】　肥羊肉【一斤去脂】
　　右三味切以水一斗合煮取三升去滓温服七合日三痛即当止若寒多者加生姜足前成一斤若痛多而呕者加橘皮二两术一两合前物煮取三升加生姜者亦加水五升煮取三升二合服之依前【经心録范汪同无忌】
　　又疗寒疝腹中痛者柴胡桂枝汤方
　　柴胡【四两】　大枣【六枚】　黄芩【一两半】　人参【一两半】甘草【一两炙】　半夏【二合半】　桂心　　　生姜【各一两半】芍药【一两半】
　　右九味以水八升煮取三升去滓温服一升日三服又云人参汤作如桂枝法加半夏茈胡黄芩复如茈胡汤法今着人参作半剂忌海藻菘菜羊肉生葱【并出第十五卷中】
