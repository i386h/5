<!-- { "loadSidebar": true } -->
　　论曰消渇者原其发动此则肾虚所致每发即小便至甜医者多不知其疾所以古方论亦阙而不言今略陈其要按洪范稼穑作甘以物理推之淋醋酒作脯法须即皆能甜也足明人食之后滋味皆甜流在膀胱若腰肾气盛则上蒸精气气则下入骨髓其次以为脂膏其次为血肉也其余别为小便故小便色黄血之余也骚气者五藏之气咸润者则下味也腰肾既虚冷则不能蒸于上谷气则尽下为小便者也故甘味不变其色清冷则肌肤枯槁也犹如乳母谷气上泄皆为乳汁消渇疾者下泄为小便此皆精气不实于内则便羸瘦也又肺为五藏之华盖若下有暖气蒸即肺润若下冷极即阳气不能升故肺干则热故周易有否卦干上坤下阳阻隂而不降隂无阳而不升上下不交故成否也譬如釡中有水以火暖之其釡若以板盖之则暖气上腾故板能润也若无火力水气则不上此板终不可得润也火力者则为腰肾强盛也常须暖将息其水气即为食气食气若得暖气即润上而易消下亦免干渇也是故张仲景云宜服此八味肾气丸并不食冷物及饮冷水今亦不复论此频得効故録正方于后耳凡此疾与脚气虽同为肾虚所致其脚气始发于二三月盛于五六月衰于七八月凡消渇始发于七八月盛于十一月十二月衰于二月三月其故何也夫脚气者拥疾也消渇者宣疾也春夏阳气上故拥疾发即宣疾愈也秋冬阳气下故宣疾发即拥疾愈也审此二者疾可理也又宜食者毎间五六日空腹一食饼以精羊肉及黄雌鸡为臛此可温也若取下气不食肉菜食者宜煮牛膝韭蔓菁又宜食鸡子马肉此物微拥亦可疗宣疾也拥之过度便发脚气犹如善为政者寛以济猛猛以济寛随事制度使寛猛得所定之于心口不能言也又庸医或令吃栝楼粉徃徃经服之都无一効又每至椹熟之时取烂羙者水淘去浮者飡之下心胷间气为度此亦甚佳生牛乳暖如人体渇即细细呷之亦佳张仲景云足太阳者是膀胱之经也膀胱者是肾之腑也而小便数此为气盛气盛则消谷大便硬衰则为消渇也男子消渇饮一斗水小便亦得一斗宜八味肾气丸主之
　　神方消渇人宜常服之
　　干地黄【八両】　薯蓣【四両】　　茯苓【三両】　　山茱茰【五両】泽泻【四両】　　牡丹皮【三両】　附子【三両炮】　桂心【三両】
　　右药筛蜜和丸如梧子大酒下十丸少少加以知为度忌猪肉冷水芜荑胡荽酢物生葱【范汪小品深师古今録验必効文仲方等并同】
　　先服八味肾气丸讫后服此药压之方
　　黄连【二十分】　苦参粉【十分】　干地黄【十分】　知母【七分】牡蛎【八分】　麦门冬【十二分去心】栝楼【七分一方无余并同】
　　右七味筛牛乳和为丸如梧子大并手作丸曝干油袋盛用浆水或牛乳下日再服二十丸一方服十五丸患重者渇差后更服一年以来此病特慎麞鹿肉须慎酒炙肉咸物吃索饼五日一顿细切精羊肉勿着脂饱食吃羊肉须着桑根白皮食一方云差后须服此丸一载以上即永絶根源此病特忌房室热麪并干脯一切热肉粳米饭李子等若觉热渇加至二十五丸亦得定后还依前减其方神効无比余并准前方忌猪肉芜荑
　　将息禁忌论一首
　　夫人虽尝服饵而不知养性之术亦难以长生养性之道不欲饱食便卧亦不宜终日乆坐皆损寿也人欲小劳但莫乆劳疲极也亦不可强所不能堪耳人不得每夜食食毕即须行步令稍畅而坐卧若食气未消而伤风或醉卧当成积聚百疾或多霍乱令人暴吐又食欲得少而数不欲顿而多多即难消也能善养性者皆先腹空积饥乃食先渇后饮不欲触热而饮饮酒伤多即速吐之为佳亦不可当风卧及得扇之皆令人病也才不逮而思之伤也悲哀憔悴伤也力所不胜而举之伤也凡人冬不欲极温夏不欲穷凉亦不欲雾露星月下卧大寒大热大风皆不用触冐之五味入口不欲偏多偏多则损人腑藏故曰酸多即伤脾苦多即伤肺辛多即伤肝咸多即伤心甘多即伤肾此是五行自然之理又伤初即不觉乆乃损夀耳夫吃生肉鲙必须日午前即良二味之中其鲙尤腥而冷也午后隂阳交错人腹中亦顺天时不成症积亦能霍乱矣夫人至酉戍时后不要吃饭若冬月夜长性热者须少食仍须温软吃讫须摇动令食消散即不能成脚气凡冲热有汗不用洗手面及漱口令人五藏干枯少津液又冬夏月不用枕冷物石铁尤损人木枕亦损人纵不损人及少年之时即眼暗也【通按此条虽附消渇后不单言消渇也凡病与不病人俱冝遵之后鱼肉菜米豆等仿此】
　　叙鱼肉等一十五件
　　羊肉甚补虚患风及脚气不用吃偶食即生姜和煮又猪肉兎肉鹑肉牛肉驴马肉大鲤鮎鱼河肫等并禁不可食之鹿肉微冷少吃麞肉温不可炙吃令人消渇乆吃炙肉令人血不行野鸡春月以后不堪吃鲫鱼长六七寸以上并益人仍不要生吃生干脯不可吃不消化为虫
　　叙菜等二十二件
　　凡冬食之下气惟脚气相宜令人寒中不可多吃能下积年药力甚损人乆服令人虚壊筋骨莴苣令人寒中乆食节骨头生冷水令人发鬓白兰香胡荽芸台三物不益人也甘菊枸菜发丹石少吃即温多即冷紫苏薄荷荏叶水苏温中益人苜蓿白蒿牛蒡地黄苖甚益人长吃苜蓿虽微冷益人堪久服凡菜皆取熟吃不可生吃损人薤虽荤不同五辛温中补筋骨可食葱调诸但少吃无妨多食令人虚冷韭从二月以后青稍长煮吃甚补至四月上旬止不可食从七月二十日后即渐堪吃至九月后冷兼有土气萝葡消食下痰澼甚宜人生熟吃俱善斜蒿不甚益人亦无损蔓菁作虀令黄堪吃芥发热动风伤筋骨蒜伤血损药不可食葵性滑夏不堪食冬曝干熟时煮用萝葡作虀下之利大小肠醋咸并伤筋骨尤须节之不可纵性
　　叙米豆等九件【茶酒　通按少吃任意犹附之　云小任意吃也】
　　白米甚益人小豆菉豆白豆并动气仍下津液少吃任意大豆甚下气益人久服令人身重荞麦不可食小麦麪吃之令人动热不可频飡之大麦麫甚益人性小冷发癖气粳米性寒南中温温茶不可多吃热温煮桑代之酒有热毒渍地黄丹参大豆即得饮之【以上遂是祠部方法亦一家秘寳也】








　　外台秘要巻十一
<子部,医家类,外台秘要方>
　　钦定四库全书
　　外台秘要方巻十二
　　唐　王焘　撰
　　疗癖方五首
　　病源夫五蔵调和则荣卫气理荣卫气理则津液通流虽复多饮水浆亦不能为病若摄养乖方则三焦痞隔三焦痞隔则肠胃不能宣行因饮水浆便令停滞不散更遇寒气积聚而成癖癖者谓僻侧在于两胁之间有时而痛是也其汤熨鍼石别有正方补养宣导今附于后养生云卧觉勿饮水更眠令人作水澼又云饮水勿急咽久成水澼又云举两膝夹两颊边两手据地蹲坐故久行之愈伏梁伏梁者宿食不消成癖腹中如杯如盘宿痈者宿水宿气癖数生痈久则肠化为筋骨变为实【出第二十巻中】
　　广济疗腹中癖气方
　　牛膝【八分】　　桔梗【六分】　　芍药【六分】　　枳实【八分炙】白术【六分】　　鼈甲【八分炙】　茯苓【八分】　　人参【六分】厚朴【六分炙】　大黄【六分】　　桂心【六分】　　槟榔【六分】
　　右十二味捣筛蜜和丸空肚温酒服如梧子二十丸日二服渐加至三十丸老小防利忌生冷油腻小豆粘食苋菜醋生葱猪肉【出第二巻中】
　　千金翼江宁衍法师破癖方
　　白术【三两】　　枳实【三两炙】　柴胡【三两】
　　右三味切以水五升煮取二升分温三服服三十剂永差忌桃李雀肉【出第十九巻中】
　　必効疗癖方
　　取车下李仁防汤退去皮及并仁与干麫相半捣之为饼如犹干和淡水如常溲麫大小一如病人手掌为二饼防炙使黄勿令至熟空肚食一枚当快利如不利更食一枚或饮热粥汁即利以快利为度至午后利不止即以醋饭止之利后当虚病未尽者量力一二日更进一服以病尽为限小儿亦以意量之不得食酪及牛马肉无不効但病重者李仁与麫相半轻者以意减病减之后服者亦任量力频试差神効
　　又方
　　大黄【十两】
　　右一味捣筛醋三升和煎调内白蜜两匙煎堪丸如梧子一服三十丸以利为度小者减之
　　又方
　　牛黄【三大豆许】　麝香【一当门子大】朱砂【准麝香】　生犀角【小枣许别捣末】
　　以上四味并研令极细汤成后内之
　　大黄【一两】　　吊藤【一两】　　升麻【一两】　　甘草【半两炙】鼈甲【半两炙】　丁香【五十枚】
　　右十味切以水三升先煑大黄等六味取强半升绞去滓内牛黄等四味和绞分为三服每服如人行十里久忌如药法若利出如桃胶肉酱等物是病出之特忌牛马肉其药及水并是大两大升此药分两是十五以上人服若十嵗以下斟量病减之忌苋菜海藻菘菜生血物等【并出第三巻中】
　　癖结方三首
　　病源此由饮水聚停不散复因饮食相抟致使结积在于胁下有时旦起或胀痛或喘息短气故云癖结脉紧实者癖结也【出第二十卷中】
　　广济疗癖结心下硬痛巴豆丸方
　　巴豆【三枚去心皮熬】杏仁【七枚去尖】　大黄【如鸡子大】
　　右三味捣筛大黄取巴豆杏仁别捣如膏和大黄入蜜和丸空肚以饮服如梧子七丸日一服渐加以防利下病为度忌生冷油腻【出第二巻中】
　　千金狼毒丸主坚癖方
　　狼毒【五两涂姜汁炙】半夏【三两洗】　杏仁【三两】　　桂心【四两】附子【二两炮】　细辛【二两】　　椒【三两汗】
　　右七味捣筛别捣杏仁蜜和饮服如大豆二丸【出第十一巻中】
　　救急中黑丸疗诸癖结痰饮等大良方
　　桔梗【四分】　　桂心【四分】　　巴豆【八分】　　芫花【十二分熬】杏仁【五分】
　　右五味先捣三药成末别捣巴豆杏仁如膏合和又捣一千杵下蜜又捣二千杵丸如胡豆浆服一丸取利可至二三丸儿生十日欲癎发可与一二丸如黍米诸腹不快体中觉患便服之得一两行利即好【肘后千金同服四神丸下之亦得出第三巻中】
　　寒癖方五首
　　病源寒癖之为病是饮水停积胁下痃强是也因遇寒即痛所以谓之寒癖脉而大者寒癖也【出第二十巻中】肘后疗腹中冷癖水谷癊结心下停痰两胁痞满按之鸣转逆害饮食方
　　大蟾蜍【一头去皮及腹中物支解之】　芒硝【大人用一升中人七合羸小五合】
　　右二味以水七升煮取四升温服一升一时顿服一升若未下更服一升中人七合羸小五合得下者止后九日十日一遍作之
　　又方
　　大黄【三两】　　甘草【二两炙】　蜜【一升二合】　　枣【二十七枚】
　　右四味切以水四升先煮三物取二升一合去滓内蜜再上火煎令烊分再服忌海藻松菜
　　又方
　　巴豆【三十枚煎】　杏仁【二十枚】　桔梗【六分】　　藜芦【四分炙】皂荚【三分去皮】
　　右五味捣蜜和丸如胡豆未食服一丸日三欲下病者服二丸长将服百日都好差忌猪肉芦笋狸肉【古今录验同并出第三卷中】
　　深师主乆寒癖胷满短气心腹坚呕吐手足逆冷时来时去痛不欲食食即为患心冷引腰背强急呉茱茰丸方
