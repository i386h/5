<!-- { "loadSidebar": true } -->
　　夫有脚气未觉异而头项臂膊已有所苦有诸处皆悉未知而心腹五内已有所困又风毒之中人也或见食呕吐憎闻食臭或腹痛下痢或大小便涩秘不通或胷中冲悸不欲见光明或精神惽愦或喜迷忘语言错乱或壮热头痛或身体酷冷疼烦或觉转筋或脚胫肿或不肿或防腿顽痹或时缓纵不随或复百节挛急或少腹不仁此皆脚气状貌也亦云风毒脚气之候也其候难知当须细意察之不尔必失其机要一朝病成难可以理妇人亦尔又有妇人产后春夏取凉多中此毒宜深慎之其热闷掣疭惊悸心烦呕吐气上皆其候也又但觉脐下冷痞愊愊然不快兼小便淋沥不同生平即是脚气之候顽弱名缓风疼痛为湿痹
　　论得之所由
　　凡四时之中皆不得久立久坐湿冷之地亦不得因酒醉汗出脱衣靴韈当风取凉皆成脚气若暑月久坐久立湿地者则热湿之气蒸入经络病发必热四肢酸疼烦闷若寒月久坐久立湿冷地者则冷湿之气上入经络病发则四体酷冷转筋若当风取凉得之者病发则皮肉顽痹诸处瞤动渐渐向头凡常之日忽然暴热人皆不能忍得者当于此时必不得顿取于寒以快意也卒有暴寒复不得受之皆生病也世有勤功力学之士一心注意于事久坐行立于湿地不时动转冷风来击入于经络不觉成病也故风毒中人或先中手足十指因汗毛孔开腠理疎通风如击箭或先中足心或先中足趺或先中膝以下踹胫表里者若欲使人不成病者初觉即灸所觉处三二十壮因此即愈不复发也黄帝云当风取凉醉已入房能成此疾
　　论冷热不同
　　问曰何故得者有冷有热荅曰足有三阴三阳寒中三阳所患必冷暑中三阴所患必热故有表里冷热冷热不同热者疗以冷药冷者疗以热药以意消息之脾受阳毒即热顽肾受阴湿即寒痹
　　论须疗缓急
　　凡小觉病有异即须大怖畏决意疗之伤缓气上入腹或肿或不肿胷胁逆满气上肩息急者死不旋踵寛者数日必死不可不急疗也但看心下急则气喘不停或白汗数出或乍寒乍热其脉促短而数呕吐不止者皆死也
　　论脉候法
　　凡脚气虽复诊候多涂而三部之脉要须不违四时者为吉其逆四时者勿治余如脉经所説此中不复具载其人本黒瘦者易治本肥大肉厚赤白者难愈黒人耐风湿赤白不耐风瘦人肉硬肥人肉软肉软则受疾至深难已也
　　论肿不肿
　　凡有人久患脚气不自知别于后因他病发动疗之得差后直患呕吐而复脚弱余为诊之乃告为脚气病者曰我平生不患脚肿何因名为脚气不肯服汤余医以为石发狐疑之间不过一旬而死故脚气不得一向以肿为候有肿者亦有不肿者其以小腹顽痹不仁者脚多不肿小腹顽后不过三五日即令人呕吐者名脚气入心如此者死在旦夕凡患脚气到心难治以其肾水克心火故也
　　论须慎不须慎
　　凡脚气之病极须慎房室羊肉牛肉鱼蒜蕺菜菘菜蔓菁瓠子酒麫酥油乳糜猪鸡鹅鸭有方用鲤鱼头此等并切禁不得犯之并忌大怒唯得食粳米梁米粟米酱豉葱韭薤椒姜橘皮又不得食诸生果子酸醋之食犯之者皆不可差又大宜生牛乳生栗子
　　论善能疗者几日可差
　　凡脚气病枉死者众略而言之有三种一觉之伤晩二骄狠恣傲三狐疑不决此之三种正当枉死之色世间虽有良医而病人有性灵堪受入者更复尠少故虽有骐骥而不遇伯乐虽有尼父而人莫之师其为枉横亦犹此也今有病者有受入性依法使余疗之不过十日可得永差矣若无受入性者亦不须为疗纵令疗之恐无差日也非但脚气诸病皆然良药善言触目可致不可使人必服法为信者施不为疑者説【出第七卷中】
　　病源凢脚气病皆由感风毒所致也得此病者多不即觉或先无他病而忽得之或因众病后得之初甚微饮食嬉戏气力如故当熟察之其状自膝至脚有不仁或若痹或淫淫如虫所縁或脚指及膝胫洒洒尔或脚屈弱不能行或微肿或酷冷或防疼或缓纵不随或挛急或有至困能饮食者或有不能者或见饮食而呕吐恶闻食臭或有物如指发于踹肠迳上冲心气上者或举体转筋或壮热头痛或胷心忪悸寝处不欲见明或腹内苦痛而兼下者或语言错乱有善忘误者或眼浊精神惽愦者此皆病之证也若疗之缓便上入腹入腹或肿或不肿胷胁满气上便杀人急者不全日缓者或一二三月初得此病便宜速疗之不同常病也病既入藏其脉有三品内外证候相似但脉异耳若病人脉得浮大而缓宜服续命汤两剂若风盛宜作越婢汤加术四两若脉转駃而紧宜服竹沥汤若脉微而弱宜服风引汤二三剂此皆多是因虚而得之若大虚乏短气可间服补汤随病体之冷热而用之若未愈更服竹沥汤若病人脉浮大而紧駃此是三品之中最恶脉也脉或沈细而駃者此脉正与浮大而紧者同是恶脉浮大者病在外沈细者病在内疗亦不异当消息以意耳其形或尚可而手脚未及至弱数日之内上气便死如此之脉急服竹沥汤日服一剂汤势常令相及勿令半日之内空无汤也若服竹沥汤得下者必佳也此汤竹沥多服之皆须热服之不热辄停在胷膈更为人患若已服数剂病及脉势未折而若胀满者可作大鼈甲汤下之汤势尽而不得下者可以丸药助令得下下后更服竹沥汤辄令脉势折气息料理乃佳江东岭南土地卑下风湿之气易伤于人初得此病多从下上所以脚先屈弱然后毒气循经络渐入腑脏腑脏受邪气便喘满以其病从脚起故名脚气其汤熨鍼石别有正方补养宣导今附于后养生方导引法云坐两足长舒自纵身内气向下使心内气【一作柔】和适散然后屈一足安膝下努长舒一足仰取指向上便急仰眠头不至席两手急努向前头向上努挽一时各各取势来去二七逓互亦然去脚疼腰冷血冷风痹日日渐损又云覆卧傍视内踵生腰以鼻内气自极七息除脚中痛转筋脚酸疼脚痹弱又云舒两足坐散气向涌泉可三通气彻到始收右足屈卷将两手急捉脚涌泉挽足踏手手挽足踏一时取势手足用力逆气向下三七不失气数寻去肾中冷气膝冷脚疼又云一足屈之足指仰俟急一足安膝头散心两足跟出气向下一手拓膝头向下急捺一手向后拓席一时极势左右亦然二七去膝痹疼急又云一足踏地一足向后将足解谿安踹上急努国手偏相向后侧身如转极势二七左右亦然去足疼痛痹急腰痛【出第十三卷中】
　　吴氏窃寻苏长史唐待中徐王等脚气方身经自患三二十年各序气论皆有道理具述灸穴备説医方咸言摠试但有効验比来传用实愈非虚今撰此三本勒为二卷色类同者编次写之仍以朱题苏唐徐姓号各于方论下传之门内以救疾耳
　　苏长史论曰脚气之为病本因肾虚多中肥溢肌肤者无问男女若瘦而劳苦肌肤薄实皮肤厚紧者纵患亦无死忧一差已后又不可乆立蒸湿等地多饮酒食麪心情忧愦亦使发动晋来以前名为缓风古来无脚气名后以病从脚起初发因肿满故名脚气也又有不肿而缓弱行卒屈倒渐至不仁毒气上阴攻心便死急不旋踵寛延嵗月耳然则缓风毒气得其摠称矣近来诸医多宗小品所説粗为详悉而因循旧贯颇为胶柱肘后单略时有可依集验亦遵小品胡洽陶公微在梗槩并非身以经患不能原始要终也今略述病有数种形证不同一人经病三十年中便数发每发差异为疗亦殊前用经効后用便増一旬之内变候不等未能深达往往致毙固不可先方救后发也鄙年二十许时因丁忧得此病三十年中已经六七度发每发几死后发时大况虽同三分论之二分有异依旧用差方疗不复有効更张乃瘳耳一分同者毒气除后手足缓弱顽痹不仁服侧子金牙酒往往得差此酒脚气之要也余无以加痿蹶不能动者服之指期取起二分异者毒气入腹冷热不同已经投药虚实亦异或补或泻须临时变革也按小品集验脚气脉三种以缓脉为轻沈紧为次洪数者为下自三十年凡见得此病者数百脉沈紧者多死洪数者并生缓者不疗自差大况如此疗之违法虽轻亦殆疗之得理虽重可生也凡脚气为疾不同余病风毒不退未宜停药比见病者皆以轻疾致毙或以病小则言疾自愈废药不服或已服药而患未退诸药病相违乃改为他疗皆自取危殆如之何略述所知以示同病者
　　苏凡脚气病多以春末夏初发动得之皆因热蒸情地忧愦春发如轻夏发更动入秋少轻至冬自歇大约如此亦时有异于此候者近入京以来见在室女及妇人或少年学士得此病者皆以不在江岭庸医不识以为他病皆错疗之多有死者风气毒行天下遍有非独江岭间也既妇人亦病又非由肾虚而得卑湿之土斯病尤众不为此疗寃死极多深用哀悼无如之何夫疗脚气者须顺四时春秋二时宜兼补泻夏时疾盛専须汗利十月以后乃用补药虽小小变通终不越此法或有凢人曽以夏时见患汗利得差冬时遇病还令汗利冬时见患用补药得除夏时遇病还用补药此并下愚専固同之医者虽懐济物之心翻有致死之効既未深达以何差疗又如野葛救饥人乎今録此方并经试验患者披览当状自疗必有验効殊胜庸医也幸当传之以济危殆矣
　　苏凡脚气病虽苦虚羸要不可补之补药惟宜冬月酒中用之丸散亦不可补服之胪胀非泻不差唯昆布丸用葶苈子大黄乃佳耳庸医多不晓此谓为肾虚多将补药有不经剂而毙也古方多用风引续命汤疗之犹十愈一二若气毒少而风多者若以疗脚气法用疗风则十愈八九矣如当病用药终无不差脚气非死病若不肯疗盖自取死非病能杀人也若在逺无药物处病毒深非灸不能差病者不论耳中华足药病不肯疗而致死者深可痛哉
　　苏夫脚气病不可常服补药补药多令鼓胀实难救也每月之中须五六度行利为佳纵常服药时时取利亦宜时取汗当冷热随时消息不可専一法觉热烦口干头面热闷即须取冷觉顽痹不仁身体强屈冷疼者便暖将息此并可解寻常饮酒作豉酒服之大辟风湿兼利腰脚昼日莫多卧须力遨游舒畅情性以勿睡也
　　苏诸毒气所攻攻内则心急闷不疗至死若攻外毒出皮肤则不仁不仁者膏摩之差若未出皮肤在荥卫刺痛者随痛处急宜灸三五炷即差不必要在孔穴也逺方无药物处急宜灸之腹背手足诸要穴皆能疗此病纵明堂无正文但随所苦火艾彻处痛便消散此不可不知也又候灸疮差后瘢色赤白平复如本则风毒尽矣若色青黑者风毒未尽仍灸勿止待肢体轻乃休矣苏疗脚气不可全补当依前论随四时候病虚实疗之常宜食犊肉犊蹄鲫鱼鳢鱼猪兎肉葱芥薤莼等菜猪肝食法先汤中浸之使才熟作脔切以醤汁和水并着一抄米姜椒煮令极熟每食下饭大补益消得脚气生姜蒜防当食大佳不宜食麪及羊肉萝卜蔓菁韭酒醉房室久立冷湿舩行水气夏月屋中湿气热气劳剧哭泣忧愦如此等类好使气发也初以微发即服煮散以压之服煮散不必日别二三服量病轻重日一服或二日一服以攘毒耳若毒气盛非煮散所能救者急服麻黄等汤也毒气既退唯苦顽痹两脚缓弱十月服侧子酒不至三剂皆即能行
　　苏凡脚气复发或似石发恶寒壮热头痛手足冷或似疟发发作有时又似伤寒脉甚洪急七日以后壮热既定则脚气状见也冷毒盛胀即服金牙酒热盛胀即服紫雪平平胀者单用防榔饮子亦差患脚气人逺行在家常有金牙紫雪不虞病发便能起死诸大汤药卒求难济
