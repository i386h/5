<!-- { "loadSidebar": true } -->
　　凡医痔者。先服凉血解毒药三四剂。如凉血地黄汤、通圣散之类。次服槐角地榆丸及脏连丸半斤。消内毒以断其根。又下之太急。或致脱肛。以法上之。宜收肛散。如凉之太甚。或致遗精。以法补之。宜补漏丸。脉经云。跗阳脉浮。必肠痔下血。肠痔下血。风热居多。宜条芩、黄连、生地、槐角。或小蓟、丹参以清其热。宜当归、川芎。佐以红花。以调其血。宜人参、枳壳、升麻。以顺其气。因寒者加茯苓、木香。因酒者加葛根。乌梅一个。墨豆百粒。夫升麻者痔症必用之药也。如不应。纯宜温补。用四君子汤加黄 、扁豆。或参苓白术散。盖大肠下血。以胃气收功。胃气回。血自归经矣。

　　凡用枯痔药。必先围护周遭好肉。用黄连、郁金、石膏等分。白芨减半。蜜水调稀涂之。薄纸盖之。次上枯药。或加片麝。凡换枯痔药。宜用羌活、独活煎汤洗之。凡痔已枯尽而不脱者。用灵磁石一钱。僵蚕、川乌各末五分。冷水调涂之。立脱。凡痔已脱。先用甘草煎汤洗之。再用荆芥、文蛤。煎汤洗之。则不生脓。脱后肉痒者。煎粉甘草浓汁。洗之。凡痔头大根小者。以线扎之。头小根大者用药枯之。俟痔落而再医漏。无如漏孔。就可收口。有漏者插以药丁。通肠者挂以药线。无痔而有漏者。以因肛门边先结肿硬。半年一载。此块作痛出脓成漏。尤内先通肠。而后外溃也。必有附管。治非取管挂线。不能收功。

　　痔有三不医。为番花痔、脏痈痔、锁肛痔也。虽强治之。恐未能全效。

　　凡插药丁退管。不可顶底。如孔深一寸。插药七八分为度。早晚插药二次。至三四日。孔大加数插之。至七日后。患处四边。裂开大缝。即搽玉红膏。再七日自落。落后仍搽玉红膏。看四边内外。无黑腐时。换生肌散。脓稠时。换珍珠散收口。不可贴膏药。恐其呼脓。收口必缓。必内服蜡矾丸以干其脓。忌食生冷。犯之无效。

　　凡用挂线。孔多者只先治一孔。隔几日再治一孔。如线落口开者。敷生肌散。

　　漏有八。肾俞漏。生肾俞穴。瓜瓤漏。形如出水西瓜瓤之类。肾囊漏。漏管通入于囊也。缠肠漏。为其管盘绕于肛门也。屈曲漏。为其管曲屈不直。难以下药至底也。串臀漏。蜂窠漏。二症若皮硬色黑。必内有重管。虽以挂线。根据次穿治。未免为多事。通肠漏。惟以此漏。用挂线。易于除根。是以有善恶之分也。

　　再有年老气虚者。虚劳精竭者。脾虚久泻者。皆为不治。

　　卷二　分治部上（痈疽）

　　下部后

　　脏连丸

　　治痔漏。并肠风下血。及水泻痢疾。

　　黄连（一斤） 槐花（半斤）为末。用雄猪肥壮大肠。以酒醋洗净。入药扎两头。次用韭菜五六斤。一半铺甑底。药肠盘于上。一半盖之。文火蒸之。以肠脂化尽。肠皮如油纸薄为度。去肠取药。晒干。稀糊丸桐子大。每日二服。每服三钱。白滚汤送下。

　　中黄丸

　　番花痔。

　　缸砂（水浸半月微 一两） 条芩（每斤用皂角子仁侧柏各四两水煮半日汁干为度用芩二两）黄连 槐角子（各二两） 栀子 黄花地丁（各一两） 青黛（五钱）为末。用大柿饼肉为丸。桐子大。每服四五十丸。空心清汤送下。

　　牛黄定痛丸

　　内外诸痔。

　　牛黄（五分） 胡黄连（四钱） 栀子（炒黑五钱） 槐米（炒黑一两） 苦食（用巴豆麻油炒黄一两）为末。糊丸黍米大。每服三分。卧时槐花汤下。

　　百草丸

　　血箭痔。

　　百草霜（四两） 黄芩 栀子（各一两） 黄连 槐花 地榆（各五钱）为末。糊丸。每服三钱。清汤下。

　　天中散

　　漏疮并肠风下血。

　　粽子（用阴阳瓦焙存性）为末。每服二钱。白滚酒送下。出汗为度。管多者间三日再服。肠风。一服即愈。

　　熏洗痔漏方

　　瓦松 马兜铃 皮硝 文蛤 莲房 蜂房 山桃树根共一大剂。水一砂锅。煎浓汁。倾净桶内。坐熏。扎裙围之。俟稍温洗之。日三次。

　　一加马汗屉子。

　　一用马齿苋煎洗。一用刺儿菜煎洗。

　　漏用楮桃两许。即 树子也。煎汤熏洗。蜂窠漏。漏芦煎汤洗三五次。能退管生肌。

　　敷痔方

　　胡黄连（五钱） 血竭 儿茶（各二钱） 熊胆（三钱） 冰片（一钱） 麝香（三分） 一加硼砂（一钱） 一加铅白霜（一钱）为末。用苦食磨水调敷。

　　退管药线类方

　　一用白砒一钱。雄黄五钱。为末。入罐封。打三香。水频擦盏。取出。加乳香、没药各五钱。用白芨些须。水调成线。以黄柏末为衣。

　　一用白砒五钱。雄黄五钱。朱砂五钱。水银三钱。白矾一两。为末。升打如前。做线。加鹿斤上炒黄为末。

　　为衣。入疮不痛。

　　一用硼砂、雄黄各一两。为末。入罐内。盖白矾末一两。升打如前。糊和成线。入管内。七八日抽出管。易生肌药。

　　鼠疮。取麦粒大一粒。入疮内。日二次。不痛发肿。三日腐脱。多年结毒。甚效。

　　一用白砒末五钱。入铁锅内。次盖白矾末一两五钱。火 矾枯。喷水一口于矾上。即以绵纸盖矾上。

　　再随喷水三五口于纸上。即以锅盖盖之。看纸上有白霜为度。无霜再 喷。如有霜。去纸。入去油乳香没药末。各钱许。盖矾上。离火候冷。取为末。用飞罗面打糊成条。插用。以管退为度。

　　一加蝎尾七个。生草乌末一钱。枯痔甚佳。搽如如圣散法。

　　制砒法

　　如砒一两。用黄连、黄柏、黄芩各五钱。甘草、绿豆各半合。水五碗。煎汤煮砒。以汁干为度。次再升打。若用生砒。则毒瓦斯入腹。反生奄忽。

　　做条有法。一用山兹菇粉。打糊和条。一做条时。以猪鬃为心。搓成条。略晒。抽出鬃。则药条成筒。用之以通气。

　　灸漏法

　　久漏脓水根深者。用硫黄、麦面、和大蒜捣为饼。三分浓。随疮大小贴之。炷艾一灸一。易二十一壮。隔三五日。方用退管药。

　　一用蝼蛄捣为饼。干者为末。水调作饼。贴疮上灸之。热则易之。五七壮止。经七日。管退而愈。

　　一用大附子末。水和为饼。灸之。次上生肌药。

　　一用骑竹马法。取穴灸之亦佳。

　　漏药制法

　　蝉蜕（叶竹简内。泥固。灰火煨过用。） 蛇蜕（入胡桃壳内。铁线扎之。泥固。 存性。） 蜣螂（贮瓶内。火煨。去头足。） 地龙（敲去腹内泥。黄酒洗。文火顿干。新瓦炙。）蜗牛（用肉。如干者入水内泡一宿。其肉自生。） 猪悬蹄 牛角腮（俱酥炙十二次。） 鹅翅翎牛胶 鱼鳔（俱蛤粉炒。） 刺 皮（用酒醋童便浸炙。） 蛤粉（紫口者。糠火煨。） 露蜂房（乳浸。炙黑。） 象牙（酥油炙。）

　　家传痔漏方

　　喇叭花科。（即二地黄苗也）三月内未开花时。连根采来。阴干。每用五钱。水三碗。煎二碗。滚两三次。另用韭叶五钱。用酒水各一钟。煎八分。空心服。渣午后服。隔二日再一服。内外如式治之。一切新久痔漏。一月除根。

　　卷二　分治部上（痈疽）

　　下部后

　　截肠者脱肛症也。气虚者用参、 、归、术。血虚者用归、芍。第虚热者加以黄柏。下陷者佐以升麻。外用薄荷煎汤洗之。陈年酱萝卜切片托之。自效。但其所异者。有已收些须。余者渐渐结痂。偶尔脱落者。截肠症也。无妨。脱落自愈。

　　卷二　分治部上（痈疽）

　　下部前

　　便痈生小腹之下。夹缝之间。乃精气所出之道路。属足厥阴肝经之分野。又为冲任督三经之隧道。其经多血。故名血疝。俗呼便毒。为不便处而生毒也。破为鱼口。为行动开合。如鱼口也。若横 则生于夹缝之上矣。前贤云。因触景动心。梦而不泄。由精血交滞而成。孙为果如此论。则僧尼、官人、旷夫、孀妇。多患此耶。盖此症必由野合。妓女阴器不洁。淫火传染所致。或有云。因劳倦虚火冲动。精气移外。交滞而成者。若因劳倦而得者。则行立作痛。坐卧则止为异耳。虽然。劳倦者百中一二而已。由野合者。宜先散腠肤所感之邪。透骨搜风散。次去肝肾经络之毒。加味神授散。外以阳燧锭子灸之。绀珠膏贴之。如已成者托之。芙蓉内托散。或补中益气汤。加射干。溃而不穿者。加味透脓散。溃而不敛者。加味大补汤。因劳倦而得者。补中益气汤加穿山甲。因房劳不节者。六味地黄汤加桃仁倍牛膝。因强固其精者。五苓散（白术茯苓猪苓泽泻肉桂各一钱）加牛膝二两。水煎。加酒服。

　　脾血痛者。妇人之症也。其状则小腹结块。或如所梗。或两拗与人门俱肿。小便淋漓者是也。宜双解散。

　　如经脉不调。内热口渴。食少肋胀。盗汗白带。寒热往来。脉细而数者。虚也。加味逍遥散、加味归脾汤调理。小腹重坠者。补中益气汤加青皮、栀子、茯苓、车前子。

　　卷二　分治部上（痈疽）

　　下部前

　　透骨搜风散

　　散肌肤所感之邪。

　　透骨草（白花者阴干更佳） 羌活 独活 牛膝 紫葡萄 胡桃肉 生芝麻 六安茶 小黑豆 白糖（各一钱五分） 红枣（三枚） 天茄（二分）水三钟。煎一钟。露一宿。空心热服。出汗避风。一加槐子一钱。生姜一钱。

　　加味神授卫生散

　　清肝肾经络之毒。

　　每服五钱。加斑蝥一个。蜈蚣一条。用当归引。内加桃仁二钱。牛膝二钱。

　　煎服如法。外贴绀珠膏。多加阿魏、麝香。（俱见首卷）

　　芙蓉内托散

　　治便毒已成。元气弱者。

　　芙蓉花（二钱） 人参 当归 川芎 白芷 穿山甲 杏仁 连翘 木鳖子（各一钱）用生姜三片。酒、水各一钟煎。食远服。

　　加味透脓散

　　根据原方

　　（见首卷） 加金银花三钱。牛膝二钱。酒、水煎服。

　　加味十全大补汤

　　根据原方

　　（见首卷） 加丹皮一钱。泽泻一钱。煎服如法。

　　一用珍珠象牙各二钱为末。空心生酒调服。再饮至醉为度。出臭汗即愈。

　　灸法

　　用阳燧锭子于患处。灸五七壮。以绀珠膏盖之。已成者出水些须而消。已溃者易于穿破。更易于收敛。

　　一法。随患之左右。量手中指为则子。次自手掌尽处横纹量起。自臂当中以则子尽处。是穴。麦子大艾灸三壮。肿消痛止。

　　一法。灸足大指之端。

　　双解散

　　治妇人脾血痛。能令毒从大便出。热从小便出。

