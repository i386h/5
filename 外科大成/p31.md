<!-- { "loadSidebar": true } -->
　　人参 麦冬 当归 生蒲黄（各五钱） 生地（一两） 甘草（炙二钱五分）上为末。炼蜜为丸。小弹子大。每服一丸。每日三四服。白滚水化下。

　　卷三　分治部下（小疵）

　　舌部

　　舌下生小舌为重舌。宜冰硼散搽之。

　　舌上生核。强硬作痛者。为痰气。用衣针点破。搽冰硼散。服清火消痰之药。

　　舌上 生疮。形如杨梅。外无寒热。内却心烦者。为重 。忌用针刺。宜黄连解毒汤加桔梗、甘草。外兼吹药。

　　舌上生疮。其形如豆。坚硬寒热。疼痛应心者。疔也。宜蟾酥丸含于舌下。随化随咽。或再服三粒以解内毒。甚者刺之。或灸少冲穴。

　　卷三　分治部下（小疵）

　　舌部

　　弄舌者微露即收也。属心脾经亏损。宜温脾散补之。大病后者难医。

　　舒舌者舌舒长。良久方收也。由心脾积热。宜泻黄散主之。

　　凉膈散

　　（见口部）

　　黄连解毒汤 蟾酥丸

　　（见疔疮门）

　　卷三　分治部下（小疵）

　　牙齿部

　　经络

　　当门为齿。上属督脉。下属任脉。两傍为牙。上属足阳明胃经。下属手阳明大肠经。夫牙者骨之标而属肾。牙之生如木之栽于土也。如肠胃素有湿热。上出于牙龈之间。适被风寒。或为饮冷所逼。则湿热不得外发而作痛。乃阳明病。非少阴病也。是症以寒为标。故外用擦漱之药宜辛温。取其散寒开郁。以热为本。故内服之药宜辛凉。取其散热清中。如连翘汤之类。再火胜则痛必牵扯腮颧。加石膏。风胜则肿。加防风。气胜则长。加栀子。气郁则胀。亦加栀子。痰胜则木。加贝母。外以醋漱之。去其痰涎。泻其风热。疳慝则黑。加使君子肉。虫蚀则蛀。加槟榔。外以五灵脂汤化漱之以杀其虫。再血虚则齿痒。肠胃虚则齿露。过于劳则齿浮。肾虚则齿豁。惟精固则齿坚。又当随其症而用滋补也。

　　卷三　分治部下（小疵）

　　牙齿部

　　连翘汤

　　治一切牙痛。随前症加减。

　　黄芩 黄连 当归 赤芍（各一钱五分） 连翘（一钱） 天花粉 玄参（各七分） 枳壳（五分）用水二钟。煎八分。食远服。

　　加味凉膈散

　　治湿热牙疼。腮颧浮肿。牵引太阳。口热便秘者。根据本方加石膏 升麻 淡竹叶水煎。加蜜调服。

　　治牙痛久不愈。诸药罔效者。只用石膏一两、升麻五钱。水煎服。效。

　　升麻四物汤

　　治血虚牙痛。

　　当归 川芎 赤芍 生地 白芷（各一钱） 黄芩（一钱） 升麻（五钱） 蒲公英（五钱）用水碗半。煎八分。食远服。

　　珠金丸

　　牙痛内外俱肿。状类伤寒发颐者。为搜牙风。先以绀珠丹汗之。次以贵金丸下之。再次用清痰降火之药调理。

　　羌活附子汤

　　治冬月大寒犯脑。令人脑牙俱疼。名曰脑风。

　　麻黄 附子（各三分） 羌活 苍术（各五分） 黄 （一分） 防风 甘草 升麻 僵蚕黄柏 白芷（各二分） 佛耳草用水钟半。煎八分。热服。

　　定痛塞耳丹

　　细辛 盆硝（各一钱） 雄黄（五分） 牙皂（二个）为末。用大蒜一枚。杵和为丸。梧子大。每用一丸。绵裹之。如左牙疼塞左耳。右牙痛塞右耳。良久即止。

　　一丸可治数人。

　　固齿白玉膏

　　治一切牙疼。及齿动摇而不坚固者。

　　龙骨（一两） 阳起石（五钱二味火 通红淬后药汁内七次） 铅粉（一两） 珍珠（三钱）象牙（末五钱） 麝香（二钱）各末和匀。黄蜡三两溶化。滤净再化。俟温方入前药。和匀。乘热摊纸上。如冷。烧热熨斗仰放。纸铺斗上摊之。用时先漱口净。剪小条贴齿根上。闭口勿语。过宿如失。

　　制龙骨阳起石药汁方

　　僵蚕（四十九个） 防风 当归 川芎 牙皂 青盐 升麻 白芷 骨皮（各五钱） 细辛 本（各三钱）为粗末。长流水于砂锅内桑柴火熬汁。去渣再煎汁一碗。以淬前药。七次。焙干为末。

　　蟾酥丸

　　（见疔疮门） 绵裹一粒。咬痛牙上。其痛立止。甚者用真蟾酥麦粒大咬之。更验。然痛牙即爆落如手取。齿根肿痛出脓者。名曰风龋。及治虫蚀疼痛。

　　干虾蟆（一个烧灰） 青黛（一分） 芦荟（半分）共为末。用生地黄煎膏。和药涂之。

　　补蛀丹

　　虫牙痛者。研新巴豆和乳香。末为丸。塞蛀孔内。如虫已去而孔内空痛者。只用乳香炙软塞之。

　　落齿方

　　老鼠一枚。入 砂一钱于肚内。碗盛密盖。自烂生蛆。取蛆炙干为末。用时以刀剔破牙根四围而后涂之。半刻自落。

　　卷三　分治部下（小疵）

　　牙齿部

　　牙衄牙宣。为牙缝中出血也。若胃经实热者。则血出如涌。口必臭而齿不动。宜清胃汤。甚者调胃承气汤下之。孰若用酒制大黄末三钱。以枳壳五钱煎汤。少加童便调服。下黑粪而愈。是治脉洪有力。阳明之热盛也。若胃经虚火者。宜二参汤。及补中益气汤加黄连、丹皮。肾经虚者。血则点滴而出。齿亦悠悠然而痛。口不臭而齿动或齿落。治宜安肾。有火者六味地黄丸。无火者八味地黄丸。俱加猴姜。随手而应。肝气盛者兼服芦荟丸。俱外兼蒺藜汤、玄胡散、荔枝盐等。擦之漱之。

　　二参汤

　　治牙衄属虚火者。

　　人参 玄参（各二钱或五七钱）水煎服。

　　蒺藜汤

　　治牙衄。及牙痛根肿动摇者。

　　白蒺藜（一两为粗末）水二钟。煎一钟。入食盐一撮漱之。

　　玄胡散

　　治牙宣。

　　玄胡索生为末。用前汤漱过。以此敷之。

　　荔枝盐

　　治牙痛牙宣。更坚齿明目。

　　荔枝一个。攒一孔。入食盐七分。花椒三分。以满为度。纸包泥固。炭火 存性。为末。早晚擦之。

　　补中益气汤

　　六味地黄丸 八味地黄丸（俱见溃疡） 芦荟丸（见疳疮门）

　　卷三　分治部下（小疵）

　　牙齿部

　　攒齿疳者。为牙根肉内钻出。骨尖如刺。而作痛也。小儿多有之。用铍针刺开好肉。取出本牙。如出血不止。以湿纸换贴二次。自止。戒浓味。其牙复生如旧。

　　卷三　分治部下（小疵）

　　牙齿部

　　牙疔为牙缝中肿起一粒。痛连 项。或兼麻痒。或破流血水。异于常症者。疔也。用竹签挑破。以见鲜血为度。搽拔疔散。再以蟾酥丸噙之服之。或灸神授穴二七壮。

　　卷三　分治部下（小疵）

　　牙齿部

　　牙痈为牙床上坚肿疼痛。身发寒热。势盛如常者。痈也。初宜贵金丸下之。蟾酥丸噙之。或灸外踝骨尖三壮。或刺破搽冰硼散。如初时坚肿。破流脓水。久不收口者。多骨也。必俟骨尖刺出。摇则内动。方可取出。其口自愈。

　　贵金丸

　　（见首卷）

　　蟾酥丸

　　（见疔毒门）

　　卷三　分治部下（小疵）

　　牙齿部

　　走马牙疳。疳者迅速之为也。故有鼻疳、唇疳、舌疳、喉疳之称。其症牙根作烂。随变黑腐。臭秽难闻。由肝胃二经虚火。热极上攻所致。宜芦荟消疳散、三黄香黛散。以清府热。人参茯苓粥以养胃气。外用手法。

　　取去腐肉。内见红肉流鲜血者为吉。如顽肉不脱。腐黑复生。牙落无血。穿腮破唇。 肿外发。身热不退。

　　臭秽不止。用药罔效者。俱为不治。

　　芦荟消疳散

　　芦荟 银柴胡 胡黄连 黑玄参 牛蒡子 羚羊角 桔梗 栀子 石膏（各五分） 薄荷叶（四分）升麻（三分） 甘草（三分）用水二钟。淡竹叶十片。煎六分。食远服。

　　三黄香黛散

　　牛黄 黄连 大黄（酒蒸） 木香 青黛（各等分）上为末。用淡竹叶、薄荷煎汤。调服。

　　人参茯苓粥

　　必先服此。以养胃气。

　　人参 茯苓为末。每用一钟。同米二钟。煮粥食之。先用盐汤漱口。

　　洗牙疳方

　　先用麻油通口噙漱。觉无油气。吐之。如式六七次。次以百沸汤入盐、醋。漱吐三四次。再次以绵胭脂拭干。然后上药。此秘法也。

　　再生散

　　治走马牙疳。牙落鼻崩。久不愈者。

　　土鳖（四十九个 存性） 山豆根 人中白（ ） 辰砂（飞各二钱）上为细末。先割净腐肉。用前法洗净。拭干掺之。七日内长肉如旧。

　　大牙散

　　治走马牙疳烂极者。

　　象牙梳

　　（油透者 存性为末） 加冰片掺之。

　　一用蝼蛄、雄黄、黄柏等分。为末掺之。

　　一用 乌鸦头、龙骨、枯矾、赤石脂、焙黄铅粉、麝香为末干掺。或用油调。

　　牛黄生肌散

　　治牙疳。臭烂穿腮者。

　　牛黄（五分） 珍珠 琥珀 人中白 胡黄连 乳香 没药（各一钱） 儿茶（二钱） 硼砂（五分）冰片（三分）上为末。掺用。

　　勒马听徽散

　　治牙疳臭烂者。神验。

　　白砒（一分） 麝香（三分） 青黛（飞一两） 青绵（一根扯碎）清油拌匀收之。用时。先以清米泔水漱口净。次以针尖挑些须塞牙齿根缝内。

　　青莲膏

　　治走马牙疳。

　　白砒（一分） 轻粉（一钱） 青黛（二钱） 乳香（一钱） 麝香（五分）上为细末。用香油调薄。摊纸上。用捶捶实。阴干收之。每于卧时。漱净口。拭干。随疮大小剪药封之。至晓去药。漱净吐之。三上。效。

　　卷三　分治部下（小疵）

　　咽喉部

　　经络

　　咽者咽也。接三脘以通胃。故以咽物。喉者候也。通五脏以系肺。故以候气。有云嗌者即咽之低处也。然喉痹则呼吸不利。天气闭塞也。咽痛则饮唾不入。地气闭塞也。是以喉痹。必兼咽嗌痛。而咽嗌痛未必兼喉痹也。又十二经皆凑于喉。而内经独言一阴一阳结为之喉痹者。重于君相二火也。又一阴心胞与肝。一阳三焦与胆。四经皆有相火。气热则为痹必矣。第火有虚实之分。喉有紧慢之别。

　　卷三　分治部下（小疵）

　　咽喉部

　　紧喉者其发暴。咽喉肿痛。痰涎壅盛。声音不出。脓水不入。由膏粱浓味所致。为之实火。斯时也。不及用药。宜刺少商穴委中穴。出紫黑血以泻其热。噙牛黄点舌丹以消其毒。俟稍缓。吹以冰硼散。服清咽利膈散以清其源。痰盛者桐油饯导之。

　　牛黄点舌丹

　　治喉风喉痹。痰火壅盛。并大头瘟及痈毒等。

