<!-- { "loadSidebar": true } -->
　　一妇腹胀痛。皮毛错纵。小便不利。脉数滑。以太乙膏一服。脓下升许。胀痛顿退。以神效栝蒌散二剂而全退更以蜡矾丸及托里药十余剂而安。（此凭脉症也。）

　　一妇因经水。多服涩药止之。致腹作痛。以失笑散（百九）二服而瘳。（此凭症也。）

　　一人小腹痛而坚硬。小便数。汗时出。脉迟紧。以大黄汤一剂。下瘀血合许。以薏苡仁汤四剂而安。（此凭脉也。）

　　一妇小腹恶露不尽。小腹痛。以薏苡仁汤（二百十五）下瘀血而痊。（此凭症也。）凡瘀血停涩。宜急治之。缓则腐为脓。最难治疗。若流满节骨。则患骨疽。失治多为败症。

　　肠痈。身甲错。腹皮急。按之濡。如肿状。腹无聚积。身无热。此久积冷所致。故金匮附子温之。若小腹肿痞。按之痛如淋。小便自调发热身无汗。复恶寒。脉迟紧。肿未成可下之。当有血。洪数者脓已成。不可下、此内结热所成。故金匮有用大黄利之甚者腹胀大。

　　转侧闻水声。或绕脐生疮。脓从疮出者。有出脐中者。不治必死。惟大便下脓血者自愈。

　　一妇病少腹痞坚。小便或涩。或时汗出。或复恶寒。此肠痈也。脉滑而数。为痈已成。

　　设脉迟紧。即为瘀血。惟血下则愈。（此凭症脉也。）

　　内经载有息积病。此得之二三年。遍身微肿。续乃大肠与脐连日出脓。遂至不救。此亦肠痈之类。

　　肠痈作湿热积治。入风难治。千金谓妄治必杀人。要略以薏苡仁附子败毒散。千金以大黄牡丹汤。三因以薏苡仁汤。千金又有灸法。曲两肘头正肘锐骨灸百壮。下脓血而安。

　　一人伤寒逾月。既下。内热未已。胁及小腹偏左肿满。肉色不变。俚医为风矢所中。以之。月余。毒循宗筋流入睾丸。赤肿如瓠。翁诊关尺滑数且芤。曰。数脉不时见。当生恶疮。关芤为肠痈。用保生膏。 更以乳香。用硝黄作汤下之。脓如糜者五升许。明日再圊。

　　余脓而瘥。（此凭脉症也。）

　　一妇肠中痛。大便自小便出。诊之芤脉见于关。此肠痈也。以云母膏（二百十六）作百十丸。煎黄 汤吞之。利脓数升而安。

　　一女腹痛。百方不应。脉滑数。时作热。腹微急。曰。痛病脉沉细。今滑数。此肠痈也云母膏一两。丸如梧桐子。以牛皮胶熔入酒中。并水吞之。饷时服尽。下脓血。愈（此凭脉一人年逾五十。腹内隐痛。小便如淋。皮肤错纵而脉滑数。此肠痈也。滑数脓成。以广东牛皮胶酒熔化送太乙膏。脓下升许。更以排脓托里药、及蜡矾丸而愈。（此凭脉也。）

　　一妇产后小腹作痛。诸药不应。其脉滑数。此瘀血内溃为脓也。服瓜子仁汤（五九）痛止。更以太乙膏而愈。（此凭脉也。）

　　今人产后。多有此病。纵非痈毒。用之更效。有人脐出脓水。久而不愈。亦以前膏及蜡矾丸而痊。

　　一儿年十二。患腹胀。脐突颇锐。医谓肠痈。舍针脐无他法。翁曰。脐神阙也。针刺当况痈舍子内。惟当以汤丸攻之。进透脓散一剂。脓自溃。继以十奇汤下善应膏丸。渐瘥。（此凭症也。）

　　卷七

　　肺痈肺痿一百三十四

　　喘嗽气急胸满者。表散之。

　　咳嗽发热者。和解之。

　　咳而胸膈隐痛唾痰腥臭者。宜排脓。

　　喘急恍惚。疾盛者。宜平肺。

　　咳脓脉短者。宜补之。

　　肺痿。寸口脉数而虚肺痿之候久嗽不已。汗出过度。重亡津液便如烂瓜。下如豕脂。小便数而不渴。渴者自愈。欲饮者瘥。此由多唾涎沫而无脓。

　　肺疽。寸口脉数而实。肺疽之候。口干喘满。咽噪而渴甚者。四肢微肿。咳唾脓血。或浊味。胸中隐隐微痛。候始萌则可救。脓成则多死。脉若微紧而数者。未有脓。紧甚而数者。已有脓。呕脓不止者。难治。久久如粳米粥者。亦难治。

　　脓自止者。自愈。其脉短而涩者。自痊。浮大者难治。面色常白反赤者。此火克金。皆内疽皆因饮食之火。七情之火。相郁而发。饮食者阴受之。七情者脏腑受之。宜其发在腔子而向内。非干肠胃盲膜也。

　　肺痈先须发表。千金曰。咳唾脓血。其脉数实。或口中咳。胸中隐痛。脉反滑数者为肺痈。脉紧数为脓未成。紧去但数为脓已成。

　　要略。先以小青龙汤（百九十五）一贴。以解表之风寒。然后以葶苈大枣泻肺汤、桔梗汤、苇叶汤、随症用之。以取脓。此治肿疡例也。终以黄昏汤。以补里之阴气。此治溃疡例也。

　　肺痈已破。入风者不治。或用太乙膏。凡服以搜风汤吐之。吐脓血如肺痈状。口臭。他方不应者。宜消风散。入男子发灰。清米饮下。两服可除。

　　一人喘咳。脉紧数。以小青龙汤（百九十五）一剂。表症已解。更以葶苈大枣汤（百九十六）喘止。乃以桔梗汤愈。（此凭脉症也。）

　　一人咳嗽气急。胸膈胀满。睡卧不安。以葶苈散二服少愈。更桔梗汤瘥。（此凭症也。）

　　一人咳嗽。项强气促。脉浮而紧。以参苏饮二剂少愈。更以桔梗汤四剂而安。（此凭脉一人咳嗽。胁胀满。咽干口燥。咳唾腥臭。以桔梗汤四剂而唾脓。以排脓数服而止。乃以补阴托里之剂而瘳。（此凭症也。）

　　一人咳而脓不止。脉不退。诸药不应。甚危。用柘黄丸一服少愈。再服顿退。数服而痊。溃者尤效。（此凭症也。）

　　一妇唾脓。五心烦热。口干胸闷。以四顺散（二百一）三剂少止。以排脓散数服而安。（此凭症也。）

　　一人面白神劳。咳而胸膈隐痛。其脉滑数。予以为肺痈。欲用桔梗汤。不信。乃服表药。致数剂而愈。（此凭脉症也。）

　　大抵劳伤血气。则腠理不密。风邪乘肺。风热相抟。蕴结不散。必致喘嗽。若误汗下过则津液重亡。遂成斯症。若寸脉数而虚者为肺痿。数而实者为肺疽。脉微紧而数者未有脓。

　　紧甚而数者已有脓。唾脓自止者。脉短而面白者。易治。脓不止。脉洪大而面色赤者。不治。使其治早可救。脓成则无及矣。金匮方论。热在上焦者。因咳为肺痿。得之或从汗出。或从呕吐。或从渴消。小便不利。或从便难。又被下药快利。重亡津液。故寸口脉数。其人燥咳。胸中隐隐而痛。脉反滑数。此为肺痈。咳唾脓血。其脉数虚者为肺痿实者为肺痈。

　　一童气禀不足。患肺痈。唾脓腥臭。皮毛枯槁。脉浮。按之涩更无力。治以钟乳粉汤。

　　（此凭脉症也。）

　　一弱人咳脓。日晡发热。夜间盗汗。脉浮数而紧。用人参五味汤数剂顿退。以紫菀茸汤月余而痊。（此凭症也。）

　　一仆年逾三十。嗽久不愈。气壅不利睡卧。脓血甚虚。其主已弃矣。予以宁肺散一服少又服而止大半。乃以宁肺汤数剂而痊。所谓有是病。必用是药。若泥前散。性涩而不利。何以得愈。（此凭症也。）

　　一人患肺痿。咳嗽喘急。吐痰腥臭。胸满咽干。脉洪数。用人参平肺散六剂。及饮童便诸症悉退。更以紫菀茸汤而愈。（此凭脉症也。）

　　童便虽云专治火虚。常治疮疡肿 疼痛。发热作渴。及肺痿肺痈。发热口渴者尤效。

　　一妇患肺痿咳嗽。吐痰腥臭。日晡发热。脉数无力。治以地骨皮散。热止。更用人参养肺汤。月余而安。（此凭脉症也。）

　　一人咳嗽喘急。发热烦躁。面赤咽痛。脉洪大。用黄连解毒汤（八）二剂少退。更以栀子汤（二百九）四剂而安。（此凭脉症也。）

　　一人春间咳嗽。唾脓腥秽。胸满气促。皮肤不泽。项强脉数。此肺疽也。盖肺系在项。

　　则系伤。故牵引不能转侧。肺主皮毛。为气之本。肺伤不能摄气。故胁胀气促而皮肤纵。东垣云。肺疮脉微紧而数者未成脓。紧甚而数者已有脓。其脉紧数。脓为已成。以参、 、归、芎、白芷、贝母、知母、桔梗、防风、甘草、麦门、栝蒌仁。兼以蜡矾丸及太乙膏。脓尽脉涩而愈。至冬脉复数。经曰。饮食劳倦伤脾。脾伤不能主肺。形寒饮冷伤肺。肺伤不能主肾。肾水不足则心火炽盛。故脉洪数。经曰。冬见心而莫治。果殁火旺之月。

　　一人年逾三十患咳嗽。项强气促。右寸脉数。此肺疽也。东垣云。风伤皮毛。热伤血脉热相抟。血气稽留于肺。变成疮疽。今脉滑疽脓已成。以排脓托里之药。及蜡矾丸。脉渐涩而愈。（此凭脉症也。）

　　一人病胸膈壅满。昏不知人。予以杏仁、薏苡之剂灌之。立苏。继以升麻、黄 、桔梗脓。逾月而愈。予所以知其病者。以阳明脉浮滑。阴脉不足也。浮为风。滑为血聚。始由风伤肺。故结聚客于肺。阴脉不足。过于宣逐也。诸气本于肺。肺气治则出入顺而菀陈除。故行其肺气而病自已。（此凭脉也。）

　　一人肾气素弱。咳唾痰涎。小便赤色。服肾气丸而愈。（此凭症也。）

　　一 妇咳而无痰。咽痛。日晡发热。脉浮数。先以甘桔汤少愈。后以地骨皮散而热退。

　　更以肾气丸。及八珍汤加柴胡地骨皮而愈。（此凭脉症也。）

　　丹溪云。咳而无痰者。乃火郁之症。及痰郁火邪在中。用苦梗开之。下用补阴降火之剂。不已。则成劳嗽。此症不得志者多有之。又原病式。瘦人腠理疏通而多汗。血液衰为燥。故为劳嗽之症也。

　　一人年前病肺壅。后又患咳嗽。头眩唾沫。饮食少思。小便频数。服解散化痰药不应。

　　脾肺二脉虚甚。予谓眩晕唾涎。属脾气不能上升。小便无度。乃肺气不得下制。内未成痈。

　　宜投以加味理中汤。 四剂诸症已退大半。更用钟乳粉汤而安。（此凭脉也。）

　　河间曰。肺痿属热。如咳久肺痿。声哑声嘶。咯血。此属阴虚热甚然也。本论治肺痿。吐涎沫而不咳者。其人不渴。必遗尿。小便数。以上虚不能制下故也。此为肺中冷。必眩。多痰唾。用炙甘草、干姜。此属寒也。肺痿涎唾多心中湿液。湿液者。用炙甘草汤。此补虚劳也。与补阴大热不同。是皆宜分治。故肺痿又有寒热之异。

　　一人因劳。咳嗽不止。项强而痛。脉微紧而数。此肺痈也。尚未成脓。欲用托里益气药。彼不信。仍以发散药。以致血气愈虚。吐脓不止。竟致不救。

　　经云。肺内主气。外司皮毛。若肺气虚则腠理不密。皮毛不泽。肺受伤则皮毛错纵。故痈、肺痿、肠痈者。致皮毛如此。以其气不能荣养而然也。亦有服表药见邪不解。仍复发表。殊不知邪不解者。非邪不能解。多因腠理不密而邪复入也。专用发表。则腠理愈虚。邪愈易入。反为败症矣。若诊其脉。邪在表者。只当和解而实腠理。乘虚复入者。亦当和解兼实腠理。故用托里益气之药。若小便赤涩。为肺热所传。短少为肺气虚。盖肺为母。肾为子。

