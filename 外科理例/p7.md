<!-- { "loadSidebar": true } -->
　　凡痈疽之作。皆五脏六腑蓄毒不流。非独荣气壅塞而发。其行也有处。其主也有归。假于喉舌者心之毒。皮毛者肺之毒。肌肉者脾之毒。骨髓者肾之毒。发于下者阴中之毒。发于上者阳中之毒。外者六腑之毒。内者五脏之毒。故内曰坏。外曰溃。上曰从。下曰逆。发于上者得之速。发于下者得之缓。感于六腑者易治。感于五脏者则难治也。

　　发背、脑疽、大疔、悬痈、脱疽、脚发之类。皆由膏粱浓味。尽力房劳。七情六淫。或补药。精虚气耗所致。非独因荣卫凝滞而生也。必灸之以拔其毒。更辨其因。及察邪在脏腑之异、虚实之殊而治之。庶无误也。凡大痈疽。藉气血为主。若塌而不起。或溃而不腐。或不收敛。及脓少。或清。皆气血虚也。宜大补之。最忌攻伐之剂。亦有脓反多者。乃气血虚不能禁止也。若溃后发热作渴。脉大而脓愈多。属真气虚邪气实也。俱不治。常见气血充实之人。患疮皆肿高。色赤。易腐溃而脓且稠。又易收敛。怯弱之人多不起。发不腐溃。及难收敛。若不审察。妄投攻剂。虚虚之祸不免矣。

　　大抵疮之始作。先发为肿。气血郁积。蒸肉为脓。故多痛。脓溃之后。脓退肌宽。痛必渐减。

　　元太医令。）疮疽之症。有脏腑气血。上下真邪。虚实不同也。不可不辨。如肿起坚硬脓稠者实也。肿下软慢脓稀者虚也。泻利肠鸣。饮食不入。呕吐无时。手足并冷。脉弱皮寒。小便自利。或小便时难。大便滑利。声音不出。精神不爽。悉脏腑虚也。大便硬。小便涩。饮食如故。腹满膨胀。胸膈痞闷。肢节疼痛。口苦咽干。烦躁多渴。身热脉大。精神昏塞。悉脏腑实也。凡诸疮疽。脓水清稀。疮口不合。聚肿不赤。肌寒肉冷。自汗色脱者。气血虚也。肿起色赤。寒热疼痛。皮肤壮热。脓水稠粘。头目昏重。气血实也。头痛鼻塞。目赤心惊。咽喉不利。口舌生疮。烦渴饮冷。睡语切牙者。上实也。精滑不禁。大便自利。腰脚沉重。睡卧不能者。下虚也。肩头不便。四肢沉重。目视不正。睛不 。食不知味。音嘶色。四肢浮肿者。真气虚也。肿 尤甚。痛不可近。多日不溃。寒热往来。大便秘涩。小便如淋。心神烦闷。惚恍不宁者。邪气实也。又曰。诸痛为实。诸痒为虚。又曰。其脉洪大而数者实也。微细而软者虚也。虚则补之。和其气血托里也。实则泻之。疏利而导其气。内经谓血实则决之。气虚则掣引之。

　　溃疡虽有表症。发热宜以托里药为主。佐以表散之剂。

　　卷二

　　论附骨疽七十八

　　疽乃流注之败症也。如用凉药。则内伤其脾。外冰其血。脾主肌肉。脾气受伤。饮食必肌肉不生。血为脉络。血既受冰。则血气不旺而愈滞。宜用理脾。脾健则肉自生。血气自运行矣。又曰。白虎飞尸。留连周期。或展转数岁。冷毒朽骨出尽自愈。若附骨腐者可痊。正骨腐则为终身废疾矣。有毒自手足或头面肿起。或兼疼痛。止至颈项骨节去处。如 疡贯珠此风湿流气之症也。宜加减小续命汤、独活寄生汤主之。有两膝肿痛起。或至遍身骨疼痛者。此风湿痹。又名 节风。宜附子八物汤。又有结核在项腋或两胯软肉处。名曰 痈。属冷症也。又有小儿宿痰失道。致结核于项颈、臂膊、胸背之处。亦冷症也。俱用热药敷贴。

　　以上诸症。皆原于肾。肾主骨。肾虚则骨冷而为患也。所谓骨疽皆起于肾。亦以其根于此也。故用大附子以补肾气。肾实则骨有生气。而疽不附骨矣。

　　卷二

　　论疮疽所致之由七十九

　　若气血充实。经络通畅。决无患者。若气血素亏。或七情所伤。经络郁结。或腠理不密。六淫外浸。隧道壅塞。

　　医者须当察其所由。辨其虚实。庶不误人。

　　卷二

　　论痈可治不可治八十

　　发背、脑疽、脱疽、肿痛赤色。水衰火旺之色。尚可治。若黑或紫。火极以水之象也。

　　乃肾水已竭。精气已涸。决不治。

　　凡肿不高。色不赤。不 痛。脉无力。不饮食。肿不溃。腐不烂。脓水清。或多而不止肉不生。属元气虚也。皆难治。宜峻补之。或脓血既泄。肿痛尤甚。脓水败臭。烦躁时嗽。

　　腹痛渴甚。泄利无度。小便如淋。乃恶症也。皆不治。

　　未成脓不灸。脓熟不开。腐不取。多致不救。

　　肿而一日至四五日未成脓而痛者。宜灸至不痛。灸而不痛或麻木者。明灸之。

　　肿硬不作脓。或痛或不痛。或微痛。或疮头如黍者。灸之尤效。亦有数日色尚微赤。肿尚不起痛不甚。脓不作者。尤宜多灸。勿拘日期。更服甘温托里药。切忌寒凉之剂。

　　瘀肉不腐。桑柴火灸之。

　　脉数发热而痛者。发于阳也。可治。脉不数。不热不痛者。发于阴也。难治。不痛最恶。不可视为常疾。此症不可不痛。不可大痛烦闷者不治。

　　卷二

　　肿疡八十一

　　肿高 痛脉浮者。邪在表也。宜托之。如内托复煎散。

　　肿硬痛深脉沉者。邪在内也。宜下之。如黄连内疏汤。仙方活命饮。苦参丸。

　　外无 肿。内则便利调和者。邪在经络也。宜调和荣卫。如托里荣卫汤。白芷升麻辈。

　　痛燥烦。或咽干作渴者。宜降火。如黄连解毒汤。

　　痛发热。或拘急。或头痛者。邪在表也。宜散之。如荆防败毒散。人参败毒散辈。

　　大痛或不痛者。邪气实也。隔蒜灸之。更用解毒。如仙方活命饮。

　　烦躁饮冷 痛脉数者。邪在上也。宜清之。如清凉饮。或金银花散。

　　恶寒而不溃者。气实兼寒邪也。宜宣而补之。如十宣散。

　　痛发热。汗多。大渴。便秘。谵语者。结阳症也。宜下之。如黄连内疏汤。破棺丹辈不作脓或熟而不溃者。虚也。宜补之。如补中益气汤。八物汤。十全大补汤辈。

　　痛或不痛及麻木者。邪气盛也。隔蒜灸之。

　　肿痛或不作脓者。邪气凝结也。宜解之。如仙方活命饮。

　　肿痛饮冷发热睡语者。火也。宜清之。如清心汤。或防风通胜散加黄连。

　　不作脓。或不溃。及不敛者。阳气虚也。宜补之。如托里消毒散。疮后当调养。

　　患后当调养。若瘰 流注之症。尤当补益。否则更患他症矣。必难措治。慎之。蜡矾丸。败毒散。流气饮。

　　卷二

　　溃疡八十二

　　脓熟不溃者。阳气虚也。宜补之。如圣愈汤。

　　瘀肉不腐者。宜大补阳气。更以桑柴火灸之。如参 归术。

　　脓清或不敛者。气血俱虚。宜大补。如八物汤。

　　溃后食少无睡。或发热者。虚也。宜补之。如内补黄 汤。

　　倦怠懒言。食少不睡者。虚也。宜补之。如黄 人参汤。

　　寒气袭于疮口。不敛。或陷下不敛者。温补之。如十全大补汤。

　　脉大无力。或涩微。而肌肉迟生者。气血俱虚也。峻补之。如十全大补汤。

　　出血或脓多烦躁不眠者。乃亡阳也。急补之。脓多或清者。血气俱虚也。宜峻补之。

　　右关脉弱而肌肉迟生者。宜健脾胃。如六君子汤。

　　脓清补之不应及不痛。或木闷及坚硬者。俱不治。

　　卷二

　　溃疡作痛八十三

　　脓出而反痛者。虚也。宜补之。

　　凡脓溃之后。脉涩迟缓者易愈。以其有胃气故也。脉细而沉时直者。里虚欲变症也。若痛尚未痊。洪滑粗散者难疗。以正气虚邪气实也。

　　脉数虚而痛者属虚火。宜滋阴。如托里散加生地黄。

　　脉数实而痛者。邪气实也。宜泄之。

　　脉实便秘而痛者。邪在内也。宜下之。如清凉饮。

　　脉涩而痛者。气血虚寒也。温补之。如定痛托里散。

　　若有脓为脂膜间隔不出。或作胀痛者。宜用针引之。或用利刀。剪之。腐肉堵塞者去之

　　卷二

　　溃疡发热八十四

　　脉浮或弱。而热或恶寒者。阳气虚也。宜补气。如补中益气汤。

　　脉涩而热者。血虚也。宜补血。如四物汤。人参养荣汤。

　　午前热补气为主。如四君子汤。

　　午后热者补血为主，如四物汤。

　　脉浮数发热而痛者。邪在表也。宜散之。如补中益气汤。

　　脉沉数发热而痛者。邪在内也。宜下之。

　　东垣云。发热恶热。不渴不止。烦躁肌热。不欲近衣。脉洪大。按之无力。或目痛鼻干非白虎汤症也。此血虚发热。宜用当归补血汤。又有火郁而热者。如不能食而热。自汗气短者。虚也。以甘寒之剂泻热补气。如能食而热。口舌干燥。大便难者。以辛苦大寒之剂下之。以泄火补水。

　　脓血大泄。当大补气血为先。虽有他症。以末治之。

　　凡痈大溃发热恶寒。皆属气血虚甚。若左手脉不足者。补血药当多于补气药。右手脉不足者。补气药当多于补血药。切不可发表。

　　附余诸症十五条。

　　卷二

　　论寒热八十五

　　大抵七情皆能动火。各经之热亦异。当分治之。东垣曰。昼则发热。夜则安静。是阳气自旺于阳分也。

　　昼则安静。夜则发热烦躁。是阳气下陷入阴中也。名曰热入血室。昼则发热烦躁。夜亦烦躁。是重阳无阴也。当急泻其阳。峻补其阴。王注曰。病热而脉数。按之不动。乃寒盛格阳。非热也。形症是寒。按之而脉鼓。击于指下而盛者。此为热盛拒阴。非寒也。伤寒论曰。

　　寸口脉微。为阳不足。阴气上入阳中。则洒淅恶寒。尺脉弱为阴不足。阳气下陷入阴中。则发热也。肺热者。轻手乃得。微按全无。日晡热甚。乃皮毛之热。其症必见喘咳。寒热轻者泻白散。重者凉膈散。地骨皮散。心热者。微按至皮肤之下则热少。加力按之则不热。是热在血脉也。其症烦心。心痛。掌中热而哕。以黄连泻心汤、导赤散、朱砂安神丸。脾热者。

　　轻按之不热。重按之亦不热。不轻不重。热在肌肉。遇夜尤甚。其症必怠惰嗜卧四肢不收。

　　无气以动。泻黄散。肝热者。重按之。肌肉之下。至骨之上乃热。寅卯时间尤甚。其脉弦。四肢满闷。便难。转筋。多怒。多惊。四肢困热。筋痿不能起于床。泻青丸。柴胡引子。

　　肾热者。重手按至骨分。其热蒸手如火。其人骨苏苏如虫蚀。其骨困热不任。亦不能起于床。滋肾丸主之。徐用诚云。面热者。足阳明。

　　口中热如胶。足少阴。口热舌干。足少阴。耳前热。手太阳。掌中热。手厥阴。少阴。

