<!-- { "loadSidebar": true } -->


　　外科精义 元 齐德之　

　　卷上

　　论疮肿诊候入式法

　　夫医者，人之司命也；脉者，医之大业也。盖医家苟不明脉，则如冥行索途，动致颠复夫大方脉、妇人、小儿、风科，必先诊脉，后对症处药。独疮科之流，多有不诊其脉候，专攻治外；或有证候疑难，别召方脉诊察，于疮科之辈，甘当浅陋之名。噫！其小哉如是。原夫疮肿之生，皆由阴阳不和，气血凝滞。若不诊候，何以知阴阳勇怯，气血聚散也。由是观之，则须信疗疮肿于诊候之道，不可阙也。历观古今，治疗疮肿方书甚多，其间诊候之法，略而未详，比夫诸科，甚有灭裂。愚虽不才，辄取《黄帝素问》、《难经》、《灵枢》、《甲乙》及叔和、仲景、扁鹊、华佗、《千金》、《外台》、《圣惠》、《总录》，古今名医诸家方论之中，诊候疮肿之说，简编类次，贯成篇帙。首载诊候入式之法，次论血气色脉参应之源，后明脉之名状、所主证候及疮肿逆从之方，庶使为疮肿科者，览此则判然可晓，了朝临疾，诊候至此，则察逆从，决成败，若黑白之易分耳！

　　卷上

　　论荣卫色脉参应之法

　　夫天地之道，曰阴与阳；阴阳在人，曰血与气。盖血者荣也，气者卫也；荣者荣于中，卫于外。所以荣行脉中，卫行脉外；脉者，血气之先也。血非脉则焉能荣于中？气非脉则焉能卫于外？二者相资而行，内则通于五脏六腑、十二经络；外则濡于九窍四肢、百节万毛。

　　昼夜循行，如环无端，以成其度。会于寸口，变见于脉。故曰气血者，人之神也；脉者，气血之神也。所以治病之始，五决为纪。盖五决者，五脏色之与脉，当相参应。故曰能合色脉，可以万全也。凡此不精，虽聪惠辩博，亦不足委也。

　　卷上

　　论持手诀消息法

　　夫诊候之脉法，常以平旦为纪，阴气未散，阳气未动，饮食未进，血气未乱，经脉未络脉调匀，故乃可诊有疾之脉。若遇仓卒病患，不拘此论。《内经》所谓持脉有道，以虚静为保。但可澄神静虑，调息凝心，视精明，察五色，听声音，问所苦，方始按寸尺，别浮沉，以此参照决死生之分矣。复观患人身形长短肥瘦，老少男女，性情缓急，例各不同，故曰形气相得者生，三五不调者病。谓如室女尼冠脉当濡而弱；婴儿孺子之脉细而疾；三四岁者，呼吸之间，脉当七、八至为平。比夫常人，特不同耳！大抵男子先诊左手，女子先诊右手；男子左脉大者顺，女子右脉大者顺。大凡诊脉先以中指揣按掌后高骨，骨下为关；得其关位，然后齐下两左右二指。若臂长人，疏排其指；若臂短人，密排其指。三指停稳，先诊上指曰寸口，浮按消息之，中按消息之，重按消息之，上境消息之，下境消息之，推而外之消息之，推而内之消息之；然后先关、后尺消息之，一类此。若诊得三部之中，浮沉、滑涩、迟疾不调，何病所主，外观形色，内察脉候，参详处治以忠告之。不可轻言谈笑，乱说是非，左右瞻望，举止忽略，此庸医也。

　　卷上

　　论三部所主脏腑病证

　　夫诊候之道，医者之难精也。若非灯下苦辛，勤于记诵，参师访友，昼夜不遑，造次颠寤寐俯仰，存心于此，安能知神圣之妙哉？古人曰：按其脉，知其疾，命曰神，以悟其探赜索隐之妙也。又曰：切其脉，治其病，谓之巧，以明其指别之功也。盖三指相去毫厘之近，主病若千里之远。观夫指别之功，世人固以为难，命曰神，岂容易可至哉？常考于经，脉有三部，寸、关、尺也。从鱼际至高骨，却行一寸曰寸，从寸上一分曰鱼际，从寸至尺曰尺泽，寸后尺前为关。关前为阳，即寸口也；关后为阴，即尺脉也。阳出阴入，以关为界。寸主上焦、头、手、皮毛；关主中焦、腹及腰；尺主下焦、小腹及足。此三部所主大略也。又有左右两手三部，为之六脉也；又有人迎、气口、神门，所主又各不同。盖左手关前曰人迎，右手关前曰气口，两关之后一分即曰神门。故脉法赞曰：肝、心出左，肺、脾出右；肾为命俱出尺部；魂魄谷神，皆见寸口。所谓左手关前，心之部也，其经手少阴与手太阳为表里，小肠合为府；左手关上，肝之部也，其经足厥阴与足少阳为表里，胆合为府；左手关后，肾之部也，其经足少阴与足太阳为表里，膀胱合为府；右手关前，肺之部也，其经手太阴与手阳明为表里，大肠合为府；右手关上，脾之部也，其经足太阴与足阳明为表里，胃合为府；右手关后，命门之部也，其经手厥阴与手少阳为表里，三焦合为府。此谓六部所主脏腑十二经之义也。

　　又“脉要精微论”曰：尺内两旁则季胁也；尺外以候肾，尺里以候腹；中附上，左外以候肝，内以候膈；右外以候胃，内以候脾；上附上，右外以候肺，内以候胸中；左外以候心，内以候膻中；前以候前，后以候后；上竟上者，胸喉中事也；下竟下者，小腹腰股膝胫中事也。粗大者，阴不足，阳有余，为热中也。来疾去疾，上实下虚为厥颠疾；来徐去疾，上虚下实为恶风也。故中风者，阳气受也。有脉俱沉细数者，少阴厥也；沉细数散者，寒热也；浮而散者，为恂仆。诸浮而数者，皆在阳，为热，其有躁者在手；诸细而沉者皆在阴，则为骨痛，其有静者在足。数动一代者，病在阳之脉也。泄及便脓血诸过者，切之涩者，阳气有余也，滑者阴气有余也。阳气有余为身热无汗，阴气有余为多汗身寒，阴阳有余则无汗身寒。推而外之，内而不外者，有心腹积也；推而内之，外而不内者，身有热也；推而上之，上而不下者，腰足清也；推而下之，下而不上者，头项痛也。按之至骨脉气少者，腰脊痛而身有痹也。以上诸疾，若非指明心了，乌可得而妙也！又“平人气象论”曰：一呼脉再动，一吸脉亦再动，呼吸定息，脉行五动，为者，不病也时曰平信。信夫四时之脉，皆以胃气为本，谓春弦、夏洪、秋毛、冬石。春之胃脉，微弦曰平。余皆仿此。逆四时则病矣。若诊妇人之脉，妊身则慎勿乱投汤散。其妇人之脉，诊得少阴脉动甚则有子也；又曰：阴搏阳则有子也；又曰：身汗而无脉者，即有妊也。盖重身者，问其月事，观其体貌，然后主治，不可忽也。又经曰：察色按脉，先别阴阳；盖阴阳者，天地之道也。是以治病者，必求其本，本于阴阳寒暑四时，五脏之根也。以脉言之，则浮沉也；以部位言之，则尺寸也。故经云：脉者，阴阳之法，以应五脏，是谓呼出心与肺，吸入肾与肝，呼吸之间，脾受谷味，其脉在中也。以浮沉论之，则曰浮者阳也，沉者阴也，应在腑，则浮而大散者心也，浮而短涩者肺也，所以心肺俱浮也，牢而长者肝也，按之而大，举指来实者肾也，所以肝肾俱沉也，迟缓而长者脾也，脾为中州，所以脉在中也。仲景曰：大、浮、数、动、滑，皆阳也；沉、涩、弱、弦、微，皆阴也。阳者热也，阴者寒也。所以寒则脉来沉而迟，热则脉来浮而数。故曰：诸数为热，诸迟为寒，无如此验也。《脉经》曰：诸浮为风，诸紧为痛，诸伏为聚，诸弦为饮，芤者失血，长则气治，短则气病，涩则烦心，大则病进，浮为在表，沉为在里，迟为在脏，数为在腑。又形壮脉细，少气不足以息者危；形瘦脉大，胸中气多者毙。形气相得者生，三五不调者病，三部九候皆相失者死。此先圣诊脉之大法也。故曰：凡治病则察其形气色泽，治之无候其时也。所以形气相得者生，色泽以浮者病易己，脉从四时者可治，脉弱似滑者是有胃气，此皆易治也。若形气相失，或色夭不泽及脉逆四时，或脉实益坚，皆不可治。经所谓必察四难而明告之。又若病热脉静，泄而脉大，脱血脉实，汗后脉躁，此皆难治也。若疮疽之人，脓血大泄，脉滑数者，难治也；凡脓多，或如清泔，脉滑大散，寒热发渴者，治之无功也。若患肺疮者，咳嗽脓血，脉见洪滑，治之难痊矣。大凡诊脉见浮数，应当发热而反恶寒，虽头项拘急，四肢烦痛，或复战栗渴甚者，但有痛处，欲发疮肿也。

　　卷上

　　论脉证名状二十六种所主病证

　　夫脉之大体二十六种，此诊脉之纪纲也。细而论之，毫厘少差，举治必远。总而言之，虚实，阴阳而已，两者议之，以要其中。谨于诸家脉法中，撮其机要，剪去繁芜，载其精义浮脉之诊，浮于指下，按之不足，举之有余。再再寻之，状如太过。瞥瞥然见于皮毛间为表证，或为风，或为虚。浮而大散者心也，浮而短涩者肺也。浮而数者热也。浮数之脉应发热，其不发热而反恶寒者，疮疽之谓也。

　　洪脉之诊，似浮而大，按举之则泛泛然满三部，其状如水之洪流，波之涌起。其主血实。疮肿论曰：脉洪大者，疮疽之病进也。如疮疽结脓未成者宜下之，脓溃之后，脉见洪大则难治，若自利者不可救治也。

　　滑脉之诊，实大相兼，往来流利如珠，按之则累累然滑也。其主或为热，或为虚，此阳脉也。疮疽之病，脓未溃者，宜内消也；脓溃之后，宜托里也。所谓始为热而终为虚也。

　　数脉之诊，按之则呼吸之间，动及六至，其状似滑而数也。若浮而数则表热也，沉而数热也。又曰：诸数为热。仲景曰：脉数不时见则生恶疮也。又曰：肺脉洪数则生疮也。诊诸疮洪数者，里欲有脓结也。

　　散脉之诊，似浮而散，按之则散而欲去，举之则大而无力。其主气实而血虚，有表无里肿脓溃之后，而烦痛尚未痊退者，诊其脉，洪滑粗散难治也，以其正气虚而邪气实也。又曰：肢体沉重，肺脉大则毙，谓浮散者也。

　　芤脉之诊，似浮而软，按之中央空，两边实。其主血虚，或为失血疮肿之病。诊得芤脉，脓溃后易治，以其脉病相应也。

　　长脉之诊，按之则洪大而长，出于本位。其主阳气有余也。伤寒得之，欲汗出自解也；长而缓者，胃脉也，百病皆愈，谓之长则气治也。

　　牢脉之诊，按之则实大而弦，且沉且浮，而有牢坚之意，若瘰瘰结肿。诊得牢脉者，不可内消也。

　　实脉之诊，按举有力而类结曰实。经曰邪气胜则实，久病则虚，人得此最忌。疮疽之人得此，宜急下之，以其邪气与脏腑俱实故也。

　　弦脉之诊，按之则紧而弦，其似紧者为弦，如按弦而不移，紧如内绳而转动，以此为异脉浮弦而平，不时见则为饮为痛，主寒主虚。疮疽论曰：弦洪相搏，外紧内热，欲发疮疽也紧脉之诊，似弦而紧，按之如切绳而转动。其主切痛积癖也；疮肿得之，气血沉涩也，亦主痛也。

　　涩脉之诊，按之则散而复来，举之则细而不足，脉涩则气涩也，亦主血虚，疮肿溃后得之，无妨也。

