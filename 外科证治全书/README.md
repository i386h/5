<!-- { "loadSidebar": true } -->


　　外科证治全书

　　序

　　士人读书明理，期于世有所济，立功名以见重当时，此体用兼备之学也。若学成理明，无意立名，而慈祥之念，无时无地不期于济世，此其品诣不又加人一等乎哉？余观伦声许生《外科证治》一书而有感焉。伦声少嗜学，经史而外，旁及诸子百家，一名一艺之微，手披目览，各有所得。山居数十年，怡然自乐，不肯以学自炫。间因良善之家式微，为之指示趋吉修方。或婴孩疾痛，时医束手，为之施送药饵，无不速效，人始奇之。由是名噪于士大夫间。延访遂众，辞之不获，已择近地大山水处，始一命驾。人与之款洽，言皆经济文章，绝不及他事。庚寅春，余遇于皖江郡城，年逾八十，白发萧疏，神明弗衰，非学养之醇耶。

　　嗣余权篆芜关，通尺素书，邀其掉扁舟冒雪而来，围炉谈论竞日，叩其生平阅历，如郡县学宫添建文峰高阁，不周岁而人文蔚发，是何神速，伦声则谦未遑。谓吉凶皆盈虚消长自然道理，一有走避，必干造物之忌。若乃胜地名区，善人多则吉祥自生，趋吉之说，皆事之适然相合，非尽关人力也。其言似谦，其实有至理存焉。临别检行箧，余见有《外科证治》一书，则续成其故友毕苍霖未竞之业。其部首分别阴阳证治，其卷末并列急治五条，共书五卷，自记甚悉，余益叹其品学之优也。书成，不独擅其美，必推善于创始之良友。其所分门列类者，皆二十余年历试活人无算之实学，非借着书立说以求声誉者比。余将远别数千里外，此书若仍携归，恐久而失传，为借抄副本付剞劂，以质世之精医理者；虽曰小道，亦足见伦声所学之绪余，与济人之素心云尔。

　　生名克昌，和州国学生，伦声其字也。

　　时道光岁次辛卯夏月督榷使者云梦程怀 书于上海榷署

　　自记

　　昌性好医，少时诵读之暇，访求名医着述，见外证与小儿痘证两门，生死反掌，非比内证，尚可延迟待治。闻东台周舒轩先生精医术，昌往从学焉，十余年深究精思，稍知梗概。

　　继得郑西宾《痘证必读》，虽集腋成裘，而分门析类，了如指掌。又得前明耿仁斋《麻科明镜》遗稿，惜乎残缺过半，昌为之增着删繁，分列四篇，便于习学，二书皆梓行于世。第外证一书，汗牛充栋，偏执者多，适中者寡。有同人毕苍霖者，着《外科证治》，阐发透彻，于外证大有裨益。苍霖甫着两卷，年未三十而卒，书成废帙。昌虽不敏，广集诸名家外科考证，访求效方，立痈疽就简于各证部之首，分别阴阳脏腑经络，认证医治。历试二十余年，诊视送药，无不获效，四远就医者，岁无虚日。又增内景、外因、奇证、蛊证、中毒五条，并立应验药方附于书末，以备急用，共成五卷。非敢问世，聊以备遗忘耳。

　　许克昌自识

　　序

　　有学问之医，有阅历之医，外科古有专业无专书，故阅历为尤切。汉唐作家十数，然多亡佚》，莫详于《外台》。顾闳深奥衍，未易通晓，且时异事殊，即方药所载，或至贵而骤不可得，或甚贱而莫识其名，是以精而用之者益鲜。自后源流不一，治遂多歧，其专门名家，大率由阅历而进之学问者也。近世《外科证治》一书，不为高论，一以阴阳虚实为之端，法期简要，方必中和，深有取于王氏《全生集》，而删繁补缺，几于明备。览之而得其归，用之而有其效，视他书徒炫名目，侈陈古义，或不甚切于日用者有间。夫自武进曹畸庵有《疡医雅言》之述，《千金》、《外台》将可以复明于世，独于宋后诸家等之自桧以下，今以此书为矢，则学问即阅历，阅历亦学问，溯流穷源，庶无遗憾耳。谨识其大概，以谂世之笃嗜斯道者。

　　同治乙丑冬孝感屠仁守书于成都寓斋

　　重刻外科证治弁言

　　一、此书创刻于吾乡程玉农廉访，垂今三十余年，未见别本，将来流传必且益少。蜀中同官诸君子，相与醵资重刻，诚为快举。

　　一、蜀中论外科，推王氏《全生集》为善本。此书于《全生集》采摭尤备，于其所不备者，又皆大备，故此书较《全生集》，有过之无不及也。

　　一、此书初刻，体例多未画一，舛错尤甚。兹刻属知医者再三雠校，凡是正二百余条，仍间有误文，实因无可勘据，不若姑阙疑以传疑。

　　一、此书引用各家，皆未注明来历，系是随时甄录，意在得瘥而止。兹刻亦不及遍考，识者详之。

　　一、附刻全生集医案，因与此书足相印证，参阅良便。

　　一、此书不及丹药，兹得《疡医雅言》丹药方，简明切要，录附于后，以成完璧，其意详见识语中。

　　同治丁卯仲春月京山易崇阶倥侗氏书

　　凡例

　　一、是书逐证措治，条分部款甚详。其有证治同而部位名异者，因痈疽就简于各部之首，辨明红白阴阳，按痈疽治法，便于查阅，万无一失。

　　一、凡有方而仅治某证者，则列于某证之后；有方而通治诸证者，则另立通用方类，逐方排着，不致杂乱。其用药分量俱备，庶无临证乖方之误。

　　一、人身脏腑阴阳，各具形义，经络部位各分攸司，犹兵家之地利也。不知地利，不可以为军师；不知脏腑经络，而克得为医师乎。历来诸书经络歌括，文句参差，联章成诵，辨晰为难。今阅陈见飞先生小集中，有外至头目以至足，内自心肝脾肺肾以及六腑筋脉景说，次第成列，良为尽善，爰采以分列各部，为学人便以因证参阅也。

　　一、五善七恶歌，是书本不欲取。盖痈疽之初，不过营气壅遏，卫气郁滞，致成疮肿，因其势而利导之，皆属善全，何恶之有？迨其日久溃腐，或阴阳误治，或气血衰羸，则七恶蜂起。斯时反恶归善回天之力，不可谓非医家之责也。兹录二歌者，一以畏矫古之讥，一以备吉凶之鉴耳。愿世之医家，勿以现有恶象尽诿不治，苟有一线可挽，当参酌援之，更以内科脉理详审之，庶不愧为仁术。

　　一、世人以升降药为外科拔脓之要药，殊不知升降药乃盐、矾、砂、汞，火力锻炼而成，药之霸道者也。去瘀生新，或有赖焉。若证患日久，气血本已虚亏，岂可任用霸剂，必补气血为主，禁痛禁烂，《全生集》中已切言之，焉可忽诸。凡外证之初起者消之，痛痒者止之，溃烂者敛之，临危者救之。去瘀用平安饼，针头散；生新用象皮散、六和散，获效奏功，百无一误。是知升降药虽有益而亦有损也。故二方不入选用。

　　一、各部痈疽证治，分别阴阳，言语每多重赘，恐人偶一认错，为害不浅，学人详之。

　　一、罕见罕闻之奇疾，医书亦不可缺载。其按部位而患者，分列部位；其患无定处，共集一类。又如血拥、号虫等类者，兹更集奇病、怪虫两门，冀或偶有是病，便于医治。

　　一、方药所当炮制者，须按本草照法精制，不可忽略。如制番木鳖等与本草稍异，另附列制法于后。

　　一、恶虫证中有虫证，皆禀阴阳不和，湿热毒生。凡有虫伤，则于虫伤门寻类推治。

　　一、中毒类，似与外科无涉，要知医乃仁术，何在非救人之道，即饮食药饵，亦有中其毒者，待及求方问药，人命休矣。故亦录附卷后，且可为养生者知所慎防云耳。

　　一、是书采簇书，并经亲见获效。其间折衷萃辑，五易稿而始成。痈疽证治，皆所亲验。苟根据方修合，认证用药，洵使穷荒僻壤，咸庆生全。识者当不以鄙言为狂僭也。

　　卷一

　　痈疽证治统论

　　问曰：痈疽何为而发也。答曰：人之一身，气血而已，非气不生，非血不行。气血者，阴阳之属也。阴阳调和，百骸畅适，苟六淫外伤，七情内贼，饮食不节，起居不慎，以致脏腑乖变，经络滞隔，气血凝结，随其阴阳之所属，而攻发于肌肤筋脉之间，此痈疽之所以发也。

　　曰：然则痈疽有别乎？曰：痈者，壅也，邪热壅聚，气血不宣，其为证也为阳，属六腑，高肿其为证也为阴，属五脏，漫肿色白，坚硬木痛，而其发也必缓，故所患深沉而难疗。此痈疽之所以别者然也。曰：然则其治之也当若何？曰：初起者，审其证而消之；成脓者，因其势而逐之；毒尽者，益其所不足而敛之，此治痈之大旨也。于是乎未出脓前，痈则宣其阳毒之滞，疽则解其阴寒之凝；已出脓后，痈则毒滞未尽宜托，疽有寒凝未解宜温。即患阴疽，虽在盛暑之时，必用辛热之剂，以助阳气；如生阳痈，虽在严寒之时，必用寒凉之剂，以泻火邪，不拘盛暑严寒，但当舍时而从证也。曰：然则视其外即可知其内欤？曰：吾闻之，医者意也，有诸内则形诸外，故四诊为医家辨证之筌蹄，而望居其一。是以外科之证，形色可凭，善恶可准，一定而不移，显然而易见，非若伤寒证有传经之变也。盖色红 痛者，实热壅聚也；色白阴痛者，虚寒沮逆也；憎寒发热者，表邪未解也；口渴便秘者，里邪未通也；红活高肿者，气血拘毒于外也；白塌漫肿者，气血冰结于内也；根红散漫者，气虚不能摄血紧附也；不痛坚硬者，血凝不能附气流行也；外红里黑者，毒滞不化也；紫暗不明者，胃气大伤而肌肉死败也；按之陷而不即高，顶虽温而不甚热者，脓尚未成也；按之随指而起，顶已软而热甚者，脓已灌足也；脓色浓浓者，气血强旺也；脓色清淡者，气血衰弱也。诸如此类，审其外，悉其内，按其委，溯其源，此所谓望而知之者也。曰：然则疮疥之与痈疽同乎否，有不发为痈疽而发为疮疥者何也？曰：人之躯壳，计有五层，皮脉肉筋骨也。发于筋骨间者，疽是也；发于脉肉间者，痈是也；发于皮腠间者，疮疥之属是也。大抵营卫不足，湿热邪风，肥甘浊气，淫于肌肤，留滞不散，则疮疥所由生。或痒或痛或脓或水，名类颇多，治法不一。热则凉之，湿则利之，虫则杀之，风则散之，燥则润之滋之。更宜戒沐浴，以避湿气，忌浓味以清营卫，而疮瘥矣。此所以较痈疽之证治，有大同而小异者焉。噫！人能慎养，气畅血盈，不使形体有衰，则痈疽疮疥从何而发？苟或不然，百病丛生，又岂惟痈疽疮疥而已哉。古人不治已病治未病，非虚

　　卷一

　　痈疽部位名记

