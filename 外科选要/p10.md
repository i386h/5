<!-- { "loadSidebar": true } -->
　　沉香木香麝香丁香（各一两）乳香（二两）连翘射干升麻独活桑寄生甘草（炙，各一两）大黄（一两半）木通（二两）上咀，每服五钱，水盅半，煎七分，温服取利。按丹溪曰：《精要》第一论云：不问痈疽疮疖，虚热冷热，先与内托散，五香连翘汤，沉麝汤等诸方。不冷不热，不问老幼少壮，阴阳虚实冷热，多服为妙。夫痈疽疮疖，脏腑阴阳，有浅深虚实冷热，用药有补泻温凉。老幼少壮，其禀受浓薄，形志苦乐，随年而增损。奈何欲以不冷不热，四五方而通治之。又以多服为妙，此不能无疑也？学人当审经络，察病机而处治。岂可仗此为通治之法乎？

　　隔皮取脓法

　　治诸般肿毒。

　　驴蹄（细切一两炒）荞麦面（一两）白盐（半两）草乌（四钱去皮）上为末，水调作饼子，慢火炙黄，出火毒，研，米醋调成膏。用白纸摊贴患处，毒自毛窍而出，其肿自退。

　　滴滴金

　　治疔疮。

　　砂轻粉人言雄黄朱砂麝香（少许）上为细末，每用些少，先以针刺开疮头贴药，黄水出效。

　　扳黄药

　　治疔疮走黄。

　　用蟾酥飞罗面为丸，梧桐子大，可将一丸放在面前舌下，实时黄出。

　　追脓锭子

　　（海藏）脓内溃不出，此药追之。

　　雄黄（二钱）巴豆肉（一钱半）轻粉（一字）共为细末，饭和成锭。

　　治疔破棺丹

　　疔疮走黄不止。

　　当归赤芍药山栀子牵牛（各二两半）连翘牡蛎金银花紫花地丁京三棱甘草（各二两）便秘加大黄（三两）上为细末，炼蜜和丸，如弹子大，每服一丸。食前用童便化开服，忌饮酒及生冷硬物。

　　治暑天疮方

　　朴硝开水泡洗，三二次愈。

　　小儿走马牙疳

　　桑树白汁，擦之自愈，永不再发。

　　
