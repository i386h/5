<!-- { "loadSidebar": true } -->
　　有此症者，变入真阴，虽强投温中健脾之剂，不应者，百无一生。如疮变在十五日之后，已出脓时，毒瓦斯已将外发，如有调摄失宜，误食冷物，忽变为阴者，急投托里温中汤，十二味异功散，轻者十全大补汤，俱倍加参桂附以救之。须得疮热作痛，脓出身温，脉起食进者为吉。但疮原本于阳其人故得多生者有矣。

　　岂期阴变为阳，首尾得辛热扶衰，病分真似，理究阴阳。

　　疮本发于阴者，为疽为冷，为硬为虚，此症难治。患者知觉欲生，而故将辛香酒煎大方热药以助之，医者又欲患处高肿，热作脓，敷以热药，图其起发，故疮得药性大热，转阴为阳。其疮虽得微肿微热微痛微脓，但疮形终不似真阳红活，不得真浓黄脓，如此者不久复归阴矣。但疮原本于阴，其人多死。

　　凡值此症，若患者方寸不杂，托信于医，而医者又得机关透彻，治法得宜，内外融和，每每中节，其中亦有可生者，十中一二矣。

　　既有针工之异说，岂无线药之品详。

　　凡疮毒既成，当托其脓；脓既成，当用针通，此举世自然之良规也。必当验其生，熟浅深上下而针之。假如肿高而软者，发于肌肉，脓熟用针，只针四五分；肿下而坚者，发于节脉，脓熟用针，只在六七分；肿平肉色不变者，毒瓦斯附于骨也，脓熟用针，必须深入寸许，方得见脓。又轻按热甚便痛者，有脓且浅且稠。重按微热方痛者，有脓且深且稀。按之陷而不起者，脓未成。按之软而复起者，脓已成。按之都硬不痛者，非脓即瘀血也，或湿水也。所谓有脓即当针，脓孔宜顺下。若脓生而用针，气血反泄，脓反难成。

　　若脓熟而不针，腐溃益深，疮口难敛。若脓深而针浅，内脓不出，外血反泄。脓浅而针深，内脓虽出，良肉受伤。元气虚者，必先补而后针，症随脓退。又有气瘿肿而绵软不痛者，血瘿肿而内叠成块者，顽毒结之日久，皮腐肉紫，根硬四边红丝缠绕者，以及结核之症，渐大渐痛渐腐者，以上四症，俱不可轻用针刀掘破。若妄用之，定然出血不止者立危。但用针之法，妙在脓随针出，而寂然无所知觉也。至于瘿瘤瘰诸痔诸漏，疔毒坚硬顽疮，此等症者，若非线药之功，亦不能刻期取效。夫线药乃有五六种，难以概说，与其各病相应者，亦随症而善用之。

　　汤散丸丹，要在发而必中，神圣工巧，诚为学人机关。

　　医善用方，如将善用兵。善于水者，涉海潜波，渡津破浪；善于陆者，穿山越岭，附葛攀藤；奇偶者鼓舞飞扬，蹊径者浮沉钻凿，弱者可守，强者当敌，此为将用兵之大法。凡为医者，理皆仿此，其要在知人之强弱，识病之内外，究病之浅深，察时之顺逆，然后可汗可攻，或吐或下，或宜和解，或宜补益，又知某汤善汗，某散善攻，某丸善和，某丹善补，因其病而用其方，如矢发机，投之必中，中之必胜，胜之则病无不愈之理，此为用方之大法也。又如望闻问切，神圣智巧，亦可兼之。所谓望其形而通其神，闻其声而明其圣，问其由而得其工，切其脉而续其巧。此四者，诚为初学之绳墨也。

　　至于千万百症，难将说尽短长。

　　方不在多，心契则灵。症不在难，意会则明。方不心契，症不意会，如疏淡之交，寡游之地。性情情势不切，何以便托用哉！故药不应病，病不应药，即此据也。

　　治在活法，贵在审详。

　　动静世务不同，劳逸机关亦异。昔之受病，从外而来，今之受病，从内而发。又古者多实，设方宜散宜宣，今者多虚，治法宜滋宜补。若医者不识古知今，一概施与，必多致其夭亡者也。用之必得其当，医斯可以称良。

　　[卷上]治病则例歌

　　外科之疮有治例，说与君家须切记。病端百出别根因，方法一囊岂同类。热与寒，通与秘，其中消息知端的。通多不足秘多余，热实寒虚分症治。阳似阴，阴似阳，其中妙理要推详，不分表里一例治，轻变重而重变亡。医者贵乎多应变，不可偏执用其方。且如表症恶寒，宜用荆防败毒散。里症发热，可将内疏黄连汤。疮势已成，托里消毒散，诚为正法。内脓将溃，十全大补汤，最得相当。人参养荣汤，治溃后虚热发作。木香流气饮，散结肿寒湿为殃。饮食不甘，定用香砂开胃。精神怯少，须将参术回阳。阴虚阳虚，须八珍最为要领。盗汗自汗，得独参一味可强。溃后多疼，乳香定痛散，功奇莫缓。脾虚下陷，补中益气汤，功效尤良。曰燥谵言，泻实火须黄连解毒汤。心烦衄血，理虚阳必犀角地黄汤。古法治痈疽，称述仙方活命饮。今时医发背，还期神授卫生汤。蟾酥丸、在外科称为独品，护心散、解内毒号曰无双。讵知蜡矾丸护膜护心，可羡淡中有味。还赞玉红膏生肌生肉，堪夸坏里呈祥。身凉自汗，腹痛肠鸣呕逆，岂逃异功散。睡卧不宁，虚阳发躁脓多，定用圣愈汤。生脉散、接虚羸，（音雷）脉来微细。归脾汤、除惊悸，睡得安康。竹叶石膏汤，治虚烦身热者，何须疑虑。麦冬清肺饮，除膈热有痰者，无待商量。金鲤汤，治肺痈吐脓气急。元龟丹，攻结毒臭腐顽疮。风热生疮通圣散，疮疡狂躁破棺丹。小柴胡汤、除客邪往来潮热，大防风汤、攻腿膝寒湿为殃。咽肿咽疼，定用清咽利膈散。斑红斑紫，岂逃化斑解毒汤。八味丸解口干妙药，二神丸治脾泄奇方。香连丸为脏腑泻痢通用，甘露饮治口齿腐烂相当。六和汤和脾止吐泻，双解散解表里内伤。逍遥散善治女人诸病，保元汤常扶赤子多伤。皮肤毛发干焦，芦荟丸效应甚捷。咽喉口齿肿痛，冰硼散功实非常。

　　滋肾丸治下元肾虚不固，凉膈散解上焦膈热多烦。九龙丹消鱼口，吞之灭迹。二蚊散行湿肿，服下安康。吕祖一枝梅，止痢定惊。称为仙药。真君妙贴饮，消疼止痛，号曰神方。

　　痔漏瘿瘤疔毒，古夸三品锭。痈疽流注诸风，今羡万灵丹。柴胡清肝汤，治鬓疽肝胆有效。

　　黄连消毒饮，医对口督脉尤良。小儿口内生疳，必用人中白散。大人咽喉肿痛，须将金锁匙汤。下疳新久珍珠散，小便淋涩木通汤。玉真散破伤风有效，复元汤疗跌扑称强。提肩散治胳膊强直作痛，拈痛汤除痛腿风湿相伤。小便生疳，龙胆泻肝服可羡。大头肿痛，普济消毒饮何妨。便毒悬痈，内消散吞何足虑。臀痈腿病，柴汤下自无殃。又有女子阴疮，能肿能疼能至痒。在人活法，或消或补或虫妨。盖夫男子之囊痈，泻肝经之湿热。

　　小儿赤游丹，解毒兼砭血。凡治杨梅疮，戒熏为至切。舌下发痰包，利剪方能泄。出如鸡蛋清，消痰是真诀。结毒与顽疮，紫金膏可设。风疮彻骨痒，雄黄散效绝。疔疮先刺血，内毒宜汁汗泄。禁灸不禁针，怕绵（绵者毒陷也）不怕铁（铁者入针坚硬有声）。又有失荣肿，坚硬如岩凸。强阴失道症，形状要分别。妇人之乳岩，此中一例决。未破肉棱，已溃流臭血。如此几般症，古今无治说。疮有数百种，难以都陈白。惟在一点心，何须三寸舌。学人若向导，万事皆通彻。此为粗糙歌，可讥亦可阅。

　　[卷上]痈疽灸法并禁灸疮穴

　　凡疮初起，除项之以上，余皆用艾火。随疮势大小，灸艾壮之多少，用蒜切成薄片，安于疮顶上，着艾炷点火三壮，一换蒜片。初灸觉痛，以不痛似痒为止；初灸不痛，以知痛痒为住。如初灸全然不觉痛痒，宜去蒜，当明灸之。又阴疮日数多者，艾炷不及其事，以蒜捣烂铺于疮上，艾亦铺蒜上，点火灸之，必知痛甚为效。此为火气方得入里，知痛处方是好肉。盖艾火拔引郁毒，透通疮窍，使内毒有路而外发，诚为疮科第一法也。贵在乎早灸为佳，又有禁灸数症。头乃诸阳之首，纯阳无阴之处。凡生疮肿，俱是亢阳热极所致，如再加艾火，使毒瓦斯炽甚，随后反加大肿，最能引动内痰，发之必死。面生疔毒亦然。又有肾俞一穴，在于两腰脊傍，系内肾命根所系之处，此穴发疮，多因房劳素亏，肾水枯竭而成。若再加艾灸，以烁其源，必致内外干涸，多成黑陷，昏闷而死。又有患者元气素虚，发疮多不高肿，其人体必倦怠，精神必短而昏，脉必浮散空虚，数而不鼓，此内无真气抵当火气。如灸之，其人必致昏愦而死。常谓艾火不亏人，此言误之多矣，医者亦宜详察之。

　　[卷上]论病生死法

　　初生如粟，里可容谷；外面如麻，里面如瓜；外面如钱，里可容拳，起势大，终无害。未老先白头，无脓软陷休，疮从疙瘩起，有脓方肿溃，气昂昂，不治自安康。根高顶又高，八十寿还饶，肿易腐烂，任大终无恙。疮高热疼，虽苦必然生。疮软无神气，痈补方为益。肉肿疮不肿，毕竟生疑恐，脓秽不进食，泄泻黄泉客。疮色猪肝紫，无脓必定死。绵溃不腐烂，内怕葡萄嵌。仰卧不知疼，阴症命难生。腐尽有败气，笑里终生戾。散根疮平塌，神仙无治法。久病目露神，必定命难存。面忽似涂脂，十日后分离。败中有红肉，虽重生门路。新肉如板片，不食终须变。手足皮枯槁，血败身难保。唇白眼无神，腹胀泻将倾。气不气，虽重多生意。眼眶黑气浓，痈疽怕此逢。房中香馥馥，是病终为福。疮热身微热，轻病何须说。生死此中求，片言一可决。

　　[卷上]察形色顺逆

　　凡看人之病，兼视其形色，后与脉病相参，诚识于始，以决其终，百无一失矣。何以知之？阴病见阳色，腮颧红显，阳病见阴色，指甲呈青，此二者俱死。又身热脉细唇吻反青，目珠直视者死。面如涂脂，色若土黄，油腻黑气涂抹者死。唇舌干焦，鼻生烟煤，眼神透露者死。形容憔悴，精神昏短，身形缩小者死。喘粗气短，鼻睛露，语言谵妄者死。循衣摸床，遗尿失禁，撮空者死。头低项软，眼视无神，吸吸短气者死。皮破无血，肉绽烂斑，麻木不知痛痒者死。齿黄色如煮豆，唇白皮理无纹，耳黑枯焦不听，人中缩而坦平，口张气出无回闭，鼻煽相随呼吸行，汗出如珠不散，痰若胶而坚凝，口血红如肺色，指甲弯而带青，神昏神浮，神乱神离，缁衣生满面，黑气惨天庭，逢之都没命。法在此中评。

　　[卷上]病有三因受病主治不同论

