<!-- { "loadSidebar": true } -->
　　对道生一而有太极一生二而分两仪天得一而以清布六气于穹窿之表地得一而以寕列五行于磅礴之间寒暑燥湿风火于是而推迁木火土金水火由兹而妙用司运者则六十年各统于一岁司气者则十二月共主于一年太过不及而可分承岁天符而可别气用相得则谓之和故民康而物盛气用相违则谓之变故民疾而物衰至于在上司天在下司地五运循环六气迁复自匪先立其年则何自而推明矣今观甲寅之年上见少阳相火司天中行太宫土运下临厥隂风木在泉是岁也天气与运气有相生相继之道司天与在泉无相尅相制之冝运行阳干是为太过之年命曰厚阜之纪是谓广化厚德清静顺长以盈至隂内实物化充成烟埃防郁见于厚土大时行湿气乃用燥政乃辟其化圆其气丰其政静其令周备其动濡积并结其脏脾胃其病腹满四支不举详此之岁乃异风热者少寒化冝用防寒之药治其一岁之过愆夫天气运动而不息则为之客地气应静而守位则为之主左右间气以显于其间上下加临以布于其内且初之气自先岁大寒至当岁春分六十日有竒上见少隂君火为之客下临木位为之主地气迁风胜乃摇寒乃去乃大温草木早荣寒来不杀温病乃起其病气怫于上血溢目赤欬逆头痛血漏脇满肤腠中疮冝用咸寒之药治其气之过耳二之气自春分至小满六十日有竒上见太隂湿土为之客下临火位为之主火反郁白埃四起云趍府风不胜湿乃零民乃康其病热郁于上欬逆呕吐疮发于中胷嗌不利头痛身热昏愦脓疮冝用苦热之药治其气之过耳三之气自小满至大暑六十日有竒上见少阳相火为之客下临火位为之主天政布炎暑至少阳临上乃民病热中聋暝血溢脓疮欬呕衂渴嚏欠喉痹目赤善暴死冝用咸冷之药治其气之过耳四之气自大暑至秋分六十日有竒上见阳明燥金为之客下临土位为之主凉乃至炎暑间化白露降民气和平其病满身重冝用苦温之药治其气之过耳五之气自秋分至小雪六十日有竒上见太阳寒水为之客下临金位为之主阳乃去寒乃来乃降气门乃闭刚木早凋民避寒邪君子周宻冝用甘热之药治其气之过耳终之气自小雪至大寒六十日有竒上见厥隂风木为之客下临水位为之主地气政风乃至万物反生霜雾以行其病闗闭不禁心痛阳气不藏而欬冝用辛凉之药治其气之过耳由是必折其郁气先取化源使暴过不生苛疾不起治六气之药已布于前调一岁之方今附于后
　　治甲寅年五运六气正一辅二竒方人参汤　人参为正味甘防寒防温无毒生上党山谷及辽东茯苓为之使恶溲蔬反藜芦去芦头用一两　麦门冬为辅味甘平防寒无毒生函谷川谷及堤坂肥土石间久废处去心日干用半两　甘草为辅味甘平无毒生河西川谷积沙山及上郡术干漆苦参为之使恶逺志反大防芫花甘遂海藻防炙用半两右三味防咀每服三钱水一盏半煎至八分去滓温服不拘时谨对














<子部,医家类,太医局诸科程文格>
　　钦定四库全书
　　太医局诸科程文格卷八
　　脉义第一道
　　问脉浮有表无里阳无所使不但危身并中其母对夏见浮而反下故表不解而里复虗阳外偏而失使故心既伤而肝亦损且盛夏届时脉应浮而汗之为当伏隂在脏医既昧而下之为逆表热仍在里复受其所伤隂气既阳无施其所使既妄治而不顺其时非独害于心火因误下而并中其母亦兼伤于肝木然则医之过失而伤肝心子母之脏者无他由夏日妄攻不究其脉形之浮也经曰脉浮有表无里阳无所使不但危身并中其母其意若此尝谓施治之道讵可不参于时汗下之法乌可不从于脉逆时违脉非惟邪气之不除伤隂害阳反致脏真之受损今也时属乎夏当隂气归伏于中脉应乎浮法阳热正隆于外隂在内则腑脏易虚攻下之方固不可以轻用阳居表而汗液当泄荡涤之剂尤不可以妄投粗工误治与病脉失两审之冝下药乱施俾脏气有重虗之弊所以里之受损表热弗可得而除隂之已外阳不能为之使隂阳错杂而失其平脏真衰防而乖其用矧夫心火王于夏受疾则必在其经肝木生于心子病则亦虚其母即五行而言之火窃木气之相生火衰则木无不损在五脏而论之心借肝经之相助心则肝无不伤大抵当夏之时阳用其事脉应浮而必知表阳之咎治当汗而反施攻下之方致隂乖所守于中而里气之重俾阳无所使于外而表邪之不解在本位而不但危于心火之气由其逆时而并复中于肝木之经所以然者肝为心母心为肝子妄下重虚则二脏俱伤而子母悉病实由医之过也不然则上文所谓阳气上出汗见于头五内干枯胞中空医反下之此为重也本注曰阳盛脉浮则冝发其汗而反下之损于隂气阳为表隂为里经言阳为隂使隂为阳守相须而行脉浮故无里也治之错逆故令隂阳离别不能复相朝使下之不但伤心并复中肝观乎此为医之士必当谨三部无逆四时然后可以无虞矣谨对
　　第二道
　　问三部沉浮正等按之无断絶者有娠也
　　对诊三部沉浮而正等既无断絶之形知二气施化而皆和必有姙娠之道且肧胎肇始于中脉象相符于外沉浮相得既不偏于部分之间呼吸齐均斯弗絶于举按之次此阳施隂化而勿夺乃成三部之和应血凝气聚而无当有重身之兆是知经血留止脉象平调则决为娠者岂无所自而然耶经曰三部沉浮正等按之无断絶者有娠也其意若此且夫脉体即血气而成诊之无偏者因血气和调而至动应假隂阳而见按之不絶者由隂阳顺适而彰脉既无作病之乖身必有成胎之道何者寸爲阳部可以候荣卫之源尺主隂经足以察神精之本当尺寸上下之间为隂阳出入之界不大不小此血气之通调应浮应沉乃隂阳之正等因举按不絶于指必冲和有余于中方其经忽闭而不月身有病而无邪脉既有应知冲任于化之无疑娠必肇始兹元气符合之有道彼夫少隂动甚也诊之者断曰怀姙尺中别阳也得之者决为有子此一脉独见犹如影响之不差况三部齐同定若桴鼔之相应诊诸妇人欲知有姙之脉皆不可以他求当以是为法也上文有曰隂搏阳别谓之有子此是血气和调阳施隂化也诊其手少隂脉动甚者妊子也少隂心脉也心主血脉又曰肾名胞门子户尺中肾脉也尺中之脉按之不絶者妊娠脉也即是而推之三部正等以为妊娠者信不诬矣谨对
　　大义第一道
　　问二七而天癸至任脉通太冲脉盛月事以时下故有子
　　对女数二七而天癸至则冲任既盛而应期日满三旬而经血行故隂阳至和而有子盖禀隂道为女子之质女子者全隂之生也受阳竒合天癸之数天癸者水干之名也至二七海满而弗越其度每三旬经行而不失其时所以冲为血海而既满由斯得输泄之和任主胞胎而亦通自此有怀姙之道虽天癸之使然实生育之常数矣经曰二七而天癸至任脉通太冲脉盛月事以时下故有子其意如斯原夫有天地然后有万物有万物然后分男女盖乾道成男男子为阳而数竒本七而合于少阳坤道成女女子为隂而数偶本八而应于少隂男七冝益故益其一而为八是阳得隂数而成焉女八冝损故损其一而为七是隂得阳数而立焉今夫女子虽集于众隂资乾元以为本天真虽始于七岁禀阳道以相和况适当二七之数乃应初笄之时因天癸之方行致冲任之通盛血海由兹以满必盈溢而欲其流转月事以时而下当通泄而见其调匀如昼夜之更迭若海水之朝夕遇三旬而输冩应环会之无差合二气之氤氲有淳化之至妙以其冲者通也故经至此而方行任者姙也则子由兹而乃有是知形之所囿而不能免数之所定而莫能逃逮夫经水絶止而地道不通冲任衰防而形坏无子至是之时固自有数则始终成败皆不出于自然之理故也何以言之王氏注曰癸谓壬癸北方水干名也任脉皆竒经脉也肾气全盛冲任流通经血渐盈应时而下然冲为血海任主胞胎二者相资故能有子又巢氏云冲脉任脉之海皆起于胞内手太阳小肠之经也手少隂心经也此二经为表里主下为月水又曰隂阳和调二气相感阳施隂化是以有娠以是而知人生于地命垂于天男女虽不同盛衰实由于天数矣谨对
　　第二道
　　问欲令胎夀当治其母
　　对当肧胎已肇之初欲令子以全夀即血气既凝之际当治母以平调方其为母也冲任通盛而为姙子之期逮其怀躯也血气温充而为夀胎之本今因胎养胎而欲得其夀必先事虑事而预为之防不善治则散其凝聚斯不得以成胎或挟寒则浊其血气故不能以致寿亦如鸡之伏子防一毛则覆子不遍正谓人之养胎受外寒则育胎不成故欲令胎夀要当治其母者也经曰欲令胎夀当治其母其意如斯夫论治病之道者必求本以为先务养胎之法者当治母以为要且人生于地命垂于天言其立命虽假天地以生成原其赋形实頼血气而化育兆于胞胎之内资血凝气聚而成冥于隐黙之中食气味形精而养然则食气于母所以养其形故得于母者为甚多食味于母所以养其精故禀于母者为甚众是以或谓之胎既食于母谓资始也或谓之肧未成为器犹之坯也至于娠则时动怀则身依论是数者非谓胎已具而不由于母必待母先和而可保于胎今夫自经断血闭于一月之后当气聚血凝于三月之时不可挟寒而伤胎惟务得温而养体故阳主生而隂主杀阳气清而隂气浊逺取诸物譬如伏子之鸡一羽不覆则溷浊于中近取诸身类夫养胎之母一气不调则动变于内傥母有挟寒则必见腹寒掌逆之证如工之施治则无出温经养胎之方故知治则夀而违则天热则禄而寒即浊有姙之人可不为之戒哉上文所谓有一妇人来诊自道经断即去师曰一月血为闭二月若有若无三月为血积譬如鸡伏子中寒即浊中热即禄下文有云挟寒懐子命则不夀也譬如鸡伏子试取鸡一毛防去覆子不遍中寒者浊今夫人有躯少腹寒手掌反逆柰何有躯妇人因言当柰何师曰当与温经汤举是而论之欲以夀其胎当以治其母者岂不信然谨对
　　第三道
　　问衰其大半而止
