<!-- { "loadSidebar": true } -->
　　对天道动而不息统六气以周行地道静而守位列五行而环布天地相召上下相符五运之政逥薄于太虚之中五化之常主通于民物之用分德化政令之不同有胜复淫治之不等惟圣人也仰观俯察推盛衰之原审剂调经施五味扶抑之法髙者抑而下者举损其盛而益其衰必也先立其年以明其气今也己巳之年上见厥隂风木司天下见少阳相火在泉中行少宫土运是岁也上下无相加临以隂干支运行后天故曰不及之年命曰卑监之纪是谓减化化气不令生敢独彰长气整乃愆收气平风寒并兴草木荣美秀而不实成而粃也其气散其用静其动疡涌分溃痈肿其发濡滞其脏脾其病留满否塞详此之岁宜以辛调上以咸调下此一岁之大法也夫应天者为客故动而不息应地者为主故静而守位左右间气随辰以见且初之气自戊辰岁大寒至己巳年春分六十日有竒上见阳明燥金为之客下临木位为之主寒始肃杀气方至民病寒于右之下冝以苦温之药以调其气二之气自春分至小满六十日有竒上见太阳寒水为之客下临火位为之主寒不去华雪水氷杀气施行霜乃降名草上焦寒数至阳复化民病热于中治冝甘热之药以调其气三之气自小满至大暑六十日有竒上见厥隂风木为之客下临火位为之主天政布风乃时举民病泣出耳鸣掉运治冝辛凉之药以调其气四之气自大暑至秋分六十日有竒上见少隂君火为之客下临土位为之主溽暑湿热相薄争于左之上民病黄瘅而为胕肿冝用咸寒之药以调其气五之气自秋分至小雪六十日有奇上见太隂湿土为之客下临金位为之主燥湿更胜沉隂乃布寒气及体风乃行治冝苦热之药以调其气终之气自小雪至大寒六十日有竒上见少阳相火为之客下临水位为之主畏火司令阳乃大化蛰虫出见流水不氷地气大发草乃生人乃舒其病温厉冝用咸冷之药以调其气由是必资其化源賛其运气无使邪胜治六气之药已布于前调一岁之方今附于后治己巳年五运六气正一辅二竒方细辛汤　细辛为正味辛温无毒生华隂山谷用一两剉　防风为辅味甘辛温无毒生沙苑川泽去芦头用半两剉　泽防为辅味甘咸寒无毒生汝南池泽用半两剉右三味防咀每服三钱水一盏半煎至七分去柤温服不拘时谨对









