<!-- { "loadSidebar": true } -->
　　治甲子年五运六气正一辅二竒方附子汤　附子为正味辛甘温大热有大毒生犍为山谷及广汉地胆为之使恶蜈蚣畏防风黑豆甘草黄耆人参乌韭炮防裂去皮脐用一两剉　干姜为辅味辛温大热无毒生犍为川谷及荆州扬州秦椒为之使恶黄芩黄连天鼠粪炮防裂用半两剉　术为辅味苦甘温无毒生郑山山谷汉中南郑防风地榆为之使用半两剉右三味防咀每服三钱水一盏半煎至八分去渣温服不拘时谨对















<子部,医家类,太医局诸科程文格>
　　钦定四库全书
　　太医局诸科程文格卷二
　　墨义第一道
　　问太阳之政奈何
　　对欲通天之纪从地之理和其运调其化使上下合得无相夺伦天地升降不失其宜五运宣行勿乖其政调之正味从逆奈何歧伯曰昭乎哉问也此天地之纲纪变化之渊源非圣帝孰能穷其至理欤臣虽不敏请陈其道令终不灭乆而不易帝曰愿夫子推而次之从其类序分其部主别其宗司昭其气数明其正化可得闻乎歧伯曰先立其年以明其气金木水火土运行之数寒暑燥湿风火临御之化则天道可见民气可调隂阳卷舒近而无惑数之可数者请遂言之帝曰太阳之政奈何谨对
　　第二道
　　问一本云冲
　　对三十一难曰三焦者何禀何生何始何终其治常在何许可晓以不然三焦者水谷之道路气之所终始也上焦者在心下下膈在胃上口主内而不出其治在膻中玉堂下一寸六分直两乳间陷者是中焦者在胃中脘不上不下主腐熟水谷其治在脐傍下焦者在脐下当膀胱上口主分别清浊主出而不内以传导也其治在脐下一寸故名曰三焦其府在气街一本云冲谨对
　　第三道
　　问叶名蒚蔴
　　对白芷味辛温无毒主女人漏下赤白血闭隂肿寒热头风侵目泪出长肌肤润泽可作膏药面脂润顔色一名芳香一名白芷一名防一名元一名符离一名泽芬叶名蒚蔴可作浴汤生河东川谷下泽二月八月采根曝干当归为之使恶旋覆花谨对
　　脉义第一道
　　问脉有三部尺寸及闗荣卫流行不失衡铨肾沉心洪肺浮肝弦此自经常不失铢分
　　对荣卫通行于三部合时令而衡铨不差脏脉各显于一形应平和而铢分不失葢脉本无异自闗界而定尺寸之名诊不自彰依血气而为流行之用气脉应期也譬衡铨而合度时诊相参也无过减而有伦以至肾沉心洪之脉王冬夏而自经常肺浮肝弦之诊王秋春而夲平治脉随脏异无缁铢之差时与脉期无毫厘之失然则三部者脉之位荣卫者脉之源五脏者脉之主故动应参合是为经常不失之脉矣经曰脉有三部尺寸及闗荣卫流行不失衡铨肾沉心洪肺浮肝此自经常不失铢分大意如此且夫脉各有位则不可以一概而求诊各有形则不可以一途而取明于脉者必有以定其部分之位善于诊者斯有以较其脉象之形定于脉之部也既当以究其脉之源较于脉之形也尤当以合其时之应由是持诊之士既能详陈于经脉之要以之察病则断无遗功矣今也人法三才形分三部在于脉则亦有部分之殊揣其闗则可分尺寸之异部既定而脉不能以自动位既分而诊不能以自行其动者孰为之动本荣血之周流其行者孰为之行由卫气之运动脉随时动而脉之可凖也若衡而若铨诊逐时迁而脉之可期也有经而有常大率肾王冬而万物归根故在脉者有沉潜之象心王夏而品彚蕃秀故在诊者有洪大之形天气通肺故秋则天高而脉见于轻浮之象木性合肝故春则木达而诊应于微弦之体察脏脉之应见自经常而无铢分之差较时脉之形容惟平治而无毫厘之失是知脉无定体因其血气而不忒脏有常形即其时序而可騐矣何以言之经曰三部者寸闗尺也又曰荣行脉中卫行脉外又曰脉者血之府又曰冬脉如营又曰立夏得洪大脉是其本位又曰秋脉如毛又曰肝者东方木万物始生气来輭而弱寛而虚故脉为以此推之经者有常之脉故必先知经脉而然后知病脉矣谨对
　　第二道
　　问脉滑曰病风又云滑者伤热一脉二病者何
　　对论滑脉之一体即至数相参而有殊究病证之两端分风热为患而必异葢滑则应于流利脉乃本于阳邪一呼三动而一吸三动也应滑脉则病于风一呼四至而一吸四至也彰滑诊则伤于热以滑为风也故脉至则过于平人以滑为热也故诊应则倍扵常数即风比热故风为阳而轻于热即热较风故热亦阳而甚于风虽二证俱见于滑脉故当参其至数而别焉经曰脉滑曰病风又云滑者伤热一脉二病者何其义如此抑尝求其审脉之要矣葢切脉有法虽以举按而察其形容持诊之机必以呼吸而纪其至数两者参合故无疑似之差二者兼明安有毫厘之失且滑本流利之一脉病分风热之两端概而言之虽脉象之一体细而推之实动应之两涂何哉风性善行感于风而滑脉必见热性淖溢伤于热而滑脉遂彰以滑脉而皆阳也推至数而别于多寡以风热而皆阳也参性用而分于轻重风轻于热故风脉之滑也呼吸各三动而尺不热热重于风故热脉之滑也呼吸各四至而病欲甚傥但求于滑脉之形不别于动应之数则未免以风为热而方治永乖以热为风而危殆立至矣何以明之内经曰人一呼脉三动一吸脉三动而躁尺热曰病温尺不热脉滑曰病风又难经曰一呼四至一吸四至病欲甚脉洪大者苦烦满沉细者腹中痛滑者伤热又云滑者阳也又脉经曰滑脉往来前却流利展转替替然与数相似即是观之滑脉则一为病则二茍非至数而别则何自而别哉谨对
　　又大义第一道
　　问寒暑燥湿风火在人合之奈何其于万物何以生化对论六气之在人既欲以明其参符之理究六气之在物尤当以审其生化之源葢均是气也则神妙贯于三才无所不存均是形也则气用寓于万物无所不在察其气之所布故始则自乎天即其人之所合故用则参乎气以人騐天既有符合之自然以气在物亦有生化之常道如风气通肝之类莫非在人之所合如风木生酸之属岂非在物之所化肝与木合即同气之相感酸本木化亦同气之相求是知六气周流而靡所不至故人气从之而万物由之也经曰寒暑燥湿风火在人合之奈何其于万物何以生化其意若此原夫天阳积气以昭乎上地隂积形以位乎下气形相感则羣品各得禀其和上下交通则人物各得抱其气所以善言天者必以人而騐善言气者必以物而彰且天为阳而化气故六气之用则自乎天而布于宇宙之间地为隂而成形故五行之用则本乎气而散于橐籥之内风寒者木水之气故风寒在下而必应于人燥热者金火之化故燥热在上而亦合于体至于湿气居中与人气之相应相火逰布与人气之相参人之所生者固有以合乎此物之所化者亦岂有以外乎此哉今夫风寒在下则合于人之肾肝故风合肝而寒合肾矣燥热在上则应于人之心肺故燥应肺而热应心矣中州者脾之脏与混气相符而在中三焦者气之源与相火相参而游布气之在人既有脗合之异气之在物亦有生化之殊风则生木而化酸是曰曲直作酸矣热则生火而化苦是曰炎上作苦矣金本燥而生辛莫非从革之所作水本寒而化咸岂非润下之所生湿化乎土故土有稼穑之名土生于甘故甘为稼穑之用在于人身也无一不与气之所符形于万物也无一不禀气之所化总而论之凡拘于形者未尝不合于气之用泛而言之凡囿于物者未尝不頼于气之和夫如是人钟五行之秀物禀五行而生故不能有外于六气之用矣考之于经有曰在天为气在地成形形气相感而万物化生矣又曰寒暑燥湿风火天之隂阳也三隂三阳上奉之又曰气交之分人气从之万物由之又曰风寒在下燥热在上湿气在中火游行其间又曰善言天者必有騐于人又曰善言气者必有彰于物即此言之至神变化贯三才而无所不有矣谨对
　　第二道
　　问风者百病之长也至其变化乃为他病
　　对风本百病之先其用则善行而无定邪流诸经之内为病则变化而不常葢神本妙用而难明风即神化而莫测其邪易中故作病也有为先为长之称其用无方故生疾也有或变或化之用茍客于脉而不去则变为疠风之属傥伤于表而入传则变为肠风之类以数变而不可胜穷为他病而不可胜极夫何故风无常方而靡所不在性本务动而无所不有斯为百病之先变他证而不同矣经曰风者百病之长也至其变化乃为他病大义如此原夫论病而不论邪与不论等察邪而不察变与不察同惟能观邪变之因故能明病势之理今也风本无体因阳气之使然用本无迹頼神化之所致逢虚入凑也先百病而廼有投间易容也长众疾而为最至其邪数变而数化故其病异种而异端脉风不已因变而疠风以成外邪不除因传而肠风以作或在于外而为寒热或舎于里而传于脏腑以至风杂寒湿为诸痹之不一风兼寒邪为诸疟之不同以风与湿之俱伤故为风湿之病以风与热之并客故为风温之名自风邪之变化为他病之形状者何故哉风无常定之方则其用之莫测风本八方之气则其性之不常用之难测故作病而为先性之不常故传化而乃异然则风气飘扬而无所不有故变病而弗能拘矣以经证之脉风成为疠又云风寒客于脉而不去名曰疠风又云风成为寒热又云风寒湿三气杂至合而为痹又曰疟者风寒之气不常也又曰风者百病之始也又曰风是四时之气分布八方由是推之风非一定之邪故有如斯之变矣谨对
　　第三道
　　问与道合同
　　对与道为一谓之合与道无间谓之同葢道本难名也惟能合之则极浑融于难名之中道本无形也惟能同之则妙运用于无形之表故道其可道而有非常之道故人非常人而乃至眞之人然则与道合同者实无心于合同而自然合同也经曰与道合同其意若此夫用智以求道则道愈昧而不明有心于求道则道愈逺而莫见惟眞人也非求以合之而不期合而自合非求以同之而不期同而自同敛此道于毫芒之细而未尝有余散此道于宇宙之间而未尝不足恍兮惚兮又孰知道之非我而我之非道杳兮防兮亦不知身之在道而道之在身隐见莫测契于至理而不可名出入无间齐于妙用而不可喻提挈天地则妙天地不言之化把握隂阳则极隂阳不测之神以吾道为有则本虚而本无以吾道为无则随寓而随有达地通天而了无余物自顶至踵而无非此眞由是观之则道之外岂复有所谓眞人者乎亦强名之曰道可也下文曰惟真人也又王氏曰真人之身隐见莫测出入天地内外顺道至真以生又上古天真论曰提挈天地把握隂阳以是数者言之则真人岂非与道合同者乎谨对
　　假令论方义一道
　　问假令仲景伤寒论云太阳病下之其脉促不结胷者此为欲解也脉浮者必结胷脉者必咽痛脉者必两脇拘急脉细数者头痛未止脉沉者必欲呕脉沉滑者挟热利脉浮滑者必下血窃详治伤寒之法汗下之后其脉静者为病已解今云太阳病下之后其脉促者此为欲解复有太阳桂枝一证医反下之脉促者表未解也两证俱属太阳皆言下后脉促一云欲解一云未解理何如哉又本经云阳盛则促此皆病脉也大抵促非平脉今云欲解者必有説焉余者七脉皆为下后之病脉独以促脉为欲觧者未审立法之意何如请陈其论
