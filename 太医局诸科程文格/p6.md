<!-- { "loadSidebar": true } -->
　　对太极初判开五运以更迁升降才分列六气而为纪清浊既分于天地嵗运皆禀于隂阳过减相因迎随相继是以阳年太过法阳道之常饶隂年不及配隂道之常乏即上下加临之相参别天符嵗防之有异攷之者必究于年辰騐之者必推于支干其平也民物有康阜之祥其变也民物有衰病之眚自非先圣更相问难则运气之奥何自而明哉经曰先立其年以明其气者正谓是欤今观乙丑之年上见太隂湿土司天中行少商金运下临太阳寒水在泉是嵗也金运统嵗运行隂干谓之不及之年命曰从革之纪是谓折收收气乃后生气乃扬长化合德火政乃宣庶类以蕃其气扬其用躁切其动铿禁瞀厥其脏肺其病欬鼽衂详此之嵗廼同寒者以热化宜用温热之药治其一嵗之过愆夫天气运动而不息则为之客地气应静而守位故为之主左右间气以显于中上下加临以布于内且初之气自甲子嵗大寒后至乙丑嵗春分六十日有奇上见厥隂风木为之客下临木位为之主地气迁寒乃去春气正风乃来生布万物以荣民气条舒风湿相薄乃后民病血溢筋络拘强闗节不利身重筋痿宜用辛凉之药治其气之过耳二之气自春分至小满六十日有竒上见少隂君火为之客下临火位为之主大火正物承化民乃和其病温厉盛行逺近咸若湿薫相薄乃时降宜用咸寒之药治其气之过耳三之气自小满至大暑六十日有竒上见太隂湿土为之客下临火位为之主天政布湿气降地气腾乃时降寒乃随之感于寒湿则民病身重胕肿胷腹满宜用苦热之药治其气之过耳四之气自大暑至秋分六十日有竒上见少阳相火为之客下临土位为之主畏火临郁薫化地气腾天气否隔寒风晓暮薫热相薄草木凝烟湿化不流则白露隂布以成秋令民病腠理热血暴溢疟心腹满热胪胀甚则胕肿宜用咸冷之药治其气之过耳五之气自秋分至小雪六十日有竒上见阳明燥金为之客下临金位为之主惨令已行寒露下霜乃早降草木黄落寒气及体君子周宻民病皮腠宜用苦温之药治其气之过耳终之气自小雪至大寒六十日有竒上见太阳寒水为之客下临水位为之主寒大举湿大化霜乃积隂乃凝水坚氷阳光不冶感于寒则病人闗节禁固腰脽痛寒湿持于气交而为疾也宜用甘热之药治其气之过耳由是必折其郁气而取化源使暴过不生苛疾不起治六气之药已布于前调一嵗之方今附于后
　　治乙丑年五运六气正一辅二竒方附子汤　附子为正味辛甘温大热有大毒生犍为山谷及广汉地胆为之使恶蜈蚣畏防风黒豆甘草黄耆人参乌韭炮裂去皮脐用一两　术为辅味平甘温无毒生郑山山谷汉中南郑防风地榆为之使用半两　干姜为辅味辛温大热无毒生犍为川谷及荆州扬州秦椒为之使恶黄连黄芩天鼠粪炮用半两右三味防咀每服三钱水一盏半煎至八分去柤温服不拘时候谨对
　　钦定四库全书
　　太医局诸科程文格卷三
　　大义第一道
　　问肝气通于目目和则知黒白矣
　　对肝脏内隐既目窍之上通精华外和斯黒白之俱辨葢脏不自通于窍本气用而相闗目不自司于视由脏和之所致色泽固易见也气不通则目不能以有见黒白固易知也气不和则目不能以有知如瞻视之际判然无淆混之差眉睫之间了然无纎毫之惑自非内则因脏气之通达外则本精华之滋充又安能别其黒白者哉经曰肝气通于目目和则知黒白矣大意若此尝谓天有两曜则无物不归乎照临人有双眸则有象悉由于明辨且两曜非自明其所以能明者宗隂阳之精气双眸非自视其所以能视者本肝气之上闗是以肝液为泪防居舎荣目有泪管也岂非肝气之相通肝主血轮也无非目窍之相应肝经无病则气通于目而目有以自和防脏不衰则气闗于眼而眼得以明视自内及外而脏气贵乎相通因通致和而精明宜其不失如豖膏乌羽之异目和则晓然可知若煤炲枯骨之殊精明则显然可见以其大不相侔者黒白之容细无不烛者眼目之鉴肝气不可以不和而和之则无病身鉴不可以不脩而脩之则不昏使其不脩虽离娄不能以逞其明如其得和虽师冕复可以辨其色夫精明者所以视万物茍或以长为短以白为黒如是则精明已衰又安有肝气通目之和哉经有曰肝受血而能视又圣济经曰目和而视五色其所以然者脏气之所自通也又曰眼者身之鉴也常居欲频脩又上文曰五脏者当上闗于九窍也又经曰入肝为泪又曰在脏为肝继之曰在窍为目以此而知肝目既和黒白乃分黒白既分则天下之色无所不察也谨对
　　第二道
　　问司嵗备物则无遗主矣
　　对物当司嵗气味纯全而不药备専精主用无遗而有凖葢药物固非于一品性味不越于五行气司于嵗也分天地之所产物专其精也别气味之所育如少隂司天为热化在泉为苦化太阳司天为寒化在泉为醎化届少隂之主年专采苦热之药値太阳之直嵗悉备醎寒之味收贮为药气味既纯而既全制用为方治疗无遗而无略傥或非于司嵗则质同而性异乖于采摘乃物是而嵗非徒有疗疾之名永无必愈之効求无遗畧安可得乎经曰司嵗备物则无遗主矣其意若此原夫天地散精动植均赋金石草木皆药也未尝不禀于五行羽毛鳞介亦药也岂能外质于六气在气者既分司嵗之主育物者斯别专精之化圣人备药要当谨候于年辰前贤已疾惟务收采于药物且如子午之年少隂司天故性热之药得天气之专精卯酉之嵗少隂在泉故味苦之药得地气之纯正辰戌则太阳司天所以寒化而纯全寅申则厥隂在泉所以醎化而浓厚岂司天在泉之若是在余嵗主气之亦然当其司嵗则气味厚而性用躁値其主年则治保多而力化深取以候嵗收贮于防闲之日将以疗疾施用无遗畧之功故推司嵗于先明收采于后分六气循环之用审百药气味之宜惟务司嵗之专精弗取非年之散气不惟味专而气足斯亦功的而効全夫如是备物司嵗施用无遗失者自非深明年辰之主又安能臻于是哉考之于经则下文所谓天地之专精也帝曰司气者何如岐伯曰司气者主嵗同然有余不足也帝曰非司嵗物何谓也岐伯曰散也故质同而异等也气味有薄厚性用有躁静治保有多少力化有浅深此之谓也由此推之治病之工固当谨候于嵗冝司嵗之药要必采摘于暇日故治病鲜有不愈者矣谨对
　　又大义第一道
　　问凡钩割及用鍼不得在旦
　　对举外治以疗目施钩割用鍼之法虑内虗以晕闷禁阳升在旦之时葢赤脉贯于两眦瘜肉生于双眸非钩割取尽而曷除匪火鍼断熨而难愈施之务戒于非时用之当避于平旦寅朝则饮食未进五脏皆虚平旦则人气方生诸经未盛其法勿施于斯时恐脏虚而晕闷其治宜禁于此际虑形弱而颠跻然则圣人特戒于在旦而不忌于他时者葢以平旦非钩割鍼刺之际也经曰凡钩割及用鍼不得在旦其意如此尝谓眼者身之鉴治之各有其法明者身之宝疗之亦有其时且用鍼之常尚无刺于太饥矧治目之要岂不戒于在旦是故朝主甲乙而属木木则入通于肝经寅主平旦而属阳阳则方升于木位饮食未进正五脏之气皆虚经脉未隆非九鍼之法当用葢眼之为窍轻膜裹水而不耐纎埃目之为用精华受血而不容少损轻则以药石而获安重则用钩鍼而方愈今也因两眦赤脉之贯致双眸瘜肉之生舍钩割而弗去匪鍼熨而莫除扶之正定而勿倾其首钩之令起而使离其珠割以铍鍼而尽去淫肤熨以火鍼而断除赤脉乃知瞳人甚薄当于稳审神水易伤务于详缓原赤脉瘜肉之证多是虚人而鍼割火熨之法特忌在旦眀所以然者斯时腹空虑其昏闷医科于此可不谨诸至于水谷入胃输精在脾腑脏充盈经络滋盛则钩割鍼刺随其患之浅深而神水瞳人不至忧其损失岂有治之过欤上文曰眼若两眦头有赤脉及瘜肉者宜钩起以铍鍼割取令尽下文曰旦则腹空五脏皆虚即晕闷便倒亦须着人扶头若有此候皆是虚弱之人由是推之钩割鍼鎌诚为治目之要法矣谨对
　　第二道
　　问隂阳之气清静则生化治
　　对隂阳运布既清而有常气候调平故生化而自治葢阳动于嵗半之前则积温至于暑隂动于嵗半之后则积凉至于寒随时迭运本来徃以相推顺序递迁皆安平而叶应故气候有清静之理则生化有调治之常是皆二气之相和人物各得其分也内经曰隂阳之气清静则生化治大意如此且夫太极奠位于天地一元肇判于隂阳论人物之附丽虽两仪覆载之功究人物之化生实隂阳斡运之德今夫气分四序化应羣生阳用事于嵗半之前则始于温而盛于暑播于春夏之时隂用事于嵗半之后则始于凉而盛于寒布于秋冬之令寒热温凉既随时而有凖生长收藏必应候而有常二气齐等而不偏两者平调而相守气候之来则清静而调适人物之应则保治于安平生生而悉赋其形化化而各得其分既无灾眚之变俱全终始之功自非二气调平隂阳清静安能神应如是哉内经曰隂阳者天地之道也又曰生生化化品物咸章上文曰阳之动始于温而盛于暑隂之动始于清而盛于寒又曰气之相守司也如权衡之不得相失也王氏注曰天地之气寒暑相对温清相望如持秤也两者齐等无相夺伦则清静而生化各得其分也圣济经曰一隂一阳之谓道由是推之气候推迁既适平而相应人物赋禀别生化以循常大哉洪造之元功贵均和而施用也谨对
　　第三道
　　问在窍为目
　　对肝气内通故在窍而为目目窍外开实在脏而系肝葢肝藏于血肝本受血而能视肝主于色目因在窍而上闗虽物之巨细頼神水精明而可覩而目之光华舍肝气通达而难辨是知肝为目之本目应肝之窍大抵由中及外特以在窍为目者肝也经曰在窍为目之意尝观夫九窍者内属于脏五脏者外设为官五脏外闗也既有自而孚应九窍内合也必有源而流通矧目窍之司明借肝经而为本且肝为东方之木目为肝经之窍属于木也木具形色之象位于东也东为阳升之方阳气升则必明故日于是而乃出肝木达则必散故目由是而乃明肝有两叶故双眸类甲坼之象眼有五轮故两目有血轮之属为隂中之阳也则左目为阳而右目为隂属甲乙之肝也则左目应甲而右目应乙在志为怒所以忿发则见于眼者岂非在窍为目乎液为泣所以肝病则堕于泪者岂非内应于肝乎然则肝脉上连于目系木精内注于瞳子肝之为用可见其在窍而为目矣经曰肝藏血又曰肝受血而能视则其在窍为目者可知又曰肝主色王氏曰目所以司见形色难经曰肝气通于目目和则知黒白矣即是论之则肝气既通于目而所以在窍为目者尤为不诬也谨对
　　假令论方义一道
　　问假令处方之道当遵本草而本草合和之法凡有七情继云当用相须相使者良勿用相恶相反者以此观之则知处方之际不可用畏恶者宜矣今圣惠方治肝肾虚风眼生黒花其方用丹砂磁石神麴及观千金方亦载此剂名曰神麴丸以治眼目之疾考之本草丹砂恶磁石不知古人处而为方者何也况神麴不治眼病今用之以治眼者又何也古人制用立方必有深意愿尽陈之
