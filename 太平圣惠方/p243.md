<!-- { "loadSidebar": true } -->
　　夫黄病者，一身尽疼发热，面色洞黄，七八日后壮热，口里有血，当下之。如猪肝状，其人小腹满急，若其人眼睛涩疼，鼻骨痛，两膊及项强，腰背急，即是患黄也。黄病多大便涩，但令得小便快，即不虑死。不令大便多涩，涩即心胀不安，此由寒湿在表，则热蓄于脾胃，腠理不开，瘀热与宿谷相搏，烦郁不得消，则大小便不通，故身体面目皆变黄色。凡黄病，其寸口近掌无脉，口鼻气冷，并不可治也。

　　卷第五十五

　　治急黄诸方

　　夫急黄者，由脾胃有热，谷气郁蒸，因为热毒所加，故卒然发黄，心满气喘，命在须臾，故云急黄。有得病，但身体面目发黄，初不知是黄，死后乃身面俱黄者是也。其候初得黄病，但发热心颤者，是急黄也。

　　治急黄烦躁，渴欲饮水，面目如金色，龙胆散方。

　　龙胆（一两去芦头） 木通（一两锉） 土瓜根（一两） 石膏（二两） 犀角屑（一两） 栀子仁（一两） 川大黄（一两锉碎微炒） 茅根（一握锉） 川朴硝（一两）上件药，捣筛为散。每服五钱，以水一大盏，煎至五分，去滓，不计时候温服。

　　治急黄，心膈烦躁，眼目赤痛，犀角散方。

　　犀角屑（一两） 茵陈（二两） 黄芩（一两） 栀子仁（一两） 川升麻（一两） 川芒硝（二两）上件药，捣筛为散。每服四钱，以水一中盏，入竹叶三七片，煎至六分，去滓，不计时候温服。

　　治急黄，身如金色，赤小豆散方。

　　赤小豆（一两） 丁香（一分） 黍米（一分） 瓜蒂（半分） 薰陆香（一钱） 青布（五寸烧灰） 麝香（一钱细研）上件药，捣细罗为散，都研令匀。每服不计时候，以清粥饮调下一钱，若用少许吹鼻中，当下黄水即效。

　　治急黄，头目四肢烦热疼痛，小便赤，大便难，心燥不得睡，白藓皮散方。

　　白藓皮（半两） 川升麻（半两） 川朴硝（一两） 茵陈（一两） 黄芩（半两） 栀子仁（半两） 大青（半两） 川大黄（二两锉碎，微炒） 葛根（半两锉）上件药，捣细罗为散。每服，以新汲水调服三钱。须臾当利一、两行，如人行十里未利，即再服。

　　治急黄，宜服丁香散吐之方。

　　丁香（七粒） 瓜蒂（七枚） 赤小豆（七粒）上件药，捣细罗为散，以鸡子清一枚相和，用新汲水调。顿服。当吐利，即效；未应，即再服。

　　治急黄，心神烦闷方。

　　秦艽（一两去苗，细锉） 牛乳（一大盏）上件药，相和，煎至六分，去滓。温温顿服。

　　治急黄，心上坚硬，渴欲饮水，喘粗，眼黄，但有一候，则宜服此瓜蒂散吐之方。

　　瓜蒂（一合） 赤小豆（一合）上件药，捣细罗为散。每服，以暖浆水调下二钱。须臾当吐，如人行五里未吐，即再服；若病轻者，吹鼻中二、三豆粒大，当鼻中黄水大出，即效。

　　治急黄，及心黄狂走，烦躁不解方。

　　生鸡子（二枚去黄，用白） 川朴硝（半两细研）上件药相和，熟调顿服之效。

　　治急黄方。

　　上取蔓荆子油一合，服之，效。如无油，则取蔓荆子一合，和水研服之，亦效。

　　卷第五十五

　　治阴黄诸方

　　夫阴黄者，为阳气伏，阴气盛，热毒加之，故身面尽黄。但头痛而不发热，名为阴黄也治阴黄，身体面目俱黄，小便如豉汁色，茵陈散方。

　　茵陈（二两） 白藓皮（一两） 栝蒌根〔二（一）两〕 黄芩（一两） 栀子仁（一两） 赤芍药（一两） 木香两去须）川朴硝（二两）上件药，捣粗罗为散。每服五钱，以水一大盏，入豉五十粒，煎至五分，去滓，温服。

　　如人行十里，再服，以利一、两行为度，即便煮稀葱豉粥食之。

　　治阴黄，小便不利而赤，身汗出者，表和里实也，宜下之，大黄散方。

　　川大黄（二两锉碎，微炒） 黄柏（一两锉） 栀子仁（一两） 川朴硝（二两） 甘草（一两炙微赤锉） 木通（一两锉）上件药，捣粗罗为散。每服四钱，以水一中盏，煎至六分，去滓，温服。如人行十里，再服，以利为度。

　　治阴黄，小便色不变，欲自利而不利，腹满而喘者，必哕，哕者，宜服小半夏散方。

　　半夏（一两汤洗七遍，去滑） 人参（二两去芦头） 葛根（二两锉）上件药，捣粗罗为散。每服四钱，以水一中盏，入生姜半分，煎至六分，去滓，不计时候温服。

　　治阴黄吐方。

　　赤小豆（二、七粒） 丁香（二、七粒） 麝香（一钱细研） 瓜蒂（二、七枚） 青布灰〔三（二）钱〕上件药，捣细罗为散。每服，以温水调下一钱，日四、五服。若取少许吹鼻中，即出黄水，为效。

　　治阴黄，身面悉黄，大便涩，小便如栀子汁，宜服此方。

　　茵陈〔一（二）两〕 柴胡（一两去苗） 栀子仁（一两） 龙胆（三分去芦头） 枳壳（一两麸炒微黄，去瓤） 黄芩（一两） 川升麻（一两） 川大黄（二两碎，微炒）上件药，捣罗为末，炼蜜和丸，如梧桐子大。每服，以温粥饮下三十丸，日三、四服。

　　以利为度。

　　又方秦艽（一两去苗） 栀子仁（一两） 茵陈（一两） 槟榔〔二（一）两〕 商陆〔一两（分）〕陈橘皮（一两汤浸，去白瓤，焙） 甜葶苈（一两隔纸炒，令紫色）上件药，捣罗为末，炼蜜和丸，如梧桐子大。每服，以温水下二十丸，日三、四服。

　　治阴黄，眼睛黄，汗染衣，涕唾黄色方。

　　川大黄（五两饭下蒸一炊时取出，曝干）上件药，捣细罗为散。每服，以温水调下一钱，日三、四服。当要大小便微利，为效。

　　卷第五十五

　　治内黄诸方

　　夫内黄者，由热毒之气，在于脾胃，与谷气相搏。热蒸在内，不得宣散，先心腹胀满气急，然后身面悉黄，名为内黄也。

　　治内黄，遍身黄如橘色，心肋满急，栀子散方。

　　栀子仁（一两） 黄芩（一两） 柴胡（一两去苗） 川升麻（一两） 龙胆（半两去芦头）川大黄（一两锉碎，微炒） 栝蒌根（一两） 川芒硝（二两）上件药，捣筛为散。每服四钱，以水一中盏，煎至六分，去滓，不计时候温服。

　　治内黄，身、面、眼悉黄如黄金色，小便浓如黄柏汁，众医不能疗，茵陈散方。

　　茵陈（二两） 黄芩（一两） 栀子仁（一两） 川升麻〔二（三）两〕 川大黄（一两锉碎，微炒） 龙胆（一两去芦头） 枳壳（一两麸炒微黄，去瓤） 秦艽（一两去苗）上件药，捣筛为散。每服四钱，以水一中盏，煎至六分，去滓，不计时候温服。

　　治内黄，身体面目皆黄，宜服此方。

　　川大黄（二两锉碎，微炒） 黄连（二两去须） 黄芩（二两）上件药，捣细罗为散。每服不计时候，以温水调下二钱。

　　又方柳枝（二两锉）上，以水一大盏半，煎至八分，去滓。不计时候，分温二服。

　　又方川大黄（一两锉）上，以水一大盏，煎至六分，去滓，不计时候温服。

　　又方黄栝蒌（一枚大者）上以新汲水一大盏半，浸黄栝蒌，淘绞取汁，下蜜半合，入川朴硝二分，细研，搅令匀。分为三服，频服之效。

　　卷第五十五

　　治劳黄诸方

　　夫劳黄者，由脾脏中风，风与瘀热相搏，故令身体发黄，额上黑，微汗出，手足热，薄暮发膀胱急，四肢烦，小便自利，名为劳黄也。

　　治劳黄，额上汗出，手足中热，四肢烦疼，薄暮寒热，小便自利，龙胆散方。

　　龙胆（二分去芦头） 甘草（三分炙微赤，锉） 牡蛎（一两烧为粉） 麦门冬（三分去心）柴胡〔三两（分）去苗〕 川升麻（三分） 犀角屑（三分）上件药，捣筛为散。每服三钱，以水一中盏，煎至五分，去滓，入生地黄汁半合，不计时候温服。

　　治劳黄，心脾热壅，皮肉、面目悉黄，宜服秦艽散方。

　　秦艽（半两去苗） 犀角屑（半两） 黄芩（三分） 柴胡（一两去苗） 赤芍药（半两） 茵陈（一两） 麦门冬（一两去心） 川大黄（二两锉碎，微炒）上件药，捣粗罗为散。每服四钱，以水一中盏，煎至六分，去滓，温服，日三四服，以利为度。

　　治劳黄，手足烦热，肢节疼痛，小腹拘急，时有虚汗，鳖甲散方。

　　鳖甲（一两半涂醋，炙令黄，去裙 ） 柴胡（三分去苗） 茵陈（三分） 地骨皮（三分）赤芍药（三分） 黄 （三分锉） 栀子仁（三分） 麦门冬（三分去心）上件药，捣筛为散。每服三钱，以水一中盏，煎至六分，去滓，不计时候温服。

　　治心热劳黄，口干舌涩，皮肉面目俱黄，上气喘急，宜服此方。

　　黑豆（一升净拣，以水四升，煎取一升，去豆） 生地黄汁（五合） 麦门冬汁（三合）蜜（三两） 生藕汁（三合） 栝蒌根汁（三合）上件药，并豆汁，以微火煎如膏，于瓷盒中盛。每服一茶匙，不计时候服。

　　卷第五十五

　　治黄汗诸方

　　夫黄汗之为病，身体洪肿，汗出不渴，状如风水，汗出染衣，黄如柏汁，其脉自沉，此由脾胃有热，汗出而入水中，若浴水入汗孔中，得成黄汗病也。

　　治黄汗病，身体重，汗出而不渴，其汗沾衣，黄如柏染，黄 散方。

　　黄 （二两锉） 赤芍药（二两） 茵陈〔一（二）两〕 石膏（四两） 麦门冬（一两去心）豉（二两）上件药，捣筛为散。每服半两，以水一大盏，入竹叶十四片，煎至五分，去滓，温服，日四、五服。

　　治黄汗出，身体重，热不退，大小便不利，宜服此方。

　　茵陈（一两） 赤芍药（一两） 甘草（一两炙微赤，锉） 木通（二两锉） 赤茯苓（一两）黄（一两锉） 川大黄（二两锉碎，微炒）上件药，捣筛为散。每服五钱，以水一大盏，煎至五分，去滓温服，如人行十里再服，以大小便通利为度。

　　治脾脏瘀热不散，心神烦乱，小便赤涩，或汗出如柏汁，宜服此方。

　　甘草（一两炙微赤，锉） 栀子仁（一两） 黄柏（一两锉） 白术（一两）上件药，捣筛为散。每服四钱，以水一中盏，煎至六分，去滓，温服，日四、五服。

　　又方茵陈（二两） 川大黄（一两锉碎，微炒） 栀子仁（一两）上件药，捣筛为散。每服四钱，以水一中盏，煎至六分，去滓，温服，日四、五服。

　　又方栀子仁（一两） 栝蒌子（一两炒） 苦参（一两锉）上件药，捣罗为末，以醋渍鸡子黄白二枚，用和药末，丸如梧桐子大。每服，以温水下三十丸，日四、五服。

