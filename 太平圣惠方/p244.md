<!-- { "loadSidebar": true } -->
　　又方黄雌鸡（一只去毛爪，开肚，净洗） 生地黄（一斤细切）上以地黄纳鸡腹中，系定，置于铜器中，蒸令极熟，绞取汁。分为五服，不计时候温服又方生芋根〔切三（二）合〕上以猪肉半斤，合作羹，尽食之。

　　又方柞树皮（二两烧灰）上细研为末。每服，以新汲水调下二钱，日四、五服。

　　卷第五十五

　　治黄病小便淋涩诸方

　　夫黄病小便淋涩者，此由积热在于心脏，流于小肠，则令小便涩少，下物如砂，而多疼痛也。

　　治心脾热壅，皮肉面目悉黄，烦躁，小便赤涩，茅根散方。

　　茅根（二两锉） 秦艽（一两去苗） 犀角屑（三分） 麦门冬（二两去心） 川大黄（一两半锉碎，微炒） 黄芩（一两） 赤芍药（三分） 川朴硝（一两）上件药，捣粗罗为散。每服四钱，以水一中盏，煎至六分，去滓，温服，如人行十里再服，以利为度。

　　治心脏黄，结热，面目四肢通黄，干呕，大便不通，小便赤涩，腹痛，心烦，木通散木通（一两锉） 川木黄（一两半锉碎，微炒） 枳壳（半两麸炒微黄，去瓤） 黄芩（半两）赤芍药（一两） 前胡（一两半去芦头） 白术（三分） 栀子仁（三分） 甘草（半两炙微赤，锉）半夏（三分汤洗七遍，去滑）上件药，捣粗罗为散。每服五钱，以水一大盏，入生姜半分，煎至五分，去滓，不计时候，温服，以大小便疏利为度。

　　治黄病，小便赤涩，心神烦闷，蘧麦散方。

　　蘧麦（一两） 茵陈（一两） 川大黄（一两半锉碎，微炒） 黄芩（一两） 栀子仁（一两）麦门冬（一两半去心）上件药，捣筛为散。每服四钱，以水一中盏，煎至六分，去滓，不计时候服，以小便利为度。

　　治黄病，腹胀满，小便涩而赤少，宜服此方。

　　川大黄（二两锉碎，微炒） 川朴硝（二两） 栀子仁（一两） 黄柏（一两锉） 冬葵子（一两）上件药，捣筛为散。每服四钱，以水一中盏，煎至六分，去滓，温服，日四、五服，以利为度。

　　治黄病，心下横坚，小便赤黄不利，疼痛，茵陈散方。

　　茵陈（一两） 前胡（三分去芦头） 木通（一两锉） 赤茯苓（三分） 椒目（一分微炒）赤芍药（三分）上件药，捣细罗为散。每服，以粥饮调下二钱，日四、五服。

　　卷第五十五

　　治黄胆诸方

　　夫黄胆之病者，是酒食过度，脏腑热极，水谷相并，积于脾胃，复为风湿所搏，结滞不散，热气郁蒸所为也。故食已即如饥，其身体、面目、爪甲、牙齿及小便尽黄，而欲安卧，或身脉多赤、多青，皆见者，必发寒热，此皆疸也。得而渴者，其病难疗；而不渴者，其病易治。发于阴部，其人必呕；发于阳部，必振寒而热发也。

　　治黄胆，心神烦躁，小便赤，大便难，不得安卧，茵陈散方。

　　茵陈（一两） 犀角屑（半两） 川升麻（一两） 栀子仁（三分） 甘草（三分炙微赤，锉）黄芩（一两） 川朴硝（一两）上件药，捣筛为散。每服四钱，以水一中盏，煎至六分，去滓，不计时候温服，以大小便利为度。

　　治黄胆，身目皆黄，皮肤如曲尘色，宜服此方。

　　栀子仁（一两） 石膏（三两） 川大黄（一两锉碎，微炒） 栝蒌（干者一枚） 甘草（一两炙微赤，锉） 木通（一两锉） 茵陈（一两）上件药，捣筛为散。每服五钱，以水一大盏，入葱白七寸，煎至五分，去滓，不计时候温服。

　　治黄胆，其小便自利，白如泔色，此状得之因酒过伤，宜服土瓜根散方。

　　土瓜根（一两） 白石脂（一两） 桂心（一两） 栝蒌根（一两） 菟丝子（一两酒浸一日，曝干，别捣为末） 牡蛎（一两烧为粉）上件药，捣细罗为散。每服，煮大麦粥饮调下二钱，日三、四服。

　　治黄胆，心膈躁热，小便赤涩方。

　　茅根（三握细切） 猪肉（半斤细切）上件药，先以水三大盏，煎茅根至二盏，去滓，入肉合作羹。尽一服，愈，又方赤小豆（一百粒） 秫米（一百粒） 鸡粪白（一两微炒）上件药，捣细罗为散。每服，以新汲水调下一钱，日三、四服。

　　治黄胆，身面悉黄，小便如浓栀子汁，茵陈丸方。

　　茵陈〔一（二）两〕 黄芩（一两半） 枳壳（一两麸炒微黄，去瓤） 川大黄（一两半锉碎，微炒） 川升麻〔一两半（一两）〕上件药，捣罗为末，炼蜜和丸，如梧桐子大。每服，以清粥饮下三十丸，日三、四服。

　　治黄胆，大、小便难，喘息促，宜服此方。

　　川大黄（二两锉碎，微炒） 甜葶苈（二两隔纸炒令紫色）上件药，捣罗为末，炼蜜和丸，如梧桐子大。每服，以粥饮下二十丸，日三、四服，喘慢即药止。

　　治黄胆，耳目悉黄，食饮不消，胃中胀热，此肠间有燥粪，宜服此方。

　　上煎炼猪脂五两。每服，抄大半匙，以葱白汤调，频频服之，以通利为度。

　　治黄胆，热毒结在膈上壅烦闷，目赤口干，宜服藜芦散吐之方。

　　藜芦（一两炮，令少变色）上捣细罗为散。每服，以温水调下半钱，以吐为效。

　　治黄胆，有多时不瘥者，令人烦闷不食，四肢俱痛方。

　　茵陈（五两）上件药，捣筛为散。每服四钱，以水一中盏，煎至六分，去滓，温服，日三、四服。

　　治黄胆，精神昏乱，不食，言语倒错方。

　　上以萱草根，捣取汁一小盏。服之，日三、四服。如无，取苜蓿根汁，亦得。

　　治黄胆，内伤积热，毒发出于皮肤，宜服麻黄汤发汗方。

　　麻黄（一两去根节，捣碎）上以水一大盏，煎至五分，去滓。温服，以汗出为效，如人行十里汗未出，即再服。

　　治黄胆，热毒在内，闷乱，坐卧不安方。

　　上烧乱发灰，细研。不计时候，以新汲水调下二钱。

　　治黄胆，大渴烦闷方。

　　苦瓠白瓤及子（三两炒，令微黄）上捣细罗为散。不计时候，以温粥饮调下二（一）钱。

　　治黄胆，百药不瘥，宜服此方。

　　驴头一枚，煮熟。以姜、荠啖之，并随多少饮汁，即效。

　　治黄胆，毒瓦斯郁蒸，面目尽黄，寒热发渴方。

　　上取小麦苗，捣绞取汁。饮半盏，昼夜五七度饮之，愈。无小麦， 麦苗亦得。

　　治黄胆，面目爪甲皆黄，心膈躁闷，宜用瓜蒂吹鼻散方。

　　瓜蒂（二七枚） 赤小豆（二七粒） 秫米（二七粒） 丁香（二七粒）上件药，捣细罗为散。取如豆大纳鼻中，痛搐之，须臾当出黄汁，或从口中出升余，则愈。若病重者，如一豆不瘥，即复纳鼻中即效。

　　治黄胆，面目尽黄，昏重不能眠卧方。

　　苦葫芦瓤（如弹子大）上以童子小便二合，浸之一炊时，取两酸枣许汁，分纳两鼻中，须臾当滴黄水，为效。

　　卷第五十五

　　治酒疸诸方

　　夫虚劳之人，若饮酒多，进谷少者，则胃内生热；因大醉当风，入水，则身目发黄，心口懊痛，足胫满，小便黄，面发赤斑。若下之，久久变为黑疸。面目黑，心中如啖蒜齑状，大便正黑，皮肤手足不仁，其脉浮弱，故知之酒疸也。心中状呕者，当吐之则愈。其小便不利，后当心热，及足下热，是其证也。脉浮，宜吐之；沉弦，宜下之。

　　治酒疸，心懊痛，足胫满，小便黄，面发赤斑，大黄散方。

　　川大黄（一两锉碎，微炒） 枳实（一两麸炒微黄） 栀子仁（一两） 豉（三合）上件药，捣筛为散。每服四钱，以水一大盏，煎至五分，去滓，温服，日四、五服。

　　治酒疸，艾汤方。

　　生艾叶（一握无生者，用干者亦得） 麻黄（一两去根节） 川大黄（三分锉碎，微炒）黑豆（一合）上件药，都细锉，和匀。每服半两，以清酒一大盏，煎至半盏，去滓，温服，日四、五服。

　　治酒疸，心中懊痛，栀子散方。

　　栀子仁（一两） 豉（二合） 川大黄（一两锉碎，微炒）上件药，捣筛为散。每服四钱，以水一中盏，煎至六分，去滓，温服，日四、五服。

　　治酒疸，心懊痛，足胫满，小便黄，面发赤斑、黄黑，由大醉当风入水所致，宜服此方黄 （二两锉） 木兰皮（一两）上件药，捣细罗为散。每服，以温酒调下二钱，日四、五服。

　　治心下坚而小便赤涩，是酒疸之候，宜服此方。

　　赤茯苓（一两） 茵陈（一两） 枳实（一两麸炒微黄） 甘草（三分炙微赤，锉） 杏仁（三分汤（一两去上件药，捣罗为末，炼蜜和捣三、二百杵，丸如梧桐子大。每服，以粥饮下三十丸。

　　治酒疸，遍身黄，曲尘色，牛胆丸方。

　　牛胆（一枚） 川大黄（一两锉碎，微炒） 芫花（半两醋拌，炒干） 荛花（一两微炒）瓜蒂（一两）上药，捣罗为末，以清酒二升，渍一宿，煮减去半，滤去滓，纳牛胆，微火煎令稠，丸如梧桐子大。每服，以温水下五丸，得吐利为度。

　　卷第五十五

　　治谷疸诸方

　　夫谷疸之状，食毕即头眩心忪，怫郁不安而发黄。由失饥大食，胃气冲熏所致。阳明病，脉迟，食难，因饱，饱则发烦，目眩者，必小便难，此欲为谷疸。虽下之，其腹必满，其脉迟者是也。

　　治谷疸及黄胆，茵陈散方。

　　茵陈（二两） 川大黄（二两锉碎，微炒） 栀子仁（三分）上件药，捣粗罗为散。每服四钱，以水一中盏，煎至六分，去滓，温服。

　　治谷疸，唇口先黄，腹胀气急，宜服此方。

　　郁金（一两） 牛胆（一枚干者） 麝香（半钱细研）上件药，捣细罗为散。不计时候，以新汲水调下半钱。

　　治谷疸，食毕即头眩，心怫郁不安而发黄，因大饥后大食，胃气冲熏所致，宜服此方。

　　苦参（三两锉） 龙胆（一两去芦头） 牛胆（一枚干者）上件药，捣罗为末，炼蜜和丸，如梧桐子大。每服，以生麦门冬汁下十丸，日三、四服

　　卷第五十五

　　治黑疸诸方

　　夫黑疽之状，若小腹满，身体尽黄，额上皮黑，足下热，大便黑是也。夫黄胆、酒疸、女劳疸，久久多变为黑疸也。

　　治黑疸，身体及大便正黑，赤小豆散方。

　　赤小豆（三十粒） 赤茯苓（一分） 瓜蒂（一钱半） 雄黄（一钱细研） 甘草（半两炙微赤，锉） 女萎（一两）上件药，四味，捣细罗为散。每服，以水一大盏，煮小豆、茯苓至五分，去滓，空心调下散药一钱。须臾当吐则愈；如人行三、二里未吐，即再服。

　　治黑疸，身体间黑，小便赤涩，茵陈丸方。

