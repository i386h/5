<!-- { "loadSidebar": true } -->
　　铅丹（二两半炒令紫） 松脂（二分） 麒麟竭（一两半细研） 乱发灰（一分细研） 绯帛灰（一分细研）上件药。先用清油四两。于猛火上熬令烟出。即下松脂铅丹等。煎令色黑。下乱发绯帛灰麒麟竭末等。和令匀。膏成。涂故帛上贴。日二易之。

　　治久恶疮。砒霜膏方。

　　砒霜（一分细研） 附子（一分末） 苦参（一分末） 硫黄（一分细研） 黄蜡（一分）上件药。用麻油二两煎。油熟下蜡。次下药末。和令匀成膏。每用。先以蒴 柳枝煎汤洗疮。拭干。日二涂之。

　　治久恶疮。白膏方。

　　油（二两） 白蜡（一两） 腻粉（一分） 南粉（一分细研） 密陀僧（一分细研） 乳香（一分细研） 杏仁（三七枚汤浸去皮尖双仁细研）上件药。先于铫子内先炼油熟。下蜡令消。入诸药末。和匀成膏。日二三上涂之。

　　治久恶疮。黄水出流。松脂膏方。

　　松脂（一两半） 薰陆香（一两半） 白羊脂（三分） 乱发灰（半两细研） 生地黄汁（五合）石盐（半两细研）上件药。先煎羊脂松脂薰陆香等烊。次下地黄汁煎令稠。即入发灰并盐。和令匀成膏。

　　日二涂之。

　　治积年诸疮不瘥方。

　　上用鼠粘草根。细切熟捣。和腊月猪膏封之。日二换之。

　　治恶疮十年不瘥。似癞者方。

　　蛇蜕皮（一条）上烧之研令细。以猪脂和敷之良。

　　又方。

　　苦瓜（一枚）上以水煮汁。日三度洗之良。

　　治一切久恶疮不瘥。宜服柏叶散方。

　　寒食收柏叶〔烧灰一斤（两）〕 露蜂窠（半两微炙） 蜣螂（五枚烧灰） 密陀僧（半两） 腻粉（一钱） 锻石上件药。捣细罗为散。浓煎浆水。淋洗疮后。用鸡子清调贴之。

　　治久恶疮疼痛。诸药未效。宜涂黄柏散方。

　　黄柏（一分微炒） 黄丹（一分炒令紫色） 密陀僧（一分） 白狗粪（半两烧灰） 腻粉（半两） 麝香〔二（一）钱细研〕 麒麟竭（三钱）上件药。捣细罗为散。都研令匀。先用甘草汤洗疮口。后用津唾调涂之。

　　治恶疮多年不瘥。浸淫入骨。或成骨疽。宜用此方。

　　上取七叶子捣令烂。以生油调。先洗疮。 干。然后用敷之。初敷极痒。切不得触之。

　　又方。

　　上用刺 胆。湿即用胆汁涂之。如胆干。即研末掺在疮上。如疮口不合。只去尽脓。中心研一瓣乳香在疮内。即效。

　　治恶疮积年不瘥不痛。只入心痒方。

　　枯骨（多年者）上件药。捣罗为末。以酥涂疮口。内外上掺此药。不过三五度。疮虫便死。其疮即瘥。

　　治一切久恶疮。马齿苋膏方。

　　马齿苋（一两末） 白矾（一两末） 皂荚（一两末）上件药。用好酥一升。慢火煎为膏。贴之。

　　治一切恶疮。年多不瘥者。宜用此方。

　　绿矾末（一两） 水银（半两）上件药。以纸一张。安绿矾在上。入水银于中间。裹定。用盐泥封裹。候干。以文火养一宿。去泥及纸细研。入麝香末半分。和令匀。如疮干油调涂。湿即干贴之。

　　卷第六十五

　　治无名疮诸方

　　夫无名疮者。非痈非疽非疥。状如恶疮。或瘥或剧。人不能名。故为无名疮也。此亦是风热搏于血气所生也。

　　治无名疮立验。蓼叶散方。

　　蓼叶 柏叶 黄丹 胡粉 附子 粟米 石胆 川大黄 白矾 蛇蜕皮 干蟾 晚蚕蛾密陀僧（以上各一两） 楂上件药。细锉。入瓷瓶中固济。烧令熟。取出捣罗为末。入龙脑麝香各半分。更研令匀细。先以温汤淋洗。后敷贴。日二用之。

　　治一切恶疮。丁肿毒疮人不识者。地丁散方。

　　地丁 虫 倒钩棘针 露蜂窠 蛇蜕皮 粟米 黍米 大麻仁 黑豆 赤小豆 乱发折小茵子上件药。都细锉。以蚕纸裹缠。水浸良久时。方滤出候干。于净地上。以炭火烧令烟绝。入新盆中。以盆子合之。候冷。细研罗为散。如患已成头。有脓水者。以散敷之即愈。如未成头。便以酒调一钱服之。

　　治恶疮不识名者。宜贴蔷薇膏方。

　　蔷薇（锉一升春夏用枝秋冬用根） 铅丹（十五两炒令紫色） 松脂（十两炼成者）上件药。用油三升。先煎蔷薇待黑。即去滓。下松脂候消。绵滤过。下铅丹。文火煎搅勿停手。待色变凝成膏。以帛上摊贴。日二换之。

　　治诸恶疮及肿。人不识者。可用此白龙膏方。

　　腻粉（一分） 乳香（半两细研） 湿百合根（一两烂研）上件药。相和研令匀熟。每用。先以盐浆水净洗疮。以浓纸涂药于上。日二贴之。

　　又方。

　　麝香（一钱细研） 狗粪（一两） 谷精草（一两烧灰） 蟾（一两烧灰） 腻粉（一钱）上件药。捣细罗为散。都研令匀。以津调贴之。取瘥为度。

　　治应不识恶疮。或 状者。蛇床散方。

　　蛇床子（半两末） 硫黄（半两细研） 水银（半两以少熟枣瓤研令星尽）上件药。都研令匀。以腊月炼成猪脂调如面脂。先以楮根浓煎汤洗疮。 干涂之。

　　又方。

　　腊月猪脂（一斤） 乱发（如鸭子大） 生鲫鱼（一头长五寸者）上件药。合煎令消尽。绵滤去滓。入雄黄苦参末各半两。大附子一枚末搅令匀。候凝。

　　日二上涂之。

　　又方。

　　蛇床子（三两） 黄连（二两去须）上件药。捣罗为末。以猪脂和涂。日再用之。

　　又方。

　　上取鲫鱼一头不除洗。用乱发鸡子大。塞口中。用纸裹。炭火烧为灰。细研。别觅鲫鱼胆调涂之。

　　卷第六十五

　　治反花疮诸方

　　夫反花疮者。由风毒相搏所为也。初生如饭粒。其头破则血出。便生恶状。渐大有根。

　　脓汁出。肉反散如花状。因以为名反花疮也。

　　治反花疮。胭脂散方。

　　胭脂（一两） 胡粉（一两）上件药。同研令细。先以温浆水洗疮。候干。然后以药敷之。

　　又方。

　　马齿苋（一斤）上烧为灰。细研。以猪脂调涂之。

　　又方。

　　柳枝（半斤细锉）上以清麻油一斤。煎令黄焦。去滓。候冷。旋旋涂之。

　　治反花疮。及诸恶疮久不瘥方。

　　鼠尾草根（细切晒干）上捣罗为末。用猪脂调涂之。

　　又方。

　　燕粪（一两） 胡粉（一两）上件药。捣细罗为散。先以温浆水洗疮后。以药敷之。

　　又方。

　　鹁鸽粪（三两炒黄）上捣细罗为散。先以温浆水洗疮后。以药敷之。

　　治反花疮。并积年诸疮方。

　　上用鼠粘草根晒干。捣罗为末。以腊月猪脂调涂。

　　又方。

　　上取蜘蛛网贴疮。数易之神效。

　　又方。

　　上取马齿苋。烂捣封之。

　　卷第六十五

　　治浸淫疮诸方

　　夫浸淫疮者。是心家有风热。发于肌肤也。初生甚小。先痒后痛而成疮。汁出侵溃肌肉。浸淫渐阔。乃至遍身。其疮若从口出。流散四肢者则轻。若从四肢生。然后入口者则重。

　　以其治浸淫疮多汁。胡粉散方。

　　胡粉（研炒黄） 甘草 茹 黄连（去须以上各半两）上件药。捣细罗为散。日三四上以敷之。

　　又方。

　　鲫鱼（一枚长五寸者去骨取肉） 豉（一百粒）上件药。相和捣令极烂。敷于疮上。

　　又方。

　　苦瓠（一两） 蛇蜕皮（半两烧灰） 露蜂房（半两微炙） 梁上尘（一合）上件药。捣细罗为散。以米粉为粥。调涂纸上贴之。数数易之。

　　又方。

　　戎盐（半两） 川大黄（一两锉碎） 茹（半两）上件药。捣细罗为散。以酒和涂之。

　　又方。

　　苦楝树枝并皮上烧为灰细研。如疮湿。即干敷之。如疮干。以猪脂调涂之。兼治小儿秃疮等。

　　卷第六十五

　　治月蚀疮诸方

　　夫月蚀疮者。生于两耳及鼻面间。并下部诸孔窍侧。侵蚀乃至筋骨。月初则疮成。月末则疮衰。以随月生。因名之为月蚀疮也。又小儿耳下生疮。亦名月蚀。世云。小儿见月以手指之治月蚀疮。腻粉散方。

　　腻粉（一两） 黄连（一两去根末） 胡粉（一两炒令微黄） 松脂（一两）上件药。都细研。先以温浆盐水洗疮令净。拭干。以散敷之。如疮干。用生油调涂。以瘥为度。

　　又方。

　　吴茱萸根（二两） 地榆〔一（二）两〕 蔷薇根（二两）上件药。捣细罗为散。每用半两。投入汤中。候温洗之即瘥。

　　又方。

　　虾蟆（一枚五月五日收烧灰） 硫黄（一两） 白矾（一两烧灰）上件药。细研为散。用敷疮上。以瘥为度。

　　又方。

　　自死青蛙（一枚烧为灰） 母猪蹄壳（一枚烧灰） 救月杖（烧灰）上件药。都细研。每用少许。以蜜调涂之。

　　治大人小儿。卒得月蚀疮方。

　　虾蟆（一枚五月五日者烧灰）上细研。以猪脂和涂之。

　　又方。

　　上于月望夜取兔粪。纳虾蟆腹中。合烧为灰。细研敷之。

　　又方。

　　罗摩草上捣取汁涂之。

　　又方。

　　地龙粪（一合烧令通赤细研）上以猪脂和令匀。涂之。

　　又方。

　　救月蚀鼓皮（手许大）上以酽醋渍一宿。取汁涂之。或烧为灰。细研。以面脂和敷之。

　　又方。

　　虎头骨（二两）上捣碎。以猪脂一升煎之。以骨焦黄色。去滓涂之。

　　卷第六十五

　　治甲疽诸方

　　夫甲疽之状。疮皮浓。甲错剥起是也。其疮亦痒痛。恒欲搔之。兼有汁出。其初皆是风邪折于血气所生。而疮里亦有虫也。

　　治甲疽皮浓肿痛。虾蟆散方。

　　虾蟆灰（半两） 杏仁（七枚熬黑研如泥） 黄连（半分末） 雄黄（半钱细研） 白矾灰（半钱） 腻粉（半分） 鹿角（七寸烧令熟细研） 麝香（半钱细研） 蚺蛇胆（半钱）上件药。相和细研。以腊月猪脂调如膏。先以甘草蛇床槐白皮煎汤。洗疮。拭干。敷药。以油单裹。外更着绵帛裹之。三日。其剩肉剩甲皆当自落。三日一换。

　　治甲疽骨疽等方。

　　白矾（一两烧令汁尽） 麝香（半两细研） 芦荟（半两） 蚺蛇胆（大豆大）上件药。同研如粉。每用。先以温浆水洗疮。拭干敷之。重者不过三四度瘥。

　　治手指青点黯。作甲疽方。

　　芦荟（半两） 麝香（半两） 绿矾（二两烧灰）上件药。合研如粉。以绢袋子盛。纳所患指于袋中。以线缠定。不令动摇。以瘥为度。

　　治甲疽方。

