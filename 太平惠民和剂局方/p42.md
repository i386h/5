<!-- { "loadSidebar": true } -->
　　非但多少不等，兼以失本方意，捣和之后，妍丑难明，众口尝之，众鼻嗅之，精气一切都尽，而将疗病，固难得效。此盖是合和之盈虚，不得咎医方之浅拙，宜加审察。又，古方药味，多以铢、两，及用水皆言升数，年代绵历浸远，传写转见乖讹，或分两少而水数多，或水数多而分两少，轻重不等，器量全殊，若不别其精粗，何以明其取舍？今则加减合度，分两得中，削旧方之参差，合今时之行用。其方中凡言分者，即二钱半为一分也。凡言两者，即四分为一两也。凡言斤者，即十六两为一斤也。凡言等分者，非分两之分，即诸药斤两多少，皆同为等分也。凡煮汤，云用水大盏者，约一升也；一中盏者，约五合也；一小钟者，约三合也。务从简易，庶免参差，俾修合煎调，临病济急，不更冗繁，易为晓了也。凡草有根、茎、枝、叶、皮、骨、花、实，诸虫有毛、翅、皮、甲、头、足、尾、骨之属，有须烧、炮、炙，生熟有定，一如其法，顺方者福，逆方者殃。或须肉去皮，或须皮去肉，或须根、茎，或须花、实，依方拣炼，事褫理削，极令净洁，然后称定分两，勿得参差。药有相生相杀，气力有强有弱，君臣相使，若不广通诸经，则不知有好有恶。或医自以意加减，不依方分两，使诸药石强弱相欺，入人腹中不能治病，更相攻击，草石相反，使人迷乱，力甚刀剑。若调和得意，虽未能去病，犹得安和五脏，于病无所增剧也。
　　凡煮汤，当以井花水，极令净洁。其水数多少，不得参差。常令文火小沸，令药味出，煮之调和，必须用意。然则利汤欲生，少水而多取。补汤欲熟，多水而少取，用新布绞之。
　　服汤宁小热，即易消下，若冷，即令人呕逆。云分再服、三服者，要令势力相及，并视人之强弱，病之轻重，为进退增减之，不必悉依方说也。
　　凡捣、罗丸药，用重密绢令细，于蜜中和则易熟。若罗草药为散，以轻细绢，于酒中调服则不泥。其石药，亦用细绢罗，然后研理数百过，视色理和同为佳也。
　　凡汤、酒中用诸石药，皆细捣，罗之如粟米，亦可以葛筛令调，并新绵裹，汤、酒中同煎。凡合丸、散药，先细切、曝燥乃捣之。有各捣者，有合捣者，并随方所言。其润泽药，如天门冬、干地黄之类，并细切、曝，独捣令遍碎，更出细擘曝干，若逢阴雨，亦可以微火烘之，既燥，小停，冷乃捣之。
　　凡湿药，燥皆大耗，当先增分两，须得屑乃称之为正，其汤，酒中不须如此也。
　　凡渍药酒，皆须细锉，用生绢盛之，乃入酒密封，随寒暑日数，视其浓烈，便可漉出，不必待服至酒尽也。滓可曝燥微捣，更渍饮之，亦可为散服。
　　凡合膏药，初以酒或醋渍令淹浃，不用多汁，密复勿泄，从今旦至明旦，亦有止一宿者，微火煎之，令三上三下，以泄其热势，令药味得出，上之使匝匝沸，乃下之，使沸静良久乃止，宁欲小小生。其中有薤白者，以两头微焦黄为度。有白芷、附子者，亦令小黄色也。
　　猪肪，皆勿令经水，腊月者弥佳。绞膏，以新布绞之。若是可服之膏，膏渣亦可酒煮饮之。
　　可摩之膏，膏渣则宜以敷病上，此盖欲兼尽其药力故也。膏中用雄黄、朱砂、麝香、乳香、铅丹之辈，皆别研如粉，候膏毕乃可投中，以物疾搅，至于凝强，勿使沉聚在下不调。有水银、胡粉者，于膏中研令极细。
　　凡修炼神仙延年丸、散，皆须先净其室，烧香扫洒，勿令浪语，当使童子捣之，务令细熟，杵数可至千万过，以多为佳。勿令妇女、小儿、丧孝、产妇及痼疾、六根不具之人及六畜见之，皆不效也。其逐急诸小汤药，则不在此例。
　　
　　附：指南总论　卷上
　　论服饵法
　　夫药有君臣佐使，人有强弱虚实，服饵之法，轻重不同，少长殊途，强羸各异，或宜补宜泻，或可汤可丸，加减不失其宜，药病相投必愈。若病在胸膈以上者，先食而后服药。病在心腹以下者，先服药而后食。病在四肢、血脉者，宜空腹而在旦。病在骨髓者，宜饱满而在夜。凡药势与食气不欲相逢，食气消即进药，药气散而进食。如此消息，即得五脏安和，非但药性之多方，其节适早晚，复须调理，今所云先食、后食，盖此义也。
　　凡服汤，欲得稍热服之，则易消下。若冷，则呕吐不下。若太热，则伤人咽喉，务在用意。汤必须澄清，若浊，则令人心闷不解。中间相去如步行十里久，即再服，若太促者，前汤未消，后汤来冲，必当吐逆。仍问病者腹中药消散否，乃更进服。
　　凡服丸药补者，皆如梧桐子大，以二十丸为始，从一服渐加至四十丸为限，过多亦损人。云一日再服者，欲得引日多时不阙，药力渐积，熏蒸五脏，弥久为佳，不须顿服为善，徒饵名药，获益甚少也。
　　凡服浸酒药，欲得使酒气相接，无得断绝，断绝则不得药力，多少皆随性饮之，以知为度。不可令大醉至吐，大损人也。
　　凡服毒药治病，先起如黍粟，病去而止，不去倍之，不去十之，取去为度。今药中单行一、两种有毒之药，只如巴豆、甘遂之辈，不可令至尽剂尔。如经所说：一味一毒服一丸如细麻，二味一毒服二丸如大麻，三味一毒服三丸如胡豆，四味一毒服四丸如小豆，五味一毒服五丸如大豆，六味一毒服六丸如梧桐子。以数为丸，而毒中又有轻重，只如野狼毒、钩吻，岂同附子、芫花之辈耶！凡此之类，皆须量用也。
　　凡饵汤药后，其粥食、肉菜皆须大熟，大熟则易消，与药相宜。若生，则难消，复损药力，仍须少食菜，于药为佳。亦少进盐、醋乃善。亦不得苦心用力，及于喜怒。是以疗病用药力为首，若在食治，将息得力，太半于药。所以病者务在将息，摄养之至，可以长生，岂止愈病而已哉。
　　
　　附：指南总论　卷上
　　论用药法
　　夫济时之道，莫大于医，去疾之功，无先于药。人居五行四气，病生暑湿风寒，药分三品七情，性有温平冷热，凡于行用，不得差殊，庶欲立方，便须凭据，疗之合理，病无不痊。若自昧新陈，莫分真伪，用之偏僻，使之稀疏，着以别名，求于奇异，未谙体性，妄说功能，率自胸襟，深为造次。是以“医不三世，不服其药”，斯言信有之矣，岂不深思者哉！又不得用土地所无，贵价难市，珠珍诸宝，希罕所闻，纵富贵而无处搜求，设贫下而寡财不及。或于远邦求药，或则确执古方，不能变通，稽于致辨，病既深矣，药何疗焉！繇是医者必须舍短从长，去繁就简，卷舒自有，盈缩随机，斟酌其宜，增减允当，察病轻重，用药精微，则可谓上工矣。
　　凡药有君臣佐使，以相宣摄合和，宜用一君二臣三佐五使，又可一君三臣九佐、使也。
　　又有阴阳配合（掌禹锡等按蜀本注云：“凡天地万物皆有阴阳，大小各有色类，寻究其理，并有法象。故毛羽之类，皆生于阳而属于阴。鳞介之类，皆生于阴而属于阳。所以空青法木，故色青而主肝。丹砂法火，故色赤而主心。云母法金，故色白而主肺。雌黄法土，故色黄而主脾。磁石法水，故色黑而主肾。余皆以此推之，倒可知也。”），子母兄弟（掌禹锡等按蜀本注云：“若榆皮为母，浓朴为子之类是也。”），根茎花实，草木骨肉。又有单行者，有相须视用使合和视之。”）。又有酸咸甘苦辛五味，又有寒热温凉四气，又有有毒无毒，阴干曝干，时月生熟，土地所出真伪新陈，并各有法也。
　　凡采药时月，皆是建寅岁首，则从汉太初后所记也。其根物多以二月、八月采者，谓春初津润始萌，未冲枝叶，势力淳浓故也；至秋，枝叶干枯，津润归流于下。今即事验之，春宁宜早，秋宁宜晚。华、实、茎、叶，乃各随其成熟尔。岁月亦有早晏，不必都依本文也。
　　凡本草说阴干者，谓就六甲阴中干之。又依遁甲法，甲子旬阴中在癸酉，以药着酉地也实谓不必然，正是不露日暴，于阴影处干之尔，所以亦有云曝干故也（今按《本草》采药干者，皆多恶。至如鹿茸，《经》称：阴干皆悉烂令坏，今火干易得且良。草木根苗，皆恶，九月以前采者，悉宜日干，十月以后采者，阴干乃好。），若幸可而用，益当
　　附：指南总论　卷上
　　论三品药畏恶相反
　　寻万物之性，皆有离合。虎啸风生，龙吟云起，磁石引针，琥珀拾芥，漆得蟹而散，麻得漆而涌，桂得葱而软，树得桂而枯，戎盐累卵，獭胆分杯，其气爽有相关感，多如此类，其理不可得而思之。至于诸药，尤能递为利害，先圣既明有所说，何可不详而避之？时人为方，皆多漏略，若旧方已有，此病亦应改除，假如两种相当，就其轻重，择而除之。伤寒赤散，吾常不用藜芦，断下黄连丸，亦去其干姜，而施之无不效，何忽强以相憎，苟令共事乎？相反为害，深于相恶。相恶者，谓彼虽恶我，我无忿心，犹如牛黄恶龙骨，而龙骨得牛黄更良，此有以制伏故也。相反者，则彼我交仇，必不宜合。今画家用雌黄、胡粉相近，便自黯妒，粉得黄即黑，黄得粉亦变，此盖相反之证也。药理既昧，所以不效，人多轻之。今按方处治，必恐卒难寻究本草，更复抄出其事在此，览略看之，易可知验。而《本经》有直云茱萸、门冬者，无以辨山、吴、天、麦之异，咸宜各题其条。又有乱误处，譬如海蛤之与甲，畏恶正同。又有诸芝使薯蓣，薯蓣复使紫芝，计无应如此，不知何者是非，亦且并记，当更广验正之。又《神农本经》相使正各一种，兼以药对参之，乃有两、三，于事亦无嫌。
　　其有云相得共疗其病者，既非妨避之禁，不复疏出。
　　上药一百二十种为君，主养命以应天，无毒，多服久服不伤人，欲轻身益气，不老延年者。其上品药性，亦皆能遣疾，但其势大和浓，不为仓卒之效，然而岁月常服，必获大益。
　　病既愈矣，命亦兼申，天道仁育，故云应天。一百二十种者，当谓寅、卯、辰、巳之月，法万物生荣时也。
　　中药一百二十种为臣，主养性以应人，无毒有毒，斟酌其宜，欲遏病补虚羸者。其中药性，疗病之辞渐深，轻身之说稍薄，于服之者，祛患当速，而延龄为缓。人怀性情，故应人。一百二十种者，当谓午、未、申、酉之月，法万物成熟时也。
