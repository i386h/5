<!-- { "loadSidebar": true } -->
　　书云：阳升阴加，四序无差。万物禀天地之一气，男女从精血之两耶。三旬而阴气纯浓，子称襁褓，两月而阴气方生，儿呼为牙，在百日名奶星，至半载而为夸，乳童周期而阴阳各半，孩儿千日乃真气方奢。此际全在乳母，能调则和，不调则违。且和者其母慈祥，能调寒暑，乳哺得宜，是以百 顿释，形貌充悦，筋骨隆盛，情性其常；违者乳哺失节，不能调摄，或嗔怒乳儿，令儿邪狂，或酒醉乳儿，令儿惊痫，或有孕乳儿，令儿黄瘦疳积，或感患乳儿，令儿患惊风异疾，或吐后乳儿，令儿呕逆羸瘦，或伤饱乳儿，令儿多热喘急，或房劳未定乳儿，令儿多病，或乳母与孩儿同睡，口鼻之气侵吹囟门，令儿鼻塞，或母过爱， 抱衣服，遇寒常加火烘，热气郁积，令儿患热病，风毒丹毒，又有乳母误将孩儿衣服留于月下，晒晾过夜，被恶鸟羽屎落于衣上，遂成无辜之疾。或将恶相异物嬉戏，乍忽一见，遂成惊忤。书云：衣安月下，招无辜以为殃，童子未成，见稀物而触忤，皆为母之过失，使儿伤精损血，形体黧黑，四肢枯瘁，病之生杀，从此而来。是以《内经》不载其说，乳下婴孩之疾，有病难治者，皆无所据。中古巫妨氏着《颅囟经》，以占寿夭，历世相授，于是小儿医方兴焉。其次晋宋江左推诸苏家小儿方，传习有验，隋间有巢氏方，撰集《病源》，唐有孙真人留心此术，迨后贤俊群集，名医颇众。然小儿治法，散在诸书，博考群书论说，但有证而无治法，张涣有方而阙脉证，惟钱氏一书，古今所重，谓小儿方脉固难求证，不可以言语取者，乳下之婴，襁褓之孩，故专于一科。古之有言：医之为难，而慈幼科比诸医者，又出人一头地。虽然人有长幼，病感则一，但幼小不能言者耳。人有四百四证，能调则生，失和则死。幼者归罪于母，壮者或四气七情，或饥饱劳逸，或嗜欲误犯，皆能成疾，故上古神农氏之王天下也，观人之违和，啜草木之味，以定咸酸甘苦，以治疾病沉 。咸以软之，酸以收之，甘以缓之，苦以坚之，奇哉，辛味总摄四傍，然后播种百谷，以养人之形骸。古者巢居穴处，不昧其道，故能全角返质，以道自守，气血坚刚，终保百年之寿。于是乎明医间出，继踵不绝。岐和振袂于前，李华驰声于后。悲哉：后人巧伪日增，故此天寿不满。虽有明医续世，诊视无功，淫祀妖邪，以求余福，可谓息灯觅朗，枯壑驾舟，虽欲求生，反遭艰险。

　　大抵养生之士，要识违和之理，则天命无穷矣。

　　卷之六十四　小儿门

　　违和说

　　夫人禀阴阳二气而生，得患起自三焦。然冠壮易明，童幼难治。古云：不能察其幼小者，是以别为一家调理耳。且小儿所禀形质寿命长短者，全在乎精血，二者和而有妊，在母之胎中，十月而生。一月如露珠，二月似桃花，三月男女分，四月形像具，五月筋骨成，六月毛发生，七月游其魂，儿能动左手，八月游其魄，儿能动右手，九月三转身，十月受气足。

　　又《颅囟经》云：一月胎胞清血凝也，二月胎形成胚也，三月阳神为三魂，四月阴灵为七魄，五月五行分五脏，六月六律足六腑，七月精关窍通光明也，八月原神具降真灵也，九月宫室罗布以定生人也，十月受气足万象成而生也。大抵寿夭穷通，聪明愚痴，皆以预定，岂能逃乎？小儿所禀，全习父母之余气，以长形质，故肥不可生瘦，瘦不可生肥，大小与父母不等，则难养也。初生虽多患，若形体相称，则寿也。小儿回舒转首迟滞，稍费人雕琢者，寿之兆也。若小儿预知人意，身轻力懦者，难养也。古人有言：譬如梅花早发，不观岁寒，甘菊晚荣，终矜年事，故知晚成者，寿之兆也。若小儿阴大而黑，与身相等者，可养之子；若阴小而白者，难养也。若小儿形体弱，头面多青脉，精神昏瘁者，难养也；若小儿刚悍，眼目俊朗，神气爽健，发绀而泽者，寿之兆也。若小儿精神实则少病，故易养长成也。若形瘁而多病者，难养也。若小儿眼内黑珠少，白睛大，面色 白者，非寿之相也，纵长不及天年。若眼中黑珠大，而白睛少，面色黑形不淡者，亦要观其小儿眼中黑白分明，表里相称，曰寿曰康。若黑珠动摇，光明闪烁，从长亦忧目疾，寿亦不及四旬矣。凡婴孩始生，坐婆急以绵裹指，拭儿口中恶物令净，方可浴，秽若不急拭，啼声一出，咽下则生百病矣。如或浴水未到，且以绵絮包裹，暖大人怀中，浴汤极须调和，若冷热失所，则令儿惊，亦致五脏疾矣。虽浴出亦当暖之。若遇暑月，亦未可去其绵絮，乍出母腹，不可令冒寒气也，宜以预先煎下沸汤，以瓶收之，临时渐暖，不犯生水，则儿不生疮，如此一月为佳，自然长而少病矣。

　　初生小儿，未乳之先， 用黄连些少浸汁，调干胭脂一蚬壳，抹儿口中，去其腹中旧 粪，方可与儿乳之。三日内，以少朱砂入蜜些少，调灌半蚬壳，一腊以牛黄少许，徐徐抹儿口中。

　　若儿多睡，慎勿强与乳之。新生浴儿，用猪胆一枚取汁，和入汤中浴儿，则终身不生疮疥。

　　又用五根汤浴儿亦可，五根者，桃柳楝梅槐，加之苦参白芷，煎汤浴之，辟诸不祥。大凡小儿冬不可久浴，浴则伤冷，夏不可久浴，浴则伤热。频浴则背冷而发惊。若遇热时，以软绢蘸汤拭之。小儿肌肤未成，不可暖衣，暖则令筋骨软弱，时常宜见风日。若爱惜不见风日，令儿肌肤脆软，便易伤损，当将父母穿过旧絮着衣，少假父母之余气，幸勿以新绵着儿，遇其天气和暖无风之时，令人抱向日中嬉戏，数见风日，则血凝气刚，肌肤坚密，堪耐风寒，不致疾病。若藏帷帐之中，重衣温暖，譬如草木生于阴地，不见风日，软脆不耐风寒。又当消息衣服，无令衣多，多则令儿汗出，汗多则致虚损，风邪易感。夫小儿当慎风池，在颈项筋两辕之间，诸疾从此而发。小儿脐带未脱，不可频浴，频浴则脐中入水，撮口脐风，皆从此起，不可不慎。此乃前人之成说，实后人之龟鉴者欤。

　　卷之六十四　小儿门

　　违和说

　　水鉴先生曰：小儿虽受阴阳二气成其形，气尚未周，何言有脉？直至变蒸候尽，阴阳气足，方可看脉。其髫龀之年，方生阴阳。古云：男子七岁曰髫，生其原阳之气；女子八岁曰龀，其阴阳方成。故未满髫龀之年，呼为淳阳。若髫龀满后，呼为童儿，始可看脉。小儿初生至半岁之间，有病速看额前眉上发际下，以无名指、中指、食指轻手满按之，若三指俱热，感寒鼻塞气粗，三指俱冷，上吐下泻。若食指热，胸膛不宽，无名指热，乳食不和，以致病也。半岁以上，方可看虎口，周岁以上，看虎口兼一指脉，若五百六十四日，变蒸满足，只看一指脉，以食指按之，上下 转，分取三部。凡言三部，非寸关尺也。小儿三部，面看其色为一部，虎口脉纹为二部，一指脉为三部。五脉者，上按额前，下按太冲，并前三部，共为五脉。小儿有疾病，无恶候，不必掌诊太冲之脉，此脉定生死之要会，如七八岁脉，一息六至为常人之脉，一息八至为热，九至风，五至虚，四至损，三至脱，二至死，十至必是病劳虚损，形容瘦劣。若或体肥面色青白，一息十一二至，谓之虚，是风病，死是为脉乱。

　　若一息一二至者，为脉不来，其人当厥冷而死。迟若一息十一二至者必死，速则不满三月。

　　何谓一息。一呼一吸为一息，呼吸者，即是出一气入一气，谓之一息。其脉若指下来硬隐指急大者，是有积；若来微细，即是冷；若轻虚紧，即是热；时复一大，即是人惊；若大小不匀，即是恶候也。所论浮数为热，伏结为寒，沉细为冷，大小不匀为恶候。数者紧也，浮者轻也，伏者贴也，重手方见，结者乱也，沉者重没，沉细者微也，大小不匀，即是或大或小而不匀，是谓气不生，其人必死也。且如前人备述三脉五脉之法，书之于下，后学将此，不可视以细事。人命所系，务要诚心诊察，兢兢业业，庶几则可，设有所误，祸之不轻，医为人之司命，可不谨乎？

　　卷之六十四　小儿门

　　违和说

　　夫小儿三岁以前，若有患，须看虎口脉，次指表节为命关，次气关，次风关。古人所谓初得风关病犹可，传入气命定难陈是也。男子以左手，女以右手观之。

　　有此通度三关脉候，是极惊之候，必死，余外并可医治。

　　纹图　风关青如鱼刺，易治，是初惊候，黑色难治。

　　气关青如鱼刺，主疳劳身热，易治。

　　命关青如鱼刺，主虚风邪传肺，难治。

　　纹图　风关青黑色如悬针，主水惊。

　　气关赤如悬针，主疳兼肺脏积热。

　　命关有此，凡五色皆是死候。三关通度如悬针者，主慢惊风，难治。

　　纹图　风关如水字，主惊风入肺，咳嗽面赤。

　　气关如水字，主膈上有涎，并虚积停滞。

　　命关如水字，惊风，疳证夹惊候，不拘五色，三关通度者难治。

　　纹图　风关如乙字，青黑色主慢脾风，难治。

　　气关如乙字，主惊风。

　　命关如乙字，青黑色主慢脾风，难治。

　　纹图　风关如曲虫者，疳病积聚，胸前如排算子，肚皮如吹起。

　　气关如曲虫，主大肠秽积。

　　命关如曲虫，主心脏传脾，难治。

　　风关如环，主肝脏疳，有积聚。

　　纹图　气关如环，主肝入胃，吐逆不治。

　　命关如环，难治。

　　纹图　此纹若在风气二关，易治，若在命关通度，难治。

　　纹图　此纹若在手上，或在面上，或左右脸边，皆是死候。

　　纹图　脉曲向里者，是气疳。

　　脉曲向外者，是风疳。

　　纹图　脉斜向右是伤寒，身热不食无汗。

　　脉斜向左是伤风，身热不食有汗。

　　纹图　双勾脉者是伤冷。

　　纹图　脉三曲如长虫，是伤硬物。

　　纹图　脉两曲如钩，是伤冷。

　　纹图　脉一头如环，又有脚者，是伤冷。

　　纹图　头面肚上有大脉并青筋，并是食毒惊积，难治。

　　纹图　面上有此点子，并是再发之候。

　　纹图　纹图　脉如乱虫是常疳，亦有虫疳，蛔虫食积之疳，治之必瘥，凡脉不足细者，并是风气，但消疳，然后取虫为效。

　　图　一风关易治，二气关病深，三命关死候。

　　卷之六十四　小儿门

　　违和说

　　青色天雷四足惊，赤色飞禽因外入，黑色只因遭水扑，风关候脉应心经。

　　卷之六十四　小儿门

　　违和说

　　上黑须知肾脏传，中关黑候又缠绵，人惊此患两相杂，目多直视定痰涎。（下朱砂膏）

