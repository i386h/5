<!-- { "loadSidebar": true } -->
　　徐仲子士纬曰∶家君肄业过劳，场屋屡屈，志坚不懈，吐血盈盆，虚羸骨立。夜卧合睫则梦争斗，转斗转负，恐畏之态，无可名状，呼号之声，轰然若雷，而不能腾出于口。家人侍睡者，莫不缩手伸舌，如是者十年余矣。每五七夜必一发，过劳则连发，发尤猛。历访师友，多作心血不足治，惟补心安神药投之漠如也，终莫识其为何症，扪心苦思，思每达旦，更几寒暑矣。一日偶观《素问·藏气法时篇》论有曰∶肝病令人善怒，虚则目 无所见，耳无所闻，善恐如人将捕之。恍然警悟，乃知为魂游症也。何言之？夫夜卧属气于肝，肝主藏血，藏魂，作文既言若衄血过度，则魂失养。惟是交睫若魔，则梦争斗。肝虚则胆怯，故多负多恐也，非峻补不奏功。又思草木之剂，不堪任重，乃以鹿角胶三钱，清晨酒溶服，五日而睡卧安，半月而肌肉生，一月而神气完，始能出户。厥后每见血症虚惫者，崩中眩晕者，投前剂莫不附应。夫人但知鹿角胶补虚之功，胜于参 ，而不知鹿角胶可以峻补肝血，盖血盛而魂自安也。

　　黄师文治一妇，卧病三年，状若劳瘵，诸医以虚损治不瘥。黄视之曰∶此食阴物时，或遭惊也，问之妇方自省悟也。

　　襄者食米团时，忽有报其夫坠水，由此一惊，病延至今不能愈。黄以青木香丸兼以利药一帖与之，须臾下一块，乃痰裹一米团耳。当时被惊，怏怏在下而不自觉也，自后安康无恙。

　　一人惊气入心络，喑不能言，以密陀僧研细一匕许，茶调服，遂愈。有一人伐木山中，为野狼所逐，而得是疾，或授此方而愈。又一军尉，采藤入谷，逢恶蛇而疾，其症状同，亦用此药治之而愈。

　　或问∶有邻人，年六十余，因怒而发声，其音遂失，诸治不效。约数年，适食饭蒸白花百合，食后声忽有音，连食旬日，约二斤余，其音如旧。何故？予曰∶声为怒发，此火伤肺金，百合补中兼清，不寒不燥，中和之品，故得中病。

　　游以春治一妇，年三十余，忽午前吐酸水，至未时心前作痛，至申痛极晕绝，交戌方醒如故，每日如此。医治期年不愈，游治用二陈下气之剂不效，熟思其故，忽记《针经》有云∶未申时气行膀胱，想有瘀血滞于此经使然。遂用归尾、红花各三钱，干漆五钱，煎服。吐止痛定，晕亦不举。

　　次日复进一服，前症俱愈。第三日，前方加大黄、桃仁饮之，小便去凝血，三四碗而痊。

　　滑伯仁治一妇，气实多恐，忽大叫而欲厥。盖痰闭于上，火起于下而上冲。滑用香附五钱，生甘草三钱，川芎七钱，童便姜汁炒煎服。又用青黛、人中白、香附丸服稍愈，后用吐法乃安，再用导痰汤，加姜汁、黄连、香附、生姜，下龙荟丸而安。

　　孙东宿治白仰云内眷，每触怒即晕厥，必闭门合目，静坐不留一人在房中。是皆冷汗出如雨，气息几微，越一时许，醒如常。原以颈生瘰 ，多服草头药，及专科用斑蝥等毒，因而脾胃损，元气亏也。年三十八尚未生育，每日令二婢敲两腿，俟其熟睡乃已。夜半心多惊跳，指甲皆无血色，经将行，小腹先痛二日，色紫有块，诸病虽如是，而肌肉饮食却如无事人。孙诊其脉而寸短弱，左关大而有力，右关左尺俱滑，右尺沉微，据脉肺气虚，肝木实，胃中有痰之症也。用六君子汤，加丹参酒，连青皮，外与珍珠母丸及独活汤，调理而安。

　　喻嘉言治熊仲纾之子，髫龄患一症，饮食如常，但脉细神呆，气夺色夭。仲纾曰∶此病何也？喻曰∶病名淹牒。《左传》所谓近女室晦，即是此病。彼因近女，又遭室晦，又不可为，令郎受室晦之邪，而未近女，是可为也。即以羚羊角、犀角、龙齿、虎骨、牡蛎、鹿角霜、人参、黄 等药合末，令以羊肉半斤，煎浓汁调末，少加牛黄丸，服旬日而安。

　　〔源按〕《左传》晋侯求医于秦，秦伯使医和视之曰∶疾不可为也，是谓近女室，疾如蛊。公曰∶女不可近乎？对曰∶天有六气降生五味，发为五色，征为五声，淫生六疾。六气者，阴阳风雨晦明也。阴淫寒疾，阳淫热疾，风淫末疾，雨淫腹疾，晦淫惑疾，明淫心疾。女阳物而晦时淫，则生内热，惑蛊之疾。今君不节不时，能无及此乎？龚子才治一男子，忽低头往暗处藏身，不言亦不答，以饮食俱背人窃食，人见之则食不下。诸人以为中邪，用三牲祭之，其物经宿，乃妻食之亦如是，诸医莫识。龚云∶必中鼠涎。盖鼠涎有大毒，用吴茱萸塞猫口，以猫涎自出，将涎水令夫妇服之悉愈。

　　康熙年间，予里地藏庵有一僧，名鹤松。忽一日藏身暗处，若见人或闻人语，即惊避。每进饮食，必置之外室，窥视无人，然后出食之，如是数年。适有方士视之曰∶病名鼠魂。鼠窃食为猫所逼，因惊失其魂于食物间，食之乃得是症。治以安神药，外加猫涎和服而愈。

　　〔源按〕此症即中鼠涎，云鼠魂者，士好名故耳。

　　有一人痞塞，不饮食，心中常有所歉。爱处暗地，或倚门后，见人即避，似失志状。此为卑 之病，以血不足故尔，人参养荣汤主之。

　　学士卢抱经为侍读时，每寤心必惊惕，医用安神补血之剂，数年不效。时值乾隆戊寅，予至燕京，与公同寓。初寓之日，公即问予曰∶此症何故使然？予视其脉，独左关弦数。予曰∶《内经》云∶卧而惊者属肝，卧则血归于肝，今血不静，血不归肝，故惊悸于卧也。《三因》用羌活胜湿汤，加柴胡，治卧而多惊悸，多魇溲者，为风寒在少阳厥阴也，非风药行经不可。今切肝脉弦数，此风热内侵肝脏，正经所谓血不静，血不归肝故也。当用加味逍遥散，凉血舒肝，更加防风以祛其风，使风散热解，血自归经矣。公从之，服数剂而愈。

　　大生脉汤人参 麦冬 五味子 天冬 黄柏 川归 牛膝 红花 枸杞 生地水煎服，有汁加黄 。

　　平胃散苍术（泔水浸，二钱） 浓朴 陈皮 甘草（炙，各一钱）

　　姜枣煎。

　　桃仁散桃仁 大黄 朴硝（各一两） 虻虫（半两，炒黑）

　　四味为末，先以醇醋二升半，银石器内慢火煎，取一升五合，下大黄、桃仁、虻虫等药，不住手搅，良久出，丸如梧子大。前一日不晚食，五更初温酒吞下五丸。

　　清空膏黄芩（酒炒） 黄连（酒炒） 羌活 防风（各一两） 柴胡（各七钱） 川芎（五钱） 甘草（炙，两半）

　　为末，每服三钱，茶调如膏，白汤送下。

　　紫雪黄金（百两） 寒水石 石膏 滑石 磁石（水煮，三斤，捣煎去滓入后药） 升麻 玄参（各一斤） 甘草（炙，半斤） 羚羊角 沉香 木香（各五两） 犀角 丁香（一两，并捣锉入前药汁中，煎去渣，入后药） 朴硝 硝石（各二斤，提净入前药汁中，微火煎不住手将柳木搅；候汁欲凝再加入后二味） 麝香（一两，二钱，研入前药拌匀）

　　合成退火气冷，水调服，每一二钱。

　　温胆汤陈皮 半夏 茯苓 甘草 枳实 竹茹姜枣煎。

　　导痰汤陈皮 半夏 南星 赤苓 枳实 甘草水煎。

　　黄连解毒汤黄连（二钱） 黄芩 黄柏 栀子（各一钱）

　　水煎热服。

　　甘麦大枣汤甘草（三两） 小麦一升 大枣十枚水六升煮三升，去渣分三服。

　　珍珠母丸珍珠母（另研末，五钱） 当归 熟地（各一两半） 人参 茯苓 酸枣仁 柏子仁 犀角（各一两） 沉香 龙齿蜜丸梧子大，辰砂为衣，每服四五十丸，金银薄荷汤下，日午及夜服。

　　独活汤独活 羌活 前胡 细辛 半夏 枣仁 沙参 茯苓 甘草 五味子（各等分）

　　每七钱，姜三片，乌梅一个，不拘时煎服。

　　青木香丸青木香 补骨脂 荜澄茄 黑豆 槟榔（饭裹煨）

　　为末，糊丸如豆，百沸汤下二十丸。

　　苏合香丸白术 青木香 犀角 香附 朱砂（水飞） 檀香 诃梨勒（煨去皮） 安息香（酒熬膏） 沉香 麝香 丁香荜茇（各二两） 龙脑 薰陆香（别研） 苏合香（各一两）

　　上为末，细研药匀，用安息香膏并苏合香油和剂，丸如弹子大，以蜡椟固绯绢当心带之，一切邪神不敢近。

　　清魂散泽兰叶 人参（各三分） 川芎（五分） 荆芥（一钱） 炙甘草（三分）

　　为末，温酒调下，更宜烧漆器淬醋炭于床前，使闻其气。

　　人参养荣汤人参 白术 黄 甘草 陈皮 桂心 当归（酒拌，各一钱） 熟地 五味子 茯苓（各七分） 远志（五分） 白芍钱半姜枣煎。

　　倒仓法黄牡牛肉（肥嫩者，二三十斤）

　　上牛肉须切碎洗净，用长流水桑柴火煮烂，滤去渣，取净汁，再入锅中文武熬至琥珀色则成矣。择一静室明快不通风者，令病患先一夜不食，坐其中，每饮一钟，少时又饮，积数十钟。病在上者必吐，病在下者必利，病在中者吐而且利，视所出物可尽病根乃止。吐利后必渴，不得与汤，其小便必长，取以饮之，名轮回酒，非惟止渴兼涤余垢。行后倦卧觉饥，先与米饭，次与稀粥，三日后方与浓粥、软饭、菜羹调养半月一月，精神焕发，沉 悉痊矣。须戒色欲半年一年，戒牛肉数年。

　　四物汤（见头门）

　　八物汤（见口门）

　　十全大补汤（见手足门）

　　八毒赤丸（见腹门）

　　六君子汤、牛黄丸（二方见目门）

　　卷之五

　　胸

　　夏子益《奇疾方》云∶有妇人产后瘀血上攻，忽然两乳伸出，细小如肠，垂过小肚，痛不可忍，危亡须臾，名曰乳悬。将川芎、当归各一斤，以半斤锉碎，于瓦罐内，用水浓煎，不拘多少频服。仍于一斤半锉块于病患桌下烧烟，令将口鼻吸烟。用尽未愈，再作一料，仍以前法，再用蓖麻子一粒，贴其顶心，则乳头自复。

　　《奇病方》云∶有男子乳头忽然壅肿，如妇人乳状，扪之痛绝，经年药医不效，此乃阳明之毒瓦斯，结于乳房之间，非疮毒乃痰毒也。若疮毒经久，必然外溃，经年壅肿如故，非痰毒而何？法当消其痰，通其瘀，用化圣通滞汤煎服自愈。此方妙有银花、蒲公英，直入阳明之经；又得清痰通滞之味为佐，附子引经单刀直入，无坚不破，又何患痰结之不消？或疑附子大热，诸痛皆属于火，似不可用。殊不知非附子不能入于至坚之内，况又有栀子、芍药之酸寒，虽大热亦解其裂性矣。

