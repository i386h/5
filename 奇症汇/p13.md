<!-- { "loadSidebar": true } -->
　　昔又有患者，饮食如故，发则如癫，面色青黄，小腹胀满，状如妊孕，医诊其脉，与症皆异，而难明主疗。忽有一山叟曰∶闻开皇六年，灞桥有患此病，盖因三月八日水边食芹菜得之。有识者曰∶此蛟龙病也。为龙游芹菜之上，因食之为病。遂以寒食糖，每剂五合，服之数剂，吐一物，形虽小而状似蛟龙，遂愈。

　　〔源按〕仲景云∶春秋二时，龙带精入芹菜中，人误食之，为病面青色，腹满如妊，痛不可忍，此内生蛟龙也，但服硬糖二三升，日三度，吐出蜥蜴便瘥。

　　华佗云∶有人患胃脘不时作痛，遇饥更甚，尤畏大寒，日日作楚。余以大蒜三两，捣汁灌之。忽吐蛇一条，长三尺而愈，盖蛇最畏蒜气，此余亲手治人者也。

　　又云∶余治一人，腹中攻痛十余日，鬓发堕落。余曰∶是脾半腐，可刳腹治之也。使饮药令卧，破腹就视，脾果半腐坏，以刀断之，割去其恶肉，以膏敷之即瘥。

　　〔源按〕此症除此公之外，无人能治，予所录者，恐后人有腹痛发落，不知脾腐故耳。

　　陈正敏《遁斋闲览》云∶杨 中年得异病，每腹中有小声应之，久渐声大。有道士见之曰∶此应声虫也。但读本草，有不应者治之，读至雷丸不应，遂顿服数粒而愈。

　　《泊宅编》云∶永州通判厅军员毛景得疾，每语喉中必有物作声相应。有道人教令学诵本草药名，至蓝而默然。遂取蓝汁饮之，少顷吐出肉块长二寸，人形悉具，遂愈。

　　《熊氏补遗》云∶有人腹中有声似鬼哭，急用黄连煎浓汁，每常呷之，自愈。

　　〔源按〕凡病患奇声者，总属虫类。此症有声似鬼哭，亦虫也。虫乃温热所生，故用黄连寒清其热，苦燥其湿。且苦寒沉阴肃杀，伐伤生和之气，犹冬令严寒，则诸虫尽灭耳。

　　《良方》云∶有孕妇腹内钟鸣，用鼢鼠窟土为末二钱，入麝香少许，温水调服立愈。或黄连煎浓汁，令妇时时呷之。

　　或问∶所言病患奇声者，皆属虫类。此症孕妇腹内钟鸣，可亦是虫乎？予曰∶非也，凡声不出宫商角征羽五音者，悉属脏病，非虫也。盖脾属土，其音宫，宫音重而大，孕妇腹鸣如钟，即土之宫音也。然此音非郁不发，郁非热亦不发。症由脾土素有郁热，因胎日长，而其气更郁，更郁则胎气不顺，不顺则逆，逆则所郁之气因逆而发是音也。（犹雷因元阳之气闭郁，郁而发之则雷声内作）。土能清热下气，而鼠窟土乃至阴之土，可护麝直达脾阴之所，而共散其气，兼清其热，更纳其香（土能纳香），使胎亦无损而愈。或用黄连专清脾阴之火，使火灭气散，而病亦可愈也。

　　主簿陈子直妻有异疾，每腹胀则腹中有声如击鼓，远达于外，闻者疑似作乐，腹胀消则鼓声亦止，一月一作。经数十医皆莫能明其疾。

　　又问∶是案腹鸣如鼓，乃一月一作，此何故乎？予曰∶经云诸病有声皆属于热，此症腹胀有声如鼓，亦宫音也。因脾土虚而有热，热而兼郁所作。然作必一月者，盖必由经而病。医案中虽知其病之奇，而不明其病之源也。夫月事以时而下，而血必根乎气，气凝则凝，气滞则滞。然气滞亦有虚实之辨，气实则痛，气虚则胀。如应期之日，若遇太过，则必将行而痛，痛可立运而下。不及，则经虽应期而动，而无如气不能营运，则气满郁于中，故即腹胀，胀则脾土所郁之气，从血中外泄，故有是音也。所泄之际，血亦渐动，动则渐行而下，故腹胀消而鼓声亦止，所以作必一月。若非因经而病，何得有是症乎？治若清补脾胃和血调经，其症亦当自愈。

　　又问∶钟鼓二声之音，其音俱宫，故病皆属土，乃同匙土病，而何故有钟鼓二声之患乎？予曰∶此气分顺逆耳。钟声，虽脾土所发之音，乃因气逆于肺，肺纳其气，则气不散漫，所以其鸣如钟。若肺不居上，则气散漫不收，必当声发如雷也。盖肺属金，其音商，当肺纳气之时，而肺之商音亦作，故声发如是耳。鼓声，其音走下，故下复覆皮，以应其下，症由土音下泄，故作声如鼓也。

　　《肘后方》云∶有人忽腹痛胀急，不得气息，上冲心胸，旁攻两胁，或块垒涌起，或牵引腰脊，此乃身中尸鬼，接引为害。取屋上四角茅入铜器中，以赤帛覆腹，将铜器烧茅令热，随痛追遂， 下痒即瘥也。

　　又云∶有人与女子交接，忽腹痛欲死，此阴毒也。用 猪血乘热和酒饮之。

　　《寇氏衍义》云∶有小儿脐中血出多啼，或出水汁，用白石脂末温扑之，日三度，勿揭动自愈。

　　孙思邈云∶有山野人好啮虱，在腹生长为虱瘕。用败梳、败篦各一枚，各破作两分，以一分用水五升，煮取一升，调服即下出。

　　《客座新闻》云∶青阳复氏素业医，任江阴训利，有儒生之父，患腹胀，求其诊视。乃脉洪而大，有湿热生虫之象，况饮食如常，非水肿蛊胀之症。以石榴、椿树各取东引根，加槟榔各五钱，用长流水煎，空心服，少顷腹作大痛，泻下长虫一丈许，遂愈。

　　李子豫治豫州刺史许永之弟，患心腹痛，十余年殆死。忽一日夜间闻屏风后有鬼，谓腹中鬼曰∶明日李子豫从此过，以赤毒杀汝，汝其死矣。腹中鬼答曰∶吾不畏之。于是使人候子豫，豫果至。未入门，患者闻腹中有呻吟声。及子豫入视曰∶鬼病也。遂以八毒赤丸与服，须臾腹中雷鸣彭转大利，数行遂愈。

　　嗣伯治张景声十五岁，患腹胀面黄，众药不能治。伯曰∶此石蛔尔，极难疗，当取死人枕煮服之。得大蛔虫，头坚如石者五六升，病即瘥。王晏问其故？曰∶石蛔者，医疗既僻，蛔虫搏坚，世问药不能遣，须以鬼物驱之。然后乃散，故用死人枕煮服之。

　　丹溪视一妇，腹渐大如怀子，至十月，求易产药。察其神色甚困难，与之药，不数日生白虫半桶。盖由妇之元气大虚，精血虽凝，不能成胎而为秽腐，蕴积之久，湿化为热，湿热生虫，理之所有，亦须周十月之气，发动而产，终非佳兆，其妇不及月死。湿热生虫，譬之沟渠污浊，久不流，则诸虫生于其间矣。

　　一妇以毒药去胎后，当脐右结块，块痛甚则寒热。块与脐高一寸，痛不可按，脉洪数。朱谓曰∶此瘀血流溢于肠外盲膜之间，聚结为痈也。遂用补气血、行结滞、排脓之剂，三日决一锋钉，脓血大出，内如粪状者臭甚。病妇恐，因谓气血生肌，则内外之窍自合，不旬日而愈。

　　汪石山治一人年五十，形色苍白性急，语不合则叫号气减呕吐，左奶下忽有一点痛，后又过劳恼怒，腹中觉有秽气冲上，即嗽及吐，亦或干咳无痰，甚则呕血，时发如疟。或以疟治，或从痰治，或从气治，皆不效。诊之脉皆浮细，略弦而驶。曰∶此土虚木旺也。性急多怒，肝火时动，故在奶下痛者，肝气郁也。秽气冲者，肝火凌脾而逆上也，呕血者，肝被火扰，不能藏其血也；咳嗽者，金失所养，又受火克而然也；呕吐者，脾虚不能运食，郁而为痰也。寒热者，水火交战也。兹宜泻肝木之实，补脾土之虚，清肺金之燥，庶几可安。以青皮、山栀各七分，白芍、黄 各一钱，归身、阿胶各八分，甘草、五味各五分，白术、麦冬各钱半，人参三钱，煎服月余，诸症悉平。

　　一人长瘦体弱，病左腹痞满，谷气偏行于右，不能左达，饮食减，大便滞。汪诊其脉，浮缓而弱，不任寻按。

　　曰∶此土虚木实也。用人参补脾；枳实泻肝；佐以芍药引金泄木；辅以当归和血润燥∶加浓朴、陈皮以宽胀；兼川芎、山栀以开郁。服十余帖稍宽，因粪结，思饮人乳。汪曰∶只恐大滑耳。果然，遂停乳，仍服前药，每帖加人参四五钱，后思香燥物。曰∶脾病气结，香燥无忌也。每日食燥榧一二十枚，炙蒸饼十数斤，以助药力，年余而安。

　　一妇年近五十，病腹痛。初从右指冷起，渐上至头，如冷水浇灌。而腹大痛，则遍身大热，热退则痛止。或遇食，或不食，皆痛。每常或一年一发，近来二三日一发，远不过六七日。医用四物汤和柴胡、香附不应，更医用四君、木香、槟榔亦不应；又用二陈加紫苏、豆蔻，又用七气等剂，皆不应。汪诊脉皆微弱，似有似无，或一二至一止，或三五至一止，乃阳气大虚。独参汤五钱，陈皮七分，煎服十数帖而愈。夫四肢者，诸阳之末，头者，诸阳之会。经曰∶阳虚则恶寒。又曰∶一胜则一负，阳虚阴旺，乘之则发寒。阴虚阳旺。盛之则发热。今指梢逆冷，上至于头，则阳负阴胜可知矣。阳负则不能健行，而痛大作，痛作而复热者，物极则反也。及其阴阳气衰而不相争，则热歇。痛亦息矣。况脾胃多气少血之经，气能生血，气不足则血亦不足。仲景曰∶血虚气弱，以人参补之。故用独参汤与服，而数年之痛遂愈矣。

　　钱仲阳治一童子，痘色全好，但腹中一疮痛，色即变紫，痛止色复旧，脉洪大。时已十余日，灌浆将满，但不靥，乃以药下其血积，疮遂转好愈。

　　喻嘉言治叶茂卿乃郎，出痘未大成浆，其壳甚薄。两月后，尚有着肉不脱者。一夕腹痛，大叫而绝，即梨汁入温汤灌之，少苏，顷复痛绝，又苏。遂以黄芩二两煎汤，加梨汁与服，痛止。令制膏子频服，不听。其后忽肚大无伦，一夕痛叫，小肠突出脐外五寸，交各二寸半，如竹节壶顶状。茎物交折长八九寸，明亮如灯笼，外症历来不经闻见。喻用黄芩、阿胶二味，日进十余剂，三日始得小水，五日后水道清利，脐收肿消而愈。后门人问而明云∶夫一身之气，全阕于肺，肺清则气行，肺浊则气壅。肺主皮毛，痘不成浆，肺热而津不行也。壳着于肉，名曰甲错。甲错者，多主肺痈。痈者壅也，岂非肺气壅而然。与腹痛叫绝者，壅之甚也。壅甚则水道亦闭，是以其气横行其中，而小肠且为突出。至于外肾弛长，其剩事矣。缘病已极中之极，惟单味多用，可以下行取效。故立方甚平，而奏功甚捷耳。试以格物之学，为子广之。凡禽畜之类，有肺者有尿，无肺者无尿，故小道不利，而成肿满，清肺为急，此义前人阐发不到，后之以五苓八正等方味治水者，总之未晤此旨。至于车水放塘，种种劫夺膀胱之剂，可不辨之于早欤？嘉靖中，长州邹表之妻，患小腹下生一块，形如梅李，久则腐溃，始吐出若米粞之状，后又若蚬肉之状。以指捻开，则有长发数条在内，名医竟不能治，遂致不起。蛇发瘕往往载于方书，或因食物相感，假血而成，理或有之，不可指为妄诞也。

　　一人年二十三岁，膈有一点相引而痛，吸气觉皮急，此有污血也。滑石一两，桃仁、黄连各五钱，枳壳一两，炙甘草二钱，为末，每服一钱五分，以萝卜自然汁煎饮之，一日五六服。

