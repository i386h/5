<!-- { "loadSidebar": true } -->
　　戴人治一男子，年六十余，患腰尻脊胯皆痛，数载不愈。昼静夜躁，大痛往来，屡求自尽，日夕痛作，必令人以手捶击，至四五更鸡鸣则渐减，向曙则病止。左右及病者皆疑祟病，朝祷暮祝，如僧道禁师至，则其痛似减。又梦鬼神战斗，山川神庙，无不祭者，淹延岁月，肉瘦皮枯，饮食减少，暴怒日增，惟候一死。有书生曰∶既云祟病，如此祷祈，何无一应？闻陈郡有张戴人，精于医，可以请治。其家请张戴人，诊其两手，脉皆沉滞坚劲。曰∶病虽瘦难以食，然腰尻脊胯皆痛者，必大便坚硬。其左右曰∶有五七日，或八九日，见燥粪一两块，如弹丸大，结硬不可言，曾合人剜去之仅下一两块，浑身燥痒，皮肤皱揭，枯涩如麸片。戴人既得病患之虚实，遂用大承气汤，以姜枣煎之，加牵牛头末二钱。不敢言泻剂，盖病者闻暖则悦，闻寒则惧，说补则从，说泻则忌，此弊非一日也。而况一齐人传之，众楚人咻之乎。及煎成，使稍热饮之，从少至多，服至三日，脏腑下泄四五行，约半碗，以灯视之，皆燥粪及瘀血杂至，秽不可近，须臾痛减九分，昏睡鼻息调如常人。睡至明日将夕，始觉饥而索粥，温凉与之。又困睡一二日，其病尽去，次令饮食调养，日服导赤甘露滑利便溺之药，四十余日乃康。呜呼！世传三十六虎书，三十六黄经，乃小儿三十六吊，谁为之耶？始作俑者，其无后乎？古人以医为重，故医之道行。

　　今之人以医为轻，故医之道废。学人自局于术艺，病者亦不择精粗耳。《灵枢经》云∶刺与汗虽久，犹可拔而雪，结与闭虽久，犹可解而决。夫腰脊胯痛者，足太阳膀胱经也。两胯，又足少阳胆经之所过也。《难经》曰∶诸病为实。《内经》曰∶诸痛疡疮，皆属心火。注曰∶心寂则痛减，心躁则痛甚，病见僧道禁师至，则病稍去者，心寂也，少顷仍复是耳，古之称痛随利减，不利则痛何由去，故凡躁症，皆三阳病也。

　　〔源按〕心寂则痛减，心躁则痛甚，此皆气随心役之道。如僧道禁师至，而痛稍减者，所谓心寂是也。盖心寂则气静，气静故病觉减也。未几心复躁，而气亦不宁，故痛复如旧。要知人身最灵者，气也，如思食思色，着哀着怒，未有不随心感发。不但人身之中感发如是，即人子而能时念父母，亦能与父母之气暗暗相感。虽远离亦能相应，如曾子心痛，黔娄心惊，此气之相应故也。若父母在时及殁后，无时不念，则根本之气不绝，枝叶必茂，否则气已绝，焉得善后，即善亦终必败。孔圣云∶身也者，亲之枝也，敢不敬与？不能敬其身，是伤其亲，伤其亲，是伤其本，伤其本，枝从而亡。所以人能敬其身，即孝其亲也。孝其亲者，必好善，好善则善气临外，虽困必荣。恶则恶气外绕，虽荣必败。人不知气数之理，乃天定气数，即善恶之气定数，并非别有数也。

　　孙东宿治周凤亭孙女，年六岁，忽发寒热，一日过后，腰脊中命门穴骨节肿一块，如大馒头之状，高三四寸，自此不能平身而立，绝不能下地走动。如此者半年，人皆以为龟背痼疾莫能措治，即如幼科，将龟背古方治之，亦不效。孙曰∶此非龟背，凡龟背在上，令在下部，必初年乳母放地，坐早之故。此时筋骨未坚，坐久而背曲，因受风邪初不觉，其渐入骨节间，而生痰涎，致今骨节肿满而大。不急治之，必成痼疾。今起未久，可用万灵黑虎比天膏贴之，外再以晚蚕沙醋洗炒熟，绢片包定于膏上，带定熨之，一夜一次。再以威灵仙为君，五加皮、乌药、红花、防风、独活，水煎服之。一月而消其半，骨节柔软，不复肿硬，便能行走如初。后三月复不能行，问之，足膝酸软，载身不起，故不能行。

　　孙知其病去而下元虚也，用杜仲、晚蚕沙、五加皮、苡仁、当归、人参、牛膝、独活、苍耳、仙茅，水煎服二十剂，行动如故。

　　又治查良本内眷，怒后偶食鱼头，骨梗于喉，即以馒头粽肉等压之，骨虽下，便觉胸膈不快，又服消骨药两日，迨今乃七日矣。胸膈胀痛殊甚，饮食悉从背后而下，恶寒发热，六脉弦数。孙思骨梗之后，用硬物压之，伤其胃脘，必有瘀血停蓄膈间，将食管逼在背后，故饮食觉从背后而下也。今但消去瘀血，使食管撤消，胸膈之痛可瘳矣。药以五灵脂为君，山楂、元胡、桃仁、枳壳为臣，赤芍药、牡丹皮、香附、山栀仁为佐，柴胡、石菖蒲为使，水煎临服入韭菜汁一酒杯饮之。其夜胸膈宽快，大便泻一次，痛减大半。饮食乃从右边而下，右边胸膈稍痛，吞物甚艰，痰出皆血腥气。改以山栀、赤芍药、归尾、桃仁、刘寄奴、五灵脂、牡丹皮、穿山甲，煎入韭汁服之，两帖全瘳。

　　又治一妇右背盐匙骨边一点疼痛，夜尤其，医治半月不效，辗转加剧。即以右边手臂肢节皆胀痛。筋皆暴起，肌肉上生红点，脉两手皆数，右尺软弱，乃湿热伤筋，而成痛痹。以东垣舒经汤为主，羌活、升麻、桃仁、麻黄、红花、当归、防风、甘草、独活、猪苓、黄柏、防己、知母、黄连，两帖痛减肿消，再亦不发。

　　金少游治黄 之室，庚午秋，娩身后，腰胯痛，痛久，脊膂突出一骨一二寸许，腹下季胁，发一肿如拳大，每抽挈亦痛，遍身如刀剐，不能行，不能转侧，每欲舒展，则妇女八人舁之。三吴医者莫不就诊无效。辛未秋延少游诊，其脉无他，兼以饮食不废，谓之曰∶奇经八脉俱受病矣，幸十二正经无恙，中气不虚可疗。 问其故，答曰∶盖脊梁突督脉也。季胁痈肿，腹与胃痛，卫任也。两足筋急不能屈伸，阳跷阴跷也。腰以下冷，溶溶如坐水中，带之为病也。初进龟鹿二仙膏二三两，煎剂以骨碎补、续断为君，佐以温经大养气血之剂，四服即缓。继以鹿茸、河车、自然铜、骨碎补等剂，丸服一半，即能下床行动，疗此症不过两月而愈。愈而妊，更属意外。其季胁近胯之瘤，为庸工决破而死，惜哉。

　　活水止虱丹熟地黄 山萸肉（三两） 杜仲（一两） 防己（一钱） 草（三钱）

　　水煎服。

　　大承气汤大黄 芒硝 浓朴 枳实先煎朴实，将大黄煮二三沸，顷碗内和芒硝，服得利则止。

　　导赤散生地 木通 甘草梢 淡竹叶等分煎甘露饮生地 熟地 天冬 麦冬 石斛 茵陈 黄芩 枳壳 枇杷叶 甘草等分每服五钱。

　　舒筋汤片姜黄（一钱） 甘草（炒） 羌活（各三分） 白术 海桐皮 赤芍 当归（各五分）

　　上水煎服。

　　龟鹿二仙膏鹿角（十斤） 龟板（五斤） 枸杞（二斤） 人参（一斤）

　　先将鹿龟板锯截，刮净水浸，桑火熬炼成胶，再将人参、枸杞，熬膏和入。

　　生肌散（见头门）

　　龙胆丸（即龙胆泻肝汤，见溺孔门）

　　卷之七

　　手足

　　夏子益《奇疾方》云∶有人手足十指节断坏，惟有筋连，无节肉，虫出如灯心长数寸，遍身绿毛卷，名曰血余。

　　以茯苓、胡黄连煎汤，饮之自愈。

　　〔源按〕经云∶脾热生肉痿，肉痿者色黄而蠕动。又云∶地之湿气感则害皮肉关节。注云∶湿自下受，先入皮肉，湿流关节则伤筋脉，筋脉伤则肝亦受病。此症由皮肉化虫至十指断坏，无节肉，而更感肝木之气，化生绿毛卷虫，又经所谓东方生木，木生风，在脏为肝，其虫毛。虫毛者，森森之象，故有是形耳，而病名血余。因肝藏血，所得肝之余气，而生虫毛故也。然不生别色而独生绿？盖脾属土，其色黄，肝属木，其色青，青黄二气相感，则生是色也。茯苓补脾利湿，胡黄连清肝木之热，使木平脾强，则症自愈。

　　又云∶有人患四肢节脱，但有皮连，不能举动，名曰筋解。用酒浸黄芦三两，经一宿，取出焙干为末，每服二钱，酒调下服尽安。

　　〔源按〕此症四肢节脱，但有皮连，因四肢筋脉痿而不用，故谓之筋解。解者，为筋脉解散，不堪任用耳。然痿有虚痿实痿，刘河间曰∶四肢不举，俗曰瘫缓。故经所谓脾太过，则令人四肢不举。又曰∶土太过则敦阜。阜高也，敦浓也，既浓而又高，则令除去，此真所谓膏粱之疾，其治则泻，令气弱阳衰，土平而愈。或三化汤、调胃承气汤选而用之，若脾虚则不用也。经所谓土不及则脾陷卑下也，陷坑也，故脾病四肢不举。四肢皆禀气于胃，而不能至经，必因于脾，乃能受禀？今脾病，不能与胃行其津液，四肢不得禀水谷气，气日以衰，脉道不利，筋骨肌肉皆无气以生，故不用焉。其治可十全散，加减四物，去邪留正。予考《内经》，五脏使人痿，而河间独言治脾者。《内经》又云∶论言治痿者，独取阳明故也。阳明五脏六腑之海，主润宗筋，宗筋主束骨而利机关也，冲脉者，经脉之海也，主渗灌溪谷，与阳明合于宗筋，阴阳总宗筋之会，会于气亍，而阳明为之长，皆属于带脉，而络于督脉，故阳明虚则宗筋纵，带脉不引，故足痿不用也。曰∶治之奈何？曰∶各补其荣而通其输，调其虚实，和其逆顺，筋脉骨肉各以其时受月，则病已矣（时受月谓受气时月，如肝王甲乙，心王丙丁类也）。

　　又云∶有人两足心凸肿，上生黑豆疮，硬如钉，胫骨生碎孔，内髓流出，身发寒颤，惟思饮酒。此是肝肾冷热相吞。用炮川乌头来敷之，内服韭子汤效。

　　又云∶有人忽发寒热，数日不止，四肢坚如石，击之有钟磬声，日渐瘦恶。用吴茱萸、木香等分，煎汤饮之自愈。

　　〔源按〕此症为寒邪客于少阳，少阳与厥阴相为表里，在三阳尽处，阳尽则阴生，故有寒热之往来。厥阴在三阴尽处，阴尽则阳接，故有寒热之胜复。此症由阴胜而不能外复于阳，至邪横逆于脾，厥失健运之职，故四肢悉坚如石，即经所谓寒以坚之是也。夫击之声如钟磬，乃土音也，盖脾属土，其音宫，宫音重而大，故声如是。凡脾土之音，非火不发，非郁亦不发，犹天地元阳之气，郁结于下而后外达，达则雷声自内而出也。盖脾土为寒所郁，击之则筋脉自相应而作也，至四体日渐瘦恶，因脾病不为肌肤故耳。然治病当求其本，用吴茱萸直入肝脏，逐去深寒；而更以木香通其壅滞之气，使气通寒散，则木平土安，而病自愈也。

　　或问∶邪入厥阴，因阴胜而阳下不能复至，邪横逆脾土，当必吐利，而何故无乎？予曰∶脾土虽困，而气机尚能内动，所以击之即有声相应而出，即易所谓坤至柔而动也，刚故无是患。然此声为寒郁不能自达，则必击之有声者，亦犹土气之有气也，有气之器，以铁物击之，其火自内而出，即是气也。盖其气闭郁寒体之中，必击之则气机内动，而声发于外也。若无火则无气，无气则不鸣，欲明此病，当以气之击而有声者察之。

