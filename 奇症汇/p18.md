<!-- { "loadSidebar": true } -->
　　又问∶土器之有声者，击之即随所击之处而发，若脾土深居于内，虽有筋脉相应，恐未必能随所击而发音。予曰∶脾土之音，击之声发，犹琴声之相应也。盖琴无体，则弦不鸣，拨其弦，则遂应。明乎器之如是，便知是病所击之声矣。

　　又问∶土器有气则鸣，则木中有火，岂非气乎，何故但有声而不鸣耶？予曰∶子不明器之为质，分五音之声，非以气恁也。即如木为器，其音角，角音调而直，故声如是。予所言，土器之有声者，叩之则鸣，若以五音论之，则收宫音之声，无气便无此音，岂可概以气论之哉？若以气论之，即钟鼓等音亦宫音也，岂有气乎？又问∶钟鼓二器，固无声也，何故无气之器，反鸣而且远乎？予曰∶钟虽无气，内有脉道，音从脉道而行，故得鸣而且远。所以五金切之则光，折之则参差不齐，此根据脉路所分，故不平而齐也。乃五金中，惟锡铅无声，因柔而不刚故耳。若以鼓论，不过因急而有声，并非有气而有脉道也，鼓声其音走内，若下面覆皮，击之以应其下，所以亦鸣而远也，否则声浅而不远矣。

　　《奇病方》云∶有人指缝流血不止，有虫如蜉蝣之小钻出，少顷即能飞去。此症乃湿热生虫也，然何故而能飞耶？盖湿热而更感风邪，凡虫感风，即有翼能飞。虫在人身，得风之气，故亦能飞也。方用黄 、熟地、苡仁各五钱，当归、白芍、茯苓、白术各三钱，人参、柴胡、荆芥、川芎各一钱，水煎服，四剂而愈。此方全不在杀虫，而但补气血，佐用去湿去风，盖人身气血和，则虫自灭故也。

　　又云∶有人患手足脱下，而人仍不死者，此乃伤寒之时，口渴过饮凉水，以救一时之渴，孰知水停腹内，不能一时分消，遂至四肢受病，气血不行，久而手足先烂，手指与脚指堕落，或脚指堕落之后，又烂脚板，久之连脚亦堕落矣。若有伤寒口渴，过饮冷水者，愈后倘手足指出水，急用此方可救指节、脚板之堕落也。方用苡仁三两，茯苓二两，肉桂一钱，白术一两，车前子五钱，水煎服，一连十剂，小便大利，而手脚不出水矣。

　　又云∶有人患脚板中色红如火，不可落地，又非痰毒，终岁经年不愈。此病因用热药，立而行房，火聚脚心而不散，故经久不肯愈也。法当用内药消之。若作外治，必先烂去脚板。煎服祛火丹十剂自消，二十剂痊愈。然须忌房事三月，否则必发，发则死矣，慎之哉。

　　又云∶有人患指甲尽行脱下，不痛不痒。此乃肾经火虚，又于行房之后，以凉水洗手，遂成此病。方用六味汤，加柴胡、白芍、骨碎补，治之而愈。

　　又云∶有人患掌中忽高起一寸，不痛不痒，此乃阳明经之火不散，而郁于手也。理痛痒而不痛痒，不特火郁于腠理，而且水壅于皮毛也，法当用外药消之。盖阳明火盛，必作渴引饮不休，而又不渴，是胃中之火尽散，流毒于掌中。必其人是阳明之火盛，手按于床席之上，作意行房，过于用力，使掌上之气血不行，久而突突而高也，不痛不痒，乃成死肉矣。方用附子一个，煎汤以手渍之，至凉而止，如是者十日，必然作痛，再渍必然作痒，又渍而高者平矣。盖附子大热之物，无经不入，虽用外渍，无不内入者也。倘以附子作汤饮之，则周身俱热，又引动胃火，掌肉不消，而内症蜂起，故用以外治而愈者也。或附子汤中，再加轻粉一分，引入骨髓，更为奇效耳。

　　又云∶有人脚肚之上，忽长一大肉块，似瘤非瘤，似肉非肉，按之痛欲死。此乃脾经湿气，结成此块，而中又带火不消，故手不可按，按之痛欲死也。法宜峻补，宜峻补脾气，而分消其湿为是。然而外长怪肉，若在内一时消之，恐不能愈，当用内外夹攻之法。内服消湿化怪汤二剂后将，消块神丹敷患处，一日即消，神效之极也。

　　又云∶有人足上无故忽毛孔标血如一线者，流而不止即死。急以米醋三升，煮滚热，以两足浸之，即止血，后用人参一两，当归三两煎，穿山甲一片，火炙为末，调饮，即不再发此症。乃酒色不禁，恣意纵欲所致，当速治之。

　　又云∶有人脚板上忽生一指，痛不可忍者，乃湿热之气结成。用消指散，以刀轻刺出血，刺在生出指上，实时出水，敷在血流之处，随出随掺，以血尽力度，至三日可不流水矣，而痛亦少止。再以化水汤煎服，四剂可全愈，而指尽化为水矣，外用生肌散敷之，加膏药掩之即愈。

　　程山孺文见一人忽手生丫枝，痛不可忍。一医用通草为末，以鸡蛋清涂调，即消。

　　《奇效方》云∶有人患手足发指毒，痛不可忍者。用壁间蜂窠为末，入乳香少许，研匀，以醋调涂，干即以醋润之。

　　《华佗别传》云∶有人手上皮上现蛇形一条，痛不可忍。此蛇乘人之睡，而作交感于人身，乃生此怪病，服汤药不效。以刀刺之，出血如墨汁，外用白芷为末掺之稍愈，明日又刺，血如前，又以白芷末掺之，二三次化去其形，先刺头后刺尾，不可乱也。

　　张杲《医说》载《摭青杂记》云∶有人患脚疮，冬月顿然无事，夏月臭烂，痛不可言。遇一道人云∶尔因行草上，惹蛇交遗沥，疮中有蛇儿，冬伏藏，故疮至冬无恙，夏出行，故至夏臭烂。急以生虾蟆捣敷之，一日三换，凡三日一小蛇自疮中出，以铁钳之，其疮遂愈。

　　又云∶凡人冬月向火，火气入内，致两股生疮，其汁淋漓不止，世莫能识。用黄柏末掺之立愈。一妇病此，人无识者，亦用此而愈。

　　李楼《怪症方》云∶有一女年十四，腕软处生物，如黄豆大，半在肉中，红紫色，痛不可忍，诸药不效。一方士以水银四两，白棉纸二张揉熟，蘸水银擦之，三日自落而愈。

　　《本事方》云∶唐时有一商人，左膊上有疮，生如人面，亦无他苦。商人戏以酒滴口中，其面色赤，以物食之亦能食，多则膊肉胀起，或不食则一臂痹焉。有名医教其历试诸药，悉无所苦，进至贝母其疮乃聚眉闭目，商人喜因以小苇筒毁其口灌之，数日成痂遂愈。然不知何疾也，《本经》言是金疮，此岂金疮之类欤？《肘后方》云∶有人患手指赤色，随月生死。以生薤一把苦酒煮熟，捣烂涂之，疾乃止。

　　〔源按〕此症由寒邪逆于肉理，营气不从，血凝不行，留于脉络之间，以随人之气血盛衰，而隐现其血之色也。

　　《内经》有云∶天温日明则人血淖溢，而卫气浮，故血易泻，气易行，天寒日阴则人血凝泣，而卫气沉，月始生则血始精，卫气始行，月郭满，则血气实，肌肉坚，月郭空，则肌肉减。经络虚，卫气去，形独居，是以因天时而调血气也。以此推之，月始生则气血初盛，赤色亦随气外浮，以渐而生也。郭满则血气充实，故色悉现于外，郭空则气血衰而经络虚，卫气去而形独居（犹日魂去而月魄独居也），故又渐隐于内也，于是则知所患赤色，故有随月生死耳。薤白辛温散血散气，更用苦酒以作向导，使气散血行则寒自灭，故捣涂而愈。

　　《太原故事》云∶徐之才治一人患脚根肿痛，诸医莫能识。徐曰∶此蛤精疾也，由乘舟入海垂脚水中。疾者曰∶实曾如此。之才为剖得蛤二枚，大如榆荚。

　　邓氏《笔峰方》云∶有人患脚底木硬。以牛皮生姜汁化开，调南星末涂上，烘物熨之。

　　〔源按〕此症为肾脏受寒，营气凝而不行，以成此疾，即《内经》所谓皮肤不营故为不仁，又曰∶北方生寒在气为坚是也。

　　道士王裕曰∶有忽患脚心如中箭，痛苦无奈，发歇不时，此肾之风毒，泻肾愈。

　　《南宫从岣嵝神书》云∶南方地卑湿，人多患足疮，岁久生虫如蛭而出，乃风毒攻注而然。用牛肚或羊肚或猪去粪不洗，研如泥，看疮大小，入 泥矾半两，涂帛上贴之，须臾疮痒入心，徐徐连帛取下，火上炙之，中出如丝发毛尾千万，或青白赤黑，以汤洗之，三日一作，不过数次，虫尽疮愈。

　　《翰林丛记》云∶李定言石藏用良医也，有人承檐溜浣手，觉物入爪甲，初若丝发，数日如线，伸缩不能，始悟其龙伏藏也。乃叩藏用求治，藏用曰∶方书无此，以意求之耳。螳螂为末涂指，庶免震厄，其人如其言，后有雷火绕身，急针挑之，果见一物跳出，亦不为灾。

　　《霏雪录》云∶山东民间妇人，一臂有物隐然，屈曲如蛟龙状，妇喜以臂浸水中，一日雷电自牖出，臂果一龙擘云而去。

　　蔡元长知开封正据案治事，忽如有虫自足心行至腰间，即坠笔晕绝，久之方醒。据吏云∶此病非俞山人不能疗，驱使召之，俞曰∶此真香港脚也。法当灸风市，为灸一壮，蔡晏然复常，明日病如初，再召，俞曰∶除病根非千艾不可。从其言，灸五百壮，自此遂愈。

　　《名医录》云∶学究任道，患腿间疮肿黑，状狭而长。北医王通曰∶此鱼脐疮也，一因风毒蕴结，二因误食人汗而然。乃以一异散敷之，数日而愈。恳求其方，曰∶但雪玄一味耳，任遍访无知之者。有名医郝允曰∶《圣惠方》治此，用腊猪头烧灰，鸡卵白调敷，即此也。

　　张子和治新寨马叟，年五十九，因秋欠税，官杖六十，得惊气成风搐，已三年矣。病大发则手足颤掉，不能持物，食则令人代哺，口目张HT ，唇口嚼烂，抖擞之状如线引傀儡，每发市人皆聚观，夜卧发热，衣被尽蹇，遍身燥痒，中热而反外寒，欲自尽，手不能绳。倾产求医，至破其家，而病益坚。叟之子邑中旧小吏也，以父母讯戴人，戴人曰∶此病甚易治，若隆暑时不过一涌，再涌夺则愈矣。今已秋寒，可三之，如未，更刺 穴必愈。先以通圣散汗之，继服涌剂，则吐痰一二升，至晚又五七行，其疾小愈，待五日再一涌，出痰三四升，如鸡黄成块，状如汤热，叟以手颤不能自探，妻与代探，咽嗌肿伤，昏愦如醉，约一二时许，渐省，又下数行，立觉足轻颤减，热亦不作，足亦能步，手能栉巾，可持匙箸，未至三涌，病去如跃，病后但觉极寒。戴人曰∶当以食补之，久则自退，盖大疾之去，卫气未复，故宜以散气导气之药，切不以热剂温之，恐反成他病也。

　　〔源按〕颤振一症，古云木火上盛，肾阴不充，为下虚上实之症。实为痰火，虚则肾亏，法宜清上补下。如戴人所治，叟病泥用古法，则痰何由而去，故医宜变通，若果标实本虚，治之又宜从古矣。

