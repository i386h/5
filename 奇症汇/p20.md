<!-- { "loadSidebar": true } -->
　　《千金方》云∶有人阴冷，渐渐冷气入阴囊，肿满欲死，日夜痛闷，不得眠。生椒择之洗净，以布帛着丸囊，令浓半寸许，须臾热气大通，再与之，取出瘥。

　　又《本事方》许学士云∶曾有人阴冷，冷气入阴囊，肿满而痛，昼夜不得眠，煮大蓟汁服之而痊。

　　《琐碎录》云∶思村王氏子生七日，两肾缩腹。一医用硫黄、吴茱萸，研大蒜涂其腹，又以蛇床子熏之愈，盖初受寒邪故也。

　　《鸡峰备急方》云∶有老人肾硬，此肾脏虚寒内肾结硬，虽服补药不入。用羊肾子一对，杜仲长二寸阔一寸一片，同煮熟，空心食之，令内肾柔软，然后服补药。

　　《三十六黄方》云∶有人走精，面目俱黄，多睡，舌紫甚，面裂，名走精黄病。若爪甲黑者死。用豉半两，牛脂一两，煎过，绵裹烙舌，去黑皮一重，浓煎豉汤饮之。又云∶房劳黄病，体重不眠，眼赤如朱，心下块起若瘕，十死一生。宜烙舌下，灸心 、关元，二七壮，以妇人内衣烧灰酒服二钱。

　　《临汀集要方》云∶叶朝议亲人，患血淋流下，便在盆内，凝如HT ，久而有变如鼠形，但无足尔，百治不效。

　　一村医用杜、牛膝根煎浓汁，日饮五服，名地髓汤。虽未即愈，而血色渐淡，久乃复旧。后十年病又作，服之又瘥。

　　江篁南云∶休宁金举人，常语人曰∶予常小腹甚痛，百药不应。一医为灸关元十余壮，次日茎中淫淫而痒，视之如虫，出四五分，急用铁钳扯出，长五六寸，连日虫出，如是痛不复作。初甚惊恐，后则视以为常，皆用手扯，此亦偶中也。仲景云∶火力虽微，内攻有力，虫为火力所逼，势不能容，故从溺孔出也。其人善饮，胃内膀胱不无湿热，遇有留血瘀浊，则附行蒸郁为虫矣，经云∶湿热生虫有是理也。

　　《王逋肱蚓庵琐语》云∶新安程孝廉，名光礼，字奕先，奉吕祖甚虔，忽有黑气入 中，似觉妇女之阴相接，其精大泄，符药不愈。一日遇一道人，教其佩麝香可愈。初佩不多未验，后佩两余，其祟遂绝。予友盛鹤江亲闻奕先自述如此。

　　《东轩主人述异记》云∶绍兴周山吴公弼妻章氏，病痿十余年，忽变淋漓，小便不通，卧床不起，医药罔效。有老姨婆年八十余，曰∶此症我曾见过，非药可治，必产一石卵方愈。众皆不信，又年余，至康熙三十七年五月，产一石卵，大如鹅蛋，光滑有细纹，以斧击之，毫无所伤，其卵至今尚在，章氏前症霍然俱愈。

　　青林治一妇产后因子死，经断不行者半年，一日小腹忽痛，阴户内有物如石硬，塞之而痛不禁，众医莫识。青林曰∶此石瘕病也。用四物加桃仁、大黄、三棱、槟榔、元胡、附子、泽泻、血竭，三剂而愈。

　　李东垣治一富者，前阴间尝闻臊臭，又因连日饮酒，腹中不和，求东垣治之。曰∶夫前阴者，足厥阴之脉络，阴气出其挺末，臭者心之所主，散入于五方为臭，入肝为臊臭，此其一也。当于肝中泻行间，是治其本，后于心经泻少冲，以治其标。如恶针，当用药治之，治法当求其本。连日饮酒，夫酒者气味俱能生湿热，合于下焦为邪，故经云∶下焦如渎。又云∶在下因而竭之，酒者是湿热之水，亦宜决前阴以去之，是合下焦二法治之，龙胆泻肝汤是也。

　　吕沧洲治一人年五十余，色苍黑，素善饮，忽玉茎坚挺，莫能沾裳，不能屈腰作揖，常以竹篦为弯弓状，拦于玉茎之前，但小溲后即欲饮酒，否则气不相接，盖湿热流入厥阴经而然也，专治厥阴湿热而愈。

　　一宠外家年三十余，凡交合则觉阴中隐痛，甚则出血。按其脉，两尺沉滞而涩，用补血散寒之剂不愈。因思药与病对，服而不效，恐未适至其数也，偶检《千金方》，用蛇床子散绵裹纳其中，二次遂愈。

　　薛己治一产妇子宫历大，二日方收，损落一片殊类猪肝，面黄体倦，饮食无味，内热晡热，自汗盗汗。用十全大补汤二十余剂，诸症悉除，仍复生育。

　　唐与正治吴巡检，病不得溲，卧则少通，立则不能点滴，遍用通药不效。唐问其平日，自制黑锡丹常服，因悟曰∶此必结砂时，硫飞去，铅不死，铅入膀胱，卧则偏重，尤可溲，立则止塞水道，故不通。取金液丹三百粒，分十服，瞿麦汤下，铅得硫则化，水道自通。

　　孙东宿治都察院衷洪溪，发热口渴，因解燥渴而过食冰浸瓜梨，遂成泄泻，小水短少。医以胃苓汤加滑石、木通、车前，利之而泻止，大便又因之结燥，艰涩不堪，乃用润肠丸，复泻不止。又进以前通利之剂，泻虽止，而小便不得流通直遂，脐下胀急，立起解之，则点滴不出，卧则流之不竭，以频取夜壶，至通宵不得寐也。治半年余，而精神削，寝食废。孙至告其受病之源，探其脉两寸短弱，关缓大，两尺洪大，曰∶此余暑未解，原素善饮，湿热流于下部也。先以益元散三钱，煎香茹汤进之，略无进步。次早复诊，六脉如昨，孙思之而恍然悟曰∶此症尿窍不对也。《内经》云∶膀胱者脬之室也。脬中湿热下坠，故立解而窍不对，小水虽滑，滑而流，亦不能通达直遂，故了而不了也。治惟提补上中二焦元气，兼清下焦湿热，斯得矣。又有一法，今气虚下陷已久，一二剂未能取效，安得复枕而睡？且此不寐，非心血不足之故，因着心防闲，小便之了而不了，而不敢寐也。暂将布衬于席上，不必防而其流出，又免取夜器，而劳动其神，自然睡熟矣。以补中益气汤加黄柏、知母，祛下焦之湿热，夫清热升，则浊阴自降，脬无湿热则不下坠，窍可对而病可瘳矣。服之嗒然一睡，神气顿回如未病者，调理四日而病即安。

　　李寅齐患血淋二年不愈，每发十余日，小水艰涩难出，窍痛不可言。将发必先面热牙疼，后则血淋，前数日饮汤喜温，再二日喜热，又二日非冷如冰者不可，燥渴之甚令速汲井水，连饮二三碗，犹以为未足，未发时大便燥结，四五日一行，已发则泻而不实，脉左寸短弱，关弦大，右寸下半指与关皆滑大，两尺俱洪大，据此中焦有痰，肝经有瘀血也。

　　法当去瘀生新，提清降浊。用四物汤加杜、牛膝补新血，滑石、桃仁消瘀，枳实、贝母以化痰，山栀降火，柴胡提清气，二十帖而诸症渐减，再以滑石、黄柏、知母各一两，琥珀、小茴香、桂心各一钱半，元明粉三钱，海金沙、没药各五钱，茅根汁熬膏为丸，每服一钱，空心及晚，茅根汤送下而愈。

　　一妇腹中微疼，经行不流利，喉痛，四肢麻木作战，不知饥饿，左脉洪大，如豌豆大。以川乌、香附、麦芽、山楂、乌梅、粉草、桔梗、酒芩、防风、荆芥、白术、茯苓，四剂而安。次月经水大行，十日不止。以黄 、阿胶、蒲黄各一钱，白芍二钱，甘草三分，一帖而止。此后但觉浊气下坠，屁从子户出，以补中益气汤加黄连调养而平。

　　一妇每月汛行，子户旁辍生一毒，胀而不痛，过三五日，以银簪烧红，刺破出白脓盏余而消，不必贴膏药，而生肉无疤痕。初间用针刺，近只以指掐之，脓即出，但汛行即发，或上下左右而无定所，第不离子户也。于今八年，内外科历治不效，且致不孕。孙思两日而悟也，此中焦湿痰，随经水下流，壅于子户也，经流而痰凝，故化为脓，以原非毒故不痛。用白螺蛳壳火 存性为君，南星、半夏为臣，柴胡、甘草为佐，面糊为丸。令早晚服之，未终剂而汛行不肿，次年生子。

　　一仆妇因产难而子宫坠出户外，半月不收，艰于坐卧。家贫不能求医，忧恐成痼。有专科云∶只须用补中益气汤一百帖，每帖用人参三钱，计二斤可收也。其夫谢云农家朝佣暮食，无隔宿之储，安有人参二斤可服也？唯命是俟耳。有人对孙言之，孙曰∶此必产时受寒，血凝滞不能敛而收入，症虽名阴脱，未必尽由气虚下脱也，观其善餐，而大小便如常可知矣。予有一法，价廉而功省，三五日可瘳也。用未经水锻石一块重二三斤者，又以韭菜二三斤，煎汤置盆中，将灰投入，灰开汤沸，看沸声尽，乃滤去灰，带热坐于盆上，先熏后洗，即以熟韭菜于患处探挪，盖锻石能散寒消血，韭菜亦行气消血，一日洗一次，如法洗之，初极爽快，洗三日果消软收入。

　　一人茎头肿大如升，明亮如水泡。一医作湿痰流下，以二陈加升麻、青黛、牡蛎，二剂而愈。

　　金液丹石硫黄（十两）

　　研碎用瓷盒盛以水和赤石脂，封口，盐泥固济，晒干。

　　地内先埋一罐，盛水令满，安盒在上，用泥固济。慢火养七日七夜，候足，加顶火一斤 ，候冷，取出研末。每一两用蒸饼一两，水浸为丸，如梧子大，每服三十丸，清晨米饮下。

　　小柴胡汤柴胡 人参 半夏 黄芩 甘草姜枣煎服。

　　龙胆泻肝汤龙胆草（酒炒） 黄芩 栀子 泽泻 木通 车前 当归（酒炒） 生地（酒炒） 柴胡 甘草水煎服。

　　六黄汤黄 黄柏 黄芩 黄连 生地黄 熟地黄水煎服。

　　五苓散（见胸门）

　　四物汤（见头门）

　　十全大补汤（见手足门）

　　补中益气汤（见项门）

　　保和丸（见目门）

　　卷之八

　　肛门

　　黄帝气厥论篇曰∶肺移寒于肾为涌水，涌水者，按腹不坚，水气客于大肠，疾行则鸣，濯濯如囊裹浆水之病也。（注云∶肾气凝寒不能化液，大肠积水而不流通，故其疾行则肠鸣，而濯濯有声如囊裹浆而为水病也）所治葶苈丸。

　　夏子益《奇疾方》云∶有人患大肠头出寸余，痛苦，干则自落，落又出，名为截肠病，肠尽则死。但初觉截时，用器盛脂麻油坐浸之，饮大麻子汁数升即愈。

　　〔源按〕此症为风邪客于大肠，盖风性善行，因逼迫而下，故肠头外出，然风又生燥，燥则营血不能贯润，故干而自落，落后复迫大肠又下，故又干而落也。麻油润燥祛风，以治其外，大麻子汁驱一切恶风，而更能润内，内外兼治，病故即安。

　　《奇病方》云∶有人患粪门内拖出一条，似蛇非蛇，或进或出，又安然无碍。此怪物长于直肠之间，非蛇也，乃肉也，但伸缩如意，又似乎蛇。法当内用汤药，外用点药，自然消化矣。内用逐去杀蛇丹饭前服，二剂后，外用冰片点之。先用木耳一两，煎汤洗之，洗后将冰片一分，研末而扫，扫尽即缩进而愈。

　　《怪疾奇方》云∶人有患湿热，大肠内虫出不断，断之复生，行坐不得。治以鹤虱为末，水调两半服自愈。

　　《肘后方》云∶有人患虫蚀肛，烂见五脏则死。以猪脂和马蹄灰，再鸡子白调涂，其毒瓦斯即能拨出也。

