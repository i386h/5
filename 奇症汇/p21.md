<!-- { "loadSidebar": true } -->
　　庚志云∶赵千山寓居天王寺，苦寸白虫为挠。医者戒云∶是痰，当止酒而以素所耽嗜。欲罢不能，一夕醉与外舍，归以夜半，口干咽燥，仓卒无汤饮，适廊庑间有瓮水，月色下照莹然可掬，即酌而饮之，其甘如饴，连尽数盏，乃就寝，迨晓虫出盈席，觉心腹顿宽，宿疾遂愈。一家惊异，验其所由，盖寺仆日织篦履浸红藤根水也。

　　又云∶蔡康积苦寸白为病，医者使之碾槟榔为末，取石榴东引根，煎调服之，先炙猪肉一大脔，置口中咽咀其津膏而弗食言。此虫惟月三日以前其头向上，可用药，余日即头向下，虽药无益，虫闻肉香咂啖之意，故空则群争赴之，觉胸中万箭攻攒，是其候也，然后用前药，蔡悉如之，不两刻腹中雷鸣，急登厕，虫下如倾。命仆人以杖桃拨，皆连绵成串，几长数丈，尚蠕蠕能动，宿疾遂愈。

　　《幼科方》云∶有小儿初生，谷道不通，多致不救，非药可医。曾有人用银箸头烧红穿通其窍，大便始出，亦有用玉簪通者。

　　陈尚古《簪云楼杂说》，乌程姚庄顾又虎，累叶簪绂，习享半郁。忽一日促家人持竹批，解裤受杖二十，后习为常，间用稍轻辄加呵责，或反于杖杖之必重下，乃呼快心，如是数年，渐觉疼痛而止。医者闻之曰∶过嗜辛辣发物则热毒内讧，因成奇痒，适打散不致上攻，否则患疽发背而死矣。此富贵人炯鉴也。

　　广陵有一田妇，泻下恶物如油，有一邻童，用纸捻蘸之，与油无二，众医莫效。孙兹九治之，用补中益气汤十剂，及天王补心丹，服之而愈。旁问其故，曰∶惊气入大肠也，询之果因惊得此。

　　东垣治一人，肠 下血，另作一派，其血唧出有力而远射，四散如筛，春中血下行，腹中大作痛，乃阳明气冲，热毒所作也。当升阳去湿，和血脉。以陈皮二分，熟地、归身、苍术、秦艽、桂各三分，生地、丹皮、生甘草各五分，升麻七分，炙甘草、黄 各一钱，白芍一钱五分，名曰升阳去热和血汤，作一服，水四盏煎一盏，空心稍热服。

　　《准绳》载∶无择翁治脉痔外无形，而所下一线如箭，或点滴不已。此由脉窍中来也，用 皮丸。

　　程仁甫治一儿，一岁之内，大便三四十日只通一次，每通时腹胀盛。此乃胎毒热结所致。用玄明粉米饮调下一钱，三五次之后不复闭。

　　葶苈丸葶苈（炒） 泽泻 椒目 桑白皮 木猪苓 杏仁（各五钱）

　　为末，炼蜜丸梧子大，每服三五十丸，葱白汤下，不拘时服，以利为度。

　　逐邪杀蛇丹当归 白芍（各一两） 萝卜子（三钱） 地榆（五钱） 大黄（一钱）

　　水煎服。

　　天王补心丹生地（四两） 人参 元参（炒） 丹参 茯神 桔梗 远志（炒，五钱） 枣仁（炒） 柏子仁（炒、研去油） 天冬（炒） 麦冬（炒） 当归 五味子（一两）

　　蜜丸弹子大，朱砂为衣，临卧灯心汤下一丸。

　　 皮丸皮（炙焦，一两） 槐花（炒） 艾叶（炒黄） 猪后悬蹄垂甲（炙黄，十枚） 盈尺皂角（一挺，去弦核、醋炙黄）

　　为细末，蜜丸梧子大，每服五十丸，食前米饮送下。

　　补中益气汤（见项门）

　　二陈汤（见目门）

　　
