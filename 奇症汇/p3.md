<!-- { "loadSidebar": true } -->
　　以人参三钱，黄 二钱，甘草四分，防风、荆芥、白术各一钱，陈皮八分，水煎食远服。一剂分作三服，不数剂而愈。

　　李时珍按谢士泰《删繁方》治尸疰，或见尸，或闻哭声者，取死人席斩棺内余弃路上者，一虎口，长三寸，水三升，煮一升，服立效。此即嗣伯用死人枕之意也。

　　葛洪云∶鬼疰者，是五尸之一疰，又挟诸鬼邪为害，其病变者三十六种至九十九种，大约使人寒热淋漓，沉沉默默，不的知苦处，在于何所？累年积月，渐就沉滞，以致又传旁人，不一而止，觉如是候者，急取獭肝一具，阴干杵末，服方寸匕，日三，未愈再服。《本事方》云∶《肘后》言此方甚良，宣和间，天庆观一法师极精严。时一妇人投 ，述患人有祟所附，须臾召至。附语云∶非我为祸，别是一鬼，亦因病患命衰为祟耳，渠今已成形，在患人肺脏，为虫食其肺系。故令吐血，声嘶。师掠之，此虫还有畏忌否？久而无语，再掠之，良久云∶容其说。惟畏獭瓜屑为末，以酒服之则去。患家如其言而得愈。此予所目见也，究其患亦相似。獭瓜者，即獭肝之类也。

　　孙东宿治孙如亭令政，年过四十，眼偶赤肿，两太阳疼痛，大便不行者三日，平时汛期一月仅二日，今行四日，犹且未止。里有余云谷者，自谓眼科捷手，医治逾候，肿赤不消，而右眼内 突生一白泡，垂与鼻齐，大二寸余，见而骇走，以为奇疾，莫能措剂。又见其呕吐、眩运，伏于枕上，略不敢动，动则眩愈极，吐愈急，疑其遍南不治，孙诊之两寸关俱滑大有力，两尺沉微。曰∶此中焦有痰，肝胆有火，必为怒气所触而然。《内经》云∶诸风掉眩，皆属肝火。诸逆冲上，皆属火，盖无痰不作运也，眼珠白泡，乃火性急速怒气加之，气乘于络，上而不下，故直胀出眼外也。古壮士一怒而目珠裂，与白泡胀出珠外理同。肝为血海，故血亦来不止。治当抑其目，清镇痰火，则诸症自瘳。先用姜汁益元丸，压其痰火，以止其吐；再以二陈汤，加酒连、酒芩、天麻、滑石、吴茱萸、竹茹、枳实煎饮，一帖吐止运定，头稍能动。改用二陈汤加芩、连、谷精草、夏枯草、香附、茱萸、薏苡仁，两剂。赤肿消，白泡敛。四剂全愈。血海亦净，从是后不发。

　　又亮卿之女，左目红肿，如腹中饱眼乃开，饥则眼不能开，此疳积虚寒症也。以夏枯草二钱，谷精草、甘草各一钱，香附一钱五分，煎服四帖而安。

　　李士材治朱文哉，遍体如虫蜇，口舌糜烂，朝起必见二鬼执盘食以献。李诊其寸脉乍大乍小，意其为鬼祟，细察两关弦滑且大，遂决为痰饮之 。投滚痰丸，虽微有所下，而病患如旧。更以小胃丹二钱与之，复下痰积及水十余碗，遍体之痛减半，至明早鬼亦不见矣。更以人参三钱，白术二钱，煎汤服小胃丹三钱，大泻十余行，约有二十碗，病若失矣。

　　乃以六君子为丸，服四斤而愈。

　　予治孙旗丁之内，产后十数日，觉气不舒。自后两目视物，渐至以直为曲，如弯弓状。医无所措，已及两月。适予出京至天津。有运粮官马石泉者，患目疾，延予治之，孙亦请求治。切其脉沉涩，症由淤滞，目视直而为曲者，必瘀血阻折肝胆之叶。昔吕复治道士伤酒大吐时，上焦反复，致倒其胆腑，视物倒直。今折其肝叶，曲其胆腑，故视物亦曲，即用当归、桃仁各三钱，五灵脂一钱五分，酒炒大黄、肉桂各一钱，以行其瘀，柴胡八分以舒其肝。一剂下黑血成块者数次，视物渐直。再剂又下数次，即看物如故。

　　余姚陈载侯，寓居武林。初春患目痛，医与凉剂，目即突出眶外，痛不可忍，予视其脉，两手沉微，此肝肾受寒，治宜麻黄、附子、细辛汤。时有汪姓医同座，曰∶两目突出，此肝火逼迫使然，先生以为寒何也？予曰∶脉沉微云耳。又曰∶脉不弱。予曰∶子既不辨其脉，试即以症明之，初本疼痛，服寒凉而目反突出，非火症可知。又曰∶火太盛而用药轻，故也。予曰∶目痛，人皆谓火，不特目突而为火也。殊不知此症，阴盛于下，格阳于上，阳不得降，故目疼痛。用寒凉而复逼其阳，阳无所归，悉涌于目，致目突出。

　　仲景谓，少阴经伤寒，发热咽痛，脉沉细，因寒伤于肾，逼肾中之火，飞越于上而为咽痛，今脉微而目突，即是理也。

　　若此症此脉，使再投寒凉，必再出而裂。古所谓眼不医不瞎者，正谓此也。兹拟仲景少阴伤寒治法，用麻黄附子细辛汤，温经散寒，使寒散火降，其目自平，载侯以为然，服二剂而愈。

　　己丑冬，有德青农人沈姓者，患目不见，已十年余矣。

　　渠云∶初患时，耳鸣如雷，每闻人语如在头顶之上。又两目闪闪然，见两火如豆大，闭目则目热，而耳鸣更甚。投清利之剂，所患虽平，而且全不见矣，凡遇医者俱曰∶青盲内障，非针不明，今特访至此，叩请求治。予曰∶内障一症，六因七情，皆能为害。今切汝脉，脉尚沉弦，汝症初起，良由肝胆湿火盛而上攻，故目生火而耳如雷鸣。凡耳中火攻甚，则响如雷，如雷之响，中闻人语每自觉在头顶之上。时当用龙胆泻肝汤，泻火开郁，郁开则湿除，湿除则火全灭，自无内障之患也。乃但投凉剂，而不求其病之原，故脉尚如是。当先投加味逍遥散，去白术十剂，以除积久之郁热，使不致针后复蒙。服后用金针拨去其障，即睹物如故而愈。

　　又德青沈凤岐，年五十余，患左目不见已十余年矣。忽一日跌扑后，右目亦全不见物，如是半载，方来就治，予观其左目，瞳神散大，神水已定，无庸施治。右起内障，可用针拨，拨即如故，此无他障。本患生瞳神之上，因扑击而下故耳。

　　或问，目患瞳神散大及黄膜上冲，俱明见于黑珠之内，何故用金针入时，但见瞳神之处，而黑珠内不能明见其针？若因黑珠不明，则瞳神散大，黄膜上冲，何故又见乎？予曰∶目中之水，状如鱼脑，其色不一。在白珠则绿，黑珠灰黑，瞳神若漆层层相裹，神水于中，外所包之壳，如指甲之浓，壳中生孔以贯瞳神外见，所以用针入瞳拨时，若针头稍有向外，针即孔上留住，故知其天然生孔，以贯瞳神见外耳。壳孔之外，复生一翳，如晶之明满包其珠，乃瞳神赖此以关其水也。若患瞳神散大，因神水逼迫孔外散于明翳之间，黄膜上冲，每取于黑珠下轮，此亦在明翳内，而珠壳外也。然是患虽但见于黑珠，而其原诚从白珠而来，因白珠与黄膜之色相若，故不明见于外。如值此症速当疏散其肺，更泻其火，虽不能退此已见之膜，然不致上瞒瞳神，以成痼疾。予治里人孙氏妇，初患左目瞳神细小，右患内障。因障初成不可用针遂拨，但治其左目，治三月而痊。约半载许，忽左目之珠微疼，视不见物，睡片时，则稍见，未几复不见，又睡片时复又见之，如是六七日，复请求治，予视其瞳神但有混浊之气，而非复细小也。又视黑珠下轮，起黄膜半米许。予曰∶瞳神无病，瞳神之外，所带混浊之气，因明翳内有黄膜欲上冲故耳。此患属内火旺而外邪闭郁，郁则气不外舒，火邪内逼而上，故有是症。盖寐则气归于下，其火邪亦随气而下，则混浊之气稍退，故得见之。悟则其气复升，因内之火邪复随而上，故复不见。今速宜散其外邪，清其内火，用苏叶、防风、甘菊各一钱，白蒺藜、石决明各三钱，黄芩二钱，郁金一钱五分，黄连、羚羊角、赤芍药各五分，服二剂，其目渐清。又二剂黄膜忽无，瞳神混浊之气亦除尽而愈。予告之曰∶黄膜上冲，治但收住其膜，今忽散去，因此膜白中带黄，所起黑珠甚微，其邪尚浅，故得消除。然黑珠虽无，恐白珠内尚未全去，当再剂以绝病根。

　　还阴救苦汤升麻 苍术 草梢 桔梗 柴胡 防风 羌活（各五分） 细辛（二分） 本（四分） 归尾（七分） 黄连 黄芩黄柏 生地 知母 连翘（各六分） 红花（一分） 胆草（三分）

　　清水煎服。

　　钩藤饮子钩藤（炙，五分） 麻黄 甘草（炙，各三分） 川芎 防风 人参（各七分） 全蝎（炒，去刺，一钱） 天麻（八分） 僵蚕（炒，一钱二分）

　　姜三片，水煎不拘时服。

　　牛黄清心丸牛黄（一两二钱） 麝香 龙脑（三味另研） 羚羊角（镑，各一两） 当归（酒洗） 防风 黄芩 白术 麦冬（去心） 白芍（各一两五钱） 柴胡 桔梗 茯苓 杏仁（去皮尖） 川芎 肉桂 大豆黄卷 阿胶（各一两七钱） 蒲黄人参 神曲（各二两五钱） 雄黄（另研） 甘草（五两） 白蔹（七钱半） 干姜（七钱半） 犀角（镑，二两）

　　干山药（七钱） 金箔（一千三百片内四百片为衣）

　　上为末，大枣一百枚，蒸熟去皮核，研成膏，炼蜜与枣膏丸，每两作十丸，用金箔为衣，每服一丸，温水化下。

　　舒郁全睛丹白芥子（三钱） 栀子 白术 茯苓（三钱） 柴胡 陈皮（一钱） 白芍（五钱） 甘草清水煎服。

　　加减八味丸熟地黄（八两，忌铁、酒煮烂捣膏） 山药 山茱萸（酒洗焙，各四两） 白茯苓 泽泻（酒洗焙干） 牡丹皮（酒洗烘，各三两） 五味子（火干，两半） 肉桂（去皮忌火，一两）

　　上除地黄膏另入，余共为细末，炼蜜为丸，如桐子大，每服三钱，空心盐汤送下，忌萝卜。

　　礞石滚痰丸青礞石（一两） 沉香（五钱） 黄芩 大黄（酒蒸，八两）

　　上将礞石打碎，用焰硝一两，同入瓦罐盐泥固济，晒干火 ，石色如金为度。研末，和诸药，水丸。量人虚实服之，姜汤送下。服后仰卧，令药在胸膈之间，除逐上焦痰滞，不宜饮水行动。

　　宝鉴沉香天麻丸沉香 益智 川乌（各二钱） 天麻 防风 半夏 附子（炮，各三钱） 羌活（五钱） 甘草 当归 僵蚕 独活（各一钱）

　　每服五钱，生姜三片，水煎去渣，温服食前三剂。

　　保和丸山楂（三两，去核） 神曲（炒） 半夏 茯苓（各一两） 陈皮 莱菔子（微炒） 连翘（各五钱）

　　曲糊丸麦芽汤下。

　　小胃丹芫花（醋拌，一两，瓦器内炒黑不可焦） 甘遂（长流水浸半日，煮晒干） 大戟（长流水煮，再用水洗，晒干，各五分） 大黄（湿纸裹煨，切，酒炒，一两五钱） 黄柏（炒，三两）

　　上为细末，以白术膏丸如萝卜子大，临卧白汤送下一钱，欲利空心服。

　　六君子汤人参 白术 茯苓 甘草 陈皮 半夏各等分姜三片，枣二枚，水煎服。

　　益元散滑石（六两） 甘草（一两） 辰砂（一钱）

　　上为末，每服二钱或三钱，冷水调下，灯心汤亦可。

