<!-- { "loadSidebar": true } -->
　　〔源按〕《梅师方》云∶凡中蛊毒，或下血如鹅肝，或吐血，或心腹切痛，如有物咬，不即治之，食人五脏即死。若欲知是蛊，但令病患吐水，沉者是浮者非也。用败鼓皮，烧灰方寸匕，须臾自呼蛊主姓名。《搜神记》云∶外姊夫蒋士先，得疾下血，言中蛊。其家密以 荷叶置于席下，忽大笑曰∶蛊我者，张小小也。乃收小小，小小亡走，自此解蛊毒用荷，往往有验。予考本草 荷。即今甘露是也，又名芭蕉。

　　又云∶有人患面上生疮，疮上现五色者，即用盐汤浸绵榻疮上，五六度即愈。

　　〔源按〕经云∶其色多青则痛，多黑则痹，黄赤则热，多白则寒，五色皆见，则寒热也。此症疮见五色，乃热中有寒也。盐能清火解毒，凡煎盐用皂角收之，所以盐味微辛，辛能散寒搜风，故愈。

　　丁志云∶临川有瘤生颊间，痒不可忍，每以火炙则差止，已而复然，苦甚。一医告之曰∶此真虱瘤也，当剖而出之。

　　取油纸围顶上，然后施砭，瘤方破，小虱涌出无数。最后一白一黑，两大虱皆如豆壳，中空空无血，与颊肉了不相干，略无瘢痕，但瘤所障处正白耳。

　　张德俊云∶顷年和 ，余杭人，将赴官。因蒸降真木犀香，自开甑，面扑甑上，为热气所熏，面部浮肿，口眼皆为之闭。更数医莫能治，最后一医云∶古无此症，请以意疗之，于是取寺僧久用炊布，烧灰成性，随敷随消，不半日而愈。

　　盖以炊布受汤上气多，反用以出毒，亦犹以盐水取咸味尔，医者之智亦可喜。

　　全浙夫人，忽一日面上生黑斑数点，数日后，满面俱黑，遍医治不效。忽过一草泽医云∶夫人中食毒，治之一月平复。后校其方，止用生姜汁服之。问其故，云∶夫人日食斑鸠，盖此物常食半夏苗耳，是以中毒，故用生姜以解之。

　　罗谦甫治一妇，年几三十，忧思不已，饮食失节，脾胃有伤，面色黧黑不泽，环唇尤甚。心悬如饥状。又不欲食，气短而促。大抵心肺在上，行荣卫而光泽于外，宜显而不藏。肝肾在下，养筋骨而强于内，当隐而不见。脾胃在中，主传化精微，以灌四旁，冲和而不息，其气一伤，则四脏失所，忧思不已，气结而不行。饮食失节，气耗而不足。使阴气上溢于阳中，故黑色见于面。又经云∶脾气通于口，其华在唇。今水来侮土，故黑色见于唇。此阴阳相反，病之逆也。

　　上古天真论云∶阳明脉衰于上，面始黑，故知阳明之气不足，非助阳明生发之剂，无以复其色。故以冲和顺气汤主之。

　　《内经》云∶上气不足，推而扬之。以升麻苦平，葛根甘温，自地升天，通行阳明之气为君，人之气，以天地之风名之，气留而不行者，以辛散之，防风辛温，白芷辛甘，以散滞气为臣，苍术苦辛，蠲除阳明经之寒，白芍酸寒安太阴经之怯弱。《十剂》云∶补可祛弱，人参、羊肉之属，人参、黄 、甘草甘温，补益正气为佐。至真大要论云∶辛甘发散为阳，生姜辛热，大枣甘温，和荣卫，开腠理，致津液以复其阳，故以为使。每服早饭后，午饭前，取升阳之时，使人之阳气易达故也，数服而愈。

　　孙招治一男子，因登厕被臭气熏触，隐忍良久，明日满面皆黑色，月余不散。相士断云∶于出月外必死。至期无羌，孙招治以沉香各一两，锉碎安炉中，烧熏帐内，以被盖定。令病者瞑目端坐，候香尽，方可出帐，明日引鉴照之，面上黑色渐散矣。

　　平江陈氏，因惊骇后常用两手指甲掐住两颊，至两颊破损，心中懊 不安，脉数而实，诸药不愈。用牛黄凉膈丸，数服如故。

　　一有人患面上麻木，不知痛痒，名曰木痹（此阳明经络受寒故也）。以牛皮胶化和桂末，浓涂一二分愈。

　　表兄屠学山治吴江王殿爵，患面肿兼起垒块，如木偶夜叉状，一无痛痒，医治数年不效。请学视之，学曰∶面乃阳明部分，此因湿邪入阳明络脉而生痰也。经云∶百病之始生也，必先于皮毛，邪中之则腠理开，开则入客于络脉。留而不去，传入于经，留而不去，传入于府，廪于肠胃。又云∶邪之始入于皮也，溯然起毫毛，开腠理，其入于络也，则络脉盛，色变。其入客于经也，则感虚，乃陷下。此症因经未虚，其湿邪正留络脉，而未陷下也。故但患面部耳。然非药所能治，当用砭刺。即用小刀刺破唇内齿上断缝处，名断交穴，痰即流外，所出稠痰数碗。即面目如故，继服补脾调养之剂而安。

　　牛黄凉膈丸牙硝 石膏 甘草（各五分） 胆星（二钱五分） 牛黄 紫石英（各一钱） 麝香 冰片（各五分） 寒水石（，五钱）

　　上为末，甘草膏丸，绿豆大，每一丸，陈皮汤下。

　　卷之三

　　项

　　《奇疾方》云∶有人患头项肿大，又非瘿瘤，忽痛忽不痛，外现五色之纹，按之半空半实，此乃痰病结成，似瘤非瘤，似瘿非瘿也。方用海藻、半夏、白芥子、南星、人参、桔梗、贝母各三钱、茯苓五钱，昆布一钱，附子一分，甘草一钱，水煎服，此方乃消上焦之痰圣药也。又有海藻、昆布，以去其瘿瘤之外象，消其五色之奇纹，妙在消痰而仍不损气，则胃气健而痰易化也。一剂知，二剂消大半，三剂则全消，四剂永不再发也。

　　《续玄怪录》云∶安康伶人刁俊朝，其妻巴妪，项生一瘿，初若鸡卵，渐大如升。积五年，大如数斛之鼎，重不能行，有声如音乐。积数年，瘿外生小穴，如针芒者，不知几千亿。每天阴欲雨，则穴中吹白烟，霏霏如线缕，渐高布散，结为屯云，雨则立降。其家少长惧之，咸请远送岩穴。妻惧送，请决折之。后朝即淬利刃，将及之中，轩然有声，逐四分破裂，有一大猱，跳跃而去。即以白絮裹之，瘿疾顿愈。时大定中也，后犹有说不具论。

　　一妇项下忽生一肿块，渐缘至奶上肿起，莫知何病。偶用刀刺破，出清水一碗，日久不合。有道人见之曰∶此蚁漏耳，因用饭误食蚁故耳。询之果然。道人云∶此易治，但用穿山甲数片，烧存性为末，敷遂愈，盖穿山甲蚁之所畏也。

　　薛己治一男子，素善怒，左项忽肿，渐大如升。用清痰理气，而大热作渴，小便频浊。薛谓肾水亏损，用六味地黄，补中益气而愈。亦有胸胁等处，大如升斗，或破而如菌、如榴，不问大小，俱治以前法。

　　举人江节夫，项臂胁肋各结一核，服祛痰降火软坚之剂益甚。薛为肝胆经血少而火燥也。江执前药，至明年六月，各核皆溃，脉浮大而涩。薛断秋金将旺，肝木被克，必不起，后果然。

　　予郡大人，项边忽痒，渐起白痕一条，相延渐欲至喉，痒不可忍，群医莫识。一方士用刀轻开其痕，内出白虱不计其数而愈。士云∶此即虱瘤之类，凡内皮作痒，或起痕，或高起，即是症也。

　　补中益气汤黄 （一钱五分，蜜炙） 人参 甘草 白术 陈皮 当归（各五分） 升麻 柴胡（各三分）

　　姜三片，枣二枚煎。

　　六味地黄丸（见头门）

　　卷之三

　　喉

　　夏子益《奇疾方》云∶有人患咽喉生肉一块，层层叠叠，渐渐肿起不痛，日久有窍出臭气，废饮食。用臭橘叶煎汤，连服而愈。

　　〔源按〕病患肿而不痛，或痛而不溃者，皆痰也。此症生肉喉间，层层相叠，渐肿不痛，亦痰之所为。久则但有窍出臭气，乃痰之毒，泄于外也。若非痰则必痛而溃矣。臭橘叶散气消痰，气散则痰化，故服之得愈。

　　华佗云∶有人喉中似有物，行动吐痰则痛难忍。身上皮肤开裂，有水流出，目红肿而又不痛，足如斗肿而又可行，真绝世不见之症。此乃人食生菜，有蜈蚣子在叶，不知而食之，乃生蜈蚣于胃口之上。入胃则胃痛，上喉则喉痛，饥则痛更甚也。方用鸡一只，煮熟，五香调治，芬馥之气逼人，乘人睡熟，将鸡列在病患口边，则蜈蚣自然外走。若蜈蚣走出之时，当即拿住，或一条，或数条，候出尽自愈。大约喉中无物走动，则无蜈蚣矣。当即服全肤汤十剂，则皮肤之裂自愈，而双足如斗亦消矣。盖蜈蚣在上焦，非药入能救，因药下后即至胃中而蜈蚣却在胃口之上，故不能杀之也。所以引其外出，然后以药调治，其气血自愈。皮肤开裂者，乃蜈蚣毒瓦斯盘居肺边，肺生毛皮，故皮肤开裂。两足如斗，足乃肾之部位，肺居上为肾之母，母病则子亦病，然肾水不乏而毒留于肾部，故足之皮，大而浮，非骨之病也。所以能走耳，眼属肝，肝受肺气之毒熏蒸，故红肿耳。

　　丹溪云∶有咽痛诸药不效者，此非咽痛，乃鼻中生一条红线如发，悬一黑泡，大如樱珠，垂挂到咽门而止。口中饮食不入，惟用深取土牛膝根，独条肥大者，捣碎入好醋三五滴，同研细，滴入鼻中二三点，即系断珠破，吐出瘀血立安。

　　《纲目》云∶有人患饮食食下，若别有咽喉，斜过膈下，经达在胁，而作痞闷。以手按之，则沥沥有声。以控涎丹十粒服之，少时闷处热作，一声转泻，下痰饮数升。垂饮食正下，而达胃矣。

　　窦氏云∶有一妇年二十三岁，怀妊九月矣。一日鱼骨梗喉间，至半日呕吐，继至以血碗许，鱼骨尚在喉中。忽吐一条约三尺余，形如小肠润五分。内有所食鱼菜、粉皮，饭未化，家人为推入口中，尚余五寸，其夫复纳之。遂昏倦，自此呕吐不止，汤亦不能进，延余治之，遂将生炭火一盆，放病榻前，以好醋一碗沃之，使醋气盈满其室，清其神也。进以牛黄清心丸，腹觉有微痛，再用人参一分，红花、丹皮、当归、川芎、生地、阿胶煎服，五六帖病愈。

　　孙东宿治臧少庚，年五十。每饮食胸膈不顺利，觉喉管中梗梗，宛转难下，大便燥结，内热，肌肉渐瘦。医与五香连翘汤、五膈丁香散，诸治膈之剂，尝试不效。孙至，观其色苍黑，目中炯炯不耗，惟气促骨立。孙知其有机心人也。

　　其脉左弦大，右滑大。孙谓之曰∶据脉乃谋而不决，气郁成火，脾志不舒，致成痰涎。因而血少便燥，内热肌消。张鸡峰有言，膈乃神思间病，即是推之，子当减思虑，断色欲，薄滋味，绝妄想，俾神思清净，然后服药有效。不然，世无大丹，而草木石何足恃哉？子既远来，予敢不以肝膈相照！兹酌一方颇妥，归即制服，其方用桂府滑石六两，炙甘草、白芥子各一两，萝卜子、射干、连翘各一两半，辰砂五钱，以竹茹四两煎汤，打馒头为丸，绿豆大。每食后及夜用灯心汤送下一钱五分，一日三服，终剂而病如失。

　　全肤汤甘草 苡仁 当归（各一两） 白芍（五钱） 黄 防风（各五分） 荆芥 陈皮（各一钱）

　　水煎服。

　　控涎丹甘遂（去心） 大戟（去皮） 白芥子等分为末，糊丸，临卧姜汤送下。

