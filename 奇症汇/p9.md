<!-- { "loadSidebar": true } -->
　　牛黄清心丸（见目门）

　　卷之四

　　心神

　　平人气象论云∶尺脉缓涩，谓之解 ，（五注云∶尺者阴部也，腹肾主之，缓为热中涩为无血，故解 也）。

　　解之证，懈倦困弱，寒不甚寒，热不甚热，恶见人，见人心惕惕然。或热多而汗出，肢体百骸散解，痿弱而不能任持，少气而不欲言左右，伫（伫音能，困弱也）不可以名其状，故谓之解 ，注夏之证殆相似，亦虚类也。其治大生麦汤，足以注之，加木瓜、苡仁。

　　《史记》云∶赵简子疾，五日不知人，大夫皆惧。于是召扁鹊，扁鹊入视病，出董安于问扁鹊，扁鹊曰∶血脉治也，而何怪？昔秦穆公尝如此，七日而寤。寤之日，告公孙支于子舆曰∶我之帝所甚乐，吾所以久者，适有所学也。帝告我晋国，且大乱，五世不安，其后将霸。未老而死，霸者之子，且令而国男女无别，公孙支书而藏之秦策。于是出夫献公之乱，文公之霸，而襄公败秦师于淆，而归纵淫。此予之所闻。今主君之病，与之同，不出三日必间，间必有言也。

　　居二日半，简子寤，语诸大夫曰∶我之帝所甚乐，与百神游于钧天广乐，九奏万舞，不类三代之乐，其声动心。有一熊可援，我帝命我射之，中熊，熊死。有罴来，我又射之，中罴罴死。帝甚喜。赐我二笥皆有副。吾见儿在帝侧，帝属我一翟犬曰∶及而子壮也，以赐之。帝告我晋国且世衰，七世而亡，嬴姓将大败，周人于范魁之西，而亦不能有也。董安于受言，书而藏之。以扁鹊言告简子，简子赐扁鹊田四万亩。

　　夏子益《奇疾方》云∶凡人自觉本形作两人，并形并卧，一样无别，但不语。盖人卧则魂归于肝，此由肝虚邪袭，魂不归舍，病名离魂。用人参、龙齿、赤茯苓各一钱，水一盏，煎半盏，调水飞辰砂末一钱，睡时温服，一夜一服，三服后，真者气爽，而假者即化矣。

　　金少游治徐太乙之女，年十六，许字巨族。而太乙日窘，女忧虑不食不寝，长卧目不瞑。太乙往郡城售丝未归，女卧床上，自言曰∶若许，丝止价四钱八分，不满五数，侍者询其何以知之？答曰∶予方随父入市也。太乙归，少游先问其丝价，太乙言其数果符。少游云∶此离魂病也。用人参、黄连、龙齿安魂等药，平复。

　　王日新《小儿方》云∶有小儿患惊风，大叫一声就死者，名老鸦惊。以散麻缠胁下及手足心，以灯火爆之。用老鸦蒜苗干，车前子等分为末，水调贴手心，仍以灯心淬手足心，及肩膊、眉心、鼻心，即醒也。

　　〔源按〕老鸦蒜，一名石蒜，又名一枝箭是也。

　　《外台秘要》云∶刘太丞毗陵人也，有邻家朱玉者，只有一子，年三十余，忽然卒死，脉全无。请太丞治之，取徐州半夏细末一大豆许，纳鼻中良久，身微暖而苏，迤逦无事。人问太丞∶单方半夏如何活得死人？答曰∶此南岳魏夫人方也。

　　〔源按〕此方救五绝。一曰自缢死，气绝；二曰墙壁崩压死，气绝；三曰溺水，气绝；四曰鬼魇死，气绝；五曰产妇死，气绝，并能救之。昔葛生尝用此方救人，人问葛生何授得此神术能活人命？生曰∶吾因入山采药，遇白衣人问曰∶汝非葛医生乎？吾乃半夏之精，汝遇人有五绝之病，用吾救治即活。但用吾作细末，令干入鼻中，即复生矣。

　　《坚夷志》云∶成州团练使张子刚，名锐，以医知名，居于郑州刑部尚书。慕容彦逢为起居舍人，母夫人病，召锐于郑，至则死矣。时方六月，将就木，张欲入视，彦逢不忍，意其欲求钱。乃曰∶道路之费，当悉奉偿，实不烦入。

　　张曰∶伤寒法，有死一昼夜复生者，何惜一视之？彦逢不得已，自延入，悲哭不止。张揭面帛注视，呼仵匠语之曰∶可尝见夏月死者面色赤乎？曰∶无。然则汗不出而厥尔。不死也。幸无亟敛，趋出取药。令以水三升，煮其半，灌病者。

　　戒曰∶善守之，至夜半大泻，则活矣。锐舍于外馆，至夜半时，守病者觉有声勃勃然，遗尿已满席，出秽恶斗余。一家大喜，遽敲门呼张。张曰∶吾今体倦莫能起，然亦不必起，明日方可进药也。天且明，出门若将便旋然径命驾归郑。彦逢诣其室，但留平胃散一帖而已。其母服之，数日良愈。盖张为彦逢有求钱之疑，故不告而去，绍兴中流落入蜀，王柜叔问之曰∶公之术，古所谓十全者几是欤？曰∶未也，仅能七八尔。长子病，诊脉察色，皆为热极。命煮承气汤欲饮之，将饮复疑，至于再三，如有掣吾肘者，姑持杯以待。儿忽发颤悸，覆绵衾至四五，始稍定，汗出如洗，明日脱然，使吾药入口则死矣，安得为造妙。世之庸医，学方书未知万一，自以为是吁，可悲哉。

　　《疮疡经验》云∶一老妇喉间及心中咬痛，得食则止，心思香燥之物。偶夏天猫绕足而叫，此妇素性爱猫，取鹿脯嚼之，喉中忽有物出，即取之堕地，头足皆有，五寸长许，乃饥虫也。

　　许智藏梁人也。秦王俊有病，上驰召之。俊夜梦其亡妃崔氏泣曰∶本来相迎，闻智藏将至，当必相苦，为之奈何？明夜俊又梦崔氏曰∶外家得许矣，当入灵府避之。及智藏至，为俊诊脉曰∶疾已入心，即当发痫，不可救也。果如言，俊数日而死。

　　齐州有人病狂毒而歌曰∶五灵华盖晓玲珑，天府由城汝府中，惆怅此情言不尽，一丸采菔火吾宫。又歌曰∶脚阳春，人间二月雨和尘，阳春踏尽秋风起，肠断人间白发人。后遇一道士作法治之，乃曰∶梦中见一红裳女子，引入宫殿，皆红紫饰，小姑令歌。道士曰∶此症犯大麦毒，女则心神，小姑脾神也。按医经萝卜治麦毒，故曰火吾官，即以药并萝卜食之愈。

　　陈斗岩治一妇人，病厥逆。脉伏一日夜不苏，药不能进，陈视之曰∶可活也，针手足阳明，气少回，灸百会穴乃醒。初大泣，既而曰∶我被数人各执凶器，逐潜入柜中，闻小儿啼，百计不能出。又闻击柜者，隙见微明，俄觉火燃其盖，遂跃出。其击柜者针也，燃柜盖者，灸也。

　　韩光武寓洋洲得异疾。与神物遇，颇不省人事，神气恍惚，或食或不食，国医陈易简教服苏合香丸，即愈。盖苏合香丸能辟邪故也。

　　潘温叟治贵江令王齐，夜梦与妇人讴歌饮酒，昼不能食，如是三岁。温叟治之，疾益平，则妇人色益沮，饮酒益怠，而讴歌不乐，久之遂无所见。温叟曰∶疾虽衰，然未愈也，如梦男子青巾白衣者方瘥，后果梦此，能食。

　　〔源按〕此症属于脾，脾为坤土，坤乃阴象。因胃阳弱而坤阴用事，故每梦见妇人。歌者，《内经》所云∶脾主歌是也。至所梦惟酒何故？故胃阳弱而本不思食，酒乃虚而不实之物，且又五谷所作，乃脾之所好，故梦中饮此也。温叟所治，必补中益气汤之类，使胃阳渐动，而坤阴之疾自退。即易所谓坤至柔而动也刚，至柔得刚，而所梦已无，自当能食，而仍不思食何也？因坤土之气始复，犹冬至一阳内复之候，而气之根原未旺，所谓母虚子亦虚也。盖肺为脾之子，而气之原发于肺，故肺主气，脾主营运，因肺未旺而肝木未平，脾仍失健运之职，所以疾虽衰，然未愈也。乃初因病甚于坤，故但梦妇人，至坤阴之梦已退，而肺肝所患未除，故二脏之气未和，所以又当梦见青巾白衣男子。青巾，肝所属也，盖肝属木，其色青，故梦见青色之物。肺属金，其色白，故所梦白人。然必是梦亦无，方得病痊而食也。

　　或问五内有病，何故每见于梦？予曰∶人当寐时，则神归肝肾之所。如一脏有病，则一脏之气不和，不和则神不安，不安则多梦。如肝肾有病，即梦见肝肾所属之物，即如前症；脾病，则梦脾脏所属；肺肝病，则梦肺肝所属。然梦妇人而又讴歌饮酒，梦男子而乃青巾白衣。青巾，乃肝脏所属之物，而以冠白人之首，此中之奇特，皆脏气所为，盖气之变化，诚难测之。

　　又问∶如梦亲戚长幼及所故之人，所属何脏？予曰∶神自病耳。因用神又过，神不能静，故有是梦耳。

　　罗谦甫治副使许可道，脉来乍大乍小，乍长乍短，此乃气血不匀，邪伤正气。许云∶路至邯郸，夜梦一妇人，所服青衣，因用拳打下，却打自胁。遂一点痛，往来不止，兼寒热不能食。罗曰∶此名鬼击，可服八毒赤丸。遂与药三粒，临卧服，明旦下清水二斗而愈。又陈青玉子，因昼卧水仙庙中，梦得一饼食之，心怀忧虑，复即痞满，饮食减少，约一载余，渐瘦弱，腹胀如蛊，屡医不效。罗诊之，问其病始末，又非外感风寒，内伤生冷，因思李子豫八毒丸，颇有相当，遂与五七丸服之。下清黄之涎斗余，渐渐气调，而以别药理之，数月良愈。

　　或问二症之梦，属何脏病乎？予曰∶此内感不正之气，因心气不宁，故感而成梦，盖邪气入内，正气必伤，致病患多端，非辟邪不愈，八毒赤丸，因辟邪故也。凡梦如是者，脉必乍大乍小，乍有乍无也。

　　吕沧洲治一在室女，病不月，诸医疗治，皆不得其当，视之腹大如娠，求其色脉，颇怪之，曰∶汝病非有异梦，即鬼灵所凭耳。女不答，趋入卧内，密语其侍妪曰∶我去夏过凉庙庑下，薄暮遇木神心动。是夕梦一男子如暮间所见者，即我寝亲狎，由是感病，我惭赧不敢以报，医言是也，妪以告吕，吕曰∶汝面色乍赤乍白者愧也，乍大乍小者祟也。病与色脉相符，虽剧无苦，乃以桃仁煎，下血类豚肝者六七枚，俱有窍，如鱼目，病已。

　　朱丹溪治一少年，每夜有梦，朱连诊两日，观其动止，头不仰举，但俯视不正，必阴邪相留，叩之不言其状。询其仆，乃言至庙见侍女，以手抚摩久之，不三日而寝疾。朱令法师入庙，毁其像，小腹中泥土皆湿，其疾遂瘳。

　　一女许嫁后，夫经商二年不归，因不食困卧如痴，无他病，多向里卧。朱诊之，肝脉弦出寸口，曰∶此思想气结也。药难独治，得喜可解。不然令其怒，脾至思过，思则脾气结而不食，怒属肝木，木能克土，怒则气升发而冲开脾气矣。令激之大怒而哭，至三时许，令慰解之，与药一服，即索酒食。朱曰∶思气虽解，必得喜则庶不再结，乃诈以夫有书，旦夕且归，后三月，夫果归而愈。

　　一妇患心中如火一烧，便入小肠急去小便，大便随时亦出，如是者三年。求治，脉滑数，此相火送入小肠经。朱以四物汤加炒黄柏、小茴香、木香，四帖而安。

　　一妇病不知人，稍苏，即号叫数四而复昏。朱诊之，肝脉弦而且滑，曰∶此怒心所为，盖得之怒而强酒也。诘之不得于夫，每夜必饮满自酌，解其怀。朱治以清痰降火之剂，而加香附，以散肝经之郁乃愈。

