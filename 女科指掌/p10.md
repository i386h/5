<!-- { "loadSidebar": true } -->

　　【论】

　　胎动不安，有因酒色过度者，有举重触犯者，有误食毒物者，有劳役太过者，有喜怒不常，伤于心肝，触动血脉者，有信服热药反为药害者，有血少不能养胎者，有胎元内热者。大法因母病而胎动者，但治母其胎自安。

　　若胎热血少不坚固者，但安胎母疾自愈。

　　胎动不安者欲知男女生死之法，令人摸之，如覆杯者，男也。如肘头参差起者，女也。温者为生，冷者为死。

　　【方】

　　保全散

　　当归（一两五钱）阿胶（五钱）甘草（三钱）加连须葱白三茎水煎。

　　缩砂饮

　　缩砂仁（炒熟去衣为末）酒调服二钱，或艾汤调下，服此觉胎动处热，是药力到也。

　　佛手散

　　当归川芎（各一两）水煎顿服，生胎自安，死胎自下也。

　　[卷之三　胎前门] 妊娠吐血 

　　【歌】

　　怒气伤肝血上冲，劳伤风热不相同，须知实火宜清理，虚火滋阴可奏功。

　　【论】

　　妊娠吐血者，皆由脏腑有伤而致也。或用心太过，或思虑伤脾，或怒气伤肝，气逆于上，血随而溢，心闷胸满，久而不已，多致坠胎。若心闷甚者不治。

　　薛立斋曰：血症若肝火妄动，先用小柴胡去半夏加山栀、生地，次用四物加黑山栀，或加味逍遥散去丹皮。

　　若肝经风热，防风子芩丸。心经有热，朱砂安神丸。心气不足，补心汤。思虑伤心者，妙香散。胃经有火，犀角地黄汤。膏粱积热，加味清胃散。郁结伤脾，加味归脾汤。肺经有火，黄芩清肺饮。气虚不能摄血，补中益气汤。

　　肾经虚火，地黄丸。但看虚实分治，实火可泻，法当清热以养血，虚火可补，法当滋阴以补水，则当自安。若执寻常治血之法，而用行血消血之药，则胎自坠矣。

　　[卷之三　胎前门] 胎漏下血 

　　（激经胞阻湿胞）

　　【歌】

　　下血腹痛名胞阻，胶艾芎归最有灵，非时卒下为胞漏，月事根据期号激经，尿血溺时常有血，漏胞血去不曾停，更有肝风荣实症，防风丸服与黄芩。

　　【论】

　　胎漏者，由冲任脉虚，不能约制手太阳、少阴之经血也。怀妊之人经水不行者，壅之以养胎，蓄之以为乳也。若冲任气虚则胞内泄不能制其经血，故月水时下，亦名胞漏血，则尽人毙矣，此虚症也。

　　张仲景曰：妇人宿有症病，经断未及三月而得漏下不止，胎动在脐上者，为症痼害。妊娠六月动者，前三月经水利时胎也。下血者，后断三月胚也。所以血不止者，其症不去故也，此宿病也。娄全善曰：妊娠经来不多，饮食精神如故，六脉和缓滑大无病者，血盛有余也。儿大能饮自不来矣，此缓症也。《百问》曰：胎息未实，劳力触犯，或食毒物，或房劳惊恐，致令子宫虚滑，经血淋沥，败血凑心，子母难保，此急症也。《产集》曰：肝经有风，荣经既为风所胜，则所下者，非养胎之血，作漏胎治则误，宜防风黄芩丸，此实症也。《金匮要略》曰：妊娠下血，腹中痛者，为胞疽，芎归胶艾汤。《千金方》曰：妊娠下血不止，名曰漏胞，胞干便死，宜用生地黄八两，以清酒三升，煮减半，绞去滓服。《脉经》曰：妇人经水下但为微少，师脉之反言有躯。其后审，然其脉何类，何以别之，师曰：寸口脉阴阳俱平，荣卫调和，按之滑浮之，则清阳明：少阴，各如经法。身反洒淅，不欲食饮，头痛心乱，呕哕欲吐，呼则微数，吸则不惊，阳多气溢，阴滑血盛，滑则多实，立经养成，所以月见阴，见阳。精汁凝，胞散，散者损坠，设复阳盛双妊二胎，今阳不足，故令激经也。曾有妊娠月信不断而胎不损，产科熊宗古曰：妇人血盛气衰，其体必肥，是以月信来而胎不损，若作漏胎治，则胎必坠，若不作漏胎治，则胎未必坠，诚有旨也。

　　【方】

　　胶艾四物汤

　　当归川芎生地白芍阿胶艾叶

　　防风黄芩丸

　　防风（一两）黄芩（醋炙黑两）末之酒糊丸米饮下三钱。

　　止漏散

　　干生地（四两）炮姜灰（二两）为末空心米汤调服，二钱服。

　　备金散

　　香附（醋炒黑）当归五灵脂（炒黑）为末米汤调服二钱，加炒黑荆芥，醋炒地榆尤妙。

　　[卷之三　胎前门] 胎上逼 

　　【歌】

　　将养失宜胎上逼，若然气促必倾危，当归葱白阿胶草，大腹砂仁功亦奇。

　　【论】

　　将养合宜，气血调和，则胎得其所而产亦顺，否则胎气动逆上逼心肺，以致气塞不转，闷乱喘促而死矣。薛立斋曰：气逆胎上，紫苏饮。若饮食不甘，兼六君子。肝火内热，加味逍遥散。胃火，四君加栀、芩。脾郁，加味归脾。

　　【方】

　　当归汤

　　当归人参阿胶甘草连须葱白水煎服，或单用葱白二十一茎水煎服，未死即安，已死即下。

　　[卷之三　胎前门] 胎不长 

　　【歌】

　　气血两虚胎不长，黄白术共当归，鲤鱼煮汁频频服，久久功成胎自肥。

　　【论】

　　《圣济总录》曰：调理失宜，饮食减少，气血虚弱，不能行荣卫化精微，养冲任，故令胎内弱，子气不足。若使脾胃和而能饮食，水谷化而运气血，何虑胎气之不长也。

　　【方】

　　黄汤

　　黄白术茯苓麦冬人参陈皮甘草姜枣

　　白术丸

　　白术当归阿胶地黄川芎牡蛎川椒蜜丸服三十丸。

　　集验方

　　鲤鱼长尺许，煮如食法，饮其汁则胎自长矣。

　　[卷之三　胎前门] 腹内钟鸣儿在腹中哭 

　　（附乳法）

　　【歌】

　　妊娠腹内似钟鸣，或有婴儿哭泣声，鼠窟黄连虽主治，要知育后不长生。

　　【论】

　　妊娠腹内钟鸣，用鼠窟中土为末，入麝香少许，酒调服二钱，立愈。或以黄连浓煎汁，令母时常呷之。

　　《产宝》曰：腹中儿哭者，是脐带上疙瘩儿含口中，因妊娠登高举臂脱出儿口，因此作声。令妊妇曲腰，就地如拾物状，仍入儿口即止。又曰，其治法亦用前二方。薛立斋曰：黄连性寒，麝香开窍，当酌量用之。

　　一妇怀娠八月，因举手挂窗，遂致儿在腹中哭，众莫能治，一老稳婆教以大豆一升撒地，令孕妇拾之，果未及一半而愈。

　　妊娠无故忽然两乳中滴出者，谓之乳。有此症者，儿多不育。

　　[卷之三　胎前门] 防胎自坠 

　　【歌】

　　三月七月数应奇，肝一心三五属脾，七肺九肾皆在脏，伤胃中冲恐坠之，十月养胎遵古法，千金保孕独称奇，更宜爱护调神气，免使胎元不及期。

　　【论】

　　大金曰：阳施阴化，荣卫调和，经脉完固，十月而产。若气血虚损，不能养胎则坠也。凡腰痛者，多有坠胎之患。王海藏曰：坠胎之因有五，总由气血虚弱不能荣养胎元，或七情太甚，内火发动，火能消物而坠。

　　或遇伤劳役饥饱，动胎而坠，或遇于房事，触犯其胎而坠。或跌仆闪挫，伤动其胎而坠。或大怒悲哀，伤动心肝之血而坠。然而小产甚于大产，由于胎脏损坏，胞系腐烂故也。

　　巢元方曰：受胎在腹，七日一变，坠胎在三、五、七月多，二、四、六月少。脏阴而腑阳，三月属心，五月属脾，七月属肺，皆属五脏，阴常易亏，故多坠耳。一月属肝，怒则多坠，洗下体窍开亦坠，一次既坠，肝脉受伤，下次亦坠，今之无子者，大半是一月坠胎，非尽不受孕也。

　　泰山磐石丸

　　人参黄白术当归川芎白芍甘草熟地续断黄芩砂仁糯米为丸服。

　　[卷之三　胎前门] 双胎一死一生 

　　【歌】

　　跌仆双胎一死生，器中投鼠实难行，千金蟹爪胶甘桂，方出真人价不轻。

　　【论】

　　阳施阴化，精血有余，则成双胎。若冷热失宜，气血亏损则胎萎而不育，或过期而不产。若双胎脉弱，经养不周，故偏伤也。候其胎上冷，是胎已死，如抱鸡子，热者为生，冷者多浊物，理之自然者也。孙真人曰：妊娠僵仆失据，胎动转上抢心，甚者血从口出，逆不得息。或注下血一斗五升，胎不出，子死腹中，急如产状，虚乏少气困顿欲死者。

　　【方】

　　蟹爪散

　　蟹爪（一升）阿胶（二两，炒）甘草（二尺）桂（半尺）东流水一斗，煮蟹爪、甘草，取三升去滓内阿胶烊尽，能为一服佳，不能者，食顷再服。若口噤不能饮者，格口灌之，药下便活，与母俱生。若胎一死一生，则死者自下，而生者自安，若胎已死，独母活也。煎药宜用向东灶，以茅苇薪火煎之。

　　[卷之三　胎前门] 误服毒药 

　　【歌】

　　误服汤丸胎气伤，攻冲腹痛实徨，先煎甘豆汤频服，知母芎归亦可尝。

　　【论】

　　立斋曰：妊娠误服毒药，胎动不安者，甘草、黑豆、淡竹叶水浓煎服以解之。若顿仆，用阿胶散送知母丸。若下血腹痛，佛手散、子母丸。去血过多，八珍汤加益母。

　　【方】

　　阿胶散

　　生地当归白芍阿胶黄艾叶甘草砂仁

　　知母丸

　　知母（焙，为末）枣肉丸如弹子大，每服化下一丸。

　　白扁豆散

　　扁豆（生，为末）每服三钱，米饮调下。

　　[卷之三　胎前门] 孤浆 

　　【歌】

　　娠妊水下曰孤浆，脾弱元虚气血伤，糯米黄汤早服，免教子母两分张。

　　【论】

　　《脉经》曰：妇人怀躯六七月，暴下斗余水，其胎必根据而坠，此非时孤浆预下，气血皆虚故也。大金曰：妊娠忽下黄汁如胶，或如豆汁，胎动腹痛者宜。

　　黄糯米汤

　　黄（六两，炒）糯米（五合）一方有川芎，水七升煮三升，分四服，日三夜一。

　　[卷之三　胎前门] 鬼胎 

　　【歌】

　　闻说鬼胎如抱瓮，面青脉涩腹如冰，雄黄斩鬼班玄散，先哲传留暗室灯。

　　【论】

　　人之脏腑调和，气血充实，则风邪鬼魅不能干之，若荣卫虚损，精神衰弱，妖魅魍魉得入脏腑，状如怀子，名曰鬼胎。虞天民曰：鬼胎属思想所致，盖昼之所思，即夜之所见。凡男女之性淫而虚者，肝肾相火无时不起，故劳怯，人多梦与鬼交，故鬼者为胎也。非实有鬼，神交接成胎也。故曰思想无穷，所愿不遂，发为白淫白浊，流于子宫，结为鬼胎。本妇自己血液淫精结聚成块耳。

　　【方】

　　雄黄丸

　　雄黄鬼白莽草朱砂巴豆（去油各五钱）獭肝（炙黄八钱）蜥蜴（炙）蜈蚣（各一条炙）为末炼蜜丸如梧桐子大，每服三丸空心温酒下，顷下如蛇虫乃愈。

　　斩鬼丹

