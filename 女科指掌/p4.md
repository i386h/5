<!-- { "loadSidebar": true } -->
　　经水违期号曰愆，或多或少或流连，过期涩少因无血，热盛脾虚则向前，乍热乍痛须细审，适来适断看风烟，逾期五十经还漏，室女停经有避年。

　　【论】

　　经曰：饮食入胃，游溢精气，上输于脾。脾气散精，上归于肺，通调水道，下输膀胱，水精四布，五经并行。故心脾和平，则经候如常矣。苟或饮食失节，起居违宜，脾胃亏损，则经不调也。

　　赵养葵曰：不及期来者，有火也，滋水则火自平矣，六味丸。如不及期而来多者，本方加海螵蛸、柴胡、白芍。如半月十日一来，属气虚，补中汤。如过期不来者，无火也，本方加艾叶。脉迟色淡加炮姜、肉桂，此其大略耳。其间亦有不及期而无火者，过期而有火者，有过期而多者，不及期而少者，不可拘于一定，当辨脉之迟数，禀之虚实，形之强弱，年之多寡而施治之。如肝脾热者，四物加减。脾肺虚弱者，补中益气汤。肝脾郁结者，归脾汤。怒动肝火者，加味逍遥散。肝肾阴虚者，六味丸。盖脾为化生之源，心统诸经之血，而阳气生于阴精，故宜补心脾肾也。

　　【脉】

　　寸关脉调和如故，尺脉绝不至者，当患少腹痛引腰痛，气滞上攻胸臆也。寸口脉浮而弱，浮则为虚，弱则无血。脉至状如琴弦，苦小腹痛，月水不利，孔窍生疮。少阴脉弱而微，微则少血，弱则发热。肝脉沉，主月水不利，腹胀满，腰间痛。

　　赶前

　　先期而至曰赶前，血热阴虚土不坚，怒气伤肝及劳役，固经凉血始安然。

　　四物三补丸。

　　落后

　　只因血少故来迟，涩少无痛大补之，色淡脉虚皆不足，养荣归芍及参。

　　滋血汤。

　　过多

　　阳气乘阴血去多，当归饮子可调和，劳伤冲任宜胶艾，摄血参苓术莎。

　　涩少

　　涩少原来阴胜阳，或临经脉着寒凉，若然不足宜滋补，气滞津虚另有方。

　　不通

　　行后如何又不通，冷凝热结不相同，避年血少居经等，莫作寻常一例攻。

　　薛立斋曰：经水阴血也，属冲任二脉，上为乳汁，下为月水，故其为患，有脾虚不能生血者，调而补之。脾郁而血不行者，解而补之。胃火而血不成者，清而补之。脾胃虚损而血少者，温而补之。劳伤心血者，逸而补之。

　　怒气伤肝者，和而补之。肺气虚而不能行血者，补土以生金。肾水虚不能生肝而血少者，补脾肺以滋化源，而疾自愈。《难经》曰：损其肺者，益其气。损其心者，调其荣卫。损其脾者，调其饮食，适其寒温。损其肝者，缓其中。

　　损其肾者，益其精。皆当审而治之。

　　不断

　　经水淋浊不肯除，皆因气血本元虚，或缘房事伤冲任，郁怒忧思亦载书。

　　固经丸。

　　逾期

　　七七阴阳数已终，如何经脉复流通，皆因忧怒兼劳役，邪气停留在子宫。

　　芩心丸。

　　避年

　　断续经期号避年，要知处女属先天，一云经度随年转，气血循环合自然。

　　拱辰丹。

　　《脉经》曰：有妇人将一女子年十五来诊，言年十四时经水自下，今经反断，何也。师曰：若是夫人亲女，必夫人年十四时亦以经水下后断，所以此女亦至此而断，是为避年，后当自下。盖其气尚怯，禀赋素弱而然也。李时珍曰：经水一年一度者，亦为避年。

　　适来适断

　　经水将行忽着寒，适来适断不相安，触经感冒柴胡治，更刺期门可泻肝。

　　加味小柴胡汤。

　　妇人寒热如疟，昼则明白，夜则谵语，胸胁胀满，乃因血去室空，风邪乘虚而入，名曰热入血室。

　　当行不行

　　二七天癸任脉通，过期断绝不来红，风寒惊恐并思虑，养血清心勿误攻。

　　柏子仁丸。

　　大凡天癸至早者，性机巧至，迟者，性鲁钝。通行则无病，涩滞不行变成劳瘵者多矣。

　　[卷之一　调经门] 经病疼痛 

　　【歌】

　　临病疼痛有多般，不识根源治便难，未至先疼因实积，去空觉痛是虚寒，复庵治血先调气，产宝临经莫嗜酸，气滞风寒兼血涩，更参脉证下汤丸。

　　【论】

　　经水者，行血气，通阴阳，以荣于身者也。若外亏卫气充养，内乏荣血灌溉，而被风寒劳役，经候欲行先身痛也。其或风冷客于胞中，而动冲任之脉，故腹痛也。

　　【脉】

　　沉紧细动皆主腹痛，阳弦头痛，阴弦腹痛，肝脉若弦月水不利，腰腹疼痛，月水不通，绕脐寒疝痛。

　　其脉沉紧，此由血积不散，为气所冲，新血与故血相搏故痛。

　　腹痛

　　腹痛虽云冲任伤，须分气血与阴阳，风寒湿热参虚实，看脉推源用古方。

　　风冷：经来冲任伤风冷，腹内绵绵痛不停，足冷脉迟频欲呕，桂枝桃核及温经。

　　温经汤。

　　寒湿：经水如同豆汁形，腹中痛不安宁，胫浮两尺皆沉细，四物汤煎合五苓。

　　血涩：临经先有腹中疼，血涩因而即不行，渐渐痛来移趋下，调荣顺气可和平。

　　八物汤。

　　气滞：气滞胞门经不通，腹中疼痛往来攻，脉沉走注牵腰胁，抑气延胡大有功。

　　食积：妇女炎天临月经，误伤生冷忽然停，后来欲至先疼痛，琥珀延胡及胡苓。

　　小琥珀散。

　　虚痛：经来腰腹痛悠悠，过后缘何反不休，脉弱痛绵手可按，必然血少是根由。

　　八珍汤加延胡、香附、炮姜。

　　实痛：痛阵攻冲血不行，按之破满手难迎，便知里实宣通好，气血流行痛自平。

　　瓦垄子丸玉烛散。

　　头痛

　　临经头痛着风寒，莫作寻常一样看，发表必须兼养血，一七五积自能安。

　　身痛

　　临经身痛如何断，或冒风邪气血虚，调卫祛风兼补血，古方趁痛饮堪除。

　　腰痛

　　经病如何腰亦疼，只因两肾系胞门，内经具载今拈出，化育根基在一元。

　　琥珀散。

　　失血心痛

　　失血心疼人罕知，只因血统在心脾，去多治本归脾好，治标先将补血脾。

　　[卷之一　调经门] 经病发热 

　　【歌】

　　劳热神思多困倦，客邪口燥及心烦，内伤有瘀成潮热，外感无时热又温，平昔经前实积看，去多经后作虚论，实宜清解虚温补，寒热谵言另立门。

　　【论】

　　王太仆曰：如大寒而甚，热之不热，是无火也。热来复去，昼见夜伏，夜发昼止，是无火也，当治其心。如大热而甚，寒之不寒，是无水也，当助其肾。心盛则生热，肾盛则生寒，肾虚则寒动于中，心虚则热伏于内。

　　李氏曰：潮热有时为内伤、为虚热，无时为外感、为实。虚者，大温经汤。实者，四物汤加柴胡、黄芩。经闭者，滋血汤。骨蒸者，大胡连丸、乌鸡丸。五心烦热，四物加胡连、川连。无汗者，茯苓补心汤。有汗者，加味逍遥散。

　　【脉】

　　洪数有力是为实热，细数无力即是虚热。浮主外邪，沉乃里热，表里虚实，以此分别，脏腑经络，具在脉诀。

　　平时发热

　　平时发热必偏阳，人瘦阴虚火自狂，能戒五辛如淡食，胜如煎服地黄汤。

　　临经发热

　　血去阴虚内热生，口干烦躁不和平，行过初至须分治，客实虚潮另有名。

　　劳热

　　因劳发热为劳热，肢体酸痛盗汗多，烦躁不宁神困倦，急投良剂免沉。午前热属气分，清心莲子饮。午后热属阴分，地黄汤。若劳心者，天王补心丹。劳力者，加味逍遥散。

　　客热

　　客热皆由元气虚，卫家浅薄外邪居，心烦口渴肌肤燥，加味逍遥治有余。《良方》曰：经行体虚，温暖过度，外邪乘之，故曰客热，其状上焦胸膈之间虚热，口燥心烦，手足壮热是也。

　　潮热

　　要知潮热阳明实，热至如潮不失期，若是太冲停瘀血，桃仁承气可行之。

　　实热

　　脉洪有力名为实，热在先前经未行，便闭唇焦兼口渴，可煎玉烛把衣更。

　　虚热

　　脉来无力便知虚，阴不足兮气有余，必是去多经水后，六神补血自能除。

　　寒热

　　寒热虽云外中风，阴虚阳弱不相同，更寻气血分虚实，寒热交争又一宗。经曰：阳虚则恶寒，阴虚则发热，阳不足则先寒后热，阴不足则先热后寒。阴阳不调之，故当分气血虚实治之。寸口脉微为阳不足，则阴气上入于阳中，宜补中益气汤。尺部脉弱为阴不足，则阳气下陷于阴中，宜益阴地黄丸。若怒动肝火者，小柴胡汤。寒热交争，生地黄丸。

　　[卷之一　调经门] 崩漏 

　　【歌】

　　阴虚阳搏谓之崩，恚怒忧思风热乘，阴络受伤血内溢，脾家亏损外奔腾，悲哀太过心胞绝，涎滞中焦气不增，更有阴阳崩两说，须参脉症可为凭。

　　【论】

　　经曰：阴虚阳搏谓之崩。又曰：悲哀太过则心系急，肺布叶举而上焦不通，热气在中，故血走而崩也。

　　忽然大下谓之崩，淋沥不止谓之漏也。

　　【脉】

　　仲景曰：寸口脉微而缓，微者，卫气疏，疏则其肤空。缓者，胃弱不实，则谷消而水化。谷入于胃，脉道乃行，水入于经，其血乃成。荣盛则其肤必疏，三焦绝经，名曰血崩。寸口脉弦而大，弦则为减，大则为芤，减者为寒，芤则为虚，虚寒相搏，此名曰革，男子则亡血失精，妇人则半产漏下。尺脉急而弦大，风邪入少阴之经，女子则漏下赤白。漏血不止，脉小虚滑者生，大紧实数者死，日下赤白数升，脉急疾者死，迟者生，浮者不治。

　　阴虚阳搏

　　尺脉虚微阴不足，寸如弦急阳有余，必然失血崩中症，四物阿胶黑地榆。漏久而虚者，黑地黄丸。

　　劳伤冲任

　　冲任原来主月经，络伤血溢不留停，备金散子宜调服，大剂芎归极有灵。

　　涎郁胸膈

　　痰涎凝滞郁胸中，壅遏经隧气不通，血不归经因漏下，备金抑气可收功。

　　风热乘肝

　　风热乘肝血妄行，头痛胁痛目羞明，莎柴四物焦荆芥，一服教君疾自平。

　　乌金散。

　　思虑伤脾

　　忧愁思虑总伤脾，倦怠贪眠食不思，坤土卑监难摄血，归脾加减最相宜。

　　暴怒伤阴

　　怒气伤肝血不藏，忽然崩下甚徨，青皮香附炮焦黑，白芍芎归及地黄。

　　元气下陷

　　血脱多时气必虚，阳生阴长理相宜，肝能生血调脾胃，归草升柴参术。

　　补中益气汤。

　　[卷之一　调经门] 经闭 

　　【歌】

　　二阳之病发心脾，血海无余土已亏，气结痰凝良有说，肝劳心损亦须知。东垣指出三焦病，学人宜将五脏推，血滞血枯当有别，通经不可浪施为。

　　【论】

