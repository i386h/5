<!-- { "loadSidebar": true } -->
　　胎气内壅，风邪外束，血气不足以养胎，故胎动浮肿焉。紫苏理血气以散肿，大腹理滞气以安胎，当归养血荣胎，白芍敛阴和血，川芎行血海善调血中之气，人参补脾肺长养胎息之元，陈皮利气和中，炙草缓中益胃，生姜散表邪，葱白通阳气也。水煮温服，使风邪外解，则血气清和而胎气自顺，胎得所养，胎动无不安，浮肿无不退矣。

　　千金鲤鱼汤

　　治妊娠浮肿溺涩脉虚者。

　　鲤鱼（一尾，去鳞肠） 当归（三钱） 白芍（一钱半，酒炒） 白术（二钱炒） 茯苓（三钱） 橘红（一钱半）

　　先将鲤鱼一尾，白水煎汁三升，入药煮至一升，去渣温服。

　　妊娠肝脾两虚不能输化以制其湿散，遍身浮肿小便涩少焉。鲤鱼下气利水，橘红化气利肺，当归养肝血以荣经，白芍敛肝阴以安胎，白术健脾制湿，茯苓清肺和脾，煮鱼汁入药，务使肝脾气化，则湿运气调而小水自快，何患浮肿不退，胎孕不安乎。

　　
