<!-- { "loadSidebar": true } -->


　　目录

　　前序

　　卷上

　　经候不调

　　经漏不止

　　经闭不行

　　带下

　　血分水分

　　小便出血

　　热入血室

　　师尼寡妇寒热

　　历节痛风

　　流注

　　瘰

　　乳痈乳岩

　　血风疮

　　疮

　　阴疮

　　附方并注

　　卷下

　　保胎

　　小产

　　保产

　　子死腹中

　　胎衣不出

　　交骨不开阴门不闭子宫不收

　　产后腹痛

　　产后血晕并失血

　　产后发

　　产后便血

　　产后大便不通

　　产后寒热

　　产后咳嗽

　　产后疟疾

　　产后泻痢

　　附方并注

　　前序 

　　余闻轩岐事业遐哉邈矣，其言说流布至今未尽泯也。然传者或效或否，岂其书不可尽信耶，是信乎人焉耳。语曰医不通儒，不可以言医，其以是欤。太医院使薛君立斋雅近于儒，其以医名世也固宜。君尝以日所施活者，述其病原，详其脉候，着其方，验有所得，辄录之积汇成帙，标曰：《家居医录》。他日呈于大司马中丞约翁，翁览而善之，授余以锓诸梓、且命申其说。余曰：嘻!是仁者之心哉，或曰何谓也?夫医，术也，而心术观焉。世之医者，得一方辄以自秘，取一效即以自多，人病在身而渠病在心，且弗之药是尚可以言医，薛君以名医致身，不自秘而以示人，将欲致人人于名医。中丞翁抚绥畿辅，振衰剔弊，既登斯民仁寿之域，复布其医书，欲寿斯民于无穷，兹非仁者之事哉。是宜梓之，以训于世，观者毋徒执其方而求得其心焉，则是录也，其可传矣。

　　嘉靖戊申春正月吉剑江存所范庆书

　　[卷上] 经候不调 

　　经曰：饮食入胃，游溢精气，上输于脾，脾气散精，上归于肺，通调水道，下输膀胱，水经四布，五经并行。故心脾平和，则经候如常。苟或七情，内伤六淫，外侵饮食失节，起居失宜，脾胃虚损，则月经不调矣。若先期而至者，有因脾经血燥，有因脾经郁滞，有因肝经怒火，有因血分有热，有因劳役火动；其过期而至者，有因脾经血虚，有因肝经血少，有因气虚血弱。主治之法，脾经血燥者，加味逍遥散；脾经郁滞者，归脾汤；肝经怒火者，加味小柴胡汤；血分有热者，加味四物汤；劳役火动者，补中益气汤；脾经血虚者，人参养荣汤；肝经血少者，六味地黄丸；气虚血弱者，八珍汤。盖血生于脾土，故云脾统血。凡血病当用苦甘之剂，以助其阳气而生阴血，俱属不足。大凡肝脾血燥，四物为主；肝脾血弱，补中益气为主；肝脾郁结，归脾汤为主；肝经怒火，加味逍遥为主。

　　治验

　　（肝经怒火风热等症附）一妇人内热作渴，饮食少思，腹内近左初如鸡卵，渐大四寸许，经水三月一至，肢体消瘦，齿颊似疮，脉洪数而虚，左关尤甚，此肝脾郁结之症，外贴阿魏膏，午前用补中益气汤，午后以加味归脾汤。两月许，肝火少退，脾土少健，仍与前汤送六味地黄丸，午后又用逍遥散送归脾丸。又月余，日用芦荟丸二服，空心以逍遥散下，日晡以归脾汤下，喜其谨疾，调理年余而愈。

　　一妇人腹内一块，不时上攻，或痛作声，吞酸痞闷，月经不调，小便不利，二年余矣。面色青黄相兼，余作肝脾气滞，以六君子加芎、归、柴胡、炒连、木香、吴茱各少许二剂，却与归脾汤下芦荟丸。三月余，肝脾和而诸症退，又与调中益气加茯苓、丹皮，中气健而经自调一妇人发热口干，月经不调，两腿无力，服祛风渗湿之剂，腿痛体倦，二膝浮肿，经事不通，余作肝脾肾三经血虚火燥症，名鹤膝风，用六味、八味二丸兼服，两月形体渐健，饮食渐进，膝肿渐消，不半载而痊。前症若脾肾虚寒，腿足软痛，或足膝枯细，用八味丸。若饮食过多，腿足或臀内酸胀，或浮肿作痛，用补中益气加茯苓、半夏主之。

　　一妇人性沉静，勤于女工，善怒，小腹内结一块，或作痛，或痞闷，月经不调，恪服伐肝之剂，内热寒热，胸膈不利，饮食不甘，形体日瘦，牙龈蚀烂，此脾土不能生肺金，肺金不能生肾水，肾水不能生肝木，当滋化源，用补中益气、六味地黄，至仲春而愈。

　　松江太守何恭人，性善怒，腹聚一块，年余，形体骨立，倏热往来，蚀透腮，或泥春旺木克土，仍行伐肝，时季冬，肝脉洪数，按之弦紧，余脉微弱。余曰：洪数弦紧，肝经真气虚而邪气实也，自保不及，何能克土?况面色青中隐白，乃肾水不足，肝木亏损，肺金克制，惟虑至春木不能发生耳。勉用壮脾胃滋肾水之剂，肝脉悉退。后大怒，耳内出血，肝脉仍大，按之如无，烦躁作渴，此无根之火，以前药加肉桂二剂，肝脉仍敛，热渴顿退。复因大怒，以致饮食不进，果卒于季冬辛巳日。此木衰弱而金刑克，信夫。

　　一妇人经候过期，发热倦怠，或用四物、黄连之类，反两月一度，且少而成块，又用峻药通之，两目如帛所蔽。余曰：脾为诸阴之首，目为血脉之宗，此脾伤五脏，皆为失所，不能归于目矣。遂用补中益气、济生归脾二汤，专主脾胃，年余寻愈。

　　一妇人两眉棱痛，后及太阳，面青喜怒，余作胆经风热，用选奇汤合逍遥散，加山栀、天麻、黄、半夏、黄芩而愈。此症失治，多致伤目，或两耳出脓，则危矣。

　　一妇人耳鸣内热，经行不调，肢体倦怠，饮食无味，余以为肝脾虚热，用四君加柴胡、山栀一妇人素勤苦，冬初患咳嗽发热，久而吐血盗汗，经水两三月一至，遍身作痛，或用化痰降火，口噤筋挛，谓余曰：何也?余曰：此血虚而药益损耳。遂用加减八味丸及补中益气加麦门、五味、山药治之，年余而痊。

　　一妇人耳内或耳后项侧作痛，寒热口苦，月经不调，余以为肝火气滞而血凝，用小柴胡加山栀、川芎、丹皮治之，诸症悉退。

　　一妇人年四十，素性急，先因饮食难化，月经不调，服理气化痰药，反肚腹膨胀，大便泄泻；又加乌药、蓬术，肚腹肿胀，小便不利；加猪苓、泽泻，痰喘气急，手足厥冷，头面肢体肿胀，指按成窟，脉沉细，右寸为甚。余曰：此脾肺之气虚寒，不能通调水道，下输膀胱，渗泄之令不行，生化之气不运。即东垣所云：水饮留积，若土之在雨中，则为泥矣，得和风暖日，水湿去而阳化自然，万物生长。喜其脉相应，遂与金匮加减肾气丸料服之，小便即通，数剂肿胀消半，四肢渐温，自能转侧，又与六君加木香、肉桂、炮姜，治之痊愈。后不戒七情饮食，即为泄泻，仍用前药，加附子五分而安。

　　一妇人饮食每用碗许，稍加非大便不实，必吞酸嗳腐，或以为胃火，用二陈、黄连、枳实，加内热作呕。余曰：此未传寒中，故嗳气吞酸，胀满痞闷。不信，仍作火治虚症，并至月经不止，始信。余以六君加炮姜、木香数剂，元气渐复，饮食渐进。又以补中益气加炮姜、木香、茯苓、半夏，数剂痊愈。后因饮食劳倦，兼之怒气，饮食顿少，元气顿怯，用前药更加发热，诚似实火，脉洪大，按之而虚，两尺如无，此命门火衰，用补中益气加姜、桂及八味丸，兼服两月余，诸症悉愈。此症若因中气虚弱者，用人参理中汤或六君子加木香、炮姜，不应，用左金丸，或越鞠丸，虚寒者，加附子，或附子理中汤，无有不愈。

　　一妇人素有头晕，不时而作，月经迟而少，余以为中气虚，不能上升而头晕，不能下化而经少，用补中益气汤而愈。后因劳而仆，月经如涌，此劳伤火动，用前汤加五味子一剂，服之即愈。前症虽云亡血过多，气无所附，实因脾气亏损耳。

　　一妇人年四十，劳则足跟热痛，余以为阴血虚极，急用圣愈汤而痊。后遍身搔痒，误服风药，发热抽搐，肝脉洪数，此乃肝家血虚火盛而生风，以天竺、胆星为丸，用四物、麦门、五味、芩、连、炙草、山栀、柴胡，煎送而愈。

　　一妇人两足发热，日晡益甚，小便自遗，或时不利，余以为肝热阴挺，不能约制，午前用白术、茯苓、丹皮、泽泻各五分，干山药、山茱、麦门各一钱，熟地四钱，酒炒黑黄柏七分，知母五分，不数剂而诸症悉愈。若用分利之剂，愈损真阴，必致不起。

　　一妇人月事未期而至，发热自汗，服清热止汗之剂，反作渴头痛，手掉身麻，此因肝经风热，用柴胡、炒芩连、炒山栀、归、芍、生地、丹皮各一钱，参、、苓、术各一钱五分，川芎七分，甘草五分，二剂其汗全止，更以补中益气而愈。凡发热久者，阳气亦自病，须调补之。

　　一妇人经行后，劳役失调，忽然昏愦，面赤吐痰，此元气虚火妄动，急饮童便，神思渐爽，更用参、各五钱，芎、归各三钱，玄参、柴胡、山栀、炙草各一钱一剂，又用逍遥散加五味、麦门稍定。但体倦面黄，此脾土真虚之色也，又以十全大补加五味、麦门，治之而愈。

　　若投以发散之剂，祸在反掌，慎之。

　　西宾钱思习子室年三十，尚无嗣，月经淋沥无期，夫妇异处者几年矣，思习欲为娶外家，以谋诸余。余曰：此郁怒伤肝，脾虚火动，而血不归经，乃肝不能藏，脾不能摄也，当清肝火，补脾气。遂与加味归脾、逍遥二药四剂，送至其家，仍告其姑曰：服此病自愈，而当受胎，外家可无娶也。果病愈，次年生子。

　　一妇人多怒，经行或数日，或半月即止，三年后淋沥无期，肌体倦瘦，口干内热，盗汗如洗，日晡热甚，余用参、、归、术、茯神、远志、枣仁、麦门、五味、丹皮、龙眼肉、炙草、柴胡、升麻，治之获痊。此症先因怒动肝火，血热妄行，后乃脾气下陷，不能摄血归源，故用前药。若胃热亡津液，而经不行，宜清胃。若心火亢甚者，宜清心。若服燥药过多者，宜养血。若病久气血衰，宜健脾胃。

　　一妇人年五十，内热晡热，经水两三月一来，此血虚而有热。用逍遥散加山茱治之而愈。若兼有痰作渴，或小便不调，或头晕白带，宜用肾气丸。

　　一妇人气血素虚，经行不调，饮食少思，日晡热甚，用十全大补加山茱、山药、丹皮、麦门、五味而愈。次年秋患寒热，或用清脾饮，而元气愈弱，余仍以前药而愈。

　　一妇人生七胎矣，月经不调，两足发热，年余而身亦热，劳则足酸痛。又年许，唇肿裂痛。

　　又半年，唇裂见血，形体瘦倦，饮食无味，月水不通，唇下肿如黑枣。或用通经丸等药而死。

　　一妇人善怒，经不调，唇肿裂，服消毒药，唇胀出血，年余矣。余曰：当培养脾胃，以滋化源。不信，仍服前药及追蚀，状如翻花瘤而死。

