<!-- { "loadSidebar": true } -->
　　一膏粱之妇，产后月经不调，唇裂内热，每作，服寒凉之剂。后不时出水，余用加味清胃散而愈。后值春令，兼怒，唇口肿胀，寒热作呕，痰甚少食，用小柴胡加山栀、茯苓、桔梗，诸症顿愈，但内热仍作，乃以加味逍遥散，调理而安。

　　一妇人性善怒，产后唇肿内热，用清热败毒，唇口肿胀，日晡热甚，月水不调；用降火化痰，食少作呕，大便不实，唇出血水；用理气消导，胸膈痞满，头目不清，唇肿经闭；用清胃行血，肢体倦怠，发热烦躁，涎水涌出，欲用通经之剂。余曰：病本七情，肝脾亏损，数行攻伐，元气益虚故耳，法当补阴益阳。遂以加味归脾汤、加味逍遥散、补中益气汤，如法调治，元气渐复，唇疮亦愈。后因怒，寒热耳痛，胸膈胀闷，唇肿甚，此是怒动肝火而血伤，遂用四物合小柴胡加山栀顿愈。后又怒，胁乳作胀，肚腹作痛，呕吐酸涎，饮食不入，小水不利，此是怒动肝木克脾土，乃用补脾气、养脾血而愈。又因劳役怒气，饮食失时，发热喘渴，体倦不食，去血如崩，唇肿炽甚，此是肝经有火，脾经气虚，遂用补中益气加炒黑山栀、芍药、丹皮而愈。此症每见，但治其疮，不固其本，而死者多矣。

　　[卷上] 经漏不止 

　　经云：阴虚阳搏，谓之崩。又云：阳络伤血外溢，阴络伤血内溢。又云：脾统血，肝藏血。

　　其为患因脾胃虚损，不能摄血归源；或因肝经有火，血得热而下行；或因肝经有风，血得风而妄行；或因怒动肝火，血热而沸腾；或因脾经郁结，血伤而不归经；或因悲哀太过，胞络伤而下崩。治疗之法，脾胃虚弱者，六君子汤加当归、川芎、柴胡；脾胃虚陷者，补中益气汤加酒炒芍药、山栀；肝经血热者，四物汤加柴胡、山栀、苓、术；肝经怒火者，小柴胡汤加山栀、芍药、丹皮；脾经郁火者，归脾汤加山栀、柴胡、丹皮；哀伤胞络者，四君子汤加柴胡、升麻、山栀。故东垣、丹溪诸先生云：凡下血症，须用四君子以收功。斯言厥有旨哉。若大吐血后，毋以脉诊，当急用独参汤救之。其发热潮热，咳嗽脉数，乃是元气虚弱，假热之脉也，尤当用人参之类。此等症候，无不由脾胃先损而患，故脉洪大，察其中有胃气受补可救。设用寒凉之药，复伤脾胃生气，使血反不归源也。

　　治验

　　（吐血等症附）一妇人年将七十，素有肝脾之症，每作则饮食不进，或胸膈不利，或中脘作痛，或大便作泻，或小便不利，余用逍遥散加山栀、茯神、远志、木香而愈。后忧女孀居，不时吐紫血，每作先倦怠烦热，以前药加炒黑黄连三分，吴茱二分，顿愈。后因怒，吐赤血甚多，躁渴垂死，此血脱也，法当补气，乃用人参一两，苓、术、当归各三钱，陈皮、炮黑干姜各二钱，炙草、木香各一钱，一剂顿止。信药有回生之功，不可委于天命也。

　　一妇人年六十有四，久郁怒，头痛寒热，春间乳内时痛，服流气饮之类益甚，不时有血如经行。又大惊恐，饮食不进，夜寐不宁，乳肿及两胁痛如炙，午后色赤，余以为肝脾郁火血燥，先以逍遥散加酒炒黑龙胆一钱、山栀一钱五分，二剂肿痛顿退，又二剂而全消。再用归脾加炒栀、贝母，诸症悉愈。

　　一妇人久患血崩，肢体消瘦，饮食到口但闻腥臊，口出津液，强食少许，腹中作胀，此血枯之症，肺肝脾胃亏损之患，用八珍汤、乌贼鱼骨圆，兼服两月而经行，百余剂而康宁如旧矣。

　　一妇人性躁急，瘰后吐血发热，两胁胀痛，日晡为甚，余以为怒气伤肝，气血俱虚，遂朝用逍遥散倍加炒黑山栀、黄柏、贝母、桔梗、麦门、五味，夕以归脾汤送地黄丸，诸症并愈。

　　一妇人素勤苦，因丧子饮食少思，忽吐血甚多而自止，此后每劳则吐数口，瘵症已具，形体甚倦，午前以补中益气，午后以归脾汤送地黄丸而愈。

　　一女子素郁结，胸满食少，吐血面赤，用地黄丸及归脾加山栀、贝母、芍药而愈。

　　一妇人面黄或赤，时觉腰间或脐下作痛，四肢困倦，烦热不安，其经若行，先发寒热，两肋如束，其血如崩，此脾胃亏损，元气下陷，与相火湿热所致，用补中益气加防风、芍药、炒黑黄柏，间以归脾汤，调补化源，血自归经矣。

　　一妇人因怒崩血，久不已，面青黄而或赤，此肝木制脾土，而血虚也，用小柴胡合四物，以清肝火生肝血，又用归脾、补中二汤，以益脾气生肝血而瘥。此症若因肝经有风热，而血不宁者，用防风一味为丸，以兼症之药煎送；或肝经火动而血不宁者，用条芩炒为丸，以兼症之药煎送，无有不效。

　　一妇人性急，每怒非太阳、耳、项、喉、齿、胸、乳作痛，则胸满吞酸，吐泻少食，经行不止。此皆肝火之症，肝自病则外症见，土受克则内症作。若自病见，用四物加白术、茯苓、柴胡、炒栀、炒龙胆；若内症作，用四君加柴胡、芍药、神曲、吴茱、炒过黄连，诸症渐愈。惟月经不止，是血分有热，脾气尚虚，以逍遥散倍用白术、茯苓、陈皮，又以补中益气加酒炒芍药，兼服而调。

　　干内钱氏，年五十岁，辛丑患崩，诸药罔效，壬寅八月，身热肢痛，头晕涕出，吐痰少食，众作火治，转炽绝粒，数日淹淹伏枕，仅存呼吸。兄方浙归诊之，谓脾胃虚寒，用八味丸料一剂，使急煎服，然胃虚久，始下咽，翌早遂索粥数匙。再剂，食倍热减痛止，兼服八味丸良愈。癸卯秋，因劳役忧怒，甲辰春夏崩复作，六月二十日，胸饱发热，脊痛，腰不可转，神气怫郁，或作内伤，或作中暑，崩水沸腾，兼以便血，烦渴引饮，粒米不进，至七月十三日，昼夜晕愦，时作时止，计无所出。仍屈兄诊之，脉洪无伦，按之微弱，此无根之火，内真寒而外假热也。以十全大补加附子一剂，晕止，食粥三四匙，崩血渐减，日服八味丸，始得痊愈。干山妻两构危疾，命悬须臾，荷兄远救诚解倒悬之急，处方神良，知无出此，野人怀恩，姑俟后日玉环之报云尔。嘉靖甲辰季秋表弟方干顿首拜书。

　　大化内患月事不期，崩血昏愦，发热不寐，或谓血热妄行投以寒剂益甚，或谓胎成受伤投以止血亦不效，乃敬延先生诊之。曰：此脾气虚弱，无以统摄故耳，法当补脾，而血自止矣。

　　用补中益气加炮姜，不数剂而验。惟终夜少睡惊悸，另服八物汤，更不效，叩诸先生，曰杂矣，乃与归脾汤加炮姜以补心脾，遂如初。谨叙其梗概以附医案，俾后之患者，得有所取法云。嘉靖甲辰孟冬晚生归大化顿首拜书。

　　[卷上] 经闭不行 

　　夫经水阴血也，属冲任二脉主，上为乳汁，下为月水，其为患有因脾虚而不能生血者；有因脾郁伤而血耗损者；有因胃火而血消烁者；有因脾胃损而血少者；有因劳伤心而血少者；有因怒伤肝而血少者；有因肾水不能生肝而血少者；有因肺气虚不能行血而闭者。治疗之法，若脾虚而不行者，调而补之；脾郁而不行者，解而补之；胃火而不行者，清而补之；脾胃损而不行者，调而补之；劳伤心血而不行者，静而补之；怒伤肝而不行者，和而补之；肺气虚而不行者，补脾胃；肾虚而不行者，补脾肺。经云：损其肺者益其气，损其心者调其荣卫，损其脾者调其饮食，适其寒温，损其肝者缓其中，损其肾者益其精。审而治之，庶无误矣。

　　治验

　　一妇人停食，饱闷发热，或用人参养胃汤益甚，再用木香槟榔丸，泄泻吐痰，腹中成块，饮食少思，又用二陈、黄连、浓朴之类，前症益甚，腹胀不食，月经不至。余以为中气亏损，用补中益气加茯苓、半夏，三十余剂，脾胃健而诸症愈，又二十余剂，而经自行。前症若脾虚不能消化饮食者，宜用六君子汤，补而消之；虚寒者，加砂仁、木香、炮姜，温而补之；其食积成形者，以前药煎送保和丸。大抵食积痞块，症为有形，所谓邪气胜则实，真气夺则虚，惟当养正辟邪，而积自除矣。虽然坚者削之，客者除之，胃气未虚，或可少用，若病久虚乏者，则不宜用。

　　一妇人饮食后，或腹胀，或吞酸，服枳术丸，吞酸益甚，饮食日少，胸膈痞满，腿内酸痛，畏见风寒，又服养胃汤一剂，腿内作痛，又二剂，腿浮肿，月经不行，余以为郁结所伤，脾虚湿热下注，侵晨用四君、芎、归、二陈，午后以前汤送越鞠丸，饮食渐进，诸症渐愈。又用归脾、八珍二汤，兼服两月余而经行。

　　一妇人性沉多虑，月经不行，胸满少食，或作胀，或吞酸，余以为中气虚寒，用补中益气加砂仁、香附、煨姜二剂，胸膈和而饮食进，更以六君加芎、归、贝母、桔梗、生姜、大枣数剂，脾胃健而经自调矣。

　　一妇人素有胃火，服清胃散而安。后因劳役，躁渴内热，肌肉消瘦，月经不行，此胃火消烁阴血，用逍遥散加丹皮、炒栀，以清胃热；用八珍汤加茯苓、远志，以养脾血，而经自行矣。

　　一妇人久患疟，形体怯弱，内热晡热，自汗盗汗，饮食少思，月事不行，服通经丸，虚症悉具，此因虚而致疟疾，因疟而致经闭，用补中益气及六味地黄丸，各百余剂，疟愈经自行。

　　一妇人久患疟，疟作则经不行，形虚脉大，头痛懒食，大便泄泻，小便淋漓，口干唇裂，内热腹膨，皆元气下陷，相火合病，用补中益气汤治之寻愈。惟不时头痛，乃加蔓荆子而痛止，又兼用六味地黄丸而经行。

　　一妇人因劳，耳鸣头痛体倦，此元气不足，用补中益气加麦门、五味而痊。三年后得子，因饮食劳倦，前症益甚，月经不行，晡热内热，自汗盗汗，用六味地黄丸、补中益气汤顿愈。

　　前症若因血虚有火，用四物加山栀、柴胡；不应，八珍加前药。若气虚弱，用四君子。若怒耳便聋或鸣者，实也，小柴胡加芎、归、山栀；虚用补中益气加山栀。若午前甚作火治，用小柴胡加炒连、炒栀，气虚用补中益气。午后甚作血虚，用四物加白术、茯苓。若阴虚火动，或兼痰甚作渴，必用地黄丸以壮水之主。经云：头痛耳鸣，九窍不利，肠胃之所生也，脾胃一虚，耳目九窍皆为之病。

　　一妇人胃气素弱，为哭母吐血咳嗽，发热盗汗，经水三月不行，余以为悲则伤肺，思则伤脾，遂朝服补中益气加桔梗、贝母、知母，夕用归脾汤送地黄丸而愈。

　　[卷上] 带下 

