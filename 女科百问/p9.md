<!-- { "loadSidebar": true } -->

　　槟榔散。治产后大小便秘。心腹胀满气促。

　　槟榔(一两) 车前子(三分) 冬瓜子(三分) 川大黄(一两微炒) 木通(一两) 桂心(半两）甘草(炙半两) 当归(炒半两) 滑石(一两) 川朴硝(一两烫甚者入硝）

　　上 咀。每服三钱。水盏半。煎半盏。去滓温服。不拘时。

　　木通散。治产后大小便秘涩。

　　木通 大麻仁 葵子(一本冬瓜子) 滑石 槟榔(各一两) 枳实(半两麸炒) 甘草(炙半两）

　　严氏第四问。妊娠面赤口苦舌干。心烦腹胀者何。曰。盖缘恣情饮酒。因食桃梨羊肉鸡面鱼腥膻毒物等。致令百节酸疼。大小便结秘。可服归凉节命散。

　　川芎 苎根 白芍药 麦门冬(去心) 当归 白术(各一两) 糯米(半合) 甘草(炙半两）

　　上 咀。每服四钱。水盏半。煎九分。去滓温服。不拘时。

　　大腹皮散。治妊娠大小便不通。

　　枳壳 大腹皮 甘草(炙各一两) 赤茯苓(去皮三钱）

　　上为细末。每服二钱。浓煎葱白汤调下。不拘时服。

　　冬葵子散。治妊娠小便不利。身恶重寒。起则眩晕。及水肿。

　　冬葵(三钱) 赤茯苓(二钱）

　　上为细末。每服三钱。米饮调下不拘时。若利则歇。服不通。恐是转胞。加发灰少许神效。曾有妊妇腹胀。小便不利。吐逆。诸医杂进温脾胃。宽气去胀等药。服之反吐。药食不纳。转加胀满揍心。验之胎死腹中。又服诸下胎药不能解。举家惊惶。因得鲤鱼汤论曰。脚肿俗呼为皱脚。亦有通身肿满。心胸急胀。名曰胎水。遂去妊妇心前衣服看之。胸肚不分。急以鲤鱼汤四五服。大小便皆下恶水。肿消胀去。方得分娩死胎。可谓生之幸也。此证盖缘怀身腹大。妊妇不自知觉。人人皆以为身娠如此。终不以为胎水病。医人何以得知。故书此论。病家当自觉察。

　　鲤鱼汤

　　当归 白芍药(去皮各四钱) 白术(半两）

　　上 咀。每服四钱。用鲤鱼一尾。不拘大小。破洗去鳞肠。白水煮熟去鱼。每服鱼汁一盏半。姜五片。橘皮少许。煎一盏。空心服。如胎水去未尽绝。再服。

　　第六十问 妊娠伤寒与常人治法同异

　　答曰。四时有不正之气。如春夏亦有寒温时。秋冬亦有暄暑时。是故一岁之中。病无长幼。率相似者。此则时行之气。俗谓之天行。若春温暖而清气折之。则责邪在肝。夏应暑而寒气折之。则责邪在心。秋应凉而反大热折之。则责邪在肺。冬应寒而反大温折之。则责邪在肾。仲景云。冬温之毒。与伤寒大异。盖伤寒者。因冒寒而作也。其候发热恶寒。头疼腰脊痛。其脉浮紧。无汗者可发汗。宜服麻黄汤。脉浮缓而有汗者。可解肌。宜服桂枝汤。切详麻黄桂枝皆能堕胎。以此言之。则妊娠伤寒。常人之治法大不相侔也。

　　十全散。即败毒散。又名人参羌活散。治伤寒瘟疫。

　　人参 白茯苓 羌活 独活 甘草(炙) 川芎 枳壳 柴胡 白术 桔梗(各等分）

　　上 咀。每服三钱。水盏半。姜五片。薄荷七叶。煎七分。热服。如头疼发热连二服。汗出即愈。

　　阿胶散。治妊娠妇伤寒安胎。

　　阿胶 桑寄生 吴白术 人参(各等分）

　　上为细末。每服二钱。煎糯米饮调下。不拘时。

　　罩胎散

　　卷荷叶(一两焙干) 蚌粉花

　　上为细末。每服二钱。入蜜少许。新汲水调下。食前服。

　　严氏第十问。妊娠妇外感风寒。浑身壮热。眼晕头眩者何。曰。盖因风寒客于皮肤。伤于营卫。或洗项背。或当风取凉。致令头目昏痛。憎寒发热。甚致心胸烦闷。大抵产前二命。所以不可轻易妄投汤剂。感冒之初。止宜进芎苏饮以发散表邪。其病自愈。

　　芎苏饮。

　　川芎 紫苏叶 白芍药 白术 麦门冬 陈皮 干姜(各一两) 甘草(炙半两）

　　上 咀。每服四钱。水盏半。姜三片。葱白一寸。煎八分。温服不拘时。

　　第六十一问 妊娠伤寒瘥后复发热

　　答曰。伤寒瘥后发热者何。此名劳食复也。内经云。多食则复，食肉则复。缘病瘥后。气尚虚。津液未复。因劳动生热。气既还复入经络。名曰劳复。仲景云。伤寒。瘥后更发热者。小柴胡汤主之。脉浮者。以汗解。脉沉者。以下解。又伤寒瘥后劳复者。枳实栀子汤主之。千金方劳复起死。人参麦门冬汤。又有食复者。大病新瘥。脾胃尚弱。谷气未复。(谷王宇泰本作谷)强食过多。停积不化。因尔发热。名曰食复。仲景于枳实栀子汤证云。若有宿食。内加大黄如博棋子大五六枚。服之愈。

　　枳实栀子汤

　　枳实(一枚去穣麸炒) 栀子(三枚半肥者)豉(一两半）

　　上以清浆水二盏半。煎九分。下豉再煎五六沸。去滓温服。覆令汗出。

　　若有宿食。加内大黄如博棋子大五六枚服之。日煎服之。

　　第六十二问 时气温病皆能损胎

　　答曰。阴阳大论云。春气温和。夏气暑热。秋气清凉。冬气凛冽。此则四时正气之序也。冬时严寒。万类深藏。君子固密。则不伤于寒。若伤于寒者。凡名伤寒耳。其一岁之中。长幼之病多相似者。故名时行之气也。其伤于四时之气。皆能为病。以伤寒为毒者。以其最盛杀厉之气。中而即病者。名曰伤寒不即病。寒毒藏于肌肤。至春变而为温病。至夏变而为暑病。暑病者。热极重于温也。详此三证。皆因寒气而受邪。寒极生热。热气熏煮其胎。故损也。

　　罩胎散(见六十问中）

　　人参羌活汤。治妊娠感冒。发热头疼。身体痛。

　　白茯苓 羌活 独活 前胡 芎 枳壳(炒) 桔梗 人参(各一两) 甘草(炙半两) 干葛 陈皮(各一两）

　　上为细末。每服三钱。水一盏。姜五片。枣一枚。煎七分。去滓温服。

　　黄龙汤。治妊娠瘟疾。寒热头痛。嘿嘿不欲饮食。胁下痛。呕逆痰气。及产后伤风。热入胞宫。寒热如疟。

　　柴胡 黄芩 甘草 人参(各一两）

　　上锉如麻豆大。每服五钱。水盏半。煎八分。去滓温服。不拘时。

　　治妊娠患时疾。

　　黄芩尖者。出锥郁金。

　　上为细末。每服一钱。板蓝根地黄水调下。汗出效。未愈。再服即愈。

　　治妊娠患时疾。

　　鸡子(坠井底泥上隔宿取出吞之必无虞矣）

　　第六十三问 妊娠寒热或因暑气有不因伤暑而得之

　　答曰。疟者。寒热之疾。皆繇风寒入中也。夫风为阳邪。阳化气而为热。寒为阴邪。阴化气而为寒。阴阳上下交争。虚实邪正更作。或阴并于阳。则阴实而阳虚。若阳并于阴。则阳实而阴虚。或先伤于寒而后伤于风。其为候也。则先寒而后热。或先伤于风而后伤于寒。其为证也。则先热而后寒。休作有时。与伤寒颇异者。故名为疟也。经曰。夏伤于暑。秋必病疟者。此因暑气之所伤也。若妊娠寒热者。皆繇血气虚损。风邪乘之。致阴阳关隔。寒热互见也。经云。阳微恶寒。阴弱发热。若此之类。皆繇虚之所致。此不因暑气之作也。若热极不已。则伤胎。

　　大安散。治脾寒如疟。发热无时。

　　草豆蔻(七个和皮细切) 浓朴(半两) 乌梅(十个去核仁) 甘草 人参(各一分) 大枣(十枚) 肥姜(一分连皮) 陈皮(七个全者洗净切) 良姜(一分）

　　下共锉拌匀。分作五裹。先以盐水蘸纸湿。裹煨香熟。第一服一裹。水一碗。煎一碗。温服。第二服用二裹。并煎滓。以水二碗。煎一碗。温服。第三服用三裹。并煎滓。以水三碗。煎一碗。作两服。并空心食前温服。妊娠患疟热者可服。

　　常山 竹叶(各半两) 人参 石膏(各一两研) 糯米(一百粒）

　　上为 咀。每服三钱。水盏半。煎八分。去滓通口服。不拘时。

　　地黄丸。治寒热类疟。久之为劳。

　　生地(二两) 柴胡(洗) 秦艽 黄芩(各半两) 赤芍

　　上为细末。蜜丸桐子大。每服三十丸。乌梅汤下。不拘时。

　　清肌汤。治头目昏重不悦。颊赤口燥咽干。发热盗汗。饮食减少。

　　甘草(炙半两) 草果仁(五钱) 当归(微炒) 白术(一两) 白茯苓 芍药 柴胡(各一两）川芎(半两）

　　上 咀。每服三钱。水一盏半。煨姜一块切碎。薄荷少许。煎七分。去滓热服。不拘时。

　　第六十四问 下利与滞利何以别之

　　答曰。春伤于风。邪气运留。遇肠胃虚弱。风邪因时伤之。肠虚则泄。故为水谷之痢也。或肠虚受热气者。下痢则赤。受冷气者。下痢则白。冷热相交。其痢如鱼脑鼻涕。相杂连滞不已者。谓之滞痢也。

　　香连丸。治泄痢不止。

　　木香 黄连 吴茱萸 白芍(各等分）

　　上为细末。面糊丸。桐子大。每服二十丸。浓煎米饮汤下。空心日三服。妊娠下痢不止。

　　黄柏 干姜 赤石脂(各二两) 酸榴皮(一具）

　　上为粗末。每服五钱。水盏半。煎六分。去滓食前温服。

　　赤石脂散。治肠胃虚弱。水谷不化。冷热不调。下痢赤白。肠滑腹痛。肢体困倦。饮食减少。

　　赤石脂 甘草(各二两) 肉豆蔻仁(十两) 砂仁(五两）

　　上为细末。每服二钱。温粟米饮汤下。食前。

　　归连丸。治一切下痢。无以新久。及冷热脓血。肠滑里急。日夜无度。脐腹绞痛不可忍。

　　阿胶(捣碎炒如珠三两以醋四升煮成膏) 黄连 当归(各三两) 干姜(二两) 木香(一两五钱）

　　上共为末。用阿胶膏丸。桐子大。每服三十丸食前米饮下。

　　当归芍药散。治妊娠腹中绞痛。心下急胀。及产血晕。内虚气乏。崩中久痢。常服通畅血脉。不生痈疡。消痰。养胃。明目。益津。

　　白芍(八两) 当归 白茯苓 白术(各二两) 泽泻 川芎(各四两）

　　上为细末。每服二钱。温酒调下。食前。元和纪用。经云。本六气经纬。能补虚劳。养真阳。退邪热。缓中。和神志。润泽颜色。散邪寒温瘴时疫。安期先生赐君少久饵之药。后仲景增减为妇人怀妊腹痛本方。用芍药四两。泽泻茯苓川芎一两。当归白术二两。亦可以蜜丸服。又方等分。每服三钱。温酒米饮任下。

　　鸡黄散。治怀妊下痢。赤白绞刺疼痛。

　　鸡子(一个乌者为妙就头作一窍倾出清留黄以黄丹一钱入前鸡子内打令黄匀以浓纸裹盐泥固济煨取出焙干）

　　上为末。每服二钱。米饮调下。一服愈者是男。二服愈者是女。

