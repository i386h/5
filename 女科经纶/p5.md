<!-- { "loadSidebar": true } -->
　　慎斋按：以上八条，序经行腹痛，有寒热虚实之分也。主于风冷寒湿者，经文与良甫、伯仁之论是也。主于血涩气滞者，海藏、丹溪之论是也。若经行后腹痛，是有虚无实，有寒无热矣。而丹溪则又兼热与气滞论病机，不可不审。

　　经行潮热有内伤外感虚实之分

　　李氏曰：经行潮热有时，为内伤，属于虚。潮热无时，为外感，属于实。虚者大温经汤，实者四物加柴、芩。

　　经行客热属于体虚外热之加

　　《大全良方》曰：经行客热者，因体虚而将温过度，外热加之，非脏腑自生，故云客热。其状上焦胸膈之间，虚热、口燥、心烦，手足壮热是也。

　　经行后发热目暗属血虚

　　《女科撮要》曰：有经后发热倦怠，两目如帛蔽。夫脾为诸阴之首，目为血脉之宗。此脾伤而五脏皆为失所，不能归于目也。用补中汤、归脾汤，专主脾胃而愈。凡发久者，阳气亦自病，须调补之。

　　慎斋按：以上三条，序经行有潮热、客热、发热之证也。经行潮热、客热，兼虚实论。若经后发热，则是血脉空虚，阴虚不足，为有虚而无实也。

　　经行泄泻属于脾虚多湿

　　汪石山曰：有妇人经行，必先泻二三日，然后经下，诊其脉皆濡弱，此脾虚也。脾主血，属湿，经水将动，脾血先已流注血海，然后下流为经。脾血既亏，则虚而不能营运其湿，以参苓白术散服之，月余而经行不泻矣。

　　经行白带属阳虚陷下

　　缪仲淳曰：有月水过多，白带时下，日轻夜重，泄泻无时，亦属下多亡阴，宜作血虚论治，服四物益甚，始悟此病正合仲景阳生阴长之法。夫经水多，白带时下，又兼泄泻，皆由阳虚陷下而然，命曰阳脱是也。日轻夜重，盖日阳旺，而得健运之职，故血亦无凝滞之患，故日轻。夜则阴旺，而阳不得其任，失其健运之常，血亦随滞，故夜重，以参、术助阳之药服之。

　　慎斋按：以上二条，序经行有泄泻、白带之兼证也。经行中兼见之证不一，而腹痛、发热、泄泻、白带四证，则常有之。四证见其一，皆足以致经候不调之病，故以此序于月经不调之后。但月经不调，而不加意审治，势必渐至于不月而经闭，有血枯之候。故即以女子不月、经闭、血枯诸论集于下，此序书之原委也，读者不可不知。

　　经论女子月事不来属于胞脉闭

　　《素问》曰：月事不来者，胞脉闭也。胞脉者，属心而络于胞中。今气上迫肺，心气不得下通，故月事不来也。

　　经论女子不月属二阳之病

　　《素问》曰：二阳之病，发于心脾，有不得隐曲，女子不月，其传为风消，为息奔者，死不治。

　　慎斋按：以上经论二条，序女子不月，一属于胞脉之闭，一属于二阳之病也。

　　女子不月属心脾病宜治心火养脾血

　　张洁古曰：女子月事不来者，先泻心火，血自下也。经云：二阳之病发心脾，有不得隐曲，故女子不月，其传为风消。太仆注曰：大肠、胃热也，心脾受之。心主血，心病则血不流；脾主味，脾病则味不化，味不化则精不足，故其病不能隐曲。脾土已亏，则风邪胜而气愈消。又经云：月事不来者，胞脉闭也。胞脉属于心，络于胞中。今气上迫肺，心气不得下通，故月事不来。先服降心火之剂，后服五补丸、卫生汤，治脾以养其血。

　　女子不月属肠胃病及于心脾论

　　王安道曰：二阳，足阳明与手阳明脉也。肠胃有病，心脾受之。发于心脾，犹言延及心脾也。虽然，脾胃为合，胃病而及脾，理固宜矣。大肠与心，本非合也，以大肠而及心，何哉？盖胃为受纳之府，大肠为传化之府。食入于胃，浊气归心，饮入于胃，输精于脾者，以胃之能纳，大肠之能化耳。肠胃既病，则不能受，不能化，心脾何所资？心脾既无所资，则无以运化而生精血。故肠胃有病，心脾受之，则男子为少精，女子为不月。心脾总男女言之，至隐曲不月，方主女子说。

　　女子不月属胃病不能运化水谷论

　　马玄台曰：二阳者，足阳明胃脉也，为仓廪之官，主纳水谷，乃不能纳受者何也？此病由心脾所发耳。正以女子有不得隐曲之事，郁之于心，故心不能生血，血不能养脾。始焉胃有所受，脾不能运化，而继则渐不能纳受，故胃病发于心脾也。由是水谷衰少，无以化精微之气，而血脉遂枯，月事不能时下矣。王注谓肠胃为病，心脾受之。何以谓心脾受肠胃之病，又以心血不流，为女子不月；脾味不化，为男女少精。岂女子无关于脾，而男子无关于心乎？况此节专为女子而发，未论及男子少精之义，学人详推之。

　　女子不月属胃无生化之原论

　　张景岳曰：二阳，阳明也，为胃与大肠二经。然大小肠皆属于胃，胃与心，子母也。人之情欲，本以伤心，母伤则害及其子。胃与脾，表里也。人之劳倦，本以伤脾，脏病则连于腑。故凡内而伤精，外而伤形，皆能病及于胃。此二阳之病，所以发于心脾也。不得隐曲，阳道病也。夫胃为水谷气血之海，主化荣卫而润宗筋。

　　阴阳总宗筋之会，会于气街，而阳明为之长。然则精血下行，生化之本，唯阳明为最。今化源既病，则阳道外衰，故为不得隐曲。其在女子，当为不月也。

　　女子不月属心脾少血论

　　李太素曰：经云二阳之病发心脾，二阳指阳明经胃与大肠也。此经乃水谷传化之地，而心与脾实系之。盖胃之下口通于小肠上口，胃不病，而小肠传化，则心气流通，而邪不归心。大肠不病而传化，则饮食营运而脾不劳力。今二阳既病，则传化不行，心脾乌得不病？故曰病发心脾则精血不充。盖精、血，一物也，主于心而生于脾。在男子言精不言血，故曰少精而不得隐曲。在女子言血不言精，故曰少血而不月。

　　此心脾受病而然，是月经不调之一端也。

　　女子不月属气郁不畅论

　　武叔卿曰：洁古云泻心火，养脾血，是从本文之义也，愚谓当从隐曲推解。人有隐情曲意，难以舒其衷，则气郁而不畅，不畅则心气不开，脾气不化，水谷日少，不能变化气血，以入二阳之血海。血海无余，所以不月也。

　　传为风消者，阳明主肌肉，血不足则肌肉不荣，有不消瘦乎？风之名，火之化也。故当根不得隐曲上看，乃有本。

　　女子不月属心脾胃三经受病论

　　李士材曰：阳明为二阳，胃伤而心脾受病者何也？脾与胃为夫归，夫伤则妻亦不利。心与胃为子母，子伤则母亦不免。不得隐曲，阳事病也。胃为水谷气血之海，化荣卫而润宗筋。厥论曰：前阴者，宗筋之所聚，太阴阳明之所合。痿论曰：阴阳总宗筋之会，而阳明为之长。故胃病则阳事衰也。女子不月者，心主血，脾统血，胃为血气之海，三经病而血闭矣。

　　慎斋按：以上八条，序女子不月证也。女子不月，自《内经》论二阳之病发心脾，因集洁古以下诸家之论，以发明其经旨。大约均主脾胃立论，独叔卿一条，作气郁解，与诸家有异。

　　妇人经闭属虚积冷结气

　　《金匮要略》曰：妇人之病，因虚积冷结气，为证经水断绝，至有历年，血寒积结胞门，寒伤经络，三十六病，千变万端。

　　妇人经闭属风冷客于胞门

　　齐仲甫曰：妇人月事不来，此因风冷客于胞门，或醉以入房，或因风堕坠惊恐，皆令不通。《病源》云：血得温则宣通，得寒则凝泣。若月水不来，因冷于胃府，或醉入房，则内气耗损，劳伤肝经，或吐衄脱血，使血枯于中也。

　　妇人月水不通属津液减耗

　　王子亨曰：妇人月水不通，病本于胃，胃气虚不能消化水谷，使津液不生血气故也。又云，醉以入房，则内气竭绝伤肝，使月水衰少。所以尔者，肝藏血，劳伤过度，血气枯竭于内也。又先吐血，及吐血下血，谓之脱血，名曰血枯，亦月水不来。所以尔者，津液减耗故也。但益津液，其经自下。

　　慎斋按：以上三条，序妇人经闭，属于积寒风冷，凝泣其血，而月水为之不通也。

　　妇人经闭属火热有上中下三焦之分

　　李东垣曰：经闭不行有三，妇人脾胃久虚，形体羸弱。气血俱衰，以致经水断绝，或因劳心，心火上行。月事不来，胞脉闭也。胞脉属心，络胞中，气上迫肺，心气不得下通，故不来。宜安心补血泻火。则经自行。（此上焦心肺有热而经不行也。）或病中消。胃热善饥渐瘦，津液不生。夫经者，血脉津液所化。津液既绝，为热所烁，肌肉渐瘦，时见燥渴。血海枯竭，名曰血枯经绝，宜泻胃之燥热，补益气血，则经自行。（此中焦胃有热结而经不行也。）或心包络脉洪数，躁作时见，大便闭，小便难，而经水闭绝。此血海干枯，宜调血脉，除胞络中火邪，则经自行。（此下焦胞脉热结而经不行也）

　　娄全善按：洁古、东垣治妇人血枯经闭之法，皆主于补血泻火。补血用四物之属。泻火，东垣分上中下三焦。如火在上，则得于劳心，治以芩、连及三和之类。火在中，则善食消渴，治以调胃承气之类。火在下，则大小便难，治以玉烛之类。玉烛，四物与调胃承气是也。三和，四物与凉膈是也。

　　《济阴纲目》按：东垣之论，当有四证。如胃热、胞络热、劳心热三证，皆有余，宜泻火养血是矣。所言脾胃久虚，致经水断绝一证，又当补脾胃为主，岂得舍而勿论。盖水入于经，其血乃生，谷入于胃，脉道乃行。

　　水去荣散，谷消卫亡，况脾统诸经之血，而以久虚之脾胃，致气血俱衰者，可不为之补益乎？即此以分虚实，明是四证无疑。全善乃遗补虚之一证，何也？

　　慎斋按：经闭主于泻心火，论本洁古。而东垣则以热结分上中下三焦，是月水不下，专以火热为病，药用玉烛、三和为例。夫此方治劳心，心火上行，致胞脉闭塞，月事不来，是实热也。若心虚而热收于内，与心虚而上衰者，二方又未可妄用也。大约妇人经闭，由于阴虚火旺，日渐煎熬，津液干涸，以致血枯经闭，当从赵养葵滋水补肝之法，纯用三和、玉烛殊未尽善。若东垣三证，首言脾胃久虚一段，已见经水断流，俱从脾胃受病。

　　《济阴纲目》议全善之失，尤为有见。

