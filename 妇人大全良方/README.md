<!-- { "loadSidebar": true } -->


　　妇人大全良方 陈自明 南宋 嘉熙元年

　　《妇人良方》序

　　世之医者，于妇人一科，有《专治妇人方》、有《产宝方》。治以“专”言，何专攻也；方以“宝”言，爱重之也。盖医之术难，医妇人尤难，医产中数体则又险而难。彼其所谓《专治》者、《产宝》者，非不可用也。纲领散漫而无统，节目谆略而未备。医者尽于简易，不能深求遍览。有才进一方不效，辄束手者；有无方可据，揣摩臆度者；有富贵家鄙药贱，而不服者；有贫乏人惮药贵，而无可得服者；有医之贪利以贱代贵，失其正方者。古云：看方三年，无病可治；治病三季，无药可疗。又云：世无难治之病，有不善治之医；药无难代之品，有不善代之人。此之谓也。

　　仆三世学医，家藏医书若干卷。既又遍行东南，所至必尽索方书以观。暇时闭关净室，翻阅涵泳，究极未合，采摭诸家之善，附以家传经验方，秤而成编。始自调经，讫于产后，凡八门，门数十余体，总二百六十余论。论后有药，药不惟其贵贱，惟其效。纲领节目，灿然可观。庶几病者随索随见，随试随愈。

　　仆于此编，非敢求异昔人也，盖亦补其偏而会其全，聚于散而敛于约，期更无憾云。

　　愚者千虑，必有一得。君子毋以人废言。

　　时嘉熙元年八月良日建康府明道书院医谕临川陈自明良父序

　　识别修制药物法度

　　凡药有宜火、宜酒者，有用子、用皮者，有去子、去皮者，有去苗、芦者，有别研入药者，有煎成汤去滓后入者，若此之类，各各不同。今备于前，无复更注于逐方之下。

　　辰砂（如镜面粉，旋者为上。） 雄黄（如鸡冠，通明者为上。） 雌黄（无夹石者为上。）

　　石硫黄（如鹅儿黄色为上，赤者名石亭脂） 伏龙肝（正对釜月下土是也。） 太阴玄精石以上并研，令极细如面、无声为妙。

　　禹余粮 代赭石 磁石（极细者妙） 自然铜 紫石英（有紫色如箭簇者为上） 云母石太乙余粮以上并用火 ，令通赤，酽醋淬，如此七次或十次，方可研令极细如面，或用水飞尤妙。

　　赤石脂 白石脂 阳起石（有云头雨脚，轻松如野狼牙者，产于此地方可用。若是铺茸茁角者不可用。以上并用火 ，一出时研如面，或有生用者。） 青礞石（每一两用硝石二两，入银锅子内 一日一夜，自然解散。研为面，仍用水飞为妙。） 梁上尘（炒令烟尽，研如粉。） 绛矾 青矾（并生研细。） 白矾（枯过，亦有生用者。） 石膏（如无真者，以方解石代之。凡诸石入汤，并碎以绵裹。） 滑石（出桂府者，明白而坚者，方可用。若赤色而暗者，是吉州所产。色黑者名 石，皆不可用。） 苏合香油（先用生布绞去滓，秤；却用炼熟蜜解开用。） 竹茹（轻轻刮淡竹皮是也。） 桑寄生（仆随仓使吴常丞寓广州方识此物。枝梗类木，其叶如柘，对节而生，根侵入树柯上而生，度冬不凋，夏生小花，用之果有奇效。锉细用） 木通（有川木通，有钱子木通，即拿藤者为正。今之所用者力浅，但得随众，宜去皮节，细切。） 罂粟壳（去须、蒂、筋膜，净冼，蜜水淹一宿，炒令焦黄） 阿魏（以面搜和成饼，炙黄用） 葛根（当用家葛，切片晒干用。今人多取于铺家者，乃野葛也，有大毒，能动胎气。多见医者赎铺家现成升麻葛根汤，孕妇服之动了胎孕。小儿药中亦不宜用） 麻黄（拣小者为上，去根节。若以止汗用根节，用水煮，去黄沫，焙干。不尔，令人发烦躁） 人参（拣色黄明莹，裹面有泽而不油者为上。《本草》云：不去芦则吐。人仍煎煮，喜河水） 北细辛（拣直而极细、味辛辣如川椒者为上） 地榆 威灵仙 柴胡 前胡羌活 独活（宜用紫色，言有蚕头、节稀者为上。王子亨云：独活乃是极大羌活。自是有曰如鬼眼状。寻常白色者乃是老宿前胡，谨不可用。《本草经》云：二物同一类。今人以紫色节密者为羌活，黄色作块者为独活。又云：独活即羌活母类也。疗风宜用独活，兼水宜用羌活） 白薇 紫菀（取茸芦如北细辛者良，以牢山出者为上，沂、兖次之。郓以东，市上皆有之，形色、气味皆与《神农本经》唐注、日华子相应，此药肺病最为急需。今京师所有，皆车前草、旋复花根以赤土染之。又味咸，大抵咸走血，又能热中腹，利小便。且肺病本因亡津液而得之，今又服走津液药，为害滋甚，医者宜思之）

　　秦艽 茜根 本 升麻 漏芦 防风（拣软而裹面有泽，芦似蚕头者为上，去叉、股、芦） 桔梗（今人多以荠为之。

　　要拣味苦、肥白者为上，或生或炒皆有用）

　　以上并洗，去苗、芦，细切，晒干，秤用。

　　木香（拣如朽骨，气味辛辣甚者为上。近时川人采南云根以乱真，其性大寒，利大、小便。《本草》谓之青木香；《证类》谓之独行根。又云土青木香，不堪入药。凡方书云当用青木香者，皆当用南木香） 沉香（种类不一，惟色黄而沉者为上） 丁香 檀香 白芷 官桂（愈嫩则愈浓，愈老则愈薄。仍用紫色紧卷者，去皮至有油处，别为末用） 藿香 荆芥薄荷 紫苏诸香药并不可见火，或急用，宜多纸裹怀KT 用。

　　北艾（先去梗，焙燥碾烂，以马尾罗隔去灰末，只留黄。先秤分量，却用糯米粉打糊捏成饼子，炙黄用。或以酒炒亦可） 败酱（即今之苦蓍也） 喝起草（即苍耳也） 泽兰叶 紫苏藿香 荆芥 薄荷 香薷（音柔） 柏叶 茵芋 大青 莽草 樗枝 石楠叶 石苇（去毛） 枇杷叶（先用温水浸，刷去毛，却用姜汁炙）

　　以上并去梗取叶，以纱隔去尘土。惟紫苏、藿香饮药中宜兼嫩梗，大能下气。

　　黄连（宜拣大而似鹰爪者尤佳） 石菖蒲（一寸九节者佳。此种类甚多，取生于石上，叶有剑脊者真，无剑脊者名溪荪，生于泥中者名昌阳，可解巴豆毒。二味并去须，细切） 舶上茴香 北茴香 葫芦巴（酒炒） 破故纸 蛇床子 薏苡仁 紫苏子（除是自种自取方是真者，可以伐病。虽云细而香者是真，今人多采野苏子以乱其真。其子亦小，却以真苏叶令香，更不可辨） 子 葶苈子（甜者，拣细而脆者真。要分甜、苦） 黑牵牛（亦有半生半炒） 牛蒡子 芫花（醋浸过，炒令黄色去梗）

　　以上并隔纸炒香。

　　五味子（色黑内有羊肾者佳。入补药中宜炒用，入嗽药中宜生用） 木鳖子（去壳切，以麸炒） 巴豆（川中来者似菘子而差小者为上。去壳及皮，必用皮纸裹打去油，如此者三、五次油方尽。或有不去油者） 车前子 兔丝子（二味先用温水淘洗，去泥砂，控干，以好酒浸四、五日，蒸四、五次，研令极烂，捏成饼子，焙干，方可为末） 香附子 金毛狗脊 骨碎补并细切，炒令黄色，舂擦去毛令尽方秤） 石斛（拣色黄如金、大者，去根皮，细切，用好酒浸一宿，蒸一炊久，慢火炒燥秤用） 卷柏 甘松（并洗，去根土用） 肉苁蓉（拣香而肥有鳞甲分明者，乃其端有心者方真。有盐霜者不用） 当归（拣如马尾重半两以上，气香味甜者为上。微炒） 川牛膝（拣如鼠尾，软而甜者为上）

　　并去芦，酒浸半日，不可太过，久则失味。洗净，慢火焙干，切，方秤分两。

　　五加皮 桂心（补药用浓者，发散用薄者） 海桐皮 黄柏皮 杨梅皮 白藓皮 杜仲浓朴 桑白皮（或炙炒。今人多以橘树根皮为伪，最要仔细辨）

　　并削去粗皮，细切方用。惟杜仲、浓朴，每一斤用生姜一斤研取自然汁，罨一宿，次日炒令黄色。

　　甜瓜子 栝蒌子 冬瓜仁（去皮） 杏仁 桃仁 郁李仁（并先去尖、双仁，却用水煮一、二沸，去皮，以麦麸炒黄，秤用） 酸枣仁（去皮，炒香用） 柏子仁（拣去壳，别炒、研用） 皂角（去皮弦子，酥炙） 川椒（拣色红而口白辛香者为上。去棱目及闭口者，然后慢火炒令色变，以纸乘于地上，碗覆出汗为度） 山栀（小者佳，一名越桃） 缩砂 白豆蔻 益智 草果（并去皮，取仁秤） 槟榔（如鸡心者佳） 大腹子（二味生用） 肉豆蔻（三味面裹炮，令面黄为度） 山茱萸 诃子（炮去核，取肉秤。双核者名诃藜勒，独核名诃子） 川楝子（蒸，去皮核、炒秤） 大黄（湿纸裹煨令香熟。亦有酒洗生用） 三棱（亦有以红蒲根为伪者） 蓬莪术（二味并用湿纸裹，炮令香软，细切。或更用酽醋浸半日用） 郁金 野狼毒 紫河车（三味并洗，切，焙） 神曲 半夏曲 麦芽 谷芽（并捣碎、炒黄用） 白姜（出大通池州者尤佳） 天雄（重两半以上，有象眼者佳） 附子（拣圆而坚实者为上） 草乌 川乌（重七、八钱，如鹅脑者为上）

　　五味并用灰火炮裂，去皮、尖、脐用。

　　天南星（重一两者佳，忌用虎掌。炮去皮，或以白矾水浸一、二宿） 吴茱萸（去枝叶）

　　半夏二味并用，汤泡七次。

　　半夏曲（以洗过半夏为末，以生姜自然汁捏为饼子，炙黄用） 生地黄（洗，焙干秤。

　　亦用研取自然汁） 熟地黄（温水净洗，焙干，却以好酒发湿，却用巾子乘于甑上蒸，再用酒洒，九蒸九爆，焙燥秤。地黄生者平宣，熟者温补。虚人须补药，当用熟。《本草》云：男子宜用熟者，女子宜用生者） 滴乳香（用蚌粉略炒，挂窗孔中风干，研） 延胡索（去根皮） 贝母（去心，姜浸一宿） 山药 川芎 芍药 知母 续断（川中来者，色赤而瘦者佳） 小蓟根（以上略洗、细切，慢火焙干用） 巴戟（拣紫色者为上，水浸软） 牡丹皮枸杞根（即地骨皮也。初虞世云：此药至贱，都下并无真者。大抵都人虽一贱亦作伪） 石莲乌药（洪州者为上） 麦门冬 天门冬（略用水浸软。此二门冬去心、子，火上焙热，即当风凉之，如此不过三、四次即易干，仍不损药力。它药并宜如此） 远志（泔浸一宿） 黄芩（一名枯肠草，刮去朽者）

　　以上有心者并捶去心，只取肉焙干秤用。

　　青橘皮 橘皮（取多年拣小而红者佳；若大而黄者，柑皮也，恐不堪入药。大治产后肌浮。雷公云：产后肌浮，柑皮酒服者此也）

　　二味用温水洗净，却于砂盆内磨去白，焙干秤。

　　枳壳（拣小而实者为上，去穣，麸炒黄用。《本草》有枳实一条。王子亨云：此物本名曰枳，凡草木有花必有实。夫枳壳即枳实之类也） 茯苓（补药宜用白色，利水药宜赤色。

　　坚者佳） 茯神（去木用，色白者为上） 猪苓（水浸软）

　　以上三味，并去黑皮，细切，焙燥秤。

