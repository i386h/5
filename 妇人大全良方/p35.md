<!-- { "loadSidebar": true } -->
　　具天地之性，集万物之灵，阴阳平均，气质完备，咸其自尔。然而奇偶异数，有衍有耗；刚柔异用，或强或弱。血荣气卫，不能逃于消息、盈虚之理。则禀质之初，讵可一概论是。以附赘垂疣，骈拇枝指，侏儒跛蹩，形气所赋有如此者；疮疡痈肿，聋盲喑哑，瘦瘠疲瘵，气形之病有如此者。然则胚胎造化之始，精移气变之后，保卫辅翼，固有道矣。（《孝经》云：天地之性，人为贵。《书?泰誓》曰：唯人，万物之灵。）天有五气，各有所凑；地有五味，各有所入。所凑有节适，所入有度量。凡所畏忌，悉知戒慎，资物为养者，理固然也。寝兴以时，出处以节。（《六节脏象论》曰：天食人以五气，地食人以五味。王冰云：天以五气食人者，臊气凑肝，焦气凑心，香气凑脾，腥气凑肺，腐气凑肾也。以五味食人者，酸味入肝，苦味入心，甘味入脾，辛味入肺，咸味入肾也。）可以高明，可以周密，使雾露风邪，不得投间而入。因时为养者，理宜然也。以至调喜怒，寡嗜欲。（《礼记?月令》仲夏之月，可以居高明，可以处台榭。《脉要精微论》云：冬日在骨，蛰虫周密，君子居室。夏则顺阳在上，故可以高明；冬则顺阳气之伏藏，故可以周密。）作劳不妄，而气血从之，皆所以保摄妊娠，使诸邪不得干焉。（《天真论》岐伯曰：上古之人，其知道者，不妄作劳，故能形与神俱，而尽终其天年。《通天论》曰：圣人陈阴阳，筋脉和同，骨髓坚固，气血皆从。）苟为不然，方授受之时，一失调养则内不足以为中之守，外不足以为身之强。气形弗充而疾 因之。（《脉要》曰：五脏者，中之守也。得守者生，失守者死。又曰：夫五脏者，身之强也。得强则生，失强则死。）若食兔唇缺，食犬无声，食杂鱼面疮癣之属，皆以食物不戒之过也。（孙思邈《养胎法》云：妊娠食兔肉，令子缺唇。食犬肉，令子无音声。食干鲤鱼，令子多疮癣。《异法方宜论》云：鱼者使人热中。注云：鱼发疮。）心气大惊而癫疾。（《奇病论》帝曰：人生而病癫疾者何？岐伯曰：名为胎病。此得之在腹中时，其母有所大惊，气上不下，精气并居，故令子发为癫疾也。）肾气不足而解颅。（巢氏云：解颅者，其状小儿年大，囟应合而不合，头缝开解是也，由肾气不成故也。肾主骨髓，而脑为髓海。肾气不盛，则脑髓不足，不能结成，故头颅开解。）脾胃不和而羸瘦。（巢氏云：夫羸瘦不生肌肤，皆为脾胃不和，不能饮食，故血气衰弱，不能荣于肌肤。凡小儿在胎而遇寒冷或生而挟伏热，皆令儿不能食，故羸瘦也。）心气虚乏而神不足之属，皆以气血不调之过也。诚能食饮知所戒，推而达之，五味无所伤。诚能于气血知所调，推而达之，邪气无所乘，兹乃生育相待而成者。

　　（《病源》云：肺主气，心主血脉，病血气，通荣腑脏，遍循经络。产则血气伤损，脏腑不足。而心统领诸脏，其劳伤不足，则令惊悸恍惚，是心气虚也。）故曰：天不人不因。（《法言》曰：天不人不因，人不天不成。）

　　卷之十　胎教门

　　转女为男法第八

　　论曰：阳施阴化，所以有娠。遇三阴所会，多生女子。但怀娠三月，名曰始胎。血脉不流，象形而变。是时男女未定，故令于未满三月间服药方术，转令生男也。其法以斧置妊妇床下，系刃向下，勿令人知。恐不信者，令待鸡抱卵时，根据此置窠下，一窠尽出雄鸡。此虽未试，亦不可不知。凡受胎三月，遂物变化。故古人立胎教，能令子生良善、长寿、忠效、仁义、聪明、无疾，盖须十月之内常见好景象。毋近邪僻，真良教也。如有触忤伤胎，治各有法。

　　又自初觉有娠，取弓弩弦缚妇人腰下，满百日去之，紫宫玉女秘法也。妊娠三月以前，取雄鸡尾尖上长毛三茎，潜安妇人卧席下，勿令知之，验。

　　又取夫发及手、足甲，潜安卧席下，勿令知之。

　　又妊娠才满三月，要男者，以雄黄半两衣中带之；要女者，以雌黄带之。

　　卷之十一

　　脉例第一

　　王子亨云：若妊娠，其脉三部俱滑大而疾。（在左则男，在右则女。）经云：阴搏阳别，谓之有子。搏者，近也。阴脉逼近于下，阳脉别出于上。阴中见阳，乃知阳施阴化，法当有子。又少阴脉动甚者，妊子也。手少阴属心，足少阴属肾。心主血，肾主精，精血交会，投识于其间则有娠。又三部脉浮沉正等无病者，有妊也，余病如《脉经》说。左手尺部浮洪者，为男胎也；右手尺部浮洪者，为女胎也。两手尺部俱洪者，为两男；俱沉实者，为两女。又云：中指一跳一止者，一月胎；二跳二止者，二月胎也。

　　卷之十一

　　诊妇人有妊歌第二

　　肝为血兮肺为气，血为荣兮气为卫。阴阳配偶不参差，两脏通和皆类例。血衰气旺定无孕，血旺气衰应有体。（肝藏血为荣属阴；肺主气为卫属阳。阴阳配偶者，是夫妇匹配，偶合构精，乃有子也。若血少气盛，则无娠孕。若血盛气少，则有孕也。）尺微关滑尺带数，流利往来并雀啄。小儿之脉已见形，数月怀 犹未觉。（尺脉微，关脉滑，尺脉带数及流利、雀啄，皆是经脉闭塞不行成胎。以上之脉，皆是血多气少之脉。是怀小儿之脉已见形状也。）

　　左疾为男右为女，流利相通速来去。两手关脉大相应，已形亦在前通语。（左手脉疾为怀男，右手脉疾为怀女。及其脉流行滑利相通，疾速来去，是或两手关部脉洪大相应，是其胎已有形状也。）左手带纵两个儿，（纵者，夫行乘妻。水行乘火，金行乘木，即鬼贼脉也，名曰纵。

　　见于左手，则怀两个男儿也。）右手带横一双女。（横者，妻乘夫也。是火行乘水，木行乘金，即所胜脉也，名曰横。见于右手，则怀一双女儿也。）左手脉逆生三男。（逆者，子乘母也。

　　是水行乘金，火行乘木，即已生脉也，名曰逆。见于左手，则怀三个男儿也。）右手脉顺还三女（顺者，母乘子也。是金行乘水，木行乘火，即生己之脉也，名曰顺。见于右手，则怀三个女儿也）。寸关尺部皆相应，一男一女分形证。寸关尺部脉大小、迟疾相应者，是怀一男一女形证之脉也。谓关前为阳，关后为阴。阴阳脉相应，故怀一男一女也。）有时子死母身存，或即母亡存子命。（此二句之文，无辨子母存亡之法。）往来三部通流利，滑数相参皆替替；阳实阴虚脉得明，遍满胸膛皆逆气。（若寸关尺三部通行流利，皆替替有力而滑数，皆是阳实阴虚之脉。主娠妇逆气，遍满胸膛而不顺也。）左手太阳浮大男。（左手寸口为太阳，其脉浮大则是怀男子脉也。）右手太阴沉细女。（右手寸口为太阴，其脉沉细是怀女脉也。）

　　诸阳为男诸阴女，指下分明长记取。（诸阳脉皆为男，即浮大、疾数、滑实之类是也，当怀男子。诸阴脉即沉细之类是也，当怀女子。）三部沉正等无绝，尺内不止真胎。（寸关尺三部脉，沉浮正真齐等，举按无绝断。及尺内举按不止住者，真的怀胎妇也。）夫乘妻兮纵气雾。

　　（经云：纵者，夫乘妻也。水行乘火，金行乘木，即鬼贼脉也。纵气雾，雾者露也，又上下也。谓夫之阳气，乘妻之阴气，二气上下相逐，如雾如露，润泽结子也。）妻乘夫兮横气助。

　　（横者，妻乘夫也。见前注。谓两旁横气相佐助也。）子乘母兮逆气参，（逆者，子乘母也。

　　谓子气犯母气相乘兮，逆行之气相参合也。）母乘子兮顺气护。（是母气乘于子气为顺气，相护卫也。凡胎聚纵、横、逆、顺四气以荣养，方乃成形也。）小儿日足胎成聚，身热脉乱无所苦。（妇人怀小儿五个月，是以数足胎成就而结聚也。必母身体壮热，当见脉息躁乱，非病苦之证。谓五月胎已成，受火精已成气，故身热脉乱，是无病也。）汗出不食吐逆时，精神结备其中住。（谓妊胎，受五行精气以成形，禀二经以荣其母。怀娠至五月，其胎虽成，其气未备，故胎气未安，上冲心胸，则汗出不食吐逆，名曰恶阻，俗呼选饭。唯思酸辛之味，以谓胎气也。）滑疾不散胎三月，（妊娠三月，名始胎。此是未有定仪，心胞脉养之，故脉见滑疾流利，为少气多血。不散为血气盛，则始结为胎也。）但疾不散五月母。（其脉但疾数而不散者，是五个月怀胎之母也。）弦紧牢强滑者安，沉细而微归泉路。（孕妇之脉，宜弦紧、牢强、滑利，为安吉之脉。若沉细而微，谓脉与形不相应，故云死也。前文虽云太阴沉细，又云诸阴为女。其说似有相违，谓三部脉皆不沉细及微，故不同也。）

　　卷之十一

　　验胎法第三

　　妇人经脉不行已经三月者，欲验有胎。

　　川芎（生，不见火）

　　为细末，空心，浓煎艾汤调下方寸匕。觉腹内微动，则有胎也。

　　卷之十一

　　胎杀避忌产前将护法第四

　　一受孕之后，切宜避忌胎杀所游。如经云：刀犯者，形必伤；泥犯者，窍必塞；打击者，色青黯；系缚者。相拘挛，甚至母殒。验若反掌，断不可忽。

　　卷之十一

　　月游胎杀第五

　　立春在房床。惊蛰在户（单扇）。清明在门（双扇）。立夏在灶。芒种在母身。小暑在灶。

　　立秋在碓（按京本云在正北方子位）。白露在厨厕。寒露在门。立冬在户及厨。大雪在炉及灶。小寒在房及母身。

　　卷之十一

　　十干日游胎杀第六

　　甲己日占门。乙庚日占碓磨。丙辛日占井灶。丁壬日占厨KT 。戊癸日占米仓。

　　卷之十一

　　十二支日游胎杀第七

　　子丑日占中堂。寅卯辰酉日占灶。巳午日占门。未申日占篱下。戍亥日占房。

　　卷之十一

　　六甲旬游胎杀第八

　　甲子旬游窗碓。甲戍旬游正厅。甲申旬游中庭。甲午旬游房内。甲辰旬游房中。甲寅旬游 。

　　卷之十一

　　太史局日游胎杀第九

　　每遇癸巳、甲午、乙未、丙申、丁酉五日在房内北；庚子、辛丑、壬寅三日在房内南；癸卯一日在房内西；甲辰、乙巳、丙午、丁未四日在房内东；六戊六巳日在房内中；余日在外无占。

　　凡游在房内，不宜于方位上安床帐及扫舍，皆凶。

　　又有小儿杀及本年三杀，及产母身黄定命，皆不可犯。凡妊娠之后，将此贴于当眼，常照应之。切不可穿凿修掘，移钉系篱壁，重物碾压之类。犯之重则胎死腹中，母亦不利；轻则子受其殃，成人之后必定破形，拳挛、跛缩、喑哑。犯之极验。

　　卷之十一

　　食忌论第十

　　一受孕之后，不可食之物，切宜忌食。非唯有感动胎气之戒，然于物理，亦有厌忌者。

