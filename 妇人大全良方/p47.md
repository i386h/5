<!-- { "loadSidebar": true } -->
　　《产宝》论曰：夫妊娠肿满，由脏气本弱，因产重虚，土不克水，血散入四肢，遂致腹胀，手足、面目皆浮肿，小便秘涩。陈无择云：凡妇人宿有风寒、冷湿，妊娠喜脚肿，俗呼为皱脚。亦有通身肿满，心腹急胀，名曰胎水。

　　论曰：凡妊娠之人，无使气极。若心静气和，则胎气安稳；若中风寒邪气及有所触犯，则随邪而生病也。凡妊娠，经血壅闭以养胎。若忽然虚肿，乃胎中挟水，水血相搏。脾胃恶湿，主身之肌肉。湿渍气弱，则肌肉虚；水气流溢，故令身肿满也。然其由有自，或因泄泻下痢，脏腑虚滑，耗损脾胃；或因寒热疟疾，烦渴引饮太过，湿渍脾胃，皆能使头面或手足浮肿也。然水渍于胞，儿未成形，则胎多损坏。及其临产日脚微肿，乃胞脏水少血多，水出于外，故现微肿，则易生也。宿有寒气，因寒冷所触，故能令腹胀肿满也。

　　《产乳集》养子论妊娠自三月成胎之后，两足自脚面渐肿腿膝以来，行步艰辛，以至喘闷，饮食不美，似水气状。至于脚指间有黄水出者，谓之子气，直至分娩方消。此由妇人素有风气，或冲任经有血风，未可妄投汤药。亦恐大段甚者，虑将产之际费力，有不测之忧，故不可不治于未产之前也。古方论中少有言者。按《名医录》云：宋少主元徽与徐文伯微行学针法，文伯见一娠妇足肿不能行。少主脉之，此女形也。文伯诊之曰：此男胎也，在左则胎黑色。少主怒欲破之，文伯恻然曰：臣请针之。胎遂堕，男形而色黑。此妊娠足肿之说见于古者。今《巢氏病源》中，但有子烦之论，《千金》并《产宝》亦略言之。刘禹锡《续传广信方》以谓妊妇有水气而成胎，《太平圣惠》亦言之，皆非也。元丰中，淮南陈景初，名医也，独有方论治此病。方名初谓之香附散，李伯时易名曰天仙藤散也。

　　卷之十五　妊娠胎水肿满方论第八

　　天仙藤散方

　　天仙藤（洗、略炒） 香附子（炒） 陈皮 甘草 乌药（不须要天台者，但得软白、香而辣者良）

　　上等分，净秤为细末，每服三钱。水一大盏，姜三片，木瓜三片，紫苏三叶，同煎至七分，放温澄清，空心、食前服，日三服。小便利，气脉通，体轻，肿渐消，更不须多服。

　　元丰末，王荆公居金陵。举家病，以诗赠景初曰：举族贫兼病，烦君药石功；到家何所寄，一一问征鸿。因此见方，得于李伯时家传方，录于临川张石丞宅。

　　卷之十五　妊娠胎水肿满方论第八

　　茯苓散

　　《产宝》疗妊娠身肿有水气，心腹胀满，小便少。茯苓散。

　　茯苓（四两） 杏仁 槟榔（各三两） 旋复花 郁李仁（各一两）

　　上为粗末，以水六升，煮取二升，去滓，分温三服。小便通即瘥。

　　卷之十五　妊娠胎水肿满方论第八

　　崔氏方

　　疗妊娠体肿有水气，心腹急满。

　　茯苓 白术（各四两） 旋复花（二两） 杏仁 黄芩（各三两）

　　上细切，以水七升，煮取二升半，分温三服。忌桃、李、雀肉、酢物。《千金》、《救急》、《古今录验》、《集验》同。

　　疗妊娠遍身洪肿。

　　葶苈子（十分） 白术（二十分） 茯苓（二两） 桑白皮（二两） 郁李仁（八分）

　　上为粗末，以水六升，煮取二升，分温三服。小便利即瘥。

　　又方：泽泻 葶苈（各三两） 茯苓 枳壳 白术（各六两）

　　上细切，以水六升，煮取二升，分温二服。小便利即瘥。

　　卷之十五　妊娠胎水肿满方论第八

　　泽泻散

　　治妊娠气壅，身体腹胁浮肿，喘急，大便不通，小便赤涩。

　　泽泻 桑白皮 木通 枳壳 槟榔 赤茯苓（等分）

　　上 咀，每服四钱。水一盏，姜四片，煎至六分，去滓，食前温服。

　　卷之十五　妊娠胎水肿满方论第八

　　防己汤

　　治妊娠脾虚，通身浮肿，心腹胀满，喘促，小便不利。

　　防己（三分） 桑白皮 紫苏茎、叶 赤茯苓（各一两） 木香（一分）

　　上为粗末，每服四钱。水一盏，姜四片，煎至七分，去滓，食前温服。

　　卷之十五　妊娠胎水肿满方论第八

　　《千金》鲤鱼汤

　　治妊娠腹大，胎间有水气。

　　白术（五两） 茯苓（四两） 当归 芍药（各三两）

　　上细锉，以鲤鱼一头，修事如食法，煮取汁，去鱼不用，每服四钱。入鱼汁一盏半，姜七片，橘皮少许，煎至七分，去滓，空心服。（《集验》同）

　　卷之十五　妊娠胎水肿满方论第八

　　商陆赤小豆汤

　　治妊娠手足肿满、挛急。

　　赤小豆 商陆（等分）

　　上 咀，每服一两。用水一碗，煎至七分，澄清汁服。《集验》、《千金》有泽漆，《产宝》方无泽漆，有桑白皮。

　　卷之十五　妊娠胎水肿满方论第八

　　肾着汤

　　治妊娠腰脚肿。

　　茯苓 白术（各四两） 干姜 甘草（各二两） 杏仁（三两）

　　上 咀，每服四钱。水一盏半，煎至七分，食前服。

　　卷之十五　妊娠胎水肿满方论第八

　　五皮散

　　《指迷方》治胎水，五皮散。寻常脾虚肿满亦治。

　　大腹皮 桑白皮 生姜皮 茯苓皮 橘皮（各等分）

　　上 咀，每服半两。水二盏，浓磨木香，水一呷同煎至八分，去滓，空心温服。

　　亦治男子脾虚肿满。

　　一方无桑白皮，有白术倍之，名白术散。

　　卷之十五

　　妊娠腹内钟鸣方第九

　　治孕妇腹内钟鸣。用鼠窟前后土为细末，研麝香，酒调下二钱，其疾立愈。

　　卷之十五

　　龚颜德孕痈方第十

　　治孕痈立效。

　　乌药（研，出洪州软白、香辣者良）

　　上用水一盏，牛皮胶一片，同煎至七分，温服。

　　卷之十五

　　妊娠不语论第十一

　　孕妇不语非病也，间有如此者，不须服药。临产月但服保生丸、四物汤之类，产下便语。得亦自然之理，非药之功也。医家不说与人，临月则与寻常之药，产后能语则以为医之功，岂其功也哉！（黄帝问曰：人有重身，九月而喑，此为何也？岐伯对曰：胞之络脉绝也。

　　帝曰：何以言之？岐伯曰：胞络者系于肾，少阴之脉贯肾，系舌本，故不能言。帝曰：治之奈何？岐伯曰：无治也，当十月复）

　　卷之十五

　　妊娠伤食方论第十二

　　经云：饮食自倍，肠胃乃伤。又云：阴之所生，本在五味；阴之五宫，伤在五味。若妊子饮食不节，生冷毒物，恣性食啖，致伤脾胃。故妊娠伤食，最难得药，唯此二方最稳捷。

　　卷之十五　妊娠伤食方论第十二

　　木香丸

　　治妇人有孕伤食。

　　木香（二钱） 三棱 人参 白茯苓（各三钱）

　　上为细末，面糊丸如绿豆大。熟水吞三、四十丸。

　　卷之十五　妊娠伤食方论第十二

　　白术散

　　治妊娠气不调和，饮食易伤。

　　白术（炒） 干紫苏（各一两） 人参 白芷（各三分，炒） 川芎 诃子皮 青皮（各半两） 甘草（一分）

　　上为末，每服二钱。水一盏，姜三片，煎至七分，温服。

　　愚详小七香丸（见《局方》）、保气散（见十六卷第三论）岂无良效。

　　卷之十五

　　妊娠脏躁悲伤方论第十三

　　许学士云：乡里有一妇人，数欠，无故悲泣不止。或谓之有祟，祈禳请祷备至，终不应。余忽忆有一证云：妇人脏躁，悲伤欲哭，象如神灵，数欠者，大枣汤。余急令治，药尽剂而愈。古人识病制方，种种妙绝，如此试而后知。

　　卷之十五　妊娠脏躁悲伤方论第十三

　　大枣汤

　　治妇人脏躁，悲伤欲哭，象若神灵，数欠者，皆主之。

　　甘草（三两） 小麦（一升） 大枣（十枚）

　　上 咀，以水六升，煮取三升，去滓，分温三服。亦补脾气。《专治妇人方》，名甘草汤。

　　乡先生程虎卿内人黄氏，妊娠四、五个月，遇昼则惨戚，悲伤泪下，数欠，如有所凭。

　　医与巫者兼治，皆无益。仆年十四，正在斋中习业，见说此证，而程省元惶惶无计。仆遂告之管先生伯同，说记忆先人曾说，此一证名曰脏躁悲伤，非大枣汤不愈。虎卿借方看之甚喜，对证笑而治，药一投而愈矣。

　　卷之十六

　　坐月门

　　妊娠疾病既明，须知坐月避忌，故以次之。

　　卷之十六　坐月门

　　《产宝方》周序第一

　　闻至灵者人，最重者命。人皆知命之所重，而不知养命之方，天年未终，疾病攻夺。

　　嗟乎！世无良医着述，则急难仓卒寻医，其舛误多矣。医之中唯产难为急，子母性命悬在片时。 勤志方书，常思救疗，每览名医着述，皆志于心。且夫男女媾精，阴阳分气，就中女弱，疾状颇多。盖其禀柔质，以为人有血脏，而抱育、妊娠之内，导理有常。至于饮食之间，动静之际，尤多制忌以节性情，及乎既产，鲜保安者。盖是损触脏腑，伤动筋骨，将理稍失，疾患便生。更值盲医，取次下药致其所苦，积渐悬危，日复一日，亟至于死，可不痛哉！故《易》曰：天地之大德曰生。则知在天地之间以生育为本，又岂因生产而反危人之命乎？自惟摄理因循，药饵差谬，致其产妇不保安全。且妇人生产方二、三次，血气未衰，饮食易进，但能节性，则无病生。纵或偶有微 ，不难医治。至于四、五次，迨乎七、八次，伤败已深，血气衰微，子脏虚弱，秽败内滞，风邪外攻，若有病生，宜须审疗。医若不仔细，疾便危殆，此医杀之理甚明矣。且世俗之家，妇人产后复乳其子，产既损气已甚，乳又伤血至深，蠹命耗神，莫极于此。稍失常理，便合急医，或以家贫，不及浓赂医者，医者怠慢，须臾困笃。吁！人之生产非小事也，而医者图财，侮而致死，此医杀之理又明矣。且夫产前产后，血气未宁，一疾苟生，百疾同作。古人所以着方论于产乳者，正在此也。至若鲤鱼、阿胶能治胎动；芎 、当归善疗胎痛。只如胎动、胎痛，非至理也。有因母疾而胎动者，有因胎不坚固而自动者，痛亦如之。此略举大纲，盖须知医者之功也。降及地黄益血，生姜助气，芍药止痛，黄 补虚。用之得门，其效如圣；用之失理，不如不医。乃知医人不可苟作。

