<!-- { "loadSidebar": true } -->
　　妇人久郁，右乳内肿硬，此肝经血症也。用八珍加远志、贝母、柴胡、青皮，及隔蒜炙，兼神效瓜蒌散，两月馀而瘥。

　　妇人先热渴，至夜尤甚，後两乳忽肿，肝脉洪数，乃热入血分，用加味小柴胡汤而愈。

　　妇人因怒，左乳作痛，胸膈不利，此属肝脾气滞，以方脉流气饮，加木香、青皮，四剂而安。

　　妇人因怒，左乳作痛发热，因表散太过，肿热殊甚，用益气养荣汤数剂，热止脓成，因不即针，益肿胀热渴，针之脓大泄，仍服前汤，月馀而愈。

　　妇人脓清肿硬，面黄少食，内热晡热，自汗盗汗，月经不行，此肝脾气血俱虚也。

　　用十全大补，加远志、贝母，及补中益气，各三十馀剂，外用葱熨法而消。

　　妇人脓成胀痛，余欲针之，不从，至数日，针出败脓三四碗许，虚症蜂起，几至危殆，用大补之剂，两月馀始愈。

　　妇人素弱多郁，患时疫後，脾胃愈虚，饮食愈少。因恕右乳  红肿，应内作痛，或用炒麸皮熨之，内痛益甚，服加减四物汤。肿势愈大，胸  背心相引而痛。余谓：病後脾弱，怒复伤肝。用八珍加陈皮、黄  、柴胡、山栀、白芷，八剂稍愈，去白芷加青皮、木香、桔梗，又六剂而安。

　　妇人左乳内肿如桃，不痛不赤，发热渐瘦，此肝脾郁恕也。用八珍加香附、远志、青皮。柴胡，百馀剂，又兼神效瓜蒌散，三十馀剂，脓溃而愈。

　　妇人久郁，左乳内结核如杏，三月不消，心脉涩，脾脉大，按之无力，此肝脾气血亏损，以八珍加贝母、远志、香附、柴胡、青皮、桔梗，五十馀剂而消。

　　妇人禀实性躁，怀抱久郁，左乳内结一核，按之微痛，此皆气血郁滞，以连翘饮十馀剂，少退，更以八珍青皮、香附、桔堠、贝母，二十馀剂而消。

　　（己上皆乳痈）

　　妇人右乳内结三核，年馀不消，朝寒暮热、饮食不甘，此肝脾气血亏损。

　　内服益气养荣汤，外以木香饼熨之，年馀血气复而消。

　　妇人乳内结核年馀，晡热少食。余谓此血气不足，欲用益气养荣汤，彼反服行气之剂，溃出清脓而殁，又一妇乳内结核如栗，亦服前药，大如覆碗，坚硬如石，出血水而殁。（已上皆乳岩）

　　附方

　　神效瓜蒌散：治乳痈及及切痈疽初起，肿痛即消，脓成即清，脓出  愈。瓜蒌一个烂研、生粉草、当归酒洗各半两、乳香、没药各一钱，上用酒煎服，良久再服。

　　若肝经血虚结核，久而不消，佐以四物、柴胡、升麻、白术、茯苓、甘草。

　　若肝脾气血虚弱，佐以四君、芎、归、柴胡、升麻。若忧郁伤脾，气血亏损，佐以归脾汤。

　　玉露散：治产後乳脉不行，或身体壮热，头目昏痛，大便涩滞等症。人叁、白茯苓、桔梗炒、川芎、白芷、当归、芍药各一钱、甘草五分。

　　
