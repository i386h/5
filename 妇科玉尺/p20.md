<!-- { "loadSidebar": true } -->
　　脉者血之府也。脉者人之神也。心不主令。胞络代之。故曰。心之脉主属心系。心系者。胞络命门之脉也。主月事。皆由脾胃虚而心胞乘之。故漏下。血水不调也。况脾胃为血气阴阳之根蒂。当除湿去热益气。气上伸以胜其湿。又云。火郁则发之。宜调经升阳除湿汤。（此条亦本东垣）或冲任气虚。经脉不调。崩中漏下。宜断下汤。以上皆气陷所统之病也。

　　何以见血瘀之所由也。或血大至。纯下瘀血成腐。势不可止。甚则头目昏晕。四肢厥冷腹痛。宜胶艾汤。或血崩不止。

　　昏迷不省。宜五灵脂散。或瘀积血崩。所下皆成五色。宜香附子散。或瘀积久而血崩。脐腹 痛。宜立效散。或室女二七之期。天癸未至而后至。亦有卒然暴下。淋沥不止。有若崩漏者。其失血必多。宜加减四物汤。以上皆血瘀所统之病也。何以见虚弱之所由也。或崩中不止。结作血片。如鸡肝色。碎烂。宜小蓟根汤。或崩血无度。虚损羸瘦。宜鹿茸散。

　　或诸虚不足。久不受孕。骨热形羸。而崩中带下。宜补宫丸。或带下漏血不止。及风寒冷热劳损冲任。崩中暴下。腰重里急。淋沥不断。宜芎 汤。以上皆虚弱所统之病也。就此六者。而分类推之。以究其原。崩漏之病。宁有遗哉。然其治之。亦必有道矣。方氏云。血属阴静。则循经荣内。动则错经妄行。凡人七情过极。则动五志之火。五志之火亢盛。

　　则经血暴下。久而不止。谓之崩中。如风动木摇。火燃水沸之类。治崩次第。初用止血以塞其流。中用清热凉血以澄其源。末用补血以还其旧。若止塞流而不澄源。则滔天之热不可遏。若止澄源而不复旧。则孤孑之阳无以立。故本末不遗。

　　前后不紊。方可言治。方氏此论。乃治崩要法。医者深悉乎六者之由。而运之以塞流澄源复旧三法。则庶几其得之矣。

　　脉法 仲景曰。寸口脉弦而大。弦则为减。大则为芤。减则为寒。芤则为虚。寒虚相搏。此名曰革。妇人则半产漏下。旋复花汤主之。脉经曰。问曰。五崩何等类。师曰。白崩者。形如涕。赤崩者。形如绛津。黄崩者。形如烂瓜。

　　青崩者。形如蓝色。黑崩者。形如 血也。又曰。诊妇人下赤白。日下血数升。脉急疾者死。迟者生。妇人带下。脉浮恶寒漏下者不治。又曰。尺脉急而弦大。风邪入少阴之经。女子漏白下赤。又曰。漏血下赤白不止。脉小虚滑者生。大紧实数者死。陈自明曰。寸脉微迟为寒在上焦。则吐血衄血。尺脉微迟。为寒在下焦。则崩血便血。大抵数小为顺。洪大为逆。大法当调补脾胃为主。又曰。尺寸脉虚者。漏血脉浮者。俱不治。李 曰。脉微弱为少气。女子崩中漏下。致面色焦枯。心脉独沉。主气郁下流。血崩去红。肾脉浮芤。肾虚也。女人则经漏。后部弹手、阴跷脉也。主里急。

　　崩漏原由症治 素问曰。阴虚阳搏谓之崩。又曰。少阳司天。初之气。风胜乃摇。候乃大温。其病血崩。陈自明曰。妇人血崩而心痛甚。名曰杀血心痛。由心脾血虚也。若小产去血过多而心痛甚者亦然。用乌贼骨炒为末。醋汤调下妙。失笑散亦妙。严用和曰。妇人平居。经脉调适。冲任二脉。互相涵养。阴阳二气不相偏胜。则月事时下。若将理失宜。喜怒劳役。过度伤肝。肝为血库。伤之则不能藏血于宫。宫不能传血于海。所以崩漏。漏下者。淋沥不断。病之轻者也。崩中者。忽然暴下。乃漏症之甚者也。倘久不止。面黄肌瘦。虚烦口干。脐腹冷痛。吐逆不食。四肢虚困。甚则为胀为肿者不治。李杲曰。妇人脾胃虚损。致命门脉沉细而数疾。或沉弦而洪大有力。寸关脉亦然。皆由脾胃亏。下隔于肾。与相火收合。温热下迫。经漏不止。其色紫黑而臭。中有白带者。脉必弦细。寒作于中。中有赤带者。其脉洪数疾。其热明矣。必腰痛。或脐下痛。临经欲行。先见寒热往来。两胁急缩。兼见脾胃症。如四肢困热。心烦不卧。心下急。宜以大补气血之药。举养脾胃。微加镇坠心火之药治其心。补阴泻阳。经自止矣。又曰。妇人血崩。是肾水阴虚。

　　不能镇守包络相火。故血走而崩也。凉血地黄汤。朱震亨曰。东垣治法。洵不容易。但学人尤当寻思急则治标。用白芷汤调百草霜末。甚者用棕灰。后用四物加炒干姜调理。因劳用参 带升补药。因寒用干姜。因热用黄芩。崩过多。先用五灵脂末一服。当分寒热。盖五灵脂能行能止。紫色成块者热也。四物加黄连之类。李 曰。崩漏之由。虚与热而已。

　　治法多端。随症制宜。如经行犯房。劳役过度。气血俱虚。忽然暴下者。宜大补气血。气虚。四物加参、 。血虚。四物加胶、艾、炒干姜。虚寒脐腹冷痛。伏龙肝散。膏粱浓味。致脾湿下流于胃。与相火合为湿热。迫经下漏者。解毒四物汤、四物坎离丸。饮食失节。火乘脾胃下陷。容颜似无病。而外见脾气困倦。烦热不卧者。宜补阴泻阳。升阳调经汤、升阳举经汤。子宫为四气相搏。血亦难停者。风搏。不换金正气散加川芎、官桂。四物加荆芥。寒搏。及年老久崩。伏龙肝散加附子、鹿茸、阿胶蒲黄丸。暑搏。单芩心丸。或益元散加百草霜。湿搏。升阳除湿汤。悲哀甚而包络绝。包络绝而阳气内陷。发则心下崩。数溲血者。备金散、四制香附丸。徐春甫曰。崩漏最为大病。年少之人。火炽血热。房事过多。经行交感。俱致斯疾。大都凉血固涩。升气益荣。而可愈也。中年以上人。及高年寡妇。多是忧虑过度。气血俱虚。此为难治。必须大补气血。养脾升胃固血。庶保十之二三。若不早治。正如圯厦之难支也。盖血崩症。有因虚。有因热。虚则下陷。热则流溢。视其缓急标本治之。缓用四物加条芩、附子。急用神效丸。有因血脏虚冷。宜四物加黄芩、阿胶、参、 。东垣谓崩带下久。有属于寒。不可一论。王肯堂曰。冷者。脉紧细。手足寒。红而淡黑。或五色。当归建中汤加龙骨、血竭、附子。送下紫石英丸。热者脉洪。四肢温。心烦。口苦燥。血沸而成。黄芩汤、清心莲子饮。加竹沥、生地。甚者生地汁、磨京墨、百草霜冷服。虚者胶艾汤加麦冬、鹿茸、龙骨、枣仁。实者腹中痛。四物加香附。

　　心虚者。恍惚多梦。健忘。舌强盗汗。小便多而红。柏子仁汤。酸枣仁汤加龙骨、京墨、百草霜。若崩中。作麝香、当归、香者。（者疑为附之误）心气已散。急服灵砂、龙骨等。又曰。血者心之色也。血见黑即止。肾水制心火故也。又曰。

　　凡血崩。脉沉弦而洪。或沉细而数。或崩而又兼久泻者。皆胃气下陷也。故以升举为要。万全曰。崩中多因中气虚。不能收敛其血。加以积热在里。迫血妄行。故令暴崩。崩久不止。遂成下漏。治法。初病宜止血。四物调十灰散。以血止为度。次则清热。用凉血地黄汤。如血未尽。再吞十灰丸。血已尽止。里热尽除。然后补其虚。宜加味补中益气汤、地黄丸、参术大补丸。以平为度。武之望曰。丹溪云。涎郁胸中。清气不升。故经脉壅遏而降下。非开涎不足以行气。非气升则血不能归隧道。此论血泄之义甚明。盖开胸膈浊涎。则清气升。清气升则血归隧道。不崩矣。故其症或腹满如孕。

　　或脐腹 痛。或血结成片。或血出则快。止则闷。或脐上动。其治法。宜开结痰。行滞气。消瘀血。余尝谓丹溪先生善治痰。观此另得一种见解。不益信哉。

　　鳌按。痰郁气遏。是崩漏中有此一症。非必定如是也。

　　卷五　崩漏

　　治崩漏病方

　　补中益气汤 治脾胃虚损崩漏。

　　人参 黄 白术（各一钱） 炙草 当归 陈皮（各七分） 升麻 柴胡（各三分）

　　凉血地黄汤 治同上。又治血崩由肾水阴虚不能镇守包络相火。故血走而崩者。

　　生地 归尾（各五分） 黄连 黄柏 知母 本 川芎 升麻（各二分） 防风 羌活 黄芩 细辛 荆芥 炙草蔓荆子（各二分） 红花（一分）

　　归脾汤 治思虑伤脾。不能摄血。妄行崩漏。

　　人参 黄 白术 茯苓 当归 远志 圆眼 枣仁（各二钱） 木香 炙草（各五分） 姜三枣一加柴胡、山栀。名加味归脾汤。

　　河间生地黄散 治脉虚洪。血色紫黑。

　　生地 熟地 白芍 黄 天冬 杞子 柴胡 地骨皮便血者。加地榆。

　　金华散 治血室有热而崩漏。

　　延胡索 瞿麦穗 当归 丹皮 干姜（各一两） 石膏（二两） 威灵仙 桂心（各七钱） 蒲黄（五钱）

　　每末三钱。水煎。空心温服。日二。

　　简易黄芩汤 治天暑地热。经血沸溢。

　　黄芩末（三钱）

　　用秤锤烧红淬酒中。名霹雳酒下。

　　丁香胶艾汤 治漏下屋漏水之状。

　　当归（钱二分） 白芍 熟地（各三分） 川芎 丁香（各四分） 艾叶（一钱后入） 炒阿胶（六分后入）

　　空心服。三服效。

　　鹿茸丸 治风冷客乘胞中崩漏。

　　鹿茸（酥炙） 赤石脂（ ） 禹余粮（ 各一两） 炮附子 艾叶 柏叶（各五钱） 当归 熟地 川断（各二两）

　　蜜丸。酒下。

　　伏龙肝散 治气血劳伤。冲任脉虚崩漏。

　　川芎（三两） 伏龙肝 赤石脂（各一两） 艾叶（微炒） 熟地（各二两） 麦冬（两半） 当归 干姜（各七钱半） 肉桂 甘草（各五钱）

　　每粗末四钱。加枣一枚煎。

　　当归芍药汤 治劳役伤脾胃崩漏。

　　黄 （钱半） 白术 苍术 归身 白芍（各一钱） 熟地 陈皮（各五分） 生地 炙草（各三分） 柴胡（二分）

　　柏子仁汤 治劳伤心经崩漏。

　　柏子仁 香附 川芎 鹿茸 茯神 当归（各钱半） 川断（二钱） 阿胶 远志（各一钱） 炙草（五分） 姜（三片）

　　养血平肝散 治大怒血崩。

　　当归 白芍 香附（各二钱） 醋青皮 柴胡 川芎 生地（各八分） 甘草（五分）

　　柴胡调经汤 治漏下鲜血。

　　羌活 独活 升麻 本（各五分） 苍术（一钱） 柴胡（七分） 葛根 当归 炙草（各三分） 红花（少许）

　　稍热服。取微汗。立止。

　　调经升阳除湿汤 治漏下恶血。

　　黄 苍术 羌活（各钱半） 防风 本 柴胡 升麻 炙草（各一钱） 当归 独活（各五分）

　　空心服。少时。以早膳押之。

　　五灵脂散 治血崩昏迷。

　　五灵脂炒热。

　　温酒下末一钱。

　　香附子散 治崩下五色。

　　香附末。每二钱。米饮下。

