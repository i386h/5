<!-- { "loadSidebar": true } -->
　　大黄 黄连 黄柏 黄芩 黑山栀等分。更随五脏脉症加减。如得沉弦有力之肝脉。内症烦满消渴。倍山栀。加当归钱半。甘草五分。得沉数有力之心脉。内症烦躁心中热。倍黄连。加麦冬一钱。得沉缓有力之脾脉。内症腹胀满谵妄。倍大黄。加枳实、浓朴各一钱。

　　得沉滑有力之肺脉。内症喘咳胸满多嚏。倍黄连。加桔梗五分。葶苈一钱。得沉石有力之肾脉。内症下重足肿。寒而逆。

　　倍黄柏。加熟地一钱。炮姜五分。

　　芫花散 治妊娠非娠。是得鬼胎。形如抱瓮者。

　　芫花（醋炒） 吴萸 秦艽 白僵蚕 柴胡 川乌 巴戟共为末。酒下。

　　补遗方 治小儿在腹中哭。

　　黄连浓煎汁。母常呷之。即止。

　　加味逍遥散 治初次产育。产门肿胀。或 痛不闭。

　　当归 柴胡 白术 白芍 茯苓（各一钱） 炙草（五分） 薄荷（七叶）

　　此逍遥散也。今加山栀、生地、白茅根。

　　续断汤 治妊娠下血及尿血。

　　当归 生地（各一两） 川断（五钱） 赤芍（一钱半）

　　每末二钱。空心葱白汤下。一方阿胶、熟地等分为末。米汤下二钱。

　　甘麦大枣汤 治妇人脏躁。悲伤不止。

　　甘草（三两） 小麦（一升） 大枣（十枚）

　　水煎。分三服。

　　长胎白术丸 治宿有风冷。胎痿不长。或失调理伤胎。多致损堕。常服益血养胎。调补冲任。

　　白术 川芎 阿胶 生地（各六钱） 牡蛎（二钱） 川椒（一钱）

　　蜜丸。每三十丸。米汤下。

　　桂心散 有妊娠羸弱。或挟疾病。脏腑虚损。气血枯竭。不能养胎。至胎动而不能坚固。若其势终不能安者。

　　不如下之。免害妊妇。则以此方主之。然必确审其果不能留。方可议下。切勿造次。慎之慎之。若如此而行私妄用。则更断断不可。

　　一方单用牛膝一两。酒一钟。煎七分。作二服。

　　又方麦芽一升为末。和水煮二升。服之即下。神效。

　　一方取鸡子一枚。以三指撮盐放鸡子中。服之立出。

　　千金神造方 治妇人阴阳俱盛。名曰双躯。少阴微紧者血即凝浊。经养不周。胎即偏夭。一生一死。不去其死。

　　害母失胎。此方主之。

　　蟹爪（一升） 阿胶（三两） 甘草（二两生）

　　取东流水一斗。先煎二味。至三升去渣。化胶顿服之。不能分再服。

　　下胎方 治妊母因疾病胎不得安。可下之。

　　取七月七日法曲四两。水二大盏。煎取一盏。三分。去渣。分温三服。立下。

　　卷二　胎前

　　秦氏世传逐月养胎方

　　陈皮半夏汤 妊娠二月服。治有气血不足。胎气始盛。逆动胃气。恶阻呕吐。饮食少进。更详加减法。

　　陈皮（去白盐水炒） 茯苓 半夏（各一钱） 酒黄芩 麸枳壳 紫苏（各八分） 炙草（五分）

　　肥人用此。必将半夏炒黄。加姜一片。

　　柳青丸 妊娠三月服。

　　川黄连姜汁炒三次。三两。

　　米糊丸绿豆大。每服三四五分至七八分。即将前方煎汁送下。此须未交三月前十日服起。按三月堕胎。由心经火盛故也。故此方宜之。

　　安胎和气散 妊娠四月服。治有觉倦卧不安。或口苦头痛脚弱及肿急则服此。如无此等症则止药。

　　土白术（钱半） 盐广皮（一钱） 盐香附（研二钱） 茯苓（八分） 炒白芍 酒黄芩（各一钱） 川芎 炙草（各五分） 酒归身（一钱六分）

　　水煎服二次。热多。加黑山栀一钱。

　　养胎饮 妊娠五月服。治觉胎长腹重。睡卧不安。

　　酒洗归身 酒白芍 盐泽泻（各一钱） 土白术（钱半） 酒黄芩 麸枳壳 川芎（各八分） 炙草（四分）

　　二服。

　　大安胎如胜饮 妊娠六月服。治觉胎气不和。或渐痛胀。胎动不安。

　　当归（二钱） 焦术（一钱半） 酒黄芩 酒白芍 炒砂仁 茯苓 酒煎续断（各一钱） 炙草（五分）

　　水煎二服。六日进一服。

　　清胎万全饮 妊娠七月服。治觉腹大重。

　　阿胶蛤粉炒熟地 酒白芍 酒黄芩（各一钱） 酒川断 土炒当归 川芎（各钱半） 炒茯苓 炒荆芥（各八分） 炙草（五分）

　　二服。

　　和胎调气饮 妊娠八月服。治觉胎气喘肿。不问有无外感。

　　炒陈皮（二钱） 酒黄芩（一钱半） 土炒茯苓 焦术（各一钱） 麸枳壳（八分） 炙草（三分）

　　二服。七日进一服。

　　顺胎饮 妊娠九月服。虽无他症。亦宜顺气和中安胃。便无难产之患。

　　当归（二钱） 焦术（钱半） 酒黄芩 滑石末 酒苏梗 酒白芍 酒洗大腹皮（各八分）

　　二服。八日进一服。

　　滑胎饮 妊娠十月服。

　　茯苓 当归（各钱半） 焦术 煨川芎 制香附 广皮（各一钱） 苏梗（八分） 酒黄芩（五分） 炙草（三分）

　　气虚。加人参一钱。胎肥。加麸炒枳壳钱半。二三日进一服。至产方止。以上逐月养胎方止。

　　便产神方 专治一切产症。怀孕不拘月数。偶伤胎气。腰酸腹痛。甚至见红。势欲小产者。并一服即安。再服全愈。又或临产交骨不开。儿死腹中。横生逆产。至六七日不产。命在须臾者。服此无不神效。但临月预服三五剂。即无难产之患。真济世神方也。

　　蕲艾（醋炒） 浓朴（姜汁炒各七分） 当归（酒洗） 川芎（各钱半） 白芍（酒炒一钱二分冬月一钱） 川贝母菟丝子（酒泡各一钱） 荆芥穗 生黄 （各八分） 羌活 甘草（各五分） 枳壳（麸炒六分） 生姜（三片）

　　炮制宜精。药料宜真。分量宜准。切不可增减以自误。预服者宜清晨。如临产及胎动则随时。

　　卷三

　　小产

　　小产元气虚损。不能荣养乎胎而自堕。昔人譬之以枝枯则果落。藤萎则花坠是也。然或劳怒伤情。内火发动。亦能堕胎。则犹风撼其木。人折其枝也。夫火能消物。造化自然。说者乃谓风冷伤其子脏。此未得病情者也。大抵属虚属热。

　　当视其轻重而治之耳。是知正产者。正如果中栗熟。其壳自开。两无所损。半产者。则犹之采斫新栗。碎其肤壳。损其皮膜。然后取得其实。以其胎脏伤损。胞系断坏。而后胎至堕落。故小产后须十倍调治。总以补血生肌养脏。生新去瘀为主。世有一种恣情妄为。偷生不正。或多男女。厌于养育。往往以草药毒之。每至败血不下。冲心闷乱。喘汗交作而死者。急须以解毒行血药救之。宜白扁豆散。或有受孕至三五七阳月。胎必堕者。宜未至应堕之期。先清其热。宜芩术汤、安胎丸。若气不足。预行补助。宜八珍汤。明医杂着云。凡小产多在三五七月。若前次三个月堕。则下胎必如期复然。故须于前次小产后。多服养气血固胎元之药。以补其虚。下次有胎。必于两个月半后。即服清热安胎药数帖。以防三月之堕。至四个半月。再服数帖。防过五月至六个半月。再服数帖。以防七月之堕。至九个月。服达生散数帖。则可保无虞矣。宜千金保胎丸、金匮当归散、芎归补中汤、五味安胎丸、安荣汤、和痛汤。孰谓小产而可忽视哉。凡小产后诸病。与产后参看。

　　脉法 脉诀曰。半产漏下。革脉主之。弱则血耗。立见倾危。脉经曰。阴脉浮而紧。紧则疝瘕。腹中痛。半产而胎堕。

　　鳌按。脉诀脉经所言。皆由内因而堕胎者。若由跌扑挫犯及误服毒药。则不得拘此。

　　堕胎 陈自明曰。凡妊妇腰痛。多堕胎。又妊未足月而痛如欲产。或应产而难。或为子烦。用知母一味蜜丸米汤下。或蒲黄末水调钱许亦效。朱震亨曰。有贾氏妇。但孕三月左右。必堕。诊其脉。左手大而无力。重取则涩。知其少血也。以其妙年。只补中气。使血自荣。时正初夏。教以浓煎白术汤下黄芩未一钱。三四十帖。遂得保全而愈。王纶曰。有数堕胎。胎元损甚者。服药须多且久。则可以留。方用四物加人参、白术、陈皮、茯苓、甘草、艾叶、阿胶、条芩。多气。加砂仁、香附。有痰。少加半夏曲。黄芩为安胎圣药。清热故也。暑月尤宜加用。养胎全在脾胃。故白术补脾。为安胎君药。若因气恼致胎不安。宜川芎、陈皮、甘草、茯苓。多加砂仁。少佐木香以行气。王肯堂曰。袁了凡先生云。受胎在腹。七日一变。展转相成。各有相生。今妇人堕胎。在三五七月者多。在二四六月者少。脏阴而腑阳。三月属心。五月属脾。七月属肺。当在五脏之脉。阴常易亏。故多堕耳。唯一月堕胎。人皆不知有胎。但谓不孕。不知其受而堕也。一月属肝。怒则堕。多洗下体。则窍开亦堕。既堕一次。则肝脉受伤。他次亦堕。今之无子者。大半是一月即堕。非尽不孕也。故凡初交之后。最宜将息。切勿交接以扰子宫。勿怒。勿劳。勿举动。勿洗浴。而又服养肝平气之药。胎可固矣。万全曰。孕而多堕者。男子贪淫纵情。女子好欲性偏。又好食辛热。暴损冲任故也。其膏粱藜藿不同。

　　欲之多寡故也。有等妇人。有胎似无胎。痰气疼痛发热。医者不明医理。不知胎宜养。病宜攻。妄施攻耗。岂不误欤。

　　故养胎者血也。护胎者气也。或有妇人小产太多。至中年欲保全。设法服药。但欲心不绝。又百凡上气。逆损冲任。因而殒命者有之。又曰。脾胃伤则胎易堕。寒热交杂。子亦多痰。况多食酸伤肝。多食苦伤心。多食甘伤脾。多食辛伤肺。

　　多食咸伤肾。随其食物。伤其脏气。不但胎易堕。即不堕子病亦多。又曰。喜伤心。气散。怒伤肝。气上。思伤脾。气郁。忧伤肺。气结。恐伤肾。气下。母气既伤。子气应之。母伤则胎易堕。子伤则脏气不和。多盲聋喑 痴呆癫痫。又曰。孕后行立坐卧若太久。则筋骨肌肤受伤。子在腹中。气通于母。必有伤者。睡卧处要人护从。恐邪气侵也。虚险处毋往来。恐堕跌也。张介宾曰。凡堕胎者。或气虚而提摄不固。或血虚而灌溉不周。故善保胎者专顾血。虚以胎元饮为主。次则芍药芎归汤。次则泰山磐石散、千金保孕丸。皆有夺天之功。又胎热者血易动。血动者胎不安。故堕于内热。

　　而虚者正多。如脾气虚而血热者。四圣散。肝肾虚而血热者。凉胎饮。肝脾虚而血热者。固胎煎。此外凡有他症而胎不安者。当于安胎条中酌治。陈士择曰。小产非正产之症。亦可作产前治。盖小产之气血亦大伤。宜急补之。则日后坐胎不致再有崩漏。用人参、当归、白术、各五钱。茯苓三钱。熟地一两。杜仲二钱。炮姜五分。此方乃补气补血之圣方。

