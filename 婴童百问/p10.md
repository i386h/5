<!-- { "loadSidebar": true } -->
　　夜啼者，脏冷也，阴盛于夜则冷动，冷动则为阴极发躁，寒盛作疼，所以夜啼不歇也，钩藤散主之。或心热烦啼，必有脸红舌白，小便赤涩之症，钩藤饮去当归、木香，加朱砂、木通，煎汤调下。又有触犯禁忌而夜啼者，用醋炭熏，可服苏合香丸。客忤者，小儿神气嫩弱，外邪客气，兽畜异物，暴触而忤之，其候，惊啼，口出青黄白沫，水谷鲜杂，面色变易，喘息腹痛，反侧螈，状似惊痫，但眼不上窜，脉来弦急而数，视其口中悬痈左右，若有小小肿核，即以竹针刺溃之，或以爪甲摘破亦佳，治法辟邪正气，散惊定心为上，延久则难为力也。凡客忤、中恶，急作醋炭，或降真香、皂角，并用熏之，仍服苏合香丸即自痊愈。治惊啼拗哭，本事方龙齿散主之，又有花火膏亦卒急可用也。论曰：心藏神，神安则脏和，故小儿昼得精神安、而夜得稳睡，若心气不和，邪气乘之，则精神不得安定，故暴惊而啼叫也，安神散等剂治之。又有啼之症，小儿胞胎中，其母将养失宜，伤于风冷，则邪气入于胞胎，既生之后，冷气停留，复因乳哺不节，邪气与正气相搏，故腹痛张蹙气而啼也，牛黄丸等剂主之，冷甚者理中丸主之。

　　钩藤饮

　　见第二十一问。

　　苏合香丸

　　见第六十问。

　　龙齿散

　　治拗哭肚痛惊热。

　　龙齿蝉蜕钩藤羌活茯苓人参（各等分）上锉散，每二钱，姜枣煎服。

　　碧霞散

　　治小儿浑身壮热夜啼。

　　柏叶（半两）南星僵蚕全蝎郁金雄黄（各一钱）上为末和匀，每服一钱，用薄荷蜜水调下。

　　六神散

　　治腹痛啼哭，面青口中冷气，四肢亦冷，曲腰而啼，或大便泄泻，及不吮乳。

　　人参山药白术（各半两）甘草（二钱）白茯苓白扁豆（炒、各一两）上为末，每服二钱，姜二片，枣一枚，煎服。一方用当归、白芍药、人参各二钱半，甘草、桔梗、陈皮各一钱为散，每服二钱，水煎时时服。

　　花火膏

　　治夜啼，脾脏冷而痛。

　　灯花（一颗，百一选加硼砂一字，朱砂、蜜调成膏子）上取涂乳上，令儿吮乳。

　　牛黄丸

　　见第十九问。

　　理中丸

　　见第五十三问。

　　安神散

　　治婴孩夜啼。

　　蝉蜕（四十九个、只用后一截、除去前一截并咀脚）上为极细末，作四服，用钩藤汤调下，不拘时服。

　　[卷之四] 胎疾第三十一问 

　　胎疾，谓月数将满，母失调护，或劳动气血相干，或坐卧饥饱相役，或饮酒食肉，冷热相制，或恐怖血脉相乱，胎气有伤，儿形无补，有胎热、胎寒、胎黄、胎肥、胎弱等症。胎热则儿在胎中，母多惊悸。或因食热毒之物，诞生之后，儿多虚痰，气急喘满，眼目眵泪，神困呵欠，不得伸舒，呃呃作声，大小便不利，或通利即有血水，甚则手常拳紧，脚常搐缩，眼常斜视，身常掣跳，皆由胎中受热，宜速与大连翘饮子，解散诸热，次与消风散数服无恙。其胎惊、胎风、自见本症，兹不赘述。胎寒则儿在胎中，母因感受寒邪，或喜食生冷过度，寒盛则肠鸣泄利，邪气以乱其真气，治寒邪、当用和解，治脏寒、则温脏寒，甚则有盘肠内钓，皆因寒而得之，大便青者是也，各有本症见之。胎黄候，则小儿生下，遍体面目皆黄，状如金色，身上壮热，大便不通，小便如栀子汁，乳食不思，啼叫不止，皆因母受热而传于胎也，凡有此症，乳母可服生地黄汤，仍忌热毒之物。胎肥则生下肌肉浓，遍身色红，盈月以后，渐渐羸瘦，目白睛粉红色，五心烦热，大便难，时时生涎，浴体法主之。胎弱则生下面无精光，肌肉薄，大便白水，身无血色，时时哽气多哕，目无精采，亦当浴体法治之。凡胎气禀赋，有壮有弱，其母饮食恣令饥饱，起止无忌，令儿得疾，不寒即热，不虚即怯，热乃作壅，寒乃作泄，虚则作惊，怯则作结。寒则温之，热则凉之，虚则壮荣，怯则益卫。惊用安神丸，结用微利，详审用之，可保无虞。不若古人胎教之法，决无诸症，生子必形容端正，为世之英杰也。

　　大连翘饮子

　　见第三问。

　　消风散

　　治诸风上攻，头目昏痛，项背拘急，肢体烦疼，肌肉蠕动，目眩旋晕，耳作蝉鸣，眼涩好睡，鼻塞多嚏，皮肤顽麻，瘙疮瘾疹，小儿虚风，目涩昏困。

　　白茯苓（去皮）芎羌活（去芦）荆芥穗防风（去芦）藿香叶蝉蜕（去土）白僵蚕（炒、去丝咀）甘草（锉、炙）陈皮（去白）浓朴（去皮、姜汁制、各三两半）上为细末，每服半钱，茶清调下，薄荷汤亦可。又治急慢惊风，用乳香荆芥汤调下，或加雄黄，名雄风散。

　　生地黄汤

　　治小儿生下，遍体面目皆黄，状如金色，身上壮热，大便不通，小便如栀子汁，乳食不思，啼叫不止，此胎黄之候，皆因母受热邪而传于胎也。凡有此症，乳母宜服，仍忌酒面五辛之物。

　　生地黄赤芍药川芎川当归（酒洗、等分）上锉散，每服五钱，水一盏，煎至六分，去滓，产妇亦可服，抹些少入儿口中。

　　浴体法

　　见第十四问。

　　[卷之四] 解颅第三十二问 

　　仲阳谓解颅，生下而囟不合，肾气不成也，长必少笑，更有目白睛多，白身瘦者，多愁少喜也，余见肾虚症。杨氏曰：小儿年大，头缝开解而不合者，肾主髓，脑为髓海，肾气有亏，脑髓不足，所以头颅开而不能合也。人乏脑髓，如木无根，凡得此者，不远千日，其间亦有数岁，乃成废人。设有此症，不可束手待毙，宜与钱氏地黄丸，仍用南星微炮为末，米醋调敷于绯帛，烘热贴之，亦良法也。柏子仁散、三辛散等剂敷之尤效。

　　地黄丸

　　见第八问。

　　柏子仁散

　　治小儿囟开不合。

　　防风（一两半）柏子仁（一两）上末，乳汁调涂囟门上。

　　三辛散

　　一名封囟散、一名桂号散、治婴孩小儿、脑囟大开。

　　细辛桂心（各半两）干姜（一钱）上为末，乳汁调涂囟上，干时再涂，面赤为效。

　　[卷之四] 囟陷、囟填第三十三问 

　　囟陷者，始因脏腑有热，渴饮水浆，致成泄利，久则血气虚弱，不能上充脑髓，故囟陷如坑，不能平满，用狗头骨炙黄为末，鸡子清调敷之。囟填者，囟门肿起也，脾主肌肉，乳哺不常，饥饱无度，或寒或热，乘于脾家，致使脏腑不调，其气上冲，为之填胀，囟突而高，如物堆起，毛皮短黄自汗是也。若寒气上冲则牢靳，热气上冲则柔软，寒者温之，热者凉之，剂量轻重，兼与调气。小儿肝盛，风热反攻亦然，此症未易退瘥，或热症用大连翘散以消之，有表热症，柴胡散主之，又有封囟散掩之。论曰：小儿胃气冲和，则脑髓充盛，囟顶渐合，若胃气热，熏蒸脏腑，则渴而引饮，因致泄利，令脏腑壅热，血气虚弱不能上充脑髓，所以囟陷也，圣济经用当归散、地黄丸。

　　大连翘饮子

　　见第三问。

　　柴胡散

　　见第五十问。

　　封囟散

　　见第三十二问三辛散。

　　地黄丸

　　见第八问。

　　当归散

　　见第五十九问。

　　[卷之四] 目内症第三十四问 

　　目内赤者心热，导赤散主之。淡红者心虚热，生犀散主之。青肝热、泻青丸主之，浅淡者补之。黄者脾热，泻黄散主之。无精光者肾虚，地黄丸主之。龙木论小儿斗睛候，皆因失误筑打，损着头面额角，兼倒扑，令儿肝受惊风，遂使两眼斗睛，宜服牛黄丸。口议血眼，宜服生熟地黄散流行血气，热毒服小防风汤，风毒服小流气饮，积毒服小菊花膏主之。斑疮入眼，决明散、蜜蒙花散主之，又有犀角散、石楠散通顶为妙。或泻后眼如上膜，或痘疹入腹，眼不能开，及诸症眼定无精光难治。

　　导赤散

　　见第八问。

　　泻青丸

　　见第八问。

　　生犀散

　　治目内淡红者、心虚热。

　　生犀（镑、二钱）地骨皮赤芍药柴胡干葛（各一两）甘草（半两）上锉，每服二钱，水一盏，煎至七分，滤去滓温服。

　　泻黄散

　　浅淡者补之，黄者脾热。

　　藿香叶（七钱）山栀仁（一两）石膏（五钱）甘草（五钱）防风（四两、去芦）上锉散，同蜜酒微炒，每服二钱，水煎服，不拘时。

　　地黄丸

　　见第八问。

　　生熟地黄散

　　治小儿疳蚀眼患，闭合不开，羞明怕日及内障。

　　生地黄（洗）熟地黄（洗）麦门冬（去心，各一两）川当归枳壳（麸炒）甘草（炙）防风杏仁（汤泡、去皮尖、炒赤）赤芍药（各半两）上锉每服二钱，黑豆七粒，煎豆熟为度，去滓服。

　　地黄散

　　治小儿心肝蕴热，目赤肿疼，内生赤脉，或白膜遮睛，四边散漫者犹易治，若暴遮黑睛，多致失明，宜速用此方，亦治疮疹入眼。

　　生地黄熟地黄蝉蜕（去头足）木贼草谷精草生犀末当归（去芦、切焙、各二钱半）防风（去芦）羌活白蒺藜（去刺）甘草沙苑蒺藜木通（各一钱半）黄连（去须）大黄（煨、各一钱）玄参（半钱）上为细末，每服一字，或半钱，量大小加减，煎羊肝汤食后调下，日三，忌口将息，亦治大人。

　　小防风汤

　　治小儿热毒眼患。

　　大黄（蒸）山栀子甘草（炙）防风赤芍药川当归（洗）羌活（各等分）上锉散，每服二钱，水小盏，煎五分，去滓，通口服，食后。

　　小流气饮

　　治小儿风毒眼患。

　　蝉蜕（去足）甘草（炙）羌活天麻当归赤芍药防风大黄薄荷杏仁（各等分）上锉散，每服二钱，水煎去滓，食后通口服。

　　小菊花膏

　　治小儿积毒眼患。

　　黄连黄芩大黄菊花羌活苍术（米泔浸）荆芥穗防风（各等分）上为细末，蜜丸芡实大，每服一丸，细嚼白滚汤下。

　　决明散

　　治小儿疹痘疮入眼。

　　栝蒌根（半两）决明子赤芍药甘草（炙、各二钱半）上为细末，每服半钱，蜜水调下，日三。

　　蜜蒙花散

　　治小儿疹痘，并诸毒入眼。

　　蜜蒙花（一钱）青葙子决明子车前子（各五分）上为细末，用羊肝一个，破开缝三条，掺药令匀扎紧，以湿纸七重裹，炭火中煨熟，空心食之，效如神。

　　犀角饮

　　治眼疼。

　　犀角（一两）射干龙胆草黄芩（各半两）钩藤（七钱半）人参（二两）茯苓甘草（各二钱半）上锉散，每服二钱，水一盏，煎至五分，食后去滓温服。

　　牛黄丸

　　治肝受惊风，遂使眼目疼痛。

