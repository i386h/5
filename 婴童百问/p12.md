<!-- { "loadSidebar": true } -->
　　[卷之五] 龟背、龟胸、鹤膝行迟第四十三问 

　　（羚羊角丸，治五六岁不走。）仲阳云：龟胸者，乃肺热胀满攻于胸膈，即成龟胸，又乳母多食五辛而成此疾。龟背者，儿生下客风吹脊，入于骨髓，即成龟背，治以龟尿，点其背上骨节。取尿之法，当放龟于荷叶上，候龟眼四顾，急用镜照之，其尿自出。圣惠论小儿龟胸者，缘肺热气胀满而成此疾，乳母多食辛辣之物，亦成此候，或乳母有宿乳乳儿，亦成此疾，常捏去宿乳，则无此症也，当用圣惠龟背丸治之。圣惠论龟背者，小儿初生，未满半周，强令早坐，遂使客风吹脊，故令背高如龟之状也。有灸法可疗，当灸第三椎骨下两傍各一寸半肺穴，又第五椎骨下两傍二寸半心穴，又第七椎骨下两傍各一寸半膈俞穴。以小儿中指节为一寸，艾炷如小麦大，但三、五壮而止。又有鹤膝证，小儿禀受不足，血气不充，故肌肉瘦薄，骨节呈露如鹤之膝，抑亦肾虚而得之，钱氏地黄丸加鹿茸以补肾气。又有行迟之症，乃血气不充、则髓不满骨，故软弱而不能行，抑亦肝肾俱虚而得之，肝主筋，筋弱而不能束也，地黄丸加牛膝、五加皮及酒炙鹿茸，又有五加皮散治之，又治龟胸，有龟胸丸以散其热，松蕊丹、百合丹治龟胸、龟背尤佳。

　　龟胸丸

　　治小儿龟胸、龟背，缘肺热气胀满而渐成此疾。乳母多食辛辣之物，亦能成此症。

　　大黄（煨、一钱）天门冬（去心）百合杏仁（去皮尖、炒）木通（去节）枳壳（麸炒）桑白皮（蜜炙）甜葶苈（炒）朴硝（各五钱）上为细末，炼蜜丸如芡实大，每用一丸，温汤化服食后。

　　枳壳防风丸

　　枳壳（麸炒）防风（去芦）独活（去芦）大黄（煨）前胡（去芦）当归麻黄（去节、各一钱）上为细末，面糊丸如黍米大，每服十丸，米饮食后服。

　　[卷之五] 腹痛第四十四问 

　　夫腹痛者，多因邪正交攻，与脏气相击而作也。挟热而痛者，必面赤或壮热四肢烦，手足心热见之。挟冷而痛者，必面色或白或青，手足冷者见之。冷甚而变症，则面黯唇口俱黑，爪甲皆青矣。热症四顺清凉饮加青皮、枳壳，冷症七气汤加辣桂，调苏合香丸，若邪正交攻，冷热不调，桔梗枳壳汤加青皮、陈皮、木香、当归为妙，若内吊等症则钩藤饮，其余则芍药甘草汤为要药也。实痛有热者，大柴胡汤主之，心腹痛甚有实热者，大承气汤下之，腹痛桂枝加芍药，痛甚桂枝加大黄也。

　　四顺清凉饮

　　治小儿血脉壅实，脏腑生热，颊赤多渴，五心烦躁，睡卧不安，四肢惊掣，及因乳哺不时，寒温失度，令儿血气不顺，肠胃不调，小便少，大便涩，或温壮连滞，欲成伏热，或壮热不歇，欲发惊痫。又治风热结核，头面疮疖，目赤咽痛，疮疹毒，一切壅滞，并宜服之。治挟热泻不止，加木香、大黄。

　　赤芍药当归甘草大黄（各等分）上锉散，三岁以上，每服二钱，水一盏，煎至七分，作两服。欲利小便，用赤芍药，虚热加甘草，不利减大黄，冒风邪，加去节麻黄，中风体强，眼睛上视，加独活，量儿大小虚实加减，微溏利为度，可加荆芥。更四十问内有加味清凉饮子，可详症通用。

　　七气汤

　　治七气所伤，痰涎结聚，心腹亦痛，不能饮食。

　　半夏（制、五两）人参辣桂（各二两）甘草（半两）上锉细，每服三钱，水大盏，姜五片，枣一枚，煎六分，食前服。

　　指迷七气汤

　　治七情相干，阴阳不升降，气道壅滞，攻冲作疼。

　　青皮陈皮桔梗莪术辣桂益智仁（各一两）香附子（一两半）甘草半夏（制、各七钱半）上锉细，每服三钱，水一盏，姜四片，枣一枚，煎至七分，不拘时服。

　　异香散

　　治小儿诸般吊症，角弓反张，胸高脐凸。

　　用透明没药一味为末，姜汤调下一钱匕。

　　桔梗枳壳汤

　　治诸气，痞结满闷，腹胁疼痛。

　　枳壳（炒）桔梗（各二两）甘草（半两、炙）上锉散，每服四钱，水一盏，姜五片，煎至半盏服。

　　钩藤饮

　　见第二十一问。

　　芍药甘草汤

　　治出疹，肚疼腹满，小便不通。

　　芍药（一两）甘草（二钱半）上锉散，每服三钱，水一盏，煎至七分，不拘时服。

　　大柴胡汤

　　治伤寒十余日，邪气结在里，往来寒热，大便秘涩。腹满胀痛谵语，心中痞硬，饮食不下，或不大便五六日，绕脐刺痛，时发烦躁。及汗后如疟，日晚发热，兼脏腑实，脉有力者可服。

　　柴胡（去芦、八钱）黄芩赤芍药（各三钱）枳实（去瓤、麸炒一钱）半夏（汤泡七次、切片焙干、一钱半）上锉散，姜三片，枣二枚，水一盏，煎七分，加减服之。欲下加大黄半两。

　　桂枝加芍药汤

　　见第五十三问。

　　大承气汤

　　见第二十九问。

　　桂枝加大黄汤

　　见第五十三问。

　　[卷之五] 腹胀第四十五问 

　　腹胀有虚有实，皆由脾胃气攻所作也。实者闷乱喘满，可下之，紫霜丸、白饼子。其不喘者，虚也，不可下，若误下，致脾虚气上附肺而行，肺与脾、子母皆虚，肺主目胞腮颊肿也，脾主四股，母气虚甚即黄也，治之用塌气丸渐消之，未愈渐加丸数。然脾虚气不运动，故腹胀而不喘，可以散药治之，使上下分消，其气即愈也。又有疳气积胀，用褐丸子治之。又有症癖痞胀，三棱丸主之。有实热胀满者，大承气汤主之，一法用五苓散吞紫霜丸，量虚实用丸数亦妙。热轻者，大柴胡汤治之。

　　褐丸子

　　治小儿疳积肿胀。

　　萝卜子（一两、微炒）陈皮青皮槟榔五灵脂莪术（煨）赤茯苓（各半两）木香（二钱半）黑牵牛（取净末、半生、半炒）上为末，面糊丸如绿豆大，每服十五丸，苏叶泡汤送下。

　　紫霜丸

　　见第三问。

　　白饼子

　　见第十四问。

　　塌气丸

　　治小儿疳气腹胀喘急，并面目浮肿。

　　丁香（一钱）胡椒（一钱）萝卜子（炒）白牵牛（生、各二钱）上为末，面糊丸如小豆大，三岁三十丸，米汤下。

　　三棱丸

　　见第八十四问。

　　大承气汤

　　见第二十九问。

　　五苓散

　　见第五十二间。

　　大柴胡汤

　　见第二十九问。

　　下积丸

　　见第四十九问。

　　五珍丸

　　见第四十九问。

　　[卷之五] 腹中有癖第四十六问 

　　癖者、血膜包水，侧僻于胁旁，时时作痛也。惟癖为能发潮，为能生寒热，故疟家多畜黄水，日久而复结癖于中脘，寒热不已，有是疾者以此。小儿脏腑和平，荣卫调畅，则津液自然流通，纵使多饮水浆，不能为病；惟失哺失调，三焦关格，以致水饮停滞，肠胃不能宣通，如冷气搏之，则结聚而成癖。轻者用积滞木香丸，重者用取癖丸。仲阳云：腹中有癖不食，但饮乳是也，当渐用白饼子下之，如不早治，则不能食，脾胃虚弱，四肢不举，诸邪遂生，羸瘦而成疳矣。

　　木香丸

　　治吐乳、泻乳，其气酸臭，由啼叫不已，以乳与儿，停滞不化，是为乳积。肚硬热渴吐泻，由饮食无度，过饱即睡，是为食积。腹痛啼叫，利如蟹渤，由触忤其气，荣卫不和，淹延日久，是为气积。疟后肚内结癖成块。

　　木香（二钱）莪术（二钱）砂仁（二钱）青皮（去瓤、二钱）朱砂（研细、二钱）代赭石（二钱）大丁香（二钱）巴豆（去油、一钱）上为细末和匀，飞白面糊和丸麻子大，每服二三丸，乳伤乳汁下，食伤米饮下。

　　取癖丸

　　治小儿癖块大痛，用之如应。

　　甘遂（微炒、二钱）芫花（微炒、二钱）黑牵牛（半炒半生、磨筛取末、二钱）辣桂（二钱）莪术（二钱）青皮（去瓤、二钱）木香（二钱）桃仁（炒、二钱）五灵脂（二钱）巴豆（去油、一钱）上为末，研和十分细嫩，飞白面糊丸麻子大，每服一二丸，姜蜜煎汤灌下，泄后冷粥补，仍和胃。

　　挨癖丸

　　治乳癖、谷症、腹中块痛。

　　青皮（去瓤、三钱）木香（三钱）莪术（三钱）生地黄（三钱）代赭石（火醋淬、研极细末、三钱）巴豆（压去油尽，一钱）上为细末，醋面糊丸麻子大，每服二丸，食后擦姜泡汤下。

　　[卷之五] 痞结第四十七问 

　　痞者塞也，结者实也，热气蕴于胸膈之间，留饮聚于腹胁之内，于是荣卫不能流行，脏腑不能宣通，由胀满而致痞结，势使然耳，此实热之症也，时或发为壮热，圣惠甘遂散主之。此药治小儿痞结，虽服汤药时，暂得利而滞实不去，心下坚胀，按之即啼，内有伏热诸候，并成此疾，宜疏利大便，破结散气，后宜常服进食丸。

　　圣惠甘遂破结散

　　治小儿心胸痞结，蕴聚痰水。

　　甘遂（面裹、煨令黄色、二钱半）青皮（半两）黄芩（半两）川大黄（煨、半两）上为粗末，每服一钱，水一盏，煎至六分，去滓温和服，量大小加减，得通利则止，后以冷粥补之。

　　进食丸

　　治乳食不消，心腹胀满，壮热喘粗，呕吐痰逆，腹鸣泄泻，米谷不化，或下痢赤白，腹痛后重，及食症、乳癖、气、痞结并皆治之，小儿胸膈热实，腹内有留饮，致令荣卫痞塞，脏腑之气不得宣通，其病腹内气结胀满或壮热，凡有此疾，当疏利大便，破结散气，宜常服之。

　　巴豆霜（一钱）朱砂（五钱）枳壳（炒、五钱）当归（米泔浸一宿、炒）代赭石（、醋淬七次、各三钱）木香（五钱）麝（少许）上为末，面糊为丸如麻子大，一岁儿一丸，温米饮下，更量虚实加减，食后服，治食积发热羸瘦，肚大青筋，疳积肚疼哺露。

　　[卷之五] 积痛第四十八问 

　　仲阳云：积痛口中气温，面色黄白，目无精光，或白睛多及多睡、畏食，或大便酸臭者，当磨积而痛自除，宜消积丸，甚者白饼子下之。后胃气不和，用白术散、小沉香丸、感应丸治之。又有食积肚痛，有热者，芍药甘草汤加干葛。

　　吐者，加半夏、生姜，或加枳实亦效。

　　消积丸

　　见第四十九问下积丸。

　　白饼子

　　见第十四问。

　　钱氏白术散

　　治泻渴兼吐泻。

　　人参（二钱半）白茯苓（半两）白术（半两）藿香叶（半两）木香（二钱）甘草（一钱）干葛（半两、渴者、加一两）上锉散，水煎，发热甚渴者去木香，肚痛加白芍药。

　　小沉香丸

　　和中顺气，嗜食消痰。

