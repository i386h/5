<!-- { "loadSidebar": true } -->
　　其伤于四时之气，皆能为病。冬受寒毒之气，其实时而病者，头痛身疼，肌肤热而恶寒，名曰伤寒。其不实时病者，寒毒藏于肌肤之间，至春夏阳气发生，则寒毒与阳气相搏于荣卫之间，其病与冬时即病无异，但因春而发，名曰温病。至夏而发，名曰热病。阳热未盛，为寒所制，病名为温，阳热。已盛，寒不能制，病名为热，故太医均谓之伤寒也。然热病伤寒，温病时气，传变无异也，凡时气者，四时之间，有不正之气也，为春应暖而反寒，夏应热而反冷，秋应凉而反热，冬应寒而反温，非其时而有其气，气之中人，则头疼壮热，咳嗽气粗，烦渴心躁，恍忽惊悸，传变与伤寒无异，故一岁之中，病无长少，率相似者，此则时行之气，俗谓之天行是也。治法三四月或有暴寒，其时阳气尚弱，为寒所折，病热犹轻，升麻汤、解肌汤主之。五六月阳气已盛，为寒所折，病热则重。七八月阳气已衰，为寒所折，病热亦微，调中汤、射干汤、半夏桂甘汤，可选用也。秋湿冬温，治湿则利小便，治冬温亦宜解利。其利小便也，则以五苓散辈，其解利冬温，宜葳蕤汤。盖冬温者，感温气而作，寒疫者，暴寒折人，非触冒之过，其治法不同，所施寒热温凉之剂亦异，不可拘以日数，发汗吐下，随症施行。要之治热以寒、温而行之，治温以清、冷而行之，治寒以热、凉而行之，治清以温、平而行之，以平为期，不可过剂，此为大法，汤氏有七宝散加减服之，并与乳母服尤好，有热者、升麻汤加柴胡、黄芩、川芎等剂治之，柴胡石膏汤极效。

　　升麻汤

　　治小儿时行瘟疫，头痛发热，肢体烦疼，及疮疹已发未发，疑似之间。治伤寒伤风，头痛憎寒壮热，肢体疼痛，鼻干不得睡。兼治寒暄不时，人多疫疠，乍暖脱着，及暑热之忽变阴寒，身体疼痛，头重如石者，可加柴胡，无汗加麻黄。

　　升麻（一钱）葛根（一钱）白芍药（一钱）甘草（炙一钱）上锉散，每服三钱，水一盏，煎至六分，去滓温服，疮疹亦准此。服药已身凉，止药。加紫苏、茯苓、川芎，名升麻苏叶散，有热加黄芩，咽喉痛加桔梗，发丹加玄参效。

　　解肌汤

　　治伤寒温病，时行寒疫，头痛项强畏寒，肢体拘急，骨节烦疼，腰脊强痛，胸膈烦闷，无汗恶风壮热。

　　葛根（一两）麻黄（去节、半两）芍药（半两）甘草（半两）桂枝（二钱半、千金方无此一味）上锉散，每服三钱，水一盏，枣一枚，煎至六分，去滓稍热服，以汗出为度。夏月加石膏、升麻，各一钱。

　　调中汤

　　治夏末秋初，忽有暴寒，折于盛暑。热结于四肢，则壮热头疼，寒伤于胃，则下利，或血、或赤、或白，壮热迷闷脉数，宜下之。

　　大黄（七钱半）桔梗（炒、半两）本（半两）茯苓（半两）甘草（半两）干葛（半两）黄芩（半两）芍药（半两）白术（半两）上咀，白水煎，量大小加减服，得快气利，壮热便歇。去大黄，加黄连枳壳，止利尤妙，或加地榆，或加当归皆可。感风加荆芥。秋宜下，当用大黄疏利。

　　射干汤

　　治初秋夏月豪雨冷，及天行暴寒，其热喜伏于内，咳嗽气急，喉哑失声，干嗽无唾，喉中如梗。

　　半夏（汤泡、五钱）生姜（炮、四钱）射干（二钱）杏仁（去皮尖、二钱）甘草（炙二钱）紫菀（二钱）肉桂（二钱）枳实（炒、二钱）当归（二钱）橘皮（二钱）独活（二钱）麻黄（去节、汤泡、二钱）上咀，每服三钱，水一盏，煎至六分，去滓温服。

　　半夏桂甘汤

　　治伏气之病，谓非时有暴寒，中人，伏于少阴经，始不觉病，旬月乃发，脉便微弱，咽痛，似伤寒，非喉痹之病，次必下利。始用半夏桂甘汤主之，次用四逆散，此病一二日便瘥，古方谓之肾伤寒。

　　半夏（洗、二两）桂心（二两）甘草（炙、二两）上锉如麻豆大，每服三钱，水一盏，煎至六分，放冷，少含细咽之，入生姜三片煎。

　　五苓散

　　治伤寒温热病、表里未解，头痛发热，口燥咽干，烦渴饮水，或水入即吐，或小便不利，及汗出表解，烦渴不止，又治霍乱吐利，燥渴引饮。

　　泽泻（二两半）猪苓（二两半）白术（一两半）茯苓（一两半）桂（一两）上为细末，每服二钱，热汤调下，不拘时，服讫多饮热汤，有汗出即愈。又治瘀热在里，身发黄胆，浓煎茵陈汤下，食前服，疸病发渴，及中暑引饮，亦可用水调服。小儿加白术末少许，如发虚加绵黄、人参末少许，十六问辰砂五苓散参用。

　　葳蕤汤

　　治风温、冬温，及春月中风、伤寒，发热头疼，咽干舌强，胸腹满，腰脊强。

　　葛根（半两）葳蕤（三钱）石膏（一两）白薇（半两）羌活（半两）麻黄（半两）川芎（半两）杏仁（去皮尖、半两）甘草（炙、半两）木香（半两）上咀，每服三钱，水一盏，煎至八分，去滓温服。

　　七宝散

　　治时气头昏体热、此药大人可服，小儿同乳母服。

　　紫苏（三两）香附（炒、三两）陈皮（一两）甘草（炙一两）桔梗（去芦、一两）白芷（一两）川芎（一两）上咀，每服二钱，水半盏，姜一片，枣一枚，煎三分，去滓服。有热加葛根、升麻、荆芥。

　　柴胡石膏汤

　　治时行温疫，壮热恶风，头痛体疼，鼻塞咽干，心胸烦满，寒热往来，痰热咳嗽，涕唾稠粘并疗之。

　　桑白皮（三两）黄芩（三两）升麻（二两半）石膏（五两）前胡（去芦、五两）赤芍药（五两）干葛（五两）柴胡（五两）荆芥穗（三两）无汗加麻黄、半夏、北五味上为粗末，每服二钱，水一盏，生姜二片，淡豉十粒，煎至七分，去滓，稍热服。小儿分作三服，量大小加减，不拘时候。

　　[卷之六] 伤寒表里第五十三问 

　　凡治小儿伤寒，须辨表里，表里不分，汗下差误。古人云：桂枝下咽、阳盛即毙，承气入胃、阴盛以亡。伤寒有表症，有里症，有半在表半在里，有表里两症俱见。然在表者宜汗，在里者宜下，在半表半里者宜和解，表里俱见随症施治，无表里症，用大柴胡汤下之。其表症者、发热恶寒，身体痛而脉浮无汗，头疼项强腰脊痛，此足太阳膀胱经受病也，宜汗之，然伤寒发表，当随病轻重而汗之，头疼发热兼惊，亦只用葱白汤汗之，甚则桂枝麻黄各半汤、解肌汤、葛根汤、柴胡散，皆可选而用之。其里症者、恶热不恶寒，手掌心并腋下汗出，胃中干涸，燥粪结聚，潮热大便硬，小便如常，腹满而喘，躁渴脉沉而滑，内热而谵语，此属足阳明胃经也，宜下之，小承气汤、大承气汤、四顺饮、洗心散，斟酌轻重用之。其在半表半里者、心下满，口不欲食，大便硬，脉沉细，是里症当下，其人头汗出，微恶寒，手足冷，即当汗，此两症俱见者，仲景所谓半在表、半在里也，小柴胡汤主之。太阳病不解，传入少阳，胁下硬满，干呕不能食，往来寒热，尚未吐下，诊其脉弦紧者，小柴胡汤主之，此属少阳胆经也，宜和解。其表里两症俱见者、病患脉浮而大，是表症当汗。其人发热烦渴，小便赤，是里症当下，此是表里症俱见，五苓散主之。又伤寒不大便六七日，头痛有热者，是里症当下，其人小便清者，知不在里，仍在表当须发汗，此是两症俱见，即未可下，宜与桂枝汤。又太阳病，医反下之，因而腹痛，是有表复有里，仲景用桂枝加芍药汤，痛甚者，桂枝加大黄汤，或腹满时痛，尺寸脉俱浮洪者，此足太阴脾经也，自利不渴，当温之，四逆汤、理中汤。其无表里者、伤寒四五日以后，以至过经，无表里症，又于里症未可下者、但非汗症亦非下症者，皆用小柴胡汤随症加减用之，以至十余日外用小柴胡汤不愈者，若大便硬，看可汗则用大柴胡汤下之。仲景云：六七日目中不了了、睛不和，无表里症，大便难，身微热，此为实也，急下，宜大承气汤。若不渴，口不燥，舌干而脉沉者，急温之，宜四逆汤，此足少阴肾经也。其表热里寒者，身大热而反欲得衣、热在皮肤、寒在骨髓也，宜先与阴旦汤，寒已，次以小柴胡汤加桂，以温其表。又身大寒而反不欲近衣，寒在皮肤，热在骨髓也，宜先与白虎加人参汤，热除，次以桂枝麻黄各半汤以解其外。又厥阴症脉浮缓者，必囊不缩，外症必发热恶寒似疟为欲愈，宜桂枝麻黄各半汤，若脉尺寸俱沉短者，必囊缩，毒瓦斯入脏，宜承气汤下之，厥阴病，其脉微浮为欲愈，不浮为未愈，宜小建中汤，此足厥阴肝经也。然以表里症内、近似三阴三阳之症，而疏于各症之下，非可以尽备六经之大法也，当以活人书、伤寒论为主。其疟症与大方治法同，后有本条。夏伤于暑、秋必疟，其暑症玉露散主之，其详亦与大方同其治法，但用分剂轻耳。口议有脱甲散，大能除热，扶表救里，真良方也。

　　麻黄汤

　　治伤寒头疼发热，身痛恶风，无汗而喘。又治太阳病、脉浮紧无汗，发热身疼痛，八九日不解，表症仍在，此当发其汗，服药已微除，其人烦目瞑，剧者必衄，衄乃解，所以然者，阳气重故也。

　　甘草（半两）麻黄（去节、一两）桂枝（一两）杏仁（去皮尖、三十个）上咀，每服三钱，水一盏，煎八分去滓，大小加减服，衣复取微汗，夏至后、须加知母一两，石膏一两，黄芩一两。盖麻黄性热，夏月温之，必有发黄发斑出血之失，凡伤寒热病，药性须凉，不可太温，惟冬及春，或病患平素虚寒者，乃用正方，不再加减。

　　葱白汤

　　见第五十一问。

　　解肌汤

　　见第五十二问。

　　葛根汤

　　见第十六问。

　　柴胡散

　　见第五十问。

　　桂枝麻黄各半汤

　　治太阳病得之八九日、如疟状，发热恶寒，热多寒少，其人不呕，清便欲自可。一日二三度发，脉微缓者、欲愈也。脉微而恶寒者，此阴阳俱虚，不可更发汗、更吐下也。面色反有热色者，未欲解也，以其不能得小汗出，身必痒。

　　桂枝（八钱）芍药（半两）生姜（半两）甘草（半两）麻黄（去节、半两）杏仁（去皮尖、十四个）大枣（二个）上咀，每服三钱，水一小盏，煎八分，去滓温服。

　　小承气汤

　　治太阳病吐下后、发汗而微烦，小便数，大便坚宜服。阳明病，若出汗多而微恶寒，为外未解，无潮热不可与之，若腹满不大便，可少少与之。

