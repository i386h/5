<!-- { "loadSidebar": true } -->
　　百部麻黄（去节、各一两）杏仁（四十个、去皮尖、微炒、煮三五沸研入）上为末，炼蜜丸如芡实大，热水化下。仲阳加松子仁五十粒炒焙，更加胡桃肉极妙。

　　生犀散

　　治咳嗽，解时气痰逆喘满，心忪忡惊悸、风热。

　　杏仁（二钱、炒）桔梗（二钱）茯苓（一钱）前胡（一钱半）人参（一钱）半夏（一钱）五味子（一钱）甘草（一钱）上咀，生姜薄荷煎服。有热加羌活，或加麻黄细辛。

　　天麻定喘饮

　　治小儿喘嗽惊风。

　　天麻（一两）防风（一两）羌活（一两）甘草（一两）人参（半两）桔梗（一两）白术（一两）川芎（一两）半夏曲（一两）上锉散，每服二钱，水一盏，麦门冬十四个，煎至七分，食后服。有热去白术，加芍药枳壳。

　　小青龙汤

　　治伤寒表不解，恶寒体热，水停心下，干呕发热，咳嗽喘急。又主肺胀胸满，鼻塞清涕，咳逆上气，喘鸣怕寒。仲景曰：治表不解，心有水气，干呕发热而嗽，或渴、或利、或小便不通、或噎，小腹喘满。

　　麻黄（去节、一两）赤芍药（三钱）半夏（炮、三钱）细辛（半两）干姜（三钱）甘草（炙、三钱）桂枝（去皮、三钱）五味子（半两）上咀，每服三钱，水一盏，煎七分，温服。微利者去麻黄、加荛花如弹子大，炒令赤色。若噎者去麻黄、加附子半钱炮。若小便不利者去麻黄、加茯苓一两。如喘者去麻黄、加杏仁半两，去皮尖。若渴去半夏、加栝蒌根一两半。

　　柴胡散

　　见第五十问。

　　柴胡石膏汤

　　见第五十二问。

　　天麻防风丸

　　治一切惊风，身体壮热，多睡惊悸，手足抽掣，精神昏愦，咳嗽痰涎不利。及风温邪热，并宜服之。

　　天麻（一钱）防风（一钱）人参（一钱）辰砂（一钱）雄黄（一钱）甘草（一钱、炙）麝香（一分）全蝎（半两、炒）僵蚕（炒、半两）牛黄（一分）一方有胆南星、无麝香。

　　上为末，炼蜜丸如梧桐子大，每服一至二丸，薄荷汤下，不拘时。

　　惺惺散

　　见第五十问。

　　化风丹

　　见第十九问。

　　金沸草散

　　治伤风痰盛，头目昏痛，颈项强急，往来寒热，肢体烦疼，胸膈满痛，咳嗽喘逆，涕唾稠粘。及时行寒疫，壮热恶风。

　　荆芥穗（四两）前胡（去芦、三两）麻黄（去节、三两）旋复花（三两）甘草（三两、炙）半夏（制、一两）赤芍药（一两）上锉，每服二钱，水一盏，生姜二片，枣一个，煎六分，去滓温服不拘时。有寒邪、则汗出恶风，加杏仁、北五味。

　　又方名加减金沸草散

　　治伤寒中脘有痰，令人壮热头疼，筋脉紧急，时发寒热，皆类伤风，但不头疼为异耳。

　　前胡（三两）旋复花（三两）荆芥穗（四两）赤茯苓（一两）细辛（一两）甘草（炙、一两）半夏（洗净、姜汁浸制、切、一两）上为末，每服一钱，水一盏，生姜一片，枣二个，煎六分，去滓热服，未愈再服。

　　三拗汤

　　治感冒风邪，鼻塞声重，语音不出，或伤风伤冷，头疼目眩，四肢拘急，咳嗽多痰，胸满气短。

　　麻黄（不去节）杏仁（不去皮尖）甘草（生用、各等分）上咀，每服三钱，水一盏，生姜三片，煎至六分，去滓温服，取汗为度。一方加荆芥、桔梗，嗽甚加五味子、细辛、各减半。又方麻黄去节，杏仁去皮尖，甘草炙，名三和汤，治喘嗽尤妙，加减在乎活法，有热加前胡，伤风加荆芥，有痰加半夏。

　　和解汤

　　治小儿四时感冒寒邪，壮热烦躁，鼻塞多涕，惊悸自汗，肢体疼痛。及疮疹已发未发，皆可服之。

　　羌活（一两）防风（一两）川芎（一两）人参（一两）干葛（半两）升麻（半两）甘草（半两）芍药（半两）上咀，每服三钱，水一盏，生姜一片，枣一个，煎至六分，不拘时服。无汗加麻黄。咳嗽者，加杏仁、五味子、桔梗。

　　[卷之六] 百内嗽第五十五问 

　　此名乳嗽，实难调理，亦恶症也。当审虚实而施治焉，实者散之，虚者补之。其症气粗痰盛，口疮眼热，发散后，可利之，比金丸等药主之，散其实也。其症呕吐后惊悸，困倦自汗，当用补肺散、益黄散、天麻散、补其虚也。大抵治惊嗽琥珀散主之。天麻丸乃要药也，用天麻、蝉蜕、僵蚕、人参、川芎、甘草、硼砂、天竺黄、牛胆南星、白附子、坯、雄黄、末之，炼蜜丸如芡实大，金箔为衣，每服一丸，薄荷汤化下，治未满百咳嗽不止，远胜诸药。

　　补肺散

　　（又名阿胶散）治小儿久患咳嗽，气急有痰，恶心可服。

　　阿胶（炒、一两半）鼠粘子（一两）马兜铃（半两）杏仁（七个、去皮尖）糯米（一盒）甘草（半两）上咀，三岁一钱，水半盏，煎至三分，去滓温服。

　　比金丸

　　见第十九问。

　　天麻散

　　治婴儿咳嗽有痰，气壅面红。

　　天麻（三钱）朱砂（一钱）麝香（一字）南星（水浸、春秋五日、冬七日、夏三日、半两）上为末，每服一字，用杏仁汤调下。人参汤亦可。

　　琥珀散

　　见第十五问。

　　天麻丸

　　治小儿未满百咳嗽不止，名曰乳嗽。

　　天麻（一两）蝉蜕（一两）僵蚕（一两）人参（一两）川芎（一两半）甘草（二两）硼砂（半两）辰砂（一两）天竺黄（一两）胆星（二钱）白附子（一两）坯（一两）雄黄（一两）金箔（五片）上为末，炼蜜丸如芡实大，金箔为衣，每服一丸，薄荷汤下。

　　[卷之六] 喘急第五十六问 

　　议曰：小儿有因惊暴触心，肺气虚发喘者，有伤寒肺气壅盛发喘者，有感风咳嗽肺虚发喘者，有因食咸酸伤肺气发虚痰作喘者，有食热物毒物，冒触三焦，肺肝气逆作喘者。喘与气急、同出而异名，但别其轻重耳。痰火两端，喘即口开，隘于胸臆，息短促急，心神迷闷，其因惊发喘，逆触心肺，暴急张口，虚烦神困者，大效雄朱化痰定喘丸主之，佐以天麻定喘饮乃效。其伤寒肺气壅盛发喘者，是表不解，以小青龙汤、麻黄杏仁甘草石膏汤，辨其冷热而施治焉。其感风咳嗽，肺虚发喘者，则三拗汤加减治之。其食咸酸而喘者，以生腐，有热治之以凉肺定喘之剂。又有哮喘者，以许叔微十六般哮喘之法治之，无不愈。又有汗下之后而喘急者，葛根黄芩黄连汤主之，喘甚者加葶苈子。又有葶苈丸宽气进食，千金射干汤，治咳逆喘急大效。

　　大效雄朱化痰定喘丸

　　治小儿因惊，发喘逆、触心肺，暴急张口，虚烦神困。

　　雄黄（一两、研）朱砂（一两、研）蝉蜕（一两）全蝎（一两、炒）白僵蚕（一两）天南星（一两）白附子（炮一两）轻粉（半两）上为末，面糊丸如麻子大，每服三十丸，薄荷茶清送下，食后服。

　　天麻定喘饮

　　见第五十四问。

　　天麻（一两）防风（一两）羌活（一两）甘草（炙、五钱）人参（五钱、去芦）桔梗（五钱）白术（五钱炒）川芎（五钱）半夏曲（五钱）上锉，每服二钱，水一盏，麦门冬十四粒，煎至七分，食后服。有热去白术，加芍药枳壳。

　　小青龙汤

　　见第五十四问。

　　麻黄杏仁甘草石膏汤

　　治伤寒发汗后，不可更行桂枝汤，汗出而喘，无大热者，下后喘亦治。

　　麻黄（三两、去节、汤泡去黄汁、焙干秤）杏仁（二十五个、去皮尖）石膏（四两、研）甘草（一两、炙）上咀，每服二钱，水一盏，煎六分，去滓温服。

　　三拗汤

　　见第五十四问。

　　总治十六般哮喘方（出本事方）阿胶（一两、碎、蛤粉炒成珠）马兜铃（一两）甘草（炙、一两）半夏（一两、姜汁浸三日、炒）杏仁（一两、去皮）人参（半两）上为末，每服一钱，水一盏，随病有汤使，煎至七分，临卧食后服。汤使开后：心嗽面赤或汗流，加葛根煎。

　　肺嗽眼中泪出，加乌梅一个，糯米十四粒煎服。

　　脾嗽不思饮食，或恶心，入生姜二片煎。

　　胃嗽吐逆呕酸水，入蛤粉煎服。

　　胆嗽令人不睡，用药半钱，茶清调下。

　　肺嗽上气喘急，入桑白皮煎。

　　膈嗽出痰如圆块，入生姜自然汁调药咽下。

　　劳嗽入秦艽末同煎。

　　冷嗽天晚嗽甚，加葱白三寸同煎。

　　血嗽连频不住，加当归、枣子同煎。

　　暴嗽涕唾稠粘，入乌梅、生姜同煎。

　　产嗽背胛痛，加甘草三寸，黄蜡少许煎。

　　气嗽肚疼胀满，入青皮同煎。

　　哮嗽声如拽锯，入半夏二枚同煎。

　　肾嗽时复三两声，入黄、白饴糖煎。

　　以上十五般嗽疾，根据法煎服，无不效验。

　　葛根黄芩黄连汤

　　治太阳病反下之，利遂不止。脉促者，表未解也。喘而汗出者，葛根黄芩黄连汤主之。

　　葛根（二两）黄芩（七钱半）黄连（七钱半）甘草（半两、炙）上咀，每服三钱，水一盏，煎七分，去滓加减服。喘甚加葶苈子。

　　葶苈丸

　　见第五十四问。

　　千金射干汤

　　治小儿咳嗽，喘息如水鸡声。

　　射干麻黄紫菀甘草生姜细辛阿胶（各半两）半夏（五个）桂心（五寸）大枣（二十个）上咀，水七升，煎取一升五合，去滓，入蜜五合，煎一沸，分温服，二合日三服。

　　[卷之六] 潮热第五十七问 

　　仲阳云：潮热者、时间发热，过时即退，来日依然发热，此欲发惊也，发来潮热，又似疟热，总曰潮热。盖发作有期，其热有三，荣热、卫热、瘴气热，两日一发，或三日一发，并用梨浆饮治之。王氏云：潮热乃是血气壅实，五脏生热，熏发于外，故令发热。伤寒论云：潮热者实热也，当利大便，大柴胡汤、承气汤、等剂治之。虚热者、地骨皮散主之，犀角饮、鳖甲饮、灵犀饮、秦艽饮、生犀散。圣济经用地骨皮饮、羌活饼等剂。

　　梨浆饮子

　　治潮热、荣热、卫热、瘴气热，两日一发，三日一发。积热、脾热、痞热、胃热、癖热、疟热、邪热、寒热，脾疟、鬼疟，夜发单疟独热。

　　青蒿（童便、浸一日、晒干）柴胡（去芦）人参（去芦）黄芩（炒）前胡（去芦）秦艽（去芦）甘草（炙、各等分）上咀，每服一岁半钱，二岁一钱。水一小盏，入生藕、生梨、薄荷、生地黄、同煎至半，去滓、通口空心食前服。

　　大柴胡汤

　　见第二十九问。

　　大承气汤

　　见第二十九问。

　　地骨皮散

　　治虚热，亦治伤寒壮热。

