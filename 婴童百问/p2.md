<!-- { "loadSidebar": true } -->
　　千金论云：小儿始生，其气尚盛，若有微患，即须下之，若不时下，即成大疾，疾成则难疗矣，紫霜丸可量与之；治风噤，用控痰散，吐风痰，不若用甘草汤，吐痰极稳，然后和胃益脾散加减用，又用辰砂膏利惊即愈；或手握拳，禁口不开者不治。又撮口用僵蚕膏，敷唇口中，或甘草汤、撮风散。治脐风用瓜蒂散。汤氏治婴儿因剪脐伤于外风，致脐疮不干，用白矾龙骨为末，少许敷之，又用旧绵少许，烧灰为末，干掺之效。议曰：断脐不盈尺，一腊之内，随其根蒂自腐，实者深之，弱者浅之，浅深之理，以其禀赋得之。初生之儿，有热在胸堂，则频伸引，呃呃作声，努胀其气，抑入根本之中，所以脐突肿赤，虚大可畏，无识之者，将谓断脐不利而使之然者，非也，此乃由胎中母多惊悸，或因食热毒之物所作，宜与大连翘饮子，其热自散，其脐归本，不必以药敷之，此证亦宜早治，久则难疗也。又有一法，小儿脐风撮口，初生七日内，患此证者，百无一生，如坐视其毙者，良可悯焉，此法极验，世罕有知者，凡患此证，看儿齿龈上有小泡子如粟米状，以温水蘸熟帛，裹指擦破，即开口便安，不用服药，亦良法也。安脐散，治脐中汁出，或赤肿，用白石脂末，日三度敷之；或油发灰、或当归末敷，亦佳。

　　千金龙胆汤

　　治胎惊，月内气盛发热，脐风撮口壮热，血脉盛实，四肢惊掣，发热大吐，及变蒸不解，中客人鬼气，并诸惊痫，悉皆治之，十步以下，皆可服之，及有气者，加人参、当归、如龙胆数，一百日童加三铢，一岁加五钱。

　　龙胆草钩藤柴胡黄芩桔梗芍药茯苓甘草（各五钱）蜣（二枚，去翅足炙）大黄（煨，二钱半）上散，每服二钱，水一盏，煎半盏服之，以渐加服，得利即止。直指方加防风、麦门冬以导心热，黄芩减半，北枣煎服，去蜣亦可。

　　天麻丸

　　治因断脐后为水湿风冷所乘，入于脐，流于心睥，遂令肚胀脐肿，四肢柔直，日夜多啼，不能吮乳。

　　此药利惊化痰。凡钓肠、锁肚、撮口、并宜服之。

　　南星（炮，二钱）白附子（炮）牙硝天麻五灵脂全蝎（焙，各一钱）轻粉（五分）巴霜（一字）上为末，糊丸麻子大，每服三丸，薄荷、生姜煎汤下。

　　定命丹

　　治急惊天钓撮口，通利痰热。

　　全蝎（七个）天麻南星（炮）白附子（各二钱半）朱砂青黛（各一钱半）轻粉麝香（各五分）片脑（一字）上为末，粟米糊丸绿豆大，每服一丸，荆芥、薄荷汤化下，先研半丸，吹入鼻中。一方无片脑。

　　朱银丸

　　治脐风壮热痰盛，翻眼口噤，取下胎中蕴受之毒；亦治惊积，但量情用之。一方无积字。

　　水银（一钱，蒸枣肉，研如泥）白附子（一钱五分）全蝎（一钱）南星（一钱）朱砂（一钱）天浆子（去壳）牛黄芦荟（各一钱二分）铅霜（五分，和水银研）片脑（一字）麝（五分）直僵蚕（炒，七个）上为末，粟米糊丸芥子大，每服一丸，薄荷汤下，如未通利，加至二、三丸。

　　紫霜丸

　　治变蒸发热不解，并伤寒温壮，汗后不歇，胸中有痰癖，乳哺不进，乳则吐，先寒后热者；又治食积，乳哺失节，宿滞不化，或因食而发痫，大便酸臭，并宜服之。

　　代赭石（，醋淬七次）赤石脂（各一钱）杏仁（五十枚，去皮尖）巴豆（三十枚，去皮膜心，出油）上先将杏仁、巴霜入乳钵内，细研如膏，却入代赭、石脂末研匀，以汤浸蒸饼为丸，如粟米大，一岁服五丸，米饮吞下，一二百日内儿三丸，乳汁下，更宜量其虚实加减，微利为度。此药兼治惊痰诸疾，虽下不致虚人。

　　消食丸

　　常服宽中快气，消乳食，正颜色。

　　宿砂陈皮三棱莪术神曲麦（炒，各半两）丁香（一分）香附子（米汁浸）枳壳（炒）槟榔乌梅（各十两）上为末，面糊丸如绿豆大，空心紫苏汤下二十丸至三十丸。

　　控痰散

　　治风噤，先用控痰散吐风痰，次与益脾散和胃，又与辰砂膏利惊即愈。或手握拳，禁口不开者不治。

　　蝎尾铜青（各五分）朱砂（一钱）腻粉（一字）麝香（少许）上为末，每服一字，茶清调下，或用后甘草汤吐痰亦可。

　　甘草汤

　　治撮口，取吐风痰。

　　甘草（生，一钱）上锉煎服，令吐出痰涎，却以猪乳点入口中瘥。

　　益脾散

　　白茯苓人参草果（煨）木香甘草陈皮浓朴（姜制）苏子（炒）上等分为末，每二钱，姜枣煎服。

　　辰砂膏

　　治眼闭口噤，啼声不出，吮乳不得，口吐白沫，大小便皆通。

　　辰砂（三钱）硼砂（一钱）马牙硝（一钱）玄明粉（二钱）全蝎（五分）真珠末（五分）麝香（一字）上为末，和毕，用好油纸封裹，自然成膏，每服一豆粒许，诸惊金银箔、薄荷煎汤下，潮热甘草汤下，或用乳汁调敷乳上，令儿吮下。

　　葱号散

　　治初生小儿七日不小便。

　　葱白（三四寸）人乳（不拘多少）上同捣如泥，抹儿口内，即吃乳。

　　蚕号散

　　治初生小儿七日不食乳，名撮口。

　　僵蚕（四个，去咀略炒）茯苓（少许）上为末，蜜稠调，抹儿口内。

　　僵蚕膏

　　治撮口。

　　赤脚蜈蚣（半条，炙）钩藤（一钱）朱砂（一钱）直僵蚕（焙，一钱）全蝎梢（一钱）麝香（一字）上末，每服一字，取竹沥调下。竹沥解热。

　　撮风散

　　治撮口。

　　直僵蚕（二枚，去咀，略炒）上为末，蜜调，敷唇口中。

　　瓜蒂散

　　治小儿三岁，忽发心满坚硬，脚手心热，则变为黄，若不急治，害人甚速；脐风撮口，吹入鼻内，啼则可医。

　　瓜蒂（七个）赤小豆（七粒）秫米（七粒）上为末，用一豆许，吹两鼻内，令黄水汁出，残药未尽，水调服之，得吐黄水即瘥。一方：瓜蒂一两、赤小豆四两为末，每服一钱，温水调下，药下便卧，即当有吐，以吐为度，吐出黄水为妙。

　　大连翘饮子

　　治疮疹壮热，小便不通，诸般疮疖，丹毒脐风。

　　连翘瞿麦荆芥木通当归防风赤芍药柴胡滑石蝉蜕甘草（炙，各一钱）山栀仁黄芩（各五分）上锉细，每服二钱，加紫草煎温服，热甚加大黄，更详证加减。

　　安脐散

　　小儿断脐后，便敷之。

　　赤脚蜈蚣（一寸，炙）羚羊角（一钱，略烧存性）乳发（一团，烧存性）雀瓮（三枚）麝香（少许）上为末，断脐后敷于脐上。

　　定命散

　　治初生儿口噤不开。

　　蝉蜕（十四个，去咀脚）全蝎（十四个，去毒）上为细末，入轻粉少许和匀，用乳汁调，乳前服少许。

　　[卷之一] 脉法第四问（无方） 

　　仲阳云：小儿脉法：脉乱不治。气不和，弦急。伤食，沉缓虚。惊促急。风浮，冷沉细。水镜诀：夫以阴阳运命，男女成形，已分九窍四肢，乃生五脏六腑，位分三部，逆顺难明，若凭寸口之浮沉，必乃横亡于孩子，须明虎口，辨别三关，消详用药，必无差误。未至三步，看男左女右，虎口第二指根，第一节名初关，一名风关，若脉见初交病；第二节为中关，又名气关，脉见病深重；第三节为末关，又名命关，脉见死不治。三关青，是四足惊；三关赤是水惊；三关黑是人惊；紫色泻利，黄色雷惊；三关有通度脉，是极惊之证，必死；余病可治。或青或红，有纹如线一直者，是乳食伤脾，及发惊热；左右一样者，是惊与积齐发。有三条或散，是肺生风痰，或似之声。有赤是伤寒及嗽，如红火是泻，有黑相兼主下痢，红多白痢，黑多赤痢。有紫相兼，加渴不虚。虎口脉纹乱，乃气不和也，青惊积，青黑发慢惊。

　　脉入掌乃内吊。指纹曲里，风盛；弯外，食积上蒸。此论三岁以上脉法。小儿一岁至二岁，看虎口，更用指按高骨，乃一指分三关，定其息数呼吸，八至为平脉，九至不安，十至危困。短长大小，各有邪干：浮主风生，数主有惊；沉迟主虚冷；实主有热；紧是癫痫；洪主热盛；沉细主腹痛；沉缓主虚泻；微迟有积有虫；迟涩主胃脘不和；沉主乳化难；沉细主乳食结；紧弦主腹热痛；牢实主大便秘；沉而数者骨中有热；弦长是鬲肝有风；紧数惊风，四肢掣战；浮洪胃口有热；沉紧主腹痛不歇；虚濡有气，又兼慢惊；芤多痢，大便有血。四岁用一指按虚实；五岁六岁用一指滚转，寻三部平正，关上为准；七岁八岁，稍移指少许，寻三部；九岁十岁次第根据三关部位寻取；十一十二岁亦同十岁看；十四步、十五岁，方根据大方脉部位诊视。凡看脉，先定浮、沉、迟、数，阴、阳、冷、热，皆根据大方也，沉迟为阴，浮数为阳。

　　更兼看面部，青色主惊风，白色主虚泻，赤色主痰热，黑色病势难当，黄色是脾家疳积。以此相参，察其病源，审度治疗，必无疏失矣。

　　[卷之一] 变蒸第五问 

