<!-- { "loadSidebar": true } -->
　　汤氏云：小儿痢候，皆因饮食无节，或餐果食肉物，不知厌足，乃脾胃尚弱，不能克化，停积于脏，故成痢也。热搏则赤，风寒之气，入于肠胃，致令津液凝滞，则成白痢，或夹青者，有惊积，或如鱼脑肚中疼甚者。大抵八痢，但冷、热、赤、白，药性虽有不同，治法不相远矣。又有赤白相杂者，当先去其热积，须用大黄、枳实、朴消之剂以去其热毒，然后以黄连、黄芩、黄柏解其热，痢自止，疼自定，此妙法也。如痢不止，则用地榆、熟艾等剂调理，自然平复。脾虚者，不可轻用罂粟涩滞等剂，必致危困，须用没石子、黄连、阿胶、地榆以止之，方为尽善，其枳壳、芍药皆要药也。

　　噤口痢不能食者，石莲散主之，香脯散亦可。冷痢如豆汁肚疼者，胃风汤主之。脾毒痢脏热，当服香连丸、黄连香薷散、去桂五苓散、茅花汤、当归、芍药、枳壳、地榆、川芎等剂，先与解毒退热，却与开胃进食，分水谷，宽肠定痛，先予水浸丹，局方败毒散，地榆饮，宽肠枳壳散。有热而利不止者、三黄熟艾汤主之。积滞不通者，神芎丸亦可用。热甚烦躁者，黄连解毒汤解之，泼火散亦效。

　　石莲散

　　治小儿噤口痢，哕逆不食，止而复作。

　　莲肉（去心炒）上为末，米饮下一钱。一方用山药为末，米饮调服亦妙。

　　香脯散

　　治小儿刮肠下痢，噤口不食，闭眼合口，危急之症。

　　精猪肉（一两、薄批一片）腻粉（一钱）上将肉于炭火上慢炙，旋铺腻粉，炙令成脯，每以少许与吃，如未知吃，且放鼻间，自然要吃，此方治胃口有毒，至奇至妙。

　　胃风汤

　　治大人小儿，风冷乘虚、入客肠胃，水谷不化，泄泻注下，腹胁虚满，肠鸣疼痛。及肠胃湿毒，下如豆汁。或下瘀血，日夜无度，并宜服之。

　　白芍药（炒）白术（炒）肉桂（去粗皮）人参（去芦）当归（去苗）白茯苓（去皮）川芎（各等分）上为粗末，每服二钱，水一盏，粟米同煎七分，去滓空心热服，小儿量力加减。

　　香连丸

　　治积泻，亦治痢。

　　黄连（一两、同吴茱萸一两炒、去茱萸）木香（二钱半）诃子肉（半两）上为末，面糊丸如麻子大，空心米饮下三十丸。

　　黄连香薷散

　　见第六十问香薷散。

　　五苓散

　　见第五十二问。

　　茅花汤

　　治鼻衄不止，吐血下血。

　　茅花一大把，水三盏，煎浓汁一盏，分二服即瘥。无花，根梗代之，兼治血痢黑痢。

　　水浸丹

　　治泻利先锋之药。

　　黄丹（研细、一两）巴豆（二十五个、去皮膜、研细出油）上研匀，用黄蜡半两溶化拌匀，量大小旋丸，水浸吞下。汤使更临病随意用。一方黄丹一两，巴豆四十九个，乳香二钱，麻油二钱，蜡半两溶化和丸，名顿止丹，又冷症加木香二钱半。

　　败毒散

　　治伤寒时气，头疼项强，壮热恶寒，身体烦疼，及寒壅咳嗽，鼻塞声重。

　　人参（去芦）茯苓（去皮）甘草前胡（去苗）川芎羌活（去苗）独活（去苗）桔梗柴胡（去芦、各一两）枳壳（水浸、去瓤麸炒黄、一两）上锉散，每服二钱，水一盏，生姜薄荷各少许，止泻痢，用陈仓米煎，粳米亦可。

　　地榆散

　　治泻痢血痢。

　　地榆诃子甘草（各一两）上为末，盐米汤调下，有热加黄芩。

　　又方

　　地榆诃子浓朴（姜制各等分）上锉散，每服二钱，水一盏，姜枣煎服。

　　地榆饮

　　治冷热痢，腹痛下痢，赤白频并。

　　地榆甘草芍药枳壳（各二钱半）上锉散，每服二钱，白水煎，加黄连妙。

　　又方

　　地榆乌梅柏皮甘草当归（各等分）上锉散，每服二钱，煎服。

　　芍药柏皮丸

　　治一切恶痢，窘痛脓血。

　　芍药（炒）黄柏（各一两）当归黄连（各半两）上为末，滴水丸如小豆大，每服二三十丸，白汤下加枳壳。

　　宽肠枳壳散

　　顺气止痢。

　　甘草（炙、六钱）枳壳（炒、二两四钱）上为细末，每服一钱，空心沸汤点服。

　　三黄熟艾汤

　　治下痢赤白，及治伤寒四五日、而大下热痢时，作诸药不效，宜服此汤。

　　黄芩黄连黄柏（七钱半）熟艾（半鸡子大）上锉，每服三钱，水一盏，煎六分，去滓服。

　　神芎丸

　　见第二十问。

　　黄连解毒汤

　　治热痢如神之剂。

　　黄连（三钱）黄柏（半两）栀子（二个）黄芩（一两）上锉，每服三钱，水煎服。

　　泼火散

　　见第六十五问。

　　汤氏异功丸

　　治渴止泻，消暑毒、生津液，夏月出路含化，免吃水妙。

　　泽泻（一两二钱）猪苓（去皮、七钱）桂（二钱半）茯苓人参白术辰砂（各半两）上末，蜜丸芡实大，灯心竹叶汤化下、二三十丸。

　　[卷之八] 脱肛并痔症第七十一问 

　　汤氏方治脱肛、大肠自粪门出，宜用葱汤熏洗，令软，款款送上，此因泻利得之者，亦可服泻利之药，然后用槐花等药。又有用一味五倍子煎汤，入朴消熏洗而缩者，又有用真蒲黄碾极细，以猪胆拌匀敷肛门上而入者，全婴方用涩肠散。兼有痔症肿痛者，用黄丹滑石等分，井水调涂即消，并用铅白霜半钱，片脑半字，好酒调敷肿处甚佳，黄连解毒汤亦可服，用苦参汤洗亦效，亦有密陀僧、白矾、片脑末敷上，再用荆芥、防风等项洗之，用生栝蒌根者效。

　　涩肠散

　　治小儿久痢，大肠头脱出不收。

　　诃子（炮）赤石脂龙骨（各等分）上为末，腊茶少许，和药掺肠头上，绢帛揉入。又治痢，米汤调。又方治脱肛，五倍子焙为末，入茶根据前方用。

　　丹石散

　　治外痔如神。

　　黄丹滑石（各等分）上为细末，新汲水调涂，日三五次上。

　　胜雪膏

　　治随肠番花鼠奶等痔，热痛不可忍，或已成疮者，并皆治之。

　　片脑铅白霜上件各半字，用好酒少许，研成膏子涂之，随手则愈。

　　黄连解毒汤

　　见第七十问。

　　苦参汤

　　治脱肛并痔。

　　枳壳黄连大黄甘草荆芥苦参赤芍药黄芩（各等分）上锉散，每用五钱，以车前子、茅草，同煎熏洗。

　　又方

　　用生栝蒌根研粉，猪油温暖入。又用萆麻子贴头顶上，肠即入，便去萆麻子。

　　[卷之八] 便血脏毒第七十二问 

　　议曰：儿生七日之内，大小便有血出者，此由胎气热盛之所致也。母食酒面炙爆热物，流入心肺，儿在胎内受其热毒，亦传心肺，且女子热入心，故小便有之，男子热入肺，故大肠有之，血出淡淡，有似坯水，盛则其血如鲜。凡遇有此，不可以他药，只以生地黄根，取自然汁，入蜜少许和匀，温温与服，移时自安，男女皆效。甘露饮宜兼与服，茅根、茅花煎浓汤服亦妙，犀角地黄汤亦可服，脏毒聚金丸用之效，地黄丸亦可用。有瘀血者，桃仁承气汤下之。

　　甘露饮

　　治小儿胃中客热，牙宣口气，齿龈肿烂，时出浓血，常欲合闭，或饥烦不欲饮食，及赤目肿痛不任凉药，口舌生疮，咽喉肿疼，疮疹已发未发，皆可服之。疗身面皆黄肿，体微肿，胸膈气满，大便不调，小便黄涩，或时身热，并皆治之。

　　熟地黄麦门冬（去心，焙）枳壳（炒）甘草（炙）山茵陈枇杷叶（刷去毛、净）石斛（去芦）黄芩生干地黄天门冬（去心、焙、各等分）上锉散，每服二钱，水一盏，煎七分，去滓，食后临卧温服。小儿一服、分作二服，仍量岁数加减服。

　　聚金丸

　　治大便下血，发热烦躁，腹中热痛作渴，脉来弦数。或惊热目赤昏涩，或有酒毒去血，并治之。

　　黄连（四两、一两水浸晒干、一两炒、一两炮、一两生用）黄芩防风（去芦、各一两）上件为细末，煮面糊为丸，如梧子大，每服五十丸，量意加减，以米泔浸枳壳水下，不拘时候。夏月入大黄一两，三时不须用。或枳壳为末，入前药为末亦效，小儿丸绿豆大，亦治血痢。

　　犀角地黄汤

　　治伤寒及温病，应发汗而不发汗、内有瘀血，吐血鼻衄，面黄大便黑。此方主消化瘀血，兼治疮疹出得太盛以解之。

　　生犀角屑（如无、以升麻代之）牡丹皮（去骨、各一两）生地黄（半斤）芍药（七钱半）上锉散，每服三钱，水一盏煎服。

　　千金地黄丸

　　治心热肠风，脏毒去血。

　　黄连（四两、粗末）生地黄（半斤、研取汁、连滓二味拌匀、日中晒极干）上为细末，炼蜜为丸，如梧桐子大，每三十丸，食后麦门冬汤下，量大小加减。

　　桃仁承气汤

　　治大便瘀积，下鲜血或黑。

　　川大黄（四两）桂枝甘草芒硝（各二两）桃仁（五十枚、去皮尖双仁、诸本皆同惟外书用一百五十）上锉散，每三钱，水煎服，以快利为度，未利再投。

　　[卷之八] 大便不通第七十三问 

　　议曰：小儿大肠热，乃是肺家有热在里，流入大肠，以致秘结不通，乃实热也。当以四顺清凉饮加柴胡，热甚者、加山栀、黄芩流利之。其表里俱热者，面黄颊赤，唇燥口干，小便赤涩，大便焦黄。无汗者，先解表，以柴胡散汗之，解后大便秘，或肚疼者，以清凉饮，大柴胡汤、承气汤皆可下之。积热者，神芎丸尤妙。

　　四顺清凉饮

　　见第四十四问。

　　柴胡散

　　见第五十问。

　　大柴胡汤

　　见第二十九问。

　　大承气汤

　　见第二十九问。

　　神芎丸

　　见第二十问。

　　轻号散

　　治小儿初生，大便不通。

　　轻粉（一分）蜜（少许）上以热汤调开，蜜糊轻粉，点儿口即通。与一、二次，再不可与。

　　[卷之八] 小便不通第七十四问 

　　汤氏云：凡小儿小便不通，皆因心经不顺，或伏热，或惊起，心火上攻，不能降济，肾水不能上升，故使心经热，而小肠与心合，所以小便不通。木通散主之，甚者八正散。又小便不通，脐腹胀闷，心神烦热，栀子仁散主之。积热者，神芎丸效。

　　木通散

　　治小便不通，小腹疼痛。

　　木通滑石（各一两）黑牵牛（炒、半两）上为粗末，灯心葱白煎，去滓、大小以意加减服。

　　八正散

　　治小儿心经邪热，一切蕴毒，咽干口燥，大渴引饮，心忪面热，烦躁不宁，目赤睛疼，唇焦鼻衄，口舌生疮，咽喉肿痛。及治小便赤涩不通，热淋、血淋之症。

