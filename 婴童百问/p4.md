<!-- { "loadSidebar": true } -->
　　肺盛复有冷风，胸满短气，气急喘嗽上气，当先散肺，后发散风冷，散肺，泻白散主之。肺只伤寒，则不胸满。肺热则手掐眉眼鼻面，甘桔汤主之。肺虚热，唇深红色，治之散肺虚热，少服泻白散。肺脏怯，唇白色，当补肺，阿胶散主之。若闷乱气粗，喘促哽气者难治，肺虚损故也。脾肺病久，则虚而唇白，脾者肺之母也，母子皆虚，不能相营，故曰怯。肺主唇，白而光泽者吉，白如枯骨者死。肺病春见，肺脏胜肝，当补肾肝，治肺脏，肝怯者受病也。补肝肾，地黄丸；治肺，泻白散主之。肺病见春，旺肺胜肝，当泻肺，轻者肺病退，重者目淡青，必发惊，更有赤者当搐，为肝怯，当目淡青色也。

　　泻白散

　　见第八问。

　　甘桔汤

　　治风热毒瓦斯上攻，咽喉疼痛，喉闭肿塞妨闷，及肺壅咳嗽，咯唾脓血，胸满振寒，咽干而渴，时出浊沫，气血腥臭，久久吐脓，状如米粥，又治伤寒咽痛。

　　桔梗（二两）甘草（一两）上为粗末，每服二钱，水一盏，煎至七分，去滓，食后温服，加荆芥、防风，名如圣汤；热甚加羌活、黄芩、升麻。

　　阿胶散

　　治嗽，肺无津液，喘急，肺虚者，咳而哽气，喉中有声。

　　阿胶（一两半，蛤粉炒）鼠粘子（二钱半，炒香）马兜铃（半两，焙）甘草（一钱，炙）杏仁（七个，去皮尖）糯米（一两）上为末，每服二钱，水一盏，煎六分，食后温服。

　　地黄丸

　　见第八问。

　　[卷之二] 肾脏第十二问 

　　肾虚，儿本虚怯，由胎气不成，则神气不足，目中白睛多，其颅即解，囟开，面色白，此皆难养，纵长不过八八之数，若姿于色欲，多不过四旬而亡，或有因病而致肾虚者非也。又肾气不足则下窜，盖骨重惟欲坠下而缩身也。肾水阴也，肾虚则畏明，皆宜补肾，地黄丸主之。肾病见夏，水胜火，肾胜心也，当治肾，轻者病退，重者悸劫，当搐也。

　　地黄丸

　　见第八问。

　　[卷之二] 面上证气色总见第十三问（无方） 

　　左腮为肝，右腮为肺，额上为心，鼻上为脾，下颏为肾，赤者热也，随证治之，此仲阳之至论也。口议所谓五位气色总见者：其蓝青色者，乃惊积不散，欲发风候。其火红色者，痰积壅盛，惊悸增进。其黄土色者，食积症伤，欲作疳疾痞癖。其色白者，大肠滑泄，水谷不分，欲作吐利。其黑色者，脏腑欲绝，其疾危恶，其儿不久也。又有面部形色：额有青色，主惊风欲发，红主大热。印堂青色，初入惊并泻，红主大惊夜啼，黑主客忤。山根青至，主二次惊，青色主泻后发躁，黑色及黄甚主死。年寿平陷者主夭，青主发热生惊，黑主利死，红主燥死，微黄曰平，黄甚主霍乱死。鼻准微黄曰平，黄甚为土动死候，黑赤危甚。人中黑，主蛔虫咬，患久唇反者死，短缩者因利死。边旁黄主胃逆，青色主下利。正口红者平，干燥脾热，白主失血死，黄有积，青因惊风死。黑气绕口者死。承浆青因饮食时被惊，黄主吐逆，赤主血痢，赤黑主惊风。两眼黑睛黄有热，白睛黄食积不化、疳、蛔，白睛青肝风惊，黑睛黄伤寒。眉上青吉，忽红主烦躁夜啼，黄主霍乱，久病红者死。风气二池青主风候，紫主吐逆，又发热，黄吐逆，红主烦躁夜啼。两颧赤色，肺有客热。两太阳青，主二次受惊。青自太阳入耳者死，红主血淋。两睑青主客忤，黄主痰溢，赤主风热。两颊赤主伤寒，左赤心热口疮，右赤肺热，黄主有积，红主血淋。两颐青主吐虫。两金匮青，主第三次惊，生风。黑绕口二日死。青连目入耳七日死。两风门红主风热，黑主疝，青水惊，黑从眉入耳当日死。唇黑不食者死。又面青眼青肝之病，面赤心之病，面白肺之病，面黄脾之病，面黑肾之病，五脏各有所主。看禀受盈亏，胎气虚实，阴阳补泻，当救其失，脏腑表里，若能辨其标本，则神圣工巧，自然得矣。

　　[卷之二] 发搐第十四问 

　　仲阳云：惊痫发搐，男发搐，目左视无声，右视有声；女发搐，目右视无声，左视有声，相胜故也。早晨发搐，因潮热，寅卯辰时，身体壮热，上视手足动摇，日内生涎，项颈急，此肝旺，当补肾治肝。补肾，地黄丸；治肝泻青丸主之。日午发搐，因潮热，巳午未时发搐，心神惊悸，目上视，白睛赤色，牙关紧，口内生涎，手足动摇，此心旺也，当补肝治心。治心，导赤散、凉惊丸；补肝，地黄丸主之。日晚发搐，因潮热，申酉戌时不甚搐而喘，目微斜视，身体似热，睡露睛，手足冷，大便淡黄水，是肺旺，当补脾治心治肝。补脾，益黄散；治肝，泻青丸；治心，导赤散主之。夜间发搐，因潮热，亥子丑时不甚搐而卧不稳，身体温壮，目睛紧斜视，喉中有痰，大便白色，乳食不消，多睡不省，不纳津液，当补脾治心。补脾，益黄散；治心，导赤散、凉惊丸主之。凡急惊欲发，先看握拳，指内阴顺，指外阳顺，男左女右搐，须令全用药通关，大忌闷涎入肺，逆入心经，不能言语，即与凉心镇惊下痰药始安，如逆搐者便不可救。

　　若因吐泻后变证，却难调治。大凡此证，要看握拳逆顺，若搐顺则易调理，搐逆恐其复潮，先用通关散拈儿，保命丹、省风汤，后用疏风化痰退热等药，便可无事。又有惊风搐搦，吐泻多啼，急搐眼微有泪，面红则难瘥。爱哭心中聚涎，脸有红筋，乃是痫疾。指乱青纹，疾病又传，此乃下惊风镇坠太过，风疾不散，与气相逆，搐不能定，当下转气疏风药，温胆汤加酸枣仁服，次省风汤化苏青丸。又有急惊偏搦，面青背冷，男左女右不妨，男右女左难治，如手心冷汗，搐眉搐肚，终日终夜不定者，名真搐，两眉都动，此乃掣证，不惟定搐，亦要顺气，当下参汤平其胃气，却进川乌全蝎等药，并顺气药亦要斡旋。仲阳论伤风后发搐：若伤风后得之，口中气出热，呵欠烦闷，手足动摇，当发散，大青膏主之。伤食后发搐：若伤食后得之，身体温，多睡多唾，或吐，不思饮食而发搐，当先定搐，搐退白饼子下之，后服安神丸。又百日内发搐，真者不过三两次必死，假者频发不为重，真者内生惊痫，假者外伤风冷，盖血气未实，不能胜任，乃发搐也。欲知假者，口中气出热也，治宜发散，大青膏主之，仍用涂囟浴体法，珍珠丸下痰即定；有热不大便者，七宝洗心散、宽热散，下之即效；却用截风定搐，天麻防风丸、龙齿散、钩藤散等剂调理；有热疮疥，或不语，防风通圣散、大连翘汤皆可服。

　　泻青丸

　　见第八问。

　　导赤散

　　见第八问。

　　凉惊丸

　　（潮热口内涎，手足动摇，此心旺也。）治惊疳有热发搐，心神惊悸，目上视，面赤色，牙关紧。

　　黄连（末，五分）龙脑（一钱）龙胆（三钱）防风（三钱）青黛（三钱）钩藤（二钱）牛黄（一字）麝香（一字）上同研，面糊丸粟米大，每服三、五丸至一、二十丸，煎金银汤送下。

　　地黄丸

　　见第八问。

　　益黄散

　　见第八问。

　　通关散

　　治诸风搐搦，关窍不通，皆由痰塞中脘留滞百节所致。痰之所以潮塞者，气使实之。

　　南星（炮，一钱）麝香（一字）猪牙皂（一梃，略烧存性）赤蜈蚣（一条，炙）直僵蚕（一钱）上为末，以手点姜汁，蘸药少许擦牙，或用物引，滴入药两三点，涎出自开。与后十九问开牙散通用。

　　嚏关散

　　生半夏（一钱）皂角（半钱）上为末，用一豆许，用管子吹入鼻立醒。

　　开关如圣散

　　赤蜈蚣（一条，中分为两片，各用葱汁浸一宿焙干）全蝎（一个，亦中分为两片，各记左右，以二物分两处）上各为末，左眼翻，左手搐，以下药末搦入左鼻孔；右眼翻，右手搐，以上药末搐入右鼻孔；双眼翻，双手搐，兼之。

　　至圣保命丹

　　治小儿胎惊内钓，腹肚紧硬，眠睡不安，夜多啼哭；及治急慢惊风，目眼上视，手足抽掣，不省人事，悉皆主之；冷证用此。

　　全蝎（十四个，去尾）防风（二钱）白附子（一钱）炮南星（一钱，有热用胆星）蝉蜕（一钱）僵蚕（去丝炒）天麻（二钱）朱砂（一钱）麝香（半钱）金箔（十片）有热证加牛黄、冰片、硼砂各少许。

　　上为末，粳米糊丸，每两作四十丸，常服镇心安神化痰，除一切惊风诸证。汤，临时换。一方加人参、白茯苓二钱。

　　省风汤

　　治惊风口噤，筋脉挛急，抽掣疼痛，风盛痰实，旋晕僵仆，头目眩，胸膈烦满，恍忽不定，神志昏愦。

　　天南星（生用）防风（去芦，各四两）甘草（生用）半夏（米泔浸一宿）黄芩（去粗皮，各一两）上咀，每服二钱，生姜一片，煎去滓，不拘时服。

　　温胆汤

　　治惊悸烦躁不得眠。

　　半夏枳实（各二钱半）茯苓（半两）桔红甘草（各一钱半）酸枣仁（去壳，二钱半）腹疼加芍药上咀，每服一钱，入竹茹少许，姜、枣煎服。

　　白饼子

　　（即玉饼子）治小儿夹食伤寒，其证发热呕吐，亦有肚疼者，嗳气，辨得分晓，先用此药一服，推下食积，却用平和药发散调治，如惺惺散、加减参苏饮皆可服，却不可服冷药。

　　滑石末（一钱）轻粉（半钱）半夏末（一钱）南星末（一钱）巴豆（廿四个，去皮膜，用水一升煮干，研细）上三味捣罗为末，入巴豆粉，次入轻粉，又研匀，却入余者药末，如法令匀，糯米粉丸，如绿豆大，量小儿虚实用药，三岁以下，每服三丸至五丸，空心紫苏汤下，忌热物；若三、五岁儿壮实者，不以此拘，加至二十丸，以利为度。

　　安神丸

　　治惊。

　　人参茯神麦门冬干山药龙脑（各二钱）龙齿（一钱）朱砂甘草寒水石末（各半钱）金箔上为末，蜜丸鸡豆大，灯心汤调下。

　　大青膏

　　见第八问。

　　苏青丸

　　见第六十问。

　　浴体法

　　天麻末（二钱）全蝎（去毒，为末）朱砂（各半钱）乌蛇肉（酒浸，焙干）白矾（各二钱）麝香（一字）青黛（三钱）上同研匀，每用三钱，水三碗，桃枝一握，叶五、七枚，同煎至十沸，温热浴之，勿浴背。

　　涂囟法

　　麝香（一字）蝎尾（去毒，为末，半钱，一作半字）薄荷叶（半字）牛黄末青黛末（各一字）上同研，用熟枣肉剂为膏，新绵上涂匀，贴囟上，四方可出一指许，火上炙，手频熨，百日内外小儿，可用此涂浴法。

　　珍珠丸

　　见第十八问。

　　七宝洗心散

　　见第三十七问及第二十问。

　　宽热散

　　见第五十问。

　　天麻防风丸

