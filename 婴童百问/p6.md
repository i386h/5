<!-- { "loadSidebar": true } -->
　　南星（一个，重九钱以上者，就地上作小坑深八寸许，炭火烧通红，以好米醋半盏洒入坑中，即纳南星于内，次以火炭密盖之，又用盆盖其上，一伏时取出，洗净切焙）上为末，入琥珀、全蝎各一钱，每服半钱，生姜防风汤调下。

　　乌沉汤

　　治慢惊，祛风助胃。

　　天麻（二钱）人参生川乌全蝎（焙）南星（炮）木香沉香（各一钱）甘草（炒，半钱）上锉散，每服二钱，姜三片，慢火煎取其半用之。

　　沉香散

　　生胃气，止吐泻。

　　茯苓（二钱）沉香丁香木香藿香浓朴（制）甘草（炙，一钱）上为末，每服一钱，米饮调下。

　　天南星丸

　　天南星（一斤，每一个重一两上下者，用温汤浸洗，刮去里外浮皮，酒浸一宿，用桑柴蒸，不住添汤，令釜满，甑内气溢，更不住洒酒，常令药润，七伏时满取出，用铜刀切开一个大者，嚼少许不麻舌为熟，未即再炊，以熟为度，然后用铜刀切细，焙干）麝香（研）丁香（各一两）龙脑（研，两半）辰砂（另研，水飞，一两）上为末，炼蜜并酒丸，朱砂为衣，姜汤下一豆许。

　　礞石丸

　　治急慢脾风通用，最能下痰。

　　礞石（捣碎，一两）焰硝（半两，同礞石入砂锅内，用炭火令通红，候冷）上为末，雪糕薄糊丸，绿豆大，每服二丸，急风薄荷、荆芥炮汤调下；慢风、慢脾风，木香煎汤下。礞石、焰硝、古文钱辈，虽能利痰，然其性非胃家所好，故以木香佐之。

　　灵脂丸

　　治慢惊痰盛搐搦。

　　五灵脂白附子（焙）木香直僵蚕（炒，各一分）全蝎（焙，半钱）朱砂（一钱）大南星（湿纸包火内煨，半钱）上为末，米醋煮生半夏糊丸，麻子大，姜汤下三丸。

　　七珍丸

　　治诸风顽痰壅盛，大小通用。

　　细辛五灵脂直僵蚕（一钱半）白附子（一钱）朱砂（半钱）全蝎（四个，焙）上为末，用天南星煮糊为丸，麻子大，姜汤下，每服五丸。

　　四君子汤

　　治荣卫俱虚，脏腑怯弱，心腹胀满，全不思食，肠鸣泄泻，呕哕吐逆。

　　人参（去芦）茯苓（去皮）甘草白术（各等分）上为末，每服二钱，水一盏，煎七分，通口服，不拘时，盐少许白汤点服。温和脾胃，进益饮食，辟寒邪瘴雾气。

　　银白散

　　治粪青，止吐泻，壮胃气。

　　糯米（炒，二两）扁豆（蒸，二两）藿香（一分）白术（炒，一分）丁香（二钱）甘草（炙，三钱）上为末，紫苏米饮调下，加天麻、砂仁、白茯苓，快脾正色。直指方加炮白附、全蝎、木香、石莲、生姜。

　　钩藤散

　　治吐利脾胃气虚生风慢惊。后二十问有蝉蜕钩藤饮，二十一问有钩藤饮，可兼看，对证用。

　　钩藤钩（三钱）蝉蜕天麻防风蝎尾人参（各半两）麻黄（去节）僵蚕（炒）甘草（炙）川芎（各一钱）麝香（不拘多少）上为末，白水煎，寒多加附子末半钱。

　　琥珀丸

　　见第十五问琥珀散。

　　龙齿散

　　见第十四问。

　　[卷之二] 脾风第十七问 

　　慢脾风之候，面青额青，舌短头低，眼合不开，困睡中摇头吐舌，频呕腥臭，禁口切牙，手足微搐而不及收，或身冷，或身温而四肢冷，其脉沉微，阴气极盛，胃气极虚，十救一二。盖由慢惊之后，吐泻损脾，病传已极，总归虚处，惟脾所受，故曰脾风。若逐风则无风可逐，若疗惊则无惊可疗，但膈间痰壅，虚热往来。其眼合者，脾困气乏，神志沉迷，痰涎凝滞然尔。世所谓慢风难疗者，慢脾风是也。然慢脾风一名虚风，凡小儿或吐或泻之后，面色痿黄，大势虚损，若因虚而发热，继此必传慢脾风。才见摇头直视，以手摸人，昏困喜睡，额上汗多，身亦粘汗，其声沉小而焦，即是脾风之症，不必皆由急慢风传次而至，又当识之。治法大要：生胃回阳，黑附汤、川乌散、金液丹、白丸子各一半，生附四君子汤可斟酌用之。胃气渐复，则异功散辈，温平而调理之，如蝎附散、阴痫散等，亦可参用。若其眼半开半合，手足不冷，症候尚在慢惊，则不必用回阳，或已入慢脾，而阳气未甚脱者，亦不可用硫黄、附子。凡服回阳汤剂，手足渐暖者，仍以醒脾散等继其后以调之，不可轻易用极剂也。

　　黑附汤

　　治慢脾风盛四肢厥冷。若手足暖而苏省，即止后剂。

　　附子（炮，三钱）木香（一钱半）白附子（一钱）甘草（炙，五分）上锉散，每服三钱，姜五片，煎取其半，以匙送下。

　　川乌散

　　祛风回阳。

　　川乌（生，一钱）全蝎木香（各半分）上为末，每服一钱，姜四片，煎去其半，旋滴入口中。呕吐者加丁香。

　　金液丹

　　治吐利日久，脾胃虚损，手足厥逆，精神昏倦，睡多露睛，口鼻气冷，欲成慢惊风者。

　　舶上硫黄（十两，先飞，拣去砂石称，研为细末，入罐内，再入赤石脂封缝，盐泥固济，炭火三昼夜，取出，候冷用）上以柳木槌乳钵内研为细末，每服二钱，生姜汤下。

　　生附四君子汤

　　助胃回阳。

　　即前四君子汤加生附子末四分之一，厥冷者对加，每服半钱，姜五片，慢火煎，以匙送下。

　　异功散

　　治吐泻不思饮食，温中和气，及脾胃虚冷者，先与数服，以正其气。

　　人参茯苓白术甘草桔红木香（等分）上为末，每服二钱，姜、枣煎服。一方去木香。

　　蝎附散

　　回阳气，豁风痰。

　　全蝎（一个）附子（炮，二钱）南星（炮）白附子（炮）木香（各一钱）上为末，每服半钱，姜四片，慢火煎服。

　　醒脾散

　　见第十六问。

　　保命丹

　　见第十四问至圣保命丹。

　　阴痫散

　　祛风豁痰，回阳正胃。

　　白附子黑附子南星半夏（并生，各一分半）上为末，井水浸七日，逐日换水，浸讫控干，次入全蝎末二钱，每服一字，生姜汤下。

　　[卷之二] 急慢脾风下痰轻重第十八问 

　　慢惊：下痰轻者，神宝既济丹、白僵蚕丸；重者辰砂膏，甚则七宝妙砂丹。若慢脾风、慢惊逆恶症候，诸药不效者，如太冲有脉，则取百会穴灸之，此治慢脾风之大要也。急惊下剂亦有三：轻下则用定命丹、利惊丸、防风汤、宣风散、枳壳散、小柴胡汤辈；重下则用青金丸、天麻丸、芦荟散、牛黄凉膈丸、青金丹、王监京墨丸辈；稍重下则用揭风汤、朱砂膏、疏风散、柴胡加大黄汤辈。下之后，宜和气助胃，如生气散、银白丸、茯苓二陈汤、异功散、天麻苏合香丸、参苓白术散、和中散、醒脾散之类，皆可选用。凡急惊眼睛翻转，口中出血，两足摆跳，腹肚搐动，摸体循衣，气促喷药，口中痛绝大叫者，难治。慢惊四肢厥冷，吐泻咳嗽，面黑唇惨，鸦声，两胁动气，口生白疮（胃闭损也），发直摇头，眼睁不转，涎鸣喘噎，口眼手足一边牵引者，难痊。慢脾身冷粘汗，直卧如尸，喘嗽头软，大小便不禁，口噤头摇者，最难为力。若急惊甚者，服镇心丸化痰镇心，或金箔镇心丸亦可服，珍珠丸下痰亦效，热甚大便闭者，宽热散下之可也。

　　神宝既济丹

　　见第十六问。

　　白僵蚕丸

　　方传慢脾，阳气未甚脱者可用，亦能截风。

　　胆星（二钱）直僵蚕（炒）五灵脂钱子地龙干全蝎（焙，各一钱）上为末，水煮生半夏糊丸，麻子大，每服五丸，姜汤下。

　　辰砂膏

　　治慢脾冷痰壅滞，手足冷而微搐。

　　黑附子（一个，八钱重者，去皮脐，顶上刻一孔，入辰砂末一钱，仍用附子末塞之，以炭火烧存性为度）南星（炮，半两）白附子（焙）五灵脂蝎梢（各二钱半）上为末，炼蜜丸，如桐子大，每服一丸，姜汁汤调下。

　　七宝妙砂丹

　　利痰奇效，慢惊慢脾，通以木香佐之。

　　用开元通宝钱，背后上下有两月片者，其色淡黑，颇小诸钱，以一个放铁匙于炭火内烧，少顷四围上下各出黄白珠子，将出候冷，倾入盏中，只作一服，用木香煎汤送下，人参汤尤妙。

　　定命丹

　　见第三问。

　　防风丹

　　治风热痰壅，大便不通。

　　羌活防风枳实川芎甘草（炒）大黄（湿纸裹煨，各一钱半）上锉末，每服三字，姜、枣煎服，或加赤芍药。

　　宣风散

　　疏风导热。

　　雄槟榔（一个）甘草桔红（各两半）牵牛（二两，半生半炒）上为末，每服半钱，蜜汤调下。

　　枳壳散

　　治小儿疳气，腹胀喘急。

　　枳壳（一两，麸炒）巴豆（二十一粒，同上炒黄去之）上为末，三岁小儿半钱，砂糖汤调下。

　　小柴胡汤

　　见第二十九问。

　　加枳实、防风，最能利风热，解血热，免得用银、粉、巴、硝辈。

　　上锉散，每服二钱，姜、枣煎服。

　　青金丸

　　治风痰壅盛。

　　巴霜（一字）青黛南星（炮，各一钱）滑石（二钱）全蝎（一钱，焙）上为末，稀面糊丸，麻子大，每服一丸，薄荷汤点茶清送下。

　　天麻丸

　　见第三问。

　　芦荟散

　　治惊风痰盛发搐。

　　全蝎（五个，焙）巴霜（一字）轻粉（半钱）芦荟南星（炮）朱砂（各一钱）冰片麝香（各一字）川郁金（一分，皂角水煮，焙干）上为末，每服一字，煎金银薄荷汤调下。

　　牛黄凉膈丸

　　治热盛涎潮。

　　牙硝寒水石（）石膏甘草（各半两）胆星（二钱半）紫石英（一钱）牛黄片脑麝香（各半分）上为细末，甘草膏丸，绿豆大，每服二丸，桔皮汤调下。

　　青金丹

　　疏风利痰。

　　芦荟牙硝青黛（各一钱）使君子硼砂轻粉（各半钱）蝎梢（十四个）上为末，香墨水丸，麻子大，每服一丸，薄荷汤下。

　　王监京墨丸

　　治痰热惊积，楚州王监卖此药著名者。

　　青黛使君子（炒熟）芦荟胆星京墨（各二钱）腻粉麝香（半钱）冰片（一字）上为末，飞白面糊丸，桐子大，每服一丸，薄荷汤调下。

　　揭风汤

　　利下痰热。

　　芦荟全蝎（各二钱半）南星（半两，为末调作饼，包裹前项，煨令赤色）朱砂（一钱半）青黛轻粉（各七分半）上为末，每服一字，煎金银薄荷汤调下。

　　朱砂膏

　　治惊风痰盛。

　　朱砂（一钱）牙硝（一钱）川灵脂（一钱）芦荟（一钱）麝香（一字）冰片（一字）上为末，甘草膏丸，绿豆大，金箔衣，薄荷汤下一丸。

　　疏风散

　　治惊风痰热俱盛。

　　槟榔陈皮（各二钱）牵牛大黄（煨，各三钱）上为末，每服半钱，生蜜汤调下。

　　银白散

