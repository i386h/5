<!-- { "loadSidebar": true } -->
　　十四、产后胸膈气呕逆不定。因产后血停于脾胃，食满冲心之气不平，胸膈胀满呕吐偏多，不识者呼为翻胃。是以谷气为主，胃喜容受而不运动，伤胃心而不容饮馔，故曰翻胃。妊妇停血于脾，心气相冲而为呕逆，何得谓之翻胃？但服此丹二三丸即愈。百发百中。

　　十五、产后咳嗽，四肢寒热，心闷口干，浑身烦躁，睡梦多惊，体虚无力，经水不来名曰血闭。腹痛面赤，因此难治。变作骨蒸，治须仔细。若服此丹不应，纵有再生之术不能治也。

　　十六、产后喉中似蟾鸣。败血冲遏于心，转入于肺。肺主气，血冲心，气与血俱结成一块于喉中，声似蟾鸣，人以为怪。得此症者十不救一，服此丹可愈。

　　十七、产后面黄舌干，鼻口流血，遍身血点绕顶生斑。

　　缘产后血败，五脏六腑皆满流入肌肤，败血走流四肢，热结便住转还不得，故有此疾可畏可惧。此症十无一生。服此丹可愈。

　　十八、产后便涩，腰痛似角弓。妊妇百日之外血气方满，今在月中七日以外食油面爽口之物，以致烦躁不得安宁，因循不肯服药兼伤房事，或久病后坐卧当风，取其一时之快，不肯房事将息，宜乎有此病也。急服此丹即愈。

　　治产后小便赤涩，大便滞迟不通。服此丹即愈。

　　治经脉不通。妇人经脉犹之沟渠也，沟渠壅塞则水道不行，妇人气闭则经水不通。切不可因循养病而丧躯，要急服此丹以流通之，保其天和，遂其化工美哉！妙哉！治室女经痼不通。室女经脉与妇人不同，隐匿于胞络渐入子宫，至十三四岁出现始知人事，苟或喜怒寒湿温热失宜，以此经不通。痼，涸也。室女身中亦犹是也。《易》曰：天一生水地六成之。先服四物汤三五帖，使癸水生于宫中，然后服此丹引导流通，勿可听庸医作痨瘵治也。

　　四物汤方详第二症内。

　　治经行腹中疼痛，妇人每遇经来而脐腹撮痛者，益冲任两脉弱而血海与小肠二经虚，而受风便下之际，血气搏于风冷相攻而痛，但服此丹即愈。

　　治产后头疼，身热有汗，谓之伤风。加桂枝二分，姜、葱煎汤化服立愈。

　　治产后咳嗽，头疼，身热无汗，谓之伤寒。加麻黄末三分，葱、姜煎汤化服立愈。

　　治产后无乳，加天花粉二分，归身三分，穿山甲三分（炙黄），俱为末入酒内化服，不拘时吃乳，母要揉奶千余转，其乳即如泉涌。

　　妇人阴中生虫治室女经痼不通，加蓬术三分，姜黄末五分，赤芍二分，天花粉四分。

　　俱为末，同入酒内化开，不拘时服，经自然通矣。

　　治妇人月信前后不一，空心酒化服即准。

　　治妇人血气肚痛疼，上下走痛，宜服此丹。忌酸咸生冷等物。

　　上卷

　　救生丸方

　　治产后胎衣不下，恶血奔心，迷闷不苏，此丸可以预合以备用济世之简捷良方也。

　　大附子（一个，泡去皮脐，制为末） 干漆（二钱，为末和匀） 大黄（五钱）

　　为极细末，酒醋熬成膏，和前二味为丸如桐子大，每服三十丸淡酸汤下，一时连进三服，胎衣即下如神。

　　上卷

　　治产后血结痛方（屡验）

　　生蒲黄（五分） 川芎（五分） 白术（五分） 神曲（五分） 陈皮（四分） 桃仁（五分，去皮尖） 甘草（四分） 香附（一钱五分，童便炒） 归尾（一钱五分）

　　用水一碗半煎七分服。

　　上卷

　　救苦三方

　　妇人阴痒吴茱萸 苦参 蛇床子（各一两）

　　用水浓煎，熏洗即愈。

　　生猪肝一片，用针刺多孔，或鸡肝亦可，纳入阴中，虫自引出，数次即愈。仍用前方洗之。

　　妇人翻花此症因真阴不足，或欲事过多阴户翻出，只可仰卧，身不能转，疼痛异常。

　　用大鳖一个，重二斤者，破去肠杂，连头整个水煮极烂，将汁碗盛，用旧绢蘸汁滴患处，使其渗入，其骨连头项 灰研末，夜间拭净掺之，其肉作羹令病者食之，三日即愈。或老年脱肛诸药不能治者，用此方亦神效。

　　中卷

　　胎产奇方

　　全当归（一钱五分，洗） 川芎（一钱五分） 羌活（三分） 浓朴（七分，姜汁炒） 荆芥穗（八分） 菟丝子（一钱五分，酒泡，晒干） 枳壳（六分，去穣，麸炒） 生黄 （八分） 川贝母（一钱，去心）

　　白芍（二钱，冬月用一钱，酒炒） 蕲艾（七分，醋炒） 细甘草（五分）

　　引用老姜皮二片，水二杯，煎八分，渣再加水一杯半，煎六分，空心服。临产者随时服。以上照方逐件泡制，称准煎服，无不奇验。

　　此方专治一切胎产症候，未产者能安胎，临产者能催生，倘有怀孕伤胎，不拘月数腰痛、腹痛，服此即愈。其有见红势欲小产者，危急之际，一服立愈，再服全安。如有十月满足交骨不开，横生逆生，或婴儿死于腹中者，此药服之，立刻即下，每月不过二剂。若孕至九十月间，预服两剂，临盆容易，后患皆无。此乃异人所授传，此经验济人，功世不可轻忽。

　　中卷

　　产后生化汤论

　　（即竹林寺传秘本）

　　产后血气暴虚，理当大补。但恶露未尽，用补须知，无滞血，能化又能生，攻块无损元气，行中又得补，方为万全无失。世以芎、归、芍、地四物汤理产，误人多矣。因地黄性寒，芍药酸敛，滞血故也。产后恶露作块痛，名曰儿枕。

　　世多专用消散，然后议补。又有消补浑施，终无成效。不知旧血虽当消化，新血亦当生养，若专攻旧血，则新血亦不宁矣。世以济坤丹，又名回生丹，治以攻血块，下胞胎，虽见速效，其元气未免亏损，即幸平安，究非良剂也。不得已而用之下胞胎，只可一丸，不可多服。夫生化汤因药性功用而立名也。夫产后血块当消，新血宜生。若专消则新血不宁；专生则旧血反滞。考药性芎、归、桃仁三品善破恶血，骤生新血，佐以炙黑干姜、甘草引三品入肺肝，生血理气，五味共方，则行中有补，化中有生，实产后之要药也。故名生化汤。凡病起于血气之衰，脾胃之虚，而产后血气之虚尤甚。是以丹溪先生论产，必当大补血气为先，虽兼他症以末治之，此三言者已尽医产大旨，若能扩充用药立方，则治产可以无大过矣。夫产后忧惊劳倦，血气暴虚诸症乘虚易入，如有气勿专耗散，有食勿专消导，热不可用芩连，寒不可用桂附。寒则血块停滞，热则新血崩流。至若虚中外感，见三阳表症之多，似可汗也。在产后而用麻黄，则重竭其阳。见三阴里症之多，似宜下也。在产后而用承气，则重亡阴血。耳聋、胁痛，乃肾肝恶血之停，休用柴胡。谵语汗出，乃元弱似邪之症，毋同胃实。厥由阳气之衰，无分寒弱，非大补不能回阳而起弱。痹因阴血之亏，不论刚弱非滋荣不能舒筋而活络，又乍寒乍热发作有期类疟也。若以疟治，则迁延难愈。神不守舍，言语无伦，病似邪也。若以邪论，危亡可待。去血多而大便结燥，苁蓉加于生化，非润肠承气汤之能通。患汗多而小便短涩，六君子倍多参，必生津助液之可利，加参生化频服，救产后之危。长生活络屡用，苏绝谷之人。颓疝脱肛，多是气虚下陷，补中益气之汤堪用。口噤拳挛乃因血燥类疯，加参生化之汤宜服。产户入风而痛甚，服宜羌活养荣方。玉门寒冷而不闭，洗宜床菟萸硫类。怔忡惊悸，生化汤加定志。似邪恍惚，安神丸助归脾。因气而满闷虚烦，生化汤加木香为佐。因食而酸嗳恶食，六君子加神曲、麦芽为良。苏木、莪蓬，大能破血。青皮、壳实，最消胀满。一应耗血散气之剂，汗吐下之用，可施于少壮，岂宜用于胎产？大抵新产之后，先问恶露如何？块痛未可遽加 术。腹中痛止，补中益气无疑。至若亡阳脱汗，气虚喘促，频服生化加参，是从权也。又以阴亡大热，血崩厥晕，连煎生化原方，乃救急也。王太仆云：治下补下，制以缓急，缓则道路远而力微，急则气味浓而力重，故治产当遵丹溪，而固本服法，宜效太仆而频加，凡擅回生之奇术，须着意以拯危，欲求俯仰之无惭，心实心以济物，此虽未尽产症之详，然见症立方，皆援近乡治验为据，未必无小补耳。

　　产后血块，是孕成余血之所积也。夫妇人血耗气衰，二七而天癸至，三旬一见，以象月盈则亏也。行之有常曰经。有孕则经不行，其余血注于胞中，以护胎元。一月始名胚，二月始名膏，三月成形而名曰胎。方受母之荫庇胎形尚小，食母血尚有余汁，前两月并积于胞中，月久成块，至产当随儿下。多有产妇送儿送胞，劳倦无力，或失调护，腹欠温暖，至块痛日久不散。幸勿轻服攻血峻剂，姜、椒、艾、酒，过于大热，新血未免亏损。治法频服生化汤几帖以助血兼行，外有热衣暖腹可也。一时俗治血块，用生地、红花以行之，苏木、牛膝以攻之。治气胀用乌药、香附以顺之，枳壳、浓朴以舒之，甚有青皮、枳实以下气定喘。芩、连、栀、柏以退热除烦。至若血枯大便艰实，反用承气下之而愈结。汗多小便短涩，反用五苓通之而愈闷。其有偏执，罔知固本。或有惜费不治，或有十医相通，误荐人而致夭折者，不可胜计，有谓山楂能消血块，却害弱人，频服两三帖，必死无疑。

　　生化汤，凡有孕至七八月者，预制两三帖，至胞衣一破，速前一帖，候儿下地即服．不论正产小产，虽少壮产妇，平安无羌，亦宜服两帖以消血块，生长新血。

　　中卷

　　生化汤原方

　　川芎（四钱） 当归（八钱，酒浸） 甘草（五分，炙） 干姜（四分，炒黑存性） 桃仁（去皮，十粒）

　　水二钟，煎七分，和酒六七茶匙，稍热服。渣并后帖再煎，两帖共三煎，要在一两个时辰内，未进饮食之先，相继煎服。因下焦恶露，服多而频，则速化而骤长新血，自免晕症，其胎前素弱，产后劳倦，又当再制两帖，以防怠倦。且产妇服一帖，便长精神几分，不厌药之频也。若虚人见危症，又热症堕胎，或劳甚身热头痛，服四五帖虽稍安，未除血痛，又当再制服之。产后七日内未曾服生化汤，血块痛未除，仍用生化以消块止痛。

　　新产后及三日，服生化汤二三帖，痛块未除，再照前方服几帖，自然块消痛止。新血长旺，精神自复矣。

　　产后七日内血块未除，未可加参、 、白术。如用之痛不止，有才分娩，或一二日内血块痛未止，其产妇血气虚脱，或晕或汗多而厥，或形色脱去，口气渐冷，或烦渴不止，或气喘气急。勿论块痛，且从权多用参 生化汤，以扶危急。暑月产妇，服生化汤以除块痛，外用热衣暖腹。若失盖护，虽服药痛块亦不止，产后大便八九日不通，由血少肠燥故也。

