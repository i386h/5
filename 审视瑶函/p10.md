<!-- { "loadSidebar": true } -->
　　上为细末。炼蜜为丸。如桐子大。外水飞辰砂为衣。每服五六十丸。空心淡盐汤送下。

　　上方壮水之主。以镇阳光。气为怒伤。散而不聚也。气病血亦病也。肝得血而能视。又目为心之窍。心主血。故以熟地黄补血衰。当归尾行血。牡丹皮治积血为君。茯苓利中益真气。泽泻除湿泻邪气。生地黄补肾水真阴为臣。五味子补五脏。干山药平气和胃为佐。山茱萸强阴益精通九窍。柴胡引入厥阴经为使。蜜丸者。欲泥膈难下也。辰砂为衣者。为通于心也。

　　卷二

　　血气不分混而遂结之病

　　轻清圆健者为天。故首象天。重浊方浓者为地。故足象地。飘腾往来者为云。故气象云。过流循环者为水。

　　故血象水。天降地升。云腾水流。各宜其性。故万物生而无穷。阳平阴秘。气行血随。各得其调。故百骸理而有余。反此则天地不降升。云水不腾流。各不宜其性矣。反此则阴阳不平秘。气血不行随。各不得其调矣。

　　故曰人身者小天地也。难经曰。血为荣。气为卫。荣行脉中。卫行脉外。此血气分而不混。行而不阻也。明矣。

　　故如云腾水流之不相杂也。大抵血气如此。不欲相混。混则为阻。阻则成结。结则无所去还。故隐起于皮肤之中。遂为疣病。然各随经络而见。疣病自上眼睫而起者。乃手少阴心脉。足厥阴肝脉。血气混结而成也。初起时但如豆许。血气衰者。遂止不复长。亦有久止而复长者。盛者则渐长。长而不已。如杯如盏。如碗如斗。皆自豆许致也。凡治在初。大要令病者食饱不饥。先汲冷井水洗眼如冰。勿使气血得行。然后以左手持铜柱。按眼睫上。右手翻眼皮令转。转则疣肉已突。按以左手大指。按之勿令得动移。复以右手持小眉刃尖。略破病处。更以两手大指甲。捻之令出。则所出者如豆许小黄脂也。恐出而根不能断。宜更以眉刀尖断之。以井水再洗。洗后则无恙。要在手疾为巧。事毕。须投以防风散结汤。数服即愈。此病非手法决不能去。何则。为血气初混时。药自可及。病者则不知其为血气混也。既结。则药不能及矣。故必用手法去。

　　去毕。必又以升发之药散之。药手皆至。庶几可矣。

　　防风散结汤（治目上下睫瘾起肉疣。用手法除病后服之。）

　　防风 羌活 归尾 白芍药（各六分） 红花 苏木（各少许） 苍术白茯苓 独活 前胡 黄芩（各五分） 细甘草 防己（各四分）

　　上锉剂。水二钟。煎至一钟。热服。滓再煎。

　　上方以防风、羌活。升发阳气为君。白芍药。当归尾、红花、苏木。破凝行血为臣。茯苓泻邪气。苍术去上湿。

　　前胡利五脏。独活除风邪。黄芩疗热滋化为佐。甘草和诸药。防己行十二经为使。病在上睫者。加黄连、柴胡。以其手少阴足厥阴受邪也。病在下睫者。加 本、蔓荆子。以其手太阳受邪也。

　　卷二

　　热积必溃之病

　　积者重叠不解之貌。热为阳。阳平为常。阳淫为邪。邪行则病易见。易见则易治。此则前篇淫热之病也。若邪深则不行。不行则伏。因伏而又伏。故日渐月聚。势不得不为积也。积已久。久积必溃。溃则难治。难治者。

　　非不治也。为邪积久。久则必溃。溃犹败也。其病隐涩不自在。稍觉 。视物微昏。内 开窍如针。目痛按之则沁沁脓出。有两目俱病者。有一目独病者。目属肝。内 属膀胱。此盖二经积邪之所致也。故曰热积必溃之病。又曰漏睛眼者是也。竹叶泻经汤主之。大便不硬者。减大黄为用。蜜剂解毒丸主之。不然。药误病久。终为枯害矣。

　　竹叶泻经汤（治眼目瘾涩。稍觉 。视物微昏。内 开窍如针。目痛。按之脓浸出。）

　　柴胡 栀子仁（炒） 川羌活 升麻 甘草（炙） 川黄连（各五分） 白茯苓泽泻 赤芍 草决明 车前子（各四分） 黄芩 大黄（各六分） 青竹叶（十片）

　　上锉剂。水二钟。煎至一钟。食后温服。

　　上方逆攻者也。先以行足厥阴肝。足太阳膀胱之药为君。柴胡、羌活是也。二经生意。皆总于脾胃。以调足太阴足阳明之药为臣。升麻、甘草是也。肝经多血。以通顺血脉。除肝邪之药。膀胱经多湿。以利小便。

　　除膀胱湿之药为佐。赤芍药、草决明、泽泻、茯苓、车前子是也。总破其积热者。必攻必开。必利必除之药为使。栀子、黄芩、黄连、大黄、竹叶是也。

　　蜜剂解毒丸（治证同上）

　　山栀仁（炒末十两） 杏仁（泡去皮尖取霜二两） 锦纹大黄（末五两） 川石蜜（一斤炼熟）

　　上末和蜜为丸。如桐子大。每服三十丸。加至百丸。茶汤送下。

　　上方以杏仁甘润治燥为君。为燥为热之原也。山栀子微苦寒治烦为臣。为烦为热所致也。石蜜甘平温。安五脏为佐。为其解毒除邪也。大黄苦寒。性走不守。泻诸实热为使。为攻其积。不令其重叠不解也。

　　卷二

　　阳衰不能抗阴之病

　　或问曰。人有昼视通明。夜视罔见。虽有火光月色。终为不能睹物者。何也。答曰。此阳衰不能抗阴之病。谚所谓雀盲者也。问曰。何以知之。答曰。黄帝生气通天论曰。自古气之通天者。为生之本。天地之间。六合九州之内。其气无不共贯。人身九窍五脏十二节。皆通乎天气。又曰。阴阳之气。在人平旦阳气生。日中阳气隆。日西阳气虚。气门乃闭。又曰。阳不胜其阴。则五脏气虚。九窍不通。故知也。问曰。气何以辨其阳耶。答曰。

　　凡人之气。应之四时者。春夏为阳也。应之一日者。平旦至昏为阳也。应之五脏六腑者。六腑为阳也。问曰。

　　阳何为而不能抗阴也。答曰。人之有生。以脾胃中州为主。灵兰秘典曰。脾胃者仓廪之官。在五行为土。土生万物。故为阳气之原。其性好生恶杀。遇春夏乃生长。遇秋冬则敛藏。或有忧思恐怒。劳役饥饱之类。过而不节。皆能伤动脾胃。脾胃受伤。则阳气下陷。阳气下陷。则五脏六腑之中阳气皆衰。阳气既衰。则五脏六腑之中阴气独盛。阴气既盛。故阳不能抗也。问曰。何故夜视罔见。答曰。目为肝。肝为足厥阴也。神水为肾。肾为足少阴也。肝为木。肾为水。水生木。盖亦相生而成也。况怒伤肝。恐伤肾。肝肾受伤。亦不能生也。昼为阳。天之阳也。昼为阳。人亦应之也。虽受忧思恐怒劳役饥饱之伤。而阳气下陷。遇天之阳盛阴衰之时。

　　我之阳气虽衰。不得不应之而升也。故犹能昼视通明。夜为阴。天之阴也。夜为阴。人亦应之也。既受忧思恐怒劳役饥饱之伤。而阳气下陷。遇天阴盛阳衰之时。我之阳气既衰。不得不应之而伏也。故夜视罔所见也。问曰。何以为治。答曰。镇阴升阳之药。决明夜灵散主之。问曰。病见富贵者乎。贫贱者乎。答曰。忧思恐怒劳役饥饱。贫贱者固多。富贵者亦不能无之也。

　　决明夜灵散（治目至夜则昏。虽有灯月。亦不能睹。）

　　夜明砂（另研二钱） 石决明（醋 二钱） 羯羊肝（一两生用食猪者用家生猪肝勿用外来并母猪伤目）

　　二药末和匀。以竹刀切肝作二片。以上药铺于一片肝上。以一片合之。用麻皮缠定。勿令药得泄出。淘米泔水一大碗。连肝药贮砂罐内。不犯铁器。煮至小半碗。临卧。连肝药汁并服。

　　上方以石决明镇肾阴益精为君。夜明砂升阳主夜明为臣。米泔水主脾胃为佐。肝与肝合。引入肝经为使。

　　卷二

　　阴弱不能配阳之病

　　五脏无偏胜。虚阳无补法。六腑有调候。弱阴有强理。心肝脾肺肾。各有所滋生。一脏或有余。四脏俱不足。

　　此五脏无偏胜也。或浮或为散。是曰阳无根。益之欲令实。翻致不能禁。此虚阳无补法也。膀胱大小肠。三焦胆包络。俾之各有主。平秘永不危。此六腑有调候也。衰弱不能济。遂使阳无御。反而欲匹之。要以方术盛。此弱阴有强理也。解精微论曰。心者五脏之专精。目者其窍也。又为肝之窍。肾生骨。骨之精为神水。故肝木不平。内挟心火。为势妄行。火炎不制。神水受伤。上为内障。此五脏病也。劳役过多。心不行事。相火代之。五脏生成论曰。诸脉皆属于目。相火者。心包络也。主百脉。上荣于目。火盛则百脉沸腾。上为内障。此虚阳病也。膀胱小肠三焦胆脉。俱循于目。其精气亦皆上注而为目之精。精之窠为眼。四腑一衰。则精气尽败。邪火乘之。上为内障。些六腑病也。神水黑珠。皆法于阴。白眼赤脉。皆法于阳。阴齐阳侔。故能为视。阴微不立。阳盛即淫。阴阳应象大论曰。壮火食气。壮火散气。上为内障。此弱阴病也。其病初起时。视觉微昏。常见空中有黑花。神水淡绿色。次则视歧。睹一成二。神水淡白色。可为冲和养胃汤主之。益气聪明汤主之。

　　千金磁朱丸主之。石斛夜光丸主之。有热者泻热黄连汤主之。久则不睹。神水纯白色。永为废疾也。然废疾亦有治法。先令病者以冷水洗眼如冰。气血不得流行为度。用左手大指次指。按定眼珠。不令转动。次用右手持鼠尾针。去黑睛如米许。针之令入。白睛翳浓。欲入甚难。必要手准力完。重针则破。然后斜回针首。以针刀刮之。障落则明。有落而复起者。起则重刮。刮之有至再三者。皆为洗不甚冷。气血不凝故也。障落之后。以绵裹黑豆数粒。令如杏核样。使病目重闭。覆眼皮上。用软帛缠之。睛珠不得动移为度。如是五七日。才许开视。视勿劳也。亦须服上药。庶几无失。此法治者五六。不治者亦四五。五脏之病。虚阳之病。六腑之病。弱阴之病。四者皆为阴弱不能配阳之故。噫。学人慎之。

　　冲和养胃汤（治成内证。兼治内障初起。视觉微昏。空中有黑花。神水变淡绿色。次则视物成二。

　　神水变淡白色。久则不睹。神水变纯白色。）

　　白茯苓（四分） 柴胡（七分） 人参 甘草（炙） 当归身（酒制） 白术（土炒） 升麻葛根（各一钱） 白芍药（六分） 羌活（一钱二分） 黄 （蜜制钱半） 防风（各五分） 五味子（三分）

　　上锉剂。水三钟。煎至二钟。生姜一片。入黄芩黄连二钱。再煎至一钟。去滓。稍热食后服。

　　上方因肝木不平。内挟心火。故以柴胡平肝。人参开心。黄连泻心火为君。酒制当归荣百脉。五味敛百脉之沸。心包络主血。白芍药顺血脉散恶血为臣。白茯苓泻膀胱之湿。羌活清利小肠之湿。甘草补三焦。防风升胆之降为佐。阴阳皆总于脾胃。黄 补脾胃。白术健脾胃。升麻、葛根行脾胃之经。黄芩退壮火。干生姜入壮火。为导为使。此方逆攻从顺。反异正宜俱备。

