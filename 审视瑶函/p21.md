<!-- { "loadSidebar": true } -->
　　此症谓目睥浮肿如球。而虚起也。目上无别病。久则始有赤丝乱脉之患。火甚重。皮或红。目不痛。湿痰与火夹搏者。则有泪。有赤烂之疾。乃火在气分之虚症。不可误认为肿胀如杯血分之实病。以两手掌擦热拭之少平。顷复如故可见其血不足。而虚火壅于气也。宜服洗：调脾清毒饮天花粉 连翘 荆芥穗 甘草 黍粘子 桔梗 白茯苓 白术 苏薄荷 防风 广陈皮（各等分）

　　上锉剂。白水二钟。煎至八分。去滓。食前温服。

　　广大重明汤（见卷三）

　　卷四　运气原证

　　妊娠

　　按胎前产后。多因气血失和。以致燥火上攻。阴阳涩滞。或风邪乘虚。邪火侵淫。七情抑郁。六气引邪。不必拘泥其翳膜红痛。胎前惟用安胎清火。产后惟用养荣散郁。二症须分有余不足。在气分者宜调之散之。在血分者宜补之行之。自无变症矣。

　　卷四　运气原证

　　妊娠

　　妇人有孕号兼胎。都是三阳痞塞来。只是有余无不足。要分血气两家灾。

　　此症专言妇人有孕而目病也。其病多有余。要分在血在气分之不同。在气分则有如旋螺泛起。瞳神散大等症。在血分则有如瘀血凝脂等症。盖其痞隔。阴阳涩滞。与常人病眼不同。为病每多危急。人不知虑。屡见临重而措手不及。内伐又恐伤胎泄气。不伐又源不清。事在两难。善用内护外劫之治。则百发百中矣。如治胎前目病。不厌疏利。但避硝黄等峻药。破血及泄小肠之剂勿用经云。有故无殒。亦无殒也。或以白术黄芩固胎之药监制之药佐之。则无碍矣。宜服：保胎清火汤黄芩（一钱二分） 砂仁 荆芥穗 当归身 白芍 连翘 生地黄 广陈皮（各一钱） 川芎（八分） 甘草（三分）

　　上锉剂。白水二钟。煎至八分。去滓。食后温服。

　　简易知母饮（治妊娠心脾壅热。目赤咽膈渴苦。烦闷多惊。）

　　赤茯苓 黄芩 麦冬肉 知母 桑白皮 黄 细甘草（各等分）

　　上锉剂。白水二钟。煎热去滓。再入竹沥一小钟。碗内冲服。

　　天门冬饮子（治蕴热。忽然两目失明。内热烦燥。一应热症。）

　　羌活 白茯苓 人参（各八分） 天门冬（去心） 知母（盐水制） 茺蔚子（各一钱二分） 防风 五味子（各五分）

　　上锉剂。白水二钟。煎至八分。去滓热服。

　　芎苏散（治孕妇外感风寒。浑身壮热。眼花头昏如旋。此盖为寒克于脾胃。伤于荣卫。或露背当风取凉。

　　致令眼疼头痛。憎寒发热。甚至心胸烦闷。大抵胎前二命所系。不可轻易妄投汤剂。感冒之初。止宜芎苏表其邪气。其病自愈。）

　　紫苏 川芎 麦冬肉（去心） 白术 陈皮 干姜（炒黑） 白芍药（各一两） 甘草（五钱）

　　上为末。每服五钱。姜三片。葱头三段。水煎温服。

　　消风散（治孕妇头旋目昏。视物不见。腮项肿核。盖因胎气有伤。热毒上攻。太阳沉痛。呕吐。背项拘急。

　　致令眼昏生花。若加痰壅。危在片刻。急宜服之。）

　　石膏 防风 甘菊花 羌活 川芎 荆芥 羚羊角 当归 白芷 甘草 大豆黄卷（炒各等分）

　　上为细末。每服三钱。细茶调。食后服。

　　天冬饮子（治孕妇将临月。两目忽然不明。灯火不见。头痛目昏。腮项肿满。不能转颈。此症为怀孕多居暖阁。或烘火过热。衣被卧褥。伏热在内。或服补药及热物太过。肝脏壅极。致令胎热。）

　　天门冬 知母 茺蔚子 防风 辽五味 茯苓 熟地黄 羌活 荆芥穗 川芎 白芍药 当归上等分。锉剂。生姜三片。白水二钟。煎。食后服。

　　卷四　运气原证

　　妊娠

　　为产血不足。肝虚多损目。莫劳瞻。莫悲哭。流泪昏沉内不睦。窍虚引入风邪来。烂湿赤垢久成笃。或食燥腻五辛多。或有湿痰与劳碌。几般能致外生灾。早治免教多反复。

　　此症专言为产后而目病也。盖产则百脉皆动。气血俱伤。大虚而不足。故邪得以易乘。肝部发生之气甚弱。血少而胆失滋养。精汁少。则目中精膏气液。皆失化源。所以目病者多。然轻重内外不同。有劳瞻竭思。悲伤哭泣。而为无时。冷热泪流。内障昏渺等症。有窍不密。引入风邪。为湿烂头风者。有因虚湿热。

　　湿气归脑而为内障诸病者。有因虚劳碌。及恣辛嗜热。患热病而伤目血。为外障者。皆内不足所致。若知爱护者。疾微而不变。不知爱养。反纵斫丧。则变症不一。大抵产后病宜早治。莫待其久。久则气血定而病深入。治亦不易。其外症之显而易知者。人皆知害而早治。其内症之害隐缓。而人不知虑。屡遭其患。而悔亦迟矣。若治产后。无有余之血。须护肝气。不可轻用薄肝之剂。当以四物汤养血之剂为主药也。

　　熟地黄汤（治妇人产后。眼昏头晕。虚渴口干。气少脚弱。）

　　熟地黄（酒洗晒干八钱） 糯米（一撮） 人参（一钱） 麦门冬（去心一钱五分） 甘草（炙五分） 花粉（三钱）

　　上锉剂。水二钟。姜一片。枣二枚去核。煎至八分。去滓温服。

　　四物补肝散（治妇人产后。午后至夜。昏花不明。）

　　熟地黄（焙干二两） 香附子（酒制） 川芎 白芍（酒洗炒） 当归身（酒洗炒） 夏枯草（各八钱） 甘草（四分）

　　上共为细末。每服二三钱。食后滚白汤送下。

　　上方以熟地黄补血。当归养血为君。夏枯草入厥阴。补养血脉为臣。甘草益元气。补脾胃。白芍补脾和血为佐。川芎助清阳之气上升。香附理血气散郁为使耳。

　　四制香附丸（治妇人产后。崩漏亡血过多。致睛珠疼痛。经水不调等症。）

　　香附子（杵去皮毛净子八两分作四分酒醋童便盐水煮晒炒） 黄柏（酒炒） 熟地黄（各一两酒水煮烂捣膏） 泽兰叶（净叶） 川芎（酒洗炒） 白芍药（酒洗炒） 当归（炒各两半） 益母草（四两勿犯铁器）

　　除地黄膏另入。余共为细末。铺地一宿。去其火性。炼蜜为丸。如梧桐子大。每服二三钱。空心滚白汤送下。或食远亦可。

　　上方以四制香附为君。益血气之药也。熟地、川芎、当归、白术为臣。补血养血和血之药也。黄柏为佐。补肾滋阴之药也。泽兰叶、益母草为使。疗产后百病。行血逐积血生新血之药也。

　　卷四　运气原证

　　痘疹

　　痘疹害眼。多因胎毒。或前或后。积热蕴深。或余毒攻侵。自脏达外。致成星翳膜朦。宜分虚实。但以活血解毒而已。活血不致于热。解毒不致于凉。俟靥后治之。虽有目翳。切不可用点药。只宜活血解毒。俟五脏平和。翳当自去。若误点药。则非徒无益。而反害之。即用丸散。须小剂调服。如眼无光。过百日后血气完复。则目自明矣。海藏云。东垣先生治 后风热毒。翳膜气障遮睛。以泻青丸治之。大效。初觉易治。保命集云。非 后翳膜。亦能治之。泻青丸减大黄一半用之。

　　卷四　运气原证

　　痘疹

　　浊害清和。重轻非一。有病于前。有病于末。有久闭而不开。有肿痛而赤烂。有积热而内症昏蒙。或乘虚而冲风泪湿。有阴邪结星而为翳。有阳邪烁膏而成疾。当因症而详源。毋偏泥而拗执。

　　此症专指痘疹以致目疾之谓。夫痘疹为毒最重。自禀受以来。蕴积恶毒深久之故。若痘疹发。则诸经百脉清纯太和之气。皆被搅扰。正气大虚。则邪乘虚而入。各因其犯而为病。目窍于肝胆。肝胆乃清净之府。邪正理不并立。今受浊邪熏灼。失发生长养之源。故病亦易侵。皆由乎人不能救。而且害之之故也。或于病中食物发之太过。怀藏大暖。误投热药。多食甘酸而致病者。或于病后之虚弱未复。恣食辛辣燥腻。竭视劳瞻。炙衣烘火。冲冒风沙烟障而致病者。有为昏蒙流泪。成内障者。有为赤烂星障。成外症者。有余邪蕴积蒸燥。肝胆热郁之极。清气受伤。延及瞳神。而成凝脂黄膜花翳蟹睛等症之重而目HT凸者。有余邪流为赤丝羞明微星薄翳等症之轻而病自消者。轻重深浅。各随人之所受。所患亦不一。业斯道者。宜致思明辨。以免不用刃而杀人。取罪冥冥。祸延子孙之报。当细验其症。审其经而投治之。不可执泥概治。恐有激变之祸。盖痘疹之后。正气虚而血脉伤。邪得易乘。非常人可比。大凡痘症目疾。惟瞳神未损。亦有可治之理。但宜早治。则易退而无变乱之患。迟则气血凝定。虽无变乱。其退亦甚迟矣。宜服：谷精草汤谷精草（六分） 白芍 荆芥穗 玄参 牛蒡子 连翘 草决明 菊花 龙胆草（各五分） 桔梗（三分）

　　上锉剂。白水二钟。灯心十段。煎至六分。去滓。不拘时服。

　　退翳散（治内外翳障。或疮疹后余毒不散。）

　　真蛤粉（另研） 谷精草（生研为末各一两）

　　上研匀。每服二钱。用猪肝三指大一片。批开。掺药在上卷定。再用麻线扎之。浓米泔水一碗。煮肝熟为度。取出放冷。食后临睡细嚼。却用原汁送下。忌一切毒物。如斋素用白柿同煎。令干。去药食柿。

　　（孙盈重云。凡痘疮不可食鸡鸭子。必生翳膜。钱季华之女年数岁。痘疮后两目皆生翳。只服此药。各退白膜三重。瞳子方了然也。）

　　望月丸（治痘入眼。致生翳膜。）

　　望月砂（四两焙干） 石决明（醋 ） 防风 白芍 谷精草 草决明 木贼（各一两） 当归（五钱）

　　上共为细末。炼蜜为丸。小儿量其大小。或用一钱。或五分一丸。荆芥汤化下。

　　疏风汤（治痘后患眼。其珠不红。眼皮弦生一小颗。数日有脓。俗谓狗翳。发后又发。甚至眼毛上发一白泡。服此。）

　　荆芥穗 蝉蜕 桔梗 归尾 甘草梢（各五分） 防风 白芷（各四分） 石膏（ 一钱二分）

　　白芍药（七分） 茯苓 连翘 苍术（泔水制各六分）

　　共为剂。葱白一段。大米一撮。白水二钟。煎至七分。去滓。食后热服。

　　通窍散（治痘后眼生星翳）

　　辰砂（三钱） 珍珠 琥珀（各二钱） 麝香（一钱） 玛瑙（一钱五分） 冰片（五分）

　　上研如细粉。若翳在右目。吹左耳。翳在左目。吹右耳。若两目有翳。即吹两耳。盖以吹耳能通心肺二窍之故也。

　　胎兔丸（治小儿痘后余毒。攻致一目或两目。黑珠凸出。翳膜瞒睛。红赤肿痛。眵泪交作。服此获效。）

　　胎兔（去毛洗净用阴阳瓦焙干为末每用一两二钱） 蔓荆子（去膜晒干为末） 菊花（去梗叶晒干为末各加一两）

