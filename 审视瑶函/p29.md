<!-- { "loadSidebar": true } -->
　　此症谓目内外并无障翳气色等病，只自不见者，是乃玄府幽深之源郁遏，不得发此灵明耳。其因有二：一曰神失，二曰胆涩。须讯其为病之始，若伤于七情，则伤于神，若伤于精血，则损于胆，皆不易治，而年老尤难。若能保真致虚，抱元守一者，屡有不治而愈，若年高及疲病者，或心肾不清足者，虽治不愈，世人但见目盲，便呼为青盲者谬甚。夫青盲者，瞳神不大不小，无缺无损，仔细视之，瞳神内并无些小别样气色，俨然与好人一般，只是自看不见，方为此症。若少有气色，即是内障，非青盲也。宜服：镇肝明目羊肝丸羯羊肝（一具，用新瓦盆焙干，如大只用一半，竹刀切片） 官桂 柏子仁 羌活 家菊花白术（土炒） 五味子 细辛（各五钱） 川黄连（炒，七钱）

　　上为细末，炼蜜为丸，如桐子大。每服四十丸，或空心，食远沸汤送下。

　　复明丸冬青子（生用，一斤，陈酒共蜜拌蒸七次，晒七日，露七夜，焙干） 元蝙蝠（活捉，一个）

　　夜明砂（酒洗煮炒） 枸杞（捣焙） 熟地（酒浸，焙） 绿豆壳（炒，各一两） 川黄连（微炒） 白术（制，各三钱） 辰砂（两半，用一半共蝙蝠捣烂，余为衣）

　　上为细末，炼蜜为丸，辰砂为衣，如桐子大。每服五十丸，食后热酒送下。

　　又方 治肝肾两虚，或因他病而弱，青盲初起者，服之如神。

　　菟丝子（洗，酒煮，炒） 补骨脂 巴戟 枸杞 川牛膝（酒洗，炒） 肉苁蓉（竹刀切片酒浸焙干，各一两） 青盐（二钱，另研）

　　上为细末，用猪腰子一个，竹刀切开半边，去内筋膜，入药末一钱，将线缚紧，用上好数年陈酒蘸湿炙熟冷定火性，食之即愈。

　　本事方 治青盲内障。

　　白羯羊肝（只用子肝一片，薄切，新瓦上焙） 蕤仁（去壳皮） 泽泻 菟丝子 车前子防风 黄芩 麦冬肉 地肤子（去壳） 杏仁（炒） 桂心（炒） 苦葶苈 茺蔚子 细辛 白茯苓青葙子 五味子 枸杞（各一两） 熟地（两半）

　　上为细末，炼蜜为丸，如桐子大。每服三、四十丸，温汤送下，日进三服，不拘时候。

　　张台卿尝苦目暗，京师医者，令灸肝俞，遂转不见物，因得此方，眼目遂明。一男子内障，医治无效，因以余剂遗之，一夕灯下语其家曰：适偶有所见，如隔门缝见火者。及旦视之，眼中翳膜，俱裂如线。张云：此药灵，勿妄与人，忽之则无验。予益信之，且欲广其传也。

　　卷五　运气原证

　　内障

　　高风俗号是鸡盲，为类朱鸡夜不明，因损元阳真气弱，亦能致祸勿言轻。能知变理，不治自宁，不知戒忌，何止双盲。阴阳痞塞为中满，不久魂飞入北溟。

　　此症俗呼为鸡盲，本科曰高风障，至晚不明，至晓复明也。盖元阳不足之病。或曰既阳不足，午后属阴，何未申尚见，子后属阳，何丑寅未明，曰午后虽属阴，日阳而时阴，阳分之阴，且太阳明丽于天，日并其类，故明，至酉日没，阴极而暝，子后虽属阳，夜阴而时阳阴分之阳，天地晦黑之理，当暝。虽有灯月而见不明者，病亦至甚，月太阴，灯亦属阴，不能助内之阳，病轻者视亦稍见，至寅时阳盛，日之阳升，故少明，卯时日出而明如故。若人调养得宜，神气融和，精血充足，而阳光盛，不治自愈。若不能保养，反致丧真，则有变为青盲内障，甚则有阴阳乖乱，而痞塞关格，为中满而死者，食之以肝，治之以补气药，即愈，益见其真元气弱，而阳不足也。宜服：人参补胃汤 治劳役所伤，饮食不节，内障昏暗。

　　蔓荆子（一钱二分） 黄 （蜜制） 人参（各一钱） 甘草（炙，八分） 白芍药（炒） 黄柏（酒炒各七分）

　　上锉剂。白水二钟，煎至八分，去滓，食远温服，临卧再服。两目广大，视物如童，时觉两脚踏地，不知高下。盖冬天多服升阳药故也。病减住服，候五七日再服，此药春间服，乃时药也。

　　补中益气汤 治两目日晡紧涩，不能瞻视，乃元气下陷。并治任务劳力，读书隽刻，勤苦伤神，饥饱失节，此数者俱发目赤头疼，寒热交作，身强体痛。若劳极复感风寒，则头疼如破，全似外感伤寒之症，误用发表之药，鲜不伤人，故东垣先生发内外伤辨，首用此方，取济甚众。

　　当归身（酒洗） 白术（土炒） 陈皮（各钱半） 人参（二钱） 炙甘草 升麻 柴胡（各一钱） 黄（蜜制，三钱）

　　上锉剂。白水二钟，姜一片，枣三枚，煎，食后热服。

　　按：中气者，脾胃之气也。五脏六腑、百骸九窍皆受气于脾胃而后治。故曰：土者，万物之母。若饥困劳倦，伤其脾胃，则众体无以滋气而生，故东垣谆谆以脾胃为言也。是方人参、黄 、甘草，甘温之品，甘者中之味，温者中之气，气味皆中，故足以补中气；白术甘而微燥，故能健脾；当归质润辛温，故能泽土；术以燥之；归以润之。则不刚不柔，而土气和矣。复用升麻、柴胡，升清阳之气于地道也。盖天地之气一升，则万物皆生，天地之气一降，则万物皆死，观乎天地之升降，而用升麻、柴胡之意，从可知矣。或曰：东垣谓脾胃一虚，肺气先绝，故用黄 以益皮毛，不令自汗而泄肺气，其辞切矣。予考古人之方，而更其论，何也？余曰：东垣以脾胃为肺之母故耳。余以脾胃为众体之母，凡五脏六腑，百骸九窍莫不受其气而赖之，是发东垣之未发，而广其意耳。岂曰更论。

　　转光丸 治肝虚，雀目、青盲。

　　生地黄 白茯苓 川芎 山药 蔓荆子 白菊花 防风 细辛 熟地黄（各等分）

　　上为细末，炼蜜为丸，如桐子大。每服二十丸，空心桑白皮汤送下。

　　还明散 治小儿，每至夜不见物，名曰雀目。

　　夜明砂 井泉石 谷精草 蛤粉上等分为末，煎黄蜡为丸，如鸡头大。三岁一丸，猪肝一片切开，置药于内，麻皮扎定砂罐内煮熟，先熏眼，后食之。

　　决明夜灵散（见卷二）

　　卷五　运气原证

　　内障

　　青风内障肝胆病，精液亏兮气不正，哭泣忧郁风气痰，几般难使阳光静，莫教绿色上瞳神，散失光华休怨命。

　　此症专言视瞳神内有气色昏朦，如青山笼淡烟也。然自视尚见，但比平时光华则昏朦日进，急宜治之，免变绿色，则病甚而光没。阴虚血少之人，及竭劳心思，忧郁忿恚，用意太过者，每有此患，然无头风痰气火攻者，则无此患，病至可畏，危已甚矣。不知其危而不急救者，盲在反掌耳。宜服：羚羊角汤 治青风内障，劳倦加昏重，头旋脑痛，眼内痛涩者。

　　人参 车前子 玄参 地骨皮 羌活 羚羊角（锉末，各等分）

　　上锉剂。白水二钟，煎至八分，去滓，食后服。

　　楼全善曰：诸方以羚羊角、玄参、细辛、羌活、防风、车前子为君，羚羊角行厥阴经药也。丹溪云：羚羊角入厥阴经，甚捷是也；玄参色黑，行少阴经药也。海藏云：玄参治空中氤氲之气，无根之火，为圣药也；羌活、防风、车前子，行太阴经药也。如筋脉枯涩者诸方中，更加夏枯草，能散结气，有补养厥阴血脉之功，其草三月开花，逢夏即枯，盖秉纯阳之气也。至哉斯言。故治厥阴目痛如神，以阳治阴也。尝试之有验。然此诸方，又当知邪之所在，若气脱者，必与参膏相半服之；气虚者，必与东垣补胃人参汤、益气聪明汤之类相半服之；血虚者，必与熟地黄丸之类相兼服之，更能内观静守，不干尘劳，使阴气平和，方许有效。

　　卷五　运气原证

　　内障

　　绿风内障其色绿，重是青风轻是黄，视物昏冥浓雾密，头旋风痰火气伤，瞳神甚大害尤速，少失调治散渐黄，目病若到如此际，看看渐失本来光。

　　此症专言瞳神气色浊而不清，其色如黄云之笼翠岫，似蓝靛之合藤黄，乃青风炎重之症久则变为黄风。虽曰头风所致，亦由痰湿所攻，火郁忧思忿急之故。若伤寒疟疾热蒸，先散瞳神，而后绿后黄，前后并无头痛者，乃痰湿攻伤其气，神膏耗溷，是以色变也。然虽如是，盖久郁则热胜，热胜则肝之风邪起矣。故瞳神愈散愈黄，大凡病到绿风，极为危者，十有九不能治也。宜服：半夏羚羊角散 治痰湿攻伤，绿风内障。

　　羚羊角（锉细末） 薄荷 羌活 半夏（炙，各钱半） 白菊花 川乌（炮） 川芎 防风 车前子（各五钱） 细辛（二钱）

　　上为末。每服三钱，生姜三片，水二钟，煎一钟，去滓服，或荆芥汤调下。

　　羚羊角散 治绿风内障，头旋目痛，眼内痛涩者服，如痰湿攻伤者，服聚星障症羚羊角散（见卷三）。

　　羚羊角（锉末） 防风 知母 人参 黑玄参 茯苓 黄芩 桔梗 车前子（各一两） 细辛（二两）

　　上为粗末。每服三钱，白水煎，食后温服。

　　卷五　运气原证

　　内障

　　乌风内障浊如烟，气散膏伤胆肾间，真一既飘精已耗，青囊妙药也徒然。

　　此症色昏，浊晕气滞，如暮雨之中浓烟重雾，风痰之人，嗜欲太多，及败血伤精，肾络损而胆汁亏，精气耗而神光坠矣。宜服：白附子汤 治发散初起，黑花昏昏，内障。

　　荆芥穗 防风 白菊花 甘草（少许） 白附子（炮） 苍术 木贼草 羌活 白蒺藜（去刺）

　　人参（各等分）

　　上锉剂。白水二钟，煎至八分，去滓，食后服。

　　凉胆丸龙胆草（酒炒） 黄连（酒炒） 防风 柴胡 地茄子 黄芩（酒炒） 芦荟 黄柏（盐水制）

　　荆芥穗（各等分）

　　上为细末，炼蜜为丸，如梧桐子大。每服三钱，清茶送下。

　　卷五　运气原证

　　内障

　　偃月侵睛迟最恶，风轮上际微微薄，慢慢下瞳来，似此人难觉，脑有湿热 ，肝络遭刻剥，莫待如月圆，昏昏难摸捉。

　　此症乃风轮上半边气轮交际，从白膜内隐隐白片，薄薄盖向下来，其色粉青，乃非内非外，从膜中而来者，初起不觉而无虑，后渐结久，始下风轮而损光，或沿边风轮周匝，而为枣花，为害最迟，人不为虑，每中其患，乃脑漏或脑有风湿，久滞郁中，微火攻击，脑油滴下，好酒暴怒。激滞生郁，为变亦急，凡经水洗头，不待干而湿热者，及痰火人，好燥腻湿热物者，皆有此患。宜服：补肝散羚羊角 细辛 羌活 白茯苓 楮实子 人参 玄参 车前子 夏枯草 防风 石斛（各等分）

　　上为细末。每服一钱，食后米饮调下。

　　坠翳丸 治偃月内障，及微有头旋额痛。

