<!-- { "loadSidebar": true } -->
　　除酥脂板油外。以上诸药。各为细末。用真麻油半斤。浸一昼夜。再入酥脂板油共熬。以文武火熬如膏为度。涂于患处。

　　卷六　运气原证

　　诸因

　　人为疮疡肿毒。六阳壅塞勿宁。血瘀气滞不和平。皆是有余火甚。水少不能制伏。故教炎炽飞腾。只缘肝胆未纯清。邪浊扰侵致病。

　　此症指人生疮疡肿毒。累及目痛也。夫六阳火燥有余。水不能制。以致妄乱无拘。气滞血壅。而始发疮疡肿毒。火性上炎。目窍高。火之所从泄。浊能害清。理之自然。肝胆清净融和之腑。疮疡毒痈痘疹。浊邪炽盛。侵扰清和。因其素所斫丧。肝肾有亏。阴虚血少。胆之清汁不充。因化源弱。目络无滋。故邪得以乘虚。故入目为害。若病目在于病毒之时。治毒愈而目亦愈。若毒愈而目不愈者。乃邪入至高之深处。难以速退。当浚其流而澄其源。若急迫治之。因而触激甚者。必有瘀滞之变矣。宜服：内疏黄连汤（治诸疮毒。皮色肿硬。发热作呕。大便闭而脉洪实者。攻及两眼。或一目。赤痛红肿。并治。）

　　黄连 炒栀仁 黄芩 当归身 桔梗 广木香 槟榔 赤芍药 甘草 苏薄荷（各八分） 连翘 制大黄（各钱二分）

　　上锉剂。白水二钟。煎至八分。去滓。食远服。

　　还阴解毒汤（治梅疮余毒未清。移害于肝肾。以致蒸灼。神水窄小。兼赤丝。黑白混浊不清。

　　看物昏 不明。）

　　川芎 当归（酒洗） 生地黄 金银花（去叶） 连翘 黄芩（酒炒） 土茯苓细甘草（减半） 黄连（酒炒） 苦参 麦门冬（去心） 白芍药（酒洗） 玄参（各等分）

　　上锉剂。白水二钟。煎至八分。去滓温服。

　　卷六　运气原证

　　诸因

　　因他之症为别病。内外轻重总不定。内因伤情。外缘纵性。不斫不丧顺天和。能守能常颇清净。五味四气慎其宜。不独目明亦长命。戒慎恐惧。如响如应。

　　此症专言因害别病而累及目也。所致不同。有阴病而阴自伤。有阳病而阳自损。有寒病热药太过。伤其神气。热病寒药太过。耗其精血。补者泻之。泻则损其元。泻者补之。补则助其邪。砭针之泄散真气。炮炙之激动火邪。实实虚虚。损不足益有余之为害。亦各因人触犯感受。脏腑经络衰旺。随其所因。而入为病。内外轻重不等。当验其标而治其本。譬如伤寒阳症热郁。蒸损瞳神。内症也。热甚血滞。赤瘀内涩者。外症也。阴症脱阳而目盲。内症也。服姜附温剂多。而火燥赤涩者。外症也。疟疾之热损瞳神。内症也。

　　火滞于血而赤涩。外症也。精泻液耗而膏汁不得滋润。内症也。山岚瘴气而昏者。邪气蒙蔽乎正。外症也。蛊胀中满赤痛者。阴虚难制阳邪。内症也。气滞怫郁。热多昏花。皆内症也。痰症之腻滞。火症之赤涩。

　　皆外症也。余仿此。呜呼。身之精血有限。人之斫丧无穷。故虚者多。实者少。明者少而渺者多。若能知爱养之方。而不犯禁忌之戒。外不纵性。以伤于五味四气。内不放心于六欲七情。顺时气。养天和。颇立清净之志。而存恒久之心。则三真不丧。而六贼潜消。血充精固。神定气清。阴阳和而水火济。精华盛而目力全。复何病之有哉。若久久不辍。绵绵若存。不独目无病而瞻视明。命亦长矣。若治之。须看因何症为害于目。则以本症治之。难执方括。亦不可拘定眼科药法治之。如伤寒阳症热郁。蒸损瞳神。则看是何经之热。分表里攻发。使其热退。则目自愈。若必用眼科之药。其症坏矣。余症仿此。

　　前胡犀角饮（治伤寒两目昏暗。或生浮翳。）

　　黄 （一钱二分） 蔓荆子 犀角（锉末） 青葙子 前胡 炒栀仁 防风 麦门冬（去心） 羌活 生地黄 细辛车前子 菊花 草决明（炒各八分） 甘草（四分）

　　上锉剂。白水二钟。煎至八分。去滓。食后温服。

　　茺蔚子丸（治时气后目暗。及有翳膜。）

　　黄连（炒三两） 枸杞子 枳壳（去穣麸炒） 青葙子 生地（焙各一两） 茺蔚子 泽泻（各一两半）

　　石决明（ ） 细辛 麦门冬（去心焙） 车前（各二两）

　　上为细末。炼蜜为丸。如梧桐子大。每服三钱。食后浆水送下。

　　明目大补汤（治气血俱损。眼目昏花。神光不足。及久患眼疾。服凉药过多。气血凝滞昏朦。服此以镇阳光壮肾水。）

　　干熟地（酒蒸） 白术（土炒） 白茯苓（焙） 人参 白芍药 甘草（炙） 当归身（酒洗） 川芎 白豆蔻（取肉） 黄 （蜜炙） 大附子（炮） 沉香 浓肉桂（各等分）

　　上锉剂。白水二钟。生姜一片。辉枣二枚。煎至八分。不拘时温服。

　　东垣清神益气汤（治因脾胃虚弱之人。误服洗肝散。或服寒凉过多。而目越病者宜此。）

　　白茯苓 人参 白术（制各一钱） 苍术（泔水制） 白芍药 升麻 防风黄柏（盐水制） 广陈皮 青皮（各六分） 甘草（炙） 麦冬（去心） 五味子（肥者打破各五分）

　　上锉剂。白水二钟。煎至八分。去滓温服。

　　顺经汤（治室女月水停久。倒行逆上冲眼。红赤生翳。先服调气。则血通矣。）

　　当归身 川芎 柴胡 桃仁（泡去皮尖） 香附子（制） 乌药 青皮 红花 广陈皮 苏木 赤芍 玄参上锉剂。白水二钟。煎至八分。去滓。加酒一杯。食远温服。热甚加酒炒黄连煎服。

　　磁石丸（治眼因患后起早。元气虚弱。目无翳膜。视物昏暗。欲成内障。）

　　肉苁蓉（刮去皱皮酒浸一宿焙干一两） 磁石（醋 淬七次杵碎细研水飞过二两） 菟丝子（酒浸五日曝干另研为末三两） 巴戟（去心） 远志肉 熟地黄（焙干） 石斛（各一两） 桂心 辽五味广木香 甘草（炙赤色各五钱）

　　除磁石、菟丝子末另入。余共为细末和匀。炼蜜为团。仍捣二三百杵。丸如梧桐子大。每服三四十丸。食前温酒送下。或青盐汤亦可。

　　羊肝丸（治肥人酒色太过。红筋侵目。毒瓦斯伤肝。白膜伤睛者并治。）

　　白蒺藜（炒去刺） 菊花（去根叶） 石决明（ ） 生地（各一两） 楮实子 槐角（炒） 五味子黄连 当归尾（各五钱） 防风 荆芥穗（各二钱半） 甘草（一钱） 川芎（三钱） 蕤仁（去壳油净七钱）

　　上共为细末。用雄羊肝一具。滚水沸过。共前药捣为丸。每服五六十丸。空心薄荷汤送下。忌椒姜辛辣烧酒等物。

　　卷六　运气原证

　　诸因

　　物损真睛症。伤之在目轮。白黄两般病。黄急白迟行。若然伤得重。损坏及瞳神。纵然医得速。终必欠光明。

　　此症谓目被物触打。迫在风轮之急者。故曰物损真睛。有黄白二色。黄者害速。白者害迟。若尖细之物触伤者。浅小可治。若粗砺之物。伤大而深。内损神膏者。虽愈亦有痕迹。若触之破珠。为害已甚。纵然急治。瞳神虽在。亦难免欹侧之患。物虽尖小而伤深。膏破者。亦有细细黑颗。如蟹睛而出。愈后有疤。每见耘苗之人。竹木匠辈。往往误触竹丝木屑苗叶。在风轮而病者。若飞流之物撞入。而致破风轮者。必致清黄出。状若稠痰。白脂凝在风轮。欲流不流。此是伤破神珠外边气分之精膏也。不可误认为障。若神昏者。瞳神有大小欹侧之患。久而失治。目必枯凸。大凡此症不论大小黄白。但有流泪赤障等病者。急而有变。珠痛头疼者。尤急也。宜服：加味四物汤（治打损眼目）

　　白芍药 川芎 当归身 荆芥 熟地黄 防风（各等分）

　　上 咀为剂。白水二钟。煎熟去滓。再入生地黄捣汁少许温服。外又再以生地黄一两。杏仁二十粒。

　　泡去皮尖。研为细末。用水调稠。绵纸摊药。敷在眼上令干。

　　局方黑神散熟地黄 蒲黄 归尾 干姜（炮） 赤芍药 肉桂 甘草梢（各等分）

　　上为细末。量病之轻重大小。以童便生地黄汁。相和多寡调服。

　　经效散（治眼因撞刺生翳。疼痛无时。经久不安。复被物之所击。兼为风热所攻。转加痛楚。

　　不能睁开见物等症。）

　　柴胡（一两） 犀角（锉末三钱） 赤芍药 当归尾 大黄（各五钱） 连翘 甘草梢（各二钱五分）

　　上为末。每服二三钱。白水二钟煎。食远服。

　　一绿散（治打扑伤损。眼胞赤肿疼痛。）

　　芙蓉叶 生地黄（各等分）

　　上二味。共捣烂。敷眼胞上。或为末。以鸡蛋清调匀敷亦可。

　　卷六　运气原证

　　诸因

　　眯目多因出路行。风吹砂土入人睛。频擦频拭风轮窍。气滞神珠膏血凝。昏昏目不爽。渐渐病生成。

　　此症因风吹砂土入目。频多揩擦。以致血气凝滞而为病也。初起磊涩赤脉。次后泪出。急涩渐重。结为障翳。然有轻重赤白。亦因人之戒触所致。当验形症。别经络。因其形症而治其本末也。

　　经效四法孙真人治眯目。盐与豉置于水中浸之。视水。其物立出。

　　千金治稻麦芒入眼。以新布覆眼内。将跻螬从布上摩之。其芒自着布上。

　　山居物落眼中。用新笔蘸水激出。

　　又方。用上好徽墨。研浓点之。立出。

　　卷六　运气原证

　　诸因

　　偶被游丝入目。皆缘没意 防。模糊眸子泪如汤。涩急壅瘀肿胀。那更羞明怕热。头疼珠痛难当。金蚕老鹳定珠伤。恶毒无如这样。

　　此症谓风扬游丝。偶然撞入目中而病痛也。即今人呼为天丝打眼。若野蚕蜘蛛等虫之丝。其患尚迟。

　　若金蚕老鹳丝。当日不出。三日必珠裂破碎。今人但患客风暴热。天行赤热。痛如针刺。一应火实之症。

　　便呼天丝入目。殊不知飞丝入目。及人自知者。但回避不及。不意中被其入也。入目之时。亦自知之。倏然而痛。眼涩难开。又非木偶人。岂有不知。今之愚人。不度理之有无。但以己意谬呼人疾。失之甚矣。

　　经效三法丹溪治飞丝入眼。红肿如眯。痛涩不开。两鼻流清涕。用金墨浓磨。以新笔涂之入目中。闭目少时。以手张开。其丝自成一块。着在眼白上。用新笔轻轻拭出则愈。如不尽。再涂。此法神效。

　　治飞丝入眼。用柘树浆点之。用绵裹箸头。蘸水入目内。缴拭涎毒。

　　又方。飞丝入目。以火麻子一合。捣碎。井花水调一碗浸搅。却将舌浸水中。涎沫自出。立效。

　　卷六　运气原证

　　诸因

　　若言时复症。岁岁至期来。莫言无后患。终久变成灾。

