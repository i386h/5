<!-- { "loadSidebar": true } -->
　　黄膜上冲，云生膜内，盖因火瘀邪实，赤膜下垂，火郁络中，故此血滞睛疼。凝脂翳生，肥浮嫩而易长，名为火郁肝胆。花翳白陷，火烁络而中低，号为金来克木。鸡冠蚬肉，火土燥瘀，鱼子石榴，血少凝滞。胞虚如球，血不足而虚火壅。皮急紧小，膏血耗而筋膜缩。实热生疮，心火炽而有瘀滞。迎风赤烂，肝火赤而脾泪湿。迎风冷热泪流，肝肾虚而精血弱。无时冷热泪下，肝胆衰而肾气虚。大小 漏血水，泻其南而补其北。阴阳漏分黄黑，黑则温之黄则凉。神水将枯，火逼蒸而神膏竭，神光外现，孤阳飞而精气亏。视定为动，水虚火盛来攻击。皮翻粘睑，气聚血壅风湿滞。色似胭脂，血热妄侵白睛赤。白HT 俱青，肝邪蒸逼气轮蓝。火郁风轮，则旋胪泛起；血瘀火炽，则旋胪尖生。精亏血少虚损，则起坐生花；竭视酒色思虑，则昏蒙干涩。暴盲似祟，痰火思虑并头风。赤痛如邪，肝肾亏损荣卫弱。枣花障起痰火色酒怒劳瞻。萤星满目，辛燥火痰劳酒色。眼若虫行因酒欲，悲思惊恐怒所伤，云翳移睛见旗旆，蝇蛇异形虚所致。淫欲多而邪气侵，则膜入乎水轮。肝心热而痛流泪，则睛出乎HT 外。或血少而或哭泣，津液枯而目涩痛，或酒欲而或食毒，脾肾伤而眼赤黄。风热邪侵眉棱骨重而痛；风热邪盛，眼胞睛眶硬肿。风木克乎脾络，故迎风即作赤烂；血虚不润乎肌，故无风常作烂赤。血少神劳精气衰，则瞻视昏渺。火邪有余在心经，则痛如针刺。五脏毒而赤膜遮睛，脾积毒而 肉侵目。水晶障翳瘀滞。凉剂片脑所因，鱼鳞形异歪斜，气结膏凝难愈。逆顺生翳，内有瘀滞。白星乱飞，血弱精虚。火胀大头，须分风热湿热，风胀痛而湿热泪。怕热羞明，要辨血虚火燥。血少羞明，火怕热，又当知脾实亦怕热，羞明涩痛，脾虚，乃血少，或明或暗。积年目赤号风热，两目赤肿名风毒。粟疮湿热椒风热，椒疮红硬粟黄软。肝经有邪，故玉翳浮睛。肾脏风热，亦羞明生花。聚开之障，时圆缺而时隐见，症因于痰火湿热，聚星之障，或围聚而或联系，疾发多见于痰火。青眼膏损，皆因火炽，瘀血贯睛，总由凝滞。故房欲烦燥辛热多，则火炙神膏缺损。久视劳瞻郁风烟，则瘀滞赤丝脉乱。

　　胎风兮小儿赤烂，胎毒兮小儿 疮。血气滞兮星上，火邪实兮障遮。痘症多损目，浊气来损清和之气。疳病亦伤睛，生源而失化养之源。小儿青盲肝血虚，小儿白膜肺实热，小儿雀目肝不足，小儿目疮胎污秽。青盲内障，肝风热。二目赤肿，热冲脑。每年必发是天行，时常害眼心火盛。痰火并燥热，伤睛之本，头风兼烘炙，损目之宗。为怒伤睛，怒伤真气，因哭损目，哭损神膏。酸辣食多损目，火烟冒久伤瞳。劳瞻竭视，能致病而损光华。过虑多思，因乱真而伤神志。目中障色不正，急宜早治；睛内神水将枯，速图早医。原夫目之害者起于微，睛之损者由于渐。欲无其患，防制其微。大抵红障凹凸，怕如血积肉堆，白障难除，喜似水清脂嫩。瞳神若损，有药难医，眸子若伤，无方可救。外障珠不损，何必多忧，内障瞳虽在，其实可畏。勿以障薄而为喜，勿以翳浓而为忧，与其薄而沉损，不若浓而浮嫩。红者畏紫筋爬住，白者怕光滑如磁。故沉涩光滑者，医必难愈，轻浮脆嫩者，治必易除。颜色不正，详经络之合病并病形状稀奇，别轮廓之或克或生漏有正形。风无定体，血实亦痛，血虚亦痛，须当细辨，病来亦痒，病去亦痒，决要参详。识经络之通塞，辨情势之进退。当补当泻，或止或行，内王外霸，既了然于胸中，攻守常劫，其无误于指下。知病症之虚实阴阳，熟药性之温凉寒热。症的治当，百发百中，吾辈能以药代刀针，则技之精妙，更入乎神。以上关节备陈，奥妙尽载，当熟读而深详，宜潜思而博览，则症之微曲，皆为子识目之安危，尽系于君矣。名曰散金碎玉，不亦宜乎！

　　卷一

　　内外二障论

　　医门一十三科，惟眼科最难，而常人无不易之也。岂惟常人易之，即专是科者，亦易之也。由于烛理不明，究心不到，或不知儒书，或暗于医学，甚至有一字不谙者，或得一方及得一法，试之稍验，辄自夸耀，以为眼科无出其右，便出治人。而世之愚夫，蒙其害者屡屡亦各不自知也。若尔人者，是诚以管窥天，所见者不广也。然自古迄今，轩岐之后，明医世出，如伤寒则有张长沙，杂症则有李东垣，治火则有刘河间，补阴则有朱丹溪，四家之外名手甚多，然于杂病，则靡不着论立方，以传后世，以开来学。故后之学人，有所根据归，是以察脉验症，即论视病，按方用药，苟用之当，靡不通神，乘时奋发，驰名遐迩，皆赖古人所定之方耳。惟眼科岂独今人见易，吾意张、李、朱、刘，亦略于是，皆未见其精详垂论焉，使后世无所本也。但云血少也，神劳也，肾虚也，风热也，苟执是四者而治，其不陷于一偏者亦鲜矣。且夫内障之症，不红不紫，非痛非痒，惟觉昏朦，有如薄纱笼者，有如雾露中者，有如见黑花者，有如见蝇飞者，有如见蛛悬者，有眉棱骨痛者，有头旋眼黑者，皆为内障，障者遮也，如物遮隔，故云障也。内外障者，一百零八症之总名也。其外障者，乃睛外为云翳所遮，故云外障。然外障可治者，有下手处也。内障难治者，外不见症，无下手处也。且内障之人，二目光明，同于无病者，最难分别，惟目珠不动，微可辨耳。先贤俱言脑脂下垂，遮隔瞳神，故尔失明。惟有金针可以拨之，坠其翳膜于下，能使顷刻复明。予因深思，眼乃五脏六腑之精华，上注于目而为明，如屋之有天窗也，皆从肝胆发源，内有脉道孔窍，上通于目，而为光明，如地中泉脉流通，一有瘀塞，则水不通矣。夫目属肝，肝主怒，怒则火动痰生，痰火阻隔肝胆脉道，则通光之窍遂蔽，是以二目昏朦，如烟如雾。目一昏花愈生郁闷，故云久病生郁，久郁生病。今之治者，不达此理，俱执一偏之论，惟言肝肾之虚，止以补肝补肾之剂投之，其肝胆脉道之邪气，一得其补，愈盛愈蔽，至目日昏，药之无效，良由通光脉道之瘀塞耳。余故譬之井泉，脉道塞而水不流，同一理也。如执定以为肝肾之虚，余思再无甚于劳瘵者，人虽将危，亦能辨察秋毫。由此推之，因知肝肾无邪，则目决不病。专是科者，必究其肝肾果无邪而虚耶，则以补剂投之，倘正气虚而邪气有余，必先驱其邪气，而后补其正气，斯无助邪害正之弊，则内障虽云难治，亦可以少尽病情矣。至于外障，必据五轮而验症，方知五脏之虚实，而五脏之中，惟肾水神光，深居于中，最灵最贵，辨析万物，明察秋毫，但一肾水而配五脏之火，是火太有余，水甚不足，肾水再虚，诸火益炽，因而为云为翳为攀睛为瘀肉。然此症虽重，尚可下手施治，非如内障之无可下手也。然今之业是科者，煎剂多用寒凉以伐火，暂图取效，点药皆用砒 以取翳，只顾目前。予观二者皆非适中之治，亦非仁术之所宜也。故治火虽云苦寒能折，如专用寒凉，不得其当，则胃气受伤，失其温养之道，是以目久病而不愈也。至于药之峻利，夫岂知眼乃至清至虚之府，以酷烈之药攻之，翳虽即去，日后有无穷之遗害焉，良可慨也！予业岐黄，朝夕承先大人庭训。附以管见，遂忘固陋，订制煎剂点药，虽非适中之治，然亦不越于规矩准绳之外也。所用煎剂，惟以宽中开郁，顺气消痰，滋阴降火，补肾疏风为主，点药专以去翳明目为先，然点药惟用气而不用质，去翳虽不神速，决无后患，其制药之玄妙，诚非世俗所得知也。但药得于家传，兼以苦心思索有年，幸得其妙，至于目疾危急，万不得已间用砒 ，亦必用药监制其毒，分两之中，十用其一，毫不敢多也。此予治人之目必抱竞业之心，至病目者，愈当小心禁戒，即如劳神酒色忿怒诸事，并宜捐弃，否则目愈之后，不能久视，久视则目珠隐隐作痛，日后决伤于目，是以劳神诸事，俱宜忌也。盖心藏乎神，运光于目，凡读书作字，与夫妇女描刺，匠作雕銮，凡此皆以目不转睛而视，又必留心内营。心主火，内营不息，则心火动，心火一动，则眼珠隐隐作痛，诸疾之所由起也。且人未有不亏肾者，夫肾属水，水能克火，若肾无亏，则水能上升，可以制火，水上升，火下降，是为水火既济，故虽神劳，元气充足，亦无大害。惟肾水亏弱之人，难以调治，若再加以劳神，水不上升，此目之所以终见损也。今吾辈治目，务宜先审其邪正之虚实，当首驱其有余之邪气，而后补其不足之正气，治斯当而病斯愈矣。此治目之次第，至于临症圆机，神而明之，又在乎人，专是业者，宜究心焉。

　　卷二

　　目病有三因

　　陈无择曰。喜怒不节。忧思兼并。以致脏腑气不平。郁而生涎。随气上厥。乘脑之虚。浸淫目系。荫注于目。轻则昏涩。重则障翳。眵泪 肉。白膜遮睛。皆内因。如数冒风寒。不避暑湿。邪中于项。乘虚循系。以入于脑。侵于目而生目病者。皆外因。若嗜欲无节。饮食不时。频食五辛。过啖炙爆。驰骋田猎。冒涉烟尘。劳动外情。皆丧明之本。此内外因也。

　　徐彦纯曰。人之眼目。备脏腑五行。相资而神明。故能视。内障乃瞳神黑小。神光昏昧也。外障则有翳膜可见。内障有因于痰热。气郁。血热。 阳。 阴。虚脱荣卫所致。种种不同。外障有起于内 睛上。睛下睛中。视其翳色。从何经来。惟宜分治。目之为病。肝热则昏暗。心热则烦痛。风湿血少则涩痒。肾虚则不禁固。甚则陷突。缓则翳暗矣。

　　卷二

　　诊视

　　脉经曰。左寸脉洪数。（心火上炎也）左关脉弦而洪。（乃肝火盛也）左尺脉微弱。（乃肾水不升。而火在上也。）右寸关脉俱弦洪。（乃肝木挟相火之势。来侮所不胜之金。而戕己所胜之土也。）右尺脉洪数。（为相火邪火上炎。挟肝木之邪。而烁目也。按六脉浮紧有力者为寒。沉数有力者为热。微细而弱者为虚。洪大而滑者为实。夫五脏常欲相顺相生。如心见缓。肝见洪。肺见沉。

　　脾见涩。肾见弦。此五脏相合相生之理。禀太和之气。其疾何以生焉。是为疾者五脏必相克相反。

　　如心见沉细。肝见短涩。肾见迟缓。肺见洪大。脾见弦长。此五脏相刑相克。递相互变之机。其疾再无不作者。万物生克。一定之理。岂止于病目而言哉。经谓五脏不和。则六腑不通。六腑不通。

　　则九窍疲癃。九窍疲癃。则气血壅滞。亦令人憎寒发热。恶风自汗。胸膈痞满。有类伤寒似疟。

