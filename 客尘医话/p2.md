<!-- { "loadSidebar": true } -->
　　诸痛无补，言气逆滞也。然壮者，气行则愈；怯者，着而成病。真气虚乏之人，诸邪易于留着，着则逆，逆则痛。疏刷之中，不可无补养之品。徒事攻击，则正愈虚，邪愈着而痛无休止也。所以脾胃亡液，焦燥如割，宜用地黄养阴等以润之；脉阳涩阴弦，腹中急痛，当用小建中汤；肝血不足，两胁胀满，筋急不得太息，四肢厥冷，心腹引痛，目不明了，爪甲枯面青，宜补肝汤。肾虚羸怯之人，房劳过度，胸膈间多隐隐痛，此肾虚不能约气，气虚不能生血之故，往往凝滞而作痛，宜用破故纸、萸肉、枸杞等温肾，归、芍等养血。至于头痛，有气虚，有血虚，有肾虚，皆不可无补也。

　　风温温疟之病，其根得之于冬令，中于风寒，遇温而发，其气自内而达于外，故多汗。

　　不比风邪外束，闭其营卫，当发汗解肌也。治故以发表为逆，亦不可因汗而敛之。致变别病，务以清解得宜。

　　吐血一证，缪氏云：治有三诀。宜行血不宜止血。血不循经络者，气逆上壅也，行血则使循经络，不止自止；若用硬止之剂，血必凝，血凝则发热恶食，病日痼矣。宜补肝不宜伐肝。

　　肝主藏血，吐者，肝失其职也，养肝则肝气平而血有所归；若使伐肝，则肝愈虚，血愈不止矣。宜降气不宜降火。气有余便是火，气降则火降，火降则气不上升，血随气行，无溢出上窍之患矣；若使先降火，必用寒凉之剂，反伤胃气，胃气伤，则脾不能统，血愈不归经矣。

　　吐血入水，浮者肺血，沉者肝血，半沉半浮者心血，色赤如太阳红者肾血。肺血宜保肺，不宜泻肺；肝血宜养肝，不宜伐肝；心血宜补心，不宜泻心；肾血宜滋肾，不宜凉肾。若使久吐不止，血已大虚，当用温补以健脾胃，使脾和则能裹血也。若暴吐不止，急用大剂参、术，以急固元阳，血脱益气，阳生阴长之理也。如一味以生地、苓、连、知、柏、黑栀，寒凉阴腻之属清其火，则脾伤作泻，发热咳嗽，势必至于不救矣。

　　幼科惊证，自喻氏以食、痰、风、惊四字立名，大剖从前之讹，原为确论，然亦有未尽者。

　　近多冬令气暖失藏，入春寒温间杂；小儿吸受其邪，先伤肺经，起自寒热，气粗久延，渐入包络，虽有微汗，而痰多鼻煽，烦躁神昏，病家惶惧，辄云变为惊风。动用香开，妄投金石重镇，以致阴液消亡，热势愈张，正不敌邪，肝风陡动，渐见肢牵目窜，痉闭发厥，必多倾败。若能于病未猖獗之时，先以辛凉开肺，继以甘寒化热，佐以润燥降痰，两候自能平复。

　　此盖温邪陷入，阴液内耗而动肝风，实非惊恐致病也。若误以惊药治之，鲜有不危殆者矣。

　　《内经》云：临病问所便。盖病患之爱恶苦药，即病情虚实寒热之征，医者之切脉望气，不若问病患，使自言以推求其理为确。如身大热而反欲饮热，则假热而真寒；身寒战而反欲饮冷，则假寒而真热，如此之类是也。所以病患之喜好，不妨从病患之便，即可以治其病。

　　病者之性情不同，医者之意见各异，人有能受温热不能受寒凉者，有受补有不受补者，必须顺其性，察其情。现症有与平素相反者，有与平素不相远者，不可执己见误治其标本也。

　　近时医家，每用囫囵古方，硬引经语，以自矜渊博。殊不知古贤立方，与人以规矩不能使人巧。盖规矩做方做圆之呆法，而作器长短大小，时时变通，所以病情古今无印板式样，即方无一定呆药，必须加减，寓变通于成法之中，斯神乎技矣！

　　卷二

　　妇科述略

　　治妇人病，必先明冲任之脉。冲脉起于气街，（在毛际两旁。）并少阴之经，挟脐上行至胸中而散。任脉起于中极之下，（脐下四寸）。以上毛际循腹里上关元。又云：冲任脉皆起于胞中，上循背里，为经脉之海，皆血之所从生，而胎之所有系。明于冲任之故，本原洞悉，不概治以男子泛用之药，自能所治辄效矣。

　　肝气之病，近时甚多，妇女为尤甚。即十余岁之童女，往往左胁下痞积胀满呕逆，此先天之肝血不足也。治以疏伐则剧，治以滋养则平，比比而然。况乎天癸久转，生育频多之妇人，其血愈亏，肝愈旺，上犯胃脘，下侵于足，甚至纳食即吐，两足挛痛，致发痉厥。此肝气久痛，必入于络，因血少不能流通，其气必滞，非养血和络，补水滋木，焉能疗治。世人概以谓东方常实，有泻无补，遂皆以肝无补法论治。殊不知肝气之痛，大半属于水亏木炽，所以逍遥散为治肝之始方，并无泻伐之品，其中归、芍补肝，白术、甘草补中，加以柴胡、煨姜为疏通之用。气平即继以八珍汤调养之，则自然所发渐轻。若随俗附和，任意用枳壳、香附、青皮、郁金等破气之药，元气日益消耗，阳衰则阴竭，祸不旋踵矣。景岳《质疑难》云肝无补法者，以肝气之不可补，非谓肝血之不可补。补肝血莫如滋肾水，肾者木之母也，母旺则子强，是以当滋化源，此千古之良法也。夫将军之官，其性刚劲，木火同居，风乘火势，火助风威，母赞其胜，此言其气实有余也。若求其本，则乙癸同源，滋阴养血，尤为急矣。

　　妇人血结胞门，则上焦之阳不得入于阴，在下则小腹里急，五液时下，在上则孤阳独浮，为嗔怒发热，口燥发厥。治法先宜开痹破阴结，不得一味滋腻，致成虫满。当看其虚实，用景岳《新阵》柴胡饮六方，柴陈煎、归柴饮、解肝化肝煎等方，因病加减治之，较古方尤为灵动。

　　妊娠伤寒及温热症，最难措手，须辨舌胎，张诞先舌鉴六条，实为名论，治宜宗之。其一云：孕妇初伤于寒，见面赤舌上白滑，即当微汗之，以解其表。如面舌俱白，发热多饮冷水，阳极变阴所致，当用温中之药。若见厥冷烦躁，误与凉剂，则厥逆吐利而死。其二云：面赤舌黄，五六日里症见，当微利之，庶免热邪伤胎之患。若面舌俱黄，此失于发汗，湿热入里所致，当用清利水药。其三云：面舌俱黑，水火相刑，不必问其月数，子母俱死，面赤舌微黑者，还当保胎。如见灰色，乃邪入子宫，其胎必不能固。若面赤者，根本未伤，当急下以救其母。其四云：妊娠伤寒温热，见面舌俱赤，宜随症汗下，子母无虞，面色皎白而舌赤者，母气素虚，当略用温散法。若面黑舌赤，亦非吉兆。若在临月，则子得生而母当殒。其五云：见面赤舌紫，其人必嗜饮，乃酒毒内传所致。如淡紫戴青，为阴症夹食，难治也，即用枳实、理中、四逆辈，亦难为力。若面赤舌青，母虽无妨，子殒腹内，急宜用芎归汤合平胃散，加朴硝下之，以救其母。其六云：面黑而舌干卷短，或黄黑刺裂，乃里症至急，不下则热邪伤胎，下之危在顷刻。如无循衣撮空直视等证，十中可挽回一二，妊娠伤寒伤风，首宜固胎顺气，虽见脉紧无汗，不可用麻黄、青龙及一切解表猛剂，以风药性升，皆犯胎气也。

　　郑虚谷曰：妊娠伤风，无论时月及月分多少，俱宜严氏紫苏饮加葱白为至稳。

　　古人用芩、术安胎，是因子气过热不宁，故用黄芩苦寒以安之。脾为一身之津梁，主内外诸气，而胎息运化之机，全赖脾土，故用白术以助之。然惟形瘦血热，营行过疾，而胎常上逼者宜之。至若形盛气衰，胎常下坠者，非人参举之不安；形盛气实，胎常不运者，非香、砂耗之不安；血虚火旺，腹常急痛者，非芎、归、地、芍养之不安；体肥痰盛呕逆眩晕，非芩、半豁之不安。此皆治母之偏胜也，妇人坠胎与难产病之最险者也。治坠胎往往用补涩，治难产往往用攻下，皆非正法。盖半产之故，由于虚滑者半，由于内热者半，得胎之后，冲任之血，为胎所吸，无余血下行，血苟不足，则胎必枯槁而坠。其本由于内热，火盛阳旺，而阴劫血益少矣。治宜养血为先，清热次之，若泥于腻补，反生壅滞之害。至于产育，乃天地生生化育之理，本无危险，皆人之自作也。用力不可太早，早则胎先坠下。舒转不及，胞浆先破，胎已枯涩，遂有横生倒产之虞。其治亦不外乎养血为主，血生则胎自出，若误用攻下之药。则胎虽已产，冲任大伤，气冒血崩，危在呼吸矣。慎之慎之。

　　卷二　妇科述略

　　胎前论治

　　孕妇元气不足，倦怠腹鸣胎动，或微热减食烦渴，宜服加味安胎饮。

　　人参（八分） 制白术（一钱，炒） 白当归（一钱五分炒） 砂仁（三分，炒研） 苏叶（四分） 陈皮（四分，炒） 熟地（三钱，炒松） 淡子黄芩（八分） 炙草（二分） 麦冬（一钱）

　　孕妇或胃脘痛，肝胀小腹坠痛腰痛，皆名胎痛，治宜加味参橘饮。

　　人参（五分） 制白术（一钱） 当归（一钱五分） 制半夏（六分） 新会橘红（六分，盐水炒）藿梗（五分） 炙甘草（三分） 砂仁（三分） 白芍（一钱炒） 苏梗（六分） 生姜（二分）

　　孕妇多怒，胸腹满闷，宜服加减和气安胎饮。

　　人参（四分） 白术（七分，炒） 当归（钱半） 川芎（五分，盐水炒） 炙甘草（三分） 苏叶（四分） 陈皮（五分） 青皮（四分，炒炭） 石决明（一钱五分， ）

　　孕妇面目虚浮，四肢有水气，多因脾胃气虚，或久泻所致，宜健脾利水，服全生白术散。

　　人参（四分） 茯苓（二钱） 生白术（一钱五分） 淮山药（二钱，炒） 扁豆（二钱） 泽泻（五分，炒） 大腹皮（七分） 陈皮（七分，炒） 苏叶（四分） 炙甘草（三分）

　　胎气上攻，心腹胀满，名曰子悬，宜服顺气安胎饮。

　　人参（五分） 白术（八分） 当归（一钱五分） 白芍（一钱二分炒） 条芩（八分炒） 苏叶（四分） 陈皮（六分炒） 砂仁（三分研） 茯苓（一钱五分） 制香附（八分）

　　受胎后尚有经来数点，乃气血盛也，若不腰酸腹痛，不必服药。如下血不止，或按月下血，名曰胎漏。多因劳伤气血，或喜饮炙 热物，或因房事，宜服补中安胎饮。

　　人参（一钱） 淡黄芩（一钱） 阿胶（一钱，蛤粉炒珠） 白术（一钱） 归身（一钱五分，炒） 生地（二钱） 川断（一钱） 苏叶（四分） 白芍（一钱，炒） 炙甘草（三分）

　　孕妇跌仆伤胎，下血不止，宜服胶艾安胎饮。

　　阿胶（一钱，蛤粉炒） 艾叶（五分，醋炙） 人参（一钱） 白术（一钱） 川芎（六分） 熟地（三钱，炒） 黄芩（一钱，酒炒） 当归（一钱五分） 陈皮（五分，炒） 苏叶（四分）

　　孕妇心惊胆怯，烦闷不安，名曰子烦，宜服竹叶安胎饮。

