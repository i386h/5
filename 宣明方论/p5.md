<!-- { "loadSidebar": true } -->
　　柴胡饮子　治解一切肌骨蒸积热作发寒热徃来【表热里和则发寒里热表和则发热邪热半在表半在里出入进退无和即寒热徃来阴阳相胜也】畜热寒战【表之阳和正气与邪热并畜于里脉道不行故身冷脉絶寒战而反烦渇也】及伤寒发汗不解或中外诸邪热口干烦渇或下后热未愈汗后劳复或骨蒸肺痿喘嗽妇人余疾产后经病
　　柴胡　人参　黄芩　甘草　大黄　当归　芍药【各半两】
　　右为末每服抄三钱水一盏生姜三片煎至七分温服日三服病热甚者加减之
　　崔宣武柴胡饮子　加半夏　五味子　桔梗【各三钱】刘庭瑞柴胡饮子【与前分用不同故以录之】
　　柴胡　甘草【二两】黄芩　当归　芍药　大黄【各一两】人参【半两】半夏【半两】
　　右为大劳热病五七钱以利为度未利更加使病不再发也
　　木香万安丸　治一切风热怫郁气血壅滞头目昏鼻塞耳鸣筋脉拘倦肢体焦痿咽嗌不利胸膈痞塞腹脇痛闷肠胃燥澁淋閟不通腰脚重痛疝瘕急结痃癖坚积肠滞胃满久不了絶走注疼痛瘖风癎病湿病腹胀水肿
　　木香　拣桂　甘遂【各一分】牵牛【二两】大防【半两】大黄红皮　槟榔【各一两】皂角【二两要得肥好者洗浄水三盏煑三二沸取出槌碎楺取汁再煑成稠膏下蜜二沸便取出】
　　右膏丸小豆大每服十丸至十五丸生姜汤下小儿丸如麻子大水肿癎病诸积快利为度
　　玉芝徐老丸　治一切风壅消痰利膈胸脇痞闷美饮食调五味【徐老缓慢迟老】
　　天南星　干姜【各半两】黄栢【一两半】牵牛【四两】半夏　白矾　大黄【各一两】蛤粉【二两】
　　右为末滴水和丸如小豆大每服十丸至二十丸温水下食后日三服常服顺气调血令人徐老或已衰大便结者除肠垢积物可渐加至三五十丸孕妇滑泄病忌服滑泄为牵牛大黄孕妇为南星半夏
　　消痞丸　治积湿热毒甚者身体靣目黄心脇腹满呕吐不能饮食痿弱难以运动咽嗌不利肢体焦尫悸膈热坐卧不宁心火有余而妄行上为咳血衂血下为大小便血肠风痔瘘三焦壅滞閟瘅热中消渇化失常小儿疳积热
　　黄连　干葛【各一两】黄芩　大黄　黄蘗　栀子薄荷　藿香　厚朴　茴香【炒各半两】木香　辣桂【各一分】青黛【一两研】牵牛【二两】
　　右为细末滳水丸如小豆大每服十丸新水下温水亦得小儿丸如麻子大病本湿热内甚本自利者去大黄牵牛忌发热诸物
　　和中丸　治口燥舌干咽嗌不利胸脇痞满心腹痛闷小便赤涩大便结滞风气怫郁头目昏眩筋脉拘急肢体疼倦一切风壅常服寛膈美食消痰止逆
　　牵牛【一两】官桂【一分】大黄　红皮　黄芩　茴香【各半两】木香【一分】滑石【二两】
　　右为末滴水丸如小豆大每服二十丸煎生姜汤下温水亦得日三服
　　崔宣武和中丸　大黄【一两】茴香【炒】外七味同
　　龙脑丸　治大小人一切蕴积热毒气不散及失瘖瘾
　　龙脑　朱砂　鹏砂　牛黄【各等分】
　　右为末镕黄蜡为丸如米粒大每服三五丸以甘草人参汤下不计时
　　大金花丸　治中外诸热寝汗咬牙睡语惊悸溺血淋閟咳衂血瘦弱头痛并骨蒸肺痿喘
　　金花丸　又名既济解毒丸
　　黄连　黄蘗　黄芩　大黄【各半两】
　　右为末滴水丸如小豆大每服三二十丸新汲水下自利去大黄加栀子小儿丸如麻子大三五丸
　　当归龙胆丸　治肾水阴虚风热蕴积时发惊悸筋惕搐搦神志不宁荣卫壅滞头目昏眩肌肉瞤瘛胸膈痞寒咽嗌不利肠胃燥澁小便溺閟筋脉拘竒【竒犹急也重也】肢体痿弱暗风癎病小儿急慢惊风常服宣通血气调顺阴阳病无再作
　　当归【焙】龙胆草　大栀子　黄连　黄蘗　黄芩【各一两】大黄　芦防　青黛【各半两】木香【一分】麝香【半钱别研】
　　右为末炼蜜和丸如小豆大小儿如麻子大生姜汤下每服二十丸忌发热诸物兼服防风通圣散
　　软金丸　治一切热疾常服润饥肤柰老诸热证皆可服
　　大黄　牵牛　皂角【各二两】朴硝【半两】
　　右为末滴水和丸如桐子大每服三十丸白汤下自十丸服至三十丸食后服
　　妙香丸　治一切久逺沉积伤寒结胸太阳厥证燥郁攻不开者皆可服此药亦名大圣丸
　　芭豆　【皮不出油】腻粉　碙砂　龙脑　麝香　牛黄【少许】朱砂【各分】水银【各一钱锡结砂子】
　　右为末炼蜜和丸又一方用防丸如皂子大用药时急要动一丸分作三丸劄作眼子冷水浸煎大黄汤下然后服热茶一盌便行也局方内无碙砂加金薄
　　妙功藏用丸【新补】亦名显仁丸又名神芎丸治呕哕不食痿弱难运血溢血泄淋閟不通或泄利三焦壅滞传化失常功不可逑并宜服之
　　大黄　黄芩　黄连【各半两】黒牵牛【一两】滑石【二分】荆芥穗【二两】防风【一分】川芎【一两】木香【二分】官桂【三分去皮】
　　右为末滴水为丸如小豆大每服二十丸三十丸生姜汤下日三服温水亦得
　　宣明方论卷四
　　钦定四库全书
　　宣明方论卷五
　　金　刘完素　撰
　　伤寒门
　　主疗説
　　伤寒表证当汗而不可下里证当下而不可汗半在表半里则当和解不可发汗吐下在上则通之在下则泄之伤寒无汗表病里和则麻黄汤汗之或天水散之类亦佳表不解半入于里半尚在表者小柴胡汤和解之或天水凉膈散甚良表里热势俱甚者大柴胡汤微下之更甚者大承气汤下之表热多里热少者天水一凉膈半和解之里热多表热少未可下之者凉膈天水一半调之势更甚者小承气汤下之凡此诸可下者通宜大承气汤下之凡此诸可下者通宜三一承气汤下之发汗不解下后前后别无异证者通宜凉膈散调之以退其热两感仿此而已伤风自汗表病里和者桂枝汤解肌半在表半在里白虎汤和解之病在里者大承气汤下之　一法无问风寒暑湿有汗无汗内外诸邪所伤但有可下诸证或表里两证俱不见而日深但目睛不了了睛不和者或腹满实痛者或烦渇或谵妄或狂躁满者或畜热极而将死者通宜大气气汤下之或三一承气汤尤良伤寒大发汗汗出不解反无汗脉尚浮者苍术白虎汤再解之　或中暑自汗大出脉虚弱头痛口干倦怠烦躁或时恶寒或畏日气无问表里通宜白虎或里热势甚腹满而脉沉可下者宜大承气汤或三一承气汤伤寒表热极甚身疼头痛不可忍或或呕里有微热不可发汗吐下拟以小柴胡天水凉膈之类和解恐不能退其热势之甚或大下后再三下后热势尚甚不能退本气虚损而脉不能实拟更下之恐下脱而立死不下亦热极而死寒凉之药不能退甚热势之甚者或热湿内余下利不止热不退者或因大下后热退利不止热不退脉弱气虚不可更下者或诸湿热内余小便赤澁大便溏泄频并少而急痛者必欲作利也须宜黄连解毒汤　或里热极甚而恐隂气不能退者或已下后热不退者或畜热内甚阳厥极深以至阳气沉细而不能营运于身隂欲絶而以致徧身青冷痛甚不堪项背拘急目赤睛疼昏眩恍惚咽干或痛躁渇虚汗呕吐下利腹满实痛烦痞闷乱喘息急声脉虽疾数以其畜热极深而脉道不利以致脉沉细而欲絶俗未明其造化之理而反伤热寒极隂毒者或始得之阳热暴甚而便有此证者　或两感势甚者通宜解毒汤加大承气汤下之热不退者再下之然虽古人皆云三下热不退即死矣亦有按法以下四五次利一二十行热方退而救活者免致不下退其热而必死也下后热稍退而未愈者黄连解毒汤调之或微热未除者凉膈散调之或失下热极以至身冷脉微而昏冒将死者若急下之则残隂暴絶阳气后竭而立死不下亦死当以凉膈散或者黄连解毒汤养隂退阳畜热渐以消散则心胸腹防脉渐以生至阳脉复有力者方可以三一承气汤微下之或解毒加大承气汤尤良或下后微热不解者凉膈散调之愈后但宜退热之药忌发热诸物阳热易为再作也
　　论风热湿燥寒
　　诸风
　　风本生热以热为本风为标言风者即风热病也
　　诸热
　　热甚而生风或热微风甚即兼治风热或风微热甚但治其热即风自消也
　　诸湿
　　湿本土气火热能生土湿故夏热则万物湿润秋凉则湿复燥干也湿病本不自生因于火热怫郁水液不能宣行即停滞而生水湿也凡病湿者多自热生而热气尚多以为兼证当云湿热亦犹风热义同虽病水寒不得宣行亦能为湿虽有此异亦以鲜矣或跗肿体寒而有水者以为畜热入里极深本非病寒也及夫寒热吐泻因得湿而成也
　　诸燥
　　燥干者金肺之本肺藏气以血液内损气虚或风则皴掲风能胜湿热能耗液皆能成燥故经云风热火兼为阳寒湿燥同为隂又燥湿亦异也然燥金虽属秋隂而其性异于寒湿燥隂盛于风热火也故风热甚而寒湿同于燥也然中寒吐泻亡液而成燥者亦以此矣故经云诸澁枯涸干劲皴掲皆属于燥也
　　诸寒
　　寒者上下所生水液澄彻清冷谷不化小便清白不澁身凉不渇本末不经有见阳热证其脉迟者是也此因饮食冷物过多隂胜阳衰而为中寒也或冷热相并而反阳气怫郁不能宣散怫热内作以成热证者不可亦言为冷当以成证辨之夫湿热吐泻当见阳脉若亡液气虚亦能反见诸隂脉也当以标本明之不可妄治或热证误服白术调中汤温药亦能开发阳气宣通而愈别无加害也
　　伤寒表证
　　夫伤寒之头项痛腰脊强身体拘急表热恶寒不烦躁无自汗或头而痛肌热鼻干或胸满而喘手足指末厥脉浮数而者邪热在表皆麻黄汤发汗之证也或天水散之类甚佳
　　伤寒表里证
　　伤寒身热为热在表引饮或小便黄赤热在里身热渇或小便黄赤为表里俱有热凉不渇小便清白为表里俱无热身疼拘急表热恶寒而脉浮者皆为热在表也引饮谵妄腹满实痛发热而脉沉者皆为热在里也胸脇痞痛或呕而实热往来脉在肌肉者邪半在表半在里也
　　内外伤
　　始得病脉便沉而里病表和者内伤也脉浮而表病里和者外伤也病在身体头面四肢为表病在胸腹之内为里病也
　　伤寒论
