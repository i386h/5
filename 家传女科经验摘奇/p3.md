<!-- { "loadSidebar": true } -->
　　凡妇人妊娠将临月，两眼忽然不明，灯火不见，头痛目晕，腮下项肿满，不能转项，诸医治疗不愈，转加危困，偶得此方，对证合服，病减七分，获安。有人云：只服四物汤加荆芥、防风，合天冬饮子，但以此二药，间日服，日渐安。好大忌酒、面、炙 、烧鸡、鹅、鸭、羊、豆腐、辛辣，一切毒物，并房劳，及稍温药。

　　如其不然，眼不复明。此症为怀孕多居火 ，衣绵卧褥，伏热在内，或服补药及热物太过，致令胎热，肝脏壅极，风热攻壅入脑所致。

　　天门冬饮子

　　天冬 知母 茺蔚子 防风 五味 茯苓 羌活 人参 川归 川芎 白芍 熟地 荆芥上姜三片，水煎服。

　　凡妇人妊娠，小腹虚胀，因食硬物伤胎，胎既受病，传与脾胃，胃气虚冷，下逼小腹，若奔豚，或腰痛，大便闭涩，两胁虚鸣。宜服胜金散，温中下气，病随安矣。

　　胜金散

　　陈皮 茱萸（炒） 干姜 军姜（炮） 川芎（各一两半） 浓朴（制） 砂仁（炒）甘草（炙，各三钱）上为末，每服二钱，盐汤下。

　　按：验方于后。

　　散气消闷散

　　治孕妇常多气怒，胸腹满闷，或服顺气、乌药、砂仁、香附耗气药，反加满闷，宜服此药。

　　人参（一钱半） 白术（二钱） 川芎（八分） 陈皮 紫苏（各四分） 甘草（二分） 条芩（八分）木香（磨，三分）上姜三片，水煎服。

　　加味安胎饮

　　治孕妇腹疼，不时作痛，小腹重坠，多血虚气陷，间有无寒者。

　　人参（一钱五分） 白术（二钱） 川芎（八分） 陈皮 紫苏 当归 甘草（各四分） 淮熟地（二钱）上姜三片，水煎服。兼寒加茱萸一钱，或干姜、砂仁各五分，补药可以加内。

　　全生白术散

　　治妊娠面目虚浮，四肢有水气，多有脾胃气虚，或久泻所致，宜健脾利水。

　　白术（二钱） 人参（一钱） 川芎（八分） 川归（二钱） 甘草（三分） 紫苏（四分）陈皮（四分） 大腹皮（八分） 茯苓皮（七分）加姜皮，水煎服。

　　顺气安胎饮

　　治胎气上攻，心腹胀满作痛。

　　人参（一钱） 白术（二钱） 紫苏 甘草 陈皮 砂仁（各四分） 川归（二钱） 川芎（八分）黄芩（八分）上姜三片，水煎服。有气加木香三分（磨）。

　　补中安胎饮

　　治受胎下血不止，或常去血点滴，名曰胎漏。大率多因劳伤，血气虚弱，有因喜食炙 热物过多所致。

　　白术 川归 人参 甘草 淮熟地 黄芩 紫苏 白芷上姜三片，水煎服，忌房事。

　　安胎饮

　　治妊娠顿扑，动胎下血不止，一日二帖。

　　人参（五分） 川归（二钱） 川芎（八分） 甘草 陈皮 紫苏（各四分） 条芩 淮熟地（二钱）上姜三片，水煎服。若二帖不止，加阿胶二钱（炒珠），白术二钱（生），艾叶八片（炒）同煎。如感寒头痛，加莲须、葱头四根。如腹中痛，减艾叶，加苇皮、砂仁四分。

　　竹叶安胎饮

　　治妊娠心惊胆怯，烦闷不安，名曰子烦。

　　黄芩（八分） 人参（一钱） 白术 川归（各二钱） 甘草（四分） 陈皮（三分） 川芎（七分）酸枣仁（八分） 远志（八分） 麦冬（一钱） 竹叶（十片） 淮生地（一钱半）姜、枣水煎。若烦渴，加竹茹一丸，有痰，加竹沥一酒钟，姜汁少许，虚人，加人参三钱；如脾虚常泻，减地黄，加酸枣仁。

　　加味天仙藤散

　　治妊娠腿膝发肿，气促满闷不舒，或足指肿，出水。

　　天仙藤（洗，略炒） 香附（各六分） 陈皮（四分） 甘草（三分） 乌药（七分） 木瓜（一钱）紫苏（四分）姜皮，水煎服。虚加人参一钱，白术二钱，川归三钱。脾气虚，宜兼补中益气汤服。

　　加味羚羊角散

　　治妊娠口噤项强，手足挛搐，言语蹇涩，痰涎壅盛，不省人事。不可作中风治，以羚羊角散。如无痰，言语如常，但见中风症，多因血燥类风。治切不可一概以中风论而误人命也。

　　羚羊角（镑，一钱） 川独活（八分） 酸枣仁（一钱，炒） 五加皮（八分） 防风（五分）苡仁（一钱） 川芎（七分） 川归（一钱） 茯神（八分） 杏仁（十粒） 木香（三分，磨）甘草（四分）虚加人参一钱；痰加竹沥七分，姜汁少许；脾胃虚弱，加白术一钱半，姜三片，水煎服。

　　加味安荣汤

　　治妊娠小便涩，或成淋沥。

　　人参 白术 川归 麦冬（各二钱） 茯苓（一钱） 通草（一钱） 甘草（八分） 灯心（五分） 姜水煎服。有痰宜清肺金，加条芩七分；若怒动肝火，宜服逍遥散。

　　加味逍遥散

　　治妊娠形体劳苦，或进饮食炒炙之物，小便中带血，宜清膀胱之火，故宜服。

　　川归（二钱） 白芍（一钱） 白术（一钱半） 茯苓（七分） 柴胡（一钱） 丹皮（七分，炒）栀子（七分，炒） 甘草（四分，炙） 灯心（七根） 水煎服。

　　安胎饮加二陈

　　治脐腹作胀，或小便淋闭。

　　白术（一钱半） 陈皮 甘草（各四分） 人参（一钱） 川芎（八分）川归（二钱） 柴胡 升麻（各四分） 生地（一钱半） 半夏（少许）上姜二、三片，水煎服。

　　宁肺止咳饮

　　治妊娠咳嗽，属风属寒症。

　　天冬（二钱） 桔梗 紫苏（各五分） 知母（一钱） 甘草（四分）寒嗽加杏仁十粒，桑皮八分；痰嗽加陈皮四分，竹沥半酒钟，姜汁少许；热嗽加黄芩四分；虚嗽加紫菀一钱，款冬花六分；喘，夜多嗽，加麻黄；虚损嗽，加栝蒌一钱，竹沥半盏，姜汁少许；心胸不舒，加百合一钱，贝母一钱。

　　又方：咳嗽不止，胎不安。

　　杏仁 甘草 紫菀 桑皮 桔梗 天门冬水煎。

　　又方：妊娠咳嗽，吐血不止。

　　生地（三钱） 紫菀（一钱） 知母 白术 麦冬（各一钱） 陈皮（四分） 甘草（四分）黄芩（八分） 川归 天冬（各二钱） 犀角（八分）若喘加栝蒌仁一钱，水煎。

　　六和汤

　　治妊娠霍乱吐泻，心燥腹痛。

　　陈皮（四分） 半夏（七分） 藿香 甘草（各四分） 杏仁（十粒） 竹茹（一丸） 扁豆（二钱）木瓜（一钱） 人参（一钱） 砂仁（五分） 茯苓（八分）姜三片，枣二枚，水煎。

　　加减安胎饮

　　治妊娠疟疾，寒多热少。

　　人参（一钱） 白术 川归（各二钱） 紫苏 黄芩 甘草（各四分） 藿香（五分） 半夏（七分）草果 青皮（各三分） 乌梅（二个） 姜（三片）水煎。

　　治妊娠壅热，心神烦躁，口干渴。

　　人参 栀子（炒） 知母 麦冬（各一钱） 甘草 条芩（各五分） 栝蒌根 犀角（各八分）姜三片，枣二枚，水煎。

　　治孕妇热病，呕吐不食，胸中烦躁：干葛（一钱五分） 芦根（一钱半） 人参 麦冬 栀子（炒） 知母（各一钱） 竹茹（一丸）葱三根，水煎。

　　治妊娠热病，斑出赤黑色，小便如血，气无欲绝，胎落。

　　山栀 黄芩 升麻（各一钱） 青黛 豆豉（四十九粒） 生地（二钱） 杏仁（十粒） 石膏（一钱五分）葱白七寸，水煎。

　　治妊娠患吐血衄血，或因破伤失血，蓦患口噤，项强背直，类中风症，皆因失血。宜服安胎饮加减：人参（二钱） 川归 白术 淮熟地（各二钱） 陈皮 甘草（各四分） 天麻（二钱） 麦冬（一钱）加防风、荆芥、姜三片，水煎。

　　滋荣易产汤

　　孕妇九个月服之。

　　川芎（一钱） 川归（三钱） 人参（二钱） 茯苓（八分） 甘草（四分） 生地（二钱） 大腹皮陈皮 白术 黄芩（各六分）加益母草，水煎。

　　凡妇人妊娠胞肥，临产难生，此乃身居富贵，口厌甘肥，聚乐不常，食物过多，即饮即卧，致令胞胎肥浓，根蒂坚固，行动气急。盖缘不曾吃瘦胎之药，致令临产必是艰难。八月可服无忧散。

　　无忧散

　　治妊娠肥大，服之，令儿紧小易生。

　　川归 白芍 木香 甘草 枳实 乳香 血余 神曲 麦芽 诃子 白术 陈皮姜一片，水煎。

　　凡妇人妊娠将产，忽然倒者，此乃盖因不能忌口，恣情多食，五脏气滞，六腑不和，胎气既肥，或用力太过，胎受惊触。急用瘦胎金液丸。

　　金液丸

　　治横生倒产。

　　飞生毛（火 存性，腋下更好，五分） 血余（无病患发，烧存性） 公母羊粪（烧灰，各五分 ）灶心土（二钱） 砂仁（五分，另研） 黑铅（三钱，铫内熔化，投水即急搅，倾出研细）上为末，用粽子角为丸，如绿豆大，遇难产，急以倒流水吞下五丸。儿身自然顺而正产，子母俱活矣。

　　按验秘方

　　治难产开骨并服。

　　鱼胶一两，用红绵布一尺卷鱼胶，以罐盛贮，封固，火 存性，为末。用香油、蜜、酒各半酒盏，调服一钱，立下。

　　立竿见影散

　　此方活水、瘦胎、软骨，横生逆产，死胎立下。

　　黄葵花（三钱） 牡丹花心（三分） 真正抚荑（三分） 麝香（一分） 桑叶（五分） 巴豆（半粒，去油） 蓖麻子（半粒）上为细末，醋糊丸，如弹子大，大黄为衣，临用时揉碎一丸，热酒送下，加香油服。

　　凡妇人临产，子肠先出，以盆盛之，温水温润其肠。令产妇仰卧，以言语安慰其心，却用好醋半盏和新汲水七分，搅匀，急 母面、背肠自收矣。每一 ，令一缩，三 三缩，肠尽收矣。合用参、 、归、芎大剂补药，加升麻、柴胡、防风之类以升举之，未有不安者也。

　　产后总论

　　凡病起于血气之衰、脾胃之虚，况产妇血气、脾胃其虚衰殆有甚焉。是以丹溪先生论产后“必当以大补气血为先”，虽有杂症，以末治之。此三言者，尽医产之大旨也。若能扩充立方用药，则治产可以无大过矣。夫产后忧惊劳倦，血气暴虚，诸症乘虚易袭。

