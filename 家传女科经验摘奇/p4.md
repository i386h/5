<!-- { "loadSidebar": true } -->
　　如有气，毋专耗散；有食，毋专消导。热不可用芩、连，寒不可多桂、附。寒则血块停涩，热则新血流崩。至若虚中外感，见三阳表症之多，似可汗也，在产后而用麻黄，则童竭其阳；见三阴里症之多，似宜下也。在产后而用承气，则重亡阴血。耳聋胁痛，乃肾虚恶露之停，休用柴胡；谵语汗出，乃元气弱似邪之症，毋同胃实。厥由阴阳之衰，难分寒热，非大补不能回阳而起弱； 因阴血之亏，勿论刚柔，非滋荣不熊舒筋而活络。又如乍寒乍热，发作有期，症类疟也，若以疟治，迁延难愈。神不守舍，言语无伦，病似邪也，若以邪论，危亡可待。去血多而大便燥结，苁蓉加于生化，非润肠承气之能通；去汗多而小便短涩，六君倍用参、 ，必生津助血之可利。加参生化频服，救产后之危，长生活命屡用，苏绝谷之症。颓疝脱肛，多是气虚下陷，补中益气是良方也。口噤拳挛，乃阴血燥类风，加参生化大有益焉。产户入风而痛甚，服宜羌活养荣方；玉门伤冷而不闭，洗须床、菟、萸、硫黄。

　　怔忡惊悸，生化汤而加定志；似邪恍惚，安神丸助于归脾。因气喘而满闷虚烦，生化汤加木香为佐；因过食而嗳酸恶食，六君子加神曲、麦芽为良。苏木、棱、莪、大能破血，青皮、枳壳，最消满臌。

　　一应耗气破血之剂，汗吐宣下之策，止可施于少壮，岂其宜用于胎产？大抵新产之后，先问恶露如何？痛块未除，未可遽加参、术；腹中痛止，补中益气无疑。至若亡阳脱汗，气虚喘促，频灌加参生化，是从权也；又如阴亡大热，血崩厥晕，速煎生化原汤，乃救急也。

　　王太仆云：治下补下制贵以急，缓则滋道路而又力微。制急方而气味薄，则力与缓同。故治产当遵丹溪而固本，服法宜效太仆以加频。凡负生死之寄者，可不着意以扶危哉。

　　产后生化汤论

　　一产后气血暴虚，理当大补，但恐恶露未尽。用补须无滞血，能化又能滋生；攻块无损元气，行中又能带补，方处万全，能无一失。世以四物汤理产，误人多矣。因地黄性寒滞血，芍药酸寒无补故也。

　　一产后恶露作痛，名曰儿枕痛，世多专先消散，然后议补，又有消补混方。殊不知旧血虽当消化，新血亦当生养，若专主攻旧，新亦不宁矣。

　　世以济坤丹（又名救生丹）治产后，用以攻血块，下胞落胎，足见速效，其元气未免亏损。平安产妇，毋视良剂。济坤丹不得已而用下胎、下胞、下血块，只可用一丸，不可多服，随即服汤药进补。

　　有妙应丸治产后停食宿肉，此乃形体劳倦，脾胃俱伤，不善调治之家，多食浓味，沉睡而复伤，胃虽少纳，脾转输迟，食停痞塞嗳酸，此宿痰包食，不能消导，宜服三五丸，随即服汤药进补。

　　此“急则治其标，缓则治其本”也。

　　生化汤因药性功用立名，产后血块当消，新血宜生，专消则新血不宁，专生则旧血反滞。考诸药性，惟川归、川芎、桃仁三品药性，善破旧血，骤生新血，佐以炙黑干姜、甘草引三品入于肺肝，生血利气，五味共方则行中有补，化中有生，实产后圣药，故因名之。凡有孕至八九月，根据制方下，名曰生化汤：川芎（二两） 川归（五钱） 桃仁 干姜（炙黑） 甘草（各五钱）桃仁要去皮尖，捣如泥用，干姜要黑者，醋浸透，炒黑用。上作二三帖，至胞衣一破，速煎一帖，候儿下地即服，不论正产半产。若少壮产妇平安无事。俱宜服二帖，消块生血。

　　又生化汤：川芎（三钱） 川归（八钱） 桃仁（十粒，去皮尖） 干姜（四分，炒黑） 甘草（炙，五分）上用水二钟，煎至七分，加酒六七茶匙，稍热服。查涩后帖，并前二帖，共煎，要在一二时辰内，未进饮食之先，相继煎服，则下焦血块速化，而骤长新血，自无晕厥。且产妇服一帖，渐增精神，不厌药之频也。若照常症，日服一帖，岂能挽回将绝之气血也，其胎前素弱，产后劳倦及热症堕胎，要不抱帖数，服至病退乃止，若产妇劳甚，血崩形色脱，即加人参三四钱在内，频灌无虑。

　　加参生化汤

　　治产后危急诸症，俱可服此方。

　　川芎（二钱） 川归（四钱） 干姜（四分，炒黑） 甘草（五分，炙） 桃仁（十粒，去皮尖）人参三钱或二钱，随症缓急，如甚危症，人参加至五六钱，枣三枚，水煎服，渣再煎。

　　加减法：一娩儿下，汗多倦甚，宜服此方，加人参三四钱。

　　一娩儿下，无力送脱胞，倦怠，宜服此方。

　　一胎前素弱，产后见虚症，宜服此方。

　　一胎前患泻，产后倦怠，宜服此方，加参四五钱。

　　一汗多加麻黄根二钱、黄 一钱、防风五分。

　　一足厥冷，加人参四五钱，附子四分；兼汗亦加参、麦冬一钱。

　　一气短促，加人参四钱。

　　一消渴加麦冬一钱，五味子十粒。

　　一大便实，加苁蓉一钱。

　　一烦躁，加竹茹一丸。

　　一寒嗽，加杏仁十粒，桔梗五分。

　　一喘气促，加半夏一钱，杏仁十粒，桔梗五分。

　　一有痰，加天花粉八分，竹沥半酒钟，姜汁少许。

　　凡产后血块痛，用生化汤为主，血块痛散加人参生化汤为主。

　　一论血块

　　妇人病倍于男子，因产后之症偏多也。夫产后血块，医家所归，宜当详究。若时俗治血块，有用生地黄，红花以行之，苏木、牛膝以攻之；治气胀，有用乌药、香附以顺之，枳壳、浓朴以舒之。甚有用青皮、枳实、苏子以下气定喘，芩、连、栀子、黄柏以退热除烦。至若血枯便实，反用承气下之而愈结；汗多小便短涩，反用五苓通之而愈秘。因古《局方》，峻攻块痛，殆无异于刃之杀人也，事产者岂可视为甚轻而妄用苏木、棱、蓬，以置人于死地也耶？宜服生化汤，一应破血药，虽山楂性缓，亦不可单用。

　　生化汤

　　川归 川芎 桃仁 干姜 甘草水煎服，并渣。

　　鹿角灰就用生化汤送下七钱。

　　又方：益母丸同服亦可。

　　外用烘热衣服暖和块痛处，虽暑月亦要和暖。大抵产妇劳伤，气血并虚，分娩子后，无力送胞送块，涩滞腹间作痛，甚者气血不运而昏迷厥晕，切不可妄谓恶血抱心，遽用苏木等散血之方以杀人也。

　　只频服生化汤二三帖，实时块消痛止，神清气复而顿爽舒畅平安矣。行血如生地、牛膝，败血如三棱、莪术。俗用山楂、砂糖消块，姜、艾酒定痛，皆致淋崩、昏晕等症。

　　二论血晕

　　凡分娩之后，眼见昏花，头眩昏晕，不知人事，谓之血晕。其故有三：一因劳倦甚而气竭神昏，二因血大脱而气欲绝，三因痰火乘虚从上而神不清。患此三者，皆魂不随神往来而机运几息也。当急服预煎下生化汤，以行块定痛，化旧生新，实时血遂生而气转，神渐清而心有主矣。频服二三帖，其昏乱气血即定，乃川芎、川归性有化生之功也。若偏执古方无传，认晕症为恶血抢上迷心，而轻用散血之剂，认为痰火而用无补消降之方，误人甚也，外以醋韭冲鼻烧烟潦法度，炙不可缓，医者切不可妄论血上抢心，而用苏木等以峻攻破血，偏执古方牡丹夺命等药以败血，慎之，慎之！再叮咛临盆之际，必预煎生化汤，预烧称锤、硬石子，候儿下地，速服二三帖药，共二煎。又产妇枕边，行醋韭，投锤醋瓶之法，决无晕症。又儿生下时，不可喜子慢母，母不可顾子忘倦；又不可产讫即睡，或愤怒气逆，皆能致晕。谨记，谨记。附方：

　　加味生化汤

　　治产后三等血晕。

　　川芎（三钱） 川归（六钱） 干姜（四分，炒黑） 桃仁（十粒） 甘草（五钱，炙） 荆芥（五分）上枣三枚，水二钟。煎八分，温服，并渣。

　　加减法：凡劳倦甚而晕，及血崩气脱而晕，并宜速灌二帖。如形色脱，或汗多而脱，皆用急服一帖，后即加人参三四钱，肉桂四分，决不可疑，参为补而缓服也。如痰乘虚从上而晕，方内加橘红四分；若虚甚，亦用加人参二三钱；如肥人多痰，又用竹沥七分，酒一钟，姜汁少许。以上三等晕症，并不可用破血耗气等古方，其血块痛甚者，兼送益母丸。一法或送鹿角灰，一法或用玄胡散，一法或用独参散。一方见效，不须易方。

　　从权急救加参生化汤：治产后形色脱晕，或汗脱晕。

　　川芎（二钱） 川归（四钱） 干姜（四分，制） 桃仁（十粒，去皮尖） 荆芥（四分）甘草（四分，炙） 人参（三钱）上水二钟，煎八分服。血块痛甚加肉桂五分、七分；渴加麦冬一钱，五味子十粒；汗多加麻黄根一钱；如块不痛，加黄 一钱以止汗；如伤面食、饭食，加神曲八分、麦芽五分；如伤肉，加山楂、砂仁。

　　产后厥症

　　凡产时用力过多，劳倦伤脾，孤脏不能注于四旁，故足逆冷而厥气上行焉。《经》曰：“阳气衰于下，则为寒厥是也。非急方子能举气以归元，非大补不能回阳而复神，岂钱数归、参！照常症，一日一帖而能起死扶危，拯将绝之气血耶？必用加参生化汤，倍参，连服二帖，斯气血旺而神气复，厥症自止矣。若服药而又渴，另用生脉散多参以代茶，助津以救脏躁也。此经验之确沦，毋得有议焉。虽有四肢厥冷，泄泻痢症，类伤寒阴症，又难用四逆汤方，亦必用倍参生化汤，佐以炙姜，或加附子一片，则可以回阳止逆，又可以行参、 之功矣。《经》云：脾，孤脏也。四旁，心、肝、肺、肾也。又云：摇体劳苦，则伤脾。又云：厥气上行满。立二方分先后：

　　加参生化汤

　　治新产发厥。

　　川芎（二钱） 川归（四钱） 甘草（四分，炙） 干姜（四分，制黑） 人参（二钱） 桃仁（十粒，去皮尖）上枣二枚，水煎连进二帖。发厥：块痛未止，不可加 、术。

　　滋荣益气复神汤

　　治产后发厥，问无块痛，可服此方。

　　川芎（一钱） 白术（一钱） 黄 （一钱） 人参 当归（各三钱） 淮地黄（二钱，酒浸，蒸）甘草（四分，炙） 麦冬（五钱） 五味子（十粒） 陈皮（四分） 附子（五分）水煎。汗多加麻黄根、酸枣仁各一钱；大便不通，加肉苁蓉二钱。

