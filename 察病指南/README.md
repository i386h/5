<!-- { "loadSidebar": true } -->


　　察病指南 宋 施桂堂

　　序

　　医之为学。自神圣工巧之外无余说。今人往往遗其三而主其一。一者何。切而知之谓之巧也。然亦曷尝真见其所谓巧者。特窃是名以欺世耳。间有以活人自任者。又弊于医书之委压。惑于议论之纷纭。无所折衷。每得其粗而不得其精。余自弱冠有志于此。常即此与举业并攻。迨夫年将知命。

　　谢绝场屋。尽屏科目之累。专心医道。取灵枢、素问、太素、甲乙、难经。及诸家方书脉书。参考互观。求其言之明白易晓。余尝用之而验者。分门纂类。裒为一集。名曰察病指南。其间如定四季六脏平脉。与夫七表八里之主病。分见于两手三部者。亦本于圣贤之遗论。特推而广之。触类而补之。其他言之未甚昭着者。则附以己意发明之。盖将以贻诸子孙。非敢求人之知也。年来疫疠盛行。病者不幸而招医。多见以阳病服桂附者。悉殒于非命。岂惟不知脉。并于证而不知。吁何惨哉。或者不察。乃曰吾取医之运耳。奚暇问其学之精否。殊不知恃运以言医。虽幸而或中。而所丧亦多。求其万举万全者难矣。此余所以不敢自私。欲锓梓以广其传。庶几与同志者共云。

　　淳 改元九月立冬后四日永嘉施发政卿序

　　序

　　七月既望。祷雨获应。翌日。皂史递诗筒来。睨而视之。乃岘山施君为喜雨作也。语意伟健。

　　有宰官寻痛声之句。其知予忧民之忧者欤。越数日。又以裒类医书出示。议论可观。非儒而医不能也。予未尝学医。未尝无活人之心。为邑于斯。每访民间疾苦。思有以起其危。日夜懔懔。用药不同而用心同。其相与勉之。

　　淳 乙巳良月冀邸赵与谘书

　　序

　　能医人多矣。能使人皆能医人不多也。盖以医医人有限。以医教人无穷。施桂堂察病证有书曰指南。考本草有书曰辨异。而续易简又有方有论。桂堂之心。使人人知有此书此方论也。不特自能医人。且欲人莫不能医人。 录录辈曰秘方曰家藏方。小智自私。靳不示人。心之广狭盖可见。

　　淳 丙午正月中 澹齐赵崇贺书

　　卷上

　　十二经总括

　　左手寸口。手少阴心脏部。为帝王。（一云君主之官）属朱雀。南方丙丁君火。主血脉及暑。

　　外候在舌。其神神。其志喜。其声笑（一云言）其色赤。其臭焦。其味苦。其液汗。其音征。其卦离。其数七。（此成数也其生数二）其变动为忧。其腑手太阳小肠。其积伏梁。如臂连脐。左手关上。足厥阴肝脏部。为尚书。（一云将军之官）属青龙。东方甲乙木。主藏血及筋爪风。外候在目。其神魂。其志怒。其声呼。其色青。其臭臊。其味酸。其液泣。其音角。其卦震。其数八。

　　（此成数也其生数三）其变动为握。其腑足少阳胆。其积肥气。若杯覆左胁边。

　　左手尺内。足少阴肾脏部。为列女。（一云作强之官）属玄武。北方壬癸水。主藏精及骨髓齿水湿寒。外候在耳。其神志。其志恐。其声呻。其色黑。其臭腐。其味咸。其液唾。其音羽。

　　其卦坎。其数六。（此成数也其生数一）其变动为栗。其腑足太阳膀胱。其支脉曰巨阳。其积贲豚。在脐下。

　　右手寸口。手太阴肺脏部。为将军。（一云相傅之官）属白虎。西方庚辛金。主藏气及皮毛燥。（一云寒）外候在鼻。其神魄。其志忧。其声哭。其色白。其臭腥。其味辛。其液涕。其音商。其卦兑。其数九（此成数也其生数四）其变动为咳。其腑手阳明大肠。其积息贲。在右胁边。右手关上。足太阴脾脏部。为大夫。（一云仓廪之官）属勾陈。中央戊己土。主藏智。肌肉劳倦湿。外候在唇口。其神意。其志思。其声歌。其色黄。其臭香。其味甘。其液涎。其音宫。其卦坤。其数五。（此生数也）其变动为哕。其腑足阳明胃。其积痞气。在胃脘。覆大如盘。

　　右手尺内。手厥阴命门部。属相火。一名神门。一名手心主。一名心包络。主藏心。与肾同气。男子以藏精。女子以系胞。

　　其腑手少阳三焦。上焦其卦干。中焦其卦艮。下焦其卦巽。

　　卷上

　　诊三部脉法

　　寸部法天。主上焦。诊自头以下至心病也。关部法人。主中焦。诊自心以下至脐病也。尺部法地。主下焦。诊自脐以下至足病也。

　　卷上

　　三部九候

　　三部者。上中下。即寸关尺也。每部三候。各自分天人地。

　　上部天以候头角。上部人以候耳目。上部地以候口齿。中部天以候肺。中部人以候心。中部地以候胸中。下部天以候肝。下部人以候脾胃。下部地以候肾（九候虽有数说。不如此说易晓。今亦难用。姑存之。）

　　王子亨云。一位有三候。浮取之属阳。沉取之属阴。中得之为胃气。故无胃气则死。

　　卷上

　　左右三部六候

　　左寸外以候心。内以候膻中。（其穴在两乳间）左关外以候肝。内以候膈中。左尺外以候肾。内以候腹中（腹属下焦。右手尺中亦可候也。）

　　右寸外以候肺。内以候胸中。（三焦之所主也）右关外以候脾。内以候胃脘。右尺外以候心主。内以候腰。

　　卷上

　　四季脉名

　　春弦（谓端直如弓弦也）夏洪（一云钩。谓脉如钩芒。来疾去迟。）秋浮。（一云毛。谓如鸿毛之轻举也。）冬沉。（一云营。一云石。谓其沉也。）

　　卷上

　　诊五脏四季常脉

　　春肝脉微弦而长。（一云弦细而长。一云弦长而软。一云濡弱而长。）

　　夏心脉洪大而散。（一云浮大而散。一云浮洪而 。一云洪而微实。一云浮大而洪长。一云洪大而长。）吕广云。非是。乃小肠脉也。

　　四季脾脉娜娜而缓。（一云软大而缓。一云沉而濡长。三月六月九月十二月各旺一十八日。）

　　秋肺脉浮涩而短。（一云微涩而短。一云轻虚以浮。）

　　冬肾脉沉滞而滑。（一云沉濡而短。一云沉而紧实。一云沉细。一云沉实而滑。一云沉濡而滑。）

　　卷上

　　定四季六脏平脉

　　春肝脉欲弦而长。心脉欲弦而洪浮。脾脉欲弦而缓。肺脉欲弦而微浮。肾脉欲弦而沉濡。命门脉欲弦而滑。

　　夏心脉欲洪大而散。脾脉欲洪而迟缓。肺脉欲洪而浮涩。肾脉欲洪而沉滑。命门脉与肾同。肝脉欲洪而弦长。

　　秋肺脉欲浮而短涩。肾脉欲微而伏。命门脉欲微而滑。肝脉欲浮而弦细。心脉欲浮而洪。脾脉欲浮而微缓。

　　冬肾脉欲沉而滑。命门脉与肾同。肝脉欲沉而弦。心脉欲沉而洪。脾脉欲沉而缓。肺脉欲沉而涩。

　　卷上

　　定四季相克脉

　　春得秋脉者。死于庚辛日。（谓金之克木也）

　　夏得冬脉者。死于壬癸日。（谓水之克火也）

　　四季得春脉者。死于甲乙日。（谓木之克土也）

　　秋得夏脉者。死于丙丁日。（谓火之克金也）

　　冬得四季脉者。死于戊己日。（谓土之克水也）

　　五脏相克所不可胜者为贼邪。其难治也信矣。至于所可胜者为微邪。虽不治而自愈。王叔和脉赋云。春得脾而不疗。冬见心而不治。夏得肺而难救。秋得肝亦何疑。反以微邪为可畏者何耶。

　　及观灵枢经云。水动而火明。火炎而土平。土盛而金生。金盛而水盈。乃知叔和之说有所本。试即土盛金生言之。夫土气既旺。则生金以克木。使肝脏之脉弦而缓。是本脉尚存。脾或侵之。此所谓微邪不足虑。若本脉全无而独见脾脉者。斯足为害也。余脏可以类推。

　　卷上

　　诊五脏贼邪脉

　　东方角木春肝木。木畏金。遇肺金乘木大逆。八月死。

　　南方征火夏心火。畏水。遇肾水乘火大逆。十一月死。

　　中央宫土脾土。畏木。遇肝木乘土大逆。二月死。

　　西方商金秋肺金。畏火。遇心火乘金大逆。五月死。

　　北方羽水冬肾水。畏土。遇脾土乘水大逆。六月死。（此即前四季相克脉也。前言其所死之日。此言其所死之月。

　　故两存之。）

　　卷上

　　诊四时虚实脉歌

　　春得冬脉只是虚。（谓春脉弦。反得冬石脉。是肾水。为木之母从后来乘肝木之子。为虚邪。）兼令补肾病自除。

　　（母虚则补之）若得夏脉缘心实。（得夏洪脉。是心火。为木之子从前来乘肝木之母。为实邪。）还应泻子自无虞。（子实则泻之。）夏秋冬脉皆如是。在前为实后为虚。春中若得四季脉。不治多应病自除。（四季缓脉。是脾土。为木之妻不胜于夫。为微邪。虽不治而病自愈。）

　　卷上

　　下指轻重法

　　凡诊候安神靖气。男先诊左手。女先诊右手。将中指揣得关位。却以第一指着寸部令彻骨。

　　渐徐举指。关尺部皆然。（此先重而后轻也。活人书云。先浮按消息之。次中按。次重按。此先轻而后重也。亦得。）

　　卷上

　　诊五脏动脉法

　　脉来五十动一止者。五脏六腑受气足。其人无病。

　　脉来四十动一止者。一脏无气。谓肾气先尽也。其人后四年春草生时死。

　　脉来三十动一止者。二脏无气。其人后三年谷雨至时死。

　　脉来二十动一止者。三脏无气。其人后二年桑椹赤时死。

　　脉来十动一止者。四脏无气。其人后一年草枯时死。

　　脉来五动一止者。五脏无气。其人后五日死。

　　王叔和云。脉来四动一止八日死。三动一止六七日死。两动一止三四日死。（别本云。但此止者非结脉促脉之止也。此是代脉之止也。至于代脉。非达人者难窥者乎。）

　　卷上

　　诊六腑平脉法

　　左手寸口。手太阳小肠。脉洪大而紧。（一云洪大而长。）为受盛之官。名受盛之府。

　　左手关上。足少阳胆。脉弦大而浮。（一云大而浮。一云乍数乍疏乍短乍长。一云乍大乍小乍短乍长。其与祟脉无异。何以区别。然两手三部皆然方为祟脉。今独左手关部如此。则谓之胆脉可也。）为中正之官。名清净之府。（一云中精之府）相火胆与风木肝合脉。急则为惊。

　　左手尺内。足太阳膀胱。脉洪滑而长。为州都之官。名津液之府。寒水膀胱与君火肾合脉。急则为瘕。

　　心脉居午。谓之君火宜也。今肾脉居子。亦谓之君火何义。命门脉为心主居亥。谓之相火宜也。

