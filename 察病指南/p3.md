<!-- { "loadSidebar": true } -->
　　右手关上脉实。脾脏虚弱。饮食减少。（热气蒸脾虚也）反胃气壅滞。实而浮。脾家热。主消中唇口干燥。饶饮水浆。食多不饱。四体劳倦。（陈无择谓实而紧为胃寒。然二脉虽属阳。实脉则主热痛。紧脉则主寒痛。今二脉俱见。谓之主胃寒。恐非也。）

　　右手尺内脉实。主忽下痢。（此则热痢。黄帝脉经于关部之脉实。腹满寒疝下痢。夫其阳脉如何主寒疝。必传之讹也。今下痢移于尺部。属下焦也。）

　　五、弦脉。

　　劲急如张弓弦。故名曰弦也。脉经以为表脉则属阳。伤寒论以为阴。脉赋解义亦云弦滑之脉虽属于七表。皆主于阴。数说不同。 当如活人书说。若弦而洪数者为阳。弦疾而沉且微细者为阴。主拘急。又巢元方、王子亨以弦为虚。主拘急。

　　左手寸口脉弦。主头疼有心气。心胸中急痛及心悬。如人大饥之状。主劳气发作乏力。多盗汗。手足 痛。

　　左手关上脉弦沉。主患 癖。（ 者悬也。以悬于心下。或左或右或中也。癖者侧也。其气在于脐胁之侧。或上下左右也。）弦而紧者。胁下痛。为恶寒。为疝瘕。为瘀血。弦小者。为寒癖。

　　左手尺内脉弦。主小腹急满痛。弦而滑。主腰脚痛。

　　右手寸口脉弦。主皮毛枯槁。

　　右手关上脉弦。主胃中寒。有宿食及饮。

　　右手尺内脉弦。主小腹中拘急。下焦停滞水积。弦数为劳疟。双弦胁急痛。弦长为积。弦急中风热。（急者紧也。弦紧多主寒。此言中风热何也。）

　　六、紧脉。

　　按之实数。似切绳状。来疾而有力。故名曰紧也。（主痛）

　　左手寸口脉紧。主头痛。紧而沉。心中气逆冷痛。

　　左手关上脉紧。主心下苦满热。及心腹痛。筋脉拘急。主风气伏阳上冲。化为狂病。紧而实。主患癖。

　　左手尺内脉紧。主脐下及腰脚痛。

　　右手寸口脉紧而沉滑。肺气实。主咳嗽。

　　右手关上脉紧。主脾中痛。胁肋下拘急。欲吐不吐。干呕气逆冲。昏闷。盛紧者腹胀。紧而滑者。

　　为宿食。为蛔动。为吐逆。

　　右手尺内脉紧。主下焦疼痛。

　　紧而长过寸口者。为疰病。紧而急者遁尸。紧而数者。寒热俱发。下之乃愈。尺寸俱紧而数。其人中毒吐逆。

　　七、洪脉。

　　极大在指下。举按满指。或云来大去长。故名曰洪也。（主热）

　　左手寸口脉洪。主头痛。胸膈胀满烦热。

　　左手关上脉洪。肝脏热。及四肢浮热。遍身疼痛。（手足本属脾部。今四肢浮热。乃见肝部。则知关脉主中焦病。故肝脾俱可候也。）

　　左手尺内脉洪。膀胱热。主小便赤涩。而脚 疼。

　　右手寸口脉洪。主毛发干焦。涕唾稠粘。咽喉干燥。洪而紧。为喘急。

　　右手关上脉洪。胃中积热。主翻胃大吐逆。口干。洪而紧为胀。

　　右手尺内脉洪。主大肠不通。燥粪结涩。

　　洪大为伤寒热病。洪实为癫。洪紧为痈疽。洪浮为阳邪来见为祟。洪大紧急。病在外。苦头痛发痈肿。（别本云。三部俱洪。三焦俱热。）

　　卷中 辨七表八里九道七死脉

　　八里脉

　　八里脉属阴。微沉缓涩迟伏濡弱也。（秘宝以微沉缓涩迟伏软弱为阴。伤寒论以沉涩弱弦微为阴。）

　　一、微脉。

　　指下寻之若有若无。极细而浮软。往来如秋风吹毛而无力。故名曰微也。（主气痞）左手寸口脉微。心脏虚。多忧惕。寒热更作。寒气上侵。心胸痞结。阳不足恶寒。虚劳盗汗。微而浮弱。心中寒。

　　左手关上脉微。心下气满郁结。目暗生花。四肢拘急。

　　左手尺内脉微。主败血不止。男子溺血。女子崩血。久为白带。

　　右手寸口脉微。上焦寒气痞结。微弱为少气中寒。

　　右手关上脉微。胃中寒气胀满。饮食不化。厥逆拘急。

　　右手尺内脉微。小腹寒气。积聚肚痛。脐中声吼而泻。

　　尺寸俱微。男子五劳。妇人绝产。

　　微浮秋吉冬病。

　　二、沉脉。

　　举之不足。按之有余。重按乃得。故名曰沉也。（沉为在里。主冷气水病。一云主湿冷洞泄。）

　　右手寸口脉沉。胸中气短。有寒饮。及胸胁痛有水气。沉而紧。主心中气逆冷。沉而细。名阳中之阴。苦悲伤。不乐闻人声。少气自汗。两臂不举。

　　左手关上脉沉。主心下痛。气短促。两胁满。手足时冷。沉而弦者。主 癖。腹内痛。

　　左手尺内脉沉。主冷气腰背痛。小便稠数。色如米泔。沉而细。名曰阴中之阴。苦两胫 疼不能久立。阴气衰少。小便余沥。阴下湿痒。（沉本肾脉。但全沉则为病。如沉濡而滑。则为平脉也。）

　　右手寸口脉沉紧而滑。主咳嗽。沉细而滑。主骨蒸。病寒热交作。皮毛干涩。沉细为少气。臂不能举。

　　右手关上脉沉。主心下满。苦吞酸。沉紧为悬饮。沉在下则为实。

　　右手尺内脉沉。主患水病。腰脚沉重而弱。沉而紧。主腰脚寒痛。沉而细者。苦 痛下重痢。沉滑者。有寸白虫。（此脾虫见于此）为下重背膂痛。为风水。（肾主水。因何见此。盖命门与肾同气故也。）

　　沉弱为寒热。沉迟为痼冷。沉重为伤暑发热。沉紧为上热下冷。沉重而中散者。因寒食成。沉重而直前绝者。有瘀血在腹。沉重不至寸徘徊绝者。为遁尸。

　　三、缓脉。

　　指下寻之。浮大而软。去来微迟。故名曰缓也。（主风结）

　　左手寸口脉缓。主脊项筋紧急搐痛。（肝主筋。今见心部何耶。盖项筋属上焦故也。）

　　左手关上脉缓。主眩晕。腹内气结痛。如筋紧之状。

　　左手尺内脉缓。肾虚耳鸣。有冷结气。梦为鬼随。小便难。有余沥。（此冷淋也）

　　右手寸口脉缓。主气促不安。皮肤顽痹不仁。为气不足。

　　右手关上脉缓。主风寒入肌肉。胃虚不能食。缓而滑。胃中热。（脾之本脉软大而缓。若全缓则为病脉。）

　　右手尺内脉缓。下焦寒。脚弱下肿。风气秘滞。缓而滑。为热中。缓而迟。为虚寒相搏。食冷则咽痛。

　　四、涩脉。

　　细而迟。往来难。时一止。轻手乃得。重手不得。按之数浮。如轻刀刮竹皮。或云三五不调。如雨沾沙。故名曰涩也。（即黄帝涩脉。王冰云。阳气有余则血少。故脉涩。主身热无汗。此言未足信。其实阴虚之脉也。主血气不足而痹。）

　　左手寸口脉涩。主荣卫不足。无心力。不能多言。主中雾露冷气。亡汗心痛。

　　左手关上脉涩。肝脏虚。主血散失。肋胀胁满（两胁下有骨处为肋。肋者勒也。以勒五气。肋下无骨处为胁。）通身疼痛。女子有孕胎痛。无孕败血。（谓崩中漏下或血瘕。月信不调之候是也。）

　　左手尺内脉涩。肾脏虚。乱梦涉水。小便数。精频漏。及患疝气小肠气。

　　右手寸口脉涩。上焦冷。阳虚卫气不足。痞涩。气促无力。背膊刺痛。

　　右手关上脉涩。脾气不足而痛。不思饮食。胃冷而呕。

　　右手尺内脉涩。主小腹冷。作雷鸣。及下痢。足胫逆冷。

　　涩细而紧者。为寒湿痹。

　　五、迟脉。

　　一息三至。去来极迟。重手乃得。隐隐迟慢。故名曰迟也。（迟为肾虚之脉。主虚。恶寒。气塞满胀。）

　　左手寸口脉迟。主心上寒。

　　左手关上脉迟。主腹中冷痛。（此脐以上痛也）

　　左手尺内脉迟。主肾虚不安。小便白浊。身寒体颤。夜梦惊悸。

　　右手寸口脉迟。主上焦有寒。

　　右手关上脉迟。主中焦有寒。胃冷不欲食。吞酸吐水。迟而涩。胃中寒。有 结。

　　右手尺内脉迟。主下焦有寒。腰脚沉重。

　　关尺迟。名曰阴中之阴。其人苦悲愁不乐。少气力而多汗。

　　六、伏脉。

　　按之着骨乃得。不出其位。举之全无。故名曰伏也。（主物聚）

　　左手寸口脉伏。主胸中有聚物。

　　左手关上脉伏。主阴病。常欲瞑目。

　　左手尺内脉伏。主小腹痛寒疝瘕。

　　右手寸口脉伏。主胸中气滞有痰。噎塞不通。

　　右手关上脉伏。主中脘有滞物。及肠 水气溏泄。

　　右手尺内脉伏。主宿食不消。伏而芤。大便去血。

　　七、濡脉。

　　按之似有。举之全无。一云按之似无。举之全无。力极软而浮细。一云按之不见。轻手乃得。不能隐指。故名曰濡也。（即黄帝所谓软脉。集韵。濡软二字同呼同用。主恶寒。）

　　左手寸口脉濡。主虚损多汗。五心烦热。

　　左手关上脉濡。主体重少力。虚弱。精神离散。

　　左手尺内脉濡。主肾虚损。骨髓不温。肉不着骨。齿长而枯。发无润泽。脑转耳鸣。濡而弱。

　　为小便难。（此冷淋也。论大小便虽在尺部。当参寸部大小肠脉方准。）

　　右手寸口脉濡。主元气败。少力。

　　右手关上脉濡。脾气弱。苦虚冷重下痢。

　　右手尺内脉濡。主发热恶寒。下元冷极。

　　濡而弱。为内热外冷自汗。（此虚热盗汗也）

　　八、弱脉。

　　指下寻之如烂绵。轻手乃得。重手稍无。极软而弱细。按之欲绝指下。故名曰弱也。（主虚而筋痿及风气）

　　左手寸口脉弱。主心中悸。阳气虚。汗自出。

　　左手关上脉弱。主筋痿弱。微而浮散。主目暗生花。妇人产后客风面肿。弱而虚。为风热。（此风虚而客热）

　　左手尺内脉弱。主骨肉 痛。

　　右手寸口脉弱。阳道虚损。卫气不足。弱微而浮散。主气滞。

　　右手关上脉弱。胃气虚。有客热。（不可大攻。恐热去寒起也。）

　　右手尺内脉弱。下焦冷。无阳气。

　　古人于左右尺部诊大小便。往往少验。然大便出于大肠。大肠乃肺之腑。当于右手寸口脉参之。小便出于小肠。小肠乃心之腑。当于左手寸口脉参之。

　　卷中 辨七表八里九道七死脉

　　九道脉

　　九道脉属阳者二。属阴者七。

　　一、长脉属阳。

　　指下寻之。往来通度三关。如持竿状。举之有余曰长。过于本位亦曰长。（黄帝脉经无长脉。有散脉。云大为散。乃阳盛阴虚之脉。焉知散非长也。）主浑身壮热。坐卧不安。（是阳毒邪热之气居于三焦。患在于表。宜徐徐发表出汗而愈。散脉按之满指。六腑气绝于外。则手足寒上气。五脏气绝于内。则下利不禁。甚者不仁。其脉皆散。散则不聚。病亦危矣。）

　　二、促脉属阳。

