<!-- { "loadSidebar": true } -->
　　卷下 审诸病生死脉法

　　汗类

　　病多汗。脉虚小者吉。紧者凶。病汗不出。出而不至足者死。

　　厥逆汗出。脉紧弦急者生。虚缓者死。

　　卷下 审诸病生死脉法

　　血类

　　吐血嗽而上气。脉数有热。不得卧者死。

　　吐血衄血。脉滑小弱者生。实大者死。（一云沉细者生。浮大者死。一云浮大而牢者死。）

　　衄血汗出。脉小滑者生。大躁者死。

　　唾血脉坚强者死。滑者生。

　　瘀血在内腹胀。脉牢大者生。沉者死。

　　卷下 审诸病生死脉法

　　金疮类

　　金疮出血太多。脉虚细者生。实大者死。（急疾大数者死。一云血出不断。脉大而止者。三七日死。一云伤在阳处者。去血四五斗。脉微缓而迟者生。急疾者死。）

　　金疮失血。脉沉小者生。浮大者死。（一云实大而浮者死。）

　　卷下 审诸病生死脉法

　　坠压类

　　从高顿仆内伤。肠满。脉坚强者生。小弱者死。

　　卷下 审诸病生死脉法

　　中毒类

　　中毒药。脉洪大而速者吉。细而但出不入。并大小不齐者皆凶。

　　卒中恶毒。脉大而缓者生。（一云坚而微细者生）坚而浮者死。

　　中恶腹胀。脉紧细者生。浮大者死。（脉紧细微者生。紧大而浮者死）

　　中恶吐血数升。脉浮大而疾者生。沉数细者死。

　　患虫毒。尺寸脉紧数而直硬者死。

　　卷下 审诸病生死脉法

　　杂病类

　　咳而尿血。脉微细者生。大者死。

　　寒热螈 。脉代绝者死。

　　外实内热吐泻。脉沉细者生。洪大者死。

　　内实腹胀痛干呕。手足烦热。脉洪大实者生。沉细者死。

　　阴阳俱竭。齿上如熟小豆。脉躁者死。

　　身热脉浮涩者死。

　　无故而喑。脉不至。此气暴厥。气复则已。

　　病患饥寒。脉细。气少泄痢。饮食不入。是谓五虚。其人必死。

　　病患浆粥入胃泄注。上则肌大热。前后不通。胃闷脉盛。是谓五实。其人必死。若得身汗后利则生。

　　老人脉微。阳羸阴强者生。脉躁大加息者死。阴羸阳强。脉至而代。奇日而死。

　　病甚脉洪大者易瘥。脉不调者难瘥。

　　病患脉实大急数者凶。

　　左手寸口脉偏动。乍大乍小。从寸至关。从关至尺。三部之位。处处动摇各异。不同其人。仲夏得此脉。桃叶落时死。脉若小急。背膈偏枯。年不满二十者。三岁死。脉至而搏。衄血身热者死。

　　右手寸口脉偏沉伏。乍大乍小。朝来浮大。暮即沉伏。浮大则上过鱼际。沉伏则下不至关。来往无常。时伏又来者。榆叶枯落时死。

　　三部脉皆涩、皆滑、皆紧急、皆软弱、皆如张弓、皆微而伏、皆细而数、皆累累如珠者。长病患得之皆死。

　　卷下

　　诊太冲冲阳脉

　　太冲穴在两足大趾本节后二寸陷中动脉是。（一云一寸半）足厥阴之所注。诊此者。可决男子之死生也。（或诊太溪命门脉。穴在足内踝后跟骨上动脉陷中。）

　　冲阳穴（一名会源即趺阳穴也）在足跗上五寸骨间动脉上。去陷谷三寸是。（即足面系鞋之所）诊此者。以察其胃气之有无也。

　　卷下

　　论病之本

　　肝恶风。诸风掉眩。其本在肝。心恶热。诸热暴螈。疮疡血疾。其本在心。脾恶湿。诸湿肿满。其本在脾。肺恶寒。诸气 郁。其本在肺。肾恶燥。诸寒收引。其本在肾。

　　诸厥痼泄。其本在下。诸痿喘呕。其本在上。

　　卷下

　　察杂病生死证

　　疟病。腰脊强急螈 者不可治。

　　肌瘦脱肛。形热不去者死。

　　尸厥体无所知。耳内有声如啸。汗出身温者当自愈。唇青身冷者必死。

　　内外俱虚。身体冷汗出。微呕而烦扰。手足厥逆。体不安静者死。

　　形羸不能服药。谷气绝也。一病才已。一病复生。五行胜复相乘也。其人必死。

　　卷下

　　五脏虚实外候

　　肝实则目赤。胁疼多怒。颊肿头旋耳聋。宜泻之。虚则目暗。筋挛胁拘。多悲恐。爪甲枯。不得大息。宜补之。

　　心实则胸胁背臂尽痛。喜笑不休。口舌干燥。宜泻之。虚则少颜色。惊悸忧悲。舌根强。腰背痛。宜补之。

　　脾实则腹胀。大便不利。足痿不收。行善螈。脚下痛。身重苦饥。宜泻之。虚则吐逆。腹胀肠鸣。饮食不化。泄利无时。宜补之。

　　肺实则肩背股胫皆痛。喘嗽上气。宜泻之。虚则少气咳血。耳聋嗌干。宜补之。

　　肾实则腹胀体肿。汗出憎风。面目黧黑。少气飧泄。小便黄色。宜泻之。虚则 中冷。（乃胁下挟脊两旁空软处也）脊疼耳聋。厥逆无时。小便色变。宜鹿茸巴戟补之。

　　卷下

　　脏腑病外候

　　喜寒而欲见人。为腑病属阳。喜温而不欲见人。为脏病属阴。

　　卷下

　　诊妇人病脉生死诀

　　妇人胞中绝伤。有恶血久结成瘕。其病腹痛逆满。气上冲。尺脉涩而坚。为血实气虚。尺脉细而微。血气俱不足。谷气不充。得节辄动。枣叶生时死。

　　妇人赤白带下。脉迟滑吉。数疾凶。

　　妇人新产。脉缓滑者生。实大弦急者死。沉小者吉。坚牢者凶。寸口脉沉微。附骨不绝者生。涩疾不调者死。

　　妇人已产。脉沉小实者吉。浮虚者凶。

　　妇人产后热病。脉细四肢暖者生。脉大四肢冷者死。

　　治蓐脉缓滑沉小细者生。实大弦急坚牢者死。

　　卷下

　　辨胎脉

　　脉动入产门者。有胎也。（谓出尺脉外。名曰产门。）

　　尺中脉数而旺者。有胎脉也。（一云细滑而不绝者是也。一云脉微是经脉闭塞成胎也。或带数是血盛之脉。有胎也。）

　　左手尺脉浮洪者为男胎。右手尺脉沉实者为女胎。

　　关部脉滑者为有子。（素问曰。滑为多血少气。故有子也。）

　　左手寸口脉浮大为怀男。右手寸口脉沉细为怀女。

　　足太阳膀胱洪大是男孕。手太阴肺脉洪大是女孕。

　　阳脉皆为男。阴脉皆为女。阴中见阳为男。阳中见阴为女。

　　手少阴脉动甚者。妊子也。

　　两手尺部俱洪者为两男。俱沉实者为二女。（一云左手带纵为两男。纵者夫乘妻也。即鬼贼脉也。王氏脉经云。水行乘火。金行乘木。名曰纵也。右手带横为双女。横者妻乘夫也。即所胜脉也。谓火行乘水。木行乘金。名曰横也。）

　　左手脉逆为三男。（逆者子乘母也。即己所生脉也。王氏曰。水行乘金。火行乘木。名曰逆也。）右手脉顺为三女。（顺者母乘子也。即生己之脉也。谓金行乘水。木行乘火。名曰顺也。）

　　寸关尺脉大小迟疾皆相应。双怀一男一女。（一云足太阳手太阴脉俱洪者。一男一女。）

　　脉滑而疾者。三月胎候也。但疾不散者。五月也。

　　关上一动一止者。一月。二动一止者。二月。

　　中冲足阳明胃脉连胞络。脉来滑疾者。受孕及九旬。

　　尺脉沉细而滑或离经。夜半觉痛。日中则生。

　　卷下

　　外候胎法

　　左乳先有核者为男。右乳先有核者为女。

　　又法。令娠妇面南行。于背后呼之。左回来者生男。右回来者生女。

　　卷下

　　妊娠杂病生死外候

　　血漏胞干者杀胎。亦损妊母。

　　心肠急痛。面目青色。冷汗自出。气欲绝者死。

　　血下不止。胎冲上。四肢冷闷者死。

　　举重顿仆。致胎死腹中未出。而血不止。冲心闷痛者死。

　　卷下

　　产难外候

　　寒热频作。舌下脉青而黑。舌卷上冷。子母俱死。

　　唇口俱青。痰沫呕出。子母皆死。

　　面赤舌青。母活子死。

　　面舌俱青。痰沫频出。子活母死。

　　面青舌赤。口中沫出。母死子活。

　　卷下

　　诊小儿杂病脉法

　　凡小儿五岁以下。三岁以上。只看形。五岁以上。渐可诊脉。呼吸八至是常脉也。九至者病。十至者困。（许氏以大指按三部。十至为发热。五至为内胀。）

　　小儿脉浮而数。主乳痫风热之病。

　　小儿脉浮而数。主五脏壅（因乳热或着绵衣过多如此）

　　小儿脉虚涩。主惊风。（又浮则主风。促急主虚惊。）

　　小儿脉紧。主风痫。

　　小儿脉紧而弦。主腹痛不安。

　　小儿脉弦急。主气缠绕不和。

　　小儿脉牢而实。主大肠秘。

　　小儿脉沉而数。主骨中寒。（此数为虚。虚则髓少。故骨中寒。）

　　小儿脉沉而细。主冷。

　　小儿脉大小不等。乍大乍小。皆有祸祟。

　　小儿脉小或缓或沉。皆主食不消化。

　　小儿变蒸之时。身热脉乱。汗出。不欲食乳。食即吐。切不可医。必自瘥。（其候身热神昏。或吐乳泻黄沫。多啼无喜悦。唇上生白珠子是也。每三十二日必一变。六十四日再变兼蒸。或二十八日及三十日必变者。亦无定期。至二五日方歇。歇后精神必有异于前也。）

　　卷下

　　辨小儿生死脉

　　小儿中风热。喘鸣肩息。脉缓则生。急则死。

　　小儿痢疾。脉浮大而腹痛者必死。

　　乳子病热。脉悬小。手足温则生。寒则死。

　　小儿困。汗出如珠。着身不流者死。

　　小儿有病胸陷。口唇干。目直视。口中气冷。头低卧不举身。手足垂软。身体强直。掌中冷。皆不可治。脉乱者同。

　　卷下

　　小儿死证一十五候歌

　　眼上赤脉。下贯瞳人。囟门肿起。兼及作坑。鼻干黑燥。肚大青筋。目多直视。睹不转睛。指甲黑色。忽作鸦声。虚舌退场门。啮齿咬人。鱼口气急。啼不作声。蛔虫既出。均是死形。

　　卷下

　　看小儿虎口诀

　　凡婴孩生下一月至三岁。当看虎口内脉两边。（脉有黄青红紫黑五色。除黄色为平和。黑色为危急外。青红紫色可以察病。）

　　青色受胎气不全。主惊积多搐掣。

　　指脉深青卧不宁。微青脉痛粪多青。青兼黑色盘肠吊。发搐牵抽不暂停。

　　红色惊入脾窍。

　　孩儿指脉深红色。发热惊时自强直。微红下痢腹中疼。吐泻脾虚多不食。

　　紫色胎惊热。

　　指中纹生紫色深。惊时哭泣又呻吟。微中紫色肠中痛。吐泻纹弯中恶心。

　　卷下

　　听声验病诀

　　（声者脏之音也）

　　肝应角。其声悲而和雅。心应征。其声雄而清明。脾应宫。其声慢而缓大。肺应商。其声促而清冷。肾应羽。其声沉而细长。

