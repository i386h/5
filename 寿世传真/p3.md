<!-- { "loadSidebar": true } -->
　　心牵于事，火动于中；心火既动，真精必摇。

　　《参赞书》曰：人至中年以后，阳气渐弱。觉阳事犹盛而常举，必慎而抑之，不可纵情过度。一度不泄，一度火灭，一度火灭，一度添油。若不强制，则是膏火将残，更去其油。故《经》语云：急守精室勿妄泄，闭而宝之可长活。

　　凡房室之事，火随欲起，煽动精室，虽不泄而精渐离位，若将出而复忍之，则精停蓄，必化脓血成毒。

　　修养宜宝精宝气宝神第三　总论精气神

　　气

　　气有禀于天地者，有受于父母者，禀天地之气谓之真气，受父母之气谓之凡气。

　　真气者，人才成胎，便禀天地之气，与人身之气以类感类，合化以成人身。气有清浊浓薄，人因之有强弱刚柔。

　　凡气者，人初受形，因父精母血蕴结而成胎，自有温暖之气，至十月气足，然后降生。一点凡气，藏于下丹田气穴，一身之气，呼吸皆出于此。

　　先天元气为阳气，后天谷气为阴气。常使元气内运，阳气若壮，则阴气自消，阳壮阴衰，百病不生。

　　简 曰：人若贪睡，则神离于气，气无所主，奔溃四溢。

　　食气胜元气者多肥，故人肥甚者多不寿。人借水谷之气以养身。水谷之清气，行于脉中者，为营气，水谷之浊气，行于脉外者，为卫气。营气利关节，卫气充皮肤。

　　修养宜宝精宝气宝神第三　总论精气神

　　神

　　神者，人之未生，父母媾精，其兆始见一点，初凝一念是也。始见一点，即所以成形，初交一念，即所以生神。

　　神为气之子，如有气以成形，乃有神之知觉运动。指始有身而言也。

　　神为气之帅，如神行即气行，神住即气住。指既有身而言也。

　　神静则心和，神躁则心荡，心荡则形伤。欲全其形，先在理神，恬和养神以安于内，清虚栖心不诱于外。

　　《代疑编》云：身如屋，神如主人，主人亡，则屋无与守，旷而将倾矣。身如舟，神如舟子，舟子去，则舟不能行，空而随敝矣。世人忙忙碌碌，只奉养肉身，而关系至重之神反撇却罔顾，犹之舍舟子而操舟，弃主人而奉屋，岂不危哉。

　　昔康仲俊年八十六，极强壮，自言少时读《千字文》即有所解悟，谓“心动神疲”四字也。平生遇事知谨节，不久劳心疲神，故老而不衰。

　　修养宜宝精宝气宝神第三　总论精气神

　　全神语

　　弥格居士曰：神者，心之运用，宜急治心以全神。

　　《觉世真言》曰：通天达地，出化入神，只是一个心。动中茫茫，不知此心久不在腔子里。故治心者要先知收心。

　　又曰：心乃一身之主，主人要时时在家，一不在家，则家人无管束，必散乱矣，故心不内守则气自散，神自乱，精自耗。

　　《觅玄语录》云：所谓思虑者，乱想耳。只是将已往未来之事，终日牵念。故知事未尝累人心，乃人心自累于事，不肯放耳。

　　又曰：世人终日营扰，精神困惫，夜间一睡，一点灵明又为后天浊气所掩，安得复有澄定之时。

　　龙舒居士曰：世人一生，父母妻子、屋宅田园、牛羊车马，以至微细等物，无非己之所有，举眼动步，莫罔顾恋。且如纸窗虽微，被人扯破，犹有怒心；一针虽小，被人将去，犹有吝意。一宿在外，已念其家；一仆未归，已忧其失。种种事物，无不挂怀。一旦大限到来，尽皆抛弃，虽我此身亦弃物也，况身外者乎。

　　静言思之，恍然可悟，一场幻梦。

　　《吕泾野语》曰：人生顺逆得失，即盈虚消息之理，乃造化所司，非人所得而主之者。然造化能苦我以境，不能苦我之心，是只厄其半也：若境苦而我心亦缘境俱苦，谓之全厄。明明厄可减半，我自愿受其全，岂非痴汉。

　　《虚斋语录》曰：仰观宇宙之广大，俯察身世之微渺，内视七情贪恋之虚想，外睹六亲眷属之幻缘，如一浮萍泛于巨海，一沤泡消于大江，此何庸着意安排。

　　倘昔自缠绵，徒以困惫终其身，此之谓人茧。

　　又曰：世宙一大戏场。离合悲欢要看假些，功名富贵要看淡些，颠连困苦要看平常些，时势热闹要看冷落些。若认真，当顺境则心荡气扬，当逆境则情伤魄丧，到得锣鼓一歇，酒阑人散，漏尽钟鸣，众角色一齐下场，那时谁苦谁乐。

　　《觅玄语录》云：学治心者，必须万虑俱忘，一心清静。问曰：如何得心清？曰：谁令尔浊。问曰：如何得心静？曰：谁令尔动。凡人起一切事，本由自心，止一切事，亦由自心。如耳不闻非礼之声，声自不扰汝耳；目不视非礼之色，色自不侵汝目。作如是想，自然清静矣。又问曰：决烈之士，于身心世事两境界，他能觑破，用慧剑斩群魔，自是入道大器，下士为名利缠缚，为嗜欲缠缚，安能一旦了达解脱？曰：不怕念起，惟怕觉迟，觉来则念止，此妙诀也。每于一念妄生，觉时急止之，自此以一觉止一念，久久纯熟，自然无念有觉。心譬如镜，镜常磨则尘垢不沾，光彩常现。只此觉止二字，是入清静境界的道路。

　　又曰：治心者时时内观此心，即谓之觉，一切烦邪乱想，随觉即除。

　　又曰：触事之心，未能不动，但须如谷应声，即应即止，如镜照物，物来则照，物去不留。

　　《心传》曰：将躁而止之以宁，将邪而闲之以正，将求而抑之以舍。于此习久，则物冥于外，神安于内，不求静而心自静矣。

　　又曰：人居尘世，难免营求，虽有营求之事，而无得失之心，故有得无得，心常安泰。

　　《吕泾野语》曰：人心最苦处，是此心沾滞，纵自知得，不能割断。故古有诏人歌曰：夜结于梦，昼驰于想，起灭万端，尽属虚妄，一剑把持，群魔消丧。

　　《虚斋语录》曰：人生只忙迫一场，苦恼至死，岂不可哀。《诗》云：今此不乐，逝者其耋。苦恼者，当自去寻乐一番。盖人固不可不知虚生之忧，亦不可不知有生之乐；不可不行步步求生之事，尤不可不存时时可死之心。

　　宋白公曰：烦恼乃伐命之斧斤，人当于难制处用功。古人有除烦恼歌云：百年偶寄，何苦烦恼，天地缺陷，人生皆有，生初坠地，哭声一吼，身落尘劫，烦恼居首。烦字从火，内焚外燎，脏腑焦燥，形貌枯槁，精因之摇，神因之扰，气因之丧，寿因之夭。人固明知，烦恼自讨，气性之偏，习而难矫，执迷者多，醒悟者少。古有歌词，名曰宝诰，当烦恼时，心镜内照，譬如此身，冥冥杳杳，坠地以前，归土以后，此身都无，烦恼尽扫。持诵斯言，永年可保。

　　吾闻多忧者见理之不明也，否则安命之不固也，不然，何不学君子之荡荡，反同小人之戚戚。

　　又闻多忧者其思结，气将沮也；其气沮，神将索也。多阴而少阳，将从阴而下沉，不能从阳而上升也。此近死之兆。

　　有一乐境界，便有一苦境界相对待。有一得意事，便有一失意事相乘除。犹昼夜寒暑之循环，无偏倚也。故知履盛满者不必喜，知必有困厄之时，履困厄者不必忧，知必有亨通之日。宜远观百年之兴废，无近拘一日之荣枯。欲知其实，但当看人家高曾祖父与其子孙，通计较量，则有盛必有衰，有衰必有盛，循环对待之理，显然在目前矣。

　　人生世间，自幼至壮至老，如意之事常少，不如意之事常多。虽大富贵人，天下之所仰羡以为神仙，而其不如意事各自有之，与贫贱者无异，特所忧患之事异耳，从无有足心满意者。故谓之缺陷世界。能达此理而顺受之，则虽处患难中，无异于乐境矣。

　　人谓贫贱不如富贵耶？积贮愈浓，计虑愈深，劳苦愈甚。第宅园田，为子计，又为孙计。致使饮膳失期，夜分莫寝，贫贱者无是苦也。孰谓贫贱不如富贵也。

　　为卑官，则恨不享大位；及位高，而险祸叵测，回想卑官而受安稳之福，真仙境矣。布衣 食，举家安泰，惟恨不富；及至金多，而经营劳困，惊惶忧恐，回想贫穷无事时，一家安泰，真仙境矣。身体强健，则恨欲不称心；一朝疾病淹缠，卧床寝席，百般痛苦，回想四体康强时，真仙境矣。无奈人只见一层，不见二层也。

　　修养宜宝精宝气宝神第三　总论精气神

　　一字安心之要

　　图　

　　修养宜知要知忌知伤第四

　　子舆氏曰：夫蚓上食稿壤，下饮黄泉。东坡曰：蜗涎不满壳，聊足以自濡。所谓知要也。又，《野语》曰：蝮蛇有一种小而甚智。巫流操其法术欲取之，必诵咒语于洞穴之口。蝮一闻之，即以尾塞其耳，拒其声而弗听。巫术穷，而蝮得安于蜇。所谓知忌也。又曰：夜飞之蛾，赴灯烛光而扑之，始以为快，卒以焚身。蚊睫朗于暗，避火而远 焉。所谓知伤也。夫人灵于物，终其身昧昧然，不知所谓有要有忌有伤者，或致枯于贪，或罹患于诱，或焚身于快。予为就日之所习，最要最忌最伤之事，胪列而琐陈之，使由是推类引伸，以保其生，庶几不智出微虫下也。

　　修养宜知要知忌知伤第四

　　十要

　　面要常擦 如前擦面之功，能使容颜光泽，故要常擦。道家谓之修神庭。

　　目要常揩 每静时能常闭目，用两大指背，两相磨擦，揩眼使去火，永无目疾，故要常揩。

　　耳要常弹 即鸣天鼓。可免耳患，故要常弹。

　　齿要常叩 齿喜动，故要常叩。

　　背要常暖 肺系近背，暖则不受风寒，故要常暖。

　　胸要常护 胸即心窝，故要常护。

　　腹要常摩 歌云：食后徐行百步多，手摩脐腹食消磨。故要常摩。

　　足要常搓 如前足功，搓脚底涌泉穴，能去风湿，健步履，故要常搓。

　　津要常咽 如前舌功，常取津液满口， 声咽之，能宣通百脉，故要常咽。

　　睡要常曲 仰面伸足睡，恐失精，故宜侧曲。又曰：睡则气滞于百节，养生家睡宜缩，觉宜伸。

　　修养宜知要知忌知伤第四

　　十忌

　　忌早起科头早多风露之气，科头则寒邪入脑，故忌之。

　　忌阴室贪凉 无阳照之室，阴气重，伤人，故忌之。

　　忌湿地久坐 潮湿气主生疮毒，故忌之。

　　忌冷着汗衣 汗衣湿后必冷，着之则侵背伤肺，故忌之。

　　忌热着晒衣 久晒之衣，有热毒，未经退热即着在身，必受毒，故忌之。

　　忌出汗扇风 汗出时毛窍俱开，扇则风邪侵入，故忌之。

　　忌灯烛照睡 神不安，故忌之。

　　忌子时房事 阳初生而顿灭，一度胜十度，故忌之。

　　忌夏月凉水抹簟，冬月热火烘衣 冷水受湿，热火受毒，取快一时，久必生病，故忌之。

　　忌久观场演剧 久视久听，则神与精俱伤，故忌之。

