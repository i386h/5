<!-- { "loadSidebar": true } -->
　　一中巴豆毒。煮黄连汤饮之。

　　一中巴豆毒。利下不止。

　　干姜（炮） 黄连（炒）

　　上各等分。为细末。每服二钱。凉水调服。

　　一中水粉毒陈壁隔去硝屑。水丸。百草霜为衣。水送下。

　　一解砒霜毒。

　　硫黄（四钱） 绿豆（粉五钱）

　　上为细末。冷水调。频频缓服。冬月用温服。如肚痛再加一服。待肚不痛。用鸡毛探吐。吐后用温温稀粥。四五日不可食饭粽。以此救数人效。

　　一治误吞金铁并铜钱。羊胫骨炭火烧存性为末。每服三钱。米饮送下。取下物从大便中出。一治误吞铜钱。或金银等物不能化者。用砂仁浓煎汤服之。其物自下。

　　一治误吞针。用雄磁石为末。丸如樱桃大。吞下。即服通利之药。打下大便而出。

　　昔有一女子。将针尖误咽下肚。诸医不治。用蚕豆煮熟。同韭菜吃下。针同菜由大便而出。

　　一儿误吞针。鲠喉不下。死在须臾。用黑砂糖和黄泥为丸。令儿吞下。泥裹针于内。由大便而下。

　　一方。用木炭烧红。急捣细末。米汤调服。

　　一方。用磁石一块。当呵之自出。

　　一中半夏毒。以生姜汁饮之。

　　一中杏仁毒。捣盐汁解之。

　　一中桐油毒。柿饼嚼吃。立解。

　　一中花椒毒。闭气不通。新汲水饮之。

　　一中藜芦毒。葱煮汁服。解之。

　　一中阿芙蓉毒。或致不省人事。用酽醋温热。入砂糖灌下一二碗。探吐之。

　　一中草乌、川乌、附子之毒。呕吐不止。以香油灌下立解。

　　一方。用多年陈壁土泡汤。如渴用水调服之。

　　一饮馔中毒。用黑豆、甘草煮汁。恣饮无虞。中砒霜者亦效。

　　一治人或酒后口渴。或发热太甚。夜间吃水。误食水蛭在腹。或至三五个月。而面黄肌瘦。

　　腹胀满。诸药不效。用泥土为丸。香油为衣。丸如绿豆大。每服一百丸。或二百丸。空心。

　　温水送下。其蛭从土而下。且油能泄泻泥土水蛭之出也。故效。

　　一治误食河豚鱼毒。一时危困。仓卒无药。用香油多灌之。毒出尽。即瘥。否则杀人。

　　又法。用白矾末。以沸汤调灌之。立愈。

　　一治误吞田螺。哽喉不下。死在须臾。用鸭一只。以水灌入口中。少顷。将鸭倒悬。令出涎水。与患人服之。不一刻。其骨即化。

　　一治误食鳝鳖虾蟆毒。用豆豉一大合。新汲水浸。令豉水浓。温服之。此三物令人大小便秘。脐下痛。有致死者。

　　一治误食蟹中毒。煮紫苏饮一两盏。即解。

　　一方。以生藕汁。或煮干蒜汁服。均效。

　　一治凡中六畜肉毒。用犀角浓磨水。只服一碗便好。

　　一治误中斑蝥毒。煮黑豆汁饮之。又宜泽兰叶研汁饮之。

　　卷十　中毒

　　补遗

　　一治服信毒方。建昌胡春寰传。

　　威灵仙（生者七钱干者一两） 绿豆粉（一钱） 芝麻（一钱）

　　上将威灵仙研烂。同下二味。入凉水二碗。搅匀。先服一碗。次将鸡毛。如服白信。用红公鸡尾毛。如服红信。用白鸡毛一根。入喉中即吐。次又服前药。又探又吐。三日愈。

　　一治信毒神方。建昌邓少山传。

　　百草霜（一钱） 硫黄（五分） 白矾（煮过巴豆三粒烧成灰三味研末） 鸡清（三个） 黄土（一两）

　　上水研化。滤去渣。将药入内调下。

　　一方。用绿豆粉、白矾、甘草。各等分为细末。每三钱。香葱汤下。

　　一中 砂毒。研绿豆汁以解之。

　　一治牛肉伤。成胀满。用干稻草浓煎汤。服之立效。

　　一中箭毒。以盐贴疮上。灸盐三十壮瘥。

　　一中鳝鱼毒。可食蟹即解。

　　一中食牛马肉毒。甘草四两。研酒服。尽量饮之。须臾即吐或泻。如渴。切不可饮水。

　　饮之即死。

　　卷十

　　骨鲠

　　一治一切骨鲠。或竹木箭刺喉中不下。

　　胜金方

　　于腊月中取鳜鱼胆。悬北檐下令干。每有鱼鲠。即取一皂子许。以酒煎化。温温呷下。

　　若得逆便吐。骨即随顽痰出。若未吐。更吃温酒。但以吐出为妙。酒即随性量力也。若更未出。

　　即煎一块子。无不出者。此药应是鲠在脏腑中。日久疼痛。面黄甚者。服之皆出。若卒求鳜鱼不得。蠡鱼鲫鱼 鱼俱可。腊月收之。蠡鱼即黑大头。

　　一治鸡鱼等骨所鲠。用金樱子根。将竹签取出。捶烂水煎。用罐嘴插入喉内灌下。勿犯牙。

　　一治诸骨鲠喉。用玉簪花为末。无花用根取汁。用好醋调汁灌服。不可犯牙。犯之即落。

　　一治鸡鱼骨鲠。用霜梅捶成指大丸子。再将棉裹。用线穿在内。冷茶送下。扯住线头在手。一呕即出。

　　一治鱼骨鲠不出。以蒜纳鼻中即出。

　　一治鸡鱼骨鲠。灯心灰。以米糖如指大。蘸灰置喉中。勿令沾齿。待糖化。骨即化下。

　　一治诸骨鲠喉。以狗涎饮之即下。

　　一治骨鲠。取硼砂一小块。口含化即下。

　　一诸骨鲠喉。（池素水传）黄蜡为丸。如枣大小。将温茶饱服。多多为佳。然后服一丸当时诸骨或吐或下。如神。

　　一鸡骨鲠。用香油煎滚。待温服之。即可吐出。

　　一诸般骨鲠。及鱼鲠咽喉。吞吐不得。以橄榄食下即化。如无橄榄。用核烧灰。水调下亦化。

　　卷十

　　邪祟

　　脉来乍大乍小。乍长乍短。为邪祟脉。又寸尺有脉。关中无脉。为鬼脉。

　　鬼脉 得病之初。便谵语。或发狂。六部无脉。切大指之下。寸口之上。有动脉者是。

　　卷十　邪祟

　　承祖灸鬼法

　　一治一切惊狂谵妄。逾垣上屋。骂詈不避亲疏等症。以病者两手大拇指。用细麻绳扎缚定。以大艾炷置于其中。两介甲。及两指角肉四处着火。一处不着即不效。灸七壮神效。

　　一论妇人瘟疾。此方最妙。

　　辟邪丹

　　虎头骨（二两） 朱砂 雄黄 雌黄 鬼臼 皂荚 芜荑仁 鬼箭 藜芦（各一两）

　　上为末。炼蜜为丸。如弹子大。囊盛一丸。男左女右。系臂上。或当病患房内烧之。

　　一客忤者。中恶之类也。多于道间门外得之。令人心腹绞痛。胀满气喘。入心胸。如不急治。能杀人。捣墨水和服一钱。

　　一飞尸者。游走皮肤。穿脏腑。每发刺痛。变作无常处。

　　一遁尸者。附骨入肉。攻凿血脉。每发不可得近。见尸丧。闻哀哭便作。

　　一风尸者。淫濯四肢。不知痛之所作。每发昏沉。得风雪便作。

　　一沉尸者。缠骨结脏。冲心胁。每发绞切。遇寒冷便作。

　　一尸疰者。举身沉重。精神错杂。觉昏废。每节气至。则辄至。大恶。

　　上俱宜服苏合香丸（方见诸气）

　　一论中恶客忤。心腹胀满痒痛。如锥刀刺痛。气急口噤者。以热汤或酒送下。若不下。

　　扶起头灌之。令下喉。须臾瘥。未苏。更与三丸。腹当鸣转。即吐下便愈。若口已噤。亦须折齿灌之。药入喉即瘥。忌芦笋猪肉冷水肥皂之物。

　　备急丹

　　大黄 巴豆（去壳油） 干姜（各等分）

　　上为细末。炼蜜为丸。如小豆大。量老幼虚实用之。

　　一论心腹痛如锥刺。下血便死。不知人事。及卧魇啮脚踵不觉者。诸恶毒瓦斯病方。此是汉文帝时太仓公淳于意方。故名。

　　仓公散

　　白矾 皂荚 雄黄 藜芦（各等分）

　　上四味共为细末。每用如豆大。纳竹管中。吹入病患鼻内。得嚏则气通。便活。若未嚏更吹之。以得嚏为度。能起死回生。

　　一方。治急时气。缠喉风。渐入咽塞。水谷不下。牙关紧急。不省人事。名如圣散。加全蝎七枚。吹鼻吐痰。

　　一论凡遇尸丧。玩古庙。入无人所居之室。回来暴绝。面赤无语者。名曰尸疰。亦曰鬼疰。

　　即中祟之谓也。进药便死。宜移病患。更行火醋熏鼻法。则可复苏。否则七窍迸血而死。

　　一论凡感臭秽瘴毒暴绝者。名曰中恶。不治即死。宜烧炭火一杓。以醋沃之。令患人鼻受醋气。则可复苏。既苏以藿香正气散服之。（方见霍乱）

　　一论初到客舍馆驿。及久无人居之冷房中。为邪厉所袭。但闻其人吃吃作声。便令人叫唤。

　　如不醒。可用牛黄、雄黄各一钱。朱砂五分。共为细末。每一钱。床下烧。一钱酒灌之。

　　一论凡馆舍久无人到。积湿容易侵人。预制此法。即可远此害。极宜暑月烧之。以却瘟疫。并散邪气。

　　太仓公辟瘟丹

　　茅术（一斤） 台乌 黄连 羌活 白术（各半斤） 川芎 草乌 细辛 紫草 独活 防风甘草 本 白芷 香附 当归 荆芥 天麻 官桂 甘松 干姜 三柰 麻黄 牙皂 麝香芍药（各四两）

　　上为末。红枣肉为丸。如弹子大。每一丸烧之。

　　一卒中恶。捣韭菜汁灌鼻中。又宜葱心黄刺鼻中。血出良。

　　卷十　邪祟

　　论祟脉

　　凡面色黯惨。或邪视如淫。凡脉乍大乍小。乍浮乍沉。乍长乍短。乍有乍无。或错杂不伦。

　　或刮快暴至。或沉伏。或双弦。或钩啄。或滚运。或横隔。或促散。或尺部大于寸关。或关部大于尺寸。皆是染祟得之。刮快钩啄。多见于脾。洪运滚滚。多见于肝。横隔促散。多见于心脉。大抵祟脉。心脉虚散。肝脉洪盛。尤可验焉。盖心藏神。肝藏魂。心虚则惊惕昏迷神不守舍。而神气得以入其魂耳。

　　卷十　邪祟

　　补遗

　　一治客忤卒死。

　　还魂汤

　　麻黄（三两去节） 杏仁（七十个去皮尖） 甘草（一两）

　　上锉。水二碗。煎至一碗。去渣灌之。通治诸卒死。

　　卷十

　　五绝

　　五绝。一曰自缢。二曰墙壁压。三曰溺水。四曰魇魅。五曰冻死。

　　凡五绝。皆以半夏为末。冷水为丸。如豆大。纳鼻中愈。心温者一日可治。

　　又治卒死。半夏末如豆大许。吹鼻中。

　　扁鹊治产后晕绝。半夏为末。冷水丸如豆大。纳鼻孔中即已。

　　一救自缢死者。凡自缢高悬者。徐徐抱住解绳。不得截断上下。安被放倒。微微捻正喉咙。

　　一人以脚踏其两肩。以手挽其顶发。常令弦急。勿使缓纵。一人以手摩捋其胸臆。屈伸其手足。若已僵直。渐渐强移动之。勿令泄气。又以竹管吹其两耳。候气从口出。呼吸眼闭。仍引按不住。须臾以小姜汤。或清粥。灌令喉润。渐渐能动乃止。此法自旦至夕。虽已冷可活。自夕至旦。阴气盛为难救。心下微温者。虽一日以上。亦可活。百发百中。一法以半夏吹鼻中。

