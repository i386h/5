<!-- { "loadSidebar": true } -->
　　脉微而数。中风使然。风邪中人。六脉多沉伏。亦有脉随气奔。指下洪盛者。夹寒则脉带浮迟。夹暑则脉虚。夹湿则脉浮涩。大法浮迟者吉。急疾大数者凶。

　　风者百病之长也。即内经所谓偏枯、风痱、风懿、风痹是也。而有中腑、中脏、中血脉、中经络之分焉。夫中腑者为在表。中脏者为在里。中血脉、中经络俱为在中。在表者宜微汗在里者宜微下。在中者宜调荣。中腑者。多着四肢。手足拘急不仁。恶风寒。为在表也。

　　其治多易。用疏风汤之类。中脏者。多滞九窍。唇缓失音。耳聋。目瞀。二便闭涩。为在里也。其治多难。用滋润汤之类。中血脉者。外无六经之形症。内无便溺之阻隔。肢不能举。

　　口不能言。为在中也。用养荣汤之类。中经络者。则口眼 斜。亦在中也。用复正汤之类。

　　其间又有血气之分焉。血虚而中者。由阴血虚而贼风袭之。则左半身不遂。用四物汤。加钩藤、竹沥、姜汁。以补血之剂为主。气虚而中者。由元气虚而贼风袭之。则右半身不遂。用六君子汤。加钩藤、竹沥、姜汁。以补气之剂为主。气血俱虚而中者。则左右手足皆不遂。

　　用八珍汤。加钩藤、竹沥、姜汁。或用上池饮。乃治诸风左瘫右痪之神方也。然则类中风者如中寒、中暑、中湿、中火、中气、食厥、劳伤、房劳等症。如中于寒者。谓冬月卒中寒气。昏冒口噤。肢挛恶寒。脉浮紧也。用理中汤之类。中于暑者。谓夏月卒暴炎暑。昏冒痿厥。吐泻喘满。用十味香薷饮之类。中于湿者。乃丹溪所谓东南之人。多因湿土生痰。痰生热。热生风也。用清燥汤之类。加竹沥、姜汁。中于火者。河间所谓肝木之风内中。非六淫之邪外侵。良由五志过极。火盛水衰。气热怫郁。昏冒而作也。用六味地黄丸、四君子汤之类。内有恚怒伤肝。火动上炎者。用小柴胡汤之类。中于气者。由七情过极。气厥昏冒。或牙关紧闭。急用苏合香丸。或藿香正气散之类。若误作风治者死也。食厥者。过于饮食。胃气自伤。不能运化。故昏冒也。用六君子汤加木香之类。劳伤者。过于劳役。耗损元气脾胃虚衰。不任风寒。故昏冒也。用补中益气汤之类。伤于房劳者。因肾虚精耗。气不归元。故昏冒也。用六味地黄丸之类。此皆类中风也。盖内经主于风。河间主于火。东垣主于气。丹溪主于湿。而为暴病暴死之症。类中风。非真中风也。治者详之。有卒中昏冒。口眼 斜。痰气上壅。咽喉有声。六脉沉伏。此真气虚而风邪所乘。用三生饮一两。加人参一两。煎服即苏。若遗尿手撒。口开鼻鼾者不治。用前药亦有得生者。是乃行经络祛寒痰之药。有斩关夺旗之功。每服必用人参少许。以祛其邪。而补助真气。否则不收效矣。有因虚火与湿。痰涎壅盛。口眼 斜。不能言语。牙关紧闭。昏倒不知人事。将病患足大指中间。半甲半肉上。

　　并人中。各重掐一下至体。即用夺命通关散搐鼻。候有嚏可治。无嚏不治。如牙噤不开。用乌梅肉揉和南星、细辛末。以中指蘸药擦牙。自开。随以蜜汤调夺命通关散二匙。即吐其痰。

　　以通经络。亦上涌意也。得嚏气转。即进摄生饮。或清热导痰汤之类。皆效。人事稍醒。关节动活。且先以理气为急。中后气未尽顺。痰未尽消。调理之剂。惟当以藿香正气散。加南星、木香、当归、防风。一二剂之后。次随症而调之。予观古人之方。多用攻击之剂。施于北方风土刚劲之人。间或可也。用于南方风土柔弱之人。恐难当耳。予约补古人之缺略。以备天下之通宜。若天地之南北。人身之虚实。固有不同。其男子妇人。大略相似。学人当变通而治之。慎毋胶柱以调瑟也。

　　理中汤

　　（见中寒） 

　　十味香薷饮

　　（见中暑） 

　　清燥汤

　　（见痿 ） 

　　四君子汤

　　（见补益）

　　小柴胡

　　卷二　中风

　　中风恶症

　　夫口开者心气绝。遗尿者肾气绝。鼻鼾者肺气绝。手撒者脾气绝。及发直吐沫。睛如直视。

　　声如鼾睡者。不治之症也。及筋枯不活。举动则筋痛。是无血以滋养其筋故也。面赤如妆。

　　环口黧黑。汗缀如珠。不治之症也。

　　一论中风中气。痰厥不省人事。牙关紧急。汤水不下。宜

　　夺命通关散

　　皂角（如猪牙者去皮弦二两用生白矾一两以苎布包入水与牙皂同煮化去白矾再煮令干取出晒干为末） 辽细辛（去土叶为末五钱）

　　上合匀。每遇痰厥。或喉闭不省人事者。先以少许吹鼻。候有嚏可治。无嚏不可治。却用蜜汤调服二匙。即吐痰。不吐再服。

　　一方。用半夏为末。少许吹鼻即效。

　　一治牙噤不开。用乌梅肉。及南星、细辛末。以中指蘸药擦牙。自开。

　　一治中风痰厥。不省人事者。用巴豆去壳。纸包捶油在纸上。将麝少许。入纸卷作筒。

　　油浸透。烧烟吹灭熏鼻。

　　一治中风不语。或倒地不省人事。及左瘫右痪。口眼 斜。须以诸药末服之。先用真麝香三分为细末。加麻油三两搅匀。将病患口撬开灌下。通其关窍。即便苏醒。

　　一论卒中。不问中风、中寒、中暑、中湿。及痰饮、气厥之类。不省人事。初作。用此方。

　　摄生饮

　　南星（湿纸包一钱五分） 半夏（生姜汁泡一钱五分） 木香（一钱五分） 苍术（生一钱）

　　辽细辛（一钱） 石菖蒲（一钱） 甘草（生一钱）

　　上锉一剂。生姜七片。水煎温服。痰盛。加全蝎炙二枚。仍先用通关散吹鼻。

　　一论中风。痰涎壅盛。不能言语。不省人事。牙关紧急。有火有痰有气。或面赤身热。

　　手足温暖。脉紧盛。宜服此方。

　　清热导痰汤

　　黄连（八分） 黄芩（二钱） 栝蒌仁（四钱去壳） 枳实（二钱麸炒） 桔梗（八分） 白术（一钱五分去芦） 白茯苓（三钱去皮） 陈皮（二钱） 半夏（二钱） 南星（二钱） 人参（三钱） 甘草（八分）

　　上锉一剂。生姜三片。枣一枚。水煎熟。入竹沥、姜汁同服。一方。加防风、白附子。

　　尤效。

　　一论中风昏冒。不知人事。口眼 斜。半身不遂。咽喉作声。痰气上壅。无问外感风寒内伤喜怒。或六脉沉伏。或指下浮盛。并宜服之。兼治痰厥、饮厥。及气虚眩晕。症属虚寒者宜服

　　三生饮

　　南星（生五钱） 川乌（去皮尖生一钱） 大附子（去皮尖生一钱） 木香（一钱半）

　　上锉一剂。生姜十片。水煎。温服。气虚之人。虚弱之甚。加人参一两。如气盛人。只用南星五钱。木香一钱。生姜十四片。水煎服。名星香散。

　　一论中风卒然倒仆。牙关紧急。不省人事。并解上膈壅热。痰涎不利。咽喉肿闭。一应热毒又能消食化气。兼治食疟。取积下热。并缠喉风。卒死。心头犹温。灌起立苏。雄黄解毒丸。（方见小儿通治）壮盛之人暂服。

　　一论中风暗风。气厥不省人事。宜服。

　　牛黄紫金丹

　　牛黄（三分） 朱砂（二分） 阿芙蓉（一钱） 沉香（一钱） 冰片（三分） 广木香（五分）

　　麝香（二分）

　　上为细末。人乳为丸四十数。阴干。每服一丸。梨汁送下。如无梨汁。薄荷汤研化灌下立苏。

　　一论国中风邪。四肢麻痹。骨节疼痛。手足瘫痪。语言謇涩。宜服此方。

　　乌药顺气散

　　乌药 陈皮（各二钱） 麻黄（去节） 川芎 白芷 桔梗 枳壳（麸炒各一钱） 僵蚕（炒） 干姜（各五分炮） 甘草（炙三分）

　　上锉一剂。姜枣煎服。口眼 斜。加姜炒黄连、羌活、防风、荆芥、竹沥、姜汁。左瘫右痪加天麻、当归。皮肤燥痒。加蝉蜕、薄荷。

　　一论风中腑者。多着四肢。手足拘急不仁。面色如土。恶风寒。为在表也。宜用此方。

　　疏风汤

　　当归 川芎 白茯苓（去皮） 陈皮 半夏（泡炒） 乌药 香附 白芷 羌活 防风（各八分） 麻黄（五分） 甘草 细辛（各二分）

　　上锉一剂。生姜三片。水煎。热服。

　　一论风中脏者。多滞九窍。唇缓。失音。耳聋。鼻塞。目瞀。二便闭涩。为在里也。宜服此方。

　　润肠汤

　　当归 生地黄 枳壳（去穣） 浓朴（姜炒） 槟榔 大黄 火麻仁 杏仁（去皮各二钱）羌活（七分） 红花（三分）

　　上锉一剂。水煎空心。温服。

　　一论中风。一切风热。大便闭结。小便赤涩。头面生疮。眼目赤痛。或热极生风。舌强口噤或鼻生紫赤风刺瘾疹。而为肺风。或成风疠而世呼。为大风。或肠风而为痔漏。或肠郁而为诸热谵妄惊狂。并皆治之。

　　防风通圣散

　　防风 归身 川芎 白芍 连翘 薄荷 麻黄（各四分） 石膏 桔梗 黄芩（各八分） 白术 栀子 荆芥（各三分） 滑石（二钱四分） 大黄 芒硝（各四分） 甘草（一钱）

　　上锉一剂。生姜煎服。自利。去硝黄。自汗。去麻黄。解利四时伤寒两感。每一两加益元散一两。葱白十根。豆豉一撮。生姜五片。水煎。热服。

　　一论风中血脉者。外无六经之形症。内无便溺之阻隔。肢不能举。口不能言。为在中也宜此方。

　　养荣汤

　　当归（三钱酒洗） 川芎（一钱五分） 生地黄（四两） 白芍（二钱酒炒） 麦门冬（三钱去心） 远志（八分甘草汤泡去心） 石菖蒲（一钱去毛） 南星（二钱） 半夏（二钱姜制）

　　陈皮（一钱五分） 白茯苓（三钱去皮） 枳实（二钱麸炒） 乌药（一钱） 黄连（八分姜炒）防风（一钱五分） 羌活（二钱） 秦艽（二钱） 甘草（八分）

　　上各等分。加竹茹一团。生姜三片。水煎服。

　　一治中风螈 。舌謇不语。并失音不能言语。用此方。

　　转舌膏

　　连翘（一两） 栀子（五钱） 黄芩（酒炒五钱） 薄荷（一两） 桔梗（五钱） 大黄（酒蒸五钱） 玄明粉（五钱） 防风（五钱） 川芎（三钱） 远志（甘草汤泡一两） 石菖蒲（六钱）

　　甘草（五钱） 犀角（二钱） 柿霜（一两） 牛黄（五钱） 琥珀（一钱） 珍珠（一钱）

　　上为细末。炼蜜为丸。如弹子大。朱砂五钱为衣。每一丸。细嚼薄荷汤送。食后临卧服一治中风失音。用韭菜汁灌之。或用白僵蚕末。酒调服。

　　一治舌大不能言语。

　　青黛（三分） 冰片（三分） 硼砂（二钱） 牛黄（三分） 南薄荷叶（三钱）

