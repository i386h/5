<!-- { "loadSidebar": true } -->
　　上锉。灯心十茎。水煎。空心服。

　　一论泄泻或多或少。或泻或不泻者。痰也。宜

　　加味二陈汤

　　陈皮（二钱） 半夏（姜炒二钱） 白茯苓（去皮三钱） 苍术（一钱五分） 浓朴（姜汁炒八分）

　　砂仁（八分） 山药（炒一钱半） 车前子（二钱） 木通（二钱） 甘草（八分）

　　上锉一剂。生姜三片。乌梅一个。灯心十茎。水煎。温服。

　　一论泄泻。腹痛甚而泄泻。泻后痛减者。食积也。用

　　香砂平胃散

　　苍术（一钱五分） 陈皮（二钱） 浓朴（姜炒八分） 白术（一钱五分） 白茯苓（去皮三钱）

　　半夏（姜炒二钱） 砂仁（一钱） 香附（炒二钱） 神曲（炒三钱） 白芍（二钱） 甘草（炙八分）

　　上锉。生姜煎服。

　　一论刘草窗痛泻要方。伤食腹痛。得泻便减。今泻而痛不止。故责之土败木贼也。

　　白术（三钱炒） 白芍（一钱炒） 陈皮（炒钱半） 防风（一钱）

　　上锉。水煎。温服。

　　一论泄泻肚腹痛疼。四肢厥冷者。寒也。宜

　　附子理中汤

　　白术（一钱五分） 干姜（八分） 人参（二钱） 白茯苓（去皮三钱） 砂仁（一钱） 浓朴（姜汁炒八分） 苍术（一钱五分米泔浸炒） 熟附子（八分） 甘草（炙八分）

　　上锉。生姜水煎服。

　　一论泄。气弱易饱。常便稀溏者。此脾泄也。用

　　扶脾散

　　莲肉（去心不去皮一两半） 陈皮（一两） 白茯苓（一两） 白术（东壁土炒二两） 麦芽（炒五钱）

　　上为细末。每服二钱。白砂糖二钱。白滚水送下。补脾助元气。令人能食止渴。

　　一论滑泻。日夜无度。肠胃虚寒不禁。宜服

　　八柱散

　　人参（二钱） 白术（一钱五分） 肉蔻（煨二钱） 干姜（炒八分） 诃子（煨二钱） 大附子（八分面裹煨去皮脐） 粟壳（蜜水炒二钱） 甘草（炙八分）

　　上锉一剂。姜一片。乌梅一个。灯心一团。水煎。温服。

　　补脾丸

　　 症治同前白术（去芦十两分四分一肉蔻二五味三故纸四吴茱萸各二两拌炒去四味只用白术） 莲肉（去心炒） 人参（各一两） 甘草 白芍（炒各五钱） 木香（煨四钱） 山药（炒） 陈皮（各七钱）

　　干姜（三钱炒）

　　上为细末。煮粥加炒神曲末。打糊为丸。如梧桐子大。每服百丸。空心。淡姜汤下。不专治老人。弱人脾泄飧泄俱中。

　　一论泄泻。脾肾虚弱。清晨五更作泻。或全不思食。或食而不化。大便不实者。此肾泄也凡饭后随即大便者。盖脾肾交济。所以有水谷之分。脾气虽强。而肾气不足。故饮食下咽而大腑为之飧泄也。治法用二神丸主之。

　　二神丸

　　破故纸（四两炒） 肉豆蔻（二两生用）

　　上为末。用大红枣四十九个。生姜四两切碎。同枣用水煮熟。去姜。取枣肉和为丸。如梧子大每服五十丸。空心。盐汤下。加吴茱萸泡炒一两。五味子一两。名四神丸。治经年久泄不止者神效。

　　一人善饮便滑。溺涩食减。胸满。腿足渐肿。症属脾肾虚寒。以金匮肾气丸治之。食进肿消更用八味丸。胃强脾健而愈。一人病泄。每至五更辄即利。此肾泄也。用五味子散数服而愈。因起居不慎。泄复作。年余不瘥。此命门火虚。不能生脾土。法当补其母。火者土之母也。遂用八味丸补其母。泻即止。食渐进。东垣云。脾胃之气盛。则能食而肥。虚则不能食而瘦。全赖命门火为生化之源。滋养之根也。故用八味丸奏效。只用六味丸亦可。

　　一论大便滑利。小便闭涩。或肢体渐肿。喘嗽唾痰。为脾肾气血俱虚。用十全大补汤。

　　（方见补益）送下四神丸。

　　一论肾虚久泻不止。用六味地黄丸。加五味子、破故纸、肉豆蔻、吴茱萸。（方见补益）

　　大抵久泻。多由泛用消食利水之剂。损其真阴。元气不能自持。遂成久泻。若非补中益气汤、四神丸。滋其本源。后必胸痞腹胀。小便淋涩。多致不起。

　　一人患泄泻。日久不止。以致元气下陷。饮食入胃不住。完谷不化。肌肉消削。肢体沉困。

　　面目两足肿满。上气喘急。此元气脾胃虚之甚也。宜补中益气汤。（方见内伤）根据本方减当归加酒炒白芍、茯苓、泽泻、山药、莲肉、木香、干姜炒黑。止泄泻之良方也。

　　一泄泻因内伤劳倦。饮食化迟而泻。及脾胃素蕴湿热。但遇饮食劳倦即发。而肢体酸软沉困泄泻者。以益气汤去当归。加炒芍、茯苓、苍术、猪苓、泽泻。姜、枣煎服。

　　按上诸方治泄泻。有湿泻。有气虚泻。有火泻。有痰泻。有食积泻。有土败木贼泻。有寒泻有脾泻。有脾胃泻。有元气下脱泻。有肾泻。有虚寒滑脱。久泻不止者。宜根据病对方而用也。

　　一人食下即响。响而即泻。不敢食一些。食之即泻。诸药不效。以生红柿核。纸包水湿灰火烧熟食之。不三四个即止。

　　一秘方。治泄泻。用鸡子一个。将小头破开。入胡椒七粒。纸糊顶。煨熟。好酒送下。

　　烧酒更好。将胡椒完吞下。

　　一泄泻二三日。或腹疼痛。生姜、豆豉、胡椒煎汤。热服即止。

　　一治暴泄不止。小便不通。车前子炒为末。每服二钱。米饮调下。其根叶亦可捣汁服。

　　此药利水道。而不动元气。

　　一治泄泻。用 猪肚一枚。净洗去脂膜。入大蒜在内。以水煮烂捣膏。入苍术泔制、陈皮、浓朴姜炒、甘草炙。各等分为末。

　　同杵为丸。如梧子大。每服三五十丸。空心。米汤下。盐汤亦可。

　　一治许州黄太守患泄泻。二三年不愈。每饮烧酒三盅则止二三日以为常。畏药不治。召余诊之。六脉弦数。先服此药。以解酒毒。后服理气健脾丸。加泽泻而愈。（方见伤寒门）

　　宣黄连（一两） 生姜（四两）

　　上为一处。以慢火炒令干姜脆色。去姜取连。捣末。每服二钱。空心。腊茶清下。甚者不过二服。专治久患脾泄。

　　一大便溏泄。米谷不化。用黄连（酒炒） 白芍（煨） 吴茱萸（炒各等分）

　　上为细末。用小米饭为丸。如梧子大。每服五六十丸。空心。米汤送下。

　　一治泄泻手足冷。不渴腹痛。用人参、白术、干姜、甘草。水煎。热服。中寒重者。加附子。

　　一治久泻。大肠滑泄。五倍子炒五两为末。面糊为丸。如梧子大。每服五丸。米饮下。

　　日三服。

　　六味丸

　　 

　　金匮肾气丸

　　 

　　八味丸

　　 

　　十全大补汤

　　（俱见补益） 

　　补中益气汤

　　（见内伤）

　　卷三　泄泻

　　补遗

　　三白散

　　 治一切泄泻如神。

　　白术（去芦炒一钱半） 白芍（炒一钱五分） 白茯苓（去皮一钱） 泽泻（一钱） 浓朴（姜炒） 黄连（炒各一钱） 干姜（炒五分） 乌梅肉（煎用三钱丸用二钱）

　　如兼伤食。加神曲炒、麦芽炒各一钱。

　　上锉。生姜三片。水煎。食前服。为末。神曲为丸服。尤效。

　　卷三

　　霍乱

　　脉大者生。脉微弱而迟者死。脉代者。霍乱。气少不语。舌卷囊缩者。皆不治。

　　夫霍乱者。挥霍变乱也。其症心腹卒痛。呕吐下利。发热憎寒。头痛眩晕。或泻而不吐或吐而不泻。先心痛则先吐。先腹痛则先泻。心腹俱痛。则吐泻俱作。甚则转筋颓顿。手足厥冷。死生反掌间耳。治宜藿香正气散。加生姜为上。不惟可以温散风邪。抑亦可以调理吐泻盖有吐有泻。名湿霍乱。死者少也。若上不得吐下不得泻。名干霍乱。而死者多也。治之急须以盐汤灌之。令其大吐。庶有可生者。切莫与谷食。虽米饮一呷。入口即死。必待吐泻过二三时。直至饥甚。方可与稀粥。慢慢调理可也。转筋不住。男子以手挽其阴。女子以手牵其乳。近肱两边。此千金妙法也。

　　一论四时不正之气。寒疫时气。山岚瘴气。雨湿蒸气或中寒腹痛吐泻。中暑冒风吐泻。

　　中湿身重泄泻。或不服水土。脾胃不和。饮食停滞。复感外寒。头痛憎寒。或呕逆恶心。胸膈痞闷。

　　或发热无汗者并治。

　　藿香正气散

　　藿香（二钱） 紫苏 陈皮 浓朴（姜汁炒） 半夏（姜汁炒） 白术（炒去芦） 白茯苓（去皮） 桔梗 大腹皮 白芷（各一钱） 甘草（五分）

　　上锉一剂。生姜、枣子煎服。霍乱转筋。加木瓜二钱。腹痛。加炒白芍二钱。寒痛。

　　加官桂八分。冷甚。加干姜八分。饮食不化。心下痞闷。加香附、砂仁一钱。米谷不化。加神曲二钱。中暑冒风。加香薷一钱。扁豆二钱。时发憎寒壮热。加柴胡一钱。干葛二钱。发热。加麦门冬二钱。淡竹叶三钱。口渴作泻。小便不利。合五苓散。湿热相搏。霍乱转筋。烦渴闷乱。合黄连香薷散。心腹绞痛。加木香一钱。若频欲登圊不通利者。加枳壳一钱。

　　一论霍乱之疾。未有不由内伤生冷。外感风寒而致也。余用藿香正气散治之。百发百中一岁之内。常治百人。未有不效者。但有热者。须加姜炒黄连六分。寒甚者。加干姜八分。万无一失。又腹痛。加桂五分。痛甚。去藿香。加吴茱萸四分。小便不利。加茯苓三钱。如干霍乱。加枳壳一钱。白茯苓三钱。官桂五分最佳。

　　一治虚弱之人。上吐下泻。霍乱。手足厥冷。腹痛。脉微者。乃阴症也。

　　理中汤

　　人参（二钱） 白术（一钱五分）

　　干姜（炒八分）

　　甘草（炙八分）

　　若为寒气湿气所感者。加附子一钱。名附子理中汤。若霍乱吐泻。加青皮二钱。陈皮一钱。名治中汤。若干霍乱心腹作痛。先以盐汤频服。候吐出。即进此药。若呕吐者。于治中汤内加丁香五分。半夏二钱。生姜二片。若泄泻。加橘皮、茯苓名补中汤。若溏泻不已。于补中内加附子一钱。若不喜饮食。米谷不化。加砂仁八分。附子八分。陈皮二钱。茯苓三钱。若霍乱吐泻。心腹作痛。手足厥冷。去白术加附子八分。名四顺汤。若伤寒结胸。先以桔梗汤。再不愈。及诸吐利后。胸痞欲绝。

