<!-- { "loadSidebar": true } -->
　　上锉一剂。生姜三片。枣一枚。水煎。稍热服。

　　一治心疼痛。荆子炒焦为末。米饮调下。

　　又方。蜜一小钟。酒一碗。同蜜煎滚。调枯矾末一钱。温服出汗。

　　一治诸血诸气。痛不可忍。及心脾气血诸痛。又治血滞腰痛。

　　三香沉麝丸

　　 内翰苏沈方。

　　朱砂 血竭 没药（各一分） 沉香（三分） 木香（五分） 麝香（半分）

　　上锉为末。瓷器煮。生甘草膏丸。如皂角子大。每服一丸。姜盐汤嚼下。

　　妇人产后气血痛并主之。亦治脾痛血滞腰痛。用续断、牛膝、桃仁炒。煎温汤送下。血晕。用乳香泡汤研化服。

　　卷五

　　腹痛

　　心腹痛不得息。脉细小迟者生。脉大而疾者死。

　　夫腹痛。寒气客于中焦。干于脾胃而痛者。有宿积停于肠胃者。有结滞不散而痛者。有痛而呕者。有痛而泻者。有痛而大便不通者。有热痛者。有虚痛者。有实痛者。有湿痰痛者。有死血痛者。有虫痛者。种种不同。治之皆当辨其寒热虚实。随其所得之症施治。若外邪者散之内积者逐之。寒者温之。热者清之。虚者补之。实者泻之。泄则调之。闭则通之。血则消之。气则顺之。虫则追之。积则消之。加以健理脾胃。调养气血。斯治之要也。

　　一论风寒外感。饮食内伤。七情恼怒过度。肚腹疼痛初起者。行气香苏散。（方见饮食）

　　一论外中寒邪。内伤冷物。肚腹绵绵痛不已。而手足厥冷者。五积散。（方见中寒）

　　一论肚腹疼痛。有寒有热。有食有气。治一切肚腹痛之总司也。

　　开郁导气汤

　　苍术（米泔浸炒一钱） 陈皮（五分） 香附（童便浸炒一钱） 白芷（一钱） 川芎（一钱）

　　白茯苓（去皮一钱） 干姜（炒五分） 滑石（一钱） 山栀子（炒黑一钱） 神曲（一钱） 甘草（少许）上锉一剂。水煎温服。

　　一论绵绵痛无增减。脉沉迟者。寒痛也。

　　姜桂汤

　　干姜 肉桂 良姜（各七分） 枳壳（去穣麸炒） 陈皮 砂仁 浓朴（姜汁炒） 吴茱萸（炒各一钱） 香附（一钱五分） 木香（五分） 甘草（二分）

　　上锉。生姜煎服。痛不止。加元胡索、茴香、乳香。寒极手足冷。加附子。去吴茱萸、良姜。泄泻。去枳壳。

　　一论乍痛乍止。脉数者。火痛也。

　　散火汤

　　黄连（炒） 白芍（炒） 栀子（炒） 枳壳（去穣） 浓朴（去皮） 香附 川芎（各一钱）

　　木香 砂仁 茴香（各五分） 甘草（三分）

　　上锉一剂。生姜一片。水煎。痛甚不止。加元胡索。

　　一论肚腹满硬。痛久不止。大便实。脉数而渴者。积热也。

　　枳实大黄汤

　　枳实 大黄 槟榔 川浓朴（各二钱） 甘草（三分） 木香（二分）

　　上锉一剂。水煎。温服。

　　一论痛不移处者。是死血也。

　　活血汤

　　当归尾 赤芍 桃仁（去皮尖） 牡丹皮 元胡索 乌药 香附子 枳壳（去穣各一钱）红花 官桂 木香（各五分另磨汁） 川芎（七分） 甘草（二分）

　　上锉一剂。生姜一片。水煎服。

　　一论小便不利而痛。腹中勾引。胁下有声者。是湿痰也。二陈汤加减。（方见痰饮）

　　一论以手按之。腹软痛止者。是虚痛也。

　　温中汤

　　良姜（五分） 官桂（五分） 益智仁（一钱） 砂仁（四分） 木香（另研） 香附米 浓朴（姜炒） 陈皮 小茴香（酒炒） 当归 甘草（各八分） 元胡索（六分）

　　上锉一剂。生姜煎服。

　　一论食积腹痛。其脉弦。其痛在上。以手重按愈痛。甚欲大便。利后其痛减是也。

　　加味平胃散

　　苍术（米泔浸炒一钱） 陈皮（一钱） 浓朴（姜炒八分） 半夏（姜炒八分） 川芎（五分）

　　香附（一钱） 炒枳实（一钱） 木香（八分） 神曲（炒一钱） 山楂（一钱） 干姜（七分） 甘草（三分）

　　上锉一剂。生姜三片。水煎服。

　　一论时痛时止。面白唇红者。是虫痛也。

　　椒梅汤

　　乌梅 花椒 槟榔 枳实 木香 香附 砂仁 川楝子（去核） 肉桂 浓朴（去皮姜炒） 干姜 甘草（炙各等分）

　　上锉一剂。生姜一片。水煎服。

　　三仙丸

　　 治虫痛。

　　雄黄 白矾 槟榔（各等分）

　　上为末。饭丸如黍米大。每服五分。食远。白水下。干痛者。不吐不泄而但痛也。有时者。淡食而饥则痛。浓味而饱则否也。经曰。腹内干痛者。腹内有虫。此之谓也。

　　一孩子腹中作痛。看看至死。腹中揣摸。似有大小块。诸医不效。余则令人慢慢以手搓揉痛处。半日。其虫自大便出而愈。

　　一妇人腹痛如锥刺。每痛欲死。不敢着手。六脉洪数。此肠痈毒也。用穿山甲、炒白芷、贝母、僵蚕、大黄。合一大剂。水煎服。打脓血自小便中出即愈。

　　一李仪部常患腹痛。治以补中益气加炒山栀即愈。

　　一朱太守因怒腹痛作泻。或两胁作胀。或胸乳作痛。或寒热往来。或小便不利。饮食不卧。

　　呕吐痰沫。神思不清。此肝木乘脾土。用柴胡加山栀、炮姜、茯苓、陈皮、制黄连。一剂即愈。（制黄连即黄连吴茱萸等分用盐水拌湿越二三日同炒焦取连用）

　　一人内停饮食。外感风寒。头疼发热。恶心腹痛。予以藿香正气散加香附、川芎。一服而止次日前病悉除。惟腹痛不止。以手重按。其痛稍止。此客寒乘虚而作也。以香砂六君加木香、炮姜服之。睡觉。痛减六七。去二香再服。即愈。

　　一妇人脐腹疼痛。不省人事。只此一服立止。人不知者。云是心气痛。误矣。余用白芷、五灵脂、木通去皮。三味等分。每服五钱。醋水各半盏。煎至七分服。

　　一论白芍味酸微寒。补中焦之药。得炙甘草为辅。治腹中痛之圣药也。如夏中热腹痛。

　　少加黄芩。若恶寒腹痛。只少加肉桂一钱。白芍三钱。甘草一钱五分。此三味为治寒腹痛。

　　此仲景神品药也。如深秋腹痛。更加桂枝三钱。如冬月大寒。腹中冷痛。加桂枝一钱五分。

　　水二盏煎服。

　　卷五

　　腰痛

　　丹溪曰。脉必沉而弦。沉为滞。弦为虚。涩者是瘀血。缓者是湿。滑者伏者是痰。大者是肾虚也。

　　夫腰乃肾之府。动摇不能。肾将惫矣。因嗜欲无节。劳伤肾经。多有为喜怒忧思。风寒湿毒伤之。遂致腰痛。牵引于脊背。旁及二胁下。不可俯仰。此由肾气虚弱所致。宜滋肾调气。

　　病可除矣。

　　一论常常腰痛者。肾虚也。此方主之。

　　补肾汤

　　当归（酒洗） 白芍（酒炒） 生地黄 熟地黄 陈皮 小茴香（盐酒炒） 破故纸（酒炒）

　　牛膝（去芦酒洗） 杜仲（去粗皮酒炒） 白茯苓（去皮各一钱） 人参（五分） 黄柏（去皮酒洗）

　　知母（酒炒各七分） 甘草（炙三分）

　　上锉一剂。枣二枚。水煎服。痛甚者。加乳香、砂仁、沉香。去白芍、生地、陈皮。如常服合丸药。俱为细末。炼蜜为丸。如梧桐子大。每服五十丸。米汤下。酒下亦可。

　　一论腰胯湿热作痛者。

　　清热胜湿汤

　　苍术（米泔制） 黄柏（盐水炒） 羌活 白芍（酒炒） 陈皮（去白） 牛膝（去芦酒洗）

　　木瓜 杜仲（姜汁炒） 威灵仙 泽泻（各五分） 甘草（三分）

　　上锉。生姜三片。水煎服。痛甚者。加乳香、没药各五分为末。水湿停下。入黑丑、槟榔各五分。血痛。加归尾、桃仁去皮尖各一钱。红花酒洗五分。冷风作痛。加熟附子一钱。虎胫骨末五分。去黄柏、泽泻各三分。倦怠脚如欲坠。加苍术、防己、薏苡仁、白术各五分。游走而痛。加紫金皮。湿热。加炒栀子。气不顺。加乌药。酸软。加牛膝、当归、地黄。肾虚加破故纸炒五分。

　　一论气滞腰痛。并闪挫腰痛。肾虚腰痛。

　　立安散

　　当归 官桂 元胡索 杜仲 小茴香 木香 黑丑上为细末。每服二匙。空心。温酒调下。一方。去黑丑。以酒煎服。

　　一论腰痛神方鱼鳔炒成珠。好酒一碗淬入内。温热。通口连渣服。

　　一论此方专滋肾水。壮元阳。益筋骨。又能乌须。治肾虚腰痛足膝痛神效。

　　青娥丸

　　破故纸（酒炒） 川萆 （童便浸） 杜仲（姜汁炒） 牛膝（去芦酒洗） 黄柏（盐水炒）

　　知母（酒炒各四两） 胡桃肉（去皮泡八两）

　　上为细末。炼蜜为丸。如梧子大。每服八十丸。空心。酒送下。

　　一论肾气虚弱。肝脾之气袭之。令人腰膝作痛。伸屈不便。冷痹无力。夫肾水脏也。虚则肝脾之气凑之。故令腰膝实而作痛。屈伸不便者。筋骨俱病也。经曰。能屈而不能伸者。病在筋。能伸而不能屈者。病在骨。故知屈伸不便。为筋骨之病也。冷痹者。阴邪实也。无力者气血虚也。独活寄生汤（方见中湿）

　　一论元气虚弱。腰痛白浊。以补中益气汤（方见内伤）根据本方加黄柏、知母、白芍。俱酒炒。牛膝去芦。酒洗。杜仲姜酒炒。

　　一论肾经虚损。腰腿遍身疼痛。

　　壮肾散

　　 扶沟何晴岳传。

　　仙灵脾（酒浸五两） 远志（去心四两） 巴戟（去心六两） 杜仲（酒炒五两） 破故纸（酒炒五两） 肉苁蓉（酒浸六两） 青盐（八两） 大茴香（五两） 小茴香（炒五两）

　　上为末。每服二钱。用猪腰切开。掺药末在内。纸裹。火烧熟。细嚼。酒下。

　　一论腰痛。人皆作肾虚治。诸药不效者。此瘀血痛也。以大黄半两。更入生姜半两。同切如小豆大。于锅内炒黄色。投水二碗煎。五更初顿服。天明取下腰间瘀血物。用盆器盛。如鸡肝样。痛即止。

　　一治腰痛不能转侧。点药后。少顷复旧。神妙。

　　雄黄（二钱） 黄丹（一钱） 焰硝（一钱） 去黄丹。名龙火丹。

　　上为细末。令病患仰睡。以银簪蘸药。点眼大角头少许。一二次神效。

　　一治腰痛良方杜仲（姜酒炒二钱） 破故纸（炒五分） 小茴香（盐酒炒） 人参（三分）

　　上为末。用猪腰子二个。切开入药。蒸熟。带水渣同食即愈。

　　一治腰痛秘方 王明景传。

　　当归（酒洗） 杜仲（酒炒） 大茴香（酒炒） 小茴香（酒炒） 羌活上锉一大剂。用头生酒浸一宿。次早滤汁。温热服之。用渣将酒再煎。温服立效。

　　卷五　腰痛

　　补遗

　　青娥丸

