<!-- { "loadSidebar": true } -->
　　夫尿者。赖心肾二气之所传送。膀胱为传送之府。心肾气虚。阳气衰冷。致令膀胱传送失度则必有遗尿失禁之患矣。经云。膀胱不利为癃。不约为遗尿也。大宜温补。清心寡欲。又有产后不顺。致伤膀胱。及小儿胞冷。俱能令人遗尿失禁。各须随症治之。

　　一论小便不禁。出而不觉者。是有热不禁也。宜五苓散。（方见中暑）根据本方去桂。加黄柏、黄芩、黄连、栀子、山茱萸肉、五味子。水煎。空心服。

　　一治小便不禁虚弱者。用五苓散。（方见中暑）根据本方合四物汤（方见补益）加山茱萸肉、五味子。共十一味。水煎。空心服。

　　一治肾气不足。小便频数。日夜百余次。

　　缩泉散

　　乌药 益智仁（各等分）

　　上为细末。山药糊为丸。如梧子大。每服七十丸。空心。盐汤下。

　　一治遗尿不禁。

　　鸡 （一具并晒干去秽净不用水洗男用雌鸡女用雄鸡）

　　上为末。每服二钱。空心滚汤送下。二三服愈。

　　一治遗尿失禁。

　　益智仁七个。桑螵蛸七个。为末。酒调服。用熟白果七个送下。

　　一治夜多小便。用益智仁二十四个研碎。入盐同煎服。

　　一治小便多。萆 夜煎服之。永不夜起。

　　一治夜多小便。用胡桃。灰煨熟。临卧。温酒嚼下。

　　一治小便内虚热者。频数不禁。用六味地黄丸服效。

　　一治气不足。脉微而涩。小便频数。用小茴香不拘多少。同盐炒为末。取糯米糕片炙软热。蘸药吃。立效。

　　一治小便频数。用猪尿胞洗净。以糯米煮烂。入椒少许同煮。去椒。只用胞切吃。

　　一治小便遗尿失禁。多气虚。以益气汤去柴胡。加茯苓、熟地黄、益智仁、肉桂。

　　一治小便频数。或劳而益甚。属脾气虚弱。以益气汤加山药、五味子。

　　一论身体虚瘦。夜常遗尿失禁。

　　人参（八分） 白术（麸炒一钱） 山药（一钱） 益智仁（七分） 山茱萸（去核七分） 当归（一钱） 白芍（酒炒一钱） 黄 （蜜炙一钱） 酸枣仁（炒七分） 甘草（炙四分）

　　上锉作一剂。水煎服。

　　一论遗尿失禁。身体虚瘦。补中益气汤。（方见内伤）根据本方去柴胡。加山药一钱。益智仁七分。山茱萸一钱。

　　一人因劳发热。小便自遗。或时不利。余作肝火阴挺。不能约制。午前。用补中益气加山药、黄柏、知母。午后。服地黄丸。月余。诸症悉退。此症若服燥剂而频数或不利。用四物、麦冬、五味、甘草。若数而黄。用四物加山茱萸、黄柏、知母、五味、麦冬。若肺虚而短少。用补中益气加山药、麦冬。若阴挺痿痹而频数。用地黄丸而愈。

　　一论肾与膀胱俱虚。冷气乘之。不能约制。故遗尿不禁。或睡中自出。

　　加味地黄丸

　　怀生地黄（酒蒸四两） 怀山药（二两） 牡丹皮（一两五钱） 白茯苓（一两） 山茱萸（酒蒸去核） 破故纸（炒二两） 益智仁（一两） 人参（一两） 肉桂（五钱）

　　上为细末。炼蜜为丸。如梧桐子大。每服百丸。空心。盐汤下。

　　一小便桶内。起泡盈桶。此肾水衰也。用红鸡冠花为末。每服三钱。空心。温酒调下。

　　卷五

　　小便闭

　　小便不通。由膀胱与肾俱有热也。肾主水。膀胱为津液之府。此二经为表里。而水行于小肠。

　　入胞者为小便。若肾与膀胱即热。热入于胞。热气大盛。故结涩。令小便不通。小腹胀满。

　　气急甚者。水气上逆。令心急腹满。乃至于死。诊其脉紧而滑直者。不得下小便也。

　　一论膀胱有热。小便闭而不通也。

　　导水散

　　当归（二钱） 瞿麦（三钱） 车前子（二钱） 滑石（三钱） 赤茯苓（三钱） 泽泻（二钱）

　　猪苓（二钱） 木通（二钱） 石莲子（去壳一钱） 山栀子（三钱） 黄连（六分） 黄柏（一钱五分酒炒） 知母（一钱五分） 甘草（八分）

　　上锉。灯心煎。空心。温服。

　　一小便不通。百法不能奏效。服此无不愈。

　　禹功散

　　陈皮 半夏（姜制） 赤茯苓 猪苓 泽泻 白术（炒） 木通（各一钱） 条芩（八分）

　　升麻（三分） 甘草（三分） 山栀子（炒一钱）

　　上锉一剂。水二钟。煎至一钟。不拘时服。少时。以鸡翎探吐之。得解而止。妙在吐。

　　譬如滴水之器。闭其上窍则不沥。拔之则水通流泄矣。

　　一论溺溲不通。非细故也。期朝不通。便令人呕。名曰关格。又曰不通而死矣。一见呕吐。便不可救。经曰。出入废则神机化灭。升降息则血气孤危。此之谓也。

　　一论小便闭塞。用凉药过多而不通者。是元气虚而不能输化也。以补中益气汤主之。

　　一论小便淋沥不通。以六味丸倍茯苓、泽泻。

　　一论小便不通。先将麝香半分。填患人脐中。上用葱白。田螺。各捣烂成饼。封于脐上用布带缚住。良久下宜用皂荚烧烟。熏入阴中。其水窦自通。妇人亦用皂荚熏洗便处。即通。

　　一论小便不通。膀胱发热者。朴硝为细末。每服二钱。大茴香煎汤调下。

　　一论小便不通。腹胀。土蒺藜炒黄为末。黄酒调下。

　　一论小便不通。用猪胆汁投热酒中。服之立通。

　　又方。用蚯蚓研。以冷水滤浓汁。服半碗立通。大解热极。不知人事欲死者。用之。

　　一论小便不通。脐下满闷者。

　　海金沙（一两） 腊茶（五钱）

　　上为末。每服三钱。生姜、甘草梢煎汤调下。

　　一论小便不通。两尺脉俱沉微乃阴虚故也。曾服通滑寒凉之药所致。用大附子一枚。

　　重一两者。炮去皮脐。盐水浸。泽泻一两。二味锉作四剂服。水二盏。灯心七根煎。食远服。

　　一论小便不通。体肿喘嗽。用补中益气汤。金匮肾气丸兼服。

　　一论小便不通。服凉药过多。胀满几死。以附子理中汤加琥珀末。一服立通。

　　一妇人病饮食如故。烦热不得卧。而反倚息。以脬系了戾不得溺。故致此病。名曰转脬但利小便则愈。八味丸主之。（方见补益）

　　一治男子消渴。小便反多。妇人转脬。小便不通。宜服八味丸。又治妇人阴冷。

　　立斋云。

　　治老人阴痿思色。精不出。内败。小便道涩痛如淋。八味丸加车前子、牛膝。若老人精已竭而复耗之。大便小便牵痛。愈痛愈欲便。愈便则愈痛。此药最效。八味丸主之。（方见补益）

　　一治小便不通。用蝼蛄一个。焙熟嚼吃。黄酒送下。立通。

　　一治小便不通。并伤寒杂症。而不可以药通利者。用此药立通。以皮硝煎化。用青皮蘸水搭脐上。并小便处。热则易之。

　　一治小便不通。已经七八日。遍身手足肿满。诸医罔效。余以紫苏煎汤。入大脚盆内。

　　令病患坐上熏蒸。冷则添热滚汤。外用炒盐熨脐上遍身肿处。良久便通。肿消而愈。

　　一治小便不通。小腹胀满。不急治。即杀人。连根葱白一斤。捣烂炒热。以布裹。分作二包。更替熨脐下。即通。加麝香尤妙。

　　一治小便不通。诸药无效。或转胞至死。此法用之。小便自出。猪尿胞一个。倾出尿。

　　用鹅毛管去头尾。插入窍孔内。线扎定。以口吹气。令满胞。用线管下再扎住。管口放在小便头上向窍孔。解下线。手搓。其气透里。自然小便即出。甚效。

　　卷五

　　大便闭

　　脉多沉伏而结。阳结脉沉实而数。阴结脉伏而迟或结。老人虚人便结。脉雀啄者不治。

　　夫阴阳二气。贵乎不偏。然后津液流通。肠胃润溢。则传送如经矣。摄养乖理。三焦气滞运掉不行。遂成闭结之患有五。曰风闭、气闭、热闭、寒闭、湿闭是也。更有发汗利小便。

　　及妇人产后亡血。走耗精液。往往皆能令人闭结。燥则润之。涩则活之。闭则通之。寒则温。热则清。此一定之法也。

　　一论大肠实热。大便闭结不通。用大黄、皮硝、牙皂三味各等分。水煎。一服立效。

　　又方。用大黄末三钱。皮硝五钱。用好烧酒一碗泡化。服之立效。

　　又方。用皮硝五钱。热酒化开。澄去渣。加香油三四茶匙。温服立通。

　　一论凡大便难。幽门不通上冲。吸门不开噎闭。大便燥结。气不得下。治在幽门。以辛润之。专治大肠血少。结燥不通。

　　润肠汤

　　 通幽汤去大黄、火麻仁。

　　当归（一钱五分） 生地黄（二钱） 熟地黄（二钱） 桃仁（一钱五分） 红花（五分） 升麻（一钱） 大黄（煨一钱） 火麻仁（一钱） 甘草（五分）

　　上锉。水煎。去渣。调槟榔末二钱。稍温服。

　　一论大便闭结至极。昏不知人事。用大田螺二三枚。以盐一小撮。和壳捣碎。置病患脐下一寸三分。以宽帛紧系之即通。

　　一论大便闭结。

　　导气丸

　　木香 槟榔 火麻仁 枳壳上将枳壳。每个切作四片。用不蛀皂角三寸。生姜五片。巴豆三枚。略捶碎。不去壳油用水一盏。将枳壳同煎熟。滤去三味不用。只将枳壳锉细焙干为末。入前三味末。炼蜜为丸。蜜汤下。不拘时服。

　　一治大便不通。乌 木方停一寸劈破。以水煎取半盏。服之立通。不用多吃。极其神效一人大小便闭。数日不通。用商陆捣烂敷脐上。立通。

　　一论自汗大便闭结不通。且便于老人。并日久不能服药者。

　　蜜导法

　　蜜炼如饴。乘热作如指长二寸。两头如锐。纳谷道中。良久。下燥粪。加皂角捻末少许更效。

　　香油导法

　　用竹管蘸葱汁。深入大便内。以香油一半。温水一半。同入猪尿胞内。捻入竹管。将病人倒放。脚向上。立时即通。一论自汗小便利。而大便燥硬。不可攻。以此方导之。

　　猪胆导法

　　猪胆一枚。倾去一小半。仍入好醋在内。用竹管相接。套入谷道中。以手指捻之。令胆汁直射入内。少许即通。盖酸苦益阴以润燥也。

　　一论大便不通。并伤寒杂症。用药不行者。粟米水煮至熟。入火麻仁微炒。不拘多少。

　　入粥内再煮二三沸。饮汤下。即通。一论虚弱老人。大便闭涩不通。

　　润肠丸

　　杏仁（炒去皮尖） 枳壳（炒去穣） 火麻仁（炒） 陈皮（炒各五钱） 阿胶（炒） 防风（各二钱五分）

　　上为细末。炼蜜为丸。如梧桐子大。每服五十丸。白汤送下。

