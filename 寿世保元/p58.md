<!-- { "loadSidebar": true } -->
　　一老儒素有风湿。饮食如常。大便十七日不通。肚腹不胀。两尺脉洪大而虚。此阴火内燥津液。用六味丸。二十余剂。至三十二日。始欲去。用猪胆润。而通利如常。

　　一妇人年七十有三。痰喘内热。大便不通。两月不寐。脉洪大。重按散乱。此属肝肺肾亏损朝用六味丸。夕用逍遥散。各三十余剂。计所进诸药百余碗。腹始痞闷。乃以猪胆汁导而通之。用十全大补调理而安。若服前药。饮食不进。诸症复作。

　　一治老人大便闭涩。连日不通。火麻仁一盏半。研。水浸取汁。芝麻半盏。炒研。水浸取汁。荆芥穗一两。桃仁去皮尖。炒研一两。入盐少许。同煎服之。立效。

　　一治大便常闭结。宜久服

　　活血润燥丸

　　当归（酒洗二两） 怀生地黄（一两） 怀熟地黄（一两） 火麻仁（一两五钱） 枳壳（麸炒七钱） 杏仁（去皮五钱）

　　上为细末。炼蜜为丸。如梧桐子大。每服七十丸。空心。温水送下。

　　一治大便不通。

　　大黄 皮硝 牙皂 上三味各等分。水煎一服立通。

　　卷五

　　二便闭

　　一论大小便不通。关格不利。烧皂角细研。粥饮下三钱。立通。

　　一方。用不蛀皂角安瓦上。烧着。置马桶内。坐上熏其粪门。自通。

　　又方。二便闭结甚难医。急炒盐来塞满脐。蒜片覆盐推艾熨。利便良方少人知。

　　一论葱豉饼。专治老人大小便不通。

　　生姜（半两） 葱白（根叶一大茎） 盐（一捻） 豆豉（三十粒）

　　上捣烂须烘热安脐中。以帛扎定。良久气透。即通。或再换一饼。又方。用蜂蜜一钟。

　　入皮硝二钱。滚汤一茶钟化下。

　　一治大小便不通。明矾末一匙。安脐中。冷水滴之。冷透腹中。自然通。如是曾灸无脐孔。即于灸盘上。用纸作圈子。笼灸盘。着矾末在内。仍以水滴之。若仓卒无矾。以盐烧过入脐内蒜片上灸之。

　　一论关格胀满。大小便不通。独蒜烧熟。去皮。绵裹纳下部。气立通。冷则易。腹满不能服药者用之。

　　一论大小便不通者。此气闭也。

　　铁脚丸

　　皂角去皮子。炙不拘多少。为细末。酒打面糊为丸。如梧子大。每服三十丸。酒送下。

　　一论大小便不通。此方治之。殊效。

　　蜗牛膏

　　用蜗牛三枚。去壳。捣如泥。加麝香少许。纳脐中。以手揉按之。立通。或用田螺亦可一治大小便不通。

　　猪牙皂角末。猪胆汁调。竹管吹入粪门。

　　小便不通。葱汁吹入马口。验。

　　六七月间。寻牛粪中有大蜣螂。不拘多少。用线穿起。阴干收贮。用时取一枚。要全者放净砖上。四面以炭火烘干。以刀从腰切断。如大便闭。用上半截。小便闭。用下半截。各为细末。新汲水调服。二便俱闭者全用。

　　一人大小便不通。十余日。腹胀欲死。诸医用硝、黄、牵、巴等无效。予以冬葵子一剂水煎服。立通。

　　一论大小便不通垂危者。

　　苏危散

　　苦瓜蒂（五钱） 川乌（炒） 草乌（炒） 香白芷 牙皂（炒） 细辛（各三钱） 胡椒（一钱）

　　麝香（少许）

　　上为细末。用小竹筒。将药少许吹入肛内。即通。神速。

　　一论脏腑实热。或小便不通。或大便不通。或大小便不通。

　　颠倒散

　　大黄（六钱） 滑石（三钱） 皂角（五钱）

　　上为细末。温酒送下。如大便不通。根据前分两。如小便不通。黄三。石六。角如前。如大小便俱不通。黄、石均分。角亦如前。

　　一治大小便不通。百方不效。肚腹胀满疼痛。咽喉饱塞。或痰壅盛气喘。伤寒结胸。卧不倒床。水米不下。死在须臾。此幽门气闭不通。用甘遂五分。面裹。火煨熟。取出为末。入麝香三厘。饭捣为丸。淡姜汤下。立通。或小便不通。或大便不通。或大小便俱不通者。皆效。

　　卷五

　　痔漏

　　脉沉小实者。易治。浮洪而软弱者。难愈。

　　夫痔漏之原。由乎酒色过度。湿而生热。充乎脏腑。溢于经络。坠于谷道之左右。冲突为痔。久而成漏者也。痔轻而漏重。痔实而漏虚。治痔之法。不过凉血清热而已。

　　至于治漏。初则宜凉血清热燥湿。久则宜涩窍杀虫。而兼乎温散也。或曰。痔漏火是根原。

　　何故而用温涩。殊不知痔止出血。始终是热。漏流脓水。始是湿热。终是湿寒。不用温药。

　　何以去湿而化寒乎。非止痔漏。百病中多有始热百终寒者。如泻痢。如呕吐。初作则肠胃气实而热。久则肠胃气虚而为寒矣。一论痔疮肿痛初起。立效。

　　祛风解毒汤

　　黄连（一钱） 黄芩（一钱） 连翘（一钱五分） 赤芍（一钱） 枳壳（麸炒一钱） 大黄（酒蒸一钱五分） 苦参（一钱五分） 黄柏（一钱） 槐花（一钱）

　　上锉。水煎。空心服。为末。水泛为丸。用温水下。亦可。

　　一论内经曰。二阴皆属肾。虽见症于大肠。实阴虚而火盛也。

　　祛毒养荣汤

　　当归（一钱） 芍药（二钱） 生地黄（酒洗一钱） 黄连（酒炒一钱五分） 黄芩（一钱） 黄柏（酒炒五分） 知母（一钱） 连翘（一钱） 升麻（五分） 荆芥（一钱） 槐角（二钱） 皂角子（二钱） 皂角刺（二钱） 天花粉（二钱） 黄 （一钱） 人参（一钱） 甘草节（一钱）

　　上锉一剂。水煎。空心热服。远酒色。则全愈。

　　一论千金不换刀圭散。治痔漏百发百中。（方见中风）

　　一论专治通肠痔漏。

　　济生莲蕊散

　　莲蕊（焙一两） 当归（五钱） 五倍子（五钱） 黄连（五钱） 乳香（五钱） 没药（五钱）

　　矾红（四两） 黑丑头末（炒一两） 锦纹大黄（半生半熟一两）

　　上共九味。为细末。欲服药。前一日勿食晚饭。次日空心。用淡猪肉汁一钟。好酒一钟半。

　　和猪肉汁煎。称药一钱二分调服。午后。于干净黄土上。大便见紫血为验。或如烂杏。五色相杂。亦为验矣。如散药难服。用酒糊丸。如绿豆大。每服一钱五分。淡猪肉汤下。此方神效。不可轻忽。切忌烧酒色欲。发物鱼羊犬肉。

　　一论治痔漏累验。

　　 皮丸

　　 长葛张明山传。

　　刺 皮（一个连刺酒浸炙干） 当归（酒洗二两） 槐角（酒浸炒二两） 黄连（酒炒二两）

　　地骨皮（酒炒干二两） 甘草（蜜炙二两） 乳香（二钱） 核桃（十个内取膈三十六片）

　　上为细末。醋糊为丸。如梧桐子大。每服二十五丸。白汤或酒。早晚二服。一月后平复神效。

　　一论凡人衣食丰饶。患痔必由于饮食色欲所致。及有乘酒醉犯房。欲要除根。必须服此滋阴补内之药。大戒醇酒浓味。寡欲可也。

　　脏连固本丸

　　怀生地黄（六两） 山药（四两） 山茱萸肉（四两） 白茯苓（去皮三两） 牡丹皮（三两）

　　泽泻（一两） 黄连（四两） 黄柏（去皮四两） 槐角（三两） 知母（去毛三两） 人参（三两）

　　当归（二两） 皂角（二两） 天花粉（二两）

　　上各为细末。用雄猪大肠一段。去脂油。灌药末于内。两头丝线缚住。用糯米二升煮饭。将半熟时。捞起。去汤。将药肠盘藏于饭中。如蒸饭已熟。待取出。去两头无药线缚之肠。将药肠入净石臼内杵烂。拣出肠渣筋。如不粘。加些饭杵之好丸如梧桐子大。晒干。每服百丸。白滚水送下。

　　一论痔漏多年不瘥之神方也。

　　收功补漏丸

　　 临川徐学韦验。

　　白茯苓（去皮） 赤茯苓（去皮） 没药（各二两） 破故纸（四两）

　　上药。俱不犯铁器。于石臼捣成块。春秋酒浸三日。夏二日。冬五日。取出。木笼蒸熟晒干为末。酒糊为丸。如梧桐子大。每服二十丸。缓缓加至五十丸。空心。温酒送下。予尝以此方。加入全料六味地黄丸。同作一处。同丸服。治年久漏不愈者。一料全愈。

　　一论漏疮。先须用补药。以补气血。参、 、归、术为主要。大剂服之。外以附子为细末津调作饼子。如铜钱浓。以艾火灸之。漏大者艾炷亦大。漏小者艾炷亦小。灸令微热。不可令痛。饼干即易之。再和再灸。又以补气血药。作膏贴之。

　　一论痔疮。脓血淋漓。口干作渴。晡热便血。自汗盗汗。以益气汤加茯苓、半夏、炮干姜。脾胃渐醒。后以六味丸兼进而愈。一治莲花痔疮。余绍坪得效。

　　黄连（三钱） 乌梅（三十个） 大黄（三钱） 穿山甲（炒三钱）

　　上锉。水煎。空心服。

　　卷五　痔漏

　　补遗

　　一治痔漏热症。有瘀血作痛。取出恶物。通利小肠。

　　川芎（一钱五分） 白芷（一钱） 赤芍（二钱） 枳壳（一钱） 阿胶（炒二钱） 莪术（一钱）生地黄（三钱） 茯神（三钱） 木通（二钱） 五灵脂（一钱） 桃仁（十粒） 大黄（二钱）

　　白茯苓（三钱） 甘草（八分）

　　上锉一剂。生姜三片。蜜三匙。水煎。食前服。以利为度。

　　一治痔漏脱肛便血方川黄连（多用酒浸约三日许净四两） 防风（去芦） 枳壳（麸炒二两） 当归（全用四两）

　　上四味。为细末。以前浸黄连酒。和面糊为丸。如梧桐子大。每服七八十丸。空心。米饮或沸汤送下。忌煎炒酒面羊鸡鱼腥之物。

　　生肌散

　　五倍子（炒黄色三两） 乳香 没药 孩儿茶（各一钱） 白矾（五分）

　　上为细末。每次以竹管吹入漏疮口内。

　　一治痔。谷道中虫痒不止。用水银、枣膏各二两。同研相和。捻如枣核状。薄绵片裹纳下部。明日虫出。若痛者。加用轻粉作丸。

　　卷五

　　体气

　　天香散

　　 内阁秘传。

　　琥珀 乳香（各一钱五分） 白胶香（三钱） 白芷（二钱） 当归 蛤粉（各一钱五分）

　　枯矾（三钱） 蜜陀僧（五分）

　　上为细末。洗净腋下。每日擦之。有加铜绿者。

　　一治体气方。蜘蛛一个。生捉大者。将瓦灯盏二个。一盛一盖。泥封固。火 。轻粉一钱。枯矾一钱。赤石脂一钱。先服通药。后用自己小便洗。以此擦之。

　　一治体气并口齿恶臭方。

　　丁香（五钱） 藿香叶 零陵香 甘松（各三钱） 香附 白芷 当归 桂心 槟榔 益智仁（各一两） 麝香 白豆蔻（去壳一两）

　　上为细末。炼蜜为丸。杵千下。丸如梧桐子大。每服五丸。至二十日。身体即香。

　　一治体气方。

