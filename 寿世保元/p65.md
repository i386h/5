<!-- { "loadSidebar": true } -->
　　龙胆草（酒洗四分） 密蒙花（五分） 白术（去芦一钱） 人参（五分） 知母（人乳汁炒一钱）

　　茺蔚子（一钱） 黄芩（酒炒七分）

　　上锉一剂。水煎服。

　　一论病目。用凉药过多。以致隐涩难开。

　　防风（七分） 黄 （一钱） 炙甘草（五分） 蔓荆子（三分） 当归（五分） 白芷（三分）

　　升麻（七分） 柴胡（五分）

　　上锉一剂。水煎服。

　　一论日晡两目紧涩。不能瞻视者。此元气下陷也。补中益气汤（方见内伤）。根据本方倍参一论肾水枯竭。神光不足。眼目昏暗。此壮水之主。以制阳光。

　　壮水明目丸

　　熟地黄（一两二钱） 山药（一两二钱） 泽泻（八钱） 山茱萸（酒蒸去核一两二钱） 茯苓（去皮一两） 川芎（二钱） 牡丹皮（八钱） 当归（酒洗一两） 生地黄（五钱） 蔓荆子（一两）

　　甘菊花（五钱） 黄连（五钱） 柴胡（三钱） 五味子（五钱）

　　上为细末。炼蜜为丸。如梧桐子大。每服四五十丸。用好酒调服。

　　一论远年近日。烂弦风眼。翳障青盲。肿痛百病。

　　点眼仙方

　　 临州马伏所传。

　　蕤仁（三钱净去皮将竹纸碾去油方入药用笔筒卷纸将叶铺纸上重层卷碾） 珍珠（二分五厘生用绵纸包打碎碾） 琥珀（二分生用纸包打碎碾烂） 熊胆（一分五厘生碾碎） 牛黄（一分生用）麝香（半分生用） 片脑（一分五厘生用） 蜂蜜（三钱五分用慢火煨化滤去渣）

　　上先秤眼药罐。次加蜜。秤后入药。搅以上药八味。调匀点睛。

　　一论暴发风热。时行火眼神效。

　　紫金锭

　　 陈省斋秘传。

　　川黄连四两。锉为粗末。将井花水十钟。浸两三日。入锅煎至三钟。去渣。再熬至半钟下水胶一钱二分溶化。调后药为锭。铜绿（五钱） 轻粉（二钱） 宫粉（三两）

　　上共为细末。将黄连汁调为锭。阴干。用时将井花水磨。加熊胆五分。冰片二分。尤妙一论两目翳障。烂弦风热。昏蒙色眼。皆治。

　　光明散

　　炉甘石（用上好的四两） 珍珠（四钱）

　　上二味。用竹纸包定。将新倾银紫泥罐为饼。包石珠在内为丸。外用熊胆一钱。硼砂二钱。

　　火硝三钱。研末为衣。再用紫泥罐包裹晒干。用炭火 炼。以七根线香为度。炼四炷香。用童便淬之。浸黑色为妙。又炼根半香。以好醋淬之。再炼根半香歇火。听用。

　　前炼过末药一钱。加熊胆一分。火硝一分。为极细末。点眼。其效如神。

　　一论远年近日。内障青盲。云翳推移。火眼暴发。迎风流泪。怕日羞明。肝肾虚损等疾点之悉愈。能治七十二种眼疾。能医二十年目不明者。惟有瞳人反背而睛散者。不治。

　　仙传珊瑚紫金膏

　　 薛巡兵秘传。

　　白炉甘石（南方出名羊脑炉甘童便浸七日用灰火硝银砂锅内 投入童便内共十日晒干细研一两） 麝香（拣净去皮细研五分） 黄丹（高者名□丹滚水飞过三次晒干细研为细末一两） 海螵蛸（即乌贼鱼骨剥去皮甲壳火炙过细研一钱） 乳香（光明者入砂锅内微火炒出其烟研细末二钱）

　　没药（光明者入砂锅内微火炒出烟细研二钱） 白硼砂（明净二钱细研） 青盐（去泥土细研五分） 片脑（细研三分）

　　上将前七味。各研细末。称足。合入一处。入钵内再研。细极无声。后入麝片二味。再研调匀。将蜂蜜用细袋滤过。熬蜜滴水成珠。夏老冬嫩。春秋酌老嫩之间。用蜜调药。令稀稠得所。瓷器内封固。不可泄气。点眼神效。

　　一人两目作痛。服降火去风之药。两目如绯。热倦殊甚。余用十全大补汤数剂。诸症悉退。服补中益气汤兼六味丸而愈。复因劳役。午后目涩热倦。再用十全大补而痊。

　　一人年二十。素嗜酒色。两目赤痛。或作或止。两尺洪大。按之微弱。余谓少年得此病目一人目赤不明。服祛风散热药。反剧而重听。脉大而虚。此因劳心过度。饮食失节。用补中益气加茯神、酸枣、山药、石枣、五味。顿愈。又劳役。复甚。用十全大补汤加前药渐愈却用补中益气汤加前药而痊。

　　一儒者日晡两目紧涩。不能瞻视。此元气下陷。用补中益气倍加参、 。数剂而愈。

　　一论眼病之后。微有上热。白眼红。多眵泪。每疼痛而隐涩难开。此苦寒太过。而真气不能通九窍也。故眼目昏花不明。以补中益气汤。去参、术、陈。加防风、白芷、蔓荆子。

　　一论内障眼。得之元气脾胃虚弱。心火与三焦俱盛。饮食失节。形体劳役。不得休息。

　　故上为此症也。以益气汤加黄连、黄芩、干姜、五味。去陈皮。

　　一论诸般翳障。攀睛 肉。内障青盲等症。

　　益府秘传拨云龙光散

　　蕤仁（五两去粗壳取仁用温水浸去嫩皮膜尖心用上好白竹纸包裹捶去油以尽为度用五钱）

　　黄（二分五厘） 白磁砂（即好白细瓷器四五钱重用头酸醋一碗将瓷器以砂罐盛贮放炭火内烧红先投入醋内以七次为度又用童便一碗烧红投内以七次为度又将醋童便合一碗又烧红投入以七次为度先将磁研炼以水澄清用中间阴干五分） 好珍珠（八九分将雄鸡一只以珠入鸡肚内过一宿然后杀鸡取珠用豆腐蒸过用五分） 硼砂（二钱五分） 琥珀（五分）真熊胆（三分以瓷瓦盛放火上煨去水用二分五厘炼） 砂（三四分将冷水一碗以火煮干为度用一分） 当门子（一分） 丁香（一分） 海螵蛸（水煮过六七次二分） 冰片（一分） 人龙（用男人孩子口内吐出食虫即用银簪破开河水洗刮令净阴干二分）

　　上精制一处细研。任意点眼。盲者复研。

　　一治血气虚损。眼目昏暗。此壮水以制阳光。有误服寒凉之过。黑暗全不通路。以十全大补汤加沉香、大附子、白豆蔻。东垣谓目能远视。而不能近视。火盛而水亏也。法当补肾。六味地黄丸主之。目能近视。而不能远视。有水而无火也。法当补心。定志丸加茯苓主之。又曰不能近视。晨服地黄丸。不能远视。卧服定志丸。是以通手足少阴经也。是以知不能近视者。肾水亏火盛也。不能远视者。心血不足也。

　　定志丸

　　远志（去心） 石菖蒲（各二两） 人参（一两） 白茯神（三两） 加白茯苓一两。

　　上为细末。炼蜜为丸。朱砂为衣。每服二十丸。米汤下。

　　六味地黄丸

　　（方见补益）

　　卷六

　　喉痹

　　（声哑 腮）

　　两寸脉浮洪而溢者。喉痹也。脉微而伏者死。

　　内经曰。一阴一阳结。谓之喉痹。一阴者。手少阴君火。心主之脉气也。一阳者。手少阳相火。三焦之脉气也。二脉并络于喉。气热则内结。结甚即肿胀。肿胀甚则痹。痹甚则不通而死矣。夫推原十二经。惟足太阳则下项。其余皆凑于喉咙。然内经何独言一阴一阳结为喉痹盖君相二火。独胜而热。中络故痛者速也。余谓一言可了者。火也。故十二经中。言嗌干嗌痛。喉肿颔肿。舌本强。皆君火为之也。惟咽痹急速。相火所为也。夫君火者。犹人火也相火者。犹龙火也。人火焚木其势缓。龙火焚木其势速。内经之言喉痹。则与咽舌其两间耳。然其病同于火。故不分也。后之医者。各详其状。强立八名。曰单乳蛾。双乳蛾。子舌胀。木舌胀。缠喉闭。走马喉闭。热气上行。故传于喉之两旁。近外作肿。以其形似。是谓乳蛾。一则为单。二则为双。其比乳蛾差小者。名谓之喉闭。热结于舌下。复生小舌子。名曰子舌胀。热结于舌中。舌为之肿。名曰木舌。强而不柔和也。热结于咽喉。肿绕于外。且麻且痒。肿而大者。名曰缠喉风。喉痹暴发暴死者。名曰走马喉风。此八种之名虽详。若不归之火。则相去远矣。其微者可以咸 之。若其大者以辛散之。今之医者。皆有其药也。如薄荷、乌头、僵蚕、白矾、朴硝、铜绿之类。至于走马喉痹。何恃此乎。生死人反掌之间耳。

　　其最不误人者。无如砭针出血。血出则病已。易曰。血去惕出。良以此乎。昔余治一妇人。

　　木舌胀。其舌满口。诸医不愈。余以银针小而锐者。砭之五七度。肿减。三日方平计所出血几至盈斗。余昔又治一男子。缠喉风肿。表里皆作。药不能下。余用凉药灌于鼻中。下十余行。外用拔毒散敷之。阳起石烧淬。与伏龙肝。各等分。细末之。以新水扫百遍。三日热始退。肿始消。又尝治一贵妇喉痹。盖龙火也。虽用凉剂。而不可使冷服。为龙火。宜用火逐之。人火者。烹饪之火是也。乃使曝于烈日之中。登于高堂之上。令家人携火炉。坐药铫于上。使药常极热。不至太沸。通口时时呷之。百余次。其火自然而散。此法以热行寒。不为热而插格故也。大抵治喉痹。用针出血。最为上策。但人畏针。委曲旁求。瞬息丧命。凡用针而有针创者。宜捣生姜块。调以熟白汤。时时呷之。则创口易合。铜人亦有灸法。然痛微者可用。速者恐迟则杀人。故治喉痹之人。与救人同。不容少待。内经火郁发之。发谓发汗。咽喉中岂能有汗。故出血者。乃发汗之一端也。后之君子。毋执小方。而曰吾药不动脏腑。又妙于出血。若幸遇小疾而获效。不幸遇大病而死矣。毋遗后悔可也。

　　一论喉痹危急。死在须臾。牙关紧闭。病患大指外边。指甲下根。不问男左女右。用布针针之。令血出即效。如大势危急。两手大指俱针之。其功尤效。

　　一论治不测急慢喉痹。肿塞不通。

　　开关神应散

　　盆硝（研细四钱） 白僵蚕（微炒去嘴八分） 青黛（八分） 蒲黄（五分） 麝香（一分） 甘草（八分） 马勃（三分） 片脑（一分）

　　上各为细末。称足。同研极匀。瓷瓶收贮。如有病症。每用药一钱五分。以新汲水小半盏。

　　调和。细细呷咽。如是喉痹。即破出血。便愈。如不是喉痹。自然消散。若是诸般舌胀。用药半钱。以指蘸药擦在舌上。下咽津唾。如是小儿。一钱作为四五服。亦如前法用。并不计时候。

　　勃一名马 。菌也。虚软如紫絮。弹之紫灰出。状如狗肝。生湿地园中久腐处。主恶疮马疥。敷诸疮。以蜜拌调呷。治痹咽痛。

　　一咽喉肿痛痰涎壅盛。初起或壮盛人。上焦有实热者可服。

　　清咽抑火汤

　　连翘（一钱五分） 片芩（一钱） 栀子（一钱） 薄荷（七分） 防风（一钱） 桔梗（二钱）

　　朴硝（一钱） 黄连（一钱） 黄柏（五分） 知母（一钱） 玄参（一钱） 牛蒡子（一钱） 大黄（一钱）

　　甘草（五分）

