<!-- { "loadSidebar": true } -->
　　经言亢则害承乃制者。谓其亢之为害。必得受害者之子。以承其胜而制之也。即子复母仇之义耳。原夫木极似金。火极似水。土极似木。金极似火。水极似土。如风木为病。掉眩甚则肢体拘挛。固劲而不能动。动极静也。火之太过。则 木溶金。人为渴汗。土极之病。肉 筋惕。慢惊 。 之类。静极动也。金暴敛则反热。水极则冰凝如石。人病则收引癃结。时工昧知阴阳生杀之机。不究火亢则害阴金。症出战栗恶寒。当辨目之黄赤。口之干渴。二便通塞。脉之迟数。以别是是非非。庶无误人之弊。设若口燥便赤。脉不迟。纵寒战之甚。急宜清凉为当。时医辄见战栗厥逆恶寒。不谙厥深热亦深之理。迳投热药。则如伤寒赋云。桂枝下咽。阳盛则毙。又有阴症似阳者。亦有谵言妄语。欲奔泥水。但不甚渴。便清脉迟。俗工认为阳治。赋亦云。承气入胃。阴盛乃亡。凡为良医者。须博理广见可也。所以承气解毒等汤。可治似阴之症。理中四逆等汤。可疗似阳之急。庸常昧知亢极之变。误指附子可以治热病。凉药可以疗寒厥。殊不知有义理当然而用之也。吁。附子承气。备为明医以救人。何期又为庸医之杀人。仁人君子。其亢则害承乃制之理。岂容不加究此心哉。且如杂症。木亢则害其土也。土受木之克害。则不善食。木曰曲直。曲直作酸。故为膈噎中满等症生焉。其所承于木之下者肺金也。土之子。缘肺金主气。气属阳。阳行健。其播敷运化。气之力也。肺金大肠。职司传送。今夫木之亢也。则侮金而害土。必当扶土之子。金气之壮。

　　则能制其木之过。所以法当资益肺金之气。则木可平。而土可保矣。俗夫反以耗气散气之药则土益衰。而木愈克。可胜惜哉。又如火亢可害其肺金。金受火克之极。病则恶寒战栗。

　　而发晚热咳渴。直俟夜半之后。气血传过肺金。得微汗方解。此系承乃制之义也。苟不扶水以济金。即元气日索矣。法当培其阴精真水。以御君相二火之暴。则恶寒退而潮热减。自汗而凉。正气回也。人或以辛甘之剂。兼以解散疗之。则精液愈涸。而真精愈竭。则虚其虚也余可类推。人身安危之机。在于阴阳互藏以为和。否则五行更胜。克害而生病也。故经曰。气之胜者。则薄其所不胜。而害其所能胜。嗟夫。亢之所以为害。责在承之不足而起之也。确乎论欤。致中和以全生者。良医也。大易曰。造物不致终穷。其久病有待时令迁转。而承乃制。而自愈矣。如伤寒待日期传过而凉者。即承乃制而痊也。此造物化工之妙耳。僻处乏医。则从汉书有云。不药当中医可也。与其亢则害承乃制之说。庶乎得矣。

　　卷一

　　医论

　　扁鹊论医病有六不治。骄恣不论于理。一不治也。轻身重财。二不治也。衣食不能适。

　　三不治也。阴阳并藏气不足。四不治也。形羸不能服药。五不治也。信巫不信医。六不治也。云林子曰。越人之论。一三四五六是矣。二则于予心有未适然者。何也。轻者彼轻也。重者彼重也。彼轻而我重之。则彼之生可活矣。不然。彼以一吝而丧生。固病者之不智。子以一吝而不治。亦医者之不仁。噫。古之神医。于此意犹存。则世医可知矣。

　　卷一　本草

　　药论

　　夫药者。天地间之万物也。昔古神农悯苍生之疾苦。格物理之精微。其用心可为仁矣。

　　故本草药品虽多。然其味不过五。乃甘辛咸苦酸是也。而其性不过六。温凉补泻升降是也。且甘辛温补升者阳也。苦咸凉泻降者阴也。淡渗泄而属阳。酸性阳而味阴。故药有纯阳者。有纯阴者。有阴中之阳。有阳中之阴。有专用其气者。有独用其味者。大抵味之浓者必补。气之重者必降。味淡则泻。性轻则升。升者治在上在表之病。降者治在下在里之疾。诸寒凉者治乎血热。诸温热者治乎气郁气虚。润以濡燥。涩以收脱。又甘为诸补之原。苦为诸泻之本。

　　辛香者亦升泄之类。酸咸者皆补降之属。所谓补者。性味各有所补。而其泻者。亦各有所泻然补中有泻。而泻中有补。如酸入肝。生津以制燥。至苦入心。滋阴以降火。辛能温肺以退寒。咸可坚肾以御热。如欲去其邪。在使复其正。泻阳有以补阴。泻阴有以补阳。降则通其自升。升则欲其自降。惟病有兼成。而法当合用。故方有奇偶。而药有君臣。制之以散者散也。或成之以锭者镇也。用汤者荡也。取气味荡漾。而无所不至。用丸者缓也。取气味缓达。而有所及远。汤有生熟。泻则宜生。补则宜熟。丸有大小。病在上者宜小。俱服于食后。或散末以轻调。或含丸以缓化。病在下者宜大。俱服于食前。或服后以食压。或汤药以顿服。吞补剂于早于未语之前。服疾药当脱衣临睡之际。郁气妙舐嚼之方。温症利丸散之功。凡用甘草者。解诸药毒。取甘以缓脾。剂投生姜者。行诸药力。取辛以开胃。故病以脾胃为主。始得以攻病之力。用酒者欲其上达。用盐者取其下行。丸用蜡者匮其毒。裹用蜡者藏其气。水丸求其速化以清利。蜜丸取其缓行以滋润。用新者速其功。用陈者远其毒。调脾胃之药。丸宜五谷。和气血之剂。利用醋酒。炒以缓其性。泡以剖其毒。浸能滋阴。炼可助阳。但制有太过不及之弊。忌用有相反畏恶之情。有疗之于理者。有疗之以意者。又有不药之术。出乎才智之巧。如针灸熏熨淋渍之类。治六淫外病之药也。有以人事真伪之机。委曲旁求之变。动人耳目。移病者之心志。郁者散之。散者郁之。劳者逸之。静者动之。乃治七情内病之药也。故导引营运。调乎饮食起居。从中正之心。无欺妄之忧者。乃修养之药也。

　　故药者非徒药物之为药。而人事所宜之门。莫不为之药也。

　　卷一　本草

　　药有五法

　　汤剂。煎成清液也。补须要熟。利不嫌生。并先较定水数煎蚀多寡之不同耳。去暴病用之。

　　取其易升易散。易行经络。故曰汤者荡也。治至高之分加酒煎。去湿加生姜煎。补元气加大枣煎。发散风寒加葱白煎。去膈病加蜜煎。止痛加醋煎。凡诸补汤。渣滓两剂并合。加原水数。复煎。待熟饮之。亦敌一剂新药。其发表攻里二者。虽前药取效。不必煎渣也。从缓从急之不同故耳。

　　膏剂。熬成稠膏也。药分两虽多。水煎膏宜久。渣滓复煎数次。绞取浓汁。以熬成耳。

　　去久病用之。取其始蚀力大。滋补胶固。故曰膏者胶也。凡可服之膏。或水或酒随熬渣。犹酒煮饮之。可摩之膏。或酒或醋随熬滓。宜捣数患处。此盖尽药力也。

　　散剂。研成细末也。宜施制合。不堪久留。恐走泄气味。服之无效耳。去急病用之。不循经络。只去胃中及肠腑之积。故曰。散者散也。气味浓者汤调服。气味薄者煎熟和酒服。

　　丸剂。作成丸粒也。治下焦之疾者。如梧子大。治中焦疾者。如绿豆大。治上焦疾者。

　　如粒米大。因病不能速去。取其舒缓。逐渐成功。故曰。丸者缓也。用水丸者。或蒸饼作稀糊丸者。取其易化。而治上焦也。用稠面和丸者。或饭糊丸者。取略迟化。能达中焦也。或酒或醋丸者。取其收散之意。泡半夏、南星。欲去湿痰者。以生姜自然汁。取稀糊为丸。亦取其易化也。神曲丸者。取其消食。山药糊丸者。取其涩。炼蜜丸者。取其迟化。而易循经络。

　　蜡丸取其难化。能固护药之味气。势力全备。直过膈而作效也。

　　渍酒。渍煮药酒也。药须细锉。绢袋盛之。入酒。罐密封。如常法煮熟。埋地日久。气烈味浓。早晚频吞。经络速达。或攻或补。并着奇功。滓滤出曝干。捣末别渍。力虽稍缓。服亦益人。为散亦佳。切勿倾弃。

　　补虚损症。宜少饮。缓取效。攻风湿症。宜多饮。速取效。凡丸药用蜜。每药末一斤。

　　则用蜜十二两。文火煎炼。掠去沸沫。令色黄。滴水成珠为度。再加水四两和匀。如此丸庶可晒干。经久不坏。或用重汤熬炼成珠。尤妙。

　　卷一　本草

　　药性歌括

　　（共四百味）

　　诸药之性。各有奇功。温凉寒热。补泻宣通。君臣佐使。运用于衷。相反畏恶。立见吉凶。

　　人参味甘。大补元气。止渴生津。调荣养卫。（去芦用。反藜芦）

　　黄 性温。收汗固表。托疮生肌。气虚莫少。（绵软如箭干者。疮疡生用。补虚蜜水炒用。）

　　白术甘温。健脾强胃。止泻除湿。兼祛痰痞。（去芦。淘米泔水洗。薄切晒干。或陈东壁土炒。）

　　茯苓味淡。渗湿利窍。白化痰涎。赤通水道。（去黑皮。中有赤筋。要去净。不损人目）

　　甘草甘温。调和诸药。炙则温中。生则泻火。（一名国老。能解百毒。反甘遂、海藻、大戟、芫花）

　　当归甘温。生血补心。扶虚益损。逐瘀生新。（酒浸。洗净切片。体肥痰盛。姜汁浸酒身养血。尾破血。全活血。）

　　白芍酸寒。能收能补。泻痢腹痛。虚寒勿与。（有生用者。有酒炒用者。）

　　赤芍酸寒。能泻能散。破血通经。产后勿犯（宜用生）

　　生地微寒。能消湿热。骨蒸烦劳。兼消破血。（一名 。怀广出者。用酒洗。竹刀切片）

　　熟地微温。滋肾补血。益髓填精。乌须黑发。（用怀广生地黄。酒拌蒸至黑色。竹刀切片。勿犯铁器。忌萝卜葱蒜。用姜汁炒。除膈闷。）

　　麦门甘寒。解渴祛烦。补心清肺。虚热自安。（水浸。去心用。不令人烦。）

　　天门甘寒。能治肺痈。消痰止嗽。喘热有功。（水浸。去心皮。）

　　黄连味苦。泻心除痞。清热明眸。浓肠止痢。（去须。下火童便。痰火姜汁。伏火盐汤气滞火吴萸。肝胆火猪胆。实火朴硝。虚火酒炒。）

　　黄芩苦寒。枯泻肺火。子清大肠。湿热皆可。（去皮枯朽。或生或酒泡。）

　　黄柏苦寒。降火滋阴。骨蒸湿热。下血堪任。（去粗皮。或生或酒或蜜或童便或乳汁炒一名黄 。）

　　栀子性寒。解郁除烦。吐衄胃痛。火降小便。（生用清三焦实火。炒黑清三焦郁热。又能清曲屈之火。）

　　连翘苦寒。能消痈毒。气聚血凝。湿热堪逐。（去梗心）

　　石膏大寒。能泻胃火。发渴头疼。解肌立妥。（或生或 。一名解石。）

　　滑石沉寒。滑能利窍。解渴除烦。湿热可疗。（细腻洁白者佳。粗纹青黑者勿用。研末以水飞过。）

　　贝母微寒。止嗽化痰。肺痈肺痿。开郁除烦。（去心。黄白色轻松者佳。）

　　大黄苦寒。实热积聚。蠲痰润燥。疏通便闭。

　　柴胡味苦。能泻肝火。寒热往来。疟疾均可。（去芦。要北者佳。）

