<!-- { "loadSidebar": true } -->
　　溯源丹

　　当归（酒洗） 熟地黄（酒蒸） 蕲艾（酒炒各二两） 香附（醋浸炒三两） 川芎（米泔制）

　　人参（各一两二钱） 白芍（酒炒） 阿胶（蛤粉炒） 白术（去芦） 茅根（各六钱） 椿根皮（酒炒）

　　黄柏（酒炒各一两） 地榆（七钱） 白茯苓（去皮八钱） 白石脂（七钱）

　　上为细末。米醋糊为丸。如梧子大。每服五六十丸。空心。米汤送下。

　　一治妇人赤白带下。上热下寒。口出恶气。或咽干。或牙痛。或耳鸣。或遍身流注疼痛发热憎寒。或口吐酸水。或心腹气痛。或下五色腥臭用。

　　清玉散

　　当归（酒洗） 川芎 生地黄 牡丹皮 陈皮 黄连 升麻 甘草 半夏（姜制） 白茯苓赤芍 苍术（米泔浸） 香附 黄芩 柴胡（去芦）

　　上锉一剂。生姜煎服。

　　一治妇人白带。其效如神。心传侄传。

　　硫黄不拘多少。将豆腐剐去中一块。入硫黄居中。上仍用豆腐盖住。砂锅底放稻草铺之放豆腐于内。上仍用草盖。入水煮一日。频频添水。豆腐煮黑为度。取出硫黄。研为末。将白芍纸包。水湿火煨。切片为末。各等分。合一处和匀。水打面糊为丸。如梧桐子大。每早空心用五分。好烧酒一钟送下。服五日后。即愈。如未愈。每早服一钱。服至五日。全愈。

　　一治妇人白带。男子白浊下淋。

　　干姜（炮一两） 百草霜（二两）

　　为末。每服一钱。温酒调下。

　　一治妇人赤白带下。不论年月深久不瘥。

　　干姜（炒黑五钱） 白芍（酒炒二两）

　　上为细末。每服一钱。空心。米饮调服。

　　又方。白鸡冠花捣末。每服三钱。空心。酒调下。赤带。用赤鸡冠花。

　　又方。用鹿角烧灰。存性为末。好酒调下。空心服二匙。

　　又方。鸡子开顶。入硫黄末三分。湿纸裹煨。嚼吃。好烧酒下。

　　又方。苍术米泔浸焙干。干姜炮。各等分为末。每服三钱。空心。酒调下。

　　又方。白芷四两。以锻石半斤淹三宿。去灰。炒焦为末。清米饮。空心调服。

　　又方。硫黄五钱炒化。胡椒四十九粒。为末。好酒调服。

　　又方。硫黄五钱。用乌梅肉三钱。捣丸黄豆大。每服五钱。空心。好酒送下。

　　又方。蔓荆子炒焦为末。空心。米饮调服。以能燥湿痰也。亦可治心痛。

　　一治赤白带下。

　　五倍子（炒） 桃仁（炒去皮尖）

　　上各等分为末。每服二钱。空心。烧酒调服。

　　一治妇人久患白带。瘦削无力。倦怠欲睡。腰酸腿痛。饮食无味。面黄。日晡烦热。小水淋漓。用参术香汤。去桂。加车前子、地骨皮、鹿角胶。大获全效。

　　一妇人带下。四肢无力。盖四肢者。土也。此脾胃虚弱。湿痰下注。以补中益气汤兼妇脾汤二药治之。即愈。

　　一妇人年已六旬。内热口干。劳则头晕。吐痰带下。或用化痰行气。前症益甚。饮食愈少。肢体或麻木。服祛风化痰。肢体常麻。手足或冷或热。日渐消削。此症属脾气虚弱。而不能生肺。祛风之剂。复损诸经也。当滋化源。以补中益气汤加白茯苓、半夏、炮干姜。

　　如圣丹

　　白矾 蛇床子（各等分）

　　上为末。醋糊为丸。如弹子大。胭脂为衣。薄绵裹。留绵线二尺许。系药丸深入玉户中定坐半日。热极再换。大抵此疾多因子宫不洁。服药难以取效。

　　一治妇人带下。肠有败脓。淋露不已。腥秽难闻。遂至脐腹更加冷痛。此盖败脓所致。

　　卒无已期。须以排脓乃已。

　　白芷（一两） 单叶红葵根（二两） 白芍 白矾（各五钱另枯研）

　　研为末。同以蜡丸梧子大。空心饭前。米饮下十丸。或五十丸。候脓尽。仍用他药补之。

　　五积散

　　（方见中寒） 

　　补中益气汤

　　（方见内伤） 

　　十全大补汤

　　（方见补益） 

　　归脾汤

　　（方见妇人虚劳）

　　卷七

　　虚劳

　　夫人之生。以气血为本。人之病。未有不先伤其气血者。世有室女童男。积想在心。思虑过当。多致劳损。男子则神色先散。女子则月水先闭。何以致此。盖忧愁思虑则伤心。心伤则血逆竭。血逆竭则神色先散。而月水先闭也。火既受病。不能荣养其子。故不嗜食。脾既虚则金气亏。故发嗽。嗽既作。水气绝。故四肢干。水气不充。故多怒。发焦筋痿。传变五脏。至此成劳。最为难治。或有以为血热。用凉药解。殊不知血得热则行。冷则凝。凡经水少。渐至不通。手足骨肉烦疼。渐至羸瘦。渐生潮热。脉来微数。此阴虚血热。阳往乘之。水不能灭火。火逼水涸。当养阴血。慎勿以药通之。

　　一论治妇人。以气衰血旺为本。心生血。肝藏血。今血衰而气衰者。由心气虚耗。又不能生血。又不能制乎肺金。使肺气得以乘乎肝木。肝至亏损。则不能藏血。渐至枯涸。不荣经络。因至月信不调矣。此药专补心元之虚。抑其肺金之盛。调和荣卫。滋养血脉。其疾自愈。兼治血气过多。虚劳发热。及吐血衄血。咳嗽痰喘上壅。胸膈不利。虚劳热嗽。痰喘无汗者。可用

　　茯苓补心汤

　　当归（酒洗） 川芎 白芍（酒炒） 怀熟地黄 陈皮 半夏（汤泡切片姜汁炒） 白茯苓（去皮）桔梗（去芦） 枳壳（去穣麸炒） 前胡（去芦各一钱） 干葛 紫苏（各七分） 人参 木香（各五分） 甘草（三分）

　　上锉一剂。生姜、枣子。煎服。

　　一论妇人诸虚百损。五劳七伤。经水不调。肢体瘦弱。此药专治经水。和血脉。补虚劳扶元气。健脾胃。养心肺。润咽喉。清头目。定心慌。安神魄。除骨蒸。退潮热。止喘嗽。化痰涎。收盗汗。住泄泻。开郁气。利胸膈。疗腹疼。解烦渴。散寒热。祛体痛。大有奇效。不能尽述。

　　济阴至宝丹

　　当归（酒洗） 白术（去芦炒各八分） 白芍（酒炒八分） 白茯苓（去皮八分） 生知母（去毛）

　　贝母（去心） 香附（童便炒） 地骨皮 麦门冬（去心） 陈皮（各八分） 薄荷 柴胡 甘草（各三分）

　　上锉一剂。煨姜三片。水煎。温服。

　　一论妇人脾经失血少寐。发热盗汗。或忧思伤脾。不能摄血。以致妄行。或健忘怔忡。

　　惊悸不宁。或心脾伤痛。嗜卧少食。或忧思伤脾。血虚发热。或肢体作痛。大便不调。或经候不准。晡热内热。或瘰 流注。不能消散溃敛。宜用

　　归脾汤

　　黄 （蜜水炒） 人参 白术（去芦炒） 白茯苓（去皮） 当归（酒洗） 远志（甘草水泡去心） 酸枣仁（炒） 龙眼肉（各一钱） 木香 甘草（炙各五分）

　　上锉一剂。姜、枣煎服。

　　加味归脾汤

　　 治瘀血已去。或脾经失血。小腹作痛无寐。发热盗汗。或脾伤不能摄血。

　　或心脾伤痛。嗜卧少食。或忧思伤脾。血虚发热。或肢体肿痛。大便不调。或经候不准。晡热内热等症。根据前方。加柴胡、栀子是也。

　　一论妇人血虚劳倦。五心烦热。肢体疼痛。头目昏沉。心忪烦躁。口燥咽干。发热盗汗减食嗜卧。及血热相搏。月水不调。脐腹胀痛。寒热如疟又治室女血弱阴虚。荣卫不和。痰涎潮热。肢体羸瘦。以致骨蒸劳热。宜

　　逍遥散

　　当归 白术（去皮炒） 白芍（酒炒） 白茯苓（去皮） 柴胡 甘草（炙各一钱）

　　上锉。煨姜一块。入薄荷少许。水煎。温服。加牡丹皮、山栀仁。（炒）名加味逍遥散。

　　一论妇人血虚劳倦。五心烦热。或发热齿痛。日晡益甚。月水不调。此脾血虚。加升麻愈后因怒复痛。以前方加川芎。

　　一论妇人虚劳。血气脾胃虚损之极。发热痰嗽。喘急之甚。相火妄动。肌肉消削。四肢沉困。夜出盗汗。精神短少。或大便稀溏。或腹中积块。或疟母瘕。面黄肌瘦。百药罔效。宜

　　五仙散

　　嫩黄 （蜜水炒） 参（去芦） 白术（去芦炒） 当归（酒洗各二钱） 甘草（炙一钱）

　　上锉一剂。龙眼五个。莲肉七个。水煎。温服。有热。加地骨皮、知母。嗽。加五味子、桑白皮。痰、加贝母、半夏。渴。加五味子、麦门冬。吐血。加生地黄、犀角、玄参、茅根汁血虚。加熟地黄、白芍药。

　　一论妇人气血两虚。五心虚热。或白带频频注下。先贤有云。妇人性悍。且少有不如意处。心中躁急。咸池之火上灼。五心如烈炭是也。宜

　　十珍饮子

　　淮山药（一钱半） 杜仲（盐炒一钱） 人参（一钱） 白术（去芦一钱） 怀生地黄（一钱）

　　白茯苓（去皮木七分） 当归（一钱） 川芎（七分） 白芍（酒炒一钱） 甘草（三分）

　　上锉。枣二枚。灯心七茎。水煎。空心服。

　　一治肝胆经症。寒热往来。晡热潮热身热。默默不欲食。或怒火。口苦耳聋。咳嗽发热或胁痛脚满。转侧不便。两胁痞闷。或泻利。或呕吐酸水。宜

　　小柴胡汤

　　柴胡（二钱） 黄芩（一钱半） 人参（七分） 半夏（一钱） 甘草（六分）

　　上锉一剂。姜、枣煎服。

　　加味小柴胡汤

　　 肝胆经风热。耳前后肿痛。或结核 痛。或寒热晡热。或经候不调等症即小柴胡汤加山栀子、牡丹皮。

　　一论肾虚发热作渴。吐痰。小便淋漓。头晕眼花。咽燥唇裂。齿不坚固。腰腿酸软。自汗盗汗。便血诸血失音。水泛为痰之圣药。血虚发热之神剂。

　　六味丸

　　怀生地（自制八两用酒蒸至黑） 山茱萸（酒蒸去核） 干山药（各四两） 牡丹皮 白茯苓（去皮） 泽泻（各三两）

　　上为末。炼蜜为丸。如梧子大。每服三钱。空心。白滚水下。

　　一论妇人经水不调。或不通。虚劳吐血衄血咳血便血。发热咳嗽。痰喘盗汗心慌。一切虚损劳怯。骨蒸危笃等症。并皆治之。此方作汤服亦可。

　　滋阴地黄丸

　　怀熟地黄（姜汁浸焙干四两） 淮山药（二两） 山茱萸（酒蒸去核二两） 白茯苓（去皮）

　　牡丹皮泽泻（去皮各三两半） 天门冬（去心） 麦门冬（去心） 生地黄（酒洗） 知母（去毛酒炒）贝母（去心） 当归（酒洗） 白芍（酒炒） 香附米（童便浸炒各一两）

　　上为细末。炼蜜为丸。如梧桐子大。每服百丸。空心。淡盐汤送下。吐痰。姜汤送下。

