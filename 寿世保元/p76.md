<!-- { "loadSidebar": true } -->
　　上锉。每服五六钱。水煎。温服。如妊娠伤寒头痛。身热无汗。脉浮紧。加麻黄、细辛如妊娠伤寒中风。表虚自汗。头痛项强。身热恶寒。脉浮而弱。加黄 、地骨皮。如妊娠中风湿之气。肢节烦疼。脉浮而热。头痛。加防风、苍术。如妊娠伤寒胸膈满痛。脉弦。加柴胡、黄芩。如妊娠伤寒大便硬。小便赤。气满而脉沉数。加生大黄、桃仁去皮尖麸炒。如妊娠伤寒小便不利。加茯苓、泽泻。如妊娠伤寒小便赤如血状者。加琥珀、茯苓。如妊娠伤寒四肢拘急。身凉微汗。腹中痛。脉沉而迟。加附子去脐。桂少用。如妊娠伤寒蓄血症。加生地黄、大黄酒浸。如妊娠伤寒身热大渴蒸蒸发热。脉长而大者。加石膏、知母。如妊娠伤寒。下后过解而不愈。温毒发斑如锦纹。加升麻、连翘。如妊娠伤寒。下后咳嗽不止者。加五味子、人参。如妊娠伤寒。下后虚痞腹满。加浓朴姜、制、枳实麸炒。如妊娠伤寒不得眠者。加栀子、黄芩。如妊娠伤寒。汗后血漏不止者。胎气渴者。加阿胶、炙甘草、黄 。如妊娠伤寒脉浮头肿自利。腹中痛。去地黄。如妊娠伤寒。自利腹中痛。饮食不下。脉沉者。去地黄、川芎。加白术、炙甘草、茯苓、黄芩。如妊娠伤寒。头痛项强。身热口干。胸胁疼。用生地黄。加柴胡、前胡、人参、甘草。

　　卷七

　　产育

　　一产母面赤舌青。母活子死。母面青舌赤。口沫出。子活母死。母唇皆青。口两边沫出身重寒热。舌上青黑。及舌上冷。遇此症者。子母俱死。不可治也。

　　一胎产横逆。多由坐草太早。努力过甚。儿身未转。或已破水。其血必干。致胎难转。

　　若先露脚。谓之逆。先露手。谓之横。当以细绢针于儿手足心。针入一二分。三四刺之。以盐涂其上。轻轻送入。

　　儿得痛惊转一缩。即当回转而生矣。

　　一论难产或横或倒。死胎烂胀于腹中者。几觉腹痛。或腰重。若坐草时。将神柞散。即温饮一盏。便觉心下开豁。如渴。又饮一盏。觉下重便产。更无诸苦。横生倒逆。不过三服即正子死腹中。不过三服即下。能保母子两全。最为神验。

　　有一妇人。横产手出。满腹肿胀。但欲截其手。不保其生。屡服催生药不效。以此药浓煎一碗与服。少顷苏醒。再与一碗。困睡少时。忽云。我骨节都折开了。快扶起我。血水俱下。

　　拔出死胎。全不费力。可谓更生。以此救人。百发百中。

　　催生神柞散

　　生柞树刺枝（如小指大者一握净洗锉碎一叶一刺者处处有之） 甘草（五钱）

　　上锉一剂。新汲水一碗半。入新瓦罐内。用纸三重密封之。文武火煎八分。温服。

　　一治孕妇临产艰难。或一二日不下者。服此自然转动下生。

　　三合济生汤

　　当归（二钱） 川芎（二钱） 枳壳（麸炒二钱） 紫苏（八分） 香附（炒二钱半） 大腹皮（姜汁洗一钱半） 甘草（七分）

　　上锉。水煎。待腰痛甚。服之即产。

　　催生如意散

　　 临产腰痛。方可服之。

　　人参（一钱） 乳香（一钱） 辰砂（五分）

　　上为末。临产之时。急用鸡子清一个调药。用生姜自然汁调开水。冷服。如横生倒产。

　　实时顺生。子母俱安。

　　一论妊娠子死。或未死。胎已动。芎归汤加苏叶。酒水煎服。死者即下。未死者即安。

　　一论胞衣已破。其血已涸。或元气困惫。用八珍汤斤许。再加益母草半斤。水数碗。煎熟。时时饮之。饮完再煎。孕妇临月。预制此药。日进二服。则子易生。而胞易落也。

　　一论横生逆产。须臾不救。子母俱亡。

　　蛇蜕（一条） 蝉蜕（十四个） 胎发（一丸并烧灰）

　　上为末。分作二服。酒调下。须臾进一服。仰卧霎时即下。

　　一治难产。凑心不下者。蛇蜕烧灰。同原麝少许研细。温酒调下。立产。

　　一论临产破水。三五日不下。将死未绝者。（江月池传）鱼鳔用大者三寸。香油浸过。灯上烧之。滴下油入酒内。其灰研末。酒调服。

　　一论难产。沥浆胞干。胎不得下。香油、蜂蜜。各三碗和匀。入铜铫内。慢火煎一二沸掠去沫。调白滑石末一两。搅匀。顿服。外以油蜜摩母腹上。胎即下。

　　一妇人分娩艰难。产子已死。元气劳伤。用油纸捻烧断脐带。取其阳气以补之。俄闻儿啼作声。若以刀物如常断之。其母亦难保生。

　　凡子死腹中者。多因惊动太早。或触犯禁。或抱腰太重。或频揉拭水。胞衣先破。血水先尽。而胞干涸故耳。其候产母唇舌皆青者。子母俱死。若舌黑或胀闷甚者。其子已死矣。先以平胃散一两。酒水各半煎。却收朴硝半两。（即熟皮硝）服之。或用硝一两。以童便调下。亦妙。

　　一治胎衣不下。鸡子清三个。去黄。以酸醋一合和之。啜入口中即下。

　　一方治胎衣不下。即嚼生葱白数根即下。

　　一治胞衣不下。红花一两炒。清酒五爵沃之。温服。此乃气弱。而瘀血盈于胞也。故用清酒壮其气。红花以败其血。

　　一治胞衣不下。因产母元气虚薄。用芎归汤倍桂以温之。自下。

　　一治妇人难产。及横生逆产如神。用蛇蜕炒焦为末。每五分酒调下。

　　一治死胎不下。兼难产及横生倒生。用桂心为末。每二钱。痛阵密时。用温酒调下。

　　一方用麝香五分为末。加桂末二钱。酒和服。

　　一治产后胎衣不下。恶血冲心。腹中血块。锦纹大黄一两。为末。以好醋半升。熬成膏丸如梧子大。以醋化五丸服之。须臾即下。又治月经不通。

　　一治横生逆产。胎死腹中不下。

　　公老鼠腰子（一付） 轻粉（一分） 松香（一分）

　　共捣作三四丸。辰砂为衣。温酒下。

　　一治胎衣不下。令产妇衔自己发尾于口中。令呕哕。衣即下。此方可用。

　　一论妇人分娩。交骨不开。或五七日不下。垂死者。

　　活命芎归汤

　　川芎 当归（各一两） 生男女妇人发（一握烧灰存性） 自死龟壳（一个如无枯过者亦可酥炙）上为末。每一两水煎服。良久。不问生死。胎即下。

　　一论妊娠十月满足。或因恣情内伤。或患潮热之症。又兼产前多吃热毒之物。瘀血相搏七情怒气所伤。临产横逆之厄。怆忙不谨。辄用稳婆下手取胎。触死胎儿在腹。不能施治。今备妙方。防此之患。但服一二帖。加乌金丸二个甚妙。

　　活水无忧散

　　益母草（二两） 大枳壳（一两） 当归（四钱） 川芎（一钱） 白芍（二钱） 生地黄（二钱）

　　生鲤鱼（一个） 官桂（一钱） 急性子（四钱） 陈皮（一钱） 甘草（八分）

　　上各锉。分二服。每用水三碗。煎至二碗。临服之时。加好醋一匙。每一碗。加乌金丸一粒。如其胎不下。急取无根水再煎药渣。连进二服。即救其性命。

　　一论横生逆产。临产艰难。胎死不下。及产后诸病。

　　乌金丸

　　真阿胶（一两八钱蛤粉炒） 苏木（一两） 艾叶（端午日收去根二两） 谷芽 麦芽（晒干各二两） 蛇蜕（要全者一条焙干又要蛇头下向者方好）

　　上共为细末。炼蜜为丸。如芡实大。每用一丸。童便和酒化下。

　　一治横生逆产。并三五日不下。死在须臾。（姜师师周传）用从上往下蛇蜕一条。长尺余者。烧灰存性。鹁鸽粪等分。为末。黄蜡为丸一个。皮硝化水吞下。

　　一治妇人交骨不开。产门不闭。皆由元气虚弱。胎前失于调摄。以致血气不能运达而然交骨不开。阴气虚也。用活命芎归汤、补中益气汤。产门不闭者。气血虚也。用十全大补汤。

　　活命芎归汤

　　（方见前）

　　一治难产。兼胞衣不下。死胎不下。

　　巴三蓖七脱衣裳。细研如泥入麝香。捏作饼儿脐下贴。须臾子母便分张。

　　一方。用蓖麻子十粒剥去壳。研涂两脚心。衣即下。可即浣去。如不去。则肠出。如至此时。就以此药贴顶心。缩回其肠。多用此药。如肠入则洗之。神效。

　　一治难产或横或逆。或血海干涸。或胎不下。惶惶无措。死在须臾。戴存愚传。

　　皮硝（二钱壮者三钱弱者或寒天可加大附子煨去皮脐三分半）

　　上用好酒半钟。童便半钟。入硝。煎一二沸。温酒服。立下。百中。

　　一治胎死腹中。或产母气乏委顿。产道干涩。或手足冷腹痛。即五积散。（见中寒）根据本方去麻黄。加川乌、附子、南星、阿胶炒、木香、杏仁六味。

　　补中益气汤

　　（方见内伤） 

　　十全大补汤

　　（方见补益）

　　一治女人出生肠。用脚盆盛贮其肠。取芋煎水洗过。盖芋水甚滑。洗过则肠滑。后用冷水胸前。使患者因咳嗽气则肠收。又用人以手托之。使肠入内。后用马蛤兜水洗。用渣搭于门口上。女人睡倒。脚高起些。过一时即愈。

　　卷七

　　产后

　　产后扶虚消瘀血。脉却宜虚。叔和云。新产之脉缓滑吉。实大弦急死。寸口来去涩疾不调死沉细附骨不绝生。凡产毕。不问腹痛不痛。有病无病。以童子小便。和酒共一钟。温服。

　　则百病不生。少坐床上。倚高。立膝仰卧。不时唤醒。及以醋涂鼻。或用醋烧炭。及烧漆器更以手从心捍至脐下。使恶露不滞。如此三日。以防血晕血逆。酒虽行血。亦不可多。恐引血入四肢。且能昏晕。宜频食白粥少许。一月之后。宜食猪蹄少许。仍慎言语七情寒暑。

　　梳头洗足。以百日为度。

　　若气血素弱者。不计日月。否则患手足腰腿酸疼症。名曰蓐劳最难治疗。初产时不可因爱憎而动气。皆能致病。不可独宿。恐致虚惊。不可刮舌。恐伤心气。不可刷牙。恐致血逆。须气血平复。方可治事。犯时微若秋毫。成病重如山岳。可不戒哉。

　　夫产后血晕。其由有三。有用心使力而晕者。有下血多而晕者。有下血少而晕者。其晕虽同其治特异。若下血多而晕者。当补血。以芎归汤为主。或恶露不止者。倍炒黑干姜止之。

　　若去血少而晕者。黑神散主之。但凡血晕不省人事。用火炭置产母旁。以醋沃之。使醋气熏入产母口鼻。轻者亦醒。重者亦省人事矣。

　　一法。用韭菜细切。盛于有嘴瓶中。以热醋沃之。急封瓶口。以瓶纳产妇鼻孔中。 之即醒。

　　一法。用旧漆器烧烟。熏之即醒。

　　一法。用荆芥穗研末。用一分吹鼻。即醒。

　　一法。用鹿角烧存性。每一钱。酒灌下。即醒。

