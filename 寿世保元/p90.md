<!-- { "loadSidebar": true } -->
　　除诸病。毒已解尽。又看痘之起胀如何。如痘不起胀。此元气虚也。宜保元汤主之。而痘必起胀。又看痘之贯脓如何。如痘不贯脓。此气血虚也。宜内托散。加人乳好酒。此贯脓之巧法也。贯脓已满。又看收靥如何。若当靥不靥。灰陷黑陷。呕吐白沫。为表虚。宜木香散治之。若当靥不靥。寒战切牙。痒塌泄泻。为里虚。宜异功散治之。有过服热药。以致热毒猖狂。血气弥盛。痘烂不靥者。宜小柴胡汤。猪尾膏解之。收靥已毕。又看痘后有无余毒。

　　若余毒盛。必因过服附子。热毒失解。聚而不散。以致浑身手足赤肿。成痈毒也。宜消毒饮、五福化毒丹治之。又有毒攻。发为诸病。宜随症而疗之。大凡痘疮七日以前为里实。不可投温燥之药。能助毒也。八日以后为里虚。不可投寒凉之剂。能伐生气也。但世俗不分寒热但见痘出不快。举手悉用陈氏治虚寒热药。殊不知痘疮属燥热者多。急以丹溪凉血解毒治之。若概投热剂。岂无死者。今不知致病之因。又不求立方之意。仓卒之际。据症检方。漫尔一试。设有不应。并其书而废之。不思之甚也。余观陈氏。其意大率归重于太阴一经。

　　盖以手太阴为肺。主皮毛。足太阴为脾。主肌肉。肺金恶寒。而易于外感。脾土恶湿。而无物不受。观其用丁香、姜、桂。所以治肺之寒。用术、附、半夏。所以治脾之湿。使肺果有寒脾果有湿。而兼有虚也。量而与之。中病则已。何伤之有。今徒见疮之出迟者。身热者。

　　泄利者。惊悸者。气急者。渴思饮水者。不问寒热虚实。率投木香散、异功散。间有偶中。

　　随有功效。设或误投。祸不旋踵。何者。古人用药制方。有向道。有监制。有反佐。有因用陈氏之方。其时必痘疮而挟寒者。其用燥热补之。故其宜也。今未挟寒。而用一偏之方宁不过于热乎。余尝会诸家之粹。求其意而用之。实未敢据其成方也。若痘疮虚寒淡白色。

　　痒塌属虚寒。宜用之。若发热壮盛。齐涌红紫色。燥痒。此属热毒。宜凉血。自陈氏方盛行后。属虚寒者率得生。属热毒者愁不救。痘是胎毒。古人治法。只解毒。然气血虚。则又送毒瓦斯不出及不能成就。故陈氏之法既行。而解毒之旨遂隐。只顾救其虚寒之痘。而不能治其燥热之疮也。余思治法。陈氏与丹溪寒热兼用。俱不可废如痘疮陷顶。灰白色。寒战闷乱。腹胀泄泻者。属虚寒。只用异功等方治之。如热甚红紫。燥痒。属热毒者。急宜用凉血之药。消毒等散。相兼而用之。岂有不中其病耶。余谓痘疹。乃小儿之酷疾。生死反掌。古人论之不一。

　　有见于寒者。有见于热者。习者不可执一而误赤子之生。何也。盖痘疹乃胎毒所致。初生小儿。失于拭去口中秽毒者。一误也。及长。失于未用预解胎毒免痘之方者。二误也。初起发热有当汗而不汗者。三误也。将出之际。有不当汗而汗者。四误也。既出之后。有毒盛当解而不解者。五误也。起胀贯脓之时。有当补虚而不补虚者。六误也。有首尾症平。不当下而下者。七误也。有首尾实热。当下而不下者。八误也。有首尾虚寒。当温补而不温补者。九误也。有过服热药。致痘疮后余毒。当解毒而不解毒者。十误也。凡此十误。当预慎之。务加通变。故曰。寒者温之。热者凉之虚者补之。实者泻之。又曰。化而裁之。神而明之。若斯治者。庶免小儿夭枉之祸耶。

　　卷八　痘疮

　　视痘颜色轻重之法

　　空谷而附应。形动而影随。夫痘疮之发也。内热和缓。达于外者必轻。便闭烦躁。彰于外者必重。有诸中形诸外者。理势之自然也。夫颜色贵润泽而嫌昏暗。贵光彩而嫌枯涩。贵淡红而嫌黑滞。贵圆净而嫌破损。贵高耸而嫌平塌。贵结实而嫌虚薄。贵稀疏而嫌稠密。根窠收紧。痘分阴阳。见点动活。更怕脸浮。出要参差。血宜归附。耳后心喉。少于他处为佳。

　　眉棱两颧额前。光润不泄为妙。如发热便出者重。疮夹疹者半轻半重。里外微红者轻。外黑里赤者微重。外赤里黑大重。疮内黑点如针孔者。热极。青干紫陷昏睡。汗出烦躁。热渴腹胀啼喘。大小便闭者。困也。善治者。看其形色而辨之。轻者获安。重能取效矣。

　　卷八　痘疮

　　痘症辨疑赋

　　胎毒蓄积。发于痘疮。传染由于外感。轻重起于内伤。初起太阳。壬水克于丙丁。后归阳明血水化为脓浆。势若燃眉。变若反掌。若救焚兮徙薪。何如焦额。如落水兮拯溺。不及褰裳。欲知表里虚实。须明寒热温凉。证候殊形。脏腑易状肝火。激成水泡。肺主涕而脓浆。心斑红紫。脾疹赤黄。肾经居下。不受污浊。为变黑而可防。观其外症。推乎五内。呵欠烦闷兮。肝木之因。咳涕喷嚏兮。肺金之象。目带赤兮。心火延于胸膈。手足厥冷而昏睡兮。脾土困于中央。耳尻属肾。温暖如常。二处烦热。痘疹乖张。先分部位。次察灾祥。

　　阳明从目落鼻。太阳形于头上。心火炎热。则舌干面赤。肺金郁结。则胸膈先伤。手足属乎脾胃。肝胆主胁肋之旁颈项三阳交会。腰背统乎膀胱。外症分明。用心想象。泄者。邪盛于下。吐者邪盛于上。气逆而腹胀隐隐。毒甚而腰痛惶惶。心热甚而惊搐。胃邪实而癫狂。

　　口燥咽干。肺受火邪而液竭。便闭尿涩。肾因火旺而津亡。欲识痘之轻重。当观热于形状。

　　毒甚兮心如炎上。毒微兮内外清凉。寒热往来神气爽。定知痘出必祯祥。数番渐出兮春回阳谷。一齐涌出兮火烈昆冈。蚊虫蚤斑。刻期而死。蛇皮蝉蜕。引日而亡。虽怕红紫。最嫌灰白。最宜淡红滋润。切忌黑陷干黄。色要明润兮。犹恐薄嫩之易破。痘贵干结兮。又愁痒塌之难当。面颊稀而磊落。清安可保。胸膈密而连串。吉凶难量。顶欲尖圆。不宜平陷。

　　浆宜饱满。切忌空疮。皮喜老而愁嫩。肤爱活而怕光。结实高耸。始终无虑。丹浮皮肉。必主刑伤。唇面头肿兮。八九如何可过。腰痛胃烂兮。一切定主灾殃。疮堆口舌。毒缠颈项。

　　咽疮喉肿。饮食难尝。泄痢脓血。毒陷无浆。人力难尽。生命匪长。痘疮焦落。辨别阴阳。

　　人中上下。先靥为良。足腰先若黑靥。多凶而少吉祥。

　　卷八　痘疮

　　神断秘诀

　　细嫩无分地。粘连一片红。七朝虚痒塌。干燥定无脓。皮肤无光亮。胸前不空闲。身满红紫泡。九日测死期。痘肿皮不肿。眼开口又开。阴阳俱无缝。六日一场空。满面皆稠密。仔细看阴阳。天庭浆不足。此儿必有伤。头身色不润。脓绿臭难当。此般脾气绝。不久命须亡。

　　初起疮贴肉。起后肉难通。寒热不分别。痒塌七朝中。见点如肝样。焦枯黑陷伤。心肾二经绝。此痘火中央。头面方见大。顷刻又尖长。此般形像见。不羡有奇方。十四痂堪落。依然干燥脓。沉沉睡不食。延日不能生。目中光射斗。手足乱摇摇。若逢有此疾。不日命须倾。

　　五经穴痘上。斜视肿不分。纵然与解毒。迟日一场空。舌尖上见黑。心经克肺经。皮红胭脂样。半月此儿亡。目白睛红赤。唇红痘三般。黄浆胃先烂。焦裂饮茶终。初见云中月。云中隐隐丹。两朝三日后。儿命不可挽。脓黄色不活。干极脚摊红。牙疳泻不食。半月命须终。

　　脐凸四肢浮。睛黄赤鼻头。类般颜色异。十五命难留。仔细看身疔。咽喉前后心。阴阳并脑后。唇舌项阴生。十四痂该落。脓疮食不进。无神死蛇臭。儿命必身 。见点如肝样。针苗接一连。干红主绝水。十命九难延。目定神昏热。喉痰膝下冰。饮汤并下泻。顷刻命难存。

　　舌上浮血点。喉疮咽不清。皮红痘不起。心经克肺经。如神真妙诀。学人要精明。

　　卷八　痘疮

　　预解胎毒免痘

　　一论婴儿初生。脐带脱落后。取置新瓦上。用炭火四周烧至烟将尽。置地土上。用瓦盏之类盖之。存性为末。预将朱砂透明者。为极细末。水飞过。脐带若有五分重。朱砂用二分五厘。

　　生地黄、当归身。煎浓汁一二蚬壳。调和前二味。抹儿口上 间。及乳母乳头上。一日之内令吮尽。次日大便遗下秽污浊垢之物。终身永无痘疹及诸疾。生一子得一子。十分妙法也。

　　一论小儿未出痘疹者。每遇交春分秋分时服一丸。其痘毒能渐消化。若只服一二次者。

　　亦得减少。其毒尽渐化。必保无虞。

　　神效消毒保婴丹

　　缠豆藤（一两五钱其藤八月间收取毛豆梗上缠绕细红丝者是采阴干妙在此药为主） 黑豆（三十粒） 赤豆（七十粒） 山楂肉（一两） 升麻（七钱五分） 荆芥（五钱） 防风（五钱） 生地黄（一两） 川独活（五钱） 甘草（五钱） 当归（酒洗五钱） 赤芍（五钱） 连翘（七钱五分） 黄连（五钱） 桔梗（五钱） 辰砂（水飞另研一两） 丝瓜（两条长五寸隔年岁经过霜露者方妙烧存性）

　　上为极细末和匀。净砂糖拌。丸李核大。每服一丸。浓煎甘草汤化下。

　　全生保安散

　　麻黄 羌活 防风 升麻 生地黄 黄柏（酒浸各五分） 川芎 本 干葛 苍术 黄芩（酒浸） 茯苓 柴胡（各三分） 红花 细辛 苏木 白术 陈皮（各二分） 甘草 归身 黄连（各三分） 连翘 吴茱萸（各五分）

　　上锉一剂。立春立夏立秋立冬之日。水煎。露一宿。次早温服。如一年之内。根据时服此四服。神效。永不出痘。

　　涤秽免痘汤

　　 大尹王天中传自上方异人。

　　十月经霜后。取楝树子一升。收贮到正月初。将楝子入锅内。用水煮汤。待温。洗儿全身。永不出痘。真仙方也。

　　卷八　痘疮

　　乡邻出痘预防禁方

　　一凡乡邻如有时行痘疹。可以预防。宜节其饮食。谨其起居。加减衣服。预其药饵。亦制节谨度。顺养生道也。

　　麻油擦法

　　用麻油每夜临卧时。以手中三指。蘸油擦儿头额项腰背。两手腕。两足腕。然后睡。即可以使轻。此亦畅达流通。升脱凝滞之义也。

　　三豆汤

　　大黑豆、赤小豆、绿豆各一盏。甘草一两细切。每日用四味。瓦罐煨烂熟。连豆带汤。

　　与儿食之。黑豆解肾经之毒。制相火也。赤小豆解心经之毒。制君火也。绿豆解阳明经之毒。制胃火也。用豆者。又以形治。以类从也。易简而便里 。早治以便童稚。其为神巧矣乎。

　　永不出痘二五散

　　 贾兰峰传。

　　用有雄鸡蛋七枚。内取一枚。开一孔。去清黄净。装入鲜明好朱砂四钱九分。其孔以纸糊。

