<!-- { "loadSidebar": true } -->
　　小儿发搐。为急慢惊者。古书无有。惟曰阴痫阳痫。所谓急慢惊者。乃后世名之也。以阳动而速。故阳搐曰急惊。阴静而缓。故阴搐曰慢惊。此阴阳惊痫发搐之别也。阳搐者。身大热。面赤引饮。口中气热。大小便赤黄。眼上视连札。手足搐急。牙关紧噤。项背强直。涎潮响。此因心热极则生风。风属肝。心肝子母。风火搏炽。动而发搐也。及其发定。则了然如故。此阳盛阴虚。治当利惊以除风热。不可与巴豆 药大下之。恐蓄虚热不消。

　　小儿痰壅积热于心。因闻大声。或误惊触。则动而发搐。若热极者。虽不因闻声惊触。亦自发搐。小儿本实者。多此候也。

　　天吊

　　（阳搐） 小儿心膈壅滞。涎盛热积。不得宣通。或因母饮酒食肉无度。致烦毒之气。流入于乳。

　　因以乳儿。令儿宿滞不消。热毒乘心。发为惊搐。眼目翻腾。壮热不休。甚者爪甲皆青。状若神祟。俗谓之天吊。此非天能吊人。以其眼吊上视。故取意名之。况小儿发搐。未有不眼上者。实亦阳搐之候也。治宜去涎热。

　　昔钱乙治广亲宅七太尉弟八使者发阳搐。自寅至午。于未发前。钱乙见其目直视而腮赤。此心肝俱热。更坐石杌子就冷。此热甚也。又肌体素肥而本实。其脉急促。发搐自寅至午。皆心肝用事之时。治乃泻其心肝。而补其肾。病遂得愈。此亦泻强补弱也，阴搐者。身温面 白。手足似搐不搐。

　　但时时螈 。昏昏似睡。而无精神。眼露睛微微上视。或胃痛而啼作鸦声。或不能啼哭。唇口白色。脉沉弱。此因大病之后。或吐泻过甚。致脾胃虚损而生风。荏苒乃成。此阴盛阳虚。治当补其脾胃。泻去肝风。小儿虚弱。虽不因吐泻取转。直发阴搐者亦有之。本怯者多此候也。

　　慢脾风

　　（阴搐） 小儿因伤风冷。或病吐泻。医以温药补之不已。复用凉药治之又不已。本谓伤于风冷。医乱治之。致脾虚而内不能散。外不能解。至十余日。其证昏睡露睛。大便不聚而泻。此脾虚风入。风在脾胃之间。故大便不聚而泻。时螈 。身体四肢口鼻中气皆冷。小儿亦有因惊所传。或诸病久变。见此证者。皆因脾胃虚怯。而生风所为也。故俗谓慢脾风矣。实乃阴搐之危候。治当去脾间风。风退痢止。以补脾胃。昔钱乙治王氏子病吐泻。他医以药下之。至虚变阴搐。其候睡露睛。手足螈 而身冷。乙见曰。此慢惊也。与药以实脾胃。即开目身温。王疑其子不大小便。又令他医以药利之。而复身冷。尚欲令乙利小便。乙曰。不当利。利之必身冷。王曰。已身冷矣。乙曰。不能食而胃中虚。若利大小便。使脾肾俱虚。当闭目身冷即死。今此儿幸胎气实而难衰。乙复补脾胃。则微能饮食。所以然者。谓利大小便。脾胃虚寒。当补脾而不可别攻也。后不语。他医作失音治。乙曰。既失音。何开目而能饮食。又牙不噤而口不紧。他医不能晓。乙曰。此因用清药利小便。致脾肾俱虚。今脾已实。肾尚虚故也，遂以药补肾。及根据法为治。半月能言。一月而痊。

　　卷四　惊痫论

　　发搐真假

　　真者。儿在母胎中时。血气未全。精神未备。则动静喘息。莫不随母。母调适乖宜。喜怒失常。或闻大声。

　　或有击触。母惊动于外。儿胎感于内。至生下百日以来。因有所犯。引动其疾。则身热吐 。心神不宁。睡卧昏腾。躁啼无时。面青腰直。手足搐搦。口撮腮缩。目瞪气冷。或眼闭胶生。或泻青黄水。是胎痫也。是五内感病。发为真搐。然亦发稀而难治。不过三两次必死矣。假者。儿生出母腹。百日以来。肌肤嫩怯。血气软弱。被外风伤之。入客于内。每遇则儿不能任。故发搐搦。口中气热。呵欠嚏喷。此风痫之候。重者亦不呵欠嚏喷。与胎痫相似。然发频者轻。轻则易歇故也。治当发散。昔钱乙治李司户孙。生百日来发搐。日三五次。请众医治。或作热天吊。或作胎惊。或作惊痫。治皆无应。后请乙治。乙曰。婴儿初生。

　　肌骨嫩怯。被风伤之。儿不能任。故发搐也。然频发者轻。以客风在内。每遇不任。即搐轻则易歇。故发频也。搐稀者。是五内发病。不可救也。乙用微剂以散风邪。兼涂囟浴法。治之乃愈。仍不可多服。盖儿至小。易为虚实。多即生热。止一服而已。兼用涂。无不效。以上钱乙所用方。并本集载之。

　　卷四　惊痫论

　　惊痫杂论

　　凡小儿急惊。虽搐甚不用忙扰。亦不足畏。慢惊虽微搐切当救。乃危候也。方搐之时。但与扶持。慎勿擒捉。盖风气方盛。恐流入筋脉。致手足曲戾不随。或成拘挛。

　　凡小儿急惊。阎孝忠云。当其搐势减。与镇心治热药一二服。如麝香丸抱龙丸辰砂丸紫雪之类。候惊势已定。用药下其痰热。如麝香丸软金丹桃枝丸之类。如此则心神安宁即愈。

　　凡小儿慢惊。若因吐泻。已成虚损者。阎孝忠云。当与速生胃气。以理中丸。并研金液丹末。煎生姜米粥调灌之。多服乃效。候胃气生。手足渐暖。四肢犹然螈 。即减金液丹一二分。增青州白丸子一二分同研。如上服。渐渐以意减金液丹。加白丸子。兼用异功散羌活膏钩藤饮之类调理。频频与粥。虽至危者。往往死中得生。

　　凡小儿急慢惊。阴阳异证。切宜辨而治之。急惊合用凉药。慢惊合用温药。世人多用一药。不能分别。误小儿多矣。殊不知药性自有温凉。岂可泛用。初虞世谓治阴阳痫。寒温药性。当于方中用时增损。则无失矣。又阎孝忠言。慢惊药中宜去龙脑。纵须合用。必以温药为佐。或少少用之。惟凉故也。

　　凡小儿于天阴雷发声之时。必掩塞其耳。或作杂声以乱之。恐猛闻大声而发搐。

　　凡小儿发搐。时醒而身软者为痫。若发搐不时醒。身硬者为 。（又名曰痉）乃中风之候。（论在中风门）

　　凡小儿惊痫泄泻等诸病。烦渴者皆津液内耗也。不问阴阳。煎钱氏白术散。使任意取足饮之。弥多弥好。

　　凡小儿惊痫药中。能不用水银轻粉者尤佳。如不得已而用之。仅去其疾即止。盖小儿肠胃易损。亦伤口齿。

　　今所集之方。多不用银、粉。如须用之者。当根据此酌量减损。

　　凡小儿欲生疮疹。有发搐者。当从疮疹为治。余诸病有与惊痫相兼。可以一方为治者。根据法用之。若不可以一方为治者。则各用所主药。相兼治之。

　　凡小儿惊。蜣 为治第一。世医多不学。未见有用者。若用之。须择不伤水者。伤水即不堪用。去其头翅足。炙令焦。乃入药。

　　凡小儿吐泻后。精神困顿。多睡。不吃乳食。四肢逆冷。欲变成痫者。以神曲为末。入脑麝各少许。温水调服。若已成痫。哭如鸦声。面色青黄。手足螈 。咽中不利。更入朱砂同末服之。若变痫滑利者。以曲末。蜜丸如鸡头大。温水化下。

　　又一方。曲末一两。琥珀甘草各二钱。朱砂雄黄各一分。同末。蜜丸如鸡头大。名太乙丹。治小儿百病。

　　卷五　惊痫方治

　　治惊欲发搐方

　　定心膏

　　治诸热。安心神。截惊痫欲发。

　　生葛根（取汁半合，如无生者干葛细锉，水浸一宿，慢火熬取汁） 竹沥（半合，根据法旋取） 大麻仁（一分三味，同研） 绿豆粉（一两别研） 朱砂（半两，研飞） 牛黄（一钱，研） 麝香（一钱，研）

　　上同和如稀粥。更入少绿豆粉。相拌得所。石臼中杵三二百下成膏。丸鸡头子大。

　　每服一丸。煎人参汤化下。量大小增损。用无时。

　　琥珀丹

　　治如前。

　　琥珀（一两，研） 白僵蚕（去丝嘴，炒，半两） 腊月牛胆制天南星（一两） 天麻（一两） 白附子（半两） 香白芷（半两，以上先为细末） 朱砂（一两，研，水飞） 龙脑（一钱，研）

　　上拌匀。炼蜜丸。如鸡头子大。每服一丸。煎人参薄荷汤化下。量大小增减。用无时。

　　生葛饮子

　　治热极不已。欲发惊痫。

　　生葛汁（一合） 竹沥（一合） 牛黄（如杏仁许，别研）

　　上相和。每服半合。量大小与之。无时。

　　钩藤饮子

　　治发热时时戴眼。口吐涎沫。欲发痫搐。

　　钩藤（半两） 蚱蝉（七枚，去翅足，微炒） 人参（去芦，一分） 黄芩（一分） 大黄（一分）

　　上粗末。每服一钱。水一盏。煎至六分。入竹沥半合。再慢煎数沸。下牛黄一小豆许。细研入之。搅匀放温。量大小与服。得微汗为妙。乳母忌蒜面炙爆之物。

　　治小儿心胸积热毛焦。睡中狂语。欲发惊。朱砂半两研。

　　水飞。牛黄六分。同研如粉。每服一钱。磨犀角水调服。量大小与之。无时。治小儿热盛。夜后狂语。欲发惊。

　　以竹沥。一岁儿连夜饮二合。少少频与。儿大以意加之。无时。

　　参苓散

　　治小儿忽作惊状。目上视。手足强。未可服惊药。宜先与此服之。

　　人参（去芦） 茯苓（去黑皮，各半两） 甘草（一分，炙）

　　上为末。每服一钱。温汤调下。食空服。

　　茯神散

　　治小儿烦热心悸。手足摇动。欲发惊痫。

　　茯神（去心内木） 龙齿（研细） 牛黄（别研） 犀角屑（各半两） 寒水石（一两） 石膏（研飞，一两） 川大黄（一钱）

　　上为粗末。每服一钱。水一盏。煎五分。去滓。入竹沥半合。更煎一二沸。量大小与服。无时。

　　又方

　　治如前。

　　茯神（去心内木） 龙齿（研） 升麻 甘草（炙半） 寒水石 石膏（研飞） 麦门冬（去心）

　　上为末。每服一钱。水一盏。煎至五分。去滓。入竹沥半合。更煎一二沸。量大小与服。无时。

　　辰砂金箔散

　　治小儿心膈邪热。神志不宁。悸惕烦渴。睡卧不稳。弄舌啮齿。痰实咳逆。咽嗌不利。发惊欲痫。

　　辰砂（七钱，研） 桔梗（去芦，五钱） 人参（去芦，三钱） 白茯苓（去皮，三钱） 蛤粉（八钱）

　　牙硝（枯三钱，研） 甘草（二钱半炙） 脑子（半字） 金箔（二片）

　　上为细末。百日以下儿用半字至一字。薄荷水调膏涂舌上。令自咽。百日上儿或大便涩者。蜜汤调一字与服。一岁上者半钱。咽喉肿痛。口舌生疮者。以少许掺病处。咽津必效。

　　牛黄散

　　清心凉膈。截惊痫欲发已发。

　　牛黄（半两，细研） 朱砂（一分，研，水飞） 麝香（一分别研） 蝎梢（一分末） 天竺黄（一分，研） 钩藤（一枚末）

　　上同拌研匀。每用一字。新汲水调下。无时。

　　雌黄丸

