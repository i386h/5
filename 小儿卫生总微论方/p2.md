<!-- { "loadSidebar": true } -->
　　儿已封裹脐了。一切如法。得数日许。忽然怒啼。似衣中有刺者。此乃脐燥。还刺其腹故也。当与解之。易去故帛药物。更换裹之。如无此证。亦于十日许解视。换时须避风冷。若遇冬月。左右置火。于温暖处换之。至于寻常换衣用粉。亦当如是。若失于照顾。致伤脐患者。具方于后。

　　治小儿初生。脐未落时。肿痛水出。取故绯绢烧灰。研细末敷之。

　　治小儿脐中汁出不止。赤肿。以白石脂为细末。炒令微暖敷之。日三四次。

　　治小儿脐疮 以甑带烧灰。研细末。猪膏和敷。或以桑白皮汁敷乳上。吮儿饮。

　　又方

　　 以东壁上土敷之。治历年不瘥者。伏龙肝亦得。

　　又方

　　 以当归为细末敷之。久不瘥者。用之神效。

　　治赤肿或脓血清水出者 以马齿苋叶烧灰。研末敷之。或以露蜂房烧末敷之。

　　又方

　　 以干蚵 火 为灰。研末傅之佳。

　　又方

　　 以黄柏为细末敷之。治久不瘥者。

　　治小儿脐赤肿 杏仁半两。猪颊车骨中髓七钱半。先研杏仁极烂。和髓敷之。一方研杏仁如脂。和髓中膏敷。

　　治小儿因剪脐。伤外风。致脐疮久不干。 白矾。 白龙骨。等分。同研为细末敷之。少少用。如无两味。但得一味亦可。

　　又方

　　 以绵烧灰。研为细末敷之。新旧皆可。

　　胡粉散

　　治小儿脐疮。湿不瘥。若至百日即危极。

　　胡粉（一钱 细研） 干姜（烧灰 一钱 细研） 白石脂（烧存性称一钱细研）

　　上同为细末。每用一字。或半钱敷上。

　　凡小儿患脐疮未愈。不可乳令大饱。大饱则令儿脐风。

　　卷一

　　相视寿夭论

　　儿生下。洗浴断脐之后。当视其寿命长短。成人不成人。

　　儿生。身不收者死。儿生。鱼口者死。儿生。股间无生肉者死。儿生。汗血者死。儿生。颐下破者死。儿生。囊下白或赤者皆死。儿生。阴不起者死。儿生。身如凝血。若无皮者死。儿生。脐小者不寿。儿生。声绝而复扬急者不寿。

　　儿初生。目自开者不成人。儿初生。头四破者不成人。儿初生。啼声散者不成人。儿初生。身软如无骨者不成人。

　　儿初生。啼声深者不成人。儿初生。头毛不周匝不成人。儿初生。汗出不流不成人。儿初生。小便凝如脂膏者不成人。儿初生。常摇手足者不成人。儿初生。枕骨不成。能言而死。儿生。膝骨不成。能倨而死。（一云尻骨）儿初生。掌骨不成。扶伏而死。儿生。踵骨不成。能行而死。儿生。膑骨不成。能立而死。儿初生。阴大而与身色同者成人。儿初生。脐中无血者成人。儿初生。啼声相连延属者寿。儿初生。卵下缝通达而黑者寿。儿初生。身体鲜白而长大者寿。

　　卷一

　　初生服药论

　　儿初生。出母腹。揩拭口眼净。洗浴了。断脐毕。 包讫。且未得与乳。当用好甘草一中指节许。擘碎。以水三蚬壳。煎二蚬壳。以绵缠指。蘸与儿吮之。若吐出恶汁为佳。若服二蚬壳不吐。即无秽物。不须更服也。此法不问儿虚实壮怯。皆须服之。次看形色。若面色红润。啼声响快者。用擘破黄连。以汤浸取浓汁。调朱砂末。抹儿口中。打尽腹中旧粪。方可与乳。又法。以汞粉半钱。旋旋吮儿。良久。脐粪乃下为佳。故圣济经云。凡儿初生。恶血未纳者。拭以绵指。吞而在胸膈者。吐以甘草。入而在腹内者。利以黄连汞粉。皆所以革污秽也。次用好朱砂一大豆许。细研水飞。炼蜜一蚬壳。看稀稠和膏。分三剂。每用一剂。乳汁化。时时滴儿口中。三日内服尽即止。姚和众云。成炼朱砂。能温肠胃。壮血气也。一日只可一豆许。分三次用。勿得过也。次用真牛黄一大豆许。细研。以炼蜜酸枣大。和成膏。每用一大豆许。乳汁化下。时时滴儿口中。姚和众云。能去惊。辟邪恶之气。若儿形色不实。怯弱者。不宜服之。如胎热。或身体色赤黄者。宜多服。此法在三日外也。

　　卷一

　　中寒论

　　儿才生。毕迟。或断脐晚者。令见冒冷。故寒中之也。又先断脐。后洗浴。则水气得入之。或洗时水气所干。亦为中寒之候。其证腹中绞痛。夭矫啼呼。面青黑。尿清白。当以当归末为粉。着于絮上。灸而熨脐腹。日日频熨。至啼止脐干为度。仍不可灸令大热。恐引惊也。

　　卷一

　　初生不乳论

　　初生洗浴断脐 包。革秽污。下脐粪都了。经日不饮乳。及不小便者。此因难产。或包裹举迟。中寒。或被风邪微干。伤动藏气所致。有此候者。多为撮口。治不可稍缓。

　　通关散

　　治初生儿不饮乳。及不小便。 以石银器中贮奶汁二合。入四破葱白一寸。煎取一合。注子分灌之。服尽立效。

　　卷一

　　脐风撮口论

　　儿自初生。至七日内外。忽然面青。啼声不出。口撮唇紧。不能哺乳。口青色。吐白沫。四肢逆冷。乃脐风撮口之证也。此由儿初生剪脐。不定伤动。或风湿所乘。其轻则病在皮肤。而为脐疮不瘥。其重则病入腑脏。而为脐风撮口。

　　亦如大人因破伤而感风。则牙关噤而口撮。不能入食。身硬。四肢厥逆。与此候颇同。故谓之脐风撮口。乃最恶之病也。千金有曰。小儿忽患脐风撮口者。百无一活。皆坐视而毙。良可悯恻。有一法极验。但世罕有知者。凡遇其患。则看儿齿龈上有小泡子如米状。急以温水蘸熟绵子。裹手指。轻轻擦破。即便口开而安。

　　又法。视小儿口中上下龈间。若有白色如豆大许。便以指甲于当中掐之。自外达内。令匝至。微有血出亦不妨。又于白处两边尽头。亦根据此掐令内外气断。不必直破入指甲矣。恐太甚则伤儿。此二法相类。子母秘录云。于掐破处以蜈蚣末敷之。大良。及有治方集之后。

　　治小儿断脐之后。不慎照管。致风湿所乘。令儿不能乳哺。名曰脐风。宜速疗之。不久则为撮口也。

　　当归（去须半两洗焙） 天浆子（去壳三个微炒） 乱发（一钱烧灰）

　　上为细末。入麝香一字许。时时敷脐。

　　又方黄柏（锉） 釜下墨煤 乱发（烧灰存性）

　　上各等分。同为细末。用一字或半钱敷之。

　　金两黄散

　　治小儿脐疮不瘥。因风传变。欲为撮口。或为发痫者。

　　川黄连（去须一分为末） 胡粉（一钱研） 龙骨（一钱 红研）

　　上同为细末。每用少许敷之。时时用。

　　定命散

　　治小儿剪脐中风。唇青撮口。吐白沫。四肢冷。

　　赤足蜈蚣（半条酒炙令干） 川乌头尖（三个生） 麝香（少许）

　　上为末。入麝研匀。每服半字。煎金银薄荷汤调灌。

　　治小儿初生撮口蛇蜕皮（一分微炒） 钩藤（一分） 干蝎梢（一分以上先细末） 朱砂（一分别研水飞） 麝香（半钱别研） 真牛黄（半钱别研）

　　上同研细。拌匀再研。每服一字。取竹沥一二点。同乳汁调灌下。一方只蛇蜕朱砂麝香各一分。每用半字。

　　津调涂口中。日五七次。

　　又方

　　 以盐豉置脐上灸之。

　　又方

　　 以夜合花枝浓煎汁。拭口并洗。

　　又方

　　 于儿口傍。先刺令见血。碎雀瓮（即天浆子）汁涂之。

　　又方

　　 生捣鼠妇。并雀瓮汁相和。调涂抹口中。渐渐乳。得效。鼠妇乃湿生虫也。

　　卷一

　　胎中病论

　　儿自生下。至一腊前后有病者。多是未生之前。在母胎妊之时。母食毒物。胎有所感。至生下之后。毒瓦斯发而为病。

　　又有母于妊娠之时。失于固养。气形勿充。疾 因之。故圣济经言。病生于中者。与生俱生也。今叙于后。

　　梗舌

　　儿才生出母腹。因与揩拭口中恶物。便仔细看儿口中。如有皮膜。似芦苇管中之膜。裹定儿舌。或连舌根者。此名梗舌。乃胎毒所攻而生。或母于妊娠时。爱食飞禽之物。感而所致。便须急以指甲刺破剥去之。揩拭血净。用烧白矾灰细末。敷半绿豆许。若不摘去。则梗其舌而不能语。令儿哑也。及日数多。亦不能去也。

　　气闭

　　儿初生一二日间。有大小便不通。腹胀满而欲绝者。此胎毒之气郁闭所致也。便急令一妇人。用温水先漱口了。后吸咂儿前后心。并脐下及手足心。共七处。各五七次。以赤红色为度。须臾气散。则自通矣。

　　不即尔。无生意也。有此候。用此法。可谓再生。

　　鹅口

　　 儿自初生。至七日内外。因胎毒上攻。于舌上生白屑如米。连口两角。生黄疮。及舌下有膜。如石榴子大。令儿声不发者。名曰鹅口。

　　保命散

　　治小儿鹅口白矾（一分烧） 马牙硝（半两研细） 朱砂（一分研细水飞干）

　　上同研匀细末。每用一字。取白鹅粪。以水搅取汁调之。先以手指缠乱发。揩拭儿舌上口角颊中。去垢秽净。然后用药敷之令遍。缠发揩时。以井花水沾用。或以绵缠指头。沾栗 汁用。

　　治小儿鹅口不能乳。以马牙硝研细。遍掺舌上下两颊口角内外患处。日三四次。

　　又方

　　 以桑白皮汁。和胡粉敷之。

　　又方

　　 以鸡 中黄皮烧灰研细。乳和敷之。

　　又方

　　 以白鹅矢汁灌口中。

　　又方

　　 以黍米汁敷之。

　　又方

　　 以全蝎七枚。先用薄荷汁浸过。后用薄荷七叶裹之。文武火炮过。焙令干。研末。更入黄丹。同研匀细。

　　熟蜜和为膏。敷病处。

　　垂痈

　　 儿自初生。至七日内外。因胎毒上攻。血气不敛。儿口中上 连喉舌。生物如芦箨盛水之状。或作。在悬雍之前。塞其气路不通。令儿危殆。名曰垂痈。又儿生下即死者。多此病也。人少知之。当急视之。

　　凡遇是病。便以指甲摘破。或以绵缠长针。留尖如粟米许刺之。令儿气泄则活。其 破。则出青黄血水。便用帛子 拭。及用盐汤蘸帛榐揩令净。若入喉。即伤儿。慎之慎之。如一刺复作者。再刺。

　　如圣散

　　治垂痈。

　　铅霜（一分研细） 真牛黄（一分研细） 太阴玄精石（一分研细） 朱砂（一分研细水飞日干）

　　上件再同研匀。入白龙脑细末半钱相和。每用抄一字至半钱。掺儿口中。

　　重 （重龈童舌）儿初生。至七日内外。因胎毒上攻于儿口中。若发于 上作肿。作两重之状。名曰重 。

　　若发于上下齿龈两傍。肿如垒龈者。名曰重龈。若发于舌上肿起。初更生一小舌者。名曰重舌。肿闷作痛。令儿多啼。不能哺乳而妨碍。

