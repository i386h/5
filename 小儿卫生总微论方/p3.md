<!-- { "loadSidebar": true } -->
　　治重 重龈 以蛇蜕皮烧灰。研细末敷之。

　　又方

　　 治如前。以生蒲黄末敷之。

　　乌 骨散

　　治重舌肿闷。妨碍吮乳。

　　乌 骨（一两） 干蜣螂（半两烧灰） 蒲黄（半两研） 枯白矾灰（一两研）

　　上和研如粉。每用半钱。以鸡子黄调涂肿上。咽津不妨。

　　又方

　　 治如前。以蛇蜕皮为末。干捻敷舌下患处。不一时便消。不能饮乳者。用之得能饮。或以鸡羽蘸淳醋。榐药掠舌下。

　　又方

　　 以木兰皮长一尺。广四寸。削去粗皮。以醋一升。渎之取汁。注患处。

　　又方

　　 以伏龙肝研细末。牛蒡汁调敷。或以衣鱼（即蠹鱼）涂舌上。

　　又方

　　 以马牙硝末涂舌下。日三。

　　又方

　　 以三家屠肉。切如指大。以摩舌上。

　　又方

　　 以黄丹豆许。纳管中。吹舌下。

　　又方

　　 以蒲黄敷之。不过三次。瘥。一方。微炒。以纸铺地上。出火毒。研罗细末。先用温水蘸帛裹指。轻轻掠。后掺药。

　　又方

　　 以桑白皮煮浓汁。涂乳上吮儿。

　　治重舌妨闷欲死 以乱发烧灰。研细末。以敷舌下。频频用。或烧簸箕皮敷上。

　　又方

　　 治如前。以鹿角炙。适温热熨之。或如米粒大。安舌下。

　　又方

　　 以小豆煮汁。和鹿角灰敷之。日三。或以赤小豆末。醋和敷舌上。

　　又方

　　 以露蜂房烧灰。研细末。醋和膏敷之。

　　蓐疮

　　儿自初生。至七日内外。因胎毒攻发。身生疮者。名曰蓐疮。谓在产草上生疮也。

　　治蓐疮 以黄连为细末。先用生麻油涂盏子内。将黄连末遍掺油上。倒合在铫三脚子上。下用艾叶火熏令极干。刮聚。再入生油腻粉各少许。和膏敷之。

　　又方

　　 以泽兰心细嚼敷之。

　　又方

　　 以葵根烧灰敷之。

　　治小儿初生三日。头面生疮缘起。身体壮热。多啼。

　　升麻 柴胡（去苗） 石膏（各一分） 甘草 当归（去须各半两）

　　上为 咀。每服一钱。水半盏。煎至二分。去滓。时时与。量儿大小加之。

　　治小儿初生。蓐中生热疮。以鸡子五枚敲破。去白。只取黄。又以乱发如鸡子黄许。二味相和。铫子中煎熬。取汁涂之。更用苦参末敷之。甚奇。刘禹锡云。顷在武陵生子。蓐内便有热疮。发于臂腿。蔓延半身。初用他药无益。状候至重。昼夜啼号不乳。因阅本草有云。乱发合鸡子黄煎消为水。疗小儿惊热下痢。注云。去痰热百病。又鸡子。本草云。疗热疮。因用之。立效如神。煎法。鸡子黄乱发初入铫煎时甚干。少顷发焦。遂有液出。

　　旋取置一瓷碗中。以液尽为度。

　　口噤

　　儿自初生。至七日内外。忽口噤。不能乳。腹急多啼。下青黑粪。或口生疮如米。名曰口噤。此证牙关急而口噤。与撮口相似。然撮口证面色青。啼声不出。口吐白沫。此口噤证。面色赤而多啼。口不吐白沫。所以异也。此缘儿在母腹中时。为风热伤胎所致。故圣济经曰。风热伤胎。生而口噤也。千金云。赤者为心噤。白者为肺噤。

　　立圣散

　　治初生儿口噤不开。不收乳。

　　干蜘蛛（一个 去足 口取新竹沥入蚬壳中浸一宿 炙焦为末） 干蝎梢（七个为末） 腻粉（一钱）

　　上同研匀细末。每服一字。乳汁调，滴儿口中，时时用。

　　又方

　　 以鹿角粉大豆末等分研细。乳和。涂乳上。令儿吮服。

　　又方

　　 以生甘草一分细锉。水一盏。煎至六分。去滓放温。分数次。灌儿口中。令吐出痰涎秽物。后取猪乳汁点儿口中。瘥。亦治撮口。

　　又方

　　 以真牛黄少许研细。淡竹沥调一字灌之。次以猪乳滴口中。

　　又方

　　 以赤足蜈蚣去足。炙黄为末。以猪乳调半钱。分三四次温灌之。一方用雀瓮不开口者五枚。烧灰研细末。饮调服一字。

　　又方

　　 以白僵蚕二枚为末。蜜和。敷儿口内。如无。以原蚕蛾二枚。炙黄代之。亦治撮口。

　　又方

　　 以雀矢白。水和丸麻子大。乳服二丸。鸡矢白亦佳。

　　又方

　　 鸡矢白枣大。绵裹。水五合。煮二沸。分服。

　　治小儿口噤体热 以青竹茹三两。醋一升。煎取三分之一。温分数服。

　　治小儿口噤。牙关不开。以天南星一个煨熟。急用纸封角。莫令透气。却以纸裹。近上尖处。翦一窍子鸡头大。令热气出。于鼻孔中熏之。牙关立开。亦治撮口。

　　 啼

　　儿自初生以来。身色青白。无血色。好啼哭。昼夜不止。身体仰而 。夜则甚。腹满不乳。大便青白。昼夜啼。诸药不效者。此名 啼。乃儿未生以前。在胎胞中时为风冷伤所致。故圣济经曰。风冷伤胎。生而 啼。千金有云。小儿有胎寒。则腹痛 啼。时时吐 。或腹中如鸡子黄。按之如水声便没。没而复出。不急治。多变为痫。

　　养脏汤

　　治小儿胎寒 啼。

　　当归（去芦一两） 沉香 丁香 白术 桂心 川芎（各半两）

　　上为细末。每服一钱。水一盏。姜二片。煎半盏。去滓。滴儿口中。

　　治小儿忽患腹痛。夭矫汗出者。亦胎寒也。以梨叶煮浓汁七合。分三四次服。出千金。

　　又方

　　 以当归为末。每用一小豆许。乳汁调下。日二夜一。病儿大。添之。

　　又方

　　 以柏子仁为末。每服一钱半。温水调下。

　　矾石丸

　　治小儿胎寒 啼。发痫。以马齿矾。火 半日为末。枣肉和丸黍米大。每服一丸。乳汁送下。量儿大小增损。以瘥为度。有痰亦去。神良。兼治腹胀不嗜食。大便青黄色。

　　血癖

　　（又名胎积）

　　儿未生之前。在母腹中。藉母经血以滋养焉。至生下时。须拭去口中恶血。及用药下尽儿腹中秽血之粪。

　　方才饲乳。若于生时。揩拭儿口中恶血不净。吞咽入腹。或腹中旧有秽粪。不曾下之。或下之不尽。因而成癖。

　　故名曰血癖。又名曰胎积。至生下百日内外。儿生头疮。眼目赤涩。小便如血。口中气急。身体紫色。腹胀躁烦。多啼不乳。

　　胎积丸

　　治小儿血癖。

　　白丁香（二十一个） 轻粉（半钱） 滑石（半钱） 乳香（半钱） 巴豆（三十个针串灯上烧焦微存性）

　　上为末。糊丸黍米大。每一二丸。看虚实大小与服。煎柳心七个。汤放温送下。连一二服。粪下恶物是效。

　　亦令乳母服和气药调养饲儿。若儿服药后吐不止。大便不通。面黑气喘者死。

　　胎赤眼

　　儿自生下。至开眼以后。眼两 及睑眶赤烂。名曰胎赤眼。此因儿生时稍难。留滞时久。或不慎照顾。致恶血入于儿眼。又或生下时。揩拭儿眼边恶血不尽。亦令入儿眼。渍 以生是病。不急治之。则至长不瘥。

　　二金散

　　治小儿胎赤眼。

　　黄连（去须一钱） 黄柏（一钱）

　　上先为粗末。用奶汁同浸一宿。焙干收之。每用少许。以新绵裹荆芥汤浸之。放温。时时频洗。

　　胎惊

　　儿在母腹。未生之前。因有所惊。胎内感之。至生下百日以来。儿心神不宁。睡卧不醒。壮热躁烦。啼哭无时。上视发搐。面青腰直。撮口缩腮。粪青黄水者。此名胎惊。方论著于惊疾门之中。

　　胎怯

　　儿自生下以来。面无精光。肌肉脆薄。大便白水。身无血色。时时哽气多哕。目黑睛少。羸 多哭。此胎怯也。宜天麻浴汤治之。

　　胎肥

　　儿生下肌肉浓。遍身血色红润。至盈月以后。渐渐肌瘦。目白睛粉红色。五心热。大便难。时时生涎。此胎肥也。更看父母肥瘦。肥不可生瘦。瘦不可生肥。治亦天麻浴汤。

　　胎热

　　儿生下有血气。时叫哭。身壮热。如淡茶色。目赤。大便黄赤。粪稠。急食乳。此胎热也。治亦宜天麻浴汤。

　　天麻浴汤

　　治小儿胎怯胎肥胎热等诸疾。

　　天麻（二钱） 蝎尾（去毒为末） 朱砂末 白矾末（各半钱） 麝香（一字） 乌蛇肉（酒浸去皮焙干为末）

　　青黛末（各三钱）

　　上为末匀。每服三钱。水三碗。桃枝叶五七条。煎十数沸。带热浴之。勿得浴背。汤须适温热用。

　　治小儿胎热。或乳母饮食粗恶辛苦。乳汁不起。儿色如淡茶黄色。瘦瘠不为肌肤。四肢痿 缭戾。服之充悦健壮。

　　芍药（二两半） 柴胡（去苗二两半） 鳌甲 茯苓（去黑皮各一两半） 人参（去芦） 大黄（各一两）

　　甘草 干姜（各半两如热即用枳实）

　　上为末。炼蜜和丸大豆大。百日至一岁儿服一丸。乳服。日二。量儿大小增减。

　　卷一　胎中病论

　　诸不治病

　　胎内十二证

　　一、双瞽。二、只眇。三、骈拇。四、六指。五、体残。六、肢废。七、独肾。八、喑哑。九、缺唇。十、社老。十一、挛拳。十二、侏儒。

　　胎外十二证

　　一、睛凸。二、近睹。三、鼻 。四、耳反。五、结喉。六、项瘿。七、舌短。八、节弹。九、龟胸。十、驼背。十一、膝并。十二、交胫。

　　六指

　　儿生下六指者。外科以利刀截一指。外贴生油膏。往往有不见痕迹者。

　　缺唇

　　儿生下缺唇。亦能弥缝。然不能掩其痕。十二病中。惟是二种仅有手段。昔人之不能。而后人得之。千载之后。必有治今人不治之病者。

　　卷二

　　五气论

　　儿自胎孕以至生成。皆禀五行而分五脏。故自五气以生五态。而各不同。圣济经言。五行孕秀有异宜。

　　五态委保有殊气。冲和均赋。体性潜异者。盖母气胎育。有盛衰之虚实。故其子生也。有刚柔之勇怯。又经云。

　　心气虚而语晚。肝气微而行迟。脾气弱而肉瘠。肾气怯而解颅。如此之类。悉皆是矣。然五脏之气。禀受殊异。

　　其于怯弱者。圣人亦有方药以补养之矣。

　　心

　　心气盛者。则伶俐。早言笑。形神清而多发。心气怯者。则性痴而迟语。发久不生。生则不黑。心主血。发为血之余。怯则久不生也。心系舌之本。怯则语迟也。

　　治小儿生下无发。以鲫鱼烧灰末。和酱敷之。即生。

　　巨胜丹

　　治小儿发久不生。

　　当归（去芦一两） 生干地黄（去苗土一两） 芍药（一两以上并为末） 巨胜（一合别研） 胡粉（半两别研）

　　上同研匀细。炼蜜和丸黍米大。每服十粒。煎黑豆汤下。兼化涂头上。量大小用。

