<!-- { "loadSidebar": true } -->
　　上同为细末。煎浮萍草汤调下半钱。量大小与服。无时。

　　熊胆丸

　　治疳瘦肚肿。烦渴吃水。

　　熊胆 雄黄 佛顶青（各半两入麝香少许同研） 肉桂（末） 人参（各一钱末）

　　上为末同匀。糯米粥和丸绿豆大。每服五七丸。米饮下。无时。此方大妙。

　　推水散

　　治疳渴众药不效。

　　天仙子（不拘多少新瓦上焙干四月间采又名水仙子乃蝌蚪也） 干姜（一两炮） 乌梅肉（一两焙秤）

　　汤瓶碱(半两) 甘草(一分)上为细末。每服半钱或一字。煎水索头汤放冷调下。无时。良久推水不要饮。是效。

　　覆蚕丸

　　治诸疳泻痢惊风等疾。久不痊瘥。及断乳后羸瘦。 羸渐困。不能治者。回生神妙。

　　覆蚕（一个以线串其头阴干只取向后有粪处细研。覆蚕是第二次出者蚕） 辰砂（三分研水飞） 麝香（三字研） 荜茇（三钱半） 雄黄（三钱半研水飞） 胡黄连（三钱半）

　　上为末。以新蒸粟米饭一块。泥裹煨之。取中心软者和药。丸绿豆大。每服五七丸。麝香汤送下。

　　鸡肉煎丸

　　治十岁以上疳劳壮热。形瘦骨热。渐成劳瘵者。

　　宣连（去须土二两） 柴胡（去芦一两） 芜荑（去扇半两） 川鹤虱（半两） 知母（一两） 秦艽（去芦并土净一两） 黄芩（一两） 使君子肉（一两）

　　上为细末。以黄雌鸡一只。重一斤许者笼之。专以大麻子饲五日。杀之。去毛令净。于臀间开一孔。去肠肚净洗拭干。入药末在鸡腹内。以线缝合。用一小甑。先于甑底铺黑豆浓三寸。顿鸡在中。四傍又以黑豆围塞。上亦以黑豆盖之。自日出蒸至晚衙后。放温冷取鸡。出腹中药别顿。将鸡掰剔去筋骨头翅。以净肉研和药得所。如干入少酒。糊丸如麻子大及绿豆大两等。每服一二十丸。以意量大小加减。空心临卧煎麦门冬熟水下。如疳劳骨热发蒸。年十五以上。温酒下。忌猪肉。

　　蝎虎丹

　　治一切诸疳。羸瘦下痢。证候全备。又如有邪。此乃疳毒传深。俗呼无辜者。此乃疳毒也。

　　干蝎虎（雄者一个微炒） 蜗牛壳（一分细研） 兰香根（一分） 靛花（一分） 雄黄（一分研水飞）

　　麝香（一分研） 龙脑（半分研）

　　上为末。入研拌匀。米醋煮面糊和丸黍米大。每服十粒。煎芝麻汤下。乳食后。量大小轻重加减。无时。

　　香甲汤

　　治如前。能祛毒辟邪。

　　漏芦（去芦一两） 沉香（半两锉） 牛蒡子（半两微炒） 安息香（半两） 诃黎勒皮（半两微炒） 鳖甲（涂酥炙焦黄去裙 半两） 乳香（半两研细）

　　上为末匀细。每服一钱。水八分。入人参少许。同煎至四分。去滓温服。量大小加减。无时。

　　大麝香丹

　　治诸疳积癖羸瘦。肚大青筋。头重项细。腹中有积。毛焦气急。俗呼为丁奚。呼为无辜。此皆疳证也。

　　麝香（半两研） 朱砂（半两研水飞） 粉霜（半两研） 五灵脂（拣净一两） 肉豆蔻（面裹煨一两）

　　干蟾（一两） 夜明砂（半两） 白矾（枯半两） 地龙（去土一分炒） 干蜣螂（七个去翅足炙黄焦）

　　上为细末。入研拌匀。炼蜜和丸黍米大。每服五七粒。温水下。无时。

　　问命散

　　一切诸疳。可分轻重逆顺。

　　瓜蒂（半两） 细辛（去苗一分） 干地龙（去土一分炒） 白矾灰（一分） 藜芦（去芦一分）

　　上为细末。每用少许吹鼻中。得嚏即吉。若有虫出即愈。

　　治小儿脑疳鼻痒。毛发作穗。面黄羸瘦。以鲫鱼胆汁滴鼻中。连三五日效。

　　治小儿腹疳 以蜘蛛烧熟啖之。

　　治小儿疳热。烦渴干瘦。 以蜗牛三四十个。放一净盘中。以物盖之。令行。即有涎似银泥。同腻粉和揩。

　　便丸如黍米大。温水送下三丸，无时。

　　治小儿疳渴。饮冷水不休。 麝香人中白各一分同为末。蒸饼和丸麻子大。一二岁服二丸。煎皂子汤送下。

　　空心服。

　　还肌散

　　治小儿疳泻。及洞泻谷不化。

　　肉豆蔻（一个） 诃子（二个去核） 没石子（一个三味各用大麦面裹慢火煨焦黄香熟勿令有烟出） 木香（半皂子大）

　　上为细末。每服半钱。米饮调下。如人行五里久。更进一服。神验。仍调服。须用陈米饮也。

　　又方

　　 治如前。

　　黄连（去须一两） 木香（半两） 芜荑（去扇一分） 槟榔（一个）

　　上为末。猪胆汁和丸绿豆大。每服十丸。米饮下。无时。作三等丸。量大小与服。治疳痢日夜无度。

　　治疳泻 以赤石脂研如面。粥饮调半钱服。立瘥。一方以川芎等分同为末服。妙。

　　芦荟丸

　　治小儿诸疳。

　　芦荟 槟榔 芜荑（炒取仁） 胡黄连 川苦楝（和核锉片面炒） 使君子仁 雷丸（浸刮去黑皮各一分）

　　橘皮（半两洗净） 巴豆（四十九个去皮膜同橘皮炒至巴豆焦色只留二个半余者巴豆不用全用橘皮）

　　上为细末。 猪胆汁煮糊和丸麻子大。朱砂麝香细末为衣。每服十丸十五丸。如头面浮肿。木瓜汤下。若泻而发渴。陈米饮下。更量大小加减。

　　又方

　　 名同治同。

　　芦荟 黄连（去须） 川楝子（和核锉） 芜荑（去扇各三分） 天竺黄（一钱半） 麝香（少许研）

　　上为细末。以猪胆汁和饭研烂和剂。于甑上蒸两次。丸绿豆大。以朱砂为衣。每服五七丸至十丸。熟水下。

　　无时。

　　鳖血煎丸

　　治小儿诸疳。

　　吴茱萸 胡黄连（锉碎用鳖血浸一宿同吴茱萸炒令干焦去茱萸不用） 白芜荑仁 柴胡（去芦各等分）

　　上为细末。用 猪胆汁浸蒸饼和丸绿豆大。每服十丸。熟水下。无时。

　　捉疳丸

　　治小儿一切诸疳。以蛆蜕先用米泔浸三日。以杖子搅击漉出。又以泔水浸三日五日。搅击淘漉如前。次入清水浸淘二日。至无秽气净时。于日中晒干。男子患用黄连。女儿患用黄柏。与蛆蜕等分为末。每药末半两。入麝香半钱。同研匀。以 猪胆汁和丸黍米大。每服三四十丸。量大小加减。空心陈米饮送下。神效屡验。一方六月取粪坑中蛆。水淘净。入竹筒盛。封口至干时为末。每服一二钱。入麝香米饮调下。甚妙。

　　消疳丸

　　治小儿诸般腹胀。四肢肿满。气上喘促。小便不痢。

　　木香 槟榔（各二两） 青皮（去穣） 姜黄 萝卜子（炒） 牵牛子（各取七钱半）

　　上为末。糊丸黍米大。每服二三十丸。食后姜汤送下。无时。

　　治小儿一切疳疾。以棘针瓜蒂等分为末。每用取黍米许。吹鼻中。日二次用。

　　治小儿诸疳。 以黄连不拘多少。同乌梅煮至黄连透时。只用黄连为末。别以乌梅肉和丸。如麻子大。每服二十丸。温水下。无时。量大小加减。

　　熊胆麝香丸

　　治小儿一切疳疾。心腹虚胀。爱食泥土。四肢壮热。

　　熊胆（一钱研） 麝香（半钱研） 壁宫（一枚去头足尾面裹煨熟研） 黄连（去须取末一钱）

　　上同研极细。以蟾酥和丸黍米大。每服五丸。米汤送下。量大小加减。无时。

　　香蟾散

　　治小儿食疳。羸瘦不进乳食。

　　干蟾（一枚涂酥炙微黄） 蜣螂（一分去翅足微炒） 麦 （一分微炒） 神曲（一分微炒）

　　上同为细末。每服半钱。粥饮调下。无时。

　　又方

　　 治同前。

　　朱砂（一钱研水飞） 麝香（半钱研） 端午日蟾眉脂上将蟾眉脂和二味。丸麻子大。空心米饮下一丸。如脑疳。以乳汁调内鼻中。无时。

　　治奶疳水泻 以川椒一分。去目并闭口者。为末。酥调少许敷脑。三日三次。

　　治疳痢垂死 以益母草煮食之。取足即瘥。甚佳。取汁饮之。亦治痔妙。以地榆煮汁和饧糖食之。以樗白皮和仓粳米葱白甘草香豉。同煎饮服。

　　治小儿疳渴。饮水无度。以大 鱼一头。先烧一地坑令红。投鱼坑中。使以蛤粉。专令一人掺在鱼上。须臾取出。用芦刀割下粉。入麝香少许拌匀。和丸萝卜子大。每服五丸。桶绳根煎汤送下。一方云。冷水旋丸服。

　　五疳丸

　　治小儿一切诸疳。川楝子川芎等分。为细末。以浆水煮猪胆取汁。和丸麻子大。每服一二十丸。温水送下。

　　日三四服。

　　治小儿疳气不可疗者 以绿矾火 通赤。酽醋淬之。如此三次。细研为末。枣肉和丸绿豆大。每服五七丸。温水下。无时。日二三服。

　　桃柳汤

　　一切诸疳。服诸药后。皆可用此法也。以桃柳枝各一握并锉。用水两大碗。煎数沸。通手浴儿。甚佳。浴毕。用一青衣盖之。疳虫自出为验。

　　卷十三

　　诸虫论

　　经言人脏腑中有九虫。内三虫偏能发动为病。人脏腑实强。则不能为害。若脏腑虚弱。则随虫所动而生焉。

　　故经亦别立三虫之名。一曰蛔虫。（又曰长虫）居胃脘之间。动则令儿吐青白沫。或吐青水。心腹刺痛。若虫贯心者即死。二曰蛲虫。居洞肠之间。多则发动为痔 蚀。疮疥痂癞。三曰寸白虫。居肠胃之间。动则损人精气。令腰脚痛弱。更有一虫。形若细丝。或如马尾。故俗呼谓之马尾虫。此虫不拘九虫之数。或云。饮食中误咽油发所变。亦居胃中。动则令儿腹中搅刺发痛。不可忍受。小儿虫动者。多病于诸病之后。脏腑虚弱故也。患疳劳吐泻者尤甚。钱乙论小儿虫动之证。面 白。心腹痛。唯是口不吐沫。及无清水出也。故乙又言心腹痛而吐者。虫痛也。心腹痛而不吐水者。冷痛也，但吐水不心腹痛者。胃冷也。又虫痛亦与惊痫证略略相似。但目不邪。手不搐也。以此别之。则无误矣。乙治虫痛者。用安虫散。然世人用治虫之药。多于临卧服之。并无日分。故多不验。唯于每月初四五日间。在五更时服之。至日午前。虫尽下矣。后以平调药一两服和之。不可多也。凡虫在人腹中。每月上旬头向上。中旬横之。下旬头向下。是以中下旬服药。则不入虫口。所以不验也。亦如牛马生子。上旬生者行在母前。中旬生者并母而行。下旬生者行在母后。又如猫之食鼠。

　　上旬则食前段。中旬则食中段。下旬则食下段。此物理之自然。莫不知也。然虫痛极者。虽不贯心。亦能毙人。

