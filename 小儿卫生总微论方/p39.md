<!-- { "loadSidebar": true } -->
　　上将青皮每个入巴豆一片。胡椒一粒。丁香一个。裹了。以麻线缠定。都裹十个毕。顿锅内。入酽醋一碗。

　　煮至醋干。取出细切。同诸药焙干为末。粟米糊和丸粟米大。每三岁下儿二三丸。上者五丸。五岁儿七丸。七岁儿十丸。米饮汤下。无时。

　　褊银丸

　　治痰涎气壅。膈实上热。乳食停滞。腹胀喘急。

　　巴豆（去壳半两取霜） 好墨（八钱研） 麝香（半钱研） 水银（半两用铅二钱半结沙子）

　　上将巴豆霜与墨再研匀。次入沙子麝香。又拌研至细匀。以陈米粥和丸绿豆大。捻褊。一岁儿一丸。二三岁三丸。煎薄荷汤放冷送下。不得化破。食后服。

　　浓朴丸

　　治风冷。寒邪客于脏腑。腹胀满闷。气不宣通。

　　浓朴（去粗皮一两姜制） 丁香（一两） 木香（一两） 白术（一两） 青皮（去穣半两） 牵牛子（一钱炒）

　　上为细末。炼蜜和丸黍米大。每服十丸。煎陈皮汤下。无时。

　　分气丸

　　治腹胀腹痛。

　　巴豆（十个去壳皮膜出油尽） 木香（一钱） 附子（一个重半两炮去皮脐尖）

　　上为细末。面糊和丸麻子大。每服三二丸。熟水送下。

　　又方

　　 治腹胀。（又名塌气丸）

　　蝎（半两） 胡椒（一两） 木香（半两） 巴豆（一分去壳皮膜出油尽）

　　上为细末。面糊和丸黍米大。每服三五丸。葱白汤下。无时。

　　胡粉盐

　　治腹胀。以胡粉盐炒色变。以摩腹上。或以车毂中脂和轮下土作丸。吞之。

　　韭根汁

　　治如前。杵韭根汁。和猪脂煎服。或烧父母指甲灰。乳头上饮。

　　半夏丸

　　治腹胀。及暴腹胀欲死。以半夏随多少。火炮为细末。酒和丸粟米大。每服三五丸。儿小者乳汁下。大者生姜汤或米汤下。未瘥加之。日二服。只用末贴脐。亦佳。

　　又方

　　 治心腹胁肋胀满。烦闷欲死。以鸡子壳烧末。酒服一钱或半钱。

　　塌气丸

　　治脾胃气虚。腹胀满闷。

　　全蝎（一钱） 黑牵牛（四钱一半炒熟一半生用） 萝卜子（四钱一半炒熟一半生用） 陈皮（二钱去白）

　　青皮（去穣二钱） 京三棱（二钱炮锉） 蓬莪术（二钱炮锉一方生用）

　　上为细末。面糊和丸萝卜子大。每服一二十丸。生姜汤下。无时。

　　塌气丸

　　治腹胀气满如肿。

　　胡椒（半两） 甘遂（一分） 黑牵牛（一两炒） 木香（一钱）

　　上为细末。面糊丸绿豆大。每服五七丸。姜汤送下。无时。

　　塌气丸

　　治脾虚腹胀。或面目四肢发肿。（此方便是钱乙集中方也）

　　胡椒（一两） 蝎尾（半两去毒）

　　上为细末。面糊和丸粟米大。每服五七丸。至一二十丸。陈米饮下。无时。量大小加减。一方有木香一钱。

　　一方全蝎一枚。胡椒十粒。同为末。一剜耳。米饮调下。

　　五百丸

　　治气虚腹胀。

　　郁李仁（别研） 胡椒 丁香 黑牵牛 萝卜子（各一百粒）

　　上为细末。葱汁和丸绿豆大。每服三五丸。儿大加之。煎葱汤下。无时。

　　白术膏

　　治脾胃不和。腹胀气痞。小便不利。

　　白术（半两） 白茯苓（去黑皮一分） 人参（去芦一分） 滑石（一分） 泽泻（半两）

　　上为末。炼蜜和丸。每用皂子大。米饮化下。无时。

　　豆蔻散

　　治腹胀烦渴。小便少而吐泻。

　　硫黄（一分） 白滑石（三分） 丁香（半分） 肉豆蔻（面裹煨半分）

　　上为细末。每服一字或半钱。米饮调下。无时。

　　托养丸

　　治阴阳气痞不通。腹胀膨闷。呕吐烦渴。手足时厥。

　　硫黄 水银（各半两同研不见星） 附子（炮去皮脐） 木香 当归（去芦洗焙各半两） 大黄（一两湿纸裹慢火煨熟）

　　上为末拌匀。炼蜜和丸樱桃大。每服一丸，生姜汤化下。无时。

　　木香丸

　　治小儿气胀。腹满不下食。能去恶气。木香诃黎勒煨去核。等分为末。以沙糖水煮糊和丸绿豆大。每服一二十丸。米饮下。无时。

　　葛根汁

　　治小儿热气。痞满腹胀。以生葛根杵烂。绞汁饮下。

　　桂心丸

　　治小儿饮杂果。腹胀气急。以桂心为末。饭和丸绿豆大。熟水下五丸。未瘥再服。不拘时候。

　　治小婴腹中胀满。或未能服药者。 以晚桑叶不拘多少。浓煎汤。熏下部。通手时淋洗肚腹。

　　治小儿腹胀满急。不能服药。 以生姜煨热，绵裹内下部。冷即易。

　　赚气丸

　　治小儿腹胀。

　　丁香（一钱） 萝卜子（半两用巴豆一分拍破同炒至黑色去巴豆不用）

　　上为末。水浸蒸饼心和丸绿豆大。每服五丸。橘皮汤下。无时。

　　治小儿上热痞闷。气壅胀满。以葛根捣汁。量大小轻重与服。

　　卷十四

　　肿病论

　　小儿肿病有二。一者气肿。因脾胃虚而气攻腹。腹胀误行转药下之。致虚气上附于肺。行入四肢面目而作肿也。疳气亦然。二者水肿。因上焦烦渴。饮水无度。脾胃虚而不能约制其水。肾反乘脾。土随水行。上附于肺。肺主皮肤。脾主四肢。故水流走于四肢皮肤而作肿也。甚则肾水浸浮于肺。则生大喘。为难治也。

　　款肺散

　　治小儿风痰。咳嗽喘气逆呕吐。面目浮肿。

　　白僵蚕（五两汤洗去灰丝并头足焙干） 玄胡索（去皮三两生）

　　上为细末。每服一字或半钱。煎淡齑汁放温调下。如婴孩。乳汁调半字。不拘时候。

　　熊胆丸

　　治小儿疳气。体瘦肚肿吃水。

　　熊胆 雄黄（研水飞） 佛头青（各半两入麝香少许同研细） 桂心 人参（去芦各一钱为末）

　　上拌研匀。糯米粥和丸绿豆大。每服五七丸。米饮下。食后。

　　槟榔丸

　　治小儿疳气腹胀。四肢肿满。气急喘闷。小便不利。

　　槟榔 木香（各二钱） 青皮 姜黄（各一两） 萝卜子（炒） 牵牛子（各取末七钱半）

　　上为末。糊丸黍米大。生姜汤下。二三十丸。食后。

　　绯绶丸

　　治小儿疳气。黄瘦肚大。手脚浮肿。饮水不休。

　　川楝子（去核） 川芎（各二钱） 橘皮（四两去穣） 龙胆（去芦二两） 巴豆（十四个去皮膜将陈皮龙胆同巴豆炒焦黑时去巴豆不用）

　　上四味为末。糊丸麻子大。朱砂为衣。每服十五丸或三十丸。米饮下。腹胀陈皮汤下。食后。

　　治小儿手足身体浮肿 以小便温暖渍之。大良。

　　又方

　　 治如前。以巴豆五十个，去皮心。水三升。煮取一升。绵蘸拭病上。随手即消。

　　治小儿浑身头面及阴囊虚肿 以使君子一两。去壳。用蜜半两。炙尽为细末。每服一钱。米饮调下。食后。只三服效。

　　内消丸

　　治小儿头面手脚虚肿。

　　青皮（五个汤泡去穣） 巴豆（七个去壳） 木香（一钱炮） 防己（一钱半） 丁香（十四个）

　　上先以青皮巴豆铫内同炒。至巴豆苍黑。去巴豆不用。将青皮诸药为细末。蒸饼和丸麻子大。每服三五丸。

　　量大小加减。男孩儿煎陈米汤下。女孩儿煎艾叶汤下。七八岁者十丸。不拘时候。

　　红粉散

　　治浑身虚肿。气喘不食。

　　朱砂（一钱） 槟榔（一钱） 轻粉（半钱）

　　上为末。每服一字或半钱。薄荷煎汤调下。一服利。止后服。用家宝观音散。或人参散调补。忌生冷坚硬之物。

　　通草散

　　治一身黄肿透明。

　　通草（蜜涂炙干为末） 木猪苓（去黑皮为末各等分）

　　上为细末。再入研细。去土地龙麝香少许。每服半钱或一钱。米饮调下。神效。亦治肾肿。

　　圣饼子

　　治气肿。大戟子半两。甘遂末一分。牵牛末一两。共拌匀。每用半钱。以白面半钱。水和作饼子。

　　如钱大。煮令熟。放冷细嚼。姜汤下。小者一饼。大者二饼。食前。

　　金华散

　　治水气肿满。通身明亮。

　　大黄末（四钱） 牵牛末（三钱） 朴硝（研末八钱） 巴豆肉（五个研）

　　上同拌匀。每服一字。生姜蜜水调下。（此方猛烈。斟酌所宜）

　　葶苈丸

　　治水气腹肿。小便涩滞。以葶苈子半两微炒。杵如泥、入枣肉再杵。和丸绿豆大。每服五丸。枣汤下。空心晚后。

　　郁李仁丹

　　治一切诸肿。

　　郁李仁（半两汤浸去皮微炒） 槟榔（半两） 牵牛子（一钱炒）

　　上为细末。滴水和丸。每服十粒。煎葱白汤下。空心服。

　　海蛤散

　　治身体肿满。大小便不利。

　　海蛤 桑白皮（各一两） 汉防己（半两） 赤茯苓（去黑皮半两） 白术（半两） 甜葶苈（纸衬炒紫）

　　川朴硝 木猪苓（去黑皮各一分）

　　上为细末。每服一钱。水一盏。煎至五分。去滓温服。乳食后。

　　杏仁膏

　　治小儿卒然面目浮肿。杵杏仁膏敷之。

　　治小儿浑身虚肿。及头面阴囊并肿。

　　木香（一钱） 槟榔（一枚锉以茱萸炒去茱萸） 青皮（一钱以巴豆七个去皮炒去巴豆）

　　上同为末。每服半钱或一钱。陈米饮调下。食前。

　　治小儿因泻痢后。身体虚肿。硫黄一两。焰硝三钱同研细。蒸饼和丸萝卜子大。蚌粉为衣。每服十丸。米饮下。量儿加减。食前。

　　卷十四

　　虚羸论

