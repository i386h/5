<!-- { "loadSidebar": true } -->
　　生犀末（一分） 人参（去芦半两） 黄连（去须一两） 枳实（去穣炒半两） 槟榔（半两） 大黄（二两酒浸一宿切作片子以巴豆一百粒去壳皮贴大黄上纸裹定饭上蒸三次去巴豆切研炒焦）

　　上为细末。炼蜜和丸麻子大。每服五七丸。临卧熟水下。未动加丸数。服此疏利极稳之药。

　　治小儿痰壅肚热诸病 以鸡子乱发熬良久。得汁与服之。良。

　　枳壳汤

　　治痰实肚热。心膈烦闷。气不调顺。不早治。恐生惊痫。

　　枳壳（一两去穣麸炒） 干姜（半两炮） 甘草（半两） 前胡（去芦一两） 木香（一两） 半夏（一两汤洗七次）

　　上为末。每服一钱。水一小盏。生姜三片。陈皮一片。煎至六分。去滓温服。不拘时候。

　　温脾丸

　　治脾胃宿冷。口角涎流。（若涎渍颐颔。口角生疮。名曰滞颐。别立于后）

　　丁香（一两） 木香（一两） 半夏（一两用生姜六两同杵烂炒令黄） 青皮（去穣半两炒） 白术（半两） 干姜（半两微炒）

　　上为末。炼蜜和丸黍米大。每服十丸。米饮下。不拘时候。

　　丁香汤

　　治如前。

　　丁香（一两） 白术（半两） 肉豆蔻（麸裹煨半两） 半夏（半两白矾水浸一宿洗净炒黄） 干姜（半两炮） 甘草（半两） 人参（去芦半两）

　　上为细末。每服一钱。水八分。姜二片。煎至五分。去滓温服。不拘时候。

　　治小儿口中涎出 以白羊屎纳口中。

　　麻黄汤

　　治小儿风中肺经。喘急肩息。气上不安。

　　麻黄（去根节二两） 半夏 生姜（各二两制曲） 甘草（一两） 桂心（半两）

　　五味子（去枝梗半升）

　　上 咀。每服二钱。水一盏。煎六分。去滓服。无时。

　　马通粟粒丸

　　治小儿喘急肩息气逆。胁下作痛。寒热往来。不进乳食。渐成羸瘦。

　　马通中粟粒（三分） 杏仁（汤浸去皮尖） 紫菀（去芦） 细辛（去苗各半两） 石膏 秦艽（去芦）

　　半夏（汤泡七次） 茯苓（去皮） 五味子（去枝梗各一分）

　　上为末。炼蜜丸小豆大。每服十丸。生姜汤下。日三服。加至十二丸。不拘时候。

　　卷十五

　　黄胆论

　　小儿有身体肌肤面目悉黄者。此黄病也。因将息过度。饮食伤饱。脾胃受热。与谷气相搏。蒸发于外。脾胃象土。其色黄。候肌肉。故为是病也。慎不可灸。灸则热转甚矣。若身体痛。背膊强。大小便涩。腹胀满。一身尽黄。及目睛爪甲皆黄。小便如屋尘色。着物皆黄。此疸病也。若发渴小便涩。腹满脉沉细。为难治也。黄病者稍轻。疸病者极重。又有自生下。面身深黄者。此胎疸也。因母藏气有热。熏蒸于胎故也。经言诸疸皆热。

　　色深黄者是也。若身微黄者。胃热也。若但面黄腹大。渴而食泥土者。脾疳也。此二项各在本病具之外。黄病疸病。叙方于后。

　　三黄散

　　治黄病。

　　川大黄（一两锉碎微炒） 黄芩（半两） 黄连（去须半两）

　　上为细末。每服一钱。水一盏。煎至五分。去滓放温。食后时时服。

　　子芩散

　　治如前。

　　黄芩 栝蒌根 茯神（去心内木各一两） 甘草（炙） 胡黄连（各半两）

　　上为细末。每服一钱。水一盏。煎至五分。去滓温服。不拘时候。

　　韭根汁

　　治如前。杵韭根。取汁。滴儿鼻中。大豆许。

　　丁香散

　　治黄病遍身如金色。六月六日收瓜蒂四十九个。丁香四十九个。入干锅子内。火烧烟尽。取出放冷。研细末。每用半字吹鼻中。及揩牙。

　　蔓青子汁

　　治如前。以蔓青子汁。水和服之。半钱或一钱。亦治疸病。

　　猪苓通草散

　　治黄病透明黄肿。木猪苓去黑皮。通草涂蜜炙干。各等分。为细末。更入研细麝香去土地龙末各少许拌匀。

　　每服半钱或一钱。米饮调下。不拘时候。神效。

　　栝蒌根汁

　　治小儿忽发黄。面目皮肤悉黄。以生栝蒌根杵取汁三合。蜜一大匙。暖熔相和。量儿大小服之。

　　不拘时候。

　　双连丸

　　治诸疸病。川黄连去须一两。胡黄连一两。为细末。用黄瓜一枚。切蒂头留作盖子。去穣。入药末在瓜中。

　　却以盖子盖定。用面裹。慢火煨令面熟焦。去面。杵烂成剂。丸绿豆大。每服五七丸至十丸。温米饮下。量大小加减。不拘时候。

　　茅煎汤

　　治黄胆病。柴胡去苗。净洗焙干一两。甘草一分。 咀。每服二钱。水一盏。白茅根少许同煎至五分。去滓温服。无时。

　　螺肉酒

　　治如前。取田螺肉一二十个。作KT 剁酒服之。

　　驴乳汁

　　治婴小热黄胎疸。取驴乳汁。少少与服。

　　卷十五

　　客忤论

　　小儿中客忤者。小儿神气嫩弱。忽有非常之物。或未经识见之人。偶然触而见之。其客气与儿神气相忤以生病。谓之客忤。其候吐下青黄白色。水谷解离。腹痛夭矫。面颜变易。五色不常。状似惊痫。但目不上视。其脉弦急数者是也。若不即治。久则难疗。圣济经曰。出处不时。而为客忤。戒其恐见非常人物为病也。千金曰。小儿衣帛绵絮及鞋袜中。皆不得令有头发。诸不识人物外来者。并当令儿避之勿见。若误有触犯。并令儿患客忤。

　　或有犯而患者。急视其儿口中悬壅左右。有肿核如麻豆大者。便须刺摘令溃之。用绵缠钗缋头。展去其血。兼服诸药为治。

　　治小儿客忤腹痛夭矫。面色变易。 以香豉数合。水拌令湿。捣熟作丸子。如鸡子大。用摩儿囟上。及手足心各七遍。及摩儿心脐。上下行转摩之。食顷。即弃掷丸于道中。痛乃便止。

　　治小儿卒中客忤。涂法。 灶中黄土蚯蚓粪等分。研细。水调涂儿头上。及五心中大良。

　　又浴法 治如前。以马粪三升。烧令烟绝，用酒三升，煮数沸去滓。以浆浴儿。以 猪粪二升。热汤灌搅。

　　适温暖浴儿。

　　又方

　　 治小儿客忤服法。以牛口沫涂乳上饲儿。

　　又方

　　 以铜镜鼻烧令赤。纳酒中。能饮者令自饮。不能饮者含而灌之。

　　治小儿中客忤。吐青白沫。及乳食皆出。腹中痛。气欲绝者。以桂心一两为末。一二百日儿以半钱。用水一小盏，煎至五分。去滓。温分四服。不拘时候。量儿大小加减。

　　又方

　　 治小儿客忤。以白僵蚕七枚为末。酒调服半钱至一钱。

　　又方

　　 治如前。取书中白鱼十枚。敷乳头。令儿吮服。（今人呼为衣鱼）

　　又方

　　 治如前。取驴乳汁。少少与服。或以热马屎一块。绞汁饮。咽下即愈。

　　麝香乳

　　治客忤项强欲死。以麝香少许研细。用乳汁调抹儿口中。如大豆许。良。

　　又方

　　 治如前。以桔梗烧末半钱调服。量大小加减。

　　治马毒客忤 以马尾于见面前烧。令儿咽其烟气。每日用之。取瘥。

　　辟邪膏

　　治客忤。及治中恶邪厉鬼气。其候似痫。但目不上视倒视。脉弦急。中之卒暴者。立至苏省。

　　真降香（锉） 白胶香（别研） 沉香 虎头骨（酥炙黄） 鬼臼（去毛） 龙胆草（去芦） 人参（去芦） 白茯神（去心内木各半两）

　　上为细末。次入研飞过雄黄末半两。研细麝香一钱。拌匀。炼蜜和丸鸡头子大。每服一粒，煎乳香汤化下。

　　及丸一弹子大。用绿绢袋盛之。带儿衣上。

　　卷十五

　　三疰论

　　小儿疰病有三。一者鬼疰。小儿神魂气弱。早晚抱持。出入无时。为鬼厉邪气所干。其候皮肤掣痛。游易无常。或心腹刺痛。夭矫闷乱欲死。乃名中恶。甚者卒致于死。缓者延引岁月。更变沉滞。以至于死。又疰傍人。二者尸疰。人腹中有虫。曰尸疰。小儿血气嫩弱。邪气外伤。留滞身中。尸虫移引。

　　相乘为病。其候沉沉嘿嘿。不知的病之处。或寒或热。或心腹闷痛。涉引岁月。遂至于死。又疰傍人。三曰蛊毒疰。谓诸毒虫之中有一能啖其余者。即为之最。名之曰蛊。或因人作。或因引注。随饮食而入儿腹中。食人脏腑。其候心腹刺痛。懊闷欲绝。痢下无时。或便血片。急者即死。名曰中蛊之毒。缓者涉引岁月。以至脏烂乃死。又疰傍人。今叙诸治方于后。

　　虎头枕

　　治中鬼气。为游气为魔。以虎头骨为枕。与儿枕之。

　　千金汤

　　治小儿暴惊啼绝而死。因人从外来。邪气所逐。令儿得疾。众医不治。以蜀椒左顾牡蛎各六铢碎之，酢浆一升。煮取五合，分服。

　　豆豉丸

　　治中恶鬼气寒热。以湿豉丸鸡子大。摩儿腮上。及手足心六七遍。又摩心腹脐上。

　　又方

　　 治中恶邪鬼气。或于病间忽然而卒绝。以菖蒲根杵烂。取汁灌之。

　　又方

　　 治如前。以羊屎烧烟，以熏鼻中。

　　又方

　　 治如前。视其死者上唇里弦。有核子如黍米。以针挑破之。复苏。

　　又方

　　 治如前。以皂荚末或生半夏末少许。吹两鼻中。

　　又法 治如前。凡中恶邪或魔死者。不得用灯火照之。亦不得近前急唤。或与接气。恐被注染，多致杀人。

　　但只与痛咬脚跟。及足指甲边。多唾其面。即活。

　　又方

　　 治如前。以好酒浸绵半盏。及手 其汁。灌鼻中。

　　又法 治如前。以芦管吹两耳。并取病患发二七茎。捻作任子。刺鼻中。

　　又方

　　 治中恶鬼邪。游痛如刀刺。或胸胁腹中绞痛急切。手不可近而按摩。以好酒灌鼻孔。亦治中恶。吐血下血。

　　又方

　　 治如前。以盐一钱。水一盏。搅和令匀服。并以冷水 之。取吐即瘥。

　　又方

　　 治如前。以蓬术酒研令服。

　　又方

　　 治如前。取灶下黄土。水调服之。

　　又方

　　 治中恶鬼邪为祟。及鬼疰尸疰。以桃仁研细。水煮频服。当吐即瘥。不吐或吐不尽。病再作。或以桃仁汁。煮米为粥与食。

　　鳖头散

　　治尸疰瘦瘠，时发寒热。以鳖头一枚。烧灰杵末。新汲水调下半钱。

　　雌黄丹

　　治尸疰。

　　雌黄（研水飞） 雄黄（研水飞） 川大黄（慢火煨黑色） 鬼臼（去毛各一两） 麝香（一分研） 桃仁（三十个汤浸去皮尖研） 白头翁（去芦半两） 巴豆（十个去皮膜纸裹去油尽）

　　上为细末拌匀。以羊脂五两。熔化和药成膏。丸黍米大，每服三五粒。荆芥汤下。无时。

　　立效散

