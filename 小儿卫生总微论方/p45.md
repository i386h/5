<!-- { "loadSidebar": true } -->

　　又方

　　 治如前。以童子小便半盏暖热。通口漱盥。

　　 法

　　治九窍四肢指岐间皆出血。此暴惊所致。勿令患人知觉。以井花水猛 其面。

　　治小儿尿血 以鹊巢烧灰。井花水调服。 以川升麻五分。水五合。煎取一合。去滓。一岁儿日服尽。

　　卷十六

　　寒热论

　　小儿寒热者。由风邪外客于腠理。痰饮内渍于脏腑。致血气不足。阴阳更胜而所作也。阳胜则发热。阴胜则发寒。阴阳交争。邪正相干。则寒热往来。时发时止。然此证与疟相似。而发寒不致战栗。发热不致闷乱。所以异也。今叙方于后。

　　人参前胡散

　　治寒热往来。

　　人参（去芦） 柴胡（去苗各一两） 前胡（去芦一两） 桔梗（去芦） 半夏（汤洗七次焙干） 地骨皮（去骨） 甘草（炙各半两）

　　上为细末。每一钱。水一盏。入生姜二片。煎至半盏。去滓服。无时。

　　秦艽汤

　　秦艽（去芦一两） 鳖甲（一两酥炙黄去裙 ） 川大黄（半两锉碎微炒） 竹茹（一分） 麻黄（去根节半两） 甘草（一分）

　　上为粗末。每服一钱。水一盏。入葱白二寸。煎至五分。去滓温服。无时。

　　又方

　　 治如前。及治赤气中人。以猪后蹄烧灰研末。以乳汁调服一钱。治中热亦佳。

　　香甲散

　　治寒热肌瘦。

　　木香（一两） 鳖甲（一两酥炙黄去裙 ） 川大黄（半两锉微炒） 当归（去芦洗净焙半两） 槟榔（三个） 陈皮（汤浸去白焙秤半两） 柴胡（去苗半两） 知母（半两） 甘草（半两）

　　上为粗末。每服一钱。水一盏。生姜二片。煎至六分。去滓温服。无时。

　　二姜丸

　　治痹疾。发寒热似疟。干姜良姜各等分。细锉。同炒黄。为细末。 饼和丸绿豆大。每服三五丸。煎杨柳枝汤送下。空心服。亦治疟。

　　冬瓜汁

　　治生下至五月以里。乍寒乍热。往来无时。以冬瓜炮熟。绞汁与服。或锉柳枝。煮汁浴儿。

　　卷十六

　　疟病论

　　疟病者。由夏伤于暑。客于肤里。致肌腠虚隙。至秋又寒湿乘之。动前暑热，邪正相搏。阴阳交争。会遇有时。更相胜负。阳胜则发热。阴胜则发寒。阴阳互胜。则发寒热。热则烦躁闷乱。寒则噤栗战悚。阴阳会遇。交争已过。邪正相离。则寒热俱歇。若邪动气至。又复发作。故疟休作有时也。其发晏者。邪正会过迟也。其发朝者。邪正会遇早也。其间日发者，邪气入深而行瘥迟。不能日作。故间日乃发也。今叙方于后。

　　桃仁汤

　　治小儿发疟不止。

　　桃仁（汤浸去皮尖并双仁者麸炒黄一两） 鳖甲（一两酥炙黄去裙） 桂心（半两） 黄芩（半两） 川升麻（半两） 赤茯苓（去黑皮半两）

　　上为粗散。每服一钱。水一小盏。煎至五分。去滓温服。无时。

　　灵豆膏

　　治如前。大蒜一枚。去皮研。巴豆三升。去皮心。同湿纸裹煨熟。一处研为膏。丸麻子大。每服二三五丸。

　　醋汤送下。吐泻即瘥。后用藿香汤补之。

　　藿香汤

　　藿香（去土） 肉豆蔻（面裹煨） 甘草（各一分）

　　上为细末。每服半钱，水一盏。煎至七分温服。连服三服。无时。

　　朱衣使者 治如前。

　　砒（半两细研） 绿豆末（一分） 黑豆末（一分）

　　上同研匀细。滴水丸黍米大。辰砂为衣。间日发者。于好日夜临卧时。冷醋水送下二丸。频日发者。只于当日夜服如上法。儿极小者与一丸。端午日合佳。

　　又方

　　 治如前。以生鹿角为细末。发已前。乳汁调服一字。

　　又方

　　 治如前。以鸡 中黄皮炒极燥为末。乳汁服之。男雄女雌。

　　又方

　　 治如前。以蛇蜕皮一两。取每条长五寸以上者。烧灰存性。研细末。每服一钱。新水调下。未发前服。三岁上半钱。以下者一字。

　　又方

　　 治如前。以黄丹二分。蜜水和之与服。如冷者以酒和。冷服。

　　万金丹

　　治痰盛挟积。发疟久不瘥。

　　阿魏（一钱汤化去砂石和面作饼煨熟锉细炒干） 朱砂（一分研水飞） 砒霜（一钱用醋半盏慢火上熬醋尽）

　　丁香（半两） 巴豆（七个去皮膜油尽取霜） 木香（半两） 相思子（十四个）

　　上为细末。炼蜜和丸黍米大。未发前新水下一二粒。一岁加一粒。至十岁上止十粒。绝早服。忌热物一时辰。

　　知母丸

　　治疟疾热甚者。

　　知母（一两微炒） 鳖甲（一两酥炙焦去裙 ） 川大黄（一两细锉，微炒） 朱砂（一钱水飞研） 赤茯苓（去黑皮一两） 川芒硝（半两） 川升麻（半两） 龙脑（一钱研）

　　上为末。拌匀细。炼蜜丸黍米大。每服五七丸。生姜汤送下。得利即愈。量大小加减。

　　小儿温疟 灸两乳下一指三壮。壮如小麦大。

　　恒山汤

　　治小儿疟疾。

　　恒山（一两锉） 小麦（三合） 淡竹叶（切一升）

　　上为粗末。水煎去滓。腊中儿服一蚬壳。半月者二蚬壳。盈月者半小合。以意增之。

　　乌梅丸

　　治疟疾寒甚者。

　　乌梅肉（一两焙干） 母丁香（半两） 桂心（半两） 当归（去须洗焙半两） 干漆（半两炒烟出尽）

　　上为细末。入研细麝香末半钱拌匀。炼蜜和丸黍米大。每服十丸，粥饮下。

　　茶清散

　　治诸疟疾。

　　人言（一两） 黑豆（一升） 河水（四升）

　　上同煮至水尽。炒干为末。每服一字或半钱。热多者腊茶清调下。寒多者草茶清调下。间日者于发夜临卧服。频日者但临卧。忌热物一时辰。此方宜斟酌。

　　鬼见愁 治乳奶婴小患疟。无计可治。服此的验神应。

　　代赭石（用丁头五粒火 醋淬十次研极细） 朱砂（透明块子半钱水飞） 砒霜（皂子大）

　　上三味。用湿纸七重同裹。慢火内煨至纸干。取出顿地上出火毒。次入脑麝各半字。金箔五片同研。共为细末。每一字。于发日早以麻油一滴。调药敷鼻尖上。立止。

　　草果子汤

　　治脾寒发疟。草果子三个。甘草五寸。大枣七个。并锉碎。分三服。水一盏。煎至半盏。放温服。更量大小加减。

　　卷十六

　　弄舌论

　　小儿弄舌者。其证有二。一者心热。心系舌本。热则舌本干涩而紧，故时时吐弄舒缓之。二者脾热。脚络连舌。热则舌亦干涩而紧。故时时吐弄舒缓之，皆欲饮水。心热则发渴。脾热则津液耗。皆引饮。二证相似，宜加审别。心热者面赤。睡即口中气热。时时烦躁。喜就其冷。切牙上窜。治宜退热。脾热者大便稠硬。赤黄色。

　　面黄身亦微黄。治宜微导之。不可用冷药。又不可转下。若误下之。则脾胃虚。津液耗。又加五心烦热。面黄肌瘦。变为疳也。若大病未已。用药弄舌者。大凶也。今叙方于后。

　　人参知母散

　　治心热弄舌。

　　知母（一两） 蓝叶（半两） 人参（去芦半两） 钩藤（一分） 川升麻（一分） 干葛（一分） 黄芩（一分）

　　上为细末。每服一钱。水八分。入竹沥三两滴，煎至五分。去滓温服。无时。

　　泻黄散

　　治脾热弄舌。

　　藿香叶（去土七钱） 山栀子仁（一两） 石膏（半两） 甘草（三两） 防风（去芦并叉枝切焙四两）

　　上并锉。以蜜酒洒拌匀。炒香燥。为细末。每服一钱。水一盏。煎至六分。去滓放温。取清汁服。一方有山药二两。

　　卷十六

　　病论（音奇）

　　小儿 病。其论有二。一者圣惠云。小儿生十余月以后。母又娠。因以乳儿。令儿生病。其候精神不爽。身体痿瘁。骨立发落。名曰 病。又曰继病，又曰交奶。二者巢氏云。小儿在母胎妊之时。其母被恶神导其腹中胎气。至儿生下。往往 羸。微微下痢。寒热往来。毛发焦竖。多嗔不悦。其候颇似于疳。今叙方于后。

　　虎骨丹

　　治 病。

　　虎头骨（涂酥炙黄一两） 鬼臼（一两） 草龙胆（去芦一两） 鬼箭（取羽一两） 琥珀（半两令研）

　　白胶香（半两令研）

　　上为细末。同研匀。炼蜜和丸黍米大，每服十粒。乳香汤下。无时。

　　又方

　　 治如前。取伏翼（蝙蝠是也）烧灰研细末，粥饮调下半钱。日三。若炙令香熟。嚼烂哺儿。亦效。

　　如得重一斤者尤佳。又得黄精自然汁。涂炙之。最良。

　　又方

　　 治如前。取伯劳鸟毛。与儿带之。（又名博劳，又名 ）

　　卷十六

　　骨蒸论

　　小儿自周 以上。至十余岁。血气隆盛，因浓衣温燠。将养过宜。食羊肉肥甘果食诸物。脏腑生热。熏蒸肌骨。身体发热。夜有盗汗。渐渐瘦悴。乃成骨蒸。若不即治。则为急劳。今叙方于后。

　　秦艽散

　　治潮热蒸瘦减食。

　　秦艽（去芦切焙） 甘草（炙各一两） 干猫儿薄荷叶（半两不见火）

　　上为粗末。每服一二钱。水一中盏。煎至七分。去滓温服。食后。

　　地骨皮汤

　　治骨蒸体热肌瘦。

　　地骨皮（去骨） 胡黄连（各一两） 鳖甲（涂酥炙黄去裙尽） 柴胡（去苗） 犀角（锉取屑） 嫩桃枝（锉） 川大黄（炮） 知母（各半两）

　　上为细末。每服一大钱。水一盏，煎至五分。去滓温服。无时。

　　麦煎散

　　治童男室女。骨蒸肌热盗汗。减食痿瘦。

　　鳖甲（醋炙去裙 ） 大黄（纸裹煨熟） 恒山 柴胡（去苗） 赤茯苓（去黑皮） 干生漆（炒烟尽）

　　当归（去芦洗净酒浸一宿） 白术 生地黄 石膏（各一两） 甘草（半两炙）

　　上为末。每服一钱。水一盏。入小麦五十粒。煎至六分。去滓温服。食后临卧。有虚汗者。加麻黄根一两。

　　连艽散

　　治骨蒸肌瘦。渐为急劳。

　　黄连（去须一两） 秦艽（去芦一两） 天灵盖（一枚涂酥炙黄） 甘草（半两炙）

　　上为细末。每服半钱。粥饮调下。无时。

　　卷十六

　　腹皮青黑论

　　小儿腹肚皮腠虚薄。为风寒邪气所乘。而真气微弱。不能滋其血气，失于荣养。致邪气着而不去。故腹皮卒然青黑也。此候危恶。今叙方于后。

　　二圣散

　　治腹肚皮肤。忽然青黑。以胡粉苦参各一两。为细末。每服一钱。温酒调下。兼涂患处。

　　又方

　　 治卒腹皮青黑。不能喘息。宜急用此方。以大青为末。纳口中。酒送之。

　　又方

