<!-- { "loadSidebar": true } -->
　　上为末。每服半钱或一钱。汲新水调下。立解。

　　又方

　　 解百毒药。以白扁豆为末。水调一二钱服。以出了蚕者故纸烧灰细研。冷水调下半钱。频服。

　　龙脑散

　　治药毒吐血。如神。

　　大黄（蒸） 半夏（汤洗七次薄切姜汁浸一日焙） 甘草（炙） 金星石 银星石 寒水石 禹余粮（火醋浸七次） 不灰木（ ） 青蛤粉（各半两青蛤粉即青黛）

　　上为细末。入细研龙脑末一字拌匀。每服一字或半钱。新水调下。钱乙更有甘松藿香叶末各一钱。减大黄一半。

　　卷十八　头上诸病论

　　头疮

　　小儿头疮者。由脏腑有热。上冲于头。外被风湿。复相乘之。搏于血气而生其疮。故曰头疮。此候与秃疮特异。且秃疮者。有白有赤。硬痂遍满。其头疮者，但一两处生。其痂并不白硬而干。时时常有浓血湿汁。俗呼为长头疮。小儿失于沐发者。便生此疮也。

　　玄精石散

　　治小儿头疮。

　　太阴玄精石 寒水石（各一分研） 轻粉 麝香（各少许）

　　上为细末。先以淡浆洗去疮痂。拭干。油调药涂之。甚者不过再。

　　栝蒌散

　　治如前。

　　栝蒌（一枚） 盐豉（一合入栝蒌中和穣并烧灰研末） 灶下黄土（一分） 腻粉（一分）

　　上为末。入麝香一字拌匀。每用少许。油调涂之。湿者干掺。

　　淡豉散

　　治如前。

　　淡豉（炒黑焦干） 绛矾（各一两） 腻粉（二钱）

　　上前二味先末。入粉研匀。先以桑柴灰淋汁。热洗疮净。用甘草末掺疮上。后以生油调药涂之。湿者干掺。

　　黄连散

　　治如前。黄连去须二两。胡粉一两。为细末。先洗去疮痂。拭干敷之。即瘥。再发用前。

　　胡粉膏

　　治头疮久不瘥。经隔年岁。

　　松脂 苦参 黄连（去须各一两半） 大黄（生） 胡粉（各一两） 黄芩 水银（各一两一分） 白矾（半两） 蛇床子（三分）

　　上为细末。以腊月猪脂和研。至不见水银星为度。敷之。

　　又方

　　 治头疮久不瘥。

　　腻粉（少许） 胡桃（和皮灯上烧过存性用碗盖出火毒研末）

　　上为细末。以生油调涂。仍剃去疮下发涂之。只一二次瘥。

　　又方

　　 治如前。以梁上尘和油脚涂之。仍先用皂荚汤洗讫涂药。 马骨烧灰研末。

　　醋和敷之。虎脂 令凝涂之。日三四次。蓼末蜜和涂之。有虫出而愈。不作瘢。

　　又方

　　 以鸡卵七枚去白皮。于铜器内熬，和油涂之。亦治干秃不出汁者。以鸡卵壳烧灰研末。猪脂和敷之。

　　又方

　　 以鸡屎研末敷之。以醋少许。和净水洗去疮痂。再以温水洗之挹干。用百草霜入轻粉研细。用少许生油调涂。以菟丝煎汤洗之，以竹叶烧灰研细。猪脂和涂。以黑豆炒烟尽。杵为末。入腻粉研匀细。生油调涂之。

　　治头疮出脓水不瘥。瘥而复发。 以杏仁一百枚烧灰。入腻粉一分。同研匀细。生油调涂。

　　治头疮渐引不效 以乌麻油嚼烂涂之。亦治浸淫疮及干疮。

　　治头上恶疮 以黄泥裹豆豉煨熟。放冷。取豉研末。以纯菜油调敷上。

　　卷十八　头上诸病论

　　软疖

　　小儿头上生软疖者。由风邪冷热之气客于皮肤，搏于血气。壅滞经络。蕴结而生。亦如身上生疖无异。但生在头上。始则赤肿而硬。其邪微者。散则自消。其邪甚者。肿赤内搐。溃脓血作痛。以头上皮紧。至熟多不能去脓。根中有恶汁不尽。因而复发。或在根边别生。连续不瘥。常常生脓。故名曰软疖。

　　如圣膏

　　治软疖。

　　菜油（一两） 黄蜡（半两） 沥青（一钱） 黄丹（半钱） 羊筒骨内髓（一个）

　　上一处熬成膏。摊于纸上。贴患处。上用冷铁一片。于疮口上压定。四面针破。如脓出不快。以纸捻榐之。

　　熬药不得犯铜铁器。

　　又方

　　 以青涩柿子连皮薄切焙干。杵为细末。每用时先以温汤洗。捻去其脓。用药少许。入轻粉三分之一拌匀。以薄薄牛皮胶水调成膏。摊熟帛子上贴之。愈。

　　又方

　　 以炒油麻。铫子中取。乘热嚼烂敷之。以生油饼剂子一个。捻薄，留一窍于疖上贴。来日脓自出。便效屡验。

　　又方

　　 以兔毛皮不拘多少。烧灰研细。入腻粉少许。生油调涂。

　　又方

　　 用枳壳去穣。周遭用糊合于疮上。去脓生肌即愈。极效。

　　治头皮虚肿。如蒸饼裹水之状。 以口嚼麦面敷之。

　　卷十八　头上诸病论

　　秃疮

　　小儿头有秃疮者。按九虫论云。是蛲虫动作。与风邪相乘。上于头之皮肤，搏于血气。伤其荣卫而所生也。

　　荣为血。受病则为赤秃。卫为气。受病则为白秃。荣在内。邪稍难干。故患赤秃者少。卫在外。邪易得着。故患白秃者多。其始生如癣之斑点。上有皮屑。渐渐作痂，以成其疮。遂至满头发落逮尽。若刮去其痂。则疮皆是孔眼。大小不等。如虫之窠。有脓汁出。不痛而痒。痒乃不可禁。是知有虫为风也。又一种俗呼为鬼舐头。小儿有头疮。遇夜被鬼舐之。则引及满头有赤痂。或云便赤秃也。

　　治小儿白秃。头上团团然。 以蒜揩白处。早朝使之。

　　治小儿白秃。干壳不出汁。 以鸡子七枚。去白皮。铜器中熬。和油涂之。

　　治小儿白秃。以葶苈子杵末。汤洗去痂。涂之。以陈香薷煮浓汁少许。同猪脂和胡粉敷之。以白头翁根杵烂。敷一宿。已作疮者。二十日愈。以榆白皮杵末。醋和涂。虫当出。以鸡窠中草和白头翁花一处烧灰研细。用腊月猪脂和匀。先用醋泔洗疮后敷之。

　　又方

　　 以椿楸桃三般叶心取汁敷之。大效。一方只用楸叶杵汁敷。以人屎烧灰末之。用腊月猪脂和敷。

　　治赤秃 以白马蹄烧灰细研。腊月猪脂和敷。以靛滓敷之。

　　治鬼舐头 以儿粪腊猪脂和敷。以腊月猪屎烧灰末敷。以屎烧灰研细。和腊月猪脂涂敷。

　　卷十八　耳中诸病论

　　耳聋

　　小儿有忽患耳聋沉听者。由风邪乘于手太阳之经也。邪随其经。入于耳内。邪正相搏。气停塞滞。则令耳聋。不能聪听于音声也。轻者则为沉听。谓耳中沉沉然。轻小之音则不辨。重大之声才闻也。

　　通鸣散

　　治风邪恶入耳。令儿耳聋。

　　菖蒲（一寸九节者良） 远志（甘草水煮去心各一两） 柴胡（去苗） 麦门冬（去心） 防风（去芦并叉枝各半两） 细辛（去苗） 甜葶苈（炒） 磁石（火 醋淬十次研各一分） 杏仁（十四个汤浸去皮尖双仁者炒黄）

　　上为细末。每服半钱。煎葱白汤调下。乳食后。日二三服。

　　乌麝汤

　　治如前。

　　大川乌头（一个重二钱上者以猪脂油煎令裂不得削了面上块子只刮去皮尽切碎杵罗为末） 通草（半两薄切作片子片片相似以糯米粉作稀糊拌匀焙干杵罗为末）

　　上二味。入麝香末少许研匀。每服一钱。水一小盏。入薄荷二叶。枣一枚。煎数沸。放温服，或只以温酒调服。

　　菖蒲丸

　　治如前。菖蒲一寸。巴豆一粒去皮心。二物合杵为剂。分作七丸。用一粒。绵裹塞耳中。一日一易。

　　又方

　　 菖蒲末一分。杏仁半两。汤浸去皮尖双仁者。二物合杵如泥。每服用一麻子许。绵子裹纳耳中。一日一易。

　　萆麻膏

　　治如前。萆麻子十枚去皮。枣肉七枚。同研为膏。每用蕤核许。绵裹内耳，一日一易。

　　治新久耳聋 以巴豆一粒。蜡裹。针刺令通透。塞耳中。以猫已捉住老鼠夺之。取其鼠胆汁灌病耳中。一云只以鼠胆用之亦可。以地龙一条。盐少许。俱贮葱筒中。时动摇则化为水。用点耳中。以米醋一碗。用铁一块弹子大。烧赤。投醋中。令病耳就上。使气熏人耳中。即效。三二日可治。

　　又方

　　 以葱白于灰火中煨令熟。将葱白头纳耳中。一日三易。以芥子杵烂。人乳汁和。绵裹纳耳中。一日一易。以荆子中 虫白粉。和油滴耳中。亦治沉听新聋耳。 以驴脂和生椒杵烂作丸。绵裹塞耳中。治久聋。 以醇醋微火煎附子至软。削令尖。塞耳中。

　　卷十八　耳中诸病论

　　耳中鸣痛

　　小儿有耳中或鸣或痛者。由风邪入耳。与正气相干。搏于血气者。即为鸣。搏于经络者。即为痛也。

　　治耳中痛 以干百合为末。温水调下一钱。乳后。以柳树 虫。粪水化取汁。调白矾末少许。滴耳中为妙。

　　以盐二三升。蒸热包裹。以耳枕之。冷即易。亦治洪洪声。

　　治耳鸣如流水。或如风声。 以生乌头才撅得。乘湿削如枣核。塞耳中。旦用夜易。夜用旦易。不过三日愈。及治耳痒。无。即用干者。

　　治耳中常鸣 以生地黄截塞病耳。数数易之。或以纸裹微煨用。

　　卷十八　耳中诸病论

　　耳内疮肿出脓

　　小儿有耳中肿。或生疮出脓汁者。由风湿相乘。入于耳。邪正相干。搏于气血。伤于经络。轻则为肿。重则生疮。若津液结溃。变为脓血汁出。又有因水或眼泪入耳。停搏正气。亦为脓汁。俱名停耳。又名脓耳也。

　　龙朱散

　　治耳内肿。及生疮出脓汁。或只痒痛。虚鸣应耳中。一切诸病。悉皆主之。

　　龙脑（一字研） 朱砂（一钱研水飞） 竹箭干内 虫粪（三钱研） 坯子胭脂（半钱研） 麝香（一字研）

　　上匀研细末。以斡耳子挑药入病耳中。如有脓水者。先以新绵捻子缠之净尽。方倾入药。每夜临卧时一次。

　　治耳中肿或生疮 以白矾烧灰研细。每用少许。以苇筒吹耳内。日三四次。或以绵裹塞耳中。生疮者胡桃油调药着耳。

　　矾香散

　　治小儿 耳内生疮。或有脓汁。

　　白矾（一两烧灰） 蛇床子（一分为末）

　　上相和。入麝香末五分。同研细。每用一字。掺入病耳。

　　蓝花散

　　治如前。

　　红蓝花（一两洗焙干） 黄柏（一两锉） 乌鱼骨（半两） 黄芩（半两以上为末） 雄黄（半两研水飞）

　　麝香（一分研）

　　上拌匀。每用少许。以新绵子缠捻子 药塞耳中。一日二易。

　　麝香散

　　治如前。

　　蜘蛛（一个） 坯子胭脂 麝香（半字）

　　上晒极干。研匀细。每用半斡耳许。以鹅毛管吹入耳。

　　桃红散

　　治如前。

　　白矾（一钱烧灰） 坯子胭脂（一钱） 麝香（一字）

