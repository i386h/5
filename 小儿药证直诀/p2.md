<!-- { "loadSidebar": true } -->
　　凡急慢惊，阴阳异证，切宜辨而治之，急惊合凉泻，慢惊合温补。世间俗方，多不分别，误小儿甚多。又小儿伤于风冷，病吐泻，医谓脾虚，以温补之；不已，复以凉药治之；又不已，谓之本伤风，医乱攻之。因脾气即虚，内不能散，外不能解。至十余日，其证多睡露睛，身温，风在脾胃，故大便不聚而为泻。当去脾间风，风退则利止。宣风散主之。后用使君子丸补其胃。亦有诸吐利久不差者，脾虚生风而成慢惊。

　　五痫

　　凡治五痫，皆随脏治之，每脏各有一兽并，五色丸治其病也。

　　犬痫：反折，上窜，犬叫，肝也。

　　羊痫：目证，吐舌，羊叫，心也。

　　牛痫：目直视，腹满，牛叫，脾也。

　　鸡痫：惊跳，反折，手纵，鸡叫，肺也。

　　猪痫：如尸，吐沫，猪叫，肾也。

　　五痫重者死，病后甚者亦死。

　　疮疹候

　　面燥腮赤，目胞亦赤，呵欠顿闷，乍凉乍热，咳嗽嚏喷，手足梢冷，夜卧惊悸多睡，并疮疹证，此天行之病也。惟用温凉药治之，不可妄下及妄攻发、受风冷。

　　五脏各有一证：肝脏水　；肺脏脓　；心脏斑；脾脏疹；归肾变黑。

　　惟斑疹病后，或发痫，余疮难发。痫矣，木胜脾，木归心故也。若凉惊，用凉惊丸；温惊，用粉红丸。

　　小儿在胎十月，食五脏血秽，生下则其毒当出。故疮疹之状，皆五脏之液。肝主泪，肺主涕，心主血，脾为裹血。其疮出有五名，肝为水　，以泪出如水，其色青小。肺为脓　，如涕稠浊，色白而大。心为斑，主心血，色赤而小，次于水　。脾为疹，小次斑疮，其主裹血，故赤色黄浅也。涕、泪出多，故脓　、水　皆大；血营于内，所出不多，故斑疹皆小也。病者，涕泪俱少，譬胞中容水，水去则瘦故也。

　　始发潮热三日以上，热运入皮肤，即发疮疹，而不甚多者，热留肤腠之间故也。潮热随脏出，如早食潮热不已，为水　之类也。

　　疮疹始发之时，五脏证见，惟肾无候，但见平证耳，KT　凉、耳凉是也。KT　、耳俱属于肾，者，死病也。

　　凡疮疹若出，辨视轻重。若一发便出尽者，必重也；疮夹疹者，半轻半重也；出稀者轻，里陷，昏睡，汗出不止，烦躁热渴，腹胀，啼喘，大小便不通者困也。凡疮疹当乳母慎口，不可令饥及受风冷。必归肾而变黑，难治也。

　　有大热者，当利小便；有小热者，宜解毒。若黑紫干陷者，百祥丸下之；不黑者慎勿下。更看时月轻重：大抵疮疹属阳，出则为顺，故春夏病为顺，秋冬病为逆。冬月肾旺又盛寒，病多归肾变黑。又当辨春脓　，夏黑陷，秋斑子，冬疹子，亦不顺也，虽重病犹十活四五。黑者无问何时，十难救一。其候或寒战噤牙，或身黄肿紫，宜急以百祥丸下之。复恶寒不已，身冷出汗，耳KT　反热者，死病也。何以然？肾气大旺，脾虚不能制故也。下后身热气温，欲饮水者可治，以脾土胜肾，寒去而温热也。治之宜解毒，不可妄下，妄下则内虚多归于肾。若能食而痂头焦起，或未黑而喘实者，可下之。身热，烦渴，腹满而喘，大小便涩，面赤，闷乱，大吐，此当利小便；不差者，宜宣风散下之。若五七日痂不焦，是内发热，热气蒸于皮中，故疮不得焦痂也。宜宣风散导之，用生犀磨汁解之，使热不生，必着痂矣。

　　疮疹由内相胜也，惟斑疹能作搐。疹为脾所生，脾虚而肝旺乘之。木来胜土，热气相击，动于心神，心喜为热，神气不安，因搐成痫。斑子为心所生，心生热，热则生风，风属于肝，二脏相搏，风火相争，故发搐也。治之当泻心肝补其母，栝蒌汤主之。

　　疮黑而急泻，便脓血并痂皮者顺，水谷不消者逆。何以然？且疮黑属肾，脾气本强，或旧服补脾药，脾气得实，肾虽用事，脾可制之。今疮入腹为脓血及连痂皮得出，是脾强肾退，即病出而安也。米谷及泻乳不化者，是脾虚不能制肾，故自泄也，此必难治。

　　伤风

　　昏睡口中气热，呵欠顿闷，当发散，与大青膏解。不散，有下证，当下，大黄丸主之。

　　大饮水不止而善食者，可微下。余不可下也。

　　伤风手足冷

　　脾脏怯也，当和脾后发散。和脾，益黄散；发散，大青膏主之。

　　伤风自利

　　脾脏虚怯也，当补脾，益黄散；发散，大青膏主之。未差，调中丸主之。有下证，大黄丸下之。下后服温惊丸。

　　伤风腹胀

　　脾脏虚也，当补脾，必不喘后发散，仍补脾也。去胀，塌气丸主之；发散，大青膏主之

　　伤风兼脏

　　兼心则惊悸。

　　兼肺则闷乱，喘息哽气，长出气，嗽。

　　兼肾则畏明。

　　各随补母，脏虚见故也。

　　伤风下后余热

　　以药下之太过，胃中虚热，饮水无力也。当生胃中津液，多服白朮散。

　　伤寒疮疹同异

　　伤寒男体重、面黄；女面赤、喘急、憎寒。各口中气热、呵欠顿闷、项急也。疮疹则腮、多喷嚏、悸动、昏倦、四肢冷也。伤寒，当发散之。治疮疹，行温平之功，有大热者解毒。余见前说。

　　初生三日内吐泻壮热

　　不思乳食，大便乳食不消或白色，是伤食。当下之，后和胃。下用白饼子；和胃用益黄散主之。

　　初生三日以上至十日吐泻身温凉

　　不思乳食，大便青白色，乳食不消，此上实下虚也。更有兼见证。

　　肺睡露睛、喘气。

　　心惊悸、饮水。

　　脾困倦、饶睡。

　　肝呵欠、顿闷。

　　肾不语、畏明。

　　当泻，见儿兼脏，补脾，益黄散主之。此二证。多病于秋夏也。

　　初生下吐

　　初生下，拭掠儿口中，秽恶不尽，咽入喉中故吐，木瓜丸主之。凡初生，急须拭掠口中，令净，若啼声一发则咽下，多生诸病。

　　伤风吐泻身温

　　乍凉乍热，睡多气粗，大便黄白色，呕吐，乳食不消，时咳嗽，更有五脏兼见证，当煎入脏君臣药，化大青膏，后服益黄散。如先曾下，或无下证，慎不可下也。此乃脾肺受寒，不能入食也。

　　伤风吐泻身热

　　多睡，能食乳，饮水不止，吐痰，大便黄水，此为胃虚热渴吐泻也。当生胃中津液，以止其渴，止后用发散药。止渴多服白朮散。发散大青膏主之。

　　伤风吐泻身凉

　　吐沫，泻青白色，闷乱不渴，哽气，长出气，睡露睛，此伤风荏苒轻怯，因成吐泻。当补脾后发散。补脾，益黄散；发散，大青膏主之。此二证，多病于春冬也。

　　风温潮热壮热相似

　　潮热者，时间发热，过时即退，来日依时发热，此欲发惊也。壮热者，一向热而不已，甚则发惊痫也。风热者，身热而口中气热，有风证。温壮者，但温而不热也。

　　肾怯失音相似

　　病吐泻及大病后，虽有声而不能言，又能咽药，此非失音，为肾怯，不能上接于阳故也。当补肾，地黄丸主之。失音乃猝病耳。

　　黄相似

　　身皮、目皆黄者，黄病也。身痛，膊背强，大小便涩，一身尽黄，面目指爪皆黄，如屋尘色，看物皆黄，渴者难治，此黄胆也。二证多病于大病后。别有一证，不因病后，身微黄者，胃热也。大人亦同。又有面黄，腹大，食土，渴者，脾疳也。又有自生而身黄者，胎疸也。古书云：诸疸皆热，色深黄者是也；若淡黄兼白者，胃怯、胃不和也。

　　夏秋吐泻

　　五月十五日以后，吐泻，身壮热，此热也。小儿脏腑，十分中九分热也。或因伤热乳食，吐乳不消，泻深黄色，玉露散主之。

　　六月十五日以后，吐泻，身温似热，脏腑六分热四分冷也。吐呕，乳食不消，泻黄白色，似渴，或食乳或不食乳。食前少服益黄散；食后多服玉露散。

　　七月七日以后，吐泻，身温凉，三分热七分冷也。不能食乳，多似睡，闷乱哽气，长出气，睡露睛，唇白多哕，欲大便，不渴。食前多服益黄散；食后少服玉露散。

　　八月十五日以后，吐泻，身冷无阳也。不能食乳，干哕，泻青褐水。当补脾，益黄散主之。不可下也。

　　吐乳

　　吐乳，泻黄，伤热乳也。吐乳，泻青，伤冷乳也。皆当下。

　　虚羸

　　脾胃不和，不能食乳，致肌瘦。亦因大病或吐泻后，脾胃尚弱，不能传化谷气也。有冷者，时时下利，唇口青白；有热者，温壮身热，肌肉微黄。此冷热虚羸也。冷者，木香丸主之。

　　夏月不可服，如有证则少服之。热者，胡黄连丸主之。冬月不可服，如有证则少服之。

　　咳嗽

　　夫嗽者，肺感微寒。八九月间，肺气大旺，病嗽者，其病必实，非久病也。其证面赤、痰盛、身热，法当以葶苈丸下之。若久者，不可下也。十一月、十二月嗽者，乃伤风嗽也，风从背脊第三椎肺俞穴入也，当以麻黄汤汗之。有热证，面赤、饮水、涎热、咽喉不利者，宜兼甘桔汤治之。若五七日间，其证身热，痰盛，唾黏者，以褊银丸下之。有肺盛者，咳而后喘，面肿，欲饮水，有不饮水者，其身即热，以泻白散泻之。若伤风咳嗽五七日，无热证而但嗽者，亦葶苈丸下之，后用化痰药。有肺虚者，咳而哽气，时时长出气，喉中有声，此久病也，以阿胶散补之。痰盛者，先实脾，后以褊银丸微下之，涎退即补肺，补肺如上法。有嗽而吐水，或青绿水者，以百祥丸下之。有嗽而吐痰涎、乳食者，以白饼子下之，有嗽而咯脓血者，乃肺热，食后服甘桔汤。久嗽者，肺亡津液，阿胶散补之。咳而痰实，不甚喘，而面赤，时饮水者，可褊银丸下之。治嗽大法：盛即下之，久即补之，更量虚实，以意增损

　　诸疳

　　疳在内，目肿，腹胀，利色无常，或沫青白，渐瘦弱，此冷证也。

　　疳在外，鼻下赤烂，目燥，鼻头上有疮不着痂，渐绕耳生疮。治鼻疮烂，兰香散。诸疮，白粉散主之。

　　肝疳，白膜遮睛，当补肝，地黄丸主之。

　　心疳，面黄颊赤，身壮热，当补心，安神丸主之。

　　脾疳，体黄腹大，食泥土，当补脾，益黄散主之。

　　肾疳，极瘦，身有疮疥，当补肾，地黄丸主之。

　　筋疳，泻血而瘦，当补肝，地黄丸主之。

　　肺疳，气喘，口鼻生疮，当补脾肺，益黄散主之。

　　骨疳，喜卧冷地，当补肾，地黄丸主之。

　　诸疳，皆依本脏补其母及与治疳药，冷则木香丸，热则胡黄连丸主之。

