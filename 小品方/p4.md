<!-- { "loadSidebar": true } -->
　　奔豚汤，治虚劳五脏气之损，游气归上，上走时若群豚相逐憧憧，时气来便自如坐惊梦，精光竭不泽，阴痿，上引少腹急痛，而乍热赤色，喜怒无常，耳聋，目视无精光方。

　　葛根（八两，干者） 生李根（切，一升） 人参（三两） 半夏（一升，洗） 芍药（三两）

　　当归（二两） 桂心（五两） 生姜（二片） 甘草（炙，二两）

　　上九味，切，以水二斗，煮得五升，温服八合，日三，不知稍增至一升，日三。忌羊肉、饧、生葱、海藻、菘菜等。

　　所言如奔豚之状者，是病患气如豚奔走，气息喘迫上逆之状也。汤方用奔猪者，谓雄豚斗子是，先逐之，使奔之，然后杀取血及脏合药也。葛根奔豚汤方。

　　葛根（八两，干者） 生李根（一升，去皮） 人参（三两） 术（二两） 半夏（一升，洗，炙） 芍药（三两） 当归（二两） 桂肉（五两） 生姜（一斤） 甘草（二两）

　　凡十物，以豚汁二斗，煮得五升，温服八合，日三。

　　牡蛎奔豚汤，治奔豚，气从少腹起冲胸，手足逆冷方。

　　牡蛎（三两，熬） 桂心（八两） 李根白皮（一斤，切） 甘草（三两，炙）

　　上四味，切，以水一斗七升，煮取李根皮，得七升，去滓，纳余药再煮，取三升，分服五合，日三夜再。忌生葱、海藻、菘菜。

　　治手足逆冷，胸满气促，从脐左右起，郁冒者，奔豚汤方。

　　甘草（四两，炙） 李根白皮（一斤，切） 葛根（一斤） 黄芩（三两） 桂心（二两） 栝蒌（二两） 人参（二两） 芎 （一两）

　　上八味，切，以水一斗五升，煮取五升，去滓，温服一升，日三夜再。忌海藻、菘菜、生葱。

　　又方，桐君说。

　　伏出鸡卵壳中白皮 梨木灰 麻黄（去节） 紫菀（各等分）

　　上四味，捣下筛，作丸、散，随宜酒服十丸，如梧子，散者方寸匕。治三十年喉中结气咳逆立瘥也。亦可水煮为汤，以意分之。

　　卷第一

　　治虚满水肿诸方

　　治水肿，大豆汤方。

　　大豆（三升）

　　上一味，以水六升，煮令熟，出豆澄汁，更纳美酒五升，微火煎如饧，服一升，渐增之，令小下。

　　桃皮酒，治水肿方。

　　桃皮（三斤，剥去上黑皮，取里黄皮） 女曲（一升） 秫米（一升）

　　上三味，以水三斗，煮桃皮，令得一斗，以五升汁渍女曲，五升汁蒸饭，酿如酒法，熟漉去滓，可服一合，日三。耐酒者增之，以体中有热为候，小便多者即是病去，便愈。忌生冷、酒、面，一切毒物。

　　麝香散，治水肿方。

　　麝香（三铢） 芫花（三分，熬） 甘遂（三分）

　　上三味，合下筛，酒服钱半边匕，老小钱边三分匕。亦可丸服之，强人如小豆十丸，老人五丸。

　　治水肿，商陆膏方。

　　商陆根（一斤，生者） 猪膏（一斤，先煎，可有二升）

　　上二味，合煎令黄，去滓，以摩肿。亦可服少许。忌犬肉。

　　小女曲散，治利后虚肿水肿者，服此药小便得利，止肿亦消方。

　　女曲（一升，生用） 干姜 细辛 椒目 附子（炮） 桂心（各一两）

　　上六味，为散，酒服方寸匕，不知，服二、三匕，日三。

　　产后虚满者大良。忌猪肉、生葱、生菜。

　　麻黄甘草汤，治皮中涌水，面目身体虚肿方。

　　麻黄（去根节，二两） 甘草（一两）

　　上 咀三钱，水一杯，煮麻黄五沸，纳甘草八分，煎服，汗出，慎风冷。有人患气促，积久不瘥，遂成水肿，服之效。此治表实，老人和虚人不可用之，宜详。

　　十水丸，治水肿方。肿从头起，名为白水，其根在肺，椒目主之；肿从胸起，名为黄水，其根在脾，甘遂主之；肿从面起，名为青水，其根在肝，大戟主之；肿从腹起，名为气水，乍实乍虚，其根在肠，芫花主之；肿从股起，名为黑水，其根在肾，玄参主之；肿从面起至足，名为悬水，其根在胆，赤小豆主之；肿从内起，坚块，四肢肿，名为石水，其根在膀胱，桑根主之；肿从四肢起，腹肿，名为风水，其根在胃，泽漆主之；肿从腹起，名为冷水，其根在小肠，巴豆主之；肿从胸中起，名为赤水，其根在心，葶苈主之。

　　上十种，随其病始所在，增其所主药皆一分，巴豆四分，去心皮，冶末，合下筛，蜜丸，服如梧子三丸，得下为度，不下日三。亦可作散末，食服半钱匕，大便利，明朝复服如法，再服病愈。即禁饮食，但得食于鱼耳。

　　十水散，治水肿方。先从脚肿，名曰清水，其根在心，葶苈子主之；先从阴肿，名曰劳水，其根在肾，泽漆主之；先从腹肿，名曰冷水，其根在大肠，蜀椒主之；先从面目肿，名曰气水，其根在肺，桑根主之；先从手足肿，名曰心水，其根在小肠，巴豆主之；先从口唇肿，名曰黄水，其根在胃，大戟主之；先从胁肿，名曰饮水，其根在肝，芫花主之；先从腰肿，名曰肝水，其根在膈，甘遂主之；先从胸肿，名曰石水，其根在脾，茯苓主之；先从背肿，名曰鬼水，其根在胆，雄黄主之。

　　上十物，分等，主十水。随肿所从始，案方偏加药二分，合捣下筛。空腹以水服方寸匕，当下。水多者，减服；下少者，益之。

　　葱豆洗汤，治虚热及石热，当风露卧，冷湿伤肌，热菹在里，变成热风水病，心腹肿满，气急不得下头，小便不利，大便难，四肢肿，如皮囊盛水，晃晃如老蚕色，阴卵坚肿如斗，茎肿生疮如死鼠，此皆虚损，肾中有热，强取风冷，湿损脾胃故也。纳根据方服诸利水药，外宜以此汤洗四肢竟，以葱豆膏敷之，别以猪蹄汤洗阴茎疮烂处及卵肿也。

　　葱（合青白切，一升） 蒺藜子（一升，舂碎） 赤小豆（一升） 菘菜子（一升，舂碎） 蒴（切，五升） 巴豆（一百枚，合心皮，打碎）

　　上六物，以水一石二斗，煮取八斗，以淋洗身肿处。葱豆膏，猪蹄汤方在本方。

　　葶苈子回神酒，治风水通身洪肿，肉如裂者，服之小便利，自随消方。

　　春时酿清酒五斗（一方五升，）葶苈子三升，熬，着酒中渍再宿，便服一合，以渐增之，病去，小便利，肿自消灭及缩也。神良，有验。若不得春酒，余极好酒亦佳。

　　水肿尿泣，用乌犍牛尿半升，空腹饮，小便利良。

　　卷第二

　　要方第二卷所治如下：治头面风（论杂风状）诸方治喉痛（喉痹）诸方治暴厥似风诸方（待考）

　　治中风喑 不随痛肿诸方治狂妄噤痉诸方治脚弱诸方上六件

　　卷第二

　　治头面风（论杂风状）诸方

　　说曰：风者，四时五行之气也，分布八方，顺十二月，终三百六十日。各以时从其乡来为正风，在天地为五行，在人为五脏之气也。万物生成之所顺，非毒厉之气也。人当触之过，不胜其气，乃病之耳，虽病然有自瘥者也，加治则易愈。其风非时至者，则为毒风也，不治则不能自瘥焉。今则列其证如下：春甲乙木，东方清风，伤之者为肝风，入头颈肝俞中。为病多汗，恶风，喜怒，两胁痛，恶血在内，饮食不下，肢节时肿，颜色苍，泄，嗌干鼽衄。

　　夏丙丁火，南方汤风，伤之者为心风，入胸胁腑脏心俞中。为病多汗，恶风，憔悴，喜悲，颜色赤，洞泄清谷。

　　仲夏戊己土，同南方汤风，伤之者为脾风，入背脊脾俞中。为病多汗，恶风，肌肉痛，身体怠惰，四去不欲动，不嗜食，颜色黄， 因人虚实之变。阳气有余，阴气不足者，则内外生热，在中者令人喜饥。若阳气不足，阴气有余者，则内如有寒从中出，肠鸣而痛。

　　秋庚辛金，西方凉风，伤之者为肺风，入肩背肺俞中。为病多汗，恶风，寒热，咳动肩背，颜色白，霈然病疟，昼瘥夕甚。

　　冬壬癸水，北方寒风，伤之者为肾风，入腰股四肢肾俞中。为病多汗，恶风，腰脊骨肩背颈项痛，不能久立，便出曲难不利，阴痹，按之不得小便，腹胀，面庞然有泽，肿，时眩，颜上四时正气之风，平人当触之过，得病证候如此。

　　四时风总名：春九十日清风，夏九十日汤风，秋九十日凉风，冬九十日寒风，其气分布八方，亦各异名也。太一之神，随节居其乡各四十五日，风云皆应之。今列其风名如下：东北方艮之气，立春王，为条风，一名凶风，王四十五日。

　　东方震之气，春分王，为明庶风，一名婴儿风，王四十五日。

　　东南方巽之气，立夏王，为清明风，一名弱风，王四十五日。

　　南方离之气，夏至王，为景风，一名大弱风，王二十七日，合仲夏也。

　　仲夏中央之气，主立八方之气，戊己王十八日，合夏至合四十五日，风名同。

　　西南方坤之气，立秋王，为凉风，一名谋风，王四十五日。

　　西方兑之气，秋分王，为阊阖风，一名刚风，王四十五日。

　　西北方干之气，立冬王，为不周之风，一名折风，王四十五日。

　　北方坎之气，冬至王，为广莫风，一名大刚风，王四十五日。

　　上八方之风，各从其乡来，主长养万物，民众少死病也。

　　八方风不从其乡来，而从冲后来者，为虚邪，贼害万物，则民众多死病也。故圣人说避邪如避矢也。邪者，风也。今人寿夭多病，是不知避邪也。为病证候如下：凶风之气内舍大肠中，外在胁腋骨下四肢节解中，书本遗其病证，今无也。

　　婴儿风为病，令人筋纫湿。其气内舍肝中，外在筋中。

　　弱风为病，令人体重。其气内舍胃中，外在肉中。

　　大弱风为病，令人发热。其气内舍心中，外在脉中。

　　谋风为病，令人弱，四肢缓弱也。其气内舍脾中，外在肌中。

　　刚风为病，令人燥，燥者枯燥瘦瘠也。其气内舍肺中，外在皮中。

　　折风为病，则因人，脉绝时而泄利，脉闭时则结不通，喜暴死也。其气内舍小肠中，外在右手太阳中。

　　大刚风为病，令人寒，寒者患冷，不能自温也。其气内舍肾中，外在骨中、脊膂筋中也。

　　上八风，从其冲后来者，为病如此。

　　新食竟取风为胃风，其状恶风，颈多汗，膈下塞不通，食饮不下，胀满，形瘦，腹大，失衣因醉起风为漏风，其状恶风，多汗，少气，口干渴，近衣则身热如火烧，临食则汗流如雨，骨节解惰，不欲自营。

　　新沐浴竟取风为首风，其状恶风，面多汗，头痛。

　　新房室竟取风为泄风，其状恶风，汗流沾衣。

