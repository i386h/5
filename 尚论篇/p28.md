<!-- { "loadSidebar": true } -->
　　人身至冬月阳气潜藏于至阴之中内经教人于此时若伏若匿若已有得重藏精也若伏者若抱雏养蛰不遑食息也若匿者若逋逃隐避不露踪迹也若已有得者韬光匿采絶无觖望也此何如郑重耶故谓冬不藏精春必病温见病所由来为一定之理必然之事其辞甚决盖以精动则关开而气泄冬月关开气泄则寒风得入之矣关屡开气屡泄则寒风屡入之矣而肾主闭藏者因是认贼作子贼亦无门可出弥甚相安及至春月地气上升肝木用事肝主疎泄木主风于是吸引肾邪勃勃内动而刼其家寳矣然邪入既深不能遽出但觉愦愦无奈其发热也全在骨髓之间自觉极热而扪之反不烙手任行表散汗出而邪不出徒伤津液以取危困其候比之冬伤于寒一例则倍重矣
　　按冬不藏精之例乃内经之例非仲景之例也非仲景之例言之未免为悖然观仲景之论温症第一条始不胜庆幸而仲景已起发其端昌可言之无罪矣其曰发汗已身灼热者名曰风温风温为病脉隂阳俱浮自汗出身重多眠睡鼻息必鼾语言难出若被下者小便不利直视失溲若被火者微发黄色剧如惊癎状时瘈若火熏之一逆尚引日再逆促命期此一段至理千古若明若昧未经剖晰全不思既名温病即是时行外感何又汗之下之火之俱为逆耶盖热邪乆蓄少阴肾中精水既为素伤重加寒下火刼阴之法乃为逆耳其自汗出身重多眠睡鼻息鼾语言难者一一皆少阴之本症也膀胱为肾之府故少阴症具若被下则膀胱之阴亦伤而直视失溲者肾精不上荣肾气欲外夺也若被火刼则阴愈亏而邪愈无制甚则如惊癎状而时为瘈也一逆再逆言汗下火之悮可一不可二非汗而又下而又汗之为悮也由此观之冬不藏精之温症显然昭著矣昌之比例以分其治而仲景之道愈明矣奚罪耶再按仲景之论悮下有结胸及痞挟热鹜溏脏寒不禁等症从未説到小便不利直视失溲于此言之者谓肾以膀胱为府素不藏精之人悮下则膀胱益亏以故小便不利直视失溲其变亦倍重于膀胱也况于风邪内炽津液干燥大便难通之未必通徒令膀胱受累而小便自遗试观好色之人多成癃淋可类推矣今之医者亦讲于悮下而絶膀胱之化源立取危困之理耶
　　再按发汗已身灼热者名曰风温此语将冬不藏精之温症形容殆尽盖凡外感之邪发汗已则身热自退乃风温之症发汗已身始灼热者明明始先热在骨髓发汗已然后透出肌表也至于风温二字取义更微与内经劳风之义颇同劳风者劳其肾而生风也然则冬不藏精之人讵非劳其肾而风先内炽欤故才一发汗即带出自汗身重多眠鼻鼾语难诸多肾经之症设不发则诸症尚隐伏不尽透出也夫肾中之风邪内炽而以外感汗下及火攻之法治之宁不促其亡耶后人不知风温为何病反谓温症之外更有风温湿温温毒温疫四症观其言曰重感于风变为风温则是外受之邪与身重鼻鼾多眠少语之故絶不相渉可知是梦中説梦也尚论及此聊自慊耳客有难昌者曰内经论冬伤于寒寒毒藏于肌肤感春月之温气始发故名曰温病未尝言寒毒感藏于骨髓今谓冬不藏精者寒邪藏于骨髓或未尽然耶昌应之曰此正内经之言非余之臆説也黄帝问温疟舍于何脏岐伯曰温疟得之冬中于风寒气藏于骨髓之中至春则阳气大发邪气不能自出因遇大暑脑髓烁肌肉消腠理发泄或有所用力邪气与汗皆出此病藏于肾其气先从内出之于外也如是者阴虚而阳盛则热矣衰则邪气复反入入则阳虚虚则寒矣故先热而后寒名曰温疟由是观之温疟且然而况于温病乎客始唯唯
　　昌按热邪乆伏肾中其症与第一例自不相同其发热也皆从骨内郁蒸而出皮间未热而耳轮上下已先热矣始发之时多兼微寒不似第一例之全不恶寒以少阴居北方寒水之位也及至大热灼肌多不甚渇不似第一例之大渇以热邪初动而阴精尚足持之也其后则不恶寒而甚渇与第一例之症浑无别矣然虽无别究竟表里不同标本互异始先用药深入肾中领邪外出则重者轻而轻者即愈矣奈何其义隐而不彰即以叔和之明未尝抽引其绪为后人旁通一线昌何人斯顾敢恣谭无忌然而逺嚣三十余载驱逐睡魔昼夜不敢倒身因是冥悟一斑即取仲景少阴伤寒之例推演为治温之例未尝以己意混入一字也引例如左
　　一少阴病始得之反发热脉沉者麻黄附子细辛汤主之【仲景原文】
　　昌按脉沉病在里也而表反发热则邪虽在表而其根源实在里在里之邪欲其尽透于表则非専经之药不可故取附子细辛以匡麻黄为温经散邪千古不易之正法奈何后人全不知用明明见脉沉身重嗜卧倦语之症即知为风温又知为冬不藏精尚且漫用三阳经之表药屡表不应十中不能活一复诿之伤寒偏死肾虚人是则是矣但不知果行温经散邪而人死耶抑未行温经散邪而人死也噫业伤寒者之托専门直是操刃之凶人宁但为芄兰之童子已矣
　　二少阴病得之二三日麻黄附子甘草汤微发汗以二三日无里症故微发汗也【原文】
　　昌按麻黄主散邪附子主温经二者皆大力之药也前症发热脉沉则表里俱急惟恐二物不胜其任更加细辛之辛温取其为少阴引经之药而又有辛散之能以协赞二物共建竒功也此云无里症非是并脉沉嗜卧等症俱无也但无吐利燥烦呕渇之症耳似此则表里俱不见其急而麻黄附子二物尚恐其力之太过故不用细辛以助之而反用甘草以和之也谨并制方之意呕心相告凡治冬不藏精之温症始发二三日间请决择于斯二方焉
　　三病发热头疼脉反沉若不瘥身体疼痛当救其里宜四逆汤【原文】
　　昌按此一叚文义可得仲景治冬不藏精之奥旨病发热头疼症见于表矣而脉反沉则病又在里矣两有可疑也既发热头疼势必先治其表若不瘥则治表无益矣凡治表者皆治其阳也阴病治阳岂惟无益将见阴中之真阳因之外越而身体反加疼痛一团阴寒用事矣此所以当用四逆汤而急囘其在经之阳也
　　再按若不瘥三字甚活盖发热头疼表之原不为悮但一切三阳经表药俱不对症惟麻黄附子细辛汤与麻黄附子甘草汤二方始为少阴经对症之表药而又不敢必人之能用所以不説悮表而但説若不瘥正是表药中原有瘥法也
　　四少阴病脉沉细而数病为在里不可发汗【原文】按脉细而数里热也发汗则虚其表且亡其津液内热愈炽
　　五少阴病脉防不可发汗亡阳故也阳已虚尺脉弱澁者复不可下之【原文】
　　昌按前叚云脉沉细数则为热此云脉防则为虚热而发汗则阴易亡虚而发汗则阳易亡故两戒之也然则脉不微数者一防禁汗不为惩噎废食耶况于不藏精之症邪发之初未必即见防数之脉惟可用麻黄附子二方而不知用驯至脉微且数则汗下温三法皆不可行而阴絶阳离有立而待毙耳
　　六少阴病欬而下利讝语者被火气劫故也小便必难以强责少阴汗也【原文】
　　昌按少阴少血强责其汗是刼夺其血也小便难者源先竭也
　　再按少阴病强汗则小便必难悮下则小便不利直视失溲可见肾以膀胱为府脏病而府未有不病脏伤则府先告絶也伤寒症中云直视讝语循衣撮空小便利者其人可治则是少阴之脏气絶与不絶全于小便之利与不利窥其中藏孰谓冽彼之下泉非囘枯泽槁之善物哉
　　七少阴病脉至七八日自下利脉暴微手足反温脉反去者为欲解也虽烦下利必自愈【原文】
　　昌按邪在阴者多自利自利则邪气涌正气而脱者多矣其候必脉数而四肢逆冷今脉去而但微则阴邪已散手足温则真阳未伤虽有心烦下利之危急而可直决为必愈盖阴阳不相乱则别无死法也然非肾气素旺受邪原轻者不易得之数矣再按此与邪在阳脉数而热得汗而脉和身凉数去为欲愈之意同然阳病轻而从汗解则易阴病重而从利解则难所以仲景于阳邪内防下利不止之症惟用逆流挽舟之法挈里邪还之于表则利不治而自止也此叚见阴邪从阴分解散原属顺便但少阴脏气堪为主人送出客邪尚恢乎有余地则善也而不藏精者日为床褥作主人安望重关设险以待暴客乎
　　八少阴病八九日一身手足尽热者以热在膀胱必便血也【原文】
　　按膀胱为肾之府肾邪传膀胱则里热逹表故一身手足尽热也太阳多血为热所乱则血出于二便然比之少阴少血悮动其血而从口鼻耳目出者则天渊矣
　　再按热邪虽从便血而解经年调理阴气难复况既开血一窦漫无止期何如一身手足方热之顷预识势所必至而亟图之于早耶夺膀胱热用桂枝大黄入四苓散
　　九少隂病欲吐不吐心烦但欲寐五六日自利而渴者虚故引水自救口燥舌干症具小便色反白者下焦虚有寒也勿认为热以致悮【原文】
　　此一叚因仲景原文难解昌会其意而言之也按冬不藏精之症此一叚最肖仲景蚤已欲人辨识之矣
　　十病人脉阴阳俱反汗出者亡【无也】阳也【无阳以为之外防也】此属少阴法当咽痛而复吐利【原文】
　　按冬不藏精之症此一叚更肖少阴为水脏吐利者阴盛而水无制也
　　春温中篇诸方【兹篇得十二法】
　　温经散邪一法
　　麻黄附子细辛汤
　　麻黄附子甘草汤【二方之意前已论明】
　　温经一法
　　附子汤
　　治得病一二日口中和背恶寒者
　　治身体痛手足寒骨节痛脉沉者
　　附子温经散寒人参补气囘阳芍药收阴茯苓及术制水燠土
　　急温一法
　　四逆汤
　　治寒邪深入于里者
　　治膈上有寒饮干呕者
　　阴邪深入则微阳必遭埋没阴邪上干则微阳必致飞腾故宜急温恐少迟则不及也
　　急温则无取于囘防矣然以甘草为君以干姜附子为臣正长驾逺驭俾不至于犯上无等无囘防中之囘防也
　　通阳一法
　　白虎汤
　　治阴寒下利葱白为君干姜附子为臣以在经之阴极盛格拒其阳于外而不纳故取用于葱白以通阳气而使阴气自敛见睍曰消之义也
　　白通加猪胆汁汤
　　治下利脉微及厥逆无脉干呕烦者呼吸存亡之际恐阳药不能直逹故加人尿猪胆法之阴以为向导服汤脉暴出者死微续者生
　　通脉四逆汤
　　治下利清谷里虚外热手足厥逆脉微欲絶身反不恶寒其人靣赤色或腹痛或干呕咽痛或利止脉不出者即前四逆汤而倍干姜加葱白也
　　不恶寒靣色赤而外热者加葱白以通阳气腹中痛者真阴不足去葱白加芍药呕者加生姜咽痛者去芍药少加桔梗
　　利止脉不出者阳气未复去桔梗加人参
　　温胃一法
　　吴茱茰汤
　　治吐利手足厥冷烦燥欲死者
　　桃花汤
　　治二三日至四五日腹痛小便不利下利不止便脓血者　胃虚土寒不能制水而下焦滑脱故用干姜粳米之辛甘以佐赤石脂也
　　灼艾助阳一法
　　一二日口中和背恶寒者即宜服附子汤并用灸法以助阳
　　吐利手足不逆冷者不死脉不至者灸少阴七壮
　　下利脉微澁呕而汗出数更衣反少者阳虚而气下坠血少而勤努责也宜灸顶门之百会穴以升举其阳也
　　温经镇水一法
　　真武汤
　　治腹痛小便不利四肢沉重疼痛自下利者或欬或小便利或呕者真武北方司水之神也阴邪炽盛水泉泛溢得真武则可以镇摄而安其位也
　　和阴一法
　　黄连阿胶汤
