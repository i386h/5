<!-- { "loadSidebar": true } -->
　　治心烦不寐者　少阴本欲寐反心烦不寐热甚而里不和也芩连除热鸡子黄阿胶少佐芍药以和血而生不足之真隂也
　　急下一法
　　大承气汤
　　治二三日口燥咽干者二三日病始发便有肾水枯竭之象不急下将何救耶
　　治自利清水色纯青心下痛口干燥者肾中之邪水而变青热之极也心下痛者水气上逆也水气上逆而口反干燥则枯涸有立至矣故当急下
　　治六七日腹胀不大便者腹胀不大便胃实可知水脏受病加以土实则水必竭故当急下
　　消解一法
　　四逆散
　　治四肢微逆或欬或悸或小便不利或腹中痛或泄利下重者　四肢微冷则热未深故用柴胡解之枳实泄之甘草和之而最要加芍药以收其阴也咳者加五味子干姜并主下利悸者加桂枝小便不利者加茯苓腹中痛者加附子泄利下重者加薤白煮汁煎散
　　分利一法
　　猪苓散
　　治下利不止咳而呕渇心烦不得眠者取其水谷分则利自止利止则呕渴心烦不待治而自愈然不藏精而膀胱之气不化者又在所禁
　　清咽一法
　　甘草汤　桔梗汤半夏汤
　　治风挟痰热者
　　苦酒汤
　　治咽中生疮语声不出者
　　温症下篇
　　谨将冬伤于寒又兼冬不藏精春月同时病发定为一大例
　　昌按冬既伤于寒冬又不藏精至春月两邪同发则冬伤于寒者阳分受邪太阳膀胱经主之冬不藏精者阴分受邪少阴肾经主之与両感伤寒症中一日太阳受之即与少阴俱病则头痛口干烦满而渇之例纎毫不差但伤寒症自外入内转入转深故三日传徧六经温症自内达外既从太阳之户牖而出势不能传徧他经表里只在此二经者为恒也若更挟外邪从太阳少阴经中二日传阳明太阴三日传少阳厥阴则脏腑之邪交炽不俟六日即死矣盖太阳少阴邪发之日正已先伤外邪复入正气又伤即与再传无异脏腑之气几何决无可供三传之理也但既是温症表里横发重复感受外邪者十中无一所以温症两感之例原有可生之理昌治金鉴一则先以麻黄附子细辛汤汗之次以附子防心汤下之两剂而愈可见仲景法度森森具列在人之善用也今人见热烦枯燥之症而不敢用附子者恶其以热助热也孰知不藏精之人肾中阳气不鼓精液不得上升故枯燥外见才用附子助阳则阴气上交于阳位如釜底加火则釜中之气水上腾而涧泽有立至者仲景方中辄用附子一枚今人一钱亦不敢用总由其识之未充耳昌亦非偏重温也以少阴经之汗下与他经不同如治金鉴先以温法及汗法一药同用次以温法及下法一药同用而收功反掌盖舍二法别无他法也设汗药中可不用温下药中可不用温是与治伤寒阳邪之法全无差等矣昌之分温症为三例者道本自然其不以牵强穿凿取后世之訿议也明矣
　　再按冬伤于寒又不藏精春月病发全是半表半里之症乃以半表半里药用之病不除而反増所以者何此症乃太阳少阴互为标本与少阳之半表半里絶不相渉也然随经用药个中之妙难以言传盖两经俱病从太阳汗之则动少阴之血从少阴温之则助太阳之邪仲景且谓其两感于寒者必不免于死况经粗工之手尚有活命之理耶所云治有先后发表攻里本自不同此十二字秘诀乃两感心之要即治温万全之规圣言煌煌学者苟能叅透此关其治两感之温症十全八九矣
　　表热里寒者脉虽沉而迟手足微厥下利清谷此里寒也所以阴症亦有发热者此表解也表寒里热者脉必滑身厥舌干所以少阴恶寒而踡此表寒也时时自烦不欲厚衣此里热也【仲景原文】
　　按此叚文义论温症全以少阴肾与太阳膀胱分表里昌所谓太阳与少阴互为标本者得此而为有据矣其云所以阴症亦有发热者此表解也言当先从表解也即麻黄附子细辛汤之例也脉滑表寒也身厥舌干里热也恶寒而踡宜行温散时时自烦不欲厚衣又宜凉解用药如此繁难正与两感症中治有先后发表攻里本自不同之义互见正欲学者之以三隅反也又云少阴病恶寒而踡时自烦欲去衣被者可治又云手足温者可治虽不出方大段见阴阳不甚乖离尚可调其偏以协于和之意设恶寒而踡更加下利手足逆冷则无阳而偏于阴矣更加脉不至不烦而燥则阳去而阴亦不存矣所以用药全在临时较量果其阴盛阳微即以温为主果其阳盛阴微即以下为主果其阴阳错襍温下两有所碍则参伍以调其偏胜为主也当从表解之义前已申明然亦必邪势正炽阴阳尚未全亏方可温经散邪若夫滋蔓难图任行背水之阵必无侥幸矣此等处皆是危疑关头虽仲景之圣不敢轻出一方以胶治法之圆机所贵明理之彦师其意而自为深造耳
　　少阴中风脉阳微阴浮者为欲愈【原文】
　　观此一条而认脉辨症之机亦甚昭著矣阳微阴浮为欲愈则病发之时阳盛阴可知也阳盛则治先腑阴则治先脏又可知也既盛且则之外症以分缓急又可知也倘阳已微而阴不浮者更当治其阴亦可知也倘阴已浮而阳不微者更当治其阳亦可知也此昌之尚论毎于仲景言外透出神髓以自慊也
　　仲景用桂枝以和营卫而解肌此定例也不但为太阳经中风之本药即少阴经之宜汗者亦取用之其最妙处在用芍药以益阴而和阳太阳经之营卫得芍药之酸收则不为甘温之发散所逼而安其位也至若少阴则更为阴脏而少血所以强逼少阴汗者重则血从耳目口鼻出而厥竭可虞轻亦小便不利而枯涸可待用药自当比芍药之例而倍加阴以益阳昌毎用桂枝必加生地以佐芍药之不逮三十年来功效厯厯可纪盖得比例之法也仲景于冬月太阳中风之症而用桂枝为例不为春月之病温者设也春月病温用桂枝势必佐之以辛凉而不藏精之温属在少阴不得不用桂枝之温解之以少阴本阴标寒邪入其界非温不散也岂惟桂枝甚则麻黄附子在所必用所贵倍加阴药以辅之如芍药地黄猪胆汁之类是也今人未达此理但知恶药性之温防以羗活柴葛为表则治太阳而遗少阴屡表而病不除究竟莫可奈何而病者无幸矣纷纷为仲景解嘲之説然乎否耶
　　谨定拟冬伤于寒冬不藏精之症名曰两感温症
　　按伤寒少阴症乃从三阳经传入者此症乃少阴与膀胱经一脏一腑自受之邪故三阳传入之例多不合惟两感之例一日太阳受之即与少阴俱病其例脗合然仲景又不立治法但曰治有先后发表攻里本自不同是则一药之中决无兼治两经笼统不清之法矣而治有先后于义何居昌尝思之传经之邪先表后里直中之邪但先其里温症之邪里重于表两感之邪表里不可预拟惟先其偏重处假如其人阴水将竭真阳发露外见种种燥扰之症加以再治太阳之邪顷刻亡阳而死矣是必先温其在经之阳兼益其阴以培阳之基然后乃治其太阳之邪犹为庶几也此则与少阴宜温之例合也又如其人平素消瘦兼以内郁之邪灼其肾水外现鼻煤舌黑种种枯槁之象加以再治太阳顷刻亡阴而死矣是必急下以救将絶之水水液既囘然后乃治太阳之邪犹为庶几也此则与少阴宜下之例合也又如其人邪发于太阳经者极其势迫大热恶寒头疼如劈腰脊颈项强痛莫移胸高气喘种种危急温之则发斑发狂下之则结胸讝语计惟有先从太阳经桂枝之法解之解已然后或温或下以去其在阴之邪也此则当用太阳经之表例而与少阴可汗之例畧同也讵非先后攻发之可预拟者耶但两感伤寒之攻里单取攻下原不兼温而两感温症之里亡阳之候颇多不得不兼温与下而并拟之也此又变例而从病情者也
　　按太阳少阴两感之温症其例虽与两感伤寒一日太阳与少阴俱病相合其实比传经之邪大有不同盖伤寒之邪三日传徧六经故为必死之症而温病乃内郁之邪始终只在太阳少阴二经不传他经者为多是则非必死之症也惟治之不善乃必死耳倘用汗下温法先后不紊则邪去而正未伤其生固可必也又有邪未去而正先亡惟借他经供其絶乏久之本脏复荣亦以得生者总宜分别视也
　　按亡阳一症在伤寒则悮发太阳经汗与悮发少阴经汗者多见之他经汗悮则不然可见两感之温症为太阳少阴双受之邪设舍温经散邪而单用汗药者其亡阳直在顷刻间耳盖阳根于阴深藏北方肾水之底素不藏精之人真阴既耗则真阳之根浅而易露若不以温经之法嘿防其根而但用甘温发散之药是以阳召阳随感即赴不待盖覆而淋漓不止矣可不惧哉
　　按亡阴一症在伤寒则邪傅阳明当下而不下致津液暗枯邪傅少阴当下而又不下致肾水暗枯其亡也以渐尚有急下一法可救若在不藏精之温症则肾水已竭之于先而邪发之日阴邪必从下走势自下利奔迫是下多尤足亡阴而又絶无补法可以生阴金匮云六腑气絶于外者其人恶寒五脏气絶于内者则下利不禁脏者阴也阴气欲絶讵非亡阴之别名乎
　　神哉仲景之书既详不藏精之症又出不藏精之治特未显然挈示后人不维其义耳即如桂枝一汤本为太阳中风设也而汗下和温已具于一方之内至于温法尤为独详如加附子加人参白术干姜甘草加桂心茯苓蜀漆红花等类岂太阳表症中所宜有乎惟病有不得不先温经又不得不兼散邪者故以诸多温经之法于桂枝项下一方而两擅其用与麻黄附子细辛汤同意凡遇冬不藏精之症表里之邪交炽阴阳之气素亏者按法用之裕如也
　　春温下篇诸方【兹篇得十五法连前共三十法合前四卷共足三百九十七法】
　　桂枝领邪一法
　　桂枝加生地汤
　　清表温中一法
　　桂枝加人参汤
　　清阳防火一法
　　桂枝加大黄汤
　　脉浮先表一法
　　桂枝汤
　　先温后表一法
　　治下利清谷不止身疼痛者
　　先用四逆汤急救其里救后清便自调但身痛者随用桂枝汤急救其表此见下多则阴邪亦从阴解故温后但解其阳邪不必兼阴为治
　　温经止汗一法
　　桂枝加附子汤
　　汗后恶寒一法
　　芍药甘草附子汤【收阴固阳表虚】
　　下后恶寒一法
　　桂枝汤去芍药加附子【阳虚】
　　汗后恶热一法
　　调胃承气汤【胃中干实】
　　汗后里虚一法
　　桂枝新加汤【汗后身疼痛脉沉迟】
　　汗后发悸二法
　　桂枝甘草汤【治心下悸欲得人按】
　　茯苓桂枝甘草大枣汤【治脐下悸】
　　汗后腹胀一法
　　厚朴生姜甘草半夏人参汤
　　昼夜静躁一法
　　汗下后表虚恶寒里虚脉微细日轻夜重者以救阴为主宜桂枝加红花汤
　　日重夜轻身无大热者以救阳为主宜干姜附子汤
　　悮汗变逆一法
　　本脉浮而症见汗出心烦微寒脚挛之候才服桂枝汤即便厥冷咽干烦燥吐逆者乃阳虚而阴独盛也先与甘草干姜汤以复其阳俟厥愈足温更与芍药甘草汤行阴寒凝滞之血以伸其脚若阳虚阴盛其变愈大者但用四逆汤以温经囘阳而不兼阴为治也
　　附辨温症合偶感之客邪以明理而辟谬
