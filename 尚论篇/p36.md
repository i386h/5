<!-- { "loadSidebar": true } -->
　　仲景治表虚制此汤桂枝味辛热发散助阳体轻本乎天者亲上故桂枝为君芍药甘草佐之如阳脉濇阴脉腹中急痛乃制小建中汤以芍药为君桂枝甘草佐之一则治其表虚一则治其里虚故各有主用也
　　以桂枝易肉桂治伤寒腹痛神品药也如夏中热腹疼少加黄芩去桂痛立止桂于春夏二时为禁药按经云桂枝入咽阳盛则毙春夏发者为禁药也桂能动血血热者为禁药也木得桂而死肝不足者为禁药也
　　桂枝汤有禁用三法【仲景本文并昌论】
　　汗后水气且逆有禁更汗増满一法【本文并昌论】中风病主用桂枝汤解肌和营卫七法【本文并昌论】或问桂枝汤发字之义曰一桂枝耳或云发汗或云当得汗解或云当发汗更发汗宜桂枝汤者数方是用桂枝发汗也复云无汗不得用桂枝又曰汗家不得重发汗又曰发汗过多者都用桂枝甘草汤是闭汗也一药二用如何说得仲景发汗与本草出汗之义相通为一答曰本草云桂味辛甘热无毒能为百药之长通血脉止烦出汗者是调血而汗自出也仲景云藏无他病发热自汗者此衞气不和也又曰自汗者为营气和营气和则外不谐以卫气不与营气和谐也营气和则愈故皆用桂枝汤调和营卫营卫既和则汗自出矣风邪由此而解非桂枝能于腠理发出汗也以其固闭营血卫气自和邪无容地而出矣其实则闭汗孔也昧者不解闭汗之意凡是病者俱用桂枝汤发汗若与中风自汗者合效如桴鼓因见其取效而病愈则曰此桂枝发出汗也遂不问伤寒无汗者亦与桂枝汤悮之甚矣故仲景言无汗不得服桂枝是闭汗孔也又曰发汗多叉手冒心心悸欲得按者用桂枝甘草汤是以闭汗孔也又曰汗家不得重发汗若桂枝汤发汗是重发汗也凡曰桂条下言发字当认作出字是汗自然出也非若麻黄能开腠理而发出汗也本草出汗二字上文有通血脉一句是非三焦卫气皮毛中药是为营血中药也如是则出汗二字当认作营卫和自然汗出非桂开腠理而发出汗也故后人用桂治虚汗读者当逆察其意则可矣噫神农作于前仲景述于后前圣后圣其揆一矣
　　不解肌或悮汗病邪入里用五苓两解表里二法一法水逆用之多服暖水汗出愈
　　一法脉浮小便不利微热消渴者用之
　　五苓散方
　　猪苓【十八铢去皮】　茯苓【十八铢】　泽泻【一两六铢】白术【十八铢】　桂【半两】
　　右五味为散以白饮和服方寸七日三多服暖水汗出愈
　　不解肌而悮发大汗其变逆有救亡阳漏风二法一法真武
　　一法桂枝加附子汤
　　真武汤方
　　此本少阴经之神方并加减法而太阳上篇先録之至太阳下篇尤宜要先同録此
　　茯苓【三两】　芍药【三两】　生姜【三两切】
　　白术【二两】　附子【一枚泡去皮破八片】
　　右五味以水八升煮取三升去滓温服七合日三服桂枝加附子汤
　　于桂汤内加附子一枚余依桂枝汤法
　　不解肌而用烧鍼取汗寒入核起灸核止变一法桂枝加桂汤更加桂
　　于桂枝汤方内更加桂枝二两
　　中风肌未解不可下宜用桂枝汤解外一法
　　桂枝汤
　　方见前
　　不解肌反悮下邪不服者于前下药内更加桂枝汤一法
　　即桂枝大黄汤之互词因上冲阳位故两解之也不上冲者不用此方
　　不解肌反悮下心痞用温补药两解表里一法桂枝人参汤
　　即理中加桂枝而易其名也
　　桂枝【四两去皮】　甘草【四两炙】　白术【三两】　人参【三两】干姜【三两】
　　右五味以水九升先煎四味取五升内桂枝更煮取三升去滓温服一升日再服夜一服
　　或问大柴胡泻也桂枝人参汤补也何为皆治下利心下痞鞕曰此非里热乃下之早因作痞里虚协热而利表又不解故与桂枝人参汤和里解表若夫伤寒发热汗出不解心下痞鞕呕吐而下利者表和而里病也以心下痞鞕故为实当以大柴胡下之二者心下痞鞕虽同而虚实之症有别故用药有攻补之异
　　不解肌反悮下邪入阳明变用太阳两解一法葛根黄连黄芩汤方
　　葛根【半斤】　黄连【二两】　黄芩【三两】　柴胡【一两】甘草【二两炙】
　　右四味以水八升先煮葛根减二升内诸药煮取二升去滓分温再服
　　不解肌反悮下宜辨阳实阳虚加减桂枝汤一法桂枝去芍药汤
　　下之后脉促胸满于桂枝汤内去芍药一味余依桂枝汤法
　　去芍药方中加附子汤
　　下之微恶寒于桂枝汤内去芍药加附子一枚
　　不解肌反悮下阳邪作喘有用桂枝加行气药一法桂枝加厚朴杏仁汤
　　于桂枝汤方内加厚朴二两杏仁五十个余依桂枝汤法
　　中风病不解热结膀胱下血有宜先表后里一法桃核承气汤
　　外不解者尚未可攻宜桂枝汤外解已少腹急结可用此攻
　　桃仁【五十个去皮尖】　桂枝【二两】　大黄【四两】
　　芒硝【二两】　　甘草【二两炙】
　　右五味以水五升煮取二升半去滓内芒硝更上火微沸下火方食温服五合日三服当微利
　　中风病不解热瘀蓄血明辨脉症用抵当汤二法一法发狂蓄血重症
　　一法再辨脉证法中之法
　　抵当汤方
　　水蛭【三十个熬】　蝱【三十个去趐足熬】　大黄【三两】桃仁【三十个去皮尖】
　　右四味为散以水五升煮取三升去滓温服一升不下再服
　　中风病下后复汗因虚致冒先汗解后议下一法遵内经虚者责之之义汗法下法并不出方若论用药表无过桂枝里无过大柴五苓矣
　　中风病表里已虚余邪未解辨脉用治逈异初病一法
　　桂枝汤
　　阳脉微者用此
　　方见前
　　调胃承气汤
　　阴脉微者宜此
　　方见后
　　中风病呕利痞满表解可攻与攻胃实逈异一法十枣汤方
　　芫花【熬】　甘遂　大防　大枣【十枚劈】
　　右上三味等分各别防为散以水一升半先煮大枣肥者十枚取八合去滓内药末强人服一钱七羸人服半钱温服之平旦服若服少病不除者明日更服加半钱得快下利后糜粥自养
　　大阳中风下利呕逆表解者乃可攻之其人漐漐汗出发作有时头痛心下痞鞕满引脇下痛亁呕短气汗出不恶寒此表解里未和也十枣汤主之【漐音蛰】
　　按大枣纯得土之中气兼感天之微阳以生故味甘气平又温气味俱厚阳也入足太阴阳明经经曰里不足者以甘补之又曰形不足者温之以气甘能补中温能益气甘温能补脾胃故主治安中补脾补中益气此方三药皆峻利故用肥枣十枚葢戎衣一着大发钜桥之意所以题之曰十枣汤表其用之重也按神农本经云荛花味芒寒主伤寒温疟下十二经水破积聚大坚症瘕荡涤肠中留癖饮食寒热邪气利水道仲景本方取用正取此义后人乃遂改芫花何也即曰芫花别録亦云能消胸中痰水五藏五水然本经云味辛温全与荛花不同且亦并不云主伤寒温疟等症也权移通用殊非仲景立方本旨不可不辨
　　仲景伤寒论以荛花治利者取其行水也水去则利止用当斟酌不可过使须有是症乃用
　　或问亁呕脇痛小柴胡十枣汤皆有之一和一解攻伐可也葢小柴胡症邪在半表半里间外有寒热徃来内有亁呕诸病所以不可攻下宜和解以散表里之邪十枣汤症外无寒热其人漐漐汗出此表已解也但头痛心下痞鞕满引脇下痛亁呕短气者邪热内蓄而有伏饮是里未和也与十枣汤以下热逐饮有表症而亁呕脇痛者乃柴胡汤症无表症而亁呕脇痛者即十枣汤症也上文所言头痛者乃饮家有此症不可以常法拘仲景所以述此者恐后学见其头痛以为表不解不敢用也
　　或问同是心下有水气亁呕欬喘一用小青龙汤主之一用十枣汤主之何也葢小青龙治未发散表邪使水气自毛窍而出乃内经所谓开鬼门法也十枣汤驱逐里邪使水气自大小便而泄乃内经所谓洁浄府去陈莝法也夫饮有五皆内啜水浆外受湿气欝蓄而为留饮流于膈则为支饮令人欬喘寒吐沫背寒流于肺则为悬饮令人咳唾痛引缺盆流于心下则为伏饮令人胸满呕吐寒热胘晕流于肠胃则为痰饮令人腹鸣吐水胸脇支满或作泄泻或肥或瘦流于经络则为溢饮令人沉重注痛或作水气跗肿芫花大防甘遂之性逐水泄湿能直达水饮窠囊隐僻之处但可徐徐用之取效甚防不可过剂泄人真元也陈言三因方以十枣汤药为末用枣肉和丸以治水气喘急浮肿之症葢善变通者也昔杜任问孙兆曰十枣汤究竟治甚病孙曰治太阳中风表解里未和也杜曰何以知里未和孙曰头痛心下痞满脇下痛亁呕汗出此知里未和也杜曰公但言病证而所以里未和之故要处总未言也孙曰某尝于此未决愿听开谕杜曰里未和者葢痰与燥气壅于中焦故头痛亁呕短气汗出是痰膈也非十枣不治但此汤不宜轻用恐损人于倐忽用者慎之
　　大抵痰亦水湿之病耳葢痰涎之为物随气升降无处不到入于心则迷窍而成癫癎妄言妄见入于肺则塞窍而成咳唾稠粘喘急背冷入于肝则留伏蓄聚而成脇痛亁呕寒热往来入于经络麻木头痛入于筋骨则头项胸背脇腰手足牵引隐痛然治痰须治其本痰之本水也湿也得气与火则凝滞而为痰为饮为涎为涕为癖故十枣汤逐水去湿正所以治痰膈也
　　中风病悮下热邪内防而成结胸诸法
　　大防胸汤方
　　大黄【六两去皮】　芒硝【一升】　甘遂【一钱为末】
　　右三味以水六升先煎大黄取二升去滓内芒硝一两沸内甘遂末温服一升得快利止后服结胸兼涉阳明仍用本汤
　　大防胸丸
　　结胸似涉柔痉【丸成煮汤连滓服】
　　大防胸丸方
　　大黄【半斤去皮】　葶苈【半斤熬】　芒硝【半斤】杏仁【半斤去皮尖熬黒】
　　右四味捣筛二味内杏仁芒硝合研如脂和散取如弹丸一枚别捣甘遂末一钱七白蜜二合水二升煮取一升温顿服之一宿乃下如不下更服取下为效禁如药法
　　结胸项强者胸满鞕痛能仰而不能俛也有汗项强为柔痉此虽有汗其项强乃胸中满实而不能俛非是中风痉急故曰如柔痉不用汤液而用丸剂何汤主荡涤用大防胸汤以其从心下至少腹皆鞕痛三焦皆实故用汤以荡之此惟上焦满实用汤液恐伤中下二焦之阴故用丸以攻之
　　按痓音痴恶也当作痉音径风强病也
　　太阳经伤营方
　　辨伤寒证用麻黄发汗大纲总法
　　麻黄汤方
　　麻黄【三两去节】　桂枝【三两去皮】　甘草【一两炙】
　　杏仁【七十个汤浸去皮尖】
　　右四味以水九升先煮麻黄减二升去上沫内诸药煮取二升半去滓温服八合覆取微似汗不须啜粥余如桂枝法将息
　　太阳病头痛发热身疼腰痛骨节疼痛恶风无汗而喘麻黄汤主之
　　按太阴少阴有身热而无头痛葢二经皆不上头故也厥阴有头痛而无身热若身热又头痛属太阳经也
　　伤寒头痛属三阳乃邪气上攻也太阳专主头痛阳明少阳亦有之三阴无头痛葢太阴少阴二经至胸而还惟厥阴循喉咙上入颃颡出额防于巅故亦有头痛伤寒头痛太阳经居多头角痛属少阳经头额痛及鼻属阳明经头顶痛属厥阴经
