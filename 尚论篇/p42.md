<!-- { "loadSidebar": true } -->
　　或谓减不足言复曰当下之何也此古之文法如是也言腹满不减当下之宜大承气汤此满而不减之谓也若时满时减者不可以当下而论假如太阳篇中云伤寒不大便六七日头痛有热者与承气汤其小便清者知不在里仍在表当湏发汗若头痛必衂宜桂枝汤縁桂枝为当发汗而设非为治衂也其减不足言之说亦不外乎是理
　　阳明少阳合病必下利其脉不负者顺也负者失也互相尅贼名为负也脉浮而数者有宿食也当下之宜大承气汤
　　少阴病得之二三日口燥咽亁者急下之宜大承气汤少阴病自利清水色纯青心下必痛口亁燥者急下之宜大承气汤
　　小阴病六七日腹胀不大便者急下之宜大承气汤或问承气汤阳明当下之症宜用今少阴病亦用何也葢胃为水谷之海主养四旁四旁有病皆能传之入胃其胃土燥则肾水亁以二三日则口燥咽亁是热之深传之速也故曰急下以全肾水夫土实则水清谓水谷不相混故自利清水而口亁燥此胃土湿热而致然也下利色青青肝也乃肝邪传肾縁肾之经脉从肺出络心注胸中由是而心下痛故急下以去实热逐肾邪其六七日腹胀不大便以入府之邪壅甚胃土胜则肾涸故急下以逐胃热滋肾水葢阳明与少阴皆有急下之条然而症虽不同其入府之理则一是以皆用大承气也
　　下利讝语者有燥屎也宜小承气汤
　　大法秋宜下
　　凡服下药用汤胜丸中病即止不必尽剂
　　下利三部脉皆平按之心下鞕者急下之大承气汤下利脉迟而滑者内实也利未欲止当下之大承气汤问曰人病宿食何以别之师曰寸口脉浮而大按之又澁尺中亦微而澁故知有宿食当下宜大承气汤
　　下利不欲食者以为宿食故也当下之宜大承气汤下利瘥后至其年月日复发以病不尽故也当下之宜大承气汤
　　下利脉反滑当有所去下之乃愈宜大承气汤
　　病腹中满痛者此为实也当下之宜大承气汤
　　脉双而迟者必心下鞕脉大而者阳中有阴也可以下之宜大承气汤
　　或问承气汤仲景有大小调胃之名何也然伤寒邪热传受入里谓之入府府者聚也葢邪热与糟粕蕴而为实也实则潮热讝语手心濈濈汗出者此燥屎所为也如人壮大热大实者宜大承气汤下之又热结不坚满者故减去厚朴枳实加甘草而和缓之故曰调胃承气也若病大而以小承气攻之则邪气不伏病小而以大承气攻之则过伤正气且不及还可再攻过则不能复救可不谨哉仲景曰凡欲行大承气先与小承气一钟腹中转失气乃有燥屎也可以大氶气攻之若不转失气其不可攻攻之则腹胀不能食而难治又曰服承气汤得利慎勿再服此谆谆告戒也凡用攻法必先妙筭料量合宜则应手而効若不料量孟浪攻之必至杀人
　　按阳明一症分为太阳正阳少阳三等而以大小调胃承气下之者按本草曰大黄酒浸入太阳经酒洗入阳明经浸久于洗得酒气为多故能引之于至髙之分若物在山巅人迹不及必射以取之也故仲景以调胃承气收入太阳门而大黄下注曰酒浸及详其用本汤一则曰少少温服二则曰当和胃气与调胃承气汤又详本汤之症则曰不吐不下心烦者又发汗不解蒸蒸发热又吐后腹胀满是太阳阳明去表未逺其病在上不当攻之故宜缓剂以调和之也及至正阳阳明则皆曰急下之与大承气汤而大黄下注曰酒洗是洗轻于浸微升其趍下之性以治其中也至于少阳阳明则去正阳而逼太阳其分为下故小承气汤中大黄不用酒制少阳不宜下故又曰少与曰微溏之勿令大泄此仲景之妙法也东垣不审胃之云者乃仲景置调胃承气于太阳篇太阳不宜下故又称胃以别之却踵成氏之谬以小承气治太阳脾约之症以调胃承气治正阳阳明大承气之症余故不能无辨
　　海云大小调胃三承气之汤必湏脉浮头痛恶风恶寒表症尽罢而反发热恶热讝语不大便方可用之若脉浮下之必结胸若脉浮缓下之必痞气已上三法不可差也若有所差则无形者有遗害假令调胃承气症用大承气下之则愈后元气不复以其气药犯之也大承气症用调胃承气下之则愈后神痴不清以其气药无力也小承气症若用芒硝下之则或下利不止变而成疟矣三承气岂可差乎
　　陶云大凡伤寒邪热传里结实湏看热气浅深用药今之庸医不分当急下与宜微和胃气之论一概用大黄芒硝乱投汤剂下之因兹而毙者多矣余谓伤寒之邪传害非一治之则殊病有三焦俱伤者则痞满燥实兼全俱宜大承气汤葢厚朴苦温以去痞枳实苦寒以泄满芒硝咸以润燥软坚大黄苦寒以泄实去热病斯愈矣若邪在中焦则有燥实坚三症故用调胃承气汤以甘草和中芒硝润燥大黄泄实不用枳朴恐伤上焦虚无氤氲之元气调胃之名自此始矣若上焦受伤则痞而实用小承气汤而以枳实厚朴除痞大黄泄实去热去芒硝不伤下焦血分之真阴谓不伐其根本也若夫大柴胡汤则有表症尚未除而里症又急不得不下者只得以此汤通表里而缓治之又有老弱及血气两虚之人亦宜用此故经云转药孰有芒硝者也大承气最小承气次之调胃承气又次之其大柴胡加大黄小柴胡加芒硝方为转药葢为病轻者设也仲景又云荡涤伤寒热积皆用汤液切禁丸药不可不知
　　猪苓汤方
　　猪苓　泽泻　茯苓　滑石　阿胶【各一两】
　　阳明病若脉浮发热渇欲饮水小便不利者猪苓汤主之【仲景原文】
　　按此浮字悮也活人云脉浮者五苓散脉沉者猪苓汤则知此症脉字下脱一不字也据太阳篇内五苓散乃猪苓泽泻茯苓三味中加桂白术也阳明篇内猪苓汤乃猪苓泽泻茯苓三味中加阿胶滑石也桂与白术味甘辛为阳主外阿胶滑石味甘寒为阴主内奉议之言亦可谓不失仲景之防矣苐奉议欲区别二药分晓不觉笔下以沉对浮遂使后人致疑三阳症中不当言脉沉更不复致疑经文之有阙也更详太阳症固常脉浮而阳明为表之里故其脉不曰浮而曰长葢长者不浮不沉中之脉也成氏直以脉浮释之而朱氏却以脉沉言之胥失之矣若曰脉浮者五苓散不浮者猪苓汤则得仲景之意矣又详少阴篇病下利六七日咳而呕渇心烦不得眠者猪苓汤一条虽不言脉沉然少阴之脉必沉也岂活人以少阴对太阳一症而言欤以此推之成氏随文悮释明矣
　　阳明病汗出多而渇者不可与猪苓汤以汗多胃中燥猪苓汤利其小便故也【原文】
　　针经曰水谷入于口输于肠胃其液别为伍天寒衣薄则为溺天热衣厚则为汗是汗溺一液也汗多为津液外泄胃中亁燥故不可与猪苓汤利小便也小柴胡汤
　　方见太阳中篇
　　伤寒五六日中风徃来寒热胸脇苦满黙黙不欲饮食心烦喜呕或胸中烦而不呕或渇或腹中痛或脇下痞鞕或心下悸小便不利或不满身有微热或欬者与小柴胡主之【仲景原文下二十条同】
　　或问少阳胆经萦纡盘屈皆多于各经及观少阳篇中治病至简又不闻何药为本经之正法何也夫经络所据身之后属太阳太阳为阳中之阳阳分也身之前属阳明阳明为阳中之阴阴分也阳为在表阴为在里少阳在身之侧夹于表里之间故曰半表半里太阳膀胱水寒也阳明大肠金燥也邪在阴阳二分之中近后膀胱水则恶寒近前阳明金则发热故徃来寒热也治法大阳在标可汗而解麻黄汤是也在本可渗而解五苓散是也阳明在标可以解肌葛根是也在本可下而解之承气汤是也独少阳居中不表不里开窍于胆有入无出故禁发汗禁利大便禁利小便惟宜和之以小柴胡汤故名三禁汤冷热均平从于中治乃和解之剂若犯之则各随上下前后本变中变与诸变不可胜数医者宜详之
　　本方加减法
　　血弱气尽腠理开邪气因入与正气相搏结于脇下正邪分争徃来寒热发作有时黙黙不欲饮食脏腑相连其痛必下邪髙痛下故使呕也小柴胡主之【原文】接血弱气尽至结于脇下是释胸脇苦满句正邪分争是释徃来寒热句此是倒装法也至黙黙不欲饮食兼上文满痛而言也若脏腑相连四句乃释心烦喜呕也
　　服柴胡汤已渇者属阳明也以法治之
　　得病六七日脉迟浮弱恶风寒手足温医二三下之不能食而脇下满痛靣目及身黄头项强小便难者与柴胡汤后必下重口渇而饮水呕者柴胡汤不中与也食谷者哕【原文】
　　呕哕而烦渇者小柴胡汤主之
　　伤寒四五日身热恶风头项强脇下满手足温而渇者小柴胡汤主之【原文】
　　伤寒阳脉濇阴脉法当腹中急痛者先与小建中不瘥者与小柴胡汤主之
　　伤寒中风有柴胡症但见一症便是不必悉具
　　凡柴胡汤症而下之若柴胡症不罢者复与柴胡汤必蒸蒸而振却发热汗出而解
　　太阳病过经十余日及二三下之后四五日柴胡症仍在者先与小柴胡汤呕不止心下急欝欝微烦者为未解也与大柴胡下之则愈
　　伤寒十三日不解胸脇满而呕日晡所发潮热已而微利此本柴胡症先服小柴胡汤以解外后宜芒硝主之伤寒五六日头汗出微恶寒手足冷心下满口不欲食大便鞕脉细者此为阳微结必有表复有里也可与小柴胡汤设不了了者得屎而解
　　阳明病发潮热大便溏小便自可胸脇满不结者小柴胡汤主之
　　阳明病脇下鞕满不大便而呕舌上白胎者可与小柴胡汤上焦得通津液得下胃气因和身濈然而汗出解也
　　阳明中风脉浮大而短气者小柴胡汤主之
　　本太阳病不解转入少阳者脇下鞕满干呕不能食徃来寒热尚未吐下脉沉者与小柴胡汤
　　呕而发热者小柴胡汤主之
　　伤寒瘥已后更发热者小柴胡汤主之脉浮者以汗解之脉沉实者以下解之
　　妇人中风发热恶寒经水适来得之七八日者主之妇人伤寒发热经水适来昼日明了夜则讝语者主之仲景伤寒论中言妇人者止此二条耳
