<!-- { "loadSidebar": true } -->
　　注者住也言其病连滞停住死又注昜傍人也凡有人风寒湿三气合至而为痹也湿痹者是湿气多也名为湿痹湿痹之状四支或缓或急骨节疼痛邪气往来连注不瘥休作无度故为湿痹注
　　劳注
　　注者住也言其病连滞停住死又注易傍人也人大劳虚而血气空竭为风邪所乘致不平复小运动便四支体节沉重虚噏啜乏汗出连滞不瘥小劳则极故谓之劳注
　　微注
　　注者住也言其病连滞停住死又注易傍人也人血气虚损为邪风所乘搏人血气在于皮肤络脉之间随气逰走与气相击而痛去来无有常处但邪势浮薄去来几微而连滞不瘥故谓之微注
　　泄注
　　注者住也言其病连滞停住死又注易傍人也人府蔵虚弱真气外泄致风邪内侵邪搏于气乘心之经络则心痛如虫啮气上搏喉间如有物之状吞吐不去发作有时连注不瘥故谓之泄注
　　石注
　　注者住也言其病连滞停住死又注易傍人也人血气虚为风冷邪气客在皮肤折于血气或痛或肿其牢强如石故谓之石注
　　产注
　　注者住也言其病连滞停住死又注易傍人也人产后经络空虚血气伤竭为风邪所搏致不平复虚乏羸极血气减少形体柴瘦沉痼不已因产后得之故谓之产注
　　土注
　　注者住也言其病连滞停住死又注易傍人也夫五行金木水火土六甲之辰并有禁忌人禀隂阳而生含血气而长人之五蔵配合五行土内主于脾气为五行五蔵之主其所禁忌尤难触犯人有居住穿凿地土不择便利触犯禁害土气与人血气相感便致疾病其状土气流注皮肤连入府蔵骨节沈重遍身虚肿其肿自破故谓之土注
　　饮注
　　注者住也言其病连滞停住死又注易傍人也人饮水浆多水气不消停积为饮而重因体虚受风冷风冷搏于饮则成结实风饮俱乘于府蔵使隂阳不宣寒热来往沉滞积月累时故名为饮注






　　巢氏诸病源总论卷二十四
<子部,医家类,巢氏诸病源候总论>
　　钦定四库全书
　　巢氏诸病源总论卷二十五
　　隋　巢元方　撰
　　蛊毒病诸上【凡九论】
　　蛊毒
　　凡蛊毒有数种皆是变惑之气人有故造作之多取虫蛇之类以器皿盛贮令其自相噉食惟有一物独在者即谓之为蛊便能变惑随逐酒食为人患祸患祸于他则蛊主吉利所以不覊之徒而畜事之又有飞蛊去来无由渐状如鬼气者得之卒重凡中蛊病多趋于死以其毒害势甚故云蛊毒着蛊毒面色青黄者是蛇蛊其脉洪壮病发之时腹内热闷胷脇支满舌本胀强不喜言语身体恒痛又心腹似如虫行顔色赤唇口干燥经年不治肝鬲烂而死其面色赤黄者是蝪蜥蛊其脉浮滑而短病发之时腰背微满手脚唇口悉皆习习而喉脉急舌上生疮二百日不治噉人心肝尽乱下脓血羸瘦顔色枯黒而死其面色青白又云其脉沉濡病发时咽喉塞不欲闻人语腹内鸣唤或下或上天隂转剧皮内如虫行手脚烦热嗜醋食欬唾脓血顔色乍白乍青腹内胀满状如虾蟆若成虫吐出成科斗形是虾蟆蛊经年不治噉人脾胃尽唇口裂而死其脉缓而散者病发之时身体乍冷乍热手脚烦痛无时节吐逆小便赤黄腹内闷胷痛顔色多青毒或吐出似蜣蜋有足趐有蜣蜋蛊经年不治噉人血脉枯尽而死欲知是蛊与非当令病入唾水内沉者是蛊浮者非蛊
　　又云旦起取井花水未食前当令病人唾水内唾如柱脚直下沉者是蛊毒沉散不至下者草毒又云含大豆若是蛊豆胀皮脱若非蛊豆不烂脱又云以鹄皮置病人卧下勿令病人知若病剧者是蛊也又云取新生鸡子煮熟去皮留黄白令完全日晩口含以齿微微隐之勿令破作两炊时夜吐一丸上着霜露内旦看大青是蛊毒也昔有人食新变鲤鱼中毒病心腹痛心下发热烦寃欲得水洗沃身体揺动如鱼得水状有人诊云是蛊其家云野间相承无此毒不作蛊治遂死其汤熨针石别有正方补养宣导今附于后
　　养生方导引法云两手着头相义坐地缓舒两脚以两手从外抱膝中痛低头入两膝间两手交义头十二通愈蛊毒及三刀毒腰中大气
　　又云常度日月星辰清浄以鸡鸣安身卧口三咽之调五藏杀蛊虫令人长生治心腹痛
　　又云治百病邪蛊当正偃卧闭目闭气内视丹田以鼻徐徐内气令腹极满徐徐以口吐之勿令有声令入多出少以微为故存视五藏各如其形色又存胃中令解明洁白如素为之倦极汗出乃止以粉粉身摩捋形体汗不出而倦者亦可止明日复为之又当存作大雷电隆晃走入腹中为之不止病自除
　　蛊吐血
　　蛊是合聚虫蛇之类以器皿盛之任其相噉食余一存者名为蛊能害人食人府藏其状心切痛如被物齧或面目青黄病变无常是先伤于鬲上则吐血也不即治之食藏府尽则死
　　蛊下血
　　蛊是合聚虫蛇之类以器皿盛之令其自相食噉余留一存者为蛊能变化为毒害人有事之以毒害多因饮食内行之人中之者心腹懊痛烦毒不可忍食人五藏下血瘀黒如烂鸡肝
　　氐羌毒
　　氐毒者犹是蛊毒之类于氐羌界域得之故名焉然其发病之状犹如中蛊毒心腹刺痛食人五藏吐血利血故是蛊之类也
　　猫鬼
　　猫鬼者云是老狸野物之精变为鬼蜮而依附于人人畜事之犹如事蛊以毒害人其病状心腹刺痛食人府藏吐血利血而死
　　野道
　　野道者是无主之蛊也人有畜事蛊以毒害人为恶既积乃至死灭絶其蛊则无所依止浮游田野道路之间有犯害人者其病发犹是蛊之状但以其于田野道路得之故以谓之野道
　　射工
　　江南有射工毒虫一名短狐一名蜮常在山涧水内此虫口内有横骨状如角弓其虫形正黒状如肉蛮生齧髪而有雌雄者口边两角角端有挜能屈伸冬月并在土内蛰其上气蒸怵怵冬月有雪落其上不凝夏月在水内人行水上及以水洗浴或因大雨潦时仍逐水便流入人家或遇道上牛马等迹内即停住其含沙射人影便病初得时或如伤寒或似中恶或口不能语或身体苦强或恶寒热四支拘急头痛骨悁屈伸张口欠防或清朝小苏晡夕则剧剧者不过三日则齿间有血出不即治杀人又云初始证先寒热恶冷欠防筋急头痛目疼状如伤寒亦如中尸便不能语朝旦小苏晡夕辄剧寒热闷乱是也始得三四日可治急者七日皆死缓者二七日逺不过三七日皆死其毒中人初未有疮但恶风瘆癛寒热或如针刺及其成疮初如豆粒黒子或如火烧或如蠼螋尿疮皆肉内有穿空如大针孔也其射中人头面尤急腰以上去人心近者多死中人腰以下者小寛不治亦死虽不死皆百日内乃可保瘥又云疮有数种其一种中人疮正黒如黡子状或周徧悉赤衣被犯之如有芒刺痛其一种作疮久即穿陷或镇寒热其一种如火炙人肉熛起作疮此最急数日杀人其一种突起如石疖状俱能杀人但有迟连耳大都此病多令人寒热欠伸张口闭眼此虫冬月蛰在土内人有识之者取带之溪边行亦佳若得此病毒仍以为屑渐服之夏月在水中者则不可用
　　沙虱
　　山内水间有沙虱其虫甚细不可见人入水浴及汲水澡浴此虫着身及隂日行草间亦着人便钻入皮里其诊法初得时皮上正赤如小豆黍粟以手摩赤上痛如刺过三日之后令百节疼强痛寒热赤上发疮此虫渐入至骨则杀人人在山涧洗浴竟巾拭如芒毛针刺熟看见处以竹簪挑拂去之已深者用针挑取虫子正如疥虫着爪上映光劣见行动也挑不得灸上三七壮则虫死病除若止两三不能为害多处不能尽挑灸挑灸其上而犹觉昏昏是其已大深便应须依土俗作方术拂出之并作诸药汤浴皆得一二升出都尽乃止此七日内宜瘥不尔则续有飞虫来入攻噉心藏便死飞虫白色如韭叶大长四五寸初着腹脇肿痛如刺即破鸡防之尽出食鸡或得三四数过与取尽乃止兼取麝香犀角防其内作此治可瘥勿谓小小不速治则杀人彼土呼此病为呼□【吴沙作□读如鸟音长尾□□音也】言此虫能招呼沙虱入人体内人行有得沙虱还至即以火自灸燎令徧则此虫自堕地也
　　水毒
　　自三吴已东及南诸山郡山县有山谷溪源处有水毒病春秋辄得一名中水一名中溪一名中洒【苏骇反】一名水中病亦名溪温令人中溪以其病与射工诊相似通呼溪病其实有异有疮是射工无疮是溪温初得恶寒头微痛目匡疼心内烦懊四支振焮腰背骨节皆强两膝疼或噏噏热但欲睡旦醒暮剧手足指逆冷至肘膝二三日则腹生虫食下部肛内有疮不痒不痛令人不觉视之乃知不即治六七日下部便脓溃虫上食五藏热盛烦毒注下不禁八九日死一云十余日死水毒有隂阳觉之急视下部若有疮正赤如截肉者为阳毒最急若疮如鳢鱼齿者为隂毒犹小缓皆杀人不过二十日又云水毒有雌雄脉洪大而数者为阳是雄溪易治宜先发汗及浴脉沉细迟者为隂是雌溪难治欲知审是中水者手足指冷即是若不冷非也其冷或一寸或至腕或至肘膝冷至二寸为微至肘膝为剧又云作数斗汤以蒜四五升捣碎投汤内消息视之莫令大热绞去滓适寒温以自浴若身体发赤斑文者是也又云若有发疮处但如黒绕边赤状似鸡眼在髙处难治下处易治无复余异诊但同觉寒热头痛腰背急强手脚冷欠防欲眠朝瘥暮剧便判是溪病不假蒜汤及视下部疮也此证者至困时亦不皆洞利及齿间出血惟热势猛者则心腹烦乱不食而狂语或有下血物如烂肝十余日至二十日则死不测虫食五藏肛伤以不死又云溪病不歇仍飞虫来入或皮肤腹脇间突起如烧痛如刺登破生鸡防上辄得白虫状似蛆长四五六七寸或三四六八枚无定此即应是所云虫噉食五藏及下部之事又云中溪及射工法急救令七日内瘥不尔则有飞蛊来入人身内攻噉五藏便死彼土辟却之法畧与射工相似

　　巢氏诸病源总论卷二十五
　　钦定四库全书
　　巢氏诸病源总论卷二十六
　　隋　巢元方　撰
　　蛊毒病诸下【凡二十七论】
　　解诸毒
