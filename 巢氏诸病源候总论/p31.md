<!-- { "loadSidebar": true } -->
　　白癜者面及颈项身体皮肉色变白与肉色不同亦不痒痛谓之白癜此亦是风邪抟于皮肤血气不和所生也
　　疬疡
　　疬疡者人颈边有胷前掖下自然班剥防相连色微白而圆亦有乌色者亦无痛痒谓之疬疡风此亦是风邪于皮肤血气不和所生也
　　疣目
　　疣目者人手足边忽生如豆或如结筋或五个或十个相连肌里粗强于肉谓之疣目此亦是风邪抟于肌肉而变生也
　　鼠乳
　　鼠乳者身面忽生肉如鼠乳之状谓之鼠乳也此亦是风邪抟于肌肉而变生也
　　多忘
　　多忘者心虚也心主血脉而藏于神若风邪乘于血气使隂阳不和时相并隔乍虚乍实血气相乱致心神虚损而多忘
　　养生方云丈夫头勿北首卧神魂不安多愁忘
　　嗜眠
　　嗜眠者由人有肠胃大皮肤涩者则令分肉不开解其气行则于隂而迟留其阳气不精神明爽昏塞故令嗜眠其汤熨针石别有正方补养宣导今附于后
　　养生方导引法云踑踞交两手内并脚中入且两手急引之愈又寐精气不明交脚踑踞凡故言踑踞以两手从内屈脚中入左手从右趺踠上入左足随孔下右手从左足踠上入右足随孔下出抱两脚急把两手极引二通愈久寐精神不明久行则不唾长精明
　　又云一手拓颏向上极势一手向后长舒急努四方显手掌一时俱极势四七左右换手皆然拓颏手两向共头欹侧二身二七去臂髆风眠睡寻用永吉日康
　　鼾眠
　　鼾眠者眠里喉咽间有声也人喉咙气上下也气血若调虽寤寐不妨宣畅气有不和则冲击喉咽而作声也其有肥人眠作声者但肥人气血沉厚迫隘喉间涩而不利亦作声
　　体臭
　　人有体气不和使精液杂秽故令身体臭也其汤熨针石别有正方补养宣导今附于后
　　养生方云以手掩口鼻临目微气久许时手中生液速以手磨面目常行之使人体香
　　狐
　　人腋下如葱豉之气者亦言如狐狸之气者故谓之狐臭此皆血气不和蕴积故气
　　漏腋
　　腋下常湿仍臭生疮谓之漏腋此亦是气血不和为风邪所津液蕴瘀故令湿
　　丹毒病诸【凡一十三论】
　　丹
　　丹者人身体忽然焮赤如丹涂之状故谓之丹或发手足或发腹上如手掌大皆风热恶毒所为重者亦有疽之类不急治则痛不可堪久乃壊烂去脓血数升若发于节间便流之四支毒入肠则杀人小儿得之最忌
　　白丹
　　白丹者初发痒痛微虚肿如吹轸轸起不痛不赤而白色由挟风冷故使色白也
　　黒丹
　　黒丹者初发亦痒痛或熛肿起微黒色由挟风冷故色黒也
　　赤丹
　　赤丹者初发轸起大者如连钱小者如麻豆肉上粟如鸡冠肌理由风毒之重故使赤也亦名茱萸丹
　　丹轸
　　丹轸者肉色不变又不热但起隐轸相连而微痒故谓为丹轸也
　　室火丹
　　室火丹初发时必在腓肠如指大长三二寸瘦色赤而热是也
　　天灶火丹
　　天灶火丹发时必在于两股里渐引至隂头而赤肿是也
　　废灶火丹
　　废灶火丹发时必于足趺上而皮色赤者是也
　　尿灶火丹
　　尿灶火丹发于胷腹及脐连隂头皆赤是也
　　熛火丹
　　熛火丹者发于背亦在于臂皮色赤是也
　　瘑火丹
　　瘑火丹者发于髀而散走无常处着皮赤是也
　　萤火丹
　　萤火丹者发于髆至脇皮赤是也
　　石火丹
　　石火丹者发通身似缬目突如粟是也皮色青黒肿病诸【凡一十七论】
　　诸肿
　　肿之生也皆由风邪寒热毒气客于经络使血涩不通壅结皆成肿也其风邪不作者肿无头无根浮在皮上如吹之状也不赤不痛或肿或散不常肿其寒气与血相抟作者有头有根色赤肿痛其热毒作者亦无正头但急肿久不消热气结盛壅则为脓其非一故谓之诸肿
　　风肿
　　凡人忽发肿或着四支或在胸背或着头项水牢如畔大虚肿回回如吹之状不痛不赤着四支者乃欲不遂令人烦满短气身体常冷皆由冬月遇温风入人肌里至春复适大寒风不得出气壅肌间不自觉至夏取风凉湿气聚不散而成肿久不瘥气结盛生热乃化为脓血并皆烂败则杀人右手关上脉浮而虚者病肿
　　卒风肿
　　人卒有肿不痛不赤移无常处而兼痒由先无患偶腠理虚而逢风所作也
　　风毒肿
　　风毒肿者其先赤痛飚热肿上生瘭浆如火灼是也
　　毒肿
　　毒肿之与风肿不殊时令人壮热其邪毒甚者入腹杀人
　　毒肿入腹
　　此与前毒肿不殊但言肿热不盛入腹故也毒入腹之先令人勑啬恶寒心烦闷而呕逆气急而腹满如此者杀人
　　恶核肿
　　恶核者内里忽有核累累如梅李小如豆粒皮肉燥痛左右走身中卒然而起此风邪挟毒所成其亦似射工毒初得无常处多测测痛不即治毒入腹烦闷恶寒即杀人久不瘥则变作瘘
　　肿核
　　凡肿挟风冷则不消而结成核也
　　气肿
　　气肿者其状如痈无头虚肿色不变皮上急痛手才着便即痛此风邪抟于气所生也
　　气痛
　　人身忽然有一处痛如打不可堪耐亦乍走身间发作有时痛发则小热痛静便如冰霜所加故云气痛亦由体虚受风邪所侵遇寒气而折之邪气不出故也
　　恶脉
　　恶脉者身里忽有赤络脉起巃嵸聚如死蚯蚓状看如似有水在脉中长短皆逐其络脉所生是也由春冬受恶风入络脉中其血瘀结所生久不瘥縁脉结而成瘘
　　恶肉
　　恶肉者身里忽有肉如小豆突出细细长乃如牛马乳亦如鸡冠之状不痒不痛久不治长不已由春冬被恶风所伤风入肌肉结瘀血积而生也
　　肿有脓使溃
　　肿壮热结盛则血化为脓若不早出脓脓食筋烂骨则不可治也
　　肿溃后
　　凡痈肿既溃讫脓汁须及时而尽若汁不尽还复结肿如初肿之无异则稍难治
　　游肿
　　游肿之青黄赤白无复定色游走皮肤之间肉上微光是也
　　日游肿
　　日游肿其与前游肿相似但手近之微痛如复小痒为异世言触犯日游神之所作
　　流肿
　　流肿凡有两有热有冷冷肿者其痛隐隐然沉身着臂髆在背上则肿起凭凭然而急痛若手按及针灸之即肿起是也热肿者四支热如火炙之状移无常处或如手或如盘着背腹是剧则背热如火徧身熠熠然五心烦热唇口干燥如注之状此皆风邪抟血气所生以其移无常处故谓流肿
　　丁疮病诸【凡一十三论】
　　丁疮
　　丁疮者风邪毒气于肌肉所生也凡有十种一者疮头乌而强凹二者疮头白而肿实三者疮头如豆垽色四者疮似葩红色五者疮头内有黒脉六者疮头赤红而浮虚七者疮头葩而黄八者疮头如金薄九者疮头如茱萸十者疮头如石榴子亦有初如风轸气搔破青黄汁出里有赤黒脉而小肿亦有全不令人知忽以衣物触及摸着则痛若故取便不知处亦有肉突起如鱼眼之状赤黒痛彻骨久结皆变至烂成疮疮下深孔如大针穿之状初作时突起如丁盖故谓之丁疮令人恶寒四支强痛兼忉忉然牵疼一二日疮便变焦黒色肿大光起根强全不得近酸痛皆其也在手足头面骨节间者最急其余处则可也毒入腹则烦闷恍惚不佳或如醉患此者三二日便死
　　养生方云人汗入诸食内食之作丁疮
　　雄丁疮
　　雄丁疮者大如钱孔乌黡似灸疮四畔泡浆色赤又有赤粟乃言疮而不肿刺之不痛而兼热者名为雄丁疮
　　雌丁疮
　　雌丁疮者头小黄向里黡亦似灸疮四畔泡浆外赤大如钱孔而多汁肿而不痛疮内有十字画而兼冷者谓之雌丁疮
　　紫色火赤丁疮
　　此疮色紫赤如火之色即谓紫色火赤丁疮也
　　牛丁疮
　　牛丁疮皮色不异但肿而头黒挑之黄水出四边赤似茱萸房者名为牛丁疮
　　鱼脐丁疮
　　此疮头黒深破之黄水出四畔浮浆起挟长似鱼脐故谓之鱼脐丁疮
　　赤根丁疮
　　疮形状如赤豆或生掖下如鸭子大者世人不识但见其赤即谓之赤根丁疮
　　犯丁疮
　　犯丁疮谓丁疮欲瘥更犯触之若大嗔及食猪鱼麻子并狐人气熏之皆能触犯之则更极乃甚于初更令热焮肿先寒后热四支沉重头痛心惊呕逆烦闷则不可治
　　丁疮肿
　　丁疮肿谓此疮热气乘之与寒毒相搏而成肿
　　犯丁疮肿
　　犯丁疮肿谓疮肿欲瘥更犯触之疮势转剧乃甚于初或肿热疼掣或心闷恍惚或四支沉重或呕逆烦心此皆犯疮之多能杀人
　　丁肿
　　此由是丁疮而带焮肿而无根者也
　　丁疮久不瘥
　　疮久不瘥谓此丁疮浓汁不止亦平陷不满皆由过冷所作也
　　犯丁肿
　　犯丁肿谓病丁肿而或饮食或居处触犯之令肿増极也






　　巢氏诸病源总论卷三十一
<子部,医家类,巢氏诸病源候总论>
　　钦定四库全书
　　巢氏诸病源总论卷三十二
　　隋　巢元方　撰
　　痈疽病诸上【凡一十六论】
　　痈
　　痈者由六腑不和所生也六腑主表气行经络而浮若喜怒不测饮食不节隂阳不调则六腑不和荣衞虚者腠理则开寒客于经络之间经络为寒所折则荣衞稽留于脉荣者血也衞者气也荣血得寒则涩而不行衞气从之与寒相亦壅遏不通气者阳也阳气蕴积则生于热寒热不散故聚积成痈腑气浮行主表故痈浮浅皮薄以泽夕则热胜于寒热气蕴积伤肉而败肌故血肉腐壊化而为脓其患在表浮浅则骨髓不焦枯腑脏不伤败故可治而愈也又小苦消渇年四十已外多发痈疽所以然者体虚热而荣衞否涩故也有鬲痰而渇者年盛必作黄疽此由脾胃虚热故也年衰亦发痈疼腑脏虚热血气否涩故也又肿一寸至二寸疖也二寸至五寸痈也五寸至一尺痈疽也一尺至三尺者名曰竟体痈痈成九窍皆出诸气愤郁不遂志欲者血气畜积多发此疾诊其寸口脉外结者痈肿肾脉啬甚为大痈脉滑而数滑即为实数即为热滑即为荣数即为衞荣衞相逢则结为痈热之所过即为脓也脉弱而数者此为战寒必发痈肿脉浮而数身体无热其形黙黙者胃中微躁不知痛所在此主当发痈肿脉来细而沉时直者身有痈肿若腹中有伏梁脉肺肝俱到即发痈疽四支沉重肺脉多即死凡痈疽脉洪麄难治脉微涩者易愈诸浮数之脉应当发热而反洗淅恶寒若痛处当有痈也此或附骨有脓也脉洪相薄外内急热故欲发痈疽凡发痈肿高者疹源浅肿下者疹源深大热者易治小热者难治初便大痛伤肌晚乃大痛伤骨诸痈发于节者不可治也发于阳者百日死发于隂者四十日死也尻太阳脉有肿痈在足心少阳脉八日死发脓血八十日死头阳明脉在肿痈在尻六日死发脓血六十日死股太阳有肿痈在足太阳七十日死发脓血百日死转太阳太隂脉有肿痈在胫八日死发脓血四百日死足少阳脉有肿痈在脇八日死发脓血六百日死手阳明脉有肿痈在掖渊一岁死发脓血二岁死发肿牢如石走皮中无根瘰疬也久久不消因得他热乘之时有发者亦为痈也又手心主之脉气发有肿痈在股胫六日死发脓血六十日死又有痈在腓肠中九日死也
　　养生方云五月勿食不成核果及桃发痈疖不尔发寒热变为黄疽又为泄利
