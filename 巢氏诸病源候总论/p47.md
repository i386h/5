<!-- { "loadSidebar": true } -->
　　注之言住也谓其风邪气留人身内也人无问大小若血气虚衰则阴阳失守风邪鬼气因而客之留在肌肉之间连滞腑脏之内或皮肤掣动游易无常或心腹刺痛或体热皮肿沈滞至死死又注易傍人故为注也小儿不能触冐风邪多因乳母解脱之时不避温凉暑湿或抱持出入早晩其神魂软弱而为鬼气所伤故病也
　　尸注
　　尸注者是五尸之中一尸注也人无问小大腹内皆有尸蛊尸蛊为性忌恶多接引外邪共为患害小儿血气衰弱者精神亦羸故尸注因而为病其状沈黙不的知病处或寒热淋沥渉引岁月遂至于死死又注易傍人故名之为尸注也
　　蛊注
　　人聚虫蛇杂类以器皿盛之令相噉食余一存者即名为虫能变化或随饮食入腹食人五臓小儿有中者病状与大人老子无异则心腹刺痛懊闷急者即死缓者渉歴岁月渐深羸困食心藏尽利血心藏烂乃至死死又注易傍人故为蛊注也
　　阴肿
　　足少阴为肾之经其气下通于阴小儿有少阴之经虚而受风邪者邪气冲于阴与血气相抟结则阴肿也
　　腹胀
　　腹胀是冷气客于藏故也小儿腑脏嫩弱有风冷邪气客之抟于藏气则令腹胀若脾虚冷移入于胃食则不消若肠虚冷气乘之则变下利
　　霍乱
　　霍乱者阴阳清浊二气相干谓之气乱气乱于肠胃之间为霍乱也小儿肠胃嫩弱因解脱逄风冷乳哺不消而变吐利也或乳母触冐风冷食饮生冷物皆冷气流入乳令乳变败儿若饮之亦成霍乱吐利皆是触犯腑脏使清浊之气相干故霍乱也挟风而络实者则身发热头痛骼疼而复吐利凡小儿霍乱皆须暂断乳亦以药与乳母服令血气调适乳汁温和故也小儿吐利不止血气变乱即发惊癎也
　　吐利
　　吐利者由肠虚而胃气逆故也小儿有解脱而风冷入肠胃肠胃虚则泄利胃气逆则呕吐此大体与霍乱相似而小轻不剧闷顿故直云吐利亦不呼为霍乱也
　　服汤中毒毒气吐下
　　春夏以汤下小儿其肠胃脆嫩不胜药势遂吐下不止药气熏脏腑乃烦懊顿乏者谓此为中毒毒气吐下也
　　呕吐逆
　　儿啼未定气息未调乳母忽遽以乳饮之其气尚逆乳不得下停滞胷膈则胷满气急令儿呕逆变吐又乳母将息取冷冷气入乳乳变壊不捻除之仍以饮儿冷乳入腹与胃气相逆则腹胀痛气息喘急亦令呕吐又解脱换易衣裳及洗浴露儿身体不避风冷风冷因客肤腠抟血气则热入于胃则腹胀痛而呕吐也凡如此风冷变壊之乳非直令呕吐肠虚入于胃大肠则为利也
　　哕
　　小儿哕由哺乳冷冷气入胃与胃气相逆冷折胃气不通则令哕也
　　吐血
　　小儿吐血者是有热气盛而血虚热乘于血血性得热则流散妄行气逆即血随气上故令吐血也
　　难乳
　　凡小儿初生看产人见儿出急以手料拭儿口无令恶血得入儿腹则儿腹内调和无有疾病若料拭不及时则恶血秽露儿咽入腹令心腹否满短气儿不能饮乳谓之难乳
　　又云儿在胎之时母取冷过度冷气入胞令儿着冷至儿生出则喜腹痛不肯饮乳此则胎寒亦名难乳也
　　吐哯
　　小儿吐哯者由乳哺冷热不调故也儿乳哺不调则停积胷膈因更饮乳哺前后相触气不得宣流故吐哯出诊其脉浮者无苦也
　　百病
　　小儿百病者由将飬乖节或犯寒温乳哺失时乍伤饥饱致令血气不理肠胃不调或欲发惊癎或欲成伏热小儿气血脆弱病易动变证百端若见其微证即便治之使不成众病故谓之百病也治之若晩其病则成凡诸病至于困者汗出如珠着身不流者死也病如胷防者其口唇干目反张口中气出冷足与头相柱卧不举手足四肢垂其卧正直如得其掌中冷至十日必死不可治也
　　头身喜汗出
　　小儿有血气未实者肤腠则踈若厚衣温卧腑脏生热蒸发腠理津液泄越故令头身喜汗也
　　盗汗
　　盗汗者眠睡而汗自出也小儿阴阳之气嫰弱腠理易开若将飬过温因睡卧阴阳气交津液发泄而汗自出也
　　痰
　　痰者水饮停积胷膈之间结聚痰也小儿饮乳因冷热不调停积胷膈之间结聚成痰痰多则令儿饮乳不下吐涎沫变结而微壮热也痰实壮热不止则发惊癎
　　胷膈有寒
　　三焦不调则寒气独留膈上不通则令儿乳哺不得消下噫气酸臭胷膈否满甚则气息喘急
　　症瘕癖结
　　五脏不和三焦不调有寒冷之气客之则令乳哺不消化结聚成症癖也其状按之不动有形叚者症也推之浮移者瘕也其急牢强或在左或在右癖也皆由冷气痰水食饮结聚所成故云症瘕癖结也
　　否结
　　否者塞也小儿胷膈热实腹内有留饮致令荣衞否塞腑脏之气不宣通其痛腹内气结胀满或时壮热是也
　　宿食不消
　　小儿宿食不消者脾胃冷故也小儿乳哺饮食取冷过度冷气积于脾胃脾胃则冷胃为水谷之海脾气磨而消之胃气和调则乳哺消化若伤于冷则宿食不消诊其三部脉沈者乳不消也
　　伤饱
　　小儿食不可过饱饱则伤脾脾伤不能磨消于食令小儿四肢沈重身体苦热靣黄腹大是也
　　食不知饱
　　小儿有嗜食食已仍不知饱足又不生肌肉其亦腹大其大便数而多泄亦呼为豁治此肠胃不守故也
　　哺露
　　小儿乳哺不调伤于脾胃脾胃衰弱不能饮食血气减损不荣肌肉而柴辟羸露其腑脏之不宣则吸吸苦热谓之哺露也
　　大腹丁奚
　　小儿丁奚病者由哺食过度而脾胃尚弱不能磨消故也哺食不消则水谷之精减损无以荣其气血致肌肉消瘠其病腹大颈小黄瘦是也若乆不瘥则变成谷症伤饱一名哺露一名丁奚三种大体相似轻重立名也
　　洞泄下利
　　春伤于风夏为洞泄小儿有春时解脱衣服为风冷所伤藏在肌肉至夏因饮食居处不调又被风冷入于肠胃先后重沓为风邪所乘则下利也其冷气盛利甚为洞泄洞泄不止为注下也凡注下不止者多变惊癎所以然者本挟风邪因利脏虚风邪乘之故也亦变眼痛生障下焦偏冷热结上焦熏于肝故也
　　利后虚羸
　　肠胃虚弱受风冷则下利利断之后脾胃尚虚谷气犹少不能荣血气故虚羸也
　　赤白滞下
　　小儿体本挟热忽为寒所折血气不调大肠虚弱者则冷热俱乘之热抟血渗肠间其利则赤冷抟肠津液凝其利则白冷热相交血滞相杂肠虚者泄故为赤白滞下也
　　赤利
　　小儿有挟客热客热入于经络而血得热则流散渗入大肠肠虚则泄故为赤利也
　　热利
　　小儿本挟虚热而为风所乘风热俱入于大肠而利为热是水谷利而色黄者为热利也
　　冷利
　　小儿肠胃虚或解脱遇冷或饮食伤冷冷气入于肠胃而利其色白是为冷利也冷甚则利青也
　　冷热利
　　小儿先因饮食有冷气在肠胃之间而复为热气所伤而肠胃宿虚故受于热冷热相交而变下利乍黄乍白或水或谷是为冷热利也
　　卒利
　　小儿卒利者由肠胃虚暴为冷热之气所伤而为卒利热则色黄赤冷则色青白若冷热相交则变为赤白滞利也
　　乆利
　　春伤于风至夏为洞泄小儿春时解脱为风所伤藏在肌肉至夏因为水谷利经乆连滞不瘥也凡水谷利乆肠胃虚易为冷热得冷则变白脓得热则变赤血若冷热相加则赤白相杂利乆则变肿满亦变病防亦令呕哕皆由利乆脾胃虚所为也
　　重下利
　　重下利者此是赤白滞下利而挟热多者热结肛门利不时下而乆气谓之重下利也
　　利如膏血
　　此是赤利肠虚极肠间脂与血俱下故谓利如膏血也
　　蛊毒利
　　岁时寒暑不调而有毒厉之气小儿解脱为其所伤邪与血气相抟入于肠胃毒气蕴积值大肠虚者则变利血其利状血色蕴瘀如鸡鸭肝片随利下此是毒气盛热食于人脏状如中蛊故谓之蛊毒利也
　　利兼渴
　　此是水谷利津液枯竭腑脏虚燥则引饮若小便快者利断渴则止若小便澁水不行于小肠渗入肠胃渴亦不止利亦不断凡如此者皆身体浮肿脾气弱不能克水故也亦必眼痛生障小儿上焦本热今又利下焦虚上焦热气转盛热气熏肝故也
　　被鬾
　　小儿所以有鬾病者妇人懐娠有恶神导其腹中胎妬嫉而制伏他小儿令病也任娠妇人不必悉能制鬾人时有此耳鬾之为疾喜微微下寒热有去来毫毛髪鬇鬡不悦是其证也
　　惊啼
　　小儿惊啼者是于眠睡里忽然啼而惊觉也由风热邪气乘于心则心脏生热精神不定故卧不安则惊而啼也
　　夜啼
　　小儿夜啼者藏冷故也夜阴气盛与冷相抟则冷动冷动与藏气相并或烦或痛故令小儿夜啼也然亦有犯触禁忌亦令儿夜啼则可法术断之
　　躽啼
　　小儿在胎则其母将飬伤于风冷邪气入胞伤儿脏腑故儿生之后邪犹在儿腹内邪动与正气相抟则腹痛故儿躽张蹙气而啼
　　胎寒
　　小儿在胎时其母将飬取冷过度冷气入胞伤儿肠胃故儿生之后冷气犹在肠胃之间其状儿肠胃冷不能消乳哺或腹胀或时谷利令儿顔色素皅时啼者是胎寒故也
　　腹痛
　　小儿腹痛多由冷热不调冷热之气与脏腑相撃故痛也其热而痛者则靣赤或壮热四肢烦手足心热是也冷而痛者靣色或青或白甚者乃至靣黑唇口爪皆青是也
　　心腹痛
　　小儿心腹痛者肠胃宿挟冷又暴为寒气所加前后冷气重沓动与藏气相抟随气上下冲击心腹之间故令心腹痛也
　　巢氏诸病源总论卷四十七
　　钦定四库全书
　　巢氏诸病源总论卷四十八
　　隋　巢元方　撰
　　小儿杂病诸四【凡四十六论】
　　解颅
　　解颅者其状小儿年大应合而不合头缝开解是也由肾气不成故也肾主骨髓而脑为髓海肾气不成则髓脑不足不能结成故头颅开解也
　　囟填
　　小儿囟填由乳哺不时饥饱不节或热或寒乘于脾胃致腑脏不调其气上冲所为也其状囟张如物填其上汗出毛髪黄而短者是也若寒气上冲即牢热气上冲即柔软又小儿胁下有积又气满而体热热气乘于藏藏气上冲于脑囟亦致囟填又欬且啼而气乘藏上冲亦病之啼甚乆其气未定因而乳之亦令囟填所以然者方啼之时阴阳气逆上冲故也
　　囟防
　　此谓囟防下不平也由肠内有热热气熏藏臓热即渴引饮而小便泄利者即腑臓血气虚弱不能上充髓脑故囟防也
　　重舌
　　小儿重舌者心脾热故也心于舌而主于血脾之络脉又出舌下心火脾土二脏母子也有热即血气俱盛其状附舌下近舌根生形如舌而短故谓之重舌
　　滞頥
　　滞頥之病是小儿多涎唾流出渍于頥下此由脾冷液多故也脾之液为涎脾气冷不能收制其津液故令涎流出滞渍于頥也
　　中风
