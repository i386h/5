<!-- { "loadSidebar": true } -->
　　解散痰癖
　　服散而饮过度将适失宜衣厚食温则饮结成痰癖其状痰多则胷膈否满头痛癖结则心脇结急是也
　　解散除热
　　夫服散之人觉热则洗觉饥则食若洗食不时失其节度令石势壅结否塞不解而生热故须以药除之
　　解散浮肿
　　服散而浮肿者由食饮温而久不自劳药势与血气相并使气壅在肌肤不得宣散故令浮肿或外有风湿内有停水皆与散势相搏致令烦热而气壅滞亦令浮肿若食饮温不自劳而肿者但烦热虚肿而已其风湿停水而已者则心肿而烦热或小便澁而肿
　　解散渇
　　夫服石之人石势归于肾而势冲腑脏腑脏既热津液渇燥肾恶燥故渇而引饮也
　　解散上气
　　服散将适失所取温太过热搏荣衞而气逆上其状胷满短气是也
　　解散心腹痛心噤
　　膈间有寒胃脘有热寒热相气逆攻腹乘心故心腹痛其寒气盛胜于热气荣卫秘涩不通寒气内结于心故心腹痛而心噤寒也其状心腹痛而战禁不能言语是也
　　解散大便秘难
　　将适失宜犯温过度散势不宣热气积在阳胃故大便秘难也
　　解散虚冷小便多
　　将适失度热在上焦下焦虚冷冷气乘于胞故胞冷不能制于小便则小便多
　　解散大便血脉
　　将适失度或取热或伤冷触动于石冷热交击俱乘于血致动血气血渗入于大肠肠虚则泄故大便血
　　解散卒下利
　　行止违节饮食失度犯触解散而肠胃虚弱故卒然下利也
　　解散下利后诸病
　　服散而饮食失度居处违节或霍乱或伤寒或服药而下利利虽断而血气不调石势因动致生诸病其状或手足烦热或口噤或呕逆之类是也随其病证而解之
　　解散大小便难
　　积服散散势盛在内热气乘于大小肠大小肠否涩故大小便难也
　　解散小便不通
　　夫服散石者石势归于肾而内生热热结小肠胞内否涩故小便不通
　　解散热淋
　　夫服散石石势归于肾若肾气宿虚者今因石热而又将适失度虚热相搏热乘于肾肾主水水行小肠入胞为小便肾虚则小便数热结则小便涩涩则茎内痛故淋沥不快也
　　解散发黄
　　饮酒内热因服石石势又热热搏脾胃脾胃主土其色黄而于肌肉积热蕴结蒸发于肌肤故成黄也
　　解散脚热腰痛
　　肾主腰脚服石热归于肾若将适失度发动石热气乘腰脚石与血气相击故脚热腰痛也其状脚热烦而腰挛痛
　　解散鼻塞
　　石发则将冷其热尽之冷气不退者冷乘于胏胏主气开窍于鼻其冷滞结不宣通故鼻塞
　　解散发疮
　　将适失宜外有风邪内有积热热乘于血血气壅滞故使生疮
　　解散痈肿
　　六腑不和而成痈夫服散之人若将适失宜散动热气内乘六腑六腑血气行于经脉经脉为热所而外有风邪乘之则石热痈结血气否涩而成痈肿
　　解散烦闷
　　将适失宜冷热相搏石势不宣化热气乘于脏故令烦闷也
　　解散呕逆
　　将适失宜脾胃虚弱者石势结滞乘于脾胃致令脾胃气不和不胜于谷故气逆而呕调之即愈
　　解散目无所见目疼
　　将适失宜饮食乖度膈内生痰热痰热之气熏肝肝目故目无所见而疼痛
　　解散心腹胀满
　　居处犯温致令石势不宣内壅腑脏与气相搏故心腹胀满
　　解散挟风劳
　　本患风劳而服散石风劳未尽石势固发解石之后体尚虚羸故犹挟风劳也
　　解散饮酒发热
　　服散而积饮酒石因酒势而盛敷散经络故烦而发热也




　　巢氏诸病源总论卷六
　　钦定四库全书
　　巢氏诸病源总论卷七
　　隋　巢元方　撰
　　伤寒病诸【凡三十三论】
　　伤寒
　　经言春气温和夏气暑热秋气清凉冬气冰寒此则四时正气之序也冬时严寒万类深藏君子固密则不伤于寒夫触冐之者乃为伤耳其伤于四时之气皆能为病而以伤寒为毒者以其最为杀厉之气也即病者为伤寒不即病者其寒毒藏于肌骨中至春变为温病夏变为暑病暑病者热重于温也是以辛苦之人春夏必有温病者皆由其冬时触冐之所致非时行之气也其时行者是春时应暖而反寒夏时应热而反冷秋时应凉而反热冬时应寒而反温非其时而有其气是以一歳之中病无少长多相似者此则时行之气也夫伤寒病者起自风寒入于腠理与精气交争荣卫否隔周行不通病一日至二日气在孔窍皮肤之间故病者头痛恶寒腰背强重此邪气在表洗浴发汗即愈病三日以上气浮在上部胸心塡塞故头痛胸中满闷当吐之则愈病五日以上气深结在脏故腹胀身重骨节烦疼当下之则愈夫热病者皆伤寒之类也或愈或死皆以六七日间其愈皆以十日以上何也巨阳者诸阳之属也其脉连于风府故为诸阳主气人之伤于寒也故其为病热虽甚不死其两感于寒而病者必死两感于寒者其脉应与其病形何如两伤于寒者病一日则巨阳与少隂俱病则头痛口干烦满二日则阳明与太隂俱病则腹满身热不食谵言三日则少阳与厥隂俱病则耳聋囊缩厥逆水浆不入则不知人六日而死夫五脏已伤六腑不通荣衞不行如是之后三日乃死何也阳明者十二经脉之长也其气血盛故不知人三日其气乃尽故死其不两伤于寒者一日巨阳受之故头项痛腰脊强二日阳明受之阳明主肉其脉夹鼻络于目故身热而鼻干不得卧也三日少阳受之少阳主骨其脉循脇络于耳故胸脇痛耳聋三阳经络皆受病而未入通于脏也故可汗而已四日太隂受之太隂脉布于胃络于嗌故腹满而嗌干五日少隂受之少隂脉贯肾络肺系舌本故口热舌干而渴六日厥隂受之厥隂脉循隂器而络于肝故烦满而囊缩此三隂三阳五脏六腑皆病荣卫不行五脏不通则死矣其不两感于寒者七日巨阳病衰头痛少愈八日阳明病衰身热少愈九日少阳病衰耳聋微闻十日太隂病衰腹不满如故则思饮食十一日少隂病衰渇止舌干已十二日厥隂病衰囊从少腹微下邪气皆去病日已矣治之如何治之各通其脏脉病日衰其病未满三日者可汗而已其病三日过者可泄之而已太阳病头痛至七日已上并自当愈其经竟故也若欲作再经者当针补阳明使经不传则愈矣相病之法视色听声观病之所脉要决岂不微乎脉洪大者有热此伤寒病也夫伤寒脉洪浮秋佳春成病寸口脉者伤寒头痛脉来洪大伤寒病少隂病恶寒拳而利手足四逆者不治其人吐利躁逆者死利止而时时自冐者死四逆恶寒而拳其脉不至其人不烦而躁者死病六日其息髙者死伤寒热盛脉浮大者生沈小者死头痛脉短濇者死浮滑者生未得汗脉盛大者生细小者死诊人瀼瀼大热其脉细小者死不治伤寒热病脉盛躁不得汗者此阳之极十死不治未得汗脉躁疾得汗生不得汗虽瘥头痛脉反濇此为逆不治脉浮而大易治细微为难治发汗若吐下者若亡血无津液者而隂阳自和必愈夫下后发汗其大小便不利此亡津液勿治其小便必自愈阳已虚尺中弱者不可发其汗也咽干者不可发其汗也伤寒病脉细头痛而发热此为属少阳少阳不可发汗发汗则讝语为属胃胃和则愈不和则烦而悸少隂病脉细沈而微病在里不可发其汗少隂病脉微亦不可发汗无阳故也阳已虚尺中弱涩者复不可下太阳病发热而恶寒热多而寒少脉微弱则无阳不可发其汗脉浮可发其汗发热自汗出而不恶寒关上脉细数不可吐若诸四逆病厥者不可吐虚家亦然寒多热少可吐者此谓痰多也治疟亦如之头项不强痛其脉微胸中愊牢冲喉咽不得息可吐之治伤寒欲下之切其脉牢牢实之脉或不能悉解宜摸视手掌濈濈汗湿者便可下矣若掌不下病虽宜下且当消息温暖身体都皆津液通掌亦自汗下之即了矣太隂之为病腹满吐食不可下下之益甚时腹自痛下之胸下结牢脉浮可发其汗阳明病心下牢满不可下下之遂利杀人不可不审不可脱尔祸福正在于此太阳与少阳合病心下牢头项强不可下三阳并病腹满身重大小便调其脉浮牢而数渇欲饮水此不可下其汤熨针石别有正方补养宣导今附于后
　　养生方导引法云端坐生腰徐以鼻内气以右手持鼻闭目吐气治伤寒头痛洗洗皆当以汗出为度
　　又云举左手顿左足仰掌鼻内气四十息之除身热背痛
　　伤寒发汗不解
　　伤寒初一日至二日病在皮肤名为在表表者阳也法宜发汗今发汗而不解者此是阳不受病阳受病者其人身体疼痛发热而恶寒勑啬拘急脉洪大有此证则为病在表发汗则愈若但烦热不恶寒身不疼痛此为表不受病故虽强发其汗而不能解也
　　伤寒取吐
　　伤寒大法四日病在胸膈当吐之愈有得病二三日便心胸烦闷此为毒气已入有痰实者便宜取吐
　　中风伤寒
　　中风伤寒之状阳浮热自发隂弱汗自出啬啬恶寒淅淅恶风噏噏发热鼻鸣干呕此其也太阳病中风以火刼发其汗邪风被火热血气流溢失常两阳相熏灼其身发黄阳盛即欲衂虚则小便难隂阳俱虚竭身体则枯燥但头汗出齐颈而还腹满微喘口干咽烂或不大便久则谵言甚者至哕手足躁扰寻衣摸牀小便利者其人可治阳明中风口苦而咽干腹满微热恶寒脉浮若紧下之则腹满小便难阳明病能食为中风不能食为中寒少阳中风两耳无闻目赤胸中满而烦不可吐之吐之则悸而惊太隂中风四肢烦疼其脉阳微隂涩而长为欲愈少隂中风其脉阳微隂浮为欲愈厥隂中风其脉微浮为欲愈不浮为未愈
　　伤寒一日
　　伤寒一日太阳受病太阳者膀胱之经也为三阳之首故先受病其脉络于腰脊主于头项故得病一日而头项背膊腰脊痛也
　　伤寒二日
　　伤寒二日阳明受病阳明胃之经也主于肌肉其脉络鼻入目故得病二日肉热鼻干不得眠也诸阳在表表始受病在皮肤之间可摩膏火灸发汗而愈
　　伤寒三日
　　伤寒三日少阳受病少阳者胆之经也其脉循于脇上于颈耳故得病三日胸脇热而耳聋也三阳经络始相传病未入于脏故皆可汗而解
　　伤寒四日
　　伤寒四日太隂受病太隂者脾之经也为三隂之首是故三日已前阳受病讫传之于隂而太隂受病焉其脉络于脾主于喉嗌故得病四日腹满而嗌干也其病在胸膈故可吐而愈
　　伤寒五日
　　伤寒五日少隂受病少隂者肾之经也其脉贯肾络肺系于舌故得病五日口热舌干渇而引饮也其病在腹故可下而愈
　　伤寒六日
　　伤寒六日厥隂受病厥隂者肝之经也其脉循隂器络于肝故得病六日烦满而囊缩也此则隂阳俱受病毒气在胃故可下而愈
　　伤寒七日
　　伤寒七日病法当小愈隂阳诸经传病竟故也今七日已后病又甚者欲为再经病也再经病者是隂阳诸经络重受病故也
　　伤寒八日
　　伤寒八日病不解者或是诸隂阳经络重受于病或因发汗吐下之后毒气未尽所以病证犹有也
　　伤寒九日已上
　　伤寒九日已上病不除者或初一经受病即不能相传或已传三阳讫而不能传于隂致停滞累日病证不罢者或三阳三隂传病已竟又重感于寒名为两感伤寒则腑脏俱病故日数多而病改变
　　伤寒咽喉痛
