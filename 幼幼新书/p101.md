<!-- { "loadSidebar": true } -->
　　《圣惠》治小儿咳逆上气，乳食即吐。

　　人参散方人参（去芦头） 半夏（汤洗七次，去滑） 紫苏子（各半两） 桂心 紫菀（洗去苗土） 甘草（炙） 款冬花陈橘皮（汤浸，去白瓤，焙。以上各一分）上件药捣，粗罗为散。每服一钱，以水一小盏，入生姜少许，煎至五分，去滓。不计时候温服。量儿大小以意加减。

　　《圣惠》治小儿咳逆，上气，喘急。

　　定命一字散方干虾蟆（一枚，炙，令焦黄） 葶苈子（隔纸炒，令紫色） 灵脂 杏仁（汤浸，去皮尖、双仁，麸炒黄）上件药各别捣，细罗为散。各抄一钱，调合令匀，每服以清粥饮调一字服之。

　　《圣惠》治小儿咳逆上气，昼夜不得睡卧。

　　款冬花丸方款冬花 紫菀（洗去苗土） 伏龙肝 紫苏子（各一分） 桂心 麻黄（去根节。各半两）上件药捣，罗为末，炼蜜和丸如绿豆大。不计时候，以温水化破三丸服之。量儿大小以意加减。

　　《圣惠》治小儿咳逆上气，心胸痰壅，不欲乳食。

　　半夏散方半夏（汤洗七次，去滑） 桂心 细辛（各一分） 紫菀（洗去苗土） 甘草（炙） 五味子（各半两）上件药捣，粗罗为散。每服一钱，以水一小盏，入生姜少许，煎至五分，去滓。不计时候温服。量儿大小以意加减。

　　《圣惠》治小儿寒热咳逆，上气逆满，膈中有痰，食乳即吐。

　　生干地黄散方生干地黄 杏仁（汤浸，去皮尖、双仁，麸炒黄） 麦门冬（去心，焙） 川大黄（锉，炒） 五味子（各半两） 硝石（一分）上件药捣，粗罗为散。每服一钱，以水一小盏，入蜜半匙，头煎至五分，去滓。不计时候温服。量儿大小以意加减。

　　《婴孺》治少小儿寒热咳逆，膈中有寒，实 ，乳欲吐，不得饮食。

　　麦门冬汤方麦门冬（去心，半升） 干地黄（四两） 五味子 蜜（各半斤） 甘草 硝石（各一两）上件药，以水三升，煮一升，去滓，内硝石，先煮三合。三服当吐胸中宿乳。大儿五合。一方无甘草，有大黄二两，细辛一两。

　　《婴孺》治小儿咳逆，气居喉中呼吸。

　　鼠头汤方正月牡鼠头（月尽日取一个） 饴糖（三两） 地黄（一两） 吴茱萸 豉（各二十个）上件药，以水三升，煮一升半，去滓内饴。一服一合，不过三服瘥。

　　《婴孺》治少小咳逆，连年不止。

　　吴茱萸汤方吴茱萸（半升） 款冬花 桂心 生姜（各一两） 射干 紫菀（各二两）上件药，以水六升，煮一升半。先哺乳，服三合。

　　《婴孺》治小儿咳逆上气，喉中有声，气不通利方。

　　杏仁（炒，去皮） 细辛 款冬花（各一分） 紫菀（四分）上件药为末，米泔浓者煮服一刀圭，日三，不知加之。

　　《婴孺》治少小咳逆上气豉汤方豉（四分，炒） 细辛 紫菀 干姜 桂心 吴茱萸（各二分） 杏仁（三分，炒） 甘草（一分，炙）上件药为末。米汁服一刀圭，日三；蜜丸小豆大三丸，日三服亦可。

　　《婴孺》治少小咳逆上气方。

　　豉（炒） 半夏（洗。各三分） 甘草（五分，炙）上件药为末。乳汁服一小豆许，三枚，日三服。

　　《婴孺》治少小上气咳逆。

　　射干汤方射干（炙，一两） 麻黄（去节，二两） 大黄（一分） 杏仁（三十个，去皮）上件药，以水二升，煮八合。咳不止，加射干二两；多涎沫，加大黄二两。

　　《婴孺》治少小逆气，喘伤肺经。

　　八味紫菀汤方紫菀 细辛 甘草（炙。各二两） 款冬花（三两） 桂心 牡蛎（各一两） 豉（一合） 竹叶（一把，切）上件药，以水七升，煮二升。五岁服五合，不知加之。常治久嗽大良。

　　《婴孺》治少小咳逆善呕，面肿涕出，胸中满，肺胀，短气肩息。

　　白狗肺汤方白狗肺（一具，切） 紫菀（五分） 清酒（一斗） 人参 乌韭 款冬花 细辛 桂心 白术（各一两） 生姜（三两） 饴糖（半斤） 豉（一升） 甘草（炙，一尺） 麻黄（去节，二分） 吴茱萸（半斤）上用前清酒一斗，同药微火煮至七升。一服一合，日三夜一。又一方无桂、豉，有杏仁七个。

　　《婴孺》治少小咳逆上气。

　　杏仁煎方杏仁（二合，去皮尖） 麻黄（去节，八两） 甘草（炙，三两） 款冬花（一合半） 桂心（二分） 干姜（二两） 紫菀（一两） 五味子（一合）上为末，以水一升，煮麻黄取六合，去滓，熟研杏仁，以药汁浇淋，取复研如前，浇淋令药气尽，去滓。

　　更煎至三升，内药末，饴糖四两，蜜八两和匀，用火煎，令可丸。五岁儿先食服小豆大三丸，不知，稍加之。

　　《婴孺》治少小咳逆，喉中鸣，款款喝喝如水鸡声。

　　鸡头丸方东门上鸡头（一个，炙）上杵末，以乳服一刀圭，日三。不知，稍加之。

　　《婴孺》治少小咳逆，喘息如水鸡声。

　　射干汤方射干 紫菀（各二两） 麻黄（去节） 甘草（各一两） 半夏（五个，洗） 桂心（五寸） 蜜（五合） 枣（二十个）上件药，以水七升，煮及一升半，去滓，下蜜。一服三合，日三。

　　钱乙附方紫苏子散 治小儿咳逆上气，因乳哺无度，内挟风冷，伤于肺气。或小儿啼气未定，与乳饮之，乳与气相逆，气不得下。

　　紫苏子 诃子（去核，杵） 萝卜子 杏仁（去皮尖，麸炒） 木香 人参（切去顶。各三两） 青橘皮 甘草（锉炒，各一两半）上为细末。每服一钱，以水一小盏，入生姜三片，煎至五分，去滓，不计时候温服。量大小加减。

　　卷第十六

　　喘咳上气第三（余喘急附）《巢氏病源》小儿病气候：肺主气，肺气有余，即喘咳上气。若又为风冷所加，即气聚于肺，令肺胀，即胸满气急也。

　　钱乙论肺盛复有风冷云：胸满短气，气急喘嗽，上气。当先散肺，后发散风冷。散肺泻白散（方见本门）、大青膏主之（方见惊热门中）。肺只伤寒，则不胸满。

　　钱乙论肺脏怯云：唇白色，当补肺，阿胶散主之（方见本门）；若闷乱、气粗、喘促、哽气者难治，肺虚损故也。

　　脾肺病久则虚而唇白。脾者肺之母也。母子皆虚，不能相营，故名曰怯。肺主唇，唇白而泽者吉，白如枯骨者死。

　　《婴童宝鉴》：小儿客风伤肺即气促。

　　《婴童宝鉴》：小儿因宿痰饮成块，散后遍身虚肿，急喘。

　　《金匮要略》治大人、小儿肺胀咳而上气，烦躁而喘，脉浮者，心下有水。

　　小青龙加石膏汤主之方麻黄（去节，三两，《千金》用四两） 芍药 桂枝 细辛（各三两，《千金》各用二两） 甘草（炙） 干姜（各三两） 半夏（半升，洗） 五味子（半升，《千金》用一升） 石膏（二升，碎）上九味 咀，以水一斗，先煮麻黄减二升，去上沫，羸者减之，日三服。小儿服四合。《千金方》同。仍引云：仲景用治肺胀，咳而上气，烦躁而喘，脉浮者，心下有水。《外台》同。

　　《葛氏肘后》：小儿咳嗽上气。

　　杏仁汤方杏仁（四十枚，去皮） 麻黄（八分，切）上件药，以水二升，煮取一升。分温服五合，增减以意度之，大良。《外台》以水一升，煮取七合，去滓分服。乃云：百日小儿患热气急，不得服。小便赤黄，服之甚良。

　　《千金》治少小卒肩息，上气不得安，此恶风入肺。

　　麻黄汤方麻黄（去根节，四两） 甘草（炙，一两） 桂心（五寸） 五味子（半升） 半夏（洗） 生姜（各二两）上六味 咀，以水五升，煮取二升。百日儿服一合，大小节度，服之便愈。

　　《外台》：刘氏疗小儿上气急满，坐卧不得方。

　　鳖甲（一两，炙令极热，捣为末） 灯心（一握）上二味以水二升，煎取八合。以意量之与服。

　　《外台》：《肘后》疗大人、小儿奔走喘乏，便饮冷水、冷冻饮料，因得上气发热方。

　　葶苈子（一两，熬，捣） 干枣（四十颗，劈）上二味，以水三升，先煮枣取一升，内葶苈子煎取五合。大人分一、二服，小儿分三、四服。

　　《经验后方》：大人、小儿定喘化涎。

　　上以猪蹄甲四十九个，净洗控干，每个指甲内半夏、白矾各一字，入罐子内封闭，勿令烟出；火 通赤，去火细研，入麝香一钱。人有上喘咳嗽，用糯米饮下，小儿半钱。至妙。

　　《圣惠》治小儿咳嗽喘促，胸背满闷，坐卧不安。

　　葶苈散方甜葶苈（半两，隔纸炒令紫色） 麻黄（去根节） 贝母（煨微黄） 甘草（炙微赤，锉） 杏仁（汤浸，去皮尖、双仁，麸炒微黄。各一分）上件药捣，粗罗为散。每服一钱，以水一小盏，煎至五分，去滓。分温，日四五服。量儿大小以意加减。

　　《圣惠》治小儿咳嗽、心烦、喘粗。

　　杏仁煎方杏仁（汤浸，去皮尖、双仁，麸炒微黄） 天门冬（去心） 寒食饧（各一两） 蜜 酥（各一合） 生地黄汁（一大盏） 贝母（半两，煨黄）上件药先捣，研杏仁如膏；次用地黄汁煎贝母及天门冬至五分；便研绞取汁，入杏仁膏等同熬如稀饧。每服用温水调下半钱已来。量儿大小以意加减。

　　《圣惠》治小儿咳嗽，喘粗不得睡卧。

　　甜葶苈散方甜葶苈（隔纸炒令紫色） 贝母（煨微黄。各一分） 桂心（半分）上件药捣，细罗为散。每服以清粥饮调下半钱。量儿大小以意加减。

　　《圣惠》又方杏仁（十枚，汤浸，去皮尖）上以童子小便浸一宿，取出麸炒微黄，入煎水半小盏，烂研去滓。三、二岁以下分为三服。

　　《圣惠》治小儿咳嗽不瘥，喉鸣喘急。

　　款冬花丸方款冬花 甘草（炙微赤，锉） 紫菀（洗去苗土。以上各一分） 麻黄（去根节） 贝母（煨微黄） 麦门冬（去心，焙） 赤茯苓 杏仁（汤浸，去皮尖、双仁，麸炒微黄，细研。各半两）上件药捣，罗为末。入杏仁研令匀，炼蜜和丸如绿豆大。每服以清粥饮研化五丸服之。量儿大小以意加减。

　　《圣惠》治小儿未满百日，咳嗽上气。

　　甘草丸方甘草（半两，炙微赤，锉） 杏仁（汤浸，去皮尖、双仁，麸炒微黄，研如膏） 桂心（各一分）上件药捣，罗为散。杏仁研令匀，炼蜜和丸如绿豆大。每服以乳汁研化三丸服之，日三、四服。量儿大小以意加减。

　　《圣惠》治小儿咳嗽，心胸壅闷、喘粗，不欲乳食。

