<!-- { "loadSidebar": true } -->
　　太医局小柴胡汤 治大人、小儿伤寒，温热病；身热恶风，颈项强急，胸满胁痛，呕哕烦渴，寒热往来，身面皆黄，小便不利，大便秘硬。或过经未解，或潮热不除，及瘥后劳复，发热头痛；妇人伤风，头痛烦热，经血适断，寒热如疟，发作有时。及产后伤风，头痛烦热，并宜服之。

　　柴胡（去芦头，秤半斤） 黄芩 人参（去芦头，秤） 甘草（炙。各三两） 半夏（汤洗七次，焙干，秤二两半）上五味同为粗末。每服三大钱，以水一盏半，入生姜五片，枣一个掰破，同煎至七分，滤去滓，稍热服，不计时服。小儿分作二服，更量大小加减。

　　张涣秦艽汤方 治小儿寒热往来病。

　　秦艽（去苗） 鳖甲（醋炙微黄，去裙 。各一两） 川大黄（锉碎，微炒） 麻黄（去根节。各半两）竹茹 甘草（炙。各一分）上件捣，罗为粗散。每服一钱，水一盏，入葱白二寸，同煎至五分，去滓温服，量儿大小加减。

　　张涣又方人参前胡散人参（去芦头） 前胡 柴胡（去苗。各一两） 桔梗 地骨皮 甘草（炙） 半夏（汤洗七遍，焙干。各半两）上件捣，罗为细末。每服一大钱，水一小盏，入生姜二片，煎至半盏，去滓，放温服。量儿大小加减。

　　张涣又方芍药汤赤芍药（一两） 黄芩 当归（锉，焙干） 柴胡（各半两） 肉桂 甘草（炙。各一分）上件捣，罗为细末。每服一钱，水八分一盏，入生姜二片，枣一枚，同煎至五分，去滓温服。量儿大小加减。

　　《庄氏家传》疗少小卒寒热不佳，不能服药。

　　李叶浴儿方上用李叶不拘多少煮汤。（又白芷；又苦参。）《王氏手集》柴胡人参汤 治小儿脾热生风，往来寒热。

　　柴胡 人参 芍药 茯苓 甘草（炙）上等分。每服二钱，水一盏，入生姜三片，煎至四分，温服。

　　卷第十七

　　寒热五脏烦满第三《巢氏病源》小儿往来五脏烦满候：风邪外客于皮肤，而内痰饮渍于腑脏，致令血气不和，阴阳交争，故寒热往来。而热乘五脏，气渍不泄，故寒热往来而五脏烦满。

　　《玉诀》小儿寒热虚积候歌：频频发热藏中图，有积因伤未退除；颊赤口疮多躁渴，痰生不食胃还虚。

　　此患先调气；次取虚积，下涎；后补虚即安也。

　　《玉诀》又寒热虚积候云：此候先调气，次解虚热，有热不去，下真珠丸取（方在后。）《玉诀》真珠丸 治小儿寒热虚积，五脏烦满；及下风涎积滞，惊食疳积。

　　南星 半夏 滑石（各末二钱） 轻粉（四钱匕） 巴豆（二、七粒，去心、油）上末之，面糊丸芥子大。每服十五、二十丸。煎葱汤吞下。

　　卷第十七

　　寒热腹痛第四《巢氏病源》小儿寒热往来腹痛候：风邪外客于皮肤，而内痰饮渍于腑脏，血气不和，则阴阳交争，故寒热往来。而脏虚本挟宿寒，邪入于脏，与寒相搏，而击于脏气，故寒热往来而复痛也。

　　《千金》治小儿寒热进退，啼呼腹痛。

　　生地黄汤方生地黄 桂心（各二两）上 咀，以水三升，煮取一升，期岁以下服二合，以上三合。

　　《圣惠》治小儿寒热往来，啼呼腹痛。宜服赤芍药散方赤芍药 当归（锉碎，微炒） 寒水石 甘草（炙微赤，锉） 黄芩（各半两） 桂心（一两）上件药捣，粗罗为散。每服一钱，以水一小盏，入生地黄半分，煎至五分，去滓。不计时候温服。量儿大小加减服之。

　　《圣惠》治小儿胁下有气块，腹痛喘逆，气息难为，往来寒热，羸瘦不食。

　　马通粟丸方马通内粟 细辛 紫菀（洗去苗土） 杏仁（汤浸去皮尖、双仁，麸炒微黄。各三分） 石膏 五味子 秦艽（去苗） 白茯苓 半夏（汤洗七遍去滑。各一分）上件药捣，罗为末，炼蜜和丸如麻子大。每服以粥饮下五丸，日三服。量儿大小以意加减。

　　《婴孺》治少小寒热进退，啼呼腹痛。

　　六味汤方地黄 桂心（各八分） 芍药 寒水石 黄芩（炙） 甘草（炙。各二分）上切细，以水三升，煮一升半。一岁儿二合至三合量与服之。

　　卷第十七

　　寒热结实第五《巢氏病源》小儿寒热结实候：外为风邪客于皮肤，而内痰饮渍于腑脏，使血气不和，阴阳交争，则发寒热。

　　而脏气本实，复为寒热所乘，则积气在内，使人胸胁心腹烦热而满，大便苦难，小便赤涩，是为寒热结实也。

　　《千金》：小儿连连壮热，实滞不去，寒热往来，微惊悸方。

　　大黄（一两） 黄芩 栝蒌根 甘草（炙。各十八铢） 滑石（二两） 桂心 牡蛎 人参 龙骨 凝水石 白石脂 硝石（各半两）上十二味 咀，以水四升，煮取一升半。服三合，一日一夜令尽，虽吐亦与之。一本加紫石英半两。

　　《圣惠》治小儿寒热结实，或热攻冲心，肺气急，昼夜自汗，日渐消瘦，不吃乳食。

　　柴胡丸方柴胡（去苗） 川大黄（锉碎，微炒） 鳖甲（涂醋炙微黄，去裙 。各半两） 赤茯苓 人参（去芦头） 木香 桂心 枳壳（麸炒微黄，去瓤） 甘草（炙微赤，锉。各一分）上件药捣，罗为末，炼蜜和丸如麻子大。每服用温水下五丸，日三服。量儿大小加减服之。

　　《圣惠》治小儿增寒壮热，发歇不定，腹中结实，不能乳食。

　　大黄丸方川大黄（锉碎，微炒） 柴胡（去苗） 槟榔（各半两） 赤茯苓 人参（去芦头） 木香 桂心 枳壳（麸炒微黄，去瓤） 桃仁（汤浸，去皮尖、双仁，麸炒微黄。各一分）上件药捣，罗为末，炼蜜和丸如麻子大。每服以温水下五丸，日三服。量儿大小加减服之。

　　《圣惠》治小儿寒热结实，胁下妨闷，不欲乳食。

　　鳖甲散方鳖甲（涂醋炙令黄，去裙 ） 赤茯苓 枳壳（麸炒微黄，去瓤。各半两） 川大黄（锉碎，微炒） 川朴硝（各一两）上件药捣，粗罗为末。每服一钱。以水一小盏，煎至五分，去滓。放温，不计时候。量儿大小分减温服。

　　《圣惠》治小儿宿食，痰癖寒热，腑脏结实。

　　宜服芒硝丸方川芒硝 川大黄（锉碎，微炒） 代赭石（各半两） 甘遂 半夏（汤泡七次，去滑。

　　各一分） 巴豆（二十枚，去皮、心、膜，纸裹压去油） 杏仁（二、七枚，去皮尖，另研）上件药捣，罗为末，与巴豆、杏仁膏一处研匀，炼蜜和捣三、二百杵，丸如绿豆大。五、六岁儿空腹以温水下一丸，以利为度。

　　《圣惠》治小儿腹有积滞，致生寒热，腑脏结实，心腹气胀，常多少力。

　　五灵脂丸方五灵脂 木香（各半两） 陈橘皮（三分，汤浸、去白瓤，焙） 川大黄（锉碎，微炒） 巴豆霜（各一分）上件药捣，罗为末，入巴豆霜同研令匀，用软饭和丸如黍米大。每服以粥饮下两丸，儿小即一丸。

　　卷第十七

　　寒热食不消第六《巢氏病源》小儿寒热往来食不消候：风邪客于皮肤，内有痰饮渍于脏腑，使血气不和，阴阳交争，则寒热往来。其脾胃之气宿挟虚冷，表虽寒热而内冷发动，故食不消也。

　　《千金翼》治小儿寒热咳逆，膈中有癖乳，若吐不欲食方。

　　干地黄（四两） 麦门冬（去心） 五味子 蜜（各半斤） 大黄 硝石（各一两）上六味 咀，以水三升，煮取一升，去滓；内硝石、蜜更煮令沸。服二合，日三。胸中当有宿乳一升许出。

　　儿大者服五合。

　　《圣惠》治小儿寒热往来，头疼呕吐及乳癖。

　　诃梨勒丸方诃梨勒皮 木香 人参（去头芦） 赤茯苓 桂心 川大黄（锉碎，微炒） 陈橘皮（汤浸、去白瓤，焙。

　　各半两） 柴胡（三分，去苗）上件药捣，罗为末，炼蜜和丸如麻子大。每服以薄荷生姜汤下五丸，日三、四服。更量儿大小以意加减。

　　卷第十七

　　寒热能食不生肌肉第七《巢氏病源》小儿寒热往来，能食不生肌肉候：风邪客于皮肤，内有痰饮渍于腑脏，使血气不和，阴阳交争，故发寒热往来。胃气挟热，热则消谷，谷消则引食。阴阳交争为血气不和；血气不和则不能充养身体，故寒热往来，虽能食而不生肌肉也。

　　《外台》：《古今录验》疗小儿寒热，食不生肌肉。

　　大黄丸方大黄（一两，蒸之二斗米下） 桂心 干姜（炮。各二分） 巴豆（五十粒，去心、皮，熬） 硝石（三分，熬，无者以芒硝代之）上五味捣筛四味，别捣巴豆令如泥，合和以蜜，更捣二千杵，丸如桐子大。坏一丸，汤服之。但热在膈上当吐；在膈下当利，预作粥。如服已吐、下，丸法服药。两食顷不吐、下，以热饮动之。若不得吐、下，可更服一丸半，能药壮人可二丸。此药优于他下药丸，故宜大小。下多，冷粥解之。若有疮，绵挺如指，蜜和一丸涂挺头，旦内疮中，隅出之，不瘥更作。温病不得大便，服之得下佳。宿食不消亦服之。飞尸遁尸，浆服半丸，日一，应须臾止。心腹胀满痛，服一丸。疟者，根据发日宿勿食，清晨服一丸。壮人服二丸。得吐、下，忍饥过发时乃食。妇人产后血结，中奔走，起上下，或绝产无子、或月经不调，面目青黄，服半丸。小儿淋沥寒热，胪胀、大腹不欲食，食不生肌，三、四岁如麻子服一丸，日一；六、七岁儿服二丸。比三十日，心腹诸病瘥。儿小半之愈，大良。忌野猪肉、芦笋、生葱。

　　卷第十七

　　寒热不食羸瘦第八《圣惠》治小儿寒热往来，四肢羸瘦。

　　鳖甲散方鳖甲（三分，涂醋炙微黄） 淡竹茹 川大黄（锉碎，微炒。各一分） 常山（一杏仁许大）上件药捣，粗罗为散。每服一钱，以水一小盏，入葱白二寸，同煎至五分去滓；研入麝香一豆大，更煎一两沸温服，日三服。更量儿大小以意加减。

　　《圣惠》治小儿寒热往来，腹胀，渐瘦不能饮食。宜服鳖甲散方鳖甲（一两，涂醋炙令黄，去裙 ） 赤茯苓 子芩 赤芍药当归（锉，微炒） 川大黄（锉碎，微炒） 甘草（炙微赤，锉） 知母（各半两）柴胡（去苗，三分） 诃梨勒皮（三分） 槟榔（三枚） 陈橘皮（汤浸，去白瓤，焙，用三分）上件药捣，粗罗为散。每服一钱，以水一小盏，入生姜少许，煎至五分去滓，不计时候温服。量儿大小加减服之，以利为度。

　　《圣惠》治小儿寒热往来，乳食不下，四肢无力，心腹胀满，上焦痰壅，渐渐羸瘦。

