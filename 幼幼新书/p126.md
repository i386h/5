<!-- { "loadSidebar": true } -->
　　没药 青黛 铅白霜 连珠紫甘遂（微炒） 腻粉（各三钱） 生龙脑（二钱） 水银（半两，黑铅半两，如常法结成砂子。每用三皂子大）上七味，合研匀，水煮薄糊为丸如梧桐子大。每服一丸至二丸。热极，以麦门冬、龙脑冷热水化下，大燥，生揉薄荷自然汁，入龙脑化下；伏一切暑毒，新汲水入龙脑化下；小儿惊风，金银薄荷冷汤，入龙脑化下一丸。

　　《圣惠》治小儿脾风多涎，心胸壅闷，不下乳食，昏昏多睡。

　　铅霜散方铅霜 牛黄 龙脑（各细研） 半夏（汤浸七遍去滑。各半分） 白附子（炮裂） 马牙硝 防风（去芦头） 朱砂 天竺黄（各细研） 犀角（屑） 细辛 黄芩 甘草（炙微赤，锉。各五分）上件药捣，细罗为散，入研了药令匀。不计时候，用姜蜜温水调下一字。更量儿大小以意加减。

　　《圣惠》治小儿脾肺风热，膈上多涎，心神昏闷，少欲乳食。

　　防风散方防风 人参（各去芦头） 羚羊角（屑） 甘草（炙微赤，锉） 枳壳（麸炒微黄，去瓤） 黄芩（各一分） 半夏（半分，汤洗七遍，去滑）上件药捣，粗为散。每服一钱，以水一小盏，入生姜少许，煎至五分，去滓。不计时候，量儿大小加减温服。

　　《圣惠》治小儿心脾壅热多涎。

　　牛蒡子散方牛蒡子 栀子仁 甘草（微炙赤，锉） 川硝 郁金（各半两） 枳壳（一分，麸炒微黄，去瓤）上件药捣，细罗为散。入龙脑半钱，同研令匀。不计时候，用薄荷水调下半钱。量儿大小加减服之。

　　《圣惠》治小儿脾热，乳食不下，胸膈多涎。

　　半夏丸方半夏（半分，生姜汤洗七遍，去滑） 皂角子仁（半两）上件药捣，罗为末，用生姜汁和丸如麻子大。不计时候，以温水下三丸。随儿大小，以意加减。

　　《圣惠》又方上取东行牛口中沫，涂于儿口内效。

　　《圣惠》又方上取白羊粪少许，入水研取汁，涂儿口中效。

　　《圣惠》又方上取鹿角末，炒令焦，更研令细，以清粥饮调下一字。

　　《圣惠》又方上取牛 草绞取汁，少少与服之。

　　《博济方》治上焦风壅，化痰涎，利胸膈，逐风秘。

　　白龙丹雷丸（末，二钱） 甘遂（末，三钱） 龙脑（少许） 牵牛（一两，杵取末六钱，不用再罗者） 粉霜 轻粉（各四钱，入白面少许，三味同研令匀细，滴水和作饼子，于慢火煨令熟，放冷再研令细）上件同为细末，研令匀，入青州枣煮熟，取肉和为丸如绿豆大。每服五、七丸，温浆水下。如一切风痫惊搐涎滞，并以浆水下七丸及至十丸。如小儿痰热及渴不止，头疼，但频少与服，自然消痰。大人风气壅盛，上焦不利，最宜服此。更在临时酌其加减。

　　太医局水银扁丸子 治小儿惊风壮热，涎盛喘粗，或发搐搦，目睛上视，及因乳哺不节，胸满呕逆，精神迷闷，发痫螈 ，并宜服之。

　　水银 黑铅（同与水银结砂子） 巴豆（去皮心，酸醋煮令黄。各一两） 腻粉 干蝎（全者） 铅白霜 青黛百草霜 牛黄（四味研。各一分） 香墨（烧淬，三钱） 黄明胶（炙令黄燥，一钱三字）上为细末，入研药匀。以陈粟米饭为丸如绿豆大，捏扁。每一岁儿服一丸，二岁服二丸，三岁服三丸，四岁以上服四丸，用干柿汤下，薄荷汤亦得。更量虚实加减服，利下青粘滑涎为度，乳食后服此药，不得化破。

　　太医局比金丸 治小儿惊风体热，喘粗涎嗽，心忪颊赤，大小便不利，夜卧不稳方。

　　腻粉（研） 滑石（各十五两） 青黛（研，二两半） 天南星（炮，十二两半） 巴豆（去皮取霜，七百个）上为细末，以面糊为丸如麻子大。每服一岁一丸，薄荷温水下。如急惊风，头热足冷，口噤面青，筋脉抽掣，上膈顽涎，疾状甚者，加一、两丸，煎桃符汤下。疏利下蕴毒热涎，立便安愈。小儿疮疹后余毒不解，尤宜与服，食后。

　　太医局灵砂归命丹 治小儿蕴积邪热，潮热不除，颊赤口干，心膈烦躁，痰涎不利，睡卧不安。或发惊痫，涎潮搐搦；又疗积滞不消，下利多日，腹中 痛，烦渴呕哕，服药调和不能愈者，并可服之。

　　上以妙香丸一丸，分作五十丸。每服二丸，金银薄荷汤下，更量岁数加减。如惊痫搐搦，龙脑腻粉蜜汤下。

　　欲服此药先效尤速，以冷水浸少时服之。（妙香丸方见积热门。）《谭氏殊圣》治小儿惊悸心忪，化涎痰，利胸膈烦热，止咳嗽。

　　金珠丸方天南星（炮） 白矾（焙） 半夏（汤浸七遍） 朱砂（研细。各半两） 人参干山药（各一钱） 腻粉（二钱） 金箔（十片）上为细末，薄荷汁同水打糊为丸如绿豆大，金箔为衣。每服一丸，食后生姜汤下，量力服。

　　钱乙褊银丸 治风涎膈实，上热及乳不消，腹胀喘粗等方。

　　巴豆（去皮心、油膜，研细） 水银（各半两） 黑铅（二钱半，同水银结砂子） 麝香（半钱，别研） 好墨（八钱，研）上将巴豆末并墨再研匀，和入砂子、麝香，陈米粥和丸如绿豆大，捏扁。一岁一丸，二、三岁二、三丸，五岁以上五、六丸，煎薄荷汤放冷送下，不得化破。更量虚实增减，并食后。

　　钱乙三圣丸 化痰涎，宽膈，消乳癖，化惊风，食痫诸疳。小儿一岁以里，常服极妙方。

　　小青丸青黛（一分） 牵牛（末，三分） 腻粉（一钱）并研匀，面糊丸，黍米大。

　　小红丸天南星（末，一两，生） 朱砂（半两，研） 巴豆（一钱，取霜）并研匀，姜汁面糊丸，黍米大。

　　小黄丸半夏（生，末，一分） 巴豆（霜，一字匕） 黄柏（末，半字匕）并研匀，姜汁面糊丸，黍米大。

　　以上百日者各一丸；一 者各二丸，随乳下。

　　钱乙铁粉丸 治涎盛潮搐吐逆方。

　　水银砂子（二分） 朱砂 铁粉（各一分） 轻粉（二钱） 天南星（炮裂，去皮脐，取末一分）上同研水银星尽为度，姜汁面糊丸粟米大。煎生姜汤下十丸至十五丸，二、三十丸，无时。

　　钱乙银液丸 治惊热，膈实呕吐，上盛涎热。

　　水银（半两） 天南星（二钱，炮） 白附子（一钱，炮）上为末，用石脑油为膏。每服一皂皂子大，薄荷汤化下。

　　长沙医者郑愈传小儿利膈下涎，去心胸噎塞不止，并咳嗽。

　　神白丸方天南星 半夏（汤洗七遍，各半两） 白僵蚕 白矾（生用。各七分）上件为末，用杏仁七个去皮尖，巴豆一粒，同研匀，再用去皮生姜汁为丸如梧桐子大，阴干。每服五丸，暴嗽生姜汤吞下；久嗽嚼胡桃肉、黄蜡各少许吞下。

　　卷第二十（虚热蒸疸） 凡九门

　　卷第二十

　　虚热第一钱乙论肺虚热云：唇深红色，治之散肺虚热，少服泻白散。（方见喘咳上气门中。）钱乙论虚实热证云：朱监簿子五岁，忽发热。医曰：此心热也。腮赤而唇红，烦躁引饮，遂用牛黄丸三服，以一物泻心汤下之。来日不愈，反加无力而不能食，又下之，便利黄沫。钱曰：心经虚而有留热在内，必被凉药下之，致此虚劳之病也。钱先用白术散生胃中津（方见胃气不和门，）后以生犀散治之（方见本门）朱曰：大便黄沫如何？曰胃气正即泻自止，此虚热也。朱曰：医用泻心汤何如？钱曰：泻心汤者，黄连性寒，多服则利，能寒脾胃也。

　　坐久众医至，曰实热。钱曰虚热。若实热何以泻心汤下之不安而又加面黄颊赤，五心烦躁，不食而引饮？医曰：既虚热何大便黄沫？钱笑曰：便黄沫者，服泻心汤多故也。钱后与胡黄连丸治愈。（方见病后虚羸门中。）《养生必用》治风劳气冷百疾，薯蓣丸。并治风弦、背拘倦，胸满短气，羸瘦饮食少，小儿泄利多汗发热方。

　　薯蓣（三两） 当归 桂（去皮） 大黄豆卷（炒） 熟干地黄 神曲（各一两） 干姜（三钱） 白蔹（二钱） 甘草（炙，二两八钱） 人参 阿胶（炒令白。各七钱） 芎 白芍药 白术 麦门冬（去心，焙） 杏仁（去皮尖，麸炒黄） 防风（去芦。各六钱） 柴胡（去苗） 桔梗 白茯苓（各半两）上为细末，炼蜜丸弹子大。浓煎枣汤，空心嚼一丸，日午每服。有热人即丸如桐子大，空心、日午米饮下二十丸，止于三十丸。

　　钱乙秦艽散 治潮热减食蒸瘦方。

　　秦艽（去头，切焙） 甘草（炙。各一两） 干薄荷叶（半两，勿焙）上为粗末。每服一、二钱，水一中盏，煎至八分，食后温服。

　　钱乙治面黄颊赤身壮热。补心安神丸方麦门冬（去心，焙） 马牙硝 白茯苓 干山药 寒水石（研） 甘草（各半两）朱砂（一两，研） 龙脑（一字，研）上末之，炼蜜丸鸡头大。每服半丸，沙糖水化下，无时。

　　钱乙生犀散 治目淡红，心虚热方。

　　生犀（二钱，错取末） 地骨皮（自采佳） 赤芍药 柴胡根 干葛（锉。各一两） 甘草（炙，半两）上为粗末，每服一、二钱。水一盏，煎至七分温服。食后。

　　钱乙地骨皮散 治虚热潮作，亦治伤寒壮热及余热方。

　　地骨皮（自采佳） 知母 银州柴胡（去芦） 甘草（炙） 半夏（汤洗七次，切，焙） 人参（切去顶，焙） 赤茯苓（各等分）上为细末。每服二钱，姜五片，水一盏，煎至八分，食后温服。量大小儿加减。

　　张涣秦艽散 治肌热病方。

　　秦艽（一两） 川大黄（锉碎，微炒） 黄 赤小豆 糯米（各半两）上件捣，罗为细末。每服一钱，水一盏，煎至五分，去滓温服。食后。

　　《庄氏家传》人参犀角散 治小儿荣卫不和，上焦虚热，因积变为肌热，肌热不已，变为疳劳，夜汗颊赤，多嗽不止方。

　　人参 茯苓 白术（各半两） 犀角 柴胡（去苗） 鳖甲（醋炙） 甘草（炙） 半夏（姜制。各一分）上八味为末，姜枣煎。每服半钱，水半盏，煎至三分，滤滓温服。食后。

　　《庄氏家传》初秋虚热惊悸方。

　　藿香 土瓜根（各二两） 甘草（一两，炮） 草豆蔻（半两）上为粗末。每服一钱，水五分，煎至三分，温服。

　　《庄氏家传》治小儿因患体虚，时复发热，不思饮食，或多惊悸。壮气补虚，黄 丸方黄 （薄切，用蜜炒黄色） 人参 柴胡（去苗，净洗） 干薯蓣 赤茯苓（各半两） 黄芩（小紧者） 生犀末（各一分）上件细锉、焙燥，捣为末，炼蜜为丸如大樱桃大。麦门冬熟水磨下。

　　《庄氏家传》治小儿虚热烦渴；又疗因吐泻、烦渴不止及疏转后并宜服之。

