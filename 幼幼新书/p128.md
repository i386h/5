<!-- { "loadSidebar": true } -->
　　倒垂杨柳枝（筋粗者，东南上采，细锉匀） 槐角（不种者） 桑枝（如柳枝。三味各秤一斤。十月尽，十二月上旬采） 天仙藤（半斤，细锉）上四味合用。十岁以下童男小便二斗以来，同浸一宿；于净锅内入河水一斗，同小便熬，不得水耗，旋添河水熬至晚倾出净，布袋内捩汁。再用文武火熬，柳篦子不住手搅，候熬至半，去了焰火，却便炭火直熬成膏，净瓷罐盛、封闭。所有捩出者滓别收，要合金枝丸（方在后）。

　　《聚宝》又方金枝丸川乌头（炮裂，去皮脐） 仙灵脾（细锉） 防风 牛膝（各去芦头） 晚蚕沙（微炒） 桑黄（锉） 桃胶乌蛇（酒浸一宿，炙熟和骨用） 桃仁（各一两。其桃仁用茱萸二两炒熟，和茱萸倾在瓦罐子，浓纸封口一昼夜。去茱萸，只用桃仁） 前药滓 干黑桑椹（二两，不犯盐者）上十一味为末，炼蜜丸如桐子大。每服用前药一起匕尖，温酒化之，吞下丸子二十丸，每日空心，日午、临卧服之。

　　《聚宝方》国老散 治骨蒸日久，去三焦壅滞虚热，不思饮食。大人、小儿并可服之。

　　甘草（炙） 银州柴胡（去苗） 秦艽（去土） 大乌梅（取肉焙。各二两）上四味为末，每日食后热汤点服。忌炙爆物。

　　《聚宝方》人参柴胡汤 解小儿肌体蒸热，长肌进饮食。

　　人参 柴胡（去苗） 白茯苓 川芎（各一两） 知母 川升麻 本（去土） 甘草（炙） 天门冬（去心。各半两） 独活 柏子仁（各一分。研）上十一味为细末。每服一钱，水半盏，生姜、青 各少许，同煎至三分，去滓，食后温服。五岁以上、十五岁以下入醋炙鳖甲半两，同为末，加二钱，水一盏，煎六分。

　　《惠眼观证》柴胡丸 治疳劳，骨蒸发热，及上焦渴甚方。

　　柴胡 茯苓（各一两） 木香 桂心（一分） 枳壳（麸炒，去瓤） 大黄（微炙。各一分）上为末，炼蜜为丸如此○大，每服七丸，熟水吞下。作散子亦得。

　　《刘氏家传》治童男蒸热。

　　八仙饮子方人参 地骨皮 茯苓 牛膝（酒浸） 菊花（各一两） 麦门冬（三两，去心） 甘草（炙） 远志（去心。各半两）上件 咀，衮匀。每服五钱匕，水两盏，煎至一盏，去滓温服。不计时候，日进二服。

　　《张氏家传》治小儿骨蒸体热，成劳倦。

　　地黄散方熟地黄（去土，洗） 当归 地骨皮（各洗） 枳壳（去瓤，麸炒） 柴胡 秦艽（各去芦） 知母 鳖甲（去黑皮尽，醋炙黄。各等分）上件为末。每服一钱半，水一盏、乌梅半个，煎七分，和梅热服。

　　《庄氏家传》治小儿骨蒸劳热，肌肤羸瘦，可思饮食，夜多盗汗及诸疳热。

　　青蒿丸方人参 茯苓 鳖甲（浸、去裙，醋炙） 柴胡 秦艽（各去苗） 绵黄 （各一两）上取青蒿洗过，研滤自然汁一升，银石器内熬取三合，入蜜四两同再熬得所，捣、罗药末入，同忤一千下，绿豆大丸之。米饮或麦门冬熟水下十丸，空心、米饮、日午。

　　《庄氏家传》治小儿骨蒸，及一切疳。

　　煮鸡丸方黄脚雌鸡（一只，去毛并肚肠） 柴胡 黄连（各四两）上二味为粗末，用夹生绢袋盛，内鸡肚中缝合，煮令极烂漉出，去骨取药，相和焙干，捣为末。用酒面糊丸如绿豆大，随儿大小自二十丸加减，熟水下，不拘时候。

　　《庄氏家传》治骨蒸唇红，颊赤气粗，口干，遍身壮热；或多虚汗，大肠秘涩，小便赤黄，饮食全少。

　　猪肚丸（出《博济方》）鳖甲（醋炙黄） 柴胡（银州者） 木香 青蒿 生干地黄（各一两） 黄连（去须。二两） 青橘皮（去白，半两）上七味，为细末。用嫩小猪肚一枚，净洗去脂，入药末在内，系定，蒸令极软如泥，研为丸如绿豆大。每服十五丸，温水下。食前、日午、临卧，日三服。忌湿面、毒物。

　　《庄氏家传》胡连丸 治骨蒸潮热，羸瘦，生肌消疳黄等方。

　　胡黄连 黄连（大者，去须，秤） 柴胡（去苗，秤。各一两） 乌犀（磨） 赤茯苓 使君子（去皮，秤） 黄芩（细者） 鳖甲（炙令黄。各半两）上为细末，猪胆面糊丸如绿豆大。每服十丸、二十丸，熟水下。

　　《庄氏家传》治小儿骨蒸发热，遍身如火，黄瘦虚汗，咳嗽心忪，日久不已者，只可一料好安。

　　朱砂柴胡丸方好朱砂（一两，细研，水飞过，晒过） 柴胡（去苗土，净洗，为末，二两）上二味令匀，用 猪胆汁拌和匀湿，入一瓷合子内盖；于炊饮甑上蒸之，至饭熟为度取出，急和丸如小豆大。每日空心、临卧，煎桃仁、乌梅汤放冷，下十丸。

　　唐中书侍郎崔知悌灸二十二种骨蒸法：夫含灵受气禀之于五行，摄生乖理降之以六疾。若岐黄广记，蔚有旧经；攻灸兼行，显著斯术。骨蒸病者，亦名传尸，亦谓 ，亦称复连，亦曰无辜。丈夫以癖气为根，妇人以血气为本。无问少长，多染此疾；婴孺之流，传注更苦。其为状也，发干而耸，或聚或分，或腹中有块，或脑后两边有小结，多者乃至五六。或夜卧盗汗，梦与鬼交，虽目视分明而四肢无力，上气食少，渐就沉羸，纵延日时，终于 尽。予昔忝洛州司马，尝三十日灸活一十三人，前后瘥者，数逾二百。至于狸骨、獭肝，徒闻曩说；金牙、铜鼻，罕见其能。未若此方，扶危极急。非止单攻骨蒸，又别疗气疗风，或瘴或劳，或邪或癖，患状既广，灸活者不可具录。略陈梗概，又恐传授讹谬，以误将来。今故具图形状，庶令览者易悉。使所在流布，颇用家藏，未暇外请名医，傍求上药，还魂返魄，何难之有？遇疾者可不务乎。

　　取穴法：先两穴，令患人平身正立，取一细绳（蜡之勿令展缩，顺脚底贴肉坚踏之（男左女右），其绳前头与大拇指端齐，后头令当脚跟中心，向后引绳循脚肚贴肉，直上至曲KT 中大横纹截断。又令患人解发分两边，令见头缝，自囟门平分至脑后；乃平身正坐，取向所截绳一头，令与鼻端齐，引绳向上，正循头缝至脑后贴肉垂下，循脊骨引绳向下至绳尽处，当脊骨以墨点记之（墨点不是灸处）。又取一绳子，令患人合口将绳子按于口上，两头至吻却钩起绳子中心，至鼻柱根下如“△”字，便齐两吻截断，将此绳展令直，于前来脊骨上墨点处横量取平，勿令高下。（绳子先中折，当中以墨记之，却展开绳子横量，以绳子上墨点正压脊骨上墨点为正，两头取平，勿令高下。）于绳子两头以白圈记。（白圈是灸穴。）以上是第一次点二穴。

　　次二穴，令其人平身正坐，稍缩臂膊，取一绳绕项向前双垂与鸠尾齐（鸠尾是心岐骨，人有无心岐骨者，至心胸前两岐骨下量取一寸即是鸠尾也）即双截断，却背翻绳头向项后，以绳子中停取心正，令当喉咙结骨上其绳两头夹项双垂，循脊骨以墨点记之（墨点不是灸处）。又取一绳子，令其人合口横量齐两吻截断，还于脊骨上墨点横量如法，绳子两头以白圈记之。（白圈是灸处。）以上是第二次点穴，通前共四穴，同时灸，日别各七壮至二七壮，累灸至一百或一百五十壮为妙，候疮欲瘥，又根据后法灸二穴。

　　又次二穴，以第二次量口吻绳子，于第二次双绳头尽处墨点上，当脊骨直上下直点，令绳中停中心在墨点上，于上下绳尽头以白圈记两穴。（白圈是灸处。）以上是第三次点两穴，谓之四花。灸两穴各百壮，三次共六穴，各取离日量度，度讫即下火，准须三月三日又最佳。疾瘥百日内慎饮食、房室，安心静处将息，若一月后觉未瘥，复初穴上再灸。

　　以上六穴名六花。

　　今具崔知悌点穴图：图　自大拇指端当脚跟向后至曲KT 大横纹当中图　自鼻端量向上循头缝至脑后（灸脑门禁穴）图　循脊骨引绳头向下至绳尽处当脊骨以墨点之图　合口以绳子按于口上钩起绳子中心至鼻柱下便齐两吻截断图　将量口吻绳子展直于前来脊骨上墨点处横量两头以白圈记(白圈记是)（灸穴墨点处不是灸穴）以上第一次点二穴。

　　图　取一绳绕项向前双垂与鸠尾齐图　翻绳头向项后以绳两头夹项双垂循脊骨向下至两绳头尽处以墨点记之图　以绳子令人合口横量齐两吻截断图　用量口吻绳子于脊骨墨点上横量两头以白圈记（白圈记是灸穴墨点不是灸穴）图　以第二次量口吻绳子于第二次双绳头尽处墨点上直上一直量尽头用白圈记图　以上是第二次点二穴。

　　此系已点成四花凡骨蒸之候所起，辨验有二十二种，并根据上项灸之。

　　一，胞蒸（小便赤黄 ）二，玉房蒸（男遗尿失精，女月漏不调）三，脑蒸（头眩热闷）四，髓蒸（觉髓沸热）五，骨蒸（齿黑）六，筋蒸（甲热）七，血蒸（发赤）八，脉蒸（急缓不调）九、肝蒸（或时眼前昏暗）十，心蒸（舌焦或疮，或时胸满）十一，脾蒸（唇焦热或口疮）十二，肺蒸（口干生疮）十三，肾蒸（耳干焦）十四，膀胱蒸（右耳焦）十五，胆蒸（眼目失光）十六，胃蒸（舌下痛）十七，小肠蒸（下沥不禁）十八，大肠蒸（右鼻孔痛）十九，三焦蒸（乍寒乍热）二十，肉蒸（别人觉热自觉冷）二十一，皮蒸（皮肉生鸡肉起）二十二，气蒸（遍身壮热，不自安息）

　　用尺寸取穴法：凡孔穴尺寸，皆髓人身形大小，须男左女右量手指中心一节，两横纹中心为一寸。

　　艾炷大小法：凡艾炷须令足三分，若不足三分，恐覆孔穴不备，穴中经脉火气不行，即不能抽邪气、引正气，虽小儿必以中指取穴为准。

　　艾法：端午日，日未出，以艾中以意求其似人者，辄拮之以灸殊有效。幼时见一书中云：尔忘其为何书也，艾未有真似人者，于明暗间苟以意命之而已。万法皆妄无一真者，此何疑耶？用火法：黄帝曰：松柏柿桑枣榆柳竹等木用火，灸必害肌血，慎不可用。凡取火者，宜敲石取火，或水晶镜子于日得太阳火为妙，天阴则以槐木取火亦良。

　　灸后宜服治劳地黄丸。

　　地黄丸方生地黄（汁） 青蒿（汁） 薄荷（汁） 童子小便 好酒（各二升，同煎成膏入） 柴胡（去芦） 鳖甲（醋炙） 秦艽（各一两） 朱砂 麝香（各半两，研）上五味为末，入膏和为丸如桐子大。每服十五至二十丸，温酒下。切忌生冷物。

　　卷第二十

　　盗汗第四《巢氏病源》小儿盗汗候：盗汗者，眠睡而汗出也。小儿阴阳之气嫩弱，腠理易开。若将养过温，因于睡卧阴阳气交，津液发泄而汗出也。

