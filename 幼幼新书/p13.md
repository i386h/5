<!-- { "loadSidebar": true } -->
　　春赤夏黄秋色黑，冬青四季白灾轻（子）。春黑夏青秋色黄，冬白四季赤同评（母）。春白夏黑秋色赤，冬黄四季青不羸。（此为贼邪。）茅先生辩小儿面部五色：小儿面带赤色心病。或惊，或壮热，或伤。小儿面带黄色脾病。或肚膨，或肚痛，或不进食，或脾寒，或呕逆。小儿面带白色肺病。或咳嗽，或气喘。小儿面带黑色肾病。夜有虚汗，或夜有虚热，小便先带红色后带白色。小儿面带青色肝病。身上须发大疮。

　　茅先生小儿杂病色：白在右颧肺气盛，左颧微白邪干心。绕唇白色气不顺，左右人中脾积深。胃气不和黄色淡，睛胞青色只因惊。心多惊悸言颧左，右肺青风喘嗽声。满面黑时肾家冷，常抛黑粪不曾停。

　　茅先生小儿五脏受赤色：左颧右颧心肺热，两眼连箱肝候同。唯有四唇耳前后，肾脾受热本同宗。

　　茅先生小儿面部杂色：面黄金色有积余，西方青色号惊呼。面红身热伤寒候，耳冷疮疡是一徒。（此言疹痘，赤言浑身热，面青色，耳尖冷，手足冷即是也。）客忤黑青翻白沫，眼睛黄色积难除。非时面黑多惊叫，啼哭声频气不苏。面黄脸赤惊疳积，分明解得病当除。面青面黄鼻亦痒，目暗风疳是本源。面黑面青及红热，啼呼中水患由偏。

　　钱乙面上证（与茅先生五部位不同）左腮为肝，右腮为肺，额上为心，鼻为脾，颏为肾。

　　赤者热也，随证治之。

　　钱乙目内证：赤者心热，导赤散主之。（方见实热门中。）淡红者心虚热，生犀散主之。（方见虚热门中。）青者肝热，泻青丸主之。

　　（方见惊热门中。）淡浅者，补之。黄者脾热，泻黄散主之。（方见胃热门中。）无精光者肾虚，地黄丸主之。（方见虚寒门中。）《婴童宝鉴》》论形色：凡小儿自期岁以前，犹有变蒸，未及诊脉，唯以形候而知其病矣。看形候之际，医工可安神定思，勿令情意惑乱。其孩子又忌方睡起，哭声始断，如此则色候不正矣。凡形候在辰后巳前者，为夏未酷热，冬乃微和，即外色不盈于面耳，可以向明观也。

　　《婴童宝鉴》观五脏各部色（与茅先生部位同，与钱乙不同：）心属火，其色赤。（南方之应。）王在夏，外应于面之左颧，故左颧上赤色如丹丝之乱理者，心有余热，亦言有风热。肺属金，其色白。（西方之应。）王在秋，外应于面之右颧，故右颧上白色如马尾者，为肺之盛气。肝属木，其色青。（东方之应。）王在春，外应两目，故目内青色如绽者，谓肝有风，或云惊痫欲发。脾属土，其色黄。（中央之应。）王在四季，外应于合，故口四畔黄色如橘者，脾之有积热。肾属水，其色黑。（北方之应。）王在冬，应于两耳前，流转不定，水性也，故耳前黑色如鸟丝垂于水中者，肾之有疾也。

　　凡色赤在左颧者，心热。在右颧者，肺热。在两目者，肝热。（其色在于两目，眼周遭也。）在口四畔者，脾热。在两耳前后者，肾热。凡白色在右颧者，肺气盛。左颧者，微邪干心；口四畔者，气不顺。凡黄色在口及人中，并左右两边黄者，脾有疾。黄色微者，胃气不和。凡青色在两眼，（目中白人也。又在目坑者，亦同也。）是惊欲发。在左颧上，心多惊悸。右颧上者，风入肺为咳嗽而喘。凡黑色满面者，肾冷，必下黑粪。此者辨五脏病色，更识春夏秋冬四季，断其病状，须在审详，勿令误矣。

　　面黄白色，有积。面青白色，有惊。面色赤，身热者，伤寒。面色赤，耳尖冷，身热者，疹痘。面色青黑，或时吐白沫者，客忤。非时面上红赤变易不定者，惊。眼睛黄者，有积。面黄，两颧小赤者，惊疳。面青黄，鼻痒，目昏者，风疳。面青黑，色夭纠，啼呼者，中寒之患。初生，面目上、鼻口左右悉黄为血 。人中鼻下青，乳不消。痢下青者，衣薄中寒。诸阳皆会于面，阳衰本有风邪，夹冷者面青。鼻下两边赤者，名赤鼻。

　　面青白，躯身哭者，胎中受邪。面青者，肝痫。面赤者，心痫。面白者，肺痫。面黄者，脾痫。面黑者，肾痫。

　　心风：唇赤，汗流，面赤。肝风：两目连额并唇青面黄。脾风：腹满，通身黄。肾风：胁有HT KT ，面黑。肺风：胸满，鼻下目下色白。

　　面赤或壮热，四肢烦，手足心热，为心腹热痛。面色或青或白，甚者至面黑，唇、口、爪皆青，是心腹冷发痛。鼻上赤色是风疳。

　　小儿伤寒，鼻燥喘息，鼻气有声者，必衄候。

　　凡色者，应其春青，夏红，秋白，冬黑，在四季而黄，此五色为平也。

　　凡春得黄色，夏得白色，秋得青色，冬得赤色为微邪。虽有病，不治而自愈，亦为欲瘥之候。

　　凡春得白色，夏黑，秋赤，冬黄，四季青，此五色为恶色，见之虽不患亦大凶。

　　《婴童宝鉴》面部异色：青色如横针眼下，死。鼻上色青，腹中痛，死。面青目黑是肝气所伤，荣卫不通，难瘥。青色连目入耳，死。赤色入口三日死，赤色入眉上，入目，死。黑色从眉绕目者七日死。黑色入口二日死。黑色绕口者死。鼻上黑色患水肿，人中黑色者死。鼻色白为吐血死，亦破伤出血后死。白色绕眉，患肺疾。黄色，鼻上脐中寒极。

　　《婴童宝鉴》年上色（谓鼻准上，中为年上，上为寿上：）鼻准头上微微高处名曰年上。（看年凶吉。）更上一位，亦有微起处名曰寿上。（看夭寿也。）上得青色，白色，黑色，赤色，并不可治。雌黄色如金者平。

　　又曰：春色白，秋凶。夏色白，冬凶。

　　《婴童宝鉴》四墓色（从两眉间直上至发际，左为父墓，上为母墓，口吻直下为男女墓：）四墓上有四季正色者平。

　　春得青平，白在四墓七日死。夏得赤平，黑在四墓四日死。秋得白平，赤在四墓四日死。冬得黑平，黄在四墓者死。

　　四季黄平。青在四墓者死。

　　卷第三　察形色治病第九

　　《秘要指迷》形证图图　图　图　图　图　图　图　图　秘要指迷形证图　《惠眼观证》云：虚实之状，不拘肥瘠，系乎气色。有肥而气怯，瘠而气壮。怯则色软，壮则色盛。由此观之，五脏之色皆见于面。肝青，心赤，肺白，脾黄，肾黑。虽然肝王于春，心王于夏，肺王于秋，脾王于四季，肾王于冬。设或不春，不冬，有时而变面青黑，又非系乎肝肾也。时非四季，有时而变面黄赤，亦非系乎心脾也。时非在秋有时而变面色白，亦非系乎在肺也。忽然青黑者，主乎痛。忽然黄赤者，主乎热。忽然白色者，主乎冷。

　　此由气有闭滞，非系乎时也。泛常而色见于本部者，又非此论也。

　　心肺系乎两脸，脾则见乎唇之四际，肝则见乎眼之四傍，肾则见乎两鬓之际。始见于本部，又形于他位，前所谓不可一端而取也。

　　至如脾主唇之四际，其色白则主吐泻。或痢病之日久，忽然紫黑，此心肾之气传之于脾，主乎败绝，不三日而死也。眼之四傍，其色青则主惊涎闭结，微微白色交侵则肺之克肝，亦死候也。由是推夫五脏之气遍行于面，不可执一而视也。

　　《惠眼观证》云：小儿之病，其实者面色红赤，风之欲生则或先摇头，或自扎眼。虚者面色淡黄夹白，气之怯则头软弱，眼目昏昏。又有实而气血闭者，面色青黄，夜睡多汗，加之唇干气粗，胁下刺痛，晚或躁闷。又有虚而大小便涩滞，眼迟息缓者，此脾有滑积，其形候如此。由目力观之，切忌小儿睡起与夫啼声方断，此古人深戒也。凡有重病，气色未定则先将手候太冲，兼掐脚心，或不知病，乃一绝也。又看眼色如何，果混浊而不名誉则死矣。

　　《惠眼观证》又云：小儿生下三朝七日，面葱白色者，为胎气不足，近不可过六十日，远不过 。

　　寿上一点青色，惊着胎气。凡因惊后，两眼皮上筋起，赤则惊积，青则疳积，红则风积。鼻心红色直上此心热，主发痈疮，或夜啼，睡卧不稳，或热，或痢病。两眉心青气起，主着仆，不然被打惊着。眼坑下红色起，主心惊，因人叫唤，或鸡犬惊着万一，胸膈烦，夜或热。两眼尾青筋直上发际，主肝气怯弱。如有疾病，其筋愈青，面色愈白，主慢惊搐搦候，大肠亦冷。唇红面赤，主有伤壮热，又更啼哭，必伤寒头痛外候，用手按太阳穴，见动来抵手是也。脸青唇黑，若元有惊候则主惊气结痛，须发惊也。如本无惊，忽然青者，唇反干燥，其声直叫，此因冷物伤脾。唇之四外淡白色，主脾虚吐泻及患痢。如已吐泻，有黑色绕上唇者，必死。若患痢重，则唇上一路干白。唇之四外黄，主食伤脾。唇之四际青色淡淡起者，主脾胃有涎，即发伤寒，脾虚引起潮热。唇之四外赤色，主心脾受热，气血壅滞，或发口疮。两脸上有丝纹淡红夹赤，此因肺受热，主嗽或血不潮心，梦多惊叫，睡卧不安。眼坑下青黑色绕转，主肝气败绝涎生。又面脸上有红丝，从下直上眼尾，此心肺极热生丹疮。眼睛黄色，主肺有粘积。眼睛青色，主肺有风气并脾气。又白，即主渴候，遍身黄肿如熟李。或因泻痢，手足浮肿。若面色变动，或青或赤，耳叶冷，腹内痛，好吃冷水，主发疹痘。两耳畔青黑，筋横过发际，主脐下痛及疝气肾吊也。生下一月或二月，面色忽微微青白，偃身哭者，主胎中受邪气。非时面赤，或壮热。

　　四肢烦，手足心热，主心腹热痛，遍身虚肿。面色青黄，头皮光肿者，主热疳候。气入，四肢皮上粟疮。唇口微微青黄，主肝脏风热，及脾有滑积，或腹痛泻。生下头肿，胎气不足。眼涩睛赤，揉眼揩眼，面青黄多泪，主风疳在肝脏。

　　《惠眼观证》：小儿气色言之难矣。在视之精熟，方知子细。全黄色中有黄而色似乎黯者，唇似微白，主乎疳气。或淡淡黄而青者，主肝脾皆虚，或有潮热，或患泻痢。小儿疾患须先看脾气，此一脏生病最多，何哉？吃物无度，冷热无节，因而伤损。或泻，或滞，或痢，以致肌肉羸瘦，往往传变于丁奚、哺露。虽二候一同，肚高脚细，头发干枯。但丁奚者，有虫。哺露者，腹高青筋，吃物不变是也。

　　《惠眼观证》辩形色：大抵气色各随其时而言之，至如淡淡青黄，脾胃虚怯而致。此在春与冬末看之，多患伤寒、疹痘。在秋于夏末观之，多患吐泻、疟痢。盖病有阴阳，各以时候击触而成。此则言其大概无所出也，宜常记之。

　　又唇之上一路白，主吐。唇棱上一道白，及唇尖微骞，主痢。唇四际青，主泻。唇下一抹黄，主伤。唇上黑色者，胃气绝，必死。眼下脸赤，主睡不稳，多啼叫。眼白芨青，主惊。

