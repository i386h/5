<!-- { "loadSidebar": true } -->
　　《王氏手集》香粉散 治理虚疏病，常多汗。每用少许扑有汗处，频使不妨。

　　牡蛎（火 通赤研为粉。一两） 甘松（半两，细研）

　　卷第二十

　　劳气第六东方先生法：夫劳疾诸证，应丈夫、妇人、童男、室女。如得患者，未须察脉，但看手指甲，美恶分明，是何劳候。病热甚宜看脚甲色，与手一同也。其甲青黑者，传尸之证；红白者，正色之候；黄白者，酒色之候；红紫者，气劳之候。细详必知其病之所在。或咳嗽，或涎塞咽中，或骨蒸汗出，或泄利，或吐红，或惊魇，或妇人不调之类。先服去虫药，然后投治病汤剂。

　　东方先生化虫丸方大槟榔 麝香当门子（各一个） 麝香（半钱） 青蒿心（三钱。四味作粗末）上先用羊子肝一片，烂锉入前药用为馅，白面半两和为饼作 子，两个 熟。若男子患，以冷水盆中浸左手腕三寸，以来右手取药吃，陈米饮送下，缓缓食了；以青皂衣被出汗，有虫便随汗出。或泻出，急去之，只一服见效。后服补药侧柏散。

　　东方先生侧柏散方侧柏 五灵脂（各等分。焙干）上为细末。热汤浸二钱，温呷，不以时候，可服旬日。

　　东方先生夺命救生散 治大人、小儿传尸、肺痿、骨蒸、酒色、食气、诸劳等疾方。

　　桑白皮 白茯苓 杏仁（去尖，研） 枳壳（去瓤） 人参 桃仁（去皮尖） 陈皮（去瓤，焙干） 秦艽（净者） 白芷（各秤一两） 麻黄（去节） 净柴胡（各一两半） 甘草（炙、锉） 附子（炮去皮脐） 桂心（不见日，焙） 槟榔（各秤半两） 肉豆蔻（锉，三分） 当归（洗切，焙干，二两）麝香（三钱，别研，临药了时旋入）上十八味作一处。鼋鱼大者二斤，汤渫去淡血，去了头、肠、肚，入诸药在内；麻皮缚定，纸裹数重再扎，盐泥纸筋固济，约浓六、七寸许。就地上掘坑，可容三箩糠头，先以一箩半安坑底，将泥球在中；再以一箩半铺满坑内，四傍以火发之。至一伏时取出，去却泥纸、麻皮之类；将药并肉骨三处焙干了，合一处杵为末。

　　温酒服二钱。如病久不胜酒力，只以水一盏，桃柳枝各三寸，乌梅半个，煎七分，不以时。岁数小者，以意加减。

　　东方先生保中丸 治久困床枕。服此丸，先验十指，生毛如藕丝白可治；紫黑者难愈。病者或所苦未久，可根据古法，四花穴灸之。（灸法见骨蒸门。）天灵盖（用醋浸一宿，羊脂炙黄） 鳖甲（去裙，治如上法） 虎头骨（细锉，酒拌炒。各一两） 青蒿子（赤梗者） 拣人参 桃仁（去皮尖麸炒，研）知母（切） 甘草（生锉，焙干。各半两）上共作细末，阿魏二钱研开，同桃仁再研，和诸药匀，炼蜜剂桐子大。煎乌梅汤下三十粒，服不以时。岁数小者作小丸，以意加减。

　　东方先生金莲散 治嗽喘，涎盛吐红，气息渐乏方。

　　白矾（枯者，二钱） 故棕榈 新绵（各一两） 男子乱发（一分）上三味烧灰，入矾研匀。每服一钱，麝香汤调下。

　　《外台》：《广济》疗老小传尸、骨蒸、 、肺痿、 忤、鬼气、卒心痛、霍乱、吐利、时气、鬼魅、瘴疟、赤白暴利，瘀血月闭， 癖丁肿，惊痫，鬼忤中人，吐乳，狐狸。

　　乞力迦丸方乞力迦（白术是也） 光明砂（研） 麝香当门子 诃梨勒皮 香附子（瓦上磨去皮，取其中白者） 沉香 青木香 丁子香 安息香白檀香 荜茇（舶上者） 犀角（各一两） 薰陆香 苏合香 龙脑香（各半两）上十五味捣，筛极细，白蜜煎去沫，和为丸。每朝取井华水服如梧子四丸，于净器中研破服，老小每碎一丸服之。仍取一丸如弹丸，蜡纸裹，绯袋盛，当心带之，一切邪鬼不敢近。千金不传。冷水、暖水临时斟量，忌生血肉。腊月合之有神，藏于密器中勿令泄气，秘之。忌生血物、桃李、雀肉、青鱼、 等。

　　《聚宝方》神应散 治丈夫、妇人、童男、室女五般劳疾，及传尸、劳淹连弱困诸方。治疗不瘥、欲死者方。

　　上用鸡粪不以多少，慢火焙干为末，每服五钱匕。童子小便一盏半，好酒半盏，银石器内煎至一盏去滓。

　　（丈夫患，妇人煎；妇人患，丈夫煎。童男、室女根据此。）成时候令通口服，便盖衣被令睡，不得问当，仍于净室内勿令人及猫大惊着，至侵晨看患人手、足甲内毛长一寸或半寸，如黄白色，只一服救生丸便瘥。若毛青黑色，三服救生丸必瘥（方在后）。若甲内毛无生，更不下药。

　　《聚宝》又方救生丸孕妇手指甲（一分，炒黄） 鬼臼 常山 虎脑骨（炙。各半两） 天灵盖（一两，酒浸一宿，炙）上五味为末，浸乌梅水煮，面糊丸如桐子大。每服三十丸，候去了指甲内毛后，便用热童子小便吞下。若合吃三服，即须分在三日。空心服，更不得服别药，直候一月，肌肉渐生，进得饮食如旧，方得吃别汤药。

　　此药救人至多，颇有神效。

　　《张氏家传》治室女经脉不通，渐成劳蒸。

　　上用枸杞根四两，以水煮取一、二升，取汁煮粥食之。

　　《庄氏家传》治大人、小儿劳气，心腹胀满，寒热，不思饮食，日渐羸瘦，腹内似有气块，盗汗痿黄，四肢无力等。

　　鳖甲丸方鳖甲（青浓者，醋炙黄） 银州柴胡（去芦头。各三两） 杏仁（五两，浸去皮，童子小便浸一日；次用小便一升，于银石器内熬尽小便，研为膏）上件药杵为末，与杏仁一处和匀为丸如桐子大。每服十丸或十五丸，以青蒿汤下，或任意下。恐难丸，以面糊为丸。

　　卷第二十

　　热渴第七《巢氏病源》热渴候：小儿血气盛者，则腑脏生热，热则脏燥，故令渴。

　　《小方脉》论小儿渴病，其病吃水太多，腹胀后泻。此病吃水不归小肠，却入大肠，大肠受五谷不受水；小肠受水不受五谷。此病皆惜抱损得心脏热，心与小肠合，小肠亦受热。小肠气热，其气上行奔胃口，致孩子吃水，其水待奔小肠，被小肠气热渗泄不及，转入大肠。如医先下淋药，后下凉心脏药，然后止渴乃效。

　　《经验方》治大人、小儿一切渴。

　　上用大牡蛎不计多少，于腊月端午日黄泥裹 通赤，放冷取出为末，活鲫鱼煎汤调下一钱匕。小儿服半钱匕，只两服瘥。

　　《圣惠》治小儿心肺积热，渴不止，咽喉干痛。

　　黄连散方黄连（去须） 射干 川升麻 赤茯苓 麦门冬（去心，焙） 元参 甘草（炙微赤，锉） 桑根白皮（锉） 黄芩（各半两）上件药捣，粗罗为散。每服一钱，以水一小盏，入青竹叶七片，煎至五分去滓；入蜜半合，更煎一、二沸。

　　放温，时时与儿呷之。

　　《圣惠》治小儿心肺热，壅闷烦渴不止。

　　麦门冬散方麦门冬（去心，焙） 栀子仁 犀角（屑） 知母 甘草（炙微赤，锉） 黄芩（各半两）上件药捣，粗罗为散。每服一钱，水一小盏，入竹叶七片，煎至五分去滓。不计时候，量儿大小以意分减，温服。

　　《圣惠》治小儿壮热渴不止。

　　芦根散方芦根 黄 （炙，锉） 人参（去芦头） 甘草（炙） 麦门冬（去心，焙） 知母（各半两）上件药捣，粗罗为散。每服一钱，以水一小盏，入竹叶七片，粟米一百粒，煎至五分，去滓。不计时候温服。量儿大小以意加减。

　　《圣惠》治小儿热渴不止。

　　煎银饮子方银（五两） 石膏 寒水石 蚕蛹茧（各二两）上件药，以水三升，入银石三味，煎至一升去银石；次下蛹茧，煎至七合去滓。每服半合，不计时候，温温服之。量儿大小以意加减。

　　《圣惠》治小儿热渴不止，烦闷。

　　栝蒌根散方栝蒌根（三分） 黄芩 知母（各半两）上件药捣，粗罗为散。每服一钱，以水一小盏，入小麦、粟米一百粒，煎至五分，去滓。不计时候温服。

　　更量儿大小以意加减。

　　《圣惠》又方栝蒌根（三分） 黄芩（半两） 小麦（半合）上件药都锉，以水二大盏，煎取一盏，去滓。不计时候。量儿大小分减温服。

　　《圣惠》又方生葛汁 竹沥（各二合）上件药汁，相和令匀，不计时候服半合。量儿大小以意加减。

　　《圣惠》治小儿热渴不止。

　　腻粉散方腻粉（一分） 皂角（一挺，不 ，可长七八寸者。去黑皮，涂酥、炙令香熟）上将皂角捣，罗为末，入腻粉同研令匀，不计时候，以温水调下一字。量儿大小，以意加减。

　　《圣惠》治小儿热渴久不止。

　　石莲散方石莲心（三十枚，炒令黄） 浮萍（一分）上件药都以水一中盏，入生姜少许，煎至六分去滓。每服半合，徐徐服之。看儿大小以意加减。

　　《圣惠》又方上用葛根半两细锉，以水一中盏，煎至六分，去滓。不计时候，分减温服。

　　《圣惠》治消渴饮水过甚，并小儿渴疾方。

　　黄狗胆 猪胆（各一枚）上件狗胆并入猪胆内阴干，候堪丸，即丸如梧桐子大。每服以麝香汤下二丸，小儿半丸。

　　茅先生治小儿诸渴龙涎膏方上用阴林下大螺不以多少，去壳烂研，入尽粉看与其螺一样多，入脑少许同研，滴水为丸○此大，每服十丸、十四丸，用枇杷叶火炙去毛，浓煎汤吞下，以药丸悬起当风处吹极久甚妙。

　　茅先生治小儿诸渴及疳渴，及解诸般热。

　　胡黄连散方胡黄连 麦门冬子 干葛 元参 甘草（炙） 枇杷叶（炙去毛）上各等分为末。每服一钱，水七分一盏，生姜一片，同煎五分后放蜜三、五滴，同煎至四分，温服。如无龙涎膏，此药大妙。（方在前。）《婴孺》治小儿夏天服药大下后，胃中虚热，渴欲饮水。

　　麦门冬汤方麦门冬（去心） 甘草 龙骨（各四分） 枳实（炙） 黄芩 茯苓 人参（各三分）上以水四升，煮取一升半，为三服。服此汤后渴不瘥，取水芹煮浓汁饮之，间汤汤服之。甚者，恣意与之服。

　　《婴孺》治小儿渴不止方。

　　上取冬瓜炮过，杵、绞汁一升，量大小与之服。

　　《婴孺》治小儿壮热渴兼呕不止。

　　芦根饮子方生芦根（切，五合） 淡竹青皮 人参（各八分） 桔梗（五分） 知母（十分） 粟米（三合）上以水五升，煮之一升半。量儿大小与之服。

　　《婴孺》治小儿热渴，或吐下后虚热渴。

　　栝蒌汤方栝蒌（五分） 黄芩（三分） 知母 芦根（各二分） 生米（一合） 生麦门冬（三分，去心）上切，以水五升，煮二升，如饮浆水度服之。

　　《婴孺》治小儿夏天服药大下后，胃中虚热，渴唯饮水。

