<!-- { "loadSidebar": true } -->
　　五味子汤方五味子（十铢） 大黄（六铢） 麦门冬（六分，去心） 芒硝（五分） 石膏（一分） 甘草（炙） 当归 黄芩 黄连 前胡（各一分）上十味切。以水三升，煮取一升半，分服二合，下利即止，增减量之，效。

　　钱乙木香丸木香 青黛（别研） 槟榔 豆蔻（去皮。各一分） 麝香（别研，一钱半） 随续子（去皮，一两） 虾蟆（三个，烧存性）上为细末，蜜丸绿豆大。每服三、五丸至一、二十丸，薄荷汤下。食前。

　　钱乙胡黄连丸方胡黄连 黄连（各半两） 朱砂（别研，一分）上，以上二物为细末，研入朱砂末，都填入猪胆内，用淡浆水煮。以杖子于铫子上，用线钓之，勿着底，候一炊久取出；研入芦荟、麝香各一分，饭和丸如麻子大。每服五、七丸至三、二十丸，米饮下，食后。

　　卷第二十一

　　病后声不出第十五钱乙论：肾怯、失音相似。病吐泻及大病后，虽有声而不能言，又能咽药，此非失音，为肾怯。不能上接于阳故也。当补肾，地黄丸主之。（方见虚寒门中。）失音，卒病耳。（《吉氏家传》小儿患后声不出方。）酸枣仁（去壳，一钱） 白茯苓（半钱） 朱砂（二钱）上件为末，丸如○大。每服一丸，人参汤下。

　　卷第二十一

　　病后不能语第十六《圣惠》治小儿诸病后六、七岁不能语。

　　鸡头丸方雄鸡头（一个，烧灰） 蝉（三枚，微炒） 甘草（炙微赤，锉） 远志（去心） 木通（锉。各半两） 麦门冬（去心，焙） 人参（去芦头。各一两） 当归（锉，微炒） 黄 （锉） 芎 （各三分）上件药捣，罗为末。炼蜜和丸如绿豆大。每服以粥饮下五丸。量儿大小加减，不计时候服之。钱乙附方同。

　　云：久服取效。鸡、蝉二物，宜求死者用之。不可旋杀。孙真人所谓杀生求生，去生更远，不可不知也。

　　卷第二十二（ 瘕积聚）凡十门

　　卷第二十二

　　积聚第一茅先生：小儿有奶积候。但是吐下奶来有臭酸气，此候因儿叫未住，母将奶与吃，致不消化，日久停滞，胃冷而至此。所治者，先用丁香散（方见泻痢门中）调胃，后下实积，牛黄丸。（方见实热门中。）取下奶积后，下匀气散补（方见胃气不和门中。）常服健脾散（方见胃气不和门中）即愈。

　　茅先生：小儿有食积候。夜间肚微微作热，或呕或泻，此因饮食伤饱而更睡至此。所治者，下实积，牛黄丸通下；后用匀气散补气。（二方并见同前。）常服万灵丸（方见本门）即愈。

　　茅先生：小儿有气积候。面黄白，不进食，肚微痛，夭矫啼叫。此因患诸般气候，久而不安，传归气积至此。所治者，用万灵丸、匀气散、醒脾散（有二方：一方见胃气不和门中，一方见慢脾风门中、）健脾散相夹调理即愈。（余方见同前。）茅先生：小儿有中脾积候。面黄如土色，或带黄而面带虚，脐上微痛，肚皮热，饮食减少，才食便言脐上及肚中痛，所食不化，头微热。此因先食硬物，不然冷物所伤在脾。所治者，先下青金丹（方见本门中）取下脾中积，后用匀气散、醒脾散补。常服健脾散、万灵丸即愈。（余方并方同前。）茅先生：小儿有虚中积候。浑身微热，不思饮食，渴，日多昏 ，抱着一似睡未觉，此候因多端，久泄泻不止而虚得。此候所治者，先下青金丹，通尽肚中积；后用匀气、醒脾散调理。常服万灵丸、保童丸（方见一切疳门中）调理即愈。（余方并见同前。）茅先生：小儿有实积候。大便不通，风毒疮疖，喉闭胙腮，喉中涎响。此因儿子生来饥猛，饮食无度，至有前件候。所治者，先用夺命散（方见急慢惊风门中）吐下热涎，后匀气散、醒脾散调理（二方见同前。）常服牛黄膏（方见膈热门中）、镇心丸（方见一切惊门中）、天竺黄散（方见实热门中）与服即愈。其前项诸般积气候，各说分明，下药各有等降。若然前积，调理不退，如变面黑，久泻不止，腹肚胀满，手心自生疮，气出粗，泻黑色，瘦弱不能坐立，眼视，鼻口燥黑，死候不治。

　　汉东王先生《家宝》：小儿积病可医者九：面上虚肿是积。积者，是脾之所系。脾主身之肌肉，故应面，故知是脾积。其脾系土，土无正形，故早晚浮肿不定，多则早浮，其睡则脾不磨，上面作肿。若病后有此证，则是虚中积。宜用调脾、消积、行气等药。

　　面合地卧是积。何以合地？其受积在脾，是冷积，何以知之？其脾好土，故知之在脾。其冷者属阴，故知伤冷、硬食得之。宜下热积气药耳。

　　腹胀是积，其积在肺。何以知之？其肺主于气，才当受积，其气便冷，腹胀满，气急，故知之在肺。如腹胀，先宜调气后转，转后更宜调气。

　　小便如油是积，其积在小肠。何以知之？其积受于脾，脾当转心，心不受触，则入小肠。小肠是心之腑，故知在小肠。则节其水道，小便如米泔、油相似也。

　　发黄是积、是积伤心气。心主血脉，荫遍身毛发，被积气所干则发黄，故知是积伤心，宜下空心散（方未见），及取积药。此人必时复发热也。

　　赤白痢是积。其积在肺，受传大肠，及有外伤冷而得。何以知之？其肺主西方庚辛金，其色白，后赤则是外邪。故知肺传大肠，则为赤白痢也，宜取后调气。

　　两眼黄赤、睛青是积，其积在肝。何以知之？肝主东方甲乙木，色青，却被积气所干，即黄赤。睛青者，眼属五脏，肝是其主，肝若受积，故令眼睛青。是肝受积，若传胆、其人口苦，不要吃物，宜凉药退之。

　　遍身虚肿是积，其积不在脏只在腑。何以知之？为其积曾取后，被药发动，即不在脏，故出皮肤之间为肿也。只宜下，取虚中积药，然后补之耳。

　　多泻白粪是积，是受冷，积在脾。何以知之？脾主化，受冷积在脾，冷滑而泻白粪，故知在脾。宜先转，后热药补之。

　　汉东王先生《家宝》：小儿积病不可医者六：喘急是肺积。肺主气，其喘急则肺绝，其人当面白，全无血色，故不可医也。

　　面黑是肾积。其人面黑者是肾绝也，人当不辨好恶，眼直无光，只得一日而死也。

　　吐热气是荣积。其不医者，是血绝不可治也。血主心，心不能管，故出热气不止耳。

　　手脚心生疮是卫积。卫者气也，胃气不生，故手足生疮。若卫绝则气不回，只得半日而死也。

　　恶心、吐、干呕是胃积，何以不医？胃主化食，其胃绝则恶吐，故不治。其人必食乳不化，不食亦干吐呕，面色青黄，无血色也。

　　泻久住又泻，是积咬脾烂。何以知其脾烂？其人当泻白粪，为食不消，住了，却放粪赤黑而死，即知脾烂不可治。

　　钱乙论：积病口中气温，面黄白，目无精光，或白睛多，及多睡畏食，或大便酸臭者，当磨积，宜消积丸（方见本门），甚者当白饼子下之（方见搐弱门中），后和胃。

　　《婴童宝鉴》论：小儿五积为脏气不行，蓄积一处不动，故曰积。夫心为伏梁在脐上。上攻其心，下攻胃口；脾为痞气，在胃口上横之；肝为肥气，在脐之左边；肺为息贲，在脐之右畔；肾为贲屯，在脐之下。各有变动，非食之所成，乃气积也。脏属阴，故在一处而不动也。

　　《婴童宝鉴》：小儿有聚，谓六腑之气留聚也。腑属阳，阳气运转不停，故其聚不定一处，发而腹痛。积聚之候，皆面黄瘦劣， ，不生肌肉，发立或肌体浮肿，腹急多困，多为水气。

　　《五关贯珍珠囊》辨小儿积候：面虚肿，腹肚胀，多睡、小便如油，泻痢，眼黄，头发疏黄，腹内虚鸣，吐逆。

　　《五关贯珍珠囊》论虚中积候：凡惊中虚积者，谓因惊取，复惊发动是也。所下粪青秽。凡虚中有积者，因伤食而泻又吐，如此渐虚，其病未瘥，故曰虚积也。又虚中之积，有积而频频取转，却取转不着，致其积尚伏，故亦曰虚中积。若惊积取下、则粪随惊青。如是食积，即粪成块子。凡疳中虚积者，因疳病转泻，虚而疳不退，故虚中尔。所取下粪裹白色也。

　　《小儿形证论》八种疾病。杨玄操云：多吐、多泻、多困、多热是也。

　　面肿、手脚肿，是虚中有积。腹胀不思饮食，是胃中有积。合面吃土炭，痢痛，大腹中有积。面多黑，困不眼开，脾脏中有积。小便似油，脚手肿，肾脏中有积。渴，泻不止，膀胱中有积。腹内虚鸣，小便赤黄，小肠中有积。多吐逆，不吃食，上膈中有积。

　　《惠眼观证》脏腑积候：浑身虚肿者，脾之有积，久取不下，号曰虚中积。先塌气，后取之。肚腹肿，四肢黄色者，受水气，须取之。小便如米泔，肝脏受积，此候用取之。头发黄者，疳劳候欲发，此背之积，用取之。眼睛黄，鼻出水者，肝肺有积，曰风疳之候，当取之。赤白滞痢者，此脏腑内又积，用取之。肠内虚鸣者，此气虫之候，用取之。多吐逆，或日近及气酸臭可取。若已又不可遽取，恐作慢脾，且调理。合地而卧，此虫攒心，用取之。

　　《保生》论小儿积病脉：（其脉沉实。）积者，小儿恣餐，毒食瓜桃李果、肥滑粘腻之物，蕴成积聚。其形候面色黄白，头发焦立，腹胀虚鸣，面仆地卧，小便如油，频频多滑，久患赤白痢，以上皆是积病。若小儿肥实，宜与葱汤丸取，（方见惊积门与吉氏同。）次银白散补。（方见乳癖门中。《玉诀》同。）《保生》论小儿积病死候：其脉洪大，下黑血，形瘦不行，坐久患积。腹急如鼓，项软，四肢冷，口噤都不食。以上并是死候，不可用药医救。

　　茅先生小儿初受诸积歌：小儿诸积病，还因乳哺成。先从腹肚胀，次及面虚盈。多睡面合地，小便似油清。发黄兼滑泻。吐逆肚虚鸣。白痢更并赤，眼黄因得名。

　　茅先生小儿又受积歌：小儿因受诸般积，面肿腹胀因伤食。腹内虚鸣合地卧，多渴发黄并痢疾。眼黄吐逆并多睡，尿色如泔疳积极。

　　茅先生又小儿积病不治歌：候得小儿诸积病，百个难医一个命。胃积多生手掌疮，疳劳吐泻应难整。孩儿生下五色恶，瘦弱伶仃无瘥日。久泻止来又忽泻，口中热气奔奔突。手足生疮朝暮热，不用苦药多是卒。

　　茅先生小儿六般积不治歌：小儿六件积为凶，面黑瘦恶药难冲。久泻多方止不住，手脚心痛命须终。颊红热极并惊久，口中热气命还穷。

　　《玉诀》小儿积伤候歌：积伤腹痛 饶啼，喘促痰高乳食稀。泻痢无常频发热，面黄虚肿本伤脾。

