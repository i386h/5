<!-- { "loadSidebar": true } -->
　　《保生论》辩小儿生死形色法：两眉（属木）──青色（吉），黄色（主霍乱）。两眼（左太阳，右太阴）──黑睛黄（主伤寒），白睛黄（有积）。

　　两风池气池──青色（主风候，）红色（主发热），紫色（主吐逆）。印堂──红色（主夜啼），青色（主溺泻）。寿上、年上──青色（主第二次受惊），赤色（主泻后发躁）。微黄（平）。山根──青色（主发热生惊），黑色及黄色甚者（主死）。

　　人中──黑色（主蛔虫咬心，）患久，人中缩者（主死）。承浆地阁──黄色（主霍乱），黑色（主风雨惊），赤色（主痢血）。止口──红黄色（平），白色（脾绝），黑色绕口（主死）。两颐──黑色（主滞颐疾），赤色（主斑疮眼）。两颊──赤色（主伤寒），右赤色（肺脏热，主生喘），左赤色（心脏热，口生疮）。两金匮──青色（第三次惊，主生风候）。

　　两耳前──青色（主惊）。两太阳穴──青色（第一次惊）。红色（主血淋）。两颧──赤色（主五脏皆有热），赤色连耳入目，七日亡。

　　黑色绕口者，二日亡。黑色从眉入目者，当日亡。鼻干黑色者，二日亡。眉青目黄者，必亡。面黑唇红者，必亡。眉青唇黑不食者，必亡。

　　《庄氏家传》察小儿气色候：凡察小儿气色，先安定自己神色，勿令散乱，兼忌孩儿初睡起及啼哭声未绝，并未可察视。

　　面青，肝病。赤色，心病。白色，肺病。黄色，脾病。黑色，肾病。两目青色，主肝风惊痫。两耳前后黑，主肾热，风虚多啼，不得睡。两目赤色，主肝脏积热。左额上有丹丝红纹，心积热。右额上白色，肺邪干心。

　　右额上白色，肺脏邪热。左颊上赤者，肝热。右颊赤者，肾积热。口四畔黄如橘，脾积热。口四畔青色，兼有青筋，主惊。口四畔白色，荣卫气滞。两目黄，主积食不化、疳、蛔。人中左右两傍黄，主胃逆。面青，愁思客忤觉惊。人中青者，主下痢。面赤红，主伤寒。面赤头热清涕，伤寒疹痘疮。面青，两鼻下赤，主盗汗，伏冷，阴证。面非时红，或红，或赤变移者，主时中受邪惊。面黄，两额微赤，主惊疳。面青黄，鼻痒，目昏者，风疳。眼上赤色，啼叫用力，吐乳不受，手足冷者，死。眼下青色，如横针者，死。黑色从眉绕目者，七日死。

　　长沙医者毛彬传面部察色：黑色发于年寿，惊气伏脾。或射风池，肝生风逆。或连气池，大肠冷滑。印堂黑，耳花黑，皆死候也。余部皆心不调，但顺荣卫，别观所定处。

　　赤色发于颧上，心脏伏热。或连气池，伤寒之候。风池上作轮，急惊将起。或于年寿上见赤，是心脾极热，口内生疮。或脸上赤，胃热，或生干逆，或吐蛔虫。或上冲印堂，下达颐门，皆不好也。

　　青色发于风池者，肝虚风候。下绕气池，吐痢日久。或当年寿，上冲印堂上下，伤寒夹惊之候。当文武之台入眼，慢惊风起。颐门久见者，皆久积痞气。

　　黄色发于颐门，脾虚疳积。年寿上黄，大肠冷。有黄到准头，脱肛。风池黄，脾风将起。气池黄，胃弱困重生蛔。脸堂上下黄，脾困之候。或年寿、印堂黄，皆吐泻脾虚也。黄绕金匮、承浆，脾毒积痢候。

　　白色发人中，或如缣素之垂雪，当人中止者，初变蒸也。当风气二池，皆肺壅咳嗽。或文武二台上气滞，多成积泻。或人中直上到寿上，肺疳将甚也。

　　面部皆青，肝绝。皆赤，心绝。皆黄，脾绝。皆白，肺绝。皆黑，肾绝。

　　心绝，舌缩，鱼口。肾绝，筋拘，逆冷。脾绝，胃逆，谷不化。肺绝，喘促，脱肛。肝绝，搐搦，生涎。

　　并死候也。

　　卷第三

　　治病要法第十唐孙真人《玉关要诀》风盛之脉须与解之。惊热之脉须与利之。伤冷之脉须与温之。积聚之脉（一云积热）。须与下之。或虚中有积热，先与利热，后与治虚。热里有虚，先与补虚，然后退热，次调胃气，即无误矣。

　　《惠眼观证》论治病：夫惊啼者，皆因滞，风热在心，恐生其涎，必当取下。夫惊热，但治脾惊，化心下涎，必自安也。夫疳热者，皆伤脾胃，受积传邪心肾，必先解邪热，次服疳药。夫惊泻者，必当匀气。夫伤寒者，微微用汤解表里。

　　夫疳有五种，在意消息。

　　若麻痘已出，不可冷药过多，或成泻痢，或使毒瓦斯不出，杀人。若麻痘未出，则宜解之。若霍乱，皆因胃气不顺。若三岁，目忽然而闭，乃成肝疳，煮肝散子服之。

　　凡小儿取积药，便下匀气汤随之，乃不损小儿。

　　《惠眼观证》又云：调治小儿之法，当须慎护肾胃气也。缘小儿未有天癸之旺而常根据四时也。胃气一虚，病皆滋长，轻者至重，重者必死，此决然之理也。观令医者，不深念虑，而云小儿纯阳之气。凡有疾病须当疏下，是以世之为医者执此而妄资疏泄，因此而死毙者不可胜纪，良可叹也。虽然疏下在乎审谛而不可过，调理小儿之要也。今夫五脏生病自有阴阳，在脏为阴，在腑为阳。为阴者，为阴邪所中，慢惊、吐泻、疟、痢之病是也。

　　为阳者，为阳邪所中，急风、伤寒、疹痘之病是也。然阴阳之气相感而动，以阳感阳，以阴感阴。阳或未动，待阴而动。阴或未动，待阳而动者有之矣。冬末春初，多患伤寒疹痘，是其阳病感阳而动也。夏末秋初，多患吐泻、疟痢，是其阴病感阴而动也。误或冬末春初，患一惊候，与之化涎，未与之下，迁延至秋，其发则慢，是阳病积之为阴，是感阴而动也。秋末冬初，患一惊候，不与下涎，至春气之盛激触而发，是其阴病待阳而动也。由此推之，调理小儿在乎壮阴阳，识虚实。凡有一病，知之于未然之前，能审知实则生风，虚则气怯，乃善矣。

　　《联珠》论小儿五虚不治（谓病久而虚，五者或肿也：）手心肿、脐中肿、脚心肿、肾阴肿、舌头肿。

　　小儿五硬不治：心硬（啼无泪）、头硬、手硬、脚硬、背硬。

　　小儿五软不治：手软、项软、脚软、腰软、背软。

　　又歌曰：小儿不与大人同，得病多由惊热风。先治心神次除热，脉宜紧数及浮洪。

　　长沙医者毛彬集入室生死候：有候小儿定脉部，左臂为肝上为肺。对面为心并晓然，脾病只看见勾睡。肾病夜间不发作，急死之候将口约。忽然吐出冷顽涎，如此徒劳下良药。声细声嘶气血里，昏昏不语大难医。狂言不认人形状，气满胸中也可悲。久患唇红不可医，惊来眼满勿相窥。睛青颊赤耳花黑，发直鸦声怕乱啼。手若无纹舌须黑，鼻头浑黑口双垂。昏昏只睡不开眼，便是神仙难救之。

　　卷第四（形初保者）凡二十二门

　　卷第四

　　小儿胎教第一《圣济经》原化篇扶真翼正章曰：泥在钧，金在熔，惟陶冶所成。子之在母，岂无待而然耶？盖专精孕气，大钧赋形，有人之形，不能无人之情。彼其视听言动，好憎欲恶，虽冥于隐默之中，而美恶特未定也。善母道者，引而发之。若为之训迪，若为之挑达，彼将因物而迁，因形而革。有不期然而然者，故示以贤人君子，使之知所以好德，示以礼法度数，使之知所以制心。扬之以声音之和，则若琴瑟钟鼓者，欲其厌足于耳。作之以刚毅之气，则若犀象军旅者，欲其感动于目。观圭璧珠玉则取。夫阴阳之至精，诵诗书箴诫则取。夫言语之至正，以至调心神，和情性，戒喜怒，节嗜欲，是皆因物随感，有益于得者也。若乃人有残废，物有丑恶，鸟兽之有毒怪者，则欲其勿见。若形有不全，割有不正，味有异常者，则欲其勿食。是又防闲忌慎，无所不用其至，夫其在母也如此。则居然而生明智，面忠浓端庄而好德，美好而寿考，无足怪矣！是谓外象而内感也。昔大任之妊文王，目不视恶色，耳不听淫声，口不出傲言，而世传胎教者以此。《圣惠》论曰：至精才遇，一气方凝，始受胞胎，渐成形质。子在胎内，随母听闻，所以圣贤传乎胎教。凡妊娠之后，才及月余，则须行坐端严，性情和乐，常处静室，多听美言。令人讲读诗书，陈说礼乐，玩弄珠玉，按习丝篁。耳不入其非言，目不观于恶事，如此则男女福寿，敦浓忠孝自全。若亏此仪，则男女或多野狼戾及寿不长。斯乃圣人胎教之道。为人父母，可不行乎。

　　卷第四

　　小儿初生将护法第二《圣济经》慈幼篇保卫鞠育章曰：五行孕秀，有春夏秋冬异宜者，五形有殊相也。阴阳委和，有筋骨气血不同者，五态有殊气也。夫始生而蒙冲和均，禀五行阴阳形态潜异。盖母气胎育，有盛衰虚实，其在子也，因有刚柔勇怯之异。是以婴儿初举，污秽欲其荡涤，不足欲其辅翼，冲和欲其保全。如恶血未纳，拭以绵指，吞而在胸膈者，吐以甘草。入而在腹中者，利以黄连、汞粉。皆所以革污秽也。啼声不发，呵脐以温之，甚者灸以攻之，皆所以助不足也。卫颅囟之天，杜风池之邪，浴之以通血脉，哺之以助谷神，皆所以养冲和也。三者保子之常法。然同为吐利，而吐利有轻重。同为灸 ，而灸 有多寡。或先吐利，必使污秽毕除。或先灸 ，必使疾 不作。然后真气自育。彼其缓急先后之序，随时变通，不可泥于一曲也。前世之书，执小儿气盛之论者，不知阳中有阴而专于吐利。执河北关中地寒之论者，不知南北之异而专于灸 。或以谓六岁为儿，而婴孺之病无承据，不知荣卫血气有生皆全也。或以谓小儿脉候多端，与老壮有殊，不知脏腑呼吸有形皆同也。

