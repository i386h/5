<!-- { "loadSidebar": true } -->
　　《形证论》他病天柱骨倒歌：天柱才倒非心脾，吐泻失调至 羸。大患伤寒无汗脉（《凤髓》：却被伤寒无浮脉），定因妙药疗他迟。无此卒然生此患，又兼不辩四肢肥。身软难堪头似石，面红唇赤脸如绯。此病多因伤肾热（《凤髓》胆热），后来因（作伏） 热病（作又）相随。肝受热风天柱倒，但将凉药与维持。贴须性热筋方缓，立见温和请莫疑。吐泻项软唯调气，伤寒柱倒不须医。

　　《石壁经》云：或伤寒，或吐或泻，乘虚邪毒透入肝脉，热邪所浸，致筋软长，或手足软，或项颈软，须凉膈。若吐泻，先调胃气，贴项，并服凉肝胆药，勿太热，亦恐过冷。

　　汉东王先生金灵散直白僵蚕去丝炒，末，薄荷酒调服一钱，日三，更须生筋散贴。

　　《形证论》贴项药。

　　川乌头 白芷 地龙 五灵脂 赤小豆等分，末，姜汁，酒调贴项上，更服竹茹散竹茹散菊花（三钱） 黄芩 人参（各一钱） 大黄（半两） 甘草（一钱）末，竹叶汤下。

　　《玉诀》贴项药。

　　草乌头、赤小豆等分。末，姜汁调，摊帛上贴，经宿项立起。

　　卷第二十六

　　疳气灌入阴第十五汉东王先生《家宝》治小儿疳气灌入阴，黄亮色。

　　乌金膏方通草 黄皮 大黄（各一分，烧）上各烧存性为末。每用一钱， 猪胆调成膏，于阴上涂。如未退，煎蛇床子汤洗，后再调涂之。

　　卷第二十七（吐哕霍乱 凡十二门）

　　卷第二十七

　　吐逆第一《巢氏病源》小儿呕吐逆候：儿啼未定，气息未调，乳母 遽以乳饮之，其气尚逆，乳不得下，停滞胸膈则胸满气急，令儿呕逆变吐。又乳母将息取冷，冷气入乳，乳变坏，不捏除之，仍以饮儿，冷入儿腹，与胃气相逆，则腹胀痛，气息喘急，亦令呕吐。又解脱换易衣裳及洗浴露儿身体，不避风冷，风冷因客肤腠，搏血气则热，入于胃则腹胀痛而呕逆吐也。凡如此风冷变坏之乳，非直令呕吐，胃虚入于大肠则为利也。

　　汉东王先生《家宝》小儿吐奶说：小儿吐奶有数般，或者风疾所致，则其吐不可安也。吐奶更夹痰，才吐却即风生。若止吐后，其风无止处，更入外风则潮，热闭胃管，后变惊风。胃主四肢，被痰涎闭却即搐；心主神，被外邪所干即惊；神不定，故变惊风也。故止住吐即惊风发，手足搐搦，口眼翻张，头项强举。虽多服名药，亦不能救疗耳。

　　小儿吐奶，鼻青，客风伤肺。客风者，则是外风也。鼻青是肺之外应也。夜间烦躁者，是肺气逆而为之也。

　　身上发热者，肺主身之皮毛，外邪所伤，故乃发热。宜下伤寒药，后平胃气耳。

　　小儿吐奶，唇黑多哭是伤脾， 夹痰也。唇是脾之外应，被食所伤故黑。其夹痰者，脾能生涎，故痰冲胃而吐奶食。

　　小儿吐奶身热，其奶成片子者，是胃有热，积久即生风也。其人必四肢生疮，多渴面黄是也。

　　小儿吐奶不化，夹清水是胃冷。其人必面青唇白是也，宜暖胃止之。

　　小儿吐奶，早晚发热则是惊，吐而不睡是也，宜与调惊。

　　汉东王先生《家宝》：乳食不化，腹急气逆病证，须进塌气丸二、三服下却胸膈（方见本门），却进观音散二、三服（方见胃气不和门中），但生胃气药皆可以意与之。又乳母不忌口，吃生冷物，冷气入乳则乳变坏。又不捏除之，仍以此乳与儿吃，冷乳入腹与胃相逆，则腹胀、气急肚痛，或变为泻，亦根据前项药调理。如不退却，用羌活膏治之（方见本门。）钱乙：吐乳泻黄，伤热乳也。吐乳泻青，伤冷乳也。皆当下。

　　《惠眼观证》：凡生下无故吐乳，此因乳母冷热不调，啼中喂乳，致令胸膈气逆，旧乳不化，所以多吐。吐下奶瓣或带酸气，谓之奶积。急以牛黄丸疗之，（方见风热门中）。仍服匀气平胃汤药。若脾胃虚滑，吃食多吐，只以平胃丸（方见哕逆门中）夹芦荟丸服之。（方未见。）若至正、二月间，方以 汤丸利之。（方见急慢惊风门中）。

　　《小方脉》论小儿热盛，患急热而吐，更下热药，脾胃热而胃口闭，所以吐伤，水谷不通。凡下汤药、乳食只伏在管，胃口不开；脾伏，乳食上下不动。若下取药，胃口不开，只在胸膈不上不下，乃是结肠翻吐候也。

　　歌曰：得患初因是热伤，热极吐逆也寻常。医人不会看形候，又服热药怎生当。至今胃开并肠结，莫服冷药不须凉。若还更取儿当死，先须闭胃后通肠。

　　《婴童宝鉴》小儿呕逆歌：风冷吹双乳，乳坏气须凝。乳儿成呕吐，气喘腹膨 。解脱当风下，洗浴向檐楹。喘中还喂奶，气逆在胸停。皆成呕逆病，医者贵调停。

　　《石壁经》三十六种内吐乳候歌：吐乳从来胃气实，奶满胃中生吐逆。吐多遍身有风生，惊邪本是从斯得。吐定无过脑后温，吐出奶来无变色。先与定气后除惊，如此医流无费力。

　　此候胃气实，其乳或气不定，或食交奶，或怒未息，或行房了便乳孩儿，使划时便吐。其奶吐出若不变色无害。若色青黄，或如水之状，或其中有虫者，治须凉膈，以温物暖其脑后，避恶风吹其风府也。既生其气，又凉其上焦，即止也。

　　《凤髓经》歌括同。有注云：宜与玉露散（方见本门。《吉氏家传方》同。）《形证论》四十八候吐乳歌一同。后云：此候青色者是惊，黄色者是风热，有涎者是惊奶，乳解者是伤奶，成块者是胃冷，临时辨别用药。

　　《本草》主小儿饮乳后吐逆，入腹亦出方。

　　上用破芦节中取虫二枚，煮汁饮之。虫如小蚕。

　　《本草》主小儿吐乳方。

　　上用仙人杖，水煮服之。

　　《千金》治小儿吐乳，补虚羸止渴方上以牛乳入生姜、葱白煎量服。

　　《仙人水鉴》小儿吐，累医不瘥方。

　　水精（一分） 当门子（三枚） 胡黄连（三分） 干蝎（一枚，以火烧之，切令黑角）代赭 金箔（各二分） 黄盐（四分。陶隐居云：北海黄盐草粒粗，以作鱼 及咸菹）上和药同研令细匀，于中夜取蟾酥为丸，如黍米大，一丸至两丸，热水吞下，服之立瘥。

　　《广利》治小儿吐乳，暖胃正气方。

　　上用杉木皮以水煎服。（生广西，如桑株。）《经验后方》治小儿吐不定。

　　五倍子（二个，一生一熟） 甘草（一握，用湿纸裹，炮过）上同捣末，每服米泔调下半钱，立瘥。

　　《图经》治小儿呕吐逆方。

　　上取壁钱虫上钱幕二、七枚，煮汁饮之。虫似蜘蛛，作白幕如钱在暗壁间，此土人呼为壁茧。

　　《圣惠》治小儿呕吐不止，心神烦闷，恶闻食气。

　　人参散方人参（去芦头） 丁香 菖蒲（各一分）上件药捣，细罗为散。每服一钱，以水一小盏入生姜少许，煎至五分去滓，放温。量儿大小以意加减，渐渐与服。

　　《圣惠》治小儿呕吐烦渴。

　　葛根散方葛根（锉） 人参（去芦头） 桑根白皮（锉） 白术 陈橘皮（汤浸、去瓤，焙。各半两） 半夏（一分，汤浸七遍，去滑）上件药捣，粗罗为散。每服一钱，以水一小盏入生姜半枣大，煎至五分去滓，放温。量儿大小渐渐与服。

　　《圣惠》治小儿呕吐不定。

　　丁香散方丁香 人参（去芦头） 白茯苓 木香 葛根（锉） 甘草（炙微赤，锉） 枇杷叶（拭去毛、炙微黄。各一分） 麝香（半分，细研）上件药捣，细罗为散，入麝香同研令匀。不计时候，以生姜汤调下半钱。量儿大小以意加减。

　　《圣惠》又方藿香 丁香 代赭 甘草（炙微赤，锉。各半两）上件药捣，细罗为散。不计时候，以温水调下半钱。量儿大小以意加减。

　　《圣惠》治小儿呕吐心烦，不纳乳食。

　　丁香散方丁香 人参（去芦头。各一分） 茅根（锉） 麦门冬（去心。各半两） 甘草（炙微赤，锉） 陈橘皮（汤浸，去白瓤，焙。各一分）上件药捣，粗罗为散。每服一钱，以水一小盏，煎至五分去滓，稍热频服。量儿大小以意加减。

　　《圣惠》治小儿脾胃气逆，呕吐不止。

　　肉豆蔻丸方肉豆蔻（去壳） 木香 诃梨勒皮 朱砂（细研。各一分） 人参（半两，去芦头） 麝香（细研，一分）上件药捣，罗为末，都研令匀，用面糊和丸如麻子大。三、四岁儿不计时候，以粥饮下三丸。量儿大小以意加减。

　　《圣惠》治小儿呕逆。

　　人参散方人参（去芦头） 白术 干姜（炮制） 半夏（汤洗七遍，炒令黄） 桑根白皮 陈橘皮（汤浸去白瓤。各半两）上件药捣，粗罗为散。每服一钱，以水一小盏，入生姜少许，枣一枚，煎至五分去滓。量儿大小分减，温服。

　　《圣惠》治小儿饮乳后吐不止。

　　丁香丸方丁香（一分） 藿香（半两《颅囟经》用一分） 人参（三分，去芦头。《颅囟经》用二分）上件药捣，罗为末，炼蜜和丸如绿豆大。每服以粥饮研下三丸。《颅囟经》亦妆治孩子霍乱，吐泻、面色青、冷汗，或四肢冷。

　　《圣惠》治小儿吐逆不定。

　　丁香散方丁香 花桑叶 人参（去芦头） 白茅根（锉） 藿香（各一分）上件药捣，粗罗为散。每服一钱。以水一小盏，煎至五分去滓。量儿大小分减服之。《九 卫生》五神散，治吐逆方同，纳花桑叶多一分。《孔氏家传》又以此方治霍乱。

　　《圣惠》治小儿吐乳。

　　麝香丸方麝香（一分细研） 杏仁（汤浸，去皮尖、双仁，微炒研入） 丁香（各一分）上件药捣，罗为末，以粟米饭和丸如麻子大。每服以人参汤研下三丸。量儿大小加减服之。

　　《圣惠》治小儿吐乳。

　　菖蒲丸方菖蒲 人参（去芦头） 赤茯苓（各半两）上件药捣，罗为末，炼蜜和丸如麻子大。每服以生姜汤化破三丸服之。量儿大小以意加减。

　　《圣惠》治小儿吐乳不定。

　　枇杷叶散方枇杷叶（拭去毛，微炙黄） 母丁香（各一分）上件药捣，细罗为散。如吐者，乳头上涂一字，令儿咂便止。

　　《圣惠》又方生地黄汁 人乳（各一合）上件药相和，煎三、五沸，徐徐与儿服之。

　　《圣惠》治小儿吐乳，令乳母服此方。

　　人参（一两，去芦头） 生姜（切，焙干） 陈橘皮（汤浸去白瓤，焙。各半两）上件药捣，筛为散。每服三钱，以水一中盏，煎至六分去滓，分温二服。服了良久，令儿饮乳，大效。

　　《圣惠》治小儿吐奶方。

　　雄黄 马牙硝（各一分） 壁鱼儿（五枚）上件药入瓷碗子内，研如泥，以乳汁半合调之，使药注子内。灌少许，把孩儿抬项，吐出黑血即定。

