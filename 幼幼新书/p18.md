<!-- { "loadSidebar": true } -->
　　汞粉法第十八张涣：婴儿初生第一日才断脐， 袍讫，看儿形色，若面红润色赤，啼声响快者，宜用汞粉半钱，旋旋令儿吮之，良久有脐粪下为佳。

　　《婴童宝鉴》云：凡小儿初生下，速去口中恶物，仍以银粉抹其口舌上下左右两颊，然后始可饲朱蜜饮奶，令腹中物下尽，其子易长少患也。

　　卷第四

　　猪乳法第十九《千金》论曰：凡新生小儿一月内，常饮猪乳大佳。

　　《圣惠》法：凡取猪乳，须令猪儿饮母，次便提猪儿后脚起离乳，急捋之即得，空捋无由得汁。

　　张涣：婴儿初生盈月内，常时时旋取猪乳滴口中，最为佳矣。

　　卷第四

　　藏衣法第二十《外台》：崔氏凡藏儿衣法，儿衣先以清水洗之，勿令沙土草污。又以清酒洗之，仍内钱一文在衣中，盛于新瓶内，以青绵裹其瓶口上，仍密盖头，且置便宜处，待满三日，然后根据月吉地向阳高燥之处，入地三尺埋之，瓶上土浓一尺七寸，唯须牢筑，令儿长寿有智惠。若藏衣不谨，为猪狗所食者，令儿癫狂。虫蚁食者，令儿病恶疮。犬鸟食之，令儿兵死。近社庙傍者，令儿见鬼。近深水 池，令儿溺死。近故灶傍，令儿惊惕。近井傍者，令儿病聋盲。弃道路街巷者，令儿绝嗣无子。当门户者，令儿声不出，耳聋。着水流下者，令儿青盲。弃于火里，令儿生烂疮。着林木头者，令儿自绞死。如此之忌，皆须一慎之。

　　《外台》：崔氏又安产妇及藏衣天德月空法：正月天德在丁，月空在丙壬。二月天德在坤，月空在甲庚。三月天德在壬，月空在丙壬。四月天德在辛，月空在甲庚。五月天德在干，月空在丙壬。六月天德在甲，月空在甲庚。七月天德在癸，月空在丙壬。八月天德在艮，月空在甲庚。九月天德在丙，月空在丙壬。十月天德在乙，月空在甲庚。十一月天德在巽，月空在丙壬。十二月天德在庚，月空在甲庚。

　　凡藏儿衣皆根据此法，天德月空处埋之。若有遇反支者，宜以衣内新瓶盛，密封塞口挂于宅外福德之上，向阳高燥之处。待过月，然后根据法埋藏之，大吉。

　　《外台》：崔氏又法：甲寅旬日，十日不得藏埋儿衣，以瓶盛密封，安置空处，度十日即藏埋之。

　　《外台》：崔氏又法：甲辰、乙巳、丙午、丁未、戊申，此五日亦不藏儿衣。还盛瓶中密塞，勿令气通，挂着儿生处，过此五日即埋之，亦不得更过此日。

　　《外台》：崔氏又法：甲乙日生儿，丙丁日藏衣吉。丙丁日生儿，戊己日藏衣吉。戊己日生儿，庚辛日藏衣吉。庚卒日生儿，壬癸日藏衣吉。

　　《子母秘录》藏衣法：先用一罐盛儿衣，先以清水洗，次以清酒洗，次入大豆一合，次小豆一合，次城门土、市门土、狱门土、葱园中土、韭园土各一合，重重复之，上用五色绵各一尺五寸重重系罐口上，用铁券朱书云：大豆某胡去无辜，小豆历历去子癖，城门土见公卿，市门土足人行，狱门土辟盗兵，葱韭园土剪复生。与儿青，令儿寿命得长生。与儿赤，令儿身命皆清吉。与儿白，令儿寿禄皆千百。与儿皂，令儿长寿不衰老。与儿黄，令儿清净去百殃。急急如律令。将此令于一尺二寸铁栗上，先用净墨涂遍，上以朱砂写此语，令在上，置在罐口上，且放便处。待满三日，然后于月吉向阳高燥之处，入地三尺埋之，罐上令土一尺七寸，唯须牢筑，使儿长寿有智能。

　　卷第四

　　剃头法第二十一《外台》：崔氏初剃儿头良日：寅、丑日吉，丁、未日凶。

　　《集验方》：京畿初剃头不择日，皆于盈月日剃之。盖风俗所尚。前此产妇未得出房，盈月即与儿俱出，以谓胎发秽恶，多触神灶，小儿不安，故此日必剃头而出。剃头于温暖避风处剃之。剃后须以生油、杏仁、腻粉头上捺之，以避风邪。其后小儿剃头，亦宜用此。

　　卷第四

　　禳谢法第二十二《外台》：崔氏禳谢法：轩辕者，干神，天丞相使者。风伯犯之，令儿惊吐，可取梨枝六寸埋生处，大吉。

　　雷公者，震神，太阴使者。天马犯之，令儿烦闷腹满，解之以三屠家肉为饼，于产处谢之，大吉。

　　咸池者，坎神，天之雨师使者。犯之令儿啼不止，用羊脯酒于生处谢之，吉。

　　丰隆者，艮神，天之东明使者，天仆也。害气犯之，令儿乍寒乍热，大腹，以白鱼二枚于生处谢之。又大豆一升投井中亦大吉。

　　招摇者，坤神，天上使者。犯之令儿惊，空嚼不止，以酒饼生处谢之，即愈。

　　天候者，巽神，天一执法使者。犯之令儿腹胀，张眼，以白鱼二枚于生处谢之，吉。

　　吴时者，离神，天一将军游击使者。犯之令儿惊，腹痛，用马脯五寸于生处谢之，吉。又以白鱼五枚并枣饼埋其生处，吉。

　　大时者，兑神，小时北斗使者。犯之令儿腹胀下痢，解之以酒脯于生处谢之。又以大豆一升投井中，吉。

　　犯月杀者，令儿惊啼。用丹雄鸡血于生处谢之，吉。

　　犯白虎者，用稻米一升，鸡子三枚于生处谢之，吉。黍米亦得。

　　犯大夫者，用羊肝三枚及稻米一升于生处谢之，吉。又用鸡羝、羊脾、黍米亦得。

　　犯日游者，令儿口噤，色变欲死者。用三屠家肉，麦饭于生处谢之，吉。

　　卷第五（初生有病）凡十七门

　　卷第五

　　初生不作声第一《千金》论云：儿生落地不作声者，取暖水一器灌之，须臾当啼。又云：儿生不作声者，此由难产少气故也。

　　可取儿脐带向身却捋之，令气入腹，仍呵之至百度，啼声自发。亦可以葱白徐徐鞭之，即啼。儿始生即当举之，迟晚则令中寒，腹内雷鸣，乃先浴之，然后断脐。

　　《婴孺》云：凡小儿落地不作声，便取冷水一器灌浴之，须臾作声也。（《千金》用暖水，此用冷水既。

　　《千金》云：由难产少气，恐不宜用冷水也。）《仙人水鉴》：子初生七日以前不作声者方。

　　胎风生下不能啼，须使园中小叶葵。捣取汁调熊胆末，才交入口免倾危。

　　上用葵菜叶捣取自然汁，调熊胆末，滴三、两滴入口，立便能作声，神妙。

　　卷第五

　　初生眼不开第二《秘要指迷》论：凡小儿生下才一七，目不开，此乃在母胎中受热，食面毒，致令受患。用药令母服，方可愈。

　　《惠眼观证》：凡小儿生下，中胎热，眼闭口开，常作呻吟声，因受胎中热，只用凉五脏药，天竺黄散（方见重舌门中）及与母吃，后以竹筒煎汤洗眼。

　　《惠眼观证》洗眼方黄连 秦皮 灯心 大枣（等分）上用竹筒煎汤洗之，治小儿胎热，眼不开。

　　卷第五

　　初生辄死第三《千金》论小儿初生辄死治之法，当候视儿口中悬痈前，上 上有胞者（《千金翼》云：赤胞。）以指取头决，令溃去血（《千金翼》云：以绵拭血净，）勿令血入咽，入咽杀儿，急急慎之。

　　卷第五

　　初生不吃奶第四《巢氏病源》小儿难乳候：凡小儿初生，看产人见儿出，急以手料拭儿口，无令恶血得入儿口，则儿腹内调和，无有病疾。若料拭不及时，则恶血秽露儿咽入腹，令心腹痞满短气，儿不能饮乳，谓之难乳。又儿在胎之时，母取冷过度，冷气入胞，令儿着冷，至儿生出，则喜腹痛，不肯饮乳，此则胎寒，亦名难乳也。

　　《仙人水鉴》：子初生七日内不开口，滴乳不下，宜服此方。

　　土虫三个水研之，少许牙硝力莫欺。雄黄少使须宜上，一片金箔分四时。（用一角半。）不论四季调冷水，一滴入口命能追。此方自有仙人力，偏能立救小新儿。

　　《外台》：刘氏又疗小儿初生不吃奶方。

　　上以乳两合，葱白一寸，和煎一两沸，去葱与吃，即能吃乳，立效。以蛤 灌之。

　　《圣惠》治小儿壮热肚胀，不饮乳。

　　龙胆散方龙胆（去芦头） 川升麻（各半两） 犀角（屑） 槟榔 川大黄（锉碎，微炒） 甘草（炙微赤，锉） 鳖甲（涂醋，炙令黄，去裙HT 。各一分）上件药捣，粗罗为散。每服一钱，以水一小盏，煎至五分去滓，放温，分减渐渐与服之。

　　《圣惠》治小儿腹痛不食乳。

　　人参丸方人参 龙胆（各去芦头） 黄连（去须） 马牙硝 甘草（炙微赤，锉） 枳实（麸炒微黄。以上各半两）上件药捣、罗为末，炼蜜和丸如梧桐子大。每服以乳汁研二丸，灌口中，日四、五服瘥。

　　《圣惠》治小儿三岁以下，胃口闭，不吃乳。

　　朱砂丸方。

　　朱砂 牛黄 麝香（并细研） 丁香 甘草（炙微赤，锉） 人参（去芦头。各一分） 犀角（屑） 黄 （锉） 石膏（细研，水飞过） 五灵脂（以上各半两）上件药捣、罗为末，入研了药，都研令匀，炼蜜和丸如绿豆大。每服以熟水下三丸，日四、五服。

　　《圣惠》治小儿腹胀，不吃乳方。

　　赤茯苓 黄连（去须） 枳壳（麸炒微黄，去瓤。以上各半两）上件药捣、罗为末，炼蜜和丸如梧桐子大。三岁以下儿，以乳汁化三丸灌之，日四、五服。

　　《圣惠》治小儿腹痛，不肯哺乳方。

　　赤茯苓 甘草（炙微黄，锉） 黄连（去须。各一分）上件药捣、罗为末，炼蜜和丸如梧桐子大。每一丸研破，着奶头上令儿吮奶，或研点口中亦得。

　　《孔氏家传》：新生小儿牙关紧，不食乳。

　　上以麝香一字，研细，乳汁下。

　　《圣惠》灸法：小儿初生二、七日内着噤，不吮奶，多啼者。是客风中于脐，循流至心脾二脏之经，遂使舌强，唇痉，嗍奶不得。此疾若施方药，不望十全尔，大抵以去客风无过。灸承浆一穴七壮，在下唇棱下宛宛中是也。次灸颊车二穴各七壮，在耳下曲颊骨后，炷并如雀屎大。

　　《圣惠》又灸法：小儿喉中鸣，咽乳不利。灸璇玑一穴三壮，在天突下一寸陷者中，炷如小麦大。

　　《庄氏集》俞穴灸法：小儿喉中鸣，咽乳不利。灸璇玑三壮，在天突下一寸陷者中。

　　卷第五

　　初生吐不止第五钱乙论：初生下拭掠儿口中，秽恶不尽，咽入喉中故吐。凡初生儿急须拭掠口中令净，若啼声一发则咽下，多生诸病。

　　《外台》：刘氏疗小儿初生吐不止方。

　　人乳（二合） 篾（少许） 盐（两粟米大）上三味，煎三、两沸，牛黄两米许，研和与服，即瘥止。

　　《仙人水鉴》：小儿不能饮乳，气喘，乳入口便吐，神效。

