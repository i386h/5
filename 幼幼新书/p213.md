<!-- { "loadSidebar": true } -->
　　上取葱黄心刺其鼻，男左女右，入七、八寸。小儿量度之。若使目中血出佳。扁鹊法同。是后穴耳条中。

　　葛言此云刺鼻，故别为一法。

　　《葛氏肘后》又方上令二人以衣壅口，吹其两耳，极则易人。可以筒吹之，并捧其肩上，侧身远之，莫临死人上。

　　《葛氏肘后》又方上以葱叶针耳、耳中、鼻中，血出者莫怪，无血难治，有血是候。时当捧两手忽放之，须臾，死人自当举手捞人，言痛乃止。又男刺左鼻，女刺右鼻中，令入七、八寸余大效。小儿量度之。亦治自缢死。此与扁鹊方同。

　　《葛氏肘后》又方上以绵渍好酒中，须臾置死人鼻中，手按令汁入鼻中，并持其手足，莫令惊。

　　《葛氏肘后》又方上视其上唇里弦有儿如黍米大，以针决去之。

　　《葛氏肘后》又方上以小便灌其面，数回即能语，此扁鹊法。

　　《葛氏肘后》又方上末皂荚如大豆，吹其两鼻中，嚏则气通矣。

　　《葛氏肘后》又方上割雄鸡头取血，以涂其面，干复途，并以灰营死人二周。

　　《葛氏肘后》又方上以管吹下部，令数人互吹之，气通则活。

　　《葛氏肘后》又方上破白犬以拓心上，无白犬小鸡亦佳。

　　《葛氏肘后》又方上取雄鸡，就死人口断其头，以热血沥口中，并以竹筒吹其下部，极则易人，气通下则火。

　　《葛氏肘后》又方上取牛马粪尚湿者，绞取汁，灌其口中令入喉。若口已噤者，以物强拨之。若不可强者，乃扣齿下。若无新者，以人溺解，干者绞取汁。此扁鹊法。

　　《千金》治卒忤方。此病即今人所谓中恶者与卒死，鬼击亦相类为治。皆参取而用之。

　　上盐八合，以水三升煮取一升半，二服得吐即愈。《备急方》云：治鬼击，若小便不通，笔头七枚烧作灰末和服之，即通。

　　《外台》《古今录验》黄帝护命千金丸 疗羸瘦历年，胸满结疹，饮食变吐，宿食不下，中风鬼疰疾瘦方。

　　野葛（七寸，炙） 斑蝥（二十枚去足、翅，熬） 雄黄 雌黄 丹砂（各研） 瓜丁 鬼臼 矾石（泥裹烧半日）沙参 莽草（炙） 椒（去目汗。各一两） 地胆（十五枚，去足、翅，熬）上十二味捣、下筛，蜜和捣三十杵为丸如梧子大。服五丸，日二。卒中恶气绝不知人，服如小豆二丸，老小半之。牛马所抵践痈肿，若虫毒所啮，取一丸，着掌中唾和，涂疮中毒上，立愈。正月日，以酒率家中大小各一丸，一岁不病。若伤寒身热，服一丸。若欲视病，服一丸。病者共卧不恐。忌生血物。

　　《圣惠》治小儿中恶，腹心坚胀，疼痛，颜色青黑，大便不通。

　　桃奴散方桃奴（五枚） 甘草（一分，炙微赤，锉） 麝香（一钱，细研） 杏仁（二十枚，汤浸去皮尖、双仁，麸炒微黄）桔梗（去芦头） 赤芍药 黄芩 柴胡（去苗） 川升麻 川大黄（锉，微炒） 鬼臼（去毛。各半两）上件药捣，粗罗为散。每服一钱，以水一小盏，煎至五分去滓，不计时候温服，以利为度。量儿大小，以意加减。

　　《圣惠》治小儿中恶，心坚强，卒痛欲困。

　　鬼箭羽散方鬼箭羽 真珠（末，各一分） 羚羊角（屑） 桔梗（去芦头） 川朴硝 川升麻 赤芍药 柴胡（去苗） 黄芩（各半两） 桃仁（十枚，汤浸去皮尖、双仁，麸炒微黄） 川大黄（一两，锉，微炒）上件药捣，粗罗为散。每服一钱，以水一小盏，煎至五分去滓，不计时候温服。量儿大小，以意加减。

　　《圣惠》治小儿中恶，心痛，辟除邪气。

　　雄黄丸方雄黄（细研） 真珠（末。各半两） 麝香 牛黄（各细研，一钱） 巴豆（二十枚，去皮心，研，纸裹压出油）上件药都研令匀，入枣瓤及炼蜜和丸如粟米大。每服以薄荷汤下三丸。量儿大小加减服之。

　　《婴孺》治小儿中恶，心腹坚强，卒痛欲困。

　　鬼箭羽汤方鬼箭羽（二分） 朱砂（一分） 羚羊角（屑） 桔梗 鬼臼 朴硝（汤成下。各四分） 升麻 芍药 柴胡（各五分） 黄芩（六分） 大黄（八分） 桃仁（四十二个，碎，去皮尖）上以水四升，煮一升二合。二岁儿为四分。更量儿大小与服之。

　　《葛氏肘后》灸法：以绳围其死人肘腕，男左女右毕，伸绳从背上大椎度以下，又从此灸横行各半绳，此法三灸各三即起，又令爪其病患人中，不醒不起者，卷其手，灸下文头，随年壮。又灸鼻中三壮也。又灸颐下宛宛中，名承浆穴，十壮，大效。又灸两足大指、爪甲聚毛中七壮。此华佗法，一云三七壮。又灸脐中百壮也。

　　卷第三十二

　　卒死第五《巢氏病源》小儿卒死候：小儿卒死者，是三虚而遇贼风，故无病仓卒而死也。三虚者：乘年之衰一也，逢月之空二也，失时之和三也。有人因此三虚，复为贼风所伤。使阴气偏竭于内，阳气阻隔于外，而气壅闭，阴阳不通，故暴绝而死也。若腑脏未竭，良久乃苏，亦有兼挟鬼神气者，皆须邪退乃生也。此中客忤及中恶，卒死而邪气不尽，停滞心腹久乃发动，多变成疰也。

　　茅先生：卒死候，眼合哜齿，遍身如绵软，面青黑，口鼻冷。此候因本生下而遍身热，或因有驾患，医人一向退热，不曾下得惊积及奶积，遂积聚被邪气至此候。

　　上前件三个候都来，一般只是要辨元初受患根源。所治者，急下夺命散与吐下风涎，（方见急慢惊风门中）。醒后便下匀气散（方见胃气不和门中）二服补。除后，下朱砂膏、（方见惊积门中）。镇心丸与服。（方见一切惊门中）。如有伏热来时，即下大附子散，与调理三、五日安乐。（方见慢惊风门中。）前件三个形候，只是此一般调理。上件疾见鸦声上啼、偏搐、汗如珠、不得睡、眼障泪出，死候不治。

　　《婴童宝鉴》小儿三虚歌：乘年之衰兮逢月之空，失时之和兮五虚之中。卒中贼风兮成卒死，兼挟鬼气兮候亦同。脏腑未绝兮须再活，急令医治兮莫忽忽《金匮要略》救小儿卒死而吐利不知是何病方。

　　上以马屎一团绞取汁灌之。无湿者，水煮，干者取汁。

　　《葛氏肘后》救卒死而壮热者。

　　上用矾石半斤，水一升半煮消，以渍脚，令没踝。

　　《葛氏肘后》又方 救卒死而目闭者。

　　上用骑牛临面捣薤汁，灌之耳中。

　　《葛氏肘后》又方 救卒死而四肢不收，屎便者。

　　上取牛洞一升，温酒灌口中。洞者，稀粪也。

　　《千金》卒死，无脉、无他形候，阴阳俱竭故也。治之方。

　　上用牵牛临鼻上二百息，牛舐必瘥。牛不肯舐，着盐汁涂面上，即牛肯舐。

　　《千金》又方上灸，熨斗熨两胁下。（《备急方》云：及治尸厥。）《千金》治魇死不自觉者方。

　　上用慎灯火，勿令人手动，牵牛临其上即觉。若卒不能语，取东门上鸡头末之，以酒服。

　　《千金》治卒魇死方。

　　上捣韭汁灌鼻孔中。剧者灌两耳（张仲景云：灌口中。）《千金》治鬼魇不悟方。

　　上末伏龙肝吹鼻中。

　　《千金》又方上末皂荚如大豆许，吹鼻中，嚏则气通，起死人。（《集验方》治中恶。）《圣惠》治小儿卒死方。

　　上取女青末半钱，用牛乳汁调服之。

　　《圣惠》又方上烧 猪粪，水解取汁服之。

　　《圣惠》又方上以苦参醋煮汁少许，内口中即苏。水煮亦得。又酒煮烂棺木板取汁，服少许。

　　《圣惠》又方上煎盐汤令极咸，以物拗口开灌之，令入腹即活。

　　《圣惠》又方上以热汤和灰，浓壅身上，逡巡即苏。

　　《婴孺》治小儿不知所病便所绝方。

　　上取雄鸡冠临儿口上割血，滴入口下即活。

　　《葛氏肘后》灸法：卒死而四肢不收、屎便者，灸心下一寸、脐上三寸、脐下四寸各一百壮。儿小者随年。

　　《千金》治卒死，针间使各百余息。

　　《千金》灸鼻下人中。一名鬼客厅。（《肘后》方云：又治尸厥。）

　　卷第三十二

　　鬼持第六（鬼气附）《巢氏病源》小儿为鬼所持候：小儿神气软弱，精爽微羸，而神魂被鬼所持录，其状不觉有余疾，直尔萎黄，多大啼唤，口气常臭是也。

　　《婴童宝鉴》小儿鬼持歌：小儿气弱命中衰，魂魄多应被鬼持。其候萎黄多哭地，不须用药可求师。

　　《婴童宝鉴》又小儿鬼气歌：鬼气皮肤里，相传脏腑开。肿虚如水病， 似惊痫。热发浑身涩，心挛痛所攒。小儿还有此，服药急医看。

　　《图经》治鬼持方。

　　上用虎睛、爪，并指、骨、毛以系小儿臂上，辟恶鬼。

　　《外台》：《深师》五邪丸 疗邪狂鬼魅妄言，狂走恍惚不识人，此为鬼忤，当得杀鬼丸方。

　　丹砂 雄黄（各别研） 龙骨 马目毒公 鬼箭（各五两） 鬼臼（二两） 赤小豆（三两） 芫青（一枚） 桃仁（百枚，去皮尖，熬，别研）上九味捣、下筛，细绢筛，和诸药拌，令和调后内蜡和之，大如弹丸，绛囊盛之。系臂，男左女右，小儿系头。合药勿令妇人、鸡犬见之，所服蜜和丸如梧子，一服三丸，日三。忌五辛、生血物。

　　卷第三十二

　　疰病第七《巢氏病源》小儿疰候：疰之言住也，谓其风邪鬼气留人身内也。人无问大小，若血气虚衰，则阴阳失守，风邪鬼气因而客之，留住肌肉之间，连滞脏腑之内。或皮肤掣动，游易无常；或心腹刺痛；或体热皮肿，沉滞至死。死又疰易旁人，故为疰也。小儿不能触冒风邪，多因乳母解脱之时，不避温凉暑湿，或抱持出入早晚，其神魂软弱而为鬼气所伤，故病也。

　　《千金》治小儿疰方。

　　上用灶中灰、盐等分相和，熬，熨之。

　　《千金》太一备急散 主卒中恶、客忤、五尸入腹、鬼刺、鬼痱及中蛊疰吐血、下血及心腹卒痛，腹满，伤寒，热毒病六、七日方。

　　雄黄 芫花 桂心（各二两） 丹砂 蜀椒（各一两） 藜芦 巴豆（各一分） 附子（五分，炮裂，去皮脐） 野葛（三分）上九味，巴豆别治如脂，余合治下筛，以巴豆合和，更捣之，合和调以铜器中，密贮之，勿泄。有急候，水服一字匕，可加至半钱匕，老小半之。病在头，当鼻衄；在膈上，吐；在膈下，利；在四肢，当汗出。此之所为如汤沃雪，手下皆愈。秘之，非医不传。

　　《千金》治疰病相染易，及霍乱中恶，小儿客忤，长病方。

　　獭肝（一具） 雄黄 莽草 丹砂 鬼臼 犀角 巴豆（各一两） 麝香（二分） 大黄 牛黄（各一两） 蜈蚣（一枚）上十一味末之，蜜丸。空腹服如麻子大二丸，加至五丸，以知为度。
