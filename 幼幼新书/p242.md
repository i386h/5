<!-- { "loadSidebar": true } -->
　　鲫鱼（一枚，长三寸者） 豆豉（一盒）上件药捣如膏涂之。亦疗马鞍疮。若或先起四肢，渐向头面者，难治也。

　　《圣惠》又方上以鸡冠血涂之。

　　《圣惠》又方上煎鲫鱼膏涂之。

　　《圣惠》又方上以生鲫鱼薄切大片，和盐贴之。

　　《婴孺》治浸淫疮方。

　　上取胡燕窠烧灰，水和敷之。

　　张涣苦瓠散方 治身体风湿发疮，脓汁浸淫渐大。

　　干苦瓠（一两） 蛇蜕皮（烧灰） 露蜂房（炙。各半两） 梁上尘（半合）上件药捣，罗为细末，每用半钱，以生油调涂疮上。

　　卷第三十八（头疮冻痱）凡十八门

　　卷第三十八

　　头疮第一《巢氏病源》小儿头疮候：有腑脏有热，热气上冲于头，而复有风湿乘之，湿热相搏折血气而变生疮也。

　　《婴童宝鉴》：小儿头疮，是六阳受热而为之，六阳之脉食在于头，故热乘于阳不流而为之也。

　　《千金》治小儿一切头疮久即疽，痒不生痂。

　　藜芦膏方藜芦 黄连 雄黄 黄芩 松脂（各二两） 猪脂（半斤） 矾石（五两）上七味末之，煎令调和，先以赤龙皮、天麻汤洗讫，敷之。（赤龙皮 木皮是也。）《千金》治小儿头疮经年不瘥方。

　　松脂 苦参 黄连（各一两半） 大黄 胡粉（各一两） 黄芩 水银（各一两六铢） 矾石（半两） 蛇床子（十八铢）上九味末之，以腊月猪脂和研水银不见星敷之。

　　《千金》又方上取大虫脂敷之，亦治白秃。

　　《千金翼》治小儿头疮方。

　　胡粉（一两） 黄连（二两）上二味捣为末，洗疮去痂，拭干敷之即愈，发即如前再敷。亦治阴疮。

　　《千金翼》又方胡粉 白松脂（各二两） 水银（一两） 猪脂肪（四两）上四味合煎去滓，内水银、胡粉搅令和调涂之，大人亦同。《圣惠》方同，仍先以胡粉入少水，与水银同研令星尽用。

　　《千金翼》治小儿热疮，身头热烦。

　　蚀疮方上以梓白皮汤洗之，并封敷嫩叶，主烂疮。

　　《外台》范汪疗伤寒白膏 摩体中手当千遍，药力乃行，并疗恶疮、小儿头疮、牛领马鞍皆疗之。先以盐汤洗恶疮，布拭之，着膏疮肿上摩，向火千遍，日再，自消方。

　　天雄 乌头（炮） 莽草 羊踯躅（各三两）上四味各切，以苦酒三升渍一宿，作东向露灶，又作十二聚湿土各一升许成。煎猪脂三斤，着铜器中，加灶上炊，以苇薪为火令膏释，内所渍药，炊令沸，下，着土聚上，沸定顷上火煎，如此十二过，令土聚尽遍，药成绞去滓。伤寒头痛酒服如杏核一枚，温覆取汗；咽痛，含如枣核，日三咽之。不可近目。（《千金》同。

　　忌猪肉等。）《外台》：《集验》治小儿头疮天麻草汤方天麻草切五升，以水一升半煎取一斗，随寒温分洗小儿头疮，洗毕敷飞乌膏散方。

　　细粉（烧朱砂作水银上，黑烟是也，熬令焦燥） 矾石（烧粉，三两）上二味以绢筛了，以甲煎和之，令如脂，以敷头疮，日三。作散者不须和，有汁自着，可用散。亦敷诸热疮，黄烂浸淫汁疮，蜜疮，丈夫阴蚀痒湿，诸小儿头疮疳蚀，口边肥疮，蜗疮等，并以此敷之。（天麻草叶如麻，冬生夏着花，亦如鼠尾花。）《外台》：《救急》疗小儿头疮，经年不瘥，瘥而复发方。

　　雄黄 雌黄（各研） 大黄 黄柏 黄芩 姜黄 白芷 当归 青木香（各四分）上九味切， 咀，以苦酒浸一宿，以猪脂一大升煎，候白芷色黄膏成，去滓，入水银一两，以唾于手中研令消，入膏搅和得，于瓷器中收。每以皂角汤洗疮，干拭，以膏涂之，日夜再换，以瘥为度。

　　《外台》：《古今录验》疗小儿头疮，面上亦有日月益甚者方。

　　黄连 赤小豆（各等分）上二味捣末，以腊月猪脂和涂之，即瘥止。

　　《子母秘录》治小儿头疮及女人面疮方。

　　上以菟丝汤洗。

　　《子母秘录》治儿头上疮，发不生方。

　　上以楸叶捣汁，涂疮上发即生，兼治白秃。

　　《子母秘录》小儿头疮，耳上生疮方。

　　上以竹叶烧末，和猪脂涂上，又以鸡子白敷之亦妙。

　　《子母秘录》小儿头上疮，及白秃发不生，汁出者方。

　　上以鸡子七个去白皮，于铜器中熬和油敷之。

　　陈藏器主小儿头疮，吻疮，耳后月蚀疮方。

　　上甲煎敷之。

　　陈藏器治小儿头疮，痈肿阴 方。

　　上蒺藜子可作摩粉，其叶主风痒，可煮以浴之。

　　陈藏器本草主小儿头疮方。

　　上取猪羊胆汁敷之。

　　胜金右治小儿头上生恶疮方。

　　上以黄泥聚豉煨熟，冷后取出豆豉，为末，以纯菜油敷之瘥。

　　《食疗》治小儿患头疮方。

　　上烧马骨作灰和醋敷之。亦治身上疮，白秃疮，以驳马不乏者尿，数数暖洗之，十遍瘥。

　　《唐本草注》治小儿头疮方。

　　上生嚼胡麻涂之，又嚼白油麻涂之。（胡麻角作八棱者为巨，胜四棱者为胡麻，都以乌者为良，白者为劣。）《药性论》治小儿头疮方。

　　上以龟甲烧灰敷之。

　　《药性论》治小儿头疮方。

　　上捣蓼叶末，和白蜜（一云和鸡子白）涂上，虫出不作瘢。

　　《圣惠》治小儿头上生恶疮方。

　　人粪灰 狗粪灰 猪粪灰 皂角灰 香豉（炒令微焦） 白矾灰（以上各半两）上件药捣，细罗为散，每使可疮以生油调涂之，日一易，以瘥为度。

　　《圣惠》治小儿头疮，久不瘥，恶汁出不断方。

　　黄连（去须） 黄柏（锉） 白矾（烧灰。各一两） 蛇床子（半两） 胡粉（三分）上件药捣，细罗为散，以熬成猪脂调如膏，日二涂之效。

　　《圣惠》治小儿头疮及恶疮方。

　　香豉 麻油（各二合） 臭黄（半两） 葱白（四两细切）上件药，先煎油令熟，入香豉等，熬令烟出，熟捣贴于疮上，以物密裹之效。

　　《圣惠》又方黄连（一两，去须） 吴茱萸（生用） 腻粉 杏仁（汤浸去皮。各半两） 麻油（一合）上件药捣，罗为末，入麻油杏仁同研如膏，每涂药时先以盐浆水洗了，拭干，涂于疮上，日二用之。

　　《圣惠》治小儿头疮久不瘥。

　　青砂散方水银（以少枣肉研令星尽） 硫黄 川椒（去目） 腻粉 缩砂（去皮。各一分） 竹叶 狗头骨（各半两，烧灰）上件药捣，细罗为散，研入水银令匀，以生油调涂之立效。

　　《圣惠》治小儿头上生恶疮，及疳疮，软疖，并宜敷胡粉散方胡粉 黄连（去须） 水银（点少水入胡粉研令星尽。各一两） 糯米（二十一粒） 赤小豆（十四粒） 吴茱萸（半分）上件药捣，罗为末，即以麻油和诸药，调匀涂之。

　　《圣惠》治小儿赤疮，浑头面及胸上作片，人不识者，宜用水银膏方水银 松脂（各一两） 黄柏（锉） 土蜂窠 川大黄（各一两半） 腻粉（一分）上件药除水银、腻粉外捣，罗为末，以炼成猪脂半斤，煎成膏似稀面糊，放冷，取水银、腻粉于掌中，以唾调如青泥，然后可入膏中相和，搅令匀，涂于疮上，不过三两上瘥。

　　《圣惠》治小儿头疮经年不瘥、瘥而复发，宜用雄黄膏方雄黄 雌黄（各细研） 黄柏 黄芩 姜黄 白芷 当归 木香（各一两）上件药除雄、雌黄外，并细锉，用头醋浸一宿，以猪脂一斤煎，候白芷色赤黄，膏成，去滓，入水银一两，以唾于掌中研令星尽，入膏内，搅令匀，次入雄黄、雌黄等末，又搅之，用瓷盒盛，每使先以盐浆水洗疮令净，拭干，以膏涂之。

　　《圣惠》治小儿头疮紫草膏方紫草（二两，去无色枝干，捣末） 马肠根（捣末） 杏仁（汤浸，去皮，研。各一两） 雄黄（细研） 吴茱萸（捣碎。各一分） 清麻油（八两）上件药先以麻油于一净铛内煎，下杏仁、茱萸入于铛中，徐徐煎三两沸，即去火，以生绢滤去滓，次入紫草、马肠草等末，又煎五七沸，再滤去滓，看膏稀稠得所，入雄黄末，搅令匀，用瓷盒盛，每使先以盐浆水洗疮令净，拭干，以膏涂立效。

　　《圣惠》治小儿头疮，及白秃疮。

　　鸡子膏方新鸡子（七枚，去壳） 腻粉（半两） 麝香（一分，细研） 妇人油头发（一团如鸡子大）上件药先将鸡子入铫子内熬，次下发令消，以绵滤过，入腻粉、麝香搅令匀，以瓷盒盛，每用先洗净、拭干涂之。

　　《圣惠》治小儿头疮出脓水，瘥而复发方。

　　豆豉（炒微焦） 鳖甲（烧灰。各一两） 腻粉（一分） 皂角（一挺，长三寸许，烧为灰）上件药捣，细罗为散。每使以生油调涂上，立效。

　　《圣惠》又方杏核（一百粒烧灰） 腻粉（一分）上件药细研为散。每使以生油调涂之。

　　《圣惠》又方水银 胡粉（各半两） 黄连（末，一两）上件药相和，入少水，研水银星尽，以生油调涂之。

　　《圣惠》治小儿头疮久不瘥方。

　　梁上尘（五合） 青矾（半分）上件药细研为散，每使以生油调涂之。

　　《圣惠》治小儿头疮，积年不瘥方。

　　上取槟榔，水磨，以纸衬，晒干，以生油调涂之。

　　《圣惠》又方上以鸡子壳烧灰细研，以腊月猪脂和，涂之效。鸡粪炒为末，敷之亦佳。

　　《圣惠》又方上取乌梅肉，烧灰细研，以生油调涂之。

　　《圣惠》又方上以吴茱萸，炒令焦，细研，入腻粉，以口脂调涂之。

　　《圣惠》又方上以菖蒲末，生油调涂之。

　　《圣惠》治小儿头疮及恶疮，及浸淫疮，并宜此方。

　　上取生油麻嚼，敷之效。

　　《圣惠》治疥癣疮，经年不瘥。

　　水银膏方水银 白矾 蛇床子（末） 雄黄 茹（末。各一两）上件药入炼了猪脂半斤都研，候水银星尽便用敷之，日三、两上。兼治小儿头疮，甚良。

　　《圣惠》治头疮经年月不瘥。

　　松脂膏方黄连（四两，去须） 茹 胡粉 黄柏（锉。各一两）上件药捣，罗为末，以乌麻油调如膏，若小儿先以泔清洗之，大人即以泔清、皂角洗之，然后涂药，不过三上即瘥。

　　茅先生治小儿远年头疮方。

　　苦楝子（十四个） 杏仁（七个）上都烧令成灰，为末，入腻粉，生油调，涂疮上。

　　《婴孺》治小儿头疮方。

　　巴豆（十四个） 胡粉（一枣大） 水银（四大豆许）上取汞粉、巴豆研如青脂至赤，涂疮，勿近阴及目。

　　《婴孺》治小儿头疮苦参汤洗方苦参 黄连 甘草 大黄 当归 芎 黄芩（各一两） 蒺藜子（四两）上以水六升，煮三升，沾帛洗疮上，日三。

