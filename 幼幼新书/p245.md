<!-- { "loadSidebar": true } -->
　　《千金翼》灸法：五月五日午时，灸膝外屈脚当纹头，随年壮两处，灸一时下火，不得转动。

　　卷第三十八

　　漆疮第十五《巢氏病源》小儿漆疮候：人无问男女大小，有禀性不耐漆者，见漆及新漆器，便着漆毒，令头面身体肿，起隐疹色赤，生疮痒痛是也。

　　《千金》漆疮方。

　　上以生柳叶三斤，以水一斗五升细切煮，得七升，适寒温洗之，日三。《肘后方》云老柳皮尤妙。

　　《千金》又方上以磨石下滓泥涂之，取瘥止，大验。

　　《千金》又方上取莲叶燥者一斤，以水一斗煮取五升，洗疮上，日再。

　　《千金》又方上以贯众治末以涂上，干以油和涂之，即愈。

　　《千金》又方上以羊乳汁涂之。

　　《千金》又方上以芒硝五两，汤浸洗之。（《千金翼》涂之。）《千金》又方上以矾石着汤中令消，洗之。

　　《千金》又方上取七姑草捣，封之。《救急方》及《圣惠》皆捣七姑草和芒硝涂之。

　　《千金》又方上取猪膏涂之。

　　《千金》又方上宜啖猪肉嚼 谷涂之。

　　《千金》又方上浓煮鼠查叶以洗漆上，亦可捣叶取汁以涂之。

　　《外台》：《必效》疗漆疮方。

　　上浓煮杉木汁洗之，数数用即除，小儿尤佳。

　　《圣惠》治小儿漆疮，四肢壮热。

　　蓝叶散方蓝叶 麦门冬（去心） 川升麻 木通（锉） 甘草（炙微赤，锉） 茯神（各半两） 犀角 马牙硝（各三分）上件药捣，粗罗为散。每服一钱以水一小盏，煎至五分，去滓放温。量儿大小分减服之。

　　《圣惠》又方木通（锉） 川升麻 木防己（各一分） 川大黄（锉碎，微炒） 川朴硝（各一分） 桑根白皮（半两，锉）上件药捣，粗罗为散。每服一钱，以水一小盏，煎至五分，去滓放温。量儿大小分减服之。

　　《圣惠》又方垂柳枝（五两） 苦参（二两） 黄连（一两，去须）上件药细锉，以水三升煎至半升，去滓，入墨末一合搅令匀，熬成膏以瓷合盛。候冷，涂于疮上。

　　《圣惠》又方上浓煎蔓青汤，看冷热洗之。

　　《圣惠》又方上取蟹二枚生者烂捣，以水二合，同绞取汁涂之。《鸡峰方》末自死蟹，水煎洗之。

　　《圣惠》又方上以糯米嚼令烂涂之。

　　《圣惠》又方上以茅香，渍汁频洗之。

　　《圣惠》又方上用小麦曲捣末，以鸡子白和涂之。

　　《圣惠》又方上用马屎洗之。

　　《圣惠》又方上以薤白生捣如泥涂之，煮汁洗之亦佳。

　　《圣惠》又方上浓煎黄栌汤，看冷热洗之。

　　《圣惠》又方上以菜子油涂之。

　　《圣惠》又方上浓煎新糜帚汤，看冷热洗之。

　　《圣惠》又方上捣韭汁涂之。

　　张涣化毒散方 治男女有禀性不耐漆者，见生漆及漆器便着毒生疮痒痛。

　　木通（锉，一两） 麦门冬（去心） 蓝叶（各半两） 犀角（屑） 甘草（炙微赤，锉） 马牙硝（各一分）上件药捣，罗为粗散。每服一钱，以水一小盏，煎至五分，去滓，放温服。量儿大小加减。

　　张涣又方柳杖膏。

　　垂柳枝（五两） 苦参（二两） 黄芩（一两）上件药，细锉为粗末。每用三匙头，以水二碗煎至一碗，滤去滓，研入好墨半匙头，搅令匀，再熬成膏，以瓷合盛，候冷，每用少许涂于疮上。

　　张锐《鸡峰方》治漆疮。

　　上以蓬莪术为细末，每一两以水五盏煎至二盏，去滓洗之。

　　张锐《鸡峰》又方上以桂去皮油调涂之。

　　卷第三十八

　　金疮第十六《巢氏病源》小儿金疮候：小儿为金刃所伤，谓之金疮。若伤于经脉，则血出不止，乃至闷顿；若伤于诸脏俞募，亦不可治。自余腹破肠出，头碎脑露，并亦难治。其伤于肌肉，浅则成疮，终不虑死，而金疮得风则变痉。

　　《千金翼》疗金疮方。

　　上以锻石上血大效。若五月五日采蘩蒌、葛叶、鹿活草、槲叶、芍药、地黄叶、苍耳、青蒿叶、令捣锻石为团如鸡卵，曝干末，以疗疮生肌，大神验。（鹿活草天名精也。）《千金翼》桃仁汤 主金疮瘀血方。

　　桃仁（五十枚，去皮尖及双仁） 虻虫（去翅足，熬） 水蛭（熬。各三十枚） 大黄（五两） 桂心（半两）上五味，切以水酒各五升，煮取二升，服一合，日三服，明日五更一服。

　　《千金翼》金疮内漏方。

　　上还自取疮中血，着 中水和，尽服愈。

　　《千金翼》金疮腹中有瘀血。

　　二物汤方大麻仁（三升） 葱白（二七茎）上药使数人各捣令熟，着九升水中，煮取半，顿服之。若血去尽，腹中有脓血，更令服之，当吐脓血耳。

　　《千金翼》金疮内漏血不出方。

　　上以牡丹为散，服三指撮，五日尿出血。

　　《千金翼》金疮方。

　　上取马鞭草，捣筛薄疮一宿，都瘥。冬用干叶末。

　　《千金翼》治金疮出血，多虚竭。

　　内补散方苁蓉 芍药 当归 芎 干姜 人参 黄芩 浓朴（炙） 桑白皮 吴茱萸 黄 桂心 甘草（炙。各一两）蜀椒（三分，去目及闭口者）上十四味，捣筛为散，饮服方寸匕，日三。

　　《千金翼》治金疮烦满方。

　　上用赤小豆一升，以苦酒浸之，熬燥复渍之，满三度，色黑，治服方寸匕，日三。

　　《千金翼》治金疮苦不瘥方。

　　上用白杨木白皮，熬令燥，末服方寸匕，日三服。又以末敷疮中，即愈。

　　《千金翼》治金疮刺痛不可忍，百方不瘥方。

　　上以葱一把，水三升，煮数沸，渍疮即止。

　　《千金翼》治金疮烦痛，大便不利方。

　　大黄 黄芩（等分）上二味，捣筛为末，炼蜜和丸。先食饮服，如梧子七丸，日三。

　　《千金翼》金疮方上以桑白皮裹，令汁入疮中，或锻石封并妙。

　　《千金翼》凡金疮出血必渴，当忍啖燥食，不得饮粥及浆，犯即血出杀人。凡白血不止方。

　　上粉龙骨末于疮上，立止。

　　《千金翼》又方上割取人见着鞋上有断乳十枚，布疮上立止。

　　《千金翼》又方上末雄黄，敷疮，当沸汁出即瘥。

　　《千金翼》又方上刮具子末，服一钱匕。

　　《千金翼》又方上煮葛根食之，如食法，勿令多。

　　《千金翼》凡金疮深，不用早合方。

　　上若合则以滑石末，粉则不合。

　　《千金翼》金疮止血散方。

　　钓樟根（三两） 当归 芎 干地黄 续断（各一两） 鹿茸（半两，炙） 龙骨（二两）上七味，捣筛为散以敷，血即止。酒服一钱匕，日五夜三。

　　《千金翼》金疮肠出令入方。

　　磁石（烧） 滑石（各三两）上二味，捣细筛为散，白饮服方寸匕，日五夜二，三日当入。

　　《千金翼》治刀斧所伤，及冷疮、牛领马鞍疮方。

　　续断 松脂（各一两） 鹿角 牛骨（腐者） 乱发（烧。各二两）上五味捣，筛细为散，以猪脂半斤，并松脂合煎令和，下铛于地上，搅令冷凝用之，疮有汁，散敷之。

　　《千金翼》金疮烦闷方。

　　白芷 芎 甘草（炙。各二两）上三味，熬令变色，捣筛为散，水服方寸匕，日五夜二。

　　《千金翼》续断散 主金疮筋骨续绝方。

　　续断（三两半） 苁蓉（薄切，酒浸一首，令干） 芎 当归（各一两半） 细辛（半两） 附子（炮，去皮） 干姜蜀椒（汗，去目闭口者） 桂心（各三分） 蛇衔草 干地黄（各二两） 芍药 人参 甘草（炙。各一两）上十四味，捣筛为散，酒服方寸匕，日三夜一。（《千金》有地榆，《古今录验》又有杜蘅。）《千金翼》泽兰散 主金疮内塞方。

　　泽兰 防风 蜀椒（去目闭口者，汗） 石膏 干姜 附子（炮去皮） 细辛 辛夷 芎 当归（各半两） 甘草（一两，炙）上十一味捣筛为散，酒服方寸匕，日三夜一。脓多倍甘草；渴加栝蒌半两；烦热加黄芩半两；腹满短气加浓朴三分；疮中瘀血，更加辛夷半两。

　　《宝童方》治诸般伤损。

　　花蕊石（一斤） 硫黄（一两）上件用瓷合盛，白芨粉水调固缝，然后以盐泥固济，火内烧一日一夜取，出火气，研细。用治疮，凡猫犬所伤及有损，用掺之。

　　《吉氏家传》金铁伤血不止方。

　　锻石（一两） 鸡子（一个，打破和黄）上二味拌和作饼子烧之令烟绝，再研细，每日掺之。

　　卷第三十八

　　汤烫火烧第十七《圣惠》：凡小儿被汤泼火烧者，初时慎勿以冷物，及井下泥、及尿泥并蜜涂塌之，其热气得冷，即却深搏，至入筋骨烂也。所以人中汤火后，筋喜挛缩者，良由此也。

　　《千金》治火烧疮方。

　　上以死鼠头一枚，腊月猪膏煎令消尽，以敷，干即敷瘥，不作瘢，神效。亦治大人火疮。

　　《千金》又方上用丹参无多少，以羊脂、猪髓脑煎，涂之无瘢，神良。

　　《千金》治汤沃人肉烂坏方。

　　杏仁 附子（各二两） 甘草（一两） 羊脂（五两） 松脂（鸡子大）上五味， 咀，以不中水猪膏五两煎，涂之。

　　《千金翼》火烧疮方。

　　上取新牛屎承热涂之。

　　《千金翼》又方上烧桃叶，盐和煮作汤洗之。

　　《千金翼》又方上以酱汁涂立愈。

　　《千金翼》又方上以桑皮灰敷，干则易。

　　《千金翼》又方上以井底清泥涂之佳。

　　《千金翼》又方上以青羊髓涂之佳。无青羊，白、黑羊亦得。

　　《千金翼》治灸疮及汤火所损，昼夜啼呼不止，兼灭瘢方。

　　羊脂 松脂（各半两） 猪脂 蜡（各一分）上四味于松明上，以小铫火烧猪脂等皆消，以 承取汁敷之。（松明是松木节也。）《千金翼》治火疮方。

　　柏白皮（半两） 竹叶（一两） 甘草（二两）上三味以猪膏一斤，煎三沸，三上三下，药成去滓，待冷涂之。《集验》有地黄四两。

　　《图经》治汤温火烧方。

　　上以侧柏叶入臼中，湿捣令极烂如泥，冷水调作膏，以治大人及小儿汤汤火烧，涂敷于伤处，用帛子系定，三两日疮当敛，仍灭瘢。

　　《北梦琐言》孙光宪家婢抱小儿不觉，落炭火上方。

　　上便以醋泥敷之，无痕。（《良方》亦载此说。）《子母秘录》治小儿汤火疮方。

　　上水煮大豆汁，冷涂上，数易瘥，无斑。

　　《圣惠》治小儿卒被汤泼火烧，苦剧。

