<!-- { "loadSidebar": true } -->
　　大麻子膏方大麻子（一合） 柏白皮 白芷 甘草 栀子仁（各一两）上件药细锉，以猪脂一斤，煎白芷色黄为度，以绵滤去滓，盛于瓷器中，候冷。涂于疮上，日三、四度用之。

　　《圣惠》治小儿被汤泼火烧，赤痛。

　　生地黄膏方生地黄 甘草 苦竹叶（各一两） 柏白皮（二两）上件药细锉，以猪脂一斤，煎令地黄色黑，以绵滤去滓，盛于不津器中，候冷，日三度涂之。

　　《圣惠》治小儿火烧疮败坏，宜用羊髓膏方羊髓（一斤） 柏白皮 生地黄 蛇衔草 黄芩 栀子仁 苦竹叶（各一两）上件药细锉，先以铛中炼羊髓令沸，次下诸药同煎，候地黄色黑为度，以绵滤去滓，倾于瓷器中，候冷，涂于疮上，日三度用之。

　　《圣惠》治小儿汤火疮。

　　白膏方。

　　白松脂 白蔹 白芨 定粉（各半两） 乳香（一分） 清油（二合） 黄蜡（一两）上件药捣，罗为末，先以油入瓷锅内，用慢火熬令香，下蜡令熔，次下诸药末，不住手搅熬成膏，以瓷盒盛，候冷，日三、四度涂之。

　　《圣惠》又方柏叶 栀子仁（各一两） 胡粉（半两）上件药捣，罗为末，以羊髓五合入铛中，于微火上化之，后下诸药末，不住手搅熬成膏，盛于不津器中。

　　候冷涂之，以瘥为度。

　　《圣惠》又方白矾（二两烧灰） 栀子（三七枚，烧令烟尽为度）上件药细研为散，以鸡子白调涂之。

　　《圣惠》又方上用柏白皮半斤细锉，以猪脂五两，入铫子内，与柏白皮同煎焦黄色取下，绵滤去滓，内入瓷合中，候冷涂之。

　　《圣惠》又方上用丹参捣末，以羊脂和敷之。

　　《圣惠》又方上用死鼠一枚，以清油一升煎令黑焦，去滓，日三度涂之。

　　《圣惠》又方上以榆白皮，嚼热涂之。

　　《圣惠》又方上用栀子仁以水浸汁，日五、六度涂之。

　　《圣惠》又方上用菰蒋根去土烧灰细研，以鸡子白和涂之。

　　《圣惠》又方上用柳白皮细锉半斤，以猪脂一斤相和，煎候柳皮黑，去滓放冷，日三涂之。

　　《圣惠》又方上用雄黄末，以醋调涂之。

　　《圣惠》又方上用浮萍草捣末，以温水调涂之。

　　《圣惠》又方上初被汤火所伤，便取狗毛碎剪，消胶和之，遍涂于疮上，以帛封之。一封以至痂落，更不易之，亦之不痛，甚良。

　　《圣惠》又方上以粟米熬令焦，投水中却漉出，烂研，敷之效。

　　《圣惠》又方上用黍米煮粥，以鸡子白和敷之。

　　《圣惠》又方上以乳头香水研，薄薄涂之。

　　《圣惠》治小儿卒被汤泼方。

　　上用牛皮胶以浆水同入瓷器内，慢火煨令化，浓涂之立瘥。

　　《养生必用》汤火伤妙方。

　　上以蛤螭壳火烧令通赤，放冷研为末，生油调涂，药至如冰，不作瘢。一方云：无蛤螭壳，细蛤粉亦可。

　　《养生必用》又方上以水调白面扫上。

　　《养生必用》又方蓖麻子（去皮） 蛤粉（等分）上研如膏，汤伤用油调涂，火伤用水调涂。

　　《婴孺》治小儿汤火疮。

　　柏皮膏方生柏皮 生槐白皮（各切。三合） 生地黄汁 生蛇衔（各八分） 栀子仁（六分） 甘草 黄柏（各四分）上切，以猪脂一升半小火上煎为膏，去滓敷之。

　　《婴孺》又方上以柏叶火烧为末，冷水和敷之。乳母忌口无瘢。

　　《婴孺》又方上以蜜涂之五七。

　　张涣治小儿偶被汤泼火烧麻子膏方大麻子 柏木白皮 香白芷 甘草 生地黄（各一两）上件捣为粗末，以猪脂八两熔，熬药色黄成膏，以绵滤去滓，盛于瓷器中。候冷，每用少许涂患处。

　　张锐《鸡峰方》治汤火烧。

　　上以风化锻石，清油调涂之。

　　张锐《鸡峰》又方上以荞麦面炒焦，冰水调涂之，或入油少许尤妙。

　　《聚宝方》治火烧疮。

　　上以干牛粪烧灰细研，生油调涂之，仍无瘢痕。

　　《王氏手集》治小儿汤汤火烧方。

　　鸡子白（一个） 葱（一条，煨熟去皮） 蛤粉（一枣大）上研极细，涂烧汤处，便不成疮，有疮者亦无瘢。

　　《吴氏家传》：凡汤火伤人小儿痛苦之方出多门，如醋磨大黄等方，具载与册。谓出神授，用辄不验，自得此方，常试甚妙。人有自顶至踵为热油所中者，急以涂敷，随手无纤恙，其间有点星涂敷遗漏处，辄起红泡糜烂，经月不瘥，可知涂敷所及一何妙也。

　　汤火方上以一熔银或金败锅子推出火，次数绝多者为上。才被伤，即以冷水急于石上磨汁，重重涂敷，不见赤痕即止，次日任其自干，脱剥是验。

　　长沙医者郑愈传治小儿汤汤火烧方。

　　寒水石（ ） 干山药 螺儿青（各等分）上件药为末，如烧汤着，用蜜调涂疮上，实时见效。

　　卷第三十八

　　疮中风中水第十八《千金》治疮因风致肿方。

　　上以栎木根皮一斤，浓煮，内盐一把渍之。

　　《千金》治破伤风肿方。

　　上浓涂杏仁膏，燃麻烛遥灸之。

　　《千金》凡因疮而肿痛者，皆中水及中风寒所作，其肿入腹则杀人。治之方。

　　上以温桑灰汁渍，冷复温之，常令热，神秘。

　　《千金》治疮中水肿方。

　　上以炭白灰、胡粉等分，脂和涂疮孔上，水出则痛止。

　　卷第三十九（鲠刺虫毒）凡十七门

　　卷第三十九

　　恶刺第一（竹木刺、狐尿刺、并刺中风水附）《千金》治恶刺方上苦瓠开口，内小儿尿，煮两三沸，浸病上。

　　《千金》又方上莨菪根火煮浸之，冷复易，神效。

　　《千金》又方上浓煮大豆汁渍，取瘥。

　　《千金》又方上以李叶、枣叶捣，绞取汁，点之即效。

　　《千金》治恶刺并狐尿刺方上以乌父驴尿渍之，又白马尿温渍之。

　　《千金》因疮而肿痛剧者数日死。或中风寒，或中水，或中狐尿刺治之方。

　　上烧黍穣若牛马屎，若生桑条，取得多烟之物烧熏，汁出愈。

　　《千金》又方上以热蜡内疮中，新疮亦瘥。

　　《千金》又方上以蒲公英摘取根茎白汁涂之，惟多涂为佳，瘥止。余以正观五年七月十五日夜，左手中指背触着庭下木，至晓，遂患痛不可忍，经十日痛日深，疮日高硕，色如熟小豆色。尝闻长者之论有此治方，试复为之，手下则愈，痛亦即除，疮亦即瘥，不过十日，寻得平复，此大神效，故疏之。蜀人名耳瘢菜，关中名苟乳（奴切）。又《千金翼》云：凡诸螳螂之类，盛暑之时，多有孕育着诸物上，必有精汁，其汁干久则有毒，人手触之，不王相之间则成其疾，名日狐尿刺。日夜碜痛，不识眠睡，百方治之不瘥。渠取蒲公英茎叶，根中断之，取白汁涂之，令浓一分即瘥，神验。

　　《千金》治刺伤中风水方上刮箭羽下屑，调涂之。

　　《千金》又方上烧鱼目灰敷之。

　　《千金》又方上服黑牛热尿，一服二升，三服即止。

　　《千金》又方上煮韭熟拓之。

　　《千金》又方上以蜡一两，热炙熨薄裹上，令水出愈。

　　《千金》凡八月、九月中刺手足犯恶露肿杀人不可轻也，治之方。

　　上用生桑枝三枚，内 灰中推引之，令极热斫断，正以头柱疮口上，热尽即易之，尽三枚则疮自烂，仍取薤白捣，绵裹着热灰中使极热，去绵取薤白薄疮上，以布帛急裹之。若有肿者便作之，用薤白第一佳。

　　《千金》治竹木刺在皮不出方。

　　上以羊屎燥者烧作灰，和猪脂，涂刺上，若不出，重涂，乃言不觉刺出时。一云用干羊屎末。

　　《千金》治久刺不出方。

　　上服王不留行即出，兼取根末贴之。

　　《千金》治刺人肉中不出方。

　　上煮山瞿麦汁饮之，日三，瘥止。

　　《千金》又方上用牛膝根、茎生者，并捣以敷之即出。疮虽已合犹出也。

　　《千金》又方上温小便渍之。

　　《千金》又方上嚼豉涂之。

　　《千金》又方上嚼白梅以涂之。（《肘后方》用乌梅。）《千金》又方上以白茅根烧末，以膏和涂之。亦治疮因风致肿。

　　《千金》又方上烧鹿角末，以水和涂之立出，久者不过一夕。

　　《千金》治竹木刺不出方。

　　上以蔷薇灰水服方寸匕，日三，十日刺出。

　　《千金》又方上烧凿柄灰，酒服二寸匕。

　　《千金》又方上以酸枣核烧末服之。

　　《千金》又方上以头垢涂之即出。

　　《千金》治卒刺手足中水毒方。

　　上捣韭及蓝青置上，以火炙热彻即愈。

　　《千金翼》治因风水肿方。

　　上卒刺涉水成肿，取韭并盐捣置上，以火炙药上，热彻即愈。

　　《千金翼》恶刺方。

　　上以五月蔓菁子捣末和乌牛乳封之；无，即凡牛乳亦得。

　　《千金翼》又方上取野狐屎烧灰，腊月猪膏和，封孔上。

　　《千金翼》又方上取桑灰汁热渍，冷即易。

　　《千金翼》又方上以针砂和胶清，涂之。

　　《千金翼》又方上取故鞋网如枣大，妇人中衣有血者如手掌大，倒钩棘针二七枚，三味合烧作灰，以腊月猪膏和，涂之，虫出。

　　《千金翼》又方上蔓菁子五升，微熬末研，童儿尿一升合，内疮口中，周回浓二寸，以 火烧一升，投内疮于中，渍之即愈。

　　《千金翼》又方上煮槐白皮，取汤渍之。

　　《千金翼》又方上以苦瓠煮作汤渍之。

　　《千金翼》又方上取五月五日蛇皮烧灰，腊月猪膏和，敷之。

　　《千金翼》又方上取故鞍鞯旃烧灰，腊月猪膏和，封之虫出。

　　《千金翼》又方上取樗根白皮，切一升，泔渍煮三沸，内孔中，亦可渍之。

　　《千金翼》肉刺方。

　　上割头令血出，内铅丹如米许，曝之。

　　《千金翼》又方上以刀割，却以好墨涂便瘥。

　　《简要济众》主小儿误为诸骨及鱼骨刺入肉不出方。

　　上以水煮白梅肉烂，研后调象牙末，浓敷骨刺处自软。

　　《胜金方》治小儿、大人一切骨鲠或竹木签刺喉中不下。

　　上于腊月中，取鳜鱼胆悬北檐下令干，每有鱼鲠便取一皂子许，以酒煎化，温温呷，若得逆便吐，骨即随顽涎出。若未吐，更吃温酒，但以吐为妙，酒即随性量力也。若更未出，煎一块子，无不出者。此药应是鲠在脏腑中，日久痛黄瘦甚者，服之皆出。若卒求鳜鱼不得，鲤鱼、鲩鱼、鲫鱼俱可。腊月收之甚佳。

　　陈藏器敷狐刺疮方。

　　上以蓼叶捣，敷之。

　　陈藏器又方上以胡瓜根捣敷之。（胡瓜即黄瓜也。）张锐《鹦鸡方》治鱼骨鲠。

