<!-- { "loadSidebar": true } -->
　　《外台》：《近效》疗小儿误吞钱在喉中不出方。

　　上取麸炭末，以指弹入喉中，其儿当便咯出如。

　　日华子治小儿误吞针钱等方。

　　上末磁石同筋膜肉，莫令抹断，与磁石少许同下之。

　　《药性论》治恶疮小儿吞钱不出方。

　　上煮冬葵根饮之即出，神妙。

　　《圣惠》治小儿误吞咽铜铁物在喉内不下方。

　　上取南烛根，烧灰细研，以熟水调下一钱瘥。

　　《圣惠》又方上用貘齿骨烧灰，细研如粉，每服以磨刀水调服一钱止。

　　《圣惠》治小儿误食发绕咽喉方。

　　上用梳头梳烧灰，细研如粉，以粥饮调下半钱。

　　《圣惠》治小儿误吞钩绳方。

　　上凡小儿若误吞钩绳，绳犹在手中者，莫引之，但以珠当若穿了薏苡子之辈就贯着绳，稍稍令推至钩处，小小引之则出。

　　《圣惠》又方上以常思草头一把，水一大盏，捣绞取汁，分三、四遍饮之即效。

　　《圣惠》治小儿误吞钩方。

　　上以琥珀珠穿贯钩绳上，推令前入至钩所，又复推以牵引出矣。

　　《灵苑》玉错散 治大人小儿一切骨鲠或竹木签刺喉中不下方。

　　蓖麻（一两，去壳） 寒水石（细研如粉）上入蓖麻乳钵内，研如膏，旋入石末同研，但旋添入石末衮得干成粉即止，不拘分两也。有被鲠者，只取一捻致舌根深处，以冷水咽之，其鲠物自然不见，可用竹木片于舌深处用药试之，立验。

　　《婴孺》治小儿吞下钱方。

　　上取 头一把，水二升，灌水中十余度，饮之立下。

　　《婴孺》治小儿吞针方。

　　上以炭末水服立出。

　　《婴孺》治小儿鲠若吞钱不下。

　　半夏散方半夏（二分，洗） 白蔹（一分）上为末，酒或姜汁服方寸匕，再服立下。

　　《婴孺》治小儿食饮发绕咽喉方。

　　上取梳头发烧灰，服之一钱瘥。

　　张涣通气散方 治误吞铜钱物及钩绳之类在咽喉不下方。

　　象牙（末，烧存性） 鹅毛（烧灰。各一钱） 磁石（一皂皂大，烧灰）上件捣，罗为细末。每服半钱，新汲水调下。

　　《庄氏家传》误吞钱方。

　　上用锻石为末，酒调服。

　　《庄氏家传》治小儿误吞钱。

　　神应丸方朱砂（三钱精研） 半夏（大者三枚，以浆水煮过，研） 石脑油（真者须小，但斟量稀稠抹和得朱砂、半夏二味为度，切勿令稀，旋旋滴少许在乳钵内，研拌二味药。）上三件同入乳钵内研令匀腻，丸如豌豆大。每服三丸，空心并食前以酒吞下，一日之间吃三服，不过一、二日或三、四日内自然随大便下来，此药大有神效。不取转，不搜觉，但趁逐钱下来。

　　《庄氏家传》又方（此与次方吃了，令咽喉并胸中不噎闷，便吃得物。）上羊胫炭不计多少，捣、罗极细，再于乳钵内研令极匀腻。每服三满大钱，以砂糖温水调下，不计时候，日五服，临睡更一服。

　　《庄氏家传》又方上以旧经穿钱者麻索子二十对（须是元金者，逐旋讨得旋烧旋用。）于熨斗内，以精炭火些小，吹去灰，烧麻索子作灰，乳钵内研令极细，只以砂糖温水调三大钱，不拘时，一日五服，钱索若带青色者为上。

　　《玉氏手集》治小儿误吞钱在腹方。

　　上用榆白皮湿者，捣烂如泥，用新水调打半匙许，服之自下。或干者，捣、罗亦得。

　　卷第三十九

　　耳中有物不可出第十二《千金》治耳中有物不可出方。

　　上以弓弦，从一头令散，敷好胶柱，着耳中物上停之，令相着，徐徐引出。

　　《孔氏家传》治小儿皂子入耳鼻内方。

　　上取曲 一条活者，用萝卜看多少同捣，粘以麻钱贯三五寸，于剪断头边散开些，小点 膏在上，入耳鼻中，便粘出。

　　卷第三十九

　　灭瘢痕第十三《千金》灭瘢痕方。

　　上以猪脂三斤饲乌鸡一只，令三日使尽，后取白屎，内白芷、当归各一两煎，白芷色黄去滓，内以鹰屎白半两搅令调，敷之日三。

　　《千金》又方上禹余粮、半夏等分末之，以鸡子黄和，先以新布拭瘢令赤，涂之，勿见风，日二，十日瘥。十年者亦灭。

　　《千金》又方鹰屎白（一合） 辛荑（一两） 白附子 杜若 细辛（各半两）上五味 咀，以酒五合，浸一宿，以羊髓五两微火煎，三上三下，去滓，小伤瘢上敷之，日三。

　　《千金》灭瘢痕无问新旧必除方。

　　上以人精和鹰屎白敷之，日二。白蜜亦得。

　　《千金》治瘢痕凸出方上春夏以大麦麸，秋冬以小麦麸，好细绢下筛，以酥和封之。

　　《千金》又方鹰屎白（一两） 衣白鱼（二七枚）上二味末之，蜜和以敷之，日三、五度良。

　　《千金》又方上以热瓦熨之。

　　《千金》又方上以冻凌熨之。

　　《千金》又方鹰屎白（二两） 白僵蚕（一两半）上二味末之，以白蜜和，敷上，日三。慎五辛生菜。

　　《千金》又方上以腊月猪脂四升，煎大鼠一枚，令消尽，以生布拭上皮令赤，涂之，不过四、五上。

　　《谭氏殊圣方》疗豆疮瘢痕面 。

　　上以密陀僧细研水调，夜涂之，明旦洗去，平复也。

　　卷第三十九

　　中食毒第十四《千金》治饮食中毒烦满方。

　　上苦参三两， 咀，以酒二升半，煮取一升，顿服之，取吐愈。

　　《千金》治食六畜肉中毒方。

　　上各取六畜干屎末水服之佳。若是自死六畜肉毒，水服黄柏末方寸匕，须臾复与佳。

　　《千金》又方上烧小豆一升，末，服三方寸匕，神良。

　　《千金》又方上服灶底黄土方寸匕。

　　《千金》治食生肉中毒方。

　　上掘地深三尺，取下土三升，以水五升煮土五六沸，取上清，饮一升立愈。

　　《千金》治食牛肉中毒方。

　　上取野狼牙灰，水服方寸匕良（一作猪牙。）《千金》又方上以温汤服猪脂。

　　《千金》又方上以水煮甘草汁饮之。

　　《千金》治食猪肉中毒方上烧猪屎，末，服方寸匕。犬屎亦佳。

　　《千金》治食百兽肝中毒方。

　　上顿服猪脂一斤佳。亦治陈肉毒。

　　《千金》治食野味、马肝肉、诸脯肉毒方。

　　上取头垢如枣核大，吞之，起死人。

　　《千金》又方上烧狗屎灰，水和绞取汁，饮之立愈。

　　《千金》又方上烧猪骨末之，水服方寸匕，日三服。

　　《千金》治漏脯毒方。（张文仲云：茅水沾脯为漏脯。）上捣韭汁服之良。大豆汁亦得。

　　《千金》治郁肉湿脯毒方。（张文仲云：肉闭在密器中，经宿者为郁肉。）上烧狗屎，末，水服方寸匕。凡生肉熟肉皆不用深藏密盖不泄气，皆杀人。又肉汁在器中密盖气不泄者亦杀人。

　　《千金》治脯在黍米中毒方。

　　上曲一两，以水一升，盐两撮煮，服之良。

　　《千金》又以雉肉作HT ，因食皆吐下治之方。

　　上服犀角末方寸匕得静甚良。

　　《千金》凡食鹅鸭肉成病，胃满面赤不下食者治之方。

　　上服秫米泔良。

　　《千金》治食鱼中毒方。

　　上煮橘皮，停极冷，饮之立验。（《肘后方》云：治食鱼中毒面肿烦乱者。）《千金》食鱼中毒面肿烦乱及食鲈鱼中毒欲死者方。

　　上锉芦根，舂取汁，多饮食。并治蟹毒。亦可取芦苇茸汁饮之愈。

　　《千金》治食鱼 不消方。

　　大黄（三两，切） 朴硝（二两）上二味以酒二升，煮取一升，顿服之。（仲景方有橘皮一两。《肘后方》云：治食猪肉遇冷不消，必成症，下之。方也无橘皮。）《千金》又方上舂马鞭草，饮汁一升，即消去也。生姜亦良。（《肘后方》云：亦宜服诸吐药。）《千金》又方上烧鱼皮灰水服方寸匕。

　　《千金》又方上烧鱼灰水服方寸匕。食诸鲍鱼中毒亦用之。

　　《千金》治食蟹中毒方。

　　上取冬瓜汁服二升。亦可食冬瓜。

　　《千金》治食诸菜中毒方。

　　甘草 贝齿 胡粉上三种各等分，治下筛，以水和，服方寸匕。小儿尿、乳汁共服二升亦好。

　　《千金》治食山中木上菌毒方。

　　上取人屎汁，服一升良。

　　《千金》治食百物中毒方。

　　上掘厕傍地深一尺，以水满坑中，取厕筹七枚烧令烟以投坑中，乃取水汁饮四五升即愈。急者不可得，但掘地着水即取饮。

　　《千金》又方上含贝子一枚，须臾吐食物瘥。

　　《千金》：黄帝云服大豆屑，忌食猪肉。炒豆不得与一岁以上十岁以下小儿食，食者啖猪肉，必拥气死。

　　《千金翼》：凡六畜五脏着草自动摇，得诸醋盐不变色及堕地不污，又与犬不食者，皆有毒杀人。

　　《千金翼》：凡食饮有毒者浇地，地坟起者杀人。

　　《千金翼》：凡脯肉、熟肉皆不用深藏，密不泄气杀人。若中此毒者，皆大粪灰水服方寸匕良。

　　《本草注》：栗实饲孩儿，令齿不生。

　　《本草注》：蕨，小儿食之脚弱不行。

　　《本草注》：越瓜（白瓜也）不益小儿，天行病后不可食。又不得与牛乳酪及 同餐及空心食，令人心痛。

　　《陶隐居俗传》：言食蕺不利人脚，恐由闭气故也。今小儿食之便觉脚痛。

　　陶隐居：小儿食鸡肉好生蛔虫。

　　陈藏器：食虾无须主五野鸡病，又煮熟色正赤，小儿及鸡狗食之，脚屈不行。又以热饭盛密器中，作 食之，毒人至死。

　　《食疗》：小儿夏月不可与越瓜食，又发诸疮，令人虚弱冷中，常令人脐下为症，痛不止。

　　《食疗》：鸡兔同食成泄痢，小儿五岁以下未断乳者勿与鸡肉食。

　　《杨氏产乳》：凡子不得与桑椹子食，令儿心寒。

　　孟诜：蕺（戢者）菜小儿食之，三岁不行。久食之，发虚弱，损阳气，消精髓，不可食。此物无似荞麦茎，紫赤色，蔓生湿地。切南方人好生食，闽中为之莉菜。

　　《婴童宝鉴》：凡小儿慎忌：不可多食栗，令肾气弱而行迟。不可食黍米饭，立无力。不可食蕨，亦立无力。

　　不可食鸡肉，腹中有虫。不可食越瓜，发动故疾。不可食胡瓜黄瓜也，滑中生虫。不可食芡，令不能行。不可食荞麦，令发落。不可食 柴，令脐下痛。不可食鲟鱼，令腹有 癖。

　　卷第三十九

　　中药毒第十五《巢氏病源》小儿服汤药中毒候：小儿有疹患服汤药，其肠胃脆嫩，不胜药气，便致烦毒也，故谓之中毒。

