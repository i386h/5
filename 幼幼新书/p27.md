<!-- { "loadSidebar": true } -->
　　汉东王先生《家宝》小儿变蒸候歌：变蒸之候若为程，（为程者，是有数也。三十二日为一度变矣。）一一从头别有名。第一看儿发毛立，口唇尖上白珠生。（头发立而不伏，又唇上有白泡子起也。）三两日间起寒热，（忽然发，却自住是也。）忽然睡里足虚惊。（睡中哭而不觉也。）或则遍身流盗汗，（此是气血长不逮，流于毛孔中出。）或然微痢腹中鸣。（腹中似泻水之声，此是变实，其肠胃而作声。）或则因闷皮肤急，（忽闷，皮肤急及气急，少时却醒。）（忽然吐逆气交横。忽然要吐 气急，盖因长其气血，不觉被气节之，即吐 ，不久自住也。）七日之中惊梦里，（生不七日，忽睡中惊叫，人多疑床，非也。此是长其神气，故童子能喜笑矣。）但看蒸变辨其名。（变蒸者，则是长其血气。长不逮后相滞，故发热也，或者生筋骨，或者正其五脏也。）智者将心信医药，下愚不晓逐邪行。虽然变蒸得其候，还须用药保长生。（亦须服和气丸散及不可当风洗浴也。）长沙医者毛彬传疗小儿初生变蒸候歌：变蒸方长是婴儿，一出胎来数可推。未到期年蒸八变，四十九日一回期。第一肝蒸生于魂，双眼虽开瞳子昏。三两日间微壮热，定目看人似欲言。第二变蒸生于魄，喷嚏咳嗽开胸膈。见人共语笑喃喃，暗里时时长筋脉。第三变蒸生于神，渐能识母畏傍人。血脉初生学及覆，肌肉皮肤渐渐匀。第四脾蒸生于智，尻骨初成独坐戏。三焦胃管渐开张，乳哺甘甜不肯离。第五肾蒸生精志，气候相通转流利。掌骨初成学匍匐，反复捉搦能随意。第六筋骨蒸初成，九窍津液皆相应。时时放手亭亭立，气力加添日渐胜。第七膝踝骨初成，颜色红光遍体荣。举脚抬肩便移步，嘻嘻学语百般声。第八呼吸定精神，风血气脉自回轮。八蒸之候细分别，一一从头为列名。七日之中有乖治，但看外证辩其名。第一看儿毛发立，口唇尖起白珠生。三两日中寒热起，忽然睡里作虚惊。或即遍身流盗汗，或乃微利腹中鸣。或即脊膂皮肤急，忽乃呕逆气交横，或则困闷通身软，忽然啼哭没心情。重者不过一七日，轻者三朝便得平。上古圣贤制方论，还须服药觅延生。

　　《葛氏肘后》黑散方麻黄（二两） 大黄（一两） 杏仁（二分）上件并捣为散，将杏仁熬，别研如脂，乃内散同捣令调和，（《圣惠》并炒令黑，都研细。汉东王先生并烧灰存性。）密盛器中，勿令见风。一月儿服如小豆一枚，乳汁和咽之。拘令得汗，勿使见风。百日儿服如枣核，量大小与之佳。《千金要》、《翼》分两同。《元和纪用经》大黄只半两。《千金要》三味先捣，麻黄、大黄为散，别研杏仁如脂，乃细细内散。又捣令调和，内密器中。又《千金要》、《翼》黑散治小儿蒸变挟时行温病，或非变蒸时而得时行。《元和纪用经》自四味饮以下，黑散、紫丸、至圣散、五加皮治不能行。蜀脂饮、麝香丸七分，谓之育婴七宝。紫阳道士一名《保子七圣至宝方》，专为一书者，此方是也。

　　《葛氏肘后》紫丸方代赭 赤石脂（各一两） 巴豆（四十枚） 杏仁（五十枚）上件代赭、赤石脂先捣细筛，巴豆四十枚去心、皮熬，（《千金翼》、《元和纪用经》并三十枚，又《纪用经》以二十枚洗，沙皮制，十个生用。）杏仁五十枚去皮，令碎研如脂，（《元和纪用经》用四七个。）合三物，捣三千杵，自相看，若硬，加少蜜更捣，密器中盛。三十日儿服如麻子一丸，与少乳汁令下，良久复与少乳，勿令多，宜至日中当小下，热若不尽，明旦更服一丸。百日儿如小豆大小，以此加减，若小儿夏月多热，往往发疾，此丸无所不治，三、二十日与一服殊佳。如真代赭不可求，用左顾牡蛎代之。《千金要》、《翼》紫丸治小儿变蒸发热不解，并挟伤寒、温壮，汗后热不歇，及腹中有痰癖，哺乳不进，乳则吐 、食痫、先寒后热，此亦《元和纪用经》育婴七宝，紫阳道士保子七圣方也。又《千金翼》谓小儿气盛有病，但下之，必无所损，若不时下，则将成病，固难治矣。

　　《圣惠》治小儿变蒸，经时不止，挟热心烦、啼叫无歇，骨热面黄。

　　柴胡散方柴胡（去苗） 甘草（炙微赤，锉） 人参（去芦头） 元参（各一两） 龙胆（半两，去芦头） 麦门冬（一两半，去心焙）上件药捣，罗为散。每服一钱，以水一小盏，煎至五分，去滓，不计时候，温服，量儿大小加减服之。

　　《婴孺方》治小儿变蒸，壮热不止。

　　代赭（一两半） 杏仁（三十个，别入研。）上为末，拌和匀，以黄蜡丸之。二十日儿服黑散，汗出后，更服此紫丸子，黍大一丸讫，少乳乳之，令药得下。两食久，复乳之，勿过饱。平旦一服，日中药势尽，日西久时复增丸。至鸡鸣时若不瘥，复与一丸，若愈即止。三十日儿，胡豆大一丸。若不利，壮热者加半丸，以利下为度。又方云：紫丸服之当利而全出，若不出及不全者，为病未尽，更须服之。有热服紫丸子，无热有寒者，勤服当归散，若黄 散。变蒸后微热者，可与除热黄芩汤。

　　汉东王先生服黑散，候有微汗，浑身稍凉，即用香粉散方蚌粉（末拘多少，研令极细，水飞过） 麝香（少许，研细）上为末，用绵裹掺之。

　　张涣治婴儿周 内，时或体热，眠卧不宁，乳哺不调，目睛不明，或瘥或作，三十二日一变，六十四日再变，甚者微惊，乃长血气，名曰变蒸候。过周 渐除，切不可乱投汤药，宜用清心汤方人参（半两，去芦头） 麻黄（去节） 川大黄 麦门冬（去心） 甘草（炙） 犀角屑（各一分）上件捣，罗为细末。每服一钱，水八分，入杏仁一个，去尖拍破，同煎至四分，去滓，放温，时时与服。

　　张涣紫砂丹方 治变蒸身热不已。

　　代赭（研细，水浸一宿，澄去清水，焙干） 当归（洗、焙干。各半两） 朱砂（细研，水飞） 木香人参（去芦头。各一分）上件为细末，与代赭石同研匀，入杏仁十个，去皮尖，巴豆五个，去心膜，出油同研匀，入麝香半钱，拌匀，滴水和如针头大。每服三粒至五粒，煎荆芥汤下，乳后。

　　《吉氏家传》治伤寒变蒸候方。

　　当归（一钱） 大黄（炒） 北黄芩 川乌头（煮。各一分） 防风（半两）上件为细末。每服一钱，水半盏，入荆芥煎四分，温服。

　　长沙医者丁时发传治变蒸候方。

　　变蒸日数甚分明，或泻槐黄又夹惊。发热喜啼多不乳，急须匀气便安宁。

　　匀气散香附子 甘草（炙。各一分） 天仙藤 人参 橘皮 藿香（各一钱）上件为末。每服半钱，用米饮调下。

　　卷第七

　　中客忤第二《巢氏病源》小儿中客忤候：小儿中客忤者，是小儿神气软弱，忽有非常之物，或未经识见之人触之，与儿神气相忤而发病，谓之客忤也。亦名中客，又名中人。其状吐下青黄白色、水谷解离，腹痛反倒天矫，面变易五色，其状似痫，但眼不上插耳。其脉弦、急、数者是也。若失时不治，久则难治。若乳母饮酒过度，醉及房劳，喘后乳香者最剧，能杀儿也。（其脉急数者，宜与龙胆汤下之，加人参、当归各如龙胆汁分等多少也。）《葛氏肘后》论：小儿病发身软、时醒者，谓之痫；身强直反张、不醒者，谓之痉。凡中客忤之病，类皆吐下青黄白色。其候似痫，但眼不上下接耳。其痢水谷解离是也。

　　《千金》论：少小所以有客忤病者，是外人来气息忤之，一名中人，是为客忤也。虽是家人或别房异户，虽是乳母及父母或从外还，衣服经履鬼神粗恶暴气，或牛马之气，皆为忤也。执作喘息、乳气未定者，皆为客忤。

　　凡小儿衣、布、帛、绵中不得有头发，履中亦尔也。白衣青带、青衣白带，皆令中忤。凡非常人及诸物从外来，亦惊小儿致病。欲防之法，诸有从外来人及异物入户，当将儿避之，勿令见也。若不避者，烧牛屎，令常有烟气置户前则善。

　　小儿中客为病者，无时不有此病也。而秋初一切小儿皆病者，岂是一切小儿悉中客邪？夫小儿所以春冬少病，秋夏多病者，秋夏小儿阳气在外，血脉嫩弱，秋初夏末晨夕时有暴冷，小儿嫩弱，其外则易伤，暴冷折其阳，阳结则壮热，胃冷则下痢，是故夏末秋初小儿多壮热而下痢也。未必悉是中客及 也。若治少小法，夏末秋初常宜候天气温凉也。有暴寒卒冷者，其少小则多患壮热而下痢也。慎不可先下之，皆先杀毒后下之耳。

　　小儿中客，急视其口中悬痈左右，当有青黑肿脉核如麻豆大，或赤、或白、或青，如此便宜用针速刺渍去之，亦可爪摘决之，并以绵缠钗头拭去血也。少小中客之病，吐下青黄赤白汁，腹中痛及反倒偃侧，喘似痫状，但目不上插少睡耳。面变五色，其脉弦急。若失时不治，小久则难治矣。欲疗之方，用豉数合，水拌令湿，捣熟，丸如鸡子大，以摩儿囟上、手足心各五、六遍，毕以丸摩儿心及脐，上下行转摩之。食顷破视，其中当有细毛，即掷丸道中，痛即止。（《肘后》亦收此豉方，作《短剧方》，然不若如此之详。）茅先生客忤形候：眼翻腾，腰背强直，项硬，手足硬，返身归后如角弓，面黑色。此候因儿子生下都不与出屋，被人相请乳母，有檐夫扛兜，身带汗气，或有腋气，或牛马气，儿子吸着。且奈儿子五脏血气未就娇嫩，遂吸着其气，乃积在心脏，日往月来，被风乘虚而发此之候。

　　《婴童宝鉴》小儿客忤歌：客忤多因人物冲，更遭鬼气亦相同。青黄吐出并白沫，水谷开张腹又疼。面色五般时变动，脉弦急数不干风。一同痫吊多惊证，两目根据常异有风。

　　《千金》治少小中客忤、强项欲死方。

　　取衣中白鱼十枚为末，以敷母乳头上，令小儿饮之，入咽立愈。一方：二枚，着儿母手掩儿脐中，儿吐下愈。亦以摩儿项及脊强处。

　　《千金》治少小客忤，二物黄土涂头方。

　　灶中黄土、蚯蚓屎等分捣合，和水和如鸡子黄大，涂儿头上及五心，良。一方云：鸡子青和如泥。

　　《千金》又方吞麝香如豆大许，立愈。《圣惠》研如粉，清水调一字。（《广利方》治客忤，用麝香调，涂儿口。）《千金》治少小犯客忤发作有时者方。

　　以母月衣覆儿上，大良。

　　《千金翼》治小儿新生客忤中恶，发痫发热，乳哺不消，中风反折，口吐舌并疰忤面青，目上插，腹满癫痫，羸瘦疰及三岁不行。

