<!-- { "loadSidebar": true } -->
　　穣厌法：《千金》治夜啼方。

　　以妊娠时食饮偏所思者物，哺儿即愈。

　　《外台》：《必效》小儿夜啼方。

　　以日未出时及日午时仰卧，于脐上横纹中，屏气以朱书作“血”字，其夜即断声，效。

　　陈藏器余云：井口边草主小儿夜啼，着母卧席下，勿令母知。

　　《子母秘录》治小儿夜啼。

　　甑带悬户上。

　　孟诜：小儿夜啼。

　　取干牛粪如手大，安卧席下，勿令母知，子母俱吉。

　　《集验方》仙人杖，小儿惊痫及夜啼，安身伴睡良吉。

　　日华子云：猪窠内有草治小儿夜啼，安席下，勿令母知。

　　日华子云：乌雌鸡翼治小儿夜啼，安席下，勿令母知。

　　《圣惠》方右脐下书田字，瘥。

　　《圣惠》又方上取树孔中草着户上，立止。

　　《圣惠》又方上以车辋，盗安母卧床下，勿令母知。

　　《圣惠》又方上取荒废井中败草悬户上，良。

　　《圣惠》又方上取牛粪灰，安母卧床下，勿令母知。

　　《圣惠》治小儿夜啼，符法三道。

　　图　（此符左、右手贴）图　（此符脐中贴之）图　（贴房门上）《婴孺》治小儿夜啼法。

　　上令母脱去上衣，只着中衣，跪宅四角曰：西方白帝，东方青帝，南方赤帝，北方黑帝，中央黄帝。乞断某甲夜啼，荷恩之日，奉还酒哺，随意所用。还法安五畔，居中庭四角，故四角四畔，中央一畔，启颡胆五帝说曰：今日奉还，随意所吮愿之。

　　《刘氏家传方》小儿夜啼。

　　写：若以色见我，以音声求我，是人行邪道，不能见如来。烧灰吞之，男左一本，女右一本。

　　《婴童宝鉴》灸法：小儿夜啼，灸幼宫三壮，又灸中指甲后一分。

　　《万全方》灸小儿夜啼，上灯啼，鸡鸣止者。灸中指甲后一分，中冲穴一壮，炷如小麦大。

　　卷第八（惊疾潮发）凡九门

　　卷第八

　　惊候第一《巢氏病源》惊候：小儿惊者，由血气不和，热实在内，心神不定。所以发惊甚者，掣缩变成痫。又小儿变蒸亦微惊，所以然者，亦由热气所为。但须微发惊以长血脉，不欲大惊，大惊乃灸惊脉。若五、六十日灸者，惊复更甚。生百日后，灸惊脉乃善耳。

　　《小儿形证论》五脏惊传候：一肝脏惊风，令小儿非时窜上眼睛，手脚冷。二肾脏惊风，令儿啮齿，面色赤。

　　三脾脏惊风，令儿夜啼，白日多睡。四心脏惊风，令儿发心热，四肢逆冷。五肺脏惊风，令儿口内热喘，出气细微。五脏惊邪，皆因惊风传受。缘初惊有涎，涎在膈上不发，或即涎潮脏腑入惊邪也。日久不医，致传邪气入于心、肺，或传肝、脾、肾等也。却被巫师皆言有祟妖祸，求神渐加深重，即令小儿枉丧性命。虽有名方千道，须晓病源，今具传入五脏于左。

　　一惊邪入脾。郑冲虚云：令儿非时喷乳，呕逆翻吐，不思饮乳，故成慢惊也。二惊邪入心。周奇云：令儿非时面上赤红，恶叫，四肢缓慢，故成慢惊也。三惊邪入肝。郑冲虚云：令儿眼目上翻，眼多白，睛上窜，引饮，故惊痫也。四惊邪入肾。赵氏云：令儿忽然面上黑色，恶叫咬人，故惊啼也。五惊邪入肺。崔氏云：令儿夜多虚汗，狂言乱叫，或传下利，是虚惊也。

　　《惠眼观证》论小儿惊候：急惊者，本内有风热，面色红赤。又因乳母不自调摄，酒食过度；或涌乳饮儿；或涎停膈中；或风感身内，故中此疾。遍身壮热，吊上眼睛，四肢搐搦，牙关不开。胎惊者，在母胎内八、九月时，母曾中惊，胎纳邪气，传之心脏，发时亦壮热吐涎，眼带翻张。此候生一月日或半月后发。慢惊者，荣卫皆受邪气，面无血色，脏腑久冷，或泻或吐，或自惊扑因而成之。

　　《惠眼观证》论小儿元有惊候：白日多睡，遍身虚汗，是惊气纳脾；喘气微细，是惊气传肺，无故咬奶，是惊气传肾；非时忽然眼睛吊上，是惊气在脾；梦里多切牙，是惊气在骨；夜啼至晓，是惊气传心；面色非时红赤，是惊气在心；上喘吃水，是惊气在肝；恶声啼叫，是惊气在肾；前后心及四肢热，是惊气传脾，欲吐泻。

　　凡小儿惊风，切忌爪甲青黑及吐出白虫有血，泻下啼叫无泪。与夫眼直，半开半闭，兼亦咬人时复鸦声，皆不可用药。

　　《婴童宝鉴》惊痫死候：项软无力，鱼口开，气粗喉中如锯，头不直，面红如妆，目陷无光，啮衣并咬人，两目似开不开，泻下如瘀血，身体若无筋骨。

　　卷第八

　　胎惊第二张涣论：婴儿在母胎中之时，腑脏未具，神气微弱，动静喘息，莫不随母。母有所动，胎必感之。母若调摄失宜，食饮不节，喜怒不常，坐卧当风，遇酒房劳，一切禁忌，致生下儿形多怯弱，头颅开解；或乳食失理，洗浴当风，则令儿壮热吐 ，心神不宁，手足抽掣，身体强直，眼目张反，此乃胎惊风病也。

　　《石壁经》三十六种胎惊候歌：未出胎中一月来，母惊成患子临胎。腰直哭时先口撮，面青拳搐缩双腮。眼闭切牙筋脉急，（《凤髓经》云：眼闭胶生。注云：眼有眵，此是受气之时，若阴气弱，则胎易惊而落也；阳气弱，则胎难惊而落也。阳弱则手足细，肌肉瘦；阴弱则肉消甚，然皆不能尽其天年。若日月满，因惊而落者，使口撮腮，脸起如拳，鼻多塞，口噤不开，甚不可作惊风医，先当微发汗，次治惊调气，乳母当服调气药，孩儿贴囟门去邪。）任唤千声眼不开。医者见形须问母，方知此患所从来。退却风涎为治疗，涎去惊邪自不回。（失次则目瞑不开，若先治惊则作吐或泻，在秋夏必作脾风。始初见之，亦不可作脾风治，恐汗不出，而作别候也。《凤髓经》云：歌括一同。仍注云：与乌犀膏，次与生银丸。二方与《玉诀》同并见急慢惊风门中。）《小儿形证论》四十八候胎惊歌一同，后说云：此患在胎中时母受惊，生下后二十五日发是也。若不定或三十五日、别日者不是胎惊。医人不识，多作惊风误矣。目闭腰直，腮缩拳握，只与 丸下涎（方见一切痫门中），或下半丸大青丹（方见急、慢惊风门中。）《飞仙论》胎惊候说云：凡母怀胎之日，曾受惊气传入胎中，致孩儿生下青红色，口唇时动，梦里多惊，五心常热，囟门不合，动多惊叫，身体壮热，此胎惊候也。

　　《颅囟经》治小儿胎惊及痫，或心热。

　　牛黄丸牛黄 龙齿 马牙硝 铁焰粉（各一分）上为细末，炼蜜丸如梧桐子大。每日乳食前，热水调破一丸灌下。令母忌口。

　　张涣治胎惊圣星丹方 凡诸痫皆宜服之，曾经大效。

　　天南星拣四十九个一般大者，五月五日取活蝎四十九个，用瓦器内盛之，以盐泥固济吊于静室中，至腊日取出。拣天南星蝎螫着处有小窍子者，其余不用。只将蝎螫天南星，以酒浸一宿，焙干，研为细末，次用：好辰砂（一分，细研、水飞） 真牛黄 麝香 龙脑（各一分，细研）上件再一处研，拌匀，用生姜汁和如梧桐子大。每服一粒至二粒，煎人参薄荷汤化下，神验。

　　张涣治胎惊白金散方 又治诸痫，潮发不醒者。

　　好白僵蚕半两，拣净，汤洗，炒微黄色，捣、罗为细末，次用：真牛黄（一钱） 麝香 龙脑（各半钱，并细研） 天竺黄（一分，细研）上件同拌匀。每服半钱，用生姜自然汁调，放温灌。

　　张涣治胎惊乌金膏 又治胎痫，潮发频并。

　　乌梢蛇（一条，水浸，去皮骨，酒浸一宿，焙干） 蚕纸（一张，烧灰） 蝉壳 全蝎（各半两）以上为细末，次用：好朱砂（半两，细研，水飞） 金箔（二十片，细研） 龙脑 麝香（细研。各半钱）上件一处研匀，炼蜜和成膏如皂皂大。每服一粒，煎人参薄荷汤化下。

　　张涣治胎惊太一散方 凡病瘥亦宜常服。

　　天浆子（干者微炒） 干蝎梢（各二十一个） 防风（锉） 天麻（各半两）以上捣，罗为细末，次用：朱砂（半两，细研，水飞） 麝香（一钱，细研）上件再细研。每服半钱，乳汁调下。

　　张涣治胎惊天南星煎方 又治胎痫，潮发迟省。

　　天南星（微炮） 白附子 白花蛇（酒浸，洗去皮骨，炙令黄。各一两） 干蝎（炒） 天麻（各半两）以上捣，罗为末，用好酒两大盏，搅令匀，于慢火上熬，不住手搅，以酒尽为度，次用：朱砂（半两，细研，水飞） 腻粉（一分） 牛黄 麝香 龙脑（各半钱，并细研）上件都入膏子内一处和，看硬软成膏如皂皂大。每服一粒，取竹沥化下，不计时候。

　　张涣治胎惊祛风散方 又治胎痫多啼叫。

　　胡黄连（半两取末） 全蝎（取细末） 犀角屑（取末） 天竺黄（别研） 麻黄（各一分，去节）上件都研令匀细末。每服半钱，研入麝香一字，乳汁调下。

　　张涣治胎惊铁粉散方 （若惊风，或多面赤口干，大便不利尤宜服）铁粉（半两，研） 郁金（研） 牛黄（研） 真珠末（别研） 胡黄连（取末。各一分）上件拌匀，研细。每服一字，温蜜汤调下。

　　张涣治胎惊羌活方 又治胎痫昏困不省。

　　羌活 独活（各一两） 天麻 全蝎 人参（去芦头） 白僵蚕（微炒。各半两） 乌蛇肉（一两，酒浸一宿，焙干）上件捣，罗为细末，炼蜜和成膏。每服一皂皂大，用麝香荆芥汤化下。

　　张涣治胎惊麝香膏方 又治胎痫不得安卧。

　　麝香（研） 牛黄（研） 白附子（取末） 蚕蛾（微炒取末） 白僵蚕（微炒取末。各一分） 全蝎（二十一个，取末）上件都拌匀，研细，炼蜜和膏如皂皂大。每服一粒，煎人参荆芥汤化下。

　　张涣治胎惊银朱丹方 又治胎痫昏困涎盛。

　　干蝎（微炒） 天浆子（微炒） 露蜂房（各一分，微炒）以上三味捣，罗为细末，次用：朱砂（半两，细研，水飞） 水银（一分，用黑铅一分同结为砂子，细研） 牛黄（细研） 麝香（细研。各一钱）上件都一处拌匀，研细，用白面糊和如黍米大。每服五粒，煎金银薄荷汤化下。

　　乳后三十六种治胎惊。

　　朱砂膏朱砂 粉霜 轻粉 水银砂子（各一钱） 乳香 牙硝（各半钱）上为末，入麝香少许，枣肉为膏如皂角子大。前胡汤化下。

　　《孔氏家传》治小儿胎惊，涎盛不饮乳。

　　半夏一枚，炭火内炮令黄色，研令细，生姜自然汁取为丸如粟大。乳汁下一丸，无时服之。

　　《王氏手集》如圣消惊丸方 治新生儿在胎中之时，其母宿挟惊、忧、喜、怒，举动惊胎，致儿生后常饶惊悸，眼睡不稳，精神恍惚，摇头上视，温壮多睡，反折啼叫，口眼相引。

