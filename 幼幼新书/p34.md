<!-- { "loadSidebar": true } -->
　　胡黄连散方胡黄连 牛黄（细研） 犀角屑（各一分） 麝香（半分，细研） 朱砂（半两，细研，水飞过）上件药捣，细罗为散。不计时候，用乳汁调下一字，二岁以上用温水调下半钱。

　　《圣惠》治小儿惊热，发歇不定。

　　半黄丸方牛黄（细研） 蝉壳（微炒。各一分） 川大黄 子芩 龙齿（细研。各半两）上件药捣，罗为末，炼蜜和丸如麻子大。不计时候，煎金银薄荷汤下三丸。量儿大小，加减服之。

　　《圣惠》治小儿惊热，心神烦闷，多啼。

　　铁粉丸方铁粉 青黛（细研） 茯神 羚羊角屑（各三分） 朱砂 麝香（细研。各半两） 蛇蜕皮（一条）上件药捣，罗为末，都研令匀，以粟米饭和丸如绿豆大。不计时候，以粥饮下五丸。看儿大小以意加减。

　　《圣惠》治小儿惊热不退，变为发痫。

　　龙胆丸方龙胆（去芦头） 龙齿（各三分） 牛黄（细研，一分）上件药捣，罗为末，入麝香二钱，炼蜜和丸如黄米大。不计时候，荆芥汤下五丸。

　　《圣惠》治小儿惊热至甚，必效方。

　　天竺黄 马牙硝 铅霜上件药等分，同细研为散。不计时候，以熟水调下半钱。量儿大小临时增减。

　　《圣惠》治小儿惊热。

　　川硝散方川硝（半两）上件药细研为散。每服以鸡子清调下半钱，量儿大小加减服之。

　　《圣惠》治小儿心热多惊，宜服解心热，止虚惊土瓜丸方土瓜根（五两）上捣、罗为末，以粳米饭和丸如麻子大。每服以薄荷汤生姜汤下三丸。量儿大小以意加减。

　　《博济方》治小儿惊涎壅热，睡中惊搐，惊叫。解心脏，安神魂。

　　紫霜散朱砂（一两半，好者） 铁粉（半两） 铅霜 天竺黄（各一钱） 龙脑（半钱。以上五味，并用细研） 甘草（炙，一钱） 人参（一分） 使君子（一钱面裹，煨）上件八味，后三味先捣为末，细罗了，却入前五味，同研令极细，和匀后，以银器或新瓷器内贮之。每服一字，蜜水调下。看儿大小加减用之。

　　《博济方》治小儿惊热有痰及多温壮，夜卧不稳，吃食过多。

　　真珠丸天南星（末） 半夏（末） 腻粉 滑石（末。各一钱） 巴豆（二十四枚，去心膜，以水浸一宿，研细，不出油用）上件五味，先研巴豆令熟，次下众药，以糯米粥为丸如绿豆大。随儿年岁服之。泻痢用饮米下，取食葱汤下。如膈上有食即吐出；如在中脘即泻下。惊悸，薄荷荆芥汤下。

　　《博济方》治小儿惊热，化痰利膈。

　　金花散川大黄（纸裹煨） 干葛 甘草（炙） 川甜硝（别细研。各等分）上件同为细末。每服半钱，水一盏，煎至六分，食后温服。

　　《灵苑》牛黄膏 退小儿夹惊积热，心闷烦躁，赤眼口疮，遍身壮热，大小便多秘。或生疮癣，咳嗽顽涎，睡卧惊叫，手足搐搦，急慢惊风，渴泻等疾。

　　牛黄（一分，研） 朱砂（研） 雄黄（研） 黄芩 山栀子仁 栝蒌根 白药子 甘草（炙） 天竺黄（研。已上各半两） 马牙硝（研） 川大黄（饭上蒸三度） 郁金（用皂角水浸三宿，煮令软，切作片子，焙干。各一两） 麝香（研） 脑子（研。各一钱）上十四味研，捣、罗为细末，拌合令匀，用白沙蜜炼熟，捣为锭子。每服一黑豆许，量儿大小，加减与服，用金银薄荷汤下。

　　《灵苑》甘遂丸 搜疳取恹食，疏脏腑积滞，风热惊热。

　　甘遂（洗二度） 汉防己 槟榔（各半两） 轻粉（二钱） 干姜（锉碎，微炒令黄色） 青橘皮（汤浸去瓤）巴豆（去壳，水浸，冬五日，夏三日，遂日用两度换水，去心膜，研。各一分）上件七味内，除轻粉、巴豆外，并各细锉相拌和，同焙令干得所，杵、筛为末。先研巴豆如泥，次入软饭再研令极细，次下轻粉并诸药末，搜和，杵合为丸如绿豆大，晒干。如是吃食不着及风热积滞，或大假惊，用煎生姜汤下，空心服。三岁、四岁每服七丸；五岁、六岁九丸；十岁以上十丸；十五岁以上十二丸。取下积伤粘液恶物为度，后更服和气药补之。如未转快，再用三丸至五丸，投之取快为度。膈上有风壅，吐出粘涎物勿疑。如春间要疏转，看风热可甚，临时加减一两粒，勿令嚼破。如有急疾惊热，不拘早晚服用，忌生冷油腻等物。

　　《灵苑》桃红散 压惊。治风化涎，解伤寒，退惊热方。

　　半夏（四两，用水浸。每一日一度换水，从夏至前五日，浸至立秋后五日即止。待自成粉，曝干，用细罗子罗去粗者不用，细者取二两） 龙脑（研） 朱砂（研。各一钱） 石膏（细研，以水飞过，用一两半）上四件并用，一处拌合，再研令匀。每服用生姜熟水调下一字。

　　《灵苑》至宝丹方生犀角 生玳瑁屑 琥珀（研） 牛黄（研） 朱砂（研，水飞过） 雄黄（研，水飞。各一两） 金银箔（各五十片） 龙脑（研） 麝香（研。各一分） 安息香（一两半，去石，酒浸，重汤煮，直候化成水，再滤去滓石，约取净数一两熬成膏）上件药末，同入安息香膏内，研杵为丸如梧桐子大。以新瓷器内盛，具病汤使下。项急中风，阴阳二毒，伤寒，卒中热 ，卒中恶，产后血晕迷闷，卒中疫毒，中诸毒，产后诸疾，山岚毒瓦斯，卒暗风，胎死不下，误中水毒，卒气绝，中风不语，中蛊毒，梦中惊厌，以上诸疾以童子小便入生姜汁少许，同暖令温化下。心肺壅热，霍乱吐泻，神梦不安，头目昏眩，不得睡卧，伤寒发狂，积痰 疟，邪气攻心，小儿惊风，小儿诸痫，小儿心热，卒中客忤，以上诸疾，以人参汤化下。大人三丸至五丸，小儿只一丸至二丸。更量疾状大小服食。

　　《太医局方》牛黄清心丸 治诸风缓纵不随，语言謇涩，心忪健忘，恍惚去来，头目眩冒，胸中烦郁，痰涎壅塞，精神昏愦。又治心气不足，神志不定，惊恐怕怖，悲忧惨戚，虚烦少睡，喜怒无时，或发狂癫，神情昏乱。

　　牛黄（研，一两二钱） 金箔（一千二百片，内四百片为衣） 麝香（研） 龙脑（研） 羚羊角末（各一两） 犀角末（二两） 干山药（七两） 雄黄（八钱，飞研） 薄黄（炒） 人参（去芦头） 神曲（研。各二两半） 桂（去粗皮） 大豆卷（炒香） 阿胶（炒碎。各一两七钱半） 当归（去芦头） 防风（去苗） 黄芩 麦门冬（去心） 白芍药 白术（各一两半） 甘草（锉，炒，五两） 柴胡（去苗）桔梗 白茯苓（去皮） 芎 杏仁（去皮尖、双仁，麸炒微黄，别研。各一两二钱半） 白蔹 干姜（各七钱半） 大枣（一百枚，蒸热去皮核，研成膏）上除大枣，杏仁、牛黄、脑、麝、金箔、雄黄七味外，为细末，同以研药拌匀，用炼蜜与枣膏为丸，每两作一十丸，用金箔为衣。每服一丸，温水化下，食后服之。小儿惊痫，即酌度多少，用竹叶温汤化服。

　　《太医局方》五福化毒丹 治小儿蕴积毒热，惊惕狂躁，颊赤咽干，口舌生疮，夜卧不宁，谵语烦渴，头面身体多生疮疖。

　　元参（洗，焙） 桔梗（各六两） 茯苓（去皮，五两） 人参（去芦头） 牙硝（枯过） 青黛（研。各二两）甘草（锉，炒，一两半） 麝香（研，半钱） 金银箔（各八片，为衣）上为细末，入研药拌匀，炼蜜为丸，每两作十二丸。每一岁儿一丸，分四服，用薄荷水化下。及疮疹后，余毒上攻，口齿鲜血宣露致生臭气，以生地黄自然汁化一丸，用鸡翎扫在口内；热疳肌肉黄瘦，雀目夜不见物，陈粟米泔水化下，食后临卧服。

　　《太医局方》辰砂金箔散 治小儿心膈邪热，神志不宁，惊惕烦渴，恍惚忪悸，夜卧不安，狂语咬齿及痰实咳嗽，咽膈不利。

　　辰砂（水飞过，七十两） 桔梗（五十两） 金箔（二百片，入药） 人参（去芦头） 茯苓（去皮） 牙硝（枯，研。各三十两） 蛤粉（水飞，八十两） 甘草（炙，锉，二十五两） 生脑子（二两，研）上为细末。一岁儿每服半钱，薄花汤调下。未满百 儿，腑脏多热，睡卧不稳，大便不利，用蜜汤调下一字，更量儿大小加减。如大人、小儿咽喉肿痛，口舌生疮，每用少许，掺在患处，咽津立效。大人膈热，每服一钱，新水调下，食后临卧服。

　　《太医局方》牛黄膏 治惊化涎，凉膈镇心，祛邪热，止痰嗽。

　　人参（去苗，二十五两） 甘草（ ，五十两） 牙硝（研，枯过，十两） 雄黄（水飞，七十五两） 蛤粉（水飞，二百两） 朱砂（水飞，十两） 生龙脑（四两，研） 金箔、银箔（各二百片，为衣）上为细末，炼蜜搜和，每一两八钱作二十丸，以金箔、银箔为衣。一岁儿每服如绿豆大。薄荷温水化下。

　　量岁数临时加减，服之食后。

　　《太医局方》虎睛丸 治小儿惊风壮热，痰涎壅滞，精神昏愦，睡多惊啼或发搐搦，目睛直视。

　　朱砂（水飞，二两） 麝香（研） 天南星（炮） 白附子（炮。各三两） 天浆子（微炒，一百四十个） 使君子（一百个） 胡黄连 天麻（去苗，秤） 茯神（去心木） 腻粉（研） 天竺黄（研。各五两） 青黛（七两，研）上为细末，以面糊为丸如梧桐子大。每一岁儿服一丸，薄荷汤化下，更量虚实加减，乳食后服。

　　《太医局方》惊风积滞，夜卧惊叫，涎热痰嗽。

　　金箔镇心丸紫河车（二两半） 人参 茯苓 甘草（锉， 。各五两） 山药（十五两） 朱砂（飞，十两） 牙硝（一两半）金箔（二十片） 生脑（一两） 麝香（半两）上为末，炼蜜丸鸡头大，金箔为衣。每服半丸，薄荷水化下。

　　《谭氏殊圣方》治小儿痰涎惊热。

　　寒水石 滑石 甘草（炙）上各等分，为末。每服一字，薄荷汤化下。

　　《婴孺方》治小儿惊热欲发疹。

　　消热定惊煎柴胡（十分） 寒水石（十二分） 升麻 栀子仁 芍药（各七分） 子芩 知母（各八分） 竹叶（一升，切）杏仁（六分，去皮尖，炒） 钩藤皮 甘草（炙。各二分） 生葛汁（三合） 蜜（四分）上以水四升七合，煎取一升半，去滓，纳蜜，葛汁，慢火上煎，勿住手搅，存一升二合。一二岁服二合，日再服，夜一服，冬夏过服。

