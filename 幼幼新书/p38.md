<!-- { "loadSidebar": true } -->
　　钱乙论早晨发搐。因潮热，寅卯辰时身体壮热，上视，手足动摇，口内生热涎，项颈急，此肝旺，当补肾治肝也。补肾地黄丸，治肝泻青丸主之。（地黄丸方见虚寒门中，泻青丸方见惊热门中。）钱乙论日午发搐。因潮热，己午未时发搐，心神惊悸，目上视，白睛赤色，牙关紧，口内涎，手足动摇，此心旺也，当补肝治心。治心导赤散、凉惊丸，补肝地黄丸主之。（导赤散方见实热门中，凉惊丸方见一切惊热门中，地黄丸方见同前。）钱乙论日晚发搐。因潮热，申酉戌时不甚搐而喘，目微斜视，身体似热，睡露睛，手足冷，大便淡黄水，是肺旺，当补脾治心肝。补脾益黄散，治肝泻青丸，治心导赤散主之。（益黄散方见胃气不和门中，泻青丸、导赤散方见同前。）钱乙论夜间发搐。因潮热，亥子丑时不甚搐而卧不稳，身体温壮，目睛紧斜视，喉中有痰，大便银褐色，乳食不消，多睡，不纳津液，当补脾治心。补脾益黄散，治心导赤散、凉惊丸主之。（方见同前。）钱乙论伤风后发搐。伤风后得之，口中气出热，呵欠顿闷，手足动摇，当发散，大青膏主之。小儿生本怯者，多此病也。（大青膏方见惊热门中。）钱乙论伤食后发搐。伤食后得之，身体温，多唾多睡，或吐不思食而发搐，当先定搐。搐退，白饼子下之。

　　后服安神丸。（白饼子方见本门中，安神丸方见虚热门中。）钱乙论百日内发搐。真者不过三两次必死，假者发频不为重。真者内生惊痫，假者外伤风冷，盖血气未实，不能胜任乃发搐也。欲知假者，口中气出热也。治之可发散，大青膏主之，及用涂囟浴体法。（大青膏方见同上，涂囟及浴体法方见本门中。）钱乙论搐别真假云：李司户孙病生百日，发搐三五次。请众医治，作天 或作胎惊痫，皆无应者。后钱乙用大青膏如小豆许，作一服发之，复与涂囟法封之及浴法，三日而愈。何以然？婴儿初生，肌骨嫩怯，被风伤之，子不能任，故发搐。频发者轻也。何者？客气在内，每遇不任即搐。搐稀者，是五内发病，不可救也。搐频者宜散风冷，故用大青膏，不可多服，盖儿至小易虚易实，多即生热，止一服而已。更当封浴，无不效者。

　　钱乙论发搐逆顺云：李寺丞子三岁，病搐自卯至巳，数医不治。后召钱氏视之。搐目右视，大叫哭。李曰：何以搐右？钱曰：逆也。李曰：何以逆？曰：男为阳而本发左，女为阴而本发右。若男目左视，发搐时无声，右视有声；女发时右视无声，左视有声。所以然者，左肝右肺，肝木肺金。男目左视，肺胜肝也。金来刑木，二脏相战，故有声也。治之泻其强而补其弱，心实者亦当泻之。肺虚不可泻，肺虚之候，闷乱哽气，长出气，此病男反女，故男易治于女也。假令女发搐，目左视，肺之胜肝，又病在秋，即肺兼旺位，肝不能任，故哭叫。

　　当大泻其肺，然后治心续肝。所以俱言目反直视者，乃肝主目也。凡搐者，风热相搏于内，风属肝，故引见之于目也。钱用泻肺汤泻之，二日不闷乱，当知肺病退。后下地黄丸补肾三服，后用泻青丸、凉惊丸各二服。

　　凡用泻心肝药，五日方愈，不妄治也。又言肺虚不大泻者，何也？曰：设令男目右视，木反克金，肝旺胜肺，而但泻肝，若更病在春夏，金气极虚，故当补其肺，慎勿泻也。

　　钱乙论热必惊搐：广亲宅七太尉方七岁，潮热数日欲愈。钱谓其父二大王曰：七使潮热将安，八使预防惊搐。王怒曰：但使七使愈，勿言八使病。钱曰：八使过来日午间即无苦也。次日午前，果作急搐，召钱治之，三日而愈。盖预见目直视而腮赤，必肝心俱热，更坐石杌子，乃欲冷，此热甚也。肌肤素肥盛，脉又急促，故必惊搐。所言语时者，自寅至午，皆心肝所用事时，治之泻心肝补肾，自安矣。

　　《石壁经》三十六种惊风搐搦候歌：多啼急搐更无偏，吐泻风传气不宣。先爱睡中微有汗，（《凤髓经》至此乃云：原看眼中微有泪，始见儿家本病源。

　　此因胃气盛，乳食太过，又被物惊，是致作吐或即作泻，失治，即白日睡重至夜哭叫不休，手足或搐搦。）气粗眼急自当然，面红患在非为瘥，爱哭心中却聚涎，脸有红筋痫病作。乱纹生指病应传，（《凤髓经》此一句云：指内青纹病又传。）看形定色须明审，灵药除风不在言。（气粗发热当微凉胃气，次去惊候，后散其涎。若涎可更看两脸上有青色或紫红丝，如结螺之状者，其疾病未全效，当调气，次去其惊风候。两手第二指乱纹生如鱼刺之状者，亦同前治之也，当调气须去其惊。《凤髓经》惊风搐搦散句颇同。仍又有注云：与乌犀膏下涎，次与生银丸，二方与《玉诀》同，并见急慢惊风门中。）《石壁经》三十六种急惊偏搐候歌：先看孩儿面脸青，次看背上冷如冰。阳男搐左无妨事，忽然搐右便惊人。女搐右相犹可治，搐归左畔不须闻。更忌手心如水汗，皱眉高腹岂安存。（四十八候此末二句乃云：人忌闷涎传入肺，结在心中病转深。）此候因受寒邪所致也。若治则先调胃气，次当发汗。如背上复暖则可治，若根据前冷则不可治。更手中汗出或臭气或叫不止，乃内 也，不治。（《凤髓经》此歌并同。但有注云：如顺搐，与生银丸、镇心丸。生银丸方见一切惊门中。）《仙人水鉴》治小儿惊风搐搦。

　　龙脑膏生白龙脑（半钱） 腻粉（一分） 石脑油（少许） 水银（一分，好酥一块如枣大，同研细） 白附子（一钱，轻炮过） 天南星（二钱，轻炮过）上为末，面糊少许，研令熟，于瓷石器内盛贮，不得透风，丸如绿豆大。一、二岁每服一丸，三、四岁以来每服二丸，煎金银薄荷汤下，乳香汤亦得。

　　《博济方》治小儿惊风搐搦，化涎镇心。

　　神效归魂丹使君子（二枚，以面裹于慢火中煨，候面黄为度，去面用之） 水银（结砂子） 香细墨 芦荟 真熊胆 腊茶 龙脑乳香（各一钱） 辰砂 天竺黄 青黛（各半钱） 蝎梢（二七枚） 轻粉（二钱） 寒食面（一钱半）上件十四味，同研令匀细，滴水和为丸如绿豆大。每服一丸，薄荷蜜水化下。如小儿稍觉惊着，化半丸与吃，若能常服永无惊疾。

　　《博济方》治小儿惊搐不定，或因惊风已经取下，此病再作，气粗喘促。宜服此延寿散鸡舌香（大者，三枚） 朱砂（半钱） 五灵脂（一钱半） 黄 （一钱）上件四味，同研为细末。每服半钱，用研糯米泔调下。如孩子小只服一字。

　　《博济方》治小儿惊风搐搦，痰塞在心，戴眼直视，或眼不开，口噤，四肢或冷或热，大便或秘或泄。神效龙脑膏生龙脑（一钱，用柳木槌子研，以熟脑代亦得） 腻粉（一钱） 水银（半两，用腊茶半钱，好酥一块如枣大，以水银一处揩磨，调涂杀研之） 天南星（二钱，先去皮脐，湿纸裹，热灰内煨、炮，取出为末用，同研） 石脑油（冬天用半两，夏天用一分将前末同研，候油入和调，硬软得所）上件五味，为丸如绿豆大。一岁、二岁、三四岁一服一丸、二丸，煎乳香汤下，不得化破。服后三五顿食久，取下恶物痰涎，大有奇功。

　　《灵苑》治小儿惊风搐搦，宜服水银丸方白附子 天南星（各烧黑） 天麻 水银 白僵蚕（各一两） 干蝎 犀角 脑麝（研。各一分）上件九味细捣、罗，更研令极细。先用煮枣肉研，杀水银令无星后，却入诸药末同研，合作丸如梧桐子大。

　　每服一丸，用薄荷汤化下，汗出瘥。如小可只用半丸，先滴好酒浸开，卧时温酒下，薄荷汤亦得。

　　太医《局方》太一丹 治小儿诸风惊痫，潮热搐搦，口眼相引，项背强直，精神昏困，痰涎不利及一切虚风，并皆治之。

　　天南星（炮） 乌蛇（酒浸，取肉。各三钱） 干蝎（微炒，一钱半） 白附子（炮，三钱半） 天麻（去芦头）麻黄（去根节） 大附子（炮，去皮脐。各半两） 白僵蚕（拣净，碎，炒，四钱）以上为细末，以水一升，调浸三日，以寒食面一斗拌匀，踏作曲，须六月六日以楮叶罨七日取出，逐片用纸袋盛挂当风，十四日可用。每曲末一两入下项：琥珀（研，一钱） 辰砂（飞，研，六钱） 雄黄（飞，研，三钱） 甘草（炙，锉为末，半钱）上合研匀，炼蜜和丸如鸡头大。每服一丸，温水化下，不计时候。

　　《谭氏殊圣方》：小儿惊搐众疾先，且用红龙散半钱，分作三服根据使下，十个之中十个痊。龙珠龙齿铅霜末，天南星水浸七宵间，若获此方神妙理，他年功行满三千。

　　红龙散龙脑（少许） 朱砂（半钱） 龙齿（二钱） 天南星（五钱，先须水浸七日，逐日换水，日满取出，切作片子，晒干为末） 铅白霜（三钱）上件并研令极细。每服一字，葱白金银汤下。此善治小儿急慢惊风及四时伤寒，浑身壮热，唇口焦干，两目翻露，手足搐搦宜服之。连吃三两服，候惊汗出为妙，忌一切毒物。

　　《谭氏殊圣方》：小儿掣搐似痫风，眼白唾涎向后弓，聚气拥毒心脏热，看看大命即须终。雄黄犀角蛇黄等，用枣为丸气必通，轻粉蜜调倾入口，水银相共立神功。

　　水银丸水银（一钱） 轻粉（二钱） 蛇黄 雄黄（各一大钱，研） 生犀末（半钱）上同研，令永星尽，以陈青州枣肉丸如大豆。看小儿大小加减。百日内儿，蜜水研下一丸，忌毒物。

　　《谭氏殊圣方》：小儿偏搐一相频，《秘录》分明母受惊，忽若发时唇口动，刹那搦撮筑心神。潮来手脚皆牵动，退后皮肤面色青，但取茯苓参一分，雄朱和合便惺惺。

　　宝寿散（一名金砂散）雄黄 茯苓 人参 马牙硝（研。各一分） 朱砂（半两，研，水飞过）上研末。热水下半钱，一岁以下一字。

　　《谭氏殊圣方》：小儿头痛目无光，恍惚时便冷水浆，频吃水来不解渴，看看手足又翻扬。郁金寒水生犀角，和合沙糖服最良，更取金箔粳糯米，洗心除热便安康。

　　罢搐散寒水石（半两） 英粉（三钱） 犀角（末，一钱） 郁金（一个。二味同为末）上为末。沙糖调下半钱，一岁以下一字。

　　《谭氏殊圣》遗方治小儿惊搐。

　　黑狗粪 青狗粪（不以多少。二味以火 白色）上二味同共研为细末，入麝香少许。每服一钱，冷水调下。

　　《谭氏殊圣》遗方 治小儿惊风及痫疾，手足搐搦，涎潮不定，目睛直视，不醒人事，并宜服之。

