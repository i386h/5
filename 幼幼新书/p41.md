<!-- { "loadSidebar": true } -->
　　牛黄丸方犀角屑 天竺黄（细研） 白附子（炮裂） 茯神 黄连（去须） 羚羊角屑 防风（去芦头） 元参 枳壳（麸炒微黄，去瓤） 甘菊花 人参（去芦头） 黄 （锉） 甘草（炙微赤，锉） 黄芩（以上各一分） 牛黄（细研，一钱） 朱砂（细研，水飞过，半两）上件药捣，罗为末，入研了药，都研令匀，炼蜜和丸如绿豆大。每服以淡竹叶汤研下五丸，日三、四服。

　　量儿大小以意加减服之。

　　《圣惠》治小儿壮热惊悸，不得眠睡。

　　天竺黄丸方天竺黄（细研） 黄连（去须） 川大黄（锉碎，微炒） 牡蛎粉 黄芩 栀子仁 远志（去心。以上各半两）上件药捣，罗为末，炼蜜和丸如绿豆大。每服以新汲水下五丸。量儿大小加减服之。

　　《圣惠》治小儿心热惊悸。

　　竹沥磨犀角饮子方竹沥（二合） 犀角上件药，将犀角于竹沥内磨，令浓。量儿大小分减服之，日三、四服。

　　《灵苑》抱龙丸 解一切热，化风痰。治大人、小儿风痫、惊痫，阳毒狂躁；及心热惊悸，夜卧不安，胸膈壅痰，厥头痛，心神恍惚等疾。（翰林院方。）天南星（一斤，生） 朱砂（细研，水飞） 紫石英（研、飞） 白石英（研、飞） 犀角（锉末。各一两） 牛黄（研） 阿胶（锉碎，炒如珠子） 藿香 麝香（研。各半两） 金箔（五十片） 雄黄（水磨通明者，四两，研）上件一十一味捣，罗、细研为末，更入乳钵内研如粉，以黄牛胆四十五个，取汁和丸如樱桃大。每服一丸，以盐一捻，和药细嚼，新水吞下。如牛胆少，以煎水相和。诸疾服之，心膈清凉如冰雪，便觉精神爽快也。

　　《灵苑》辰朱虎睛丸 压惊悸，镇心脏，兼治小儿诸惊痫。（此方柏温恭进过，甚有功效）辰锦朱砂 白茯苓 黄芩 山栀子仁 人参（各一两） 虎睛（一对，用人） 牛黄 脑麝 犀角屑（各一分） 钩藤大黄（用湿纸裹，煨熟。各四两）上件一十二味并捣，罗为细末，以炼蜜为丸如鸡头肉子大。每服一丸至二丸，用金银汤下。人参汤亦得。

　　卷第八

　　多困第九《博济方》治小儿久患，转泻过多，脾胃虚弱，不进饮食，眼涩饶睡。

　　脾困散天南星（末，半钱，生用） 冬瓜子（二十七粒）上件二味，用浆水一盏半，同煎至四分，空心温服。

　　《谭氏殊圣方》：小儿多睡患心中，渐困沉沉转疾浓，乳食昏昏全不吃，四肢无力改形容。莫怨灶神并家鬼，《秘录》分明内印风，求取真珠琥珀散，灵方指授急宽通。

　　琥珀散琥珀（末） 真珠（末。各一分） 朱砂 铅白霜（各半分） 红芍药（一分半）上为末。每服一字，金银薄荷汤下。

　　《保生信效方》兰台散 治小儿骨蒸劳热，骨肉、五心烦躁。又大病后或大下后多睡，或全睡。

　　乌梅肉（一两，焙干） 蛇黄（二两，醋淬二十遍）上同为末。每服二钱，以 汁调下。若小儿睡起不了了者，此为神不聚，此能收敛之。

　　《凤髓经》神白散 治小儿脾困冷泻，多睡不醒，呕逆，心闷乱，喉内生涎。

　　神曲（炙） 人参 茯苓 藿香叶 甘草（炒） 黄 （蜜炙，各一分） 白附子（炮，一钱） 大附子（一个，炮去皮、尖）上为细末。每服半钱，紫苏汤调下。

　　《赵氏家传》六神汤 治小儿因病气弱，或因吐泻，胃虚生风，精神沉困，不思乳食，时时欲吐。养气、补虚、进食。

　　人参 白术 白茯苓 干山药 绵黄 （炙，刮去皮，细锉。各一两） 甘草（炙，半两）上为细末，每服半钱，白汤点服。

　　《吉氏家传》治泻后脾胃虚，四肢逆冷，眼慢多困，心躁吃水。

　　惺脾散冬瓜子（去壳，一两） 桑白皮 硫黄（生。各半两） 腻粉上四味同研匀和，每服半钱至一钱，煎冬瓜皮汤调下，日进四服。服后体热可困，良久泻疏且住，却服芦荟丸。（方见疳泻门中。）《朱氏家传》治脾积冷多困。

　　醒脾散天南星（一两） 大麦 白附子 良姜（用水煮天南星，煮干尽用南星，去良姜。以水一盏煮干，焙。各一两）草果子（去皮，用面裹，煨香，二两）上为末，每服半钱。用冬瓜子煎汤调，不去瓜子服。

　　长沙医者郑愈传：治小儿惊风耽睡，然后取下惊涎。

　　睡惊丸龙脑（半钱） 朱砂（二钱） 京墨 青黛 芦荟（各二钱半） 使君子（七个） 腻粉（二钱） 牛黄（一字）麝香（半字） 干蝎（三个） 金银箔（各五片为衣）上为末，以寒食面糊丸如梧桐子大，金银箔为衣。二岁、五岁以上二丸，薄荷汤化下。

　　卷第九（惊风急慢）凡三门

　　卷第九

　　急慢惊风第一《养生必用》论：小儿惊痫，古医经方论但云阴阳痫，而今人乃云急慢惊。今立方一准古圣贤为治。阳痫属腑，于治痫方中去温药。阴痫属脏，于治痫方中用温药。寒温等药皆于治痫方中增损之，则无失。又小儿虫证与痫相类，学人审别之。

　　钱乙附方论：小儿急慢惊、古书无之，惟曰阴阳痫。所谓急慢惊者，后世名之耳。正如赤白痢之类是也。

　　阳动而速，故阳病曰急惊，阴静而缓，故阴病曰慢惊。此阴阳虚实寒热之别，治之不可误也。急慢由有热，热即生风。又或因惊而发，则目睛上插，涎潮，搐搦，身体与口中气皆热，及其发定或睡起即了了，如此故急惊证也。当其搐势渐减时与镇心治热药一、二服，（《直诀》中麝香丸、镇心丸、抱龙丸、辰砂丸及至宝丹，紫雪之类。）候惊势已定须臾，以药下其痰热。（《直诀》中利惊丸、软金丹、桃枝丸之类，或用大黄、朴硝等药。）利下痰热，心神安宁即愈。

　　钱乙论：凡小儿急惊方搐，不用惊扰，此不足畏。慢惊虽静，乃危病也。急惊方搐，但扶持不可擒捉。盖风气方盛，恐流入筋脉或致手足拘挛。

　　钱乙附方论治急慢惊，世人多用。一药有性温、性凉，不可泛用，宜审别之。又治慢惊药，宜去龙脑，纵须合使，必以温药为佐或少用之。

　　《万全方》小儿诸风并天 客忤方论：小儿有急惊候，有慢惊候，又有天 候，又有客忤候，此数方大同而小异。夫身体壮热，忽然之间四肢抽掣，痰壅口噤，谓之急惊；身体壮热，心神不安，呕吐痰涎，睡中多惊，乍发乍静，荏苒经日，谓之慢惊。皆由内有积热，外感风邪，候有迟速，因而为名。其曰天 者，盖出于惊风之候也，以其手足搐搦，眼目上戴如鱼之着钓，遂以为名。大抵因惊而生热，因热而生风。指病则谓之惊风，指候则谓之天吊，治法亦同。其所谓客忤者，取其触忤之意。小儿未有所识，外人适至，因而惊忤，故曰客忤。古人论说：谓人从外来，衣服经履用气或牛马之气皆为忤也。其状：吐下青黄赤白，腹痛夭矫，面色变易，状貌似痫，眼不戴上，其脉弦急数者是其疾也。故治法有用粉丸并法术者。

　　《玉诀》小儿惊风候歌：面青呵欠即因惊，KT 饶啼睡不宁。上爨喘粗频发热， 乳肠虚泻痢青。

　　此患先除惊气，后退惊风，次下惊涎，后调胃气乃安矣。

　　《玉诀》治惊风候云：此因惊积涎，实加胸膈，宜生银丸、乌犀膏行风下涎。（方并见本门中。）《仙人水鉴》治小儿睡惊丸天南星（一枚大者，酒浸，杵为末） 乳香 水银（结成砂子） 琥珀（末。各一钱） 牛黄 白龙脑（各半钱）青黛（三钱）上细研，入石脑油和。如有小儿患急慢惊风，丸如红豆大，薄荷汤化破一丸，令小儿服后睡觉，顿安。如大人伤风，亦用薄荷汤茶嚼下一丸，顿安。

　　古方治小儿急慢惊风方：一瓮朱砂一瓮雪，一个大虫一个蝎。四味匀研化作尘，和时更用生人血。

　　上以雀儿饭瓮儿空者一个，量飞过细朱砂一瓮儿、腻粉一瓮儿。雀儿饭瓮儿内取出者，虫子一个，全蝎微炒一个。四味研匀，用乳汁调一字，令儿服之。

　　王氏《博济方》治小儿急慢惊风，涎潮，发搐不定。常服解心肺痰壅不利。

　　褊银丸水银（二两） 黑铅（一分，同结砂子） 川巴豆（去皮、心，醋煮令黄色，研，一两） 黄明胶（一片，慢火炙令黄） 百草霜（二两，研） 香墨（一寸，研） 腻粉（研） 干蝎（全整者） 铅白霜（研） 青黛（研） 牛黄（研。各一分）上件十一味，除合研药外，细杵，罗为末，再一处细研千百下，用粟米饭为丸如绿豆大，捻褊。每服五、七丸。干柿汤下，薄荷汤亦得。更酌儿大小、肥瘦、虚实加减与服之。唯利下青粘滑涎为效。

　　王氏《博济方》治小儿急慢惊风，搐搦不定，中焦壅热，化痰理惊。

　　镇心丸金银箔（各三十片） 牛黄（研） 龙脑（研） 龙齿（各一钱） 茯苓（去皮） 人参 防葵 铁粉（研） 朱砂（研。各半两） 雄黄（研） 犀角（屑） 大黄（蒸。各一分）上件一十三味都研匀细，以炼蜜为丸如小鸡头大。每服看儿大小，薄荷汤化下。如大人心神不定及多怔忪，亦宜服之。

　　《太医局方》定命丹 治小儿急慢惊风，天 ，撮口，潮发搐搦，奶痫壮热，昏塞不省。

　　蟾酥（一钱，干者，酒浸一宿） 干蝎（微炒，七枚） 天南星（炮为末，一分） 麝香（研，一字） 白附子（炮为末，半分，刘氏、张氏方并用一分） 青黛（研，半钱）上件细研，令匀，以粟米饭和丸如绿豆大，别以青黛为衣。每服一丸，荆芥薄荷汤化下，后困睡无疑。但有患者，先化半丸，滴入鼻中，嚏喷者必瘥。

　　《太医局方》大天南星丸 治小儿急慢惊风，涎潮发搐，目睛上视，口眼相引，牙关紧急，背脊强直，精神昏塞，连日不省。

　　天南星（牛胆制者，半两） 滴乳香（研） 龙脑（研） 牛黄（研。各半钱） 朱砂（研极细，一钱） 麝香（研，一钱半） 天麻（去芦头） 人参（去芦头） 防风（去芦头。各一分） 干蝎（一十四个，以上杵，米汤浸闷，去腹内土，微炒）上件研杵，令匀，炼蜜和丸如大鸡头大。每服一丸，荆芥薄荷汤化下。量儿大小以意加减，不计时候服。

　　《谭氏殊圣》治小儿急慢惊风，牙关紧急，眼睛上视，胃中胀，时发气，众药不可治。

