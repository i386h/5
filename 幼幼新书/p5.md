<!-- { "loadSidebar": true } -->
　　《千金》：凡儿在胎，一月胚，二月胎，三月有血脉，四月形体成，五月能动，六月诸骨具；七月毛发生，八月脏腑具，九月谷入胃，十月百神备则生矣。生后六十日瞳子成，能咳笑应和人。百日任脉成，（《千金翼》云：五十日任脉成。）能自反复。百八十日体骨成，能独坐。二百一十日掌骨成，能扶伏。三百日膑骨成，能独立。三百六十日膝骨成，能行也。（《千金翼》云膝膑成。）若不能根据期者，必有不平之处。（《千金翼》与此皆同，异者笺注于下。）张涣论小儿初受气。经曰：阴搏阳别，谓之有子。父母气血和调，阳施阴化而成妊娠。全在其母忌慎调养，则令儿生下少疾易养。若初不忌慎，则儿无由得安。且婴儿在腹亦可辨男女，诊其母脉，左手沉实为男，右手浮大为女。又母若面南行还复呼之，左回首是男，右回首是女。且妊娠一月、两月血脉行涩，其母勿食腥辛之物，居必静处。三、四月内形象渐成，无食姜、兔等物。五、六月内，勿食诸辛物等。七、八月内，勿食瓜果酸物之类。九、十月内忌食生冷一切动风痰物等。常须端心清虚，坐无斜席，立无偏倚，行无邪径，目无邪视，耳无邪听，口无邪言，心无邪念，无妄喜怒思虑，每见伛偻丑恶形容之人则避之，及不得往田野之间睹一切禽兽之类。盖母有所动，胎必感之。动、静、听、闻莫不随母。若不根据此法，则男女无由智能聪明，自多疾病难养，徒施汤药。又妊娠常须调适寒温，一切忌慎。才有小不调，便须服药去其疾病，益其气血，扶养胎气，则生儿强盛。切宜慎之。

　　卷第二

　　相寿命第十一《千金》相小儿寿命长短法：儿生枕骨不成者，能言而死。尻骨不成者，能倨而死。（《千金翼》以尻骨为膝骨。）掌骨不成者，能扶伏而死。踵骨不成者，能行而死。髌骨不成者，能立而死。生身不收者，死。鱼口者，死。股间无生肉者，死。颐下破者，死。阴不起者，死。囊下白者，死。赤者，死。

　　相法甚博，略述十数条而已。

　　儿初生额上有旋毛者，早贵妨父母。儿初生阴大而与身色同者，成人。儿初生叫声连延相属者，寿；声绝而复扬急者，不寿。儿初生汗血者，多危不寿。儿初生目视不正数动者，大非佳人。儿初生自开目者，不成人。

　　儿初生通身软弱如无骨者，不成人。儿初生发稀少者，强不听人。（《圣惠》云不听。）儿初生脐小者，不寿。儿初生早坐、早行、早语、早齿，生皆恶性，非佳人。儿初生头四破者，不成人。儿初生头毛不周匝者，不成人。啼声散，不成人。啼声深，不成人。汗不流，不成人。小便凝如脂膏，不成人。常摇手足者，不成人。

　　无此状候者，皆成人也。

　　儿初生脐中无血者，好。卯下缝通达而黑者，寿；鲜白长大者，寿。

　　论曰：儿三岁以上，十岁以下，观其性气高下，即可知其夭寿。大略儿小时识悟通敏过人者多夭，则项托、颜面之流是也。小儿骨法成就威仪，回转迟舒，稍费人精神雕琢者，寿。其预知人意，回旋敏速者亦夭，则杨修、孔融之流是也。由此观之，夭寿大略可知也。亦犹梅花早发，不睹岁寒；甘菊晚荣，终于年事。是知晚成者，寿之兆也。（《千金翼》相小儿寿命并同。）《联珠论》云：凡小儿未满岁以前，五不成医。

　　掌骨不成而不能匍匐，必死。枕骨不成而不能言语，必死。膝骨不成而不能移步，必死。胯骨不成而不能动坐，必死。尻骨不成而不能行立，必死。

　　上以上不足之疾，并是父母已过之疾也。

　　卷第二

　　三关锦纹第十二《仙人水鉴》小儿脉经要诀云：夫小儿托质胎，胎成形，血气诞生之后，三岁之间，十旬之内，荣卫未调，筋骨轻软，肠胃微细，凡于动静，易获惊伤，致于夭亡，得不伤哉。余着书之暇，留心医术，措意诸方，编成小儿疾候之源，成一家径捷之说。三关之脉，取类而歌；五脏之疾，穷太而脉。目曰《小儿脉经要诀》。贻于后代，深可指迷耳。

　　《脉形论》：夫小儿手之第二指，指有三节，脉之形出其上也。近虎口之位，号曰风关，其次曰气关，在其指端曰命关。凡有疾，当视其三关上之脉形。察其病焉，可以三关断之。指，左手指也。

　　脉形图（与翰林待诏杨大邺法同，少异者各注于下。）脉形图一　风关脉是惊，传心脏。

　　气关脉是疳，传肺脏。

　　命关脉或通度三关，是肺风，慢惊不疗。

　　风关慢惊，可医。（杨大邺云：急惊亦治。）气关心疳，可医。

　　命关难医。

　　歌曰：形如鱼刺物多惊，（《庄氏家传》及《朱氏家传》皆作形如鱼刺是初惊。遍体如汤面色青，或泻或狂宜此断，消症调气便惺惺。）脉形图二　风关水惊，亦医。

　　气关疳入肺，亦医。（杨大邺云：方不治。）命关及三关通度是慢惊形候也。下两关不断者难疗，单关者亦医。

　　（杨大邺云：悬针命关疳，过三关不治。）歌曰：形似悬针泻痢多，水惊急疗便安和，（《庄氏家传》云：水惊紫黑候安和。）受疾只因心脏起，三关通度是沉 。

　　脉形图三　风关是肺脏惊。

　　气关慢惊有虚积，亦医。

　　命关疳气风，不疗。

　　歌曰：形如水字肺家惊，虚积相传面色青，膈上有食宜便取，（杨大邺云：膈上有涎。）消症洗肺得安宁。

　　脉形图四　风关肺风，亦医。

　　气关慢惊风入肺，难疗。

　　命关若有，不疗。

　　歌曰：形如乙字病传肝，眼慢惊啼泪不干，此病肺风传受得，（《庄氏家传》云：此是肝脾传受得。）三关观候细详看。

　　脉形图五　风关病伤肺，堪治。

　　气关大肠有积。命关难治。

　　歌曰：形如曲虫疳积深，肺家有病肾乘心，患子若能医得好，（杨大邺云：患儿急与消沉积。）良工须是获千金。

　　脉形图六　风关肝疳，亦医。（杨大邺于此云：风关肾有积，可治。）气关肺疳，亦医。（杨大邺云：气关肺积，堪治。）命关不治。（杨大邺同。）歌曰：形似环来肾受疳，好泥喜土作常餐，消症未遇良工药，取动方知体渐安。

　　脉形图七　风关（杨大邺云：风关若有肾有疳。）气关（杨大邺云：气关疳蛔。）命关三关若有乱纹皆虫也。（杨大邺云：命关不治，三关都有纹曲是虫。

　　歌曰：纹乱涎横虫在心，悲啼晓夜痛难禁，求神拜鬼浑无效，吃药安和莫吝金。

　　脉形图八　风关。气关。

　　命关（三关都过有积，命关独有不治。面上及身上有者便是流米，死候不疗。）歌曰：流珠死候不须医，更看三关在所推，风气得之犹可治，命纹有此死何疑。

　　《仙人水鉴》八脉主病歌：形如鱼刺物惊瘥，形似悬针泻痢多，水字肺惊症见甚，乙知肝积要调和。

　　又歌：形似曲虫疳患久，如环肾积细详看，逢纹乱后知虫犯，流米通身莫望安。

　　《仙人水鉴》虎口脉色相应歌：虎口脉青同面上，心头有热水惊来，飞禽四足将禽断，（禽为火，其色赤。虎口一脉若赤，应面上有赤，是飞禽四足惊也。脉乱须逢打扑灾。）茅先生论小儿如小可患，要看虎口及三关脉时，如丹红色是伤寒及食猛发壮热；如红色夹青色是惊；如紫青色是腹肚不和；如紫黑色是腹中冷，或泻、或痢，此是气关也。如小儿风关受色与前面同，欲丹紫色，若其患甚，即其色如黑必死也。如命关受色被虎口内一带，色去丹红犹通治，若紫色及黑色死也。（看茅先生似以第一关为气关，第二关却为风关，与其他名字不同。然断病则一，虽不同何害。）大凡小儿三关脉，赤来上风关时甚也，上命关时死也。第一且要看太冲脉，动时即吉，不动即千万死。更看阴阳二部脉，如来沉慢时死，如来猛犹尚通治。

　　《婴童宝鉴》辨三关锦纹云：手鱼际白肉上有脉可候：黑脉起者痫，赤者热，青大者寒，青小者平。手第二指间脉可候：青脉为四足惊，黑脉为水惊，（或云沐浴着。）赤脉为人惊。（或云火惊。）微见者为风盛，纹曲者为食伤。脉小而短者为平，脉大而长者为重，出节者不治。

　　翰林待诏杨大邺看小儿脉法云：夫小儿脉见红赤色在节内，如细鱼肠大者，即风热盛也。若见脉微红者，即风热也。若见微红半青者，是惊积风热也。若见脉青色在指节内如鱼肠大者，即惊候也。若见脉青色在指节内如练据，两头大中心细者，即急惊痫风候。若见脉如前，青色过节三、二分以来，如曲鳝伸缩来去者，即慢惊风候。若见脉前青中当两伴半青红者，即急惊候也。若见脉白色在节，似细鱼肠大者，此伤脾泻也。若见前白色在节内，半白半红、半赤色者，即伤寒候也。若见阴阳候脉息过节二、三分以来，如曲鳝缩来缩去者，即是伤寒，被人将药取动，此无辜疾，必死候也。见脉色白色过节二、三分以来，即脾泄泻也。若见伤寒候脉息当节中心者，即无辜之疾，此日久也。七、九、十一日以上，如见本伤寒者，只一、三、五月医得。若见前白色、青红色在节内，似细鱼肠大者，脾胃不顺。脉白色在节内，即惊 风也。大凡见小儿脉黄色必死，如脉过节者，为死候也。

　　杨大邺又定小儿生死三关诀：手上青纹现，情知四足惊，黑因遭水扑，赤是大人惊，内隐连风急，纹弯食上寻，但看叉手处，方始验真形。

　　又内八片锦：青色小大曲，水火飞禽扑，黑花小大曲，人鬼并四足，赤色小大曲，米面并鱼肉，若是红丝见，慢脾惊作毒。

　　又诀：虎口见纹青，多应四足惊，赤色水兼扑，黑是外人惊，脉沉症宿乳，纹弯食上寻，浑身虽壮热，耳冷痘还生。

　　又外八片锦：孩儿生下月余间，左男右女辨根源，若有紫纹胎惊气，青色原胎气不全，赤色有惊因水得，一二三岁两边看。

　　又诀：若过一关长一米，二米便是惊扑起，传到第一中节时，便是惊扑皆一齐，似出不出纹隐隐，惊传脏内紫微显，青色惊病方入脾，此是慢脾无可疑。

　　《飞仙论》小儿指节候云：凡看小儿指节，从虎口第一节、第二节、第三节。脉见或青或紫，或红或淡、或黑有纹如锦一直者，是奶伤脾及热惊发。左右手指皆有者是惊与积齐发，有三条：或散是肺生风痰，或 鸣者。青是伤寒主嗽。如红大主泻，有黑相兼主有痢，红多赤痢，黑多白痢，有紫相兼加渴是虚也。

　　歌曰：左手三关现锦纹，定伤脾胃热和惊，右同左样双纹起，食积惊伤是本形，纹头又着三叉样，肺热风涎夜作声，有青却是伤寒候，若只纹红泻欲生。

