<!-- { "loadSidebar": true } -->
　　《三十六种》治惊风三发成痫羌活膏羌活 人参 桂心 防风（各半钱） 蝎 朱砂 硫黄 茯苓 木香（各一钱） 脑麝（各少许）上为末，炼蜜为膏，入金银箔各十片、衮研，加减多少，用薄荷汤下。

　　《张氏家传》五痫丸 治小儿五痫，惊悸狂叫，发搐，上盛涎潮等疾，如寻常涎盛，看紧慢并宜服之，不动脏腑。养小之家，宜预合，以应仓卒。其验如神方。

　　皂角（去皮，捶碎，水三、四升浸，取汁滤过，银器重汤熬成膏） 白矾（枯过，细研。各四两） 半夏（洗七次）上等辰砂（别研） 天南星（炮。各一两）蝎梢（炒） 白僵蚕（直者，炒） 上等雄黄（别研） 白附子（各半两） 麝香（别研） 乌蛇（酒浸，去皮骨，焙干，炒。各一钱） 蜈蚣（大者一条，去头足，酒浸，炙）上件为末，先用皂角膏子和，未能就；次用生姜汁煮糊为丸，朱砂为衣。小儿六七岁，如绿豆大每服三四十粒，三四岁二三十粒；一二岁，如麻子大一二十粒，并用薄荷汤下，生姜汤亦得。

　　《孔氏家传》治小儿急慢惊风，天 撮口搐搦；奶痫，壮热。

　　定命丹蟾酥（一钱，干者酒洗一宿） 干蝎（七个） 天南星（一分） 白附子（末） 青黛（各半钱） 麝香（少许）上件为末，以粟米粥和丸如绿豆大，别以青黛为衣。

　　湖南路钤陈防御所传扁金丹 治小儿胎风诸痫，手足螈 ，目睛上视，颈项紧急强直。或摇头弄舌，牙关紧急，口吐痰沫，反拗多啼，精神不宁，睡卧多惊，吐利生风，昏塞如醉方。

　　白花蛇（去骨，酒浸，焙干，秤） 防风（去芦头，焙干，秤） 蜈蚣（要赤者，不去头足，全用，炙） 乳香（研极细。各半两） 蝎（一扁瘦全者，炙用） 朱砂（研极细。各一两） 天南星（火烧存性） 大草乌头（火烧存性。

　　各一两半） 麝香（一钱，研细） 牛黄（半钱、研细）上件十味除研者外并捣，罗为极细末；然后与研者药一处再研匀，用水浸，吹饼，和为丸如梧桐子大，捏扁。每服三饼子，用荆芥汤化如稀糊，抹入口中，渐渐咽下；候一时辰，更进一服，神效。

　　《吉氏家传》治暗风痫疾，取涎积倒地不知人事。

　　五星丸 此方神妙，取下病积。

　　白丁香 赤小豆（各三十个） 乳香（一分） 轻粉（半钱重） 巴豆（一十四粒，去油用）上末，滴水为丸，分作十一丸。每服一丸，水半盏磨化下，临发时服，取下积涎如青黑色。是应如十年内，此一服便瘥，更无再作。以上者，半月日再一服，永除。次服朱砂镇心药。

　　《吉氏家传》治一切惊痫。

　　铁弹丸五灵脂（四两） 川乌头（二两，炮，去皮脐） 生乌犀 乳香 没香（各一两） 牛黄 麝香（各一分）上七味各为细末，腊日重午日，人不得语，打井花水和丸如此○大，合时忌见鸡犬妇人，收起药方得语。

　　用牙隐破，荆芥汤下一丸。

　　《朱氏家传》治因惊过发疳，但或受风热，积未洗除，心脏积热壅毒。虽设汤散疗治，日久不退。至热过涎生，膈上壅塞，心胸气乱，交横变生痫疾。其候发来一日数次，变候转频吐泻，气弱未曾补治，宜服胜金丸方。

　　脑麝 芦荟 牛黄 胡黄连（末）上等分，研细，熊胆汁为丸绿豆子大。每服三丸，米泔水研下。

　　东京石鱼儿班防御扁金丹 治小儿胎风诸痫，手足螈 ，目精上视，摇头弄舌，颈项强直，牙关紧急，口吐痰沫，反拗多啼，精神不宁，睡卧多惊，吐利生风，昏塞如卧之疾。

　　天南星（炮） 白花蛇（酒浸三日，炙热、去骨） 全蝎 麝香（并别研） 草乌头（烧灰存性。各半两） 蜈蚣（一条，蘸酒炙熟） 乳香 朱砂（各别研一分）上件为细末，酒浸蒸饼，和作饼子如此○大。每服三两饼，薄荷汤化下，三岁以上服五饼（与陈防御方不同。）班防御又方，全蝎散全蝎（半两） 白附子 朱砂（别研。各三分） 白僵蚕（二钱） 麝香（一钱，别研）上件为细末。每服半钱，荆芥汤入酒少许，同调服。

　　卷第十一

　　灸痫法第九《千金》论曰：小儿新生无疾，慎不可逆针灸之。如逆针灸，则忍痛动其五脉，因喜成痫。河洛关中土地多寒，儿喜病痉。其生儿三日，多逆灸以防之。又灸颊以防噤。有噤者，舌下脉急，牙车筋急。其土地寒，皆决舌下去血，灸颊以防噤也。吴蜀地温，无此疾也。古方既传之，今人不详南北之殊，便按方而用之，是以多害于小儿也。所以田舍小儿，任其自然皆得，无有夭横也。小儿惊啼，眠中四肢掣动，变蒸未解，慎不可针灸爪之，动其百脉，仍因惊成痫也。惟阴痫噤痉，可针灸爪之。凡灸痫当先下儿使虚，乃乘虚灸之。未下有实而灸者，气逼前后不通，杀人。痫发平旦者，在足少阳；晨朝发者，在足厥阴；日中发者，在足太阳；黄昏发者，在足太阴；人定发者，在足阳明；夜半发者，在足少阴。

　　上痫发时，病所在是。视其发早晚灸其所也。

　　又痫有五脏之痫，六畜之痫。或在四肢，或在腹内，审其候，随病所在灸之。虽少必瘥。若失其要，则为害也。

　　《千金》五脏痫灸法：肝脏痫，灸足少阳、厥阴各三壮。心痫，灸心下第一肋端宛宛中，此为巨阙。又灸手心主及少阴各三壮。脾痫，灸胃管三壮，侠胃管旁灸二壮，足阳明、太阴各二壮。肺痫，灸肺俞三壮。又灸手阳明、太阳各二壮。肾痫，灸心下二寸二分三壮。又灸肘中动脉各二壮。又灸足太阳、少阴各二壮。膈痫，灸风府。又灸顶上、鼻人中、下唇承浆，皆随年壮。肠痫，灸两承山。又灸足心、两手、劳宫。又灸两耳后完骨，各随年壮。又灸脐中三十壮。

　　上灸五脏之痫。

　　《千金》六畜痫灸法：马痫，灸项风府、脐中三壮，病在腹中，烧马蹄末服之，良。（《圣惠》灸仆参各三壮，在足跟骨下白肉际陷中，拱足取之。）牛痫，灸鸠尾骨及大椎各三壮。（《婴孺方》云：一土烧牛蹄末服之。《圣惠》只灸鸠尾一穴三壮。）羊痫，灸大椎上三壮。（《圣惠》炙第九椎下节间三壮。）猪痫，灸耳后完骨两旁各一寸七壮。（《圣惠》灸巨阙三壮，在鸠尾下一寸陷中。）犬痫，灸两手心一壮，灸足太阳一壮，灸肋户一壮。（《婴孺方》云：犬痫，灸手心一壮，灸足阳明各一壮，肋户一壮，灸脚头两室各一壮。）鸡痫，灸足诸阳各三壮。（《圣惠》灸手少阴三壮，在掌后去腕半寸阴穴陷者中。）上灸六畜之痫。

　　《千金》暴痫灸法：小儿暴痫，灸两乳头，女儿灸乳下二分。治小儿暴痫者，身躯正直如死人及腹中雷鸣。

　　灸太仓及脐中上下两旁各一寸，凡六处。又灸当腹度取背，以绳绕头下至脐中竭，便转绳向背顺脊下行尽绳头，灸两旁各一寸五壮。若面白，啼声色不变，灸足阳明、太阴。

　　上灸暴痫。

　　《千金》头部灸痫法：若目反上视，眸子动，当灸囟中。取之法：横度口尽两吻际，又横度鼻下亦尽两边，折去鼻度半，都合口为度；从额上发际上行度之。灸度头一处，正在囟上未合骨中，随手动者是，此最要处也。次灸当额上入发际二分许，直望鼻为正。（《婴孺方》云：次灸额上发际五壮，不言入发二分。）次灸其两边，当目瞳子直上入发际二分许。（《婴孺方》同止言直上入发际，不言二分。）次灸顶上回毛中。次灸客主人穴，在两眉后际动脉是。（《婴孺方》云：客主人在眉后发际动脉是。）次灸两耳门，当耳开口则骨解开张陷是也。次灸两耳上，卷耳取之，当卷耳上头是也。

　　一法：大人当耳上横三指，小儿各自取其指也。次灸两耳后完骨上青脉，亦可以针刺令血出。（《婴孺方》云：至此又有次灸鼻人中口上，灸当令近鼻。又云：次灸承浆。次灸玉枕，玉枕在项上高骨是也。）次灸玉枕。次灸两风池，在项后两辕动筋外发际陷中是也。次灸风府，当项中央发际，亦可与风池三处高下相等。次灸头两角，两角当回毛两边起骨是也。（《婴孺方》至此又有太极者，可灸两眉头也。）上头部凡十九处，（《婴孺方》云：二十三处。儿生十日可灸三壮，三十日可灸五壮，五十日可灸七壮。病重者，具灸之；轻者，惟灸囟中、风池、玉枕也。艾使熟，炷令平正着肉，火势乃至病所也。艾若生，炷不平正，不着肉，徒灸多炷，故无益也。（《婴孺方》云：去头部凡二十三处，此亦不可一时下灸，待诸处无效即续次灸之。轻者，囟中、额中、发际、鼻人中、耳门、风池、玉枕可也。凡灸头风，大人多者不过三十壮。此则沉者，不可顿灸，可日日灸之也。又灸口吻各二七壮。）《千金》腹部灸痫法：若腹满短气转鸣，灸肺募，在两乳上第二肋间宛宛中，悬绳取之，当瞳子是。次灸膻中；次灸胸堂；次灸脐中；（《婴孺方》于脐中字下独有百壮字。）次灸薜息，薜息在两乳下第一肋间宛宛中是也；次灸巨阙，大人去鸠尾下一寸，小儿去脐作六分分之，去鸠尾下一寸是也，并灸两边；（《婴孺方》又于此注云：鸠尾在臆前蔽骨下五分是也。）次灸胃管；次灸金门，金门在谷道前囊之后，当中央是也。从阴囊下度至大孔前中分之。

　　上腹部十二处，（《婴孺方》云：腹部十四处。）胸堂、巨阙、胃管，十日儿可灸三壮，儿一月以上可五壮，阴下缝中可三壮。或云随年壮。

　　《千金》背部灸痫法：若脊强反张，灸大椎，并灸诸脏俞及督脊上当中，从大椎度至穷骨中屈，更从大椎度之，灸度下头是督脊也。

　　上背部十二处，十日儿可灸三壮，一月以上可灸五壮。

　　《千金》手部灸痫法：若手足掣 惊者，灸尺泽。（《婴孺方》云：肘中约中动脉。）次灸阳明；次灸少商；次灸劳宫；（《婴孺方》云：掌中央动脉。）次灸心主；次灸合谷；（《婴孺方》云：手大指歧骨间。）次灸三间；（《婴孺方》云：大指次指本节后内侧臼中。）次灸少阳。

　　右手部十六处。其要者，阳明、少商、心主、尺泽、合谷、少阳也。壮数如上。

