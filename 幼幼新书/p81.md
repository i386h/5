<!-- { "loadSidebar": true } -->
　　《圣惠》治小儿壮热，口干，心烦，不欲乳食。宜服犀角散方犀角屑 黄 （锉。各一分） 黄芩 麦门冬（去心，焙） 柴胡（去苗） 川升麻 甘草（炙微赤，锉。各半两）上件药捣，粗罗为散。每服一钱，以水一小盏，入淡竹叶七片，煎至五分，去滓。量儿大小，分减温服。

　　《圣惠》治小儿壮热惊悸，大小便赤涩。

　　钩藤散方钩藤 天竺黄（细研） 地骨皮（各一分） 犀角屑 赤茯苓 龙胆（去芦头） 川芒硝 甘草（炙微赤，锉。各半两） 川大黄（三分，锉碎，微炒）上件药捣，粗罗为散。每服一钱，以水一小盏，煎至五分，去滓。量儿大小分减温服。

　　《圣惠》治小儿壮热，心神不安。

　　人参散方人参（去芦头） 钩藤 赤茯苓 川升麻（各半两） 犀角（镑） 山栀子 甘草（炙微赤，锉。各一分）上件药捣，粗罗为散。每服一钱，以水一小盏，煎至五分，去滓。量儿大小分减，不计时候温服。

　　《圣惠》治小儿期岁至三岁壮热。

　　大黄散方川大黄（锉碎，微炒，一两） 石膏（一两半） 柴胡（去苗） 川升麻 枳壳（麸炒微黄，去瓤） 黄芩 赤芍药栀子仁 知母 杏仁（汤浸，去皮尖、双仁，麸炒令黄。各三分）上件药捣，粗罗为散。每服一钱，以水一小盏，入青竹叶七片，煎至五分，去滓。量儿大小，分减服之。

　　《圣惠》治小儿百日已来，结实、壮热、兼惊。宜服龙齿散方龙齿 栀子仁 枳壳（麸炒微黄，去瓤） 甘草（炙微赤，锉。各一分） 朴硝（三分） 川大黄（半两，锉碎，微炒）上件药捣，粗罗为散。每服一钱，以水一小盏，煎至五分，去滓。量儿大小分减温服。

　　《圣惠》治八九岁儿，脏腑结实壮热。

　　芒硝散方川芒硝 川大黄（锉碎，微炒） 赤茯苓（各三分） 木通（锉，一两） 黄芩（半两） 甘草（一分，炙微赤，锉）上件药捣，粗罗为散。每服一钱，以水一小盏，煎至五分，去滓，入生姜少许，葱白二寸在内同煎。随儿大小加减温服。

　　《圣惠》治小儿卒身体壮热，心肺烦壅。

　　牛黄散方牛黄（细研） 甘草（炙微赤，锉。各半分） 黄芩 栀子仁 龙齿 犀角屑 寒水石（各一分） 麝香（一钱，细研）上件药捣，细罗为散，入牛黄、麝香同研令匀。每服，以竹沥调半钱服。量儿大小，以意临时加减。

　　《圣惠》治小儿滞结壮热。

　　大黄丸方川大黄（一两，锉碎，微炒） 赤茯苓 鳖甲（涂醋，炙令黄，去裙 。各半两）上件药捣，罗为末，炼蜜和丸如麻子大。一二岁儿每服以粥饮下五丸，每日空心、午后各一服。量儿大小以意加减。

　　《圣惠》治小儿蓐内及百日已来，壮热多惊。

　　虎睛丸方虎睛（一对，酒浸，微炙，取仁） 牛黄 麝香 朱砂 雄黄（各一分）上件药同研令细，炼蜜和丸如绿豆大。以乳汁研服五丸。随儿大小，以意加减服之。

　　《圣惠》治小儿壮热，心烦，眠卧不安。

　　生地黄煎方生地黄（汁一升） 白蜜 生麦冬（汁） 酥（各三合）上件药于银锅中，以慢火熬如稀饧。每服以温水调下半茶匙。

　　《圣惠》治小儿壮热不解，宜以寒水石散粉之方。

　　寒水石 川芒硝 赤石脂 石膏 滑石 甘草 川大黄（各一两）上件药捣，细罗为散。每用粉儿身良。

　　《灵苑》红龙散 治小儿壮热不解及惊风热等疾。

　　朱砂（一钱，研） 干蝎（七个，微炒） 龙脑（半钱） 牙硝（一分，入合子内，固济火 通赤，先掘一地坑子，先以甘草水沃令湿，纸衬药入坑子内，荫一宿，取出研）上细研。每服半钱或一字，参苓汤调下。惊热用冷水调下。热甚者，冷水研生地龙汁调下。

　　《谭氏殊圣》治小儿壮热。

　　天南星 半夏 滑石（各二钱） 巴豆霜（一字）上同为细末，入轻粉半钱，研匀，以面糊为丸如粟米大。每一岁三粒，三岁七粒，用葱汤下。

　　《婴孺》治五岁儿壮热发疹，已服汤煎丸，尚时时热不消。

　　竹沥葛根汤方竹沥（一升二合） 生葛（汁五合，洗净） 牛黄（三大黑豆许大，研末，入汁内，匀）上四五岁儿为四服，六七岁为三服，月内儿与半合，出月与一合，百日儿与三合。

　　《婴孺》治四岁儿壮热兼气汤方。

　　大黄（五分） 麦门冬（去心） 甘草（各三分） 细辛（二分） 甘竹叶（一合，切） 黄芩（四分）上水三升，煮一升二合。一服一合，日再。二三岁儿服量减之。

　　《婴孺》治小儿心胸壮热、发热者饮子方。

　　子芩 升麻 龙胆 大黄（各三分）上以水二升，煮一升二合。温，一日服尽。利三二行。乳母忌热面、动风物。

　　《婴孺》治少小暴热，得之二三日。

　　李根汤方李根 葱 芒硝（各二分） 甘草（炙） 麦门冬（去心。各四分）上以水三升，煮一升半，为三服。

　　《婴孺》治小儿潮热，及百日儿壮热气急，虽得歇，眠不开，小便黄赤方。

　　蜀漆 甘草（炙） 知母 龙骨 牡蛎（各半两）上切，以水四升煮一升，去滓。一岁儿半合，日进二服，百日儿以意服。

　　《婴孺》治少小热。除热龙骨汤方龙骨 甘草（炙） 赤石脂 大黄 石膏 桂心 寒水石 栝蒌（各二分）上以酒、水各一小盏，取散一鸡子大，煮三沸，去滓。一岁服尽，不过三服愈。

　　《万全方》治小儿壮热惊悸，大小便赤涩。

　　钩藤散钩藤 天竺黄（细研） 地骨皮（各一分） 茯神 犀角屑 龙胆（去芦头） 川芒硝 甘草 赤茯苓（各半两）川大黄（三分，锉碎，微炒）上件杵罗为末。每服一钱，以水一小盏，煎至五分，去滓。量儿大小分减温服。

　　《孔氏家传》治小儿心经热，夜发壮热，夜啼，并解伤寒诸病。

　　犀角散方甘草 牛蒡子 荆芥上件药各等分，为粗末。每服一钱，水八分，煎五分，温服。临卧、食后服。

　　孔氏又方荆芥（去枝梗） 桔梗（苦者。各二两） 甘草（一两半） 牛蒡子（二两，略炒）上为末。每服二钱，汤点服，食空时服。

　　《赵氏家传》人参保童丸 治禀气虚弱，筋骨软，肌肉浅薄，乳食不成，肌肉面黄，体热多汗，久服不热方。

　　人参 石连肉 使君子（去皮） 没石子 干山药（各半两） 木香（一分） 白术 白芍药 当归（各半分） 黄连（一分，先捣半夏末一分，炒黄连，候半夏末黑色，去半夏末不用。）上件为末，稀糊和丸如麻子大。每服七丸至十丸；三岁以上十五丸，温汤下。

　　《吉氏家传》治伤寒潮热、鼻塞、头疼。

　　人参散。亦治清涕壮热不解，大妙。

　　人参 茯苓 羌活 当归 前胡 甘草（各一钱） 麻黄（三钱，去节）上末。每服半钱，水半盏，姜一片同煎三分，温服。

　　卷第十四

　　时气第三《巢氏病源》小儿时气病候：时气病者，是四时之间忽有非节之气。如春时应暖而寒，夏时应热而冷，秋时应凉而热，冬时应寒而温。其气伤人为病，亦头痛壮热，大体与伤寒相似。无问长幼，其病形证略同。言此时通行此气，故名时气。世呼亦为天行。

　　《巢氏病源》小儿天行病发黄候：四时之间忽有非节之气伤人，谓之天行。其热入于脾胃，停滞则发黄也。脾与胃合俱象土，其色黄，而候于肌肉，热气蕴积，其色蒸发于外，故发黄也。

　　《巢氏病源》小儿时气腹满候：时气之病，腹满者，是热入腹，与脏气相搏，气痞涩在内，故令腹满。若毒而满者，毒瓦斯乘心，烦懊者死。

　　《巢氏病源》小儿时气病结热候：时气之病，热入腹内，与脏腑之气相结，谓之结热。热则大小肠痞涩，大小便难而苦烦热是也。

　　《巢氏病源》小儿败时气病候：时气之病，若施治早晚失时，投药不与病相食，致令病连滞不已，乍瘥乍剧，或寒或热，则败坏之证无常是也。

　　《巢氏病源》小儿时气病兼疟候：时气之病，又兼疟者，是日数未满。本常壮热而邪不退，或乘于阴，或乘于阳。其乘于阳，阳争则热；其乘于阴，阴争则寒。阴阳之气为邪所并，互相乘加，故发寒热成疟也。

　　《巢氏病源》小儿时气病得吐下后犹热候：时气之病，得吐下之后，壮热犹不歇者，是肠胃宿虚，而又吐利，则为重虚。其热乘虚而入里，则表里俱热，停滞不歇，故虽吐下而犹热也。

　　《巢氏病源》小儿病后不嗜食面青候：时气病热歇之后，不嗜食而面青者，是胃内余热未尽，气满，故不嗜食也。诸阳之气俱上荣于面，阳虚未复，本带风邪，风邪挟冷，冷搏于血气，故令面青也。

　　《巢氏病源》小儿时气病发复候：时气之病发复者，是热退之后，气血未和，腑脏热势未尽，或起早劳动，或饮食不节，故其病重发，谓之复也。然发复多重于初病者，血气已虚，重伤故也。

　　《伤寒证治》孙思邈云：治小儿时行，节度如大人法。但用药分剂少异，药小冷尔。

　　《婴童宝鉴》小儿时气歌：时气皆因节令亏，头疼壮热汗微微。良工若得看形候，须作伤寒病有归。

　　《婴童宝鉴》小儿时气后，大小便不通歌：热毒还从腑气冲，便成结热在肠中。身体苦烦多躁渴，更兼便溺不能通。

　　《婴童宝鉴》时气后为败气歌：时气还须早早医，变为败气切须知。乍寒乍热无时度，或减或增体渐羸。

　　《婴童宝鉴》小儿时气躁渴歌：谁言吐下热无余，只为元因脏腑虚。热盛更虚皮肉涩，至今烦渴躁难除。

　　《婴童宝鉴》小儿时气后为疟疾歌：阴阳邪气两相并，脏腑阴阳力竞争。发作有期名是疟，宜须疗理莫留停。 《婴童宝鉴》时气后余热并夹冷气歌：时气虽然瘥，犹多余热停。气填须不食，夹冷面皮青。

　　《石壁经》三十六种内夜热昼凉瘟疫候歌：夜间遍体有如汤，才到天明又复凉。非是鬼神为祸祟，都缘脏腑有风伤。只消将药医脾脏，（四十八候云：只宜将药除脾热。）次使神方泻大肠。患候但观喉厌动，更看眼急（四十八候云：眼赤）鼻头光。此病已传瘟疫候，若能辩别是医王。

