<!-- { "loadSidebar": true } -->
　　《惠眼观证》：小儿伤寒形候亦分数类。有兼惊、挟实、惊气、温候三证。一兼惊者，因患惊风，三日后治得惊退，第四日至五日忽有嗽，息粗大，面色恍惚，变动无时，上渴不止，急且治脾，宜下麦汤散（方末见）、平胃丸（方见哕逆门中）、附子散（方见虚寒门中）。万一记之，不得下冷药，恐冰却脾气，伏热不退。二挟实者，本因孩儿肥实，吃食无度，伤饱而闭却胃气。其候呕逆，一见唇红面赤，便问曾吐呕逆无，如已曾吐呕逆，必须头痛或泻不止，乃用 汤丸。（方见急慢惊风门中。）通利后匀气散、（方见胃气不和门中。）夹麦汤散服之。惊气者，本因气膨胀，咳嗽，咽喉中涎响，心间烦躁，脏腑疼痛，梦中虚惊，先用乌犀膏（方见热门中）滚涎，次下麦汤散及大惊丸（方见一切惊门中），相夹服至两日方下 汤丸，通利一二日，气行后常服醒脾平胃汤药。如伤寒后，或遍身生黑黯血，所谓兰斑形证，下可用药。三温壮者，亦浑身微热面红，常困睡，微汗，因客风吹着毛窍，冷气急，鼻塞，大体与变蒸相似，只下麦汤散与红绵散（红绵散方见疮疹已出未出门中，）治之亦安。

　　《小方脉》论伤寒皆因三阴三阳受病，缘未辨东西，不能言语，虽即遍身壮热，四肢不任，其状多喘，难为识候。凡伤寒与诸热疾皆同，奈诸热不生呻吟，惟伤寒呻吟眉聚是也。宜服麦煎散。（方未见。）茅先生小儿初受伤寒候歌：小儿伤寒身壮热，面赤唇红眼赤黄，身上寒毛初凛凛，更兼冷汗润汪汪。鼻中清涕涓涓滴，小便如粉又如浆，上喘鼻塞将加嗽，口干呕逆是寻常。看有诸般难治疗，别为章句好看详。

　　茅先生小儿伤寒死候歌：伤寒吐不止，便溺更难通，汗后发热渴，耳中疮溃脓。身生斑黑点，鼻丘出倾筒，咳嗽四肢厥，心狂下所攻。体软睡不寤，腹胀喘声雄，手足心热痛，此候命须终。

　　茅先生小儿又伤寒死候歌：小儿伤寒面黑色，耳内有脓声噎塞。气逆吐泻转加增，大肠干泄眼浮极。医士精神还更昏，千万归泉休废力。

　　《玉诀》小儿伤寒候歌：鼻多清涕肺伤风，寒气相传鼻不通，壮热脉浮生内热，发惊涎盛转加浓。

　　夫小儿伤寒者，先与治风，后与下涎，次谓胃气也。

　　《石壁经》三十六种正受伤寒候歌：伤寒初得浑身热，恶哭多啼无喜悦，眼红脸赤类惊风，（《凤髓经》此一句云：只看眼急以惊风。）却被医人道惊热。

　　但须凉膈莫令渴，渴便饮水无休歇。若将三黄散子服，汗出身轻便无热。

　　风邪寒入肌体，汗闭热气内蕴，致使烦躁而多渴，喘嗽，汗不得泄，发热不止。若服冷药太甚，则使汗不出而反作别候也。须先出汗，次凉膈方愈。若不然，则慢脾、慢惊缘此得之。（《凤髓经》歌同，仍注云：与三黄散，方见本门中，次麦汤散方未见。）《小儿形证论》四十八候，正受伤寒歌一同。后云：此为正受伤寒，目急、壮热，气喘嗽，面赤。先与解表散吃（方见慢惊风门中），后用南星丸退风热（方见伤寒变疹门中）。如不退，却将三黄散与吃（方见本门中。）《千金》治少小伤寒莽草汤浴方莽草（半斤） 牡蛎（四两） 雷丸（三十枚） 蛇床子（一升） 大黄（一两）上五味 咀，以水三斗，煮取一斗半。适寒温，以浴儿，避眼及阴。

　　《千金》治小儿伤寒方。

　　葛根（汁） 淡竹沥（各六合）上二味相和，二三岁儿分三服，百日儿斟酌服之，不宜生服，煮服佳。（《婴孺方》同，乃云：只生服，不用煮。）《千金》治少小伤寒。芍药四物解肌汤方芍药 黄芩 升麻 葛根（各半两）上四味 咀，以水三升，煮取九合，去滓。分服，期岁以上分三服。（《伤寒证治》方同，云：又治小儿疮疹之候，与伤寒温疫相似，疑似之间先可与之。）《千金》治夏月伤寒，四肢烦疼，发热，其人喜烦，呕逆满剧如祸祟；寒热相搏，故令喜烦。

　　七物黄连汤方黄连 茯苓 黄芩（各十八铢） 芍药 葛根（各一两） 甘草（炙，一两六铢） 小麦（三合）上各 咀，以水七升煮取三升。冷分三服，不能一升者，可稍稍服之，汤势定乃卧。药去毒瓦斯，服汤之后，胸中热及咽喉痛皆瘥。其明日复煮一剂，如法服之。服此汤无毒，但除热下气、安病患。小儿服者，取三分之一，以水四升，煮得二升，稍稍服。

　　《仙人水鉴》孩子伤寒方。

　　栀子仁（一枚） 枣（一枚，烧灰） 牙硝（一分）上以古字钱两文烧令赤，水中淬。如此七度，将此水调三味，灌之立愈。

　　《仙人水鉴》孩子百日内患伤寒壮热，速宜疗之。

　　铧铁（一斤，烧令通赤，以水二斗淬之，如此三七遍，煎取二停，更入柳叶七片，浴儿不用） 胡油麻（二十一粒）松柏叶（二七枚） 牙硝 乳香（各一分） 金箔（一片） 白芥子（三七粒）上并捣为散，蜜丸如弹子大。以青物裹一丸，如烧香法，熏儿双足，微有汗出便瘥。

　　《仙人水鉴》：小孩三岁以下，忽患伤寒阴阳二毒。此因母之毒瓦斯所致。庸医多不会，自见壮热不食、多睡，便以冷药及冷物与吃，即儿转不安加甚。盖药热动风，药寒呕逆，宜使此走马散子方大黄（末，一两，水醋煮令如） 干地龙（一粒，末入） 牙硝（一分）上为末，同研三百下，令荫干；再捣为末，生姜汁调灌，立见神验（量多少灌。）《圣惠》治小儿四五岁伤寒，壮热头痛。

　　射干散方射干 甘草（炙微赤，锉） 川升麻 杏仁（汤浸，去皮尖、双仁，麸炒微黄） 赤芍药 石膏（各半两） 麻黄（三分，去根节） 桂心（一分）上件药捣，粗罗为散。每服一钱，以水一小盏，煎至五分，去滓。不计时候，量儿大小加减，温服。

　　《圣惠》治小儿伤寒发热，四肢烦疼。

　　解肌散方赤芍药（半两） 杏仁（汤浸，去皮尖、双仁，麸炒微黄） 桂心 川大黄（锉碎，微炒） 甘草（炙微赤，锉。

　　各一分） 麻黄（三分，去根节）上件药捣，粗罗为散。每服一钱，以水一小盏，煎至五分，滤去滓。不计时候，量儿大小加减，温服。

　　《圣惠》治小儿伤寒退热。

　　黑散方麻黄（去根节） 川大黄 杏仁（去尖皮、双仁。各一两）上件药并炒令黑，捣，细罗为散。二三岁儿每服以温水调下半钱。频服，汗出瘥。四五岁每服一钱，未汗再服。

　　《圣惠》治小儿伤寒，头痛壮热。

　　犀角散方犀角屑 黄芩 川大黄（锉碎，微炒） 赤芍药 麻黄（去根节） 栝蒌瓤（各一分） 柴胡（去苗，半两） 石膏（半两，细研）上件药捣，粗罗为散。每服以水一小盏煎至五分，去滓。量儿大小以意分减，温服。

　　《圣惠》治小儿伤寒体热，头痛心烦。

　　麻黄散方麻黄（去根节） 甘草（炙微赤，锉） 赤芍药（各半两） 川大黄（锉碎，微炒） 杏仁（汤浸，去皮尖、双仁，麸炒微黄。各一分） 石膏（一两）上件药捣，粗罗为散。每服一钱，以水一小盏煎至五分，去滓，不计时候，量儿大小以意分减，温服。

　　《圣惠》治小儿伤寒，心胸壅闷，烦热头痛。宜服前胡散方前胡（半两，去芦头） 石膏（一两，细研） 黄芩 赤茯苓 枳壳（麸炒微黄，去瓤） 甘草（炙微赤，锉。各一分）上件药捣，粗罗为散。每服一钱，以水一小盏煎至五分，去滓。不计时候，量儿大小分减，温服。

　　《圣惠》治小儿中风伤寒，眼目不开，手足微冷，口多出涎，啼声不出，齿噤，或时觉躁闷。

　　附子散方附子（炮裂，去皮脐） 葛根（锉。各半两） 蜣螂（去翅足，微炒） 人参（去芦头） 桂心（各一分）上件药捣，罗为末。每服一钱，以水一小盏，入生姜少许，煎至四分，去滓，分温二服。量儿大小以意增减。

　　《圣惠》治小儿伤寒，头热足冷。囟门张者难瘥。多躁啼，不睡，小便赤少，四肢热者。

　　桔梗散方桔梗 人参（各去芦头） 葛根（锉。各半两） 附子（炮裂，去皮脐） 甘草（炙微赤，锉。各一分）上件药捣，罗为散。每服二钱，以水一小盏，入生姜少许，煎至五分，去滓。不计时候，温温服。量儿大小以意增减。

　　《圣惠》治小儿伤寒，体热烦躁。

　　知母散方知母 甘草（炙微赤，锉） 竹茹 杏仁（汤浸，去皮尖、双仁，麸炒微黄。各一分） 麻黄（半分，去根节）上件药捣，粗罗为散。每服一钱，以水一小盏，入葱白二寸，香豉三七粒，生姜少许，煎至五分，去滓。

　　不计时候，温服。量儿大小以意增减。

　　《圣惠》治小儿伤寒，壮热头痛，口干心烦，宜服此方。

　　生姜（汁少许） 竹沥（一合） 蜜（半合）上件药相和令匀，二三岁儿分为三服。

　　《圣惠》治伤寒五日不能言语，热在胸中。宜服抵圣丸方犀角屑 麻黄（去根节） 黄芩 釜下黄土 梁上尘 灶突墨（各半两） 川大黄（锉碎，微炒） 川朴硝（各一两）上件药捣，罗为末，炼蜜和捣三二百杵，丸如弹子大。每服不计时候，以新汲水研服一丸。如渴，饮新汲水，当有汗出。良久未汗，即更服一丸，汗止热退能语。若小儿即量力服之。

　　《灵苑》治小儿伤寒壮热，解表大效。

　　红绵散方麻黄（半两） 干蝎（七个） 天麻 甘草（各一分，并焙干）上件为末。每一钱红绵一片，掺药于绵上，入生姜一片、枣子半个，同煎至半盏，去绵、姜、枣，冷服。

　　《谭氏殊圣》方：初得伤寒两日间，作时壮热四梢寒。朝来还似依稀瘥，至夜犹来似火燃。求取元明粉一物，饮中频吃便身安。忽然未得惺惺瘥，更与神丹转后看。

　　解交饮子元明粉（一钱）上加红粉散二钱，分作四服，茶调下，相次与吃了，更服下项救生丸及真珠散。（谭氏方即无红粉散，恐是红龙散，亦治伤寒，方见搐搦门。救生丸，方见无辜疽门中。真珠散，方见客忤门中。）《谭氏殊圣》方：小儿壮热又头疼，手足饶寒冷似冰， 时时多眼涩，睡中忽跳爱虚惊。都缘全是伤寒作，不是家亲及鬼神，发表微溏通取气，免教灾苦病相萦。

　　问命散（一名定命散）藜芦（一两，炒干为末） 麝香（半钱，同研匀）上用一字以来，吹鼻中效，须先服红龙散四服，次与救生丸，次服真珠散，次于鼻中吹药三两喷效。（三方并见同前。）茅先生小儿伤寒天麻散天麻 荆芥穗 甘草（炙。各半两） 麻黄（去节，一两） 全蝎（一分）上为末。每服一钱，水六分盏，薄荷三叶，同煎四分，通口服。

