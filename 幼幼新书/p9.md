<!-- { "loadSidebar": true } -->
　　十二，子在胎中，旬日分娩不下，此为击着外风。生下多疾，宜急治之。服此神效。走马散子：凡夏结冰寒水石，灯草七枚力相宜，赤龙将用三条尺，（赤马尾也。）充散寒浆更莫疑。

　　上以上孩子十二候疾状，具述神方，无不应验矣。

　　《仙人水鉴》：子倒生宜服此方：滑石一分将为散，宜蛛二分倒悬虫（蜘蛛一个，烧灰），童子小便调与服，须臾顺产效难同。（切忌丈夫采药。）《杨氏产乳方》：妊娠不得食鸡子、干鲤鱼，合食则令儿患疮。妊娠不得将鸡肉与糯米合食，令儿多寸白。

　　《小儿形证》论产母忌食五物：食蒜无筋，主生下浑身软，或冲上损眼目。食鳖无鳞，主生下儿项短，及患虾背龟胸。食獐无胆，主多惊风涎，独肾疝气。食兔无脾，主缺唇，或生六指，患脾疾气。食野鸭无髓，主患雀目，鹤膝风得患。

　　《小儿形证论》：胎内十二患小儿受胎在腹十月降生，母为食前五物受病，及忌八杀日行房（八节日是也），更忌天地交震日行房，每年七月十六日是也。如不慎，即胎内有十二般患如右。

　　盲 聋 喑哑膝软 钓肾 虾背龟胸 缺唇 巴指鼻 舌短 拳挛《五关贯真珠囊》小儿五般少病候：舌长，知心气盛。眼中瞳仁光辉，肝气盛。肌肤肥润，肺气盛。唇红，脾气盛。耳大而丰，肾气盛。

　　《五关贯真珠囊》小儿胎中带下不治者疾候：透鼻缺唇，因犯漏胎所致也。杜公儿，因有月信受胎也。头缝解颅，胎气不足故也。骨软酸疼，父母酒醉交合受胎也。手足短小，侧卧受胎。无鼻缺耳，亦侧卧受胎。胎中聋哑，犯天聋地哑日受胎。眼盲，入月多食蒜。天阉石女，父母大小便俱急受胎。无粪门，多食毒物受胎。胎中无发，产前多病，服金石药毒也。囟肿，胎气不足。 鼻者，脉通于鼻，受风邪，其气不和，津液停结也。胎中体赤，妊娠时其母取热过度，热气入胎生，故赤犹在，虽能消，亦伤儿，轻者三日得消。胎中体黄，父母饱中受胎，生下体黄。

　　卷第三

　　禀赋之殊第六《圣济经》原化篇凝形殊禀章曰：天地者，形之大也；阴阳者，气之大也。惟形与气相资而立，未始偏废，男女合精，万物化生，天地阴阳之形气寓焉。语七八之数，七少阳也，八少阴也，相感而流通。故女子二七天癸至，男子二八天癸至，则以阴阳交合而兆始。语九十之数，九老阳也，十老阴也，相包而赋形。故阴穷于十，男能围之；阳穷于九，女能方之，则以阴阳相生而成终故也。元气孕育，皆始于子。自子推之，男左旋，积岁三十而至已；女右旋，积岁二十而至已。已为正阳，阴实从之。自已怀妊，男左旋十月，儿生于寅；女右旋十月而生于申。申为三阴，寅为三阳，而生育之时着矣。其禀赋也，体有刚柔，脉有强弱，气有多寡，血有盛衰，皆一定而不易也。以至分野异域，则所产有多寡之宜。吉事有祥，则所梦各应其类。是故荆、扬薄壤多女，雍、翼浓壤多男。熊、罴为男子之祥，虺、蛇为女子之祥，是皆理之可推也。胎化之法，有所谓转女为男者，亦皆理之自然。如食牡鸡，取阳精之全于天产者。带雄黄，取阳精之全于地产者。操弓矢，籍斧斤，取刚物之见于人事者。气类潜通，造化密移，必于三月兆形之先，盖方仪则未具，阳可以胜阴，变女为男，理固然也。

　　杨大邺《童子秘诀》：小儿十月养胎，触忌克罚。

　　第一月妊娠，胎月本于肝脏，主养魂魄，故此月宜多吃酸物，以助目也，自然一脏强盛也。物味辛辣，缘肺纳辛，主于金克木，恐伤于肝。第二个月亦然，何也？缘少阳脉养胆也，肝合故也。第三个月，肺脏主养心之脉，主神，此月宜加辛酸之物，食焦苦也。缘肺主于金，其脏纳辛，以助于金气也。食之苦物，缘心纳苦，主火，火克金故也。第四个月，心脏主于养肾，此月宜加增于焦，以助火也。缘心主于火，其脏纳焦苦，勿食酸，缘肾脏纳咸，主于水故也。第五个月，肾脏主养于脾，此月宜增于咸，少吃甘甜之物。缘脾主于土，土缘克于水故也。第六个月，脾脏主养气，此月加于甜物以助土。土缘主于脾也。第七个月，筋骨养形而能动转，少食咸物。惟五味相滋，甜淡得所，为此月胎已通，九窍上下相应也。第八个月，形神俱足成，味俱宜减省，勿食热毒及鸡、兔、狗、猪、牛、马、鸟，雀等物肉，并是伤胎之物，亦作赤瘤，切宜戒之。但只听经，近善，居处静室，所生儿女寿永多贵。切忌嗔怒，频须动作，然用力行住，坐卧不得久也。须要慎之。第九个月，慎忌吃诸炙爆、腥臭、鳞蛊之物，及壅毒肥滑粘腑之物，直至月初忌之，恐伤孩儿头脑，乃生下多生恶疮壅毒。

　　第十个月婴儿已生血脉，上下循环，化为乳汁，遍信之道，但根据月次调护，自然男女无克罚，筋骨圆满，聪惠寿长，为人易养，无夭亡矣。

　　汉东王先生《家宝》小儿受六气说云：大凡小儿受其六气。六气者，筋、骨、血、肉、精、气也。

　　筋实则力多。骨实则早行立。血实则形瘦多发。肉实则少病，其母乳多汁则粗紫色。精实则灵利，多语笑，不怕寒暑。气实则少发而体肥。

　　卷第三

　　得病之源第七《圣济经》慈幼篇稽原疾证章曰：婴孩气专志一，终日号而嗌不嗄，和之至也。然五脏未定，虽微喜怒嗜欲之伤，风雨寒暑，饮食居处，易以生患。故外邪袭虚，入为诸风。肥甘之过，积为疳黄。襁褓不慎，则肤腠受邪而寒热。出处不时，则精神不守而客忤；蕴热而斑毒；积冷而夜啼。皆阴阳之寇甚于刚壮也。况根于中者，与生俱生。如母惊伤胎，生而癫疾。肾气不成，生而解颅。风热伤胎，生而口噤。风冷伤胎，生而躯啼。纳污之为血癖也。胎弱之为诸痫也。率由孕育之初，殆非一朝一夕之故。是人善保赤子，治法尤详吐、下、灸、刺、熨、浴、粉、摩，泛应而机随。若病在胸中，秽汁既吞，必吐而愈。病在肠中，乳哺不进，必下而愈。重 、重龈，治以微针。暴痫身直，治以灸KT 。熨风池以泄微邪，浴皮肤以散寒热。摩囟以通鼻塞，粉汗以密腠理。

　　至若重舌之膜断之以爪，邪厉之气禳以祝由。盖稚弱感疾，易于滋蔓。惟恻怛之心者，要在防微杜渐，故无所不用其至也。彼拘于无治，或欲如田舍儿任其自然，未免为失病之机。过于救治，或欲不问春夏，荡以快剂，未免有汤液之伤。是皆一偏之蔽，非知治之大体也。

　　《颅囟经》：初生小儿鹅口、撮噤，并是出胎客风着颅脐致有，可以小灸三壮及烙愈。

　　初生小儿至夜啼者，是有瘀血腹痛，夜乘阴而痛则啼。初生小儿，一月内乳痢如胶，是母寒气伤胃所致也。

　　初生小儿，一月内乳痢如血，是母胸有滞热所作也。初生小儿，一月内两眼赤者，是在胎之时，母吃炙爆热面壅滞，气入胎中熏儿脑所致也。

　　小儿温热皆同从气实而搏胃气，然若下之，气平即愈，气虚则生惊而变痫。小儿惊痫。一从虚邪客热相搏而生其候。当用补养安和即愈，加以性冷及太过即死。小儿哕逆、吐，皆胃虚气逆客于脏气而作，当和胃养气，止如下冷即极。小儿霍乱吐逆，皆胃气与阴阳气上下交争而作，当用分和补药调养即愈，余皆死。小儿客忤无辜，皆因客入所触及暴露星月，小儿嫩弱，所以此候多恶。

　　唐孙真人《玉关诀》云：夫小儿之病先辩形证。歌曰：摇头揉目，肝热生风。眵泪憎明，三焦积热。

　　鼻生清涕，肺受其寒。颊赤面黄，风伤腑热。

　　霍乱吐逆，胃积气伤。泻痢不常，气攻肠滑。

　　面青呵欠，惊气传肝。盗汗频频，脏伏虚热。

　　伤寒惊搐，风盛发狂。胃热生斑，气伤冷厥。

　　长吁啮齿，风盛气生。上窜摇头，涎高胃结。

　　肺壅气伤，咳嗽咯血。涎盛发 ，积伤风热。

　　小便淋赤，热聚膀胱。疝气因啼，胎中积结。

　　奶脾痞癖，因物所伤。喉闭生疮，肺之受热。

　　爱吃泥土，脾脏生疳。呕吐痰涎，蛔虫上出。

　　脱肛泻血，冷热积伤。消渴口疮，心家受热。

　　面黄浮肿，积气所攻。鹤膝解颅，因风腑热。

　　行迟语涩，胎积气伤。项硬肝风，气伤木舌。

　　医经要略，病源辩别。审而用之，细详使乐。

　　杜光庭《指迷赋》：阴升阳加，四时无差。万物禀天地一气，男女从精血而邪。三旬而阴气纯浓，子称襁褓；两月而阳气方生，号曰婴儿。百日之内名曰奶腥；至半 而为 乳。童周期而阴阳各半；孩儿千日而真气方奢。五六岁小儿之誉定，十岁外童子之名华。若论变蒸之候，法主数家。魂自变而目明，魄自变而气加。百日神化而喜笑，胎中有滞而显邪。蒸变兮气血自劣，不变兮真本无遮。乳痢兮五日乃有，撮口兮十日以遐。胎惊兮未及蒸变，内兮百日如拿。胎疸因母气之传热，黄病由脾胃之热瘕。热极则咬人啮齿，风盛则面色如花。内热则浑身似火，腹痛则恶哭 。于是乎察其形色，辨于邪正。面黄赤而大怕体凉，吐与泄而最嫌热盛。惊痫兮身体宜温，伤寒兮脉洪邪迸。腹胀唯忧足冷膝沉，咳嗽本喜浮滑为病。消渴须身热脉洪，夜啼为逆；霍乱而脉大体温，心疼忧命。相顺则施功用药，相反则与言危病。面黄色赤唇青而吐逆堪论，目赤唇红内热而发潮当脉。唇角微赤而脸黑防惊，指黄足冷而惊热为证。摇头揉目兮肝热多眵，上窜喘粗兮风极涎诤。咳嗽与鼻塞相连，斑疮与伤寒同类。明之则愚化为贤，悟之则超凡出圣。是故小儿之候，难以参详。寒多则皮肤燥涩，热盛则面赤颊黄。

　　热气盛则惊痫须发，千足冷则气厥宜防。热连夜而阴少，寒兼昼而阳伤。积热则壮热不歇，伏寒则乍温乍凉。

