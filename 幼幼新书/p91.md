<!-- { "loadSidebar": true } -->
　　《活人书》仲景麻黄汤方麻黄（一两半，去节） 桂枝（一两） 甘草（半两，炙） 杏仁（三十五个，去皮尖）上锉如麻豆大。每服抄五钱匕，水一盏半，煮至八分，去滓温服，覆取微汗，不须 粥。加减法：伤寒热病药性须凉，不可太温。夏至后，麻黄汤须加知母半两，石膏一两，黄芩一分。盖麻黄汤性热，夏月服之，有发黄斑出之失，唯冬及春与病患；素虚寒者，乃用正方，不再加减。

　　《活人书》仲景葛根黄芩黄连汤葛根（四两） 黄芩 黄连（各一两半） 甘草（炙，一两）上锉如麻豆大。每服抄五钱匕，水一盏半，煮至八分，去滓温服。日二、三服。

　　《活人书》仲景桂枝加浓朴杏子汤桂枝（去皮） 芍药（各一两） 甘草（六分三字） 杏仁（去皮尖，十七个） 浓朴（去皮，姜汁炙，六分三字）上锉如麻豆大。每服抄五钱匕，生姜四片，枣子一个，煎至八分，去滓温服，覆取微汗。

　　《活人书》仲景麻黄杏子甘草石膏汤麻黄（二两） 杏仁（二十五个，去皮尖） 石膏（四两，碎，绵裹） 甘草（一两，炙）上锉如麻豆大。每服抄五钱匕，水一盏半，煮至八分，去滓温服。

　　《活人书》仲景大承气汤大黄（二两，锦纹者去皮生用，酒洗过） 枳实（二枚半，炒，去瓤） 芒硝（一合半） 浓朴（四两，去皮，姜汁炙）上锉如麻豆大。每服抄五钱匕，以水二盏，煎至八分，去滓，然后入芒硝，更再煎一、二沸，放温服，以利为度。未利，再作与服。

　　《活人书》仲景小青龙汤 方见伤寒咳嗽门中。

　　卷第十五

　　伤寒鼻衄第五《巢氏病源》小儿伤寒鼻衄候：伤寒是寒气客于皮肤，搏于血气，腠理闭密，气不得宣泄，蕴积生热，故头痛、体疼而壮热也。其鼻衄是热搏于气，而乘于血也。肺候身之皮毛而主气，开窍于鼻。伤寒先客皮肤，搏于气而成热。热乘于血，血得热则流散，发从鼻出者，为鼻衄也。凡候热病知应衄者，其人壮热，频发汗，汗不出或未及发汗，而鼻燥喘息，鼻气鸣，即衄。凡衄，小儿止半升数合，则热因之得歇。若一升二升者死。

　　《活人书》论伤寒小儿、大人治法：一般但小分剂，药性差凉耳。问：鼻衄者，何也？伤寒太阳证，衄血者乃解，盖阳气重故也。仲景所谓阳盛则衄。若脉浮紧，无汗，服麻黄汤。不中病，其人发烦目瞑剧者，必衄，小衄而脉尚浮紧者，宜再与麻黄汤也。衄后脉已微者，不可行麻黄汤也。苦脉浮自汗，服桂枝汤不中病，桂枝证尚在，必头疼甚而致衄。

　　小衄而脉尚浮者，宜再与桂枝也。衄后脉已微者，不可行桂枝汤也。大抵伤寒衄血不可发汗者，为脉微故也（治法：衄家不可发汗，汗出额上陷，脉紧急，直视不能瞬，不得眠。然而无汗而衄，脉尚浮紧者，须再与麻黄汤。有汗而衄，脉尚浮缓者，须再与桂枝汤。）脉已微者，黄芩芍药汤、犀角地黄汤。衄血不止者，茅花汤。若衄而渴，心烦，饮水则吐水，先服五苓散，次服竹叶汤。又问：阴证有衄血者乎？阴证自无热何缘有衄。若少阴病但厥无汗，强发之必动血。未知从何道出，或从口鼻，或从耳目，是谓下厥上竭，为难治。

　　《婴童宝鉴》小儿伤寒鼻衄歌：结热血兮血流散，从鼻出兮人可惊。皆因汗兮不得汗，鼻干燥兮先有声。

　　《千金》治小儿未满百日，伤寒鼻衄，身热呕逆。

　　麦门冬汤方麦门冬（十八铢） 石膏 寒水石 甘草（炙。各半两） 桂心（八铢）上五味 咀，以水二升半，煮取一升。分服一合，日三。

　　《圣惠》治小儿伤寒鼻衄，烦热头痛。

　　竹茹散方苦竹茹 甘草（炙微赤，锉） 黄芩（各半两） 麦门冬（去心，焙） 伏龙肝 石膏（各一两）上件药捣，粗罗为散。每服一钱，以水一小盏，煎至五分，去滓，不计时候温服。更量儿大小加减服之。

　　《圣惠》治小儿伤寒壮热，鼻衄不止方。

　　生干地黄（二两）上细锉，于银器中，以酒一中盏，煎至七分，去滓。不计时，分温三服。

　　《圣惠》又方生葛根（汁）上用一小盏，分二服，即止。

　　《圣惠》治小儿伤寒鼻衄，已经数日不止方。

　　生地黄（汁） 白蜜（各一小盏） 蒲黄（一两）上件药相和，微暖过。每服半小盏，量儿大小分减频服。

　　《圣惠》治小儿伤寒鼻衄，经日发歇不止方。

　　蒲黄（一两） 石榴花（末，半两）上件药，相和令匀。不计时候，以新汲水调下半钱，更量儿大小加减服之。

　　《圣惠》治小儿伤寒鼻衄，经数日不止方。

　　上取乱发烧灰细研，频频吹少许于鼻中良。

　　张涣立应散方 治伤寒血热妄行，鼻衄不止。

　　石榴花（取末，焙干） 干葛根（为末） 蒲黄（研。各半两）上件为细末。每服半钱，取生地黄汁调下并服。

　　《活人书》仲景麻黄汤，方见伤寒发喘门中。

　　《活人书》仲景桂枝汤，方见伤寒自汗门中。

　　《活人书》黄芩芍药汤黄芩（三两） 芍药 甘草（炙。各半两）上为粗末。每服三钱，水一盏，煎至六分，去滓温服。

　　《活人书》犀角地黄汤犀角屑（如无，以升麻代之） 牡丹（去心。各一两） 芍药（三分） 生地黄（半斤）上锉如麻豆大。每服五钱匕，水一盏半，煮取一盏。有热如狂者，加黄芩二两；其人脉大来迟，腹不满自言满者，为无热，不用黄芩。

　　《活人书》茅花汤茅花一大把，水三盏，煎浓汁一盏，分二服即瘥。无花以根代之。

　　《活人书》仲景五苓散，方见自汗门中。

　　《活人书》仲景竹叶石膏汤淡竹叶（半把） 石膏（四两，杵碎） 半夏（二分半） 人参 甘草（各半两） 麦门冬（一两半）呕者加生姜一两。

　　上锉如麻豆大。每服抄五钱匕，水一盏半，入粳米百余粒，煮取八分，米熟汤成，去滓温服。

　　张涣《鸡峰方》 治伤寒时气，衄血不止。

　　好松烟墨上为细末，鸡子清和如桐子大。每服十粒，白汤下，不以时。

　　又方生萝卜捣取汁。

　　上每服半盏，入盐少许，搅匀频服之，不以时。

　　卷第十五

　　伤寒呕第六《巢氏病源》小儿伤寒呕候：伤寒是寒气客于皮肤，搏于血气，腠理闭密，气不宣泄，蕴积生热，故头痛体疼而壮热。其呕者，是胃气虚热乘虚入胃，胃得热则气逆，故呕也。

　　《活人书》论伤寒 小儿、大人治法，一般但小分剂，药性差凉耳。问：呕者，何也？无阳则厥，无阴则呕。呕者，足阳明胃之经。足阳明之气下行，今厥而上行，故为气逆，气逆则呕。仲景云：呕多虽不大便，不可下，可与小柴胡汤。

　　上焦得通，津液得下，胃气因和，浃然汗出而解。大抵呕证不一，各有治法。要之，小柴胡汤尤相主当耳。与小柴胡汤，胸胁满而呕，日哺发潮热者，可小柴胡汤加芒硝也。若呕不止，心下急，郁郁微烦者，与大柴胡也。若大便秘者，方加大黄。（大柴胡治呕最妙，为内有枳实故也。枳实去微、压虚气，须是去大黄。仲景云：呕多，虽有阳明，慎不可下。

　　官局桔梗汤最良，亦用枳实耳。）古人治呕多用半夏加生姜。孙真人云：生姜是呕家圣药。仲景治呕皆用之。（太阳与阳明合病，必下利，若不和但呕者，葛根加半夏汤主之。胸中有热，胃中有邪气，腹痛欲呕者，黄连汤主之。太阳与少阳合病，而自利若呕者，黄芩加半夏生姜汤主之。）金匮诸呕吐，谷不得下者，小半夏汤、小半夏加茯苓汤、小半夏加橘皮汤主之，皆可选用也。呕而发热者，小柴胡汤主之。呕而发渴者，猪苓汤主之。先呕却渴者，此为欲解，急与之。先渴却呕者，为水停心下，此属饮家。仲景云：本渴饮水而呕者，柴胡不中与也。宜治膈间有水，赤茯苓汤主之。若少阴证而呕者，真武汤去附子加生姜也。若汗、若吐、若下后，虚烦不得眠，若呕者，栀子生姜豉汤主之。伤寒瘥后呕者，有余热在胃脘也，竹叶汤加生姜主之。又问：有干呕者，何也？大凡呕者，饮食不下。干呕者，今人所谓噎也，或因汗出，或因有水，或下利，脾胃有热，故便干呕，官局桔梗汤最佳。仲景治法，汗自出、干呕者，桂枝证也。表不解，心下有水气，干呕发热者，小青龙也。身凉汗出，两胁痛，或干呕者，十枣汤也。少阴下利，脉微，与白通汤。利不止，厥逆无脉，干呕烦者，白通加猪胆汁汤也。少阴下利，里寒外热，脉微欲绝，或干呕者，通脉四逆汤也。干呕吐涎沫，头痛者，吴茱萸汤也。（《伤寒论》云：食谷欲呕，属阳明也，吴茱萸汤主之。得汤反剧者，属上焦也，仲景无治法。大抵吴茱萸汤，治少阳证也。谷入胃而呕属阳明，宜与小柴胡。）若病患直患呕吐，而复脚弱或疼，乃是香港脚，当作香港脚治之。

　　《圣惠》治小儿伤寒烦热，头痛呕逆。

　　麦门冬散方麦门冬（去心） 石膏（细研。各三分） 甘草（半两，炙微赤，锉）上件药捣，粗罗为散。每服取一大钱，以水一小盏，煎至五分，去滓。不计时候，量儿大小分减温服。

　　《圣惠》治小儿伤寒，吐逆不定。

　　藿香散方藿香 丁香 木香（各一两） 葛根（一两，锉） 人参（去芦头） 甘草（炙微赤，锉。各半两）上件捣药，粗罗为散。每服一钱，以水一小盏，煎至五分，去滓。量儿大小临时分减，温服。（《圣惠》二方，一凉一温，须善用之。

　　《婴孺》治小儿伤寒壮热，呕吐。

　　芦根汤方生芦根（切，五合） 知母（十二分） 淡竹青皮（五分）上水三升，煮一升，为三服。一岁儿方，大小增减用，更用冬瓜汁一升，却减水一升煮妙。

　　《活人书》仲景小柴胡汤，方见伤寒头汗门中。

　　《活人书》仲景柴胡加芒硝汤柴胡（一两三钱） 黄芩 人参 甘草（各半两） 半夏（四钱半，汤洗） 芒硝（一两）上锉如麻豆大。每服抄五钱匕，生姜四片，枣一枚，水一盏半，煮至八分，去滓，内芒硝，更微沸，温服。

　　《活人书》仲景大柴胡汤柴胡（四两） 黄芩 芍药（各一两半） 半夏（一两一分） 枳实（二枚，炙）上锉如麻豆大。每服抄五钱匕，生姜四片，枣一个，水一盏半，煮至八分，去滓温服，以利为度。未利再服。（本方无大黄，欲下者加大黄二两。）《活人书》官局桔梗汤桔梗 半夏 陈皮（各一两） 枳实（半两）上为粗末。每服三钱匕，水一盏，生姜五片，煎至七分，去滓温服。

