<!-- { "loadSidebar": true } -->
　　《活人书》仲景古方，半夏加生姜名小半夏汤方半夏（大者七枚，切碎） 生姜（薄切五片）上同用水一盏，煎至半盏，去滓，食后温服。

　　《活人书》仲景葛根加半夏汤葛根（一两） 麻黄（三分，去节） 甘草（炙） 芍药 桂枝（去皮，半两） 半夏（二分半）上锉如麻豆大。每服抄五钱匕，生姜四片，枣子一枚，煎至八分，去滓温服。覆取微汗。

　　《活人书》仲景黄连汤黄连 甘草（炙） 干姜 桂枝（各三两） 人参（二两） 半夏（二两半）上锉如麻豆大。每十钱匕，枣二枚，以水三盏，取一盏半，去滓分二服。

　　《活人书》仲景黄芩加半夏生姜汤芍药 甘草（各二分） 黄芩（三分） 半夏（二分半）上锉。每服五钱，生姜四片，大枣一枚，以水二盏，煮至八分，去滓温服。

　　《活人书》小半夏加茯苓汤，方见伤寒头汗出门中。

　　《活人书》仲景小半夏加橘皮汤半夏（大者七枚，切碎） 生姜（薄切五片） 橘皮（一大片）上同用水一盏，煎至半盏，去滓，食后温服。

　　《活人书》仲景猪苓汤，方见伤寒咳嗽门中。

　　《活人书》仲景赤茯苓汤，方见伤寒头汗门中。

　　《活人书》仲景真武汤，方见伤寒咳嗽门中。

　　《活人书》仲景栀子生姜豉汤栀子（七枚） 生姜（二两半） 香豉（二合）上分二服，以水二盏，先煮栀子、生姜至一盏，内豉同煮，取七分，去滓温服。得快吐，止后服。

　　《活人书》仲景竹叶加生姜汤，方见伤寒鼻衄门中。

　　《活人书》仲景桂枝汤，方见伤寒自汗门中。

　　《活人书》仲景小青龙汤，方见伤寒咳嗽门中。

　　《活人书》仲景十枣汤芫花（炒赤，熬） 甘遂 大戟上各等分，捣筛秤末，合和之，入臼中，再杵治三、二百下，先以水一升半，煮肥枣子十枚，煮取八合，去滓，内药末。强人一钱匕，羸人可半钱，再单饮枣汤送下，平旦服。若下少病不除者，明日更服加半钱，利后糜粥自养。合下不下，令人胀满，通身浮肿而死。

　　《活人书》仲景白通汤附子（一枚，生用） 干姜（一两）上锉如麻豆大。每服抄五钱匕，水一盏半，入葱白四寸，煮至七分，去煎滓温服。

　　《活人书》仲景白通加猪胆汁汤附子（半个，生用去皮） 干姜（半两） 葱白（二茎） 溺（二合半） 猪胆（汁，半合）上以水一盏，煮至五分，去滓，内猪胆汁和相得，分温再服。

　　《活人书》仲景通脉四逆汤甘草（二两，炙） 附子（大者，去皮，一个） 干姜（一两，炮）面赤者，加连须葱九茎。腹中痛者，去葱加芍药二两。呕者，加生姜二两。咽痛，去芍药加桔梗一两。利止、脉不出者，去桔梗加人参二两。

　　上锉如麻豆大。每服抄五钱匕，以水一盏半，煮至八分，去滓温服。未瘥，急更作一剂，其脉续续出者愈。

　　《活人书》仲景吴茱萸汤吴茱萸（一两二钱，汤洗三遍） 人参（三分，去芦头）上锉如麻豆大。每服四钱，生姜五片，枣子一个，以水二盏半，煮取八分，去滓。分二服。

　　《庄氏家传》治小儿伤寒头痛，和气止逆，止渴。

　　人参散人参（去芦头） 白术 麻黄（去根节） 藿香叶 甘草（炙微赤，锉） 干葛（以上各一分） 石膏（透明者，半两）上为末。每服一钱，水一盏，葱白一寸，豉三十粒，煎五分，去滓温服。

　　长沙医者丁时发传人参散 治小儿伤寒。调顺阴阳，和脾胃，定吐逆，止渴。

　　人参（一两） 木香 茯苓 藿香 甘草（炙。各一分） 干葛（二分）上为末。每服一钱，煎五分，温温服。

　　卷第十五

　　伤寒发渴第七《巢氏病源》小儿伤寒热渴候：伤寒是寒气客于皮肤，搏于血气，腠理闭密，气不宣泄，蕴积生热，故头痛、体疼而壮热。其渴者，是热入脏，脏得热则津液竭燥，故令渴也。

　　《活人书》论伤寒小儿、大人治法：一般但小分剂，药性差凉耳。问：渴者，何也？脉浮而渴属太阳，（伤寒表不解，心下有水气而渴者，小青龙去半夏加栝蒌汤。太阳病，服桂枝，大汗出后，大烦渴者，白虎加人参。脉浮，小便不利，微热消渴者，五苓散。伤寒四、五日，身热恶风，胁下满，手足温而渴者，小柴胡去半夏加人参栝蒌根主之。太阳证，身体灼热而渴者，为风温，栝蒌根汤主之。）有汗而渴属阳明（白虎加人参汤主之。虚人、老人及春秋月，可与竹叶石膏汤。阳明病，但头汗出，小便不利，渴引水浆，身必发黄，宜茵陈汤，小柴胡去半夏加人参栝蒌汤主之。）伤风寒热，或发热恶风而渴，属少阳，（少阳胁下硬，不大便而呕，舌上白苔而渴，小柴胡去半夏、加人参栝蒌根汤。）自利而渴属少阴。（伤寒热于脏，流于少阴主肾，肾恶燥，故渴而引饮。少阴下利，咳而呕渴，猪苓汤主之。下利欲饮水者，以有热也，白头翁汤主之。）切戒太阳证，无汗而渴者，不可与白虎汤。（仲景云：渴欲饮水，无表证者，白虎加人参汤。

　　脉浮，发热无汗，是表未解也，不可与白虎汤，意以小青龙、小柴胡汤也。仲景云：伤寒表不解，心下有水气，咳而或渴，小青龙去半夏加栝蒌也。伤寒四、五日，身热恶风，胁下满，手足温而渴者，小柴胡去半夏，加人参栝蒌也。）阳明证汗多而渴者，不可与五苓散。（汗多胃中燥，猪苓复利其小便故也。意以竹叶汤与之。仲景云：阳明病发作有时，汗出多者，急须下之。）然太阳病渴，终不可与白虎耶？太阳证得汗后，脉洪大而渴者，方可与之也。阳明病渴，终不可与五苓耶？阳明证小便不利，汗少脉浮而渴者，方可与之，此皆仲景之妙法也。（仲景猪苓汤证亦云：脉浮发热，渴欲饮水，小便不利者，猪苓汤主之。）凡病非大渴不可与水。苦小渴、咽干者，小小呷滋润之，令胃中和。若大渴烦躁甚，能饮一斗者，与五升饮之。若全不与则干燥，无由作汗，发汗而死。常人见因渴饮水得汗，小渴遂剧，饮之致停饮心下满结、喘死者甚众。当以五苓散或陷胸丸与之。（《金匮要略》云：得时气至五、六日，而渴欲饮水、不能多，不当与也。何者？以腹中热尚少，不能消之，便更为人作病矣。至七八日，大渴欲饮水，犹当根据证与之。常令不足，勿极意也。凡人但见仲景云：得病反能饮水，此为欲愈。遂小渴者，乃强饮之，因或其祸，不可胜数。大抵伤寒水气，皆因饮水过多所致。水停心下，气上乘心，则为悸为喘。结于胸胁，则为水结胸。胃中虚胃冷，则为呕为哕。冷气相搏，则为噎。上逼于肺，则为咳。渍入肠中；则为痢。邪热所搏，蓄于下焦，则为小便不利，小腹满或里急。溢于皮肤，则为肿。）若阳毒倍，常躁盛大渴者，黑奴丸主之。中暑伏热深，累取不瘥，其人发渴不已，酒蒸黄连丸主之。

　　《圣惠》治小儿伤寒，头痛壮热，烦渴。

　　大青散方大青 知母 柴胡（去苗） 葛根（锉） 甘草（炙微赤，锉） 川升麻 黄芩 赤芍药 栀子仁（各半两） 石膏（一两） 川芒硝（一分）上件药捣，粗罗为散。每服一钱，以水一小盏，煎至五分，去滓，不计时候温服。量儿大小以意增减。

　　《圣惠》治小儿伤寒，四肢烦热，心躁口干，多渴。

　　葛根散方葛根（锉） 麻黄（去根节） 人参（去芦头。各半两） 甘草（炙微赤，锉） 桂心（各一分）上件药捣，粗罗为散。每服一钱，以水一小盏，入生姜少许，枣子一枚，煎五分，去滓。不计时候，量儿大小增减，温服。

　　《圣惠》治小儿伤寒，壮热头痛，口干烦渴。宜服柴胡散方柴胡（去苗） 麻黄（去根节。各半两） 赤芍药 黄芩 葛根（锉） 甘草（炙微赤，锉。各一分） 石膏（一两）上件药捣，粗罗为散。每服一钱，以水一小盏，入生姜少许，葱白三寸，豉二十粒，煎至五分，去滓。不计时温服，以汗为效。量儿大小以意增减。（丁时发传柴胡散，有前胡半两。）《圣惠》治小儿伤寒热渴，而下后觉烦闷。宜服甘草散方甘草（炙微赤，锉） 牡蛎（粉） 黄芩 赤芍药（各半两）上件药捣，粗罗为散。每服一钱，以水一小盏，煎至四分，去滓，取鸡子清一枚，投入散中熟，搅掠去沫，徐徐温服。量儿大小以意加减。

　　《圣惠》治小儿伤寒，头热足冷，口干多渴，宜服人参散方人参（去芦头） 黄 麻黄（去根节） 赤茯苓（各半两） 蜣螂（二枚，去翅足，微炒）上件药，捣粗罗为散。每服一钱，以水一小盏，入生姜少许，煎至五分，去滓。不计时候温服，量儿大小，以意加减服之。

　　《圣惠》治小儿伤寒热渴，头痛心烦。宜服栝蒌根散方栝蒌根（半两） 苦参（锉） 人参（去芦头。各一分，《婴孺》各用三分） 甘草（炙微赤，锉，一分。《婴孺》用三分） 寒水石 石膏（各半两。《婴孺》各用一两二钱半）上件药捣，粗罗为散。每服一钱，以水一小盏，煎至五分，去滓。不计时候，量儿大小加减，温服。《婴孺方》以米饮调下。

　　《圣惠》治小儿伤寒烦热，大渴不止。宜服土瓜根散方土瓜根 麦门冬（去心，焙） 柴胡（去苗。各半两） 葛根 枇杷叶（拭去毛，炙微黄） 甘草（炙微赤，锉。

　　各一分）上件药捣，粗罗为散。每服一钱，以水一小盏，煎至五分，去滓。不计时候温服。量儿大小以意增减。

　　《圣惠》治小儿伤寒大汗后，及以下，自烦渴不解，其脉大洪。宜服石膏散方石膏（一两） 知母 地骨皮 甘草（炙微赤，锉） 人参（去芦头。各半两）上件药捣，粗罗为散。每服一钱，以水一小盏，煎至五分，内入粳米一百粒同煎，去滓。不计时候温服。

　　量儿大小加减服之。

　　《婴孺》治小儿伤寒热渴散方栝蒌（三分） 白石脂（二分）上为末，水服一刀圭。

　　张涣葛根汤方 治小儿伤寒，体热烦渴。

　　葛根 人参（去芦头。各一两） 麦门冬（去心） 甘草（炙） 白茯苓 泽泻（各半两）上件为细末。每服一钱，以水八分一盏，生姜二片，薄荷三叶，煎至六分，去滓，放温服。

　　《婴童宝鉴》治小儿伤寒，身热头痛，渴躁。

　　红绵散麻黄（一两，去根节） 天麻（末） 蝎（末） 甘草（炙，末） 人参（末） 朱砂（末。各一分）上件为末。每服一字、半钱，水一小盏，红绵一方寸许，同煎至半盏，热服。

　　《活人书》仲景小青龙去半夏加栝蒌汤，方见伤寒咳嗽门中。

