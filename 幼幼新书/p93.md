<!-- { "loadSidebar": true } -->
　　《活人书》仲景白虎加人参汤石膏（四两） 知母（一两半） 甘草（半两，炙） 粳米（一合半） 人参（三分）上锉如麻豆大。每服抄五钱匕，水一盏半，煮至八分，取米熟为度，去滓温服。

　　《活人书》仲景五苓散，方见伤寒自汗门中。

　　《活人书》仲景小柴胡去半夏加人参栝蒌汤，方见伤寒头汗出门中。

　　《活人书》仲景栝蒌根汤栝蒌根（三分） 葛根（一两半，生用。若干者只用三分） 石膏（二两） 人参 防风 甘草（炙。各半两）上锉如麻豆大。每服五钱，用水一盏半，煎至一中盏，去滓服。

　　《活人书》仲景竹叶石膏汤，方见伤寒鼻衄门中。

　　《活人书》仲景茵陈汤，方见伤寒头汗出门中。

　　《活人书》仲景猪苓汤，方见咳嗽门中(伤寒咳嗽门)。

　　《活人书》仲景白头翁汤白头翁（一两） 黄柏 秦皮 黄连（各一两半）上锉如麻豆大。分五服，以水二大盏，煮至八分，去滓温服。不瘥更服。

　　《活人书》仲景小青龙汤，方见伤寒咳嗽门中。

　　《活人书》仲景小柴胡汤，方见伤寒头汗出门中。

　　《活人书》仲景竹叶汤，方见伤寒鼻衄门中。

　　《活人书》仲景大陷胸丸大黄（二两） 苦葶苈子（熬） 芒硝 杏仁（去皮尖，熬黑，各三分）上捣罗二味，内杏仁、芒硝合研如脂，丸如弹子大。每服一丸，抄甘遂末一字匕，白蜜一合，水二盏，煮取一盏，顿服，一宿乃下。如不止再服。（甘遂性猛，宜斟量虚实服之。）《活人书》仲景黑奴丸麻黄（去节，炮一二沸，焙干，秤三两） 大黄（二两） 釜底煤（研入） 黄芩 芒硝 灶突黑（研入） 梁上尘小麦奴（各一两）上件捣罗为细末，炼蜜丸如弹子大。以新汲水研下一丸。渴者，但与冷水尽足饮之，须臾当寒，寒竟汗出便瘥。若日移五尺不汗，根据前法服一丸，瘥即止，须微利。小麦奴乃小麦末熟时，丛中不成麦，捻之成黑勃是也。无此亦得。此药须是病患大渴倍常，躁盛渴者乃可与之。不渴若与之，翻为祸耳。

　　《活人书》仲景酒蒸黄连丸黄连（四两，以无灰酒浸面上约一寸，以重汤熬干）上捣罗为细末，糊为丸。熟水下三十丸，胸膈凉不渴为验。

　　长沙《胡氏家传》治小儿诸热，伤寒，热渴，热泻。

　　红绵散麻黄 人参 甘草 蝎（通明全者。各半两） 天麻（二分酒浸，切、焙） 天南星（大者，炮裂、去皮脐，取一钱）上为末。每服二钱，水一盏，枣子一枚，红绵少许，煎至七分。分两服，小者作四服，时时与服。

　　卷第十五

　　伤寒大小便不通第八《巢氏病源》小儿伤寒大小便不通候：伤寒是寒气客于皮肤，搏于血气，使腠理闭密，气不宣泄，蕴积生热，故头痛体疼而壮热，其大小便不通，是寒搏于气而生热，热流入大小肠，故涩结不通。凡大小便不通，则内热不歇；或干呕，或言语而气还逆上，则心腹胀满也。

　　《圣惠》治小儿伤寒，壮热心躁，头痛口干，小便大便赤难。

　　大黄散方川大黄（半两，锉碎，微炒） 栀子仁 赤芍药 甘草（炙微赤，锉） 黄芩（各一钱）上件药捣，粗罗为散。每服一钱，以水一中盏，煎至五分，去滓，量儿大小分减，温服，以利为效。

　　《圣惠》治小儿伤寒五六日，壮热心躁，口干烦渴，大小便难。

　　三黄散方川大黄（锉碎，微炒） 麦门冬（去心，焙。各半两） 石膏（一两，细研） 甘草（炙微赤，锉） 川芒硝 黄芩黄连（去须。各一分）上件药捣，粗罗为散。每服一钱，以水一小盏，煎至五分，去滓。量儿大小分减，频服，以利为效。

　　张涣犀角散方 治小儿伤寒六七日，大便不通热甚者。

　　犀角（末） 川大黄（炮） 柴胡（去苗。各一两） 人参（半两，去芦头） 朴硝 甘草（炙。各一分）上件为细末。每服一钱，以水八分一盏，入生姜二片，枣子一枚，煎至五分，去滓温服。量儿大小加减。

　　《活人书》洗心散 治遍身壮热，头目碎痛，背膊拘急，大热冲上，口苦唇焦，夜卧舌干，咽喉肿痛，涕唾稠粘、痰壅，吃食不进，心神躁热，眼涩睛疼；伤寒鼻塞，四肢沉重，语声不出，百节痛，大小便不利；麸豆疮，时行温疫，狂语多渴及小儿天 风，夜惊，并宜服也。

　　大黄（以米泔水浸一炊间，漉出令干，慢炒取熟） 当归（炒） 芍药（生用） 甘草（炙） 荆芥（各四两） 白术（一两，炒）上捣罗为细末。每服抄二钱，以水一盏，入生姜一片，薄荷二叶，同煎至八分，放温，和滓服了，略卧仍去枕少时。如五脏壅实，煎四、五钱匕，若要溏转，则热服。

　　卷第十五

　　伤寒发狂第九（余躁热发狂附）《活人书》论伤寒小儿、大人治，一般但小分剂，药差凉耳。问：狂言者，何也？发狂有二证，阳毒发狂，蓄血如狂，其外证与脉皆不同，病患烦躁，狂走妄言，面赤咽痛，脉实，潮热独语，如见鬼状，此阳毒也。治法药方在第四卷第二十一问。第二十二问，（问病患潮热独语，如见鬼状，发则不识人，寻衣撮空，直视微喘，何也？仲景云：伤寒若吐若下后不解，不大便五、六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视但发热谵语者，大承气汤主之。若一服利则止后服。脉弦者生，涩者死。弦者，阳也；涩者，阴也。阳证见阴脉者死。病患有阳证，而脉涩者，慎不可下。）病患无表证，不发寒热，唇燥但欲嗽水，不欲入咽，其脉微而沉，小腹硬满，小便反利，大便必黑，身黄发狂，此血证谛也。（病患如热状，烦满口燥，其脉反无热，此为阴状，其血证审矣。仲景云：太阳病不解，热结膀胱，其人如狂，其血自下者愈。若外不解者，尚未可攻，当先解其表，宜桂枝汤。外已解，但小腹急结者，乃可攻之，属桃仁承气汤主之。）大抵伤寒当汗不汗，热蓄在里，热化为血，其人喜忘而如狂，血上逆则喜忘，血下蓄则内争，甚者抵当汤、抵当丸。轻者桃仁承气、犀角地黄汤。须取尽黑物为效。（失汗，热蓄在膀胱经。若用抵当汤，更须仔细审其有无表证。若有蓄血证而外不解，亦未可便用抵当汤。先用桂枝汤已解其外，缘热在膀胱太阳经故也。）又有火邪发惊狂者，医以火于卧床下，或周身用火迫劫汗出，或熨而成火邪。其人亡阳，烦躁惊狂，卧起不安，桂枝去芍药加蜀漆牡蛎龙骨救逆汤、桂枝甘草龙骨牡蛎汤主之。（凡灸及烧针后证似大劫者，并用劫法治之，金匮风引汤尤良，柴胡加龙骨牡蛎汤更捷。）《圣惠》治小儿伤寒壅热，心狂谵语。

　　铅霜散方铅霜 马牙硝 人参（去芦头） 郁金 茯神（各一分） 甘草（半分，炙微赤，锉）上件药捣，细罗为散。不计时候，煎麦门冬汤、放温，调下半钱。量儿大小，以意加减与服。

　　《活人书》仲景桂枝汤，方见伤寒自汗门中。

　　《活人书》仲景大承气汤，方见伤寒发喘门中。

　　《活人书》仲景桃仁承气汤桃仁（去皮尖、双仁，五十枚，捶碎） 大黄（四两） 桂枝（去皮） 甘草（炙） 芒硝（各二两）上锉如麻豆大。每服五钱匕，以水一大盏，煮取八分，去滓温服，以微利为度。未利，移时再服。

　　《活人书》仲景抵当汤水蛭（十枚，熬，去子，杵碎，水蛭入腹再生化，为害尤甚，须锉断，用锻石炒，再熬） 大黄（一两，去皮，酒洗） 虻虫（十枚，去翅足，熬） 桃仁（七枚，去皮尖，捶碎）上锉如麻豆大。作二服，以水二盏，煮至七分，去滓温服。

　　《活人书》仲景抵当丸水蛭（五枚，根据前法制） 桃仁（四枚） 大黄（三分，去皮） 虻虫（五枚，去翅足，熬）上捣筛，只为一丸，以水一大白盏，煮至七分，顿服。 时当下血，不下便作之。

　　《活人书》犀角地黄汤，方见伤寒鼻衄门中。

　　《活人书》仲景桂枝去芍药加蜀漆牡蛎龙骨救逆汤桂枝 蜀漆（洗去腥。各一两） 甘草（一两，炙） 牡蛎（二两半， ） 龙骨（二两）上锉如麻豆大。每服抄五钱匕，生姜四片，枣子一枚，水一盏半，煮至八分，去滓温服。

　　《活人书》仲景桂枝甘草汤桂枝（半两，去皮） 甘草（炙） 牡蛎（熬） 龙骨（各分两）上锉如麻豆大。每服抄五钱匕，水一盏半，煮至八分，去滓温服。

　　《活人书》仲景金匮风引汤，方见惊痫门中。

　　《活人书》仲景柴胡加龙骨牡蛎汤柴胡（二两） 黄芩（一两） 铅丹 人参 桂枝 茯苓 龙骨 牡蛎（ 。各三分） 半夏（六钱半，汤洗） 大黄（半两）上锉如麻豆大。每服抄五钱匕，生姜四片，枣子一枚，水一盏半，煮至八分，去滓温服。

　　《聚宝方》铅霜散 治大人、小儿伤寒三日后，心烦躁狂言。

　　铅白霜 马牙硝（各一分）上二味研匀。每服大人半钱，小儿一字，生姜、蜜水调下。

　　长沙医者郑愈传治小儿躁热发狂。

　　甘草（炙） 郁金（火焙干） 牙硝 官桂上四味等分为末。每服二钱，新汲水调下。如小儿发狂，一钱。

　　卷第十五

