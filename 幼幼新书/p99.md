<!-- { "loadSidebar": true } -->
　　钱乙论咳嗽云：夫嗽者，肺感微寒。八、九月间，肺气大旺，病嗽者，其病必实，非久病也。其症面赤、痰盛、身热。法当以葶苈丸下之（方未见），若久者不可下也。十一月、十二月患嗽者，乃伤风嗽也，风从背脊第三椎肺俞穴入也，当以麻黄汤汗之（方未见）。有热证面赤、饮水涎热、咽喉不利者，宜兼甘桔汤治之（方见实热门中）。

　　若五、七日间，其症身热痰盛、唾粘者，以褊银丸下之（方见痰涎门中）。有肺盛者，咳而后喘、面肿，欲饮水，有不饮水者，其身即热，以泻白散泻之（方见喘咳上气门中）。若伤风咳嗽，五、七日无热证而但嗽者，亦葶苈丸下之（方未见），后用化痰药。有肺虚者，咳而哽气，时时长出气，喉中有声，此久病也，以阿胶散补之（方见喘咳上气门中）。

　　痰盛者，先实脾，从以褊银丸微下之（方见同前）。涎退即补肺，补肺如上法。有嗽而吐水，或青绿水者，以百祥丸下之。（方见疮疹倒 门中。）有嗽而吐痰涎、乳食者，以白饼子下之（方见搐搦门中）。有嗽而略脓血者，乃肺热，食后服甘桔汤（方见同前）。久嗽者，肺亡津液，阿胶散补之（方见同前）。咳而痰实不甚，喘而面赤、时饮水者，可褊银丸下之（方见同前）。治嗽大法，盛即下之，久即补之，更量虚实，以意增损。

　　钱乙论嗽病诀死云：东都药铺，杜氏有子五岁，自十一月病嗽至三月未止。始得嗽而吐痰，乃外风寒搐入肺经，今肺病嗽而吐痰，风在肺中故也。宜以麻黄辈发散，后用凉药压之即愈。时医与铁粉丸、半夏丸、褊银丸诸法下之，其肺即虚而嗽甚，至春三月间尚未愈。召钱氏视之，其候面青而光，嗽而喘促哽气，又时长出气。

　　钱曰：病困十已八九，所以然者，面青而光，肝气王也。春三月者，肝之位也，肺衰之时也。嗽者肺之病，肺自十一月至三月，久即虚痿，又曾下之，脾肺子母也。复为肝所胜，此为逆也。故嗽而喘促哽气、长出气也。钱急与泻青丸泻之（方见惊热门中），后与阿胶散实肺（方见同前）。次日面青而不光，钱又补肺，而嗽如前。钱又泻肝，泻肝未已，又加肺虚，唇白如练。钱曰：此病必死，不可治也。何者？肝大王，而肺虚绝，肺病不得其时而肝胜之。今三泻肝而肺病不退，三补肺而肺证犹虚，此不久生，故言死也。此证病于秋者，十救三四；春夏者，十难救一。果大喘而死。

　　《婴童宝鉴》咳嗽死候：嗽而眼时上视，下青黑粪。

　　《五关贯真珠囊》小儿咳嗽候：因乳哺无节，伤于肺，或乳之，次与气相冲，气乳相冲于肺，故令气逆而嗽也。

　　《惠眼观证》：凡生下一月至百日，或周岁，或三、五岁以上嗽分数种：有奶下嗽者，因吃热奶伤肺而得，只下温肺散（方见疳嗽门中）及人参膏涂唇（方见本门中）。有 嗽，气急嗽速，早起眼肿，乃下浑金丹（方见咳嗽作呀呷声门中）；量大小与，吐下涎，即用匀气化涎、凉心肺药服之。有疳嗽者，此因久泻，脾胃虚，上嗽发热，攻击心气，宜先以疳药芦荟丸（方是人常服者）夹乌犀丸（方见肥疳门中）服之，后用退心热及防己丸治之（方见疳嗽门中）。

　　有伤寒嗽者，此因客风在肺，其肺气伏热，嗽后多吐，宜以金粉散治之（方见伤风嗽门）。上件诸般嗽，如脾胃气实，胸膈太壅，先以鲜汤丸利之（方见急慢惊风门中。）茅先生小儿受咳嗽死候歌：咳嗽胸高喘气粗，眼睛上视定还除，时时下粪青并黑，不食看看命即无。

　　葛氏《肘后》疗小儿咳嗽方。

　　紫菀（六分） 贝母（二分） 款冬花（一分）上捣为散。每服如豆大，着乳头上，令儿和乳咽之，日三、四。乳母勿食大咸醋物。《圣惠》用清粥饮调一字。

　　《千金》治少小嗽八味生姜煎方生姜（七两） 干姜（四两） 桂心（二两） 甘草 款冬花 紫菀（各三两） 杏仁 蜜（各一升）上合诸药末之，微火上煎，取如饴 ，量其大小多少，与儿含咽之。百日小儿如枣核许，日四、五服，甚有验。

　　《千金》治少小十日以上至五十日，卒得声咳吐乳，呕逆、暴嗽、昼夜不得息。

　　桂枝汤方桂枝（半两） 甘草（二两半） 紫菀（十八铢） 麦门冬（一两十八铢）上四味 咀，以水二升，煮取半升，以绵着汤中，捉绵滴儿口中，昼夜四、五过与之，节乳哺。

　　《千金》治小儿嗽，日中瘥，夜甚，初不得息，不能复啼。

　　四物款冬丸方款冬花 紫菀（各一两半） 桂心（半两） 伏龙肝（六铢）上末之，蜜和如泥，取如枣核大，敷乳头上，令儿饮之，日三敷之，渐渐令儿饮之。

　　孙真人治小儿咳嗽方。

　　生姜（四两）上锉碎，水五升，煎汤与儿沐浴。

　　《仙人水鉴》小儿百日内嗽逆不止方。

　　咳嗽不止使神攻，栀子干姜力不同，乳煎一合分三分，必定获安五脏通。

　　上此是五脏气不和，小孩子不宜大药。

　　《外台》：《短剧》疗少小咳嗽、腹胀。

　　七物小五味子汤方五味子（研） 紫菀（各二分） 黄芩 甘草（炙） 麻黄（去节） 生姜 桂心（各一分）上药 咀，以水一升，煮取七合，分五服。忌如常法。

　　《外台》：《短剧》又疗少小十日以上至五十日，卒得暴咳，吐乳呕逆，昼夜不得息。

　　四物汤方桔梗 紫菀（各三分） 甘草（炙，一分） 麦门冬（去心，七分）上药切，以水一升，煮取六合，去滓；分五服，以瘥为度。《千金》有桂心无桔梗，以水二升，煮取一升，以绵着汤中，捉绵滴儿口中，昼夜四、五过与，节哺乳。

　　《外台》：刘氏疗小儿咳嗽，不得卧方。

　　甘草（炙，六分） 桔梗（四分） 桑白皮 贝母 茯苓（各三分） 大青 吴蓝 五味子 人参（各二分）上九味切，以水二升，煮取八合，去滓；量多少、大小与服。忌如常法。

　　《胜金方》治小儿咳嗽。

　　上以蜂房二两，净洗蜂粪及泥土，以快火烧为灰。每服一字，饭饮下。

　　《圣惠》治小儿心胸烦闷，体热咳嗽。

　　天门冬散方天门冬（去心，焙） 桑根白皮（锉） 赤茯苓 柴胡（去苗） 百合 紫菀（洗去苗土） 蓝叶 甘草（炙微赤，锉。以上各半两）上件药捣，粗罗为散。每服一钱，以水一小盏，入生姜少许，煎至五分，去滓。量儿大小以意分减，温服。

　　《圣惠》治小儿咳嗽，胸中满闷，不欲乳食。

　　陈橘皮散方陈橘皮（汤浸、去白，焙） 桔梗（去芦头） 鸡苏 杏仁（汤浸，去皮尖，麸炒微黄） 人参（去芦头。各一分）贝母（煨微黄，半两）上件药捣，粗罗为散。每服一钱，以水一小盏，入灯心十茎，煎至五分，去滓温服，日三、四服。量儿大小以意加减。

　　《圣惠》治小儿咳嗽，壮热，胸膈壅滞。

　　麦门冬煎方麦门冬（去心，一两） 生姜（半两，汁） 酥蜜（各二合） 杏仁（汤浸，去皮尖，二两）上件药，先以水一大盏，煎麦门冬及杏仁至四分，入沙盆内研，绞取汁，却入银器中；次内生姜汁等，以熳火熬成膏，收于瓷器中。每服以清粥饮调下半茶匙，日三服，夜一服。量儿大小以意加减。

　　《圣惠》治小儿卒得咳嗽，吐乳。

　　桔梗散方桔梗 人参（去芦头） 陈橘皮（汤浸、去白，焙。各一分） 甘草（炙略赤，锉） 麦门冬（去心，焙） 紫菀（去苗土。各半两）上件药捣，粗罗为散。每服一钱，以水一小盏，煎至五分，去滓。量儿以大小，分减服之。

　　《圣惠》治小儿咳嗽、头热、令乳母服。

　　百部散方百部 贝母（煨黄） 紫菀（洗去苗土） 葛根（锉。各一两） 石膏（二两）上件药捣，筛为散。每服三钱，以水一小盏，入竹叶二十片，煎至六分，去滓。每服食后令儿饮乳甚佳。

　　《博济方》治大人、小儿咳嗽大妙。

　　犀灰散巴豆 杏仁（去尖） 半夏（各等分）上用一合子盛之，以赤石脂闭缝了；用三斤炭火 ，令透赤即取出，放冷，细研如粉。小儿半字，淡姜汤调下。大人咳嗽，姜汤下一字。

　　《灵苑》治小儿咳嗽。

　　金杏煎丸杏仁（四十九个，去皮尖，生研） 栝萎（大者一枚） 不 皂角（一锭，捶碎） 生百部（一两。三味各用水 ，捣碎，绞取浓汁）以上入银石器内，慢火熬成膏。入后药：牵牛子（捣一味末，一两） 木香（半两，为细末）上入煎药膏内，杵为丸如绿豆大。每服五丸至七丸，用糯米饮下。量儿大小加减丸数。

　　茅先生小儿咳嗽雌黄丸方雌黄（细研） 鸡内金（是鸡粪黄） 延胡索 半夏（生用）上件各等分，为末，用枣肉为丸如○此大。每服七丸、十丸，用灯心汤吞下。（与呀呷门《惠眼观证》内金丸同。

　　为各有牵引，故兼存之。）茅先生治小儿咳嗽，金杏丸方杏仁（去皮尖） 汉防己 甜葶苈 马兜苓（去皮）上等分为末，用蜜和丸如○此大。每服十丸，用麦门冬汤吞下。

　　茅先生小儿是嗽奶。

　　豆膏栝萎瓤 蜜（各半盏） 人参 铅白霜（各半两） 陈槐花（一分） 栝萎子（一百二十粒）上将栝萎瓤及蜜炼成膏，入诸药末，同为膏。每服一大黄豆大，用杏仁煎汤调服之。

　　《婴孺》治小儿嗽，体羸弱不堪治者。

　　贝母煎方贝母 杏仁（研泥。各六分） 升麻 甘草（炙） 黄芩（各三分） 紫菀（三分半） 款冬花（二分） 蜣 （五个，去羽）上为末，以蜜二斤和末，入铜器中沸煎，汤内煎之，不住手搅如饴，煎成拍合收，以匕抄枣核大。一岁啖七粒，日四、五服，百日儿四、五枚，量儿与之。

　　《婴孺》治小儿嗽方。

　　紫菀 射干（各五分） 贝母 升麻（各十分） 杏仁（研成膏，别入） 柴胡 茯苓 芍药 黄芩（各八分） 甘草（四分，炙） 枳壳（六分，炒） 竹叶（切，一升） 蜜（十合）上以水三升，煮及一升八合，去滓；下杏膏、蜜，熳火煎取一升六合，一岁儿服一合。

　　《婴孺》治少小儿嗽。

　　生姜煎方生姜（七两） 干姜 桂心 杏仁（各二两） 甘草 紫菀（各三两） 款冬花（三合） 蜜（一升）上微火煎如饴，含枣核大一枚，咽汁，日进四、五服；如百日儿，含半枣许。

　　汉东王先生《家宝》治小儿婴孩咳嗽。

