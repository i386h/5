<!-- { "loadSidebar": true } -->
　　〔疏〕热邪入里，驱出为难，故就大便通泄，从其近也。得汗而经邪从汗解，非汗为害，而欲驱之也。便矢而腑邪从矢出，非矢为难而欲攻之也（矢与粪同。）医不察此，但知消克泻下之法，始终禁绝饮食，求一便矢为能事，殊可笑矣！寒邪直入三阴之经，名曰直中。乃三阳主气衰，无热拒寒也。故初起即手足厥冷，或战栗蜷卧，不渴，或腹痛呕吐泄泻，或口吐涎沫，面如刀刮，不发热而脉沉迟无力。此不从阳经传入同治之例，更当外证何如。轻则理中汤，重则姜附汤、四逆汤治之。
　　〔疏〕伤寒者，由皮毛经络而后入脏腑。初虽恶寒发热，而终为热证，其人必素有火者；直中脏腑，始终恶寒而并无发热等证，其人必素无火者。一则发表攻里，一则温中散寒，两途判然明白。证有反常者，如发热面赤烦躁，揭去衣被，饮冷脉大，非阳证乎？然投凉药而死者，何也？内有伏阴也。切其脉，不论浮沉大小，必指下无力，按之筋骨之间皆然，甚者服一切茶汤及药皆吐，此阴盛格阳，乃白通汤加人尿猪胆汁证。仲景将传经、直中并论，正谓有阴证似阳，阳证似阴耳。如太阳证头疼发热，当脉浮而反沉，又似少阴矣，故用麻黄附子细辛汤；少阴证脉沉，应无热而反发热，又似太阳矣，须用甘草干姜附子汤。阴证四肢厥逆，而阳证亦有厥逆，此四逆汤与四逆散不同也；阴证下利，阳证亦有漏底，此理中汤与黄龙汤不同也。
　　
　　
　　卷二　乳子伤寒证治伤寒总括五法
　　一曰发表，其证脉浮发热，身痛恶寒，脊项强，气喘咳嗽，头痛，四肢拘急，口舌和，脉不沉，口不渴，大小便如常，方主麻黄、桂枝、青龙之属；一曰解肌，脉尺寸俱长，目痛鼻干，漱水不欲咽，方主葛根汤，升麻、葛根之属；一曰和解，脉不浮不沉，往来寒热，呕吐胁痛，胸前胀满，耳聋，头汗盗汗，目眩口苦，方主小柴胡、大柴胡之属；一曰攻里，脉至沉而有力，潮热恶热，腹痛，下利转失气，手足心腋下有汗出，咽干齿燥，目不明，谵语发狂，小腹满，下利清黄水，不得眠，小便多，自汗；外证头痛发热俱罢，方主白虎、小承气、六一、顺气之属；一曰救里，脉沉无力，下利清谷，小便清长，四肢厥冷，呕吐清水涎沫，背恶寒，蜷卧多眠，囊缩，爪甲青，吐蛔，干呕舌卷，手足拘急，身体痛如被杖，方主理中、四逆、真武、白通之类。
　　
　　
　　卷二　乳子伤寒证治入方
　　
　　麻黄汤
　　治太阳经寒伤荣，发热无汗恶寒。
　　净麻黄 嫩桂枝 光杏仁 炙甘草（各等分）水煎，热服。得汗而解。
　　
　　桂枝汤
　　治太阳经风伤卫，发热自汗恶风。
　　嫩桂枝（一钱五分） 杭白芍（二钱） 老生姜（一钱五分） 大红枣（五枚） 炙甘草（一钱）水煎，热服。仍得微汗，不可大汗。
　　
　　大青龙汤
　　治太阳证见风脉。
　　净麻黄 熟石膏（各三钱） 嫩桂枝（一钱） 光杏仁（五枚） 炙甘草（四钱） 老生姜（一片） 大红枣（一枚）水煎，温服。惟恐汗多。
　　太阳证而见风脉，是有头痛身热，无汗恶寒，但脉不紧而缓，为伤寒兼中风之候，故合麻黄、桂枝用之。风寒外盛，则人身之阳郁为内热，石膏所以加也。曰大青龙，言其行云致雨之速。然苟不善用，则亡阳之祸，变为筋惕肉 矣，可不慎哉！
　　小青龙汤
　　治表不解，心下有水气，干呕，或咳，或噎，或喘。
　　净麻黄 嫩桂枝 白芍药 制半夏（以上各一钱二分） 炙甘草 白干姜 北细辛（各五分） 北五味（十二粒）水煎，温凉得所，徐服。
　　表不解者，头痛身热尚在也。渴时饮水过多，故心下有水气。咳噎喘者，水寒射肺也。有声无物曰干呕。
　　此方麻、桂、草发表，夏、辛、姜散水气，芍药和阴血，五味收肺气，所谓青龙者，东方木神，主发育万物之义。
　　
　　葛根汤
　　治阳明胃经，目痛鼻干不眠。
　　粉干葛（一钱五分） 赤芍药 嫩桂枝 炙甘草（各六分） 净麻黄（去节，一钱） 鲜葱白（三茎）老生姜（一片） 大枣（一枚）净水煎，热服。如恶寒，加麻黄；恶风，加桂枝。如正阳明腑病，不恶寒，有汗而渴，当用白虎汤。
　　
　　升麻葛根汤
　　治邪在阳明经，无汗恶寒发热。
　　绿升麻 粉干葛 赤芍药 炙甘草净水煎，热服。
　　此方疏表去寒，和血调气，故为痘家之用。
　　
　　惺惺散
　　方见前乳子伤寒门。
　　
　　小柴胡汤
　　治少阳胆经，耳聋，胁痛，寒热往来，口苦。
　　北柴胡（三钱） 官拣参 片黄芩 法半夏 炙甘草（各一钱） 生姜（一片） 大枣（一枚为引）水煎服。
　　按：此经无出入之路，不可汗下，止此汤和解之，如兼阳明证，本方加葛根、芍药；如尚有恶寒等证，用大柴胡汤。
　　太阳经表之表也，行身之背；阳明经表之里也，行身之前；少阳经半表半里也，行乎两胁之旁。过此则少阴、太阴、厥阴，俱入脏为里。
　　
　　大柴胡汤
　　治表症未除，里证又急，汗下兼行。
　　北柴胡（一钱五分） 片黄芩（一钱） 白芍药（一钱） 法半夏（八分） 锦庄黄（七分） 小枳实（四分）老生姜（三片） 大红枣（一枚）水煎，空心热服。
　　
　　白虎汤
　　治身热大渴而有汗，脉洪大者。无渴者不宜。
　　熟石膏（三钱） 净知母（二钱） 炙甘草（一钱） 晚粳米（一撮）净水煎浓，热服。
　　邪入于里，内有实热，故恶热，热越故有汗，里燥故有渴，邪盛故脉大，邪在阳明故脉长。白虎者，西方金神也。名此者，欲秋金之令行，而夏火之炎息耳。此暑月热病发热正方。石膏寒中之药，淡而辛，能汗能利，必其人有大汗而渴，齿燥，脉洪长可用。若无汗，脉虚而不洪长，或重按全无，虽壮热口渴，象白虎证，此脾胃气虚，元阳不足，误服必死。
　　
　　调胃承气汤
　　治太阳阳明，不恶寒，反恶热，大便秘结而呕，日晡潮热。
　　锦庄黄（三钱） 白芒硝（二钱） 炙甘草（一钱）生姜五片，水煎，热服。
　　
　　大承气汤
　　治阳明太阴，谵语，五六日不大便，腹痛烦渴，并少阴舌干口燥，日晡发热，脉沉实者。
　　锦庄黄（五钱） 川浓朴（二钱） 小枳实（二钱） 白芒硝（三钱） 老生姜（五片）用水煎滚，热服。
　　
　　小承气汤
　　治六七日不大便，腹胀满闷，病在太阴；无表证，汗后不恶寒，潮热狂言而喘者。
　　锦庄黄（三钱） 川浓朴（二钱） 小枳实（二钱）净水煎浓滚，热服。
　　
　　桃仁承气汤
　　治外证已解，大便黑，小便利，为瘀血证。
　　锦庄黄（二钱五分） 白芒硝（一钱五分） 嫩桂枝（一钱） 光桃仁（十粒） 炙甘草（一钱）水煎滚热，空心服。
　　凡用三承气者，须以手按病患，自胸至小腹，果有硬处，手不可近，又看其舌之燥滑何如。然后分别当急下者，宜大承气汤；可少与者，宜小承气汤；宜微和胃气者，调胃承气汤。此以仲景圣法用之也。
　　
　　小建中汤
　　治伤寒腹中急痛，阴阳相乖。
　　嫩桂枝（一钱） 白芍药（二钱） 炙甘草（一钱） 新饧糖（五匙） 老生姜（五片） 大红枣（三枚）净水浓煎，半饥服。
　　阴证腹痛，不大便，桂枝芍药汤；腹痛甚，桂枝大黄汤；腹痛自利，小便清白，宜四逆、理中。
　　
　　黄建中汤
　　治伤寒汗后身痛，脉迟弱者。
　　炙黄（一钱五分） 炒白芍（二钱） 青化桂（一钱） 炙甘草（一钱） 老生姜（五片） 大红枣（五枚）煎好，入饧糖三匙，再煎一沸服。若微溏泄者，或呕者，皆不用。
　　汗多耗损阴气，不能荣养筋骨，故痛，阳虚故脉迟，汗后故脉弱。此乃创建中气，使生长荣卫，通行津液，则表不虚，而身痛自愈。
　　
　　理中汤
　　治太阴即病，自利不渴，寒多腹痛。
　　人参片（二钱） 漂白术（三钱） 炮干姜（一钱） 炙甘草（一钱）净水浓煎，温凉徐服。
　　
　　真武汤
　　治汗发过多，心下悸，头眩，身，振振欲擗地者。
　　熟附片 白芍药 白云苓（各二钱） 漂白术（一钱五分） 老生姜（二钱）净水浓煎，温凉得中服。
　　心亡津液，肾气欲上而凌心，故悸；汗多亡阳，虚邪内动，故眩 欲擗地。真武者，北方之神，能司水火，不使蛟龙起陆者也。
　　
　　白通汤
　　治少阴下利，无脉。
　　熟附子（三钱） 白干姜（一钱五分） 鲜葱白（三茎）净水浓煎，冷服。
　　少阴主禁固二便，寒邪居之，则失其权矣，故下利。葱白所以通阳气也，姜附所以散阴寒也，能散能通，差足尽少阴之职。服此汤利不止，复厥逆无脉，干呕而烦，即加童便半杯，猪胆汁五匙服之。脉微续者生，脉暴出者死。
　　
　　麻黄附子细辛汤
　　治少阴病，始得发热，脉沉。
　　净麻黄（三钱） 熟附片（三钱） 北细辛（一钱）净水煎浓，温冷服。
　　病发于阴，当无热，有热者，乃太阳经表里相传之证也。少阴虚，则太阳之邪由络直入，其不尽入者，留为表热，故用麻黄以发汗，辛、附以温中，中外互攻，而贼邪自服矣。
　　
　　四逆汤
　　治阳气亢极，血脉不通，四肢厥逆在臂胫之下。若阴证则上过乎肘，下过乎膝矣。
　　北柴胡 白芍药 小枳实 炙甘草（等分）净水浓煎，远热服。
　　阳邪传入于阴，里有结热，阳不能伸于四末，故四逆而不温，用枳实所以破结气而除里热，用柴胡所以升发真阳而回四逆，甘草和不调之气，芍药收失位之阴。夫伤寒以阳为主，四逆则有阴进之象，若用苦寒下之，必致阳益亏失，故用此方。
　　
　　甘草泻心汤
　　治呃逆脉洪大，心火上奔，肺不得纳。
　　炙甘草（二钱） 正川连（五分） 法半夏（一钱） 片黄芩（一钱） 官拣参（一钱） 白干姜（一钱）老生姜（一钱） 大红枣（五枚）净水浓煎，对人参汤服。
　　胃寒呃逆，脉微细，干姜、半夏、丁香、柿蒂治之；若因失下，大便实者，小承气汤治之。
　　
　　玄参升麻汤
　　治发咽痛。
　　黑玄参（一钱五分） 绿升麻（一钱） 炙甘草（一钱）净水浓煎，热服。
　　
　　阳毒升麻汤
　　治赤狂言，吐脓血。
　　绿升麻（一钱五分） 真犀角（一钱） 鲜射干（一钱） 片黄芩（一钱） 官拣参（一钱） 炙甘草（八分）净水浓煎，对人参汤热服。
