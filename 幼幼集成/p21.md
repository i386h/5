<!-- { "loadSidebar": true } -->
　　方见卷一保产门。
　　
　　茵陈五苓散
　　治中湿发黄。
　　茵陈蒿（二钱） 漂白术（一钱） 白云苓（一钱五分） 结猪苓（一钱） 宣泽泻（一钱） 青化桂（五分）炙甘草（五分）生姜三片，大枣三枚为引，水煎服。
　　
　　六君子汤
　　方见卷二非搐门。
　　
　　
　　卷二霍乱证治
　　经曰：足太阴厥气上逆则霍乱。又曰：不远热则热至，热至则身热，吐下霍乱。夫霍乱之病，起于仓卒，其证挥霍扰乱，无有宁止，故名霍乱。多因夹食伤寒，阴阳乖隔，上吐下泻，而烦躁闷乱者是也。盖人有三焦：上焦受纳水谷，主入而不主出；中焦腐化水谷，流行于五脏六腑；下焦分别水谷，主出而不主纳。故邪在上焦则吐，邪在下焦则泻，邪在中焦则上吐下泻。凡霍乱得吐泻，则邪气上下得出，斯无苦也；陈 出尽，而吐泻自止。乃有上不得吐，下不得泻，为干霍乱，又名绞肠痧。其病因脾胃之邪无从而出，若加喘满作搐者，十不救一。其有上吐下泻者，当分寒热而治之，亦宜止其乳食，恐其增痰也。故霍乱饮米汤必死，以其助胃邪故也，宜藿香正气散。
　　有先泻后吐者，乃脾胃虚寒，故先泻白水，而吐亦不多，口气缓而神色慢，额上有汗，六脉沉细，此为虚冷，宜温之，六君子汤。不愈，则理中汤加藿香、木瓜各一钱。
　　有先吐后泻者，乃脾胃有热，故喘促唇红，吐多面赤，渴饮水浆，脉洪而数。此为热也，宜和解之，五苓散加藿香。
　　其干霍乱上不得吐，下不得泻，最为危迫，速用盐汤探吐之，必待其吐出宿食积痰，然后用药，或以针刺十指甲边令血出，或刺膝湾名委中穴，出血即解，后用藿香正气散。
　　
　　
　　卷二　霍乱证治入方
　　
　　藿香正气散
　　治风邪伤胃，阴阳不和，上吐下泻。
　　紫苏叶（一钱） 大腹皮（一丸） 芽桔梗（一钱） 白云苓（一钱） 制半夏（一钱五分） 川浓朴（一钱）真广皮（一钱） 炙甘草（一钱）生姜三片，大枣三枚，水煎，热服。
　　
　　六君子汤
　　方见卷二非搐门。
　　
　　理中汤
　　方见卷二乳子伤寒门。此加藿香、木瓜。
　　
　　五苓散
　　方见二卷中暑门。加藿香。
　　
　　盐汤吐法
　　其法以温水调食盐略咸，一大碗，令儿服之。良久，以指探其喉间则吐，一吐即松。
　　
　　
　　卷二　霍乱证治霍乱简便方
　　凡霍乱吐泻腹痛者，切忌热汤及米汤，犯之必死，必待其吐泻后一二时久，服药过后，俟其胃气稍回，渴止知饥，方可以稀粥与之。
　　凡霍乱呕吐，不能受纳药食危甚者，速以新汲水和百沸汤各一盏和匀，名阴阳汤，饮数日即定。
　　凡痰疟及宿食恶毒之物，阻塞中焦，而令腹胀欲作霍乱者，即与盐汤，令其顿服，吐尽痰食即安。
　　霍乱吐泻诸药不效，绿豆、胡椒各二十一粒，研细，水煎服；如口渴甚者，将二物研细，以新汲井水调服则安。
　　一方以六一散一二钱，浓姜汤调服，夏月更妙。盖六一散凉，姜汤热，亦寒因热用之意也。
　　干霍乱即绞肠痧，其证忽然心腹绞痛不可忍，上不得吐，下不得泻，痰壅腹胀，手足厥冷，六脉沉细或伏，死在须臾，真恶候也。急用食盐一两，生姜五钱，捣散，同盐炒黑色，水一大碗，煎数沸，温服。良久，以指探喉中探吐之，或不吐即泻。
　　绞肠痧亦有阴阳。阴痧腹痛手足冷，看其身上有红点，以灯火于红点上淬之；阳痧腹痛手足暖，以针刺其十指背近爪甲处一韭叶许，出血即安，仍先自两臂捩下其恶血，令聚指头，然后刺之。
　　凡发痧手足厥冷，腹痛，用温水一碗，令病患伏卧凳上，以手蘸水，拍其两膝湾，名委中穴，看其有紫黑点现，以针刺出恶血即愈（脾脉、肝脉、肾脉、三阴之脉皆从此委中穴过。）又法，以香油拍两手曲池穴，即肘内湾处，以贮麻蘸油戛之，刮起紫疹，立刻即愈。（肺脉、心脉、心包络脉皆从此曲池而过。
　　以上所为，亦疏散之意也。）
　　
　　卷三咳嗽证治
　　帝曰：肺之令人咳，何也？岐伯曰：五脏六腑皆令人咳，非独肺也。又曰：邪在肺，则病皮肤痛，寒热，上气喘，汗出，咳动肩背。夫肺为华盖，口鼻相通，息之出入，气之升降，必由之路，故专主气。经曰：形寒饮冷则伤肺。由儿衣太薄，及冷冻饮料之类，伤于寒也。经曰：热伤肺。由儿衣太浓，爱养过温，伤于热也。又曰：皮毛者，肺之合。皮毛先受邪气，邪气得从其合，使气上而不下，逆而不收，充塞咽嗌，故令咳嗽也。
　　凡有声无痰谓之咳，肺气伤也；有痰无声谓之嗽，脾湿动也；有声有痰谓之咳嗽，初伤于肺，继动脾湿也。
　　在小儿由风寒乳食不慎而致病者，尤多矣。经曰：五脏六腑皆令人咳。然必脏腑各受其邪而与之，要终不离乎肺也。但因痰而嗽者，痰为重，主治在脾；因咳而动痰者，咳为重，主治在肺。以时而言之，清晨咳者，属痰火；午前嗽者，属胃火；午后嗽者，属阴虚；黄昏嗽者，火浮于肺；五更嗽者，食积滞于三焦。肺实者，顿嗽抱首，面赤反食；肺虚者，气逆虚鸣，面白飧泄；肺热者，痰腥而稠，身热喘满，鼻干面红，手捏眉目；肺寒者，嗽多痰清，面白而喘，恶风多涕。故治者各因其虚实寒热而调之，斯无误矣。
　　因于寒者则气壅喘促，声浊而无汗，鼻塞声重，宜参苏饮微汗之。
　　咳而气逆，喘嗽，面白有痰。此肺本经病，宜清肺饮。咳甚，葶苈丸微利之。
　　咳而喉仲介介有声，面赤发热心烦，或咽喉痛声哑者，此肺病兼见心证，宜清宁散。咽喉痛，沆瀣丹。
　　咳而面黄体倦，痰涎壅盛，或吐痰，或吐乳食。此肺病兼见脾证。大抵咳嗽属脾肺者居多，以肺主气，脾主痰故也，宜橘皮汤。
　　咳而面青多怒，痰涎壅盛而发搐者，盖因咳嗽声不能转，所以瞪目直视。此肺病兼见肝证，宜集成金粟丹。
　　咳而面色暗黑，久咳而吐痰水。此肺病而兼见肾证，宜六味地黄丸加麦冬、五味。
　　咳而声不出，口鼻出血者，此气逆血亦逆也。须顺气宁嗽为主，宜人参冬花膏。
　　咳而久不止，并无他证，乃肺虚也。只宜补脾为主，人参五味子汤。
　　咳而胸高骨起，其状如龟者，谓之龟胸。此肺热之极，阳火熏蒸而致也，清燥救肺汤。
　　咳而日久，胸前疼痛，口吐脓血腥臭者，此肺火壅盛，已成痈也，桔梗汤。治不如法，其证多死。
　　凡咳嗽痰涎壅塞，逆气冲并而作搐者，多难治。故头摇目上视，及闭目呻吟，手足摆舞，肩息胸突，喉中痰鸣，口噤不乳，喘而手足冷，皆死证也。
　　
　　
　　卷三　咳嗽证治入方
　　
　　人参败毒散
　　此方辛平升散，为咳门第一神方，举世少有知者。凡有咳嗽，无论内伤饮食，外感风寒，夹湿夹毒，不拘男妇大小，胸紧气急，咽痛口苦，痰不相应，即用此方升散之。或感冒重者服此，其咳愈甚，不知者以为药不相符，弃而勿服，不知正是升散之力，佳兆也；再服之，渐次轻减，不拘剂数，只以痰应为度，声响痰出，是其效也。枯燥之人，数剂之后，略加沙参、玉竹、当归、白芍、生地，麦冬之类，以滋其阴，无不愈者。再有叮咛：凡咳嗽初起，切不可误用寒凉及滋阴之药，闭其肺窍，为害不小，但以辛散为先着，俟痰应之后，渐加滋阴则得矣。
　　官拣参（五七分，不用亦可） 芽桔梗（一钱二分） 正川芎（一钱） 白云苓（一钱） 陈枳壳（一钱）信前胡（一钱） 川羌活（七分） 川独活（五分） 北柴胡（一钱） 南薄荷（一钱） 荆芥穗（一钱）北防风（一钱） 净连翘（一钱） 炙甘草（五分）生姜一片为引，水煎，半饥服，每日二剂。
　　
　　参苏饮
　　治四时感冒，头痛发热，咳嗽痰盛。此方不如前方，用之多不效，姑存之。
　　官拣参（五分） 白云苓（一钱） 陈枳壳（一钱） 法半夏（一钱） 信前胡（一钱） 芽桔梗（一钱）老苏叶（一钱） 粉干葛（一钱） 真广皮（一钱） 炙甘草（五分）生姜三片，葱白三寸，水煎，温服，取微汗。
　　
　　清肺饮
　　治气逆而咳，面白有痰。
　　信前胡（一钱） 北柴胡（七分） 桑白皮（五分） 陈枳壳（一钱） 净知母（一钱） 川贝母（一钱）南薄荷（七分） 白云苓（一钱） 白桔梗（一钱） 金井胶（一钱） 大麦冬（一钱） 荆芥穗（一钱）炙甘草（五分）水煎，热服。切忌油腻。
　　
　　葶苈丸
　　治乳食冲脾，伤风咳嗽，面赤身热，痰多喘嗽。
　　甜葶苈（去土，隔纸略炒） 黑牵牛（炒） 光杏仁（去皮、尖，炒黄色，另研） 汉防己（炒）上药等分为细末，入杏仁泥，和蒸枣肉为丸，绿豆大。每五七丸，姜汤化下，量儿大小加减。
　　此丸因乳食伤脾痰甚者，及壮实小儿可用之。苟不因乳食所伤，并怯弱者，本方去牵牛，易家苏子等分，炒研为丸。效。
　　
　　清宁散
　　治心肺有热而令咳嗽，宜从小便利出。
　　桑白皮（蜜炒） 甜葶苈（微炒） 赤茯苓（酒炒） 车前子（炒） 炙甘草（减半）上为细末，每服五分，生姜、大枣煎汤调服。
　　
　　集成沆瀣丹
　　方见卷二胎热门。
　　
　　橘皮汤
　　治咳嗽痰甚呕吐。
　　法半夏（一钱） 白云苓（一钱） 真广皮（一钱） 旋复花（一钱） 北细辛（五分） 官拣参（五分）芽桔梗（一钱） 陈枳壳（一钱） 炙甘草（五分）生姜三片，大枣一枚，水煎，徐服。
　　
　　集成金粟丹
　　方见卷二类搐门。
　　
　　六味地黄汤
　　方见卷二胎疾门。
　　
　　人参冬花膏
　　治气逆咳血，痰中见血。
　　官拣参 天门冬 麦门冬 款冬花 川贝母 桑白皮 金井胶 片枯芩 白当归（以上各一钱） 北五味炙甘草（各五分）上为细末，炼蜜为丸龙眼核大。每一丸，灯芯汤下。
　　
　　人参五味子汤
　　治久嗽脾虚，中气怯弱，面白唇白，此神方也。
　　官拣参（一钱） 漂白术（一钱五分） 白云苓（一钱） 北五味（五分） 杭麦冬（一钱） 炙甘草（八分）生姜三片，大枣三枚，水煎，温服。
　　
　　清燥救肺汤
　　喻嘉言制。治诸气郁，诸痿喘呕，皆属肺之燥也。
