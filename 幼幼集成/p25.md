<!-- { "loadSidebar": true } -->
　　久泻不止，多属虚寒。宜参苓白术散，加肉豆蔻煨熟为丸，服之自止。
　　久泻未止，将成疳者，参苓白术散加肉豆蔻煨，倍加怀山药，共为末。每日服之，则泄泻自止，津液自生，不致成疳矣。
　　经曰：五虚者死，一脉细，二皮寒，三少气，四泄泻不止，五饮食不入。五虚悉具者死，能食者生。
　　凡泻不止精神好者，脾败也；吐泻而唇深红者，内热也；色若不退者死，面黑气喘者死。遗屎不禁者，肾气绝也。
　　
　　
　　卷三　泄泻证治入方
　　
　　理中汤
　　方见卷二乳子伤寒门。
　　
　　六君子汤
　　方见卷二类搐门。
　　
　　五苓散
　　方见卷二伤暑门。此加栀仁。
　　
　　补中益气汤
　　方见卷一保产门。
　　
　　升阳治湿汤
　　治风湿作泻。
　　绿升麻（一钱） 北柴胡（一钱） 六神曲（一钱） 北防风（一钱二分） 宣泽泻（一钱） 结猪苓（一钱）漂苍术（一钱五分） 真广皮（五分） 炙甘草（五分）生姜三片，大枣三枚，水煎，热服。若胃寒肠鸣，加益智仁、半夏各一钱。
　　
　　七味白术散
　　治泄泻津液下降，烦躁大渴。
　　官拣参（一钱） 漂白术（一钱） 白云苓（一钱） 南木香（三分） 藿香叶（一钱） 粉干葛（二钱）炙甘草（五分）水煎，当茶饮。
　　此方治小儿阳明本虚，阴阳不和，吐泻而亡津液，烦渴口干。以参、术、甘草之甘温补胃和中；木香、藿香辛温以助脾；茯苓甘淡，分阴阳、利水湿；葛根甘平，倍于众药，其气轻浮，鼓舞胃气，上行津液，又解肌热。治脾胃虚弱泄泻之圣药也，兼治久泻不止，口渴无度，并痢疾口渴。幼科之方，独推此为第一，后贤宜留意焉。
　　
　　参苓白术散
　　方见卷三疳证门。
　　
　　
　　卷三　泄泻证治泄泻简便方
　　治水泻，或饮食过度，或饮冷水冒暑而发。用生姜捣烂三钱，陈细茶三钱，浓煎汤饮，立止。盖泄泻由脏腑阴阳不和，姜能和阴，茶能和阳，是以多效。体素薄者，加莲子去心二钱。
　　泄泻因伤湿而起，米谷不化，不思饮食，困弱无力。用白术土炒、白茯苓各三钱，水煎，食前服。腹痛者，加炒白芍一钱，炙甘草五分。
　　泄泻因于寒者，腹痛手足冷。用胡椒十四粒、生姜三钱、淡豆豉三钱，煎汤，热服。
　　泄泻腹痛奇方，用鸡蛋一枚，将小头打一小孔，入胡椒七粒在内，以纸封顶，纸包煨熟，酒送更效。胡椒吞与不吞，不拘。
　　脾虚久泻，用白术土炒、山药酒炒、莲肉去心蒸熟、砂仁酒炒各一两，共为细末，以白砂糖二两和匀。每服一二钱，米饮调下。
　　又方，用早米造饭锅巴，取四两研末，莲子去心，蒸晒，为末四两，白糖四两，共和匀。每服二三钱，白汤调下，每日三服。
　　集成止泻散治久泻如神，此方经验最多。用车前子以青盐水炒七次，秤过二两，白茯苓炒二两，山药炒二两，炙甘草六钱，共为细末。每服二三钱，炒米汤调，乌梅汤更好。真神方也。
　　
　　
　　卷三伤食证治
　　经曰：饮食自倍，肠胃乃伤。东垣云：饮者，无形之气也；食者，有形之血也。由此推之，乳为血液，饮之类也；谷有糟粕，食之类也。乳之与食，原非同类，岂可不辨乎哉？凡小儿饮食伤脾之证，非可一例而论。有寒伤、有热伤；有暂病、有久病；有虚证、有实证。但热者、暂者、实者，人皆易知；而寒者、久者、虚者，人多不识。如今之小儿，以生冷瓜果，致伤胃气而为腹痛泻利者，人犹以为火热，而治以寒凉，是不识寒证也。有偶因停滞而为胀痛，人皆知其实也，然脾胃之素强者，即滞亦易化，惟其不能化者，则恒有胀满之证。又或有不食亦知饥，少食即作胀，或有无饥无饱，全不思食，或因病有伤胃气，久不思食，本非有余之证。时医遇此，无论有余不足，鲜有不用开胃消导之剂者，是不知虚证也。盖脾胃原有运化之功用，今既不能化食，则运用之职已失其权，而尚可专意克削，以益其困乎！故凡欲治病，必先藉胃气以为行药之主。若胃气强者，攻之则去，而疾常易愈，此以胃气强而药力易行也；胃气虚者，攻之亦不去，此非药不去病，以胃气本弱，攻之则益弱，而药力愈不行，胃愈伤病亦愈甚矣。若乃体质贵贱，尤有不同。凡藜藿之儿，壮健之质，及新暴之病，自宜消伐，惟速去为善；如以弱质弱病，而罔顾虚实，概施欲速攻治之法，则无有不危矣。
　　凡素喜冷食者，内必多热；素喜热食者，内必多寒。故内寒者，不喜寒；内热者，不喜热。然热者嗜寒，多生中寒，寒者喜热，多生内热。《内经》所谓久而增气，物化之常，气增而久，夭之由也。凡治病者，又当于素禀中察其嗜好偏胜之弊。
　　凡饮食致病，伤于热者多为火证，而停滞者少；伤于寒者多为停滞，而全非火证。大都饮食之伤，必因于寒物者居多，而温平者次之。盖热则易于腐化流通，所以停滞者少。
　　冯楚瞻曰：凡小儿伤食，皆由胃气怯弱。今时之医，以平胃散为脾胃之准绳，孰知平胃者，胃中有高阜，则能使平之，使一平即止，不可过剂，过则平地反成坎矣。又不若枳实丸为胜，方为洁古老人所制，用枳实一两、白术二两，补多于消，先补而后消也。但此丸原为伤食者设，今若专以为补脾药，又误矣。夫枳实有推墙倒壁之功，用之不当，能无克削？即如山楂、神曲、麦芽，举世所常用者，然山楂能化肉积，凡多年母猪肉之不烂，但入山楂一撮，登时皮肉即糜；又产妇儿枕痛，以山楂煎服，儿枕立化，可见其破滞之功，岂可轻用！曲、麦者，以米饭在瓷缸中，必藉曲以酿酒，必藉 以成糖。脾胃在人身中非瓷缸比，原有化食之功，今食不化，因其所司者病也，只补其运用之能，而食自化，何必用此消克药哉？大凡小儿原气完固，脾胃素强者，多食不伤，过时不饥。若儿先因本气不足，脾胃素亏者，多食易伤，如攻伐一用，饮食虽消，而脾气复经此一番消伐，愈虚其虚；后日食复不化，犹谓前药已效，汤丸叠进，展转相害，羸瘦日增，良可悲矣！故医有贫贱之医，有富贵之医，膏粱子弟与藜藿不同，太平之民与疮痍自别。乡村里巷，顽夫壮士，暴有所伤，攻伐之剂，一投可愈；倘膏粱幼稚，禀受怯弱，娇养柔脆，一例施之，贻害不小矣。
　　楚瞻曰：人之脾胃虽能化食，实由于水火二气运用其间，非脾胃之所专能也。内火盛则脾胃燥，水盛则脾胃湿，皆不能健运，乃生诸病。如消渴证，火偏盛而水不能制；水肿证，水偏盛而火不能化。惟制其偏而使之平，则善矣。制者，非谓去水去火之意。人身水火，本自均平，偏者病也。火偏多者，补水配火，不必去火；水偏多者，补火配水，不必去水。譬之天平，此重则彼轻，一边重者，只补足轻之一边，决不凿去马子，盖马子一定之数。今人见水利水，见火泻火，是凿马子者也。
　　小儿之病，伤食最多，故乳食停滞，中焦不化而成病者，必发热恶食，或噫气作酸，或恶闻食气，或欲吐不吐，或吐出酸水，或气短痞闷，或腹痛啼叫。此皆伤食之候也，便宜损之。损之者，谓姑止之，勿与食也，使其自运。经谓伤之轻者，损谷则愈矣。损之不减，则用胃苓丸以调之；调之不减，则用保和丸以导之；导之不去，则攻下之。轻则木香槟榔丸，重则消积丸。
　　伤食一证，最关利害。如迁延不治，则成积成癖；治之不当，则成疳成痨。故小儿之强壮者，脾胃素实，恃其能食，父母纵之，以致太过，停留不化。此食伤脾胃，真伤食也，可用前法治之。如小儿之怯弱者，脾胃素虚，所食原少，或因略加，即停滞而不化。此乃脾虚不能消谷，转运迟耳，非真伤食，作伤食治则误矣。惟宜六君子汤，助其健运，多服自愈。
　　凡小儿脾胃实者，倘纵其口腹，不知节制，则饮食自倍，肠胃乃伤，而实者必致为虚矣。其体之虚怯者，能节其饮食，则肠胃不伤，谷气渐长，而虚者终变为实矣。
　　凡伤食吐泻后，则其所伤之物俱去，只与和其胃气，或异功散，或六神丸。
　　
　　
　　卷三　伤食证治入方
　　
　　洁古枳实丸
　　治小儿伤食，脾不运化，以致面黄肚大。此方补多消少，诚为伤食运化之良方。
　　漂白术（二两，用土拌炒） 小枳实（一两，酒炒）胃虚不思饮食者，加藿香叶五钱焙，西砂仁五钱酒炒，名香砂枳实丸；小儿体质肥白有痰者，加真广皮五钱酒炒，法半夏五钱焙，名橘半枳实丸。
　　上药炒制，以鲜荷叶包饭煨熟，去荷叶，将饭同前末捣匀，为丸极小。每一二钱，半饥白汤下。
　　
　　胃苓丸
　　方见卷二伤湿门。
　　
　　保和丸
　　治饮食停滞，胸膈痞闷，腹胀等证。
　　六神曲（炒） 真广皮（炒） 法半夏 白云苓（炒，各一两） 京楂肉（三两） 净连翘（炒） 萝卜子（炒，各五钱）共为细末，炼蜜为丸。每服一二钱，姜汤下。
　　
　　丁香槟榔丸
　　治伤食消之不去，以此下之。
　　黑牵牛（炒，取头末，五钱） 尖槟榔（炒，五钱） 锦庄黄（五钱，酒蒸，晒干） 南木香（三钱）六神曲（炒，一两）共为细末，姜汁打米糊为丸。量儿大小加减用之。此方亦不峻厉，白汤送下。
　　
　　消积丸
　　方见卷三呕吐门。
　　
　　六君子汤
　　方见卷二类搐门。
　　
　　异功散
　　专治脾胃虚弱，吐泻之后、大病之后，以此调理。
　　官拣参（切） 漂白术（土炒） 白云苓（乳蒸） 真广皮（酒炒） 炙甘草（各等分）生姜、大枣水煎服。为末，姜、枣汤调服亦可。
　　
　　六神丸
　　与异功散主治同，实脾之功胜之。
　　官拣参（切片，焙干） 漂白术（土炒） 白云苓（乳蒸） 怀山药（乳蒸） 白扁豆（炒） 炙甘草（各等分）共为末，炼蜜丸弹子大。每服一丸，姜汤化下。
　　
　　
　　卷三食积证治
