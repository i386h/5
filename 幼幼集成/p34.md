<!-- { "loadSidebar": true } -->
　　经曰：太阴司天，阴痹，大便难，阴气不用，病在于肾。又曰：太阳之胜，隐曲不利，互引阴股。夫饮食之物，有入必有出也。苟大便不通，出入之机几乎息矣。急宜通之，使旧谷去而新谷得入。然有实闭、有虚闭，最宜详审。如形实气实脉实又能食者，的有可下之证，则下之，如八正散、承气汤、木香槟榔之类，择而用之，中病即止，不可过也；而形虚气虚脉虚而兼食少者，虽有可下之证，宜缓不宜急，但用保和丸加枳实微利之；如平素便难者，血不足也，宜润汤丸、蜜导法。
　　
　　
　　卷四　大便证治入方
　　
　　八正散
　　方见卷四二便门。
　　
　　承气汤
　　方见卷二伤寒门。
　　
　　木香槟榔丸
　　方见卷三伤食门。
　　
　　保和丸
　　方见卷三伤食门。
　　
　　润肠丸
　　治老人虚人，小儿产妇，大便闭结。
　　火麻仁（去壳） 光杏仁（去皮） 光桃仁（去皮） 当归尾（酒润） 陈枳壳（以上各七钱五分） 金井胶（炒） 萝卜子（炒） 家苏叶（以上各三钱）共为细末，炼蜜为丸。每服一二钱，量人加减，白汤送下。
　　
　　蜜导法
　　方见卷四二便门。
　　
　　
　　卷四头项囟证治
　　经曰：头痛耳鸣，九窍不利，肠胃之所生也。小儿头囟之证，多由脾胃而得。又头为六阳所会，七窍居焉，故小儿之头，四时宜凉，但见头热，即有病生，宜预防之。
　　解颅者，谓头缝开解而颅不合也。是由禀气不足，先天肾元大亏。肾主脑髓，肾亏则脑髓不足，故颅为之开解。然人无脑髓，犹树无根，不过千日，则成废人。其候多愁少喜，目白睛多，而 白色。若成于病后者，尤凶。宜久服地黄丸，外用封囟法。
　　囟肿者，囟门肿起也。脾主肌肉，若乳哺不常，饥饱无度，或寒或热，乘于脾家，致使脏腑不调，其气上冲，为之填胀，囟突而高，如物堆垛，毛发短黄，骨蒸自汗。然亦有寒气冲上而肿者，则牢韧坚硬；热气冲上而肿者，则柔软红色。然寒肿者十之一，热肿者十之九，更有因包裹严密，盖覆过浓，阳气不得外出，亦令赤肿，皆用封囟法。热肿者泻青丸，寒肿者参苏饮。
　　囟陷者，有因泄泻久而气血虚弱，不能上充髓脑，故下陷如坑，此乃胃虚脾弱之极，宜急扶元气。若与枕骨同陷者，百无一救。此中有禀受父精不足，母血虚羸而陷者，有因久病而陷者。然枕陷尤甚于囟陷，二者皆肾元败绝之证也，俱参苓白术散或八味地黄丸。
　　天柱骨倒。小儿有色肥壮，不为瘦悴。孰知形体过肥，中气愈弱，是盛于外而歉于内也。忽然项软倾倒者，此肝经风热也，小柴胡加粉葛、当归、白芍。
　　有因久病之后，或泄泻日久，忽然颈项倾侧，名天柱骨倒，最为危候。速救真元，大全大补汤加鹿茸。
　　有小儿生下颈便软者，胎气不足也。由禀父之肾元虚败，峻补先天，其庶几矣，补肾地黄丸与六君汤间服。
　　天柱骨倒之证，虽则三条，总系真阳大败之候，为小儿之恶证。保救真元，是其大要，外以生筋等药贴之可也。
　　
　　
　　卷四　头项囟证治入方
　　
　　六味地黄丸
　　方见卷一胎疾门。
　　
　　封囟法
　　治头缝不合，名曰解颅。
　　天南星不拘多少，以姜汁炒枯，研细末，醋调涂于绢帛上，烘热贴囟门上，以合为度。
　　
　　泻青丸
　　方见四卷啼哭门。
　　
　　参苏饮
　　方见卷三咳嗽门。
　　
　　参苓白术散
　　方见卷三疳证门。
　　
　　八味地黄丸
　　方见卷一保产门。
　　
　　小柴胡汤
　　方见卷二伤寒门。此加粉葛、当归、白芍。
　　
　　十全大补汤
　　方见卷一保产门。
　　
　　补肾地黄汤
　　方见卷三哮喘门。
　　
　　六君子汤
　　方见卷二类搐门。
　　
　　生脉散
　　治筋软无力，天柱骨倒。
　　木鳖子（六个） 蓖麻子（六十个，并去壳）以药研如泥，先抱头起，以手摩其颈令热，津唾调药，涂颈项。
　　
　　又方
　　贴项软。
　　生附子（去皮，二钱） 生南星（去皮脐，三钱）共研末，姜汁调，摊贴患处。
　　
　　
　　卷四　头项囟证治头项简便方
　　小儿解颅，或因病后忽然囟门宽大，头缝四破。此脑髓不充，大虚之候。用鹿茸、防风、白芨、柏子仁四味各五钱，共为末，乳汁调作饼，贴囟门上，一日一换，以合为度。
　　治小儿囟陷如坑，由久病真元不足，气血两虚，大凶之候。速宜十全大补加鹿茸、姜、枣煎服；外用狗头骨炙黄为末，鸡蛋清调敷之，效。
　　
　　
　　卷四目病证治
　　经曰：诸脉者，皆属于目。又曰：东方青气，入通于肝，开窍于目。夫目虽为肝窍，而五脏俱备，神之所托。故白珠属肺，黑珠属肝，瞳仁属肾，两角属心，上下眼胞属脾，五脏五色，各有所司。
　　心主赤，赤甚者心实热也，赤微者心虚热也；肝主青，青甚者肝热也，淡青者肝虚也；脾主黄，黄甚者脾热也，淡黄者脾虚也。目无精光，及白睛多而黑睛少者，肝肾俱不足也。
　　目内赤色，心经积热上攻。宜泻丙火从小便而出，导赤散加黄连、防风。
　　目内黄者，脾热也，宜泻黄散；上下眼胞肿者，脾经风热，亦同上治。
　　目连扎者，肝有风也。凡病或新或久，肝风入目，上下左右如风吹，儿不能任，故连扎也。泻青丸。
　　目直视者，肝有热也。热气入目，障其筋脉，目之两角俱紧，不能转运，故直视也。泻青丸。
　　小儿初生目闭，此胎热也。内服生地黄汤，外用胆草煎汤洗目上，一日七次，恐延缠则损目。
　　小儿生下眼胞赤烂者，由产时拭洗不净，以致秽恶侵渍两目角，故两胞赤烂，至长不瘥。真金散。
　　小儿久嗽，其目两眶肿黑，如物伤损，白珠红赤如血，谓之血眼。内服泻白散，外用贴法。
　　小儿生下数月之内，目不见物，谓之雀目，由肝虚也。六味地黄丸，常以猪肝煮熟压药。
　　小儿热病，其目羞明喜暗者，风热也。宜疏散风热，清阳散火汤。
　　
　　
　　卷四　目病证治入方
　　
　　导赤散
　　方见四卷啼哭门。
　　
　　泻黄散
　　治脾经积热，白珠生黄。
　　藿香梗（一钱二分） 黑栀仁（一钱） 熟石膏（一钱） 北防风（一钱） 炙甘草（五分）净水煎，半饥服。
　　
　　生地黄汤
　　治小儿胎热，初生眼闭不开。
　　怀生地（一钱五分） 赤芍药（一钱） 正川芎（五分） 大当归（一钱） 天花粉（酒炒） 炙甘草（各五分）灯芯十茎，长流水煎，热服。
　　
　　真金散
　　治小儿眼胞赤烂。
　　雅川连 川黄柏 大当归 赤芍药（各二钱） 光杏仁（去皮，尖，五分）上锉碎，以乳汁浸一宿，饭上蒸过，取浓汁点眼内。
　　
　　泻白散
　　治小儿久嗽，两眶黑肿，白珠如血。
　　芽桔梗炙甘草 广陈皮 桑白皮 地骨皮（各等分）水煎，热服。
　　
　　贴药
　　大生地（一两） 大黑豆（一两）二味用水同浸一夜，取起捣为膏，贴眼皮上，其血自散。血泪即出，肿黑即消。
　　
　　六味地黄丸
　　方见卷一胎疾门。
　　
　　清阳散火汤
　　治小儿风热眼疾，羞明喜暗。
　　小条芩 荆芥穗 正川芎 北防风 净连翘 黑栀仁 当归尾 熟石膏（各一钱） 川羌活 炙甘草（各五分）灯芯十茎，水煎，食后服。
　　
　　
　　卷四　目病证治眼目简便方
　　治目生肉，赤脉贯瞳，白膜遮睛，诸般云翳，用白丁香，即麻雀屎也，倒者为雌雀屎不用，取竖立者雄雀屎也，不拘多少，取来研末，水飞过如飞朱砂样，渣滓不用。俟药澄底，倾去清水，晒干。每以些微同乳汁研化，点翳上，其翳自去。神方也。
　　取麻雀屎，寺院中暨城楼上有。
　　赤眼肿痛，用朴硝一撮，以碗盛豆腐一块，将硝放豆腐上，饭上蒸之，俟硝已化，去豆腐不用，取汁点眼自愈。
　　敷火眼及风热眼，生南星五钱、红饭豆五钱，共为末，取生姜自然汁，调作二饼，贴两太阳。又敷火眼痛极，用大红枣取肉五六枚，葱三四根，共捣如泥，作二小饼，闭目贴之。令其发散。盖眼无风寒，必不疼痛。以此疏散，立时见效。昧者以为火眼必用凉药敷贴，而用黄连、黄柏之类，不知抑遏其火邪，不能外出，必变眼珠疼痛，久不能愈。慎之！治烂弦风眼，百药不治，此方最神。用鲜色铜绿三钱，研细末，以生蜂蜜浓调涂粗碗内，要调略干，稀则少时流出矣。用艾烧烟，将碗覆艾烟上熏之，须熏至铜绿焦黑为度，取起冷定，以乳汁调匀，饭上蒸过，搽眼皮上烂弦处，百不失一。
　　治眼毛倒睫不起，用五倍子为细末，蜜调敷眼皮上，其睫自起。
　　
　　又方
　　以无名异为末，纸卷作捻，点灯吹灭，闭目熏之，睫自起。
　　赤眼肿痛不消，以精猪肉一片，如指甲大，以水洗净其血，贴于眼皮上，良久易一片，即消。
　　
　　
　　卷四耳病证治
　　经曰：北方生寒，在脏为肾，在窍为耳。又曰：肾气通于耳，肾和则耳能闻五音矣，故耳本属肾，耳珠前属少阳胆经。小儿有因肾经气实，其热上冲于耳，遂使津液壅而为脓，或为清汁。亦有因沐浴水入耳中，灌为聋者，内服蔓荆子散，外用龙骨散搽之。耳珠前后生疮，浸淫不愈者，名月蚀疮。俗谓以手指月，则令耳之前后生疮。
　　皆用外治之法，黄柏散搽之。
　　若耳中忽作大痛，如有虫在内奔走，或出血水，或干痛不可忍者，用蛇蜕散。
　　有忽然气塞耳聋，此由风入于脑，停滞于手太阳经。宜疏风清火，导赤散加防风，或通窍丸。
　　耳旁赤肿者，热毒也，若不急治，必成大痈，外用敷毒散，内服消毒饮。
　　
　　
　　卷四　耳病证治入方
　　
　　蔓荆子散
　　治小儿肾气上冲，灌为耳。
　　蔓荆子（一钱） 粉干葛（一钱） 赤芍药（一钱） 信前胡（一钱） 桑白皮（一钱） 淮木通（一钱）怀生地（一钱） 杭麦冬（一钱） 赤茯苓（三钱） 绿升麻 小甘草（各五分） 灯芯（十茎）水煎服。
　　
　　龙骨散
　　治小儿耳，流脓出汁，以此吹之。
　　石龙骨（ ） 明白矾（ ） 真铅丹（炒，以上各三钱） 胭脂胚（三钱） 当门子（五厘）共为末，以绵展干耳内脓水，用小竹筒吹药入耳。
　　
　　黄柏散
　　治小儿耳珠前后生疮，浸淫不愈。
　　川黄柏白枯矾 海螵蛸 白滑石 石龙骨（各等分）共为末，疮湿用干搽，疮干用猪油调搽。
　　
