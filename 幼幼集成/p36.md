<!-- { "loadSidebar": true } -->
　　净连翘（一钱） 黑栀仁（六分） 锦大黄（五分） 薄荷叶（六分） 片黄芩（六分） 芒硝（五分）生甘草（四分）竹叶七片，灯芯十茎，水煎，临服加生蜜十匙对服。
　　
　　
　　卷四　舌病证治舌病简便方
　　治重舌木舌，肿满强硬，或疼不止，不能言语，宜用粗针线扎箸头上，刺患处，甚者数十刺为妙。只针舌尖及舌两旁，舌中心及舌下切不可针，犯之令出血不止。其刺出之血，以红色者毒轻，紫色者为重，黑色者最危。仍以蒲黄研末，擦舌上即消。舌或胀大肿硬，实时气绝，名为 舌（ ，衫，入声。）用皂矾不拘多少，新瓦上以火 ，变红色为度，放地上候冷，研细搽舌上立愈。重舌木舌皆效。（ ，蔽根之饰，谓如 之蔽大相上也）舌肿满不能出声，以梅花冰片研烂敷之；或以食盐、百草霜共为末，井水调敷即效。
　　绊舌者，舌根下有筋一条，绊其舌尖，令舌短缩不能吮乳。细视之，明见舌根之下有筋如线，牵绊其舌。用针轻轻挑断之，挑时但挑此筋，不可误伤舌根，为祸不小。曾见愚妇以刀割断之，误伤舌根，流血不止而死。
　　舌断能重生。用活蟹一只，炙干为末，敷之。此方至神至验。
　　
　　
　　卷四齿牙证治
　　经曰：天有列星，人有齿牙。又曰：手阳明之脉，入下齿中；足阳明之脉，入上齿中。故知上牙属胃，下牙属大肠，齿属肾。凡齿生迟者，肾气不足也。盖肾主骨，齿者，骨之余，肾不足则髓亏，不能充乎齿，所以齿迟。宜地黄丸。
　　上下牙床肿者，此手足阳明实热也。凉膈散为君，加知母、石膏、升麻为佐，频频含咽。
　　重龈者，肾脏积热，附龈而肿痛也。以针刺去其血，用盐汤洗净，黄柏为末敷之，效。小儿有多食肥肉，齿牙臭烂不可近者，名为鼻息。此胃膈实热也，内服沆瀣丹，外以荆沥和姜汁含嗽。
　　牙疳者，初作臭气，次则齿牙黑，甚则龈肉烂而出血，名为宣露。此由肾热，其气直奔上焦，故以走马为喻，宜速治之。若上下唇破，鼻穿齿落者，名曰崩沙，气喘痰潮，饮食减小则不可治。内服沆瀣丹，外以如圣散敷之。
　　梦中切牙，风热也。由手足阳明二经积热生风，故令相击而有声也。必在梦中者，风属阳，动则风行于阳，静则风归于里也。宣风散。
　　切牙一证，惟痘疹见此为危候，余则皆无大害。亦有因病战栗鼓颔而斗牙者，治其本证，则自止也。
　　牙齿落后不复生者，由于舌舔之故，其肉顽浓。用针刺去其血，以鼠骨散搽之，自生。
　　
　　
　　卷四　齿牙证治入方
　　
　　六味地黄丸
　　方见卷一胎疾门。
　　
　　凉膈散
　　方见卷四舌病门。
　　
　　如圣散
　　治小儿走马疳，并崩沙、宣露。
　　用妇人尿桶中白垢，刮下，瓦上 至烟尽一钱，铜绿二分，麝香半分，共为末，先以蜡树叶浸米泔水洗净，后搽此药。
　　
　　宣风散
　　治梦中切牙。
　　尖槟榔（五钱） 广陈皮（一两五钱） 炙甘草（五钱）共为末。每服一二钱，蜜汤调，空心服。
　　
　　鼠骨散
　　治小儿齿落不生。
　　用雄鼠一只，烂去皮，取全骨炙枯研细末，加麝香一分，擦刺处，良久，以姜汤漱之。
　　
　　
　　卷四　齿牙证治齿病简便方
　　牙龈溃烂，诸药不效者，以盐榄二三个，连皮带核火中过存性，加冰片半分搽之神效。走马牙疳，臭烂出血。红枣三枚去核，以明雄研末，填满枣内，新瓦盛之，火 存性，研末搽之。
　　
　　又方
　　凤凰衣未得见水者，焙黄，少加枯矾，共为细末搽之。
　　
　　
　　卷四咽喉证治
　　经曰：咽喉者，水谷之道也；喉咙者，气之所以上下者也。又曰：一阴一阳结，谓之喉痹。盖咽者胃管，主纳水谷而居后；喉者肺管，专主呼吸而居前，为人一身之总要。若胸膈郁积热毒，致生风痰，壅滞不散，发于咽喉，病名虽多，无非热毒。速宜清解，缓则有难救之患，轻则甘桔汤，重则化毒汤。
　　如痘疮咽喉痛者，毒瓦斯上攻也，加减甘桔汤。喉中生疮，不能吮乳，化毒汤。
　　小儿为诸骨所哽，骨大难咽者，以鹅毛扫咽吐之；骨小者，用海上方治之。
　　
　　
　　卷四　咽喉证治入方
　　
　　甘桔汤
　　治小儿胸膈积热，致生风痰而患喉痹。
　　粉甘草（四钱） 芽桔梗（四钱）以净水煎，细细咽之。
　　
　　化毒汤
　　治小儿咽喉证危迫者。
　　芽桔梗 南薄荷（各一钱） 荆芥穗 炙甘草（各一钱五分） 白芒硝（一两） 山豆根（一钱五分）马牙硝 白硼砂（各二钱五分） 明雄黄 镜面砂（各一钱）共为细末。每服一钱，白汤调下，仍以此药吹喉中。
　　
　　海上方
　　治小儿诸骨所哽。
　　用金凤花根捣碎，以米醋浓煎，用有嘴瓶盛之，口衔瓶嘴，仰面吸药吞之，其骨即下。吞药勿令沾牙。又或以玉簪花根亦可，如上法咽之。
　　
　　
　　卷四　咽喉证治咽喉简便方
　　治喉闭乳蛾，用鸡内金，勿洗，阴干，烧过存性，研末以小竹筒吹之，即破而愈。（鸡内金即鸡肚腹内肫皮也）咽喉内生疮，鼻孔内赤烂，若作喉风治，立死。用白霜梅一个烧存性，枯矾一钱，穿山甲炙枯一钱，共为细末，吹喉中，神效。
　　喉疮已破，疮口疼痛，难进乳食。用猪脑髓蒸熟，姜醋调和，服之自愈。
　　咽中结核，不通水食，危困欲死，用百草霜以蜜和丸如芡实大。每一丸，白汤化开灌之，甚者不过二次愈。
　　误吞针，用磁石研末，以黄蜡熔化，和丸如豆大，吞下。针共丸药，同从大便出。
　　误吞铜钱、金银钗环之类，只以米糖多服之，久之自出。
　　误吞铜钱，生慈菇捣汁多饮，自然消化；生荸荠捣汁饮，更妙。
　　误吞竹木及鱼骨，哽咽不下，用象牙磨浓汁，调服，若吞铁钩子，以沙糖拌象牙末服。治诸骨哽咽不下，用葳灵仙三钱煎汤，频频咽之，其骨即软如绵而下。
　　诸骨哽咽，用狗一只，倒吊取口涎，徐徐与咽即化；又或以狗涎半盏，沙糖半盏，调服立消。
　　凡误吞金银铜铁之类，以盐榄烧灰研末，水调下，其物即出。此方经验极多。
　　凡诸骨哽咽，谷树叶捣烂取汁服，其骨自软而出。盖葳灵仙、谷树叶、楮实子皆能软骨故也。
　　
　　
　　卷四龟胸龟背证治
　　龟胸者，胸高胀满，形如覆掌，多因乳母多服五辛酒面、炙之类，或夏月热乳宿乳与儿。盖儿肺气最清，为诸脏华盖，日久痰滞，则生风热，肺受火邪，则胸骨胀起。麻痘之后，多有此证，宜清肺降火，杏仁煎。
　　龟背，生下不能保护，以客风入于骨髓，或儿坐早，劳伤气血，或咳嗽久，以致肺虚，而肾亦无所生矣。肾主骨，风寒乘虚而入于骨髓，致精血不能流通，故成龟背。宜松蕊丹，外以龟尿涂法。此从前所论证治也。
　　予按：龟胸有治，龟背乃不治之证。前人证治，犹有未善，虽曰客风入骨，坐早劳伤，咳嗽肺虚，然未窥其病源，无非以现下者言之也。凡小儿禀受真元足者，尝见其赤身裸体，当风露坐，半周之后，坐以座栏，从未闻有客风入骨，坐早劳伤，嗽久而病龟背之说。此证盖由禀父母精髓不足，元阳亏损者多有之。不观小儿龟背，正在命门之间，渐次骨节浮露，其腰如弓，实因骨痿不能支撑之故，岂风邪为患哉？此证百不一救，原无治法。而前人强立松蕊丹，反用麻黄、大黄、独活、防风一派攻伐之药，适足以速其殇也。若以鄙见，但当以六味地黄丸加上桂、鹿茸，救其先天，复以四君、六君之类，扶其胃气，或可十中保一，除此之外，并无治法，若谓松蕊丹能治龟背，吾不信也。
　　
　　
　　卷四　龟胸龟背证治入方
　　
　　杏仁煎
　　治小儿肺受热邪而患龟胸。
　　锦大黄（好酒九蒸九晒） 天门冬（去心） 真杏仁（去皮尖，取净仁） 淮木通（各一钱二分） 桑白皮甜葶苈 熟石膏（各八分）水煎，临卧时服，加增分两，以蜜为丸，徐服更妙。
　　
　　松蕊丹
　　治小儿龟背，姑存之可也。
　　黄松花 陈枳壳 北防风 川独活（以上各一两） 净麻黄 信前胡 川大黄 青化桂（以上各五钱）为末蜜丸绿豆大。每服十丸，米饮下。
　　
　　六味地黄丸
　　方见卷一胎疾门。
　　
　　四君子汤
　　方见卷三疟疾门。
　　
　　六君子汤
　　方见卷二类搐门。
　　
　　
　　卷四鹤膝证治
　　小儿鹤膝，因禀受肾虚，血气不充，以致肌肉瘦削，形如鹤膝，外色不变，膝内作痛，屈伸艰难。若肿色赤而作脓者，为外因可治；若肿硬色白不作脓者，是属本性难治。属外因者，十全大补汤加苍术、黄柏、防己；属本性者，以六味地黄丸加鹿茸，补其精血。仍须调补脾胃，以助生化之源。
　　
　　
　　卷四　鹤膝证治入方
　　
　　十全大补汤
　　方见卷一保产门。此加苍术、黄柏、防己。
　　
　　六味地黄丸
　　方见卷一胎疾门。
　　
　　
　　卷四五软五硬证治
　　小儿生后，有五软五硬之证，乃胎元怯弱，禀受先天阳气不足，不耐寒暑，少为六淫所犯，便尔五软见焉。
　　五软者，头项软、身体软、口软、肌肉软、手足软，是为五软。然头项软肝肾病也，肝主筋，肾主骨，肝肾不足，故头项软而无力；手足软脾胃病也，脾主四肢，脾胃不足，故手软而懒于握，足软而慵于步也；身体软，阳衰髓怯，遍身羸弱，而不能强立；口软者，虚舌退场门而懒于言；肌肉软者，肉少皮宽，肌体虚 之象也。总之，本于先天不足，宜地黄丸以补肝肾。而更所重者在胃，盖胃为五脏六腑之化源，宜补中益气，升举其脾气。倘得脾胃一旺，则脏气有所禀，诸软之证，其庶几矣。
　　五硬者，手硬，脚硬、腰硬、肉硬、颈硬也。仰头取气，难以动摇，气壅疼痛，连于胸膈，手心脚心，冰冷而硬，此阳气不荣四末也，为独阴无阳，难治。若肚筋青急，乃木乘土位，俱宜六君子汤加姜、桂、升麻、柴胡，以补脾平肝；若面青而小腹硬者，不治。
　　
　　
　　卷四　五软五硬证治入方
　　
　　六味地黄丸
　　方见卷一胎疾门。此加鹿茸、上桂。
　　
　　补中益气汤
　　方见卷一保产门。
　　
　　六君子汤
　　方见卷二类搐门。此加干姜、上桂、升麻、柴胡。
　　
　　
　　卷四丹毒证治
