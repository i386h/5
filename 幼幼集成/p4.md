<!-- { "loadSidebar": true } -->
　　产妇临盆，必须听其自然，勿宜催逼，安其神志，勿使惊慌，直待瓜熟蒂圆，自当落矣。所以凡用稳婆，必择老成忠浓者，预先嘱之，及至临盆，务令从容镇静，不得用法催逼。尝见有稳婆忙冗性急者，恐顾此失彼，强勉试汤，分之掐之，逼之使下，多致头身未顺，而手足先出，或横或倒，为害不小。故未有紧阵，不可令其动，切记紧。尝见奸诡之妇，故为哼讶之声，或轻事报重，以显己能，以图酬谢，因致产妇惊疑，害尤非细，极当慎也。
　　一孕妇将产，不可占卜问神。如巫觋之徒哄吓谋利，妄言吉凶，产妇闻之，倍生疑惧，因令气血结滞，多致难产，所宜戒也。
　　怀孕六七个月，或八九个月，偶略曲身，胎忽乱动，三二日间或痛或止，或有水下，惟腰不甚痛，胎未离经，名曰弄产。又有临产一月前，忽然腰痛，却又不产，此是转胞，名曰试月。胎水有无俱不妨，但宜直身坐卧行立，自然无事。又有伸手高处取物，忽然子鸣腹中，但令鞠躬，片时即安。
　　临产阵痛，有二三日，有五七日者，原非正产，惊动太早，子未出胞，非难产也。但听其坐卧任意，不得扶坐努力，而令其忧疑气馁，惟劝其饮食，以药饵滋补之。
　　临产有七候：脐腹急痛；腰间重坠；眼中出火；粪门迸急；产户肿满；手中指筋脉跳动；胞水或血俱下。
　　方是子出胞时，始可用力。如数证未备，即一二日，切不可使其努挣。又有胞水以下，儿头已至产门，三四日仍不下者，因母气先馁。此时惟人参为专攻，力不能者，大剂八珍汤，补其元气，调其饮食，时至自生。
　　临产时饮食减少，最为可虑，即宜以独参汤常服，不可使其精力衰乏。若交骨不开，由气衰不能运达，宜十全大补助之自开，加味归芎汤亦可。
　　临产时惊动太早，血先下而胎元干涸，僵死腹中，不必惊惶。惟令产母上床稳卧，切勿用力努挣，徒伤神气，第宜勉进饮食，勿令气乏。予治极多，十可全十。惟以脱花煎加芒硝三五钱，水煎热服，其胎化水而下矣。古方以平胃散加芒硝，下死胎、下胞衣，功虽最捷，而暗中有损。予见数人用此者，胞胎虽下，而产妇过一二年皆夭，无一免者。大都平胃散克伐胃气，而芒硝咸寒伤血，所以脏腑暗中受损。今易用脱花煎，药味甘温，而归、芎生血活血，肉桂暖血，更加附子一二钱，虽芒硝之寒，不能为害矣。此等之事，非临证久者，莫知其弊也。予尝治一少妇，年二十四，原系初产，总由慌忙急促，产不如法，乃至久不能下，延予至而胎已死矣。问产妇腹内动否？曰不动，小腹阴冷。知其胎死无疑，欲用前药，虑其初产，门户未舒，因与主家商酌，肯听予言，则万无一失。今死胎僵硬，以药下之，恐交骨未开，必损其母，莫若以十全大补倍参、桂，一以扶产母精力，二可以暖其下元，使胎自烂，始能保全无恙。主家以予言为是，根据此行之，以十全大补倍参、桂，服一剂后，腹中温暖，不痛不急。
　　予曰得之矣，所虑者腹痛作坠，今不痛不坠，可以耐之。更幸产妇年力本强，脾胃素健，每食干饭三盂，肥鸡半只，予见更喜，以其中气不衰，自堪承任。仍每日如是调理，至五日而死胎自下，糜烂臭秽不堪，产母精神如旧，毫无伤损。可见死胎不忙不乱，尚能保全，况生胎乎！第人不肯安静，必欲强为，奈之何哉！产时子有出户之势，转身差缓，母力一逼，或手或足，或横或倒；又有生路未顺，儿头偏拄左右腿畔，名曰偏产；又有儿头偏拄谷道，名曰枨后。此等数证，稳婆精巧者，则不须服药。若稳婆无用者，急扶产母上床，正身仰卧，浓被覆之，令老成稳婆徐徐往上推之，内服补中益气汤升提之，须臾提上，重新转身，儿头已对产门，急扶即下。
　　产时门户俱正，儿已露顶而不下，此转身时脐带绊其肩也。扶母正身仰卧，轻轻推儿向上，以手指轻按儿肩，去其脐带，然后用力送下。
　　胎衣来迟，气虚弱也，急服脱花煎。若血流入衣中，胀闷疼痛，脱花煎加芒硝下之。或有能事稳婆，以手循脐带而上，以中指顶其衣，轻覆衣中之血，从容候之亦下。此良法也。
　　产时用力太早，水衣先破，被风所吹，产户肿胀、干涩、狭小者，以紫苏煎汤熏洗，以香油和蜜润之，从容俟之，无不下者。
　　产时肠先出，用净盆盛温水，少入香油养润，待儿与胞衣下时，母略仰卧，自己吸气上升，稳婆以香油涂手，徐徐送入，或浓煎黄汤浸之，内服补中益气汤即上。又有儿并胞衣下后，膀胱坠出产户者，用前法送入，仍服补中益气汤。若稳婆不谨，膀胱扯破者，八珍汤加猪脬为引，服之可复。
　　产毕产门不闭，血气大虚，十全大补汤。若因胎大而擦伤产门者，蕲艾、益母草煎汤洗之。
　　产时胞胎既下，气血俱去，忽尔眼黑头眩，神昏口禁，昏不知人。古人多云恶露乘虚上攻，故致血晕。不知此证有二：一曰血晕，一曰气脱。若以气脱作血晕，而用辛香逐血化痰之剂，则立刻毙矣。不可不慎。
　　气脱证，产时血既大下，则血去气亦去，故昏晕不省。微虚者，少刻即苏；大虚者，竭脱即死。但察其面目，如眼闭口开，手撒手冷，六脉微细之甚，或浮而散乱，此即气脱证也。速用人参，多则五七钱，少则三二钱，加入炒米、煨姜、红枣，煎汤徐徐灌之，但得下咽，即可救活，若少迟延，则无及矣。无力备参者，以大剂当归补血汤加炒米、煨姜、红枣，煎汤灌下，亦能救。
　　
　　
　　卷一　保产论附：气脱案
　　州左遂阳云轩高君夫人梁氏，膏粱之禀，其质最怯，产育亦多，戊午分娩，未见过艰，产下精神犹健。云翁不以为意，与予闲话中庭。殊因一时下血过多，忽报倒仆于地。急视之，则口张手撒，面唇俱黑，呼吸已寂然矣。幸人参有便，煎之不及，即以一枝碎嚼，纳产妇口中，以滚汤灌之，方得下咽，一吐倾囊而出，盖胃气已不纳受矣。又嚼又灌，连嚼五枝，虽吐而未尽出。良久，嗳气一声而呼吸渐回，乃大进参术而愈。自后分娩，不复为难。客岁复妊，偶患微痔。予曰：孕中患痔，难于用药，姑缓图之。云翁深以为是，而夫人必欲速愈。予知其不可，不敢承任，劝其更医。 
　　连易数手，分毫无效，复延外科，妄用毒劣，胎虽未堕，而疮愈坠而不收，以致昼夜呼号，窘迫万状，精神形质，困惫已极。及至临月，见其面唇 白，声息至微，六脉空浮而无根。当夜用参三钱，服十全大补一剂，次早胞水以下，煎参七钱，以鸡汤冲服，登时即产一男，产妇精神胜旧。不意三朝偶沾外感，头疼身痛，恶寒发热，投以熟料五积散而愈。
　　未数日，忽因恼怒，陡然上气喘急，咳嗽连声，胸前胀痛，喉内痰鸣，水米不入，略啜茶汤，则上下阻截，气不相续，数人扶坐，莫能伏枕，不时昏绝。举室惶惶。因诊其脉，则细数无伦，将近十至，予知为无根，脱气上冲，乃以八味地黄汤冀纳其气，二剂毫不为动。予曰：此等之证，非大补真元，莫能挽也。乃以六味回阳饮，参、附、桂、姜、归、地各三钱，加鹿茸五钱，一剂下咽，而气平能卧，四剂全安。曩之大脏干枯，业已滋润，而痔疮痛苦，亦不复言矣。此等脉证，在常俗之辈，必疑临产服参过多，非用宽胸下气不可。清降一投，下咽即毙，仍归罪于从前之参，必群起而攻之矣。不知临产之日，非猛进参术，则已脱于当产之际，何能至今！今之气喘，实由参力已过，虚证复现，子午不交，竭绝立至，非大力之方，安可挽回！此证得生，实由云翁学识超迈，胸中有主，惟予言是听，所以效捷桴鼓。稍循俗见者，万无生理矣。
　　凡闭脱二证，不特产后宜辨，即中风中痰，气厥暑风，及卒然倒仆，昏晕不省，咸宜辨之。如牙关紧闭，两手握拳，谓之闭证，有余之候，即疏风化痰亦可用之；如口张、手撒、眼闭、遗尿、鼾声，谓之脱证，盖口张心绝，手撒脾绝，眼闭肝绝，遗尿肾绝，鼾声肺绝，皆元气竭绝之候，惟大进参、附，或可十中救一。
　　予见产后脱证，不敢服参而毙者，不知其几？尝闻入曰，某产后无病，忽尔眼暗，一晕而绝者；又某产后忽一呵欠，即张口气绝者，即此脱证是也。复有妄人，不知脱证为何事，不识人参为何物，而从中阻挠，不令服参而毙者，亦不知凡几！死者有知，能无抱九京之恸乎！血晕证，本由气虚，一时昏晕，然血壅痰盛者，亦或有之。如果形气脉气俱有余，胸腹胀痛气粗，外证两手握拳，牙关紧闭，此血逆证也，黑神散；无胀无痛者，属气虚，大剂芎归汤加肉桂。
　　卒然晕倒，药有未及者，烧红秤锤，用瓦盆盛至床前，以醋沃之，令醋气入鼻，收神即醒。
　　产后百脉空虚，洗拭太早，令中风口噤，手足搐搦，角弓反张；或因怒气，发热迷闷。用荆芥穗酒炒至黑，大当归各三钱，用水半杯、酒半杯、童便半杯，煎至一杯，灌之，牙关紧，以簪抉开灌之，仍捻其鼻，以手摩其喉，使得下喉即活矣。此即产后病痉，而幼科称为惊风者是也。
　　孕时触损脏气，胞系断裂，忽然胎坠，名曰小产。亏败子宫，较大产为尤甚，然治此亦不同大产，惟以滋补为上计。
　　冯楚瞻曰：小产不可轻视，将养宜十倍于正产，大产如果熟自脱，小产如生探之，破其皮壳，断其根蒂也。
　　忽略成病者不少，因而致死者恒多。然此证始因敛血以成胎，继因精血以长养，终因精血不足而屡堕，故瘀血甚少，倘有腹痛，成块有形，多属血虚气逆，惟大用温补，则新者生而瘀者去；若行消导破滞，则逆气愈攻而愈升，多致不救。更有血虚腹痛，复有阴亏不能纳气，以致瘕疝为患者，当以八味地黄丸加牛膝、五味，早晚服之自愈。
