<!-- { "loadSidebar": true } -->
　　痘烂不齐收靥，正面灌痛流脓。急防两目毒来攻，解毒清凉好用。酒炒芩连栀柏，连翘蝉蜕木通。升麻牛蒡苦参同，细研酒丸酒送。
　　大凡痘疮一证，名为百岁圣疮。如龙蜕骨换心肠，又似蝉蜕壳样。出现光壮收靥，落痂颜色相当。饮食寒暑顺阴阳，自此精神长旺。
　　
　　
　　卷五　万氏痘麻痘有顺险逆并五善七恶之症
　　顺证：气血冲和，痘毒宣畅，精神素健，饮食如常，不必施治；险证：气血不舒，痘毒壅遏，或杂证搅扰，开落失期，速宜施治；逆证：痘毒凝结，气血干枯，怪证丛生，病不对药，治之无功；五善：一、饮食如常，二、大小便调，三、疮色红活，皮浓坚实，四、脉静身凉，手足温暖，五、声音清亮，动止安和。五者不能尽得，得一二亦自清吉；七恶：一、烦躁闷乱，谵妄恍惚，二、呕吐泻利，饮食不能，三、黑陷焦枯，痒塌破烂，四、头面预肿，鼻煽肩抬，目张唇裂，五、喉舌溃烂，食入即呕，饮水则呛，六、寒颤切牙，声哑色黯，七、腹胀喘促，四肢厥冷。七者不必皆有，有一二亦自难为。
　　七恶之外，又有浑身血泡，心腹刺痛，伏陷不起，便溺皆血，寻衣撮空，是又卒死而不救者。
　　
　　
　　卷五　万氏痘麻痘疹总略歌
　　（凡一十一首，共一十五方）痘虽火毒肇胚胎，不遇天行不见灾。郡邑若逢疵疠日，预施灵药解将来。
　　凡痘疹之证，皆由父母胎毒蓄于命门之中。命门者，下极丹田也，为人身生化之源。或遇冬温，阳气暴泄，人则感之，触动相火，至春夏生长之时即发，传染相似，是谓天行疫疠也。未出痘疹者，但觉冬温，宜先服解毒之药，如辰砂散、三豆汤、代天宣化丸之类，使毒瓦斯无倾伏留连之患；如脾胃素弱者，更宜调其胃气，间以四君子汤加陈皮、木香之属与之，使胃气和畅，荣卫流通，使痘易出易靥也。
　　予按：代天宣化，即韩氏之五瘟丹也。苦寒克削，损胃败脾，纵能解疫疠之毒，未必能预解先天之毒，即使能之，亦只可行于藜藿禀实之儿。倘膏粱禀怯，不察妄投，吾恐毒未解而胃先损，痘未至而中已寒，预伐无辜，暗伤真气，及出痘时，反不能救，夭枉相仍，咎将谁诿！盖藜藿禀实而毒轻，无俟于解；膏粱禀薄而毒重，势不能解。岂有先天之毒，深藏潜伏于命门之中，毫未发觉，而敢用此沉阴冱寒之品，预伐其生机，诚为危道，必不可行，即欲解之，又不若三豆汤之为得也。
　　欲知痘疹吉凶机，察色观形在细微。年寿山根犹紧要，鲜明可喜黯青非。
　　痘疹未出之先，欲知吉凶轻重，但于面部推之，其色红黄明润者吉，青黑昏暗者凶。相书以山根管命宫，年寿管疾厄，所以二处犹为紧要也。
　　汗下虽然谓不宜，刻舟求剑岂通医？能分虚实知权变，可越乾坤造化维。
　　首尾不可汗下，诚痘科固执之言，然亦自其平证语之耳。若遇风寒外袭，应出不出，则汗剂仍不可少；如大便连日不通，烦闷狂躁，不与下之，宁不夭人生命，是下剂之在所必用。但能消息虚实，与时权变，斯可谓之通医。
　　始终便溺自调嘉，便若艰难事可嗟。腹胀喘呼多壅遏，急行疏导免留邪。
　　此言可利则利者也。大抵豆疮始终小便清利，而大便滋润者为顺。若小便或秘，急宜利其小便，宜八正散；若大便秘结，速用通幽汤滋润之。
　　痘家脉证喜中和，徐疾由来不可过。弦急浮洪为实候，微迟短涩属虚多。
　　夫人以胃气为主，脉亦当以胃气为主。脉有胃气，则气象中和，所谓弦不弦，石不石者是也。太过为实，不及为虚，最宜消息。
　　痘疹伤寒证一般，上工临证贵详端。休将汗下轻相试，解表和中病自安。
　　痘疹发热与伤寒相似，但伤寒只见一经形证，若痘疹则五脏之证皆见。如呵欠顿闷，肝证也；乍冷乍热，手足梢冷，好睡，脾证也；面燥腮赤，咳嗽喷嚏，肺证也；惊悸不宁，心证也；尻凉耳凉，肾之平证也。若尻耳俱热，则邪伏肾经也。
　　痘疹虽然本属阳，往来微热始相当。倘逢昼夜身如火，解毒须教小便长。
　　凡痘疹属阳，非热不成，故治痘不可尽除其热；如热太甚，毒未发尽，只宜解毒兼利小便，宜连翘升麻葛根汤。
　　食饮能多胃气充，自然荣卫两丰隆。休言食少无他虑，但恐脾虚毒内攻。
　　痘疹始终能食者，其人脾胃素强，自然气血充实，易壮易靥。若一旦食减，即宜询问。或咽喉肿痛，宜甘桔汤；伤食者橘皮汤；若非以上二证，因脾胃气弱，不能消食者，宜参苓白术散运用之。
　　最宜安静号和平，表里无邪心自清。忽尔躁烦宜审谛，更防神爽欠分明。
　　痘疮以安静为贵，此表里无邪，不必服药。但有烦躁，必毒瓦斯壅并，表里不宁，宜审谛之。如搔爬不宁，疮痒也；心神不宁，里热也；呻吟不止，疮痛也。非折肱之手，莫能识其病情。以上治疗见后。
　　四时分治证须真，暑湿风寒各有因。异气莫教经触犯，灾危反复立缠身。
　　大凡治病之道，春夏养阳，秋冬养阴。故春病治在肝，夏病治在心，秋病治在肺，冬病治在肾，不可逆也。
　　治痘之人，切须识此。如天有烈风豪雨，酷暑严寒，常要谨其帷 ，适其寒温，寒则盖覆欲浓，热则居处欲清。
　　苟伤热则血气淖泽，疮易腐烂；偏寒则血气凝滞，疮难起发。若有触犯，轻则变重，卒生异证，是谓灾怪。如暴风连日，病见伤风之证，治以桂枝葛根汤；如寒威凛烈，病见伤寒之证，治以正气散；若酷暑熏蒸，病见热证，治以人参白虎汤；倘值久雨浸淫，有受湿之证，泄泻身重，治以胃苓汤。
　　治痘皆言在补脾，补中有害少人知。虚虚实实休轻放，审证施方贵合宜。
　　凡痘疮始终以脾胃为本，若饮食如常，六腑充实，不须服药，若补其脾，反增烦躁，为害非轻；倘不能食，常多泄泻，此气虚也。宜四君子汤助之可也。
　　
　　
　　卷五　万氏痘麻痘疹总略歌
　　
　　辰砂散
　　预解时行痘毒。
　　镜面砂（一钱，研末，水飞） 干丝瓜（近蒂三寸，连皮，带子，烧灰存性）上研末，蜜水调，分三次服。
　　
　　三豆汤
　　预解痘毒，不损元气。
　　红饭豆（一升） 黑大豆（一升） 鲜绿豆（一升） 生甘草（三两）上以三豆淘净，甘草切碎，入雪水八升，若无雪水以长流水代之，同煮豆熟为度，去甘草，将豆晒干，又入原汤内，再浸再晒，汁尽为度。逐日取豆与儿食之，最解痘毒。
　　
　　代天宣化丸
　　即五瘟丹。预解时行疫疠，传染相似，并治痘毒。
　　人中黄（属土，甲己之年为君） 片黄芩（属金，乙庚之年为君） 川黄柏（属水，丙辛之年为君） 黑栀仁（属木，丁壬之年为君） 雅黄连（属火，戊癸之年为君） 鲜苦参（佐） 荆芥穗（佐） 北防风（佐）净连翘（佐） 山豆根（佐） 牛蒡子（佐） 家苏叶（佐）前五味，视年之所属者以为君，其余四味以为臣。为君者分两倍之，为臣者半之，为佐者如臣四分之三。冬至之日修合为末，取雪水煮升麻汤，加竹沥在内，煮神曲糊为丸，龙眼核大，用辰砂、明雄为衣。每服一丸，竹叶汤下。制人中黄法：取大甘草不拘多少，纳于新竹筒中，紧塞其口，放在粪缸中，浸七七日，取起，晒干听用。
　　
　　八正散
　　治痘疹小便秘涩，宜清心火，利膀胱。
　　淮木通 白滑石 小甘草 净连翘 绿升麻 结猪苓 赤茯苓 陈瞿麦 淡竹叶（以上各一钱）灯芯十茎，水煎，热服。
　　
　　通幽汤
　　治痘疹大便秘结，宜润肠凉血降火。
　　紫草茸 当归尾 怀生地 火麻仁 陈枳壳 酒大黄 尖槟榔 鲜红花 桃仁泥（俱等分）生姜一片为引，水煎，热服。
　　
　　连翘升麻葛根汤
　　治痘毒不能尽发，宜升托之。
　　净连翘 绿升麻 粉干葛 京赤芍 芽桔梗 酒黄芩 黑栀仁 淮木通 麦门冬 牛蒡子 白滑石 炙甘草淡竹叶七片，灯芯十茎为引，水煎，热服。
　　
　　加味甘桔汤
　　治痘疹不能饮食，由咽喉作痛。
　　大甘草 芽桔梗（君） 牛蒡子 鲜射干绿升麻 荆芥穗灯芯十茎，水煎，热服。
　　
　　橘皮汤
　　治痘疹不能饮食，由伤食所致。
　　广陈皮 杭青皮 陈枳壳 南木香 生甘草 山楂肉 白云苓麦芽一撮为引，水煎，空心服。
　　
　　参苓白术散
　　治痘疹脾胃虚弱，不思饮食。
　　官拣参 漂白术 白云苓 粉甘草 京楂肉 真广皮 芽桔梗 南木香砂仁三粒为引，水煎，半饥服。
　　
　　桂枝葛根汤
　　治痘疹初起，伤风咳嗽自汗。
　　嫩桂尖 京赤芍 粉干葛 北防风 炙甘草生姜三片，大枣三枚，水煎，热服，略暖盖覆。
　　
　　正气散
　　治痘疹初起，因伤于寒，作热无汗，头身痛，肢强。
　　漂苍术 广陈皮 川浓朴 南木香 净麻黄 柳杨桂 炙甘草生姜三片，大枣一枚，水煎，温服。
　　
　　人参白虎汤
　　治痘疹初起，夏月伤暑，大热烦躁作渴。
　　官拣参 净知母 熟石膏 陈香薷 大麦冬 藿香叶 白扁豆 淡竹叶 炙甘草粳米一撮为引，水煎，热服。
　　
　　胃苓汤
　　治痘疹初起，伤湿泄泻身重。
　　漂苍术 广陈皮 紫浓朴 漂白术 白云苓 结猪苓 宣泽泻 嫩桂枝 炙甘草灯芯十茎，水煎，热服。
　　
　　四君子汤
　　治痘疹脾虚食少，更多泄泻。
　　官拣参 漂白术 白云苓 炙甘草生姜三片，大枣三枚引，水煎服。
　　
　　四物汤
　　治痘疹能食，大便秘，疮红肿。
　　白当归 正川芎 杭白芍 怀生地生姜一片引，水煎，热服。
　　
　　
　　卷五　万氏痘麻发热证治歌
　　（凡一十五首，共二十五方）痘疮初起身先热，轻重吉凶何以别？热轻毒浅吉堪云，热重毒深凶可说。
　　凡发热乍进乍退与微热者，其痘必稀而轻，毒亦浅，不必服药；若蒸蒸作热，烦躁昏眩，其痘必密而重，毒亦深，宜发表解毒托里，加味葛根汤。
　　初逢热渴邪藏里，切忌冰瓜与冷水。生津止渴是良图，小渴任之而已矣。
　　凡发热作渴，因痘毒内蒸，销其津液，故令口干而渴。微者频以炒米汤与之，切不可以冷水、冻柿、柑梨、西瓜、菱角之类，食之反伤胃气，亦不可以椒姜汤饮之，恐生疮毒而有他变。渴甚不止，宜解毒葛根汤。
　　如痘已出齐，或起发，或收靥而渴不止者，宜人参麦冬散。
　　如泄泻不止而作渴者，此脾胃虚弱，津液枯也，宜七味白术散。
