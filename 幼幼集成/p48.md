<!-- { "loadSidebar": true } -->
　　官拣参 炙黄 大当归 杭麦冬 广陈皮 炒枣仁 炒川连 炙甘草大枣为引，水煎服。
　　
　　灭痕散
　　治痂落，瘢肉凸凹紫黑。
　　密陀僧研为细末，以乳汁调搽疮疤，如无乳汁，蜜调亦可。若此药搽上，凸凹者自平，紫黑者自退，应效者吉，不应效者凶。
　　
　　
　　卷六　万氏痘麻痘后余毒证治歌
　　（凡三十一首，共四十六方）借问何为痘后痈？只因平塌少成脓，毒邪蕴聚难消散，透节寻关出要冲。
　　凡痘初出一点血，由血而化至脓，脓成而毒解矣。若出形之后，应起发不起发，应成脓不成脓，一片空壳，状如蛇皮，或平塌破损，都无脓水，本为死证。缘其人脾胃素强，又能饮食，亦可以引日收效。只是毒邪蕴蓄于里，必寻出路于关节之间而为痈肿，但发一二处可治，若流注于手足，发之不止，肿灌不愈，久而死矣。
　　痘痈先要明经络，解毒调元兼里托。决脓去毒急施功，莫待残形变为恶。
　　凡痈之发，先看在何经络，分气血多少而治之，次看人之虚实，以解毒托里为先，不可乱施敷药，以致毒不得出，内炎筋骨而成坏证。如肿而未成脓者，用必胜膏贴之；已成脓者，将铍针决破其脓，以生肌散敷之。若肿毒而元气素弱者，以十六味流气饮流通之；若气血虚而泄泻者，加附子以温之；若元气素强者，用连翘解毒汤主之；如痈毒日久，脓血去多者，以十全大补汤扶元解毒。
　　恶证无如痘后丹，皮肤蕴火毒相干。看他所发归何部？心肾之经治亦难。
　　赤火丹瘤，恶候也，流移红肿，其痛手不可近。痘疮之后，有发丹瘤者，因蓄火太甚，不能发泄，郁于肌肉之间，故发而为丹。从头上起过心即死，从足下起过肾即死，内服玄参化毒汤解之，外用磁锋砭法。
　　瘾疹何为痘后呈？肌肤蕴毒未全清。若教发尽无停滞，免得重重怪证生。
　　瘾者，皮肤间隐隐成疙瘩也，俗人谓之风丹；疹者，皮肤点点状如蚊蚤咬迹也。痘后发瘾疹，因毒火未发尽，藏于皮肤之间，或搔痒因抓而成，或因受风火相搏而成，皆吉兆也，正欲其发泄，无使停留以变他证。如发太甚，内服防风败毒散，外以益元散拭之。益元散，方见前。
　　痘已收成靥不干，或时出血病难安。从前毒瓦斯藏肌表，蚀肉伤肌不忍看。
　　此与前顽疮不收相同。凡觉痘疮当靥不靥，即防此证，当内服大补汤，外以绵茧散敷之，绵茧散方见前。
　　翳膜何为眼内攒？怪他热毒壅于肝。还睛去翳多奇术，点洗徒招废弃端。
　　小儿出痘之时，即用黄柏膏和胭脂涂眼，防斑疮入眼也。但斑疮入眼，本不在初，多在收靥之时，或满面破烂，重复肿灌，脓血胶固，毒火郁蒸在内，其斑疮入眼；或痘出已甚，成就迟缓，医用辛热之药发之，亦令斑疮入眼；又或收靥之时，喜淡辛热，谓之干浆，以致二火相煽，亦令斑疮入眼。但在白珠上不必治，久而自去，惟在黑轮上者，或掩蔽瞳仁，急用密蒙花散治之。
　　两目今朝乍畏明，肝虚邪火暗伤睛。凉肝养血功无比，能使双眸炯炯清。
　　凡痘后双目见明不开，暗则开者，谓之羞明，宜凉肝明目散治之；若向暗处亦不开者，却防目中有疮，当如上法治之。
　　收后缘何便下红？多由倒陷毒归中。利完脓血应须愈，强治翻为聚怨丛。脓血痂皮一路来，任他自止莫疑猜。和中清热施残着，劫涩轻投病转乘。
　　痘后忽利脓血，待其自止，然后用和中清热之剂，不可便用止涩。但痢势甚者，宜黄连解毒汤清解之，脓血尽后，宜和中汤。
　　痘证从前无倒陷，缘何脓血利无时？大肠郁火多潜毒，解毒通肠贵早施。
　　痘无倒陷之证，却有脓血之痢。由于平日食煎炒，素有积热，今因痘后气血虚，不能胜积，故痢脓血也，此名滞下，必然肠鸣作痛，里急后重。或因痘出之后，饮食太多，水停作泄，热毒乘虚入里，便下脓血，此名肠垢，宜调胃承气汤以彻其毒，次用黄芩汤调其阴阳。
　　最怕收成呕哕频，咽疼胃弱毒潜湮。错喉呛水宜施治，干哕无声死作邻。
　　有声有物谓之呕，有物无声谓之吐，有声无物谓之哕。食谷即吐谓之错喉，饮水而喷谓之呛水。今痘后凡有此等，由热毒壅塞胃口，故令呕吐；咽门涩塞，故令错喉呛水也。惟干呕乃胃疮腐烂，不能纳谷，故时时张口，似吐不吐，乃不治之证；亦有咽喉作痛，而呕吐失声者，乃咽喉腐烂，亦不可治。惟但呕吐，陈皮竹茹汤；咽喉痛，甘桔汤。
　　身已清安热不除，或因毒甚或元虚。调元解毒分投用，寒热分明效自如。
　　痘既收靥，则毒解而热当除矣。如热一向不已，非毒瓦斯之余烈，必元气之素虚，惟以脉辨之，如脉数形勇，烦躁而热，引邪气实也，宜知母解毒汤；如脉迟形怯，热而喜睡，此正气虚也，宜黄芩调元汤。
　　收后浑身一向温，乍然发热细评论。内伤外感须分治，此个真机妙法门。
　　痘靥之后，一向温暖和平，并无余热，今忽发热，不可以余毒未解，正气之虚同论，必因外感风寒。其证头目昏痛，恶寒脉浮，宜桂枝汤。
　　或因内伤饮食，其证肚腹饱闷，不喜饮食，其脉弦滑，以补中益气汤加消导药而运用之。
　　食饮如常腹里疼，盖由脾弱化难能。看他虚实行消导，方显明良三折肱。
　　收靥之后，忽然腹疼，或呕或泄，不思饮食，此伤食之证。虚则用补中益气汤治之，如无吐利腹痛、气急，宜丁香脾积丸下之。若腹满而痛，烦闷不宁，此毒火入中，急用雄黄解毒丸利之，不然渐加喘急、手足厥冷，则难治矣。
　　收后缘何食不思？偶然伤食少人知。补脾消导为良法，强忍成疳悔后迟。
　　一向能食，收后反不能食，闻食气即呕逆，此必食伤，甚则以脾积丸（方见前），治之，微则以保和丸调之。若隐忍不急求治，久则消瘦，渐成疳痨矣。
　　寒热缠身似疟侵，不分早晚应期临。只缘脾胃多虚弱，补气升阳贵酌斟。
　　此因痘后气血两伤，阴虚则内热，阳虚则外寒，乍寒乍热，俨然疟疾。切不可以为疟治，但以补中益气汤升举之，其病自愈。
　　收后浑身手足寒，好将气血作虚看。六经脉细如将脱，急早回阳病自安。
　　凡痘收靥之后，手足厥冷，六脉沉细，元气大虚，急用调元生脉散以温之，稍用寒凉，必取败亡也。
　　强打精神睡思昏，终朝何事不惺惺？此因毒解神虚倦，气血和平体自宁。
　　收靥而好睡，乃毒解神虚，此常事也，不必调治。有等苟且之流，欺人不知而取利；庸下之徒，妄用汤丸而致祸者，戒之戒之！睡思沉沉不识人，恍疑中酒妄言频。只因热伏心包络，保护心君妙入神。
　　凡收后昏睡，连日不醒，口中妄语，或有醒时，亦似醉人，每多错语，此热邪攻心。心君不肯受邪，传于包络，宜导赤解毒汤清之，或用安神丸亦佳。
　　收靥之余搐搦萦，责其火毒未全清。清心散火风应退，发作无休命必倾。
　　痘出发热作搐，此常候也。若收靥之后反发搐者，乃疮发未透，毒火内侵故也。然此候发于收靥之余，血气已衰，治之甚难，宜清神散火汤。如药对病者可治，若连发不已，死证也。
　　身已康宁手足挛，分明血少致斯愆。补脾养血诚仙诀，不遇知音莫浪传。
　　凡痘后手足忽然挛拘，不能屈伸转运，乃血少不能养筋，又或外被风寒水湿以致然耳。不可用发散并疏风之药，以耗其血，只宜当归桂枝汤补脾养血，则手足自和。
　　痘后还愁咳嗽多，总由毒火肺中磨。清金降火兼调气，肩息胸高若命何！痘疹之后，惟肺受伤，至于收靥毒解，宜乎宁矣。若反咳嗽喘急，乃毒火流入肺中也，当清金降火，宜宁肺汤保肺解毒。服药嗽不止，胸高龟壳肩息者不治。
　　忽尔浑身肿胀形，或风或水食偏停。肿因肺受宜清表，胀属脾家利解宁。
　　痘收之后，或面目浮，四肢肿，此属于肺。因表虚而受风寒，仍宜汗解，用加味五皮汤。
　　若腹胀如鼓，眼胞微肿，此属于脾。由脾胃虚，饮水过多。蓄湿于内，所食过多，积热于中，仍宜利解，宜浓朴汤；倘属虚胀，不可妄攻，但宜莱菔子丸。
　　小便宜清偶涩迟，膀胱蓄热少人知。不将导赤为良法，只恐迁延有变时。
　　凡痘疹，小便始终宜清，若收后不利，此热积膀胱，宜加减导赤散以清其心。
　　便贵滋荣乍觉难，谁知肠胃液津干。润肠胆导宜兼用，纵有余邪便后安。
　　凡大便始终须宜润泽，一二日一次为佳。若至于收靥后而大便秘结，乃痘出太多，血枯气不润肠，宜润肠丸兼胆导法（方见前。）腠理疏通雨汗倾，卫虚荣弱两无情。建中自汗汤偏胜，盗汗归黄六味平。
　　经曰：卫气者，所以温肌肉，充皮毛，肥腠理，司开合也。痘疮之后，卫气受伤，故收靥之后，卫弱而汗出也。醒时常出为自汗，宜建中汤；睡着而出者为盗汗，当归六黄汤。
　　血在身中本自宁，火邪迫血血违经。鼻中细出堪调治，便尿中来命不停。
　　痘收靥后，忽见血证，大为危候。盖鼻血出于肺，吐血出于胃，溺血出于小肠，便血出于大肠，皆由毒入于内，迫血妄行，急宜凉血地黄汤止之。服药后血不止者，不治。
　　忽吐蛔虫证已非，要知内热又常饥。但闻食臭虫斯出，呕吐心烦虫作威。
　　伤寒吐蛔，责之胃寒；痘证吐蛔，责之里热。由热毒拂郁于里，又不能食，虫无所养，但闻食臭即涌出者，宜黄连止蛔汤。
　　炎炎胃火成疳蚀，辛热频餐阳毒炽。牙龈臭烂怕穿腮，药有神功休论值。
　　凡痘疮后牙龈生疮，时时出血，谓之牙宣；呼吸息臭，谓之息露。此走马疳也。由热在阳明、少阳，宜内服洗心散，外以蚕蜕散敷之。
　　如舌上生疮，赤者谓之赤口疮，此热在心脾二经，内服洗心散，外用阴阳散敷之；其疮白者，名白口疮，又名鹅口疮，此热在心肺二经，亦服洗心散，外以朱矾散敷之。
　　食饮缘何不发肌，多因气血两相亏。和平丸散常宜服，偏热偏寒愈见离。
　　凡儿素常肌肥，痘后羸瘦，虽能饮食，而不为肌肤，乃气血虚故也。治之须兼阴阳，不可偏胜，偏阳则伤血，偏阴则伤气，愈见乖离矣。阴日宜服参苓白术散，阳日宜服当归益荣丸。
　　痘后分明皮肉娇，切宜保护在昏朝。风寒暑湿常宜避，洗拭构挝祸莫饶。痘后中虚食易伤，辛香生冷莫轻尝。若贪口腹浑无忌，犯却中和变内伤。
　　此二条言收后调理之法。在外也，皮肤薄嫩，易于感冒，若不避风寒暑湿，梳洗搏抬，则至于痈肿者有之，生疮癣者有之；在内也，肠胃并弱，难于克化，若不分生熟软硬、寒热凉温，任意食之，则成胀满者有之，至于泻痢者亦有之。可不慎欤！
