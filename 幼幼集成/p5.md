<!-- { "loadSidebar": true } -->
　　张景岳曰：凡小产有远近，其在二三月者谓之近，五月六月谓之远，新受而产者其势轻，怀久而产者其势重。此皆人之所知也。至若尤有近者，则随孕随产矣。凡今艰嗣之家，犯此者十居五六。其为故也，总由纵欲而然，第自来人所不知，亦所不信。兹谨以笔代灯，为迷者指程，倘济后人，实深愿也，请详言之。盖胎元始肇，一月如露珠，二月如桃花，三月四月而后，血脉形体俱，五月六月而后，筋骨毛发生，方其初受，不过一滴之玄津耳。此其橐龠正无根据，根 尚无地，筑之则固，决之则流，故凡受胎之后，极宜节欲以防泛溢。而少年纵情，罔知忌惮，虽胎固欲轻者，保全亦多。其有兼人之勇者，或持强而不败，或既败而复战，当此时也，主方欲静，客不肯休，狂徒敲门撞户，顾彼水性热肠，有不启扉而从，随流而逝者乎！斯时也，落花与粉蝶齐飞，水枣共交梨并逸，合污同流，已莫知其昨日孕而今日产矣，朔日孕而望日产矣，随孕随产，本无形迹。在明产者，胎已成形，小产必觉；暗产者，胎仍似水，直溜何知，故凡今之 家多无大产，以小产之多也，娶娼妓者多少子息，以其子宫滑，而惯于小产也。又尝见艰嗣之人而求方者，问其阳事，则曰能战，问其功夫，则曰尽通，问其意况，则怨叹曰人皆有子，我独无，亦岂知人之明产，而尔之暗产耶！此外，如受胎三月五月，而每有堕者，虽衰薄之妇常有之，然必由纵欲不节，至伤母气而堕者，为尤多也。故凡恃强过勇者，多无子，以强弱之自相残也；纵肆不节者，多不育，以盗损胎元之气也，岂悉由妇人之罪哉！此景岳见道之言。古人每曰寡欲多男，此即其注脚也。世人每恨不孕，孰知既受而暗损之，屡受而屡损之，终身无子，不亦宜乎！第有妇人由于衰弱，或阴阳偏胜，堕胎至于数次，而医者竟无一策以保固之，亦可哀矣！予有至神至圣保孕之方，屡经效验，但信而行之，断不相误。
　　
　　
　　卷一　保产论集成三合保胎丸
　　此为素惯堕胎者设也。盖胎孕之屡堕，虽由于冲任亏、脾肾弱，若德性幽闲，五内无火者，决不堕也；能清心节欲，起居有恒者，决不堕也。凡屡堕者，皆偏陂之性，暴怒之人，以致于肝气有余，肝血不足，血虚生热，火烁子宫；又或恣纵不节，其胎必漏而堕矣。而世之安胎者，无非执泥古法，以香、砂、芎、艾为保孕良图，不知热药安胎，犹抱薪救火，不惟无济，而反速之。予甚不慊，因以古之内补丸、杜仲丸、白术散三方合凑，名三合保胎丸。以条芩清肝火而凉血，白术扶中气以健脾，当归养血宁心，熟地滋阴补肾，续断填损伤而坚胞系，杜仲益腰膝而暖子宫。至怯者加以人参，力不能者，不用亦可。药虽平易，功胜神丹，诚所谓钺斧相投，捷如影响，凡屡堕者服之，无不保全，实亦妇科保孕安胎之圣药也。再有叮咛，凡屡堕者，受娠一月，即制此丸服之。盖堕胎必在三月五月七月之间，此三月内切忌房劳、恼怒，犯之必堕，七月已过，万无一失。
　　
　　
　　卷一　保产论三合保胎丸方
　　大怀地（一十二两，用砂仁三两、老姜三两，同地黄入砂锅内，先以清水煮两昼夜，俟地黄将烂，始入好酒煮之，总以地黄糜烂为度，将酒煮干，取起，拣去砂仁、姜滓不用，将地黄捣膏听用）大当归（去头尾，取身切片，一十二两，以好酒洗过，晒干听用） 漂白术（取净干片，一十二两，以黄土研碎，拌炒极黄，取起，筛去土。孕妇肥白者气虚，加二两） 实条芩（枯飘者不用，取小实者，切片，六两，酒炒三次。孕妇黑瘦者加一两，性躁者二两） 棉杜仲（切片，一十二两，盐水拌抄，以丝断为度） 川续断（切片，一十二两，酒炒）上将后五味和为一处，火焙干燥，磨为细末，筛过，以前地黄膏和匀，少加炼蜜，入石臼内捣千余忤，为丸绿豆大。每早盐汤送三钱，晚临卧酒送三钱，每日如此，不可间断。孕妇素怯者，须两料方可，自一月服起，过七个月方保无虞。此方至神至圣，幸勿轻视。
　　凡临产时，亟斋有六字真言：一曰睡，二曰忍痛，三曰慢临盆。予复有三字宝，曰未离经。较六字真言，更为亲切。盖六字真言出于常人之口，产妇未能深信；三字宝为医者之言，不容不信，诚保产金丹，回生上药。
　　予以此法救人，莫可胜纪。凡临产家诊视，无论脉之滑涩，痛之紧缓，但曰未离经。仍嘱产妇曰，脉未离经，尚非正产，且脉气舒徐，定然安吉，惟宜加食稳卧，俟其时至可也。此何意？盖产育全赖母气为主，产妇闻其脉未离经，知时未到，不敢望其速下，惟安心耐之而已。产妇一安，举室皆安，庶无仓皇扰攘之患。天下原无难产之事，凡难产而致死者，总由时候未至，仓皇逼迫害之也。始则家长惊张，不能镇定，继则产妇娇怯，不肯忍痛，或弄产，或转胞，稍有腹痛，随即声扬，无知稳婆，便称是产，而试水坐草，一任胡为。岂知七候未临，胎气未足，子在胞中，安然不动，欲令其产，焉可得乎？因其久而不下，产妇则惊惧忧疑，饮食不纳，渐至气怯神昏，常有未产而毙者矣。予临是证，但曰未离经，惟以大剂甘温之药与之，如八珍、十全之类，助其产母之元气。若为正产，则腹痛阵紧一阵，痛急自下；倘非正产，则腹痛渐减渐缓，胎元得暖而安矣。予之所经，稳婆谓头已平门，予诊得脉未离经，用固胎暖药而安之，有迟至一月半月十日而产者，已经十数人矣。岂有头已平门，而能倒悬一月半月之理？即此可知稳婆之不足信。不观亟斋言曰：凡邪淫之妇，私胎并无难产，总因胎起于私，怕人知觉，只得极力忍痛，痛到极熟之时，则脱然而出。此岂有稳婆分掐，妙药催生乎？凡产育能耐心忍痛，听其自然，则万举万全；若谓药能催生，予则未敢许也。至催生之法，谓产时胞浆以下，一二时辰不生，方可用之。盖浆乃养儿之物，浆干不产，必胎元无力，愈迟则愈干，力必愈乏，不得不以大补气血之药助其母力。又惟人参为至圣，其次则脱花煎、芎归汤皆可。然亦须子已出胞，交骨既开，门户已正，方为有益，若止凭产妇腹痛之言，稳婆头至之说，妄用催生方药，不惟无济，反速其毙，慎之戒之！
　　
　　卷一　保产论附方
　　
　　十全大补汤
　　拣人参炒白术 白茯苓 怀熟地 当归身 正川芎 杭白芍 炙黄 上肉桂 炙甘草生姜、红枣为引。
　　
　　八珍汤
　　拣人参炒白术 白茯苓 大当归 正川芎 白芍药 怀熟地生姜、大枣为引。
　　
　　加味芎归汤
　　治新产交骨不开。
　　全当归 正川芎 油发灰 败龟板（炙）水煎热服。
　　周虚中曰：阳主开而阴主阖，自然之理也。今交骨不开，阴极矣，必加肉桂以宣布阳和，庶为有济，若龟板、发灰之纯阴，仅可为通任脉之响导耳。
　　
　　脱花煎
　　凡生产临盆，此方最佳。并治产难，经日不下，并死胎、胞衣不下俱妙。
　　全当归（一钱） 正川芎（三钱） 上青桂（二钱） 淮牛膝（二钱） 净车前（一钱五分）水煎，加酒对服。若胎死不下，及胞衣不来，并加芒硝五钱；气虚困剧者，加人参二三钱，更加附子二钱，无不下者。此方比平胃散加芒硝，功胜百倍，其药味甘温，不伤元气故也。
　　
　　补中益气汤
　　拣人参炒白术 炙黄 黑升麻 北柴胡 全当归 广陈皮 炙甘草生姜、大枣引。
　　
　　当归补血汤
　　治产时去血过多，心内怔忡，头晕眼黑，昏沉不醒。
　　炙黄 （一两） 当归身（五钱） 加炒米（一两） 生姜（五片） 大枣（五枚）水煎服。
　　
　　黑神散
　　治产后血晕，胸腹胀痛，气粗，牙关紧闭，两手握拳，血逆之证。
　　上青桂 全当归 杭白芍 黑炮姜 怀熟地 大黑豆（炒，五钱）水煎，酒对服。
　　
　　生化汤
　　此方去旧生新。凡产后无论有病无病，能服数剂，使恶露尽去，新血速生，诚产后之要药也。世俗每以红糖下瘀，反致损胃，戒之！大归身（五钱） 正川芎（二钱五分） 光桃仁（二十一粒） 黑炮姜（一钱） 炙甘草（一钱）每日一剂，水煎热服，四五剂为度。
　　
　　清魂散
　　治产后瘀血攻心，数日神昏不醒，瘀化为脓，流出臭秽而不知者，神效。
　　白当归（三钱） 正川芎（二钱） 鲜泽兰（三钱） 荆芥穗（一钱） 益母草（二钱） 拣人参（一钱）炙甘草（五分）生姜、大枣，水煎服。
　　
　　加味芎归汤
　　催生及产后最为稳当，功亦巨。
　　当归身（三两） 大川芎（五钱） 上青桂（二钱）催生俱用此三味，水煎，对酒服，立下。预防血晕，以本方加酒炒荆芥二钱，先将此药煎好，俟胞衣以下，随即服之，断无血晕之患。效经千百，断不误人。
　　
　　八味地黄汤
　　产后气浮喘促，不甚虚者，以此纳气归元。至虚者不能。
　　怀熟地（五钱） 正怀山（四钱） 净枣皮（三钱） 白茯苓（三钱） 宣泽泻（一钱） 粉丹皮（一钱）川附片（二钱） 上青桂（二钱）水煎极浓，空心服。
　　
　　六味回阳饮
　　凡真元已败，气血既亡，阴阳将脱，非此莫能挽回，诚回天赞化第一之功。此景岳新方，知者尚少。
　　大熟地（五钱） 大当归（三钱） 黑炮姜（二钱） 熟附子（二钱） 青化桂（二钱） 上拣参（三五钱）加鹿茸数钱功更捷。生姜、大枣为引，水煎温服。此方不刚不猛，能回散失之元阳，能敛乱离之阴血，济急扶倾，无出其右者。
　　
　　催生简便方
　　人能镇定耐痛待时，必无难产之患。或因仓皇急迫，不幸遇此，而催生之法，不可不知；又或穷乡僻壤，医药不便，诚为困苦。故附单方于此，以备急需。
　　一治横生逆产，胞衣不下，并落死胎。用蓖麻子四十九粒，去壳研烂，于产妇头顶心剃去少发，以蓖麻膏涂之。须臾，觉腹中提上，即宜除下，却急于足心涂之，自然顺生。生下即速去药，迟则恐防肠出。如胞衣不下，贴足心即下。
　　一乡村僻壤无药之处，不幸遇此。即觅花椒叶、香圆叶、柚子叶、茱萸叶、生姜、生葱、紫苏，浓前汤一盆。俟可下手，即令产妇以小凳坐盆上，浇汤淋洗其脐腹阴户，久久淋洗，气温血行，登时即产。以上诸叶，少一二味亦不妨。
　　一治死胎不下及胞衣来迟，用黑豆一升炒香熟，入醋一大碗，煎至六七分，去豆取汤，分三次服之。以热手顺摩小腹，其胞胎俱下。
　　
　　又方
　　用冬蜜一大杯，以百沸汤调服之，立下；如胞衣来迟，再服一碗，即下。
