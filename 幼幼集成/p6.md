<!-- { "loadSidebar": true } -->
　　一治产难及横生逆产，或血海干枯，以致胎死不下，惶惶无措，死在须臾，急用皮硝五钱、熟附子一钱五分，好酒半杯、童便半杯，同煎三沸，温服立下，百发百中。
　　一方治产妇元气弱极，胞衣来迟者，用真青化桂三钱，当归、川芎各钱半，酒煎，热服立下。
　　一下死胎 用麦芽半斤，捣碎，水二大碗，煎至一碗，服之即下。
　　
　　一方
　　天花粉酒炒四钱，上肉桂、淮牛膝淡豆豉各三钱。
　　用水二碗，煎至一碗，热服即下。
　　
　　熟料五积散
　　此方专治妇人产后外感内伤，瘀血不行，痰凝气滞，头疼身痛，恶寒发热，心腹疼痛，寒热往来，似疟非疟，小腹胀满，伤风咳嗽，呕吐痰水，不思饮食，胸紧气急，手足搐搦，状类中风，四肢酸疼，浑身麻痹，凡产后一切无名怪证，并皆治之。
　　夫产后百节俱开，气血两败。外则腠理不密，易感风寒；内则脏腑空虚，易伤饮食；稍有不慎，诸证丛生。
　　古书有产后以大补气血为主，杂病以末治之之戒，后世莫不遵之。惟事滋补，不知风寒未去，食饮未消，滋补一投，反成大害。昧者犹以为药力未到，愈补愈深，死而后己。天下之通弊，莫此为甚！予昔于潭州遇师指授此方，按法治之，往辄裕如，不敢自秘，逢人口授，并曾刊板印送，于兹四十余载，活人莫可胜纪。但虑世人不悟，以为浅近之方，安能神应若是？故古人谓千金易得，一诀难求。予今诀破，庶狐疑顿释。方名五积者，谓此方能去寒积、血积、气积，痰积、食积也。今产后之病怯，正犯此五积，以五积之证，投五积之方，岂非药病相值乎！犹虑药味辛散，而以醋水拌炒，名熟料五积散，俾药性和缓，表而不发，消而不攻。方内所用肉桂解表逐寒，白芍和荣谐卫，苍术、浓朴走阳明而散满，陈皮、半夏疏逆气以除痰，芎、归，姜、芷入血分而祛寒湿，枳壳、桔梗宽胸膈而利咽喉，茯苓去饮宁心，甘草和中补土。大虚大怯者，加人参，微虚者可不用。
　　共为温中散寒之妙剂，用于产后，无往非宜。
　　
　　五积散
　　本方原有人参，因世人不敢轻用，故方中未载。
　　香白芷（一钱，不炒） 上青桂（一钱，不炒） 川浓朴（一钱） 正川芎（一钱） 芽桔梗（一钱）陈枳壳 白云苓 炒苍术 杭白芍 法半夏 黑炮姜炙甘草 广陈皮（以上各一钱） 全当归（二钱） 虚加人参（一钱）上药味皆宜秤过，除白芷、肉桂在外不炒，余药合为一剂。用好醋小半杯，净水一杯，与醋和匀，将药润湿，入锅内炒至黄色为度，取起摊地上，去火毒，候冷，入白芷、肉桂在内。生姜三片，红枣三枚，净水二碗，煎至一碗，热服。此方至平稳，见效之后，根据而服之，不拘剂数，以愈为度，惟产后大汗泄泻，或虚脱之证，忌之。盖此方但能去病，不能补虚，虚证有方在前，并宜参考。
　　
　　产后简便方
　　产时母肠先出，然后见生，产后其肠不收，甚为危迫。用醋半杯，新汲水半杯调匀， 产妇面，每 一缩，三收尽。真良法也。
　　
　　又方
　　以蓖麻子四十九粒，去壳研烂，涂产妇头顶心，肠即收入，急去药，以温水洗净，倘其肠干燥难收，用磨刀水温润其肠，再以雄磁石煎汤服之，其肠自收。
　　产妇及平居，偶因用力太过努伤，致子肠不收。用艾丸绿豆大，灸头顶心百会穴三五壮，即收。
　　
　　又方
　　以盐汤洗净，后用五灵脂烧烟于桶内，令患者坐桶上，熏之自上。
　　
　　又方
　　用清油五斤炼熟，以盆盛之，候温凉，令产妇坐油盆内，约一顿饭久；仍以皂角为细末，微以一厘吹入鼻中，令作嚏，立止。
　　
　　产后玉门肿痛
　　用蛇床子三两煎汤，频洗即愈。又以葱白和乳香捣成膏，贴肿上效。
　　
　　产后乳汁不通
　　用天花粉炒黄为细末，每用二钱，以红饭豆煎浓汤调服，每日服二次，其乳流溢。
　　
　　产妇气血太虚无乳者，用
　　全当归（三钱） 正川芎（二钱） 穿山甲（炙） 王不留行（各一钱五分） 川木通（五分）猪蹄一只煮药，以猪蹄烂为度，去药，服汤并蹄，立通。
　　产后阳气虚寒，玉门不闭，用。
　　石硫黄 海螵硝 北五味各等分。
　　共为末，掺患处，日三易。
　　
　　产后玉门不闭，阴户突出。
　　石硫黄（三钱） 菟丝子 吴茱萸（各二钱） 蛇床子（一钱五分）水一大碗，煎至半碗，频洗自收。
　　
　　产后擦破膀胱，不能小便而淋沥。
　　黄丝绢（一尺，剪碎） 牡丹皮 鲜白芨（各一钱）将丹皮、白芨研为末，同黄绢用水一碗，煮至绢烂，空心服之。服时不可作声，作声则不效。
　　
　　
　　卷一初诞救护
　　小儿初生，或不能发声，谓之梦生。多不知救，深为可悯。切勿断脐带，速用明火将胞衣炙暖，使暖气入儿腹，更以热汤荡洗脐带；却取猫一只，以布袋裹其头足，使伶俐妇人，拿住猫头，向儿耳边，以口啮猫耳，猫必大叫一声，儿即醒而开声，方可剪断脐带。
　　又有因难产，或冒风寒，收之稍迟，儿气欲绝，不能啼者，亦以前法温暖之，令暖气入腹，气回即苏，更令父母之真气呵而接之。
　　凡断脐带，世俗皆以刀剪断之，最为不妥。但以大纸捻蘸香油，燃火于脐带上，烧之令断。盖所以补接其阳气，不但为回生起死之良法，且日后无伤寒泄泻之患。
　　初生肾缩，乃受寒气所致。用硫黄、吴茱萸各三钱，研极细末，捣取葱汁调药，涂脐腹；另以蛇床子烧烟，熏之即伸。
　　闷脐生者，儿粪门有一膜，闷住儿气，故不能出声，拍之则膜破而叫矣。又有用轻巧妇人，以银簪轻轻挑破为甚便；或不能挑，急以暖衣紧包，勿令散放，以热水浸其胞衣，寒天则以火炙之，久则热气入腹而气内鼓，其膜自破，声自出。
　　又有生下无谷道者，乃肺热闭于肛门。急以金银或玉簪，看其端的刺穿之，或以火针刺穿，但不可深。以油纸捻套住，免其再合。
　　儿初生下，遍身如鱼脬，或如水晶，破则流水，以密陀僧研细末惨之。
　　初生遍身无皮，俱红肉，急以早米粉干扑之，候其皮生全则止。
　　初生大小便不通，腹胀危急者，急令妇人口含热水，吮儿之前后心，并脐下、手足心共七处。每一处吮吸七口，以肉色红赤为止，须臾即通。又方，以葱汁、人乳各半调匀，抹儿口中，须臾即通。
　　初生不尿，以葱一根切碎，人乳半杯同煎，去葱取乳，分作四次服，即尿。不吮乳者，服此即吮乳。
　　
　　
　　卷一调燮
　　小儿初生，饮食未开，胃气未动，廓然清虚之府，宜乘此时加意调燮。于儿未啼之时，令精巧妇女轻指探儿口，挖去污血，随以甘草汤，用软帛裹指蘸汤，拭去口中涎沫。然后看儿面色，若身面俱红，唇舌紫赤，知其必有胎毒。每日用盐茶，但不可太咸，以帛蘸洗其口，去其粘涎，日须五六次。此法至神至异，世所不知。
　　盖儿之胎毒，藏于脾胃，口中多有粘涎，其马牙、鹅口、重舌、木舌，皆从此起。每日洗拭，则毒随涎去，病从何来？而且至简至易，何忽视而不为？倘胎毒重，直须洗过周岁方得。此有毒者之调燮也。倘儿面唇淡红，此为胎寒，不可用茶，惟以淡姜汤洗拭，每日一二次足矣。盖姜能开胃，而且和中，最切于时用者。至于古方之用黄连、大黄、朱砂、轻粉开口之法，此时断不可用。今时禀受，十有九虚，苦寒克削，最不相宜。况婴儿初诞，如蛰虫出户，草木萌芽，卒遇暴雪严霜，未有不为其僵折者，以苦寒而入有涎之口，亦若是也。每见三朝七日，必有肚疼、呕乳、泄泻、夜啼之证，是皆苦寒伤胃之害，其孰能知之！或曰：子言苦寒不可用于初涎之口，何以后之沆瀣丹及泻青丸，有三黄大黄，得无矛盾乎？曰：彼胎毒已现，外证可凭，有病病当，何大黄之足畏！今初涎开口，未辨毒之有无，即使有毒，尚然未发，深藏潜伏，声臭俱泯。程凤雏有言：正如闾问无事时，未可执平人而诛之曰，尔将为寇也。以苦寒而开口，是诛平人也；毒发而畏苦寒，是有寇不诛，乌乎可也？
　　
　　卷一脐风论证
　　脐为百风总窍，五脏寒门，道家谓之下丹田，为人身之命蒂。儿在胎时，口鼻未通呼吸，惟脐间真息，随母之呼吸为呼吸；及其下地，囫底一声，气通口鼻，而胎元之一息，不复为用矣。遂寄于脐内一寸三分，中虚一穴，左青右白，上赤下黑，中央黄色，八脉九窍，经纬联系，为真息往来之路，坎离交会之乡，凡修炼仙胎，皆从此处立基，所以谓之命蒂。故小儿初生，惟脐之干系最重。断脐之时，不可不慎，或剪脐带太短，或束不紧，致外风侵入脐中，或浴儿时牵动脐带，水入生疮，客风乘虚而入，内伤于肾，肾传肝，肝传心，心传脾，脾传肺，蕴蓄其毒，发为脐风。其证面赤啼叫者心病，手足微搐者肝病，唇青口撮，痰涎壅塞者脾病，牙关紧急者肾病，啼哭不止者肺病。五脏之证略见一二者，犹可治，悉见者不治。
　　小儿初生，惟脐风为恶候。其证有三：曰脐风，曰噤口，曰锁肚。虽皆脐证，而寒热自别，治者宜详。
　　一曰脐风。由断脐后为水湿风寒所乘，入于脐而流于心脾，令肚腹胀满，吮乳口松，多啼不乳，此初起之时，速用火攻散之。若至气息喘急，啼声不出，或肚上青筋，吊疝作痛，此胎毒夹风邪入脏，外用火功，内服指迷七气汤方见二卷胎毒门二。若肚脐青肿，撮口不开，牙关紧闭，口吐白沫，爪甲青黑者，皆不治。
　　一曰噤口。其证眼闭口噤，啼声渐小，舌上聚肉如粟米状，吮乳不得，口吐白沫，大小便不通。遇此先看其上 有点子，即以指甲轻轻刮破，以木香、白蔻仁各五分，煎汤化下沆瀣丹，利动脏腑，气顺自愈。
　　一曰锁肚。由胎中热毒壅盛，结于肛门，大便不通。急令妇女温水漱口，吮儿之前后心，并脐下及手足心，共七处，凡四五次；外以轻粉五分研末，蜂蜜少许，温水调服，以通为度。如更不通，以葱白三四寸长，用油抹润，轻透谷道，纳入二寸许，以通为快，若至七日不通者死。
　　古人之论脐风，皆谓由于水湿风冷所致，予则以为古论犹未尽也。盖脐风有内外二因，有可治不可治之别。
