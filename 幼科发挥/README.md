<!-- { "loadSidebar": true } -->


　　幼科发挥  明 万全

　　叙万氏幼科源流

　　粤自先祖杏城翁。豫章人。以幼科鸣。第一世。蚤卒。先考菊轩翁孤。继其志而述之。

　　庚子客于罗，娶先妣陈氏。生不肖。乃家焉。其术大行。远近闻而诵之万氏小儿科云。为贰世。罗有钜儒张玉泉、胡柳溪。讲明律历史纲之学。翁知全可教。命从游于夫子之门而学焉。颇得其传。翁卒矣。顾其幼科之不明不行也。前无作者。虽美弗彰。后无述者。虽盛弗传。不肖之责也。故予暇日。自求家世相传之绪。散失者集之。缺略者补之。繁芜者删之。错误者订之。书成。名育婴家秘。以遗子孙。为三世。惜乎有子十人。未有能而行之者。其书已流传于荆、襄、闽、洛、吴、越之间。莫不曰此万氏家传小儿科也。余切念之。治病者法也。主治者意也。择法而不精。徒法也。语意而不详。徒意也。法愈烦而意无补于世。不如无书。又着幼科发挥以明之者。发明育婴家秘之遗意也。吾不明。后世君子必有明之者。不与诸子。恐其不能明。不能行。万氏之泽。未及肆世而斩矣。极闸人者。苟能如尹公他得庾公之斯而教之。则授受得人。夫子之道不坠。若陈相虽周孔之道。亦失其传也。诸贤勖之哉

　　序

　　造化大慈也。有所授之。于焉有晰于其微。而身皆传之者。是帝之力臣。而轩岐氏嗣响慈父母涂阱陷设夏威。顾乃于意实嗜好而犊之。有形无形之别也。无形而汨天和。即慈父母之怀。犹然灾疹之区。矧乎寒热燥湿之微茫。而又以的为招乎。或者谓彭殇有主。方书之奇也。 龙之代甘脆也。则参、术、芎、芩当不与山青并烂。其半为造物所蠹者。天与人不并至也。而不见夫蓬蓬者乎。塞向有方。指而胜之。 而胜之。南北海而 躅犹有及也。而不见乎豫章之木乎。邓林之腴。青阳之德。然必七年。而后可觉。方芽而斫削是寻。其尽也斯须。柰何养赤子者。爱于一指一 。斧斫而还自贼也。其忽锱铢。其 什伯。蚤觉者反是。

　　操寸帙而攻万瘥。代冥冥力。故耳目递贵于方舆之内。所谓朝宓轩而参元宰者。万氏于此道至焉哉。广嗣者弓 皇皇焉。而几得之。已痘者 治皇皇焉。而几得之。其危而不可必者。

　　屡屡也。斯书成人之命。所必欲得者。无不得之于万氏。则非 龙之诡。而甘脆之可递尝也。

　　手授其徒。命曰家秘。不佞奄有赤子之邦。不以广而氏者。无以得之于天矣。不佞又不以归万氏。而归

　　卷之一

　　形气发微论

　　大哉医乎。其来远矣。粤自混沌既判。洪荒始分。太阳之轻清者。以气而上浮者为天。

　　之重浊者。以形而下凝者为地。天确然而位乎上。地焕然而位乎下。于是阳之精者为日。东升而西坠。阴之精者为月。夜见而昼阴。两仪立矣。二曜行焉。于是玄气凝空。水始生也。

　　赤气炫空。火始生也。苍气浮空。木始生也。素气横空。金始生也。黄气际空。土始生也。

　　五行备。万物生。三才之道着矣。是以人之生也。禀天地之阴阳。假父母之精血。交感凝结。以为胞胎也。干道成男。坤道成女。始自襁褓。以至龆龄。迨其成童。与夫壮年。岂易然哉。故一月之原。有白露之称。三月之胚。有干桃花之譬。及其三月。则先生右肾而为男。

　　阴包阳也。先生左肾而为女。阳包阴也。其次肾生脾。脾生肝。肝生肺。肺生心。以生其胜己者。肾属水。故五脏由是为阴。其次心生小肠。小肠生大肠。大肠生胆。胆生胃。胃生膀胱。膀胱生三焦。以生其己胜也。小肠属火。六腑由是为阳。其次三焦生八脉。八脉生十二经。十二经生十二络。十二络生一百八十丝络。一百八十丝络生一百八十缠络。一百八十缠络生三万四千经络。三万四千经络生三百六十五骨节。生三百六十五大穴。三百六十五大穴。

　　生八万四千毛窍。则耳目口鼻四肢百骸之身皆备矣。所谓四月形像具。五月筋骨成。六月毛发生。七月则游其魂儿能动其左手。八月游其魄。儿能动其右手。九月三转身。十月满足母子分。其中有延月生者。必生贵子。不足日月生者。必生贫贱之人。诞生之后，有变蒸之热。

　　长其精神。壮其筋骨。生其意志。变蒸已毕。一岁期焉。齿生发长。神志有异于前也。故曰。齿者肾之余也。爪者筋之余也。神者气之余也。吁。人身之难得也如此哉。方其幼也。有如水面之泡。草头之露。气血未定。易寒易热。肠胃软脆，易饥易饱。为母者调摄不得其宜。必不免吐泻惊疳之病矣。及其长也。嗜欲既开。不能修养。是以六气逆侵于其外。七情交战于其中。百忧累其心。万事劳其神。一融之气，安能无病焉。小儿之疮疹。大人之伤寒。

　　尤其甚也。是故圣人不治已病治未病。不治已乱治未乱。大病已成而后药之。乱已成而后治之。亦犹渴而穿井。斗而铸兵。不亦晚乎。

　　卷之一

　　原病论

　　夫小儿者。幼科也。初生曰婴儿。三岁曰小儿。十岁曰童子。儿有大小之不同。病有浅各异。观形察色之殊。望闻问切之间。若能详究于斯。可竭神圣工巧者矣。盖望者鉴貌辨其色也。假如面部左腮属肝。右腮属肺。额属心。鼻属脾。颧属肾。肝病则面青。肺病则面白。心病则面赤。脾病则面黄。肾病则面黑。是乃望而知之也。闻者听声知其证也。假如肝病则声悲。肺病则声促。心病则声雄。脾病则声缓。肾病则声沉。此属于脏。又大肠病则声长。小肠病则声短。胃病则声速。胆病则声清。膀胱病则声微。此属于腑。是乃闻而知之也。

　　问者问病究其原也。假如好食酸则肝病。好食辛则肺病。好食苦则心病。好食甘则脾病。好食咸则肾病。好食热则内寒。好食冷则内热。是乃问而知之也。切者切脉察其病也。假如小儿三岁以下。有病。须看男左女右手虎口三关。从第二指侧。第一节名风关。二节名气关。

　　三节名命关。辨其纹色。紫者属热。红者属寒。青者属风。白者疳病。黑者中恶。黄者脾之困也。色见红者可治。色黑则危矣。若见于风关为轻。气关为重。过于命关。则难治矣。至三岁以上。乃以一指按寸关尺三部。常以沉实七至为率。添则为热，减则为寒。浮洪风盛。

　　数则多惊。沉迟为虚。沉实为积。是乃切而知之也。大抵小儿之病。大半胎毒。而小半于伤食也。其外感风寒之疾十一而已。盖小儿之在胎也。母饥亦饥。母饱亦饱。辛辣适口。胎气随热。情欲无节。或喜怒不常。皆能令其子受患。其为母者，胎前既不能谨节。产后尤不能调护。是以唯务姑息。不能防微杜渐。或未满百 。而遂与酸咸之味。或未及周岁。而辄与肥甘之物。百病由是而生焉。且小儿脾胃。本自娇嫩。易于伤积。乳食伤胃。则为呕吐。乳食伤脾。则为泄泻。吐泻既久。则变缓惊。或为肝病。食乳停积。则生湿痰。痰则生火。痰火变作。则为急惊。或成喉痹。痰火结滞。或成痛吊。或为喘嗽。又如胎寒者，禀受有病也。脐风撮口者。胎元有病也。鹅口口疮者。胃中有湿热也。重舌木舌者。脾经有实火也。走马牙疳者。气虚实热也。爱吃泥土者。脾脏生疳也。胎惊夜啼者。邪热乘心也。变蒸发热者。胎毒将散也。丹毒者。火行于外也。蕴热者。火积于中也。中恶者。外邪乘也。睡惊者。

　　内火动也。喉痹者。热毒也。眼痛者。火盛也。脓耳者。肾气上冲也。鼻寒者。风邪在胃也。头痛者。热毒攻也。脐痛者。风湿中也。尾骨痛者。阴虚痰也。诸虫痛者。胃气腐也。阴肿疝气者。寒所郁也。盘肠气者。冷所搏也。脱肛者。大肠虚滑也。遗溺者。膀胱冷弱也。

　　尿浊者。湿滞脾胃也。便血者。热传心肺也。下淋者。膀胱郁热也。吐血者。荣卫气逆也。

　　小便不通者。有阴有阳也。大便闭结者。有虚有实也。解颅鹤膝者。胎元不全也。行迟发逆者。气血不充也。龟胸者。肺热胀满也。龟背者。邪风入脊也。语迟者。邪乘心也。齿迟者。肾不足也。疟者。膈上痰结也。痢者。腹中食积也。咳嗽者。肺伤风也。喘急者。痰气盛也。心痛者。虫所啮也。腹痛者。食所伤也。内伤发热。则口苦舌干也。外感发热。则鼻塞声重也。腹胀者。脾胃虚弱也。水肿者。土虚火旺也。黄胆者。脾胃湿热也。斑疹者。阴阳毒瓦斯也。自汗者。气虚也。积者有常所。有形之血也。聚者无定位。无形之气也。胃者主纳受。脾者主运化。脾胃壮实。四肢安宁。脾胃虚弱。百病蜂起。故调理脾胃者。医中之王道也。节戒饮食者。却病之良方也。惊疳积热者。小儿之常病也。望闻问切。医家之大法也。

　　若夫疗病用药。如箭中鹄心。则又可以心悟。而不可以言传也。孟子曰。梓匠轮舆。能与人规矩。不能使人巧。斯言得之矣。

　　卷之一

　　入门审候歌

　　观形察色辨因由。阴弱阳强法硬柔。若是伤寒双足冷。要知有热肚皮求。鼻冷便知是疮疹。耳冷应知风热证。浑身全热是风寒。上热下冷伤食病。

　　卷之一：入门审候歌

　　观面部五脏形歌

　　心经有冷目无光。面赤须知热病当。赤在山根惊四足。积看虚空起阴阳。肝经有冷青。有热肩胞赤亦临。发际白言惊风入。食仓黄是积果深。脾冷应知面色黄。三阳有白热为殃。青居发际生惊候。唇口皆黄是积伤。肺经面白冷为由。热赤人中及嘴头。青在山根惊四足。热居发际积为仇。面黑应知肾肠寒。食仓红是热须看，风门黄可言风入。面目微沉于两

　　卷之一：入门审候歌

　　观面部五色歌

　　面赤为风热。面青惊可详。心肝形见此。脉症辨温凉。脾怯黄疳积。虚寒 白光。

　　若逢生黑气。肾败命虚亡。

　　卷之一：入门审候歌

　　三关脉纹变见歌

　　鱼刺惊风证莫疑。气关疳病热相随。命关见此为难治。此是肝家传到脾。初节悬针。气关脉热更堪疑。三关直透黄泉近。此症须知是慢脾。水字生惊肺受风。气关鸣嗽积痰攻。医人仔细辨虚实。出命惊疳火症凶。乙字惊风肝肺随。气关形见发无时。此形若直命关上。不久相将作慢脾。 曲虫为候主生疳。若见气关积秽肝。直到命关为不治。须知心脏已传肝。双环肝脏受疳深。入胃气关吐逆临。若是命关为死候。枉教医人免（苦）劳（费）心。流珠形见死来侵。面上如斯亦不深。纵有神丹不可救。医人仔细更叮咛。

　　卷之一

　　小儿正诀指南赋

