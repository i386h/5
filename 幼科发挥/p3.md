<!-- { "loadSidebar": true } -->
　　治初病。儿生旬日之后。脐风为恶病也。凡觉小儿喷嚏多啼。此脐风欲发之候。急抱小明处。审视口中上 。有泡如珠如米。或聚或散。此病根也。其色白者初起也。黄者久也。可用银挖耳。轻手刮出。煎甘草薄荷汤拭洗之。预取桑白皮汁涂之。自此日日视之。有则去之。不可因循。以贻后祸。所谓中工治初病。十全六七也。

　　治已病。不知保护于未病之先。不知调护于初病之日。其泡子落入腹中。变为三证。一曰撮口。二曰噤风。三曰锁肚。证虽不同。皆脐风也。撮口证儿多啼。口频撮者。此脐腹痛也。

　　可用雄黄解毒丸。加乳香没药各五分。丸如黍米大。每服五丸。竹沥生姜自然汁送下。利去恶涎良。外用蕲艾炒熟杵烂。护其脐。频换。使暖温之气不绝也。不乳者不治。

　　噤风证。牙关紧急。不能吮乳。啼声不出发搐者。不治。 锁肚证。脐突青肿。肚腹胀青筋浮露。大便涩不通者。不治。 或问脐风三证。古人有方。何谓不治。予曰。一腊之内。谓初生八日。草木方萌。稍有触犯。即便折伤。经曰根于中者。命曰神机。神去则机息。

　　故噤风者。乳食不得入。则机废于上矣。锁肚者。便溺不得通。则机废于下矣。所谓出入废则神机化灭者。是也。神出机息。虽有神丹。不可为也。岂蜈蚣蚕蝎诸毒药之可治耶。

　　一小儿生后三日。啼哭不乳。予视其证非脐风。乃脐腹痛也。取蕲艾杵烂。火上烘热。

　　掩其脐上。以帛勒之。须臾吮乳而不啼矣。

　　一小儿生八日。喷嚏多啼。请予视。予曰。此脐风也。视其上 果有泡。色变黄矣。乃挖耳刮去之。其父惨然。爱惜之心见于形色。故去之未尽也。有老妪闻之。急使婢女告其父。当急去之。其言迫切。父益惧。自取银挖耳刮之不惜也。遣人告予。予回书曰。旬日后当发惊风。后果病。迎予治之。许浓报。且泣曰。予三十六岁得此一子也。予曰。无伤。投以至圣保命丹而愈。

　　卷之一

　　变蒸

　　变蒸非病也。乃儿长生之次第也。儿生之后。凡三十二日一变。变则发热。昏睡不乳。

　　非病也。恐人不知。误疑为热而汗下之。诛罚无过。名曰大惑。或误以变蒸得于胎病中者。

　　或曰。儿之生也。初无变蒸。既生之后。当以三十二日一变。至于三百八十四日之后。又无变者。何也。曰。初无变蒸者藏诸用。阴之阖也。中有变者显诸仁。阳之斗也。终无变者。

　　阴阳阖辟之机成。故不复蒸也。故儿之初生。语其皮肉。则未实也。语其筋骨。则未坚也。

　　语其肠胃。则谷气未充也。语其神智。则未发开也。只是一块血肉耳。至于三百八十四日。

　　然后脏腑气足。经络脉满。谷肉果菜。以渐而食。方成人也。

　　或曰。变蒸之日。必以三十二日者。何也。曰。易传云。 之为易。易者。变易也。不易。不足以见天地生物之心。人有五脏六腑。以配手足十二经络。腑属阳以配阳卦三十二。

　　脏属阴以配阴卦三十二。取其一脏一腑。各以三十二日一小变。六十四日一大变。阳卦之爻。一百九十二。合岁并闰月。凡三百八十四爻。所以变蒸一期之日。三百八十四。以应六十四卦爻之数也。或曰。三十二日一小变。六十四日一大变。所生者何物也。所生之物。亦有说欤。曰。形既生矣。复何生也。所生者。五脏之知觉运动也。故初生三十二日一变。生足少阴肾癸水。肾之精也。六十四日二变。生足太阳膀胱壬水。而肾与膀胱一脏一腑之气成矣。此天一生水也。水之精为瞳子。此后始能认人矣。九十六日三变。生手少阴心丁火。一百二十八日四变。生手太阳小肠丙火。而心与小肠一脏一腑之气足矣。此地二生火也。火之精为神。此后能嬉笑矣。一百六十日五变。生足厥阴肝乙木。一百九十二日六变。生足少阳胆甲木。而肝与胆一脏一腑。受气足而神合矣。此天三生木也。木之精为筋。此后能坐矣。二百二十四日七变。生手太阴肺辛金。二百五十六日八变。生手阳明大肠庚金。而肺与太阳一脏一腑之气足矣。此地四生金也。金之精为声。此后始能习人语矣。二百八十八日九变。生足太阴脾己土。三百二十日十变。生足阳明胃戊土。乃脾胃一脏一腑之气足矣。此天五生土也。土之精为肉。脾胃主四肢。此后能匍匐矣。三百五十二日十一变。生手厥阴心包络。三百八十四日十二变。生手少阳三焦配肾。肾主骨髓。自此能坐能立能行矣。变蒸已足。形神俱全矣。正如蚕之眠。不如是不足成人矣。凡一变之过。则筋骨手足以渐而坚。知觉运动以渐而发。日异而月不同。曰变者。变易也。曰蒸者。发热也。祖训云。变蒸虽是胎病。非胎热胎毒可比矣。此少阴生长之气。发育万物者。儿之强者。虽有是病不觉。气弱者始见。如变后形体渐长。知识渐增。反为无病儿也。故无治也。古方黑子散。姑置之可也。其间或有未及期而发热者。或有变过热留而不除者。抑有他故。须详察之。如昏睡不乳。则不须治。

　　待其自退。

　　卷之一

　　变蒸兼证

　　变蒸之时。有外感风寒者。宜发散。惺惺散主之。按摩法亦可用也。有内伤乳食者。宜导。胃苓丸生之。轻则节之可也。有被惊吓及客忤者。安神丸至圣保命丹。如变蒸而后发病。以治病为主。慎勿犯其胃气。咳嗽。甘草桔梗汤加阿胶。吐泻。理中汤加藿香叶。惊风。

　　琥珀抱龙丸。泻青丸。导赤散。如受病后而变蒸。以养正补脾为主。钱氏异功散加对病之药。惺惺散。四君子汤加苏叶。加防风。

　　湖广按察司宪长。有子九月发热。恐是痘疹。差人来取予。往视之。非痘。是变蒸也。

　　。何以辨之。予曰。以日计之。有当变蒸之期。以证察之。亦无痘疹之症。公问。痘何证也。予曰。痘者五脏之液毒也。故五脏各见一证。呵欠惊悸心也。项急顿闷肝也。咳嗽喷嚏肺也。吐泻昏睡脾也。身体皆凉肾也。今公子无之。知非痘。乃变蒸将退也。次日果安。公喜曰。汝术甚精。赠以白金五两。应付而归。

　　本县胡正瞿。有子二月。发热不乳。予见之。虽似变蒸非变蒸。时乳母皆肥健。必因伤乳发热也。令损之。次日热退而安矣。

　　卷之一

　　幼疾

　　（儿生一岁后。至七岁后。变蒸已足。脉虽难诊。口则能言。病多伤食之证。八岁以后。有脉可诊。证与大人同。但用剂小耳。）有因气动而病生于内者。如盘肠内吊蛔虫癖块之类。有因气动而病生于外者。重舌木舌口口疮。痈疽疮癣之类。有不因气动而病生内者。如伤饮食生冷之类。有不因气动而病生于外者。如四时感冒。金刃汤火伤之类。

　　上四因之病。治见各证之下。

　　一小儿周岁。因初食鸡肉太早。自此成积。日渐羸瘦。不思乳食。其父以详告予。予取之。养脾消积丸先服。三日后服丁香脾积丸。鸡肉汤下。取下鸡肉一片。犹未化也。再进养脾丸而愈。

　　家传养脾消积丸

　　消宿食。去陈积。神效。

　　白术（一两） 陈皮（七钱五分） 苍术（五钱） 浓朴（姜汁炒五钱） 枳壳（面炒五钱） 半（五钱） 青皮（五钱） 神曲（五钱） 麦芽（五钱） 山楂（五钱） 炙甘草（三钱） 上为细末。

　　蒸饼为丸黍米大。每服二三十丸。米饮送下。

　　育婴延龄解毒丸

　　能解胎毒。初生小儿宜服。

　　儿断脐带连胞。不拘长短。剪取新瓦上焙干。每一钱加生甘草末二钱。黄连末一钱。朱半钱。共和匀。生白砂糖调和。瓷罐收贮。每服一豆许。纳儿口中。以乳送下。一日一次。

　　药尽而止。

　　卷之一

　　五脏诸证

　　此因五脏气动所生之病。乃病生于内者也。

　　卷之一

　　肝经主病

　　肝主风 实则目直视。呵欠大叫哭。项急顿闷。虚则切牙呵欠。气温则内生。气热则外生也。气谓口中气也。

　　实则泻青丸。当归龙荟丸泻之。虚则地黄丸补之。

　　泻青丸

　　治急惊搐搦。主肝热。

　　羌活 防风 当归 川芎 山栀仁 龙胆草 大黄（酒浸纸煨各等分） 上为末。蜜丸芡实大。每服半丸至一丸。煎竹叶汤砂糖化下。

　　当归龙荟丸

　　治肾肝阴虚。风热蕴结。发惊悸。搐搦躁扰。

　　当归（一两） 龙胆草（一两） 黄连（五钱） 黄柏（一两） 大黄（五钱） 山栀子（一两） 芦荟（五钱） 青黛（五钱） 木香（一钱） 麝香（五分） 黄芩（一两） 上为细末。蜜丸麻子大。每服五丸至十五丸。竹叶汤下。

　　地黄丸

　　治小儿胎禀不足。肾怯不言。解颅。儿大不能行。又治肝疳。白膜遮睛。溲血失音。身瘦疮疥。

　　熟地黄（八两焙取末） 山茱萸（焙四两） 山药（四两） 白茯苓（三两） 牡丹皮（二两）泽泻（二两） 上为末。蜜丸芡实大。一岁儿服一丸。二岁以上。加至三丸。空心温水下。

　　卷之一

　　肝经兼证

　　（诸风搐搦。牵引 斜。皆肝之病也。宜泻青丸主之。）一小儿七月。发搐无时。昏睡不醒。不哭不乳。掐之扎之不痛。 之鼻不嚏。灌药不入。予曰。此真搐也。不可治矣。

　　兼见心证。则发热而搐。予曰。肝有风。则目连札不搐。得心热则搐。肝有热。则目直视不搐。得心热则搐。泻肝泻青丸。泻心导赤散。 方见肝心下。

　　兼见脾证。轻则昏睡。不嗜饮食。当视其大便何如。大便秘者。宜蜜导法。慎勿下之。

　　恐下后脾虚。反为笃疾。大便润者。宜琥珀抱龙丸主之。

　　兼见肺证。喘急闷乱。痰涎壅塞。须从大小便以利之。如喘息有声。肩耸胸高。喉中痰响者。不治。宜清宁散主之。

　　清宁散

　　惊热出于心肺。须从小便利之。

　　桑白皮（蜜水炒） 赤茯苓 车前子 甜葶苈（炒） 山栀仁（各等分） 炙甘草（减半） 上为末。每服半钱。姜枣水煎服。肝热则大小便难。加煨大黄下。

　　一小儿痰壅而发搐。气促而喘。予用礞石滚痰丸。桑白皮煎汤。研碎调服之。喘定痰下。搐亦止矣。

　　兼见肾证。暴喑失音。手足强直。此从风治。轻者地黄丸主之。重则为废疾而不可治矣

　　卷之一

　　肝所生病

　　诸风掉眩。皆属肝木。脉诀云。热则风生是也。

　　卷之一

　　急慢惊风

　　急惊风者。肝风甚而心火从之。木生火。从前来为实邪。实则泻之。宜用泻青丸以泻肝之风。导赤散以泻心之火。

