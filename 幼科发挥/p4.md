<!-- { "loadSidebar": true } -->
　　慢惊风。钱氏云。脾虚则土泻生风。此脾土败而肝木乘之。肝属木而脾属土。从所不胜为贼邪。故慢惊为难也。脾虚生风。虚则补之，东垣用调元汤加白芍药主之。此以黄 人参补脾之虚。白芍药甘草以泻肝之实。诚千古不传之秘法也。予加桂在内。乃黄 建中汤。木得桂而枯。古方治慢惊者。如醒脾散。观音散。皆良法也。可用之。

　　醒脾散

　　人参 陈皮 甘草 白术 白茯苓 全蝎 半夏曲 木香（各三钱五分） 白附子（四个）南星（一个姜汤泡） 陈仓米（一百粒） 上为末。每服一钱。枣三枚。姜三片。水煎。

　　观音散

　　全蝎（十个去毒炒） 天麻（煨） 防风 白芷 黄 甘草 白茯苓（各二钱五分） 人参（二钱） 扁豆（一钱五分姜汁炒） 上为末枣汤下。

　　或问曰。上工治未病。急慢惊风。何以预治之。曰。方其热甚之时。腮赤面黑。两目如视不转者。此急惊风之候也。宜服河间当归龙荟丸。以泻肝胆之火。则不成急惊风也。当吐泻不止之时。见其手足冷。睡露睛。口鼻气冷者。此慢惊欲成之候也。急用参苓白术散以补脾。琥珀抱龙丸。去枳壳枳实。加黄 以平肝。则慢惊风不能成矣。此吾家传秘法。

　　参苓白术散

　　人参 白术 白茯苓 山药 扁豆（去壳姜汁浸炒各一两五钱） 甘草 桔梗 薏苡仁莲肉（各一两） 上为细末。枣汤送下。

　　琥珀抱龙丸

　　治小儿诸惊。四时感冒。寒温风暑。瘟疫邪热。躁烦不宁。痰嗽气急。及疮疹欲出发搐。并宜服之。此予家传常用之方。

　　真琥珀（一两五钱） 天竺黄（一两五钱） 白檀香（一两五钱） 人参（一两五钱） 朱砂（白茯苓（一两五钱） 粉草（去筋三两） 南枳实（一两） 枳壳（麸炒一两） 牛胆南星（一两）淮山药（一两） 金箔（大者一百片为衣。） 上各制取末和匀。用腊雪溶水。如无雪。取新汲或长流水。杵为丸。如芡实大。约重五分。阴干。每服一丸。煎薄荷汤下。 此方内有补益之药。人皆喜而用之。但有枳壳枳实能散滞气。无滞气者。损胸中至高之气。如慢惊风及元气弱者。减此二味。用当归川芎各二两代之。

　　至圣保命丹

　　一名紫金锭子。

　　胆星（一钱） 僵蚕（一钱） 白附子（一钱） 全蝎（十四枚） 天麻（一钱） 防风（一钱）（一钱半水飞） 麝香（一分） 珍珠（五分） 琥珀（三分） 金箔（二十片） 上碾为末。粟米和为丸。分为二十锭。金箔为衣。每一锭薄荷叶煎汤磨服。

　　礞石滚痰丸

　　降火坠痰之要药。方见大方脉科。

　　凉惊丸

　　诸热通用。此吾家传之方。又名金花丸。

　　黄柏 黄连 黄芩 山栀仁（各等分） 朱砂（水飞减半） 一本有龙胆草等分。上为细末。腊雪水为丸麻子大。薄菏汤送下。

　　三黄泻心丸

　　一名三黄五色丸。利诸惊热如神。

　　黄连 黄芩 大黄（各等分） 上为末。雪水为丸。麻子大。温水送下。均分作五分用衣。一分朱砂衣。一分青黛衣。一分雄黄衣。一分轻粉衣。一分芦荟衣。

　　木通散

　　能泻肝风。降心火。最利惊热。

　　山栀仁 大黄（煨） 赤茯苓 羌活 木通 甘草（以上各等分）上为末。每服一字。紫苏叶煎汤送下。

　　猪胆汁导方

　　定志丸

　　治惊久成痫。

　　人参 白茯神 远志 石菖蒲（炒） 酸枣仁（炒） 柏子仁（各一钱半） 琥珀 珍珠 胆铁花粉（各一钱） 朱砂（飞） 麝香（各一字） 上为末。水煮山药粉为丸。黍米大。每服十五丸。灯心煎汤下。更煎猪心与儿食之。以助药力。

　　急惊风属阳。病在六腑易治。宜用凉泻。

　　慢惊风属阴。病在五脏难治。宜用温补。

　　或问。病有急慢阴阳者。何也。曰。肝主风。木也。飘骤急疾。莫甚于风。心主惊。火暴烈飞扬。莫甚于火。木火阳也。故病在于心肝者。谓之急而属阳。脾胃者土也。沉重迟滞。莫甚于土。脾土者至阴之属也。故病在于脾者。谓之慢而属阴。肝常有余。有余则泻而损之。脾常不足。不足则补而益之。至于心主惊。肝主风。似宜前论。然火资风势。风资火威。风火相扇而发搐。故不可别论也。惊风之病。有兼证者。有类证者。不可不辨也。

　　卷之一

　　急惊风有三因

　　有外因者。如感冒风寒温湿之气而发热者。宜即发散之和解之。以除其热可也。苟失而不治。热甚发搐。此外因之病也。宜导赤散泻青丸主之。

　　有内因者。如伤饮食发热者。即宜消导之下之。如保和丸三黄枳术丸之类。以除其热可苟失而不治。热甚发搐。此内因之病也。当视大小便如何。如大便不通。先去其宿食。宜木香槟榔丸及胆导法。大便润。以辰砂五苓散琥珀抱龙丸主之。

　　有不内外因者。如有惊恐。或客忤中恶得之。盖心藏神。惊有伤神。肾藏志与精。恐有。经云。随神往来谓之魂。并精出入谓之魄。故神伤则魂离。精伤则魄散。小儿神志怯弱。

　　猝有惊恐。所以精神溃乱。魂魄飞扬。气逆痰聚。乃发搐也。客忤中恶。出其不意。大人且惊。况小儿乎。宜先去其痰。辰砂膏主之。后安其神。琥珀抱龙丸主之。有热者。东垣安神丸。下痰之药慎勿用轻粉巴豆之类。恐伤元气。损脾胃。误杀小儿。

　　钱氏抱龙丸

　　治小儿风痰。热甚昏睡。急惊。

　　雄黄（飞四钱） 天竺黄（四钱） 胆星（八钱） 朱砂（水飞净四钱） 麝香（三分） 上为末。煮甘草膏为丸。芡实大。薄荷汤化下。

　　辰砂膏

　　以通心气。

　　朱砂（飞一钱） 牙硝（二钱五分） 雄黄（飞二钱五分） 麝香（二字） 金箔（十五片） 银十五片） 白附子（三钱） 枳壳（炒三钱） 川芎（四钱） 白茯苓（四钱） 人参（二钱） 黄连（二钱） 远志（二钱） 除前六味另碾。后七味共为末和匀。蜜丸芡实大。每服一丸。麦门冬煎汤化下。此朱砂膏加减。

　　或问。热甚则生痰。痰甚则发搐。钱氏有利惊丸以下其痰。陈氏有芎蝎散以吐其痰。皆否。予曰。药不执方。合宜而可用也。儿壮实者。吐之下之病则止。儿弱怯者。不可孟浪。

　　反伤元气。大抵痰在咽喉之中。壅塞沾滞。药食不能入者。则宜吐而去之。此在上者越而治之法也。宜用僵蚕牙皂炙焦等分研末。每服少许。以土牛膝根自然汁灌之即吐。吐后却进下痰药。如五色三黄丸。礞石滚痰丸。辰砂膏。皆可用之。

　　辰砂膏

　　下痰甚妙。

　　飞辰砂（三钱） 硼砂（一钱半） 马牙硝（一钱半） 玄明粉（二钱） 全蝎（去毒一钱） 珍（一钱） 麝香（一字） 上为末和匀。用好油单纸包起。自然成膏。每用一粒许。治诸惊薄荷汤下。治胎惊乳汁调枣汤下。

　　予初习医。治一儿二岁发搐而死。请予至。举家痛哭。乃阻之。告其父曰。此儿面色未手足未冷。乃气结痰壅而闷绝。非真死也。取艾作小炷。灸两手中冲穴。火方及肉而醒。大哭。父母皆喜。遂用家传治惊方。以雄黄解毒丸十五丸利其痰。凉惊丸二十五丸去其热。合之薄荷煎汤送下。须臾利下黄涎。搐止矣。予归。父问用何药。如是速效。全具以告父。父语母曰。吾有子矣。

　　一儿发搐痰壅。有医用白饼子下之。不退。凡三下。病益深。合目昏睡。不哭不乳。喉鸣。上气喘促。大便时下。予曰。五脏气绝。病不可治。转下之过也。彼医曰。白饼子钱氏下痰神方也。予曰。尽信书则不如无书。钱氏小儿。皆出于门人附会之说也。盖人之有痰。

　　犹木之有津。时令大热。草木流津。痰自热生。此明验也。痰犹水也。附气自行。过颡在山。岂水之性哉。乃搏激使之也。今痰随火上。不知降火。而反下之。损其胃气。胃气既败。

　　五脏俱损。故目不开者。肝绝也。昏睡不乳者。脾绝也。啼声不出者。心绝也。喘促痰响者。肺绝也。便溺遗失者。肾绝也。果不可治而死。

　　邑中有儒医。治病有奇方。唯性太执。不知通变。时有小儿发搐。予谓急惊。当用凉泻赤散泻青丸是也。彼谓惊风者。肝火郁遏而成也。火郁则发之。小续命汤是也。人不能决。

　　两从之。予所治者一日而安。彼治者死。悔不信吾言。无及矣。

　　一儿发搐。先取善推法推之止。向后发病益危甚。予曰。推法者。乃针灸摩按之遗意也曰。无刺大虚人。推搐之法。壮实者可用之。如怯弱者其气不行。推则有汗。反伤元气也。

　　其家不信予言。予曰。不死必成痫疾。半月后果死。

　　一儿发搐。因用推法暂退。一月后如期复发。又推之。或一月一发。或一月再发。予曰成痫矣。推法者乃发表之意。痰聚在心。不得出也。幸初成痫者尚可治。若久则为终身痼疾。不可治也。因立方用四色断痫丸。

　　黄连（五钱） 飞朱砂（二钱五分） 胆星（一钱） 白甘遂（三分） 为末。粟米糊丸。兼猪心血杵匀丸。芡实大。每服一丸。灯草煎汤化下。夜服三次。日服一次。遂安。

　　癸亥二月。英山县大尹前县吴公。一子发搐。彼医以二陈汤姜汁竹沥治之。不退。公初过罗。与全有识。承差人请之。全往视。其外候三关青气。两颊赤色。目常直视。指如捻物。曰。此得之外感。未与发散。热入于里。钱氏曰。肝有热。则目直视。得心热则发搐。又曰。两颊赤而目直视。必作惊风。小儿肝常有余。又乘木旺之时。当与泻肝。若二陈汤陈皮半夏生姜之辛。皆助肝之物。经曰。以辛补之。所以无效。乃用泻青丸。以泻肝之有余。导赤散以泻心之火。一服而搐即止。公喜谓其下曰。所见不同。用药即效。真良医也。彼到时吾心有主。今果无忧矣。全见其胎禀素怯。脾胃自弱。恐后作搐。便成痫矣。又作琥珀丸与之常服而安。

　　蕲水沙 徐淑道。一子患惊风。先求医张姓者治之。数日不效。请予往。痰喘正急。惊发。予先治其痰。次治其搐。以次而定。唯身热犹炽。张姓者欲用解毒汤竹叶汤小柴胡汤。

　　予皆不可。谓之曰。小儿肝尝有余。脾尝不足。病发于肝。风木太旺。脾土受伤。此乃虚热。勿用寒凉。致损中气也。乃用四君子汤加炙黄 炒黑干姜。一服而安。

　　一小儿年五岁。梦中惊哭。抱其母叫怕。此因被惊吓得之。予制一方。用人参麦门冬白黄连酸枣仁柏子仁炙甘草朱砂各等分。一半水煎。一半入地黄加炙甘草为末。山药粉糊丸黍米大。每服二十五丸。灯草煎汤下。未尽剂而安。

