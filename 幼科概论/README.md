<!-- { "loadSidebar": true } -->
幼科概论
　　
　　
　　
　　总论
　　光致所讲幼科，注重在实用二字，不尚虚文。以自己二十余年临证延医之经验，兼采各家学说医理，简易明通。于临证实用者，均采集不嫌其浅俗，以求对于病者实用，对症治疗。平日体察小儿所常得的各种病症，与成人的病症根本不同，临征延医方法自异。至于小儿又分乳婴与成童，其病症与治法更不能同。成人之病症，虽亦不外乎寒热虚实燥湿积滞伤风寒及肺病血病，千头万绪，似觉不易措手，延医失之毫厘，谬以千里，非细心体察，加以阅历，潜心研求，真知灼见，不能定症名，用药治疗。然成人能自道病之所在，及身体的痛苦见端，再证以望闻问切等手续，自能见到症之象，及症之状，即可定出症之属于内伤外感，及内外兼病。症象即得，即可因症用以疗治，似难而实不难。非若小儿之病症，自己既不知病之所在，尤不能自言病之痛苦及症象。身体细小，四肢百骸均未长成，不能任猛烈性的药。然小儿又多不易服药，又不能与平常缓性药，使之慢慢而愈，如惊风等症，不能稍延者。虽小儿无七情六欲，得病似觉简单，而临证用药则甚烦难，稍有出入，遗害无穷，似易而实难也。故幼科另立一门，俗呼为哑科，以望闻切又不能问也。是以非有经验，不足以话幼科，非有一二十年之经验不能治幼科病。至于辨指纹诊脉治病不过补助云耳。
　　
　　
　　幼科论治
　　小儿之病，百倍难于方脉。其疾病痒，不能自言，旁人又不能代言，全恃医之意揣之，揣之不合，杀人易如反掌。即揣得当，而小儿纯阳之体，易虚易实，药一过分，变幻百端。此非顶聪明，好学深思，心知其意者，未可胜任也。至于护惜之深，姑息之至，则饱暖失宜，果物恣食，畏若废药，或求速杂投，则又非医家之咎矣。然揣之之法，不过辨其表里虚实寒热。其法与方脉无异，其症亦与方脉同，方脉中之病，小儿亦无不有也。故不能幼科者，或能治方脉，不能方脉者，必不能治幼科。
　　
　　
　　初生保胎
　　初生三朝，即用三黄汤解其胎毒。服三四日后，每日投金银花汤至弥月而止，可保其痘稀而少疮疹之患。能遇寒冬之月，或小儿体寒质薄，而专用金银花汤亦可。弥月间，声直发搐，撮口脐风，是胎风也，俗名腹里惊。因其母，肝气素郁，儿禀受之，再浴时断脐时，或有进风，得外风，则内风动。此症发之太早，泣不出声，泣而无泪者，皆难治。治法痰盛者，先治痰，先清火，或用益黄散治之。视其牙龈有泡，急以棉裹指擦破之，用青黛冰片略涂口内为妙。至三岁以前，形质微弱，无脉可凭，但察其脉之强弱缓急而已。复更察其食指，寅卯辰三关，男左女右。食指近手，第一节为寅关，次节为卯关，上节为辰关。凡儿有病，必有脉纹外见。如现纹在寅关，不过卯关者易治，过卯关者难治，过辰关者更难治。若一条纹从寅关直透辰者，必死。其纹青色为风，紫为泻利，青紫为肝木乘脾，红则为热。合之唇舌面色，亦可得其大概也。三岁后，六七至为平脉，四五至为寒，九十至为困脉，弦急为气不和，沉缓为伤食，促急为虚惊，浮为风，沉细为寒，脉乱者不治。
　　
　　
　　外热内热辨
　　外热与内热不同。外热者，身终日发热，或拘束肢冷，有青涕咳嗽，头痛鼻塞之象，内则脉浮而不渴，此外解之症也。不可用凉药，宜荆防散表之，得汗自愈。内热者，如夜热潮热，昼轻夜重，病最缠绵，或口渴，或腹胀，或盗汗，其症有因伤食停痞，伏燥伏火，阴虚阳虚等异，宜分别而治，此内解之症也，不可用表药。伤食者，保和丸加地骨皮消之；停痞者，和中丸加鳖甲、牡蛎消之；伏燥者，贝母栝楼散润之，伏火者，黄芩芍药汤加山栀、丹皮等清之；阴虚者，蒿皮四物汤退之；阳虚者，四君子汤养之。此等热必伤阴，口渐削瘦，成为疳痨，慎之。
　　
　　
　　非惊论
　　方脉中有中寒中暑诸症，时医混以为中风，东垣、景岳以非风别之善矣。幼科有急惊风、慢惊风二症，不惟惊字全无干涉，即风字亦未可混称，乃自有惊风之名，而滥以丸子相投，从此小儿之遭其劫者，不知万万矣。试思惊字何解，凡受吓者，谓之惊。吓者神魂失守，心神恍惚，惕惕悸动，唯心虚者易犯。此在方脉中亦有之，幼科中大惊猝恐一症即此候也。是真惊也，故用药以人参、五味、枣仁、丹参等安神定魄为主，断无有攻痰散风而能治惊症者。且风字亦有二义，在外感则为风邪，宜用表散；在内病则为肝风，宜用镇息。今混言之曰风，究竟外风乎？内风乎？治外风之药，不可以治肝，治肝风之药，不可以解表，甚矣哉！其混也。盖时俗所谓急惊风者，痰火闭也。小儿受暑热，则生火，乳积则生痰，痰火相搏，则血虚而肝失所养。肝主筋，筋脉肝热，则抽搐，故外作拘挛，面现青色，是肝燥而风内动，非外风也。是痰火闭其窍，而目窜牙紧发厥，非吓惊也。但利其窍，清其火，降其痰，则神醒矣。此症即不医亦能自醒，而漫以惊风之名可乎？世俗所谓慢惊风者，脾虚生风也。小儿或吐、或泻，久则脾虚，肝木乘之，手足微搐，是内风侮土，非外风也。阳衰神怠，气息短促，是中风脱之，非惊吓也。宜补其脾，回其阳，则土振而木静矣。此症不补必死，而谬以惊风名之可乎？故急惊实为火症，慢惊为虚寒症，如水火然。治急惊药，不可以治慢，治慢惊药，不可以治急，而世俗竟有以一粒丹名之曰治急慢惊风，欺人乎？欺天乎？兹特并揭之曰非惊，而分为痰火闭症，木侮土症，则为实，为虚，各当求其病源而治之，而小儿庶不至于枉死。
　　
　　
　　痰火闭症
　　痰火之症，即俗所谓急惊风也。小儿或感风寒，或积乳食，皆生痰，痰积则化火。或受暑热，亦生火，失于清解，则火升而痰亦生。痰火上壅，闭其肺窍，则诸窍皆闭。其症目直气喘，昏闷不醒，且火甚则肝燥筋急，为抽搐掣颤，反引窜视而八候生焉。总因痰火郁结，肝风内动而成。当其拘挛弓仰之时，但以手扶，不可用力抱紧，伤其经络，致成废疾。起初以通关散开其嚏，得嚏则醒，轻者利火降痰汤，重者清□煎，加石膏、菖蒲、竹茹，或抱龙丸，醒后清热养血汤。
　　
　　
　　木侮土症
　　木侮土症，即俗所谓慢惊风也。小儿受暑受寒或伤乳食，皆能作吐作泻，或吐泻交作，久则脾土虚弱，肝木乘之。其泻渐见青色，面部痿白带青，手足微搐无力，神气恹恹不振，而慢惊成矣。初起即宜异功散，吐则加藿香、煨姜。若病已数日，粪见青色，即加木香，或肉桂。若手足皆冷，脉息微细，唇舌痿白，此将脱之症，宜急用附子理中汤，以温中回阳，尚有可救。诸脏之症皆缓，独脾病之变甚速，尽有吐泻一昼夜，而即脱者，甚勿缓视也。
　　
　　
　　指纹晰义
