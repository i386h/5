<!-- { "loadSidebar": true } -->
　　幼科指纹总无正论，且游移不定，莫可稽驳。有谓不必用者，有用而至于怪诞不经，诬民惑世者，是皆未中之理，所以有用有不用之殊议。请以一得之愚，聊发其要。盖此指纹，与寸关尺同一脉也。按《内经》十二经脉，始于手太阴（纹者关旁支也，从手腕后出食指之端，而交通营卫于手阳明太阴之经）即此指纹是也。明如景岳，犹谓此纹为手阳明浮络。不知手太阴经起于中府，而终于大拇之少商；手阴明经起于食指，商阳不相值，若无此旁支交通营卫，不儿令太阴阳明表里断绝乎？况此脉可诊，人所不知，其迟数代促，与太渊一毫无异。但脉体差小，由旁支也。指纹之法，起于宋人钱仲阳，以食指分为三关，寅曰风关，卯曰气关，辰曰命关，其诀谓风轻气重命危。虽未必其言悉验，而其义可取。盖位则自下而上，邪则自浅而深，证则自轻而重，人皆可信。只恨复出诡异之谬说（惊风门类），致后贤多歧亡羊，反成疑案。予意仲阳宋之名人，以孝见称，岂肯为此误世。大抵后之俗子，假托其名而为之者。惟有识者，知其语言鄙俚，证论荒唐，便能弃置不用，如张景岳、夏禹铸辈，皆谓可不必用。盖非不用，实恶其妄诞不经，而无可用耳，近世医家不知真伪，不辨是非，习而行之，乃致惑世诬民，祸害婴幼。夫医重关生命，乃听无稽之言，流传贻殃，是岂其可。予虽不敏，粗知经脉，每见幼科指纹之说，不胜发竖欲为规正，恨其非人，知而不言。此心未慊，今幸余闲，请言其要。盖此指纹，即太渊脉之旁支也，则纹之变易，即太渊之变易，不必另立异说，眩人心目。但当浮沉，分表里；红紫，辨寒热；淡滞，定虚实，则用之不尽矣。倘舍此不图，妄执谬说以为是，临证不察病源，谬指为人惊畜惊，讹惑愚昧，予恐盲人瞎马终堕重渊，莫之能出矣。周卢中曰：指纹晰义之精，自仲阳以来，七百余年，无人道及。今读至此，如梦初觉，如醉初醒，足以快人神志，真千古特识也。盖世人乍闻此言，未能深信，姑就其舛谬之传，撮其大要以正之。其略曰：指现青纹，认是四足惊，虎口脉青色，是猪犬马惊，黑色因水扑，赤色火惊人，紫色多成泻，黄即是雷惊，是指纹之青赤黑皆惊之所致。然则小儿之禀赋浓薄、胎元寒热，以及内伤外感、杂症、麻痘数百之证，悉当以惊风称之，以惊风治之矣。不然除去青黄赤黑之纹，又将何辨非惊风乎？谬误之传，莫此为最。既然云黄即困脾虚矣，是谓指纹黄色脾土受伤不足之证，又曰黄即是雷惊，似谓闻雷致惊有余之候。假令小儿指纹见黄，不知此时应断为脾困乎？即应断为雷惊乎？治之者，不知应治脾乎？应治其雷乎？或将合一为治乎？抑亦分析其方乎？且脾困为虚，雷惊为实，治虚遗实，治实遗虚，兼治不能，分治不可，予亦莫知何所适从乎？至谓青色，大小曲人惊并四足，夫人与四足灵蠢天渊，清浊冰炭，气化纯杂不侔，断无并列之举。今既曰人惊并四足矣，则是临证时，凡指纹青者，谓人之惊可也，即谓四足惊亦可也，是人与四足意可以通称，而四足与人不几为同类耶？即以纹曲之大小别之，原其意，必谓大曲为人惊，小曲为四足惊，又安知人不为小曲，畜惊不为大曲乎？何所据而确知，人惊之，曲必应大，畜惊之，曲必应小。设使大曲之中，仍有小曲，小曲之旁，兼有大曲，得无曰：此人惊中之畜惊，畜惊中之人惊耶？无稽之谈，不堪寓目。再究其治疗，更无是处。若谓人惊，畜惊，总是一惊，不必论证，不须异治，则今之分大分小，指人指畜者，得非谵妄乎？若谓人惊畜惊，各为一惊，未可同论，正不知人惊为何病，惊畜为何证，宜以何物治人惊，何物治四足惊。既有以上之惊名，应立以上之证治，何以并无一法，而徒设无稽虚言以诳，在庸妄固不足责，而立言位公之规正，反为编次于书，遗误后世，吾恐有目者，未必不能之裂也。
　　再曰青是凉，白是疳。青惊，即以前诸说，不必琐赘。至于白是疳，诚为妄诬。夫疳证，即方脉之虚劳，在幼稚为之疳积，未脾肾两伤之候。久之则五脏俱损，中气败极，则面目肌肤，俱见白，形如枯骨之象，故曰：白是疳，此以形色言也。今以指纹当之，谬之甚矣。盖气血两伤，精神久亏之证，其纹必淡，凡虚证皆然，不特疳证已矣。然正可言其色淡，不可谓之色白，盖指上从无白纹。予临证四十余载，未尝一遇。后人勿谓古人之言，一定不易。必俟其指纹白色，始可称之为疳，若然则疳证之儿无幸矣。故知按图索骥，终非解人；神而明之，始称匠手。指纹辨证，详列于下。
　　
　　
　　指纹切要
　　小儿自弥月至于三岁，犹未可以诊切。非无脉之可诊，盖诊之难，而虚实不易定也。小儿每怯生人，初见不无啼叫，呼吸先乱，神志仓忙，而迟数大小已失本来之象矣，诊之何益？不若指纹之可见者，与面目病候相印证，此亦医生望中切两兼之意也。
　　令人抱儿对立于向光之处，以左手握儿食指，以我右手拇指推儿三关，察其形色，细心体认，亦惟辨其表里寒热虚实足之矣。世人好异，不从实地用功，以此为浅近之谈，不屑留意，不知临证，能辨此六者，便为至高之手。盖表里清则病之在经在府，而汗下无误；寒热明，则知用寒远热，用热远寒，或寒因寒用，热因热用，因时制宜，用无不当；虚实辨则知大虚有盛候，大实有嬴状，不为假证眩惑。凡真虚实易知，假虚假实难辨，真假帮助，则无虚虚实实之患。于此切要关头，不知体会，但以不经之言，欺世诳俗，谓何者为人惊，何者为畜惊，不特欺人，而且自欺，不特无益治疗，而且误人命，是谁之咎哉？
　　
　　三关部位歌
　　
　　初起风关证未央，气关纹现急须防，乍临命位诚危急，射甲通关病势彰。
　　纹见风关，为病邪初入之象，证向轻微，体亦未困，治之诚易。纹见气关，邪气正盛，病已沉重，治之宜速。
　　倘三关通度，纹出命关，则邪气游漫，充塞经络，为至重之候。设透关射甲，则邪气无所容，高而不能降，为亢阳戴阳之象，治之者留心，慎勿轻视。
　　
　　浮沉分表里歌
　　
　　指纹何故乍然浮，邪在皮肤未作愁，腠理不通名表证，急行疏解汗药投。
　　此纹与太渊脉相通，凡有外邪，太渊脉浮，此纹亦浮。盖邪在皮毛腠理之间，故指纹亦显露于外，谓之表证。
　　速宜疏散，启其皮毛，开其腠理，使邪随微汗而解。一匕成功，何嫌而不投哉。
　　忽尔关纹渐渐沉，已知入里病方深，莫将风药轻尝试，须向阳明里证寻。
　　指纹见沉，知邪入里，但有浅深之别。若往来寒热，指纹半沉，尚在阳明胃经，治宜解肌。若于外证身热不已，指纹极沉，已入阳明胃腑，速宜攻下。庸妄见其身热，犹以风华治之。盖病在内，治其外，非其治也。不特病邪不解，适足以燥其阴血，而愈增其困。
　　
　　红紫辨寒热歌
　　
　　身安定见红黄色，红暗多从寒里得，淡红隐隐本虚寒，直到深红化为热。
　　神气泰宁，营卫静平，定见太平景象。盖黄为中和之气，红乃交明之色，黄红隐隐，景物熙熙，焉有不安之理。寒邪初入皮毛，经络乍滞，所以纹见红暗，由血滞也。无论内寒外寒，初病久病，一见此纹，总是寒证。凡人中气性弱，营卫不充，纹必淡莹而兼红，虚寒之证。至谓深红化热，其理安在。红本寒因，岂能化热？由其寒闭皮毛，腠理不通。凡人身内据之乱，时与皮毛之气相通贯，无一息之暂停。今寒闭汗孔，内出之气无所发泄，郁于毛孔之间，渐积渐浓，而化为热矣。此内出之气热，非外受之寒能变热也。
　　关纹见紫热之征，青色为风古所称，伤食紫青痰气逆，三关青黑祸难胜。
　　营行脉中，卫行脉外。热壅经络，阻其阴营之道，所以纹紫为热炽，千古定评也。少阳甲木，其色本青，肝胆受邪，纹见青色，此伤风候也。但可以风热称之，不可称惊风以误世。盖青者本经之色，《内经》有在天为风、在地为木之言，所以风木同气。肝受风邪，纹必见此青。理最明最显，而幼科偏不言青为风，偏言青为惊。据幼科所论，惊出于心。然青色非心之色，何以青为惊乎？此等牵强之说，最为谬误。予有惊风关妄，详列二卷。紫而兼青，食伤之候。盖食饮有形之物，阻抑中焦清阳，脾气不能宣布，故风邪乘其因而侮之；所以疾风上逆也。疏通壅滞，令其流利可也。倘郁抑既久，脾气愈不运化，营卫愈见涩滞，则风痰食热固结中焦，所以青而兼黑，此抑郁之至也。急宜攻下，庶有生机，误认惊风，百无一救。
　　指纹淡淡亦堪惊，总为先天禀赋轻，脾胃本虚中气弱，切防攻伐损乳婴。
　　小儿禀受阳虚，肌肤暗白，唇舌淡色者，指纹四时皆淡，虽有病亦现淡红色青淡紫而已。盖淡红虚寒，淡青虚风，淡紫虚热，此等儿根本不坚，中气怯弱，无论新病久病，总归于虚，一毫攻伐，不敢轻用。倘误投克削，覆水难收，悔之晚矣。
　　关纹涩滞什因由，邪遏阴营卫气留，食郁中焦风热炽，不行推荡更何求。
　　病邪阻郁营卫，营运迟滞，消化无力。所以指纹推之不甚分明，无活泼流行之象，由食饮风寒相搏，是为实证。急宜推荡，去其陈腐，其愈亦易。若因三关纯黑，推之不动，死证也，不治。
　　
　　纹形主病歌
　　
　　腹疼纹入掌中心，弯内风寒次第侵，纹向外弯痰食热，水形脾肺两伤阴。
　　掌心包络所主，纹入掌中，邪侵五内，由中气寒也，故为腹痛。纹若弯弓，内外有别。其纹之两头弯，向中指为内，为顺证，为外感风寒，治之犹易；其纹弯向大指为外，为逆证，为内伤饮食，治之稍难。形如水字，脾肺不足，食塞太阴，中气怯弱，脾不运化故也。或向指纹惟止一线，安能有水字之形？曰不观太渊之脉，亦止一线，何以阳维阴维，阳跷阴跷，有时左右连带现纹，岂非水字之形乎？脉有左右，安知纹无左右？但能触类旁通，无往非理，岂特指纹为然？
　　凡看指纹，以我之大拇侧面，推儿食指三关，切不可覆指而推。盖螺纹有火，克制肺金，纹必变色。又只可从命关推上风关，切不可从风关推出命关，此纹愈推愈出。其纹在先原未透命关，误推而出之，大伤肺气，且不能辨纹色，慎之戒之。
　　以上表里寒热虚实，凿凿有据，但能于临证时，认得此六字分明，胸中自有主宰，虽不中不远矣，若但以惊风塞责，第扪心自问，未免怀惭。凡我同人，互为砥砺幸矣。
　　
　　
　　小儿脉法
