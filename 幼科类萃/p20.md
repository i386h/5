<!-- { "loadSidebar": true } -->
　　仁斋云小儿三部脉洪数往来大小不应指而疾速者为痘疮丹溪以耳后有红筋赤缕者为痘
　　
　　卷之二十八　痘疮门
　　
　　论小儿痘疮受病之由
　　陈文中曰小儿在胎之时乃母五脏所养成形也其母不畏禁忌恣意所欲加添滋味好啖辛酸或食毒物其气抟于胞胎之中所以小儿在胞胎之时受得此毒名曰三秽液毒今痘疮者是三秽液毒所出也丹溪云其始发与伤寒相类故发热烦躁脸赤唇红身痛头疼乍凉乍热喷嚏呵欠咳嗽痰涎有因伤风伤寒而得者有因伤食呕吐而得者有因跌扑惊恐蓄血而得者或为撺眼噤牙惊搐如风之证或口舌咽喉肚腹疼痛之状疮从口腹中出故痛耳或为烦躁狂闷谵语之形或自汗或下利或发热或不发热证候多端卒未易辨亦须以耳冷足冷冷验之盖谓疮疹属阳肾脏无证耳与足俱属于肾故肾之部位独冷也然五脏三液所发各有一证心为红点以心主血色赤而小肝为水泡以泪出如水色赤而瘥大肺为脓泡以涕稠浊色白而大脾主结痂其色微黄惟肾不容毒归肾变黑则死矣大抵天地万物遇春而生至夏而长乃阳气熏蒸故得生成者也今痘疮之病脏腑调和血气充实自然易出易靥盖因外常和暖内无冷气之所由也故曰春夏为顺秋冬为逆此言大略耳凡先发搐而后痘者生疮已瘥而后风者死或吐或泻者死先发热自利而后疮出者存疮已发而后泄泻不止者亡疮黑而忽泻脓血痂皮者顺腹中有疮也泻血而水谷不消者逆脾胃虚也或泻血而疮坏无脓者死胃烂也钱氏曰一发便出尽者重疮夹疹者半轻半重出稀者轻外黑里白者微重也外白里黑者大重也疮端里黑如针孔者势剧也青干紫陷睡昏汁出不止燥热渴胀啼喘大小便不通者困也调护之法解毒和平安表而已虚者益之实者损之冷者温之热者平之是为权度借喻而言譬如龙炊之法但欲其松耳亦须谨避风寒使之气体和通其于粥饵则勿令饱而气实饥而内虚如此在疮家垂意焉
　　
　　卷之二十八　痘疮门
　　
　　论疮痘首尾不可汗下
　　钱氏疗疮疹证候惟用温凉之剂治之又戒云不可妄下及妄攻发盖毒发于表如苟妄汗则荣卫一虚重令开泄转增疮烂由是风邪乘间变证者有之毒根于里如苟妄下则内气一虚毒不能出而返入焉由是土不胜水变黑归肾身体振寒耳反热眼合肚胀其疮黑陷十无一生汗下二说古人所深戒以此观之疮疹证状虽与伤寒相似而其治法实与伤寒不同伤寒从表而入里疮疹从里而出表故也其或气实烦躁热炽大便秘结不通者宜略与疏之若小便赤少者分利之则热气有所渗而出凡热又不可骤遏但轻解之若无热则疮又不能发越也
　　
　　卷之二十八　痘疮门
　　
　　论痘疮服热药之误
　　丹溪曰读前人之书当知其立言之意苟读其书而不知其意求通于用不可得也痘疮之论钱氏为详历举源流经络分明表里虚实开陈其施治之法而又证以论辨之言深得着书垂教之体学人读而用之如求方圆于规矩较平直于准绳引而伸之触类而长之可为无穷之应用也今人不知致病之因不求立方之意仓卒之际据证检方漫尔一试设有不应并其书而废之不思之甚也近因局方之教久行素问之学不讲抱疾谈医者类皆喜温而恶寒喜补而恶解利忽得陈氏方论皆燥热补剂其辞确其文简忻然用之翕然信之遂以为钱氏不及陈氏远矣或曰子以陈氏方为不足欤曰陈氏方诚一偏论虽然亦可谓善求病情者其意大率归重于太阴一经盖以手太阴属肺主皮毛也足太阴属脾主肌肉肺金恶寒而易于感脾土恶湿而无物不受观其用丁香官桂所以治肺之寒也用附子半夏所以治脾之湿也使其肺果有寒脾果有湿而兼有虚也量而与之中病则止何伤之有今也不然徒见其疮之出迟者身热者泄泻者惊悸者气急者渴思饮者不问寒热虚实率投木香散异功散间有偶中随手获效设或误投祸不旋踵何者古人用药制方有向导有监制有反佐有因用若钱氏方固未尝废细辛丁香白术参等率有监制辅佐之药不专务于温补耳然其用凉药者多而于辅助一法略开端绪痴人之前不可说梦钱氏之虑至矣亦将有一候达者扩充推展而用虽然渴者用温药痒蹋者用补药自陈氏发之迥出前辈然其多用桂附丁香等燥热恐未为适中也何者桂附丁香辈当有寒而虚固是的当虚而未必寒者其为害当何如耶陈氏立方之时必有挟寒而痘疮者其用燥热补之固其宜也今未挟寒而用一偏之方宁不过于热乎予尝会诸家之粹求其意而用之实未敢据其成方也试举一二以证之从子六七岁时患痘疮发热微渴自利一小方脉视之用木香散每贴又增丁香十粒予切疑焉观其出迟固因自利而气弱察其所下皆臭滞陈积因肠胃热蒸而下也恐非有寒而虚遂急止之已投一帖矣继以黄连解毒汤加白术与十帖以解丁香之热利止疮亦出其后肌常有微热而手足生痈疖与凉剂调补逾月而安又一男子年十六七岁发热而昏目无视耳无闻两手脉皆豁大而略数知其为劳伤矣时里中多发痘者虽不知人与药则饮与粥则食遂教参当归白术陈皮大料浓煎与之饮至三十余帖痘始出又二十余帖则成脓泡身无全肤或曰病势可畏何不用陈氏全方治之余曰此但虚耳无寒也只守前方又数十余帖而安后询其病因谓先四五日恐有出痘之病遂极力樵采连日出汗甚多若用陈氏全方宁无后悔至正甲申春阳气早动正月间邑间痘疮不越一家率投陈氏方童幼死者百余人虽由天数吾恐人事亦或未之尽也按钱氏论痘疮形色轻重困剧而用药已具其端绪矣至洁古又辩所兼之证及候音声察形气为病而处治之法可谓详悉但世俗不深味其意反有疑似丹溪先生所以言之喋喋也大抵世俗喜温而恶寒将钱氏之法推充多疑似如云不可妄下盖妄之一字戒慎之意当有可下之理也若疮疹初发有因里实而出不快渴而脉数便秘烦躁不下可乎有将靥之际里实而渴便秘身热不可下乎或云首尾俱不可下或指上吐下泻也但自病体虚实不等时令中法治之异要当适中病情尔故钱氏云看时月此句关系甚妙如冬月盛寒便难例用凉剂且小儿痘疮本五脏之毒所发非止属诸痛痒疮皆出心火之比故陈氏方一出亦多获效今人用钱氏方亦有致误者盖不善用兵之过非制法者之过也宜求平立方本旨矧岁气时临灾青浅深不同小儿体有虚实之异用药不可轻举详洁古以下数法中佐以风药是兼升发之意亦慎之也何热剂与香窜之药宣可例用乎然有毒入关窍肌骨肉邪气下陷用此而获生者或有之恐千百而一二也又按明医杂着云丹溪痘疮治法最为明备近法陈文中木香散异功散等方乃一偏之术若痘疮虚弱淡白色痒塌属虚寒者宜用之若发热壮盛齐涌红紫色燥痒此属热毒急宜凉血自陈文中方盛行后属虚寒者率得生属热毒者悉不救痘是胎毒古人治法只解毒然气血虚则又送毒瓦斯不出及不能成就故陈文中之法既行而解毒之旨遂隐故救得一边又害了一边今必详究丹溪之法通用斯无弊也
　　
　　卷之二十八　痘疮门
　　
　　论痘疮坏证治有三因
　　一曰内虚泄泻二曰外伤风冷三曰变黑归肾盖内虚泄泻者或因脏腑怯弱其证已逆初发以来自然作泄或未发之前误服凉药以致泻下凡此者其疮不发每形见红小点而白或白而微黄如水泡之状治之当用参苓白术散南木香煎汤调下先与止泻然后以温和之剂发之外伤风冷者或因烦躁恶寒出头露面点点方萌遽为风冷所拆或疮出如珠妄为解脱以取冷快而风冷袭之凡此者轻则其状如螫色红而不发重则陷如石臼脚色白而不软治之当温血散寒邪用不换金正气散加川芎若恶寒隈人更加官桂紫苏然后与发之剂或内虚泄泻或外伤风冷荏苒经日胃气虚损由是而变坏焉致令耳反热青紫变黑此则肾证晓然矣盖肾属北方水是以其色黑其证逆治法先泻膀胱之府而后急与温脾若其疮不黑则断非肾证谨不可下请详审之泻膀胱法先用桂枝芍药大戟等分为末每服一钱枣汤调下次用宣风散一钱加青皮煎服若泻下恶物急与温脾汤剂继之疮痘为阴邪秽气所伤亦令变坏可用醋炭苏合香丸解之
　　
　　卷之二十八　痘疮门
　　
　　痘疮治法
