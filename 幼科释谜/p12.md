<!-- { "loadSidebar": true } -->
　　气积者。面色黄白。不进食。腹痛啼叫。利如蟹渤。此因营卫不和。日久而得。茅先生用万灵丸、匀气散、醒脾散相夹调理。惊积者。时时泄清水如米泔。是受伤而复有积。烦闷啾唧。常以生嗔。先解散。用百解散。后理积。乌犀丸、三棱散、醒脾散。宁惊化积。壮气和胃。仍节冷乳。自愈。热积者。大便不通。风毒疮疖。喉闭 腮。咽中涎响。茅先生用夺命散吐下热涎。后用匀气散、醒脾散调理。常服镇心丸、天竺黄散、愈。

　　卷三　痞结积癖

　　积痛

　　钱乙曰。积痛。口中气温。面色黄白。目无睛光。或白睛多。及多睡畏食。或大便酸臭者。当磨积而痛自除。宜下积丸。甚者白饼子下之。后和胃气。用白术散。又有食积肚痛。有热者。芍药甘草汤。加葛根。吐者。加生姜、半夏。

　　或加枳实。亦效。其有积而潮热寒热。心腹胀满疼痛者。良方妙香丸。

　　李杲曰。凡小儿失乳。以食饷之。未有食肠。不能克化。致成食积。腹胀而痛。利色无常。日久瘦弱。

　　鳌按。有寒积腹痛者。由日渐受寒。兼吃冷物凉饮。寒邪结于脾经。遂致作痛。始犹数日一发。继则一二日发。或日日发。发则面青白。吐清水。喜人手按。或将物抵住。方得稍可。宜用棉子仁八两炒令烟尽。加入枳壳炒、鸟药炒各一两。木香生研五钱。神曲糊丸。空心淡姜汤下。数日当下白物。渐愈。

　　卷三　痞结积癖

　　积病有治有不治

　　王汉东曰。小儿积病。可医者九。面上虚肿是积。积者。脾之所系。脾主身之肌肉。故应于面。故知是脾积。其脾系土。土无正形。故早晚浮肿不定。多则早浮。其睡则脾不磨。上面作肿。若病后此症。则是虚中积。宜用补脾消积行气等药。又面合地卧是积。何以合地。其受积在脾。是冷积。何以知之。其脾好土。故知在脾。其冷者属阴。故知伤冷硬物得之。宜下热药耳。又腹胀是积。其积在肺。何以知之。其肺主于气。才受积。其气便冷。腹胀满。气急。故知在肺。如腹胀。先宜调气。后用转。转后更宜调气。又小便如油是积。其积在小肠。何以知之。积受于脾。脾当传心。心不受触。则入小肠。小肠是心之腑。故知在小肠。则积其水道。小便如米泔。油相似也。又发黄是积。是积气伤心。

　　心主血脉。润遍身毛发。被积气所干。则发黄。故知是积伤心。宜下空心散。及取积药。此人必时复发热也。又赤白痢是积。其积在肺。受传大肠。及有外伤而得。何以知之。肺主金。色白。后赤则是外邪。故知肺传大肠。则为赤痢也。

　　宜取后调气。又两眼黄赤睛青是积在肝。何以知之。肝主木。色青。却被气所干即黄赤。睛青者。眼属肝。若受积。故令睛青。是肝受积。若传胆。必口苦不要吃物。宜凉药退之。又遍身虚肿是积。其积不在脏。只在腑。何以知之。为其积曾取后。被药发动。即不在脏。故出皮肤之间为肿也。只宜下取虚中积。药后补之。又多泻白粪是积。是受冷。积在脾。何以知之。脾主化。受冷积在脾。冷滑而泻白屎。故知在脾。宜先转。后热药补之。以上皆可治者也。积病不可治者六。喘急是肺积。肺主气。喘急则肺绝。当面白全无血色。故不可医。又面黑是肾积。盖面黑者。肾绝也。当不辨好恶。眼直无光。只一日而死。又吐热气是荣积。其不可医者。是血绝也。血主于心。心不能管。故出热气不止耳。又手脚心生疮。是卫积。卫者。气也。胃气不生。故手足生疮。若卫绝。则气不回。只半日死也。又恶心吐干呕。是胃绝。何以不医。胃主化食。热则恶吐。故不治。当食乳不化。不食。亦干呕吐。面色青黄无血色也。又泻久住了又泻。

　　是积咬脾烂。何以知其脾烂。当泻白粪而食不消。住了却放粪赤黑而死。故知脾烂。以上皆不可治者也。

　　卷三　痞结积癖

　　癖原由症治

　　庞安常曰。癖者。血膜包水。侧僻于胁旁。时时作痛也。惟癖为能发热。为能生寒热。故疟家中脘。多蓄黄水。日久而腹结癖。寒热不已。有是疾者。由乳哺失调。三焦关格。以致水饮停滞肠胃。如冷气搏之。则结聚成癖。轻者积滞木香丸。重者取癖丸。

　　王肯堂曰。茅先生论。儿生五月至七岁。有结癖在腹。成块如梅核大。来去。或似卵大。常叫痛者。左胁下名 气。

　　右胁下名癖气。用蓬莪术散夹健脾饮服即愈。如面黑。目直视。泻黑血。口鼻手足冷。不进食者死。

　　卷三

　　食积

　　太阴脾脏。奠安一身。论其职掌。化宿消陈。滋荣脏腑。灌液布津。上承胃纳。表里相循。下输大肠。传送频频。

　　土为物母。乃见其真。本脏气虚。虚则寒因。虚寒相搏。或又湿屯。水谷所入。莫与磨磷。久则成积。腹痛胀 。吞酸呕吐。昏冒其神。夜必发热。肚热眉颦。当须识此。食积是论。若有外感。益觉 。夹食伤寒。寒热吟呻。先消其食。发汗溱溱。寒热自止。宁至经旬。脾肾虚败。泻必侵晨。脾胃实热。渴咽燥唇。此皆食积。脾病灾亲。或则伤饱。

　　脾气不伸。积留日久。溃败濡沦。变成食利。脓积维均。微痛微胀。肚腹内堙。法从积滞。调理是遵。夫然后愈。病得回春。

　　鳌按。小儿之病。多由乳食未化。即或六淫相干成疾。亦必兼宿食。故另出食积一门。不混于积癖条内。

　　卷三　食积

　　食积原由症治

　　王履曰。仲景云。寸口脉浮而大。按之反涩。故知有宿食。下之宜大承气汤。然同一发热。而伤食者惟肚腹之热为甚。且粪极酸臭。夜间潮热。尤伤食之明验也。小儿宿食不消者。胃纳水谷而脾化之。儿初不知樽节。胃之所纳。脾气不足以胜之。故不消也。钱氏论食不消。由脾胃冷。当补脾。益黄散主之是也。

　　初虞世曰。小儿食积者。因脾胃虚冷。乳食不化。久而成积。其症至夜发热。天明复凉。腹痛膨胀。呕吐吞酸。足冷肚热。喜睡神昏。大便酸臭是也。有前症而兼寒热者。名曰食积寒热。若食在胃之上口者。吐之。在胃之下口者。消之。腹痛痞胀。按之益痛者。下之。下后仍痛。按之则止者。补之。夹食伤寒者。先散之。用参苏饮。热甚便秘者。先利之。大柴胡汤。如无外感。只伤食。不至于甚。保和丸调之。盖脾为至阴之脏。故凡脾病者。至夜必热。热而兼寒。

　　则又见所胜者侮所不胜者矣。食未消者消之。则寒热自止。既消者补之。则寒热自痊。若手足并冷。喜热饮食。此中州虚寒也。皆温之。大便欲去不去。脾气下陷也。宜升之。若夜间或清晨泄泻者。脾肾俱虚也。四神丸。手足热。作渴饮水者。脾胃实热也。泻黄散。手足虽热。不渴大便不实者。白术散。仍参腹痛腹胀积痛积滞治之。

　　卷三　食积

　　食积痢

　　闻人 曰。有食饱伤脾。脾气稍虚。物难消化。留而成积。积败为痢。肚腹微痛。先调胃气。次理积。却止痢。则病根自除。和中散理虚养胃。三棱散、乌犀丸助脾化积。沉香槟榔丸、守中汤进食止痢。

　　卷三　食积

　　食积吐泻

　　张涣曰。吐乳泻黄。是伤热乳。吐乳泻青。是伤冷乳。皆当下之。此迎而夺之之法也。不若伤热者。用五苓散以导其逆。伤冷者。用理中汤以温其中。自然平复也。脾经积滞未除。再为饮食所伤。不吐则泻。不泻则吐。宜以三棱散化积。守胃散和中。

　　鳌按。痢与吐泻各有 门。二条列于此者。以 由食积也。

　　卷三

　　吐泻（单吐单泻）

　　吐病伤胃。泻病伤脾。吐上焦郁。泻下焦衰。脏腑部分。各不相移。论吐之原。病非一机。或由胃虚。睡必露 。

　　或由胃冷。其脉沉微。或由胃热。凉饮是怡。或胃虚热。渴而溺稀。或胃有积。肚热面黧。或胃有痰。嗽逆声嘶。挟惊挟毒。吐亦相随。和中助胃。止吐之基。论泻之原。五脏兼推。脾受木克。面黄神疲。脾为水侮。洞泄如筛。心脾气虚。泻黄多噫。

　　肺脾气拂。沫出多啼。脾气虚寒。冷及四肢。脾家积热。心烦口糜。脾为湿滞。浮肿脉迟。脾气下陷。腹坠如遗。脾中虚痞。胀满难支。清神益气。止泻应施。吐泻交作。霍乱维危。或心先痛。吐难自持。或腹先痛。泻必淋漓。中焦闭隔。

　　上下气暌。挥霍撩乱。方书慎之。曰搅肠痧。俗名甚奇。开通疏利。乃是正治。吐泻之故。调护多非。儿生幼稚。六气尚亏。乳食不节。外感侵欺。清浊相干。蕴作疮痍。先泻后吐。由虚冷兮。先吐后泻。其实热治。详其轻重。审厥参差。

　　维吐之属。呕则类齐。维泻之属。痢则同归。其分别处。未可或迷。再参岁气。更辨四时。勿轻心掉。才可言医。

　　卷三　吐泻（单吐单泻）

　　吐泻原由症治

　　虞抟曰。小儿吐泻泄黄。伤热乳也。吐泻泄青。伤冷乳也。皆用白饼子。下后伤热乳者。玉露散。伤冷乳者。益黄散。

　　王汝言曰。小儿吐泻并作。即名霍乱。有心痛而先吐者。有腹痛而先泻者。莫不由中焦而作。上焦主纳而不出。中焦主腐化水谷而生荣卫。灌溉百骸。下焦分别水谷。主出而不纳。脾居中州。胃为水谷之海。乳哺入胃。脾能克化。然后水谷传变得宜。岂有吐泻之患。凡小儿吐泻。皆因六气未完。六淫易侵。兼以调护失宜。乳食不节。遂使脾胃虚弱。清浊相干。蕴作而然。有先泻而后吐者。

　　乃脾胃虚冷。其候先泻白水。吐亦不多。且气缓而神色慢。额前有汗。六脉沉濡。此为冷也。有先吐而后泻者。乃脾胃有热。气促唇红。吐来面赤。脉洪而数。渴饮水浆。此为热也。冷热宜辨。

　　娄全善曰。吐泻昏睡露睛者。胃虚热也。钱氏白术散。吐泻昏睡不露睛者。胃实热也。钱氏玉露散。

　　张兼善曰。初生吐泻。大便色白。停乳也。紫霜丸。下后用香橘饼。初生月内吐泻。宜朱砂丸。如吐骤。或泻完谷者。伤风甚也。凡伤风多作吐泻者。风木好侵脾土故也。宜大青膏。

　　王履曰。婴儿暑月吐泻身热。宜玉露散。或益元散。寒月吐泻身冷。宜益黄散。

　　钱乙曰。吐泻久。将成慢惊风。宜和胃丸、双金丸。一五岁儿吐泻。壮热。不思乳饮。钱见曰。此见目中黑睛少而白睛多。面色 白。必多病。夫面色 白者。神怯也。黑睛少者。肾虚也。黑睛属水。本怯而虚。故多病也。纵长成。

　　必肌肤不壮。不耐寒暑。易虚易实。脾胃亦弱。更不可纵恣酒色。若不保养。不过壮年也。面上常无精神光泽者。如妇人之失血也。今吐利不食壮热者。伤食也。又虚怯不可下。下之虚入肺则嗽。入心则惊。入脾则泻不止。入肾则益虚。
