<!-- { "loadSidebar": true } -->
　　夜卧浓衾。多食辛辣。偶触鼓钲。跌扑嚷叫。人物雷霆。凡诸惊恐。动魄乱经。一旦疾作。讵比寻恒。慢惊之症。睡卧靡宁。乍发乍静。神思昏瞑。大抵久病。逐渐热增。吐泻疟痢。消耗匪轻。脾虚胃弱。阳常不升。虚邪火旺。肝木来乘。

　　淹延困顿。遂致命倾。有慢脾风。症更堪憎。慢惊之后。虚极难胜。病全归脾。故慢脾称。脾家痰饮。凝聚胸膺。脾家虚热。来往相仍。脾困气乏。肢冷目瞪。频呕腥臭。微搐焦声。无风可逐。无惊可平。十不救一。魂魄归冥。又有天吊。

　　状若祟凭。头目仰视。身热不停。爪青肢 。是真病情。邪热毒瓦斯。壅遏心精。颇难调治。医药速营。诸惊疾发。诊视察听。表里虚实。尤贵详明。惊风之属。痫痉易醒。更多兼症。一一细评。毋轻心掉。毋躐等行。方治无误。医始称能。

　　卷一　惊风

　　惊搐由脏腑

　　钱乙曰。因潮热发搐在寅卯辰时者。此脾用事之时也。身体壮热。目上视。手足动摇。口内生热涎。项颈强急。此肝旺也。当补肾治肝。补肾地黄丸。治肝泻青丸。因潮热发搐在巳午未时者。此心用事之时也。心惕。目上视。白睛赤色。牙关紧急。口内涎生。手足动摇。此心旺也。当补肝治心。补肝地黄丸。治心导赤散、凉惊丸。因潮热发搐在申酉戌时者。此肺用事之时也。不甚搐而喘。目微斜视。身热如火。睡露睛。手足冷。大便淡黄水。此肺旺也。当补脾治肝治心。补脾益黄散。治肝泻青丸。治心导赤散。因潮热发搐在亥子丑时者。此肾用事之时也。不甚搐而卧不稳。身体温。

　　目睛紧。斜视。喉中有痰。大便银褐色。乳食不消。多睡不省。此肾旺也。当补脾治心。补脾益黄散。治心导赤散、凉惊丸。

　　卷一　惊风

　　惊搐痫痉不同

　　娄全善曰。惊搐一也。而有晨夕之分。表里之异。身热力大者为急惊。身冷力小者为慢惊。仆地作声。醒时吐沫者。

　　为痫。头目仰视者为天吊。角弓反张者为痉。各不同也。

　　卷一　惊风

　　伤风伤食发搐

　　钱乙曰。伤风搐者。因伤风得之。口中热气出。呵欠顿闷。手足动摇。当发散。大青膏。小儿生来怯弱者。多此病也。伤食搐者。因伤食后得之。身温。多唾多睡。或吐不思乳食而发搐。当先定搐。如羌活防风煎汤下泻青丸。搐退。

　　白饼子下之。后服安神丸。

　　卷一　惊风

　　惊风先见之症

　　危亦林曰。惊者。虚惕怔忡。气怯神散。痰涎来去。其泻必青。积渐而生风也。

　　杨士瀛曰。惊邪入心。则面红脸赤。惕惕夜啼。入肝则面目俱青。眼睛窜视。入肾则面黑恶叫。咬乳切牙。入肺则面淡白。喘息气乏。入脾则面淡黄。呕吐不食。凡乳儿欲发惊风者。先神志不定。恍惚惧人。扎眼上视。左顾右盼。伸手握拳。闷郁努气。情态不如寻常。皆惊风先症也。

　　钱乙曰。切牙甚者发惊。目直视。面色青。身反折者生惊。呵欠面青者惊风。呵欠面黄者脾虚惊。目赤兼青者发搐。

　　肝脏实热。手寻衣领。乱捻物。目直视者。必发惊。肝有风。目连札。不搐。有热则目直视。亦不搐。得心热者则搐。

　　肝主风。风动而上行头目。目属肝。风入于目。上下左右。如风吹不定。儿不任。故目连札也。若热入于目。牵其筋脉。

　　两皆系。不能转动。故目直视也。若得心热则搐。其子母俱有实热。风火相搏故也。

　　虞抟曰。王氏云。木能胜土。热动心忡而生惊也。

　　卷一　惊风

　　惊搐有声无声

　　钱乙曰。惊痫发搐。男发搐。目左视无声。右视有声。女发搐。目右视无声。左视有声。相胜故也。男反右视。女反左视。亦皆有声。

　　李杲曰。男为木。故左视木位无声。右视金位。相击则有声。女为金。故右视金位无声。左视木位相击亦有声。

　　卷一　惊风

　　急惊风

　　钱乙曰。急惊本因热生于心。身热面赤引饮。口中热气出。二便黄赤。剧则发搐。盖热盛则生风属肝。此阴盛阳虚也。利惊丸主之。以除热痰。不可用巴豆及温药大下之。恐搐虚。热不消也。小儿热痰客于心胃。因闻大声非常。则动而惊搐矣。若热极虽不闻声及惊。亦自发搐。

　　张元素曰。急惊者。阳症也。俱腑受病。热痰客于心肺。是少阳相火旺。经云。热则生风。因闻人声而作。若谓东方震卦。得火气而发搐。火本不动。焰得风而动。当用利惊丸、导赤散、泻青丸。搐止。宜服安神丸。

　　危亦林曰。惊风形症不明。若言阴症。则浑身又温。若作阳症。则又不大搐。乃阴阳不和。宜用防风温胆汤下大惊丸、小惊丸。

　　杨士瀛曰。急惊先当定搐。搐由风也。风由热也。搐已定。方可下热退惊。热若不退。惊亦不散。急惊。截风定搐为要。风搐既定。次与下热。热去则无风。风散则不搐。

　　朱震亨曰。老医常言小儿惊搐。多是热症。若先便用惊风药。若白附子全蝎僵蚕川乌之类。便成坏症。后有医幼科者。只用导赤散加地黄防风进三服。导去心经邪热。其搐便止。次服宁神膏。神效。

　　曾氏曰。急惊之论。前代书所不载。惟曰阳痫。大概失所爱护。或抱于当风。或近于热地。昼则食多辛辣。夜则衾盖太浓。郁蒸邪热。积于心。传于肝。再受人物惊触。或跌扑叫呼。雷声鼓乐。鸡鸣犬吠。一切所惊。未发之时。夜卧不稳。睡中或哭或笑。切牙咬乳。鼻额有汗。气喘痰喘。忽尔闷绝。目直上视。牙关紧急。口噤不开。手足搐掣。此热甚而然。况兼面红脉数可辨。盖心有热而肝有风。二脏乃阳中之阳。心火也。肝风也。风火阳物也。风主乎动。火得风则烟焰起。此五行之造化。二阳相鼓。风火相搏。肝藏魂。心藏神。热则神魂易动。故发惊也。心主乎神。独不受触。

　　遇有惊则发热。热极生风。故能成搐。名曰急惊。治之之法。先发表。次通心气。疏涤肝经。安魂退热。惊风既除。与之去痰。免成痴疾。但不可用大寒凉药。

　　李仲南曰。大要急惊用药。有次第。有轻重。开关以后。且与截风定搐。风搐既定。却下痰热。理为至当。若患在痰热。未有惊风。只可退热化痰。不可妄投惊风药。盖药中多用寒凉。恐引痰热入经络。凡病在热不可妄治痰。止当解表。病在惊不可妄治风。盖惊由痰热。只可退热化痰。而惊自止。病在痰不可便治惊。急须退热化痰。病在风不可便治搐。盖风由惊作。只可利惊化痰。其风自散。若惊亦有搐。须用截风散。至妙之道。若治惊而痰不化。热亦不退。惊安得自止。化其痰。热若不退。风亦不散。痰安得去。是知不治之治。所以治之也。急惊初传。风搐得定。而痰热一泄。

　　又须急与和胃定心之剂。若搐定而痰热无多。则但用轻药消痰除热可也。然急惊虽当下。切不可过用寒凉。致成慢惊。

　　且如只下痰热。不必太骤。但斟酌处。只用大黄一味足矣。且急惊症。原在于去肝风。降心火。幼幼书以为至要之说也。

　　薛己曰。急惊之候。牙关紧急。壮热涎涌。窜视反张。搐搦颤动。口中气热。颊赤唇红。脉浮洪数者。此肝经血虚。

　　火动生风。盖风生则阴血愈散。阴火愈炽。火动则肺金愈亏。肝木愈旺。宜滋肝血养脾气。

　　王肯堂曰。急惊由内挟实热。外感风邪。心家受热积惊。肝家生风发搐。肝风心火。二脏交争。风气壅盛。无可发泄。故暴烈也。又有搐搦反张斜视。而牙关不紧。口无痰涎而气热。未可直指为惊风。恐是伤风伤寒夹食夹惊疹痘等症。

　　此即钱氏假搐之说。又各根据本症施治。又急惊搐搦。不可把捉。但扶持之。否则风痰逆入经络。遂使手足拘挛。或成废疾。小儿急慢惊风。古谓阴阳痫。急者属阳。阳盛而阴亏。慢者属阴。阴盛而阳亏。阳动而躁疾。阴静而迟缓。

　　皆因脏腑虚而得之。虚能发热。热则生风。是以风生于肝。痰生于脾。惊出于心。热发于肝。而心亦热。以惊风痰热。

　　合为四症。搐搦掣颤。反引窜视。为八候。凡眨眼摇头。张口出舌。唇红睑赤。面眼唇青。及泻皆青。发际印堂青筋。

　　三关虎口纹红紫或青者。皆惊风候也。大抵肝风心火。二者交争。必挟心热而后发始于搐。故热必论虚实。症先分顺逆。

　　治则有后先。盖实热为急惊。虚热为慢惊。慢惊当无热。其发热者虚也。急惊属阳。用药以寒。慢惊属阴。用药以温。

　　然又必明浅深轻重进退疾徐之机。故曰热必论虚实。男搐左视左。女搐右视右。男眼上窜。女眼下窜。男握拇指出外。

　　女握拇指入里。男引手挽左直右曲。女引手挽右直左曲。凡此皆顺。反之则逆。亦有先搐左而后双搐者。但搐则无声。

　　搐逆则有声。其指纹弯弓入里者顺。反外者逆。出入相半者难痊。故曰症必分顺逆。阳病阴脉。阴病阳脉。亦为反。

　　热甚生痰。痰甚生惊。惊甚生风。风甚发搐。治搐先于截风。治风先于利惊。治惊先于豁痰。治痰先于解热。其若四症俱有。又当兼施并理。一或有遗。必生他症。故曰治有先后。纲领如此。若分三者言之。暴烈者为急惊。沉重者为慢惊。

　　至重者肝风木之克脾土。为慢脾风。丹溪云。忽惊用降火下痰丸。养血药作汤下之。慢惊当补脾。兼用朱砂安神丸。清米汤下。更于血药中求之。如四物四君东垣黄 益黄散之类。世以一药通治。甚妄。薛氏于急慢惊痫之外。又出惊风一症。

　　其候虚惕。怔忡。气怯。神散。痰涎来去。泄泻色青。盖惊之轻而虚者也。若惊入心。则面赤夜啼。用栀子清肝汤加黄连。若入肝则面青眼窜。用柴胡清肝汤。若入脾。则面黄呕吐。虚汗嗜卧。用六君子汤加柴胡、山栀。若入肺。则面白喘急。用异功散加柴胡、桔梗。若入肾。则面黑啮乳切牙。用六味地黄丸。

　　叶桂曰。小儿仓猝骤然惊搐。古曰阳痫。从热症治。古人用凉膈散为主方。按急惊属阳热病。用凉膈以清膈间无形之热。膈上邪热。逼近膻中。络闭则危殆矣。此宣通乃一定之法。然必询病因察时候治之。幼科以痰热风惊四治。犹可说也。吾乡有专科。立方钩藤、连翘、木通、薄荷、前胡、枳壳、桔梗加入表散消食。多不效验。惊为七情。内应乎肝。

　　肝病发惊骇。木强火炽。其病动不能静。且火内寄肝胆。火病来必迅速。后世龙荟芩连。必加冰麝硝黄。取其苦寒直降。

　　咸苦走下。辛香通里窍之闭也。如牛黄丸、至宝丹、紫雪皆可选用。凡热邪塞窍。神迷昏愦者仿此。钩藤、丹皮之属。

