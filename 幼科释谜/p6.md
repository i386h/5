<!-- { "loadSidebar": true } -->
　　过饱反瘁。或喜生冷。甘肥粘腻。此疳由积。肠胃气闭。或母自养。一切无忌。喜怒淫劳。即与乳吮。此疳由母。传气为戾。或因病余。妄行转泄。胃枯液亡。虚热渐炽。此疳由医。冒昧错治。大抵疳病。缘此等弊。然而古人。五脏分隶。

　　各有症形。各有方剂。肝心肾肺。脾总多累。二十四候。更宜体会。庄氏家传。最为详备。总之疳候。必先贪嗜。盐酸炭米。好吃泥块。口渴且馋。形体憔悴。潮热肠鸣。面黄便秽。渐渐腹胀。牙干目眯。揉鼻 眉。脊高项细。甚至缩腮。头皮光异。肚大筋青。发焦毛萃。龈烂腿枯。周身疥癞。种种恶候。讵必齐逮。约略形神。实惟危殆。

　　为语病家。毋徒嗟喟。失治于前。今亦无奈。

　　卷二　疳积

　　疳病原由症治

　　钱乙曰。大抵疳病。当辨寒热肥瘦。其初病者为肥热疳。久病者为瘦冷疳。冷热交作者为冷热疳。当分治之。诸疳皆当补其母。假令日中发潮热。是心虚热也。肝为心母。法当先补肝母。肝实而后泻心。心得母气。则内平而潮热自愈矣。

　　危亦林曰。疳者干也。瘦瘁少血也。皆由气血虚惫。脏腑受伤。故有五脏疳。外有蛔疳、脊疳、脑疳、干疳、疳渴、疳泻、疳痢、疳肿、疳疮、疳劳、无辜疳、丁奚、哺露。治之各有方。其病多因乳哺失常。肥甘不节。肠胃积滞而得之。

　　惟肾疳害人最速。盖肾虚受邪。疳奔上焦。故以走马为喻。初作口臭。次传齿黑龈烂。热血迸出。甚则齿脱。宜急治之。

　　才得全活。然齿不复生矣。

　　张元素曰。疳者。小儿受癖。或久吐泻。医者妄投转过之药。小儿易为虚实。致令胃虚而亡津液。内发虚热。外消肌肉。一脏虚则诸脏皆弱。其病目胞肿。腹胀利色无常。渐加瘦瘠。久不痊可。是肠胃有风。宜宣风散导之。后则各根据本脏补其母。

　　圣惠方曰。凡小儿疳在内。眼涩腹胀。利色无常。或如泔淀。日渐羸瘦。此候可疗。若鼻下赤烂。自揉鼻。头上有疮。生痂痛痒。渐渐流引。绕于两耳。时时目赤。头发稀疏。脑皮光紧。头大项细。肌体瘦羸。亦可治也。若唇口被蚀。

　　齿龈五色。或尽峭黑。舌下有白疮。上 有窍子。口中时有臭气。齿龈渐染欲烂。亦可治也。若下部开张。有时赤烂。

　　痒不可忍。下利无常。亦可治也。若疳蚀脊膂。十指皆痒。自咬指甲。头发作穗。脊骨如锯。有时腹胀。有时下痢。若急治之。无不瘥也。惟五疳有绝候。皆不可治。一衬着脚中指底不觉疼。二抱着手足垂 无力。三病未退遍身不暖。四脏腑泻青涎及沫不止。五项筋舒展无力。如此之候。皆不可治也。

　　初虞世曰。有热疳。有冷疳。有冷热疳。此其要也。热疳者。病多在外。鼻下赤烂。头痒湿痒。五心烦热。掀衣气粗。渴引冷水。烦躁卧地。肚热脚冷。潮热往来。皆热疳也。冷疳者病多在内。利色无常。其沫青白。肢体软弱。目肿面黧。又一症躁渴卧地。似有热状。惟饮食不进。滑泄无已。亦冷疳也。其有泻多脓血。日加瘦弱。此则谓之冷热疳。

　　大抵疳之受病。皆虚使然。热者虚中之热。冷者虚中之冷。治热不可妄表过凉。治冷不可峻温骤补。故曰小儿易为虚实。

　　脾虚不受寒温。服寒则生冷。服温则生热。当识此勿误。

　　曾氏曰。大抵疳之为病。皆因过餐饮食。于脾家一脏。有积不治。传之余脏。而成五疳之疾。若脾家病去。则余脏皆安。苟失其治。日久必有传变。脾家病。宜沉香槟榔丸、乌犀丸。更察虚实疗之。有虫者。使君子丸。心腹痛。吐清水。虫自下者。二圣丸。诸疳症。皆宜用五疳保童丸、万应丸。常服化积治疳。仍各投本脏调理之剂。宁心、茯神汤。调肝、 归汤。调脾、参苓白术散。补肺、补肺散。补肾、调元散。庶各得其宜。前症不致再作。

　　叶桂曰。幼儿断乳纳食。值夏月脾胃主气。易于肚膨泄泻。头及手足心热。形体日瘦。或烦渴善食。渐成五疳积聚。

　　当审体之强弱。病之新久。有余者当疏胃清热。食入粪色白。或不化。当健脾佐消导清热。若湿热内郁。虫积腹痛。导滞驱虫。微下之。缓调。用肥儿丸之属。稚年五疳。犹大方五痨。虽方书有五脏之分。是症夏令为多。固从脾胃。盖小儿乳食杂进。运化不及。初断乳后。果腥杂进。气伤滞聚。致热蒸于里。肌肉消瘦。腹大肢细。

　　名曰丁奚。或善食。或不嗜食。或渴饮无度。或便泻白色。久延不已。多致凶危。宜忌食生冷腥肥凝滞。治法初用清热和中分利。次则疏补化运。一定之理。

　　卷二　疳积

　　五脏疳

　　钱乙曰。肝疳亦名风疳。白膜遮睛。亦名筋疳。泻血而瘦。心疳亦名惊疳。面黄颊赤。身壮热。脾疳亦名食疳。面黄腹大。食泥土。又名肥疳。身瘦虚黄。干而有疮。其候不一。今略举之。目涩或生白膜。唇赤。身干黄或黑。喜卧冷地。或食泥土。身有疮疥。泻青白黄沫水。利色变易。腹满。发鬓作穗。头大项细。极瘦。饮水。肺疳亦名气疳。气喘。

　　口鼻生疮。肾疳亦名急疳。极瘦疮疥。亦名骨疳。喜卧冷地。

　　曾氏曰。肝疳生眵。发际左脸多青。或白睛微黄。泻利夹水。或如苔色。心疳切牙舒舌。爱饮冷水。喜伏眠于地。

　　脾疳爱食冷物。引饮无度。身面俱黄。发稀作穗。头大项小。腹胀脚弱或泻。肌瘦目慢。昼凉夜热。不思乳食。肺疳鼻下赤烂。手足枯细。口腥。右腮 白。肾疳两耳内外生疮。脚如鹤膝。头缝不合。或未能行。牙齿生迟。其缝臭烂。传作走马疳之类。

　　王汉东曰。凡治疳不必细分五疳。但虚则补之。热则清之。冷则温之。吐则治吐。利则治利。积则治积。虫则治虫。

　　不出集圣丸一方加减用之。屡试屡效。

　　卷二　疳积

　　无辜疳

　　圣惠方曰。小儿无辜疳。脑后有核如弹丸。捏之反下转是也。若不速去。当损其命。此核初生软而不痛。中有虫如米粉。得热气渐长大。大则筋结定。定即虫随血气流散。所有停蓄。子母相生。侵蚀脏腑。肌肉作疮。或大便泄脓血。

　　致渐黄瘦。头大发直。手足细弱。从兹夭折。

　　王汉东曰。小儿无辜疳者。盖是饥饱劳役。风惊暑积。入邪所伤。久渐黄瘦。吃食不长肌肉。夜间多哭。身上或发微热。多渴。不知饥饱。或生疮癣是也。

　　卷二　疳积

　　疳病二十四候

　　庄氏家传曰。第一候。泻脓血。日渐瘦。是冷热疳。第二候。脚细肚高。胸前骨生。爱吃泥土酸咸。日久通身黄。

　　时时吐逆下利。腹内疼痛。是脾疳。第三候。鼻下赤烂。爱揉眼兼血痢。是肺疳。乃因吃热物。或病乳所伤心肺。加之咳嗽。更服凉冷药过多。便上热下冷。渐渐昏沉。日夜烦哭。第四候。皮虚皱。面无颜色。身上燥痒。心烦。第五候。

　　毛发稀疏。鼻内生疮。是肺疳。第六候。头生疮。发稀焦。是肝疳。第七候。牙变黄赤不定。是肾疳。第八候。发焦干鼻下生疮。是肺疳。第九候。咬指甲。毛发作穗。四肢沉重。是心疳。第十候。齿虫蚀。肚上筋生。是骨槽疳。第十一候。肚逆腹胀。是胃疳。又名奶疳。第十二候。牙龈臭烂。面无颜色。不思食。是脾疳。又名口疳。第十三候。爱合面卧。多睡如醉。腹胀气急。因曾吃生肉。腹内有虫。是心脾疳。第十四候。鼻内干燥疼痛。口中臭气。牙根有鲜红血。是肝肺疳。第十五候。脚细肚高并青筋。是脾疳。第十六候。非时生疮。爱吃冷水。是热疳。

　　第十七候。皮肤上生粟子。粪中米出。是脾冷疳。第十八候。气满腹胀。及口干。是心胃疳。第十九候。爱吃生米面炭砖瓦。是脾胃疳。第二十候。揉鼻揩眼。咬指甲。爱饮水。是肝渴疳。第二十一候。多寒热。爱卧不起。是骨热疳。第二十二候。爱饮水。目不开。是肝疳。第二十三候。肌体或热或凉。发渴无时。是急疳。第二十四候。牙根黑。唇懒开。

　　开则赤。是心疳积热。

　　卷二　疳积

　　丁奚哺露

　　李 曰。丁奚者。腹大颈细黄瘦是也。丁者。手足与项极小伶仃也。奚者。腹大也。甚者尻高肉削。脐突胸满。或生谷症。爱吃生米土炭等物。宜十全丹、布袋丸。哺露者。虚热往来。头骨分解。反食吐虫。烦渴呕哕。骨瘦 露形。

　　盖丁奚哺露。皆因脾胃久虚。形体瘦削。亦由胎禀所成。尽皆无辜种类。并难治。大体相似。宜十全丹、布袋丸。

　　卷二　疳积

　　疳病名目

　　史演山曰。积是疳之母。所以有积不治。乃成疳候。又有治积不下。其积存而脏虚。成疳尤重。大抵小儿泄泻无时。

　　作渴虚热。烦躁下利。肿满喘急。皆疳候虚症。古云。疳虚用补。是知疳之为疾。不可更利动脏腑。发作之初。名曰疳气。肚大胀急。名曰肝虚。泻利频并。名曰疳积。五心烦热。名曰疳热。毛焦发穗。肚大筋青。好吃异物。名曰疳极。

　　热发往来。形体枯槁。面无神采。名曰疳痨。手足细小。项长骨露。尻臀无肉。腹胀脐突。名曰丁奚。食加呕哕。头骨分开。作渴引饮。虫从口出。名曰哺露。总皆疳候。

　　卷二　疳积

　　五疳出虫法

　　圣惠方曰。五疳久而不瘥。则腹内必有虫。肌体黄瘦。下利不止。宜服药出之。用圣惠干蟾丸。则疳气渐退。其虫状如丝发。或如马尾。多出于腹背及头项上。若虫色黄白赤者可治。青色者。不可疗也。又有积疳虫。虫蚀脊膂。身热羸瘦黄色。积中生热。烦渴下利。拍背如鼓鸣。脊骨如锯齿。或十指皆疮。频咬爪甲是也。宜圣惠金蟾散。

　　卷二　疳积

　　走马疳

　　王好古曰。走马疳。疳蚀之极也。乃五脏蒸热上攻。甚即偏沿作崩沙候。牙边肉肿烂。口内气臭。身微潮热。吃食不得。牙缝出鲜血。常动摇似欲脱。肉烂自漏落。治之先以淡盐汤洗口。即下紫金散掺之。日三次。揩杀牙边肉内虫。

　　如大段甚。即下秋霜散掺之。然后以天竺黄散。夹地黄膏调理即安。如不退。先落齿一两三个。即死不治。相次面光发。

　　腮漏见骨而殂。

　　鳌按。曾氏治法。先去积热。用当归散合三棱散。加姜枣煎服。次投芦荟丸、玉露饮。及以盐温水灌漱。或以软鸡翎蘸盐水拂洗拭干。以密陀僧散敷之。若经久不愈。传于唇之上下。成崩沙症。腮穿齿落而死。

　　卷二　疳积

　　疳病不治症

　　危亦林曰。如疳痨疳泻。面槁色夭。齿张骨露。腹硬不食。皆疳之症也。

