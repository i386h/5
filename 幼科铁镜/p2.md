<!-- { "loadSidebar": true } -->
　　一、儿病患。举世幼科。皆于儿第二指面筋纹。细摹细看。以形色论症候。以透关决死生。予两代以医术济人共约七十余年。治活婴儿不下百千万数。皆以望面色。审苗窍为主。治无不神。间亦摹看筋纹。了无证验。似此迷津道岸。

　　何可秘而不传。

　　[卷一] 摹看手指筋纹乃医家异教说 

　　夏禹铸曰。摹看手指筋纹。乃医家异教。盖指面筋纹。生来已定。岂因咳嗽而变为反弓。惊积而化为鱼刺。膈热而结为流珠。肝气粗而来蛇状之理。即曰能变能化。亦不过反弓知咳嗽。鱼刺知惊积。流珠知膈热。蛇来知气粗而已。外有何知。况二指一面。仅大小二肠所属。非五脏诸经并见之地。即曰并见。一指长不过寸许。阔不过分余。设也膈热而兼气粗。气粗而兼咳嗽。则流珠与反弓蛇来并相撕混。请从何辨。又诀曰。初关乍入宜支退。筋透三关命必亡。常见筋透三关。竟无病者。亦有病时透三关。而必不亡者。此种道理。殊不知解。余两代经过不验。不忍隐而不言。见之者幸勿执迷不悟。

　　[卷一] 治病不可关门杀贼说 

　　禹铸曰。治病不可关门杀贼。脏腑之病。必有贼邪。或自外至。或自内成。祛贼不寻去路。以致内伏。是谓闭门杀贼。如伤寒贼由外入。法宜表散。心火贼自内成。清利为先。是知降心火而不利小便。除肺热而不引大肠。治风热而不发表药。夹食而不导消。痢初起而不通利。疟始发而遽用截方。凡此皆闭门之弊。不第不能杀贼。而五脏六腑。无地不受其蹂躏。则闭门之害。可胜道哉。凡有心幼科者。又不可不知也。

　　[卷一] 治病不可开门揖盗说 

　　禹铸曰。治病不可开门揖盗。若脏腑有虚。外虽伤感。误为表散分利。惹来别症。是谓开门揖盗。试以脾虚作泻论之。脾虚惟恐补之不及。一用分利。则正气日下。而脾愈伤。便来脾慢之症。譬之六国之病在弱。离横合纵。乃季子补救之策。解约散纵。自开吞并之门。是乱臣亡国。与分利崩脾。无异理也。至于肺虚误为发散。心虚利水。肝虚抑肝诸类。当从脾虚分利而类推之可也。

　　[卷一] 汤方内更换药味说 

　　禹铸曰。在汤头中更换药味。有宜不宜。犹文本上更换字眼。有妥不妥。一般更换字眼。有慧思鄙见之殊。更换药味。亦有鄙见慧思之别。如范希文作子陵祠堂记。有歌曰。先生之德。时李太伯在座。以风字易德字。洵是慧思。李太白诗。人烟寒橘柚。而黄鲁直以家园字易烟寒字。便是鄙见。至于医家用四物汤以补血。内有熟地。若心有火而血热。

　　以生地易熟地。却是慧思。若心无火。血不热。而亦以生地易熟地。便是鄙见。此等学问。只可与知者道。难与不知者言也。业医道者。当留心焉。

　　[卷一] 看病秘诀 

　　禹铸曰。凡小儿病有百端。逃不去五脏六腑气血。症虽多怪。怪不去虚实寒热风痰。病纵难知。瞒不过颜色苗窍。

　　症即难辨。莫忽略青白红黄。面上之颜色苗窍。乃脏腑气血发出来的。颜色之红黄青白。乃寒热虚实献出来的。业医者。

　　能于此处做工夫。便得吾家之秘诀。

　　\面各穴图\03281.\推法。用葱姜煎汁浸染医人大指。先从眉心向额上。推至二十四数。

　　次从眉心分推。至太阳太阴九数。

　　再自天庭至承浆各穴。掐一下。以代针法。

　　再于大阳太阴。或发汗。或止汗。

　　再将两耳下垂尖捻而揉之。

　　又将两手捧头面摇之。以视其气。

　　再看寒热。向手推三关六腑及运八卦。

　　随分推胸口。及揉脐。推委中毕。再揉肩井。至于别穴看症。再加揉法。

　　\掌面推三关退六腑运八卦图\03282.\推三关。退六腑。运八卦。男女俱在左手。人以男右手为女之左手。独不思右掌无八卦。若亦有八卦。则震居西。

　　兑居东。艮居干。而坤居巽。岂后天八卦之定理。而为女子之推拿。遂变其位置耶。况男女心肝肾脉。俱在左手。

　　若女以右手为左。则心肝诸脉。可在右手否。

　　\掌面水底捞月引水上天河图\03283.\

　　推法。以两手围握儿手。将两大指在总筋中分推。各往侧边。

　　儿眼翻上者。将大指甲在小天心向掌心下掐。即平。

　　儿眼翻下者。将大指甲在小天心向总筋上掐。即平。

　　夏禹铸曰。大指面属脾。画家画手掌。不把大指画正面。乃画家之正法。前人只得以脾土字。写在侧边。后人误认。以讹传讹。遂以大指之侧边为脾。余故将前掌图。大指移作正面。此因脾土画图之权宜。又因口诀有曰。

　　脾土曲补直为推。见有曲字。便把儿指一曲着。则侧面居正。故愈以侧面为脾。那晓得曲补之说。曲者旋也。于指正面。旋推为补。直推至指甲为泻。此前人一字之讹。遂成流弊莫救。今人推之不效。皆由穴之不真。前人传之已误。

　　后人幸勿再误。

　　\手背面推上三关揉五指节图\03284.\

　　少商穴：两大指背挨甲处各灯火一专治脐风

　　外劳：将见小指曲着重揉外劳宫祛脏腑之寒风

　　后溪：推往下补肾推往上是清肾利小便

　　夏禹铸曰。五指梢尖俱属下。前人作上。误矣。譬诸草木。根是本。梢为末。末。下也。不辨可知。前人又每以左足为右足。独不想到人在堂居中朝上坐。却是西边为左边。如此明白显易的道理。胡为乎还错了。若女则右足为左足。地道尚右也。

　　男左手直骨背面为三关。属气分。推上。气行阳动。故为热为补。

　　男左手直骨正面为六腑。乃血分。退下。则血行阴动。故为寒为泻。其两边侧里。属阳气阴血交界之地。以此处作三关六腑之气血。无所适从。补泻何可合用。

　　五脏阳也。何女以推上为寒为凉。所谓阳极阴生是也。女阴道。故从阴生处推之。

　　六腑阴也。何女以退下为热为补。所谓阴极生阳是也。故女从阳生处推之。

　　诀曰。肾水一纹与后溪。推上为清下补之。小便闭赤清之妙。肾虚便少补为宜。

　　禹铸曰。四脏俱推上为补。下为泻。何肾与四脏相反。盖四脏居一身之上。而肾居下。肾虚则推四脏之气。

　　往下以滋肾。故曰下补。肾水混浊。则小便闭赤。若再往下推。则闭愈甚。一往上提。疏通水道。而小便自清。

　　故曰推上为清。此上下清补有异。若不发明上下之理。恐人疑推肾之上下。两字有讹。则遗害不浅。故识之。

　　\虎口合骨穴图\03285.\

　　合骨穴：乃两骨合缝处用元宵火两手各一

　　看侧骨之两边明明是正面后人多错看了奈何奈何

　　老龙穴：于惊死时在精威二穴拿不醒再于此穴一掐知痛者生不知痛者死可向肺俞穴里揉以探之

　　夏禹铸曰。前人因合骨穴。故画侧手图。只能画一面。不能画三面。故以三关六腑。写在两边。按图虽在两边。

　　而推画图之情。两边原是正面。后人不体其情。以侧手图之侧边。遂执为儿手正面之侧边作三关六腑。不大可怪哉。

　　古人画图绘穴。想无不真。多因粗心者。皆不能揣情度理。一错看过。以讹传讹。相习不察。余力辟前谬。非故示异也。由几番折肱体认得来的。后之君子。当毋以妄诞目我。

　　\脚各穴图\03286.\涌泉穴。男左转揉之。吐即止。右转揉之。泻即止。左转不揉。主吐。右转不揉。主泻。女反是。

　　惊来若急。大墩穴拿之。或鞋带穴对拿。如婴儿弱极。在大墩穴按之无脉。又在解溪穴再按又无脉。弱到十二分地位。不必医。如两处有脉。即用人参一二分服之自转。不可多用。恐弱不能受。反加一死。医者知之。

　　惊时。若身往前扑。即将委中穴向下掐住。身便直。若身后仰。即将膝上鬼眼穴向下掐住。身即正。

　　\身面用灯火图\03287.\

　　定惊元宵灯火。囟门。眉心。脐心脐轮。合骨。鞋带。各穴共十五。

　　脐风灯火。囟门。眉心。人中。承浆。两手大指少商。脐心脐轮。共十三。

　　\背面肺俞各穴图\03288.\ 

　　[卷一] 死症辨 

　　前辈有死症诀。然于中治之却有不死者。医家不可弃而不治。大冲即大墩。无脉是弱症。属不足。直视摇头是风症。属有余。二者相兼。觉无此理。倘有相兼。不治症也。如止有一。断非死症。鱼口自动。忽作鸦声。此脾有痰。而肝有风。若祛风豁痰。却非死症。蛔虫尽出。不加烧热。补脾即安。亦非死症。面黄四肢肿。若黄有宝色。补脾行气自消。却非死症。至于鼻门黑燥。兼以肚大青筋。手抱头上。兼以汗似油淋。囟门肿起。忽陷成坑。只犯一宗。犹非死症。若果并见。必死无疑。

　　[卷一] 卓溪家传口诀 

　　（前辈相传不效者。删之。两代经验过者。补之。亦有诀传不明者。出己见以阐发之。）婴儿十指冷如冰。便是惊风体不安。十指梢头热似火。定是夹食又伤寒。（握之恐不真。再以儿手指贴吾面试之。不爽。）以吾三指按儿额。感受风邪三指热。三指按兮三指冷。内伤饮食风邪入。（以上探病法）一年之气二十四。开额天门亦此义。自古阴阳数有九。额上分推义无异。天庭逐掐至承浆。（卓溪）以掐代针行血气。（此乃开首推法）伤寒推法上三关。脏热专推六腑间。（卓溪）六腑推三关应一。三关推十腑应三。推多应少（如只推不应。

　　恐发热则动火。过凉又有滞。）为调燮。血气之中始不偏。

　　啼哭声从肺里来。无声肺绝实哀哉。（卓溪）若因痰蔽声难出。此在医家用妙裁。

　　（卓溪）病在膏肓不可攻。我知肺俞穴能通。不愁痰筑无声息。艾灸也能胜上工。

　　（卓溪）百会由来在顶心。此中一穴管通身。扑前仰后歪斜痫。艾灸三丸抵万金。腹痛难禁还泻血。亦将灸法此中寻。

　　张口摇头并反折。速将艾灸鬼眼穴。更把脐中壮一艾。却是治疗最妙诀。

　　（卓溪）肩井穴是大关津。掐此开通血气行。各处推完将此掐。不愁气血不周身。

　　病在脾家食不进。重揉艮宫妙似圣。再加大指面旋（旋字不可忽略）推。脾若初伤推即应。

　　头疼肚痛外劳宫。揉外劳宫即见功。疼痛医家何处识。（卓溪）眉头蹙蹙哭声雄。（古人只曰头疼肚痛。非此辨法。

　　何以知之。）心经热盛作痴迷。天河引水上洪池。掌中水底捞明月。六腑生凉那怕痴。

　　婴儿脏腑有寒风。试问医人何处攻。揉动外劳将指屈。此曰黄蜂入洞中。

