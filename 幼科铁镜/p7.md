<!-- { "loadSidebar": true } -->
　　腹痛，脐以上属火，脐以下属寒，其因不一，有寒痛、热痛、伤食痛、积滞痛，气不和而痛，脾虚而痛，肝下乘脾而痛，蛔动而痛数种。寒痛则面白，口气冷，大便青色，小便清利，痛之来也迂缓而不速疾，绵绵不已，痛时以热手按之其痛稍止，肚皮冰冷是也。推法：曲儿小指重揉外劳宫，推上三关，揉脐五十，药用干姜、肉桂等分，煎热加木香磨水入服之自愈。

　　热痛则面赤，口气热，口渴唇红，大便秘小便赤，时痛时止，痛来迅厉，腹形如常，不肿不饱，弹之不响，以热手按之其痛愈甚，肚皮滚热，此真热也。推用下六腑，水底捞月。

　　盖热痛主心脾两热，用灯心、车前、伏龙肝加木香磨水稍许入服。

　　伤食痛者必恶食，眼胞必浮肿，或泻下酸臭，腹必饱胀，弹如鼓声，或身作热是也。如气不旺者不宜取泻，只用消导二陈汤。

　　积滞痛者今日伤、明日伤、逐日伤之而滞于脾胃间，不以饮食得其伤不痛，既有滞而后以乳食伤碍，故痛也。面色黄，嗳气，大便臭，便后痛减，足冷嗜卧，不思饮食是也。

　　治宜枳壳、槟榔、木香下之，下后即以小异功散补之。

　　气不和而痛者，儿下地后或地多湿，儿脐受风，以裹肚束脐过紧，不知儿体渐长束带未松，则上气不通下气，以故内气不和，故作痛也。审其非寒非热，问其母而脐果有束缚之弊，则气不和之痛必矣。治以木香磨水服之，随用灯火脐轮六，脐下气海一，心口窝一，其痛即止。大儿之气不和者，其候眼胞不肿，面色不黄，饮食如故，腹肿可如鼓声，摇其头而嗳气是也，宜用木香、陈皮、枳壳、甘草服之。

　　脾虚痛者，其候面无血气，微黄带微白，大便少而色白，治以补脾开胃为主，用六君子汤加橘皮。

　　肝木乘脾痛者，肝木克脾，脾虚不胜其克则肝气无所泄，故乘脾之衰而作痛也。其候唇白，口中色淡，面多青色，痛则腹连两胁，重按其腹则痛止，起手又痛是也。治用四君子汤加柴胡、白芍。

　　蛔痛者，腰曲扑身口流清涎，痛久不歇少顷又痛，或一时或二时而止，或歇半日又痛，面黄唇白，此蛔痛也。治用使君子去壳，火煨，吃十余粒，少顷又吃，即止。以上婴儿腹痛，口不能言何以知之，盖儿痛必哭，无故而哭者痛也。哭声雄惨而双眉蹙皱是也。如使君子食之不止，莫妙于苦楝子树根皮约一、二两许，水煎一茶钟，吃下虫即尽出，但体弱者不可轻用。

　　又有一种奇痛，一痛只大叫几声“痛、痛、痛”，即抱胸晕死。余家一女犯此症，先君在日余见将女面扑地，用冷水一盆以女膝着水上，于委中穴浇水狠拍，粗筋肿起用银针傍筋打入二针，针出血流，叫一声“痛”即苏，随用冷水滚水各半，连吃一、二碗立愈。记先君曰此急痧也，与转筋火差似，如平常腹痛从未有，一痛而即死者，急痧之辨紧记在此。

　　夏禹铸曰：尝观内经有曰，胃虚则吐，胃热则呕，此说殊属大谬，何也。余屡屡见吐，吐固有虚，常亦有热；呕固是热，却亦有寒。此余非非议前人，盖见之多而治之效也。

　　二症各有虚热，不可拘执，惟望面色。唇舌之间红则热，而淡则虚，断无有误。至于泄泻，出少而缓曰泄，出多而势急曰泻，泄则症轻，泻则重，凡以所泻之色验之，治无不效。

　　[卷四] 辨吐 

　　胃虚发吐，其候面白神疲，不热不渴，口气温和而带微冷，额前微汗。治宜助胃膏。

　　胃热发吐，面赤唇红，烦渴溺赤，口气蒸手。宜用熟石膏七分八分研细末，以茶送下。

　　胃气不和发吐，其候恶食，此由积滞在胃复为伤食，摇儿之头便嗳气。治用火酒曲一枚，火煨黄色研细，白汤调下，用枳壳、木香、陈皮、半夏、香附服之。

　　有盛夏外感暑气吐者，宜六和汤。

　　有霍乱而吐者、吐不出者，手足厥冷，脐腹之上绞痛，名曰转筋火。治用滚水一碗，冷水一碗相和，饮下即愈。

　　有内伤饮食、外感风邪而吐者，身热眼烧疲倦，治用藿香正气散。

　　有伤风嗽吐者，治用清金饮。

　　[卷四] 辨泻 

　　夏禹铸曰：吐从面色辨之，不爽，泻更宜辨。所泻之色暴倾下迫属火，水液澄清属寒；老黄色属心肺脾实热，宜清；淡黄色属虚热，宜补；青色属寒，宜温；淡白色属脾虚，宜补；酱色属湿气，宜苍术燥湿；臭属伤食，宜消导二陈汤。

　　脾虚作泻，泻下白色，或谷食不化，或水液澄清，其候面白神疲，唇口惨淡，舌白，口气温冷，治宜理中汤加附子，或六君子汤。

　　脾热作泻，泻时暴注下迫，便黄溺赤，口气蒸手，烦渴少食，治宜五苓散加山栀仁。

　　有气虚下陷泻者，宜补中益气汤，其候与脾虚差同。

　　有伤食兼滞泻者，其候嗳气，吞酸胀满，一痛则泻，一泻痛减，治宜用大腹皮、神曲、麦芽、山楂、白术、木香、槟榔。如食已消，痛已止而泻不止者，乃脾失清升之气，宜补中益气汤。若食消而腹犹痛，乃脾痛也，宜小异功散。

　　有肝泻者，泻青稠粘，乃肝木乘脾。治宜麦冬、桔梗、白术、白茯、人参、木香、酸枣仁、甘草。

　　先泻数日已止，又泻随发惊，此症多不可治。盖泻而又泻，脾败之极，加之外邪由肺克肝，肝又动风克脾，脾败将死，不受肝克，故肝风烈极毫无泄处，如祛风解热，元气将尽，将谓疗惊不能救脾，将谓救脾惊不能止，无法可治。

　　[卷四] 辨吐泻 

　　夏禹铸曰：内经有曰，胃虚则吐，脾虚作泻，脾胃俱虚吐泻兼作，此言极谬。若先泻后吐，面白神疲，不热不渴，额有微汗乃脾胃虚寒也，宜理中汤或小异功散，或六君子汤。若先吐后泻，面赤唇燥，烦渴溺赤，乃脾胃有热也，治宜五苓散加竹茹煎服。又有积滞在脾，不能运化水谷而吐泻者，宜用消导二陈汤。

　　有长夏夹暑吐泻者，宜用六和汤。

　　余髫年砚席友陈公载嫒患吐症，适余抱风寒，因延大方脉用温胃剂吐益甚。带疾往视，口唇红丽，气出蒸手，舌色红紫，用熟石膏一钱研碎，以茶一碗送下，稍止，随加一服，立愈。在大人苗窍尚验，况婴儿乎。后又患吐，色窍俱同，仍用石膏却不甚应，揣之下元或有寒气，用炒盐熨腹，仍服石膏即愈。可见苗窍颜色从不一误。

　　余于岁癸丑北上到会馆，适陈是庵幼郎脾泻将慢，付余治，问曰：曾服参否。是庵曰：如服一分便爬上了壁。余心以为南北或亦有异。转思初到都门，恐孟浪来诮，以六君子汤去人参连服二剂，了无一效，辞接别医。良久一医拥舆至馆。去后余请所发剂视之，剂属消导。因问：彼何人斯。是庵曰：此名震京都之郑小儿科也。余曰：久泻将慢尚可再用消导之药，用之命不可知矣。乃止。余便不以是庵之言为正，硬用六君子汤，倍加人参，且外加附子五分，两服即愈。是庵叹曰：素闻妙手，今果然矣。此辨色审窍勿以人言为信之一验也。

　　[卷四] 辨痢疾 

　　夏禹铸曰：丹溪云痢无止法，以通利为主，此言亦不尽然。何也，痢疾有寒有热，白者虚寒也，红者实热也，治宜调脾为主。若染一二日，遍身壮热，脓血稠粘，里急后重腹痛者，宜用承气汤，以下之，或用木香槟榔丸。若虚怯者不可下。病久身凉自汗，宜用补中益气汤。挟热而痢纯血，宜用四顺清凉饮，或黄连芍药汤。挟冷而痢纯白，或乳食不消者，宜用理中汤。有湿热之毒熏蒸清道上致胃口闭塞而为噤口者，宜用人参、黄连、石莲子。有痢久胃气虚则不能乳食而为噤口者，宜用理中汤或六君子汤。有积毒之气上冲而呕恶者，宜用人参败毒汤。有胃气虚寒而呕恶者，宜用附子理中汤。有痢后脾虚不能制水而遍身浮肿者，宜用六君子汤，外加苍术、浓朴、猪苓、泽泻、黄连、芍药。有痢久脱肛者，经曰肺气虚寒，由脾虚而金无所养，故大肠虚脱而下陷也。宜补脾温胃，用固肠饮。有积尽而痢久不愈，乃脾气下陷，宜用补中益气汤，或四君子汤。若初起宜用姜茶散。有夹暑热而痢下赤白相兼者，用清暑益气汤加香薷饮。

　　余长男之日五岁时与幼甥同患痢疾，男素脾弱，痢起腹并不痛，痢下纯脓，白色中带蓝色，口气微冷。不用通利，即以六君子汤服之。甥痢纯红，遍身有风疹，用四顺清凉饮加防风、柴胡。两药各器同炉煎。姻家误以男药与甥服之，风疹即隐，气喘促，睡鼾。余急以天保采薇汤与服，疹复出，喘止。仍用前汤数剂愈。此可见脾虚之极不必清利，硬用补剂。热痢宜清不可用补之，一验也。

　　[卷四] 辨疟疾（附阴虚似疟） 

　　疟疾皆由冒感风寒暑热而发，丹溪有曰：若无汗要有汗以散邪为主，若有汗要止汗以扶正气为先。此千古不磨至之论也。发时有一寒一热，身重骨节疼痛，自汗多呕者，湿疟也。由汗出脱衣冲冒风寒，或渴极过饮冷水，或冷水浴身所致。有食疟者食所伤，由饮食过度伤寒所致。俱用柴胡、前胡、青皮、陈皮、苍术、白术、白茯、甘草、猪苓、泽泻、知母、贝母、浓朴、半夏、黄柏等分，姜枣引，服一剂以清之。于发疟日之五鼓，空心以前方加常山、槟榔、草果仁等分煎服以截之，即愈。如久疟不止致中气弱极，名曰脾寒，用四兽饮加枣、姜，服五六剂自愈。

　　夏禹铸曰：有阴虚似疟竟作疟治者，这般人却没有一毫心思一线想头。夫谓之曰：似则两症相去。原是星渊即曰：似疟亦只似其疟之脾寒。试问：普天下人可有疟一起而就成脾寒者。是必始于清之无法，继又截之无方，或从不服药，相延日久，才到脾寒之症。明明有这一条来路，若一见每日下午身有潮热，冷状飕，便作疟治，独不思到疟有来路。况脾疟由重减轻，阴虚由轻加重，两症判然，竟不知别。此一种心窍，真不可理解。

　　阴虚似疟，如潮热稍重于作寒，治用四物汤加人参。如心、肺、肝有热，虽汤内已有熟地，再外加生地。如作寒稍重于潮热，四物汤外加黄、人参、甘草等分参减半。如潮热作寒俱轻，只用四物汤，不须外加。如女患此，加红花二三分。

　　[卷五] 辨咳嗽 

