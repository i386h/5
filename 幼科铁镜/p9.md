<!-- { "loadSidebar": true } -->
　　同邑绅徐梅宣公郎。痘后四十日。大便闭有七日。他医以承气汤单授之。余舅氏时在徐宅。力荐请余。往视之日。血虚之极。幸未通利。通则不可药矣。梅宣且幸且疑。硬用四物汤一服。便出乃溏粪。带白色。梅宣拍案叫绝曰。一望即知。神何至此。前庸手几败乃事。此望色审窍。知非肺热之一验也。

　　[卷五] 小便不通 

　　小便不通。由肺燥不能生水。当清肺中之热。而滋肾火之源。治宜用黄芩、黄连、天花粉、知母、麦冬、茯苓、木通、甘草。等分服之。

　　若脾湿气不上升。当健脾生金。先用泻黄散。随用六君子汤。若膀胱有热。涩滞其流。治用五苓散。

　　[卷五] 出汗 

　　出汗者。寝中通身如浴。觉来方知。属阴虚。营血之所主也。治宜四物汤加黄、浮小麦、黄连。煎服。有自汗者。不时而出。动则乃息。属阳虚。卫气之所司也。治宜补中益气汤加麻黄根、浮小麦、麦门冬。煎服。有脾虚泄泻自汗。而汗出有时者。此症大虚。治宜六君子汤。或附子理中汤。姜枣引。煎服。

　　[卷五] 黄胆 

　　黄胆。其候色黄。属脾。盖小儿由饮食所伤。兼之湿热之气。蕴积脾胃。故成此症。面目指爪小便遍身皆黄。

　　疸症无疑。治宜地黄茵陈汤。

　　[卷五] 肿胀 

　　肿胀之症有二。

　　一曰气肿。先肿而后喘。由脾胃虚弱。脾主肌肉。肺主皮肤。土弱不能生金。虚气上攻乎肺。行于面目。遍身浮肿也。治宜调脾行气为主。用五子五皮汤。等分煎服。轻则六剂。重则十剂。无有不愈。

　　一曰水肿。先喘而后肿。因上焦烦渴。喜饮茶水。脾虚不能制水。水反侮土。上冲乎肺。流走皮肤而光肿也。

　　治宜实脾利水为主。用胃苓汤。又泻后痢后疟后诸病。脾虚发肿者。宜调脾胃为主。用六君子汤。或补中益气汤。

　　切不可用通药。如通。万不能活。如不因疟痢诸病后。突然而肿胀者。方从水气二种治之。此方即大方脉家用之。

　　亦无一不效。如通身不肿。

　　只有腹肿。弹之如鼓声。按之却绵软。此脾虚也。宜用六君子汤加浓朴。若腹肿弹之不响。按之如石。此单腹胀也。不治之症。

　　[卷五] 三消 

　　三消之症。实热者少。虚热者多。不足之症也。若作有余治之。误矣。始而心肺消渴。或脾胃消中。或肾水消浊。传染日久。则肠胃合消。五脏干燥。精神倦怠。以致消瘦四肢。

　　消渴。心火动而消上。上消乎心。移热于肺。渴饮茶水。饮之又渴。名曰上消。治宜莲花饮为主。次以生津四物汤。川芎八分。归身一钱。生地酒洗一钱。知母一钱。白芍用湿纸包煨一钱。麦冬去心一钱。川连八分。乌梅肉五分。天花粉七分。薄荷、石莲肉、蜜炒川黄柏、炙甘草各五分。

　　消肌。脾火动而消中。中消于脾。移热于胃。喜多食。食无足时。小便色黄。名曰中消。宜用石膏、知母、甘草、人参。倍加石膏。外加粳米。次宜生津养脾。

　　消浊。火动消肾。移热于膀胱。小便混浊。色如膏脂。名曰下消。宜用莲子、知母、芡实、麦冬。入四物汤服之。

　　凡消症。务要养脾生肺。降火滋阴。病自除矣。

　　总治三消。以生血为主。用黄连、天花粉二味为末。藕汁、生地汁、生姜汁、人乳并蜜。共和二末为丸。每次一指而大。白汤送下。

　　[卷五] 膀胱气痛 

　　婴儿小肠与膀胱气痛在脐下气海两边。筋肿到肾囊边。痛不可抵。治用川楝子、橘核、小茴香、荔枝核。俱焙炒为末。白酒热调三四钱一服。不数服即愈。

　　[卷五] 呆笑 

　　儿无甚病。忽然见人呵呵而笑。即不见人亦然。每日如是。治用桔梗三钱。半夏五钱。木通一钱。甘草五钱。煎服。

　　随于顶心百会穴。艾灸二壮。即愈。

　　[卷五] 不寐多困 

　　婴儿不睡有二。一心虚。一胆虚。睡中不闻人声。忽醒而不寐者。此心血不足。宜用人参安神丸。有睡中稍闻人声响动。即惊而不寐者。此胆虚之极。宜用参竹汤。

　　多睡者。脾气虚弱。健运之令不行而嗜卧也。治宜温补脾胃。以四君子汤加木香、半夏。倍加白术。

　　[卷五] 龟胸 

　　由感风热。凝注为痰。停心滞胸。咳嗽喘促。肺气胀满。攻于胸膈。渐成龟胸。或乳母过食辛辣。夏哺热乳。亦成此症。治宜宽气化痰丸。

　　[卷五] 龟背 

　　由客风吹背。传入于髓。故背突如龟。或咳嗽久以致肺虚。肾无所生。肾主骨。风寒乘虚而入于筋骨。致精血不能流通。故骨弓而驼。治宜松蕊丹。外以龟尿点脊背中。中缝即愈。

　　[卷五] 论解颅囟填囟陷 

　　小儿生下头缝不合。肾主骨而脑为髓海。肾有亏。故不合也。名曰解颅。治宜六味地黄丸。囟门之起。名曰囟填。

　　宜大连翘饮。或泻青汤。囟陷如坑者。由病久血气虚弱。不能上充。治宜固真汤。又以狗骨炙为末。鸡子清调敷之。

　　[卷五] 干瘦似疳 

　　儿父母平常节儿饮食。从不伤脾。饮食不缺欠。又非病后。但见逐日消瘦。其症必由有所思想而难言。或二三岁四五岁时。母又有所生。乳哺怀中。多有疼爱之声。前儿从旁窥伺。见其爱有所夺。不能入怀吮乳。惟朝思暮想。久则伤脾。治之非药所及。此症前所未传。今不概见。

　　余先君在日。余妹归宁。见抱甥干瘦。审无他症。顷见妹哺次甥。长甥倚膝。觉神不在舍。因问予妹。瘦始于何日。

　　妹曰。自得次甥后。经今月余矣。先君命妹哺儿之时。勿令瘦甥得见。哺后阳抱入怀。以空乳喂之。且慰之曰。我只疼你。如此一月。果不药而肥。追思先君。妙何如也。神何如也。

　　[卷五] 天柱骨倒 

　　天柱骨倒。乃项软也。由真气虚弱。客邪入腑。传于筋骨。项则软垂下而无力。治宜祛风散。或吐久泻久病久而软者。治宜六君子汤加肉桂。手软者。宜用薏苡仁、当归、秦艽、枣仁、防风、羌活、荆芥。等分服之。足软者。治宜六味地黄加牛膝、五加皮、鹿茸等分。服之。

　　余从弟禹铎悬孙。方十个月。天柱骨倒。弟曰弱极。即要用参。余曰。客邪入内。何可遽用。弟意不果。余作色拒之。用祛风散。作煎剂一服。项稍直。即命用六君子汤。外加防风。五剂愈。

　　[卷五] 五硬 

　　头颈手足强直如木。乃肝受风邪。治宜小续命汤。

　　[卷五] 齿病口疳疮 

　　此病由胎中受热而成口疮。或牙床疳生走马。治宜导赤散。并清胃汤。如久病之后。瘦弱之极。难治之症。

　　[卷五] 重重龈 

　　口中上皮肿起。如囊盛水。名曰重。牙床肿起。名曰重龈。俱以大针刺破去血。用蒲黄敷之。

　　[卷五] 耳痈 

　　耳内肿及耳外肿。耳外出脓。或间一日脓一出。或间二日脓一出。治宜用黄鳝。以刀斩断。滴血入耳数次。

　　或用天保采薇汤。

　　[卷五] 重舌木舌 

　　重舌者。舌下根复生如小舌也。木舌者。其舌肿硬填口也。皆由心脾热极。治用黄连、灶心土、木通、连翘等分煎。犀角磨水和药服之。用朴硝、紫雪、白盐每五分。用竹沥调敷。即愈。

　　余于丙午科。同从弟铎再从侄谟乡试白下。侄忽患重舌。弟伴向外科。用刀刺破。流出如鸡蛋清。归寓又肿。

　　如此两回不愈。予执舌乃心苗立方。用黄连、黄芩、木通、枳壳、甘草二剂。舌消一半。喉痰忽壅。余揣必是误用黄芩之弊。盖心火刑肺。肺已不安。误将肺泻。焉不痰壅。于是去黄芩。加五味二钱。一剂并愈。此因苗治脏。

　　照症立方。见药不可误用之一验也。

　　[卷五] 鹤膝风 

　　此候由肾气不足。两腿细小。膝骨肿大。如鹤膝之状。治宜屈膝散。或用六味地黄丸加牛膝、鹿茸。又有泻痢久而成此症者。红肿作痛成脓。治用补中益气汤。如肿硬不痛而色白者。治不愈也。

　　[卷五] 痛风 

　　四肢上或身上一处肿痛。或移动他处。色红不圆块。参差肿起。按之滚热。便是痛风。治用羌活、独活、五加皮、威灵仙、秦艽、防风、桂枝、前胡。如下体。加牛膝。各一钱。煎服。数剂自愈。

　　邑庠方玉相幼子。左手左足各曲贴肉。痛屈不伸。用前方煎服五剂愈。如大人。须用酒煮。每夜尽量饮。每味一两五钱。煮酒约五六斤。饮毕即愈。此余创方。屡效不爽。

　　[卷五] 冷水风 

　　脚背上与趾上。及解溪鞋带诸所。块痛不可言。一痛几死。用青砖一块。火内烧红。以木桶盛之。将老醋浇入砖上。

　　以大人手伴儿脚。悬于砖上蒸之。气莽则将脚稍远。气温则就砖。桶口以绵絮之类围塞。不令气泄。一蒸即验如神。

　　[卷五] 迅雷所惊 

　　其候抽掣形状。与前惊无异。只手掌内横直纹痕。皆是深黄颜色。此因惊胆。其色故黄。拿苏。用鼓对儿轻轻敲起。

　　渐渐加重。重击二三声。持去鼓以解疑。即服参竹汤以宁胆。

　　穿山林宅讳祥者。一子四岁。腊月被爆竹惊死。拿苏。如父母唤声略重。又惊死。与饮食时。先以食示之。再做声。

　　便不惊。其父亦业幼科。投以枣仁、远志等味不效。至余告其颠末。余曰。此胆家受病。作心家医。误矣。余授以参竹汤。二剂愈。

　　[卷五] 天疮 

　　此由风邪毒瓦斯。客于皮肤。搏于血气而生。始生如汤烫作泡。一破浆出成疮。治用生地、升麻、蓝叶、山栀、大黄各一两。

　　碎。用猪油八两。文武火煎。色变。滤去渣。瓷器盛之。涂患处。

　　[卷五] 痱疮 

　　其状如粟粒色赤。面疮。夏月多生头面。或遍身。用天保采薇汤。等分煎服。

　　[卷五] 黄水疮 

　　由湿热与血气相搏。其疮初生碎小。后有脓汁。浸淫成疮。用雄黄、雌黄、川乌各一两。松香三钱。为末。乱发一团。烧灰存性。猪油六两熬化。再入三味煎至发消尽。以绵滤去渣。入二黄。搅匀盛器。涂疮上。

　　[卷五] 恶核瘰 

