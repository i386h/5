<!-- { "loadSidebar": true } -->
　　膝痛酸

　　时疫初起，膝痛发热者，邪在太阳经也，独活、槟榔、牛膝为主。兼软者，湿甚也，苍术为主。然此特太阳之一证，初起以解表邪大势为先，膝痛专药一、二味而已。若经汗、下，表邪大势已解，则当察其邪气之有无，正气之虚实，专治下部。不然，恐致残废。倘余邪不尽，留于下部，则仍有热证。如骨蒸，小便黄赤，以黄柏、苡仁清湿热，槟榔、木通通壅滞；筋挛则秦艽、木瓜；筋缓则苍术、防己；红肿则赤芍、丹皮、续断、芎、归。若无余邪见心悸，二便频数，尺脉虚小，则当以补肾为急，六味加牛膝、枸杞、知、柏滋益阴精。

　　卷之二　表证

　　胫腿痛酸

　　时疫初起，胫痛酸者，太阳经脉之郁也，独活为主。兼挛者，治在筋，加秦艽、木瓜；兼肿者，治在肉，加木通、赤芍、槟榔；兼软者，属湿温，俗名软脚温，往往一、二日即死，宜白虎加苍术汤，或苍术、黄柏。

　　此与膝痛颇同，未经汗、下，则解表之大势加一、二味胫痛专药。表证已解，惟留此证，当专治之。若屡经汗、下而见虚证，亦以补肾为主。

　　卷之二　表证

　　足痛

　　时疫初起足痛，有原素有香港脚痼疾者。但治时疫，于解表药中，微加槟榔、木通。若已经汗、下，表里俱平而足痛不止，则消息其肾家虚实，同膝胫痛法治之。

　　卷之二　表证

　　肩臂痛酸

　　时疫初起，肩臂痛酸者，手太阳经脉受邪也。解表，则痛自已。经汗、下后而肩臂痛者，有经隧阻滞、血脉空虚之别：经隧阻滞者，脉多有力，证多热渴，以清热活血为主，黄芩、赤芍、归尾、红花之类；血脉空虚者，证多萎困，脉多芤、涩，养血益气为主，四物合参、 之类。

　　卷之二　表证

　　腕痛

　　时疫初起腕痛者，乃风淫末疾也。初起解表，汗、下后益气养血，与肩臂痛同治。

　　卷之二　表证

　　周身骨节酸痛

　　项、背、腰、膝、胫、足、肩臂诸痛，已列于前，则周身之酸痛备矣。兹复列周身骨节酸痛者，以痛在一处，邪有专注，痛在周身，邪有分布也。专注之邪，须通其凝泣；分布之邪，须解其缚束。故治周身酸痛，疏表其大法也。而酸与痛亦有别：酸轻而浅；痛重而深。酸痛与拘挛又有别：酸痛举动如常，拘挛屈伸不利；酸痛病在营卫，拘挛病在筋脉。合酸痛拘挛，又有上下、浅深、前后之不同：在身半以上为末疾，浅而易解；在身半以下为本病，深而难去。合上、下之酸痛、拘挛，在未经汗、下与已经汗、下者又有别：未经汗、下属邪盛，宜宣伐；已经汗、下属正虚，宜调补。明乎此，则酸痛在周身，在一处，按证施治，无不当矣。解表诸方：人参败毒散、九味羌活汤、六神通解散、大羌活汤。

　　卷之二　表证

　　身重

　　时疫初起，发热身重者，湿胜于热也，苍术为主。二、三日至四、五日传变之后，汗出更热而身重者，热壅其经脉也，白虎汤为主。传里，表无热而舌燥、便秘、腹痛拒按而身重者，内结而气不达于表也，三承气为主。

　　屡经汗、下，表热已退，身重不可移动，脉虚散而无根，舌上无苔，二便自通者，阴阳两亡，经脉枯竭也。审其阴阳偏胜而治之。偏于亡阴多燥证，六味合四物为主；偏于亡阳多脾胃证，六君合生脉为主；阴阳俱竭，生脉合六味为主。

　　卷之二　表证

　　自汗

　　疫邪自内蒸出于表，初起作寒热时，多自汗，甚至淋漓不止，不可以表虚论。兼头痛、身痛仍以解表为主，羌、独、柴、葛之类。兼烦渴，直清阳明之热为主，白虎之类。有热、有结，破结为主，陷胸、三承气之类。若屡经汗、下，邪已全退，脉虚而舌无苔，二便清利如常，内外无热证，方可从虚敛汗。盖以时疫得汗，为邪有出路，而宜敛汗者，恒少也。

　　卷之二　表证

　　盗汗

　　时疫初起盗汗者，邪在半表半里也。胸胁痞闷，达原饮；无痞闷，小柴胡汤。汗、下后，大热已退，有盗汗者，余邪不尽也，小承气、小陷胸、吴氏承气养荣汤诸方，清其伏匿余邪，盗汗自止。

　　卷之二　表证

　　战汗

　　时疫不论初起、传变、末后，俱以战汗为佳兆。以战则邪正相争，汗则正逐邪出。然有透与不透之分。凡透者，汗必淋漓，汗后身凉，口不渴，舌苔净，二便清，胸、腹、胁无阻滞、结痛，始为全解之战汗。否则余邪未净而复热，则有再作战汗而解者；有战汗须三、四次而后解者，有战汗一次不能再战，待屡下而退者；有不能再作战汗，即加沉困而死者，总视其本气之强弱何如耳。

　　凡战汗之时，不可服药。补则战止而汗不透，留邪为患；汗、下则太过，而成虚脱。应听战汗透彻，再观脉证施治。当战时，或多与热汤饮之，助其作汗。战汗之时，脉多停止，勿讶，待战汗之后，脉自见也。大抵战汗之脉以浮为佳，邪出于表也，虚、散、微、濡应有变，煎独参汤以待之，防其脱也。贫者米饮聊代之，然必察其战后，系邪净而气欲脱，方可用。

　　凡战汗后，神静者吉，昏躁者危；气细者吉，气粗而短者危；舌萎不能言者死；目眶陷者死；目转运者死；戴眼反折者死；形体不仁，水浆不下者死。

　　战汗虽为佳兆，亦有吉凶。得战汗固由治得其宜，邪退正复而致，然不可强也。尝见服大发汗药毫不得汗，而饮冷水得汗者；又有用下药得战汗者；凉血活血得战汗者；生津益气得战汗者，种种不一。当知战汗乃阴阳交和，表里通达，自然而然，非可强致也。

　　卷之二　表证

　　狂汗

　　时疫临解，有忽手舞足蹈，跳床投榻而后作汗者，最为骇人。然须验其是否作汗，作汗之脉浮而缓，浮为邪还于表，缓则胃气自和，待汗透自愈。脉若浮洪、浮数、浮滑、浮散、虽有汗，亦为发狂，非作汗也。

　　卷之二　表证

　　头肿

　　时疫头肿乃风热壅于上部，太阳之经脉郁滞巅顶，俗名大头伤寒。当视表里轻重加轻清疏风之品，以散其肿，荆、防、薄荷、蝉蜕、川芎、蔓荆、菊花之类。如发热，舌苔白，表重于里也，合表药用九味羌活汤、人参败毒散是也。如烦渴，舌苔黄者，里重于表也，合里药用三消饮、凉膈散、大柴胡汤、调胃承气汤是也。古有用三棱针刺出恶血法亦可用。至发痈脓者，不在此例。

　　卷之二　表证

　　面肿

　　时疫面肿，风热溢于上部，阳明之经脉被郁也，赤肿者方是，治以白芷、防风、葛根、石膏散其风热，视表里之轻重，合头肿条内诸方加减用之。若黄肿，乃水气也，当从水肿治之。

　　卷之二　表证

　　颈项肿

　　时疫颈项肿，乃阳明风热，俗名捻头瘟，又名蛤蟆瘟，当按头肿条内表里诸方加葛根、桔梗、牛蒡、防风、玄参。痈脓发颐，不在此例。

　　卷之二　表证

　　耳旁肿

　　时疫耳旁肿，乃少阳风热，俗名黄耳伤寒，小柴胡汤加荆、防、芎、芍、元参，亦当与头肿参看。

　　卷之二　表证

　　胸红肿

　　时疫胸前一片红肿，粟起似麻疹，风热也，俗名赤膈伤寒，亦于头面诸条、表里方中加荆、防、连翘、赤芍、牛蒡、土贝。

　　卷之二　表证

　　周身红肿

　　时疫周身红肿，风热溢于皮肤也。用羌、独、升、柴、葛、芷疏其皮肤之毛窍，石膏、黄芩、栀子、连翘清其肌肉之热，赤芍、归尾、红花、生地活其毒热之瘀。兼里证与头肿诸条参治。

　　以上头肿诸条，列之表证者，以初起言也。若见于病后，曾经汗、下者，为余邪不尽，治法则小异。大约见于初起，表邪盛实，用表散之药为主，清里之药为辅；见于病后，里邪留溢，用清里之药为主，表散之药为辅。以此为权衡。思过半矣。

　　卷之二　表证

　　发黄

　　时疫发黄有四：一宿食，二蓄水，三蓄血，四郁热。当疫证初转在表时，胸膈痞闷，目珠黄，面鼻正中黄，宿食壅于胃脘也，于表药中加山楂、神曲、麦芽、莱菔子。传里时，小便不利，腹满而响，面、目、身俱黄，蓄水也，四苓散加栀子、茵陈。胸腹有软痛处，小便自利，大便黑而发黄者，蓄血也，桃仁承气汤。热在下焦，大小便俱不利而发黄者，郁热也，茵陈蒿汤。

　　凡发黄必以二便为辨。二便调，属上焦；小便不利属水；小便自利而大便黑润属血；大小便俱不利属热郁，乃胃热移于膀胱，不必利其小便，但当通其大便，是以茵陈汤有专功也。

　　发黄当辨其色。上焦宿食发黄，只在面目，不及周身；蓄水发黄，周于身，兼微黑而黯淡，瘀血发黄亦兼微黑而润泽；郁热发黄兼赤而鲜明。此即以黄辨黄之法也。

　　卷之二　表证

　　发疹

　　时疫发疹，热邪从皮毛出也，与汗同机，以疏散清热为主。然与他证发疹不同。他证或无里热，此则未有不里热者，虽以疏散为要，而见烦渴、舌苔黄则硝、黄仍须兼用；他证发疹，疹散而病即愈，此则有屡发而病不衰者；他病发疹不过一、二日为期，此则为期不定。治法必视里邪解否，为用药之准则，不可以疹之一证为据也。

　　卷之二　表证

　　发斑

　　时疫发斑，邪热出于经脉也，虽不及战汗，亦有外解之机，治以凉血清热为主，白虎化斑汤、吴氏举斑汤、犀角地黄汤选用。此亦与他证发斑有异，他证发斑，斑消则愈，此总不以斑之消否为轻重，而惟以里证为主。每每斑出而谵妄如故，或斑出数日已消而昏沉如故，必待里热全清，二便清利而后愈。故治斑药味可为辅，不可为主。发斑、发疹，热皆在经而不在胃，凡遇烦躁而不渴，目赤而舌白，即是将发斑疹之候，预以清凉、解表、透毒之药治之，使邪易出、易净。

　　以上时疫表证，皆关乎里，不似他证，表里两不相关。故前列各条，皆冠以时疫二字，以明非他病之见证，不可以治他病之法治之，亦不可以此法治他病，总凭气、色、神、脉、舌苔辨之，百不失一。是五者，为辨时疫之大纲，实亦辨时疫之细目也。

　　卷之三　里证

　　烦躁

　　烦乃心烦，情思不定，神不安而形如故。躁则形扰，扬手掷足，形不宁而神复乱。烦轻而躁重也。在他证有谓烦属心，躁属肾者；烦属阳，躁属阴者。在时疫总属郁热。热浅在上，则见烦躁之形；热深在下，则渐近昏沉而不烦躁。是时疫初起，可即烦躁之轻重，辨病势传变之轻重，不烦躁则非时疫，设气、色、神、脉、舌苔有时疫确据，亦属但表不里之轻证。

