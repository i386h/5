<!-- { "loadSidebar": true } -->
　　时疫属湿热，大便闭者少，间有闭者，乃平素胃阳强盛，多燥气也。夫本来阳盛，复受时疫，则湿热皆变为燥热，虽兼表证未得汗，可下。以时疫与伤寒不同，伤寒邪从表入，有表证未得汗，必不可攻里；时疫邪从内发，虽有表证，每每发表而不得汗，必待里气通而后表始得汗。所以时疫大便一闭，即有表证，亦当下之，不可逡巡也。

　　若初起未经表散，则当用三消饮下之为当。有表证尚可下，则烦渴、谵妄，舌苔黄黑、燥烈、卷短，胸、腹硬痛诸证备见，更当分别轻重下之无疑。

　　又有大便闭而屡下不通者，则必有夹邪，当审之。有夹水者，水在肠中，则不下而自利；水在胃脘以上、则脉多弦、多缓，往往上呕而不下利，且舌白而心下按之作响，虽用承气不能下行，故下之不通，当先用半夏、茯苓、苍术消其水，而后下之，亦有可用大陷胸汤者，必胸上痛而手不可近，方为药与邪敌。有夹气者，气滞于胸膈之间，主上逆而不下降，胸腹串痛而脉沉，当先以苏子、莱菔子、木香、槟榔顺其气而后下之。

　　有气虚而屡下不通者，属老人、虚人，其脉必兼无力，其色必悴，其肌肉必缓，其神必散。若下证全具，当与大承气加人参，一服而宿垢顿下，或陶氏黄龙汤，或麻仁丸，参汤下，酌其里证之多寡用之。有血虚而屡下不通者，属妇人产后，痈疽溃后，或平素阴虚及亡血，其脉必兼涩，四物、六味、生脉及吴氏诸养荣方、麻仁丸选用，仍须蜜煎猪胆汁导之。

　　大凡时疫，大便一闭，即当下之。然须询其有无所苦，若无所苦，下尚可缓，有所苦而下之不通，又须察有无夹邪及虚也。当下者十之五，可缓者十之三，夹邪者十之一耳。时疫如此，他病则不然。古语云：伤寒下不厌迟，时疫下不厌早，诚哉！斯言也。

　　卷之三　里证

　　小便不利

　　时疫初起在表时，头痛、发热、小便不利者，热入膀胱也，益元散主之，四苓散、猪苓汤皆可用。东垣云：小便不利而渴者，热在上焦，法当淡渗；小便不利而不渴者，热在下焦，法当苦寒。此可为据。

　　时疫传里，大便闭而小便不利者，当先通大便，大便通小便自利，此惟时疫为然，他病则否。时疫屡经汗、下，小便不利者，阴竭也，为难治，知母、黄柏、生地、麦冬之类治之，或生脉、六味皆可，然多至少腹如鼓而不救也。

　　凡小便不利，日久下关不通，必反于上。往往有呕吐、呃逆、涓滴不能下咽，至汤药不进者。当用敷脐法：大田螺一枚，捣烂，入麝香三厘，敷脐上，帛束之即通，一见点滴即受汤药。古法有用葱熨及井底泥敷少腹者，俱可参用，但不宜于阴竭之虚人耳。

　　卷之三　里证

　　小便黄赤黑

　　时疫未传变时，小便多如常。热一传入里则黄，热甚则赤，热入血分蓄血则黑。小便可验里热之有无、深浅、多寡，但不可以作专证。疫邪在表小便黄，即于解表中加清凉药。邪入里小便黄赤，虽手足逆冷，亦当攻里逐热。

　　疫邪已退，表里俱和，小便黄赤未退，仍当清利余邪。惟小便黑者，当逐瘀清热为主，犀角地黄汤加大黄等类。有屡经汗、下，清凉太过，表里俱无热邪，而滑泻腹痛，小便黄赤者，当理脾升阳为主，亦治药非治病也。

　　卷之三　里证

　　小便多

　　时疫为湿热，小便多者甚少。传里之后，或有小便多者，乃胃土变为燥热也，急下之。屡经下后，小便多者，气虚也，益气升阳为主。亦有肾虚而小便多者，六味地黄汤加五味子。大抵未下之先，小便多者属燥热，小便必微黄，必烦热，渴而喜饮。既下之后，小便多者属虚。气虚则不喜饮，而寸脉不及尺，浮不及沉；阴虚则喜饮，而尺脉不及寸，沉不及浮，失治日久，则变消渴。时疫小便多者如此，若夫风寒小便多，则属阳虚，不在此例。

　　卷之三　里证

　　遗尿

　　时疫初起遗尿者，多属三阳合病。盖邪入于阳则阳实而阴虚，热盛于表，里为之不守，又神昏于上，不自知其下部之出入，故遗尿也。合之腹满身重，口不仁而面垢，谵语，仲景独主白虎汤。此证不可下，以邪全盛在表、在经，下之则表邪内陷，故额上少汗，手足逆冷。尤不可汗，以邪本属热，汗之则愈增其热，故心愦愦，反作谵语。

　　惟以白虎汤清其浮越之热，若别兼燥结、 痛者，可于本汤内加大黄下之。

　　卷之三　里证

　　囊缩

　　时疫囊缩，乃热入于厥阴也。有结有热则下，有热无结则清，热退而囊自纵矣。阴证囊缩与时疫颇相类，以阴证囊缩必身冷、厥逆、脉沉，时疫囊缩亦身冷、厥逆、脉沉也。然一寒、一热，自有不同。阴证囊缩阴茎萎缩，或全缩入腹有如妇人；时疫热厥囊缩，阴茎如常。再以兼证辨之，阴证囊缩小便清，少腹牵引作痛而不满，喜温按，多自利，神清不烦；时疫囊缩小便赤，少腹满而硬痛拒按，大便秘，烦而神昏。

　　卷之三　里证

　　多言

　　时疫多言者，谵语之渐也，疫热蒸心之所致，治同谵语。

　　卷之三　里证

　　谵语

　　谵语者，热蒸心也。时疫一见谵语，即当清热。然有经热蒸心而谵语者，邪在三阳，表证多有之，脉浮大，头痛、发热、舌白者是，吴氏三消饮最当，六神通解散，九味羌活汤、防风通圣散、白虎汤，栀子豉汤皆可选用。有膈热蒸心而谵语者，脉洪、身热、汗出，不恶寒，反恶热，胸中无结者是，白虎汤、黄芩汤选用。有痰涎搏结其热，聚于中、上二焦而谵语者，脉弦滑，胸痛及心下痛拒按者是，小陷胸汤、大柴胡汤选用。有胃热蒸心而谵语者，脉滑实大，舌黄、及黑、及燥、及芒刺，腹满拒按者是，三承气汤选用，轻者只用平胃散加山楂、麦芽、萝卜子即效。有热入血分而蓄血，血热蒸心而谵语者，脉沉结，或涩，心下至少腹凡有痛处拒按而软者是，犀角地黄汤、桃仁承气汤、抵当汤选用。有热入小肠膀胱，蓄水之热上蒸心而谵语者，脉浮数，少腹满，小便不利者是，四苓散、猪苓汤、益元散选用。以上皆实证谵语也。

　　至若屡经汗、下、清理，二便已清利，胸腹无阻滞，六脉虚散、结、代、微弱而谵语者，阴阳两虚，神无所倚也。虚在上焦，必心悸、神倦，生脉散加枣仁、天王补心丹。虚在中焦，必面色萎黄，四肢倦怠，归脾汤。虚在下焦，必耳聋、目直视，六味地黄汤加远志、五味、龙骨、茯神。

　　卷之三　里证

　　狂

　　时疫发狂者，谵语之甚者也，亦疫热蒸心之所致，治同谵语。

　　卷之三　里证

　　善忘

　　时疫善忘者，蓄血之所致也。蓄血在上焦，其脉芤，胸前及心下必痛，必拒按而软，犀角地黄汤主之。蓄血在中焦，其脉或芤、或弦、或涩，两胁及脐上必有痛处拒按而软，桃仁承气汤主之。蓄血在下焦，其脉多沉结，脐下必有痛处拒按而软，抵当汤主之。

　　善忘虽为蓄血主证，然必验之大小便。屎虽 ，大便反易，其色必黑，小便自利，方为蓄血之的证。否则，仍当参之多言、谵狂诸法治之。

　　卷之三　里证

　　昏沉

　　时疫昏沉，热入至深极险证也。盖热初蒸及心之经，则心神不安，多梦呓，醒时自清。蒸心之经渐深，则心神渐烦，多言，所言皆日用当行之事，无糊涂语。蒸及心包，则精神间有昏处，多言间有糊涂语，犹清白语居多。

　　迨蒸心包渐深，则心神昏处居多，言多妄见妄闻，甚至疑鬼疑神，非人所见闻者，犹省人语也。至热直入心脏，则昏沉全不省人事矣。此热入浅深之次第，见证轻重之辨也。所以多言谵语，热之浮浅者，栀、芩、知、膏可解；发狂，热之深结者，硝、黄可解；至昏沉，热之至深者，非犀角、黄连、羚羊角、牛黄，莫能解也。昏沉虽系热深，更有夹痰气，夹胃结，夹血结之分。胸满、舌白，系夹痰气，当加川贝、栝蒌、半夏、莱菔子于犀、连诸药中；舌黄及燥黑，腹满硬痛者，当加犀、连于三承气汤中；痛而软者，蓄血，加桃仁、丹皮、赤芍于犀、连药中。治昏沉之大法备矣。

　　以上皆实证，更有虚证，亦所当知。屡经汗、下、清利之后，表里无热，胸腹无阻，二便自利，而神情由倦而渐昏，由昏而渐沉，乃大虚之危证。大剂生脉散加桂、附、 、术、苓、芍，急救其阴阳，亦不逮矣。

　　卷之三　里证

　　循衣摸床撮空

　　时疫循衣、摸床、撮空者，热盛神昏而四肢实也。当察其舌。舌苔白，或无苔，有热无结也，犀角、黄连、石膏为主；舌有燥苔，或黄黑、燥裂、芒刺，有热有结也，大黄、芒硝为主。屡经汗、下后，胸胁仍有拒痛者，邪未尽也，仍宜清利。无拒痛者，阴虚而阳亢也，生地、麦冬、枣仁、茯神安神为主。

　　卷之三　里证

　　多睡

　　时疫初起多睡，兼身重者，热邪阻滞其经脉也，有汗白虎汤，无汗或加麻黄。屡经汗、下后，表里热愈甚，二便俱利而身痛、多睡者，阴伤也，四物，六味、生脉三方合用，大剂养阴方效，失治即危。服此数剂，身痛已和，表里热退，而仍多睡者，于三方中加生枣仁即愈。若夫平素脾虚多睡，多痰嗜睡者，一受疫证，必更嗜睡，当于时疫药中，参之以理脾消痰之品。

　　卷之三　里证

　　身冷

　　诸病身冷皆属阴证，在时疫多属热证，须从气、色、神、脉、舌苔中辨其端倪。果系时疫，则当分初、中、末以治之，不可紊也。时疫初起，往往有身冷、自利，腹痛、作呕，全似阴证者。若舌有浓白苔，身有秽气，心烦、多汗，面色油垢，小便黄、短、数，有一、二证现，便是疫邪直入太阴，先里后表，非真阴寒证。兼呕利，藿香正气散、四苓散；无呕利，达原饮。服一、二剂后，即发热矣。时疫传变发热之后，谵妄、昏沉，舌燥，腹满、便秘而身冷者，先表后里证，三承气、大柴胡选用；无结证者，白虎汤。时疫末路，屡经汗、下，表里无邪，胸、腹无滞，二便自和而身冷者，当以脉为主。脉虚细不振者，用药太过而成脱证也，急宜温补，少缓即死，生脉散加、术、苓、芍，平补阴阳；冷甚者加熟附子。

　　时疫身冷一证，最难下手。初起时，若寒热不辨，且勿妄投汤剂，当少待之，多则一、二日，少则半日，多有自行传变，即发热、烦渴者，此时则易于用药。若已经发热传变之后，变为身冷，则自有口燥、舌干、不得卧诸证在，此时药不可缓，缓则热深厥深，虽下后厥回，往往亡阴而死。身冷与恶寒不同，而病机颇同，当与恶寒条参看。

　　卷之三　里证

　　呃逆

