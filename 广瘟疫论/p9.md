<!-- { "loadSidebar": true } -->
　　四损由人事，四不足由天禀；四损在临时，四不足在平素。然四不足亦有由四损而来者，不可以四损之外，便无不足。四不足者，气、血、阴、阳也。气不足者，少气不足以息，语言难出也，感邪虽重，反不成胀满，痞塞，凡遇此证，纵宜宣伐，必以养气为主。血不足者，面色萎黄，唇口刮白也，感邪虽重，面目反无阳色，纵宜攻利，必以养血为主。阳不足者，或四肢厥逆，或肌体恶寒，恒多泄泻，至夜益甚，或口、鼻冷气，受邪虽重，反无发热、苔刺、燥渴，凡遇此等证，纵欲攻利清热，必先之以温补，待其虚回，实证全见，然后以治实之法治之。阴不足者，自然五液枯干，肌肤甲错，感邪虽重，应汗无汗，应厥不厥，遇此等证，纵宜攻利，必先之以养阴，待其气化津回，邪多不治自退。设有未退，酌用清利，攻利若早，其病益甚。

　　以上四不足，合前条四损，总不可正治其邪。必以养正为要，先服养正药，待其实证悉见，方可攻邪。若服攻邪药，虚证复见，仍当调补其虚，养正以和邪，去邪以安正，互相加减，迭为进退，直待邪尽去而正不伤，方为善治。

　　卷之四

　　三复

　　三复者，劳复、食复、自复也。劳复者，大病后因劳碌而复也。不必大费气力，即梳洗、沐浴亦能致复。复则复热，诸证复起，惟脉不沉实为辨。轻者静养自愈；重者必大补，以调其营卫，和其脏腑，待其表里融和方愈。误用攻下、清凉，必致不救，安神养血汤主之。若因饮食过多而复者，舌苔必复黄，轻者损谷自愈，重则消导始愈。

　　若无故自复者，乃伏邪未尽也，当问从前所见何证，服何药而解，今仍用前药，以涤其余邪则愈。时疫复证有复至再三者，屡复之后，必兼四损、四不足证，宜参前条加减进退之法治之。

　　卷之四

　　辨似

　　凡病皆以虚、实、寒、热四字为大纲，时疫何独不然，但虚、实、寒、热之真者易辨，似者难辨。前所列时疫表、里诸证，皆实邪、热邪，而实热中亦有虚寒。四损、四不足皆虚邪、寒邪，而虚寒中亦有实热，余于逐条下已细辨之矣。然有实证似虚，虚证似实，热证似寒，寒证似热，尤不可不细辨，故复通论而详述之。

　　所谓实证似虚者，即以表证论之：头痛、发热，邪在表也，其脉当浮，证当无汗而反自汗，脉无力，用发表药而身反疼痛，则似虚矣。故人惑于多自汗，而误用桂枝汤者有之；惑于脉无力，而引仲景太阳篇：发热恶寒，脉微弱，为无阳，而误用建中汤者有之；惑于身疼痛，而引仲景若不瘥，身体疼痛，当温其里，误用四逆汤者有之。不知此等证在时疫中，皆在表，实证之似虚者也。其自汗者，疫热自里蒸出于表，非表虚也。其脉无力者，热主散漫，散漫则脉软，非比寒主收敛而脉紧也。身体反疼者，伏邪自里而渐出于表，非比阳虚不任发表也。此表证之实证似虚者也。又以半表半里论之：寒热往来，胸胁满，邪在半表半里也，其脉当弦，其口当渴，而有脉反沉，口不渴者，则似寒矣。故人惑于脉沉，而以胸胁满为太阴，口不渴为内寒，而误用理中者有之，不知此证在时疫中，皆半表半里，热证之似寒者也。其脉沉者，邪伏在募原而未出表，故脉不浮，非阳虚也。其不渴者，邪未传变，未入胃腑，故不能消水，非内寒也。此半表半里之似寒者也。又以里证论之：口燥咽干不得卧，邪在里也，其脉当滑，其身当热，其盒饭结，（按滑当作洪。经云，滑者阴气有余也。主痰饮、宿食、吐逆诸证。洪为气血燔灼之候，主烦、主咽干，表里俱热，二便涩，伤寒阳明经病。）而脉反沉微涩弱，身反四逆厥冷，大便自利，则全似虚冷矣。人惑于脉之沉微弱涩，而用参、 者有之；惑于厥逆，而用桂、附者有之；惑于自利，而用参、术、干姜者有之。不知此等证，在时疫皆里热之似寒也，里实之似虚也。其脉沉微弱涩者，乃邪热结于肠胃，气不达于营卫也。其身反厥冷者，邪热结于里，结于下，气不达于外，通于上也。其自利者，乃热结旁流也。此里证之实证似虚，热证似寒者也。总之时疫为热因，与风寒之寒因大异，故脉证虽有似虚、似寒之时，而一辨其为时疫，则属邪自外至，邪气盛则实，大都反见虚寒假象，明眼人不当为所惑也。

　　所谓虚证似实者，即以表证论之：头痛发热身疼痛，自汗脉浮大，邪在表也，而屡用表散清凉药，不惟不减，其证转甚者，非药力之不到，乃正气不能传药力达表，阴液不能随阳气作汗也，此邪在表时，虚证之似实者也。气虚者，加参、 于表药即汗；阴虚者，加润剂于表药即汗。若不知其气血之两亏，而宣表不已，势必暴厥而成脱证矣。更以半表半里论之：胸胁痛，耳聋，呕吐，如疟状，脉弦，邪在半表半里也，而屡用和解消导药，不惟不减，其证更加者，非药力之不到，乃中焦胆胃伤而气不运，肝木伤而火燥逆也。此疫邪在半表半里时，虚证之似实者也。必合四君、六君于和解药中，合四物于清解药中始能战汗而解。若更消导清解不已，必至胃气绝而死。更以里证论之，舌苔黄黑、裂燥、亡刺，胸、腹、胁、脐硬痛，大小便闭，六脉数大，邪在里也。而屡用攻利药，或总不得利，或利后更甚，非药力之不峻，乃正气不能传送肠胃，血液不能滋润肠胃也。气虚者，助气以资传送；血枯者，养阴以藉濡滑，气行津化，方得通利，此疫邪传里时，虚证之似实者也。若不知其亏竭而恣意攻利，必昏沉萎顿而死。总之药不中病，则伤正气。伤其下，则正气浮越而上逆；伤其中，则正气解散而外张。脉证虽有似实、似热之时，而一询其来路，若治之太过，则属气从内夺，正气夺则虚，明眼人不当为所惑也。

　　夫一证而虚实互异，用药稍讹而生死攸分，将以何者为辨证之把柄乎？曰：以开卷所列气、色、神、脉、舌苔，辨其是疫与非疫；以曾经误治与未经误治，辨其时疫之为实、为虚，则得其大纲。更细玩前所列各证，条分缕析之详，则得其细目，则似是而非之证，断不能惑矣。余于前各条下，每证已细辨其虚实，而此复重言以通论之者，正以前散见于诸条，恐读者忽略，故复总论以提撕其为吃紧处也。至若寒证似热，则伤寒诸证有之，时疫绝无，故不论及云。

　　卷之四

　　遗证

　　（属病后不表里证）

　　卷之四　遗证

　　发肿

　　时疫大势已平，寒热已解，而面目肢体浮肿，有食滞中宫、水停心下、气复未归三种，当分别以施治。

　　食滞中宫者，乃病后脾胃大虚，不能消谷。病者胃中枯燥，偏欲多食，食停心下脐上，则水不得上输于肺，肺亦不能通调水道，下输膀胱，故溢于肢体而为浮肿。其证以心下、脐上有硬处，按之则痛为异，小便或利或不利，当用平胃散加枳实、山楂、麦芽、莱菔子、青皮、神曲为主，硬处消则肿自愈，或加苓、泽兼利水亦可。

　　水停心下者，乃脾虚不能消水也，与食滞异者，心腹无硬痛，小便不利也。用苓、泽、车前、木通之类，利其小便而愈。

　　气复未归者，吴又可所谓病后气复血未复，气无所归，故作肿也，不可治肿，调其饮食，节其劳役，静养自愈。其异于停水、食滞者，水停身重，小便不利；气肿身轻，小便自利；食滞腹中有结；气肿腹中自和也。

　　卷之四　遗证

　　发颐

　　时疫愈后有发颐者，乃余热留于营血也，速以解毒、清热、活血、疏散为主，误则成脓不出，而牙关不开，咽喉不利，多不能食而死，毒内陷而复舌燥、神昏亦死，出脓后气虚血脱亦死，故宜早治也。古方以普济消毒饮为主：发在耳后，以柴胡、川芎为君；在项下，以葛根为君，在项后或巅顶，加羌、防。此证不可轻补于未溃之先，补早必成脓，尤不可纯用寒凉于将发之际，恐闭遏而毒不得发，故必兼疏散为要。外治，以葱水时时浴之。

　　卷之四　遗证

　　发疮

　　时疫愈后，发疮者极多，余热淫于肌肉也，多服清凉养气血药自愈。

　　卷之四　遗证

　　发痿

　　时疫愈后，四肢不能动移者，热伤筋脉也，吴氏诸养荣汤酌用，轻者粥食调理自愈。

　　卷之四　遗证

　　索泽

　　时疫愈后，身体枯瘦，皮肤甲错者。热伤其阴也，养阴为主，吴氏诸养荣汤酌用，亦有粥食调理自回者。

　　卷之四　遗证

　　发蒸

　　时疫愈后，有发骨蒸如劳瘵者，乃余热留于阴分也，不可以其羸瘦而遽用虚损门治法。必察其六府，有结邪，则仍攻其邪为主，次察其经络；有壅瘀，则仍通其壅瘀为主，次察其气道；有痰涎，则仍利其痰涎为主。数者俱无，然后以清热为主，或无邪而阴伤，方可纯用养阴之药，或分其余邪之轻重，亏损之多少，而兼用养阴清热药，进退加减以和之更妙。

　　卷之四

　　妇人

　　妇人时疫悉与男子同，惟当经期则治法略异，以其关乎血室也。凡遇感疫值经期者，治法必兼少阳，以少阳与厥阴为表里，厥阴为血室，血室一动，邪必乘虚而犯之，须分适来因受病而止、适来受病而自行、适断而受病三种，则虚实自见。

　　凡经水适来而受疫气遽止者，必有瘀血，要再察其胁、腰、少腹，有牵引作痛拒按者，必以清热、消瘀为主，小柴胡加赤芍、延胡、桃仁、归尾、丹皮。

　　凡经水适来而受疫气，疫病虽发而经水照常自行者，不必治其经血，但治其疫邪而病自愈。盖病本未犯血室，故经血自行如常也。仲景所谓：勿犯胃气及上二焦，必自愈者。正指此，非谓总不用药也。

　　凡经水适断而受邪者，经行已尽则血海空虚，邪必乘虚而陷入血海，若见腰、胁及少腹满痛者，大柴胡汤加桃仁、赤芍，逐其血室之邪始愈。

　　凡妇人受疫，但见昼日明了，至夜谵语，即当询其经期，以防热入血室之渐。

　　卷之四

　　妊娠

　　妊娠感时疫，须治之于早，则热不深入而伤胎。当汗、当清之证，当速治不待言，当下之证尤不可迟。若因妊娠忌下伤胎之说，因循略迟，则胎受热蒸而反易坠。一见里证，速下其热，其胎反安然无事。盖有病则病受之，内经所谓：有故无殒者，于此见之，此历验不诬者。妊娠受疫，当下失下，至于舌黑腰痛，少腹下坠至急，则其胎多死腹中，自欲坠矣。此时下亦坠，不下亦坠，然下之胎坠，母犹可救十中二、三，不下则母无生理，胎亦不能独存。同一坠胎，而此善于彼，当明言于病家，而后施治下药，虽三承气皆可用，惟芒硝当慎，以其专主伤胎，非大实、大热、大燥，不可试也。

　　卷之四

