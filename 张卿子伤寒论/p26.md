<!-- { "loadSidebar": true } -->
　　浮大为阳。风在表也。弦则为阴。风在里也。短气腹满。胁下及心痛。风热壅于腹中而不通也。若寒客于内而痛者。按之则寒气散而痛止。此以风热内壅。故虽久按而气亦不通。阳明病。鼻干。不得卧。自汗出者。邪在表也。此鼻干。不得汗。而嗜卧者。风热内攻不干表也。一身面目悉黄。小便难。有潮热。时时哕者。风热攻于胃也。阳明之脉。

　　出大迎。循颊车。上耳前过客主人。热胜则肿。此风热在经。故耳前后肿。刺之经气通肿则小瘥。如此者。外证罢。则可攻。若外证不解。虽过十日。脉续浮者。邪气犹在半表半里。与小柴胡汤。以和解之。若其脉但浮而不弦大。无诸里证者。是邪但在表也。可与麻黄汤。以发其汗。若不尿。腹满。加哕者。关格之疾也。故云不治。难经曰。关格者。不得尽其命而死。

　　阳明病。自汗出。若发汗。小便自利者。此为津液内竭。虽硬。不可攻之。当须自欲大便。宜蜜煎导而通之。若土瓜根。及与大猪胆汁。皆可为导。

　　津液内竭。肠胃干燥。大便因硬。此非结热。故不可攻。宜以药外治而导引之。

　　卷五　辨阳明病脉证并治第八

　　蜜煎导方第七十六

　　蜜七合。一味内铜器中。微火煎之。稍凝似饴状。搅之。勿令焦着。欲可丸。并手捻作挺。令头锐。大如指。长二寸许。当热时急作。冷则硬。以内谷道中。以手急抱。欲大便时。乃去之。

　　卷五　辨阳明病脉证并治第八

　　猪胆汁方第七十七

　　大猪胆一枚。泻汁。和醋少许。以灌谷道中。如一食顷。当大便出。

　　阳明病。脉迟。汗出多。微恶寒者。表未解也。可发汗。宜桂枝汤。

　　阳明病。脉迟。汗出多。当责邪在里。以微恶寒。知表未解。与桂枝汤和表。

　　阳明病。脉浮。无汗而喘者。发汗则愈。宜麻黄汤。

　　阳明伤寒。表实脉浮。无汗而喘也。与麻黄汤以发汗。

　　阳明病。发热。汗出。此为热越。不能发黄也。但头汗出。身无汗。剂颈而还。小便不利。渴引水浆者。此为瘀热在里。身必发黄。茵陈汤主之。

　　但头汗出。身无汗。剂头而还者。热不得越也。小便不利。渴饮水浆者。热甚于胃。

　　津液内竭也。胃为土而色黄。胃为热蒸。则色夺于外。必发黄也。与茵陈汤。逐热退黄。

　　王三阳云。此与头汗出。小便不通难治条。当细辨之。

　　卷五　辨阳明病脉证并治第八

　　茵陈蒿汤方第七十八

　　茵陈蒿（六两味苦微寒） 栀子（十四枚擘苦寒） 大黄（二两去皮苦寒）

　　上三味。以水一斗。先煮茵陈。减六升。内二味。煮取三升。去滓。分温三服。小盒饭利。尿如皂角汁状。色正赤。一宿复减。黄从小便去也。

　　小热之气。凉以和之。大热之气。寒以取之。茵陈栀子之苦寒。以逐胃燥。宜下必以苦。宜补必以酸。大黄之苦寒。以下瘀热。

　　阳明证。其人喜忘者。必有蓄血。所以然者。本有久瘀血。故令喜忘。屎虽硬。大便反易。其色必黑。宜抵当汤下之。

　　内经曰。血并于下。乱而喜忘。此下本有久瘀血。所以喜忘也。津液少。大便硬。以蓄血在内。屎虽硬。大便反易。其色黑也。与抵当汤。以下瘀血。

　　王海藏云。初便褐色者重。再便。深褐色者愈重。三便。黑色者为尤重。色变者。以其火燥也。如羊血在日色中。须臾变褐色。久则渐变而为黑色。即此意也。

　　阳明病。下之。心中懊 而烦。胃中有燥屎者。可攻。腹微满。初头硬。后必溏。

　　不可攻之。若有燥屎者。宜大承气汤。

　　下后心中懊 而烦者。虚烦也。当与栀子豉汤。若胃中有燥屎者。非虚烦也。可与大承气汤下之。其腹微满。初硬后溏。是无燥屎。此热不在胃而在上也。故不可攻。

　　病患不大便。五六日。绕脐痛。烦躁。发作有时者。此有燥屎。故使不大便也。

　　不大便五六日者。则大便必结为燥屎也。胃中燥实。气不得下通。故绕脐痛。烦躁。

　　发作有时也。

　　病患烦热。汗出则解。又如疟状。日晡所发热者。属阳明也。脉实者宜下之。脉浮虚者宜发汗。下之与大承气汤。发汗宜桂枝汤。

　　虽得阳明证。未可便为里实。审看脉候。以别内外。其脉实者。热已入腑为实。可与大承气汤下之。其脉浮虚者。是热未入腑。犹在表也。可与桂枝汤。发汗则愈。

　　大下后六七日不大便。烦不解。腹满痛者。此有燥屎也。所以然者。本有宿食故也。宜大承气汤。

　　大下之后。则胃弱。不能消谷。至六七日不大便。则宿食已结不消。故使烦热不解而腹满痛。是知有燥屎也。与大承气汤以下除之。

　　娄氏云。此大下之后。又下之也。反用大承气者。以津液渐竭故也。须审虚实用之。

　　不如栀子枳实稳当。

　　病患小便不利。大便乍难乍易。时有微热。喘冒不能卧者。有燥屎也。宜大承气汤。

　　小便利。则大便硬。此以有燥屎。故小便不利。而大便乍难乍易。胃热者。发热。喘冒无时。及嗜卧也。此燥屎在胃。故时有微热喘冒不得卧也。与大承气汤。以下燥屎。

　　王三阳云。此证不宜妄动。必以手按之。大便有硬块。喘冒不能卧。方可攻之。何也。乍难乍易故也。

　　食谷欲呕者。属阳明也。吴茱萸汤主之。得汤反剧者。属上焦也。

　　上焦主内。胃为之市。食谷欲呕者。胃不受也。与吴茱萸汤。以温胃气。得汤反剧者。上焦不内也。以治上焦法治之。

　　卷五　辨阳明病脉证并治第八

　　吴茱萸汤方第七十九

　　吴茱萸（一升洗味辛热） 人参（三两味甘温） 生姜（六两切味辛温） 大枣（十二枚擘味甘温）

　　上四味。以水七升。煮取二升。去滓。温服七合。日三服。

　　内经曰。寒淫于内。治以甘热。佐以苦辛。吴茱萸生姜之辛以温胃。人参大枣之甘以缓脾。

　　娄氏云。得汤反剧者。火也。当用生姜黄连治之。

　　太阳病。寸缓、关浮、尺弱。其人发热。汗出。复恶寒。不呕。但心下痞者。此以医下之也。如其不下者。病患不恶寒而渴者。此转属阳明也。小便数者。大便必硬。不更衣十日。无所苦也。渴欲饮水。少少与之。但以法救之。渴者。宜五苓散。

　　太阳病。脉阳浮阴弱。为邪在表。今寸缓关浮尺弱。邪气渐传里。则发热汗出复恶寒者。表未解也。传经之邪入里。里不和者必呕。此不呕。但心下痞者。医下之早。邪气留于心下也。如其不下者。必渐不恶寒而渴。太阳之邪。转属阳明也。若吐若下若发汗后。小便数。大便硬者。当与小承气汤和之。此不因吐下发汗后。小便数。大便硬。若是无满实。虽不更衣。十日无所苦也。候津液还入胃中。小便数少。大便必自出也。渴欲饮水者。少少与之。以润胃气。但审邪气所在。以法救之。如渴不止。与五苓散是也。

　　张兼善云。十日不更衣而不用攻伐。何也。曰、此非结热。乃津液不足。夫不便者。

　　若有潮热谵语。可下之证者。然后可以攻之。其不大便而无诸下证者。此津液不足。当须审慎。勿以日数久而辄为攻下也。

　　王三阳云。此处五苓散难用。不然。经文渴字上。当有缺文也。

　　脉阳微而汗出少者。为自和也。汗出多者为太过。

　　脉阳微者。邪气少。汗出少者为适当。故自和。汗出多者。反损正气。是汗出太过也。

　　阳脉实。因发其汗。出多者亦为太过。太过为阳绝于里。亡津液。大便因硬也。

　　阳脉实者。表热甚也。因发汗。热乘虚蒸。津液外泄。致汗出太过。汗出多者亡其阳。阳绝于里。肠胃干燥。大便因硬也。

　　脉浮而芤。浮为阳。芤为阴。浮芤相搏。胃气生热。其阳则绝。

　　浮芤相搏。阴阳不谐。胃气独治。郁而生热。消烁津液。其阳为绝。

　　趺阳脉浮而涩。浮则胃气强。涩则小便数。浮涩相搏。大便则难。其脾为约。麻仁丸主之。

　　趺阳者。脾胃之脉。诊浮为阳。知胃气强。涩为阴。知脾为约。约者。俭约之约。

　　又约束之约。内经曰。饮入于胃。游溢精气。上输于脾。脾气散精。上归于肺。通调水道。下输于膀胱。水精四布。五经并行。是脾主为胃行其津液者也。今胃强脾弱。约束津液。不得四布。但输膀胱。致小便数大便难。与脾约丸。通肠润燥。

　　卷五　辨阳明病脉证并治第八

　　麻仁丸方第八十

　　麻子仁（一升味甘平） 芍药（半升味酸平） 大黄（一斤去皮味苦寒） 浓朴（一斤炙去皮味苦寒） 枳实（半斤炙味苦寒） 杏仁（一斤去皮尖熬别作脂甘温）

　　上六味。为末。炼蜜为丸。桐子大。饮服十丸。日三服。渐加。以和为度。

　　内经曰。脾欲缓。急食甘以缓之。麻子杏仁之甘。缓脾而润燥。津液不足。以酸收之。芍药之酸。以敛津液。肠燥胃强。以苦泄之。枳实浓朴大黄之苦。下燥结而泄胃强也。

　　太阳病。三日。发汗不解。蒸蒸发热者。属胃也。谓胃承气汤汗之。

　　蒸蒸者。如热薰蒸。言甚热也。太阳病。三日。发汗不解。则表邪已罢。蒸蒸发热。

　　胃热为甚。与调胃承气汤下胃热。

　　伤寒吐后。腹胀满者。与调胃承气汤。

　　内经曰。诸胀腹大皆属于热。热在上焦则吐。吐后不解。复腹胀满者。邪热入胃也。

　　与调胃承气汤。下其胃热。

　　太阳病。若吐。若下。若发汗。微烦。小便数。大便因硬者。与小承气汤和之愈。

　　吐下发汗。皆损津液。表邪乘虚传里。大烦者。邪在表也。微烦者。邪入里也。小便数。大便因硬者。其脾为约也。小承气汤和之愈。

　　得病二三日。脉弱。无太阳柴胡证。烦躁。心下硬。至四五日。虽能食。以小承气汤。少少与微和之。令小安。至六日。与承气汤一升。若不大便六七日。小便少者。虽不能食。

　　但初头硬。后必溏。未定成硬。攻之必溏。须小便利。屎定硬。乃可攻之。宜大承气汤。

