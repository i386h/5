<!-- { "loadSidebar": true } -->
　　赵嗣真云。仲景发汗汤剂。各分轻重不同。至少阴发汗二汤。其第一证。以少阴本无热。今发热。故云反也。盖发热为邪在表而当汗。又兼脉沉。属阴而当温。故以附子温经。麻黄散寒。而热须汗解。故加细辛。是汗剂之重者。第二证。既无里寒之可温。又无里热之可下。求其所以用麻黄附子之义。则是脉亦沉。方可名曰少阴病。身亦发热。方行发汗药。又得之二三日。病尚浅。比之前证亦稍轻。故不重言脉证。而但曰微发汗。所以去细辛加甘草。是汗剂之轻者。

　　又云。四逆生附配干姜。补中有发。二汤熟附配麻黄。发中有补。

　　少阴病。得之二三日以上。心中烦。不得卧。黄连阿胶汤主之。

　　脉经曰。风伤阳。寒伤阴。少阴受病。则得之于寒。二三日以上。寒极变热之时。

　　热烦于内心中烦。不得卧也。与黄连阿胶汤。扶阴散热。

　　卷六　辨少阴病脉证并治第十一

　　黄连阿胶汤方第八十七

　　黄连（四两味苦寒） 黄芩（一两味苦寒） 芍药（二两味酸平） 鸡子黄（二枚味甘温） 阿胶（三两味甘温）

　　上五味。以水五升。先煮三物。取二升。去滓。内胶。烊尽。小冷。内鸡子者。搅令相得。温服七合。日三服。

　　阳有余。以苦除之。黄芩黄连之苦。以除热。阴不足。以甘补之。鸡黄阿胶之甘。以补血。酸、收也。泄也。芍药之酸。收阴气而泄邪热。

　　少阴病。得之一二日。口中和。其背恶寒者。当灸之。附子汤主之。

　　少阴客热。则口燥舌干而渴。口中和者。不苦不燥。是无热也。背为阳。背恶寒者。

　　阳气弱。阴气胜也。经曰。无热恶寒者。发于阴也。灸之。助阳消阴。与附子汤。温经散寒。

　　卷六　辨少阴病脉证并治第十一

　　附子汤方第八十八

　　附子（二枚去皮味辛热） 茯苓（三两味甘平） 人参（二两味甘温） 白术（四两味甘温） 芍药（三两味酸平）

　　上五味。以水八升。煮取三升。去滓。温服一升。日三服。

　　辛以散之。附子之辛。以散寒。甘以缓之。茯苓人参白术之甘。以补阳。酸以收之。

　　芍药之酸。以扶阴。所以然者。偏阴偏阳则为病。火欲实。水当平之。不欲偏胜也。

　　王宇泰云。背恶寒者。阴寒气盛。此条是也。又或阳气内陷。有背微恶寒者。经所谓伤寒无大热。口燥渴。心烦。背微恶寒。白虎加人参汤主之。是也。一为阴寒气盛。

　　一为阳气内陷。当于口中润燥辨之。

　　少阴病。身体痛。手足寒。骨节痛。脉沉者。附子汤主之。

　　少阴肾水而主骨节。身体疼痛。肢冷。脉沉者。寒成于阴也。身疼。骨痛。若脉浮。

　　手足热。则可发汗。此手足寒。脉沉。故当与附子汤温经。

　　少阴病。下利。便脓血者。桃花汤主之。

　　阳病。下利便脓血者。胁热也。少阴病。下利便脓血者。下焦不约而里寒也。与桃花汤。固下散寒。

　　卷六　辨少阴病脉证并治第十一

　　桃花汤方第八十九

　　赤石脂（一斤一半全用一半筛末味甘温） 干姜（一两味辛热） 粳米（一升味甘平）

　　上三味。以水七升。煮米令熟。去滓。温服七合。内赤石脂末方寸匕。日三服。若一服愈。余勿服。

　　涩可去脱。赤石脂之涩。以固肠胃。辛以散之。干姜之辛。以散里寒。粳米之甘。以补正气。

　　少阴病。二三日至四五日。腹满。小便不利。下利不止。便脓血者。桃花汤主之。

　　二三日以至四五日。寒邪入里深也。腹痛者。里寒也。小便不利者。水谷不别也。

　　下利不止。便脓血者。肠胃虚弱。下焦不固也。与桃花汤。固肠止利也。

　　吴氏云。凡下血。便脓血。有阴阳冷热之不同。古人云。见血无寒。又言血得热而行。此大概之言也。

　　略曰。阳证内热。则溢出鲜血。阴证内寒。则下紫黑如豚肝也。

　　少阴病。下利便脓血者可刺。

　　下焦血气留聚。腐化则为脓血。刺之以利下焦。宣通血气。

　　少阴病。吐利。手足厥冷。烦躁欲死者。吴茱萸汤主之。

　　吐利手足厥冷。则阴寒气甚。烦躁欲死者。阳气内争。与吴茱萸汤。助阳散寒。

　　少阴病。下利。咽痛。胸满心烦者。猪肤汤主之。

　　少阴之脉。从肾上贯肝膈。入肺中。循喉咙。其支别者。从肺出络心。注胸中。邪自阳经传于少阴。阴虚。客热下利。咽痛胸满心烦也。与猪肤汤。调阴散热。

　　卷六　辨少阴病脉证并治第十一

　　猪肤汤方第九十

　　猪肤（一斤味甘寒）

　　上一味。以水一斗。煮取五升。去滓。加白蜜一升。白粉五合。熬香。和相得。温、分六服。

　　猪、水畜也。其气先入肾。少阴客热。是以猪肤解之。加白蜜以润燥除烦。白粉以益气断利。

　　少阴病。二三日。咽痛者。可与甘草汤。不瘥者。与桔梗汤。

　　阳邪搏于少阴。邪热为咽痛。服甘草汤则瘥。若寒热相搏为咽痛者。服甘草汤。若不瘥。与桔梗汤。以和少阴之气。

　　卷六　辨少阴病脉证并治第十一

　　甘草汤方第九十一

　　甘草（二两）

　　上一味。以水三升。煮取一升半。去滓。温、服七合。日一服。

　　卷六　辨少阴病脉证并治第十一

　　桔梗汤方第九十二

　　桔梗（一两味辛甘微温） 甘草（二两味甘平）

　　上二味。以水三升。煮取一升。去滓。分温。再服。

　　桔梗辛温以散寒。甘草味甘平以除热。甘梗相合。以调寒热。

　　少阴病。咽中伤。生疮。不能语言。声不出者。苦酒汤主之。

　　热伤于络。则经络干燥。使咽中生疮。不能言语。声不出者。与苦酒汤。以解络热。

　　愈咽疮。

　　卷六　辨少阴病脉证并治第十一

　　苦酒汤方第九十三

　　半夏（洗破如枣核大十四枚味辛温） 鸡子（一枚去黄内上苦酒着鸡子壳中甘微寒）

　　上二味。内半夏。着苦酒中。以鸡子壳。置刀环中。安火上。令三沸。去滓。少少含咽之。不瘥。更作三剂服之。

　　辛以散之。半夏之辛。以后音声。甘以缓之。鸡子之甘。以缓咽痛。酸以收之。苦酒之酸。以敛咽疮。

　　王宇泰云。按苦酒。本草注曰醯。而成氏复云苦酒之酸。余则以为名义俱乖。安知酒之味苦者。不可以已咽痛耶。若嫌苦酒性热。则半夏汤更辛。况此味苦哉。下文发字。

　　与敛字目相反。

　　少阴病。咽中痛。半夏散及汤主之。

　　甘草汤。主少阴客热咽痛。桔梗汤。主少阴寒热相搏咽痛。半夏散及汤。主少阴客寒咽痛也。

　　卷六　辨少阴病脉证并治第十一

　　半夏散及汤方第九十四

　　半夏（洗味辛温） 桂枝（去皮味辛热） 甘草（炙味甘平以上各等分）

　　以上三味。各别捣筛已。合治之。白饮和。服方寸匕。日三服。若不能散服者。以水一升。煎七沸。内散一两方寸匕。更煎三沸。下火。令小冷。少少咽之。

　　内经曰。寒淫所胜。平以辛热。佐以甘苦。半夏桂枝之辛。以散经寒。甘草之甘。以缓正气。

　　少阴病下利。白通汤主之。

　　少阴主水。少阴客寒。不能制水。故自利也。白通汤温里散寒。

　　卷六　辨少阴病脉证并治第十一

　　白通汤方第九十五

　　葱白（四茎味辛温） 干姜（一两味辛热） 附子（一枚生用去皮破八片味辛热）

　　上三味。以水三升。煮取一升。去滓。分温。再服。

　　内经曰。肾苦燥。急食辛以润之。葱白之辛。以通阳气。干姜附子之辛。以散阴寒。

　　张兼善云。白通汤。及白通加猪胆汤。真武汤。与通脉四逆汤。皆为少阴下利而设。

　　除用姜附相同。其余之药各异。何也。盖下阴下利。寒气已甚。非姜附则不能治。然下利之理无殊。而兼有之证不一。用药故不同耳。

　　少阴病下利。脉微者。与白通汤。利不止。厥逆无脉。干呕烦者。白通加猪胆汁汤主之。服汤。脉暴出者死。微续者生。

　　少阴病。下利。脉微为寒极阴胜。与白通汤。复阳散寒。服汤。利不止。厥逆无脉。

　　干呕烦者。寒气太甚。内为格拒。阳气逆乱也。与白通汤和猪胆汁汤。以和之。内经曰。

　　逆而从之。从而逆之。又曰。逆者正治。从者反治。此之谓也。服汤脉暴出者。正气因发泄而脱也。故死。脉微续者。阳气渐复也。故生。

　　卷六　辨少阴病脉证并治第十一

　　白通加猪胆汁方第九十六

　　葱白（四茎） 干姜（一两） 附子（一枚生去皮破八片） 人尿（一合味苦寒）

　　猪胆汁（一合味苦寒）

　　以上三味。以水三升。煮取一升。去滓。内胆汁人尿。和令相得。分温。再服。若无胆。亦可用。

　　内经曰。若调寒热之逆。冷热必行。则热物冷服。下嗌之后。冷体既消。热性便发。

　　由是病气随愈。呕哕皆除。情且不达。而致大益。此和人尿猪胆汁咸苦寒物于白通汤热剂中。要其气相从。则可以去格拒之寒也。

　　张兼善云。白通汤用附子。凡四证。惟真武汤一证熟用。余皆生用。何也。凡附子生用则温经散寒。炮熟则益阳除湿。干姜辛热。故佐生附为用。生姜辛温。少资熟附之功。然白通等汤。以下利为重。其真武汤证。以寒湿为先。故用药有轻重之殊耳。

　　少阴病。二三日不已。至四五日。腹痛。小便不利。四肢沉重疼痛。自下利者。此为有水气。其人或咳。或小便利。或下利。或呕者。真武汤主之。

　　少阴病二三日。则邪气犹浅。至四五日。邪气已深。肾主水。肾病不能制水。水饮停为水气。腹痛者。寒湿内甚也。四肢沉重疼痛。寒湿外甚也。小便不利。自下利者。

　　湿胜而水谷不别也。内经曰。湿胜则濡泄。与真武汤。益阳气。散寒湿。

　　卷六　辨少阴病脉证并治第十一

　　真武汤方第九十七

　　茯苓（三两味甘平） 芍药（三两味酸平） 生姜（三两切味辛温） 白术（二两味甘温） 附子（一枚炮去皮破八片味辛热）

　　上五味。以水八升。煮取三升。去滓。温服七合。日三服。

　　脾恶湿。甘先入脾。茯苓白术之甘。以益脾逐水。寒淫所胜。平以辛热。湿淫所胜。

　　佐以酸平。附子芍药生姜之酸辛。以温经散湿。

　　后加减法。

　　若咳者。加五味半升。细辛干姜各一两。

　　气逆咳者。五味之酸。以收逆气。水寒相搏则咳。细辛干姜之辛。以散水寒。

