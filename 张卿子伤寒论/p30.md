<!-- { "loadSidebar": true } -->
　　若小便利者。去茯苓。

　　小便利。则无伏水。故去茯苓。

　　若下利者。去芍药。加干姜二两。

　　芍药之酸泄气。干姜之辛散寒。

　　若呕者。去附子。加生姜。足前成半斤。

　　气逆则呕。附子补气。生姜散气。千金曰。呕家多服生姜。此为呕家圣药。

　　论云。真武、北方水神也。水气在心下。外带表而属阳。必应发散。故治以真武汤。

　　青龙汤主太阳病。真武汤主少阴病。

　　少阴病。下利。清谷。里寒外热。手足厥逆。脉微欲绝。身反不恶寒。其人面赤色。

　　或腹痛。或干呕。或咽痛。或利止。脉不出者。通脉四逆汤主之。

　　下利清谷。手足厥逆。脉微欲绝。为里寒。身热不恶寒。面色赤。为外热。此阴甚于内。格阳于外。不相通也。与通脉四逆汤。散阴通阳。

　　卷六　辨少阴病脉证并治第十一

　　通脉四逆汤方第九十八

　　甘草（二两炙） 附子（大者一枚生用去皮破八片） 干姜（三两强人可四两）

　　上三味。以水三升。煮取一升二合。去滓。分温再服。其脉即出者愈。

　　后加减法。

　　面色赤者。加葱九茎。

　　葱味辛。以通阳气。

　　腹中痛者。去葱。加芍药二两。

　　芍药之酸。通寒。利腹中痛。为气不通也。

　　呕者。加生姜二两。

　　辛以散之。呕为气不散也。

　　咽痛者。去芍药。加桔梗一两。

　　咽中如结。加桔梗则能散之。

　　利止。脉不出者。去桔梗。加人参一两。

　　利止脉不出者。亡血也。加人参以补之。经曰。脉微而利。亡血也。四逆加人参汤主之。脉病皆与方相应者。乃可服之。

　　王宇泰云。方与四逆汤同。但此倍干姜耳。

　　少阴病。四逆。其人或咳、或悸。或小便不利。或腹中痛。或泄利下重者。四逆散主之。

　　四逆者。四肢不温也。伤寒邪在三阳。则手足必热。传到太阴。手足自温。至少阴。

　　则邪热渐深。故四肢逆而不温也。及至厥阴。则手足厥冷。是又甚于逆。四逆散。以散传阴之热也。

　　卷六　辨少阴病脉证并治第十一

　　四逆散方第九十九

　　甘草（炙味甘平） 枳实（破水渍炙干味苦寒） 柴胡（味苦寒） 芍药（味酸微寒）

　　上四味。各十分。捣筛白饮和。服方寸匕。日三服。

　　内经曰。热淫于内。佐以甘苦。以酸收之。以苦发之。枳实甘草之甘苦。以泄里热。

　　芍药之酸。以收阴气。柴胡之苦。以发表热。

　　后加减法。

　　咳者。加五味子。干姜。各五分。并主下痢。

　　肺寒气逆则咳。五味子之酸。收逆气。干姜之辛。散肺寒。并主下痢者。肺与大肠为表里。上咳下痢。治则颇同。

　　悸者。加桂枝五分。

　　悸者。气虚而不能通行。心下筑筑然悸动也。桂犹圭也。引导阳气。若热以使。小便不利者。加茯苓五分。

　　茯苓味甘而淡。用以渗泄。

　　腹中痛者。加附子一枚。炮令拆。

　　里虚。遇邪则痛。加附子以补虚。

　　泄利下重者。先以水五升。煮薤白三升。煮取三升。去滓。以散三方寸匕。内汤中。

　　煮取一升半。分温再服。

　　泄利下重者。下焦气滞也。加薤白以泄气滞。

　　论云。四肢者。诸阳之本。阳气不足。阴寒加之。阳气不相顺接。是致手足不温而成四逆。此汤中发阳气。走散阴寒。温经暖肌。故以四逆名。此奇制之大剂也。四逆属少阴。少阴者肾也。肾肝位远。非大剂不能达。内经曰。远而奇偶。制大其服。此之谓也。

　　少阴病。下利。六七日咳而呕渴。心烦不得眠者。猪苓汤主之。

　　下利不渴者。里寒也。经曰。自利不渴者。属太阴。以其脏寒故也。此下利呕渴。知非里寒。心烦不得眠。知胁热也。与猪苓汤渗泄小便。分别水谷。经曰。复不止。当利其小便。此之谓欤。

　　少阴病。得之二三日。口燥咽干者。急下之。宜大承气汤。

　　伤寒传经五六日。邪传少阴。则口燥舌干而渴。为邪渐深也。今少阴病。得之二三日。邪气未深入之时。便作口燥咽干者。是邪热已甚。肾水干也。急与大承气汤下之。

　　以全肾也。

　　少阴病。自利清水。色纯青。心不必痛。口干燥者。急下之。宜大承气汤。

　　少阴、肾水也。青、肝色也。自利色青。为肝邪乘肾。难经曰。从前来者为实邪。以肾蕴实邪。必心下痛。口干燥也。与大承气汤。以下实邪。

　　少阴病。六七日。腹胀不大便者。急下之。宜大承气汤。

　　此少阴入腑也。六七日。少阴之邪入腑之时。阳明内热壅甚。腹满不大便也。阳明病。土胜。肾水则干。急与大承气汤下之。以救肾水。

　　张兼善云。阳明与少阴。皆有急下之条。然而证虽不同。其入腑之理则一。是以皆用大承气也。

　　王三阳云。少阴病。下利七六日。以下诸条。方是阳证传经之少阴也。

　　少阴病。脉沉者。急温之。宜四逆汤。

　　既吐且利。小便复利而大汗出。下利清谷。内寒外热。脉微欲绝者。不云急温。此少阴病脉沉。而云急温者。彼虽寒甚。然而证已形见于外。治之则有成法。此初头脉沉。

　　未有形证。不知邪气所之。将发何病。是急与四逆汤温之。

　　少阴病。饮食入口则吐。心中温温欲吐。复不能吐。始得之。手足寒。脉弦迟者。此胸中实。不可下也。当吐之。若膈上有寒饮干呕者。不可吐也。急温之。宜四逆汤。

　　伤寒表邪传里。至于少阴。少阴之脉。从肺出络心。注胸中。邪既留于胸中而不散者。饮食入口则吐。心中温温欲吐。阳受气于胸中。邪既留于胸中。则阳气不得宣发于外。是以始得之。手足寒。脉弦迟。此是胸中实。不可下而当吐。其膈上有寒饮。亦使人心中温温而手足寒。吐则物出。呕则物不出。吐与呕别焉。胸中实。则吐而物出。若膈上有寒饮。则但干呕而不吐也。此不可吐。可与四逆汤。以温其膈。

　　王三阳云。此少阴寒中阴经者也。俱未入于腑。

　　少阴病。下利。脉微涩。呕而汗出。必数更衣。反少者。当温其上。灸之。

　　脉微为亡阳。涩为亡血。下利呕而汗出。亡阳亡血也。津液不足。里有虚寒。必数更衣。反少者。温其上。以助其阳也。灸之以消其阴。

　　卷六

　　辨厥阴病脉证并治第十二

　　厥阴之为病。消渴。气上撞心。心中疼热。饥而不欲食。食则吐蛔。下之。利不止。

　　邪传厥阴。则热已深也。邪自太阳。传至太阴。则腹满而嗌干。未成渴也。邪至少阴者。口燥舌干而渴。未成消也。至厥阴成消渴者。热甚。能消水故也。饮水多而小便少者。谓之消渴。木生于火。肝气通心。厥阴客热。气上撞心。心中疼热。伤寒六七日。

　　厥阴受病之时。为传经尽。则当入腑。胃虚客热。饥不欲食。蛔在胃中。无食则动。闻食嗅而出。得食吐蛔。此热在厥阴经也。若便下之。虚其胃气。厥阴木邪相乘。必吐下不止。

　　张卿子云。素问阴证三条。皆指传邪。故云已满三日可下而已。仲景三阴首条。皆言病气。所谓伤寒本自寒下也。太阴少阴易明。唯厥阴条。种种似热。故成氏注为热已深。不知太阳篇中。微热消渴者五苓散则桂术也。又气上冲胸。身为振振摇。则大虚也。

　　厥阴寒疝。亦气上冲心。又膈中阳气微。心中饥而烦。平脉篇云。气微者心内饥。饥而不欲食也。又胃中冷则吐蛔。脾胃论虚劳。则热气熏胸中。又杂病心中疼热。多成膈气。

　　宜吴茱萸汤。盖皆以不能化热成阴。玩下之利不止一句。爽然矣。成注未渴而渴消。渴分浅深。故云渴而至消为热甚。试玩少阴渴本文云。虚故引水自救。何曾较太阴不渴为浸热耶。尝见厥阴消渴数证。舌尽红赤。厥冷。脉微。渴甚。服白虎黄连等汤。皆不救。

　　厥阴中风。脉微浮。为欲愈。不浮为未愈。

　　经曰。阴病见阳脉而生。浮者阳也。厥阴中风。脉微浮。为邪气还表向汗之时。故云欲愈。

　　厥阴病欲解时从丑至卯上。

　　厥阴木也。王于卯。丑寅向王。故为解时。

　　厥阴病。渴欲饮水者。少少与之愈。

　　邪至厥阴。为传经尽。欲汗之时。渴欲得水者。少少与之。胃气得润则愈。

　　诸四逆厥者。不可下之。虚家亦然。

　　四逆者。四肢不温也。厥者。手足冷也。皆阳气少而阴气多。故不可下。虚家亦然。

　　下之是为重虚。金匮玉函曰。虚者十补。勿一泻之。

　　伤寒先厥。后发热。而利者必自止。见厥复利。

　　阴气胜。则厥逆而利。阳气复。则发热。利必自止。见厥。则阴气还胜而复利也。

　　张兼善云。三阴伤寒。太阴为始。则手足温。少阴则手足清。厥阴则手足厥逆。然病至厥阴。乃阴之极也。故反有发热之理。盖阳极则阴生。阴极则阳生。此阴阳推荡。

　　必然之理也。易云。穷则变。穷者。至极之谓也。阳至极而生阴。故阳病有厥冷之证。

　　阴至极而生阳。则厥逆者有发热之条。凡言厥深热亦深者。乃事之极而变之常。经曰。

　　亢则害。承乃制也。

　　伤寒始发热六日。厥反九日。而利。凡厥利者。当不能食。今反能食者。恐为除中。食以索饼。不发热者。知胃气尚在。必愈。恐暴热来。出而复去也。后三日脉之。其热续在者。期之旦日夜半愈。所以然者。本发热六日。厥反九日。复发热三日。并前六日。

　　亦为九日。与厥相应。故期之旦日夜半愈。后三日脉之而脉数。其热不罢者。此为热气有余。必发痈脓也。

　　始发热。邪在表也。至六日邪传厥阴。阴气胜者。作厥而利。厥反九日。阴寒气多。

　　当不能食。而反能食者。恐为除中。除、去也。中、胃气也。言邪气大甚。除去胃气。

　　胃欲引食自救。故暴能食。此欲胜也。食以索饼试之。若胃气绝。得面则必发热。若不发热者。胃气尚在也。恐是寒极变热。因暴热来而复去。使之能食。非除中也。金匮要略曰。病患素不能食。而反暴思之。必发热。后三日脉之。其热续在者。阳气胜也。期之旦日夜半愈。若旦日不愈。后三日。脉数而热不罢者。为热气有余。必发痈脓。经曰。

　　数脉不时。则生恶疮。

　　伤寒脉迟。六七日。而反与黄芩汤彻其热。脉迟为寒。今与黄芩汤。复除其热。腹中应冷。当不能食。今反能食。此名除中。必死。

