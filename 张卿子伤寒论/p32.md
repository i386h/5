<!-- { "loadSidebar": true } -->
　　麻黄（二两半去节甘温） 升麻（一两一分甘平） 当归（一两一分辛温） 知母（苦寒） 黄芩（苦寒） 葳蕤（甘平各十八铢） 石膏（碎绵裹甘寒） 白术（甘温）

　　干姜（辛热） 芍药（甘平） 天门冬（去心甘平） 桂枝（辛热） 茯苓（甘平）

　　甘草（炙甘平各六铢）

　　上十四味。以水一斗。先煮麻黄一两。沸去上沫。内诸药。煮取三升。去滓。分温三服。相去如炊三斗米顷。令尽汗出愈。

　　玉函曰。大热之气。寒以取之。甚热之气。以汗发之。麻黄升麻之甘。以发浮热。正气虚者。以辛润之。当归桂姜之辛。以散寒。上热者。以苦泄之。知母黄芩之苦。凉心去热。津液少者。以甘润之。茯苓白术之甘。缓脾生津。肺燥气热。以酸收之。以甘缓之。

　　芍药之酸。以敛逆气。葳蕤门冬石膏甘草之甘。润肺除热。

　　伤寒四五日。腹中痛。若转气。下趋少腹者。此欲自利也。

　　伤寒四五日。邪气传里之时。腹中痛。转气下趋少腹者。里虚遇寒。寒气下行。欲作自利也。

　　伤寒本自寒下。医复吐之。寒格更逆吐下。若食入口即吐。干姜黄连黄芩人参汤主之。

　　伤寒邪自传表。为本自寒下。医反吐之。损伤正气。寒气内为格拒。经曰。格则吐逆。食入口即吐。谓之寒格。更复吐下。则重虚而死。是更逆吐下。与干姜黄连黄芩人参汤。以通寒格。

　　王宇泰云。按本自寒下。恐是本自吐下。玩复字可见。盖胃寒则吐。下寒则利。胃寒者不宜吐。医反吐之。则伤胃气。遂成寒格。下文文气不贯。当有缺文。

　　张卿子云。本自寒下。如少阳一条。邪高痛下。所谓邪正分争。盖本为寒。而邪为热素问云。风寒在下。燥热在上。

　　卷六　辨厥阴病脉证并治第十二

　　干姜黄连黄芩人参汤方第一百零四

　　干姜（辛热去皮三两） 黄连（三两去须苦寒） 黄芩（三两苦寒） 人参（三两甘温）

　　上四味。以水六升。煮取二升。去滓。分温。再服。

　　辛以散之。甘以缓之。干姜人参之甘辛。以补正气。苦以泄之。黄连黄芩之苦。以通寒格。

　　下利有微热而渴。脉弱者。令自愈。

　　下利阴寒之疾。反大热者逆。有微热而渴。里气方温也。经曰。诸弱发热。脉弱者。

　　阳气得复也。令必自愈。

　　下利。脉数。有微热。汗出。令自愈。设复紧。为未解。

　　下利阴病也。脉数。阳脉也。阴病见阳脉者生。微热汗出。阳气得通也。利必自愈。

　　诸紧为寒。设复脉紧。阴气犹胜。故云未解。

　　下利。手足厥冷。无脉者。灸之不温。若脉不还。反微喘者死。

　　下利。手足厥逆无脉者。阴气独胜。阳气大虚也。灸之阳气复。手足温而脉还。为欲愈。若手足不温。脉不还者。阳已绝也。反微喘者。阳气脱也。

　　少阴负趺阳者。为顺也。

　　少阴肾水。趺阳脾土。下利为肾邪干脾。水不胜土。则为微邪。故为顺也。

　　下利。寸脉反浮数。尺中自涩者。必清脓血。

　　下利者。脉当沉而迟。反浮数者。里有热也。涩为无血。尺中自涩者。肠胃血散也。

　　随利下。必便脓血。清与圊通。脉经曰。清者厕也。

　　下利清谷。不可攻表。汗出必胀满。

　　下利者。脾胃虚也。胃为津液之主。发汗亡津液。则胃气愈虚。必胀满。

　　下利。脉沉弦者。下重也。脉大者为未止。脉微弱数者。为欲自止。虽发热不死。

　　沉为在里。弦为拘急。里气不足。是主下重。大则病进。此利未止。脉微弱数者。邪气微而阳气复。为欲自止。虽发热。止由阳胜。非大逆也。

　　下利脉沉而迟。其人面少赤。身有微热。下利清谷者。必郁冒汗出而解。病患必微厥。所以然者。其面戴阳。下虚故也。

　　下利清谷。脉沉而迟。里有寒也。面少赤。身有微热。表未解也。病患微厥。针经曰。下虚则厥。表邪欲解。临汗之时。以里先虚。必郁冒。然后汗出而解也。

　　下利。脉数而渴者。令自愈。设不瘥。必清脓血。以有热故也。

　　经曰。脉数不解。而下不止。必胁热便脓血也。

　　下利后。脉绝。手足厥冷。 时脉还。手足温者生。脉不还者死。

　　下利后。脉绝。手足厥冷者。无阳也。 时。周时也。周时厥愈脉出。为阳气复。则生。

　　若手足不温。脉不还者。为阳气绝则死。

　　伤寒下利。日十余行。脉反实者死。

　　下利者。里虚也。脉当微弱。反实者。病胜脏也。故死。难经曰。脉不应病。病不应脉。是为死病。

　　下利清谷。里寒外热。汗出而厥者。通脉四逆汤主之。

　　下利清谷。为里寒。身热不解。为外热。汗出。阳气通行于外。则未当厥。其汗出而厥者。阳气太虚也。与通脉四逆汤。以固阳气。

　　热利下重者。白头翁汤主之。

　　利则津液少。热则伤气。气虚下利。致后重也。与白头翁汤。散热浓肠。

　　卷六　辨厥阴病脉证并治第十二

　　白头翁汤方第一百零五

　　白头翁（三两苦寒） 黄连（三两去须苦寒） 黄柏（三两去皮苦寒） 秦皮（三两苦寒）

　　上四味。以水七升煮取二升。去滓。温服一升。不愈。更服一升。

　　内经曰。肾欲坚。急食苦以坚之。利则下焦虚。是以纯苦之剂坚之。

　　下利胸胀满。身体疼痛者。先温其里。乃攻其表。温里四逆汤。攻表。桂枝汤。

　　下利腹满者。里有虚寒。先与四逆汤温里。身疼痛。为表未解。利止里和。与桂枝汤攻表。

　　下利欲饮水者。以有热故也。白头翁汤主之。

　　自利不渴。为脏寒。与四逆汤。以温脏。下利饮水。为有热。与白头翁汤以凉中。

　　罗天益云。少阴自利而渴。乃下焦虚寒。而用四逆者。恐不可以渴不渴分热寒也。

　　正当以小便黄白别之耳。

　　下利谵语者。有燥屎也。宜小承气汤。

　　经曰。实则谵语。有燥屎。为胃实。下利为肠虚。与小承气汤。以下燥屎。

　　下利后。更烦。按之心下濡者。为虚烦也。宜栀子豉汤。

　　下利后不烦。为欲解。若更烦而心下坚者。恐为谷烦。此烦而心下濡者。是邪热乘虚。客于胸中。为虚烦也。与栀子豉汤。吐之则愈。

　　呕家有痈脓者。不可治呕。脓尽。自愈。

　　胃脘有痈。则呕而吐脓。不可治呕。得脓尽。呕亦自愈。

　　呕而脉弱。小便复利。身有微热。见厥者难治。四逆汤主之。

　　呕而脉弱。为邪气传里。呕则气上逆。而小盒饭不利。小便复利者。里虚也。身有微热见厥者。阴胜阳也。为难治。与四逆汤。温里助阳。

　　干呕。吐涎沫。头痛者。吴茱萸汤主之。

　　干呕吐涎沫者。里寒也。头痛者。寒气上攻也。与吴茱萸汤。温里散寒。

　　呕而发热者。小柴胡汤主之。

　　经曰。呕而发热者。柴胡证具。

　　伤寒。大吐大下之。极虚。复极汗出者。以其人外气怫郁。复与之水。以发其汗。

　　因得哕。所以然者。胃中寒冷故也。

　　大吐大下。胃气极虚。复极发汗。又亡阳气。外邪怫郁于表。则身热。医与之水以发其汗。胃虚得水。虚寒相搏。成哕也。

　　或云。吴茱萸汤。理中汤。

　　活人云。橘皮干姜汤。羌活附子散。半夏生姜汤。退阴散。

　　伤寒哕而腹满。视其前后。知何部不利。利之则愈。

　　哕而腹满。气上而不下也。视其前后部有不利者。即利之以降其气。前部。小便也。后部。大便也。

　　活人云。前部宜猪苓汤。后部宜调胃承气汤。

　　卷七

　　辨霍乱病脉证并治第十三

　　问曰。病有霍乱者何。答曰。呕吐而利。名曰霍乱。

　　三焦者。水谷之道路。邪在上焦。则吐而不利。邪在下焦。则利而不吐。邪在中焦。

　　则既吐且利。以饮食不节。寒热不调。清浊相干。阴阳乖隔。遂成霍乱轻者止曰吐利。

　　重者挥霍撩乱。名曰霍乱。

　　问曰。病发热头痛。身疼恶寒。吐利者。此属何病。答曰。此名霍乱。自吐下。又利也。复更发热也。

　　发热头痛。身疼恶寒者。本是伤寒。因邪入里。伤于脾胃。上吐下利。令为霍乱。利止里和。复更发热者。还是伤寒。必汗出而解。

　　伤寒其脉微涩者。本是霍乱。今是伤寒。却四五日。至阴经上转入阴。必利。本呕下利者。不可治也。欲似大便。而反失气。仍不利者。属阳明也。便必硬。十三日愈所以然者。经尽故也。

　　微为亡阳。涩为亡血。伤寒脉微涩。则本是霍乱。吐利亡阳亡血。吐利止。伤寒之邪未已。还是伤寒。却四五日邪传阴经之时。里虚遇邪。必作自利。本呕者。邪甚于上。

　　又利者。邪甚于下。先霍乱。里气太虚。又伤寒之邪。再传为吐利。是重虚也。故为不治。若欲似大便而反失气。仍不利者。利为虚。不利为实。欲大便而反失气。里气热也。

　　此属阳明便必硬也。十三日愈者。伤寒六日。传遍三阴三阳后六日再传经尽。则阴阳之气和。大邪之气去而愈也。

　　下利后。当便硬。硬则能食者愈。今反不能食。到后经中颇能食。复过一经能食。过之一日当愈。不愈者。不属阳明也。

　　下利后。亡津液。当便硬。能食为胃和。必自愈。不能食者为未和。到后经中。为复过一经。言七日后再经也。颇能食者。胃气方和。过一日当愈。不愈者。暴热使之能食。非阳明气和也。

　　恶寒脉微而复利。利止亡血也。四逆加人参汤主之。

　　恶寒脉微而利者。阳虚阴胜也。利止则津液内竭。故云亡血。金匮玉函曰。水竭则无血。与四逆汤。温经助阳。加人参。生津液益血。

　　霍乱头痛发热。身疼痛热多欲饮水者。五苓散主之。寒多不用水者。理中丸主之。

　　头痛发热。则邪自风寒而来。中焦为寒热相半之分。邪稍高者居阳分。则为热。热多欲饮水者。与五苓散以散之。邪稍下者。居阴分。则为寒。寒多不用水者。与理中丸温之。

　　卷七　辨霍乱病脉证并治第十三

　　理中丸方第一百零六

　　人参（甘温） 甘草（炙甘平） 白术（甘温） 干姜（辛热以上各三两）

　　上四味。捣筛为末。蜜和。丸如鸡黄大。以沸汤数合。和一丸。研碎温服之。日三服。夜二服。腹中未热。益至三四丸。然不及汤。汤法以四物根据两数切用。水八升。煮取三升。

　　去滓。温服一升。日三服。加减法。

