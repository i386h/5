<!-- { "loadSidebar": true } -->
　　设令向壁卧。闻师到不惊。起而盼视。盖三言三止。脉之。咽唾者。此诈病也。设令脉自和。处言汝病大重。当须服吐下药。针灸数十百处乃愈。

　　诈病者非善人。以言恐之。使其畏惧则愈。医者意也。此其是欤。

　　师持脉。病患欠者。无病也。

　　针经曰。阳引而上。阴引而下。阴阳相引。故欠。阴阳不相引则病。阴阳相引则和。

　　是欠者无病也。

　　脉之。呻者、病也。

　　呻为呻吟之声。身有所苦则然也。

　　言迟者。风也。

　　风客于中。则经络急。舌强。难运用也。

　　摇头言者。里痛也。

　　里有病。欲言则头为之战摇。

　　行迟者。表强也。

　　表强者。由筋络引急。而行步不利也。

　　坐而伏者。短气也。

　　短气者。里不和也。故坐而喜伏。

　　坐而下一脚者。腰痛也。

　　内经曰。腰者、身之大关节也。腰痛。为大关节不利。故坐不能正。下一脚。以缓腰中之痛也。

　　里实护腹。如怀卵物者。心痛也。

　　心痛则不能伸仰。护腹以按其痛。

　　师曰。伏气之病。以意候之。今月之内。欲有伏气。假令旧有伏气。当须脉之。若脉微弱者。当喉中痛似伤。非喉痹也。病患云。实咽中痛。虽尔。今复欲下利。

　　冬时感寒。伏藏于经中。不即发者。谓之伏气。至春分之时。伏寒欲发。故云今月之内。欲有伏气。假令伏气已发。当须脉之。审在何经。得脉微弱者。知邪在少阴。少阴之脉循喉咙。寒气客之。必发咽痛。肾司开阖。少阴治在下焦。寒邪内甚。则开阖不治。下焦不约。必成下利。故云虽尔咽痛。复欲下利。

　　问曰。人病恐怖者。其脉何状。师曰。脉形如循丝。累累然。其面白脱色也。

　　内经曰。血气者。人之神。恐怖者。血气不足。而神气弱也。脉形似循丝。累累然。

　　面白脱色者。针经曰。血夺者。色夭然不泽。其脉空虚。是知恐怖为血气不足。

　　问曰。人不饮。其脉何类。师曰。其脉自涩。唇口干燥也。

　　涩为阴。虽主亡津液。而唇口干燥。以阴为主内。故不饮也。

　　问曰。人愧者。其脉何类。师曰。脉浮。而面色乍白乍赤。

　　愧者、羞也。愧则神气怯弱。故脉浮。而面色变改不常也。

　　问曰。经说脉有三菽六菽重者。何谓也。师曰。脉者。人以指按之。如三菽之重者。

　　肺气也。如六菽之重者。心气也。如九菽之重者。脾气也。如十二菽之重者。肝气也。按之至骨者。肾气也。

　　菽、豆也。难经曰。如三菽之重。与皮毛相得者。肺部也。如六菽之重。与血脉相得者。心部也。如九菽之重。与肌肉相得者。脾部也。如十二菽之重。与筋平者。肝部也。按之至骨。举指来疾者。肾部也。各随所主之分。以候脏气。

　　假令下利。寸口、关上、尺中。悉不见脉。然尺中时一小见。脉再举头者。肾气也。

　　若见损脉来至。为难治。

　　脉经曰。冷气在胃中。故令脉不通。下利。不见脉。则冷气客于脾胃。今尺中时一小见。为脾虚。肾气所乘。脉再举头者。脾为肾所乘也。若尺中之脉。更或减损。为肾气亦衰。脾复胜之。鬼贼相刑。故云难治。是脾胜不应时也。

　　问曰。脉有相乘。有纵有横。有逆有顺。何也。师曰。水行乘火。金行乘木。名曰纵。火行乘水。木行乘金。名曰横。水行乘金。火行乘木。名曰逆。金行乘水。木行乘火。名曰顺也。

　　金胜木。水胜火。纵者。言纵任其气。乘其所胜。横者。言其气横逆。反乘所不胜也。

　　纵横。与恣纵、恣横、之义通。水为金子。火为木子。子行乘母。其气逆也。母行乘子。其气顺也。

　　问曰。脉有残贼。何谓也。师曰。脉有弦、紧、浮、滑、沉、涩。此六者。名曰残贼。能为诸脉作病也。

　　为人病脉。名曰八邪。风、寒、暑、湿。伤于外也。饥、饱、劳、逸。伤于内也。

　　经脉者荣卫也。荣卫者阴阳也。其为诸经脉作病者。必由风寒暑湿。伤于荣卫。客于阴阳之中。风则脉浮。寒则脉紧。中暑则脉滑。中湿则脉涩。伤于阴则脉沉。伤于阳则脉浮。所以谓之残贼者。伤良曰残。害良曰贼。以能害正气也。

　　唐不岩云。既言内外八邪。所致残贼。后却单举外伤。学人以意得之可也。

　　问曰。脉有灾怪。何谓也。师曰。假令人病。脉得太阳。与形证相应。因为作汤。

　　比还送汤。如食顷。病患乃大吐。若下利。腹中痛。师曰。我前来不见此证。今乃变异。

　　是名灾怪。又问曰。何缘作此吐利。答曰。或有旧时服药。今乃发作。故名灾怪耳。

　　医以脉证与药相对。而反变异。为其灾可怪。故名灾怪。

　　问曰。东方肝脉。其形何似。师曰。肝者。木也。名厥阴。其脉微弦。濡弱而长。

　　是肝脉也。

　　肝病自得濡弱者愈也。

　　难经曰。春脉弦者肝。东方木也。万物始生。未有枝叶。故脉来濡弱而长。故曰弦。

　　是肝之平脉。肝病得此脉者。为肝气已和也。

　　假令得纯弦脉者死。何以知之。以其脉如弦直。是肝脏伤。故知死也。

　　纯弦者。为如弦直而不软。是中无胃气。为真脏之脉。内经曰。死肝脉来急。益劲。

　　如新张弓弦。

　　南方心脉。其形何似。师曰。心者。火也。名少阴。其脉洪大而长。是心脉也。心病自得洪大者愈也。

　　心王于夏。夏则阳外胜。气血淖溢。故其脉来洪大而长也。

　　假令脉来微去大。故名反。病在里也。脉来头小本大者。故名覆。病在表也。上微头小者。则汗出。下微本大者。则为关格不通。不得尿。头无汗者可治。有汗者死。

　　心脉来盛去衰为平。来微去大。是反本脉。内经曰。大则邪至。小则平。微为正气。

　　大为邪气。来以候表。来微则知表和。去以候里。去大则知里病。内经曰。心脉来不盛。去反盛。此为不及。病在中。头小本大者。即前小后大也。小为正气。大为邪气。则邪气先在里。今复还于表。故名曰覆。不云去而止云来者。是知在表。脉经曰。

　　在上为表。在下为里。汗者。心之液。上微。为浮之而微。头小。为前小。则表中气虚。故主汗出。下微。为沉之而微。本大。为后大。沉则在里。大则病进。内经曰。心为牡脏。小肠为之使。今邪甚下行。格闭小肠。使正气不通。故不得尿。名曰关格。脉经曰。阳气上出。汗见于头。今关格正气不通。加之头有汗者。则阳气不得下通而上脱也。其无汗者。虽作关格。然阳未衰。而犹可治。

　　西方肺脉。其形何似。师曰。肺者。金也。名太阴。其脉毛浮也。肺病自得此脉。

　　若得缓迟者皆愈。若得数者则剧。何以知之。数者南方火。火克西方金。法当痈肿。为难治也。

　　轻虚浮曰毛。肺之平脉也。缓迟者。脾之脉。脾为肺之母。以子母相生。故云皆愈。

　　数者。心之脉。火克金。为鬼贼相刑。故剧。肺主皮毛。数则为热。热客皮肤。留而不去。则为痈疡。经曰。数脉不时。则生恶疮。

　　问曰。二月得毛浮脉。何以处言至秋当死。师曰。二月之时。脉当濡弱。反得毛浮者。故知至秋死。二月肝用事。肝脉属木。应濡弱。反得毛浮者。是肺脉也。肺属金。

　　金来克木。故知至秋死。他皆仿此。

　　当春时。反见秋脉。为金气乘木。肺来克肝。夺王脉而见。至秋肺王。肝气则绝。故知至秋死也。

　　师曰。脉肥人责浮。瘦人责沉。肥人当沉。今反浮。瘦人当浮。今反沉。故责之。

　　肥人肌肤浓。其脉当沉。瘦人肌肤薄。其脉当浮。今肥人脉反浮。瘦人脉反沉。必有邪气相干。使脉反常。故当责之。

　　师曰。寸脉下不至关为阳绝。尺脉上不至关为阴绝。此皆不治。决死也。若计其余命死生之期。期以月节克之也。

　　脉经曰。阳生于寸。动于尺。阴生于尺。动于寸。寸脉下不至关者为阳绝。不能下应于尺也。尺脉上不至关者为阴绝。不能上应于寸也。内经曰。阴阳离决。精气乃绝。

　　此阴阳偏绝。故皆决死。期以月节克之者。谓如阳绝死于春夏。阴绝死于秋冬。

　　师曰。脉病患不病。名曰行尸。以无王气。卒眩仆不省人者。短命则死。人病脉不病。名曰内虚。以无谷神。虽困无苦。

　　脉者。人之根本也。脉病患不病。为根本内绝。形虽且强。卒然气绝。则眩晕僵仆而死。不曰行尸而何。人病脉不病。则根本内固。形虽且羸。止内虚尔。谷神者。谷气也。谷气既足。自然安矣。内经曰。形气有余。脉气不足死。脉气有余。形气不足生。

　　问曰。翕奄沉。名曰关尺谓也。沉为纯阴。翕为正阳。阴阳和合。故令脉滑。滑何自平。阳明脉微沉。食饮自可。少阴脉微滑。滑者。紧之浮名也。此为阴实。其人必股内汗出。阴下湿也。

　　脉来大而盛。聚而沉。谓之翕奄沉。正如转珠之状也。沉为脏气。故曰纯阴。翕为腑气。故曰正阳。滑者。阴阳气不为偏胜也。关尺自平。阳明脉微沉者。当阳部见阴脉。

　　则阴偏胜而阳不足也。阳明胃脉。胃中阴多。故食饮自可。少阴脉微滑者。当阴部见阳脉。则阳偏胜而阴不足也。以阳凑阴分。故曰阴实。股与阴。少阴之部也。今阳热凑阴。

　　必熏发津液。泄达于外。股内汗出。而阴下湿也。

　　王宇泰云。翕奄沉三字。状得滑字最好。夫翕者、合也。奄者、忽也。当脉气合聚而盛之时。奄忽之间。即已沉去。是名滑也。仲景恐人误认滑为沉。故下文又曰。滑者。紧之浮名也。曰沉。曰浮。若异而同。观上文紧者如转索无常也一句。则知浮为转索无常之浮。非轻手便得有常之名也。沉为翕奄之沉。非重取乃得一定之说也。仲景下字。具有史笔。不可草草看过。

　　问曰。曾为人所难。紧脉从何而来。师曰。假令亡汗。若吐。以肺里寒。故令脉紧也。

　　假令咳者。坐饮冷水。故令脉紧也。假令下利。以胃中虚冷。故令脉紧也。

　　金匮要略曰。寒令脉急。经曰。诸紧为寒。

　　王宇泰云。阳舒缓。阴缩急故也。

　　寸口卫气盛。名曰高。

　　高者。暴狂而微。内经曰。阴不胜其阳。则脉流薄疾。并乃狂。卫为阳气。卫盛而暴狂者。阴不胜阳也。针经曰。卫气者。所以温分肉。充皮毛。肥腠理。司开阖者也。卫气盛为狂者。气盛于外也。

　　王宇泰云。如脉来浮而有力是也。

　　荣气盛。名曰章。

