<!-- { "loadSidebar": true } -->
　　虽无前证。日后必至有变。药亦难效。岂能保其无事哉。若胸前稠密。毒瓦斯伤脾减食者。消毒饮加黄芩、山楂、紫草、人参。有伤食腹胀不食者。枳术丸。有痘出太多。中气暴虚不食者。四君子加糯米。有痘已痂起而不能食。身无热者。调补脾胃为主。凡四五日前不食而便秘者。此毒盛于里。犹为可治。至六七日后。反不能食。则变证百出。纵药何益。有禀受壮实而发于五岁之外者。又不可一例而论也。又有痘起之后。能食易饥者。此胃大热。不久而变生焉。大便秘者。四顺饮加连翘、牛蒡微利之。不秘者。芍药汤加茯苓、木通、牛蒡子以和之。又有饥欲食而不能者。必喉舌有痘。难于吞嚼也。

　　卷十二　婴儿门下

　　吐泻

　　凡痘疹发热。有呕吐者。有泄泻者。有吐利兼作者。有干呕而哕者。有不食者。皆毒火所致。不可骤止。吐利中有疏通之义。治宜平和疏透。引毒达表。则吐泻自止。如不止。兼调脾胃。

　　如干呕而哕。为胃虚火逆最危之兆。宜橘皮茱连散。以安胃气清火毒。有不嗜食者。此脾受热毒。当升提发散。俾毒得外出。饮食自进。若误认呕吐泄泻不食为里寒而用丁、桂、姜、附。转增烦剧也。误认呕吐泄泻不食为里虚而用参、 、苓、术。反增壅遏也。

　　此专为痘疹初出未透者而言。若浆正行时而吐利不食者。乃脾胃虚弱。多有内虚倒 喘胀之患。

　　凡长发起顶灌浆时。泄泻俱为险候。急用白术、茯苓以渗泄健脾。人参、黄 以助元托里。诃子肉果以止泻。佐以升提之药。使无壅遏之患。若不升发。难免倒 之虞。如见心烦干呕而哕。此脏败毒攻。最为凶候。二陈加黄连、木通、灯心、竹叶。夏月。四苓散以利小便。利而不通者危。至如泄泻而手足热面赤者。热也。弱者。白术散加竹叶、陈皮。强者。泻黄散。若下午泻甚。

　　上午泻稀。此伤食。平胃散加山楂、麦芽。厥冷。加干姜。或益黄散补之。泻利而呕逆厥冷。理中汤加木香。上午泻甚。下午不泻者。脾虚也。朝用白术散。夕用豆蔻丸。泻出腥臭秽滞者。肠胃热也。葛根黄芩黄连汤。泻而失气者。气下泄也。白术散加升麻、防风提之。若受寒邪。或食冷物。而泄泻清冷。痘色灰白顶陷。或手足厥而寒颤切牙者。陈氏木香散、异功散。疮虽正而吐泻。或下血。俱为逆候。若但吐不泻。无痰。益黄散。有痰。二陈汤。吐而身热烦渴。腹满气促。

　　大小便涩而赤者。当利小便。若先吐而后出痘。足蜷不伸。声哑热蒸者。虽有清浆不治。陈文宿云。痘疮泻水谷。或白色。或淡黄者。陈氏木香散送豆蔻丸。不愈。异功散救之。

　　卷十二　婴儿门下

　　腹痛

　　痘疮腹痛者。皆毒郁三阴。如腹痛面青手足冷。此脾胃虚寒。理中汤、益黄散选用。若腹痛痞满气滞。手足厥逆。而大便不通者。此毒壅不透也。桂枝大黄汤。合表里而开泄之。若腹痛面赤作渴手足热。此脾胃实热。消毒饮加山楂、枳壳、黄芩、木通。若气粗身发颤动而痛。口臭唇舌白胎者。此毒攻脏腑。肠胃内溃。不治。楼全善云。腹痛多是热毒为患。当临证消息之。薛氏云。若痘未出而发热烦躁。作渴饮冷。大便坚实而痛。此热毒壅滞也。急调元明粉通利之。若痘不出而烦热。渴不能饮冷。大便不实。此元气虚也。白术散温补之。若嗳腐吞酸。大便秽臭。乳食停滞也。保和丸消导之。凡腹痛作渴饮冷。手足并热者。属实热。若作渴饮汤。手足并冷者。属虚寒也。翁仲仁云。痘疹腹痛。当升发以解利痘毒。兼分利小便。使上下分消。则痛随利减。俗医恒用浓朴以行滞气。不行升发解利者。非其治矣。亦有乳食停滞而腹胀痛者。当于升发解利药中加消导之剂。兼审所伤何物而为之清理。又有数日不大便者。大便行而痛自止。亦未可骤用硝、黄也。然有实邪固结。按之硬满而痛。又须峻攻。不可胶于上说耳。

　　卷十二　婴儿门下

　　腹胀

　　痘出腹胀。皆毒郁肠胃所致。若胃中伏热。心气不降。小便赤涩而腹胀者。导赤散加滑石、紫草。若痘干紫而腹胀。不大便者。为血热毒盛。紫草承气汤。若瘀血在里。面黄烦躁。小便利。大便黑。犀角地黄汤加穿山甲。若气促体倦。大便利。小便秘。手足冷者。脾虚也。五苓散加木通、木香。若腹胀肠鸣。气喘厥逆。疮白躁渴者。急用陈氏木香散救之。迟则陷伏难治矣。若语便秘。躁渴疮紫焦者。此内实热。小承气汤。若长发时。倒 腹胀者。不治。

　　卷十二　婴儿门下

　　腰痛

　　经曰。腰者肾之府。痘疮见腰痛。或痛连背脊。转侧不能。皆因肾郭空虚。邪火亢盛。真阴不能胜邪之故。急宜四顺清凉饮。救热存阴为务。若痘未出而骤热腰痛。面色紫赤。痘必干枯紫黑。此肾脏火毒盛剧。急用百祥丸。或水调元明粉以下夺其势。后用消毒饮加防风、紫草、连翘、木通。若腰下见紫黑成片如蚤啮者。不出七朝必死。

　　卷十二　婴儿门下

　　二便秘涩

　　痘疹要小便清而长。大便疏而润。谓之里气和。一有艰阻。则毒邪内蓄。肠胃壅遏不能传化。便宜清解。得大便通。溺自利矣。三黄丸、四顺饮、前胡枳壳汤之类。此专为痘始发时而言。

　　若痘正养浆时而二便秘者。宜审虚实治之。中病即止。不可过剂。若饮食如常。二便如昔。内证平和。不可温补。亦不可妄施攻击也。

　　卷十二　婴儿门下

　　大便秘

　　痘疮出后。灌浆之时。虽要大府坚实为顺。若痘出五六日不大便。此毒火内乘。津液外耗。

　　肠胃干枯而秘也。四顺饮。若色白少神不食。呕吐清水者。虚秘也。钱氏异功散加归、芍。若血热口干。烦躁便秘。四顺饮加紫草。使其便利二三度。热毒自解。烦躁自宁。若有风寒。先宜解散。然后可下。若不先解。恐表邪乘虚入里。痘反伏而不发。发亦不齐。遂成塌陷焦枯。势所必至。如六七日灌脓之时。壮热脉盛而大便不通。加味消毒饮。及蜜煎导以润下之。否则腹胀喘满矣。有过利小便。津液内耗而秘者。生脉散加当归。又气血俱化成浆。而四五日不大便者。只宜清凉活血。浆足自行。

　　不须治之。薛氏云。痘疹大便不通。当分辨虚实。以手足冷热。及饮水饮汤验之。

　　卷十二　婴儿门下

　　溺涩

　　痘疮解毒。以利小便为要。小便不利。乃热毒始于下焦。连翘防风汤。赤涩有血者。犀角地黄汤加木通。茎中痛者。合益元散。延久则身热躁闷。喘渴焦紫。或生痈破裂。或口疮咽肿。或内作脓血。变证不测。大抵未出之先。热甚而小便不利。恐欲起惊。导赤散微解之。初出不快。

　　小便赤涩者。生圣散。长发灌浆时溺涩者。五苓散加木通。收靥之后。小便不利。烦热而渴。猪苓汤。若肺热气化不行。小水不通。五苓散探吐之。元气虚弱。不能清理传道者。补中益气加门冬、车前。肺虚不能滋其化源。生脉散加黄 、甘草。膀胱不能吸引肺气。钱氏异功散加麦冬、五味。胃热小便赤涩不通。生圣散。肝热小便癃闭。龙胆泻肝汤。肾热水道不行。导赤散。肾虚肝热。小便枯约。生料六味去萸加麦冬。

　　卷十二　婴儿门下

　　痢

　　痘疮未出之先。先曾下痢。此元气已亏。起灌最难满足。升发剂中必兼实脾为要。又须辨其寒热赤白。如痘色紫赤。口躁咽干。小水短涩。痢下鲜赤。此风能动血也。三奇散、四苓散参用。若痘色淡白。四肢清冷。小水清利。痢下晦淡。此水液清冷也。补中益气汤、陈氏异功散参用。有食积而腹急胀痛者。平胃散加山楂、木通。若至二七内外而泻痢脓血。为余毒未尽。热移大肠。兼之湿热相并。红白交作。四苓散加芩、连、山楂、木通、连翘。大抵痘后利脓血。为五液注下。

　　最危之兆。若以痢治而峻用苦寒。不旋踵而告变矣。

　　卷十二　婴儿门下

　　惊搐

　　古人谓先发惊而后发痘者。是热在痘而不在心。为顺。先发痘而后发惊。是热在心而不在痘。

　　为逆。然有因风邪所激而发者。有因脾气虚弱而发者。不可不辨。若正当灌浆之时。忽手足摇动惊搐者。肝热生风。风火相搏生痰也。治当平肝木利小便为要。泻肝则风去。利小便则热除。先与导赤散、泻青丸。次以四圣散加人参、钩藤。若手足螈 。口眼 斜。涎盛语涩。腰项强急。口张舌强者。此火盛耗金。木无所制而风生。消风散加蝎尾、钩藤。痰盛。加元明粉。若浑身冰冷。不知人事者。不治。若发搐至口噤流涎。此脾胃受虚风。或误服凉惊之药所致。谓之痘风。急当清火养血。卒多莫救。若痘初出时无惊搐。收靥时忽然发搐。如角弓反张。直视流涎者。此毒火传心。移热于肝。木来乘土。气血但虚。最凶之兆。惟痘疹将出。先发惊搐者多吉。然发一二次即止而见点者。其痘必稀。发十数次而报点者必密。报痘一二日而惊搐不止多重。虽曰痘前搐者吉。

　　若发之不止。为毒伏于里。未可以言吉也。 安世曰。大抵痘前发搐。责在热盛。痘后发搐。责在正虚。昔余治一五岁儿。放标时忽发惊搐。痰涎壅盛。壮热不省。忝在同道。不忍坐视。先与西黄厘许。点舌上。遂用硝、黄、芩、连。佐以荆、翘、大力之类下之。一服神清热缓。痘亦随起。反掌收功。近于都门疗正黄旗四川道监察御史讳粹然李公之孙。年四岁。痂后忽发惊搐。诸方皆谓莫救。亟邀予往。诊其六脉虚数无力。手足时发拘挛。口眼 僻。唇燥囊缩。溲便涩难。

　　证虽危殆。以举家恳救甚切。因思痘后发搐。多缘气血两亏。土衰木贼。虚风内动所致。法当温养肝脾。峻补气血。使正气有权。虚风得以自息。若治其惊。是速其毙也。为疏一方。以十全大补桂用枝。日进二服。搐遂稍定。又二服。二便自通。囊亦少纵。目睛转动。

　　诸证向安。但头发毒数处。其色亦不甚赤。于前方中去芍、地加白芷、忍冬、贝母。三日后毒亦消散。声音清朗。饮食如常。惟左臂与左足不能举动。更于原方加牛膝倍当归。四剂便能步履。

　　独手腕无力。仍以牛膝易桂枝。先后不逾一方。调理而痊。孰谓证见危逆而悉委之不救哉。痘疹盛行时。如见惊搐。切不可作惊治。一切朱砂、牛黄、脑、麝、轻粉等。皆痘所忌。不可不慎。

　　卷十二　婴儿门下

　　咳喘

　　咳嗽痰喘。虽属肺热。然有气虚腠理不固。风邪侵肺。而嗽吐稀痰者。参苏饮。头痛身热。

