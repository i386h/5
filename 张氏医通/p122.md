<!-- { "loadSidebar": true } -->
　　咸须禁之。麻疹多有热痰在肺。初发时必咳嗽。宜清热透表。不得止嗽。麻后咳嗽。切忌辛温酸涩。但用清咽滋肺汤以清余热。痰壅自愈。多喘者。热邪壅肺也。切勿定喘。惟应大剂竹叶石膏汤去半夏加贝母、黑参、薄荷。如冬天寒甚。麻毒为寒郁于内。不得透出而喘。加蜜酒炒麻黄。一剂立止。夏月热势甚者。即用白虎汤加竹叶。忌用升麻。误服必喘。然喘为肺气壅遏。故喘必兼嗽。而张口抬肩者。肺窍不通。不治也。故谚有喘而咳嗽者可疗。喘而不嗽者难医之语。又其证多泄泻。慎勿止涩。惟宜芩、连、葛根。则泻自止。疹家不忌泻。泻则阳明之邪热得解。是亦表里分消之义。又有疹收之后。饮食如常。卒然心腹绞痛。遍身冷汗如冰者。此元气虚弱而中恶气也。朝发夕死。勿妄治之。凡麻疹以鲜明似锦为吉。黑晦如煤最凶。头面不出者重。红紫黯惨者重。

　　咽喉肿痛不食者重。黑黯干枯。一出即没者不治。鼻扇张目无神者不治。鼻青粪黑者不治。牙疳臭烂者不治。疹之牙疳。最为难治。外用无比散吹之。内服加味清胃散更加荆芥、石膏。缓则不救。疹中诸患。不宜根据证施治。惟当治本。本者。手太阴足阳明二经之邪热也。解其邪热。则诸证自退矣。有夹痘而出者。此毒瓦斯太盛。故一齐涌出。不必治疹。但当托痘为主。然治痘宜温。治疹宜凉。此又不可不审。大人男妇出疹。当与外感并治。

　　惟清凉解表。随天时寒暑施治。凡麻痘并作。脏腑风热交患也。麻乃风邪外感。痘为胎毒内发。

　　二者相杂。赤晕发 。多有误认痘出太密而委之不救。殊不知其为疹夹痘也。当与化斑汤续续频进。麻毒解而痘自起矣。有种行浆疹子。极似痘。最难看。然痘则必有顶盘。疹虽有浆。而头粒必不坚。根盘必无红晕也。疹后痘不结痂。乃元气亏损。当大补脾胃为主。不可误认邪热未尽。

　　复与清热退火之药。

　　卷十二　婴儿门下

　　例治（四十则）

　　麻疹俗名痧子。浙人呼为 子。麻病风热。人或未知。痧之与 。字学不收。皆土音习俗之讹耳。原其证之轻重。今昔悬殊。吾吴水土濡弱之乡。生气最易萌动。故麻疹之发。自始至终。

　　不过二三日即安。从古迄今。靡不皆然。迩来风气变迁。有似北方气候。即寻常麻疹。必六七日乃化消。若热势未尽。或触风寒。或犯饮食。变证百出。其危有甚于痘者。因遍考方书。从无麻疹专学。间有一二及此。无非附见痘疹之末。一皆简略不详。何怪儿科之莫能举措。且以痘方混治。曷知麻属阳。阳从阴化。故外出内没而不浆。痘属阴。阴从阳化。当外疏内托以助脓。二者相去天渊。乌不可辨。然皆为婴孺说也。但今不特婴孺。少壮每多患此。虽当参详诊切。仍不能舍此绳墨。而临证之机。活法在乎心手。绳墨又不可拘也。予闻扁鹊入咸阳。秦人爱小儿。即为小儿医。予由是随时兼爱。曲尽一贯之道。

　　为麻疹特开生面云。发热 麻痘之初。必由发热。但痘热不过二三日即出。麻热有六七日。或半月乃出。或乍凉乍热。或壮热经日不退。始热之际。必见面赤眼肿。多涕泪。咳嗽连声。是其候也。热甚经日不退曰壮热。惟正出时为正候。若初发壮热。至已出而热不少衰者。其证必重。

　　清热透肌汤。出尽而壮热不退者。竹叶石膏汤去半夏加荆芥、黑参。没后而壮热不退者危。急需凉解为主。其有热数日止而复作者。有早热而暮退者。在初发时为热邪未透。葛根解肌汤。正出之际而烦热转甚。乃邪热未解而复内攻也。清热退肌汤。没后见者。为余邪未尽。四物汤换生地、赤芍加连翘、黑参。亦有麻退身凉。越六七日而复热者。非余热未清。即复感风邪。当以意消息。

　　或因大病之后。中气虚而然者。治本为要。临病之机。不可不审也。部位 麻属府候。发则先动阳分。而后妇阴经。一身之中。阳部宜多。阴部宜少。阳部宜透。阴部即不透。亦可无虑。若阴部多而阳部反少不透者。为险。防有他变。阳部者。头面背四肢向外者。皆为阳。阴部者。胸腹腰四肢向内者。皆为阴也。凡发自头至足为齐。头面多者为顺。先从胸腹暖处起。渐发四肢者顺。

　　如从手足起。渐发胸腹背者逆。形色 色贵红润。形贵尖耸。若色虽红润而不起。二便艰涩者。清热透肌汤。如色淡不起。二便如常。此属本虚。当兼培养气血。亦有色黯不起。大便秘结。唇舌燥赤者。为火邪内郁。白虎汤加黑参、荆芥。其有色白不分肉地。惟点粒高耸。 时即没者。

　　邪热本轻也。然有表气本虚而色白者。调护温暖。越一二日自变红活也。若正出时为风寒所遏。

　　而色白如肤。必毛窍竦栗。葛根解肌汤。或麻出成片。一被风寒。便变为白。身不发热而反内攻。烦躁腹痛。痰喘气急者危。如毒攻于胃。则呕吐清水。攻于脾。则腹胀不食。攻于肺。则鼻塞喘促。攻于心包。则唇舌焦燥。不省人事。摇头掣手。攻于肾肝。则变黑而不救也。若色紫赤而黯。是火毒炽盛。顶粒起者可治。宜凉血饮子。 语烦躁者。黄连解毒汤调益元散。枯燥不起者难治。若顶粒焦者。无论红淡。皆为热剧之候。并宜白虎汤。重用石膏。干燥无汗。加麻黄以汗之。大便秘者。凉膈散下之。亦有麻发如云头大片。其形有二。一者大片 赤。一者大片之上复有小红点粒。皆火邪炽盛所致。白虎汤加黑参、竹叶。若麻出斑烂如锦纹。或出脓血。腥臭不干。心胸烦闷。呕吐清水。

　　身温热者。白虎汤加黄芩、茅术。若初发时有似斑屑者。乃风寒在表。而成瘾疹。只宜疏解。俟麻一透。其疹自退。切勿误认为斑而与苦寒之剂。致麻内陷而难救也。咳嗽 麻疹干咳连声不断。

　　是火邪凌烁肺金所致。然咳则毛窍开而麻易出。故未出之先。最喜咳甚。发透其咳自已。若出尽及没后而咳仍不止者。清咽滋肺汤。咳嗽多痰。去麦冬加橘皮、茯苓。其有感触风寒。咳嗽烦闷。呕逆清水。眼赤咽痛。口舌生疮者。甘桔汤加芩、连。没后见者。人参白虎汤去知母易麦冬。

　　以滋化之。

　　汗 麻发之际。常宜微汗。微汗则肌腠疏豁。而邪易透。不可复用升发。升发恐汗大泄。不无亡阳之虑。其有隐陷不透之坏证。用权升发。得大汗而解者。此特语其变也。若壮热无汗。而皮肤干燥者。必风寒壅滞难出。多成内攻之候。或腹胀痛。或发喘促。宜与葛根解肌汤。

　　冬月越婢、三拗选用。但不可过剂。亦有因热极火郁。皮肤干燥而难出者。必致唇舌燥裂。二便秘涩。壮热昏沉。或身体胀痛。喘促痰鸣。无论何时。急宜白虎汤加黑参、牛蒡、芩、栀、竹叶之类。大抵麻证当以微汗为顺。若始终无汗。虽没后不无余咎。其治总不逾上法也。

　　嚏 麻疹初起而多嚏者。是内火因风邪激搏而然。正出时有嚏者。其候必轻。如没后尚有嚏者。邪热尽解。可无余患矣。如嚏而多涕者。浊壅得泄。肺气自清。最为吉兆。若无嚏而鼻塞不通。必有风邪留滞。宜辛凉之剂以透达之。

　　呕吐 麻之初起。吐泻交作者顺。干霍乱者逆。欲吐不吐者危。呕吐是胃中热邪不得发泄而作。葛根解肌汤。正出及正没时见者。消毒饮加枳实、黄连。多痰者。更加贝母、栝蒌根。若没后而呕者。脾胃虚而热滞也。石斛清胃散。其有呕而吐蛔者。胃中痰热胶固。虫无所养而上窜也。能食即定。如蛔出多而不能食。为胃败。不治。

　　泄泻 泄泻为麻疹之常候。热邪得以开泄也。发热时泻而黄赤稠粘。小水短涩者属热。四苓散加木通、滑石、已出。人参白虎汤去知母易麦冬。其证必多发渴。渴甚不止。热甚不退。虽数剂无妨。如泻下清稀白沫。腹疼喜得温按者属寒。胃苓汤去苍术加煨姜。泻利窘迫而腹痛胀满。或暖气如败卵者。为饮食停滞。枳壳汤加楂、柏、木通。大抵麻疹泄泻。属热者多。属寒者少。辨治宜早。

　　不可令其泻久。泻久则正气下陷。或成肿满。或变下利。并宜枳实理中之类。以理脾胃为主。麻后泻利不止。口渴目闭。四肢不温者。不治。呕吐不食。洞泄不知者。不治。目 麻疹发热之时。眼光如水。而多眵泪。或白睛微红。此正候也。若没后犹见红赤。为肺经风热未尽。泻白散加荆芥、薄荷、黑参、牛蒡。闭不欲开。更加连翘、木通。赤而肿痛者。风热上壅也。导赤散加荆、蒡、黑参。若为风热所侵而眼眶赤烂者。柴胡饮子。急须治之。否则为终身痼疾。

　　发不出 初起发热咳嗽。浑身胀痛。有似伤寒之候。惟干咳连声。目赤多泪。呕恶便溏。确为麻疹之验。

　　若将发之际。或为风寒暴袭。或因肢体坦露。寒郁热邪。不能外出此。全盛之势未萌。与出后没早不同。如气粗喘促。腹中胀痛。

　　烦扰不宁而不得出。急与麻杏甘石汤。或越婢汤去枣重用石膏。轻则升麻汤以升发之。若因触犯雾露风寒。隐现不能发出。以新猪矢冲汤。隔簟蒸之。冷则更添滚者。并取猪矢烧灰。葱白汤下二三钱。乃痘疮黑陷用烧人矢之变法。即烧人矢亦能发之。发之仍不出者。神丹不能复图矣。

　　按古方麻疹升发剂中。多用升麻。曷知升麻性升。能升动阳气。每致邪热上浮而作喘逆。当以紫苏、葱白代用。非特升麻当慎。即桔梗初起亦须酌用。恐其载引浊气于上也。盖麻疹宜凉宜润。

　　一切辛燥之味。咸为禁剂。用药之机。可不为之慎重乎。

　　透表 麻疹无问尖大细小。必得透表。

　　可无后患。其有一种匾阔 赤成块。块上复有小粒平塌不起者。亦有一片如风毒。偏高红肿。但头粒不尖。二者虽透。其中必有热邪留伏。防有他变。并宜竹叶石膏汤去半夏以滋化之。纵有余热。从此涣散矣。

　　不透表 麻出而皮肤干燥。毛窍竦栗。不能透表者。风寒郁遏也。越婢汤葛根解肌汤。随轻重取用。其有表虚不胜疏透者。一味葱白浓煎。时时与之。但得微汗即解。若头粒隐隐红紫一片而不透表者。火毒炽盛也。白虎汤加荆芥黑参。如肌肤不燥。唇色淡白。二便如常而不透者。中气本虚也。消毒饮加连翘、木通、车前、茯苓。虽有蕴热。不可轻用寒凉。即用峻剂升发。亦必不能复透。但当解利。使之内化为主。亦有胸背腰腹暖处起发而红。头面手足乍有乍无。此证必缠绵难已。且有没后五七日。复发如前。两三天而愈者。此气候之异。当非不透之比。只宜辛凉透表。渐次向安。欲求速效。转增危殆。

