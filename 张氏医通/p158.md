<!-- { "loadSidebar": true } -->
　　桂枝汤加大黄一钱。 桂枝汤表药也。以其误下。引邪内贼而腹满痛。浑是表邪在内不解之故。故仍用桂枝汤。略加大黄。因势利导。病既变。则药亦不得不随之而变也。

　　桂枝葛根汤（玉函） 治太阳经柔痉。自汗脉浮。

　　桂枝汤加葛根二钱。

　　栝蒌桂枝汤（金匮） 治痉太阳证备。身体强KT KT 然。脉沉迟。

　　桂枝汤加栝蒌根二钱。

　　桂枝加附子汤（玉函） 治亡阳漏风。肢体屈伸不和。

　　桂枝汤加熟附子一钱。

　　桂枝加黄 汤（金匮） 治黄汗发热胫冷。腰以上汗出。下无汗。

　　桂枝汤加黄 二钱。

　　芍桂酒汤（金匮） 治汗如柏汁。肢体肿。发热汗出而渴。

　　桂枝汤去甘草、姜、枣。加黄 五钱。苦酒和水煎。

　　黄 桂枝五物汤（金匮） 治血痹。身体不仁。如风状。

　　桂枝汤去甘草。加黄 等分。 千金桂枝易桂心。加人参名黄 汤。

　　茯苓甘草汤（玉函） 治风邪入犯膀胱气分。小便不利。

　　桂枝汤去芍药、大枣。加茯苓二钱。

　　苓桂术甘汤（玉函） 治心下有支饮。胸腹支满。目眩。

　　桂枝汤去芍药、姜、枣。加茯苓二钱。白术一钱。 此仅用桂枝汤之半。以流动中外之支满。

　　兼四君子之半。以营运在里之痰气也。

　　千金桂枝去芍药加皂荚汤（金匮） 治肺痈吐涎沫。初起有表邪者。

　　桂枝汤去芍药加皂荚一枚。（去皮核。酥炙）

　　桂枝去芍药加麻黄附子细辛汤（金匮） 治气分。心下如盘。

　　桂枝汤去芍药。加麻黄、附子各一钱。细辛半钱。 病在气分。非麻桂不能分解。病气盘错。

　　非辛、附不能破结。去芍药者。恶其酸收也。

　　小青龙汤（玉函） 治溢饮喘咳。自利发热。当发其汗。

　　桂枝汤去姜、枣。加麻黄三钱。半夏二钱。炮姜、细辛、五味子各半钱。

　　小青龙加石膏汤（金匮） 治喘咳上气烦躁。心下有水气。

　　小青龙汤加石膏鸡子大一枚。（碎）

　　桂枝麻黄各半汤（玉函） 治太阳证脉微恶寒。

　　桂枝汤加麻黄、杏仁。

　　桂枝二越婢一汤（玉函） 治营卫俱伤。风多寒少而烦满。

　　桂枝汤本方各二钱。加麻黄二钱。石膏三钱。

　　桂枝芍药知母汤（金匮） 治肢节痛。脚肿如脱。

　　桂枝汤去大枣。加麻黄二钱。白术半两。知母、防风各四钱。熟附子二钱。

　　炙甘草汤（玉函） 治伤寒脉结代。心动悸。及肺痿唾多。心中温温液液。虚劳不足。汗出而闷。

　　桂枝汤去芍药倍甘草。加人参二钱。生地三钱。麦门冬二钱。麻子仁一钱。阿胶二钱。 浑是清润调补药中。但用桂枝一味以流动经脉之滞。麻仁一味以滋润肠胃之结。而脉虚结代。心虚动悸。

　　一切虚劳不足。得以荣养。则脉虚自复。心悸自宁矣。

　　芍药甘草汤（玉函） 治营血受伤。热不止。

　　桂枝汤去桂枝、姜、枣。

　　芍药甘草附子汤 治发汗病不解。反恶寒。及疮家发汗成痉。

　　桂枝汤去桂枝、姜、枣。加附子一钱。（炮）

　　黄芩汤（玉函一名黄芩芍药汤） 治伏气发温。太阳少阳合病自利。

　　桂枝汤去桂枝、生姜。加黄芩三钱。

　　黄芩加半夏汤（玉函 金匮黄芩加半夏生姜汤） 治伏气发温。内挟痰饮痞满咳逆。

　　桂枝汤去桂枝。加黄芩三钱。半夏二钱。 黄芩汤本治春夏温热。热自内发。故于桂枝汤中。

　　除去桂枝、生姜之辛温。易以黄芩之苦燥。转温散为凉解。大匠运斤妙用。不可思议。后世借以治下利身热。亦不出此。其黄芩加半夏汤。治自利而呕。与夏秋下利白沫。若合符节。异病同治。总不出南阳之绳墨也。

　　卷十六　祖方

　　麻黄汤（玉函）

　　治寒伤营气。脉浮发热。无汗而喘。骨节痛。

　　麻黄（去节。三钱） 桂枝（三钱） 甘草（炙。一钱） 杏仁（二十枚。泡。去皮尖。碎）

　　上四味。水煎温服。暖覆取微汗。不须啜粥。以寒邪入伤营气。营气起于中焦。恐谷气反助邪热也。

　　麻黄加术汤（金匮） 治湿家身体烦疼。日晡发热。

　　黄麻汤加白术四钱。 湿家身疼烦热。浑是躯壳受伤。即用麻黄汤开发肌表。不得白术健运脾气。则湿热虽从汗泄。而水谷之气。依然复为痰湿。流薄中外矣。然术必生用。若经炒焙。但有健脾之能。而无祛湿之力矣。

　　古今录验橘皮汤（金匮） 治寒邪伤肺。咳嗽吐血。

　　麻黄汤换肉桂加橘皮、当归、紫菀、黄芩。

　　麻杏甘石汤（玉函） 治发汗后。汗出而喘。无大热者。

　　麻黄汤去桂枝。加石膏半两。 此麻黄汤去桂。而兼越婢之意。专祛上焦湿热痰气。与苓桂术甘汤互发。彼藉苓、术。专祛心下之支饮。此藉石膏。专祛膈上之湿热也。

　　麻黄杏仁薏苡甘草汤（玉函） 治风湿一身尽痛发热。日晡所剧者。

　　麻黄汤去桂枝。加薏苡半两。

　　杏子汤 治风水虚胀脉浮。发其汗即已。

　　麻黄汤去桂枝。（又易简杏子汤。用小青龙加人参杏子仁）

　　甘草麻黄汤（金匮） 亦治里水。

　　麻黄汤去桂枝、杏仁。方用甘草二钱。麻黄四钱。

　　葛根汤（玉函） 治太阳阳明合病自利。或发热无汗。喘满不食。

　　麻黄汤去杏仁。增桂枝一钱。加葛根四钱。芍药二钱。生姜三片。大枣三枚。 此即麻黄、桂枝二汤合用。于中但去杏仁。增葛根。为阳明经证之专药。以其能辅麻黄。大开肌肉也。去杏仁者。既开肌肉于外。不当复泄肺气于内也。圣人立法。一方一味。各有斟酌。非刻意研求。焉能测识其微而为苍生司命哉。

　　三拗汤（局方） 治风寒伤肺而咳。误行敛肺。而壅嗽喘急。

　　麻黄汤去桂枝。用麻黄、（不去节。） 甘草、（生） 杏仁（连皮尖） 等分。更加桔梗、荆芥。名加味三拗汤。

　　麻黄附子细辛汤（玉函） 治少阴病。脉沉发热。及水肿喘咳。

　　麻黄汤去桂枝、杏仁、甘草。加附子一钱。细辛半钱。

　　千金附子散 治中风手臂不仁。口面 僻。

　　麻黄附子细辛汤加干姜、桂心、人参、防风、芎 、羚羊角。为散水煎。加竹沥。日服一剂效。

　　仓公当归汤 治贼风口噤。角弓反张成痉。

　　麻黄附子细辛汤加当归、防风独活。水酒和煎。口不开者。格口内汤。一服当苏。二服小汗。三服大汗。

　　麻黄附子甘草汤（玉函 金匮名麻黄附子汤） 治少阴病脉沉发热。二三日无里证。及水肿脉沉。

　　麻黄汤去桂枝、杏仁。加附子一钱。

　　千金大枣汤 治历节疼痛。

　　麻黄附子甘草汤。加黄 、姜、枣。日三服汗之。 发表重剂。莫如麻黄。温经峻药。首推附子。表里补泻。功用天渊。仲景于少阴病脉沉发热。二味合用。单刀直破坚垒。而建补天浴日之功。在一二日间。势难叵测。则用细辛以助其锐。二三日无里证。则用甘草以缓其治。各有权度。金匮于水肿治例。亦用二汤。喘嗽则兼细辛以开肺气之壅。脉沉则兼甘草以缓肾气之逆。与初起防变。二三日无里证互发。而仓公乃于麻附细辛方中。加当归、防、独以疗贼风口噤发痉。千金复以麻附甘草汤内加黄 、姜、枣以治历节疼痛。总赖麻黄、附子。彻外彻内。迅扫其邪。杲日当阳。何有阴霾之患乎。

　　麻黄升麻汤（玉函） 治冬温误行汗下。下部脉不至。咽候不利。唾脓血。

　　麻黄汤去杏仁。用麻黄二钱。桂枝、甘草各八分。加升麻、当归各一钱。知母、黄芩、葳蕤各二钱。天门冬、芍药、干姜、白术、茯苓、石膏各八分。此方专主阳热陷于厥阴。经脉为邪气所遏。故下部脉不至。而证见咽喉不利。唾脓血也。邪遏经脉。非兼麻黄、桂枝之制。不能开发肌表以泄外热。非取白虎、越婢之法。不能清润肺胃以化里热。更以芍药甘草参黄芩汤寒因寒用。谓之应敌。甘草干姜合肾着汤热因热用。谓之向导。以病气庞杂。不得不以逆顺兼治也。

　　华盖散（局方） 治肺受风寒。咳嗽声重。烦满昏眩。脉浮数。

　　麻黄汤去桂枝。方用麻黄、杏仁各一钱。甘草五分。加苏子、赤茯苓、橘红、桑根皮各一钱。生姜二片。红枣一枚。

　　九宝汤 治经年久嗽不愈。脉浮起于外感者。

　　麻黄汤加紫苏、薄荷、橘红、桑白皮、大腹皮等分。生姜三片。乌梅肉半个。

　　麻黄连轺赤小豆汤（玉函） 治湿热发黄。

　　麻黄汤去桂枝减麻黄一钱。加连轺（即连翘。）二钱赤小豆一合。生梓白皮一两。生姜三片。大枣四枚。水煎。分温三服。半日服尽。

　　越婢汤（金匮） 治风水恶寒。一身悉肿。脉浮不渴。续自汗出。无大热者。

　　麻黄汤去桂枝、杏仁倍麻黄。加石膏八钱。生姜三片。大枣五枚。水煎。温分三服。 越婢者。发越湿土之邪气也。水湿之气。因风流播中外。两相激搏。势难分解。不得不藉麻黄祛之从表而越。石膏清之从里而化。内经开鬼门法也。本方加术以助腠理开汗大泄。于加术方中更加附子。以治脚痹恶风。开中寓阖。信手合辙。其大青龙、小续命、麻杏甘石汤。或加桂枝以和营。

　　或加参、归以鼓气。或加杏仁以泄满。总以此方为枢局也。或问表无大热。何得轻用麻黄。内无烦渴。何得轻用石膏。盖恶寒身肿自汗。浑是湿气郁着。非风以播之。不能解散。麻黄在寒伤营剂中。则为正治。在开痹湿门中。则为导引。石膏在白虎汤中。则为正治。在越婢、青龙、续命方中。则为导引。不可以此碍彼也。

　　越婢加术汤（金匮） 治内极热。则身体津脱。腠理开。汗大泄。厉风气。下焦脚弱。

　　越婢汤加白术四钱。

　　越婢加术附汤（金匮） 治脚痹恶风。

　　越婢汤加白术四钱。附子一钱。

　　越婢加半夏汤（金匮） 治肺胀咳而上气。

　　越婢汤加半夏半两。

　　大青龙汤（玉函） 治营卫俱伤。脉浮紧。汗不得出而烦躁。

　　越婢加杏仁十四枚。（去皮尖） 桂枝二钱。

　　文蛤汤（金匮） 治吐后渴饮不止。脉紧头痛。

　　越婢汤麻黄减半。盖文蛤半两。杏仁十五枚。

　　卷十六　祖方

　　续命汤（金匮名古今录验续命汤）

　　治中风痱。身体不能自收。并治但伏不得卧。咳逆上气。面目浮肿。

