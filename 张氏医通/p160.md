<!-- { "loadSidebar": true } -->

　　同生姜十片煎服。气虚卒倒。另加人参两许驾驭之。 三生饮。中风门中破的之方。虽本星香。

　　而实得大省风之妙用。与续命汤相为犄角。夺门革鼎。各有专功。贵在先声夺气。无容庸师拟议。

　　卷十六　祖方

　　术附汤

　　治寒湿体痛。自汗身寒。

　　白术（一两） 附子（半两）

　　上二味。水煎。去滓。放凉分三服。

　　参附汤 治脾肾阳虚。厥逆自汗。

　　术附汤去术加人参一两。

　　附汤 治元阳衰弱。虚风自汗。

　　术附汤去术加黄 一两（蜜酒炒） 三因治自汗。用 附、术附、参附三方。皆用附子五钱。

　　余俱一两。分三服服之。其卫外之阳不固。则用 附。脾中之阳不固。则用术附。肾脏之阳不固。则用参附。凡属阳虚自汗。不能舍此三方。而 附可以治虚风。术附可以治寒湿。参附可以壮元神。三方亦相因为用。只用二物。不杂他味。取力锐以擅专功也。其外麻附、桂附、姜附、椒附、星附及大黄附子等。法度森森。分治九垓。各具转日回天之妙用。岂寻常可拟议乎。

　　桂枝附子汤（玉函） 治风湿身重烦疼。不能转侧。

　　术附汤去术。本方用附子一枚。加桂枝一两二钱。甘草六钱。生姜一两。大枣十二枚。分温三服。

　　白术附子汤（玉函。即近效白术附子汤） 治风湿相搏。骨节烦疼。掣痛不得屈伸。近之则痛剧。汗出短气。小便不利。恶风不欲去衣。或身微肿。

　　术附汤本方用术一两二钱。附六钱。加甘草六钱。生姜一两。大枣十二枚。分温三服。

　　甘草附子汤（玉函） 治风湿大便坚。小便自利。

　　术附汤本方用术、附各六钱。加桂枝一两二钱。甘草六钱。分温三服。 桂枝附子、白术附子、甘草附子三方。皆本术附汤方而立。一加桂枝、甘草、姜、枣。以治身重烦疼。不能转侧。

　　其病全在躯壳。无关于里。故于本方除去白术。使桂、附专行躯壳。而振驱风遂湿之功。用甘草以缓桂、附之性。不使其汗大泄。汗大泄。则风去而湿不去也。风在疾祛。湿在缓攻。故用生姜之辛以散之。大枣之甘以缓之。则营卫之开阖有权。风湿无复入之虞矣。 一加甘草、姜、枣。

　　以治骨节烦疼掣痛等证。浑是湿流关节之患。故于本方但加甘草。以缓术、附之性。姜、枣以司开阖之机。风之见证本轻。故无藉于桂枝也。 一加桂枝、甘草。以治风湿大便坚。小便自利。

　　以病气 内犯。故于本方加桂枝助附子以杜内贼之风湿。加甘草助白术以和二便之偏渗。故大便虽坚。法无下夺之理。

　　附子汤（玉函） 治少阴病始得之。背恶寒。脉沉身体骨节痛。

　　术附汤加茯苓、白芍各一两。人参六钱。

　　真武汤（玉函 千金名玄武汤） 治少阴下利腹痛。或咳呕。小便不利。

　　术附汤本方白术六钱。附子一枚。（炮） 加茯苓、芍药、生姜各一两。 咳者。加五味子、细辛、干姜。小便利者。去茯苓。

　　下利。去芍药加干姜。呕者。去附子加生姜。 详附子汤与真武汤二方。止差一味。一治少阴病始得之。便背恶寒。口中和。知其人真阳素亏。故用人参以助附子之雄。茯苓以行白术之滞。又恐生附性悍。伤犯真阴。故用芍药以护持营血。营血得安。而真阴受荫矣。 一以少阴病二三日不已。至四五日腹痛自利。四肢沉重。或咳或呕。其人内外皆是水气。故用生姜佐茯苓、术、附以利水为务。水去则真阳自复。当知此证皆由水气郁遏其阳。阳气原不大虚。所以方中术、附。仅用附子汤之半。又恐辛燥。有伤其阴。因以芍药保其营血。与附子汤之立法不殊。即过汗伤经。振振欲擗地者。亦不出是方也。

　　附子散 治阴痉。

　　术附汤本方二味各用一两。加桂心、川芎、独活各半两。为散。每服三四钱。姜、枣汤煎服。

　　卷十六　祖方

　　四逆汤（玉函）

　　治阴寒脉沉。四肢厥冷。呕吐泄泻。

　　附子（生用。一枚） 干姜（五钱） 甘草（六钱）

　　上三味。水煎。分温再服。强人可服大附子一枚。干姜一两。

　　四逆加人参汤（玉函） 治恶寒脉微而利。

　　四逆汤加人参三钱至一两。

　　茯苓四逆汤（玉函） 治发汗。若下之。病仍不解烦躁。

　　四逆汤加人参三钱至一两。茯苓六钱。

　　通脉四逆汤（玉函） 治少阴病下利清谷。里寒外热。

　　四逆汤倍用干姜。

　　通脉四逆加猪胆汁汤（玉函） 治吐以下断。四肢拘急不解。脉微欲绝者。

　　四逆汤倍干姜加猪胆汁。

　　白通汤（玉函） 治少阴病下利脉微。

　　四逆汤去甘草。木方姜、附各三钱。加葱白四茎。

　　白通加猪胆汁汤（玉函） 治少阴病下利。厥逆无脉。干呕而烦。

　　四逆汤去甘草。木方姜、附各用三钱。加葱白四茎。人尿五合。猪胆汁一合。

　　干姜附子汤（玉函。一名姜附汤） 治少阴病昼日烦躁。

　　四逆汤去甘草。 四逆汤用姜、附之辛热恢复其阳。即用甘草以缓其性。使之徐行以达四末。专为始病便见厥逆。脉沉不发热者而设。即太阴自利腹痛。厥阴下利拘急。总不出此。以厥阴之邪。无不由少阴而入也。非但三阴俱可取用。并太阳之头痛。发热脉沉。亦须用此。先救其里。然后解表。方为合辙。而少阴病昼日烦躁。用干姜附子汤。即四逆汤中除去甘草。专用二味以迅扫阴霾。与白通立法无异。以意逆之。四逆一方。太阳尚所攸赖。白通二例。与厥阴独无干预耶。虽厥阴经中。但有通脉。而无白通。详二方止互更一味。通脉有甘草而无葱白。白通有葱白而无甘草。一取甘缓以徐复欲绝之脉。一去甘草以急追将脱之阳。皆用猪胆以除假热。白通专用葱白以通真阳。又恐葱白性升引领姜、附上僭。故以人尿折而下之。其通脉本方。虽无葱白。方后便有面赤加葱之例。葱白既可加用。人尿独不可加用乎。况厥阴五内风木。得无面赤戴阳。可用葱白之治乎。上法皆末流之挽。无问直中沉寒。传经坏病。病气至此转逆。元气至此殆尽。非始病便见脉沉发热之比。纵两感势剧。尚有麻黄附子细辛汤。尽力可救。与前太阳例中先后救里解表之法。互相挥发。辨治之微。惟在头之痛与不痛为确据也。精义至此。尽情剖露。后世略不加察。妄立两感之方。总未达长沙万一耳。

　　回阳返木汤 治阳虚躁渴。面赤戴阳。欲坐卧泥水中。脉来无力欲绝者。

　　四逆汤加人参、麦门冬、五味子、腊茶、陈皮。面赤者。下虚也。加葱七茎。黄连少许。用泥浆水澄清煎服。入白蜜五匙。冷服取汗。 此以白通合生脉。治阴极似阳。最为神妙。加用腊茶、浆水等味当矣。但陈皮一味。似属不必。当知人参既合姜、附。其势 张。奚藉陈皮发扬之力哉。

　　羌活附子散 治胃冷呃逆。

　　四逆汤去甘草。本方用附子半两。干姜二钱。加羌活、茴香各半两。木香一钱。为散。每服二钱。入盐一字。水煎微温服。

　　木香散 治虚寒滑泄不止。

　　四逆汤本方用甘草、干姜各二两。附子一两。加丁香、木香、肉豆蔻、广藿香、诃子肉、赤石脂各一两。为散。每服三钱。

　　陈米汤上。（世本。无炮姜。多当归。）

　　冷香饮子 治中暑内挟生冷冻饮料食。腹痛泻利。

　　四逆汤去干姜。本方甘草、附子各一钱。加草果仁、橘红各一钱。生姜五片。浸冷服之。

　　浆水散 治中暑泄泻。多汗脉弱。

　　四逆汤本方三味各用五钱。加肉桂五钱。良姜、半夏各二钱五分。（二味俱醋炒） 浆水煎。去滓冷服。 按浆水乃秫米和曲酿成。如醋而淡。今人点牛乳作饼用之。或用真粉作。纳绿豆者尤佳。

　　茵陈四逆汤 治阴黄脉沉细。肢体逆冷。腰以上自汗。

　　四逆汤本方用炮姜一钱五分。附子、甘草各一钱。加茵陈蒿一钱五分。

　　茵陈附子干姜汤 治阴黄脉沉细。

　　四逆汤去甘草。用熟附三钱。炮姜二钱。加白术二钱。豆蔻、枳实、半夏、茯苓、泽泻、橘红各八分。茵陈蒿一钱。生姜五片。

　　卷十六　祖方

　　理中汤（玉函金匮名人参汤）

　　治胸痹心胸痞气。霍乱吐泻不渴。一切脾胃虚寒。呕吐清水。饮食不入。完谷不化。

　　干姜（炮。半钱至一钱） 人参（一钱至三钱） 白术（炒焦。一钱至二钱） 甘草（炙。半钱至一钱）

　　上四味。水煎。去滓。温服。 肠胃虚脱。完谷不化者。炼白蜜丸弹子大。沸汤研。和滓。

　　日三夜二服。名理中丸。

　　附子理中汤 治下焦虚寒。火不生土。泄泻呕逆。

　　理中汤加熟附子。 按方中用参三钱。仅可用附一钱。若峻用温补。用参一两。方可加附三钱。如寻常小剂。用参一钱。止可用附三分。设不审此。而附过于参。下咽之后。壮火食气。反招竭泽之殃。制剂不可不讲。

　　桂枝人参汤（玉函） 治挟热利不止。心下痞硬。

　　理中汤加桂枝。

　　枳实理中汤 治胃虚挟食。及结胸本虚。不能受攻者。

　　理中汤加枳实、茯苓。千金加半夏、浓朴、附子。治胸中闷。亦可用陈米饮或蒸饼丸服。

　　治中汤 治冷食结滞。

　　理中汤加青皮、陈皮。

　　连理汤 治胃虚挟食。痞满发热。

　　理中汤加黄连、茯苓。

　　理苓汤 治胃虚食滞。喘胀浮肿。小便不利。

　　理中汤合五苓散。

　　金匮干姜人参半夏丸 治妊娠胃寒。呕吐不止。

　　理中汤去白术、甘草。本方干姜、人参各一两。加半夏二两。姜汁糊丸。梧子大。饮服十丸。日三服。

　　甘草干姜汤（玉函） 治胃中阳虚。咽干烦躁吐逆。

　　理中汤去人参、白术。

　　金匮三物大建中汤 治胸中大寒。呕吐不能食。及少腹冷积作痛。

　　理中汤去白术、甘草。本方干姜用四钱。人参用三钱。加蜀椒半合。（去闭口者。炒去汗）

　　水煎。去滓。纳胶饴半杯。微火再煎温服。如炊顷。少饮稀粥一升。后更服。当一日食糜。温覆之。

　　甘姜苓术汤（金匮。一作肾着汤） 治腰以下重着而痛。

　　理中汤去人参加茯苓。 肾着者。肾受湿着而重痛。故以燥湿为务。非肾虚腰痛可浑用也。

　　渗湿汤（局方） 治湿滞经络。腰下重着而痛。

　　理中汤去人参。加苍术、茯苓、橘红、丁香、姜、枣。

　　大顺散（局方） 治暑热引饮过多。霍乱吐泻。

