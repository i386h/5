<!-- { "loadSidebar": true } -->
　　脉弦急面赤者死。肺痈已破。入风者不治。即浓煎葱白香豉汤频服之。然多不救。

　　肺痈丹方。初起唾臭痰沫。用陈年芥齑汁。温服灌吐最妙。一方。用荷叶浓煎。稍入白蜜。

　　不时服之。不问已溃未溃皆效。又方。以猪肺去心。竹刀剖去垢沫。取接骨木二两。缶器中煮熟淡食。日服无间。五七日当效。溃后排脓。用金鲤汤。以小活鲤鱼去肠垢。入贝母末三钱。隔水童便煮。和汁食之。日服一枚。皆屡验。然不若薏苡根捣汁。炖热服之。其效最捷。下咽其臭即解。有虫者虫即死出。薏苡为肺痈专药。然性燥气滞。服之未免上壅。不及根汁之立能下夺。已溃未溃。皆可挽回。诸方皆不及也。肺痈溃后。脓痰渐稀。气息渐减。忽然臭痰复甚。此余毒未尽。内气复发。必然之理。不可归咎于调理服食失宜也。但虽屡发。而势渐轻可。可许收功。若屡发而痰秽转甚。脉形转疾者。终成不起也。

　　卷四　诸气门下

　　喑

　　经云。邪入于阴则喑。人卒然无音者。寒气客于厌。则厌不能发。发不能下。至其开阖不致。

　　故无音。失音大都不越于肺。然须以暴病得之。为邪郁气逆。久病得之。为津枯血槁。盖暴喑总是寒包热邪或。本内热而后受寒。或先外感而食寒物。并宜辛凉和解。稍兼辛温散之。消风散用姜汁调服。缓缓进之。或只一味生姜汁亦可。冷热嗽后失音尤宜。若咽破声嘶而痛。是火邪遏闭伤肺。昔人所谓金实不鸣。金破亦不鸣也。古法用清咽宁肺汤。今改用生脉散合六味丸作汤。所谓壮水之主以制阳光也。肥人痰湿壅滞。气道不通而声喑者。二陈导痰开涤之。一切滋补。皆为禁剂。至若久病失音。必是气虚挟痰之故。宜滋肺肾之化源。非生脉散下都气丸不可。凡咽干声槁者。润肺为主。生脉散合异功散。若膈内作痛。破瘀为先。代抵当丸最妥。更有舌喑不能言者。亦当分别新久。新病舌喑不能言。必是风痰为患。类中风例治之。

　　若肥人舌短不能言。或舌根强硬。导痰汤为主。若久病后。或大失血后。舌萎不能言。大虚挟寒例治之。要在临证审察病因无误。然中风暴病失音。多缘少阴真气久虚而得。更兼遗尿五绝证见。

　　不可治矣。若冬月咳嗽。寒痰结于咽喉。语声不出者。此寒气客于会厌。故卒然而喑也。麻杏甘石汤。或古今录验续命汤选用。若失音不语。已经发散润肺而不应者。生脉散。并童真丸噙化之。

　　若咳喘气促。而胸中满闷。声喑不出者。肺胃气燥。不能祛散余邪也。紫菀散主之。亦有叫骂声嘶而喉破失音者。十全大补汤。若肺气虚寒。为厉风所伤。喘咳声嘶。或先伤热。而寒郁热邪声喑不出者。千金酥蜜膏。又咽痛起于四五日间。或因咳剧而得。或多稠痰结痰而咽喉上 肿痛。

　　其声虽哑而尚有音破浊。脉大缓而右寸尤甚。此热结于肺也。宜用辛凉之剂。如桔梗汤加葱白、香豉、荆芥、薄荷。兼有风寒客邪。更须桂枝、芍药、姜、枣、胶饴之类。并以姜蜜制黄柏噙之。

　　慎不可骤用敛降之药。若暴哑声不出。咽痛异常。卒然而起。或欲咳而不能咳。或无痰。或清痰上溢。脉多弦紧。或数疾无伦。此大寒犯肾也。麻黄附子细辛汤温之。并以蜜制附子噙之。慎不可轻用寒凉之剂。二证寒热天渊。不可不辨也。胎前产后失音。另详本门。

　　石顽治西客王如嵩。触寒来苏。忽然喘逆声喑。咽喉疼肿。察其形体丰盛而饮啖如常。切其脉象浮软而按之益劲。此必寒包热邪。伤犯肺络也。遂以麻杏甘石汤。加半夏、细辛。大剂葳蕤。二服喘止声出。

　　但呼吸尚有微疼。更与二陈、枳、桔、葳蕤之类。调理而安。

　　王唯一数年前虽有血证。而年壮力强。四月间忽患咳嗽。服发散药后。痰中见血数口。继服滋阴药过多。遂声飒而哑。时觉胸中气塞。迁延月余。乃兄勤中鼎中。邀余往诊。脉虽沉涩。而按之益力。举之应指。且体丰色泽。绝非阴虚之候。因论之曰台。翁之声哑。是金实不鸣。良非金破不鸣之比。因疏导痰汤加人中黄、泽泻方。专一涤痰为务。四剂后。痰中见紫黑血数块。其声渐出。而飒未除。更以秋石兼人中黄。枣肉丸服。经月而声音清朗。始终未尝用清理肺气。调养营血药也。

　　飞畴治郭代工。午日少食角黍。倦怠作泻。曾用消克不效。因圊时跌仆。即昏迷不省。数日后邀予诊视。六脉虚微欲脱。右臂不能转动。声喑无闻。时有用大黄消克之剂者。予急止之。此脾肺虚惫。安能任此。今纵有合剂。恐胃气告匮。乌能行其药力。惟粥饮参汤。庶为合宜。所谓浆粥入胃。则虚者活。遂确遵予言以调之。泻止神宁。声音渐出而苏。能食后。亦惟独参汤调养。

　　不药而愈。

　　卷四　诸气门下

　　喘（短气、少气、逆气、哮）

　　经曰。诸病喘满。皆属于热。（寒则息迟气微。热则息数气粗。）咳嗽上气。厥在胸中。过在手阳明太阴。气有余则喘咳。上气不足则息利少气。肺气虚。则鼻塞不利。少气。实则喘喝。

　　胸盈仰息。秋脉不及。则令人喘。呼吸少气。劳则喘息汗出。邪入六腑。则身热不得卧。上为喘呼。夜行则喘出于肾。淫气病肺。有所堕恐。喘出于肝。淫气害脾。有所惊恐。喘出于肺。淫气伤心。渡水跌仆。喘出于肾与骨。肝脉若搏。因血在胁下。令人喘逆。喘咳者。是水气并阳明也。不得卧。卧则喘者。是水气之客也。起居如故而息有音者。此肺之络脉逆也。二阳之病发心脾。其传为息贲者。死不治。（二阳阳明也。土不能生金。而心火复刑之则肺伤。故息上奔而喘。）乳子中风热。喘鸣肩息者。脉实大而缓则生。急则死。（乳子。

　　言产后以乳哺子时。非婴儿也。）戴复庵云。有痰喘。有气急喘。有胃气虚喘。有火炎上喘。痰喘者。凡喘便有痰声。气急喘者。呼吸急促而无痰声。胃气虚喘者。抬肩撷项。喘而不休。火炎上喘者。乍进乍退。得食则减。食已则喘。大概胃中有实火。膈上有稠痰。得食入咽。坠下稠痰。

　　喘即暂止。稍久食已入胃。助其湿火。痰再升上。喘反大作。俗不知此。作胃虚治。治以燥热之药者。是以火济火也。

　　赵养葵曰。喘与短气分。则短气是虚。喘是实。然喘多有不足者。短气间有有余者。新病亦有本虚者。不可执论也。如实喘者。气实脉盛。呼吸不利。肺窍壅塞。右寸沉实。宜泻肺。虚喘者。先觉呼吸气短。两胁胀满。右尺大而虚。宜补肾。此肾虚证。非新病虚者乎。邪喘者。由寒邪伏于肺中。关窍不通。呼吸不利。若寸沉而紧。此外感也。亦有六部俱伏者宜发散。则身热退而喘定脉出此郁证。人所难知。非短气中之有余者乎。又一等似火非火。似喘非喘者。诸阳气浮。

　　无所根据归。故上气而喘也。其人平日若无病。但觉气喘。非气喘也。乃气不归源也。不知者。以其有火也误以凉药清之。以其喘急难禁也又用四磨之类宽之。下咽之后。似觉稍宽。少顷依然。

　　岂知宽一分。更耗一分矣。惟大剂参、 补剂。加补骨脂、阿胶等以镇于下。后以八味丸加五味、鹿茸。不时服之。又一等火郁之证。六脉俱涩。甚至沉伏。四肢悉寒。甚至厥逆。拂拂气促而喘。却似有余。而脉不紧数。欲作阴虚。而按尺鼓指。此为蓄郁已久。阳气拂遏。不能营运于表。以致身冷脉微。而闷乱喘急。当此之时。不可以寒药下之。又不可以热药投之。惟逍遥散合佐金丸之类宣通蓄热。得汗而愈。后仍以六味丸养阴和阳可也。

　　喻嘉言曰。喘病无不本于肺。惟兼三阴者为最剧。而三阴又以肾为最剧。有此证者。首重在节欲。收摄肾气。不使上攻可也。故喘病兼少阴肾者为最剧。肾火动则水气升。其次则太阴脾。

　　脾火动则湿气升。又次则厥阴肝。肝火动则风气升。是故治喘以治火为先也。然浊气既随火而升。

　　火降而气不降者何耶。以浊气虽居于下。而肺之窠囊。可以侨寓其中。转使清气逼处不安。是虽以治火为先。然治火而不治痰无益也。治痰而不治窠囊之痰。虽治与不治等也。惟姜汁、竹沥。

　　可以透窠囊耳。

　　李士材曰。内经论喘。其因众多。究不越于火逆上而气不降也。虽然。火则一。而虚实攸分。

　　每见世俗一遇喘家。纯行破气。于太过者当矣。于不及者可乎。余尝论证。因虚而死者十九。因实而死者十一。治实者攻之即效。无所难也。治虚者补之。未必即效。须悠久成功。其间转折进退。良非易也。故辨证不可不急。而辨喘证尤为急也。巢氏严氏。止言实喘。独王海藏云。肺气果盛。则清肃下行。岂复为喘。皆以火烁真气。气衰则喘。所谓盛者非肺气也。肺中之火也。斯言高出前古。惜乎但举其端。未能缕悉。请得其详而言之。气虚而火入于肺者。补气为先。生脉散。有痰。六君子汤。阴虚而火乘金不得卧者。壮水为急。六味丸。虚则合生脉散。风寒者解其邪。华盖散。湿气胜者利其水。渗湿汤。暑邪者涤其烦。白虎汤。痰壅者消其痰。二陈汤。气郁者疏其郁。四七汤。肺胀者散其邪。脉浮大者。越婢加半夏汤。脉浮者。小青龙加石膏汤。肾虚火不归源。八味丸。肾虚水邪泛滥。济生肾气丸。此治喘之大法也。

　　喘嗽气从脐下冲上。而尺脉洪盛或数。兼见盗汗潮热。属阴虚。六味丸作汤。加补骨脂、五味子。送下灵砂丹。误用四磨必死。若作痰治亦危。有因气而喘者。遇恼便发。脉必沉弦。此气滞其痰也。苏子降气汤。若但喘不嗽。不分远近。前汤吞灵砂丹。秋冬感寒。每夜连嗽不绝。大喘至天明方缓。胁动痞闷者。麻黄苍术汤。肺虚受寒而喘。参苏温肺汤。寒郁热邪。而喘中有积痰。遇冷即发。麻黄定喘汤。远年咳逆上气。胸满痞塞。声不出者。人参定喘汤。虚冷上气。劳嗽喘乏。千金用半夏一升。人参、生姜、桂心、甘草各一两。水煎。分三次服。喘咳上气不得卧。

　　生姜、橘红、人参、紫苏各一钱。五味数粒。煎服。肾与肺胃俱虚。喘嗽乏力。人参一钱。核桃肉三枚连皮蜜炙。煎服神验。肾气上逆而喘。用连皮核桃肉三枚。生姜三片。临卧细嚼即安。七情郁结。上气喘急。四磨汤、四七汤选用。肥盛多痰。喘不得休。不能卧。人扶而坐数日者。千缗汤一服即安。或千缗汤合导痰汤尤妙。然惟元气未衰者宜之。虚人未可轻试也。喘而诸药不效。

　　腹坚脉实者。神保丸大。便溏者勿用。气实人误服参、 而喘者。三拗汤泻之。但伏不得卧。咳逆上气。面目浮肿者。古今录验续命汤。气盛有余。脉来滑实者勿用。经年喘嗽。遇寒更甚者。

