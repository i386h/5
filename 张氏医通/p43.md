<!-- { "loadSidebar": true } -->
　　髓者以脑为主。脑逆。故令头痛齿亦痛。名曰厥逆。头痛巅疾。下虚上实。过在足少阴巨阳。甚则入肾。心烦头痛。病在膈中。过在手巨阳少阴。头痛耳鸣。九窍不利。肠胃之所生也。真头痛。头痛甚则脑尽痛。手足寒至节。死不治。难经曰。手三阳之脉受风寒。伏留而不去。则名厥头痛。入连在脑者。名真头痛。

　　按。头者。天之象。阳之分也。六腑清阳之气。五脏精华之血。皆朝会于高巅。天气所发。

　　六淫之邪。人气所变。五贼之运。皆能犯上而为灾害。或蔽覆其清明。或坠遏其经隧。与正气相搏。郁而成热。则脉满而痛。若邪气稽留。亦脉满而痛。是皆为实也。若寒湿所侵。虽正气衰微。

　　不与相搏而成热。然邪袭于外。则血凝而脉缩。收引小络而痛。得温则痛减。是为虚也。因风而痛者。抽掣恶风。或汗自出。因暑而痛者。或有汗。或无汗。皆恶热而耳前与额胀痛。因湿而痛者。头必重。遇阴天尤甚。因痰饮而痛者。亦昏重而痛。愦愦欲吐。因寒而痛者。绌急恶寒。因气虚而痛者。遇劳则甚。其脉大。因血虚而痛者。痛连鱼尾。善惊惕。其脉芤。或沉数。头痛自有多因。而古方每用风药者。盖高巅之上。惟风可到。味之薄者。阴中之阳。自地升天者也。在风寒湿者。固为正用。即虚与热者。亦假引经耳。

　　薛立斋云。按头痛除风寒外。多主于痰。痛甚者。乃风毒上攻。有血虚者。有气虚者。有诸经气滞者。有六气外伤。有劳役内伤。有可吐者。有可下者。当分虚实寒热兼变而治之。痰多。

　　加味导痰汤。风毒。消风散。血虚。芎归汤加葱、豉、全蝎。气虚。六君子加葱、豉。气滞。苏子降气汤。痰多宜吐者。稀涎散。或栀子豉汤加葱白。火郁宜下者。凉膈散加清酒。痰火俱盛者。

　　滚痰丸。头痛诸药不效。其痛更甚者。此督脉为病也。宜茸朱丹。上热头痛目赤。下寒足 为甚。

　　大便微秘。即济解毒汤。大寒犯脑。内至骨髓。则头痛齿亦痛。羌活附子汤。头痛干呕吐涎沫。

　　吴茱萸汤。风气循风府而上。则为脑风。项背恶寒。脑户极冷。当归四逆汤。因发散太过。头痛转剧。小建中加当归、童便。风火相煽。额与眉棱俱痛。选奇汤加葱、豉。徇蒙招尤。目瞑耳聋。肝虚风动也。六君子加钩藤、羌、防、芎、归、甘菊。头痛耳鸣。九窍不利。肠胃之所生。或劳役动作则痛。此气虚火动也。补中益气加川芎、蔓荆子。胃热火炎。动作则痛。烦渴引饮。面赤便秘者。川芎茶调散加酒炒芩、连、栀子、石膏。势盛脉实者。酒炒大黄末五钱。浓茶调服。血虚痛连鱼尾。四物加人参、细辛、蔓荆。有霉疮毒发头痛。颐下左右如蚯蚓徐行入耳。顶上起疙瘩块。冷则痛甚者。山牛汤。不应。作结毒治之。头与腹俱痛有五。臭毒头痛。则与腹俱痛。一味香附。煎成放凉服。伤酒伤湿。亦有头腹俱痛但。伤酒食。则兼呕逆眩晕。外台茯苓饮加煨葛根。伤湿则腹隐隐痛。头重不能举。羌活胜湿汤。外用瓜蒂散搐鼻。有不伏水土头腹俱痛者。藿香正气散。有疮毒入腹。头与腹俱痛者。

　　黄连解毒汤加腊茶。有头痛止则腹痛。腹痛止则头痛。此属脾阴血虚。胃中有火。随气辄上辄下而然。芎、归、芍药、黄连、木香。不应。加童便、香附、葱白。

　　〔诊〕寸口脉中手短者曰头痛。寸口紧急。或短或弦或浮皆头痛。浮滑为风痰。易治。短涩为虚。难治。浮弦为风。浮洪为火。沉细或缓。为湿。寸弦曰头痛。寸口脉浮。中风发热头痛。

　　头风 薛立斋云。偏正头风。久而不愈。乃挟痰涎风火。郁遏经络。气血壅滞。甚则目昏紧小。

　　二便秘涩。宜砭其血以开郁解表。逍遥散。偏左。加黄芩、葱、豉。偏右。加石膏、葱、豉。郁甚。合越鞠。兼湿。瓜蒂散搐鼻。兼风火而发。选奇汤加石膏、葱、豉、芽茶。夜甚。加酒白芍。

　　或川芎茶调散加细辛、石膏、甘菊。凡怒则太阳作痛者。先用小柴胡加茯苓、山栀。后用六味丸。

　　常服以滋肾降火。永不再发。凡头痛必吐清水。不拘冬夏。食姜即止者。此中气虚寒。六君子加当归、黄 、木香、炮姜。烦劳则头痛。此阳虚不能上升。补中益气加蔓荆子。头风宜热药者多。

　　间有挟热而不胜热剂者。

　　消风散。或川芎茶调散加酒黄芩。轻者只用姜汁收入。陈茶叶内煎服汗。出即愈。此屡验者。凡风热头痛。并宜用之。与选奇汤不殊。头风多汗。当先风一日则痛甚。至其风日则病少愈者。半夏苍术汤。湿热头风。遇风即发。选奇汤加川芎、柴胡、黄连。名清空膏。不拘偏正并用。偏正头风作痛。痛连鱼尾。常如牵引之状。发则目不可关。眩晕不能抬举。芎辛汤。每服加全蝎五个。

　　觉上膈有热。川芎茶调散加片芩。有痰湿头痛。其人呕吐痰多。发作无时。停痰上攻所致。导痰汤加减。或合芎辛汤尤妙。寒痰厥逆头痛。三因芎辛汤。一切偏正头风攻注。属虚寒者。大追风散。肾气厥逆头痛。四肢逆冷。胸膈痞闷多痰者。玉真丸。有肾脏阳虚之人。素有头风。发动则挟湿热上攻。头面肿胀。项后两向筋紧作痛。甚则牵引腰脊。其脉虚细而数。千金大三五七散。

　　并用金匮头风摩散。慎不可用清热败毒等药。有风痰头痛。发时面颊青黄晕眩。目不欲开。懒言身体重。兀兀欲吐。此欲成头风也。二陈汤加胆星、天麻、蝎尾。痰厥头痛。两寸脉滑而弦。眼重头旋。恶心烦乱。吐清水。气短促。心神不安。语言颠倒。目不敢开。如在风露中。头疼如裂。

　　身重如山。胸满呕逆。四肢厥冷。半夏白术天麻汤。有肥白气虚多痰人。卒然头痛。脉沉细。四肢厥逆。痰响吐涎。星香汤加生附子。热厥头痛。数年不愈。虽当严冬。犹喜风寒。其痛便止。

　　略近温暖。稍见烟火。其痛便甚。或为灸火。或为热药所致。宜选奇汤加川芎、柴胡、黄连、生地、当归、黄柏、知母、荆芥、芽茶。风热伏于血分。加以寒邪外郁。即痛剧热甚。宝鉴石膏散。

　　湿热头痛。脉数而濡。或两寸脉沉伏而数。身重肢节痛。或四肢面目浮肿。此证多见于酒客。宜散湿解热。二陈、二术、酒芩、羌、防之类。不已。用透顶散搐鼻取涎。随左右搐之。涎出即安。

　　丹方。治头风用蛇蜕炙脆为末。每服一钱。葱、豉煎数沸。和滓热服。不拘偏正皆效。后发渐轻。

　　再发再服。或加蜈蚣末三分。或加全蝎末三分。皆取截风之力也。每发轻者一服。重不过二服也。

　　偏头风者。其人平素先有湿痰。加以邪风袭之。久而郁热为火。总属少阳厥阴二经。有左痛忽移于右。右痛忽移于左者。风火击动其痰湿之气。所以互换也。痛久不已。令人丧目。目者肝之窍。肝风内动。则害空窍也。盖木邪亢盛。则生风生火。鼓动胸中之痰积。皆随火上逆为患耳。

　　先以川芎茶调散吐之。吐讫。可服川芎、薄荷等辛凉清上搜风之剂。偏头风。亦先风一日即发。

　　湿痰与火伏头中。虽夏月常欲包裹。越婢汤加减。湿。加泔制苍术。黑豆制川乌。火。加姜汁炒山栀。左。加酒黄芩。右。加姜汁、 石膏。湿热甚。连目肿者。加酒大黄。有邪风。加细辛、川芎。防风之类。妇人头风。兼白带甚者。用白蜀葵花七朵去蒂。川芎、当归各一钱。蕲艾八分。

　　水酒各半煎成。乘热先熏后服。头风兼呕涎者。白槿树花。阴干焙脆为末。每服三钱。热酒调服。

　　或用荷叶蒂七枚。生姜七片。陈芽茶一撮。水酒各半煎服。覆汗瘥。头风脑中空痛。用当归、川芎各三钱。黄牛脑子一个。和匀分三次。热酒送下。尽醉卧醒即愈。头风诸药不效。用大附子一只切片。同绿豆一升煮熟。去附子。但服绿豆及汁即愈。偏头风。左属风者则浮肿。荆芥、薄荷。

　　左属血者则疼热。川芎、当归。右属痰者必体肥。苍术、半夏。左属热者必形瘦。黄芩、石膏。

　　产后须倍用芎、归。遇寒即痛者。属寒伏于脑。用金匮头风摩散。一法。用川乌末。醋调涂痛处。

　　又法。荜茇、细辛为末。猪胆汁调搐鼻中。蓖麻子五钱去皮。大枣十五个擘。共捣烂。涂纸上。

　　用箸卷之。去箸纳鼻中。良久取下清涕即止。或牙皂末吹鼻中取嚏。又法。以红娘子七枚。茴香七瓣。研为细末。同葱白头七个。连须研烂。涂痛处。痛止。永不再发。不拘偏正皆效。又外用诸方。如搐鼻瓜蒂散、透顶散、篦麻贴法、一字散、一滴金、火筒散等。皆应用之药。然不若用蒸法最效。方用川芎半两。晚蚕砂二两。僵蚕如患者年岁之数。以水五碗。煎至三碗。就砂锅中以浓纸糊满。中开钱大一孔。取药气熏蒸痛处。每日一次。虽年久者。不过三五次。永不再发。平时置新鲜木瓜于枕边。取香气透达。

　　引散肝风。亦良法也。

　　雷头风 头痛而起核块者。雷头风也。或头中如雷之鸣。为风客所致。清震汤。肿块宜刺出血。亦有因痰热生风者。半夏用牙皂姜汁制。取净一两。大黄酒浸透纸包煨。再浸再煨。熟极为度。净二两。白僵蚕、连轺、橘红、桔梗、天麻各五钱。片芩七钱。薄荷三钱。硝 青礞石、白芷、炙甘草各一钱。蒸饼丸绿豆大。临卧茶吞二饯。

　　眉棱骨痛 此证多属阳明风热。有虚实二途。虚而痛者。见光明即发。选奇汤加归、芍。实则眼不可开。昼静夜剧。选奇汤加葱、豉。风盛。加葛根。火盛。加石膏。按戴复庵云。二证皆属于肝火。虚则地黄丸。实则导痰汤。大抵此证清火散风不应。即当滋阴。若泛用风药。则火热上升。其痛愈甚矣。痛久成头风。发则眉棱骨痛者。选奇汤加川芎、白芷、荆芥、柴胡。

　　真头痛 天门真痛。上引泥丸。旦发夕死。夕发旦死。脑为髓海。真气所聚。卒不受邪。受邪则不可治。古法。用黑锡丹。灸百会穴。猛进参、附。可救十中之一。然天柱折。手足寒至节。

　　必死不治。

　　头重 湿热上攻。所以头重。秋冬春俱宜羌活胜湿汤。夏暑苍术白虎汤。并瓜蒂搐鼻。若时行疫疠之时。患头重者。败毒散加苍术、 本。内伤元气。头重气乏。补中益气加苍术、蔓荆子。

　　头摇 头摇有二证。风火相煽。卒然头摇。项背强痛。少阳经证也。小柴胡去参加防风。里实腹痛。不大便而头摇者。阳明府证也。凉膈散、大柴胡选用。若老人及病后辛苦人。因气血虚。

　　火犯上而鼓动者。十全大补汤、大建中汤并加羌活。

