<!-- { "loadSidebar": true } -->
　　六味地黄丸。肾虚风袭者。安肾丸、肾气丸参用。凡溃后当大补脾胃。若脓出反痛。或寒热烦渴等证。皆属气血亏损。一于培补。庶保终吉。

　　喻嘉言曰。鹤膝风者。即风寒湿之痹于膝者也。如膝骨日大。上下肌肉日枯。且未可治其膝。先养血气使肌肉渐荣。后治其膝可也。此与治偏枯之证。大同小异。急溉其未枯者。使气血流行而复荣。倘不知此。但用麻黄、防风等散风之药。鲜有不全枯者。故治鹤膝风而急攻其痹。必并其足痿而不用矣。古方治小儿鹤膝风。用六味地黄丸加鹿茸、牛膝。不治其风。其义是善。盖小儿非必为风寒湿所痹。多因先天所禀肾气衰薄。阴寒凝聚于腰膝。故以六味丸补肾中之水。以鹿茸补肾中之火。以牛膝引至骨节而壮其裹撷之筋。此治本不治标之良法也。

　　卷六　诸风门

　　疠风

　　经云。疠者。营气热 。其气不清。故使鼻柱坏而色败。皮肤疡溃。风寒客于脉而不去。名曰疠风。风气与太阳俱入。行诸脉俞。散于分肉之间。与卫相干。其道不利。故使肌肉 而有疡。卫气有所碍而不行。故其肉有不仁也。病骨节重。须眉落。名曰大风。脉风成为疠。疠风者。

　　数刺其肿上已。刺以锐针针其处。按出其恶气。肿尽乃止。常食方食。毋食他食。观内经之论。

　　当分营卫为治。古方虽多。但混泻其风热于营卫。又无先后之分。至东垣丹溪始分之。活法机要云。先桦皮散。从少至多。服五七日。灸承浆穴七壮。灸疮愈再灸。三灸之后。服再造散。祛血分之风热。戒房室三年病愈。此先治其卫。后治其营也。丹溪云。疠风须分在上在下。看其疙瘩。

　　先见在上体多者。气受之也。以醉仙散取臭毒恶血于齿缝中也。先见在下体多者。血受之也。以再造散取恶物虫积于谷道中出。所以虽有上下道路之异。然皆不外于阳明一经而已。若上下同得者。气血俱受也。用必胜散上下兼取。阳明主胃与大肠。无物不受故也。夫气为阳为卫。血为阴为营。身半以上阳先受之。身半以下阴先受之。故再造散治其病在阴者。用皂角刺出风毒于营血中。肝主血。恶血留止。其属肝也。虫亦生于厥阴风木所化。必用是法治其脏气。杀虫为主。以赤槟榔出营分毒邪。白牵牛出卫分毒邪。大黄引入肠胃。利出瘀血恶物。醉仙散治病在阳者。用鼠粘子出风毒遍身恶疮。亚麻逐风。滋肺润皮肤。

　　蒺藜主恶血身体风痒。通鼻气。防风为诸风之引导。栝蒌根治瘀血。消热 肿。枸杞和血。消风热。散疮毒。蔓荆子主贼风。苦参治热毒风。皮肤肌肉烦躁生疮。赤癞眉脱。八味药治功固至。

　　然必银粉为使。银粉乃下膈通大肠之要剂。用以驱诸药入阳明经。开其风热怫郁。逐出恶风臭秽之毒。杀所生之虫。循经上行。至牙齿软薄之分。而出其臭毒之涎水。服此药。若有伤于齿。则以黄连末揩之。丹溪取二方。为破敌之先锋。必胜散。则兼二方之妙用。但须慎口味戒房室。服之必效。治疠风五法。一出汗。用麻黄、荆、防、羌、独、皂、角、苦参、全蝎之类。热服覆汗。

　　二熏浴。先用黄柏、黄连、薄荷为末。水调涂眼四围。次用荆芥、苦参、风藤、枳壳、苍耳、羌活、桑槐桃柳枝、连根葱。煎汤熏浴。浴起。用木通、石菖蒲、大黄为末。加麝少许。擦患上。

　　三敷擦。用白矾、川槿皮、五倍子、全蝎为末。加斑螫少许。香油调敷。野狼油尤妙。燥痒用大枫肉、番木鳖、乌柏仁、黑芝麻、黑豆、杏仁、木棉子。共捣一处。入炀成罐内。以铁盏盖上。铁线扎定。铁钉旋紧。糠火中煨一夜。取其药油调后药。预用胡椒、川椒各二两。枯矾、轻粉各六钱。为细末。入前药油。调匀擦患处。数日如蛇蜕脱下。再擦二次效。肥人用川乌、草乌、细辛、杏仁、白附子、雄黄、白芥子为末。加麝少许。生姜蘸擦。顽浓者。加斑螫、白砒。不时擦之。

　　擦时须觅空房。用纸糊好。勿见风。七日后。又换别静房居之。以前房便溺臭秽不堪也。七日后。日擦一次。至病痊为度。如有一处不知痛痒。即是病根。如前但擦其处。日三五次。

　　四汤液。用凉膈、双解、消风散之类。五丸散。用九龙丸、漆黄丸、 丸、白花蛇丸、鹅翎散、蜈蚣散选用。疠风诸药不效。千金耆婆万病丸。极有神验。疠风面目蠕动。升麻胃风汤。并用桃柳槐桑枝煎汤熏洗。面肿。服消风、凉膈之类。外用硫黄、雄黄、乳香、没药、血竭、轻粉、枯矾、麝香、乌贼骨为散。香油调敷肿处。七日不得洗面。效。疠风脚底穿。用番木鳖酥炙三钱。

　　苎麻一斤。烧灰存性为散。空心酒下一钱。重者。不过一月效。如过服恶寒作呕者。胡椒汤服之即止。疠风眉毛脱落。用鹿角锉炒存性六钱。皂角 灰存性一两。姜蘸擦眉上。日三五次。又方。

　　用骨碎补去毛炙干。生半夏为末等分。生姜蘸擦。日五七次。内服一味皂角刺。炒脆为末。食后白酒酿或茶清服二钱。白瘢风者。血虚不能濡润经络。毒邪伤犯肺经气分也。圣惠方用桑枝十斤。

　　茺蔚草穗三斤。煎膏温酒调服。外用雄黄、硫黄、黄丹、南星、枯矾、密陀僧等分。姜蘸擦之。

　　擦后渐黑。再擦则愈。一方。无黄丹、南星。用白茄子。切去一头蘸擦。紫云风。气滞不能统运血脉。毒邪蕴结肝经血分也。服用 叶一斤。漆叶半斤。俱蜜润九制。丸如弹子大。白汤调服。

　　又方。用苦参、何首乌、大胡麻、白蒺藜、菖蒲、赤茎 、薄荷、漆叶煎服。外用硫黄、官粉。

　　鸡子清调搽。鹅掌风。用核桃壳、鸽粪。煎汤频洗效。又方。用生桐油涂指上。以蕲艾烧烟熏之。

　　七日不可下水效。疠疡砭刺一法。子和谓一汗抵千针。盖以砭血不如发汗之周遍也。然夺汗者无血。夺血者无汗。二者一律。若恶血凝滞肌表经络者。宜刺宜汗。汗用一味浮萍。曝干为末。每服三钱。以黑豆淋酒。食远临卧调服。温覆取汗。禁食动风发毒之物。强者。连日服之。元气稍弱者。须服一日。间二三日。与地黄丸间服。以病退七八为度。疠风初起。麻木不仁。用万灵丹汗之。以散凝滞风毒。此与豆淋酒下浮萍之意不殊也。恶血蕴结于脏。非荡涤其内则不能瘥。若毒在外者。非砭刺遍身患处及两臂腰尻。两手足指缝及委中。各出血。其毒必不能散。若表里俱受毒者。非外砭内泄。其毒决不能退。如有寒热头疼等证。当须大补气血。服轻粉之剂。若腹痛去后。兼有脓秽之物。不可用药止之。若口舌肿痛。

　　秽水时流作渴。发热喜冷。此为上焦热毒。泻黄散。若寒热往来。小柴胡加知母。若口缝出血。

　　发热而大便秘结。此为热毒内淫。黄连解毒汤加犀角、连翘。若大便调和。犀角地黄汤。若疠风气。下焦脚弱。或腠理开汗大泄者。越婢加术汤。若秽水虽尽。口舌不愈。或发热大渴而不能饮冷。此为虚热也。七味白术散。

　　丹方。治疠风赤肿。属血病者。以鲮鲤甲。随患先起处。取甲涂生漆于里面。砂内炙脆为末。

　　清晨陈酒调服七八分。三服效。七日愈。随处取甲治之。

　　薛立斋曰。疠风多由劳伤气血。腠理不密。或醉后房劳沐浴。或登山涉水。外邪所乘卫。气相搏。湿热相并。血随火化而致。眉毛先落者。毒在肺。面发紫泡者。毒在肝。脚底先痛或穿者。

　　毒在肾。遍身如癣者。毒在脾。目先损者。毒在心。此五脏受病之重者也。一曰皮死麻木不仁。

　　二曰肉死针刺不痛。三曰血死烂溃。四曰筋死指脱。五曰骨死鼻柱坏。此五脏受伤不可治也。大抵风自头面起者为顺。自足心起者为逆。若声哑目盲。尤为难治。治当辨本证兼证变证类证。阴阳虚实而斟酌焉。若妄投燥热之剂。脓水淋漓。而肝血愈燥。风热愈炽。肾水愈枯。相火愈旺。

　　反为坏证矣。口 目斜。若手足牵搐。或眉棱痒动。或面发紫泡。或成块。属肝经血虚风热。用加味逍遥散、六味地黄丸以生肝血。滋肾水。若寒热往来。或耳聋胁痛。属肝木炽盛。用柴胡四物汤以清肝火。生肝血。若筋挛骨痛。不能动履。用六味丸、补中益气以滋化源。身上虚痒。此血不营于腠理。所以痒也。四物加酒芩煎服。调紫背浮萍末。痒甚。加荆芥、蝉蜕。夏秋湿热行令。若饮食不甘。头目眩晕。遍体酸软。而两腿麻木。口干自汗。

　　气促身热。小便黄数。大便稀溏。湿热伤元气也。清燥汤。身起疙瘩。搔破脓水淋漓。若寒热往来者。肝经气血虚而有火也。加味逍遥散。若肌腠搔如帛隔者。气血不能外营也。人参养胃汤。

　　若面部搔之麻痒者。气血不能上营也。补中益气汤。口舌生疮。或咽喉作痛。或饮食喜冷。大便秘结者。实热也。四顺清凉饮。肌热恶热。烦渴引饮者。血虚也。当归补血汤。牙齿作痛。或牙龈溃烂。若喜寒恶热。属胃火。清胃散为主。舌赤裂。作渴引饮。或小便频数。不时发热。或热无定处。或足心热起者。乃肾水干枯。心火亢盛。用加减八味丸。若误用寒凉。必变虚寒而死。

　　〔诊〕脉两寸浮而紧。浮而洪。阳脉浮弦。阴脉实大。浮缓者易治。洪大而数。或沉实者难愈。

　　脉沉而病在上。脉浮而病在下。及无汗者。皆为不治之证也。

　　卷六　诸风门

　　胃风

　　经云。胃风之状。颈多汗恶风。食饮不下。鬲塞不通。腹善满。失衣则 胀。食寒则泄。诊形瘦而腹大。

　　胃风者。头面肿起。右关脉弦缓带浮。多因饮食后乘凉所致。喻嘉言曰。胃风变证有五。一曰风成为寒热。以风入于胃。必左投肝木而从其类。风气通于肝也。肝木盛则侮脾土。故生寒热。

　　庸医认为外感者此也。宜小柴胡汤。一曰瘅成为消中。瘅者热也。热积胃中。善食而易饥。火之害也。宜白虎加人参。一曰厥成为巅疾。厥者逆也。谓胃气逆而上行。成巅顶之疾。如眩晕之类是也。宜芎辛汤。一曰久风为飧泄。言胃中风炽。飧已即泄。不留停也。若风气入血分。则下鲜血。挟湿热。则下如豆汁。人参胃风汤。有血。加防风。一曰脉风成为疠。言胃中之风。酝酿既久。则营气热 。其气不清。故使其鼻柱坏而色败。肌肉之间。渐至溃烂。轻则肌体麻木。目蠕动。牙关紧。面肿能食。升麻胃风汤。此五者。总为胃风之病也。

　　卷六　诸风门

　　破伤风

