<!-- { "loadSidebar": true } -->
　　不当下而下也。汗下既误。即因误治而成痉矣。岂误治之外。必再受邪而后成痉。无邪则无痉哉。

　　此陈氏之言。不惟失仲景之意。而反致后人疑惑。用持两端。故凡今人之治此者。未有不以散风去湿为事。亦焉知血燥阴虚之证。尚能堪此散削否。此千古不明之疑窦。不可不为辨察。故列陈子之论于前。以资后学之印证。痉证甚多。而人多不识者。在不明其故。而鲜有察之者耳。盖凡以暴病而见反张戴眼。口噤拘急之类。皆痉病也。观仲景以汗下为言。谓其误治亡阴。所以然也。予因类推。则常见有不因误治。

　　而凡属阴虚血少之辈。不能营养筋脉。以致搐挛僵仆者。皆是此证。如中风之有此者。必以年力衰残。阴之败也。产妇之有此者。必以去血过多。冲任竭也。疮家之有此者。必以血随脓出。营气涸也。小儿之有此者。或以风热伤阴。遂为急惊。或以汗泻亡阴。遂为慢惊。凡此之类。总属阴虚之证。盖精血不亏。则虽有邪干。亦断无筋脉拘急之病。而病至坚强。其枯可知。故治此者。必当先以气血为主。而邪甚者。或兼治邪。若邪微者。通不必治邪。盖此证之所急者在元气。无气复而血脉行。则微邪自不能留。何足虑哉。奈何今人但见此证。必各分门类。而悉从风治。不知外感之风。

　　客邪证也。治宜解散。内生之风。血燥证也。止宜滋补。矧此数者。总由内证。本无外邪。既以伤精败血枯燥而成。而再治风痰。难乎免矣。故予详笔于此。以明痉证之要。仲景云。痉止属太阳。

　　而不及他经者何也。盖痉必反张。其病在背。背之经络。惟太阳督脉耳。言太阳则督在其中矣。此其义也。然仲景止言其表。而未详其里。考内经之经脉篇曰。足少阴之脉。贯脊属肾。其直者。从肾上贯肝膈。经筋篇曰。足少阴之筋。从脊内挟膂上至项。结于枕骨。与足太阳之筋合。又曰。足太阳之筋病。脊反折。项筋急。足少阴之筋病。主痫螈及痉。阳病者腰反折不能俯。阴病者不能仰。

　　由此观之。则痉之为病。乃太阳少阴之病也。盖肾与膀胱为表里。膀胱为津液之腑。而肾为藏精之脏。病在二经。水亏可知。故治此者。最常以真阴为主。

　　薛立斋曰。痉以有汗无汗辨刚柔。又以厥逆不厥逆辨阴阳。仲景虽曰痉皆身热足寒。然阳证不厥逆。其厥逆者。皆阴也。刚痉无汗恶寒。项背强。脚挛急。手足搐搦。口噤切牙。仰面开眼。

　　甚则角弓反张。卧不着席。脉来弦长劲急。葛根汤。柔痉自汗恶风。四肢不收。闭眼合面。或时搐搦。脉来迟濡弦细。桂枝汤加栝蒌。血虚之人发痉。或反张。或只手足搐搦。或但左手足动摇。十全大补汤加钩藤、蝎尾。风热痰壅。发痉不省。或只手足搐搦。或只右手足动摇。宜祛风导痰汤。痉病胸满。口噤切牙。脚挛急。卧不着席。大便硬者。可与大承气汤。若一边牵搐。一眼 斜者。属少阳。及汗后不解。乍静乍乱。直视口噤。往来寒热。小柴胡加桂枝、白芍。足三阴痉。俱手足厥冷。筋脉拘急。汗出不止。项强脉沉。厥阴则头摇口噤。 附汤加当归、肉桂。太阴则四肢不收。术附汤加甘草、生姜。少阴则闭目合面。参附汤加甘草、干姜。古法。用附子散通治三阴诸痉。多汗。去川芎、独活。加黄 、当归。贼风口噤。角弓反张成痉。仓公当归汤。产后发痉。详妇人本门。

　　〔诊〕太阳病发热。脉沉而细者。名曰痉。为难治。痉脉伏。按之紧如弦。直上下行。痉病发其汗已。其脉如蛇。暴腹胀大者为欲解。脉如故。反伏弦者痉。

　　卷六　诸风门

　　螈

　　螈者。筋脉拘急也。 者。筋脉弛纵也。俗谓之搐。小儿吐泻之后。脾胃亏损。津液耗散。

　　故筋急而搐。为慢惊也。俗不知风乃虚象。因名误实。反投牛黄、抱龙等祛风药致夭枉者。不知其几。大抵发汗后失血后产后痈疽溃后。气血津液过伤。不能养筋而然。与筋惕肉 颤振相类。

　　分气血缓急。兼补养为治。庶有生理。若妄加灼艾。或饮以发表之剂。死不旋踵矣。

　　螈之证。多属心脾肝三经。若自汗少气。脉急按之则减小者。此心气之虚也。辰砂妙香散。若气盛神昏。筋挛。脉满大。此心火之旺也。导赤散。加芩、连、山栀、茯神、犀角。若体倦神昏不语。脉迟缓。四肢欠温者。脾虚生风也。归脾汤加钩藤、羌活。若寒热往来。目上视摇头。脉弦急者。肝热生风也。加味逍遥散加桂枝。热伤元气。四肢困倦。手指麻木。时时螈 。补中益气汤去白术加白芍、五味。暑风搐搦。如小儿惊风状。缘先伤于暑。毛孔开而风乘之。局方香薷饮加羌、防、 、芍。风虚昏愦。不自知觅。手足螈 。口眼 动。或渴或自汗。续命煮散。痈疽脓水过多。金疮出血过多。及呕血衄血下血后。或虚弱人误汗误下。气血津液受亏而致此者。

　　大剂保元汤加芎、归、钩藤。兼生阴血。则阳火自退。不应。六君子加芎、归、钩藤。以补脾土。

　　故小儿吐泻之后。脾胃亏损。亦多患之。乃虚象也。无风可逐。无痰可消。当大补脾土为急。若阳气脱陷者。补中益气加姜、桂。阳气虚败者。十全大补汤加姜、附。亦有得生者。然筋搐颤掉。肢体恶寒。脉微细。人皆知为虚也。是为真象。至于脉大无力。发热烦渴。是为假象。惟当固本为善。若无力抽搐。戴眼反折。汗出如珠。俱不治。产后阴血去多。多有螈 。详妇人本门。

　　〔诊〕螈 之脉。虚微缓弱者可治。弦紧急疾者难愈。在暴病得之。为风痰及肝火袭于经脉之象。即久病见之。亦属痰火乘虚肆虐之兆。凡新病得之。脉满大数实者。搜涤风痰。最为要着。

　　久病得之。补中寓搜。在所必需。设久病而脉实满。暴病而脉虚微。法无可疗之机也。

　　卷六　诸风门

　　颤振

　　经云。寒气客于皮肤。阴气盛。阳气虚。故为振寒寒栗。深师曰。振乃阴气争胜。故为战。

　　栗则阳气不复。故为颤。骨者髓之府。不能久立。行则振掉。骨将惫矣。颤振与螈 相类。螈则手足牵引。而或伸或屈。颤振则但振动而不屈也。亦有头动而手不动者。盖木盛则生风生火。

　　上冲于头。故头为颤振。若散于四末。则手足动而头不动也。经曰。诸风掉眩。皆属于肝。若肝木实热。泻青丸。肝木虚热。六味丸。肝木虚弱。逍遥散加参、术、钩藤。挟痰。导痰汤加竹沥。

　　脾胃虚弱。六君子汤加芎、归、钩藤。卫虚多汗恶寒。加黄 二钱。附子五分。脾虚。补中益气加钩藤。心血虚少而振。平补正心丹。心气虚热而振。本方去肉桂、山药、麦冬、五味。加琥珀、牛黄、黄连。名琥珀养心丹。心虚挟痰而振。本方去龙齿、肉桂、山药、麦冬、五味。加琥珀、川芎、胆星、麝香、甘草。为秘方补心丹。心虚挟血而振。龙齿清魂散。肾虚而行步振掉者。八味丸、十补丸选用。实热积滞。可用汗吐下法。戴人治马叟。手足振掉。若线提傀儡。用涌法。

　　出痰数升而愈。此必痰证痰脉。而壮盛气实者。不可不知。

　　〔诊〕颤振之脉。小弱缓滑者可治。虚大急疾者不治。间有沉伏涩难者。必痰湿结滞于中之象。

　　凡久病脉虚。宜于温补。暴病脉实。宜于峻攻。若久病而脉反实大。暴病而脉反虚弱。决无收功之理也。

　　卷六　诸风门

　　挛

　　内经言。挛皆属肝。肝主筋故也。有热有寒。有虚有实。热挛者。经所谓肝气热则筋膜干。

　　筋膜干则筋急而挛。六味丸加牛膝、当归之类。因于湿。首如裹。湿热不攘。大筋 短。小筋弛长。 短为拘。弛长为痿。先搐瓜蒂散。次与羌活胜湿汤。虚邪搏筋。则筋急。五积散。血虚则筋急。增损四物汤。剧劳筋脉拘急。疼痛少眠者。黄丸。更于暖室中近火按摩为佳。虚风袭于经脉。手足拘挛。屈伸短缩。腹痛。爪甲唇俱青。转筋。不思饮食。甚则舌卷囊缩。木瓜散。拘挛瘫痪。口目 斜。骨节疼酸。行步不正者。舒筋三圣散。痹湿筋挛骨痛者。续断丸。误汗漏风。筋挛缩急。或方士用木鳖发汗。见风筋脉拘挛者。

　　并宜桂枝汤倍桂加归、附。病初起者。分表里治。如戴人用甘遂末三钱。 猪肾一枚。细批破。

　　少用盐椒淹透。掺药末在内。荷叶包裹煨熟。温酒细嚼。则上吐下泻而愈。

　　石顽曰。挛证人悉知为寒。不知亦有属血枯而热者。盖寒则胫逆而痛。热则胫热而枯。至于湿热下流。又为实证。则疼肿便秘。以此辨之。虚实寒热。可判然胸臆矣。

　　〔诊〕挛者拘挛。浮缓属风。沉细为湿。洪缓湿热。涩细寒湿。虚大气衰。小弱血虚。尺中弦弱。肾虚精竭。若久病而脉反实强。乍病而见虚涩。虽有合剂。难于图治也。

　　石顽治包山劳俊卿。年高挛废。山中诸医用木瓜、独活、防己、 、威灵仙之类。将半年余。乃致跬步不能动移。或令服八味丸。亦不应。诊其脉。尺中微浮而细。时当九夏。自膝至足。

　　皆寒冷如从水中出。知为肾虚风雨所犯而成是疾。遂授安肾丸方。终剂而能步履连。服二料。终无痿弱之状矣。

　　卷六　诸风门

　　眩晕

　　经曰。因于风。欲如运枢。起居如惊。神气乃浮。内经论眩。皆属于木。属上虚。仲景论眩。

　　以痰饮为先。丹溪论眩。兼于补虚治痰降火。

　　戴复庵云。有头风证。耳内常鸣头。上如有鸟雀啾啾之声。切不可全谓耳鸣为虚。此头脑挟风所致。有眩晕之甚。抬头则屋转。眼常黑花。观见常如有物飞动。或见物为两。宜三五七散。

　　或秘旨正元散加鹿茸。兼进养正丹。不效。一味鹿茸。每服半两。酒煎去滓。入麝少许。缘鹿茸生于头。头晕而主以鹿茸。盖以类相从也。曾有服头痛药不愈。服茸朱丹而效。此为虚寒也。若实者用之。殆矣。故丹溪曰。眩晕不可当者。大黄三次酒炒干为末。茶调下。每服一钱至二钱。

　　刘宗浓曰。眩晕乃上实下虚所致。所谓虚者。血与气也。所谓实者。痰涎风火也。经云。上虚则眩。又云。徇蒙招尤。目瞑耳聋。下实上虚。则与刘氏所称。无乃冰炭乎。盖邪之所凑。其气必虚。留而不去。其病为实。亦何冰炭之有。然当以脉法辨之。寸口大而按之即散者为上虚。以鹿茸法治之。寸口滑而按之益坚者为上实。以酒大黄法治之。外感六淫。内伤七情。皆能眩晕。然无不因痰火而作。谚云。无火不动痰。无痰不作晕。须以清火豁痰为主。而兼治六淫之邪。无不愈者。风寒在脑。或感邪湿。头眩重痛欲倒。呕逆不定。三因芎辛汤。冒雨或中湿。眩晕呕逆。

