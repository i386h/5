<!-- { "loadSidebar": true } -->
　　不得卧。用养正丹。多呕。下黑锡丹。痰多者。导痰汤加木香、竹沥。痫病昼发。灸阳跷。宜补中益气加益智。夜发。灸阴跷。宜六味丸加鹿角胶。丹矾丸治五痫诸证。方用黄丹一两。白矾二两。银罐中 通红为末。入腊茶一两。不落水猪心血为丸。绿豆大。朱砂为衣。每服三十丸。茶清送下。久服其涎自便出。服一月后。更以安神药调之。久患气虚。痰气壅塞。须防卒变。不可妄许以治也。凡见目瞪如愚者不治。治之亦必无功。

　　石顽曰。痫证往往生于郁闷之人。多缘病后本虚。或复感六淫。气虚痰积之故。盖以肾水本虚不能制火。火气上乘。痰壅脏腑。经脉闭遏。故卒然倒仆。手足搐捻。口目牵掣。乃是热盛生风之候。斯时阴阳相薄。气不得越。故迸作诸声。证状非一。古人虽分五痫。治法要以补肾为本。

　　豁痰为标。随经见证用药。但其脉急实。及虚散者不治。细缓者虽久剧可治。

　　〔诊〕脉浮滑洪数为风痫。细弦微缓为虚痫。浮为阳痫。沉为阴痫。虚弦为惊。沉数为实热。

　　沉实弦急者不治。

　　卷六　神志门

　　烦躁（与绪论参看）

　　经云。气乱于心则烦。盖热客于肺则烦。入于肾则躁。大抵心火旺。则水亏金烁。惟火独炽。

　　故肺肾合而为烦躁也。烦躁俱作。有属热者。有属寒者。先哲治独烦不躁者多属热。惟悸而烦者为虚寒。治独躁不烦者多属寒。惟火旺脉实者为热。盖烦者胸中烦。为内热也。躁者身体手足躁扰。或裸体不欲近衣。或欲投井中。为无根之外热。急以附子、理中、四逆、姜附辈热药治之。

　　若误认为热。投以凉药。则周身之火。得水则升走。顷刻喘汗。外脱而死也。凡表证不得汗。内外皆热而躁乱不宁。取汗则定。里实热郁。大便不通。无论伤寒杂证。心神不安。脉数实有力者。

　　下之则定。火客心包。或酒客膏粱。上焦不清。令人烦躁。宜芩、连、山栀等凉药为君。稍用炮姜为使。甚则凉膈散下之。汗下后热不止而发狂烦躁。面赤咽痛者。此热乘少阴之经也。葶苈苦酒汤探吐之。

　　卷六　神志门

　　虚烦（与绪论参看）

　　经云。夏脉者。心也。其不及者。令人烦心。肝虚肾虚脾虚。皆令人体重烦冤。是知烦多生于虚也。大法。津液去多。五内枯燥而烦者。八珍汤加竹叶、枣仁、麦冬。营血不足。阳盛阴微而烦者。当归补血汤下朱砂安神丸。或生脉散加归、地、枣仁、竹茹之属。肾水下竭。心火上炎而烦者。大剂生料六味丸。少用肉桂为引导。

　　肥人虚烦。不眠不饮。温胆汤。大病后有余热。呕吐咳逆。虚烦不安。竹叶石膏汤。五心烦热。

　　口干唇燥。胸中热闷。千金竹叶汤。虚烦懊 。颠倒不安。栀子豉汤。不应。加犀角、黑参。久病余热不止。虚烦不安。卧寐不宁。六味丸加枣仁。烦而小便不利。五苓散加辰砂、滑石。烦而呕。不喜食。金匮橘皮竹茹汤。胎前产后诸烦。见妇人本门。

　　卷六　神志门

　　妄

　　谵。多言也。言为心声。由火燔而鸣。故心热则多言。犹醉而心热。故多言也。或寐而多言者。俗云睡语。热之征也。若热甚虽寤而神昏不清。则谵语也。妄。虚妄也。火为阳。故外清明而内浊昧。其主动乱。故神志失常。如见鬼神也。夫血气者。身之神也。神既衰乏。痰客中焦。

　　妨碍升降。不得运用。以致十二官各失其职。视听言动。皆有虚妄。盖虚病痰病。有似鬼祟。宜清神汤。或平补镇心丹去肉桂、山药、五味。加琥珀、胆星、麝香。大便不通。心腹胀满刺痛。

　　口噤气急者。此为实。凉膈、承气选用。若作邪祟。治之以金石。必死。产后谵妄。见妇人本门。

　　石顽治文学黄稚洁讳振藻。谵妄颠仆。数月以来。或六七日一发。或二三日一发。或一日二三发。发则大吐涎水血沫。或一日半日而苏。或二三时而苏。医祷不灵。近于邪祟。昼夜恒见亡婢仆妇。或时昏愦不省。或时妄言妄见。精气不时下脱。不能收摄。服二冬、二地、连、柏、金樱、石莲之属无算。反加作泻不食。后延石顽诊之。脉来寸盛尺微。前大后小。按之忽无。举之忽有。知为神气浮散之候。因与六君子加龙齿、菖蒲、远志。送养正丹。间续而进。前后共六七服。自后谵妄颠仆。绝不复发。邪祟亦不复见。惟梦泄为平时固疾。不能霍然。更与平补镇心丹。两月而安。其尊人及昆弟亲戚。咸谓金石之药。能镇鬼神。曷知从前谵妄。皆神气浮散之故。得养正镇摄之功。当无神魂飞越之患矣。因识此。以破杯影弓蛇之惑。

　　卷六　神志门

　　循衣摸床

　　循衣撮空摸床。多是大虚之候。不问杂病伤寒。以大补之剂投之。多有得生者。许学士谓肝热风淫末疾。故手为之循衣撮空。其人必谵语妄言。经谓肺入火为谵妄是也。海藏云。妇人血风证。因大脱血崩漏。或前后失血。因而枯燥。其热不除。循衣撮空摸床。闭目不醒。扬手掷足。

　　摇动不宁。错语失神。脉弦浮而虚。内躁之极也。生地黄黄连汤主之。热极神昏。十余日不大便。

　　腹胀喘满。气粗鼻干不润。上下通燥。脉沉实而滑。此地道阻塞不通之故。急宜凉膈、承气下之。

　　若热乘肺金。气虚不能主持。叉手冒心。循衣撮空。谵语昏沉。不省人事。节庵升阳散火汤。小便利者可治。不利者不治。按凉膈、承气。气药也。自外而入内者用之。生地黄黄连汤。血药也。

　　自内而至外者用之。升阳散火汤。气虚火乘药也。内外合邪者用之。三方俱治不大便者。病患手循衣缝。谵语者。不可治。病患阴阳俱绝。掣衣摸空妄言者死。撮空。服承气。下之后。脉弦者生。涩者死。

　　卷六　神志门

　　喜笑不休

　　经云。神有余则笑不休。精气并于心则喜。心主手厥阴之脉。是动则病目黄。喜笑不休。

　　河间云。喜笑者。皆心火之盛也。五行之中。惟火有笑。昔治人笑不休口流涎。用黄连解毒汤加半夏、姜汁、竹沥。而笑止。

　　戴人治一妇。病喜笑不休。已半年矣。以盐块二两。烧令通赤。放冷研细。河水煎服。探吐出热痰五升。次服降火之剂。不数日而笑定。内经曰。神有余则笑不休。此所谓神者。火是也。

　　火得风而成焰。笑之象也。

　　倪惟德治一妇。病气厥。笑哭不常。人以为鬼祟所凭。诊之。六脉俱沉。胃脘必有积。遂以二陈汤导之。吐痰升许而愈。此积痰类祟也。

　　卷六　神志门

　　怒

　　经云。暴怒伤阴。怒则气逆。阴出之阳则怒。血并于上。气并于下。心烦冤善怒。

　　怒属肝胆。经云。在藏为肝。在志为怒。又云。肝藏血。血有余则怒是也。生铁洛饮、大小柴胡、柴胡疏肝、四七、四磨、越鞠、七气、沉香降气等。皆治善怒致病之药。丹溪治怒方。香附末六两。甘草末一两。和匀。白汤调下二钱。日再服。

　　卷六　神志门

　　悲

　　经云。精气并于肺则悲。在藏为肺。在志为悲。悲。肺之志也。金本燥。能令燥者。火也。

　　心火主于热。善痛。故悲痛苦恼者。心神烦热躁乱而非清净也。所以悲哭而五液俱出者。火热亢极。而反兼水化制之也。

　　金匮云。妇人脏燥。善悲伤欲哭。有如神灵所作。数欠伸。甘麦大枣汤主之。

　　脏燥者。火盛烁津。肺失其润。心系了戾而然。故用甘草缓心系之急而润肺燥。大枣行脾胃之津。小麦降肝火之逆。火降则肺不燥而悲自已也。

　　戴人云。少阳相火。凌烁肺金。金受屈制。无所投告。肺主悲。故但欲痛哭为快耳。

　　石顽石。凡肺燥悲愁欲哭。宜润肺气降心火为主。余尝用生脉散、二冬膏。并加姜、枣治之。

　　未尝不随手而效。若作颠疾。用金石药则误矣。

　　卷六　神志门

　　惊

　　经云。东方青色。入通于肝。开窍于目。其病发惊骇。诸病 肿。疼酸惊骇。皆属于火。足阳明之脉病。恶人与火。闻木音则惕然而惊。惊则心无所归。虑无所定。故气乱矣。身体日减。

　　气虚无精。病虚无气。洒洒然如惊。惊者平之。

　　夫惊虽主于心。而肝胆脾胃皆有之。惊是火热烁动其心。心动而神乱也。若因内气先虚。故触事易惊。或卒然闻响大声。目击异物。遇险临危。皆使人有惕惕之状也。惊则气乱。郁而生火生涎。涎与气搏。变生诸证。或短气。或自汗。或眠多异梦。随即惊觉。并宜温胆汤加熟枣仁。

　　如远志丸妙香散、平补正心丹、龙齿清魂散皆可选用。卧多惊魇。口中有声。温胆汤下远志丸。卧多惊魇遗溲者。补胆防风汤加羌活、桂枝。此下焦风寒。宜风药行经也。若气郁生痰而惊悸不眠者。四七汤加茯神、远志石、菖蒲。大抵惊则神出于舍。舍空则痰饮乘虚袭入。其神不得归焉。亦有肝虚风袭之者。本事方治卧则魂梦飞扬。惊悸多魇。通夕不寐。

　　先用独活汤数剂。后用珍珠母丸神效。盖因肝脏本虚。虚风内袭。所以魂游无定。肝藏魂者也。

　　风气水饮。乘虚袭入于肝。是以魂不宁而飞扬。若离体状。若作心血虚治必殆。此证最易愠怒。

　　小怒则惊悸转剧。虚火不时上升。岂非肝脏受困之验欤。二方非深明木盛生风。木槁生火之理。

　　不能识其奥妙。不能用以建功也。

　　〔诊〕寸口脉动为惊。惊者其脉止而复来。其人目睛不转。不能呼气。

　　石顽治河南督学汪缄庵媳。产后病虚无气。洒洒然如惊。常时咳青黑结痰。欲咳则心中大动。咳则浑身麻木。心神不知所之。偶闻一声响。则头面哄热微汗。神魂如飞越状。专事妇科者屡用补养心血之剂罔效。虚羸转剧。邀石顽诊之。脉浮微弦而芤。独左寸厥厥动摇。此必胎前先伤风热。坐草时迸力过甚。痰血随气上逆。冲过膈膜而流入心包也。朝用异功散加童便 淬蛤粉。以清理痰气。夕用大剂独参汤下来复丹。以搜涤瘀积。盖痰在膈膜之上。非焰硝无以透之。

　　血在膈膜之上。非五灵无以浚之。然非藉人参相反之性。不能激之使出也。服数日。神识渐宁。

　　形神渐旺。改用归脾汤加龙齿、沉香。调理而康。

