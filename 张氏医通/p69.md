<!-- { "loadSidebar": true } -->
　　开导之法。盖由阴虚火盛。经络郁滞。不得通畅而设。其处有五。谓迎香。内睥。上星。耳际左右。两太阳穴也。内睥。正队之冲锋也。其功虽迟。渐收而平顺。两太阳。击其左右翼也。

　　其功次之。上星穴。绝其饷道也。内迎香。抵贼之巢穴也。成功虽速。乘险而征。耳际。击其游骑耳。道远功卑。智者不取。此实极危之良术。挫敌之要机。与其闭门捕贼。不若开门逐之为良法也。若病浅而邪不胜正者。固内治而邪自退矣。倘或六阳炎炽。不若开导通之。纵使其虚。虽有所伤。以药内治。而补其所亏。庶免瘀滞至极。而有溃烂枯凸之患。

　　卷八　七窍门上

　　点服药说

　　病有内外。治各不同。内疾已成。外证若无。点之何益。外有红丝赤脉。若初发乃微邪。退后乃余贼。点亦可消。服之犹愈。内病始盛而不内治。只泥外点者。不惟徒点无功。且有激发之患。内病既成。外病已见。必须内外夹攻。点服并行。奈何人多愚拗。有喜服而畏点者。有喜点而畏服者。不知内证既发。非服不除。外疾既成。非点不退。外障服而不点者。病初发。浮嫩未定者亦退。既已结成者。服虽不发不长。所结不除。当内外夹攻。方尽其妙。

　　卷八　七窍门上

　　钩割针烙说

　　钩割针烙四者。犹斩刈之刑。剪戮凶顽之法也。如钩。先须识定何处。皮肉筋脉浮浅。而手力亦随病轻重行之。如针。先须识定内障证候可针。岁月已足。气血宁定者。方与之针。庶无差误。针后当照证内治其本。或补或泻。各随其证之所宜。若止治其标。不治其本。则气不定。不久复为害矣。割。如在气血肉三轮者可割。而大 一块红肉。乃血之英。心之华也。若误割之。

　　则目盲。伤重者死。有割伤因而惹风。则为燥为溃烂。为漏为目枯。凡障若掩及风轮之重浓者可割。如攀睛 肉。鸡冠蚬肉。鱼子石榴。赤脉虬筋。肉睥粘轮等证可割。凡钩割见血。及针犯血络。须以绵渍墨水之。余病及在风轮之浅者误割之。则珠破而目损矣。烙能治残风溃眩。疮烂湿热。久不愈者。轻则不须烙而能自愈。若红障血分之病割去者。必须烙定。否则不久复生。在气分之白者。不须用烙。凡针烙皆不可犯及乌珠。虽有恶障浓者。钩割亦宜轻轻浅浅。披去外边。其内边障底。只点药缓伐。久自潜消。若镰割风毒流毒瘀血等证。当以活法审视。不可拘于一定。针瞳神发白。一切内障。在心融手巧。轻重得宜。须口传目见。非笔下可形容也。

　　卷八　七窍门上

　　金针开内障论（造金针法）

　　张飞畴曰。内障一证。皆由本虚邪入。肝气冲上。不得外越。凝结而成。故多患于躁急善怒之辈。初起之时。不痛不痒。视物微昏。或朦胧如轻烟薄雾。次则空中常见黑花。或如蝇飞蚁垂。

　　睹一成二。瞳神渐渐变色。而至失明。初时一眼先患。次则相牵俱损。能睹三光者可治。若三光已绝。虽龙树复出。亦难挽回。古人虽立多名。终不越有水无水之辨。若有水而光泽莹彻者易明。

　　无水而色不鲜明者难治。忽大忽小。收放如气蒸动者。针之立明。若久视定而不动者为死翳。纵水未枯。治之亦难全复。翳色白或带青。或如炉灰色。糙米色者易明。若真绿正黄色者不治。凡翳不拘何色。但有棱角。拨即难落。翳状破散。及中心浓重者。非拨可除。若犹能视物者。其翳尚嫩。不可便针。俟翳老。然后针之。又一种翳色虽正。水纵不枯。目珠软塌者。此必不治。不可轻用金针。如一眼先暗。而三光已绝。其后眼续患。亦难针治。若夫瞳神散大。或紧小。或浑黑。或变色而无障翳。至不睹三光者。此内水亏乏。不在证治。倪仲贤所云。圆翳冰翳。滑翳涩翳。散翳浮翳。沉翳横翳。枣花翳。白翳黄心。黑水凝翳。惊振内障等证。金针拨之。俱可复明。

　　但针后数日中。宜服磁朱消翳等药。后则常服补肾调养气血之剂。以助其光。其翳状龙木论中已悉。不暇再述。姑以针时手法言之。若江西流派。先用冷水洗眼。使翳凝定。以开锋针先刺一穴。续进圆针拨翳。

　　或有开孔拨翳。俱用鸭舌针者。云虽龙树真传。但针粗穴大。每至痛极欲晕。余所用毫针。细而尖锐。取穴轻捷。全无痛楚。然必择吉日。避风雨阴晦日。酷暑严寒日。令病患先食糜粥。不可过饱。少停向明端坐。一人扶定其首。禁止傍人喧杂。医者凝神澄虑。慎勿胆怯手颤。以左手大次二指。按开眼胞。使其转睛向鼻。睁目如努出状。右手大次中三指。捻正金针镶处之上。看准穴道。从外 一边。离黑珠约半米长许。平对瞳神。下针最便。必须手准力完。一针即进。切勿挠动。使之畏忍。所以开单瞽。须遮蔽好眼。方可进针。进针之后。以下唇略抵针柄。轻轻移手于针柄尽处。徐徐捻进。第一宜轻。稍重则痛。俟针进约可拨至瞳神时。以名指曲附大指次节。

　　承其针柄。虚虚拈着。向上斜回针锋至瞳神内夹道中。贴翳内面往下拨之。翳即随落。若不落。

　　再如前手法。从上往下拨之。倘三五拨不下。须定稳念头。轻轻拨去自落。惟死翳拨之不动者忌拨。有拨落而复起者当再拨之。其翳随针捺于黑珠之下。略顿起针。缓缓捻出。但元气虚人。针后每多作呕。以托养神膏者属胃气也。须预备乌梅之类。勿使其呕为妙。呕则防翳复上。上则一两月后复针。翳既尽。不可贪功多拨。多拨则有伤损神膏。呕动胃气之害。凡翳嫩如浆。不沾针首。而不能拨下。或拨下而复泛上满珠者。服补养兼消翳药自明。先与千金磁朱丸七服。次与皂荚丸。生熟地黄丸并进。否则俟凝定再针。不可限以时日。有种翳虽拨落。圆滑而捺下复滚上者。

　　必略缩针头。穿破其翳。捺之自下。不下。亦如前用药自消。或有目珠难于转内者。针内 亦得。

　　此名过梁针。取穴较外 稍远一线。针法与外 无异。但略觉拗手。然鼻梁高者。难于转针。不可强也。若针右眼外 。下针之后。换左手转针拨翳。手法亦须平日演熟。庶无失误。出针之后。令病者垂垂闭目。用绵纸五七重。量纸浓薄。及天时寒暖封固。更以软帛裹黑豆数粒。以线系定镇眼。使目珠不能动移。

　　动则恐翳复上。是以咳嗽之人不宜用针。亦是此意。又肝虚人时有泪出。勿用黑豆。宜以决明子代之。则无胀压珠痛之患。然觉紧则宜稍松。觉宽则宜稍收。以平适为主。封后静坐时许。然后轻扶。高枕仰卧。不须饮食。若饥则不妨少与。周时后以糜粥养之。戒食震牙之物。及劳动多言。

　　不可扳动露风。露风则疼痛。疼痛则复暗。不可不慎。过七日方可开封看物。切勿劳视。亦有针时见物。开封时反不见者。本虚故也。保元汤、六味丸。补养自明。针后微有咳嗽。难用黄 者。

　　以生脉散代之。若形白气虚者。大剂人参以补之。肥盛多痰湿者。六君子加归、芍以调之。一月之内。宜美味调摄。毒物禁食。不得高声叫唤。及洗面劳神。百日之中。禁犯房劳恼怒。周年勿食五辛酒面等物。若犯前所禁诸条。致重丧明者。不可归罪于医也。其有进针时。手法迟慢。目珠旋转。针尖划损白珠外膜之络而见血。及伤酒客辈。目中红丝血缕者。虽为小过。切勿惊恐。

　　如法针之。所谓见血莫惊休住手是也。又进针后触着黄仁。而血灌瞳神。急当出针。而服散血之药。所谓见血莫针须住手是也。法虽若此。医者能无咎乎。又年高卫气不固。针时神膏微出者。

　　即与保元汤调补之。开卦时白睛红色。勿讶。以封固气闭。势使然也。其用针未熟者。量针穴与瞳神。相去几许。以墨点针上。庶指下无过浅过深之惑。凡初习针时。不得以人目轻试。宜针羊眼。久久成熟。方可治人。谚云。羊头初试。得其轻重之宜。正初习金针之要法。不可以其鄙而忽诸。

　　造金针法 用上赤不脆金。抽作金丝。粗如底针。约长三寸。敲作针形。以小光铁槌。在镦上缓缓磋之。令尖圆若绣针状。亦不可太细。细则易曲易断。如觉柔软。再磋令坚。不可锉击。恐脆则有伤。断入目中。

　　为害不浅。缘金银之性。经火则柔。磋击则坚。务令刚柔得宜。以坚细中空慈竹三寸作柄。则轻便易转。且不滑指。柄中以蜡入满。嵌入大半。留锋寸余。针根用银镶好。无使动摇。针锋以银管护之。先用木贼草擦令圆锐。更以羊肝石磨令滑泽。穿肤不疼。则入目不痛。方可用之。造成后。亦宜先针羊眼。试其柔脆。庶几无失。

　　飞畴治画师吴文玉母。年五十四。失明数年。诸治罔效。余偶见之曰。此内障眼。可以复明。

　　何弃之也。曰。向来力能给药。治而不灵。今纵有仙术可回。力莫支也。予曰。无汝费。但右眼之翳尚嫩。迟半载可拨。遂先与针左眼。针入拨时。其翳下而珠尚不清。卦后因与磁朱丸七日。

　　开封视物模糊。又与皂荚丸服而渐明。其后自执鄙见。谓一眼复明。已出望外。若命犯带疾而全疗之。于寿有阻。遂不欲更治右眼。虽是知足。诚亦愚矣。

　　又治孙捣。年七十。茹素五十余年。内障失明四载。余用金针。先针左眼。进针时外膜有血。

　　针入微有膏出。观者骇然。余于膏血中进针。拨去翳障。次针右眼。出针两眼俱明。遂与封固。

　　用黑豆包系镇眼。因向来肝虚多泪。是夕泪湿豆胀。不敢宽放。致右眼痛而作呕。明晨告予。令稍宽其系。先以乌梅止其呕。用六味丸调服。以补其肝。遂痛止安谷。至七日开封。其右眼因呕而翳复上。侵掩瞳神之半。视物已灼然矣。许其来春复拨。以收十全之功。但针时有神膏漏出。

　　稠而不粘。知寿源无几为惜耳。

　　又治徐天锡。内障十五年。三载前曾有医针之。其翳拨下复上。如是数次。翳不能下。委之不治。乃甥周公来。见余针吴之寰内障。两眼俱一拨而明。因详述其故。予曰。此圆翳也。遂同往与针。其翳拨下。果复滚上。即缩针穿破其翳。有白浆灌满风轮。因谓之曰。过七日其浆自澄。设不澄。当俟结定再针。则翳不复圆也。过七日开封。已能见物。但瞳神之色不清。其视未能了了。令多服补肾药。将三月而视清。

　　又沈倩若。年二十五。患内障年余。翳状白润而正。能辨三光。许其可疗。临时见其黑珠不定。针下觉软。遂止针不进。曰。风轮动。是肝虚有风。目珠软。是神水不固。辞以不治。病者恻然曰。予得遇龙树。许可复明。今辞不治。则终为长夜之人也。免慰之曰。汝姑服药。俟元气充足。方可用针。后闻一医不辨而与针治。翳韧不能拨下。终属无功。胡似不针之为上也。

