<!-- { "loadSidebar": true } -->


　　张聿青医案 清 张聿青

　　例言

　　一是编次序，先外感，次内伤，次杂病，古则取法金匮，近则以准绳医通诸家为准。

　　一每病以主病为纲，而相类者附之，如类中附于中风门是。

　　一六经病总名伤寒，而东南之区，真伤寒少，温病为多。内经云、热病者，皆伤寒之类也。南阳于中风伤寒后，即继以温病风温两条。难经则云伤寒有五。窃谓伤寒与温病，南北对峙，伤寒可以该温病，温病亦可以该伤寒，在冬为冬温，在春为风温，在夏为温热，长夏为湿温，交三伏后则为伏暑，在秋为秋燥，俗亦谓秋温，此就时令言之也。南阳则以温病之重者为风温，今人亦或谓之伏温，故以风温为温病之提纲，而冬温温热秋燥皆附之。惟湿温与伏暑截燃不同，另立专门。鄙陋之见向所得诸师承加以数年之涉猎，略述编次之意如下。

　　一平时论著及改窜门下之作，先师向有编订付刊之志，而未竟厥功原稿为哲嗣借出，去岁哲嗣云亡追寻不得姑将旧抄若干篇，附于本案之后片鳞半爪，不忍抛弃汇而集之，不屑贻讥于大雅也。

　　张聿青先生传

　　三吴古多良医，明清之世，松江李中梓、常熟缪希雍、吴江徐大椿、吴县叶桂、元和陆懋修，闻望着述，后先辉映，虽所诣有纯驳，可谓卓然能树立者矣。其后乃有无锡张聿青先生，先生讳乃修，父工医，先生少承家学，益孟晋， 思博稽，以仲景之书为宗，而斟酌刘李朱薛诸家之说，论病处方，变化万端，非姝姝守一先生之言者。平生论述甚多，散佚不存，仅得其诸论一二，其论霍乱云、霍乱热多寒少，孟英固自言之。但其论寒热二证，有一定之据，如热病则于未病之前数日，先有目中溜火肛门灼热等象。然历见患病者，一吐一泻，无不肢冷粘汗，脉伏不起，大烦大渴，螺文缩陷，甚则失音目陷，虽投白虎得生之热证，未必于未病之前如孟英所云也。而投理中四逆得生之寒症，未必不烦不渴，神情狂越，与热证相似也。村医每见肢冷脉伏，不问口渴，不验舌色，妄投四逆而霍然向愈。亦有肢冷脉伏，大烦大渴，渴而能饮，投白虎地浆而竟毙者。余以三十年阅历，始知热证于未病前先见火象之说，殊难为信。惟一经芳开，热象发现，对病用药，方无误治。盖热症有湿邪外遏，寒证为阳气闭塞，芳开之法，亦分温清。

　　然热证而投以温开，亦可透发，寒证而投以清开，则反凝涩，此大害也。尤可恶者，随意呼名，如绞肠、吊脚、瘪螺之类，霍乱之甚者，螺文无不瘪，经云、卫气者所以温分肉，充皮肤，肥腠理，司开合者也。霍乱则卫气闭塞譬如纳手于水，湿气抑遏卫气不行亦致螺陷，即此意也其论燥曰、秋分以后或病咳热，或渴或否，其变险也，气喘痰鸣，痰浓而稠，毙者甚多，论者目为风温，此燥症也。秋令久燥，金乘所胜，所不胜来复其克金也势若燎原壮火食气，则肺气伤火烁津液则肺阴伤。粘痰即被熬之津液也，然痰色多黄则又挟湿火为燥之复，气湿即燥之化气也。吴鞠通谓伏气为火，化气为湿，复而且化，故痰兼湿黄化少复多，故湿不能济其燥。是知复气伤肺，由内而起之枯燥，与天气清冷之燥，判若霄渊有舌可验，有脉可凭，有象可稽也。晚年居沪上，名益重，远方求治者踵相接。当是时，天下大医，群萃上海，青浦陈莲舫、武进费绳甫尤着，其人善夤缘冒进，借声势，或称御医以撼庸俗、饵高糈，然其术亦浅。无虑内伤外感虚实寒热，一切以不关病之药，羼 成方，以尝试而已。先生初至少知者。一日林某喘作，人有言先生至，御医陈莲舫在焉，慢不为礼，视其方皆玉蝴蝶溷沌衣浓朴花等一派似药非药者先生曰、下材浅薄请有所问，浓朴花性味何等也陈曰、本草详之耳。曰、本草多矣。若某某若某某，吾皆诵习之，未见有此药也，敢问何出。陈语塞，久乃言曰、大约与浓朴相似耳。先生正色曰、愿君诫之。治病非儿戏，陈唯唯不能答。先生遂定方，用熟地肉桂等。陈与病家皆难之。先生毅然曰、如不信，啜二之一，夜半知，明日继进，失事抵吾命可也。如其言尽剂而安。由是论者翕然，佥谓先生之学，实有本矣。今略述其他治案以备观览。朱葆三病脘痛吐涎水。脘中漉漉，得呕而快。西医治之不效。先生曰、此水饮伤胃也，乘其元气未虚，尚可攻逐。用半夏黄连干姜腹皮茯苓枳实竹茹控涎丹，服后泻出冷水，呕即平复，用苓桂术甘加椒目数剂，脘舒溲行，尚有嘈杂，用芩连橘半桂芍蒺藜杏仁，通降抑木而瘳丁姓温邪大热大渴，烦躁神昏红疹隐约，医用羚羊牛黄等剂不应。先生视其目不瞑，知有痰浊，加远志竺黄，病不减，再诊舌绛中有薄白，时嗳气肢冷知为湿遏热伏，改用三仁去朴，加黄芩知母菖蒲，躁闷大退，红斑遍发，用化斑汤重用犀角石膏而愈。龚氏妇咳嗽吐血咽痛失音，内热口燥，诸医投养阴法无效，日羸削，先生询其病得之感寒，瞿然曰、此谚所谓寒包火也。投麻杏甘膏蝉衣象贝桑叶茯苓黑归藕节，咳退音清，继进清咽宁肺而安。劳某，不寐经年，某名医谓虚阳不敛投养阴法及珠粉，屡服二十剂，胸闷胃钝，仍不得寐。先生曰、此痰火也。予温胆汤而瘳。杨子萱湿温三候，汗 不得畅，背脊恶寒，热势起伏，群医束手。先生曰、此宜坚壁清野法，勿犯谷气以郁金杏仁桔梗藿香薏苡通草滑石半夏等连服使邪与湿分气行汗畅而愈。粤商林不纳不饥便闭四旬一行医谓阳虚，进苁蓉肉桂及半硫丸仍不效。先生曰、此胃阴虚也。投甘凉而痊。巨商丁剧饮后醉而不醒。搐搦痉厥，医谓挟阴伤寒先生曰、此酒热引动肝阳耳。与咸降法一剂知二剂已。龙湛霖患不寐，他医初投温补，继以育阴，皆不验先生曰、此痰热内阻心肾不交也。用玳瑁珠母龙齿羚羊胆星半夏栝蒌竹茹，二剂病失。方维卿痢剧发呃，七日夜不止，将治木矣。先生诊其脉沉弦，审知有脘痛病，用泻心加黑白丑丁香，一剂呃止复用清六饮加二苓薏滑香砂琥珀，痢亦止。凡先生治验，就所知者止此，及门百人，或更有悉其详及神于此者，要其剖析豪，洞彻 结，原本经论超然神解，不外乎此先生卒年六十余，至今称张氏医法。

　　箫蜕曰、予二十七岁时，负笈先生门。观其丰神清峻，音词朗鬯，辄心仪之，以为近世杰士隐于艺者，岂偶然也。医虽小道，非有高世拔俗之想，轻财重义之风，不可以言深造。先生治病，遇贫贱者不取一钱，皆随手效。昆季八九人，皆早世，卵翼群从，各有名业。清光绪间诏征天下名医，诸贵人推毂，先生力却之。凡此皆人所难即其志可以审其艺矣。

　　卷一

　　中风

　　（附类中）

　　黎（左） 气虚多湿之体，加以劳顿掣动阳气，致阳气挟痰上升，清旷之区，灵明之府，悉为浊所弥漫，以致神情呆顿，迷沉多睡，右手足营运不利，口眼 斜。脉弦而滑，苔白质腻。此由肝气挟痰，阻于心脾之络为类中之症刻在鸱张之际，恐阳气复上而不语神昏，痰从内闭姑先开窍涤痰，以备商进。

　　制半夏（二钱） 枳实（一钱五分） 广橘红（一钱） 广郁金（一钱五分） 菖蒲（七分） 赤白苓（各二钱） 炒远志（五分） 白僵蚕（炒打二钱） 白蒺藜（三钱炒） 制南星（七分） 人参再造丸（一丸先化服）

　　二诊 神情略为灵爽，沉迷多寐之象，亦觉稍退，脉象柔和，未始不为起色。但右手足不能运用自如，口眼 斜，舌强言蹇，不饥不纳，时见嗳噫，似呃非呃。右关脉沉滑有力，舌苔白腻，中心焦黄。浊痰之弥漫，心窍之闭阻，固得稍开，而火风鼓旋之势，尚在炽盛。总期药能续效，风火庶可敉平耳。方草商之。

　　制半夏（一钱五分） 栝蒌仁（六钱打） 远志肉（甘草汤炒七分） 枳实（一钱五分） 制南星（七分） 甜广皮（一钱） 风化霜（冲一钱五分） 九节菖蒲（七分） 郁金（用明矾三分化水磨冲七分） 人参再造丸（一丸）

　　三诊 昨云火风尚在炽盛之时。今面色带红，时欲起坐，即痰郁化火，火从内扰之象。正虚火风互煽，此际大有出入。再当清化痰火，以制其势。

　　羚羊片（一钱五分） 天竺黄（三钱） 枳实（一钱） 茯苓（四钱） 九节菖（五分） 粉丹皮（一钱五分）

　　广郁金（一钱五分） 制半夏（一钱五分） 广橘红（一钱） 白僵蚕（一钱五分） 竹沥（一两滴入姜汁少许）

　　四诊 昨卧甚安，起坐不宁之状已定，面色红赤较退，火象得以渐平。惟右半不遂，神呆不慧。其清旷之地，为痰湿弥漫，窍络被阻，神机不运。不能一时开豁，惟徐以图之而已。

　　制半夏（三钱） 茯苓神（四钱） 天竺黄（三钱） 白僵蚕（炒打三钱） 橘红（一钱） 远志肉（甘草汤炒五分） 陈胆星（七分） 白蒺藜（去刺炒三钱） 九节菖蒲（六分） 枳实（一钱二分） 竹沥（八钱滴入姜汁少许） 杜合苏合丸（一丸两次化服）

　　五诊 神情渐清，稍能言语病势大为转机。然寐不甚长，心中稍觉躁热。还是痰郁化火内扰之象，未能欲速图功。

　　制半夏 竹茹 远志肉 茯神 天竺黄 枳实 陈胆星 栝蒌仁 橘红 菖蒲 礞石滚痰丸（三钱先服）

　　六诊 大便畅行，神情较爽，言语亦清，寐亦安稳。药既应手，再以退为进。

　　陈胆星 九节菖蒲 橘红 竹茹 茯苓 白蒺藜 制半夏 枳实 广郁金 远志 煨天麻 白金丸（四分先服）

　　七诊 脉症相安，病势逐日减退，幸矣幸矣。但饮食起居，急宜加意谨慎。若稍有感触而至复中，则非才疏者所敢许治。

　　胆星 远志 广橘红 制半夏 天竺黄 枳实 九节菖蒲 广郁金 竹茹（姜汁炒） 雪羹汤（煎汤代水）

　　八诊 咳嗽大减，新感之邪渐解。言语亦渐能如旧，右手稍觉有力。治此者已觉应手，患此者未能满意，所以李士材云、外邪已解，内邪已除而言语蹇涩，半身不遂，未能即愈，宜久服六君兼补气养阴之品，使气旺血盛，气行而血灌注经络，经络既充，则举动自若矣。第体丰者多湿多痰，所以治痰在先。今湿痰渐化，则以养血补气之品，收效于后，拟方商正。

　　台参须 当归 潞党参 云茯苓 制半夏 台白术 白芍 炙绵 广橘红 桑枝（酒炒） 竹沥（滴入姜汁少许）

　　冯（右）肝风挟痰，中于府络，骤然手足偏左不遂，口眼歪斜，言蹇舌强。若以中络而论，尚无关于大局。

