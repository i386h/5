<!-- { "loadSidebar": true } -->
　　严（右） 咽痛红肿，丹痧已透三朝，上至头面，下至足胫，是为透足。邪从痧出，热随邪达，理当病退十七，乃热势仍然不减。咽痛稍轻，仍然赤肿。脉象滑数，舌红无苔。足见邪势太重，半发丹痧透露于外，半化火热郁于肺胃。况当经水适行，若肺胃之热，乘血分之虚，袭入营中，便是热入血室。今当出入之际，治法不可不细论也。经云、火郁发之。则开泄之药，在所必用。又云、热者寒之。则清化之药，在所难缓。而白喉忌表。殊不知白为金色，火热亢盛之极，金受火刑，所以喉间结成白点，甚者起出白条。凡表药之性，皆带升泄，恐升动火热，所以忌用。即非白喉，如喉风喉疳喉蛾之甚者，往往亦有白腐，其为火甚刑金，则一也。刻下咽痛较前昨稍轻，白点似有若无，喉症之势已得稍缓。而痧点渐化，热势不减，其火热之渊薮，不在喉间，而蕴于肺胃。显然可见。肺主皮毛，则开泄肺气，是散邪，即散火也。清泄上中，是化热。即防其入血室也。拟清泄一法。即请商榷行之。

　　川郁金（一钱五分） 淡黄芩（一钱五分） 大连翘壳（三钱） 黑山栀（三钱） 紫丹参（三钱） 大力子（三钱） 泽兰叶（二钱） 白桔梗（七分） 薄荷（八分） 白茅根（一两）

　　二诊 辛凉解表，微苦泄热，参以和营，遍身痧点畅发，邪从痧透，怫郁之热自得稍松，喉间赤肿大退，热势略得减轻。然脉仍滑数，舌红无苔，不时恶心，还是胃火逆冲，胃气不降。良由邪势太重，泄者虽泄，留者仍留，总望痧退之后，继之以汗，热势步退，方为正色。再拟清化法。即请商裁。

　　大连翘（三钱） 紫丹参（二钱） 赤茯苓（三钱） 盐水炒橘皮（六分） 牛蒡子（三钱）

　　黑山栀（三钱） 苏薄荷（一钱） 水炒竹茹（一钱五分） 淡黄芩（一钱五分） 广郁金（一钱五分） 桑叶（一钱五分） 白桔梗（七分） 茅根肉（一两）

　　改方去薄荷桔梗，加芦根一两，竹叶三十片。

　　三诊 热势降序，咽痛亦轻。然痧点出而不化，寤难成寐，多言而时有错语。脉数细弦，舌红无苔，边尖皆布红点。此由热甚之时，经水适行，血海空虚，邪热乘虚而入血室，神藏于心，魂藏于肝，而心主血，肝藏血，今热扰血中，所以神魂不能安贴，灵明渐次为之扰乱，二十二日案中早经提及，正为此也。恐致神昏痉厥，不得不为预告也。拟养血凉营，以宁神志。即请商榷行之。

　　大生地（四钱） 磨犀尖（三分） 粉丹皮（二钱） 紫丹参（二钱） 朱茯神（三钱） 川贝母（二钱）

　　生赤芍（一钱五分） 水炒竹茹（一钱五分） 辰灯心（三尺） 上濂珠（三分） 西血珀（四分）

　　真玳瑁（三分以上三味研极细末蜜水调服）

　　顾（童） 风温发痧，痧邪太重，邪热与风，半从外出，半从里陷。痧邪本在肺胃二经，然肺与大肠表里相应，大肠与胃，又系手足阳明相合，所以陷里之邪，直趋大肠。以致泄痢无度，痧点欲回未回，咳嗽不爽，遍身作痛。脉数，重按滑大，舌红无苔。上下交困，极为恶劣。勉用薛氏升泄一法。即请明贤商进。

　　煨葛根（一钱五分） 苦桔梗（一钱） 生甘草（五分） 白茯苓（三钱） 淡枯芩（酒炒一钱五分） 大豆卷（三钱） 羌活（七分） 炒黄荷叶（三钱）

　　二诊 昨用升泄之法，陷里之邪，略得升散，脾之清气，稍得升举，泄泻大减，白冻亦退，神情亦略振作。

　　舌红绛较淡，脉滑大稍平。种属转机之象，守前法扩充，续望应手。即请商裁。

　　羌活（一钱） 防风根（一钱炒） 广木香（三分） 酒炒淡芩（一钱五分） 枳壳（八分） 苦桔梗（一钱）

　　大豆卷（二钱） 煨葛根（一钱五分） 生甘草（五分） 白茯苓（三钱） 干荷叶（炒黄三钱）

　　三诊 下痢稍疏，然昼夜当在二十次之外，所下黑黄居多，肛门烙热，肌表之热，并不甚盛。而脉数竟在七至以外，舌红起刺。良以陷里之邪，与湿相合，悉化为火，仿金匮协热下痢法。即请商裁。

　　炒黄柏（二钱） 北秦皮（一钱） 滑石块（三钱） 炒雅连（四分） 生甘草（三分） 白头翁（一钱）

　　金银花（三钱） 白茯苓（二钱） 金石斛（二钱） 龙井茶（一钱五分）

　　金（幼） 时疫七日，丹痧回没太早，火热内灼，口疳咽痛，热胜则肿，面目肢体虚浮。脉象弦数。恐变肿胀。

　　急导火下行。

　　鲜生地（五钱） 玄参（三钱） 茯苓皮（三钱） 细甘草（五分） 元明粉（一钱） 车前子（一钱五分）

　　木通（五分） 丝瓜络（二钱） 金银花（二钱） 上湘军（二钱）

　　二诊 身热已退，口疳稍轻，四肢仍带肿胀。火风阻闭，脾湿因而不运，随风流布。恐肿胀日甚。再理湿祛风。

　　大腹皮（二钱） 宣木瓜（一钱） 冬瓜皮（四钱炒） 茯苓皮（三钱） 泽泻（一钱五分） 生米仁（四钱）

　　汉防己（一钱五分） 猪苓（二钱） 青防风（一钱） 左秦艽（一钱五分）

　　（原注）服后渐愈。

　　卷四

　　虚损

　　陈（右） 久咳根蒂不除，去秋燥气犯肺，咳而失血，金水由此而亏，连绵内热，肉脱形瘦。脉细数而促。理宜壮水救阴，清金保肺。然舌淡少华，中气薄弱，稠腻之药，不能多进。症入劳损之途，不能许治。勉拟金匮麦门冬方备质高明。

　　人参须（另煎冲四分） 云茯苓（四钱） 桑白皮（二钱炙） 甜杏仁（三钱） 川贝母（二钱） 麦冬（炒去心三钱） 生甘草（三分） 地骨皮（二钱炒） 白粳米（一把煎汤代水） 枇杷叶（去毛四片）

　　二诊 用金匮麦门冬汤，咳嗽稍减，然清晨依然咳甚。脉细弦数。盖寅卯属木，金病而遇木旺之时，病势胜矣。药既应手，未便更章。

　　人参须（五分冲） 生甘草（五分） 茯苓（三钱） 淡芩（炒一钱五分） 地骨皮（二钱） 法半夏（一钱五分）

　　川贝（炒一钱五分） 桑白皮（二钱） 知母（炒一钱五分） 枇杷叶（去毛四片） 肺露（一两冲）

　　三诊 神情稍振，胃亦渐起。然咳嗽仍然未定，甚则哕恶欲呕，上午清晨为甚，辰巳之交，往来寒热。脉细数，舌红苔黄。还是肝肾阴虚，气难摄纳，自下及上，阴阳不能和协。虽略转机，不足为恃。

　　人参须（一钱） 生扁豆衣（三钱） 桑白皮（二钱炙） 蛤黛散（三钱包） 大麦冬（去心三钱） 霍石斛（三钱） 代赭石（三钱） 法半夏（一钱五分） 生甘草（四分） 地骨皮（二钱） 茯苓神（各三钱） 粳米汤代水。

　　某 金匮云、心下悸者有水气。未病之先，心下先悸，水饮早已停阻，复因感邪，遂起咳嗽，邪虽渐解，三焦气伤。以致形色淡白，咳恋不止，甚至形寒内热。盖肺为相传，有分布阴阳之职，肺气一虚，阴阳之分布失其常度，是以寒热往来。金所以制木也，金病则木无所制，所以气撑不和，得矢气则松，肝藏之气，不能扶苏条达，有可见者。脉象虚弦，舌白少华，苔腻。此伤风激动伏饮，邪去而饮复阻肺，肺气日虚，肝邪日旺，将成虚损之症。冠翁先生不降肺而和胃平肝，隔一隔二之治，所以卓卓人上。无如病久根深，未克奏效。兹勉从经旨久咳不已则三焦受之之意，用异功为主。管窥之见，深恐贻笑于方家耳。尚乞斧正是荷。

　　人参须（一钱） 上广皮（一钱） 炙黑草（五分） 整砂仁（四粒） 茯苓（四钱） 川贝（炒黄二钱）

　　白芍（土炒一钱五分） 海蛤粉（四钱） 生熟谷芽（各一钱五分）

　　胡（左） 肺感风邪，邪郁肺卫。以致咳嗽不已，身热连绵。肺合皮毛，肺邪未泄，所以凛凛畏风。因邪致咳，因咳动络，络损血溢，日前咯血数口，血止而咳逆如前。脉细而数，右寸关微浮。此即伤风成劳是也。咳因邪起，因咳成劳兹则去其邪而保其正，明知鞭长莫及，然人事不得不尽。备方就质高明。

　　前胡 象贝 鲜薄荷 桔梗 茯苓 生熟莱菔子连翘 牛蒡子 杏仁泥 桑叶 梨皮 炒黑丹皮陈（在） 失血之后，久嗽不止，每交节令，辄复见血，面色桃红，时易怒火，然每至天寒，即恶寒足厥。脉形沉细而数，颇有促意，其为血去阴伤，龙雷之火不能藏蛰，阴火逆犯，肺降无权。清肺壮水益阴，固属一定不易之法。然药进百数十剂，未见病退转觉病进。再四思维一身之中，孤阳虽不能生，而独阴断不能长，坎中之一点，真阳不化，则阴柔之剂不能化水生津，阴无阳化，则得力甚微。意者惟有引导虚阳，使之潜伏，为万一侥幸之计。拙见然否。

　　龟甲心（八钱） 粉丹皮（二钱） 大麦冬（去心三钱） 阿胶（蛤粉炒一钱五分） 泽泻（一钱五分） 大生地（一钱） 萸肉炭（三钱） 西洋参（元米炒三钱） 生熟白芍（各一钱） 上徭桂（研末饭糊丸二分药汁先送下）

　　二诊 壮水益肾，兼辛温为向导，脉数稍缓，火升之际，足厥转温。但交节仍复见红，龙相之火尚未安静。前方出入再望转机。

　　西洋参 川贝母 云茯苓 炙紫菀肉 北五味 牛膝炭阿胶珠 肥知母 蒲黄炭 牡蛎 太阴元精石 金色莲须某 痰饮多年，加以病损，损而未复，气弱不运，饮食水谷尽化为痰。以致气喘肿发，两月方定。今神情痿顿，肢体疲软，吸气则少腹触痛。脉细濡而苔白无华。呼出之气，主心与肺，吸入之气，属肝与肾，一呼一吸，肺肾相通之道，必有痰阻。诚恐损而不复。

　　川桂枝 炒苏子 制半夏 浓杜仲 旋复花 生香附云茯苓 炒牛膝 杏仁泥 蛤壳 广橘红 菟丝子（盐水炒）

　　朱（左） 先自经络抽掣，继而吐血盈碗，血从脘下上升。今血虽渐定，而呛咳气逆。脉象虚弦。肝肾阴虚，虚火载血上行，遂至阴不收摄。恐咳不止而致入损。

　　大生地（四钱） 怀牛膝（盐水炒三钱） 杭白芍（一钱五分） 川贝母（二钱） 磁石（三钱） 青蛤散（三钱包） 丹皮炭（一钱五分） 淡秋石（一钱五分） 侧柏炭（三钱） 藕节炭（两枚）

　　二诊 吐血仍未得定，血散鲜赤，食入胀满，气冲作呛。脉象虚弦。阴虚木火上凌，激损肺胃之络，络损血溢。再降胃凉营止血，参以降气，所谓气降即火降也。

