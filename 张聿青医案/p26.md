<!-- { "loadSidebar": true } -->
　　人参须（另煎冲五分） 炒麦冬（一钱五分） 川石斛（四钱） 茜草炭（一钱五分） 赭石（四钱） 桑叶（一钱） 浓杜仲（三钱） 川断肉（三钱） 牛膝炭（三钱） 丹皮（一钱五分） 橘白（盐水炒一钱）

　　又 阳本上升，阴从下吸则降，阴本下降，阳从上挈则升。阳降则为蒸变生化之源，阴升则为滋养濡润之助。今水亏于下，火升于上，其阴津之不能下吸，阳气才得上浮。滋益之品，无不粘滞，湿痰素盛之躯，势必有碍胃纳。再以清养胃气，补益肝肾而参咸化。

　　人参须（另煎冲五分） 金石斛（四钱） 生扁豆（三钱） 茜草炭（一钱五分） 龟甲心（刮白炙先煎四钱）

　　蛤壳（四钱） 浓杜仲（三钱） 牛膝炭（三钱） 秋石（二分） 泽泻（一钱五分） 橘白（盐水炒一钱）

　　戴（左） 吐血成盆成碗今虽大势已定，而仍气冲咽痒。脉形沉细，舌淡苔白。胃钝纳减据述临涌之际，四肢厥逆。良由感寒不解，与湿相合，脾阳遏郁，遂致统摄无权。还恐涌溢。

　　生于术（二钱） 丹皮炭（一钱五分） 茜草炭（一钱五分） 白茯苓（三钱） 炮姜炭（五分） 炙黑草（六分） 磨三七（三分） 侧柏炭（二钱） 藕节（二枚）

　　尤（左） 喘咳者久。兹则肺胃络损，血来如涌。脉气口浮弦。有涌溢之虞。

　　炒苏子（三钱） 代赭石（四钱） 广郁金（五分磨冲） 沉香（乳汁磨三分） 杏仁泥（三钱） 侧柏炭（二钱） 蒲黄炭（一钱） 旋复花（二钱包） 川贝母（二钱） 磨三七（三分冲） 牛膝炭（三钱） 百草霜（一钱包）

　　又 昨宗缪仲醇宜降气不宜降火之说立方，气降即火降，如鼓应桴，吐血顿止。无如咳延已久，劳损根深，虽解目前之危，仍难弥后日之虑也，得寸则寸，已为幸事矣。有仓扁其人者，尚宜就而正之。

　　旋复花（二钱） 代赭石（四钱） 炒苏子（三钱） 沉香（乳汁磨冲三分） 藕节（二枚） 杏仁泥（三钱）

　　牛膝炭（三钱） 郁金（五分磨冲） 百草霜（一钱） 茯苓（三钱） 蒲黄炭（五分）

　　孙（左） 失血一症，由于阴虚阳亢者多，而此症血来盈口，继发痧疹，其风温迫损肺胃，显然可见。脉细而不耐重按。伏风未清，则新风易入。急宜微苦辛凉，以澈其根蒂。若漫投育阴补益，恐犯薛氏成劳之例不可不辨。

　　粉前胡（一钱五分） 象贝母（二钱） 桑叶（一钱） 丹皮炭（二钱） 薄荷（四分后入） 杏仁泥（三钱）

　　连翘（三钱） 桔梗（一钱） 牛蒡子（三钱） 梨肉（一两）

　　右 血之涌溢者已定。然咯吐犹然带红，色兼紫晦，离宫之物也。气逆较定，脉象亦略柔敛，种属转机之兆。无如心中仍有灼热之意，咳嗽随气而来，舌红苔白而糙。此由肝升太过，肺降无权。所恐血止之后，咳不得定，而缠入损门。拟清金平木，降气育阴。

　　南北沙参（各三钱） 川贝母（三钱） 炙桑皮（二钱） 沉香（乳汁磨二分） 川石斛（五钱） 紫菀（蜜炙二钱） 肥知母（一钱五分） 郁金（五分磨冲） 地骨皮（二钱炒） 竹茹（一钱五分水炒） 赤白芍（各一钱） 苏子（盐水炒三钱） 藕节（四枚煎）

　　改方去知母，加丹皮一钱五分，黑山栀二钱。

　　首方服犀角地黄汤案未录又 清养肺胃，平肝降气，咳嗽稍减。然血室尚未扃，固痰中夹带粉红，热势虽退，心中尚觉热辣，纳食之后，仍复饥 ，寐中汗出。脉细软弱，而两寸动数。体稍转动，气辄上冲，大势较前虽称平定，而阳气犹升动不息。其上愈甚，其下愈虚，所以摄纳无权，肺降失职。非有情有质之物，不足以达其病所也。从前法进而扩充之。

　　龟甲心（炙先煎八钱） 代赭石（四钱 打） 牡蛎（四钱） 丹皮炭（二钱） 生赤白芍（各一钱） 真阿胶（蛤粉拌二钱） 郁金（五分磨冲） 川贝（二钱） 炒麦冬（三钱） 枇杷叶（一两去毛） 藕汁（一杯冲）

　　左 失血盈碗而来。今发热不退，咳甚则血仍上涌。节令之交，深恐复溢。

　　丹皮炭 栝蒌皮 水炒竹茹 磨犀角尖 茜草炭 黑山栀 代赭石 磨郁金 单桃仁 藕节又 投剂之后，症属和平，而稍涉行动，血又随气上升。恐致再溢。

　　磨犀尖（三分） 丹皮炭（一钱五分） 炒赤芍（一钱五分） 茜草炭（一钱五分） 郁金（磨冲五分） 三七（二分磨冲） 生地炭（四钱） 单桃仁（打一钱五分） 炒麦冬（一钱五分） 川贝母（二钱） 藕汁（一杯冲）南沙参（五钱）

　　吴（右） 向是肝胃不和，发则嗳噫胸痞。日前忽然吐血，甚至盈盂而来，今血止而至暮身热。此由肝火上凌肺胃，血去阴伤，肝火不能敛静也。

　　川石斛（四钱） 丹皮炭（二钱） 茜草炭（一钱） 黑豆衣（四钱） 郁金（五分磨冲） 生扁豆衣（三钱）

　　水炒竹茹（一钱） 代赭石（四钱） 炒苏子（三钱） 降香（一钱） 女贞子（三钱）

　　左 痰饮而致咯血，中州痞满不舒，噫出腐气。脉象沉弦。此脾土为湿痰困乏，不能统血。恐损而难复。

　　川雅连（姜汁炒三分） 制半夏（二钱） 上广皮（一钱五分） 焦白术（一钱五分） 郁金（磨冲五分） 炮姜（五分） 白茯苓（五钱） 炒竹茹（一钱） 炒枳实（一钱） 沉香曲（炒一钱五分）

　　某 肺感风邪，胃停湿热，风湿热交迫，肺胃渐损，络血外溢。血从咳中而来，咳从邪起，若不急散其邪，必至延损。

　　制香附 光杏仁 橘红 生薏仁 茯苓 黑山栀 炒枳壳 前胡 丹皮炭 泽泻左 肝肾素亏，分节之后，阳气上升，鼓击损络，络血外溢，以致吐血盈口而来。今血虽止住，而腰府作痛。此由血去之后，肝肾愈形空乏。脉象细弱，尤属不足之征。宜益肝肾而清肺胃。

　　牛膝炭（三钱） 浓杜仲（三钱） 炒川断（三钱） 橘红（盐水炒一钱） 茯苓（四钱） 金毛脊（去毛炙三钱）

　　茜草炭（一钱五分） 炒苏子（三钱） 丹皮炭（一钱五分） 泽泻（一钱五分）

　　又 腰痛稍减，脉象稍振。的是吐血之后，肝肾空虚。效方再为扩充。

　　金毛脊（去毛炙四钱） 菟丝子（盐水炒三钱） 炒牛膝（三钱） 泽泻（一钱五分） 茯苓（三钱） 茜草炭（一钱五分） 川断肉（盐水炒三钱） 藕节（二枚） 杜仲（三钱） 潼沙苑（盐水炒三钱） 八仙长寿丸（三钱清晨服）

　　俞（左） 失血之后，火升内热，而脐下自觉有形坚满。脉数细沉。足膝欠暖。此由气虚而脾不统摄，阳气不能转旋于下，则虚火尽越于上。将入损途。

　　炮姜（四分） 当归灰（二钱） 牛膝炭（三钱） 侧柏炭（三钱） 茜草炭（一钱五分） 茯苓（三钱）

　　炙黑草（六分） 单桃仁（打一钱五分） 丹皮炭（二钱）

　　又 药进之后，胃纳稍增，然脐下仍然坚满，食入脘痞。脾阳不司旋转。再从前方出入。

　　生地炭 炮姜炭 茜草炭 牛膝炭 当归炭 炙黑草 单桃仁 侧柏炭又 腹偏左较舒，然结块未化。脉形濡细。太阴无旋运之权。效方出入主治。

　　生地炭（四钱） 炮姜炭（五分） 茜草炭（一钱五分） 南楂炭（三钱） 当归炭（二钱） 炙黑草（三分）

　　茯苓神（各二钱） 生熟谷芽（各二钱）

　　陈（左） 吐血数载不止，色淡不鲜。此湿热袭入营分，血中有湿也。血室不靖，用介宾法。

　　丹皮炭 炒蒌皮 赤白苓 荆芥炭 二妙丸 黑山栀 半夏曲 防风根 炒广皮（原注）此人吐血已七八年矣，其色淡红，血少而夹湿也。

　　张（左） 先自木火刑金吐血，继而火郁胸中，胃口刮痛，旋至木克土而脾虚发胀，甚至吐血频年迄无止期。良以脾土虚极，不能统摄，致谷气所生之血，渐长渐吐，所以吐血无止时，而亦并未冲溢也。兹以温助命火，致肝火逆上，血溢盈口，由此而脾土益衰，大便作泻。六脉细涩，按之无神，苔红黄糙露底。重地深入。勉拟仲圣柏叶汤意，合理中理阴两方，以备采择。

　　侧柏叶（三钱） 大熟地（五钱） 生于术（二钱） 炮姜炭（五分） 蕲艾炭（五分） 生熟草（各三分）

　　热童便（半茶杯乘热和药冲服）

　　此案能发前人所未发之旨。（文涵志）

　　又 土中泻木，痛已全止，便泄亦减大半，未始不为转机。无如胃仍不起，中气虚耗，不能推送，中脘之上，咽噎之下，似有粘腻窒塞之状，动辄恶心，由此而饮食更多窒碍。再从前意参以和胃，即请正之。

　　野于术（枳实煎汁炒） 青盐半夏 茯苓 广皮（盐水炒） 台参须（另煎冲一钱） 金石斛杭白芍（防风煎汁炒） 薏仁 竹茹（盐水炒） 香稻根须（五钱）

　　左 温邪两候，热迫阳明，屡投辛甘寒合方，大热甫定。而素体木旺阴虚，昨晚偶触怒火，遂致肝火逆冲，肺胃络损，今晨呕吐鲜血，竟有盈碗之多。胃与大肠，两相联续，所以呕吐之后，继以便血。今血虽暂定，而心中漾漾，尚有欲涌之势，寐则汗出。脉形左大，寸浮关弦尺涩，右部濡弱，气口带搏，舌干无津。皆由木火久郁，触之即发，以致急速之性，损络动血，阳浮阴弱，肾水不能滋涵，封藏因而不固，所以寐则汗出。中气下根于肾，肾水愈亏，则木火愈旺，而中气愈弱，所以胃呆少纳。病中变病，花甲之年，何堪经此一波再折也。勉与叔涛先生共议养肝滋肾，兼益水之上源，略参凉营收固。即请崇山先生裁夺。

　　大生地（四钱） 阿胶珠（三钱） 天麦冬（各二钱） 鲜竹茹（一钱五分） 磨犀尖（三分） 代赭石（五钱）

　　生牡蛎（八钱） 生白芍（二钱） 大元参（三钱） 丹皮炭（二钱） 浮麦（一两五钱） 藕汁（一酒杯）

　　二诊 养肝滋肾，木得水涵，气火之逆冲者已平，阳气之泄越者渐固，血未复来，汗出大减。舌边尖转润，然中心仍然干燥。胃为阳土，脏阴皆虚，胃液安得不耗，有气无液，胃气安得调和，所以胃纳仍然不旺，实与中气不振者迥然不同。脉左弦大，右部大而濡软。肾水肺津，肝阴胃液，一齐耗损，然胃府以通为用。再拟滋水养液，而择其不滞者投之。即请叔涛先生商进。

