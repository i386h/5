<!-- { "loadSidebar": true } -->
　　毛 向有肝气旧恙，秋季肢厥，胸闷头晕，有似发痧，盖气道闭塞，阳气上升，即肝木勃动之先声也。平复未久，忽复身热腹痛，右半胸腹尤甚，当脐坚硬跳动，缠绵已久，咳嗽痰多，经日盈碗。今痛势虽定，而遍右尚觉不舒，所最甚者，中宫窒塞，谷食难容，大便不解。六脉濡软，沉候俱弦，右关尤甚，寸细尺沉，左尺小涩。此肝木纵横，挟内伏之痰饮，乘于土位，肝脏居左，而土位居右，木既乘土，所以痛甚于右也。中脘属胃，胃为戊土，脐居一身之中，亦土位也，金匮当脐动气，有水邪干土之例，正与痰饮一层吻合。夫土中之木，木即气也，气乃无形之物，饮为有质之邪，事楚事齐，则是有形者急，无形者缓。欲治有形，可攻可下，可燥可劫，但可施之于壮实之躯，断难施之于尺脉小涩之体。今食喜暖热，舌苔薄白，而色淡质腻。长沙云、饮家当以温药和之差。饮为阴邪，阴霾闭塞，非阳光煦照，安能雾散云收。况胃为阳土，水谷至此，顷刻即消，吾身之一丹灶也。今气停于是，湿停于是，痰停于是，饮停于是，然则水谷之海，岂是停气停湿停痰停饮之所。特温以煦之，其气既虚，血亦不足，刚燥之品，未免伤阴。拟用长沙栝蒌薤白汤出入，取辛润滑利，以开胃阳。而辛温大热之品，另制为丸，飞渡上焦，免致伤液。药能应手，尚有可为，特气弱年高，胜负之数，不能预决耳。管窥所见，尚乞高正。

　　薤白头（三钱） 制半夏（二钱） 霞天曲（炒一钱五分） 栝蒌仁（五钱姜汁炒研） 广皮（一钱五分）

　　云茯苓（三钱） 白螺蛳壳（二钱） 生姜汁（两茶匙冲） 上徭桂（三分研细末饭包丸姜汤送下）

　　服药前先服白酒一小杯，药后再服一杯。

　　二诊 伐肝通阳，脐腹之痛大减，中脘痞胀略松，稍思纳谷，大便畅行，然每至食后，中州仍觉不舒。数日之间，先寒后热者再，以胆主开合，为肝之外府，藏病于内，府应于外，则开合为之失度，胆病实肝病也。高年久病，断无破泄之理。然食能知味，非无胃也，食入必胀，土中有木也，木在土中则有胃若无胃矣。胃府以通为用。又肝无补法，前人谓泻肝即所以补肝，则是破泄一层，未便过馁。今右关弦滑，尺脉较前稍起，左关仍弦，沉候尚觉有力。伐肝泻木，虽经病久，尚在急需。拟从辛通之中，参以化痰调气。正之。

　　半夏曲（二钱） 炒枳壳（一钱） 广皮（一钱） 茯苓（五钱） 白蒺藜（去刺炒三钱） 白芍（土炒一钱五分） 囫囵砂仁（四分盐水炒后入） 野蔷薇花（七分） 苏 子（磨冲四分） 薤白头（三钱）

　　上徭桂（五分研末饭丸姜汤分两次送下）

　　翁（媪） 痰饮内阻，肺气失降，咳嗽痰多气逆，卧着尤甚，食入胀满。脉象沉弦，舌苔白腻。宜温开饮邪，用重药轻服法。

　　麻黄（蜜炙后入三分） 淡干姜（三分） 北细辛（二分） 长牛膝（盐水炒三钱） 白芍（酒炒一钱） 桂枝（三分） 五味子（同干姜打四粒） 炙草（三分） 茯苓（三钱）

　　二诊 辛温以开太阳，喘咳稍轻，痰略见少。再用三子养亲汤以温肺蠲饮。

　　白芥子（五分研） 生莱菔子（二钱） 广橘红（一钱） 炒于术（一钱五分） 淡干姜（三分五味子四粒同打）

　　炒苏子（三钱） 茯苓（三钱） 炒枳壳（一钱） 制半夏（一钱五分）

　　陈（左） 素体湿盛，日前感受风寒，致风在于上，湿袭于下，上为咳嗽，下为足肿。兹则寒湿之邪，蔓延及上中脘痞满，胸中作痛，中州格截，上焦之气，尽壅于上，不能下降。日来咳甚气升，不能着卧，痰多成块，肌肤带肿，面色黄浮。脉细沉弦，舌苔薄白。三焦升降之机，悉为寒痰所阻，深恐升降不通而喘甚致脱，不得不为预告也。勉拟开降上中，作背城之一战。

　　甜葶苈 橘红 苏子 连皮苓 枳实 川朴 制半夏 连皮槟 砂仁 沉香（三分） 黑丑（三分） 皂荚子（一分后三味另研末调服）

　　陈（左） 肺有伏寒，咳绵不止者已经两载，去秋复感凉燥，咳遂日剧，气逆不平，不能着枕。数日以来，更带中脘作痛，小腹胀满，大便六日不行。脉形弦滑，苔白口腻。此痰气交阻，土滞木郁，肝木从而不平。深恐元气难支。

　　薤白头 制半夏 新会皮 白蒺藜 缩砂仁 制香附炒枳壳 云茯苓 栝蒌仁（姜汁炒研） 上徭桂（四分饭丸分两次服） 沉香化气丸（四钱绢包入煎）

　　朱（左） 停饮凝痰，聚于胃府，胃府之气，升多降少，五七日辄呕粘痰涎水，二便不利。脉象沉弦。夫痰之与津，木属同类，清气化、则随气布而上供，清气不化、则液滞为痰而中阻，气之化与不化，悉视脾阳之转运如何，所以金匮有饮家当以温药和之之例也。然刚燥之药，多服劫阴，攻逐之剂正虚难任，惟有分其清浊，使清津上升，浊液下降，虽难霍愈，或可减轻耳。

　　制半夏（二钱） 云茯苓（八钱） 老生姜（一钱） 来复丹（一钱药汁送下）

　　二诊 用半夏茯苓汤以行水降胃，兼进分利清浊之品，清升浊降，所以不治呕而呕自止，不攻荡而便自行。惟中脘时有上涌之意。痰气未能悉化，前治稍为扩充。

　　制半夏（三钱） 云茯苓（一两） 薤白头（三钱） 老生姜（四钱） 来复丹（一钱药汁送下）

　　王（左） 昔肥今瘦，病发则吐呕痰水，倾盆而出，呕至竭尽，往往微呕而带出紫血。夫饮食不为肌肤，而凝聚痰水，及时而发，其为蓄饮略见一斑。惟是痰饮之证，都成于中气虚微，脾阳不运。夫既阳虚气弱，何至呕辄见红。若谓阳明为多气多血之乡，呕动胃络，而血从络溢，亦顷刻间耳，何至随动随出之血，而辄变紫瘀哉。先哲有言，人受气于水谷，水谷之气，流则为津为液，滞则为饮为痰，盖流者气化之流，滞者气化之滞也。尊体丰伟，断非阳虚之比，参诸脉象，左部柔和，右部沉弦而滑。此由肝木之气，失于条达，木郁则土滞，土滞而水湿不行，渐成蓄饮，呕则胃逆，胃逆则肝藏郁勃之气，挟火冲胃，胃络之血溢出，已经火烁，色即变瘀，此实饮病而兼木郁者也。主治之法金匮云、心下有支饮，小半夏汤主之。又云、呕吐心下痞，膈间有水，眩悸者，小半夏加茯苓汤主之。盖取半夏散结除湿，茯苓益脾消水，生姜利气止呕，今以此方为君。以半夏浓朴汤分其浊气下出而为之臣。参入橘皮疏胃，合以上诸药即寓二陈之意，而为之佐。气降即火降，参入沉香调和中气降气平肝，而为之使。二十剂后则于晚间服本方，清晨服香砂六君子丸三钱，以微顾其本。当否正之。

　　制半夏（二钱） 上川朴（四分） 橘皮（一钱） 云茯苓（四钱） 磨苏梗（三分冲） 磨沉香（二分） 生姜汁（一茶匙冲）

　　钟（左） 心下虚悸，脉细濡而右关滑，此由痰水聚于胸中，阴湿弥漫于下，则心阳浮越于上，长沙独得其旨，故玉函经中一则曰心下悸者为有水气，再则曰水停心下则心下悸。近医每以心营不足目之未知圣训耳。

　　制半夏（一钱五分） 炒杏仁（三钱） 云茯苓（四钱） 橘皮（一钱五分） 薤白头（三钱） 栝蒌仁（炒研三钱） 生姜汁（二匙冲）

　　某 胃有停饮，胃阳不展，至暮辄作呕吐。脉象沉弦。恐延反胃之证。

　　制半夏 淡吴萸 猪茯苓 橘红 老生姜 白蔻仁 太乙丹 伏龙肝（煎汤代水）

　　某 中脘漉漉，不为呕吐，即为泄泻。饮停胃府，不入虎穴，焉得虎子。

　　制半夏（三钱） 广陈皮（一钱） 公丁香（三分） 大腹皮（二钱） 淡吴萸（四分） 上徭桂（四分）

　　云茯苓（三钱） 控涎丹（一钱姜汤送下）

　　二诊 泻水甚多，中州稍舒。然仍食入嗳气。再温中助阳。

　　上安桂（五分） 橘皮（一钱） 制半夏（一钱） 茯苓（四钱） 猪苓（二钱） 淡干姜（炒黄五分）

　　吴萸（四分） 公丁香（三分） 泽泻（二钱） 大腹皮（二钱）

　　丁（左） 停饮虽未复发，然胃失通降，上焦之气火不能下行，以致痰红鼻衄。欲化其在上之热，当祛其在下之寒。

　　制半夏（一钱五分） 公丁香（三分） 炒枳实（一钱） 白蔻仁（研后入七分） 云茯苓（四钱） 陈广皮（一钱） 大腹皮（二钱） 姜汁炒竹茹（一钱） 伏龙肝（一两煎汤代水）

　　李（右） 中脘不舒，按之漉漉，于结聚之处自觉寒冷，肢厥头面畏风。脉象沉弦。此由寒饮停于胃府，阳气窒塞不宣，阳气所不到之处，即畏风厥逆之处也。症属停饮，饮家当以温药和之。

　　川桂枝 广皮 木猪苓 炙黑草 白蒺藜 制半夏 茯苓 淡干姜 焦白术 大腹皮刘（左） 痰饮根深，脾阳不运，津液凝滞酿痰，阻于肺下发，则喘咳。肺气不降甲木上逆，眉棱骨痛。脉象沉细濡软。饮家本当以温药和之，但本质既亏，未便过投猛剂，疏理痰气，取其减轻，勿期霍愈可耳。

　　制半夏（三钱） 炒苏子（三钱） 陈胆星（四分） 炒枳壳（一钱） 白金丸（三分） 广橘皮（一钱）

　　煨天麻（一钱五分） 白茯苓（三钱） 白前胡（一钱五分） 旋复花（包一钱五分）

　　江（左） 三疟之后，脾阳损伤，以致运旋不及，酿湿生痰，蕴于胃府，水火交通之道阻，而为脘痞不寐。肺气欲降不得，时易气逆，肢体疲软少力。治宜化痰和中。

　　制半夏（三钱） 枳实（八分） 泽泻（一钱五分） 杏仁泥（三钱） 白蒺藜（三钱） 野于术（一钱五分）

　　茯苓（四钱） 广陈皮（一钱） 姜汁炒竹茹（一钱二分）

　　王（左） 久咳痰多，数日来中脘结聚有形，食入痞阻，痰喘气逆。脉象沉弦，舌苔淡白。此带病感寒。寒湿痰交阻肺胃。大节在迩，有喘脱之虞。用金匮桂枝加浓朴杏子汤。

　　川桂枝（五分） 川朴（一钱） 海蛤壳（一两） 炒苏子（三钱） 橘红（一钱） 白芥子（三分）

　　砂仁（四粒） 磨沉香（四分） 白茯苓（四钱） 枳壳（四分） 杏仁泥（三钱） 杭白芍（一钱炙草二分炒入）

　　薛（左） 迭经温化痰饮，咳逆已止，然脉象尚带沉弦。脾为生痰之源，以阳为运。再补其气而助其鼓舞运旋。

　　制半夏（一钱五分） 川桂枝（四分） 茯苓（四钱） 野于术（一钱五分） 人参须（六分） 泽泻（一钱五分） 猪苓（二钱） 淡干姜（炒黄四分） 广橘红（一钱） 炙黑草（三分）

