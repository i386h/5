<!-- { "loadSidebar": true } -->
　　某 痰饮而致咯血，中州痞满不舒，噫出腐气。脉象沉弦。此脾土为湿痰困乏，不能统血。恐损而难复。

　　川雅连 茯苓 橘皮 焦白术 广郁金 制半夏 炮姜 枳实 炒竹茹 沉香曲某 痰饮已久，向则每发必喘，兹则不时呕吐，吐后神始清爽。脉象沉弦。此饮邪泛逆，驾熟走轻，势难杜截，惟有相机行事而已。

　　制半夏（一钱五分） 茯苓（三钱） 旋复花（一钱五分） 控涎丹（八分） 白芥子（三分研） 橘皮（一钱）

　　老生姜（一钱五分） 野于术 煨牡蛎 赤石脂（上三味为末蜜丸服三钱）

　　陆（左） 痰饮化燥，经治渐愈。而屡饮蔗汁甘寒，胃阳阻遏，以致痰湿阻肺气，逆而痰不易出，湿痰蒙蔽，气火郁而不宣，自觉胸腹之间，炽热难受。是谁之过，试细思之。

　　冬瓜子 杏仁泥 栝蒌霜 蜜炙橘红 黑山栀 炒竹茹 生薏仁 海蛤粉 炒黄川贝 枇杷叶某 六腑以通为用，胃有湿痰，则阳气痞塞。辛温以开其痰之结，如鼓应桴，再从前法进治。

　　人参须（七分） 浓杜仲（三钱） 茯苓（三钱） 野于术（一钱） 制香附（二钱） 川断肉（三钱）

　　广皮（一钱） 制半夏（一钱五分） 砂仁（七分后入） 上徭桂（二分研末饭为丸）

　　胡（左） 脉缓有力，颇得充和，惟右关部稍见滑象，是得天独浓，痰湿亦属有余。大便常带溏行，是中气足以鼓舞，不能僭踞，与火衰脾泄迥殊。至于阳道不与，花甲之年，已不为病，而况古稀者乎。津液二字，俗每并称，殊不知浊中之清者，上升而为津，清中之浊者，下行而为液。寐醒辄觉口渴，然并不引饮，片刻即回，若以清津有亏，何以不饮而渴自解，亦何以除寐醒之余，并无燥渴之见象。盖湿随气化，卧则气闭而湿聚，阻遏清气，不能上升，虽有清津，无从供给，醒则气行湿散，浊者不阻，清者自得上行矣。宜补气运湿，以杜其湿盛生痰。痰热生风之渐，然古稀之年，阴分亦不能不预为之地。仿古匮药法上下分治。即请指正。

　　龟板胶（一两蛤粉拌炒松） 大生地（三两姜汁拌炒松） 鹿角胶（一两牡蛎粉炒） 炒杞子（一两） 炒白芍（七钱） 真阿胶（一两蛤粉拌炒松）

　　上药研极细蜜水泛作小丸，如痧药大候干，用制半夏（三两） 野山别直参（三两） 枳实（一两五钱） 炒于术（一两五钱） 云茯苓（三两）

　　广皮（一两五钱） 泽泻（一两五钱） 猪苓（一两五钱）

　　共研为细末，蜜水将小丸洒湿，照泛丸法，以后项药渐渐包上，如梧子大为度，每日服二三钱，清晨开水送下。

　　王（左） 经云、饮入于胃，游溢精气，上输于脾，脾气散津，上归于肺，通调水道，下输膀胱，水精四布，五经并行。此于后天生化之机，宛然如绘者也。脉象濡细，而右部软滑。其平时伏有痰饮，发必致喘，投金匮苓桂术甘汤，屡如鼓桴，是内饮治脾之主方，自必投之辄效。特辛温之品，久恐伤阴，则必有和平中正之方，为先事预防之计。窃维精神气血，所以奉生，其次则津与液焉。何为津，浊中之清而上升者也，何为液，清中之浊而下降者也。然津不自生，得气化而口鼻濡润，液不自降，得气化而水道宣通，气化者，足太阴脾气、手太阴肺气也。体丰则中虚，中虚则气弱，气弱则脾土少鼓旋之力，肺金乏清肃之权，于是而向之流布为津为液者，遂凝滞而酿湿为痰，隐匿于中，乘机而发。虽喘咳不过偶作，未必为目前之累，实足为后日之忧也。调理之策，维有补脾降胃，鼓动气机，使气得流化，则不治痰而痰默消，不理湿而湿胥化，经旨之上输于脾而归于肺者，即此意也。兹从外台茯苓汤六君资生等参合丸剂，当否政之。

　　野山别直参（另研一两五钱） 白蔻仁（另研八钱） 盐水炒枣仁（一两五钱） 制半夏（三两） 盐水炙大有黄 （二两） 木猪苓（一两五钱） 盐水炒菟丝子（二两） 远志肉（六钱生甘草三钱煎汁收入）

　　炒范志曲（二两） 枳实（一两五钱） 广藿香（二两） 甜杏仁霜（二两） 杜仲（三两） 泽泻（一两五钱）

　　广皮（一两五钱） 广木香（七钱） 浙茯苓（三两） 土炒野于术（二两）

　　上药如法研为细末，用生姜五钱，焦谷芽四两，煎浓汤泛丸，如小梧桐子大，上午半饥时用橘红汤过下，每服二钱。

　　卷七

　　痰湿痰气

　　左 湿盛多痰之体，感冒风邪，袭于肺胃，以致由咳而引动伏饮，咳日以剧，右胁肋作痛，浊痰弥漫，神机不运，神识迷糊。叠化浊痰，神情转慧。至于痰湿之变态，如阻塞营卫而为寒为热，郁蒸中气而苔起灰霉，困乏脾阳、脾土不能运旋鼓舞而大便燥结，清中之浊不降、浊中之清不升而转干燥，传变种种。

　　虽肌表之风，化疹外达，而湿痰究仍内困。所以病退之后，而疲惫自若，渐至气阻湿坠，少腹之满，顿从上僭，不特入腹过脐，而且上及胸脘，食入攻撑。右寸细涩，关部弦滑，尺部沉弱，左部俱见小弱。都由脾为湿困，阳气不能营运，土滞而木不扶疏，遂令湿之流于下者，随左升之气而逆从上行，肠胃流行之机，悉为之阻，为撑为胀之所由来也。下病过中，图治非易。拟条达肝木，泄府浊而运脾阳，冀得小溲渐畅，湿流气宣，方是好音耳。

　　淡吴萸（三分蜜水浸后取出候干盐水炒） 霞天曲（二钱炒） 麸炒枳壳（一钱） 广陈皮（一钱蜜水浸后陈壁土炒） 川楝子（一钱五分） 连皮茯苓（五钱） 盐水炒香附（一钱五分） 木猪苓（二钱） 泽泻（一钱五分） 不落水鸡内金（一个炙研调服） 小温中丸（三钱开水先调服）

　　沈（左） 向有痰饮，兹于春夏之交，神情委顿，形体恶寒，胃呆少纳。右脉濡滑，舌苔滑润。此由湿痰蕴阻，脾阳不能鼓舞，所以阳气敷布不周。以六君加味。

　　小兼条参（另煎冲八分） 上广皮（一钱） 茯苓（三钱） 淡干姜（四分） 炒于术（一钱五分） 制半夏（一钱五分）

　　炙草（三分） 焦麦芽（一钱）

　　二诊 中虚湿痰内阻，缠绵日久，胃气既虚，胃阴亦损。脾为阴土，胃为阳土，阴土固非阳不运，阳土则非阴不和。今不纳不饥，恶心欲吐，痰粘而稠。脉细弦，右部较大于左，左部略觉细软，且有数意，舌少苔，中心光红。良由病久胃气不复，胃阴连类而虚，遂致阳明不和，失于通降。拟甘凉益胃法。

　　西洋参（一钱五分元米炒） 甜杏仁（三钱） 茯神（三钱） 半夏曲（盐水炒二钱） 金石斛（三钱） 生扁豆衣（三钱） 盐水炒竹茹（一钱） 活水芦根（七钱）

　　师云、若浅视之，似人参益智半夏泻心橘皮竹茹之证，今舌见光红脉见弦数，胃阴之虚显然，故宜甘凉养胃矣。（正蒙志）

　　徐（右） 阴分不足于下，虚火浮越于上，单声呛咳，痰带青绿。宜育阴以制伏阳气，阳气平则眩晕自定也。

　　细生地（四钱） 粉丹皮（二钱） 川贝母（二钱） 黑豆衣（三钱） 白蒺藜（三钱） 淡天冬（三钱）

　　海蛤粉（三钱） 池菊花（一钱五分） 陈关蛰（六钱）

　　左 相火行令之时，虚火时降时升，升则炼液成痰，熏蒸肺胃，咽痛时作，痰多牵腻。深入重地，恐难图治。勉拟化痰以衰其熏蒸之势。

　　北沙参（四钱） 海蛤粉（三钱） 生牡蛎（五钱） 茯苓（三钱） 陈关蛰（一两） 川石斛（四钱）

　　川贝母（三钱） 天花粉（二钱） 竹沥（一两） 大荸荠（四枚）

　　吕（左） 癖染紫霞，日久伤气，气弱不能输运，聚饮生痰，上阻肺降，咳嗽痰多盈碗。脉象沉弦。虽属饮象，每先干咳，然后痰多。肺金渐燥，将成痰火之症。

　　川贝母（三钱） 桔梗（二钱） 苏子（三钱） 竹沥半夏（一钱五分） 枳壳（七分） 肥玉竹（三钱）

　　茯苓（三钱） 白蜜（一钱五分） 橘红（一钱） 老姜（一钱五分后二味少冲水炒干入煎）

　　二诊 用石顽老人法，咳嗽痰多，尚复如是，寅卯为甚，甚则心烦汗出。脉象甚弦，而带微数。阴精不足于下，痰气凭凌于上，冲阳挟痰上升，所以寅卯为甚。然腻药难投，宜上下分治。

　　玉竹（三钱） 车前子（一钱五分） 冬瓜子（三钱） 炒苏子（一钱五分） 贝母（一钱） 怀牛膝（盐水炒三钱） 白茯苓（三钱） 海蛤粉（三钱） 济生肾气丸（三钱淡盐汤送下）

　　三诊 补水中之阴，助水中之火，利水中之滞，寅卯咳嗽已减，痰亦渐少。再上下分治。

　　制半夏（一钱五分） 炒苏子（一钱） 怀牛膝（三钱酒炒） 车前子（盐水炒二钱） 薄橘红（一钱） 白茯苓（三钱） 紫蛤壳（五钱） 炒香甜杏仁（三钱） 济生肾气丸（三钱淡盐汤送下）

　　四诊 痰嗽渐轻，的属肾虚不能仰吸肺气下行。介宾先生谓熟地为化痰之圣药，其说虽偏，不为无意也。

　　炒萸肉（二钱） 白茯苓（三钱） 车前子（盐水炒三钱） 炒香甜杏仁（三钱） 淮山药（三钱）

　　紫蛤壳（五钱） 怀牛膝（盐水炒三钱） 七味都气丸（三钱） 济生肾气丸（二钱二丸和合分二次服）

　　陈（右） 一阳将复，阳气上升，木来克土。便痢之后，气分不和，有时 杂神糊，痰多稠腻。肝木之余威未平，痰气之迷蒙不化。拟平肝化痰。

　　金铃子（一钱五分切） 广皮（一钱） 炒竹茹（一钱） 海蛤粉（三钱包） 制香附（二钱研） 云茯苓（三钱） 陈胆星（五分） 竹沥半夏（一钱五分） 淡吴萸（二分） 川雅连（五分二味同炒）

　　二诊 肝热上腾，时仍 杂。清旷之地，为痰热弥漫，所以甚觉迷沉。再泄热化痰。

　　青盐半夏（一钱五分） 广橘红（一钱） 黑山栀（三钱） 炒竹茹（一钱） 炒栝蒌皮（三钱） 粉丹皮（二钱）白茯苓（三钱） 淮小麦（三钱） 炒香甜杏仁（三钱） 冬桑叶（一钱） 川雅连（四分） 谷芽（二钱）

　　某 痰气交阻阳明，纳食中脘痞胀，每至病发，诸气闭郁，上不得吐，下不得便。脉象弦滑。口燥烦渴，火从气化，气由痰阻。宜化痰开郁。

　　豆豉（三钱） 广郁金（一钱五分） 杏仁泥（三钱） 枳实（一钱） 黑山栀（二钱） 茯苓（四钱）

　　盐水炒竹茹（一钱） 白金丸（五分） 蒌皮（四钱） 枇杷叶（四片）

　　病发时用当归龙荟丸一钱，礞石滚痰丸二钱，开水送下。

