<!-- { "loadSidebar": true } -->
　　鲍（右） 经云、阳气者所以温分肉，充皮肤肥腠理，司开合者也。病后而四肢常欠温和，似属病伤阳气，阳虚则分肉不温，所以肢为之厥。经又云、阳气者若天与日，失其所则折寿而不彰。足见阳气一失其所，尚如此之可畏，何况实系阳虚，而至于四肢厥逆哉。细察脉情，濡而带滞，谓为病后湿郁，阳气不能敷布于四末则可，谓为阳气式微，不能充达于四肢则不可。盖一由于阳气之衰竭，一由于阳气之不治，不可不辨也。若执阳气温分肉之例为言，则与失其所折寿不彰之条刺谬矣。以意会之，自有至理存乎其中。拟补气运湿，以宣其阳气营运之道路。

　　西潞党（元米炒三两） 煨天麻（一两五钱） 香白芷（一两） 光杏仁泥（三两） 川桂枝（六钱） 野于术（二两炒）

　　白僵蚕（二两炒） 生熟薏米（各一两） 郁金（一两五钱） 草果仁（五钱炒） 云茯苓（三两） 新会皮（一两） 泽泻（二两） 白蔻仁（七钱另研和入） 中川朴（六钱） 制半夏（二两） 本（八钱）

　　上为细末，水泛为丸。

　　陈（右） 经闭之症，大旨为生化不及而营血日枯，或郁滞不宣而营血以痹。则是枯竭之候，形瘦羸弱，内热骨蒸。痹塞之症，寒热往来，咳逆腹痛。一症有一症之见端，断无闭阻数年，仍复起居如常之理。盖经漏淋沥之后，冲任内伤，血虚生热，热复耗血，生化与所耗相抵，故月信为之不行。有所耗亦有所生，故数载之久，起居尚能如旧。仿近贤补气益血，作日就月将之计。

　　西党参（四两） 全当归（二两五钱酒炒） 山茱萸（去核炒一两） 川断（二两） 生甘草（五钱） 大生地（五两炙） 粉丹皮（二两炒） 川芎（一两二钱蜜水炒） 炙绵 （三两） 泽泻（一两五钱） 炒松麦冬（二两）酒炒杭白芍（一两五钱） 野于术（一两五钱炒） 香附（童便制三两） 炒青蒿（一两五钱） 生山药（三两）

　　上为细末，水泛为丸。

　　张建侯 大病之后，继以失血，失血之后虚象毕集，或恶寒，或恶热，痰多喘促，痰至盈碗，而复火从上升，动辄不寐。前以痰喘之甚。进以小青龙去麻辛，顿退十七。辛温之药，并未动血，苟非饮阻肺降，安能若此。而痰喘甫轻，连宵不寐，此由脾胃之阳气薄弱，营液亦亏，致肝经之阳气，转觉有余。治之之法，清之养之，必碍脾胃，温之化之，必碍营液。夫肝自左升，胆从右降，则木火自熄，然胆不能自降也，必胃降而胆木之气方得下行。计惟有补其脾土，降其胃土，化其浊痰，俾得肺肾交通，胆木不致漂拔，似为一以贯通之道。管窥之见，请质之明敏者，以为然否。

　　奎潞党（三两） 云茯苓（四两） 枳实（一两五钱） 白蒺藜（去刺炒二两） 炒玉竹（三两） 陈胆星（八钱） 炒于术（二两） 绵 （盐水炒二两） 陈广皮（一两三钱） 制半夏（一两五钱）

　　上为细末，水泛为丸。

　　尹（右） 中脘不时作痛，月事不调，白带绵下，甚则头疼眩晕，遍身经脉抽掣，骨节作痛。肝为风木，必得真水涵濡木火，遂其生生之机，自不致有化火生风之弊。今带下频仍，脂液耗损，木失涵养，则厥气冲胃，胃脘作痛。抑则为气，升则为风，风主动摇，所以脉络抽掣，甚而作痛也。宜养血调气，兼益脾肾。至于孕育一层，苟得气血充和，自有造化天然之理。

　　奎党参（三两） 川断肉（三两） 浓杜仲（三两） 生山药（二两） 熟地炭（三两） 桑寄生（二两酒炒）

　　绵（一两五钱盐水炙） 生胡麻仁（二两） 川芎（一两五钱） 木防己（一两酒炒） 炒香玉竹（二两）

　　制首乌（五两切）

　　白归身（三两酒炒） 炒粉丹皮（一两五钱） 金铃子（切一两五钱） 野于术（一两枳实七钱二味同炒）

　　延胡索（一两酒炒） 紫丹参（二两） 制香附（三两） 生熟草（各三钱） 白芍（二两酒炒） 左秦艽（一两）制半夏（一两五钱） 茯苓神（各一两） 炒杞子（三两） 潼沙苑（盐水炒三两） 砂仁（七钱另研和入）

　　上药研为细末，用鸡血藤膏一两煎汤，和入白蜜，捣药为丸如桐子大，每晨服二钱，下午半饥时服二钱，俱用开水送下。照方合三分之二。

　　李（左） 阴阳者，万物之纲纪，变化之父母，左右者，阴阳之道路也，阴阳相贯，如环无端，故太过者病，不及者病，经旨如此。忆自初诊之时，腿股厥而欠温，继则每有重着之处，辄觉脉络不舒。如谓腿股欠温，阳气必虚，虚则不能旁达，理亦近是。岂知阳气衰微，必肌肤淡白而少华色，一经温补，必精神焕发，百病蠲除。而见症如前，容光华泽。补阴而至于血肉之品，则龟甲为阴之极也，补阳而至于血肉之品，则鹿茸为阳之极也，乃服鹿茸在前，诸病杂出在后，脉象濡而带滑，因知阳气并无所损，而有似乎损者，阳气之有所不通也。补泻之关键，毫厘之千里，于此而分。所以并无补养之品，药辄应手，于以知阴阳相贯，则变化生生，自无太过不及之弊。今病象已得减轻，是善后之计，乃及今要务。夫阳气营运，本无所阻，所以阻者湿也。湿土之下，燥气乘之，所以湿郁之甚，而风即暗生，脉络不和，诸象皆由此致。及今之计，惟有运化浊痰，分消湿热。然分化太过，未免戕伐，因以补气之药参之，务期阴阳相生，道路交通，太过不及，各得其平，即是颐养天和之道。爰拟补气培脾养肝，以作调摄之资。而上则宣肺，中则和胃，下则分利膀胱，三焦流畅，湿痰自无容足之地，譬如一室氤氲，洞开前后，顷刻干洁。拙见所及，质之高明者，以为如何。

　　炙绵 土炒野于术 广藿香 郁金 制半夏 别直参（另研和入）

　　苍术（米泔浸麻油炒黄） 白蔻仁（另研和入） 泽泻 川雅连 猪苓 制首乌（炒切）

　　炒霞天曲 奎党参 云茯苓 生熟薏仁 白归身 陈广皮苦杏仁（去皮尖炒） 左秦艽 酒炒杭白芍 桑寄生 枳实 桔梗上药如法研为细末，水泛为丸如绿豆大，丸粒稍大为妙，每晨服三钱，下午半饥时服一钱五分，开水送下，祝（左） 膝膑后屈伸不利，病在阳明有余，阳明病则不能束筋骨而利机关。无如嗣续尚虚，精滑不固。

　　固其精气，必致湿热壅闭。然精欲其固，湿欲其泄，精之与水，本属两途，即从此意，用通涩并投之法。即请正之。

　　制半夏（三两） 炒于术（二两） 潼沙苑（盐水炒二两） 覆盆子（二两酒浸九蒸） 广陈皮（一两五钱）

　　川萆 （二两） 山萸肉（一两酒蒸） 泽泻（二两） 芡实（一两） 川断肉（一两） 生米仁（三两） 白茄根（一两五钱） 甘杞子（二两） 莲须（三钱） 木猪苓（二两） 菟丝子（二两酒蒸）

　　上药研为细末，用金樱子膏打糊为丸如桐子大，上下午半饥时各服二钱，淡盐汤送下。

　　某 脉右关独大，饮食起居如平人，而面色无华，口有秽气，时觉口渴。夫口臭者，胃热也，口秽且渴，胃热明矣。经云、心者生之本，神之变也，其华在面。今面色无华，又似心经主病。良以心主血，营出中焦，今胃中常被热灼，胃液常不能自养，而欲求救于水，水谷之气，化血微少，血液不充，自不能上华，其面。治之之法，清胃热即所以裕其生血之源，非无理蛮补所能塞责者。

　　西洋参（三两） 生甘草（七钱） 炒当归（一两） 炒杞子（三两） 大天冬（二两） 肥玉竹（二两）

　　奎党参（三两） 浓杜仲（三两） 大麦冬（二两） 炒山药（三两） 大生地（四两） 大熟地（三两）

　　泽泻（一两五钱） 粉丹皮（二两） 白茯苓（三两） 淡黄芩（一两酒炒） 柏子仁（二两去油） 生于术（一两五钱） 生扁豆皮（二两） 炒枣仁（一两五钱） 竹沥半夏（一两五钱） 橘红（盐水炒一两） 生薏仁（二两）

　　上药研为细末，用川石斛五两煎浓汤，糊丸如绿豆大，每晨服三钱，开水送下。

　　荣（左） 右肩臂作痛，前言阳明络虚，风痰入络，化痰宣络，如鼓应桴。调理之计，似可执守成法，无俟更章矣。岂知有不然者。病有标本，标可从治，化痰宣络是也。病标既退，自当及本。即如气喘曾发数次，至今行动每苦气逆，如果因痰而喘，于痰邪之外，别无所因。则于喘过之后，平日必有咯出之痰，何能泯然无迹。吾人呼出之气，出于心肺，吸入之气，入于肝肾，所以肺在上主气之出，肾在下主气之纳。惟下虚斯肾虚，不能仰吸肺气下行，气至中途，即行返出，此其所以为喘也。所以发而止，止而不轻复发者。

　　以下虽空乏，无所触引，尚堪收摄，惟行动触之，几不能摄耳。肝为肾子，水亏不能涵木，木燥生风，肌肉跳动，时而眩晕，皆风木亢盛之象，故曰病标既退，自当及本。拟益肾阴而不涉腻滞，助肾气而不涉刚燥，仍参蠲饮以治其上。

　　制首乌（四两炒） 阿胶珠（二两） 大生地（姜汁炙四两） 杭白芍（一两五钱） 炒杞子（三两） 云茯苓（二两） 浓杜仲（二两） 广橘红（一两） 生蒺藜（二两） 酒炒白归身（一两五钱） 小胡麻（一两五钱） 川断肉（一两五钱） 煨天麻（一两） 大有 （二两防风三钱煎汁炒） 盐水炒潼沙苑（二两）

　　龟板胶（二两牡蛎粉炒） 吉林小兼条参（一两另研和入） 生牡蛎（二两另研和入） 大天冬（一两五钱） 大麦冬（一两五钱） 炒萸肉（一两五钱） 牛膝炭（一两） 滁菊花（一两） 桑寄生（二两） 炙黑草（五钱）

　　炒于术（一两五钱）

　　制西洋参（二两）

　　上为细末，用桑枝膏打糊为丸，每晨空心服三钱，下午半饥时服一钱五分，开水送下。

　　某 夙有哮喘，肺气不克下降，脾土不主运旋，始则生痰聚饮，继则气机凝滞，不能通泄，以致少腹疝瘕，脐下有形，小腹胀满，按之坚硬。少腹两旁属肝，居中为冲脉，经谓冲脉为病，男子内结七疝，女子带下瘕聚。良由冲气不调，则脉络皆阻，为积为聚，由是来矣。宜宣通脉络。勿谓冬季膏丸，须藉滋补以养生却病，邪之不去，正与何有。

