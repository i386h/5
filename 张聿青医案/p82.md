<!-- { "loadSidebar": true } -->
　　承示救时要略一书，久欲奉还，以便刊布。然有难焉者。方至刊布，人必深信，设有差池，则辗转贻误，必得于寒热两症，一见即可人人了然，然后可以活人而全生命。即如救时要略一书，其方法审症，悉遵王孟英霍乱论原文，删繁就简，并未窜改。霍乱论云、热症多，寒症少，若寒症不过十中之一二耳。孟英原有一定之据，如热症则于未病前数日，先有目中流火、肛门灼热等象预先知觉，则既病之后，更无论矣。然溯同治元二三四年间，修在常熟之梅里镇，后又迁于荡口镇，此处人烟幅集，四月至八九月，霍乱之症，沿门阖境，每日多则治二三十人，少则十数人，历见发作之时，一吐一泻，无不四肢厥冷，冷汗粘指，脉伏不起，大烦大渴，罗纹绉陷，甚则目陷失音。虽投白虎得生之热症，未必于未病之前，先显火象，既病后亦未必皆目中流火、肛门灼热也。投理中四逆得生之寒症，未必不烦不渴，神情未必安静，与热症亦相近似。盂英辨寒热二证，笔之于书，深觉其简明之极矣。然竟有村医见肢冷脉伏，不问其口渴如何，舌色如何，乱投四逆而霍乱向愈者。亦有肢冷脉伏，大烦大渴，渴而能饮，一派火热之状，投白虎及地浆而竟毙者。三十年亲经阅历，则知热痧于未病之前，先见有火象之说，殊难为信。唯一经芳开，热象发现，然后按热痧用药，此言最确。特热象未必门门见到，有数项即足为据耳。盖热症必有湿邪外遏，寒症本属阴寒闭塞阳气，如行军散、红灵丹、苏合丸、紫雪、玉枢丹等芳开之品，一遇病起即脉伏肢冷，或汗出淋淋，即急选用。虽有清开温开之异，设逢热症，投以苏合之温开，亦能见效。夫以温治热，固属抱薪救火，然能开发其抑遏，则火热可以透露，故以热治热，亦可回生。寒症而投以清开，则阴邪凝涩，便使开药不能应手，大能为祸也。大抵初起之时，不问寒热，概用芳开，芳开之后，随所见之象治之，是当生者能使起矣。施送药饵，似宜备以上所列温开之药，使火热之气，透于湿外，阴凝之气，宣畅营运。然后给以病情单一纸，单上开明服开药之后，若见书中所载诸热象，是为热痧，轻则以地浆水调六一散不时服，重则以理中白虎汤，或白虎汤，或竹叶石膏汤进之，方药即载于病情之后。

　　若见书中所载诸寒象，则以理中汤，或附子理中汤、吴茱萸汤、四逆汤进之，方药亦载于病情之后。或即以病情单作包纸，与开药相附送人亦可。最可恶者，随便呼名，如绞肠痧烂喉痧吊脚痧瘪螺痧之类。霍乱之甚者，罗纹无有不瘪，经云、卫气者所以温分肉，充皮肤，肥腠理，司开合者也。既经霍乱，则卫气闭塞，自致分肉不温而肢冷，皮肤不充而罗纹瘪陷，开合失司而汗出淋淋，万病一律。譬如以手入水浸多时，湿气抑遏，则卫气闭阻，罗纹即瘪矣。而妄立瘪螺吊脚等名目，苟司命者识见不定，即为所惑。临症而无所折衷，以为一年有一年之时症殊不知霍乱二字，统概一切。凡医能究心于此辨认无差，自可十全为上。臆见如左，不揣愚昧，敬以缕陈。

　　卷二十　论著

　　阴阳离决精气乃绝论

　　(改侄梅生稿)盖闻阳为阴逼，不走即飞，阴遇阳消，非枯即槁，是以阴不交阳，阳不交阴，上下几如两截，枢机失政，精岂能独居乎。然而阴不孤生，阳不独长，阳气闭密于外，则阴精完固于内，阳根于阴，阳欲脱而阴从下吸，阴根于阳，阴欲走而阳从上嘘，上下环抱，阴阳何自而脱。故精者神之本，气者神之用，形者神之宅。

　　形之有生者，以其有神也，神之有托者，以其有气也。是以神太用则歇，精太摇则竭，气太劳则绝。比之于薪，薪尽则星火不传，方之于崖，崖溃则洪水不治，是即阴阳离决之比矣。然则阴阳离决之见证奈何。仲圣云、寸脉下不至关为阳绝，尺脉上不至关为阴绝。此阴阳离决之脉也。难经云、阴脱者目盲，阳脱者见鬼。此即阴阳离决之证也。内经又曰、精脱者耳聋，气脱者目不明。此精气两绝之明证也。扁鹊治虢太子尸厥之病，曰、上有绝阳之络，下有破阴之纽。此非常之变之起于仓猝者。善摄生者，胡可不审夫阴平阳秘之道欤。

　　卷二十　论著

　　人身脏腑布置饮食溲便呼吸说

　　（改子念恃稿）

　　语云、天为一大天，人为一小天。四时行焉，百物生焉，天有不可测度者，即人身脏腑运动变化，亦有不可悬想者。然细究之，则脏腑自有布置，饮食溲便呼吸，亦自有至理。夫脏有五，心肝脾肺肾也。腑有六，胆胃大肠小肠膀胱三焦也。饮食入口，由咽至胃，脾附于胃，横掩太仓，闻声则动，故胃司受纳，脾主转运。小肠在胃之下口，物之出于胃者，则小肠之上口仰承之，大肠在小肠之下口，皆相接者也。经云、小肠者，受盛之官，化物出焉。大肠者，传道之官，变化出焉。于以知小肠之化物，化其完谷而已，迨入传道之地，则变化物质而为糟粕。肠胃接壤之区，谓之阑门，化食为便，由此而趋后阴，化饮为溲，由此而入膀胱。其糟粕水液之毫无混淆者，特以膀胱但有下口，上无孔窍，只有微丝管通于三焦膜网之中，故糟粕欲人而无从也。同入异出，可略见矣。曰心肝脾肺肾胆与三焦如何。曰、五脏中惟心肺之位最高，肺为华盖，心居盖下，心胞络如宫城以护君主。肾则当脊之十四椎，为藏精之所。肝隶于左胁之下，胆附于肝叶之中，肝属风木，性动而急，其气虽强，非胆不断，故肝为将军之官，胆有决断之职。三焦有上中下之分，形如脂膜，包乎脏腑之外，其所谓腔壳者类是。然则呼吸之义若何。难经曰、呼出心与肺，吸入肾与肝。盖呼主出气，心肺浮而在上，浮者主出也。吸主入气，肝肾沉而在下，沉者主入也。经云、上焦开发，宣五谷味，熏肤充身泽毛，若雾露之溉，是谓气。又云、谷入气满。由此观之，呼吸之气，非饮食不能生。况肺主气，为五脏六腑之盖，胃为水谷之海，五味入口，藏于胃，其清气上注于肺，以成呼吸，即脏腑亦无不受其灌溉之功，人以水谷为本，岂不然哉。

　　卷二十　论著

　　阳气发泄民病温者为温病夹湿者为湿温温热湿温何者为分别何者为证据试详其说

　　(改侄桂生稿)凡人之病，有同类相应者，有似是实非者。今举温病与湿温而言，温即热之渐，湿乃阴之类。由温化热，治之者自当以水制火。而湿生于脾，脾为阴土，温而夹湿，固明明湿而热，不若湿而寒者矣。然投以甘寒，甘即动湿。是必明乎温乃阳气发泄而成，一起即热，或表里有所缚，亦不过初起时凛凛微寒，一二日后便觉但热，表里一辙者是也。其烦也如天暑之极，而不可忍。其渴也，如天暑之极，饮凉辄尽。其神昏也，神乱语错，或至狂越。其溲也赤而短，其便也结而硬其溏也迫而泄，其舌也绛而刺，其燥也焦而裂，其舌黑也干而枯，其脉也洪而大。迥不若湿病于多日之后，依然凛寒湿之郁遏，里热而表不甚热。

　　其烦也，闷甚而非热甚，热则伤津，亦必索饮，而中究多湿，每饮不过沾唇，湿性善凝，特喜热饮以开凝结。其神昏也梦寐迷沉，其溲也赤而浊，其便也泄而不注，其秘也结而不燥，间亦有燥者，脾湿不能鼓舞运旋。其舌绛也只在边尖，其燥也质多润，其枯黑也底质多有白苔。或无底苔，舌必淡萎，甚至干枯如镜。其脉也数而细，或滑而混。盖温病自有灼烁伤阴，燎原莫扑之见端。夹湿自有郁阻气机，弥漫熏蒸之的据。执此而分温病湿温之名目，随证立法，虽曰未中，亦不远矣。

　　卷二十　论著

　　其二

　　（改门人过子春稿）

　　外感不外六淫，民病当分四气，若不辨其源流，安能分其名目。如阳春发泄，民病多温，是温即热之渐，热即火之本，以寒治热，千古常经。独是火必为烦，而又有阴极发躁之类乎烦者，而烦不能凭。热必致燥，而又有氤氲抑遏，津不上供之类乎燥者，而燥不足据。热必逼乱神明，神识昏昧，而又有熏蒸蒙蔽之昏昧，有类乎逼乱神明者，而昏昧不堪信。殊不知阴极之燥，必足冷戴阳。抑遏而津不上供之燥，必渴而不能饮，蒙蔽之昏昧，必有一种迷沉之状。惟是其烦也壮热，其渴也能饮，苔黄或焦或红，以致神昏发痉，其昏痉之至，皆如前状，由渐而来，是非连翘犀角羚羊玄参菖蒲至宝之类不为功。或曰、温热之状，固已知其大概矣。湿之与温，本不相类，独是化热化火化燥之后，便与温病无异，不有确证，何以诊断。曰、湿性蒸腾，多汗出而热不解。湿每阻气，烦则必兼胸闷恶心，热耗清津，而脾胃仍苦湿渍，必渴而不能任饮，舌燥干霉，必饮仍喜暖，或不索饮。其神昏也，必类迷沉。夫以有汗不解辨其热，以胸闷辨其烦，以不能饮辨其渴，以喜暖或不索饮辨其燥，以沉迷辨其昏乱，按此审察，又何虑临症而眩惑哉。

　　况乎同一齿垢也，温邪之齿垢，自有唇朱舌绛便秘之相兼。湿温之齿垢，绝无数症之毕现，虽有舌绛，而近根或两边必有一种垢滞之形，如坑砂之 固牢结，习俗相沿，谓之 苔。盖一由水涸于火，火极而似水，一由湿裹其热，熏蒸而浊结，浊结成瓣，齿亦垢矣。同一舌燥也，温邪则欲求救于饮，湿温则无藉乎饮。同一汗出也，温邪则汗出而热解，或汗出而大渴大热，湿温则汗出而热蒸蒸。有一定之见象，自有一定之主名，有一定之主名，自有一定之治法耳。

　　按本篇 当作 ，牢固之意。前原案中沿抄已久，悉仍其旧。补录于此，以备参考。（文涵志）

　　卷二十

　　痉论

　　（改门人包镜澄稿）

