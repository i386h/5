<!-- { "loadSidebar": true } -->
　　或问白喉一书，养阴忌表，专以大剂甘凉镇润，然则治喉之法，果尽于此，而从前表散之方，皆可废弃乎。曰、治病之要，在乎辨症，辨症之道，求其精确。凡喉症之宜暂表者，必头疼板痛，鼻塞流涕，音声重浊，此为外寒包热，实喉症之轻浅者，辛凉散之即愈。近人以其辛散有效，于喉症之重者，亦必用之，用而不效，以为辛凉尚轻，继以辛温，口耳相传，并无他法。考之于古，无是理也。医书之中，伤寒金匮，最为近古，其论咽痛，独详于少阴之经，以少阴之脉，上循喉咙，为津液往还之道路也。首条症见胸满心烦，用猪肤白蜜，清润甘养之意，毕露于此。其但咽痛而无烦满者，少阴之热不盛，则甘草汤平调之。挟有外感不瘥者，加桔梗为桔梗汤。必不差而始加，其慎表之意若此也。其非少阴炽热，而由寒热杂沓为疮者，方书所谓乳蛾之类，苦酒汤主之。其寒犯肾中之痛，则又有半夏散及汤之方。后贤详其证状，谓猝然而起，不红不肿，但觉大痛异常，暴喑无音，脉多弦紧，或数疾无伦，此大寒犯肾也，用麻附细辛汤。然此症百不得一，姑备其法而已。惟是猪肤汤一方，实与白喉书中养阴清肺汤后先相望，诚以白喉一症，火热自内而发，燔灼于少阴经中，少阳之风，亦因之而动，火乘风势，风助火威，少阴天一之源，几乎有涸绝之势。求其属以济之，非壮水之主，不足以制阳光，养阴清肺者，求其属以济之也。是故其初起也，咽中干涩，咽物窒碍而痛，心中烦热，口鼻面上，皆觉烘热，绝无表寒之症象。然病犹在少阴本经，火未得风，势未炽也。至盛极而动少阳之风，则目眩昏花，胸胁不和。经络焦灼，或作掣引之状，而风与火相合而暴煽矣。煽及阳明，则蒸灼胃中之浊为腐，煽及肺金则熬炼阴中之液，尽化为痰。肺胃清旷之区，已成燎原之势。肺败而鼻塞音喑，喘逆痰升矣。胃败而衄流臭腐，神明糊乱矣。病至此，虽有智者，不能与谋。曰、不然。白喉之重者，其初起往往骨节疼痛，大寒大热，状类伤寒，苟不挟外感，何以若是。曰、白喉之外感者，感冬春温热之邪，郁伏少阴而成温毒，非风寒也。即病起之时，或触微邪，只足以鼓动少阳之风，少阳者，人身内生之风也，内风动而外风已不知何往，而少阴之火，乃因之愈炽矣。故伤寒之寒热，必先凄清怯冷，肢节疲倦，由寒而生热。白喉之寒热，必先肢肤焦燥，肢节烦疼，热极而生寒。曰、热极生寒，经训有之，然其理尚惝恍而无凭也。曰、阴阳之亢战，观于天地之风雷而知之矣。譬如盛夏之令，炎 燔热，郁蒸不解，而后日月为之晦冥，万窍为之怒号，雷电为之大作。人身亦犹是也，阳亢之极，一线之阴气，欲承而不得承，乃作寒热交战之象。安得与伤寒之寒热相提并论乎。然则喉痹缠喉二症，果有异于此乎。曰、喉痹红肿为实火，厥阴之火也。缠喉肿闭为痰火，阳明之火也。白喉色带淡白，初起不甚肿痛为虚火，少阴之火也。本书中猛将之类，神仙活命汤方，即可治厥阴阳明之火。此外又有烂喉丹痧一症，其痧未透时，必须表散，本书除瘟化毒汤中有葛根薄荷，大可胜任。盖少阴伏邪，达于少阳，必须归于阳明，从肌肉而出，故伤寒论云，阳明者土也，万物所归。若与麻桂羌防等类，必至毒热四窜，奔腾莫制。况葛根薄荷辛凉甘润，与辛温燥烈之品，自有分别。伤寒论少阴篇中，先猪肤而次桔梗，此书首生地而殿葛根，三方鼎峙，直追南阳心法，未可仅以乩谶之语观之也。苟凡有医书，皆能如是之规绳划一，禁忌分明，庶几一病有一定之方，而无杂药妄投之虑矣。

　　条分缕析，推阐靡遗，是熟精南阳书而神于变化者，不独为白喉一症作功臣也。玉机微义论喉痹谓、一言可了者火是也。又谓、君火者犹人火也，相火者犹龙火也，人火焚木其势缓，龙火焚木其势速。其急于治火，同也。

　　跋

　　医之有案， 于史传，附载于诸子百家，所以纪治验、彰学术也。降及近世，乃多专刻，若喻氏嘉言、徐氏洄溪、王氏孟英等，皆扼其要略，作为论断。至以完全方案刊行者，惟叶氏临证指南。夫叶氏天姿明敏，见解超脱，治案颇多可采，然肤浅通套，实开后世庸流简便之门，耳食之士，奉为掌中珠、枕中秘，晚近叶派之称，毁誉盖参半焉。先生于是书尝三购而三焚之，其高尚之志趋，即此可见一斑。然则医案之刻，非先生志也。曰、不然。先生以毕世精神，消耗于延医之事，常思老而退休，本生平之阅历，专心着述。

　　天不假年，未遂厥志，著作阙如。行道而未暇明道，诚憾事也。然先生之诊病也，必先澄心凝虑，而后下笔立案，故本经论以抒心得，隐微曲折之处，实足发前人所未及发，言众人之不能言，论证既精，处方更确，议病议药，一以贯之，行道在是，明道在是，断非抄袭敷衍陈陈相因之方案所可比拟，讵能任其湮没而不传哉。涵负笈先生门，尚在锡邑，两阅寒暑，亲炙无多，存有方案论说若干卷。后邵正蒙君从游沪上，抄得巨册携归示涵，读之狂喜雀跃，以为可法传之稿，具在于是。茫茫数载，正蒙君已仙化，稿交郭级 君珍藏什袭。丙辰秋，涵与郭君谋公诸世，郭君欣然出稿，爰重行检阅，分类排比，两载告成，付之剞劂，其中缺点，尚祈诸同学有道者匡正焉。民国七年戊午秋受业吴文涵敬识戊午长夏，张氏医案排印将蒇事，追维钞辑之始及其成功，而不禁有余慨焉。泰幼侍先君读，先君尝与人谈医，亟称聿青先生审病之精、处方之当不置，以吾乡就诊先生，获睹其方案也。岁甲午，先君弃养，遗命从子安家叔习医，居常欲搜求张氏案而不得。既而同里邵先生正蒙受业张氏门下，曾致书同门，征集方案谋汇刊，搜罗特广。讵丙午春邵公谢世，事遂寝，稿本托泰收藏。叶先生立庵儒而好医，下榻邵氏，尝手录此稿，谓泰宜相机刊印。尘事牵迫，未有宁晷。越十年丙辰，赴常熟晤吴先生玉纯谈刊案事。乃云与邵公有宿约，时谋付刊，乏同志赞助耳。泰闻言欣然，怂涌即出原稿，由吴先生详加编次，泰任誊正之责。恐藏稿尚非全豹，邮函四达，借阅增补，冀成完璧，应之者有包君镜澄、张君绍曾。泰与吴先生邮筒往还越两载，始告厥成。今春复由吴先生付印出版，一切手续，独任其难，热忱毅力，洵为当今希有。顾溯编钞至今阅十余年，商印成书又三四年，其迟迟也如是，因慨天下事之类此者不少矣。至是编之手眼高妙，蹊径独开传序已详言之，兹不赘。

　　后学江阴郭汇泰谨跋
