<!-- { "loadSidebar": true } -->
　　杭州周南溪，年三十余，体壮畏热，饮冷贪凉，至仲秋忽两腿筋脉掣痛，数日后牵掣至两臂，又数日手指一动即周身筋脉掣痛而绝，诸治不效。余脉之弦而急，弦为饮，急为寒，乃寒湿生痰，流入筋隧也。以半夏、茯苓各三钱，白芥子二钱，橘皮、木瓜各一钱五分，干姜一钱，生姜三片，煎送控涎丹一钱。服后手指可动，再服手足不复牵掣，改与六君子汤善后而愈。

　　湖州汤荣光解元，世业伤科，接骨有奇效。其家佣者采桑于树，树折坠地，腹着枯桩而破，人即昏晕。汤闻之，令徒携药敷治。徒视疮口二寸余，已透膜，内系红肉，不见肠，故以线缝之，而形似口张不能合。徒以告汤，自往视之，果然，乃令舁归。佣少醒，复饮以药酒，使不知痛楚，随用刀割伤口使宽，以铁钩钩膜内红肉出，则其大如掌，乃宿患之疟母也。始如法敷治疮口而愈，宿疾顿除。

　　一富翁倾跌伤臂，骱脱，护痛不许人动摇，人皆技窘。汤令患者向隅立，卒取冷水泼其顶。患者陡作寒噤，即乘势将臂一把，骨随入骱，愈矣。

　　一人因跌而脊骨脱骱者，下节错向内，无可着手。汤令其家密备栲栳一只，中安绵絮，置于旁，扶患者环柱走，走乏，卒推置栲栳间，上身直而下体弯环，所脱脊骨稍凸出，遂以按入而愈。愚谓此等手法心思，非凡庸所及，苟能触类而通，则自无难题矣。

　　吕氏妇病两旬，延余视之。甫入室，病患裸衣而卧，神色不清，犹自掖被掩其胸：及按脉，细而无神，目瞀内烦，咽痛不能容汤水，身冷如冰，汗出如洗。余思仲景云：大寒反汗出，身必冷如冰，咽痛目瞀者，龙雷之火上炎也。用熟地一两，桂、附各一钱，菊花三钱，煎成，冷水浸凉服之，诸病如失，即索粥饮，次日再一服，随以大补之药十余帖而安。愚按大寒反汗出，乃阴盛格阳于外也，故身冷如冰；咽痛目瞀者，阳戴于上也。凡格阳、戴阳，皆是虚阳外越，所谓内真寒而外假热故可以以桂、附引之内潜，不可误谓龙雷之火上炎也。夫春分龙见而雷乃发声，秋分龙蜇而雷乃收声。是龙雷之火，必炎于阳盛之时。人身一小天地，肝为角木，震为雷，龙雷之火即肝火也。必肾阴虚者，肝阳始炽，致生龙雷上炎诸证。治宜壮水制火，设昧此义，而妄援引火归元之说，不啻抱火救薪矣。古书辨别不清，贻误非浅。惟叶天士先生《景岳发挥》、何西池先生《医碥》，发明最畅，学人所当究心也。舍弟仲韶，于乙卯新秋陡患洞泻，数行即浑身汗出如洗，恹恹一息。夤夜速余往视，脉亦沉细，身凉不热，宛似虚寒之证，惟苔色黄腻，小溲全无，乃湿热病也。与桂苓甘露饮，一剂而瘳。附录于此，以便互勘。

　　友人洪岳山，用仙人杖炭与 牛齿等分研末， 子内青油调，以箍脓甚效。后余治一肝郁为病，中脘胀滞作痛，腹渐大，欲成胀病。治以宣利疏养之法，二十余剂，腹中已觉宽畅，惟大腹仍空阜不瘪。思索再四，于原方加入仙人杖数寸，一剂果平。盖嫩竹出土自枯，取其自然之性，遂合病机，而收捷效。

　　愚谓方药主治，皆可借用。有人因劳力后季肋作痛，诸药不愈，而问治于余，适徐君亚枝有保胎神佑丸寄送，余遂以三钱与之，竟尔霍然。继有因踢伤而腹痛时作者来乞药，亦用此丸一服，果下黑矢而平。

　　道光丁亥秋季，病寒热者中脘俱结块如覆碗，投以泻心、陷胸皆不效，死者不少。因阅《外台秘要》，载有增损理中丸方，主治纤毫不爽。余用以治此证，无不立应。间有一时不能消，仍作丸服以刈根株。凡余所治，其最剧者陕人王姓，群医杂治两旬，邪块较大，按之拒痛，四肢逆冷，形萎面青，齿槁，舌镜无津，大便旬余不解，脉弱欲伏。余谓邪气搏结中宫，正气津气几已消涸，即师其法，用东洋参、白术各二钱，黄连、干姜各五分，牡蛎五钱，花粉三钱，枳实一钱五分，元明粉三钱。服后便行，块即渐减，脉亦稍起，四肢略温，仍以是方加减，十余剂而痊。

　　陈氏妇盛夏病霍乱吐泻，腹中 痛，四肢厥冷，冷汗溱溱，转筋戴眼，烦燥大渴，喜冷冻饮料，饮已即吐，六脉皆伏。余曰：虽霍乱，实脏厥也。经云：大气入脏，腹痛下注，可以致死，不可致生。速宜救阳为急，迟则肾阳绝矣。以四逆汤：姜、附各三钱，炙甘草、吴萸各一钱，木瓜四钱，煎成冷服。日夜连服三剂，四肢始得全和，危象皆退，口渴反喜沸汤，寒象始露。即于方中佐以生津存液之品，两服而安。愚谓此案论证用药。皆有卓识，惟不言苔色，尚欠周详。其真谛在喜冷冻饮料而饮已即吐，若能受冷冻饮料者，即为内真热而外假寒矣。

　　倪姓患霍乱吐泻，审知始不作渴，四肢不逆，脉不沉细，一医用大顺散两帖，渐至于此，因见四逆，复加附子，脉证更剧。余曰：此病一误再误，命将殆矣。若果属寒，投热病已，今反四逆，脉转沉细欲伏，乃酿成热深厥深，与热邪传人厥阴者何异？即以竹叶石膏汤，人参易西洋参，加黄连、滑石，两剂而愈。同时有陆姓患此，医用回阳之剂，日夜兼进，厥逆烦躁日增，病患欲得冷水，禁绝不与，甚至病者自起拾地上痰涎以解渴，迁延旬日而死。噫，即使真属阴寒，阳回躁渴如是，热药之性，郁而无主，以凉药和之，病亦立起。不学无术，曷胜浩叹！张氏女夏月患霍乱，医用姜、附、藿、朴、茱、连等药，吐呕虽止，腹痛不已，而痢五色。至第八日，始延余诊。两目罩翳，唇红舌绛，胸隔烦 ，口渴引饮，脉细数，沉部有力。是暑秽之毒，扰乱中宫而病霍乱，苦热虽欲开郁止呕，毕竟反助邪势，致变五色毒痢。与子和桂苓甘露饮加黄连、银花、黑豆，两服翳退，而诸恙降序，胃亦稍苏，因畏药不肯再服。余谓余邪未净，留而不去，残害脏腑，必转他病。乃与三豆汤加甘草代茶，频饮而愈。

　　李陆集园，治寒湿暴侵，咳嗽不止，用猪肺管一条，入去节麻黄二、三分，两头以线扎紧，配以杏、苑、橘、枳、苏子等品煎服，甚有巧思。

　　王燮庵乃郎痉病，角弓反张，儿医不能治。王自用当归四逆汤，一服汗解，亦可谓善读仲景圣书矣。然此必太阳风寒之邪，因血分不足而内犯厥阴，故宜此方，非凡痉皆宜此方也。

　　一成衣患三疟数年，继又痢下，后患周身浮肿，待死而已。忽得一方，用新鲜楝树上蕈一枚，切碎煮熟，连汤淡服，一啜而三恙悉痊。

　　王燮庵幼时，痧后食酸太多，咳呛不止，年余骨立，五心烦热，已近童劳。一人教于每日黎明，以头窠鸡子一枚，打千余下，入盐少许，沸汤瀹服，百日而痊。

　　黄氏妇崩血不止，大便泄泻，半身痹痛。余脉之，右濡、左浮弦略数，知其脾有积湿，肝有郁热，因外风内陷，入肠胃则泄，入血室则崩，窜络则痛也。与旋复花汤加归须、桃仁、柏子仁润血和络，川芎、神曲以化湿，芩、防坚营散风，五服而三恙全愈。

　　常州伍某素壮健，方啖饭，忽呼痛倒地，云胸膈如刀割，群医莫解。阅三日，恹恹待毙矣。一老人过问病患，令磨陈墨汁与啜，痛立止，病如失。因问此何证？曰：记少时邻人患病类此，一老医以此法治之而愈，谓误食天丝毒也。想墨汁无害，故令试之，不料其果合耳。

　　固始有人于元旦食汤圆讫，方出门贺岁，忽腹如火烧，痛不可忍，晕绝仆地，移时稍苏，而号痛声彻四邻。

　　延医诊视，皆云脉细如丝，不治。越日门外来一丐僧，家人辞以有病，僧云何不问我，家人苦无策，姑令诊视。

　　僧一望即曰：是误食蛇精也。于破囊中取药丸一粒，以水研灌。移时病者起，呕如雀卵者数枚，僧云未也；复呕秽野狼藉，出一物如鸡子大，僧曰是矣。剖视乃血裹中蟠一小蛇，见人遽动作势上下。病已若失，举家惊服。叩其所以，云多年陈谷，蛇交其上，余沥粘着，误入腹中，乃成此物，少停即洞胸腹出矣。僧径裹蛇而去。愚谓二证皆不易识。大凡腹中卒然大痛，在饮食后而无别证可凭者，无非中毒也。重用玉枢丹研灌，似亦有效。

　　海州刘氏子，五岁出痘，遍体疙瘩，大如瓯，凡三、四十枚，医皆不识。一老妪见之曰：此包痘也。吾所见并此而二，决无他虞。六、七日疙瘩悉破，内如榴子，层层灌浆皆满，真从来未睹者。痘书充栋，亦未道及。可见医理渊微，即此一门，已难测识矣。

　　一妇免身后，脬肠内损，积秽碍塞，清浊混淆，而大小溲易位而出。以生黄丝绢、黄蜡、白芨、明矾、琥珀，锉末水丸，猪脬一具煎汤下，即愈。

　　一人无故舌出于口寸余，或以巴豆烟熏之，饮以清心脾之药，不效。余取鸡冠血涂之，使人持铜钲立其后，卒掷于地，声大而腾，病者愕顾，视其舌已收矣。或请其故。曰：无他，舌为心苗，心主血，用从其类，必鸡冠者，清高之分，精华所聚；掷钲于地者，惊气先入心，治其原也。

　　富人冯氏者，寒热如疟，溲溺闭塞，少腹隐痛，汗出淋漓，医以为瘵，频饮补剂，日益憔悴。余切其脉细，重按之沉紧而实。曰：此有积瘀而成小肠痈，于法当下。咸谓病久 羸，下恐有害，且素逸处，安有积瘀。余曰：论脉如是，可询病者，曾持重物否。其人以告病者，初不省，既而曰：一月前会携镪方出，遭客至，匆遽复入，越日而寒热作，得毋是耶？药已遍尝而病不去，盍从其治！遂用桃仁承气汤，捣土牛膝根汁和服。次日腹下痛如刀割，殷血从溲溺出。如是数次，痛良已，病寻愈。

　　余视疾以之至先后为序，一日于众中瞥见一人，额端已起白色，急呼前，问所患。曰：臂有微肿。视之，仅一小 。因潜谓同来者曰：此白刃疔，色已见额，速归矣，危在顷刻。其人方出门，面部色渐趋口角，未至家死。

　　有仆足跟肿，终日奇痒。余曰：此虱瘤也。破之，出黑白虱数百，痒止肿亦退。

　　一人患时疫，发狂谵语，若有物凭之，曰：不飨我，当取汝手骨。已而十指软堕如饧。余曰：是谓筋解，实痿证也。古人治痿独取阳明，脾主四肢，表里相应，投以桂枝白虎汤，神识顿清，手指无恙。

　　潘氏子肋下肿溃，窜孔甚巨，孔中作声，如婴儿啜泣。余曰：是名渊疽，法不得治。其母哀请曰：是子少孤，婚又未久，一脉之传，惟此而已。余闻之恻然，乃曰：但善调摄，更量力以行阴德，万分一得不死，专事医药，不足恃也。母子唯唯受教。余乃日夜属思，以谓证属大虚，固当补益，但疽孔作声，则内膜已破，气从旁出矣。

