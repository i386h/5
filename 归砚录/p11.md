<!-- { "loadSidebar": true } -->
　　非护其膜，补亦徒施！以人参、白术、乌梅炭、白芨、白蜡、象牙屑、猪脊髓和为丸，令日三服，以固气；仍捣诸药，益以生肌之品，制若粘饼，塞疽口，丝绵裹青铅罨其外，大膏药盖之，阔布缠缚其体，三日一易；复用参麦六味加龙、蛎等品，煎汁饮之。如是二十余日，其声渐除，三月余而口敛。余初经治，不望其果奏效也。

　　镇洋郑秀才颈下出水，涓涓不绝，已数年矣。医谓串 。余视之，溃口三、四，皆甚深奥，曰：此古所谓蚁也。用穿山甲炙存性研敷，果瘳。

　　有食阿芙蓉者，遍体发 ，痛痒交作，抑搔肤脱，终日昏聩，言语诞妄。余曰：此中毒之最盛者，寻常解法，恐不及济。用朱砂一两，与琥珀同研末，犀角磨汁，和三豆汤进之。神志顿清，而遍身无皮，痛不可忍，复磨石菖蒲、绿豆粉如尘粘席，乃得安卧，不半月愈。

　　一妇患三疟年余，忽转身发疮，大皆如钱，疡医治久转剧，饮食不进。余曰：此伏邪走泄为疮，三阴无恙矣，不可作疮治，而以寒凉伤胃也。以四君子加 、归、白芷，数服即愈。

　　昔在海门，有同事樊姓者，肩上患痈，医进荆防败毒散而寒热大作；又进仙方活命饮、外敷三黄散四五日，侠脊 肿作痛，红晕满背，脊间高如覆碗；又饮内疏黄连汤、外涂铁箍等散，更日服蜡矾丸，至十朝黑陷，声嘶呕恶，汤水亦不能沾，十一朝昏晕不苏。前医皆云毒盛无可挽回，招之不至矣。有故游击杨公朝栋之孙忘其名，善治痈疽，因不识字，人皆轻之。樊证濒危，不得已邀彼来视。笑曰：此非阴证，被寒凉遏抑所致。用吾药而患处能高起者，尚可救。乃出药敷疮上，越日果高起。杨复视曰：能从吾言，此疾可生。第一不许服药，第二不许忌口。缘现下粒米不进，必停药三日，使胃中宿药渐消，自能进食。既能食，正宜投其所喜，岂可强禁其口，而再绝其胃气哉？如此则百二十日可以收功。后竟如其言而愈。至所用之药，留心揣测，终莫能识。然此证若于初起时，内以点舌丹汗之，顶上以蟾酥丸或白降丹泄其毒，使有出路，必无横溃决裂之祸。寒凉日进而胃闭不纳，蜡矾频服而声嘶作呕，酿成败证。设无杨公，人亦但知其死于病，恶知其死于药乎？举世梦梦，良可深悼。

　　壬寅，余在海门之东昌镇。有徐姓者，患胸铄，腐肉上至顶，下至颈，左右至两耳，医不能治。余悯其贫，为设法痊之。并不服药，凡百四十余日而收攻。此开手第一证也，由是求治者踵门不绝。余初亦未知不服药可愈病，因目击杨公之法，而私淑其意，治之果应。始悟世之外科，朝凉暮热，欺世盗名，杀人不可胜计，而无形迹可寻也。其始临证，则曰死证也，或他人治过之证，则曰前医误治，不可救矣。皆为日后邀功避谤之计耳，可叹也已。

　　余在海门，见沈氏司炊者患唇疔，自辰至午，口不能开，医投葱矾不能吞，用活命饮亦无济。易医屡进寒凉，遂硬肿至项，色白不变。最后一医砭肿处，出血筋一条，流血不止，知饥不能食，至三十一日而死。夫唇疔急证也，色白无红阴证也，发于手足阳明交会之所，误投寒凉克伐之药，内热为外寒所束可知。若初起时刺委中及阳明诸穴出黑血，进点舌丹汗之，外涂蟾酥，或有可效。惜诸医皆不知之。不然急证安能延至一月余之久？人不知死于药也，哀哉！癸丑四月，桐乡屠甸镇张德祥令正，年八十一岁，患脑铄，医者皆云必死。余视之，疮已溃烂不堪，不卧者二十三日，不饮食者五日，平素体肥，肌已削尽，两耳绝不闻声，脉象弦数。性不喜药，一病至此，亦未尝一药也。诸医皆谓不服药以至于是，余谓溃败至此，尚可挽回者，幸未服药耳。但须从我言，行我法，则五、六十日可以收功。盖疮口已深，须开一孔泄其脓血，若不从我言，则下延及喉，虽有神丹，不可救矣。病家唯唯。遂开一孔，去黑血盏许，脓亦相等。明日头重如失，两耳能听，且进粥碗许。越五日复视，腐肉下半脱尽，新肉已生，细视上半黑处，尚未全死，用物挑起其皮，入药于内，令其每日抽换，果得粘连。凡九十日全愈。其满头之发皆白，而烂处复生之肉，新发皆黑。此人至今尚健，益信享高年者不服丸散。嗣有于某等十余人，余悉治愈。是此证并无死法。曩上海望族王辑庭之嗣君，年六十一岁，患此证。素识医者谓曰：少忍痛，当为去之。不听，逾旬渐大，适道署延苏州陈某治疾，乃赫赫一时者，遂请视之。进以人参、鹿茸等药，疮已势甚，犹曰未也，乃杀鸡煎汤，煮药以进，一服而口眼皆合，头重如山，证随以败。凡富贵之家，死于此者甚多。始则畏少痛而逆忠言，继则慕虚名而被惨杀。非死于病，实死于医。愿天下人少察狂瞽之言，毋蹈前车之覆。

　　发背之极大者，所谓竟体发也。平湖郭湘屏患此证，始医者进犀角、黄连，致成黑陷，后医者投桂、附而作淋渴，饮食不进。或断三日，或断一旬，更医数辈，技穷莫措。令郎肖屏茂才求余往视。被问曰：曾见此大证乎？余实未尝见如许大证，欲安其心，慰之曰：吾所见有大于此者，不足畏也。为取去腐肉碗许，病者即觉如释重负。

　　其子请用十全大补，余晓之曰：尊翁之所以绝粒者，正坐补托之故，胸次宿药未消，今再峻补，生机绝也。俟三日后，宿药消尽，胃气自苏。此证本由湿热郁蒸而成，寒凉以遏之，温补以锢之，宜其滋蔓日甚也。今惟导赤散驱其湿热下行，至溺清则止。越五日复视，已能自起，在床沿叩谢救命。凡百八十余日而全愈。在百日之间，曾患牙疳，与竹叶石膏汤而安。其人至今尚在。设根据立斋上渴下淋而用十全、八味，安有生理？陈良甫云：既溃一毫冷药不可进，其可泥乎？斜桥苏氏妇，年二十四岁，患乳肿如悬瓠，溃处日流水，医治二百余日，略不见效。冬初求治于余，视其面色青瘦，微嗽唇红，音朗不嘶，寒热暮甚，日进粥两盏、饭半盏。所服之药，洋参、鳖甲、丹皮之类，皆谓疮劳已成，不过苟延时日也。余知其因循误药致此，以纸捻入药于疮孔，嘱到家自为抽换。妇云：胃气不佳，求赐一方。余曰：汝误药至此，尚不悟耶？停药五日，胃自苏矣。又问究成劳否？余给之曰：后五日来，当赠汝妙药，决不成劳也。

　　忻然而去。越五日来日：奇哉，到家方暮，觉乳胀，抽去药线，出清脓碗许，是夜寒热顿减；近来抽换，日得清脓杯许，今不复如前肿硬矣。饭已可进两盏，固求赐方。余曰：煎剂费事，余有合就丸药，日服数钱可也。持去后，越旬复来曰：自服妙药，胃气胜于平时，惟脓水未净，月事未行，求一通经方。余见其肌肉丰润，两颊红晕，经已将至。若不与药，而另求内科通经，反恐误事，仍以前丸与之。后即全愈受孕。其实两次所用之药，皆饭焦磨末，少如橘皮而丸也。余治六、七年不愈之乳证，无不用药线刀针愈者，不胜仆数。即如此妇，若不插药，脓何由出？寒热何由止？胃气何由复？岂但疮劳而已，殆无生理矣！设不停药，肠胃津液被伐，必致绝粒。尝谓汉、唐方士以金石杀人，赖高贤救止，而草木延年补益诸说，牢不可破，真医道设而枉死者多矣。窃怪今之医生劝人服药，吾不知其居心何为？或问：断为死证而得不死，何也？曰：医之所谓死证，彼自有死之之法耳。断为死证而竟死，昧者必诧其术之神，而医者亦诩其断之准，而自鸣得意。悲夫，业医者知此有几人哉？张德祥令孙患行程蹇，多医不效。上至小腿，肿如瓠，气喘声嘶，不食者九日，烦躁恶近人，近则热不可当。

　　多医聚讼，或决之立毙，或决之成废。邀余往，已暮，执烛视之，近烛则痛如锥刺。乃父恐余用刀，屡述群医之说。余晓之曰：汝不欲此子之生，余不敢言。既邀余来，是欲其生也，岂可随声附和、袖手旁观耶？今之外科皆乡愿也，抄写成方，虚应故事，并无真知灼见；更可恶者，造作疑似之言，簧惑病家，有如奸胥猾吏造案，虽咎陶听之，犹以为杀无可宥。要知脚跟之皮，浓于牛领，不能下溃，必至上穿足面，则不可救矣。言未已，病者曰：怪道数日来骨缝锥痛难忍。其妻跪求请救，而一家数十口犹执不可。余曰：吾岂挟仇而欲害彼，若决之而毙，吾偿其命可也。众皆咋舌不敢言，遂决之，出脓半盏，敷贴已，余至外厅晚膳，未毕，内报熟睡矣，如之何？余曰：觉来要啜粥矣。

　　既而果然。三日后吃饭，四十日收功。然人情畏痛苟安者多，故庸医之言易于入耳。病无去路，上溃足面，腐及内外踝，而迁延以死者，比比也。

　　屠甸镇王某，先患疔毒，旋生背疽，高肿不红，医巫术尽，家破而病日剧。延余往视，肌肉全消，面无人色，脉至断续如丝，按其疮，虚软漫肿无红，证已七十六日矣。流泪被面，声言救命，音细如蜂，深堪悯恻，殊难措手。合家痛哭，而求设法。余索其方视之，先则犀角、牛黄，继则参、 、归、术之类，皆谓内有瘀血，虚不化脓也。余静坐筹思，七十余日之瘀血，既不化脓，亦不消散，乃脾胃被伐，气弱难溃，内肌尽腐，皮浓难穿，日久力穷，势濒于殆。若不决则必死，设决之而斯须毙命，又当如何？乃谓其父曰：此证内肉尽腐，外皮甚浓，脓无出路，以致背重如山，肌肉日消，而脓日多，势必消尽而后已。吾今筹一死里求生之法，汝可导我复视，其父从之。因细按其皮，略无薄隙可乘，不得已久按以乱之，卒然一刺，得大脓四大碗，幸不毙命，随以粥食调之。

　　越五日复视，已能披衣起坐矣。以上数证，皆所谓养痈为患也。古人原有刀针不可轻用之戒，盖为手法不精，或轻浅之证，及脓未成时而言也。以决之之法，诚不易易，即辨脓亦甚难，脉诀洪滑为脓成，而此证脉至如丝，刺脓至四大碗，脉岂可凭乎？然此证若诊于三十日内外，未始非洪滑也。惟医家误信补托可使自溃，孰知欲托其脓者，反能化肌肉以为脓，脓日多则气血日少，尚欲寻其洪滑之脉，安可得乎？昧者犹訾刀针为蛮法。呜呼，此与谈性命而废武备，寇至不战，委而去之者，何以异耶？须知此脓不刺，必与此身同就木而已。余见如此毙命者，指不胜屈，故愤而为之，岂好为疡医哉！至腿上附骨疽，迁延补托，而脓随身敛者，则尤多也。

　　一妇渊疽，脓蓄不溃，下至腰，前至胸，形容骨立，声细如蜂，头晕身热，不食。延逾半载，求治于余。余亦不能措手，实深惭愧。然此二证，皆误于补托求溃，孰知终不可溃。元气未漓者，尚可决之求活；元气已漓者，脓必随身而殉。

