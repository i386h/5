<!-- { "loadSidebar": true } -->
　　冯益三令正上年春汛偶愆，颇露虚象，群贤咸以为损，余诊为孕，季秋果举一男。至丁已春初，产逾三月，既不自乳，汛亦未行，偶感客邪，医疗半月，渐至不饥不食，气自少腹上冲，似有聚瘕，呕恶腹痛，面黄形瘦，溲热便溏，口渴带多，面浮咳逆，佥云已成蓐损，复延余诊。脉滑而弦，遂以孕断。与沙参、苏叶、桑皮、冬瓜皮、黄芩、枳壳、石菖蒲、白薇、橘核、楝实、煎送香连丸，三服霍然。复闻六月中旬产一女甚快。

　　郎氏妇崩后淋带，五内如焚，溲热口干，不饥脘闷，腰疼肌削，卧榻呻吟，头晕耳鸣，夜不能寐，脉来细数，少腹不舒。滋补杂投，皆不见效。余以沙参、菖蒲、斛、柏、薇、苓、蛤壳、冬瓜子、藕、十大功劳先为清展，服五剂热退渴和，脘舒安谷，且能起坐，夜亦能眠，其气机已调畅矣，参入潜阳养血而瘥。

　　梅溪蒋君宝斋令堂，自上年夏秋间患痢之后，神疲少寐，不能起床，医谓其虚，率投补药，驯致惊疑善悸，烦躁呓语，胁痛巅疼，耳鸣咽痛，凛寒暮热，大汗如淋，晕厥时形，愈补愈殆。李君苍雨邀余诊之，脉弦滑而数，白睛微红，而眼眶如墨，舌绛无苔。因问胸闷乎？曰闷甚。便秘乎？曰秘甚。溺热乎？曰热甚。岂非气郁而痰凝，痰阻而气痹，肺胃无以肃降，肝胆并力上升，浊不下行，风自火出？虽年逾五旬，阴血不足，而上中窒塞，首要通阳。为处小陷胸加菖、薤、旋、茹、苓、枳、郁李仁，群医谓是猛剂，无不咋舌。

　　宝斋云：镇补滋敛，业已备尝，不但无功，病反日剧，且服之。果一剂知，三剂安。已而余有会垣之游，前医谓病既去，复进守补月余，仍便秘无眠，胸痞躁乱，加以发斑腹痛，人皆危之。时余游禾中，函乞往视。仍用前法增损，合雪羹投数剂，连得大解，率皆坚燥，改与柔养，更衣渐畅，粥食渐增，以潜镇舒养之剂善其后。

　　仁和彭君芝亭之三令嫒，年甫逾笄。自去秋患痰嗽内热，渐至汛愆减食，咽烂音嘶，肌瘦便溏，不眠心悸。

　　丁巳正月下旬，专人逆余往视。左脉细软而数，寸尤甚，右尺洪数，寸关不耐寻按。殆燥邪薄肺，初失整肃，阴分素亏，源流两涸，今胃气已败，万物发蛰之时，如何过去。其二令嫒深谙医理，极以为然。适邵位西枢部持蒋大理之函相召，余即解缆。嗣接赵君笛楼信云：彭证果殁于惊蛰前三日，抑何脉之神耶？余谓亦偶然事耳。如前年五月间，偶诊顾听泉明经之脉，即谓家 伯茂才云：顾君不可以冬，盖石象已见也。后竟殁于立冬之刻。今年二月诊庄丈芝阶脉，谓其文孙眉仙少君云：恐难以夏。而立夏前三日竟逝。十月初游武林，访家瘦石兄，切其脉尺中微露浮弦，即谓其子曰：春令可虞。亦于次年惊蛰日无疾而终。脉之可凭者如是，而竟有不可凭者，此其所以为深微之学乎？蒋君寅 太夫人患恙，适余游武林，专丁招往。病已七日，龈糜颐肿，寒热时形，脘闷头疼，不眠不食，苔黄便秘，脉数而弦。是冬令伏邪发为温病，血虚肝旺，禀赋使然。以枳、桔、羚、翘、栀、菖、葱头、兜铃、麝干为前茅，三剂而热退肿消；以小陷胸合栀豉，加菖、苓、竹茹、雪羹开中坚，亦三剂而便畅胸舒，渐啜糜粥；以西洋参、肉苁蓉、麦冬、石斛、川贝母、竹茹、归身、知母、黄连为后劲，渐安眠食而痊。其庶祖母年八十六岁，患胸闷便秘，少腹瘕痛，夜分凛寒，两目更冷，不饮不食，口苦息粗，咸以高年为虑。按脉弦数而涩，此肝气素滞，食阻上焦，升降并愆，故脉涩而息不调也，岂可误以为正气之衰乎？进枳、桔、蒌、薤、菖、苑、苏、连、橘核、旋复之方，投匕而瘥。次年春病复如是而较甚，余亦以此法瘳之。寅 曾于去冬患血溢，与清舒肝胆而安。惟久患不眠，臂冷食少，自云服补心丹及知柏八味丸甚合。余曰：脉至弦细而缓，因赋质阴亏，心多思虑，五火内炽，烁液成痰，阻碍气机，故脉证如是。滋腻之药，不可再投。用沙参、丹参、丝瓜络、茅根、旋复、橘、半、菖、苓，服十余剂而愈。

　　梅里任会嘉令正，年逾五旬。季春患证渐剧，访余视之。身热头疼，凛寒胸闷，气冲无寐，神惫音低，苦渴嗽痰，干呕便闭，脉甚细软，延已旬余。咸以为虚，欲投补剂。余谓阴分虽亏，气郁痰滞，温邪留恋，胡可补耶？轻展清宣，庶乎合拍。以葱豉合小陷胸，加南沙参、麝干、马兜铃、通草、竹茹，二剂而热退呕吐止；去葱、豉、兜、麝，加栀、贝、芩、菖，三帖而便行胸适，得寐知饥，改投柔木涵阴而愈。

　　钱塘姚欧亭大令宰崇明，其夫人自上年九月以来，夜不成寐，佥以为神虚也，补药频投，渐不起榻，头重如覆，善悸便难，肢汗而心内如焚，多言，溺畅畏烦，而腹中时胀，遍治无功。其西席张君心锄，屡信专丁邀诊，余不获辞，初夏乘桴往视。左寸关弦大而数，右稍和而兼滑，口不作渴，舌尖独红。乃忧思谋虑扰动心肝之阳，而中挟痰饮，火郁不宣。温补更助风阳，滋腻尤增痰滞。至鹿茸为透生巅顶之物，用于此证，犹舟行逆风而扯满其帆也；明粉为芒硝所炼，投以通便，是认为阳明之实秘也，今胀能安谷，显非府实，不过胃降无权，肝无疏泄，乃无形之气秘耳。遂以参、连、旋、枳、半、芍、蛤、茹、郁李、麻仁、凫茈、海 ，两服即寐，且觉口苦溺热。余曰：此火郁外泄之征也。去蛤壳，加栀子，便行胀减，脉亦渐柔；再去麻、郁、雪羹，加石英、柏子仁、茯苓、橘皮、小麦、莲子心、红枣核，三剂各恙皆安；去石英、栀子，加冬虫夏草、鳖甲为善后。余即挂帆归矣。然不能静摄，季夏渐又少眠，复遣丁谆请，余畏热不行，命门人张笏山茂才往诊，遵前法而治，遂以告愈。

　　崇明刑幕吴江史励斋令正，久患少腹聚瘕，时欲攻痛，羞明心悸，汛速带频。向服补药，交夏发之更剧。医用胶艾汤加参、术、 、茸峻补，痛益难支，遂致晕厥，不眠不食，业已四朝。屈余视之，脉来弦滑，苔黄苦渴，溺热便难。与沙参、石英、龟版、鳖甲、蒿、薇、苡、柏、 、 、茹、菖，一饮而病如失，眠食皆安，赠以清养柔潜而别。

　　余游瀛洲，有越人李姓，挽心锄茂才见余，云亲串中一妇人，因娩后嗽血，遂至两目无光，四肢 不能动，欲求一方。张谓如此大证，未审其脉，如何施治。余曰：吾知之矣，此肺热欲成痿 也。遂以西洋参、桑皮、元参、百合、知母、苡仁、藕、茅根、枇杷叶为方，服六剂。闻余将归，李亟来署致谢云：病去大半矣，真仙丹也。欲再求一方，余为加葳蕤一味。然此由海外，因不知有“产后宜温”之谬说，故无人阻挠，而得偶然幸愈也。

　　枫泾程笙伯令正，半产之后，汛事先期，淋漓不断，时且痛胀，龈衄减餐，苦渴苔黄，脉弦而数。频服补剂，久不能瘳。余投沙参、龟版、制香附、丝瓜络、茹、楝、菖、蒿、桅、薇、柏、藕十余剂，次月经即调，复来求诊，与柔养善其后。

　　细君上年病后，以清养药熬膏，服至岁杪，已康复胜常。孟春十八日，分娩亦快健。七日后，余即游武林，继返硖川，由梅溪而游嘉秀，至清明归，为展墓也。知其左乳裂疼，乳房亦痒，搔即水出，起已月余，初谓外恙不足虑，令取疡科善药敷之。余复鼓棹游梅泾而至 李，又浮海游崇沙，迨归已届端阳矣。见其右目胞坍而甚赤，询厥乳患，左加甚而更及于右，诸药久敷，皆无偶效，且兼气冲痰嗽，口渴肤糙，盖津液悉从外患而耗也。察其脉滑而数，良由肺胃热炽使然。遂授元参、石膏、知、翘、甘、苡、蒌、栀、菖、菊、蛤壳、银花等，二十余剂而各恙并蠲。既而余游吴越间者月余，归见其遍身暑疖，形瘦少餐，食后神疲，二便不畅，脉则弦涩不调。与元参、丝瓜络、栀、连、菖、橘、蒌、苑、薇、苏，四帖而经月之病若失，亦因气郁热壅也。可见治病必探其源，勿徒遏其流，而故人管君荣棠尝谓外证不宜服药，盖为服不得其当，及信书太过、泥用成方者言耳。若宣气清血之法，原不禁也。

　　沈雪江光禄年五十岁，于客腊偶患头晕，既而右手足麻木，医进再造丸十余颗，渐至挛曲不伸，针药无效。

