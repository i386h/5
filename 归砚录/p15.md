<!-- { "loadSidebar": true } -->
　　仲春余游 李，吴门李君雨村招往视之。手足亦肿而疼，便坚溲赤，口干舌绛，准头一瘰磊然，脉象弦滑而数，平时屡有鼻衄。肝阳易动，曲运神机，体质性情，阴虚火盛，风自火出，烁液成痰，窜入络中，则为是证。初起若以竹沥一味灌之，可以渐愈。乃温补率投，遂成锢疾，幸而病在经络，停补尚可延年，苟欲望有转机，必与清通宣泄。拟方三剂，肿痛稍瘥。议者谓药太清凉，多服恐妨脾胃，更医复事温补，并雨村亦不延诊矣。迨四月中旬，大便忽秘，饮食不思，半月余，更衣极艰滞，而解后胸次愈形窒塞，遂不食，然参药不辍也。至五月十八日，复解燥矢，仍不思食，勉强啜粥辄呕吐，次日转为滞下，色如鱼脑，日数十行。医谓有出无入，脾肾两败矣，温补方再加固涩之品，遂鼻血如注，且有成块成条之坚韧紫血，自喉间涌出，虽米饮不能下咽，小溲涩滞不行，时欲呷茶以润口。或云已传关格，无药可图，而引火归元之法，愈用愈剧。诸医无策，眷属皇皇，业办后事矣。乃弟云峰待诏，余春时所嘱，挽人聘余往援。二十四日余抵禾，见其面色枯黧，牙关紧而舌不出齿，脉至右滑左弦细数，皆上溢而尺不应指。胸闷溺涩，阳宜通而不通，是滋腻阻塞气道也；血溢下利，阴宜守而不守，是温燥灼烁营液也。吾先慈所谓人身如欹器，满则必覆。半年蛮补，填满胃中，设不倾筐倒箧而出，亦必塞死，岂可不加揣测，而误认为神机化灭之出入废、关闸不禁之下利、阴盛格阳之吐衄，而再施镇纳堵截之药哉！古云：上部有脉，下部无脉，其人当吐，不吐者死。今火炽上炎，鼻血大流，汤水不能略咽，有升无降，与吐何殊？况见证虽危，而呼吸不促，稍能安寐，皆是未绝之生机。考古下利而渴者属厥阴，白头翁汤主之；滞下不食者为噤口，参连汤主之。余合而用之，加石菖蒲宣气通阳，石斛、茅根生津凉血，一服而利减其半；次日去连、柏，加元参、犀角、童便，专治其衄，一服血渐少，利渐止；然离络之血，不可不使之出，未动之血，亟当使其各安于位，故以西洋参、丹参、麦冬、茯苓、菖蒲、石斛、小麦、竹叶、栀子、甘草梢、燕窝等出入，三剂血既止，牙关渐开，苔色黄腻，啜饮必拍膈始得下行；因参以小陷胸法，数剂自觉身体略轻，手腕稍舒；改清肃肺胃，展气化以充津，苔渐退，渴亦减，脉较平；守至闰月二十二日，尺脉滑动，于方中加肉苁蓉、麻仁二味，夜间即解坚黑燥矢，而渐能进粥；随去麻、苁，加生地，服至六月初七日，口始不渴而吃饭。继因过饮西瓜汁，大便溏泻，复延余往。以六君去术、草，加苡、藿，数帖而安；随去藿，加首乌、络石、石斛、十大功劳，服二十剂渐能起坐，右腿可以屈伸，但软而无力耳。中秋后又邀余往，则胃气已复，右指已伸，皮肤色泽，而右臂未能动，右颊犹觉木硬，是络中之痰未净，肝脏之风易生，气血之灌溉流行，因有所阻碍，而不能贯注也。以养血息风、蠲痰宣气之方，加竹沥为向导，服后足渐能立。

　　十月间食蟹过多，大解泄泻。余以六君加藕、木香、苏叶调愈。嗣余游盛湖转禾，适交至节，而天暖不藏，又因劳怒，陡发头晕，呕吐痰涎，目闭不言，不食不便，举家无措。医者率主首乌、牡蛎等滋摄之治。余脉之弦而缓，是中虚不能御木，故内风上僭，阴柔之品徒滞中枢，不可服也。仍用六君去甘草，加菖蒲、黄连、旋复花、姜皮、钩藤，三剂霍然。小寒后余游姑苏转禾，又因天暖而发鼻衄，改换养阴潜阳法而瘳。次年春季出门，因不节劳，至端阳复中而逝。

　　季夏余游 李，陆君又溪邀视其友王姓之病。寒热时作，汗多不解，便溏不畅，溲赤妄言，面黑如煤，苔黄大渴，烦燥气逆，脉滑而洪，按其心胸，坚硬而痛，乃暑湿挟痰食也。群医但知时感，辄进寒凉，闻说胸次不舒，遂疑为疹，羚、犀、膏、地，力竭计穷，已嘱病家备后事。余曰：此非重证，何必张皇！撤被启窗，胜于服药，病家唯唯，而不甚信。余即手为揭被开窗。病患 曰：舒畅多矣。药以小陷胸加芩、枳、翘、茹、薤、菖、海 ，数服而愈。继有里中张姓者，证相类，面不黑而红，舌无苔而干。诸医亦不察其气分之尚结，痰食之未行，屡进生地，唇齿渐焦，遂束手。余以小陷胸加元参、海 、菖、枳、芩、翘，一饮而脘舒得卧，齿舌皆津。盖结散邪行，则气通液布也。

　　乙卯六月，余三媳患感。身热头重，脘闷，频呕不食，耳聋。余投清解药一剂，病不少减，而汛事非期而至，邪虽尚在气分，但营阴素亏，恐易陷血室。亟迓半痴至，投小柴胡加减一帖，病少瘥而虚象毕呈，少腹右角甚形掣痛；半痴于清解中即佐养营通络柔肝之品，服四剂，证交七日，得大战汗而愈。原方为三儿遗失，惟记后四剂重用干地黄为君，是血虚者必养血则得汗，而儿妇气分甚郁，苟不先行清展气机，则养血之药不能遽入，此因事制宜之所以不易也，要在先辨其体气与病情耳。更奇者，同时余内侄许贯之茂才室，体极清 ，似较余媳更弱，且娩已五次，而产后即发壮热。半痴视为暑证，投大剂凉解数帖，即战汗而瘥。无何胃气渐复，忽又壮热，便闭渴闷，不饥不食，或疑新产误饵凉药使然，幸病家素信，仍延半痴诊之。右甚滑实，曰食复也。诘之，果啖豆腐稍多。遂投枳实栀豉汤加蒌、翘、桔、薄、芦菔汁，三啜而痊。斯人斯证，使他医视之，必以为营阴大亏矣，而半痴独不顾及，证书用药，应手而痊，且愈后不劳培补，寻健如常。可见产后不必皆虚，而体气之坚脆，亦不能但凭于形色之间也。嘻，难矣。丁巳冬，余假馆潜斋，适半痴草《归砚录》，余读至“结散邪行，气通液布”二语，因追忆两案，笔之于此。又可见佳案之遗漏尚多。惟冀同志者抄存以期续采仁和徐然石附识。

　　七月初旬，余游鸳湖归，三侄寿和陡患凛寒，身热筋 ，面红，谵妄汗频，四肢厥冷。年甫六岁，其母危之。

　　余察其苔色黄腻，口渴唇红，乃停食感冒耳。以枳实栀豉汤加菖蒲及冬干之芦菔叶，煎成调入玉枢丹五分灌之，次日谵 皆减，而腹痛微有吐泻，寐醒则神犹瞀乱，知其邪有外泄之机，治当迎刃而导，于前方加苏叶一分、黄连二分同炒煎服，连吐三，五次，泻六、七次，痛即减；第三日神情爽慧，余谓去疾莫如尽，再服原方一剂，遂愈。盖小儿之病，因于食滞者多，胃不和则卧不安，阳明实则谵妄，而世人辄作惊风治之，每致偾事。昧者更惑于巫瞽，而祭非其鬼，则尤可笑也。八月初，余游虎林归，二女定宜患感旬余，热虽退而干咳无痰，不眠，不食，不便，胸腹无所苦，汤饮亦不思，五热形瘦，佥虑成劳。余按脉弦细，是痰阻而气不通也。以紫菀、白前、蒌仁、薤白、橘红、半夏、菖蒲、竹茹、枳壳、桔梗，服数帖渐愈。三女杏宜年十四，因侍姊病过劳，且浃旬风雨，寒气外侵，而自恐不支，勉强纳食，起病则凛寒微热，腿肿而 ，泛泛欲呕，兼以微嗽。适余归之次日也。视其苔微黄而腻，尖微绛，脉缓滑。以枳实栀豉汤加前、苏、杏、桔、芩、菔饮之。日晡余游南乡归，内子述服药后神情昏瞀，呕出药食，恐夹痧邪，曾为刮背。余谓此食滞上焦，浊未下行耳。迨夜颇静，诘朝察之，胸仍拒按，原方加菖蒲、紫菀投之，余即游硖川，黄昏而归。内子云午后神复瞀乱，恐有变证，明日君毋他往也。余颔之。夜间亦静，次早问答如常，胸犹拒按，因其吐既未畅，大便未行，以前方合小陷胸为剂，外用朴硝罨其胸次。至已刻即神昏如寐，引衣自覆，呼之不应，时或妄言，面色晦滞，四肢时冷。内子对之下泪。余按脉如故，确系浊气上熏，清阳失布，既非寒邪深入，亦非温热逆传，原方再服一剂，病如故。余再四思维，径以薤白、石菖蒲各一钱，蒌仁三钱，煎成和入醇酒一杯灌之；外用葱白杵罨胸次，牙皂末吹鼻取嚏。时将薄暮，至初更始得微汗而肢和，寻即溏解一次而识人，夜分安眠。第四、五日胸次已舒，略无谵语，乃目有妄见，寐即恶梦，时有潮热。余以蒌、薤、菖，茹、翘、薇、苑、半、栀、豉、省头草等药通府涤浊，连解三次，各恙皆安；改用清肝肃肺法，至七朝身凉全愈。继治蒋君寅 五令郎全官，身热筋螈，不啼不乳，神呆嗜卧，或疑惊风，夤夜逆余往视，乃风热夹食也。与开泄清解法数帖，便行而痰渐嗽出，病即渐瘥。此等虽非大证。设稍误治，告危极速，故连类录之，以备大匠木屑竹头之需。

　　管君芝山拉余治其表嫂吴媪，年五十五岁。上年仲夏患癃二十余日，愈后小溲迄未通畅，已成锢疾。今秋分后，溺秘不行，医疗旬余，温如姜、桂、乌药，凉如栀、芩、黄柏，利如木通、滑石，皆不效，甚有用益智等以涩之者，渐至腰腹皆胀而拒按，胸高腿肿，不饥不食，大便不通，小溲略滴几点，热痛异常，舌绛无津，渴喜沸饮，而不敢多啜以增胀满，呻吟待毙。脉软而微，乃阴虚气化无权也。以沙参、熟地、连、蒌、苓、泽、麦冬、紫菀、牛膝、车前，加附子一钱，桂心五分，煎成冷服，一周时溺出桶许，而大便随行，进粥得眠，口苦而喜凉饮，即去附、桂、连、蒌、苑、膝，加知、柏、芍药、砂仁，数服而起。缘境窘不复调理，锢疾闻犹存也。

　　盛泽王西泉丈仲郎巽斋刑部夫人，年未四旬，而十八年前诞子之后，汛即不行，医以为虚，频年温补，略无小效。董味青茂才嘱就余诊。脉弦滑而体甚丰，乃气郁生热，热烁津液以成痰，痰复阻其气道，不能化血以流行，以致行度愆期，腹形胀痛，肢背不舒，骨疼寐惕，渴不欲饮，间或吐酸，二便不宣，苔黄口苦，皆风阳浮动，治节横斜之故也。与沙参、蛤粉各四钱，丝瓜络、石菖蒲各一钱，紫菀、仙夏、旋复、蒺藜各一钱五分，茯苓三钱，丹参二钱，黄连四分，海 二两，凫茈一两，服十余剂，来转方云：胀痛蠲而腹背皆舒，夜寐安而二便亦畅，酸水不吐，痰出已松，是肝已渐柔，惟食少无味，骨节 疼右甚，乃阳明虚无以束骨利机关也。拟通养法：参须、石菖蒲各一钱，茯神、络石各三钱，薏苡四钱，仙夏、竹茹各一钱五分，木瓜八分，姜汁炒黄连三分，十大功劳一两。仲冬招余往游复视，则诸恙皆安，惟右腿尚疼耳。即于通养方内加黄柏、仙灵脾，服之遂愈。

