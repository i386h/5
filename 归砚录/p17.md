<!-- { "loadSidebar": true } -->
　　始信鸡皮三少之说为不诬。按脉六部皆缓滑而长，左寸关带弦数，是聪明有寿之征，故年愈长而气愈固，是以分娩渐慢也。向有带而近有痰，以左寸关合之，火搏其液而不下趋也。嘱以六君子加减为常服之方，设再孕至七、八月，以束胎饮频服，可期易娩。渠闻之忻然，受方而去。录之以见赋体之奇。

　　余口上齿下牙密排各十六，虽从无痛楚，而自幼不能决硬物，故侵晨必以盐擦而冷水漱之，无间寒暑。今年春夏以来，饭食日减，右之第六齿渐不能嚼，偶触坚韧之物，痛不可忍，且畏冷漱。以为去年一病，遂形衰象，初不介意。余天性不饮，而颇识杯中趣，曩侍先慈晚膳，辄陪一、二杯。因去冬苦络虚不能转侧，戚友咸劝日饮醇酒数杯，以和气血。遂习以为常，然不敢纵肆，未尝一醉也。十二月十八夜，寐中忽为右龈痛觉，诘朝即碍于饮食，而是日已订有青镇之游，遂携一针登舟，频刺痛处，出血不少，午后渐松。次日归，饮食如常，以为无患矣。二十一日立春，晨起痛胀复作，刺亦不应，继以凛寒身热，偏右之巅、额、 、 、颧、颊、颐、颏，无不掣痛，苔色未露，谓是风火外侵，用艽、翘、蚕、芷、桑，薄等，二剂恶寒虽已，而足冷面热，溺赤苔黄，且鼻窍不塞，而右流浊涕如脓，时欲哼而出之，不则自上 流下，臭苦不堪，右面尽肿，满口唇疮，肿处极其畏寒，须以热物熨之为快，而时时火升。自问素不服丸散，又不啖肥甘，的系饮酒经年，湿热久蕴而上熏。盖以酒之热归于胆，上移于脑则为鼻渊，其实移脑者即移胃也，故见证皆在少阳、阳明分野。遂以元参、桑叶、菊花、花粉、银花、枳 子、丝瓜络、冬瓜子、芦根为剂，和入芦菔汁，调以玉枢丹，两服而苔化火平，二便亦畅，外用盐卤热洗右面而肿渐消；去玉枢丹又二服，可以嚼饭，日啖北梨，至戊午元旦，而臭浊之涕始稀。初五、六连日出门，适大风，初七日午后右龈复痛，上连头角耳门，右之第六齿复长出而碍食，凛寒畏风。乃用桑叶、菊花、生甘草、绿豆皮、元参、苡仁、银花、栀炭、薄荷、钩藤，以清散风热，一服肿出痛减；去薄、钩，加枇杷叶，四剂痛平，而右之第六齿已内外分裂矣。其根仍固，但碍于嚼物，而龈肿直至夏初消尽。既而头面四肢遍发斑块瘰，肿而且痒，游行无定，手十指、足十趾、两手掌、两足心无处不到，用力搔之，微出紫血，结痂坚黑，痕如痘疤，至秋杪始痊。痒时以盐卤洗之，内服银花、绿豆、生苡仁汤，戒口腹者八阅月。嘻，酒之为害如此！深愧悟之不早，从此一滴不敢沾唇。忆二十年前海丰张雨农司马招游东瓯，临行妹尝戒余勿饮酒，佩不敢忘，故向无酒病。年来自问衰颓，稍尔放溢，遂酿此恙，幸而资格尚浅，药治未误，不致延成锢疾。盖天性不饮者，虽少饮亦能为患也。详录之，以为世鉴。余妹天性孝友，又极贤明，幼佐先慈操井臼、理家务，有北宫婴儿之志，余强之适金氏，十载而嫠。余深悔之，附录以志余过。

　　余襁褓时患泻经年，迨三岁种痘，而痘科不知其天花已将出也，复以苗助之，遂及于险。先慈抱而膝行于床者五昼夜，赖任六嘉先生救全，因而体气甚弱，童年畏劳，稍动即鼻衄，故恒静坐。十二岁夏间患温甚剧，父母深忧之，病中见诸神将相谓曰：此一路福星也。遂醒而汗出以瘳。失怙后远游于婺，遵母氏之训，诸凡谨慎，弱冠后衄病始痊。隆冬可不挟纩，但略犯生冷即便泻，偶食炙爆则咽痛。己丑受室。甲午举家患疫，悉余治愈。既而自病甚危，梦一淡妆中年妇人，持合贮红药一丸，以药纳余口中而去，乃大汗而寤，口中尚有药香，病即已。复因作劳太早，倏然晕去，余妹甫十七岁，泣祷于天，欲 股以救，而余已苏，妹因卒吓遂吐血。

　　至今思之，愧无以报也。嗣后冬始衣絮。壬寅病 ，热盛时梦日月并丽于天，而有带下垂，余手挽两带而撼之，日月皆动，遂惊醒，出汗而愈。丙午酷热，而酬应甚繁，始患满额暑疡，续患痢，又患疟，热时辄梦御风而行，告愈之时凌虚上至霄汉，忽坠渊一浴，汗出如涌而苏。丁未续娶。己酉夏，钱塘沈悦亭茂才邀视陈茂才疫证，势已垂危。余初不知其兼患霉疮也，略不经意，吸其秽毒，归而即病。虽服故孝子张君养之之药而愈，时梦身化异类，遍体鳞甲，游泳深渊，腾云而上，适雨声如注而觉，汗如沐雨，而天雨竟数日不止，江浙因以成灾，亦奇矣哉。此后始衣帛。乙卯挈眷回籍。丙辰秋杪，病于省寓。十月初六夜，梦法华山备冠服、舆从，迎余赴职，余即忻然冠带而去，出钱塘门，过昭庆寺，见老少妇女数百人持香拦阻，因停舆，巳而东岳传令送归，余遂返寓，甫到门，一跌而寤。此梦则更奇也，究不知后来何如？嗟乎，幸而免者屡矣。附录于此，以存梦境。

　　
