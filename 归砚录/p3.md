<!-- { "loadSidebar": true } -->
　　以后每年加损不一。道光元年，有五千五百七十六箱进口；十年，有一万七千四百五十六箱进口；自十年至二十年，每年加多。于二十年间，有三万四千六百三十一箱进口。迨今咸丰五年，则尤多矣，有六万五千三百五十四箱进口。其价大土每箱计洋四百二十一元，小土每箱三百六十元，则今岁鸦片进口，中华费银统计四百七十八兆六百十六千四百元。每箱斤两若干，较平算之，如每人吸一钱，则华人食此物者，不下二百万余人。噫，鸦片进口逐渐加多，其害愈炽愈盛，伊芳于胡底！嘉庆二年至今六十载，进口之数若是之广，有心人闻之，有不为之痛哭流涕者耶？然此止就外国鸦片进口而论，更可痛者，云、贵二省及浙之温、台等处，亦广种此物，将沃土之田，可以种谷养人者，反种此以毒人！合中华所产而计之，则吸此者当不止二百万余人矣。愚谓中华甘此鸠毒，而外邦为之痛哭，询从来未有之忠告，敢不亟为手录。又按徐松龛中丞云：天竺自六朝后皆称印度，今五印度为KT 咭 所辖。进口货物近以鸦片为主，宇宙浮孽之气乃独钟于佛国，何其怪也！沃土良田，原以种谷养人。今酿酒之米，种者愈增；而养人之谷，种者愈减：此举世所未觉也。余足迹所及虽不广，而到处咨询，凡蕞尔一邑，岁费造酒之米必以万石计，无怪乎米价之日昂也！《先忧集》列税酒为救荒要务，诚为名论。按朱四辅云：世儒言及生财，辄以聚敛目之。但他物可以不税，而酒不可不税。盐有税而盐贵，民不能以淡食，盐贵则艰于食矣；布有税而布贵，民不能终岁不着衣，布贵则艰于衣矣。衣、盐之于民必不可少，而且税之；酒之于民可多可少，而何不税之也？况彼煮海为盐，绩麻为布，采天生之物而为百货，皆化无用以为有用；而酒则糜费五谷以成糟粕，化有用以为无用也。就货物论之，而酒断当税矣。商贾作客，携千百两之本，以涉百千里之道途，有风波之恐，有盗贼之忧，而其利不能十一；酒户卖酒，则坐拥高资，优游庭户，而其利且数倍也。就商而论，而酒益当税矣。如以税酒为聚敛之事，则夫理财非《大学》之务乎？请更辨之：凡民日食不过一升，而寻常之量辄饮斗酒，故一人之饮，足供数人之食；至于盛肴馔、多朋侣，其费又不可胜计也。酒之为物，勤俭多妨，是故税酒可以使民富。贞节之人以酒乱性，力学之人以酒废业，盗贼之徒以酒结伙，刚暴之徒以酒行凶：凡世间败德损行之事，无不由于酒者。此《书》之所以作《酒诰》，汉初所以三人群饮罚金四两也。酒之为物，志气两昏，是故税酒可以兴民教。富之教之，诚经国利民之善术，而安得谓小人之蠹政也哉？宋赵开称为善理财，其领四川财赋也，言蜀民已困，惟榷酤尚有盈余，遂大变酒法，四路岁课增至六百九十余万。宋儒胡致堂，称为通达事理，其论酒禁之事也，曰知治体者，欲罢官榷酤，使民自为之，而量取其利，虽未尽合古法，亦裕民去奢之渐也。其他名臣如范、韩、司马，名儒如朱文公、真西山等，论列政务，俱极详悉，而从未言酒税之非，亦足以见其为济时之要务矣。又陈漱六先生云：税酒之法，当行于平时；禁酒之令，当行于凶年。储一邑酒税之所入，即为一邑凶年之赈。必平时之税常令有余，而后凶年之赈无忧不足。安不忘危，以羡补不足之道也。税酒宜在城市、集镇，不宜在村落。村落之酒，米少水多，田家力作者流，聊以滋气血而和筋脉，非以沉湎也。一人不能耗米数合，一肆日卖不过数斗，税之则损贫人，且以病酒家矣。市廛既税酒，则宜禁私酿，不禁则酒家之入利少，而税不能取盈；村落则止禁醇酒，以毋令分市权也。造烧酒则最耗谷、麦，凶年此当首禁。

　　章氏云：《诗》八谷禾、麻、菽、麦，后人以脂麻当之。夫脂麻本名胡麻，来自大宛，汉时始入中国，仅可榨油及作饼饵，不堪为饭，安得三代时即列于八谷？古人救饥用火麻，即《本经》之大麻，其为八谷之麻无疑。

　　至医书、本草所载香油，皆谓脂麻油，俗以芸苔油为香油，大谬。愚按所辨皆是。若云芸苔油能使女人不孕，虽见古书，然世人以之为烹饪常食之物者广矣，其可尽信乎？惟肴馔所需，各有所宜耳。至论其性，则榄仁油、猪油最良，茶油、麻油、豆油次之，芸苔油为下，其余等诸自郐。凡麻、菜诸油皆香，而方言不同，或以麻油为香油，或以菜油为香油，习俗难移，用者贵审其宜。若笔之于书，必明言何油，庶免疑误。至乌 子壳内之仁榨油，名青油，虽香而有毒，燃灯煤重，鼠亦不食，夏月合苏油、黄蜡造烛，不堪重按，而晒反坚，世人又往往与他油之久窨无脚名清油者相混。须知此曰青油者，所以别于壳外白皮之名白油也。白油色白如蜡，造烛最良，又名 油、皮油。若皮与仁同榨者，曰绿油，造烛不佳，性冷利。凡疮药中用青油、白油，皆取其杀虫。并不可食，误食之必吐利。章氏谓为大热可食者，误也。

　　《南中纪闻》云：茶油树叶四季常青，每于八九月间开花，色白而香，昼舒夜敛，结实凡十余月，直至次年六月，方采掇榨油。足备周岁之气，以故色味清和不滑，此食品中最宜脾胃者也。愚按衢、严亦有用其渣者，可以浣衣去垢，故闺阁中以此油加香料蒸熟泽发，则发黑而不腻 ，盖诸油惟此最清也。

　　《饮食辨》云：咸能补肾，故有坚筋骨、令人壮健之功。观牛、马食盐则肥健，橐驼嗜咸故多力，饲艾 以盐则善交，则补肾之说信矣。凡血证、水证、消渴、喘嗽之外，皆不必申食盐之禁。愚按焚修之人食淡者，正虑肾得补而欲易动也。

　　又云：《月令》仲夏令民毋刈蓝以染。郑氏以为恐伤生养之气。夫生养之气，万物所共，何刈他草不禁，独禁蓝乎？至于字从监，或六书谐声之理，郑氏解为监禁，亦属牵强。盖蓝主解百种恶药毒，制百种恶虫毒，退一切大热，行一切败血。是以先王之世禁之者，以时当仲夏，炎 正盛，毒虫正多，意在留此有用之物，以救民疾，观“以染”二字，可见言不当为染色之小用也。愚谓此辨诚前人之所未及，益见先王仁民之政之无微不至也。

　　又荷叶条下云：东垣诸方，不论温、凉、补、泻，必用升、柴、苍、葛等升散之药数味，乃至治天行疙瘩大头证，亦用升、苍、荷叶三味为清震汤，名其病曰雷头风。升麻、荷叶助其上盛之阳邪，苍术燥其垂竭之阴液，背道离经，至此而极。后世无目之人，犹亟称之，岂不悲哉！此证之来，其气最恶，死最速。回忆生平阅历，惟以退热、消风、解毒为主者，则十全八九，服清震汤者，则百无一生，尝目击数十百人矣。愚谓此言是也，何以于藕因其能疗冻疮，遂谓其性大热，凡肺热嗽血、心热悸遗，并垂深戒，殆智者之一失也。夫治冻疮之品，如椒、蒜之类，固属辛热，然黄柏亦治冻疮，岂可概指为热药乎？又东垣普济消毒饮，用者亦须减去上升之药，庶免助邪之患。

　　又云：丹溪倒仓法，无理不通，乃自明以后，医书群附和之，我朝先辈谓其于人腹中作把戏是矣。况牛为稼穑之资，天子无故不忍宰，祭祀非天神不敢歆，岂可妄杀乎？及观《庄子》牺牛、耕牛之喻，知古人宰杀者惟牺牛，而耕牛必不杀也。愚谓丹溪义乌人，彼地有豢牛以斗者，名曰操牛，斗胜则善价以争购，败则贱卖于屠而宰之。平时不事南亩，食稻饮醇，奉如上客，此他处所无者。其肉云极腴嫩，人皆嗜之。余失怙后，蒙父执金履思丈提挈，馆其地者将十载，因家规不食牛、犬，故未染指。土人因豢牛而破家者不少，真陋俗也。不知元时已有此风否？诸书未载，故附录之。

　　驴、骡，马属也，而骡介驴、马之间。杨素园大尹云：牡驴、牝马交而生者曰马骡，形较马尤高；牡马、牝驴交而生者曰驴骡，形较驴为大。皆有牝而无牡。余谓骡既皆牝，再与驴马交而生者何名？杨云：骡性贞，从无与驴、马交者。余曰：然则《易》言利牝马之贞，当是骡也。有牝无牡，正合坤之纯阴，以其为马所生，仍为马类，故直谓之牝马耳。大令深颔之。又干为马，马之牝者，犹是阳中之阴，惟骡行最健，虽骏马不能及，而性极调良，故日牝马地类，行地无疆，有君子攸行之象焉。世传骡之前阴，有骨如环，不能辟翕，故性贞而不交。余按女人有赋此形，而不能安贞如彼者，必遭产厄。曩仁和谢金堂先生云：有姚稳婆者，尝为其亲串家洗一女，即曰：此女骡形，长成后慎勿嫁，可享长年。初不信，久亦忘之。后适某氏，孕而欲娩，诸稳婆莫能措手，母家遣人召姚。曰：我虽耄矣，犹忆二十年前，即嘱勿嫁，汝主岂不忆乎？辞不往。竟不产而亡。噫，此妪手眼可云精矣。故于初生时一扪，即知其交骨无缝也。古书讹骡为螺，致令费解，余已考正于《女科辑要》中。或云驴、马交非其匹，而骡性独贞，诚不可解。余谓人亦有之，目击屡矣，当以不解解之。

　　本草据《月令》，强分麋、鹿二角有补阴、补阳之别。纯庙谓木兰之鹿、吉林之麋，角皆解于夏，惟麈角解于冬，曾于南苑见之，特正其讹。于乾隆三十三年，改时宪书仲冬月令“麋角解”为“麈角解”。后之修本草者，当遵奉改注。

　　《蠡海集》云：凡鸟卵皆系着于脊，乃本于天者亲上也。脊系卵处，下生一肠，上口连属于系卵。卵既长足而产，则入于此肠，俗谓之花肠也。下口乃并于直肠，以通于后窍出焉。凡兽之胎，则系着于腹，而其结处为胎室。既长足则并膀胱下口，以通于前窍出焉。此本乎地者亲下也。

　　又云：天赋气，气之质无性情，雨、露、霜、雪，无性情者也；地赋形，形之质有性而无情，草、木、土、石，无情者也；天地交则气形具，气形具则性情备焉，鸟、兽、虫、鱼，性情备者也。涎、涕、汗、泪，得天之气；羽、毛、鳞、甲，得地之形。

