<!-- { "loadSidebar": true } -->
　　泻门自宋复华以下皆魏案。但复华之病，似肝木乘胃，故润药相宜。如果乘脾，则参、术是要药矣。

　　疟门施涣之、许怀民二条皆魏案。此门治法，于暑湿时疟，阙焉未及。惟缪氏解用白虎以治暑证，而乃初病即杂以牛膝、首乌等阴分之药，皆未可为轨则也。胎疟之称，尤为不典。魏君博雅，胡亦惑之？痢门自张龙文以下皆魏案。

　　痢后风末一条是魏案，第此案宜入疟痢门。

　　消门胡天叙条是魏案。

　　黄胆门自徐环薇以下皆魏案。

　　内伤门末二条皆魏案。

　　吐血门末三条皆魏案。

　　衄血门末二条皆魏案。

　　便血门赵正为室人条系魏案。

　　痿门按语云：此证为肝经燥火郁于脾土而成，世罕知者。此诚不刊之论。所附黄澹翁案未见，盖此书脱误甚多也。冯楚瞻治李主政案，议论极精，治法未尽善，而冯氏最为柳洲所心折，故不觉推许过当也。末两条皆魏案。

　　膈门陈溶上以下皆魏案。末条竟是一篇祭文。

　　喘门叶石林家喘延四世，而愈病之药不同，夫一脉相传，病情尚尔。世之执死方以治活病，而不察其脏性、病因之各异者，皆盲医也。末四条皆魏案。

　　呃逆门末条是魏案。

　　汗门自詹渭丰以下皆魏案。

　　面病门后二条注云：自来选钞入，不知谁案。观此，则其书非魏氏一人辑选，不过总其成耳。且其中有注未入选而仍加载者，可见为草创之稿，而非定本。芜复脱简，宜乎不少。

　　目门自金封翁以下皆魏案。

　　耳门自朱、余二女以下皆魏案。阅先生自述耳病之由，士雄亦十四岁失怙，而废书服贾，虽困苦颠连，尚不致有疾者，以母氏 拄家事也。读此既感少境之与先生相似，又恨学术空疏，不能起老母之危 ，为终身莫赎之罪。涕泪交流，为之掩卷。

　　鼻门自沈晋培以下皆魏案。

　　喑门自严铁桥以下皆魏案。

　　胁痛门自范康候以下皆魏案。

　　腰痛门末条是魏案。

　　疝门末二条皆魏案。

　　五十九卷跌扑门，详列各证，可云备矣。而二十八卷不知何以先着跌扑诸条，此宜并入于后。又二十八卷之小儿门，皆鲠刺等病，亦宜改标鲠刺为是。

　　二十九卷既列诸虫，复列蛔证，蛔亦虫也，似可并入。至文垣所治马迪庵内人证，魏氏病其议论不经。夫伏痰挟火上冲，蛔虫因热而动，皆能使胸中跳跃，热降痰蛔并下，则病自安。未可浓非也。

　　中毒门刘立之治老妇案，方法可谓神矣。曷以知其服水银？竟不叙明何也。如其炼饵，当入丹石毒门；设云误服，不能病至历年。

　　奇疾门湖州邬阿二所患乃蛇缠证，非奇疾也，当入外科门。

　　经水门徐、范二条皆魏案。

　　崩漏门刘、姚二条皆魏案。

　　妊娠下疾自汪陛堂以下皆魏案。

　　妊娠虚损姚、胡二条皆魏案。

　　喻氏治李、黄二案，笠泽治吴元水妇案，皆不当列于心腹痛条。至黄咫旭室病，魏氏谓喻君不知肝胃病治法。

　　愚按柳洲独擅此长，云可概治诸证，未免矫枉过正。如吴元水妇病，断不可投以血药者，乌得专究肝肾，而不问其余耶？归、地滞膈而作呕，乃气分病之名论，曷可非哉！妊娠下血许、胡二条皆魏案。

　　产难门末二条皆魏案。

　　胞衣不下门末条是魏案。

　　产后血崩自许竹溪夫人以下皆魏案。

　　产后血虚按语戒用姜、附刚剂，最为切贴，以养营为先生独得之心法也。末条是其治验。

　　产后火热自沈协兰室人以下皆魏案。

　　产后虚损，愚谓此证最多，何魏氏仅采温补数案耶？产后颠狂条忽自标魏玉横治一妇云云，前此各门所附己案，皆不注明，故余一一点出，庶读者易知。本门丁润兄室条亦魏案。凡各门自案皆附于后，而此独羼杂其间，体例不符，显未编定也。

　　小儿伤寒袁仲卿子病，喻云寒凉药皆在胃口之上，不能透入，魏氏骇其何以上云镇坠深入脏腑。愚谓镇坠之品，性皆重降，药虽停于胃口，邪则不能外解而深入矣。用理中汤运转前药，必以枳实等为佐。此种意在言表之处，皆须自有会心也。

　　小儿喘嗽条“嗽”字当删，以嗽证已列于前也。

　　小儿疳病末二条皆魏案。

　　五十二卷肺痈肺痿门止标一“肺”字，脱下三字。

　　悬痈门魏案一条居首， 癖门魏案一条居中，并宜移后。

　　五十八卷疮疡门吴性全案，乃魏氏治验。但各门附案，专滋肝肾，岂生平得力于此，而欲独竖一帜乎？先曾祖《重庆堂随笔》下卷所附《洗冤录·人身骨节辨》，秀水庄芝阶先生读之，谓尚有未是处，因以襄平姚立斋大尹所着《洗冤录解》示余。据历验多案，方骨下之尾蛆骨名曰尾闾，一名 端，一名穷骨，一名橛骨，俗名尾桩，实尾 骨之末节，无窍无髓，或如菱角，或如人参芦，有连生于方骨下者，有与方骨断而连者，原不足异，而与现行检骨格所言：男子九窍、女人六窍，实不符也。又云女子羞秘骨为《洗冤录补》附会之说，余检女骨从未见也，询之同官，亦无见者，且据老仵作云，妇人产子则交骨开，若有羞秘骨则不能开矣。盖架骨前胯青黑者，多有生前患疮，或服金石毒药使然，故踢伤致死条有此骨切不可检，恐误认青黑为伤云云。岂有因 精而致骨青黑之理哉？况舍一而起于二，尤为必无之事。若曰天理以此辨贞淫，则妇人再醮不得谓之淫，处子外遇安可谓之贞？苟不辨正，则妇女之下部受伤而死，转致污其名节者，岂不大可惨哉！愚谓推勘最细，而《人身说概》、《全体新论》诸书，皆不言人有羞秘骨，余方疑矣，阅此始释然。亟录之，以志余陋。

　　太平戚鹤泉集中，有《书汉张太守仲景碑阴文》一首，因录于下，俾后世咸知医圣之当敬也。其文曰：南阳汉张太守仲景墓碑载：太守涅阳人，为今南召，故隶南阳。墓久沦没，无有知者。崇正戊辰夏，兰阳诸生冯应鳌病，恍惚见神来，称故汉长沙太守某，为疗，嘱应鳌为修某处墓。应鳌既愈，根据所指南阳城东祠后七十步，迹至祝县丞园，境宛然，顾不见墓形。向祝求尺寸地，为太守封树，祝以无验呵斥之。应鳌计无所出，立石祠中，记其事而归。后三年，有人于园穿井见石碣，果太守墓。会寇乱，应鳌虽闻信不能往也。国朝戊子，应鳌选南阳郡属叶县校，乃亲至其地，已自祝而包而杨三易主。验葬处虽实，墓犹在荒坎中。具始末陈于府，出金市杨地，重甓 ，并建墓祠，参议桑公芸为碑记。噫，如碑言，太守灵甚着矣。顾不示于南阳近地，必假之甚远之冯生，又千余年不一显，必迟至有明将易代之际，虽显晦有时，理固有难解者。而卒使遗蜕所存，不终沉没，林庙蔚然，令后人过而生敬，则事确有实，而言之非诬。呜呼，太守功在万世，当报者岂特冯生？而靳尺寸地不一封树如祝县丞，又安在哉？长洲沈归愚尚书《香岩先生传》云：君名桂，字天士，号香岩。先世自歙迁吴，诸生 山公曾祖也。祖紫帆有孝行，通医理，至君考阳生而精其术。范少参长倩无子，晚得伏庵太史、生无谷道，啼不止，延医视之，皆束手。阳生翁至曰：是在膜里，须金刀割之。割之而谷道果开。太史既长，为紫帆翁作传以报焉。君少从师受经书，暮归阳生翁授以岐黄学。年十四，翁弃养，君乃从翁门人朱君某，专学为医。朱君即举翁平日所教教之。君闻言即彻其蕴，见出朱君上，因有闻于时。君察脉、望色、听声、写形，言病之所在，如见五脏 结。治方不执成见，尝云剂之寒温，视疾之凉热。自河间以暑火立论，专用寒凉；东垣论脾胃之火，必务温养，习用参、附；丹溪创阴虚火动之论，又偏于寒凉。嗣是宗丹溪者多寒凉，宗东垣者多温养。近之医者，茫无定识，假兼备以幸中，借和平以藏拙，甚至朝用一方，暮易一剂，而无定见。盖病有见证，有变证，有转证，必灼见其初终转变，胸有成竹，而后施之以方，否则以药治病，实以人试药也。持论如是。以是名著朝野，即下至贩夫竖子，远至邻省外服，无不知有叶天士先生，由其实至而名归也。居家顿伦纪，内行修备，交朋友信，人以事就商，为剖析成败利钝，如决疾然，洞中 会。以患难相告者，倾橐拯之，无所顾惜。君又不止以医擅名者！没年八十。配潘孺人。子二：奕章、龙章，奕章亦善医，以君名掩。孙二人：曰堂、曰坚。曾孙三人，习儒业。食君之德，高硕家声，将于是乎在。论曰：自太史公传仓公件系其事，陈承祚作《华佗传》因之，后戴九灵、宋景濂仿其体作名医传。君不欲以医自名，并不欲以医传世。临末诫其子曰：医可为而不可为，必天资敏悟，又读万卷书，而后可借术济世，不然鲜有不杀人者，是以药饵为刀刃也。吾死，子孙慎毋轻言医。呜呼，可谓达且仁矣。

