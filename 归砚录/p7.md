<!-- { "loadSidebar": true } -->
　　《明史》载光宗谅暗，郑贵妃进美女四人，上不豫，内医崔文升用大黄药，一日夜三四十起，头目眩晕，不能动履。杨涟疏劾之云：有心之误耶？无心之误耶？有心则齑粉不足偿，无心则一误岂可再误！上宣涟入，目注久之。方从哲荐李可灼进红丸。上饮汤辄喘，药进乃受。上喜称忠臣者再，顷之传圣体用药后，暖润舒畅。复进一丸，明旦驾崩矣。从哲拟旨赏可灼银五十两，以王舜安疏改罚俸一年。于是言者蜂起，谓文升情罪不减张差，而可灼次之，并劾从哲。从哲疏辨，自请削夺，可灼遣戍，文升发遣南京。愚谓此胜国三大案之一，实千古之大疑案也。论者纷纷，迄未得其病情，以文人多不知医耳。吾友仁和徐君亚枝尝云：李可灼进红丸于光宗也，先有奄人崔文升之用大黄，故尤悔庵拟明史乐府有“大黄一下法不治，红丸虽进补已迟”之句。其谓文升误下固然矣，而以红丸为补则非是。盖光宗之病，阳明实而太阳未罢之证也。史载进红丸后，圣体暖润舒畅，则前此用大黄时，必恶寒无汗、周身拘急之证悉具。大黄下之，汤饮不受，明是误下成结胸之证。红丸者丸而色红，莫知所用何药。余意必是开太阳兼陷胸之品，所以进后暖润舒畅。史载“上不豫”于“进美女”之下，或太阳经府均病，配红铅为经府双解之剂，故其丸色红，则仍是下法，不是补法。嘉言所谓得其下之之力，非得其补之之力者也。至于明旦驾崩，或因小愈而复犯女色，宫围邃密，外廷莫知，不然岂有得暖润舒畅之转机，未尝变证而甫隔一夜遽然长逝乎？因慨文人谈医，每多谬误，如《两般秋雨庵随笔》载咏甘草云：“历事五朝长乐老，未曾独将汉留候”，皆未读医书之故也。愚谓虽读医书，而阅历未深者，尚有人为书囿之弊，故论病最非易事。

　　江阴陈定九《留溪外传》载前明崇明蔡指方神于医，尝云医家心动气浮，志歧欲侈，讹审察之微，失参辨之宜，而用药舛谬，未有不杀人于顷刻者也。譬之良相治国，必举贤任能，因材器使，其心休休，其如有容，正己无私，然后鼎鼐和，阴阳燮，而天下治。如或心术匪端，志向偏趋，而用人失当，欲求竣其功业，终其令闻者鲜矣。故曰为医如为相，用药若用人。医道微矣，非绝欲无私，通神于微妙之乡，穷理尽性，研几于幽明之极者，不足以传也。

　　歙吴畹清太守，世精外科，以家传秘法刊行寿世，名《攒花知不足方》。业外科者，当奉为圭臬也。又刻徐、陈两家《易简方》四卷于苏州。其凡例首条云：近来无论内外科，一病就诊，先求多衍时日，不肯使人速愈。在有力者虽不惜费，不知病久体乏，受害端由于此；至于贫病，既不能一概送诊，务使早日痊愈，方可自食其力，若亦久延，必至无力调治，奄息待毙，甚且因病废业，举室饥寒，忍乎不忍？愿行道者心存利济，力返积习，定获善报。

　　吕君慎庵所辑拙案《三编》，卷二第六页屠小苏令正案后附顾氏子证，蒙乌程汪谢城孝廉评云：“覆杯即已”下宜删去，以言过当也。若然则藜藿人温证、暑证，亦可用辛温矣。此评甚是，余极佩服。第杭城之饮食起居甲于天下，虽苏、扬不及也，而席丰履浓人家之小儿，往往爱惜过分，因娇养而生饱暖之疾，亦甚于他处。非深历其境者，不能悉知。余发此论，亦有为而言也。故下文特着“栉风沐雨”四字，如果“栉风沐雨”之人，虽感温暑，似非一味清凉可治，当稍佐以辛散，始合机宜。又结以量体裁衣，勿胶瑟柱，正虑印定眼目，不敢说然也。

　　第二十二页所用之交泰丸，系黄连、桂心二物。吕君未注，亦附及之。

　　曩武进董兰痴鹾尹、贡海门茂才、四明项君新桥，咸谓余为袁简斋先生后身，余闻之愧不敢当。以袁公之聪明孝友、政事文章，焉能望其万一，不过性情通脱有相类耳。定州杨素园明府云：袁乃旷代之名医也。君之治胡季槎茂材发背案，所引之语已括尽内外诸病治法，无余蕴矣，而千古无人会意。惟尊案不论用补、用清，悉以运枢机、通经络为妙用。兰痴诸君之说，殆以此也。余谓此愚者之一得，偶合袁公之见耳。至其集中论议，无非入理深谈。愚每因彼而悟此，事实有之。缘人身气贵流行，百病皆由愆滞，苟不知此，虽药已对证，往往格不相入，岂但不足以愈病已耶？故录存拙案，不厌烦琐，谆谆以此告人。设知此义，则平易之药，轻淡之方，每可以愈重证，纵必死之病，或可借以暂缓须臾。乃昧者谓余妙术仁声，播于迩遐，而病情千态万状，多人苦思力索所不能中者，君辄以平淡常用之品而得之，毋乃医运之亨乎？余但笑而不答。然清夜扪心，惭无实学，而虚名幸获，隐匿殊多。

　　遂伏处穷乡，欲期寡过。惟痴肠未冷，饶舌何辞。嘻，定有慧心人会吾意也。

　　余亲家戴雪宾茂才之先德干斋先生，精于医，行道四十年。尝云医学一门，显则譬之有形之棋，应变无方，能者多而精者少；隐则譬之无形之道，神明莫测，行之易而知之难。可谓说尽此中微妙矣。故先生年逾花甲，即誓不临证，而乐善好施，虽家无储蓄，亦不倦也。寿至七十九而终。

　　山阴俞君仲华，下方桥陈念义之高弟也。人极豪爽，有侠气，饮酒谈兵，轻财好客，兼佞佛。久寓省垣，与余交最深。惟谈医不合，闻余论景岳，辄怒形于色。余谅其信师过笃，不与较也。然遇时感重证，必嘱病家延余主治。而其二子皆误于温补，虽余与故孝子张君养之极口苦谏，奈乔梓皆不悟，和而不同如此也。俞尝撰《结水浒演义》一书，又名《荡寇志》，尊朝廷以诛盗贼，命意极正，惜笔力远逊耐庵；且误以扶阳抑阴之旨寓意于医，适形偏谬。杨大令素园尝着论非之。夫以仲华之才之学谈医，而犹走入魔道，医岂易言哉！故录之，愿后人勿轻言医。

　　扶阳抑阴，大《易》以喻君子小人，章虚谷谓但可以论治世，不可以论治病，韪矣。愚谓未尝不可以论治病，特扶阳抑阴不可专藉热药耳。何也？人身元气犹阳也，外来邪气犹阴也。故热伤胃液，仲圣谓之无阳。医者欲扶其阳，须充其液，欲抑其阴，须撤其热。虽急下曰存阴，而急下者下邪也，下邪即是抑阴，存阴者存正也，存正即是扶阳。苟知此义，则易道医理原一贯也。赵养葵未明此义，仅知温补为扶阳之药，而不知阴阳乃邪正之喻，故其法但可以治寒邪为病，阴盛格阳之证也。而乃书名《医贯》，以致后人惑之，误尽苍生，宜乎洄溪之力加呵斥也。

　　仁和许周生驾部云：吴台卿笃信乩言，长斋礼拜，忘其体之羸，又受道士戒，百日不语，方夏暑火郁肺，遂病血而死。因谓乩之术，始犹一二好事者信之，继则朴实之士信焉，继则聪明之士亦信焉。祸福以乩为筮，学问以乩为师，疾病以乩为医。背阳而入阴，舍昭昭而即冥冥，其幽阴沉墨，足以消去人之精爽也。愚谓更有因此而遭横祸者，历历可稽焉。大抵惑于此者，总由义利不明，心有妄冀。近日乩坛愈广，乩术愈新，竟有不堪缕述者，尤可叹也。

　　《艮斋杂说》：惩忿则火不上升，窒欲则水不下泄，水火既济，鼎道成矣。君子读损之象，得养生焉。

　　疫疠伤人，莫过于《谈往》所云之崇正十六年。有疙瘩瘟、羊毛瘟等名，呼病即亡，不留片刻。八、九两月，疫死数百万。十月间有闽人晓解病由，看膝湾后有筋突起，紫者无救，红则速刺出血可活。至霜雪渐降，势亦渐杀。愚谓此疫虽奇，杀人既速且多，然无非暑热毒瓦斯深入营分耳。故轻者刺之可活，而霜雪降病自衰也。考嘉兴王肱《枕蚓庵琐语》及桐乡陈松涛《灾荒记事》，皆云崇正十四年大旱，十五、十六经年亢旱，通国奇荒，疫疠大作。合三书而观之，则其为暑燥热毒之气可知。呼病即亡者，邪气直入于脏也。彼时设有余师愚其人者，或可救全一二也。

　　童 庐云：镇海钟景龙先生，精于痧痘，经其治者，百不失一，逆证决期，从无爽日。所用之药，初服大黄者十居其五，后用补剂者十之七；至于攻发，惟僵蚕而已，全蝎、穿山甲、桑虫之类，从未一施；独地龙遇血热毒盛，百余条不嫌多。尝曰：小儿血气未充，脏腑娇嫩，痘疮不能起发，良由元虚不能足浆，浆不足则毒不泄，若再以毒攻毒，不但毒不肯出，而正气更受其害，未有正虚而毒能化者也。语简理微，真济世之格言。愚谓亦有因热极而浆不起者，以正气为壮火所食也。宜泻火，忌补托。至痘后生毒，多由妄投毒药，误用温补所致。

　　杨素园大尹云：余见阜平赵功甫处方极轻。尝曰：小儿之腹几何，须令其胃气足以运化药力，始能有效。亦至理也。愚谓赵先生虽论小儿，即大人之病，亦须量其胃气而后权方剂。凡脆薄之人，竟与小儿同视可也。近世惟休宁汪广期，治小儿专用轻剂。

　　吾乡管君荣棠，少服贾，天资颖异，自知体弱，恐不永年，乃潜心于疡科者十余年，遂精其术。性慷慨，施药济人，能起危证。与余为莫逆交。丙辰季冬，忽患吐血而亡，年仅四十四，子才五龄耳。乡人咸惋惜之。余挽以一联云：“频年冷处存心，施药施粮，共叹君肠之热；一旦红尘撒手，斯人斯疾，可怜儿口犹黄。”其没前一月，适余养 在里，尝携酒肴见饷，且以未完之稿示余。曰痈疽之生，昔人谓有三因，其实从乳岩、瘰 之外，无所谓内因也。凡外感六淫，先作内病，如伤寒发汗不彻、温热分解不清，余邪逗留，为内痈，为痞结，为流注，为附骨疽，皆内有伏热，外被寒凝所致。即胸背等痈，亦由湿热上升而成。所谓营气不从，逆于肉里，发为痈肿。若云阴虚火炎而生痈疽者，千不得一。总之，疡证不外气血阻滞，即损伤致病，亦是血凝气滞使然皆无补法。

