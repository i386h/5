<!-- { "loadSidebar": true } -->
　　至服药之道，原不过为富贵人设法，以安其心耳。断不可通套徇俗，如见 肿而投内疏黄连，毒必黑陷；投犀角地黄，舌必灰黑：脾胃受戕，变证因而蜂起。但此义无论病家不知，即医家白首其间，亦未悉原委，迨证渐剧，亦不自咎其用非所宜，反谓病势利害，药须加重，虽至于死，彼此不悟，悲夫！即诸家所刻治案，抄袭雷同，或各是其是，各非其非，无足取法。若立斋辄用参、附，贫病则先倾其家，而命即随之矣。且今世疡医不知治法，但以书方为能事，更造不服药必遗毒为害之言以惑人，推其意，无非要誉以敛财，罔顾其人生死。尝戏改《醉翁亭记》二句云：“医生之意不在病，在乎敛财而已矣。”一笑。自愧未尝学问，方剂药性，素所未谙，然每治人之坏证，均不从服药中得手也。余览之，钦其见道之深，而所言皆得我心，正欲析疑商榷，不料其卒然溘逝，天道不可尚矣。亟为节录如上，以传其人。

　　又云：从来外科诸书图形名状，设想于鱼、虫、鸟、兽，最是可笑。如头部之鳝 头、蝼蛄串，唇部之龙泉疽、虎髭毒，手部之蛇头疔、蜣螂蛀，腿部之上水鱼、泥鳅疽，并无解说；更不通者，足跟之牛程蹇，以人比畜，近于谑矣。医者并罔顾名思义，妄立名目，以惑病家，而病家反以医人能呼其名为有识。遂相沿成习，牢不可破。

　　推其缘故，良由不能按穴立名，设此夜半之词以耸听耳。宜改牛程蹇为“行程蹇”，其余均以穴道名之。如不入部位者，曰无名肿毒而已。若夫便毒，不尽生于怨旷，古书指为欲念不遂，殆不其然。即霉疮亦不仅淫毒为患，必先有湿热内伏，乘淫邪而发作。若其人本无湿热，虽日游邪径，亦不传染也。苟湿热内甚者，虽不狎邪，感着其气即染也。破伤成证亦然，皆不可执一而论。

　　又云：外科蜡矾丸，本草载之，极言其解毒护心护膜之功，夫蜡极难化，矾又伤心而涩肠。病者进以甘旨，尚难运动，反投以坚涩难化之物，必胃闭而不能食，证将因之而剧。即膜须蜡护，而吞入肠胃之间，蜡亦未必至膜。方书之言，可尽信哉！又云：古书所载，有不尽然者。浓味生痈疽；膏粱之变，足生大疔。此“忌口”二字之所本也。余谓此为富贵之说法，非所以论大概也。《千金》、《外台》无不以慎口腹为要务。东垣云：痈疽食肉，乃自弃也。究之诸公当日所交游者，皆富贵也。王氏自谓我术但治贫病，然以刺史之尊，于民间日用疾苦，相离尚远，其所称贫病，非藜藿无告之贫也。若劳苦贫人，所患疡毒，皆由六淫外乘，而医者不知变通，甚至蔬腐不许入口，一餐之间，有许多禁忌，几有绝食之苦，病患何以堪此？因之胃闭而病不能愈。此由见理不明，操技不精，藉“忌口”二字为口实，以文过而饰非。及至用药，则蜈蚣、桑虫、甲片、蜂房、蛇蜕、角刺诸毒药，浪用无忌，何独于寻常食品而严申禁戒乎？习而不察，曷胜浩叹！若能于富贵人退之，贫苦者进之，庶乎两得其平。盖胃气充足，病必易愈，肌亦易生。设此义不知，亦焉能识病情而施妙治乎？又云：考古治疾，无分内外。刀、针、砭、刺、蒸、灸、熨、洗诸法并用，不专主于汤液一端。今诸法失传，而专责之汤液，故有邪气隐伏于经络之间，而发为痈疽也。夫用药如用兵，若为将者，奉命伐暴，废其纪律，不以摧坚破贼为己任，徒从事于文檄簿书之间，虚应故事，以待贼之自毙，养奸玩寇，滋蔓难图，至使与国俱亡而后已，失其为将之道矣。乃医者治痈疽弃其刀针，不以决去脓腐为亟务，徒从事于方剂汤液之间，以待疽之自溃，因循姑息，养痈贻患，至使与身俱亡而后已，失其为医之道矣。洄溪论外科曰：手法必求传授。此言是已，但颖悟者自能心得，否则虽授无益也。今针、砭诸法不行久矣，医者弃难而就易，病者畏痛而苟安，亦由今时之风气，尚虚声，喜浮誉，循名而不责实。世道所以愈趋而愈下者，时也，势也。秦缓曰：药之不达，针之不及。仲景治伤寒，用麻、桂以发汗，其汗之不彻者，针刺出血以代汗。今人谓麻、桂不可用而代之，又禁刺法，谤为泄气，以致留邪不去，发为遗毒。如史传所载，虽帝王将相之病而用刀针者，不胜缕指。试问今日遇之，尚敢出诸口乎？故曰：时也，势也。可见在昔内证尚须外治，今则疡科专以汤液治外疾。藉言补托，迁移时日，轻浅者糜帑劳师，深久者溃败决裂，或死无敛具，或残体破家。

　　医者自谓谨慎，而不知杀人无迹；病者乐于苟安，而至死不悟。此即子产所论水 弱，民狎而玩之则多死也。不意于医道亦然，可不哀哉！彼医者岂设心欲杀人耶？实由不能辨其为脓为血也。亦有能辨之，而故缓之以敛财。亦有不能用刀针，仅藉汤液数方，貌为爱护之言，以愚病家，反訾刀针为险事，而自护其短，指蒸脓发垫为内病，指重证为死证，果死则可以显我之有断，幸而不死，又可邀功而索谢。吾谁欺？欺天乎！古人有戒用刀针之说者，盖谓脓未成而戒其早用，非一概戒之也。然则决不可服药乎？曰：始则不外汗之则疮已，若疮家不可发汗，指既成而言也，亦非一概戒之也。善后不外理脾胃。数法之外，不必他求矣。愚谓外证初起，由于湿热内蕴，或痰饮留滞，以致气壅血凝者多，此宜疏通清化为先。汗之则疮已，特为外感不净而发者言也。

　　又云：《正宗》十日点破之说，不可泥定，总须辨其脓之成否为断。辨脓甚难，或一、二日已有脓而皮色不变，或十余日无脓而皮色紫黑。“辨”之一字，谈何容易！刀针不敢轻用，由其审断不明也。始之以谨慎爱之者，终之以因循误之也。尝有破家废业，残损肢体，服药至累百盈千，挨延至数月之久，仍须刀决者，亦有不待决而径死者，其故在辨之不早、辨之不精也。如胸疽脓胀为患，不决必死；脏毒不早决，必成漏管；头、面、唇、口疔毒，不决不拔必死；喉痈既成，不决必死；疽发交骱，不决必成残废；青腿牙疳，不砭必不救；行程蹇、涌泉疽，不决成废而死；紫云风，不砭必死。

　　又云：《正宗》脱疽一证，在指则切之说，全无道理；洄溪论虫之说，亦属笑谈。虫，动物也，岂能隔皮杀之？若使遁往他处，犹之流寇滋蔓，必致遍地荆棘矣。石榴疽即翻花疮同类，大率由于伏热外越，血不归经所致，似与目中 肉同义。昔人治一人目垂 肉，刺委中及患处立痊。余师其法，以治此证甚效。寒族中有患此者，内服外蚀而亡，治此者宜鉴之。瘭疽甚多，手指生满，逐枚破去其脓立愈。谁谓江浙所无，吾乡呼为“惹肥”。多骨疽有二：其一因脓老而干，渐坚如骨而不能出，久则成漏疮，出之即愈，亦有患处高起，脓与细骨并出不已者；又一种患处坚硬，十年五载，不痛不溃者，古书谓受孕月内，六亲骨肉交合而成，此等不经之谈，污蔑后世，诚可痛恨！而无识之医轻信之，妄肆讥诮，覆盆之冤，谁为雪之？余谓胎无二受，其为骈为品者，皆一受而成者也。

　　此证实由流痰滞血，阻于腠理，日久坚硬，其坚如骨，痛则骨欲出也。亦有几出复生，数出而后已者，尚得再谓胎里疾乎？智者不惑，斯可以为医矣。余治四人皆愈。

　　又云：红肿属血，心主血，若执诸疮痛痒皆属心火之说，而用泻心汤、内疏黄连汤诛伐无过，往往有内陷者矣。去其脓腐，为外科要务。富贵者畏痛不欲去，贫者秽恶异常，医家托言不可去，因而蔓延不救者多矣。

　　吴俗好鬼，自吾乡以及嘉、湖、苏、松、常、镇等处，凡家有病患，必先卜而后医，而卜者别有传授，信口胡言，辄云有鬼，令病家召巫祈祷，必用鸡数只，豕首数枚。祷而未愈，则频卜频祷，故有病未去而家产已倾者，有人已死而殓葬无资者，不量贫富，举国若狂。其祷毕之际，所备牲物，必使亲朋啖尽，若在富宦之家，则使仆婢啖之，故大嚼之徒，每有因此致病者。病必亦卜亦祷，遂至蔓延不已。习俗相沿，即号为绅士者，亦复为之，陋俗殆不易革。惟望长民者严示卜人，凡占课但从《卜筮正宗》，不得擅用邪书，妄言鬼祟，即欲徇俗祈祷，准以素食为供，庶可全民命而惜物力，洵贤有司之惠政也。拭目俟之。

　　《避暑录话》云：士大夫于天下事，苟聪明自信，无不可为，惟医不可强。如圣散子方，初不见于世间方书，巢谷自言得之于异人，子瞻以谷奇侠而取其方，序以传世，天下以子瞻文章而信其言。事本不相因，而趋名者又至于忘性命而试其药，人之惑盖至是也。

　　又云：蔡子因之妻服陷冰丹，而齿皆焦落。愚按友人徐君亚枝之外姑，许丈亮耕室也，误服附子药一剂而齿尽落。

　　禾中虞君梅亭患茎痿，医者不知其为湿热，而误认阳衰，与以雄蚕蛾而一齿陡折。

　　周公谨云：《和剂局方》乃当时精集诸家名方，凡经几名医之手，至提领以从官内臣参校，可谓精矣。然差舛之处不少，且以牛黄清心丸一方言之：凡用药二十九味，其间药味寒热讹杂，殊不可晓。尝见一名医云：此方止是前八味，至蒲黄而止，自干山药以后凡二十一味，乃补虚门中山芋丸，当时不知何故误写在此方之后，因循不曾改正。凡此之类，贻误匪细。

　　杨素园大令云：余与半痴论膈证，谓噎必有物为梗，当有专治之药，能消其梗者，断非书中所云生地、当归等滋润之品所能治也。且余于此证，历考群言，均无定论，用药亦皆庸劣，惟戴人确有所见，但用药太峻，人不能从耳。至其病所由来，则必属于肝胆。试观患此证者，多忧思抑郁之人，或嗜酒之徒，是其故可思也。半痴颇不以为谬，命着一论，附诸《古今医案按选》之后。第愧学识浅陋，不能思一物以治之也。近竟得一方，以初生小鼠新瓦上焙干，研末醇酒冲服。万举万全，真是奇方。因录寄半痴，俾传于世。愚曩辑《古今医案按选》成，而大令于乙卯初夏过杭，为余评点。别去经年，忽于军务倥偬之际，不远千里，以此方附包封遽来，其仁民之心可谓切矣。

　　余近采简妙单方一帖，名《篷窗录验方》，又续采二卷，多医家宜备之药。可以应世，可以济贫。吾乡蒋生沐广文见而善之，已梓入汇刊经验方矣。

　　徐洄溪云：尝见一人头风痛甚，两目皆盲，遍求良医不效。

　　有友人教以用十字路口及人家屋脚旁野苋菜，煎汤注壶内，塞住壶嘴，以双目就壶熏之。日渐见光，竟得复明。

　　愚谓此方药易而功奇，未入《录验方》，故附于此。考本草苋通九窍，其实主青盲明目，而苋字从“见”，益叹古圣取义之精。

