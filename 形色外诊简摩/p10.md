<!-- { "loadSidebar": true } -->

　　脾风之状，多汗恶风，身体怠惰，四肢不欲动，色薄微黄，不嗜食，诊在鼻上，其色黄。

　　肾风之伏，多汗，恶风，面庞然浮肿，脊痛不能正立，其色 ，隐曲不利，诊在肌上，其色黑。（肾风者，面 庞然，壅害于言。又面肿曰风。肌恐颧字、颐字或耳字之讹，俟考。）

　　胃风之状，颈多汗，恶风，食饮不下，膈塞不通，腹善满，失衣则 胀，食寒则泄，诊形瘦而腹大。（颈为阳明经脉所盛。）

　　首风之状，（新沐中风也，然头风不尽因新沐，经特举其大意耳，后仿此。）头面多汗，恶风，当先风一日则病甚，头痛不可以出内，至其风日，则病少愈。

　　漏风之状，（饮酒中风。）或多汗，不可单衣，食则汗出，甚则身汗，喘息，恶风，衣常濡，口干善渴，不能劳事。

　　泄风之状，（林亿云：当作内风。窃疑内风当是与泄风形证相近，抑或内风即泄风，故不别出。）

　　多汗，汗出泄衣上，口中干，上渍其风，不能劳事，身体尽痛，则寒。（上渍句与末句，疑有误倒。）

　　风者百病之长也，善行而数变，腠理开则洒然寒，闭则热而闷，其寒也衰食饮，其热也消肌肉，使人 栗而不能食，故名曰寒热。

　　风气与阳明入胃，循脉而上，至目内 。其人肥则风气不得外泄，则为热中而目黄；人瘦则外泄而寒，则为寒中而泣出。

　　风气与太阳俱入，行诸脉俞，散于分肉之间，与卫气相干，其道不利，故使肌肉愤 而有疡，卫气有所凝而不行，故其肉有不仁也。

　　疠者，有荣气热 ，其气不清，故其鼻柱坏而色败，皮肤疡溃。风寒客于脉而不去，（脉风成为疠，）名曰疠风，或名曰寒热。（一名大风，详长刺节论。又《脉经》曰：脉从尺邪入阳明者，大风也，寒热，是其脉必洪长而外鼓也。）

　　风中五脏六腑之俞，各入其门户，则为偏风。（上《素问》。）

　　心风之状，汗自出，而好偃仰卧，不可转侧，言语狂妄。若唇正赤者生，宜于心俞灸之。若唇面或青，或黄，或白，或黑，其色不定，眼 动不休者，心绝也，五六日死。

　　肝风之状，青色围目连额上，但坐不得倨偻者，可治，宜于肝俞灸之。若喘而目直视，唇面俱青者死。

　　脾风之状，一身通黄，腹大而满，不嗜食，四肢不收持。（巢论：有吐咸汁。）若手足未青，面黄者，可治。不然（巢论云：手足青。）即死，宜于脾俞灸之。

　　肾风之状，但倨坐，而腰脚重痛也。视其腰下，未生黄点者，（巢论云：如饼粢大，）可治。不然（巢论云：若齿黄赤，鬓发直，头面土色者，不可治。）即死，宜于肾俞灸之。

　　肺风之状，胸中气满，冒昧，汗出，鼻不闻香臭，喘而不得卧者可治。（巢论云：视目下，鼻上下两边，下行至口，色白可治。）若失血及妄语者，（巢论云：若色黄为肺已伤，化为血。）七八日死，宜于肺俞灸之。（上《中藏经》。）

　　凡中风，鼻下赤黑相兼，吐沫而身直者，七日死。又心脾俱中风，则舌强不能言。肝肾俱中风，则手足不遂。（上巢氏。按：小儿脐风与急慢惊风诊法，似当根据此例察其面目，以决其生死。）

　　按：百病皆有色诊，而前篇之末，独系疸癫，此篇更专述风证者，以风为百病之长，而疸与癫为急病也。

　　凡急病五色之吉凶生死，皆可取例于此。若必欲备载百病色诊，则《内经》及百家所述繁矣，不胜录也。

　　卷下　色诊面色应病类

　　《千金》面部五色入门户井灶及五脏卒死吉凶篇

　　（出《千金方》、《翼方》）

　　夫为医者，虽善于脉候，而不知察于色气，终为未尽要妙也。故善为医者，必须明于五色，乃可以决死生，定狐疑。

　　凡病患面色入门户为凶，不入为吉。白色见冲眉上者，肺有病，入阙庭者，夏死。黄色见鼻上者，脾有病，入口者春夏死。青色见人中者，肝有病，入目者秋死。黑色见颧上者，肾有病，入耳者，六月死。赤色见颐者，心有病，入口者，冬死。所谓门户：阙庭，肺门户；目，肝门户；耳，肾门户；口，心脾门户。若有色气入者，皆死。（入者，蔓延连合之义也。《素问》谓之交。）

　　凡病患有赤白青黑四气，不问大小，在年上者，病甚也，惟黄色得愈。年上在鼻上两目间如下，（如，而古通。）黑气细如绳，发四墓及两颧上者死。四墓在两眉坐直上至发际，左为父墓，右为母墓，从口吻下极颐为下墓。于此四墓上观四时气：春见青气，节尽死；夏见赤气，节尽死：长夏秋见白气，节尽死；冬见黑气，节尽死。春见黄气，暴死，见白气至秋死，或立夏死；夏见白气，暴死，见黑气，至冬死，或夏至死；秋见青气，暴死，见赤气，节尽死，或至夏死，或冬至死；冬见赤气，暴死，见黄气，至长夏死，或春分死。（见本气及来克之气，皆节尽死，或至其节死，或至其胜死。见所克之气，皆暴死，何者。一为自病，为不胜；一为所胜，所谓反侮，本气败也。）

　　凡病患黄色入鼻，从口入井灶，百日死。井在鼻孔上曲中是，灶在口吻两旁上一寸是。年上有黑色横度者，不出百日死。

　　天中从发际两墓皆发黑色者，三年死。若颧上发黑色应之者，二百日死矣。天中当鼻直上至发际是也。目下有黑色横度年上者，不出三十日死。黑色入口应天中者，不出一年死。（《脉经》云：病患黑色出天中，下至年上颧上者死。）

　　天中发黑色，年上命门上并黄色者，半好半恶也，以天中为主，五年内死。天中发黑色，法三年内死，所以然者，有二处得生，故五年死。（相法，以耳前为命门，两眉之间为命宫。）

　　天中发黑色，两颧上发赤色应之者，不出六十日兵死。若年上发赤色应之者，不出三十日死。若命门上发赤色应之者，不出百日市死，妇人产死兵死同。

　　青色如针在目下，春死，或甲乙日死。（相法，妇人目下青黯者，克丈夫。）

　　黄色入目匝四边，戊己日死。

　　赤色从眉冲下入目，五日死，或丙丁日死。赤色入口，三日死，远期丙丁日死。

　　黑色在左右眉上，一日死，或壬癸日死。若白色亦死，或庚辛日，或二三日死。黑色从天中及年上入目，三日死，或壬癸日，或百日，半年死。黑色准上行，或入目，壬癸日死，远期二十日死。若入耳鼻，三日死。（准，鼻端也。

　　行，谓在寿上、年上无定。）黑色横两颧入鼻，一年死。黑色如拇指在眉上，不出一年暴死，一云三年。（前云黑色在左右眉上，一日死，当是指病甚者，此指无病者与。）黑色从眉绕目死。赤色在口两旁死。黑色如深漆绕口，或白色，皆死。

　　病患面失精光，如土色，不饮食者，四日死。病患及健人面色忽如马肝，望之如青，近之如黑，必卒死。赤色如马，黑色如乌，见面死。（原注，口两旁，左名乌，右名马，非。）

　　肝病少愈而卒死者，青白色大如拇指 点见颜颊上，此必卒死。凡人肝前病，目则为之无色。若肝前死，目则为之脱精。若天中等分墓色应之，必死不治。看应增损，斟酌赊促，赊则不出四百日内，促则旬日之间。

　　心病少愈而卒死者，赤黑色黯点如博棋，见颜，度年上，此必卒死。凡人心前病，则口为之开张。若心前死，则面色枯黑，语声不转。若天中等分墓色应之，必死不治。看应增损，斟酌赊促，赊则不出四百日内，促则不出旬日之间。

　　脾病少愈而卒死者，青黑如拇指 点，见颜颊上，此必卒死。凡人脾前病，唇则焦枯无润。若脾前死，唇则干，青白，渐缩急，齿噤不开。若天中等分墓色应之，必死不治。

　　看色浓薄，决判赊促，赊则不盈四百日内，促则不出旬日之间。

　　肺病少愈而卒死者，赤黑如拇指 点，见颜颊上，此必卒死。凡人肺前病，鼻则为之孔开焦枯。若肺前死，鼻则为之梁折孔闭，青黑色。若天中等分墓色应之，必死不治。看色浅深，斟酌赊促，远不出一年，促不延时月。

　　肾病少愈而卒死者，黄黑色 点如拇指，应耳，此必卒死。凡人肾前病，耳则为之焦枯。若肾前死，耳则为之 黑焦癖。若天中等分墓色应之，必死不治。看应增损；斟酌赊促，赊则不出四百日内，促则不出旬日之间。

　　凡五脏吉凶之色，见于分部。肝病者，顺顺而见青白入目，必死，不出其年。若年上不应，三年之内祸必至也。心病者， 而见赤黑入口，必死，不出其年，名曰行尸。若年上无应，三年之内，病必死也。脾病者，霏霏而见黑黄入唇，不出其年，若年上不应，三年之内，祸必至也。肺病者，顺顺而见赤白入鼻，必病，不出其年，若年上不应，三年之内，祸必应也。肾病者，其人天中等分发色不正，此是阴阳官位。相法，若不遭官事，即应死也。面目黄黑，连耳左右，年四十以上，百日死。若偏在一边，最凶，必死。两边有，年上无，三年之内祸必至也。

　　卷下　色诊面色应病类

　　面部五色吉凶杂述篇

　　鼻头色青，腹中痛，苦冷者死。鼻头色微黑者有水气，色黄者胸上有寒，（必兼湿也。）色白者亡血也，设微赤非时者死。其目正圆者， ，不治。又色青为痛，色黑为劳，色赤为风，色黄者小便难，色鲜明者有留饮。（《金匮要略》。）

　　面青，人中反者，三日死。面无光，牙齿黑者死。面色黑，目直视恶风者死。面色黑，胁满不能反侧者死。面色苍黑，卒肿者死。（上《中藏经》。）

　　赤色见于耳目及颧颊者，死在五日中。（颧颊一作额，）黑色出于额上发际，下直、鼻脊、两颧上者，亦死在五日中。黑色起耳目鼻上，渐入于口者，死。（谓起于耳，或目，或鼻，渐入于口。）病患及健人，黑色若白色起，入目及鼻口，死在三日中。

　　肝病皮白，肺之日庚辛死。心病目黑，肾之日壬癸死。

　　脾病唇青，肝之日甲乙死。肺病颊赤目肿。心之日丙丁死。肾病面肿唇黄，脾之日戊己死。（上《脉经》。）

　　卷下　色诊面色应病类

　　面目五色生克篇

　　按：面主气，主阳，主六腑。目主血，主阴，主五脏。

　　凡相五色之奇脉，面黄目青，面黄目赤，面黄目白，面黄目黑者，皆不死也。面青目赤，面赤目白，面青目黑，面黑目白，面赤目青，皆死也。（《素问》。）

