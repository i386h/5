<!-- { "loadSidebar": true } -->
　　春面色青，目色赤，新病可疗，至夏愈。（此面色生目色也。）夏面色赤，目色黄，新病可疗，至季夏愈。季夏面色黄，目色白，新病可疗，至秋愈。秋面色白，目色黑，新病可疗，至冬愈。冬面色黑，目色青，新病可疗，至春愈。

　　论曰：此四时王相本色见，故疗之必愈。夫五脏应五行，若有病，则因其时，色见于面目，亦犹灼龟于里，吉凶之兆形于表也。

　　病患本色青，欲如青玉之泽，有光润者佳，面色不欲如青蓝之色。若面白目青，是谓乱常，以饮酒过多，当风，邪风入肺，络于胆，胆气妄泄，故令目青，虽云天救，不可复生矣。（《脉经》、《千金方》，并作面黄目青，此面色克目色也。）

　　病患本色赤，欲如鸡冠之泽，有光润者佳，面色不欲赤如赭土。若面赤目白，忧恚思虑，心气内索，面色反好，急求棺椁，不过十日死。

　　病患本色黄，欲如牛黄之泽，有光润者佳，不欲黄如灶中黄土。若面青目黄者，五日死。病患着床，心痛气短，脾竭内伤。百日复愈，欲起彷徨。因坐于地，其立倚床。能治此者，是谓神良。

　　病患本色白，欲如璧玉之泽，有光润者佳，面色不欲如白垩。若面白目黑，（疑当作青。）无复生理也。此谓酣饮过度，荣华已去，血脉空索，虽遇岐伯，无如之何。（《脉经》无酣饮过度句。）

　　病患本色黑，欲如重漆之泽，有光润者佳，面色不欲如炭色。若面黑目白，八日死，肾气内伤也。（《脉经》无“也”字，下有“病因留积”四字，以例推之，目白当作目赤。）

　　病患面黄目青者不死，青如草滋死。病患面黄目赤者不死，赤如 血死。病患面黄目白者不死，白如枯骨死。病患面黄目黑者不死，黑如 死。病患面目俱等者不死。（俱等，谓不改其常，无一部之独异也。

　　上《千金翼方》。）

　　卷下　色诊面色应病类

　　伤寒面部五色应证篇

　　凡看伤寒必先察色，然后切脉问证，参合以决死生吉凶。夫色有青黄赤白黑，见于面部皮肤之上，其气有如乱丝乱发之状隐于皮里也。盖五脏有五色，六经有六色，皆见于面，以应五行。相生者吉，相克者凶。

　　滋荣者生，枯夭者死。自准头、年寿、命宫、法令、人中皆有气色，其滋润而明亮者吉，暗而枯燥者凶也。又当分四时生克之理而通察之。兹略具五色伤寒之要者，列于下以备览。（此《准绳》。陶节庵同。）

　　青色属木，主风，主寒，主痛，乃足厥阴肝经之色也。

　　凡面青唇青者，阴极也。若舌卷囊缩者，急宜温之。如夹阴伤寒，小腹痛，则面青也。《内经》曰：青如翠羽者生，青如草滋者死。青而黑，青而红，相生者生；如青白而枯燥者，相克乃死也。脾病见青气，多难治。

　　赤色属火主热，乃手少阴心经之色，在伤寒见之，而有三阳一阴之分。如足太阳属水，寒则本黑，热则红也。经曰：面色缘缘正赤者，阳气拂郁在表，汗不彻故也，当发其汗。若脉浮数，表热汗不出者，面色红赤而光彩也。经言阳明病，面合赤色者，不可攻之。合者通也，谓表邪未解，不可攻里也。若阳明内实，恶热不恶寒，或蒸蒸发热，或日晡潮热，大便秘结，谵语面赤者，此实热在里，可攻之也。如表里俱热，口燥舌干饮水，脉洪面赤，里未实者，且未可下，宜人参白虎汤和之。如少阳经热在半表半里，面红脉弦者，宜小柴胡汤和之，不可下也。经言少阴病，下利清谷，里寒外热，面赤者，四逆汤加葱白主之。此阴寒内极，逼其浮火上行于面，故发赤色，非热也。若不细察，误投凉剂即死矣。又夹阴伤寒，虚阳上泛，亦面赤也，但足冷脉沉者是。又烦躁面赤，足冷脉沉，不能饮水者，此阴极也，宜温之。若久病虚人，午后面两颊颧赤者，此阴火也，不可作伤寒治之。然三阳之气皆会于头额，其从额上至巅顶络脑后者，太阳也；从额至鼻下于面者，阳明也；从头角下耳中耳之前后者，少阳也；但有红气或赤肿者，以此部分别之。盖大头伤寒证，正要知此部分也。《内经》言：心热颜先赤，脾热鼻先赤，肝热左颊先赤，肺热右颊先赤，肾热颐先赤。若赤而青，赤而黄，为相生则吉；如赤而黑，为相克则凶。盖印堂准头有赤气，枯夭者死，明润者生也。如肺病见赤气则难治。

　　黄色属土，主湿，乃足太阴脾经之色。黄如橘子明者热也，黄如熏黄而暗者湿也。凡黄而白，黄而红，相生则吉；若黄而青，相克者凶也。若准头年寿印堂有黄气明润者，病退而有喜兆也，若枯燥而夭者死。凡病欲愈，目 黄也。长夏见黄白则吉，若黄而青则凶也。

　　白色属肺金，主气血不足也，乃手太阴肺经之色，肝病见之，难治。凡年寿印堂白而枯夭者凶，白而光润者吉，若白而黑，白而黄，相生皆吉；白而赤，相克即凶矣，凡伤寒面白无神者，发汗过多，或脱血所致也。

　　黑色属水，主寒，主痛，乃足少阴肾经之色。（血因寒而瘀败之色。）凡黑而白，黑而青，相生则吉；黑而黄，相克则凶。若准头、年寿、印堂黑气枯夭者死，黑中明润者生也。黑气自鱼尾相牵入太阴者死。黑气自法令、人中入口者死。耳目口鼻黑气枯夭者死。凡面、准头、命宫明润者生，枯暗者死。若心病见黑气在额者死也。华佗曰：凡病患面色相等者吉，不相等凶。又曰：声色心性但一改常即死矣，此其大略也。（上《准绳》。）

　　青而黑者多寒痛，青而白者主虚风也。厥阴热厥，（血热而壅滞，气迫塞而不得通。）亦有唇面爪甲青紫而脉伏者，然细察之，其脉必附骨有力也。（以下五条出张石顽，凡已见《准绳》者删去，以免繁复。）

　　面赤多热，而有表里虚实之殊。太阳证头痛发热，喘而面赤者，为表证。阳明腑实，汗多而面赤者，为里证。阴盛格阳，与夹阴伤寒，发热头病，面赤足冷，脉沉细，或浮数无力，按之欲散，（亦有浮盛有力，按之弦细，或数道不聚，起伏甚小，治宜以辛温重药，加沉坠之品，大剂急服，使药力直趋下焦，略佐以清肃上焦，使浮阳内合也。）为虚阳上泛。伤寒坏病，汗下过多，元气耗散，微阳失守，皆面赤戴阳，（此宜温固收摄，并宜滋润，不可辛烈。）并宜温补下元。

　　按：阴盛格阳与阴虚阳越判然两途，前人每统以阴病立论，混施温补，误人不少。

　　面黄主湿，黄而明者兼热，黄而暗者兼寒，黄而带赤者为病欲愈，黄白不荣而多蟹爪纹者，为虫积。

　　黄而浮泽者为内伤蓄血；黄黑而粗槁者为食积。黄而青黑者，脾胃衰极，为木胜土而木无制也。（是久病血败也。黄乃血水相合之色。以黄之深浅，辨血之浓薄；以黄之明暗，定血之死活。）

　　白主气虚。（语与《准绳》同，不俱录。）

　　黑主肾衰。伤寒颜带青黑，为阴寒之色。若久病焦黑者，又为肾热也。神庭黑色如指者，阴晦之色见于正阳之位，卒死之兆。面惨不光，伤寒也。面光不惨，伤风也。面如锦纹，阳毒也。面垢如油，喘促多汗，足阳明中 也。面垢生尘，洒然毛耸，手少阴中暑也。（上张石顽。）

　　青主惊，青而脱色，惊恐也。青而赤者为肝火，青赤而晦滞者为郁火。（以下五条出《脉如》。凡已见上两篇者，删节免复。）

　　赤色主热。面赤如微酣，或两颧浅红，游移不定，此阴证戴阳，必下利清谷，必小便清白或淡黄，脉沉细，或浮数无力，按之欲散。虽烦躁发热而渴欲饮水，却不欲咽。肌虽大热而按之不热，且两足必冷。又有面赤烦躁，遍舌生疮生刺，敛缩如荔枝状，或痰涎涌盛，喘急，小便频数，口干引饮，两唇焦裂，喉间如烟火上冲，两足心如烙，脉洪数无伦，按之有力，扪其身烙手，此肾虚火不归原所致，证最难辨；但病由内伤，其来以渐，是乃干柴烈火，不戢自焚者也。若面赤，目脉赤，身热足寒，头热而动摇，卒口噤，背反张者，痉也，寒湿风邪，内伤于筋，亦有热病筋燥而急者。

　　黄色属脾，主湿热食积。黄而枯 者，胃中有火；黄而色淡，胃气虚也。（面目黄而小便短涩者为疸，小便自利，少腹硬痛，为蓄血发黄，宜下其瘀。）

　　白色属肺，主气血虚寒，纵有虚火，断无实热。白而青，气血寒凝；白而肥，有痰，白而瘦，爪甲鲜赤，气虚有火也。

　　黑色属肾，主寒痛，青黑为阴寒；焦黑齿槁，为肾热。凡青黑黯惨，无论病之新久，总属阳气不振。

　　卷下　色诊面色应病类

　　温病面部五色应证篇

　　《内经·刺热论》专论赤色所见部位，以决五脏吉凶，已录入面部首篇。又热病顺逆色证，已录入形部顺逆篇，兹不复赘，以省繁文。

　　天地不外燥湿，病亦不外燥湿，色亦不外燥湿。燥属天气，色多有光而浮；湿属地气，色多有体而晦。（光体义见前察色真诀篇。）风燥寒燥，由外搏来，主收敛，收敛则急，面多绷急而光洁。燥搏津液，痰饮外溢于面，色多红润而浮，夹湿多红润而晦。燥邪化热，色多干红，苗窍干涩，多烦渴，甚则变枯而青黑。枯而青黑则真阴亏极，而色无光体矣。寒湿内生，色必滞暗，变黄变黑，皆沉晦不明。湿兼风，色润而浮，多自汗。湿与暑合，与热合，或湿土郁蒸之温邪，三者皆由口鼻吸入，三焦主蒸散，蒸散则缓，面色多松缓垢晦，甚者浊邪由内蒸而外溢，如油腻烟熏者然。若由湿化燥，则又晦而且干，晦而干则湿邪未去，真阴又亏，色由无光而无体矣。经言色见部位内应脏腑，外辨病证之说，不可枚举，亦不能尽拘。所当权于其大，以燥湿二字为纲，以兼风、兼寒、兼暑、化火、未化火为权衡，以色中之光体为神气，大道不外是矣。（《医原》。）

　　卷下　色诊面色应病类

　　杂病面部五色应证篇

　　青色出于太阴太阳，（两额，左为太阳，右为太阴。）及鱼尾正面口角，如大青蓝叶，怪恶之状者，肝气绝，主死。若如翠羽柏皮者，只是肝邪，有惊病、风病、目病之属。（以下五条出徐春甫《古今医统》。）

　　红色见于口唇，及三阴三阳上下，如马肝之色，死血之状者，心气绝，主死。若如橘红马尾色者，只是心病，有怔忡，惊悸，夜卧不宁等证。

　　白色见于鼻准及正面，如枯骨及擦残汗粉者，为肺绝，丙丁日死。若如腻粉、梅花、白绵者，只是肺邪，咳嗽之病，有孝服之忧。

　　黄色见于鼻，干燥如土偶之形，为脾气绝，主死。若如桂花，杂以黑晕，只是脾病，饮食不快，四肢怠惰，妻外家之累。

