<!-- { "loadSidebar": true } -->
　　若舌白如粉而滑，四边色紫绛者，温疫病初入膜原，未归胃腑，急急透解，莫待传陷而入，为险恶之病，且见此舌者，病必见凶，须要小心。

　　卷下　色诊舌色应病类

　　杂病舌苔辨证篇

　　（仍与伤寒温病相出入。）

　　舌之有苔，犹地之有苔。地之苔，湿气上泛而生，舌之苔脾胃津液上潮而生。故平人舌中，常有浮白苔一层，或浮黄苔一层，夏月湿土司令，苔每较浓而微黄，但不满不板。其脾胃湿热素重者，往往终年有白浓苔，或舌中灰黄，至有病时，脾胃津液为邪所郁，或因泻痢，脾胃气陷，舌反无苔，或比平昔较薄。（尝诊寒湿误服凉剂，呃逆不止，身黄似疸，而舌净无苔，脉象右关独见沉细无力，此脾胃气陷之征也。凡水气凌心，胃阳下陷，每忽变无苔，日久即变暗变紫矣。）其胃肾津液不足者，舌多赤而无苔，或舌中有红路一条，或舌尖舌边多红点，此平人舌苔之大较也。（尝见平人舌心钱大一块光亮淡紫色，但常苦梦遗，无他病也。）

　　若夫有病，则舌必见苔，病藏于中，苔显于外，确凿可凭，毫厘不爽，医家把握，首赖乎此，是不可以不辨。

　　风寒为寒燥之邪，风温为温燥之邪。风寒初起在表，风温首伤肺经气分，故舌多无苔，即有黄白苔，亦薄而滑，渐次传里，与胃腑糟粕相为抟结，苔方由薄而浓，由白而黄，而黑而燥，其象皆板滞不宣。迨下后，苔始化腐，腐者，宣松而不板实之象，由腐而退，渐生浮薄新苔一层，乃为病邪解尽。

　　其有初起白苔，即燥如白砂者，名曰砂苔。此温燥之邪过重，宜速下之，佐以甘凉救液。亦有苔至黑而不燥者，或黄黑苔中，有一、二条白者，或舌前虽燥，舌根苔白浓者，皆夹湿夹痰饮之故，亦有苔虽黄黑，浇薄而无地质者，胃阴虚故也。苔有地质与无地质，此虚实之一大关也。（尝见有舌根白苔板浓，如水久泡形，而两边现红肉两点者，是下焦寒水盛结，真阳不宣也。）

　　湿为浊邪，兼证最多。风湿伤表，苔多滑白不浓；寒湿伤里，苔多腻白而浓。

　　暑温、湿温、温疫、温热皆湿土郁蒸之气。冬温，因阳不潜藏，亦湿土郁蒸之余气。数者皆从口鼻吸入肺胃膜原，由里而发。春温为冬伤于寒，寒郁久而化热，寒燥之气，又能搏束津液水饮，伏于膜原，与热混合，亦由里而发。暑湿晚发，名曰伏暑，因夏伤暑湿，伏于膜原，秋日凉燥之气，又从外搏遏在内之暑湿，此由表邪引动里邪而发，暑湿疟疾，亦多由此。是伏邪、时邪皆由里发，即多夹湿，故初起，舌上即有白苔，且浓而不薄，腻而不滑，或粗如积粉，或色兼淡黄；迨传胃化火，与糟粕相抟，方由白而黄而黑而燥；其暑温、湿温之邪，多黄白混合，似黄似白，或黄腻，或灰黄，而皆不燥。此等舌苔，即有下证，或大便不通不爽；宜熟大黄缓下之，以舌苔不燥，肠中必无燥粪，多似败酱汁，故不宜猛下。此燥邪、湿邪、燥湿混合之邪舌苔之大较也。（上石芾南《医原》。）

　　舌者心之窍，凡病俱现于舌，能辨其色，证自显然。舌尖主心，舌中主脾胃，舌边主肝胆，舌根主肾。假如津液如常，口不燥渴，虽或发热，尚属表证。若舌苔粗白，渐浓而腻，是寒邪入胃，夹浊饮而欲化火也。此时已不辨滋味矣，宜用半夏、藿香。迨浓腻而转黄色，邪已化火也，用半夏、黄芩。若热甚失治，则变黑色，胃火甚也，用石膏、半夏。或黑而燥裂，则去半夏，而纯用石膏、知母、麦冬、花粉之属以润之。至浓苔渐退，而舌底红色者，火灼水亏也，用生地、沙参、麦冬、石斛以养之，此表邪之传里者也。其有脾胃虚寒者，则舌白无苔而润，甚者连唇口面色俱痿白，此或泄泻，或受湿，脾无火力，速宜党参、焦术、木香、茯苓、炙草、干姜、大枣以振之。虚甚欲脱者，加附子、肉桂。若脾热者，舌中苔黄而薄，宜黄芩。心热者，舌尖必赤，甚者起芒刺，宜黄连、麦冬、竹卷心。肝热者，舌边赤或芒刺，宜柴胡，黑山栀。其舌中苔浓而黄者，胃微热也，用石斛、知母、花粉、麦冬之类。若舌中苔浓而黑燥者，胃大热也，必用石膏、知母；如连牙床唇口俱黑，则胃将蒸烂矣，非石膏三、四两，生大黄一两，加粪金汁、人中黄，鲜生地汁、天冬麦冬汁，银花露大剂投之，不能救也。此唯时疫发斑及伤寒症中多有之。尝治一独子，先后用石膏至十四斤余，而斑始透，病始退，此其中全恃识力。再有舌黑而润泽者，此系肾虚，宜六味地黄汤。若满舌红紫色而无苔者，此名绛舌，亦属肾虚，宜生地、熟地、天冬、麦冬等。更有病后绛舌，如镜发亮而光，或舌底嗌干而不饮冷，此肾水亏极，宜大剂六味地黄汤投之，以救其津液，方不枯涸。（上江笔花《医镜》。）

　　苔因内热，致脾气闭滞不行，饮食津液停积于内，故苔见于外，若脾气不滞，则饮食运化，津液流通，虽热甚，不必有苔也。（吾每诊寒湿内盛者，往往舌不见苔，及服温散之剂，乃渐生白苔，转黄而病始愈矣。）舌青，或青紫而冷滑者为寒证。青紫而焦燥。或胀大，或卷缩者，为热证。寒甚亦必卷缩，筋脉得寒而收引也，然必不焦燥，凡舌强硬短缩，而神昏语乱者，不治。亦有痰病，而舌本硬缩，及神昏不语者，当以形证色脉参之。热病，舌本烂，热不止者死。伤寒，阴阳易，舌出数寸者死。

　　（按：此乃房劳复，非阴阳易也。上郭元峰《脉如》。）

　　卷下　色诊舌色应病类

　　杂病舌苔辨证篇

　　天中发黑色，两颧上发赤色应之者，不出六十日兵死。若年上发赤色应之者，不出三十日死。若命门上发赤色应之者，（相法以耳前为命门，两眉之间为命宫。）不出百日市死。妇人产死、兵死同。（《千金翼方》。）

　　妇人临产，或难产之际，欲知生死吉凶者，但视产妇面青、唇青、舌青，口吐涎沫，大出不可止者，母子俱死也。唇见青色，而舌赤者，母死子活，唇面俱赤如常，独舌青者，子死母活。（上巢氏。）

　　卷下　色诊舌色应病类

　　杂病舌苔辨证篇

　　舌乃心之苗，红紫，心热也；熏黑、心火极也；（亦有寒湿。）淡白，虚也。

　　鼻准与牙床乃脾之窍。鼻红燥，脾热也。惨黄，脾败也。牙床红肿，热也。破烂，脾胃火也。

　　唇乃脾胃之窍，红紫热也，淡白虚也，如漆黑者，脾胃将绝也。口右扯，肝风也；左扯，脾之痰也。

　　鼻孔肺之窍，干燥，热也。流清涕，寒也。

　　耳与齿乃肾之窍，耳鸣、气不和也；齿如黄豆，肾气绝也。

　　目乃肝之窍，勇视而睛转者，风也；直视而不转睛者，肝气将绝也。以目分言之，又属五脏之窍。黑珠属肝，纯是黄色，凶症也。白珠属肺，色青，肝风侮肺也；淡黄色，脾有积滞也；老黄色，乃肺受湿热，疸症也。瞳人属肾，无光采，又兼发黄，肾气虚也。大角属大肠，破烂，肺有风也。小角属小肠，破烂，心有热也。上皮属脾，肿，脾伤也。下皮属胃，青色，胃有寒也。上下皮睡合不紧，露一线缝者，脾胃虚极也。

　　面有五位，五脏各有所属。额属心，离火也。左腮属肝，震木也。右腮属肺，兑金也。唇之上下属肾，坎水也。五脏，里也。六腑，表也。小肠，心之表，小便短黄涩痛，心热也；清长而利，虚也。胃乃脾之表，唇红而吐，胃热也，唇惨白而吐，胃虚也；唇色平常而吐，作伤胃论。大肠，肺之表，闭结，肺有火也。肺无热而便闭，必血枯，不可通下。脱肛。肺虚也。胆乃肝之表，口苦，肝旺也；闻声着吓，肝虚也。（亦是心包有痰。每闻声，即四肢惊掣。）膀胱、肾之表，居脐下气海之右，有名无形，筋肿筋痛，肾水之寒气入膀胱也。

　　面有五色，一曰红，红病在心，面红者热。一曰青，青病在肝，面青者痛。一曰黄，黄病在脾，面黄者脾伤。一曰白，白病在肺，面白者寒。一曰黑，黑病在肾，面黑而无润泽，肾气败也。望其色，若异于平日，而苗窍之色，与面色相符，则脏腑虚实，无有不验者矣。（苗窍，即《千金方》门户井灶之义，非仅以辨五脏之部位也。）

　　脐风者，风寒由脐入也，发于七日之内。（亦有禀于先天者，命火未全，寒从脐下上冲，故均名脐风。）

　　风附木则鸣，目乃肝之窍，故两眼角先有黄色。肝邪克脾，鼻准，脾之窍，故准头又有黄色。由脾犯肾，故两唇色黄而口撮。舌强者，肾邪犯心也。初起，吮乳必较前稍松。两眼角，挨眉心处，忽有黄色，宜急治之。黄色到鼻，犹易治也；到人中、承浆，治之稍难。若已见唇口紧束，舌头强直，不必治矣。（《集成》辨儿之禀浓者，眼角准头，多见黄色，然先生从亲验得来，决非虚语，禀浓者，面色必赤，其黄深隐，而仍黄中透赤也。脐风者，面色必夭，其黄浮滞也。上夏禹铸《幼科铁镜》。）

　　山根之上，有青筋直见，或横见者，俱肝热也。有红筋直见或斜见者，俱心热也。黄筋见于山根，或皮色黄者，不拘横直，均脾胃之证，或吐或泻，或腹痛，或不思食。（上陈远公法。）

　　囟门凸起者，肝肾肺胃风热湿热也；下陷者，或因先天不足，或因泄利过度，脾肾虚寒气怯也；疾跳或断续无伦次者，气脱也。（添加。）

　　卷下　外诊杂法类

　　诊毛发法

　　须、鬓、阴、腋诸毛详前三阳上下气血多少篇，兹不复赘。

　　肺主身之皮毛。肾合三焦膀胱。三焦膀胱者，腠理毫毛其应。五脏伤败，毛悴色夭者，死于脏气所不胜之时也。手太阴者，行气而温于皮毛者也。故气绝则不荣皮毛，皮毛焦则津液去，皮节爪枯毛折。手少阴气绝则脉不通，脉不通则血不流，血不流则髦色不泽。足少阴者，伏行而濡骨髓者也。气绝则骨不濡，肉不能着也。骨肉不相亲则肉软却，故齿长而垢，发无泽。肾，其华在发，故丈夫八岁肾气实，齿更发长。五八肾气衰，发堕齿枯。（以上《内经》。）

　　发者血之余也。心与小肠主血，故小肠绝者，发干直如麻，不得曲伸。小儿病，其头毛皆上逆者死。

　　其发枯黄者，心肾血气俱不足也。（以上《脉经》。）

　　足厥阴肝脉与督脉会于巅，故勇士之怒，发立上指。平人肝热，其气上冲，头皮一块肿痛，发根为之粗硬而逆起。（以下四节添加。）

　　卷下　外诊杂法类

　　诊毛发法

　　平人眉忽生一长毫，异于众毛，拔之三、五日复生者，胆中血热也。在小儿必生急风。《脉经》曰：胆绝，眉为之倾。

