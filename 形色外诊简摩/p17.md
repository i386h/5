<!-- { "loadSidebar": true } -->
　　平人鼻中忽生一长毫，粗硬异于众毛者，肺中血热也。拨之三、五日即复生，久不治，即生肺痈发背。夏子益《奇疾方》有鼻生长毫，硬如铁丝，触之其痛彻心，为肺大热也。

　　发通五脏，而尤切于心肾。故病温疫热毒，及服毒药，与饮酒大醉者，以冷水浸其发。又喉蛾急疗等证，察有赤发者，急拔之，是热血上逆也。

　　卷下　外诊杂法类

　　诊鼻法

　　肾乘心，心先病，肾为应，色皆如是。男子色（以黑色言。）在于面王，为首腹痛，（首腹，大腹。）下为卵痛，其圜直为茎痛，高为本，下为首，狐疝 阴之属也。女子色在于面王，为膀胱子处之病，散为痛，抟为聚，方圆左右，各如其色形。其随而下至胝（谓其色连人中。）为淫。（谓伤中淋露也。）有润如膏状，（谓鼻准色黑光浮而明如涂膏者。）为暴食不洁。（暴食即出不洁，仓公所谓迥风。）其色赤大如榆荚，在面王为不月。（《内经》。）

　　鼻头色青，腹中痛，苦冷者，死。鼻头色微黑者，有水气；色黄者，胸上有寒；色白者，亡血也。设微赤非时者死。其目正圆者，痉不治。（此承上句说下，非专论目也。）又色青为痛，色黑为劳，色赤为风，色黄者便难，色鲜明者有留饮。（末五句非专论鼻色。仲景。）

　　黄色见于鼻，干燥如土偶之形，为脾气绝，主死。若如桂花，杂以黑晕，只是脾病，饮食不快，四肢怠惰，妻外家之累。（见前。）

　　鼻头色黑而枯燥者，房劳；黑黄而亮者，有瘀血；赤为肺热。鼻孔干燥，目瞑，漱水不咽者，欲衄也。鼻孔黑如烟煤而燥者，阳毒也。鼻孔煽张者，肺绝也。但煤黑而不煽不喘者，燥热结于大肠也。黄黑枯槁，为脾火津涸。

　　大便燥结，鼻塞浊涕者，风热也。鼻孔冷滑而黑者，阴毒也。鼻头汗出如珠，为心脾痛极。（石顽《医通》。）

　　按：前《千金》五色入门户井灶篇已见者，兹不复具。览者宜互观之。

　　卷下　外诊杂法类

　　诊人中法

　　足太阴气绝，则脉不荣肌肉，舌萎，人中满。人中满，则唇反，肉先死也。甲笃乙死。（《内经》。）

　　病患鼻下平者，胃病也；微赤者，病发痈；微黑者，有热；青者，有寒；白者不治。

　　（凡急痛暴厥，人中青者，为血实，宜决之。《脉经》。）

　　凡中风，鼻下赤黑相兼，吐沫而身直者，七日死。

　　按：人中内应脾胃，下应膀胱子户。凡人胃中与前阴，病湿热腐烂，或瘀血凝积作痛者，往往人中见赤颗小粟疮，或常见黑斑，如烟煤晦暗者，知其气络有相应也。

　　下痢，脐下忽大痛，人中黑色者死。（按：此寒中于命门，而胞中之血死也。丹溪。）

　　卷下　外诊杂法类

　　诊唇法

　　脾之华，在唇四白，其五色之诊与面色同，而唇皮薄色显，尤为易见。其专诊列下。

　　唇色青黄赤白黑者，病在肌肉。（《内经》。）

　　唇焦干燥裂为脾热，唇赤肿为胃湿热，鲜红为火盛，淡白为气虚，淡而四绕起白晕为亡血，青黑为寒。（为血死。石顽《医通》。）

　　唇黑者胃先病，微燥而渴者可治，不渴者不可治。（渴为津耗血滞，不渴为气脱血死也，仲景。下二节同。）

　　唇下内有疮如粟名狐，虫蚀其肛。唇上内有疮如粟名惑，虫蚀其咽（一作脏。按：凡腹痛喜渴，面有白斑如钱大，或唇色淡白，而中有红点者，其为肠胃有虫啮血无疑矣。）

　　唇吻反青，四肢 习者，肝绝。环口青黧，柔汗发黄者，脾绝。鼻黑唇肿者，肺败。厥而唇青肢冷者，为入脏即死。

　　凡下痢病剧而唇如朱红者死。（按：凡脱血病，皆以此例决之。丹溪。）

　　凡口唇，关手足阳明肠胃二经，又关手足太阳脾肺二脏。故验唇色红润，里未有热，但宜辛温散表；唇色枯干，里已有热，宜清里；唇色焦黑，烦渴消水，里热已极，当用凉膈散等。又有谵语发狂、唇色干焦，服寒凉而热不减，此食滞中焦，胃气蕴蓄，发黄发热，是以服寒凉则食滞不消，用辛散则又助里热，宜以保和散冲竹沥、萝菔汁，或栀子豆豉汤加枳实治之。上唇，属肺与大肠，若焦而消渴饮水，热在上，主肺；若焦而不消渴饮水，热在下，主大肠有燥粪。下唇，属脾与胃，若焦而消渴饮水，热在阳明胃，若焦而不消渴饮水，热在太阴脾。夫里热唇焦、食滞唇焦、积热伏于血分而唇焦、惟以渴不渴，消水不消水别之。又有食滞已久，蒸酿发热，亦能作渴消水，又当参以脉象。若脉滑大不数，食未蒸热，口亦不渴；若滑大沉数，食已蒸热，口亦作渴。故凡谵语发狂，脉滑不数，渴不消水者，亦以食滞治之。若以寒凉抑遏，则谵狂益盛，甚且口噤不语也。（秦皇士《伤寒大白》。）

　　项肿如匏，按之热痛，目赤如血，而足冷便泄，人事清明，六脉细数，右手尤软，略按即空。沈尧封曰：此虚阳上攻也。唇上黑痕一条如干焦状，舌苔白如敷粉，舌尖亦白，不赤，是皆虚寒确据，况便泻足冷脉濡，断非风火，若是风火，必痞闷烦热，燥渴不安，岂有外肿如此，而内里安贴如平人者乎。

　　案按：按此即喻氏浊阴从胸上入，即咽喉肿痹，舌胀睛突；从背上入，即颈项粗大，头项若冰，浑身青紫而死之类也。末句辨症尤为精切不易。最眩人者，在热痛目赤，若非此着，虽足冷便泻脉濡而空，犹未能决为真寒也。又按：近日吸洋烟者，唇色多紫黯，以其胃中血气浊恶也。所以然者，肺气不清，而燥化胜也。

　　卷下　外诊杂法类

　　诊齿法

　　热病，肾绝，齿黄落，色如熟小豆，或齿忽变黑者死。久病龈肉软却；齿长而垢，或齿光无垢者死。（此所谓大骨枯槁也。）口开，前板齿燥者，伤暑也。（《脉经》。）

　　齿龈无色，舌上尽白，唇里有疮者， 也。（按：即狐惑也。出巢氏。）

　　温热病，看舌之后，亦须验齿。齿为肾之余，龈为胃之络。热邪不燥胃津，必耗肾液，且二经之血，皆走其地，病深动血，结瓣于上。阳血者，色必紫，紫如干漆。阴血者，色必黄，黄如酱瓣。阳血若见，安胃为主。阴血若见，救肾为要。然豆瓣色者，多险，若证还不逆者，尚可治，否则，难为矣。何以故耶，盖阴下竭，阳上厥也。

　　齿若光燥如石者，胃热甚也，若无汗恶寒，卫偏胜也，辛凉泄卫，透汗为要。若如枯骨色者，肾液枯也。若上半截润，（靠根半截。）水不上承，心火上炎也，急急清心救水，俟枯处转润为妥。（此必充发水中真气，方能有效，非仅甘润凉降所能为也。）

　　若切牙啮齿者，湿热化风痉病。但切牙者，胃热气走其络也。若切牙而脉证皆衰者，胃虚无谷以内荣，亦切牙也。何以故耶。虚则喜实也。舌本不缩而硬，而牙关咬定难开者，此非风痰阻络，即欲作痉证，用酸物擦之即开，木来泄土故也。（风能化燥，酸即生津。）

　　若齿垢如灰糕样者，胃气无权，津亡，湿浊用事，多死。而初病齿缝流清血，痛者，胃火冲激也；不痛者，龙火内燔也。（总是悍气，窜入血道。）齿焦无垢者，死，齿焦有垢者，肾热劫胃也，当微下之，或玉女煎，清胃救肾可也。（《温热论》。）

　　齿根于冲督之脉，故小儿齿出迟者，以鹿茸、肉苁蓉服之。凡小儿齿出偏斜稀疏者，阳明本气不足也。

　　齿色枯白者，血虚也。齿色黄暗，或带黑，或片片脱下者，面色青黄，此腹中有久冷积，太阳阳明之阳气受困，累及于冲督也。落齿后，久不出者，肾与督虚也，必重以鹿茸，加补冲督药，否则出必偏斜稀疏，甚者，不久复碎落也。俗每以为血热，殊不知是虚冷久积，血不流通，内蓄虚火也。若有虫者是湿热，亦因胃有积滞；若不虚冷，则面色自红润，不惨黯也。

　　卷下　外诊杂法类

　　诊耳法

　　肾气通于耳，肾和、则耳能知五音矣。又心开窍于耳，耳藏精于心。（《内经》。）

　　少阳之经入于耳，故伤寒以耳聋时眩欲呕，脉弦细数者，为少阳经病，是热菀津耗，三焦气结，不升降也。

　　耳中策策痛，而耳叶黄者，病名黄耳，类伤寒也。风入于肾，卒然发热恶寒，脊强背急如痉状。（《医通》。按：湿热下结于肾也。）

　　耳叶焦枯，如受尘垢者，病在骨。（《内经》。）

　　卷下　外诊杂法类

　　诊爪甲法

　　肝之华在爪，爪为筋之余。（《内经》。）

　　肝热者，色苍而爪枯。肝绝者，爪甲青而怒骂不休。（《内经》、《脉经》。）

　　肝应爪，爪浓色黄者，（色谓爪下血色。）胆浓。爪薄色红者，胆薄。爪坚色青者，胆急。爪濡色赤者，胆缓。爪直色白、无约者，胆直。爪恶色黑多纹者，胆结也。（《内经》。）

　　身黄、目黄、爪甲黄者，疸也。爪甲青者，厥也。（《内经》、《脉经》。）

　　手太阴气绝，爪枯毛折。（《内经》。）

　　循衣撮空，心虚败证也。若执持有力者，内实也，宜清之泄之。（石顽。）

　　按：爪内应筋，爪之枯润，可以占津液之虚实也。至于爪下之血色，亦与面色同法。按之不散，与散而久不复聚者，血死之征也。

　　卷下　外诊杂法类

　　按法

　　凡痛，按之痛剧者，血实也；按之痛止者，气虚血燥也；按之痛减，而中有一点不快者，虚中挟实也。

　　内痛外快为内实外虚，外痛内快为外实内虚也。按之不可得者阴痹也，按之酸疼者，寒湿在筋也。（石顽。）

　　凡按之，其血不散，与散而久不复聚者，血已死也；散而聚之速者，热也；聚之迟者，气滞与寒湿也。（添加。）

　　水胀者，足胫肿，腹乃大，以手按其腹，随手而起，如裹水之状。肤胀者，风寒客于皮肤， 然而不坚，腹大身尽肿，按其腹， 而不起，腹色不变。鼓胀者，腹胀身大，与肤胀等，色苍黄，腹筋起也。（筋即脉也。血与水相杂，而汁变坏也。《内经》。）

　　风湿相搏，骨节烦疼，不得屈伸，近之则痛剧，汗出短气恶风，或身微肿者，甘草附子汤主之。（近见一病，饮食倍增，身肤加肥，惟骨节皮肤疼痛不能转侧，其皮肤虽以一指轻点之，亦即痛剧不可耐矣，即此病也。仲景。）

　　凡身热，按之皮毛之分而热重，按久之不热者，热在表、在肺，又为劳倦之虚热也。（以热之微甚分虚实。）

　　按至肌肉血脉之分而热轻，重按之俱不见者，热在中焦、在心脾、在血分，邪已入里也。按至筋骨之分而热者，为阴虚骨蒸，与湿热深入骨髓也。热病内陷于骨者，为肝肾阴绝也。（东垣。）

