<!-- { "loadSidebar": true } -->
　　肌之滑涩，以征津液之盛衰；理之疏密，以征营卫之强弱；肉之坚 ，以征胃气之虚实；筋之粗细，以征肝血之充馁；骨之大小，以征肾气之勇怯；爪之刚柔，以征胆液之清浊；指之肥瘦，以征经气之荣枯；掌之浓薄，以征脏气之丰歉；尺之寒热，以征表里之阴阳。论疾诊尺篇论之详矣。前卷形诊中，生形病形诸篇，多有以摩按得之者，不复琐具，可互观也。

　　卷下　外诊杂法类

　　嗅法

　　人病尸臭不可近者死。（《脉经》。）

　　口气重者，胃热盛也，阳气尚充，其病虽剧，可治。

　　汗出稠粘，有腥膻气，或色黄者，风湿久蕴于皮肤，津液为之蒸变也，风湿、湿温、热病失汗者，多有之。

　　唾腥，吐涎沫者，将为肺痈也。唾脓血腥腐者，肺痈已成也。（肺伤风热，痰多臭气，如腐脓状；肺内自热，痰多腥气，如啖生豆状。一宜凉散，一宜清降也。）

　　小便臊甚者，心与膀胱热盛也。不禁而不臊者，火败也。

　　大便色坏，无粪气者，大肠气绝胃败也。小儿粪有酸气者，停滞也。

　　病患后气极臭者，为胃有停食，肠有宿粪，为内实，易治，若不臭者，在平人为气滞；病剧而出多，连连不止者，为气虚下陷，恐将脱也。（以上新订参各家。）

　　卷下　外诊杂法类

　　闻法

　　角音人者，主肝声也。肝声呼，其音琴，其志怒，其经足厥阴。厥逆少阳，则荣卫不通，阴阳交杂，阴气外伤，阳气内击，击则寒，寒则虚，虚则卒然喑哑不声，此为疠风入肝，续命汤主之。但踞坐，不得低头，面目青黑，四肢缓弱，遗失便利，甚则不可治。赊则旬月之间，桂枝酒主之。若其人呼而哭，哭而反吟，此为金克木，阴击阳，阴气起而阳气伏，伏则实，实则热，热则喘，喘则逆，逆则闷，闷则恐畏，目视不明，语声切急，谬说有人，此为邪热伤肝，甚则不可治；若唇色虽青，向眼不应，可治。地黄煎主之。

　　按，疠风者，清燥之气，即天地肃杀之气也，西医谓之消耗之气，使人阳气消索，津液枯结，血汁败坏，神明破散也。

　　若其人本来少于悲恚，忽尔嗔怒，出言反常，乍宽乍急，言未竟，以手向眼，如有所畏，虽不即病，祸必至矣。此肝病声之候也。

　　征音人者，主心声也。心声笑，其音竽，其志喜，其经手少阴，厥逆太阳，则荣卫不通，阴阳反错，阳气外击，阴气内伤，伤则寒，寒则虚，虚则惊掣心悸，定心汤主之。语声前宽后急，后声不续，前混后浊，口，冒昧好自笑，此为疠风入心，荆沥汤主之。若其人笑而呻，呻而反忧，（《中藏经》作笑不待伸而复忧。）此为水克火，阴击阳，阴起而阳伏，伏则实，实则伤热，热则狂，闷乱冒昧，言多谬误，不可采听。

　　此心已伤。若唇口正赤，可疗；其青黄白黑，不可疗也。

　　若其人本来心性和雅，而忽弊急反常，或言未竟便住，以手剔脚爪，此人必死。祸虽未及，名曰行尸。此心病声之候也。

　　宫音人者，主脾声也，脾声歌，其音鼓，其志愁，其经足太阴。厥逆阳明，则荣卫不通，阴阳翻祚，阳气内击，阴气外伤，伤则寒，寒则虚，虚则举体消瘦，语音沉涩，如破鼓之声，舌强不转，而好咽唾，口噤唇黑，四肢不举，身重如山，便利无度，甚者不可治，根据源麻黄汤主之。若其人言声忧惧，舌本卷缩，此是木克土，阳击阴，阴气伏，阳气起，起则实，实则热，热则闷乱，体重不能转侧，语声拖声，气深不转而心急，此为邪热伤脾，甚则不可治；若唇虽萎黄，语音若转，可治。

　　若其人本来少于 怒，而忽反常， 喜无度，正言而鼻笑，不答于人，此脾病声之候也，不盈旬月，祸必至矣。

　　商音人者，主肺声也。肺声哭，其音磬，其志乐，其经手太阴。厥逆阳明，则荣卫不通，阴阳反祚，阳气内击，阴气外伤，伤则寒，寒则虚，虚则疠风所中，嘘吸战掉，语声嘶塞而散下，气息短惫，四肢僻弱，面色青葩，遗失便利，甚则不可治，根据源麻黄续命汤主之。若言音喘急，短气好唾，此为火克金，阳击阴，阴气沉，阳气升，升则实，实则热，热则狂，狂则闭眼悸言，非常所说，口赤而张，饮无时度，此热伤肺，肺化为血，不治；若面赤而鼻不欹，可治也。

　　若其人本来语声雄烈，忽尔不亮，拖气用力方得出言，而反于常，人呼共语，直视不应，虽曰未病，势当不久。此肺病声之候也。

　　羽音人者，主肾声也。肾声呻，其音瑟，其志恐，其经足少阴。厥逆太阳，则荣卫不通，阴阳反祚，阳气内伏，阴气外升，升则寒，寒则虚，虚则疠风所伤，语言蹇吃不转，偏枯，脚偏跛蹇，若在左则左肾伤，在右则右肾伤，其偏枯分体，从鼻而分，半边至脚，缓弱不遂，口亦欹，语声混浊，便利仰人，耳偏聋塞，腰背相引，甚则不可治，肾沥汤主之。若呻而好恚，恚而善忘，恍惚有所思，此为土克水，阳击阴，阴气伏而阳气起，起则热，热则实，实则怒，怒则忘，耳听无闻，四肢满急，小便赤黄，言音口动而不出，笑而看人，此为邪热伤肾，甚则不可治，若面黑黄耳不应，亦可治。

　　若其人本来不吃，忽然蹇吃，而好 怒，反于常性，此肾已伤，虽未发觉，已是其候，见人未言，而前开口笑，还闭口不声，举手叉腹，此肾病声之候也。（《千金方》。）

　　心为噫，肺为咳，肝为语，脾为吞，肾为欠、为嚏，胃为气逆，为哕。

　　五脏者中之守也，中盛脏满、气盛伤恐者，声如从室中言，是中气之湿也。言而微，终日乃复言者，此夺气也。衣被不敛，言语善恶不避亲疏者，此神明之乱也。

　　不得卧而息有音者，是阳明之逆也。起居如常而息有音者，此肺之络脉逆也。不得卧，卧则喘者，水也。不能正偃，正偃则咳者，风水也。胃中不安，气上迫肺故也。（《内经》。）

　　语声寂寂然喜惊呼者，骨节间病。语声喑喑然不彻者，心膈间病。语声啾啾然细而长者，头中病。息摇肩者，胸中坚。息引胸中上气者，咳。息张口短气者，肺痿，当唾涎沫，吸而微数，其病在中焦实也，下之则愈虚者，不治。在上焦者其吸促，在下焦者其吸远，此皆难治。呼吸动摇振振者，不治。（病并当作痛。）

　　平人无寒热、短气不足以息者，实也。

　　师持脉病患呻者，痛也。摇头言者，里痛也。言迟者，风也。（风温为病，鼻息必鼾，语言难出。）

　　病深者其声哕。（此肾气之失根也，其声必微。哕乃干呕呃噫之通名，不必苦为分明也。）

　　胃中虚冷不能食者，饮水则哕。（胃气下行，以降为顺，虚则力不能降而气逆矣，是肾败之渐也。）

　　伤寒潮热，时时哕者，与小柴胡汤。哕而腹满者，视其前后，何部不利，利之则愈。（此皆热结内实而气上逆也。）

　　湿家下之早则哕，此丹田有热，胸上有寒。（此暖气在下，寒闭于上，冲激而然也，亦有痰闭而然者。仲景。）

　　经曰：虚则郑声。郑声者，邪音也，谓声重而转，失其本音也。凡汗下后，或久病气虚者，往往语声中变，是正气怯而音不能圆满也。故《素问》曰：气虚者言无常也。《灵枢》曰：五脏使五色修明而声章。

　　声章者，言声与平生异也。

　　谵语者，言语谬妄，非常所见也，邪热乱其神明故也。（胃中热浊上蒸包络。）

　　有燥屎，有瘀血，有凝痰，有血热，热入血室，皆有余之证，下之清之而愈，宜养津液、疏心包络。若亡阳谵语，为神离其舍，喃喃一二句，断续不匀，是汗多，津液无以养其心也。初起可治，急滋心阴，稍久延，即不治矣。仲景曰：身热脉浮大者生，逆冷脉沉细者，不过一日死。又曰直视谵语喘满者死。又曰循衣撮空，直视谵语，脉弦者生，涩者死。《内经》评热论曰：狂言者是失志，失志者死，此之谓也。脉弦者，内实也，脉涩者，内虚也。

　　出言懒怯，先轻后重，此内伤中气也；出言壮厉，先重后轻，是外感邪盛也。攒眉呻吟，苦头痛也。诊时吁者，郁结也。形羸声哑，痨瘵之不治者，咽中有肺花疮也。暴哑者，风痰伏火或暴怒叫喊所致也。面起浮光，久哑，无外邪实证者，心衰肺瘪，所谓声嘶血败，久病不治也。独言独语，首尾不续，思虑伤神也。

　　新病闻呃，非火即寒，久病闻呃，胃气欲绝也。大抵声音清亮，不异于平时者，为吉。

　　咳声清脆者，燥热也；紧闷者，寒湿也；续续片刻不止者，风也。日甚者，风也；夜甚者，水也。天明咳甚者，胃有宿食，寒湿在大肠也。

　　听声之法，岂徒以五音决五脏之病哉，须将患人之语言声音，轻重长短，有神无神，与病家来请之语，及一切旁观物议，皆当审听，入耳注心，斯乃尽闻之道也。（上参各家。）

　　卷下　外诊杂法类

　　问法

　　一问寒热二问汗，三问头身四问便，五问饮食六问胸。七聋八渴俱当辨。（景岳八问。）

　　凡诊病必先问是何人，或男或女，或老或幼，或婢外家僮仆，问而不答，必是耳聋，须询其左右，平素何如，否则病久，或汗下所致。诊妇人，必先问月信何如，寡妇气血凝涩，两尺多滑，不可误以为胎，室女亦有之。

　　世道不古，以问为末，抱病不惟不言，虽再三询叩，终亦不告，反诋医拙，甚至有隐疾困医者，医固为所困矣，身不亦为医所困乎。虽然为医者，亦须贵乎有学，大率诊视已毕，不可便指病名，发言率易，须从所得脉象说起，广引经说，以为证据。渐渐说归病证，务要精当确实，不可支离狂妄，说证已毕，然后徐徐问其所苦，或论说未尽，患者已一一详告，却以彼所说，校吾所诊，或同或异，而折衷之。如此，则彼我之间，交相符契，必收全功。（汪石山。）

　　按医者当问之事甚多，必须诊得脉真，然后从脉上理路问去，方得就绪，若海概问之，庸有当乎，无怪令人相轻也。《内经》曰：明知逆顺，正行无问。又曰：谨熟阴阳，无与众谋。是又有以问为戒者，盖病家所答，往往根据违影响，未可尽信也。若不能明知与谨熟也，而徒以不问为高，虽告之而反厌弃焉，忽视人命，其罪又当何如耶。

　　
