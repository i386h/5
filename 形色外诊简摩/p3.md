<!-- { "loadSidebar": true } -->
　　部位要中正，三停又带方，金形人入格，自是有名扬。（金形主方，得其五方，气色不杂，精神不乱，动止规模，坐久而重也。又曰：金不嫌方。又曰：金形色白，要带黄，忌红，又曰：金声和润。上金形金色金声。）

　　端浓仍深重，安详若泰山，心谋难测度，信义动人间。（土形主浓，得其五浓，气色不杂，精神不乱，动止敦庞，处久而静也。又曰：土不嫌浊。又曰：土形色黄，要带红，忌青，又曰：土声深浓如发瓮中。上土形土色土声。）

　　卷上　形诊生形类

　　三阳上下气血多少形状篇

　　足阳明之上，血气盛则髯美长，血少气多则髯短，气少血多则髯少，血气皆少则无髯，两吻多画。（如宦者相。）

　　足阳明之下，血气盛则下毛美长至胸。血多气少则下毛美短至脐，行则善高举足，足指少肉，足善寒。血少气多则肉而善瘃。（瘃者，皴裂。）血气皆少则无毛，有则稀，枯悴，善痿厥足痹。（痿厥，痿厥并病，后世所称类中风者是也。）

　　足少阳之上，气血盛则通髯美长，（通髯，髯与发通，俗名兜腮。）

　　血多气少则通髯美短，血少气多则少髯，血气皆少则无髯，感于寒湿则善痹骨痛爪枯也。

　　足少阳之下，血气盛则胫毛美长，外踝肥。血多气少则胫毛美短，外踝皮坚而浓。血少气多则胫毛少，外踝皮薄而软。血气皆少则无毛，外踝瘦无肉。

　　足太阳之上，血气盛则美眉，眉有毫毛。（毫，即豪字，毛中独长出者。）血多气少则恶眉，面多少理。

　　（多少言其多也。）血少气多则面多肉。血气和则美色。（心主血脉，其华在面，此虽系足太阳，而曰血气和，则心气和可知矣。）

　　足太阳之下，血气盛则跟肉满，踵坚。气少血多则瘦，跟空。血气皆少则喜转筋，踵下痛。

　　美眉者，足太阳之脉血气多。恶眉者，血气少。其肥而泽者，血气有余。肥而不泽者，气有余血不足。瘦而无泽者，血气俱不足。

　　手阳明之上，血气盛则髭美，血少气多则髭恶，血气皆少则无髭。

　　手阳明之下，血气盛则腋下毛美，手鱼肉以温。血气皆少则手瘦以寒。

　　手少阳之上，血气盛则眉美以长，耳色美。血气皆少则耳焦恶色。

　　手少阳之下，血气盛则手卷多肉以温，血气皆少则寒以瘦，气少血多则瘦以多脉。（脉即络脉，蓝色隐见皮肤下者。）

　　手太阳之上，血气盛则口多须，面多肉以平。血气皆少则面瘦恶色。

　　手太阳之下，血气盛则掌肉充满，血气皆少则掌瘦以寒。（上指诸经之行头面者，下指其行手足者。前篇左右上下部位，义即指此。）

　　审察其形气有余不足而调之。按其寸口人迎，切循其经络之凝涩，结而不通者，此于身皆为痛痹，甚则不行，故凝涩。凝涩者致气以温之，血和乃止。其结络者，脉结血不和，决之乃行。故气有余于上者，导而下之。气不足于上者，推而休之。（休疑。）其稽留不至者，因而迎之。

　　必明于经隧，乃能持之。寒与热争者，导而行之。其菀（即郁字。）陈血不结者，则（因也。马氏云作侧，非。）而予（上声。）之。必先明知二十五人，则血气之所在，左右上下，可知逆顺矣。（总束上文，末句叫醒大义。上三阳上下气血多少形状。）

　　卷上　形诊生形类

　　三阳上下气血多少形状篇

　　美眉者太阳多血，通髯极须者少阳多血，美须者阳明多血。然则妇人无须者，无血气乎。曰：冲脉、任脉，皆起于胞中，上循背里，为经络之海。其浮而外者，循腹右上行，会于咽喉，别而络唇口。血气盛则充肤热肉，血独盛则澹渗皮肤，生毫毛。妇人之生也，有余于气，不足于血，以其数脱血也，冲任之脉，不荣唇口，故须不生矣。士人有伤于阴，阴气绝而不起，（阴气即阴器，非误。）阴不用，然其须不去，而宦者独去，何也？曰：宦者其宗筋伤，其冲脉血泻不复，皮肤内结，唇口不荣，故须不生矣。其有天宦者，未尝被伤，不脱于血，然其须不生何也？曰：此天之所不足也，其任冲不盛，宗筋不成，有气无血，唇口不荣，故须不生矣。（上妇宦无须。）

　　卷上　形诊生形类

　　三阳上下气血多少形状篇

　　阳明多血多气，太阳多血少气，少阳多气少血，太阴多血少气，（一作少血多气。林亿引杨上善《太素》云：太阴与阳明表里，血气俱盛，当是多血多气。）厥阴多血少气，（一作多气少血。）少阴多气少血。

　　（一作多血少气。）是故刺阳明出血气，刺太阳出血恶气，（恶，去声。不欲出气也。）刺少阳出气恶血，刺太阴出血恶气，刺厥阴出血恶气，刺少阴出气恶血也。（上六经气血多少。并出《灵枢》。）

　　卷上　形诊生形类

　　辨皮色不胜四时之风篇

　　（出《灵枢》）

　　春青风，夏阳风，秋凉风，冬寒风。凡此四时之风，其所病各不同形。黄色薄皮弱肉者，不胜春之虚风。白色薄皮弱肉者，不胜夏之虚风。青色薄皮弱肉者，不胜秋之虚风。赤色薄皮弱肉者，不胜冬之虚风也。黑色而皮浓肉坚，固不伤于四时之风。其皮薄而肉不坚色不一者，（色不正黑。）长夏至而有虚风即病矣。其皮浓而肌肉坚者，长夏至而有虚风不病也，必重感于寒，外内皆然乃病。故材木之异也，皮之浓薄，汁之多少，而各不同。木之早花先叶者，遇春霜烈风，则花落而叶萎。久曝大旱，则脆木薄皮者，枝条汁少而叶萎。久阴淫雨，则薄皮多汁者，皮溃而漉。卒风暴起，则刚脆之木枝折杌伤。秋霜疾风，则刚脆之木根摇而叶落。凡此五者，各有所伤，况于人乎。（杌同 。）

　　卷上　形诊生形类

　　辨寿夭肥瘦勇怯忍痛不忍痛胜毒不胜毒形状篇

　　形有缓急，气有盛衰，骨有大小，肉有坚脆，皮有浓薄，以立寿夭。故形与气相任则寿，不相任则夭。

　　皮与肉相裹则寿，不相裹则夭。血气经络胜形则寿，不胜形则夭。故平人而气胜形者寿。病而形肉脱，气胜形者死。形胜气者危矣。何谓形之缓急也？曰：形充而皮肉缓者则寿，形充而皮肉急者则夭，形充而脉坚大者顺也。形充而脉小以弱者气衰，气衰则危矣。若形充而颧不起者骨小，骨小则夭矣。形充而大肉 坚而有分者肉坚，肉坚则寿矣。（有分，谓有纵纹。即所谓皮肉缓。）形充而大肉无分理不坚者肉脆，肉脆则夭矣。此天之生命，所以立形定气而视寿夭者也。必明乎此，而后可以临病患，决死生。故墙基卑高，不及其地者，不满三十而死。其有因而加病者，不及二十而死也。

　　人之寿百岁而死者，使道隧以长，基墙高以方，通调荣卫，三部三里起，骨高肉满，百岁乃得终也。

　　故人生十岁，五脏始定，血气已通，其气在下，故好走。二十岁，血气始盛，肌肉方长，故好趋。三十岁，五脏大定，肌肉坚固，血脉盛满，故好步。四十岁，五脏六腑十二经脉皆大盛以平定，腠理始疏，荣华颓落，发颇斑白，平盛不摇，故好坐。五十岁，肝气始衰，肝叶始薄，胆汁始减，目始不明。六十岁，心气始衰，苦忧悲，血气懈惰，故好卧。七十岁，脾气虚，皮肤枯。八十岁，肺气衰，魄离，故言善误。九十岁，肾气焦，四脏经脉空虚。百岁，五脏皆虚，神气皆去，形骸独居而终矣。其不能终寿而死者，五脏皆不坚，使道不长，空（音孔。）外以张，喘息暴疾，又卑基墙，薄脉少血，其肉不石，（即实字。）数中风寒，血气虚，脉不通，真邪相攻，乱而相引，故中寿而尽也。

　　脉出气口，色见明堂，五色更出，以应五时，五官已辨，阙庭必张，乃立明堂。明堂广大，蕃蔽见外，方壁高基，引垂见外，五色乃治，平博广大，寿中百岁，见此者刺之必已。如是之人，血气有余，肌肉坚致，故可苦以针矣。五官不辨，阙庭不张，小其明堂，蕃蔽不见，又埤其墙，墙下无基，垂角居外，如是者，虽平常殆，况加疾乎。（上寿夭。）

　　人之黑白肥瘦小长，（五十以上为老，二十以上为壮，十八以下为少，六岁以下为小。）各有数也。

　　年质壮大，血气充盈，肤革坚固，因加以邪，刺此者，深而留之。此肥人也，广肩腋项，肉薄浓皮而黑色，唇临临然，其血黑以浊，其气涩以迟，其为人也，贪于取与，刺此者，深而留之，多益其数也。

　　瘦人者，皮薄色少，肉廉廉然，薄唇轻言，其血清气滑，易脱于气，易损于血，刺此者，浅而疾之。

　　刺常人者，视其黑白，各为调之，其端正敦浓者，其血气和调，刺此者，无失常数也。

　　刺壮士真骨者，坚肉缓节，监监然。此人重则气涩血浊，刺此者，深而留之，多益其数。劲则气滑血清，刺此者，浅而疾之。（重。浓浊也。劲， 捷也。）

　　婴儿者，其肉脆，血少气弱，刺此者，以毫针，浅刺而疾发针，日再可也。（上肥瘦常人壮士婴儿。）

　　夫忍痛不忍痛者，皮肤之浓薄，肌肉坚脆缓急之分也。非勇怯之谓也。故勇士之不忍痛者，见难则前，见痛则止。怯士之忍痛者，闻难则恐，遇痛不动。勇士之忍痛者，见难不恐，遇痛不动，怯士之不忍痛者，见难与痛，目转面盼，恐不能言，失气惊战，颜色无定，乍死乍生。夫勇士者，目深以固，长衡（当是冲字。）直扬，三焦理横，其心端直，其肝大以坚，其胆满以傍，（平声，充溢于外。）怒则气盛而胸张，肝举而胆横， 裂而目扬，毛起而面苍，此勇士之所由然也。怯士者，目大而不减，阴阳相失，三焦理纵， KT 短而小，肝系缓，其胆不满而纵，肠胃挺，胁下空，虽方大怒，气不能满胸，肝肺虽举，气衰复下，故不能久怒，此怯士之所由然也。（上忍痛不忍痛并勇怯。）

　　凡人之骨强筋弱肉缓皮肤浓者耐痛，其于针石之痛亦然，加以黑色而美骨者耐火 矣。坚肉薄皮者，不耐针石火 之痛也。人之病，同时而伤，或易已或难已者，其身多热者易已，多寒者难已也。（伤科，气滑血充者易复，气滞血少而湿多者每溃烂缠延。）人之胜毒不胜毒者，胃浓色黑大骨及肥者皆胜毒，其瘦而薄胃者，皆不胜毒也。（胜毒者有病，可用大寒大热及诸毒药重剂也。上耐痛不耐痛胜毒不胜毒，并出《灵枢》。）

　　卷上　形诊生形类

　　辨善病风厥消瘅寒热痹积聚善忘善饥不瞑多卧形状篇

　　（出《灵枢》）

　　人之有常病也，亦因其骨节皮肤腠理之不坚固者，邪之所舍也，故常有病矣。

