<!-- { "loadSidebar": true } -->
　　人之善病风厥漉汗者，肉不坚，腠理疏故也。何以候肉之不坚也？曰， 肉不坚而无分理，理者粗理，粗理而皮不致者腠理疏，此言其浑然者。（浑然，谓未甚异于常人也。）

　　人之善病消瘅者，五脏皆柔弱故也。（五脏脆与五脏脉微小者，皆苦消瘅。）何以知五脏之柔弱也？曰：夫柔弱者必有刚强，刚强者多怒，柔者易伤也。（言其性情刚强，五志火盛，脏体柔脆，不胜其灼，故津燥多怒。）此人薄皮肤而目坚固以深者，长冲直扬，其心刚，刚则多怒，怒则气上逆，胸中蓄积，血气逆留，宽皮充肌，血脉不行，转而为热，热则消肌肤，故为消瘅，此言其人刚暴而肌肉弱者也。

　　人之善病寒热者，必其人小骨而弱肉也，何以候骨之大小，肉之坚脆，色之不一也？（上句未及色，盖脱文。一，纯也。）曰：颧骨者骨之本也，颧大则骨大，颧小又骨小，皮肤薄而其肉无 ，其臂懦懦然，其地色殆然，不与其天同色，污然独异，（天，额角。地，颊车。）此其候也。而又臂薄者，其髓不满。故善病寒热也。

　　人之善病痹者，理粗而肉不坚也。痹之高下有处，各视其部。（部，面之色部也。义详面色篇中。）

　　人之善病肠中积聚者，皮肤薄而不泽，肉不坚而淖泽也。如此则肠胃恶，恶则邪气留止积聚乃伤，肠胃之间，寒温不次。（积聚，有因饮食生冷，胃中血液瘀凝，有因风寒自经络内袭，日久痰血相裹结。）邪气稍（渐也。）至，蓄积留止，大聚乃起。（上五条出五变篇。）

　　人之善忘者，上气不足，下气有余，肠胃实而心肺虚，虚则荣卫久留于下，不以时上，故善忘也。（又曰：气并于上，乱而善忘。）

　　人之善饥而不嗜食者，精气并于脾，热气留于胃，胃热则消谷，谷消则善饥，胃气逆上，则胃脘寒，（当是实字。）故不嗜食也。

　　人之病而不得卧者，卫气不得入于阴，常留于阳，留于阳则阳气满，阳气满则阳跷盛，不得入于阴则阴气虚，故目不瞑矣。

　　人之病而目不得视者，卫气留于阴，不得行于阳，留于阴则阴气盛，阴气盛则阴跷满，不得入于阳则阳气虚，则目常闭也。

　　人之多卧者，其人肠胃大而皮肤湿，而分肉不解也。肠胃大则卫气留久，皮肤湿则分肉不解，其行迟。（湿，痰水也。解，利也。凡人身伤于湿与多痰者，其性皆好卧。）夫卫气者，昼行于阳，（经也。）夜行于阴，（脏也。）阳气尽则卧，阴气尽则寤。故卫气留久而行迟者，其气不清，目常欲瞑，故多卧矣。其肠胃小皮肤滑以缓，分肉解，则卫气留于阳者久，故少瞑也。

　　（此皆素性然也。）其卒然多卧者，邪气留于上焦，上焦闭而不通，已食若饮汤，卫气留久于阴而不行，（亦有因胃实不寐者，所谓胃不和则卧不安也。或食填太阴，或痰饮格于中焦。故凡痰据于阳，令人多卧；痰据于阴，令人不寐。）故卒然多卧矣。（上五条出大惑论。按：《灵枢》口问篇所论十二邪，亦人之常病也，但言荣卫气血，不及外诊之形，故不具录。）

　　卷上　形诊生形类

　　辨善病风厥消瘅寒热痹积聚善忘善饥不瞑多卧形状篇

　　壮者之气血盛，其肌肉滑，气道通，荣卫之行，不失其常，故昼精而夜瞑。老者之气血衰，其肌肉枯，气道涩，五脏之气相搏，其荣气衰少，而卫气内伐，故昼不精，夜不瞑也。（出营卫生会篇。）

　　卷上　形诊生形类

　　辨人身气血盛衰时日篇

　　人与天地相应，日月相参，故虽平居，其腠理开闭缓急，故常有时也。月满，则海水西盛，人气血精，肌肉充，皮肤致，毛发坚，腠理 ，烟垢着。当是之时，虽遇贼风，其入浅不深。月郭空，则海水东盛，人气血虚，卫气去，形独居，肌肉减，皮肤纵，腠理开，毛发残， 理薄，（ 同焦。）烟垢落。

　　当是之时，遇贼风，则其入深，其病卒暴。故得三虚者，其死暴疾，得三实者，邪不能伤人也。乘年之衰，（本命受流年克制。）逢月之空，（月魄。）失时之和，（寒温非时。）是为三虚；逢年之盛，遇月之满，得时之和，是为三实。（上《灵枢》。）

　　天温日明，则人血淖液而卫气浮，故血易泻，气易行。天寒日阴，则人血凝泣而卫气沉。月始生，则血气始精，卫气始行。月郭满，则血气实，肌肉坚。月郭空，则肌肉减，经络虚，卫气去，形独居。是以天寒无刺，天温无疑，（行之无忌。）月生无泻，月满无补，月郭空无治，是谓得时而调之。

　　阳气者，一日而主外，（日，言昼也。）平旦人气生，日中而阳气隆，日西而阳气已虚，气门乃闭，是故暮而收拒，无扰筋骨，无见雾露，反此三时，形乃困薄。（上《素问》。薄，迫也，削也。）

　　气阳而应日，血阴而应月。故暑则气泻，寒则气敛，日中则气壮，日下则气衰。所谓日中得病夜半愈，夜半得病日中愈者，阴阳乘除故也。月生人血渐盛，月死人血渐减。凡病在血分及失血诸证，有血盛邪无所容而病退者，有血减邪失所附而病亦退者。若夫精神之复，必在生明之候矣。故仲景于疟疾曰：以月一日发，当十五日愈。设不瘥，当月尽解。疟为卫邪入荣之病，故以晦朔决瘥剧之期也。昔尝患暑下血，以月满得病，血止后，神明不复，至次月朔日，顿见爽朗矣。世俗谓久病以朔望病势增损定吉凶，岂诬也哉。

　　经脉血气，似于形诊无关。《灵枢》曰：营气之病也，血上下行。东垣谓：血上下行者，面部乍肥乍瘦也。血随气升，即面 而似肥。血随气降，即面消而似瘦。元气不足之人，常有此象。又曰：营气霈然者，病在血脉。是邪气激其血脉，光泽浮越于面部也。观此，岂真无关形诊耶。

　　卷上　形诊病形类

　　五脏病证总例篇

　　诸风掉眩皆属于肝，诸寒收引皆属于肾，诸气 郁皆属于肺，诸湿肿满皆属于脾，诸热瞀螈皆属于火，诸痛痒疮皆属于心，诸厥固泄皆属于下，诸痿喘呕皆属于上，诸禁鼓栗如丧神守皆属于火，诸痉项强皆属于湿，诸逆冲上皆属于火，诸胀腹大皆属于热，诸躁狂越皆属于火，诸病有声鼓之如鼓皆属于热，诸病 肿疼酸惊骇皆属于火，诸转反戾水液混浊皆属于热，诸病水液澄澈清冷皆属于寒，诸呕吐酸暴注下迫皆属于热。故大要曰：谨守病机，各司其属，有者求之，无者求之，盛者责之，虚者责之，必先五胜，（五行之胜，即六气之胜复也。）疏其气血，令其调达，而致和平，此之谓也。

　　东方生风，风生木，木生酸，酸生肝，肝生筋，筋生心。（其在天为玄，在人为道，在地为化。化生五味，道生智，玄生神，化生气。）神在天为风，在地为木，在体为筋，在气为柔，在脏为肝。其性为暄，其德为和，其用为动，其色为苍，其化为荣，其虫毛，其政为散，其令宣发，其变摧拉，其眚为陨，其味为酸，其志为怒。怒伤肝，悲胜怒，风伤肝，燥胜风，酸伤筋，辛胜酸。（阴阳应象有在音为角，在声为呼，在变动为握，在窍为目。）

　　南方生热，热生火，火生苦，苦生心，心生血，血生脾。其在天为热，在地为火，在体为脉，在气为息，在脏为心。其性为暑，其德为显，其用为躁，其色为赤，其化为茂，其虫羽，其政为明，其令郁蒸，其变炎烁，其眚燔 ，其味为苦，其志为喜。喜伤心，恐胜喜，热伤气，寒胜热，苦伤气，咸胜苦。（阴阳应象有在音为征，在声为笑，在变动为忧，在窍为舌。）

　　中央生湿，湿生土，土生甘，甘生脾，脾生肉，肉生肺。其在天为湿，在地为土，在体为肉，在气为充，在脏为脾。其性静兼，其德为濡，其用为化，其色为黄，其化为盈，其虫，其政为谧，其令云雨，其变动注，其眚淫溃，其味为甘，其志为思。思伤脾，怒胜思，湿伤肉，风胜湿，甘伤脾，酸胜甘。（阴阳应象有在音为宫，在声为歌，在变动为哕，在窍为口。）

　　西方生燥，燥生金，金生辛，辛生肺，肺生皮毛，皮毛生肾。其在天为燥，在地为金，在体为皮毛，在气为成，在脏为肺。其性为凉，其德为清，其用为固，其色为白，其化为敛，其虫介，其政为劲，其令雾露，其变肃杀，其眚苍落，其味为辛，其志为忧。忧伤肺，喜胜忧，热伤皮毛，寒胜热，辛伤皮毛，苦胜辛。（阴阳应象有在音为商，在声为哭，在变动为咳，在窍为鼻。）

　　北方生寒，寒生水，水生咸，咸生肾，肾生骨髓，髓生肝。其在天为寒，在地为水，在体为骨，在气为坚，在脏为肾。其性为凛。其德为寒，其用为（阙），其色为黑，其化为肃，其虫鳞，其政为静，其令（本阙），其变凝冽，其眚冰雹，其味为咸，其志为恐。恐伤肾，思胜恐，寒伤血，燥胜寒，咸伤血，甘胜咸。（阴阳应象有在音为羽，在声为呻，在变动为栗，在窍为耳。又按：以例推之，中央热伤皮毛，寒胜热，当作燥伤皮毛，热胜燥。北方寒伤血，燥胜寒，当作寒伤骨，湿胜寒。盖湿热二气相合，热胜燥，是热而湿也。湿胜寒，是湿而热也。此五节字字精切，果能参透，万病机括，无不贯澈。上《素问》。）

　　假令得肝脉，其外证，善洁，面青，善怒。其内证，脐左有动气，按之牢若痛。其病，四肢满闭，淋溲便难，转筋。有是者肝也，无是者非也。（满闭，即满痹也。旧以闭淋二字句，误。）

　　假令得心脉，其外证，面赤，口干，喜笑。其内证，脐上有动气，按之牢若痛。其病，烦心，心痛，掌中热而 。有是者心也，无是者非也。

　　假令得脾脉，其外证，面黄，善噫，善思，善味。其内证，当脐有动气，按之牢若痛。其病，腹胀满，食不消，体重节痛，怠堕嗜卧，四肢不收。有是者脾也，无是者非也。

　　假令得肺脉，其外证，面白，善嚏，悲愁不乐，欲哭。其内证，脐右有动气，按之牢若痛。其病，喘咳，洒淅寒热。有是者肺也，无是者非也。

　　假令得肾脉，其外证，面黑，善恐欠。其内证，脐下有动气，按之牢若痛。其病，逆气，小腹急痛，泄而下重，足胫寒而逆。有是者肾也，无是者非也。（上《难经》。）

　　卷上　形诊病形类

　　五脏病证总例篇

　　（出《难经》）

　　凡病从前来者为实邪，从后来者为虚邪，从所不胜来者为贼邪，从所胜来者为微邪，自病为正邪。假令心病，中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。

