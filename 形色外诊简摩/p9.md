<!-- { "loadSidebar": true } -->
　　按：所称五阳之部，不知在面部何处，与前图说，似有合有不合。若根据前图说分之：胆少阳肝部，即鼻茎也；小肠太阳心部，即山根连目两 以下也；胃阳明脾部，即鼻准也；膀胱太阳肾部，即环口也；大肠阳明肺部，似指阙中，非人中也，如此则理有可通，而事有可据矣。

　　五色各有脏部，有外部，有内部也。色从外部走内部者，其病从外走内；色从内部走外部者，其病从内走外。病生于内者，先治其阴，后治其阳，反者益甚；病生于阳者，先治其外，后治其内，反者益甚。（上分部内外。）

　　凡色青黑赤白黄皆端满，有别乡，（别乡，即内部外部之谓也。）

　　其色上锐，首空（上声。）上向，下锐下向，在左右如法。左为左，右为右。其色有邪，聚散而不端，面色所指者也。其色上行者，病益甚。其色下行如云彻散者，病方已。（此所谓上为逆，下为从也，端满者，谓人之生也，本有五色之分，其本来正色满面者，不为病也，有邪则独见其邪色，或聚或散而不能端满矣，则有色所起之部，与所指之部矣，所谓别乡也。华佗谓面目俱等者不病，不等则病矣。谓其色独见，异于他部也。故察色以其起大如拇指者为准。上分部上下左右。）

　　五色各见其部，察其浮沉，以知浅深：察其泽夭，以观成败；察其散抟，以知远近；视色上下，以知痛处；积神于心，以知往今。故相（去声。）气不微，不知是非，属意勿去，乃知新故。色明不粗，沉夭为甚；不明不泽，其病不甚。其色散驹驹然未有聚，其病散而气痛，聚未成也。（上浮沉泽夭抟散新故。）

　　肾乘心，心先病，肾为应，色皆如是。（谓心部先见肾色，次肾部自见其色也，余脏同此。）男子色（指黑色承肾来，）在于面王，为首腹痛，（首腹，大腹。）下为卵痛，其圜直为茎痛，高为本，下为首，狐疝 阴之属也。女子色在于面王，为膀胱子处之病，散为痛，抟为聚，方圆左右各如其色形，其随而下至胝为淫，有润如膏状，为暴食不洁。（暴食而即出不洁，所谓回风入咽旋出也。）

　　凡色青黑赤白黄，（此特提五色者，以上文是专指黑色也。）皆端满，有别乡。别乡赤者，其色赤，（作亦非。）

　　大如榆荚，在面王为不月。（原作不日，注者谓不日即愈，或曰不日即死，皆非也。此承女子来，但非肾之黑色，故特笔叙之，读者遂迷，不识其实蒙上文矣。）

　　风者百病之始也，厥逆者寒湿之起也。常候阙中，薄泽为风，冲浊为痹，在地为厥，此其常也，各以其色言其病。青黑为痛，黄赤为热，白为寒，是谓五官。其色粗以明，沉夭者为甚。审察泽夭，谓之良工。沉浊为内，浮泽为外，黄赤为风，青黑为痛，白为寒，黄而膏润为脓，（即痰也，）赤甚者为血，痛甚为挛，寒甚为皮不仁。（上二节形应及主病大义。）

　　按：凡诊面色，以远望而乍视之，为能得其真。华佗谓人面之色，但改其常者，即为病矣。其改常也，往往终日相对之人不觉，而久别乍见者，心窃惊异之矣。又相法，必须天明初起，未盥未食之时，此即诊脉，必以平旦之义，在无病之人则然。若病卧于床者，其色脉终日如常，固时时可诊也，第须问其曾食与否而已，食入胃气乍旺，阳明之脉气乍充，光泽必盛也，然久病即此亦可占胃气之生死矣。

　　又按：端满别乡，上向下向，走内走外，与上编所谓荣未交，及厥阴少阴脉争见等语，乃察色之本，不可不考也。端满即本来正色之满面者，华佗所谓面目俱等者不病也。若邪色至于面目俱等，岂得谓之无病耶。别乡，即邪色所在之部，异于他部者，故曰别乡。赤者，是其色赤大如榆荚也，以赤为例，他可知矣。

　　上下内外，察其所起与其所向，以占病之浅深吉凶也。荣即色荣颧骨之荣，谓浅露于肤也，指初起之部言。交者，谓色满于本部，而又溢于他部，如色起于颧，溢于颊，而复交于颧之类，如此则色必环绕于目、于鼻、于口、于耳矣，故谓即入门户井灶之事也。争见者，彼部复有色起与此部相应也。故部位不可不详，而色之所起所向，不可不察也。若不识此，即不能以色决病矣。至于所谓色者，隐隐于皮肤之下，若隐若见者也。其浮于皮上者非也，或尘垢所着，或风日所暴，或燥肤之将起白屑而未退者，过在浮肌，而无与于五内也。又有为秽恶之气所冲者，亦由阳气不足也。又凡色气退散，必先退出于皮上而散也。故曰积神于心，以知往今，属意勿去，乃知新故，恐其误以将散为方起也。

　　卷下　色诊面色总义

　　五色吉凶通义篇

　　夫精明五色者，气之华也。赤欲如白裹朱，不欲如赭；白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。（一作炭色。）五色精微象见矣，其寿不久也。

　　色味当五脏：白当肺辛，赤当心苦，青当肝酸，黄当脾甘，黑当肾咸。故白当皮，赤当脉，青当筋，黄当肉，黑当骨。故色见青如草滋者死，黄如枳实者死，黑如 者死，赤如 血者死，白如枯骨者死，此五色之见死也。青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。

　　生于心，如以缟裹朱；生于肺，如以缟裹红；生于肝，如以缟裹钳；生于脾，如以缟裹栝蒌实；生于肾，如以缟裹紫，此五脏所生之外荣也。（裹字最妙，凡真色皆根于皮里，其深含于皮里者，正色也。由皮里而暴露于皮外者，病色，死色也。其薄散而仅浮于皮上者，浮游之气不根脏腑，无关吉凶者也，直谓之垢而已。上《素问》。）

　　夫五色有光，明亮是也；五色有体，润泽是也。光者无形，为阳主气；体者有象，为阴主血。

　　气血俱亡，其色沉晦，经所谓草滋、枳实、 、 血、枯骨五者是也。气血尚存，其色光明润泽，经所谓翠羽、鸡冠、蟹腹、豕膏、鸟羽五者是也。然此五色虽为可生，终属一脏独亢，病也，非平也。平人五脏既和，其一脏之色，必待其王而始荣于外。其荣于外也，禀胃气而出于皮毛之间，胃气色黄，皮毛色白，故云如缟裹。如缟裹者，朦胧光泽，虽有形影，犹未灿然，内因气血无乖，阴阳不争，五脏无偏胜故也。苟或不然，五脏衰败，其见色也，昔之朦胧者，一变而为独亢；昔之光明者，一变而为沉浊；昔之润泽者，一变而为枯槁；甚至沉浊枯槁，合而为夭，是光体俱无，阴阳气血俱绝矣。不死又何待乎。

　　按：此篇之义，与前篇微有不同，前指分部所起之邪色，此指满面自有之本色也。邪色起于别乡，大如榆荚，无论青黄赤白黑，皆有所主之病，有凶无吉者也。本色端满于面，无有分部，而专以色之夭泽辨吉凶者也。一重在部上，一重在色上。

　　卷下　色诊面色应病类

　　《内经》面部五色应病总述篇

　　是故圣人视其颜色：黄赤者多热气，青白者少热气，黑色者多血少气。青黑为痛，黄赤为热，白为寒，薄泽为风，冲浊为痹，沉浊为内，浮泽为外。

　　大气入于脏腑者，不病而卒死，何以知之？曰：赤色出两颧，大如拇指者，病虽小愈，必卒死。黑色出于庭，大如拇指，必不病而卒死也。（上论五色所主之病。经曰：大气入脏，腹痛下淫，谓周身元气皆内陷也，故可以知死，不可以致生。）

　　何以知皮肉气血筋骨之病也？曰：色起两眉薄泽者，病在皮肤。唇色青黄赤白黑者，病在肌肉。营气霈然者，病在血脉。目色青黄赤白黑者，病在筋。耳焦枯如受尘垢者，病在骨。

　　鼻者，肺之官也。目者，肝之官也；口唇者，脾之官也；舌者，心之官也；耳者，肾之官也，故肺病者，喘息鼻张；肝病者， 青；脾病者，唇黄，心病者，舌卷短，颧赤；肾病者，颧与颜黑。五脏各有次舍，故五色之见于明堂，以候五脏之气，左右高下，各如其度也。

　　五痿者，生于大热也。肺热者，色白而毛败。心热者，色赤而络脉溢。肝热者，色苍而爪枯。脾热者，色黄而肉蠕动。肾热者，色黑而齿槁。（上论五脏病色。）

　　色以应日，脉以应月，色之与脉，当参相应。见其色而不得其脉，反得相胜之脉者即死；得相生之脉者病即自已。

　　假令色青，其脉当弦而急；色赤，其脉当浮大而散；色黄，其脉当中缓而大；色白，其脉当浮涩而短；色黑，其脉当沉濡而滑。此所谓五色之与脉参相应者也，其不应者病矣。假令色青，其脉浮涩而短，若大而缓为相胜；浮大而散，若小而滑为相生也。

　　有故病，五脏发动，因伤脉色，各何以知其久暴至之病乎。曰：征其脉小，色不夺者，新病也；征其脉不夺，其色夺者，久病也；征其脉与五色俱夺者，此久病也；征其脉与五色俱不夺者，新病也。肝与肾并至，其色苍赤，当病毁伤不见血；已见血，湿若中水也。

　　脉至如颓土之状，按之不得，是肌气予不足也。五色先见黑白，垒（即 字。）发死。（按：此浮濡而芤，阳虚阴散，所谓脾气去胃，外归阳明也。）

　　尺脉数甚，筋急而见，此谓疹筋。腹急，白色黑色见，则病甚。（上论色脉相应。按：此脉数字，似当作急字解，谓紧敛急引而不舒和也。见，谓挺鼓于皮上也，此寒气深痼于筋中也，故曰疹筋，白黑色见，是寒凉清肃之气，内连肝脏，克制生阳之气化，不得宣发也。）

　　溺黄赤，安卧者，黄胆。已食如饥者，胃疸。目黄者，黄胆。身痛而色微黄，齿垢黄，爪甲上黄，黄胆也。（巢氏云：身面发黄，舌下大脉起青黑色，舌强不能言者，名曰噤黄，心脾二脏瘀热所为也。卒然发黄，心满气喘，命在顷刻者，名曰急黄。有得病即身面发黄者；有初不知是黄，死后乃身面黄者，其候得病即发热心战者是也。）

　　癫疾始生，先不乐，头重痛，视举，目赤甚，作极，已而烦心。候之于颜，取手太阳、阳明、太阴，血变而止。（钱仲阳云：目直视而腮赤，肝心俱热，明日午间，预防惊搐，即此节义。上杂论疸癫。）

　　卷下　色诊面色应病类

　　五脏风证并诸风肥瘦寒热形色篇

　　（《内经》、《中藏经》、《巢氏》。）

　　肺风之状，多汗恶风，色 然白，时咳短气，昼日则瘥，暮则甚，诊在眉上，其色白。

　　心风之状，多汗恶风，焦绝，善怒吓，（《甲乙》无吓字。）赤色，病甚则言不可快，（仲景曰：风温为病，难以言，又曰：言迟者风也。）诊在口，其色赤。

　　肝风之状，多汗恶风，善悲，色微苍。嗌干善怒，时憎女子，诊在目下，其色青。
