<!-- { "loadSidebar": true } -->
　　甘凉，微苦。入手足少阴、厥阴，及手太阳经血分。其生血以清阴火，举世皆知。能生气以行阳分，人多不晓。（血足气得所归，所谓藉精生气。）一切惊悸经枯，掌中热，劳劣痿厥，吐衄、崩漏、便秘等症，均此治之。消谷食，（大便下，则中气动而食自化。）实脾胃，（湿热去，脾胃自实。）亦奏其功。得玄参，定精意。得竹茹，息惊气。麦冬为佐，复脉内之阴。当归为佐，和少阳之血。配地龙，治鼻衄交流。佐天门冬，引肺气入生精之处。使羚羊角，起阴气固封蛰之本。使通草，导小肠郁热。调鸡子白，治胎动。调蜜酒，治热传心肺。君茯苓，除湿热伤脾。和车前汁，治血淋。（生地通血脉之源。）鲜用则寒，干用则凉。上升，酒炒。痰膈，姜汁炒。入肾，青盐水炒。阴火咳嗽，童便拌炒。犯铜、铁器，令人肾消。胃气虚寒，阳气衰少，胸腹痞闷，三者禁用。世人动云生地妨胃，其能开胃，人实不晓。惟胃中阳气不足者，服之则胃气不运，而饮食减。若胃阴虚而胃土干燥，致胃气不运者，生地滋其阴以清其火，而胃气从此营运，饮食自然渐进。不知者妄加议论，真不啻胶柱鼓瑟也。至时行热症，生地尤为切要，邪火郁于胃，胃阴干涸，势难救药，若胃中阴血未干，断无不可救药之理，惟生地实所以滋胃阴也。阴汁上充，则汗涌于肌表而经邪解，阴血下润，则秽泄于二便而腑邪出，所谓金令一行，酷热顿消也。故火邪溢于阳明经，冲生地汁于白虎汤中，战汗而顿解。邪热入于阳明腑，冲生地汁于陷胸汤中，便通而自退。更有火生痰、痰生火，交结于中，和生地汁于竹油、姜汁中，则谵语直视等症即除。如无生地，可用干地黄，滚水浸透，绞汁冲服，防其泥滞，加枳壳或川贝疏之，且气道通，邪气外达，而病自霍然。近人多以生地为补剂，又疑妨胃，畏不敢用，即用之亦一二钱而止，五六钱而止，入诸药同煎，半成熟地，使邪滞于内而莫出，泥于膈而胃闭，遂视此为害人之品，禁不入方，致令胃阴枯涸，多有不可救药者，亦由用之不善也。

　　卷三　草部

　　熟地黄

　　畏、恶、忌与生地同。

　　甘、微温，微苦。入手足少阴、厥阴经血分。补真阴，填骨髓。凡阴虚火炎，水泛为痰，津枯无汗，烦躁不宁，耳目聋 ，神气散失，脂膏残薄，小水不利，大便不实，痿痹不仁，宿滞不化，真阳不回等症，非此不疗。得乌梅，引入骨髓。得砂仁，纳气归阴。得炒干姜，治产后血块。得丹皮，滋阴凉血。使玄参，消阴火。合当归，治胎痛。加牛膝，治胫股腹痛。

　　（血不足也。）和牡蛎，消阴火之痰。痰多，姜汁炒。行血，酒炒。润肠，人乳炒。纳气、理气，砂仁炒。降火，童便煮。

　　摄精，金樱子汁煮。补脾胃，炒炭存性。如煮熟未经蒸晒九次，寒凉之性未除，只算得心经凉剂，损胃阳，伤胃气，不可妄用。若阴虚火动者，半生半熟之品，适得其宜。熟地味甘而滞，甘为脾之所悦，虽滋肾实大益于土。经云：味过于甘，肾气为土所掩，而不上交于心，心亦不得下交于肾，肾气不冲而独沉，是有权而无衡也。人之忽然死者，正惟生气不交，而独绝于内故尔。宜用辛凉者为之使，甘合辛而发散，则内气常通，心肾交结，自无喘满之患。且肾气动而不滞，精升而化气，金气亦从水中生矣。肺气亦归于肾，补敛之剂，何妨略加理气之味一二分，或五六分，俾补剂更为有力也。

　　卷三　草部

　　怀牛膝

　　畏白前、白藓皮。恶萤火、龟甲、陆英。忌牛肉。

　　苦、酸、平。入足厥阴、少阴经血分。益肝肾之精气，破瘀血之症结。治筋骨痿痹，久疟下痢，淋痛尿血，并心腹诸痛。又能引火下行，并疗喉痹齿痛。连叶捣汁，频点眼生珠管。得杜仲，补肝。得苁蓉，益肾。配川断肉，强腰膝。（气不滞则健。）配车前子，理阳气。

　　去芦并泥砂。下行，生用。滋补，焙用，或黄精汁浸、酒拌蒸数十次用。破血敷金疮，生用。引火下趋，童便炒。引诸药至膝盖，生熟俱可用。失精，血崩，气陷腿肿，脏寒便滑，中气不足，小便自利，俱禁用。

　　卷三　草部

　　川牛膝

　　辛、酸、苦。入肝经。去风治痹。配茄皮，治风痛。

　　卷三　草部

　　土牛膝

　　即天名精根去风破血。

　　春夏用叶，秋冬用根，叶汁尤速。

　　卷三　草部

　　紫菀

　　款冬为之使。畏茵陈。恶天雄、瞿麦、 本、雷丸、远志。

　　苦、辛、平、微温。入手太阴、少阴经血分。泄上炎之火，散结滞之气。治痰血，利小便，开喉痹，退惊痫。（气痛诸症悉退。）配生地、麦冬，入心以宁神。配丹皮、白芍，入胃以清热。配款冬、百部、乌梅，治久嗽。配白前、半夏，治水气。去头须，洗净，蜜水浸，焙干用。

　　肺气结滞，郁而为热，致肺叶焦枯，久嗽不止，用紫菀散之，则肺窍通而郁热自除。若阴虚肺液干枯，服散气走液之剂，为害不浅。人何以此为痨嗽之圣药，不究其源而妄用之，致阴受其害而不之知也。若滋阴重剂内，加紫菀四五分以通其滞，亦可。

　　卷三　草部

　　麦门冬

　　地黄、车前为之使。畏苦参、青葙、木耳。恶款冬、苦芙、苦瓠。忌鲫鱼。伏石钟乳。

　　甘平、微苦，凉。入手少阴、太阴经气分。生上焦之津液，清胸膈之渴烦。治呕吐止吐衄，消痰嗽，止泄精，疗痿厥，去支满，散结气。得乌梅，治下痢口渴。得犀角，治乳汁不下。

　　得桔梗，清金气之郁。得荷叶，清胆腑之气。佐地黄、阿胶，润经血。佐生地、川贝，治吐衄。心能令人烦，去心，忌铁。入凉药，生用。入补药，酒浸，糯米拌蒸亦可。气虚胃寒者禁用。

　　卷三　草部

　　萱草

　　即鹿葱甘，凉。入手足太阴二经。上清胸膈，以除烦热。下走阴分，以治尿赤。安五脏，解酒疸。

　　花亦可用。

　　根 甘，凉。治大热大衄，利水通淋，止带疗疸。得生姜，治大便后血。配席草，治通身水肿。酒疸，取汁服。吐衄，稍加姜汁。乳痈，和酒服，渣可敷。

　　卷三　草部

　　淡竹叶

　　根名碎骨子甘、淡、寒。叶，去烦热，利小便，清心。根，能堕胎、催生。

　　此非淡竹之叶，另是一种，近时药店中所用俱是此草。其功用虽大同小异，然根能破血，娠妇忌用，不可不识。

　　卷三　草部

　　葵子

　　黄芩为之使。

　　甘、淡、寒。滑。入足太阴经气分。滑肠达窍，下乳滑胎，消肿，通关格，利二便。根叶同功。得砂仁，治乳痈。配牛膝，下胞衣。拌猪脂，通关格。（大小便不通欲死者。）拌人乳，利大便。秋种过冬，至春作子，名冬葵子，入药用。若春葵子，不宜入药。气虚下陷，脾虚肠滑，二者禁用。怪症：有人手足忽长倒生肉刺，如锥，痛不可忍，但食葵菜即愈。

　　卷三　草部

　　蜀葵花

　　甘，寒。赤者治赤带，白者治白带。赤者治血燥，白者治气燥。

　　卷三　草部

　　灯笼草

　　一名酸浆伏白矾。煮三黄。炼硝、硫。

　　苦，寒。入手太阴经气分。利湿热，治咽痛，消痰嗽。

　　入滋阴清火药，疗虚人咳嗽。

　　卷三　草部

　　败酱

　　即苦菜苦，平。入足厥阴，兼入足阳明经。破血排脓。去疽痔，除痈肿。配米仁、附子，下腹痈。

　　入四物，治恶露不止。

　　卷三　草部

　　款冬花

　　得紫菀良。杏仁为之使。畏贝母、麻黄、辛夷、黄芩、黄 、连翘、青葙。恶玄参、皂荚、硝石。

　　辛，温。入手太阴经气分。开痰止嗽，下气除烦。却喉痹，疗肺痿。配白薇、贝母、百部，治鼻塞。配川连，敷口疳。烧烟以筒吸烟之，治久嗽。

　　去蒂、梗、壳，甘草水浸一宿，晒干用。蜜水拌更润。阴虚火动，肺气虚咳，二者禁用。

　　卷三　草部

　　决明子

　　实为之使。恶大麻子。

　　甘、苦，微寒。入足厥阴经。除肝热，和肝气。凡因血热，以致头风、鼻衄、肿毒、目翳赤泪、唇口青色者，均得此而愈。得生甘草，治发背初起。配地肤子，治青盲雀目。

　　卷三　草部

　　地肤子

　　苦、甘，寒。入足太阳经气分。利膀胱水，去皮肤热。除客热丹肿，疗 疝溲数，煎洗一切疮疥。得生地，治风热赤眼。得甘草，治虚热。配生姜、热酒，治雷头风肿。佐地榆、黄芩，治血痢。佐白术、肉桂，治狐疝阴 。（忌生葱、桃、李。）

　　叶，苦、寒。煎汤洗浴，去皮间风热。频洗眼，除雀盲涩痛。

　　捣汁服，治泄泻淋症。

　　卷三　草部

　　瞿麦

　　一名石竹牡丹、蓑草为之使。恶螵蛸。伏丹砂。

　　苦，寒。入足太阳，兼手少阴经。破血热之郁结，决上焦之痈肿。利小便，去目翳。得蒲黄，治产后淋。配蒌仁、鸡子，治便秘。配葱白、栀子，治热结淋血。煎浓汁服之，下子死腹中。

　　只用蕊壳，不用茎、叶，若同用令人气噎、小便不禁。以 竹沥浸漉晒用。小肠虚者禁用。

　　卷三　草部

　　王不留行

　　一名金盏银台甘、苦、平。入手少阴、足厥阴经血分。通血脉，治诸淋，下乳汁，催生产，疗疮疡，除风痹。（血气不行，则风毒不去，营卫逆于肉里则生痈。）配川柏，蒸饼丸弹子大，青黛为衣，线穿挂风处，冷水化服一丸，治误吞铁、石、骨、刺不下。内服，酒蒸焙用。出肉中竹木刺，捣敷。孕妇、失血、崩漏者，禁用。

　　卷三　草部

　　长春花

　　即金盏草酸，寒。入足阳明经。专治肠痔下血不止。

　　卷三　草部

　　葶苈子

　　得酒、大枣良。榆皮为之使。恶白僵蚕、石龙芮。

　　辛、苦，大寒。入手太阴，兼足太阳经气分。大泄阳分之气闭，下泻膀胱之留热。膈中痰饮喘促，得此能疗。肺中水气 急，非此不除。（水结由于气热，惟此清之。）得大枣，治肺壅，不伤胃。配防己，治阳水暴肿。

　　酒淘净晒干，纸上同糯米炒，去米研用。虚人禁用。（泄真气也。）仲景曰：葶苈傅头疮，药气入脑杀人。

　　卷三　草部

　　车前子

　　常山为之使。

　　甘、微咸，寒。入足太阳经气分。利水道，除湿热，去胸痹，疗翳障。清肺肝之风热，通尿管之涩痛。配牛膝，疏肝利水。配菟丝，补虚明目。入补药，酒蒸捣研。入泻药，炒研。阳气下陷者禁用。

