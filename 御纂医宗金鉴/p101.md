<!-- { "loadSidebar": true } -->
　　【集注】罗谦辅曰此方为阳衰隂弱不能升精于目而设故目科与千金磁硃丸并重治证亦同然磁硃为镇坠药此为羡补药鍼经曰五藏六府精气皆上于目而为之精故夫目之精明者隂阳合传而为精明者也若肾肝虚则隂弱不能敛精以升养神水于内脾肺虚则阳衰不能摄隂而浮散神光于外以致神水寛大覩物成二此其治法其营在肝其主在肾其合在脾能合肾脾之隂而使肝达之则必能归精于两眸而继明如昼夜矣是方先补肾肝以二冬二地兎丝枸杞五味牛膝苁蓉羣队滋隂之品以之强隂填精敛气安神养血此壮水之主亦所以生水也复以人参炙草茯苓山药培补中宫使调合隂阳也佐之以蒺藜甘菊川芎枳殻防风行肝达气青葙决明子解结散滞黄连乌犀羚角清火泻热然必取石斛之妙合脾肾者清而行之要使升精归明之用藏府合徳専精致一耳其以为丸者补上治下利以缓利以乆不利以速也













　　洗刀散
　　治风热上攻火眼赤痛骤生云翳外障遮睛
　　防风【一钱】　　　石膏【一钱】
　　滑石【一钱】　　　归尾【一钱】
　　赤芍【八分】　　　羌活【八分】
　　荆芥【五分】　　　黄芩【五分】
　　连翘【五分】　　　川芎【五分】
　　桔梗【五分】　　　麻黄【五分】
　　白术【五分】　　　大黄【五分】
　　芒消【五分】　　　独活【五分】
　　元参【五分】　　　木贼【五分】
　　菊花【五分】　　　白蒺藜【五分】
　　蝉退【五分】　　　草决明【五分】
　　薄荷【四分】　　　栀子【四分】
　　蔓荆子【四分】　　细辛【三分】
　　甘草【三分】
　　加清茶叶五分水煎服
　　【注】目之病内障者昏暗不明而不肿痛得之于内七情动中劳伤心肾也外障者赤肿而痛睛不昏暗得之于六滛所袭热蕴经络也故内障多虚外障多实子和曰眼无火不病非止内障正指外障而立言也外障赤肿而痛者或散外邪或泻内热或并解之可立愈也其有风火上攻留而不散凝结云翳掩其光明者又非或散或下所能即愈也洗刀散方既可以攻风热又可以去云翳是一方而兼擅其长也方中用防风通圣散全剂是主以去风热也倍归尾赤芍是治风先治血血行风自灭也加羌独活蔓荆子倍防风是祛风而専在太阳表也太阳之里少隂也故又加细辛直走少隂加元参下安肾火是治表而顾及其里也其加木贼蝉蜕草决明白蒺藜菊花者是佐诸祛风清热之羣药以消风热骤壅之云翳也
　　失笑散
　　治产后心腹绞痛欲死或血迷心窍不省人事
　　五灵脂　　　　蒲黄【等分】
　　每服三钱酒煎服
　　独圣散【附】
　　南山查肉【一两炒】
　　水煎用童便沙糖和服
　　【集注】吴于宣曰经云心主血脾统血肝藏血故产后瘀血停滞三经皆受其病以致心腹瘀痛恶寒发热神迷运胞膈满闷凡兹者由寒凝不消散气滞不流行恶露停留小腹结痛迷闷欲絶非纯用甘温破血行血之剂不能攻逐荡平也是方用灵脂之甘温走肝生用则行血蒲黄辛平入肝生用则破血佐酒煎以行其力庶可直抉厥隂之滞而有推陈致新之功甘不伤脾辛能散瘀不觉诸证悉除直可以一笑而置之矣至独圣散用山查一味浓煎与沙糖童便同服者何也山查不惟消食健脾功能破瘀止儿枕痛更益以沙糖之甘逐恶而不伤脾童便之咸入胞而不凉下相得相须功力甚伟名之曰独圣诚不虚也












　　大黄防虫丸
　　治五劳七伤内有干血肌肤甲错两目黯黒
　　大黄【十两酒蒸】　　　桃仁【四两去皮尖炒】
　　杏仁【四两去皮尖炒】　　黄芩【二两炒】
　　甘草【三两】　　　芍药【四两炒】
　　地黄【十两】　　　干漆【一两炒】
　　蝱虫【一两五钱去翅足炒】　水蛭【百枚炙黄】
　　蛴螬【一两五钱炒】　防虫【一两去头足炒】
　　右十二味为末蜜丸如小豆大酒服五丸日三服
　　【集注】李中梓曰劳伤之证肌肤甲错两目黯黑此内有瘀血者也瘀之日乆则必发热热涸其液则血干于经隧之间愈干愈热愈热愈干而新血皆损人之充养百骸光华润泽者止借此血血伤则无以沃其肤故甲错也目得血而能视血枯则无以荣其目故黯黑也仲景洞见此证补之不可凉之无益而立此方经曰血主濡之故以地黄为君坚者削之故以大黄为臣统血者脾也脾欲缓急食甘以缓之又酸苦涌泄为隂故以甘芍桃仁为佐咸走血苦胜血故以干漆之苦四虫之咸为使夫浊隂不降则清阳不升瘀血不去则新血不生今人遇一劳证便用滋隂之药服而不效坐以待毙术岂止此耶










　　仙方活命饮【附薛已治疡通方】
　　治一切疮疡未成脓者内消已成脓者即溃又止痛消毒之圣药也
　　穿山甲　　　　白芷
　　防风　　　　　皂角刺
　　乳香　　　　　没药
　　当归尾　　　　赤芍
　　花粉　　　　　贝母
　　陈皮　　　　　金银花
　　甘草
　　右十三味用酒一碗煎数沸服
　　【集注】罗谦辅曰此疡门开手攻毒之第一方也经云荣气不从逆于肉理故痈疽之发未有不从荣气之郁滞因而血结痰滞蕴崇热毒为患治之之法妙在通经之结行血之滞佐之以豁痰理气解毒是方穿山甲以攻坚皂刺以达毒所白芷防风陈皮通经理气而疏其滞乳香定痛和血没药破血散结赤芍归尾以驱血热而行之以破其结佐以贝母金银花甘草一以豁痰解郁一以散毒和血其为溃坚止痛宜矣然是方为荣卫尚强中气不亏者设若脾胃素弱荣卫不调则有托里消毒散之法必湏斟酌而用此薛已所论千古不易之治也因附治疡用方之法于后使学者服膺云
　　薛已曰治疡之法若肿髙焮痛者先用仙方活命饮解之后用托里败毒散漫肿防痛者用托里散如不应加姜桂若脓出而反痛气血虚也八珍散不作脓不腐溃阳气虚也四君加归耆肉桂不生肌不收敛脾气虚也四君加芍药木香恶寒憎寒阳气虚也十全大补加姜桂晡热内热隂血虚也四物加参耆欲呕作呕胃气虚也六君加炮姜自汗盗汗五藏虚也六味丸料加五味子食少体倦脾气虚也补中益气加茯苓半夏喘促咳脾肺虚也前汤加麦冬五味欲呕少食脾胃虚也人参理中汤腹痛泄泻脾胃虚寒也附子理中汤热渇淋秘肾虚隂火也加减八味丸大凡怯弱之人不必分其肿溃惟当先补胃气盖疮疡之作縁隂阳亏损其脓既泄气血愈虚岂有不宜补者哉或疑参耆满中间有用者又加发散败毒所补不偿所损又或以有疾不服补剂因而致误者多矣可胜惜哉
　　托里消毒散
　　人参　　　　　黄耆
　　白术　　　　　茯苓
　　当归　　　　　川芎
　　白芍　　　　　金银花
　　白芷　　　　　甘草
　　连翘
　　水煎服
　　【注】参耆术苓草以益气分归芎芍以滋血分银花白芷连翘以解毒













　　御纂医宗金鉴卷三十
<子部,医家类,御纂医宗金鉴>
　　钦定四库全书
　　御纂医宗金鉴卷三十一
　　删补名医方论卷六目録
　　桂枝汤
　　麻黄汤
　　大青龙汤
　　小青龙汤
　　葛根汤
　　桂枝麻黄各半汤
　　桂枝二麻黄一汤
　　桂枝二越婢一汤
　　越婢汤
　　麻黄杏仁甘草石膏汤
　　麻黄附子细辛汤
　　麻黄附子甘草汤
　　桂枝加附子汤
　　芍药甘草附子汤
　　桂枝甘草汤
　　桂枝加芍药加大黄汤
　　桂枝加芍药汤
　　桂枝加大黄汤
　　小建中汤
　　炙甘草汤
　　桂枝人参汤
　　葛根黄芩黄连汤
　　白虎汤
　　白虎加人参汤
　　猪苓汤
　　五苓散
　　茵蔯五苓散
　　桂枝去芍加苓术汤
　　十枣汤















　　御纂医宗金鉴卷三十一目録
　　钦定四库全书
　　御纂医宗金鉴卷三十一
　　删补名医方论卷六
　　桂枝汤
　　治风寒在表衇浮弱自汗出头痛发热恶风恶寒鼻鸣干呕等证及杂证自汗盗汗虚损虚疟亦可用若衇浮紧汗不出者酒客病风寒而汗出者禁用桂枝【三两】　　　芍药【三两】
　　生姜【三两】　　　甘草【二两炙】
　　大枣【十二枚】
　　右五味以水七升煮取三升服一升覆令微汗不可令如水流漓病必不除若服一升汗出病痊不必尽剂服已更歠稀粥一盏以助药力
　　【注】凡风寒在表衇浮弱自汗出者皆属表虚宜桂枝汤主之名曰桂枝汤者君以桂枝也桂枝辛温辛能散邪温从阳而扶卫芍药酸寒酸能敛汗寒走隂而益荣桂枝君芍药是于发散中寓敛汗之意芍药臣桂枝是于固表中有微汗之道焉生姜之辛佐桂枝以解肌表大枣之甘佐芍药以和荣里甘草甘平有安内攘外之能用以调和中气即以调和表里且以调和诸药矣以桂芍之相须姜枣之相得借甘草之调和阳表隂里气卫血荣并行而不悖是刚柔相济以为和也而精义在服后须臾歠热稀粥以助药力盖谷气内充不但易为酿汗更使已入之邪不能少留将来之邪不得复入也又妙在温服令一时许漐漐微似有汗是授人以微汗之法不可令如水流漓病必不除禁人以不可过汗之意也此方为仲景羣方之冠乃解肌发汗调和荣卫之第一方也凡中风伤寒衇浮弱汗自出而表不解者皆得而主之其他但见一二证即是不必悉具故麻葛青龙发汗诸剂咸用之也若汗不出麻黄证也衇浮紧者麻黄衇也固不可与桂枝汤然初起无汗当用麻黄发汗如汗解后复烦衇浮数者与下后衇仍浮气上冲者及下后下利止而身痛不休者皆用此以解外何也盖此时表虽不解腠理已疏邪不在皮毛而在肌肉且经汗下津液已伤故衇证虽同麻黄而主治当属桂枝矣粗工妄谓桂枝汤专治中风不治伤寒使人疑而不用又谓专发肌表不治他病不知此汤倍芍药生姜加人参名桂枝新加汤用以治荣表虚寒肢体疼痛倍芍药加饴糖名小建中汤用以治里虚心悸腹中急痛再加黄耆名黄耆建中汤用以治虚损虚热自汗盗汗因知仲景之方可通治百病也




　　麻黄汤
　　治太阳风寒在表头项强痛发热身疼腰痛骨节痛恶风寒无汗胸满而喘其衇浮紧或浮数者用此发汗虽有是证若衇浮而弱汗自出或尺中衇微与迟者俱不可用风寒湿成痹肺经壅塞昬乱不语冷风哮吼最宜
　　麻黄【三两去节】　　　桂枝【二两】
　　甘草【一两炙】　　　杏仁【六十枚去皮尖】
　　右四味以水九升先煮麻黄减二升去上沫内诸药煮取二升半去滓温服八合温覆取微汗不须歠粥一服汗出停后服汗出多者温粉扑之
