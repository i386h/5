<!-- { "loadSidebar": true } -->
　　【注】凡风寒在表衇浮紧数无汗者皆表实也宜麻黄汤主之名曰麻黄汤者君以麻黄也麻黄性温味辛而苦其用在迅升桂枝性温味辛而甘其能在固表证属有余故主以麻黄必胜之算也监以桂枝制节之妙也杏仁之苦温佐麻黄逐邪而降逆甘草之甘平佐桂枝和内而拒外饮入于胃行气于元府输精于皮毛斯毛衇合精溱溱汗出在表之邪必尽去而不留痛止喘平寒热顿解不须歠粥而借汗于谷也其不用姜枣者以生姜之性横散于肌碍麻黄之迅升大枣之性泥滞于膈碍杏仁之速降此欲急于直达稍缓则不迅横散则不升矣然则为纯阳之剂过于发散如单刀直入之将用之若当一战成功不当则不戢而召祸故可一而不可再如汗后不解便当以桂枝代之此方为仲景开表逐邪发汗第一峻药也庸工不知其制在温覆取汗若不温覆取汗则不峻也世谓麻黄专能发表不治他病不知此汤合桂枝汤名麻桂各半汤用以和太阳留连未尽之寒热去杏仁加石膏合桂枝汤名桂枝二越婢一汤用以解太阳热多寒少之寒热若阳盛于内而无汗者又有麻黄杏仁甘草石膏汤以散太隂肺之邪若隂盛于内而无汗者又有麻黄附子细辛甘草汤以温散少隂肾家之寒金匮要略以此方去桂枝千金方以此方桂枝易桂皆名还魂汤用以治邪在太隂卒中暴厥口噤气絶下咽奏效而皆不温覆取汗是知麻黄汤之峻与不峻在温覆与不温覆此仲景用方之心法岂常人所能得而窥耶










　　大青龙汤
　　治太阳风寒两伤荣卫同病伤寒之衇而见中风之证中风之衇而见伤寒之证二证俱不出汗而烦躁者用此两解发汗虽有是证若衇微弱自汗出者不可服之服必亡阳
　　麻黄【六两去节】　　　桂枝【二两】
　　杏仁【四十个去皮尖】　　甘草【二两炙】
　　生姜【三两切】　　　大枣【十二枚擘】
　　石膏【如鸡子大碎绵裹】
　　右七味以水九升先煮麻黄减二升去上沫内诸药煮取三升去滓温服一升取微汗汗出多者温粉扑之一服汗者停后服汗多亡阳遂虚恶风烦躁不得眠也
　　【注】何以知风寒两伤荣卫同病以伤寒之衇而见中风之证中风之衇而见伤寒之证也名大青龙汤者取龙兴云雨之义也治风不外乎桂枝治寒不外乎麻黄合桂枝麻黄二汤以成剂故为兼风寒中伤者主之也二证俱无汗故减芍药不欲其收也二证俱烦躁故加石膏以解其热也设无烦躁则又当从事于麻黄桂枝各半汤也仲景于表剂中加大寒辛甘之品则知麻黄证之发热热全在表大青龙证之烦躁兼肌里矣初病太阳即用石膏者以其辛能解肌热寒能清胃火甘能生津液是预保阳明存津液之先着也粗工疑而畏之当用不用必致热结阳明斑黄狂冒纷然变出矣观此则可知石膏乃中风伤寒之要药得麻桂而有青龙之名得知草而有白虎之号也服后取微汗汗出多者温粉扑之一服得汗停其后服盖戒人即当汗之证亦不可过汗也所以仲景桂枝汤中不用麻黄者是欲其不大发汗也麻黄汤中用桂枝者恐其过汗无制也若不慎守其法汗多亡阳变生诸逆表遂空虚而不任风隂盛格阳而更烦躁不得眠也















　　小青龙汤
　　治伤寒表不解心下有水气干呕发热而欬或渇或利或噎或小便不利少腹满或喘者及杂病肤胀水肿证用此发汗而利水
　　麻黄【三两去节】　　　芍药【三两】
　　五味子【半升】　　甘草【三两炙】
　　干姜【二两】　　　半夏【半升洗】
　　桂枝【三两】　　　细辛【三两】
　　右八味以水一升先煮麻黄减二升去上沫内诸药煮取三升去滓温服一升
　　若渇者去半夏加栝蒌根三两
　　若噎者去麻黄加附子一枚炮
　　若小便不利少腹满者去麻黄加茯苓四两若喘者去麻黄加杏仁半升【去皮尖】
　　若微利者去麻黄加荛花如鸡子【熬令赤色】
　　【按】加荛花如鸡子熬令赤色此必传冩之譌盖本草荛花即芫花类也用之攻水其力甚峻五分可令人下行数十次岂有治停饮之微利而用鸡子大之荛花者乎当改加茯苓四两
　　【注】太阳停饮有二一中风表虚有汗五苓散证也一伤寒表实无汗小青龙汤证也表实无汗故合麻桂二方以解外去大枣者以其性泥也去杏仁者以其无喘也有喘者加之去生姜者以有干姜也若呕者仍用佐干姜细辛极温极散使寒与水俱从汗而解佐半夏逐痰饮以清不尽之饮佐五味收肺气以敛耗伤之气若渇者去半夏加花粉避燥以生津也若微利与噎小便不利少腹满俱去麻黄逺表以就里也加附子以去噎散寒则噎可止加茯苓以利水则微利少腹满可除矣此方与越婢汤同治水饮溢于表而为肤胀水肿宜发汗外解者无不随手而消越婢治有热者故方中君以石膏以散阳水也小青龙治有寒者故方中佐以姜桂以消隂水也















　　葛根汤
　　治太阳阳明两经合病头项强痛背亦牵强衇浮无汗恶风者及表不解下利而呕者并宜服此发汗葛根【四两】　　　麻黄【二两去节】
　　桂枝【二两】　　　芍药【二两】
　　甘草【二两炙】　　　生姜【二两切】
　　大枣【十二枚擘】
　　右七味以水一斗先煮麻黄葛根减二升去沫内诸药煮取三升温服一升覆取微似汗不湏歠粥余如桂枝法将息及禁忌
　　【注】是方也即桂枝汤加麻黄葛根麻黄佐桂枝发太阳荣卫之汗葛根君桂枝解阳明肌表之邪不曰桂枝汤加麻黄葛根而以葛根命名者其意重在阳明以呕利属阳明多也二阳表急非温服覆而取汗其表未易解也或呕或利里已失和虽歠粥而胃亦不能输精于皮毛故不湏歠粥也柯琴曰此证身不疼腰不疼骨节不疼不恶寒是骨不受寒矣头项强痛下连于背牵动不寜是筋伤于风矣不喘不烦躁不干呕是里不病无汗恶风病只在表若表病而兼下利则是表实里虚矣比麻黄青龙二证较轻然项强连背拘强更甚于项强无汗不失为表但衇浮不紧故不从乎麻黄而于桂枝方加麻黄倍葛根以去实小变麻桂之法也盖葛根为阳明主药凡太阳有阳明者则佐入太阳药中凡少阳有阳明者则佐入少阳药中无不可也李杲定为阳明经药张洁古云未入阳明者不可便服岂二人未读仲景书乎要知葛根桂枝俱是解肌和里之药故有汗无汗下利不下利俱可用与麻黄之专于发表者不同也
　　金匮治太阳病无汗小便反少气上冲胷口噤不得语欲作刚痉
　　【集注】喻昌曰伤寒项背无汗恶风者用葛根汤此证亦用之者以其邪在太阳阳明两经之界两经之热并于胸中必伤肺金清肃之气故水道不行小便少津液不布而无汗阳明之筋内结胃口外行胸中过人迎环口热并阳明斯筋衇牵引口噤不得语然刚痉无汗必从汗解况湿邪内郁必以汗出如故而止故用此汤合解两经之湿热与风寒之表法无害其同也









　　桂枝麻黄各半汤
　　太阳病得之八九日如疟状发热恶寒热多寒少其人不呕清便欲自可一日二三度发衇微缓者为欲愈也衇微而恶寒者此隂阳俱虚不可更发汗更下更吐也面色反有热色者未欲解也以其不能得小汗出身必痒宜桂枝麻黄各半汤
　　桂枝【一两六铢】　　　芍药【一两】
　　麻黄【一两去节】　　　生姜【一两】
　　甘草【一两炙】　　　大枣【四枚擘】
　　杏仁【二十四个去皮尖】
　　右七味以水五升先煮麻黄一二沸去上沫内诸药煮取一升八合去滓温服六合
　　【注】太阳病得之八九日有如疟状之寒热热多寒少者其人不呕小便清白此里和不受邪虽为欲自愈然必审其如疟状寒热一日二三度轻轻而发诊其衇微而且缓则知邪衰正复表里将和始为欲愈也若衇微不缓正未复也更恶寒者邪未衰也虽不能自愈但已为前之汗吐下虚其表里故不可更发汗更吐更下也衇微恶寒表里俱虚面色当白今色反赤是犹有表邪怫郁不能得小汗出宣发阳气故面赤身痒未欲解也宜桂枝麻黄各半汤小小汗之以和荣卫自可愈也










　　桂枝二麻黄一汤
　　服桂枝汤大汗出衇洪大者与桂枝汤如前法若形如疟日再发者汗出必解宜桂枝二麻黄一汤桂枝【一两十七铢】　　芍药【一两六铢】
　　麻黄【十六铢去节】　　甘草【一两二铢】
　　杏仁【十六个去皮尖】　　生姜【一两六铢】
　　大枣【五枚擘】
　　右七味以水五升先煮麻黄一二沸去上沫内诸药煮取二升去滓温服一升日再服
　　【注】服桂枝汤大汗出衇洪大不解若烦渇者则表邪已入阳明白虎汤证也今衇虽洪大而不烦渇则为表邪仍在太阳故与桂枝汤如前法也若衇不洪大壮热亦减惟寒热如疟日再发者虽属轻邪然终为微寒所持非汗出必不解也宜桂枝二麻黄一汤小发荣卫之汗不用麻黄桂枝各半汤者盖因已大汗出不欲其发荣卫汗欲其和荣卫汗也















　　桂枝二越婢一汤
　　太阳病发热恶寒热多寒少衇微弱者此无阳也不可更汗宜桂枝二越婢一汤
　　桂枝【一两六铢】　　　芍药【一两】
　　甘草【一两三铢炙】　　石膏【二十四铢】
　　麻黄【十六铢】　　　大枣【五枚擘】
　　生姜【一两六铢切】
　　右七味以水五升煮麻黄一二沸去上沫内诸药煮取二升去滓温服一升日再服本方当裁为越婢汤桂枝汤各饮一升今合为一方桂枝二越婢一汤
　　【注】桂枝二越婢一汤即大青龙以杏仁易芍药也名虽越婢辅桂枝实则大青龙之变制也去杏仁恶其从阳而辛散用芍药以其走隂而酸收以此易彼裁而用之则主治不同也以桂枝二主之则不发汗可知越婢一者乃麻黄石膏二物不过取其辛凉之性佐桂枝二中和表而清热则是寓微汗于不发之中亦可识也非若大青龙以石膏佐麻黄而为发汗驱热之重剂也桂枝二麻黄一汤治若形如疟日再发者汗出必解而无热多寒少故不用石膏之凉也桂枝麻黄各半汤治如疟状热多寒少而不用石膏更倍麻黄者以其面有怫郁热色身有皮肤作痒是知热不向里而向表令得小汗以顺其势故亦不用石膏之凉里也桂枝二越婢一汤治发热恶寒热多寒少而用石膏者以其表邪寒少肌里热多故用石膏之凉佐麻桂以和荣卫非发荣卫也今人一见麻桂不问轻重亦不问温覆不温覆取汗不取汗总不敢用皆因未防仲景之防麻桂祗是荣卫之药若重剂温覆取汗则为发荣卫之药轻剂不温覆取汗则为和荣卫之药也

　　越婢汤
　　治风水恶风一身悉肿衇浮不渇续自汗出无大热者又治里水一身面目黄肿其衇沉小便不利故令病水假令小便自利此亡津液故令渇也越婢加术汤主之
　　麻黄【六两】　　　石膏【半觔】
　　生姜【三两切】　　　大枣【十五枚擘】
　　甘草【一两】
　　恶风加附子一枚【炮】
　　右五味以水六升煮麻黄去沫内诸药煮取三升分三服
