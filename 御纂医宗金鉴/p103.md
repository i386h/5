<!-- { "loadSidebar": true } -->
　　【集注】喻昌曰越婢汤者示微发表于不发之方也大率取其通调荣卫麻黄石膏二物一甘热一甘寒合而用之脾偏于隂则和以甘热胃偏于阳则和以甘寒乃至风热之阳水寒之隂凡不和于中土者悉得用之何也中土不和则水谷不化其精悍之气以实荣卫荣卫虚则或寒或热之气皆得壅塞其隧道而不通于表里所以在表之风水用之而在里之水兼渇而小便自利者咸必用之无非欲其不害中土耳不害中土自足消患于方萌矣赵良曰五藏各一其隂阳独脾胃居中而两属之故土不独成四气土亦从四维而后成不惟火生而已于是四方有水寒之隂即应于脾风热之阳即应于胃饮食五味之寒热凢入于脾胃者亦然一有相干则脾气不和胃气不清而水谷不化其精微以行荣卫以实隂阳也甘者土之本味所以脾气不和和以甘热胃气不清清以甘寒麻黄之甘热走手足太隂经连于皮肤行气于三隂以祛隂寒之邪石膏之甘寒走手足阳明经达于肌肉行气于三阳以祛风热之邪既用其味甘以入土用其寒热以和隂阳用其性善走以发越脾气更以甘草和中缓急二药相协而成功大枣之甘补脾中之血生姜之辛益胃中之气恶风者阳虚故加附子以益阳风水者则加术以散皮肤间风水气发谷精以宣荣卫与麻黄石膏为使引其入土也越婢之名不亦宜乎
　　【按】喻昌所论明析赵良之说能细剖其理开悟后学故两録之










　　麻黄杏仁甘草石膏汤
　　治温热内发表里俱热头痛身疼不恶寒反恶热无汗而喘大烦大渇衇隂阳俱浮者用此发汗而清火若衇浮弱沉紧沉细恶寒自汗出而不渇者禁用麻黄【四两去节】　　　杏仁【五十枚去皮尖】
　　甘草【二两炙】　　　石膏【半觔碎绵裹】
　　右四味以水七升先煮麻黄减二升去上沫内诸药煮取二升去滓温服一升
　　【集注】柯琴曰石膏为清火之重剂青龙白虎皆赖以建功然用之不当适足以召祸故青龙以无汗烦躁得姜桂以宣卫外之阳也白虎以有汗烦渇湏粳米以存胃中之液也此但热无寒故不用姜桂喘不在胃而在肺故不湏粳米其意重在存隂不必虑其亡阳也故于麻黄汤去桂枝之监制取麻黄之专开杏仁之降甘草之和倍石膏之大寒除内外之实热斯溱溱汗出而内外之烦热与喘悉除矣















　　麻黄附子细辛汤
　　治少隂病始得之反发热衇沉二三日无里证者麻黄【一两】　　　附子【一枚炮】
　　细辛【二两】
　　热微者以甘草易细辛微发汗
　　右三味以水一斗先煮麻黄减二升去沫内药煮取三升去滓温服一升日三服
　　【集注】柯琴曰少隂主里应无表证病发于隂应有表寒今少隂始受寒邪而反发热是有少隂之里而兼有太阳之表也太阳之表衇应不沉今衇沉者是有太阳之证而见少隂之衇也故身虽热而衇则沉也所以太阳病而衇反沉便用四逆以急救其里此少隂病而表反热便于表剂中加附子以预固其里夫发热无汗太阳之表不得不开沉为在里少隂之枢又不得不固设用麻黄开腠理细辛散浮热而无附子以固元阳则少隂之津液越出太阳之微阳外亾去生便逺惟附子与麻黄并用则寒邪虽散而阳不亡此里病及表衇沉而当发汗者与病在表衇浮而发汗者迳庭也若表微热则受寒亦轻故以甘草易细辛而微发其汗甘以缓之与辛以散之者又少间矣











　　桂枝加附子汤
　　太阳病发汗遂漏不止其人恶风小便难四肢微急难以屈伸者此方主之
　　桂枝汤加附子一枚【炮去皮破八片】
　　煎服法同不湏歠粥
　　【集注】柯琴曰发汗太过阳无所止息而汗出不止矣汗多亡阳元府不闭风乗虚入故复恶风津液外泄不能润下故小便难四肢者诸阳之本阳气者柔则养筋开阖不得风寒从之故筋急而屈伸不利也是方以附子加入桂枝汤中大补表阳也表阳宻则漏汗自止恶风自罢矣汗止津囬则小便自利四肢自柔矣汗漏不止与大汗出同而从化变病则异服桂枝麻黄后大汗出而大烦渇是阳陷于里急当救隂故用白虎加人参汤服桂枝麻黄汤大汗出遂漏不止是阳亡于外急当救阳故用桂枝加附子汤要知发汗之剂用桂枝不当则阳陷于里者多用麻黄不当则阳亡于外者多因桂枝汤有芍药而无麻黄故虽汗大出而元府尚能自闭多不致亡阳于外耳













　　芍药甘草附子汤
　　发汗病解又恶寒者虚故也此方主之
　　芍药【三两】　　　甘草【二两炙】
　　附子【一枚炮去皮破八片】
　　右三味以水五升煮取一升五合去滓分温服
　　【集注】柯琴曰发汗病解而反恶寒比未汗时更甚其阳虚可知矣夫太阳少隂为表里太阳之病本由少隂之虚不能蔵精而为阳之守也今恶寒反见于发汗病解后是寒邪已从汗解太阳阳虚不能卫外而为隂之使也则阳亡之兆已见于此若仍以桂枝汤攻表非以扶阳反以亡阳也故以芍药收少隂之精气甘草缓隂邪之上行附子补坎宫之少火但使肾中元阳得位在表之虚阳恶寒自解耳


　　桂枝甘草汤
　　治发汗过多其人叉手自冒心心下悸欲得按者桂枝【四两】　　　甘草【二两炙】
　　右二味水三升煮取一升顿服
　　【集注】柯琴曰汗出多则心液虚中气馁故悸叉手自冒则外有所卫得按则内有所依如此不堪之状望之而知其虚矣桂枝本荣分药得麻黄则令荣气外发而为汗从辛也得芍药则収敛荣气而止汗从酸也得甘草则补中气而养血从甘也故此方以桂枝为君独任甘草为佐以补阳气生心液甘温相得斯气血和而悸自平不须附子者以汗虽多而未至于阳亡不湏芍药者以汗已止而嫌其隂敛也



　　桂枝加芍药加大黄汤
　　夲太阳病医反下之因而腹满时痛者属太隂也桂枝加芍药汤主之大实痛者桂枝加大黄汤主之
　　桂枝加芍药汤方
　　于桂枝汤方内更加芍药三两随前共六两余依桂枝汤法
　　桂枝加大黄汤方
　　即桂枝加芍药汤方内更加大黄一两
　　【集注】柯琴曰腹满为太隂阳明俱有之证然位同而职异太隂主出太隂病则腐秽之出不利故满而时痛阳明主内阳明病则腐秽燥而不行故大实而痛大实痛是阳明病不是太隂病仲景因表证未解阳邪已陷入于太隂故倍芍药以益脾调中而除腹满时痛此用隂和阳法也若表邪未解而阳邪陷入于阳明则加大黄以润胃通结而除其大实痛此双解表里法也凢妄下必伤胃气胃气虚则阳邪袭隂故转属太隂胃液涸则两阳相搏故转属阳明属太隂则腹满时痛而不实隂道虚也属阳明则腹满大实而痛阳道实也满而时痛是下利之兆大实而痛是燥屎之征故倍加芍药小变建中之剂少加大黄微示调胃之方











　　小建中汤
　　治伤寒表未解或心悸而烦或腹中急痛而衇阳濇隂者
　　桂枝【三两】　　　芍药【六两】
　　生姜【三两切】　　　甘草【二两】
　　胶饴【一觔】　　　大枣【十二枚擘】
　　右六味以水七升煮取三升去滓内胶饴更上火消解日三服呕家不可用建中汤以甜故也
　　【注】是方也即桂枝汤倍芍药加胶饴名曰小建中谓小小建立中气以中虽已虚表尚未和不敢大补也故以桂枝汤仍和荣卫倍芍药加胶饴调建中州而不歠稀粥温服令汗盖其意重在中虚而不在伤寒之表也中虚建立荣卫自和津液可生汗出乃解烦悸可除矣伤寒浮得衇濇荣卫不足也沉得衇木入土中也荣卫不足则表虚木入土中则里急表虚里急故亦以此汤主治也呕家不可用谓凡病呕者不可用恐甜助呕也















　　炙甘草汤
　　治伤寒衇结代心动悸者又治肺痿咳吐多心中嗢嗢液液者
　　甘草【四两炙】　　　生姜【三两切】
　　桂枝【三两】　　　麦门冬【半升】
　　麻子仁【半升】　　大枣【十二枚擘】
　　人参【一两】　　　阿胶【二两】
　　生地黄【一觔】
　　右九味以清酒七升水八升先煮八味取三升去滓内胶烊消尽服一升日三服
　　【集注】柯琴曰仲景于衇弱隂弱者用芍药以益隂阳虚者用桂枝以通阳甚则加人参以生衇未有用地黄麦冬者岂以伤寒之法义重扶阳乎抑隂无骤补之法与此以心虚衇结代用生地黄为君麦冬为臣峻补真隂开后学滋隂之路也地黄麦冬味虽甘而气则寒非发陈蕃莠之品必得人参桂枝以通阳衇生姜大枣以和卫荣阿胶补血酸枣安神甘草之缓不使速下清酒之猛防于上行内外调和悸可宁而衇可复矣酒七升水八升祗取三升者乆煎之则气不峻此虚家用酒之法且知地黄麦冬得酒最良此证当用酸枣仁肺痿用麻子仁可也如无真阿胶以龟板胶代之










　　桂枝人参葛根黄芩黄连二汤合论
　　太阳外证未觧而数下之遂协热而利利下不止表里不解衇微弱心下痞鞕者桂枝人参汤主之桂枝证医反下之利遂不止其衇促喘而汗出者葛根黄连黄芩汤主之
　　桂枝【四两】　　　甘草【四两】
　　人参【三两】　　　白术【三两】
　　干姜【三两】
　　水九升先煮四味取五升内桂更煮三升日再服夜一服
　　葛根【半觔】　　　黄连【三两】
　　黄芩【三两】　　　甘草【二两炙】
　　水八升先煮葛根减二升内诸药煮二升分温再服
　　【集注】柯琴曰外热不除是表不解下利不止是里不解病因则同一以微弱之衇而心下痞鞕是衇不足而证有余一以衇促而喘反汗自出是衇有余而证不足表里虚实当从衇而辨证矣弱衇见于数下后则痞鞕为虚故用理中之辛甘温补止利消痞鞕又加桂枝以解表先煮四味后内桂枝和中之力饶而解肌之气锐是于两解中寓权宜法也桂枝证衇本缓误下后而反促阳气重可知邪束于表阳扰于内故喘而汗出利遂不止者是暴注下廹属于热也故君气清质轻之葛根以解肌而止利佐苦寒清肃之芩连以止汗而除喘又加甘草以和中先煮葛根后内诸药解肌之力缓而清中之气锐又与补中逐邪者殊法矣又曰上条衇证是阳虚虽协热于外而里则虚寒下条衇证是阳盛虽下利不止而表里俱实同一协热利同是表里不解而寒热虚实攻补不同前方理中加桂枝而冠桂枝于人参之上后方防心加葛根而冠葛根于芩连之首不名理中防心者总为表未解故耳补中亦能解表凉中亦能散表补中亦能散痞凉中亦能止利仲景制两解方神化如此














　　白虎汤
　　治阳明证汗出渴欲饮水衇洪大浮滑不恶寒反恶热
　　石膏【一觔碎绵裹】　　知母【六两】
　　甘草【二两】　　　粳米【六合】
　　右四味以水一斗煮米熟汤成去滓温服一升日三服
