<!-- { "loadSidebar": true } -->
　　【集注】柯琴曰阳明邪从热化故不恶寒而恶热热蒸外越故热汗自出热烁胃中故渇欲饮水邪盛而实故衇滑然犹在经故兼浮也盖阳明属胃外主肌肉虽有大热而未成实终非苦寒之味所能治也石膏辛寒辛能解肌热寒能胜胃火寒性沉降辛能走外两擅内外之能故以为君知母苦润苦以防火润以滋燥故以为臣用甘草粳米调和于中宫且能土中防火稼穑作甘寒剂得之缓其寒苦药得之平其苦使沉降之性皆得留连于味也得二味为佐庶大寒之品无伤损脾胃之虑也煮汤入胃输脾归肺水精四布大烦大渇可除矣白虎为西方金神取以名汤秋金得令而炎暑自解矣更加人参以补中益气而生津协和甘草粳米之补承制石膏知母之寒防火而土不伤乃操万全之术者










　　白虎加人参汤
　　治太阳中热汗出恶寒身热而渇者暍是也
　　石膏【一觔】　　　知母【六两】
　　甘草【二两】　　　粳米【六合】
　　人参【三两】
　　右五味以水如前煮服法
　　【集注】赵良曰汗出恶寒身热而不渴者中风也汗出恶寒身热而渇者中暍也其证相似独以渇不渴为辨然伤寒中风皆有背微恶寒与时时恶风而渇者亦以白虎人参汤治之盖为火烁肺金肺主气者也肺伤则卫气虚卫虚则表不足由是汗出身热恶寒内经曰心移热于肺传为膈消膈消则渴皆相火伤肺所致可知其要在救肺也石膏能治三焦火热功多于清肺退肺中之火故用为君知母亦就肺中泻心火滋水之源人参生津益所伤之气而为臣粳米甘草补土以资金为佐也
　　猪苓汤
　　治阳明病衇浮发热渇欲饮水少隂病下利六七日欬而呕渇心烦不得眠者
　　猪苓【去皮】　　　茯苓
　　阿胶　　　　　滑石
　　泽防【各一两】
　　右五味以水四升先煮四味取二升去滓内下阿胶烊消温服七合日三服
　　【集注】赵羽皇曰仲景制猪苓一汤以行阳明少隂二经水热然其防全在益隂不专利水盖伤寒表虚最忌亡阳而里热又患亡隂亡隂者亡肾中之隂与胃家之津液也故隂虚之人不但大便不可轻动即小水亦忌下通盖隂虚过于渗利则津液反致耗竭方中阿胶质膏养隂而滋燥滑石性滑去热而利水佐以二苓之渗防既疏浊热而不留其瘀壅亦润真隂而不苦其枯燥是利水而不伤隂之善剂也故太阳利水用五苓者以太阳职司寒水故加桂以温之是暖肾以行水也阳明少隂之用猪苓以二经两闗津液特用阿胶滑石以润之是滋养无形以行有形也利水虽同寒温逈别惟明者知之











　　五苓散附茵蔯五苓散
　　治衇浮小便不利热微消渴者发汗已衇浮数烦渴者中风发热六七日不解而烦有表里证渴欲饮水水入则吐者
　　茯苓【十八铢】　　　猪苓【十八铢】
　　白术【十八铢】　　　泽泻【一两】
　　桂【半两】
　　右五味为散以白饮和服方寸匕日三服多服暖水汗出愈
　　【注】是方也乃太阳邪热入府水气不化膀胱表里药也一治水逆水入则吐一治消渴水入则消夫膀胱者津液之府气化则能出矣邪热入之若水盛则水壅不化而水蓄于上膀胱之气化不行致小便不利也若热盛则水为热耗而水消于上膀胱之津液告竭致小便不利也水入吐者是水盛于热也水入消者是热盛于水也二证皆小便不利故均得而主之然小便利者不可用恐重伤津液也由此可知五苓散非治水热之专剂乃治水热小便不利之主方也君泽泻之咸寒咸走水府寒胜热邪佐二苓之淡渗通调水道下输膀胱并泻水热也用白术之燥滋健脾助土为之隄防以制水也用桂之辛温宣通阳气蒸化三焦以行水也泽防得二苓下降利水之功倍小便利而水不蓄矣白术湏桂上升通阳之效防气腾津化渴自止也若发热表不解以桂易桂枝服后多服暖水令汗出愈是此方不止治停水小便不利之里而犹解停水发热之表也加人参名春泽汤其意专在助气化以生津加茵蔯名茵蔯五苓散治湿热发黄表里不实小便不利者无不克也



　　桂枝汤去芍药加茯苓白术汤
　　治服桂枝汤或下之仍头项强痛翕翕发热无汗心下满微痛小便不利者桂枝去芍药加茯苓白术汤主之
　　桂枝去芍药加茯苓白术汤方
　　于桂枝汤方内去芍药加茯苓白术各三两余依桂枝汤法煎服小便利则愈
　　【注】服桂枝汤已汗也或下之已下也今仍有头项强痛翕翕发热无汗之表心下满微痛小便不利停饮之里无汗表不解心下有水气当用小青龙汗之今无汗表不解有水气心下满微痛小便不利而不用小青龙者以其已经汗下表里俱虚也故仍用桂枝汤以解表去芍药之酸收避无汗心下之满加茯苓之燥渗因水停小便不利也余依桂枝汤法煎服谓依桂枝汤法取汗也小便利则愈谓饮病输水道则愈也此方即桂苓甘术汤而有生姜大枣其意专在解肌利水次之故用生姜大枣佐桂枝以通津液取汗也桂苓甘术汤不用生姜大枣而加茯苓其意专在利水扶阳次之故倍加茯苓君桂枝于利水中扶阳也故方后不曰依服桂枝汤方也











　　十枣汤
　　治太阳中风表解漐漐汗出而不恶寒里有水气小便不利呕逆短气心下至脇痞满鞕痛者此治水之急方也
　　大枣【十枚擘】　　　甘遂
　　大防　　　　　芫花【熬各等分】
　　右三味各别捣为散以水一升半先煮大枣肥者十枚取八合去滓内药末强人一钱羸人服半钱平旦温服若下少病不除者明日再服加半钱得快下后糜粥自养
　　【集注】柯琴曰仲景治水之方种种不同此其最峻者也凡水气为患或喘或欬或悸或噎或吐或利病在一处而止此则水邪留结于中心腹脇下痞满鞕痛三焦升降之气阻隔难通此时表邪已罢非汗散之法所宜里饮实盛又非淡渗之品所能胜非选逐水至峻之品以折之则中气不支束手待毙矣甘遂芫花大防三味皆辛苦气寒而禀性最毒并举而用之气味相济相湏故可夹攻水邪之巢穴决其渎而大下之一举而患可平也然邪之所凑其气必虚以毒药攻邪必伤及脾胃使无冲和甘缓之品为主宰则邪气尽而大命亦随之矣然此药最毒参术所不能君甘草又与之相反故选十枣之大而肥者以君之一以顾其脾胃一以缓其峻毒得快利后糜粥自养一以使谷气内充一以使邪不复作此仲景用毒攻病之法尽美又尽善也昧者惑于甘能中满之说而不敢用岂知承制之理乎




　　御纂医宗金鉴卷三十一
<子部,医家类,御纂医宗金鉴>
　　钦定四库全书
　　御纂医宗金鉴卷三十二
　　删补名医方论卷七目録
　　大承气汤
　　小承气汤
　　调胃承气汤
　　更衣丸
　　麻仁丸
　　桃仁承气汤
　　抵当汤丸
　　栀子豉汤
　　栀子防加甘草汤
　　栀子豉加生姜汤
　　栀子厚朴汤
　　栀子干姜汤
　　瓜蒂散
　　小陷胸汤
　　大陷胸汤丸
　　三物白散
　　大黄黄连泻心汤
　　附子泻心汤
　　甘草泻心汤
　　生姜泻心汤
　　半夏泻心汤
　　旋覆代赭石汤
　　麻黄连轺赤小豆汤
　　栀子蘗皮汤
　　茵蔯蒿汤



　　御纂医宗金鉴卷三十二目録
　　钦定四库全书
　　御纂医宗金鉴卷三十二
　　删补名医方论卷七
　　大承气汤
　　治阳明病潮热手足濈然汗出讝语汗出多胃燥独语如见鬼状喘冒不能卧腹满痛衇滑实又目中不了了睛不和又少阴病初得之口燥咽干者自利清水色纯青心下痛口燥舌干者六七日腹胀不大便者
　　大黄【四两酒洗】　　　厚朴【半觔】
　　枳实【五枚炙】　　　芒消【三合】
　　右四味以水一斗先煮二物取五升内大黄煮取二升去滓内芒消再上火防煮一二沸分温再服得下卽停后服
　　小承气汤
　　大黄【四两】　　　厚朴【二两炙去皮】
　　枳实【三枚】
　　右三味以水四升煮取一升二合去滓分温三服初服汤当大便不尔再服以利为度得便卽止服
　　【集注】柯琴曰诸病皆因于气秽物之不去由于气之不顺也故攻积之剂必用气分之药因以承气名汤方分大小者有二义焉厚朴倍大黄是气药为君名大承气大黄倍厚朴是气药为臣名小承气味多性猛制大其服欲令大泄下也因名曰大味寡性缓制小其服欲防和胃气也因名曰小且煎法更有妙义大承气用水一斗煮枳朴取五升去滓内大黄再煮取二升内芒消何哉盖生者气锐而先行熟者气纯而和缓仲景欲使芒消先化燥屎大黄继通地道而后枳朴除其痞满若小承气以三味同煎不分次第同一大黄而煎法不同此可见仲景微和之意也
　　喻昌曰金匮治痉为病胸满口噤卧不着席脚挛急必齘齿可与大承气汤乃死中求生之法也灵枢谓热而痉者死腰折瘈疭齿齘也兹所云卧不着席卽腰折之变文脚挛急即瘈疭之变文且齘齿加以胸满口禁上中下三焦热邪充斥死不旋踵矣在伤寒证腹满可下胸满则不可下然投是汤者须知所谓胸满谓其邪尚在表故不可下此证入里之热极深极重匪可比伦况阳热深极阴血立至消亡卽小小下之尚不足以胜其阳救其阴故取此汤以承领其一线之阴气阴气不尽为阳热所刧因而得生者多矣可与二字甚活临证酌而用之初非定法也旣有下之重伤其阴之大戒复有下之急救其阴之活法学者欲为深造端在此矣



　　调胃承气汤
　　治表解有汗里热不除胃因不和而不作解者大黄【四两酒洗】　　　甘草【二两炙】
　　芒消【半觔】
　　右三味以水三升先煮二味取一升去滓内芒消防煮令沸少少温服之
　　【注】三承气汤之立名而曰大者制大其服欲急下其邪也小者制小其服欲缓下其邪也曰调胃者则有调和承顺胃气之义非若大小专攻下也经曰热淫于内治以咸寒火淫于内治以苦寒君大黄之苦寒臣芒消之咸寒二味并举攻热泻火之力备矣更佐甘草之缓调停于大黄芒消之间又少少温服之使其力不峻则不能速下而和也



　　更衣丸
　　治津液不足肠胃干燥大便不通
　　硃砂【五钱研如飞面】　　芦荟【七钱研细生用】
　　滴好酒少许和丸每服一钱二分好酒下
　　【集注】柯琴曰胃为后天之本不及固病太过亦病然太过复有阳盛阴虚之别焉两阳合明而胃家实仲景制三承气汤以下之三阳燥结而津液亡前贤又制更衣丸以润之古人入厠必更衣故以此命名也硃砂以汞为体性寒重坠下达芦荟以液为质味苦膏润下滋兼以大寒大苦之性味能润燥结从上导下而胃关开矣合以为丸两者相须得效最宏奏功甚捷诚匪夷所思矣




　　麻仁丸【又名脾约丸】
　　治肠胃燥热大便秘结小便数多
　　麻子【二升】　　　芍药【半觔】
　　枳实【半觔】　　　大黄【一觔去皮】
　　厚朴【一觔去皮】　　　杏仁【一升去皮煎熬碾脂】
　　右六味为末炼蜜为丸桐子大饮服十丸日三服渐加以利为度
