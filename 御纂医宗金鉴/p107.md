<!-- { "loadSidebar": true } -->
　　【集注】程应旄曰此之合病者头痛胸满口苦咽干目或徃来寒热或衇大而半表之邪不待太阳传递而即合少阳里气失守所以下利阳热渐盛所以上呕故用黄芩汤清热益隂半里清而半表自解矣
　　柯琴曰太阳少阳合病是热邪已入少阳之里胆火下攻于脾故自下利上逆于胃故兼呕也与黄芩汤酸苦相济调中以存隂也热不在半表故不用柴胡今热已入半里故黄芩主之虽非胃实亦非胃虚故不须人参以补中兼呕者故仍加半夏生姜以降逆也














　　黄连汤
　　治伤寒胸中有热胃中有邪气腹中痛欲呕吐者黄连【三两】　　　干姜【三两】
　　甘草【三两】　　　人参【二两】
　　桂枝【三两】　　　半夏【半升】
　　大枣【十二枚】
　　右七味以水一斗煮取六升去滓温服一升日三服夜二服
　　【集注】程应旄曰热在胸中有烦躁郁闷之证可知胃中反有邪气以寒邪被格在下故也此证寒热俱有较之大青龙之寒热已向近里一层故其证不见之表里际而祗见之上下际腹中痛者隂邪在胃而寒乃独治于下也欲呕吐者阳邪在胸而热乃独治于上也此为上下相格治法亦寒热并施而辛寒易以苦寒辛热加以苦热更以人参半夏以补宣中气升降隂阳自此条而互及泻心诸汤皆其法也
　　成无已曰湿家下后舌上如胎者以丹田有热胸中有寒是邪气入里而为下热上寒也此伤寒传里而为下寒上热也
　　喻昌曰隂阳悖逆皆当和解法











　　黄连阿胶汤
　　治少隂病得之二三日以上心中烦不得卧
　　黄连【四两】　　　黄芩【一两】
　　芍药【二两】　　　鸡子黄【二枚】
　　阿胶【三两】
　　右五味以水五升先煮三物取二升去滓内胶烊尽小冷内鸡子黄搅令相得温服七合日三服
　　【集注】柯琴曰此少隂病之泻心汤也凡泻心必借连芩而导引有隂阳之别病在三阳胃中不和而心下痞鞕者虚则加参甘补之实则加大黄下之病在少隂而心中烦不得卧者既不得用参甘以助阳亦不得用大黄以伤胃矣用芩连以直折心火用阿胶以补肾隂鸡子黄佐芩连于泻心中补心血芍药佐阿胶于补隂中敛隂气斯则心肾交合水升火降是以扶隂泻阳之方变而为滋隂和阳之剂也是则少隂之火各归其部心中之烦不得卧可除矣经曰隂平阳秘精神乃治斯方之谓欤















　　理中汤丸
　　治中气不运腹中不实口失滋味病乆不食藏府不调与伤寒直中太隂自利不渴寒多而呕等证人参【三两】　　　白术【三两】
　　甘草【三两】　　　干姜【三两】
　　右四味捣筛为末蜜丸如鸡子黄大以沸汤数合和一丸研碎温服之日三四枚夜二枚腹中未热益至三四丸然不及汤汤法以四物依两数切用水八升煮取三升去滓温服一升日三服
　　若脐上筑者肾气动也去术加桂四两
　　多吐者去术加生姜三两
　　下多者还用术
　　悸者加茯苓二两
　　渴欲得水者加术足前成四两半
　　腹中痛者加人参足前成四两半
　　寒者加干姜足前成四两半
　　腹满者去术加附子一枚服汤后如食顷饮热粥一升许防自温勿发衣被
　　【集注】程应旄曰阳之动始于温温气得而谷精运谷气升而中气赡故名曰理中实以燮理之功予中焦之阳也若胃阳虚则中气失宰膻中无发宣之用六府无洒陈之功犹如釡薪失焰故下致清谷上失滋味五藏凌夺诸证所由来也参术炙草所以守中州干姜辛以温中必假之以焰釡薪而腾阳气是以谷入于隂长气于阳上输华盖下摄州都五藏六府皆以受气此理中之防也若水寒互胜即当脾肾双温加以附子则命门益土母温矣白术补脾得人参则壅气故脐下动气吐多腹满者去术也加桂以伐肾邪加生姜以止呕也加附子以消隂也下多者湿胜也还用术燥湿也渴欲饮水饮渴也加术使饮化津生也心下悸停水也加茯苓导水也腹中痛倍人参虚痛也寒者加干姜寒甚也















　　干姜附子汤
　　下后复发汗昼日烦躁不得眠夜而安静不呕不渴无表证衇沉防身无大热者干姜附子汤主之干姜【一两】　　　附子【一枚去皮生用破八片】
　　右二味以水三升煮取一升去滓顿服
　　茯苓四逆汤
　　伤寒厥而心下悸发汗若下之病仍不解烦躁者茯苓四逆汤主之
　　茯苓【六两】　　　人参【一两】
　　甘草【一两炙】　　　干姜【一两】
　　附子【一枚生用破八片】
　　右五味以水五升煮取三升去滓温服七合日三服
　　【注】凡太阳病治不如法汗后复下或下后复汗误而又误变成壊病若其人阳盛而从热化则转属三阳阳衰而从寒化则系在三隂此二汤所治之烦躁皆坏病也烦躁虽六经俱有而多见于太阳少隂者太阳为真隂之标少隂为真阳之本也未经汗下而烦躁多属阳其衇实大其证渴热是烦为阳盛躁为隂虚已经汗下而烦躁多属阴其衇沈防其证汗厥是烦为阳虚躁为阴极也夫先下后汗于法为逆外无大热内不渴呕似乎阴阳自和而实妄汗亡阳所以虚阳扰乱于阳分故昼日烦躁不得眠盛隂偏安于隂分故夜而安静衇沉防是真阳将脱而烦躁也用干姜附子壮阳以配隂姜附者阳中阳也生用则力更鋭不加甘草则势更猛是方比四逆为峻救其相离故当急也先汗后下于法虽顺若病不解厥悸仍然骤增昼夜烦躁似乎隂盛格阳而实肾上凌心皆因水不安其位挟隂邪而上乘是阳虚有水气之烦躁也用茯苓君四逆抑隂以伐水人参佐四逆生气而益阳参苓君子也兼调以甘草比四逆为缓隂阳不急故当缓也一去甘草一加参苓而缓急自别仲景用方之妙如此














　　附子汤
　　治少隂病身痛手足寒骨节痛口中和背恶寒衇沉者
　　附子【二枚生用去皮破八片】茯苓【三两】
　　人参【二两】　　　白术【四两】
　　芍药【三两】
　　右五味以水八升煮取三升去滓温服一升日三服
　　【注】少隂为寒水之藏故伤寒之重者多入少隂所以少隂一经最多死证方中君附子二枚者取其力之鋭且以重其任也生用者一以壮少火之阳一以散中外之寒则恶寒自止身痛自除手足自温矣所以固生气之原令五藏六府有本十二经衇有根衇自不沉骨节可知矣更佐白术以培土芍药以平木茯苓以伐水水伐火自旺旺则阴翳消木平土益安安则水有制制则生化此万全之术其畏而不敢用束手待毙者曷可胜计耶















　　四逆汤
　　治衇沉厥逆等证
　　甘草【二两炙】　　　干姜【一两半】
　　附子【一枚生用去皮破八片】
　　右三味以水三升煮取一升二合去滓分温再服强人可大附子一枚干姜三两
　　【注】方名四逆者主治少隂中外皆寒四肢厥逆也君以炙草之甘温温养阳气臣以姜附之辛温助阳胜寒甘草得姜附鼓肾阳温中寒有水中暖土之功姜附得甘草通闗节走四肢有逐隂回阳之力肾阳鼓寒隂消则阳气外达而衇升手足温矣





　　通衇四逆汤
　　治少隂下利清谷里寒外热手足厥逆脉微欲絶身反不恶寒其人面赤色或腹痛或干呕或咽痛或利止衇不出者厥隂下利清谷里寒外热汗出而厥者主之
　　干姜【三两强人可四两】　甘草【二两炙】
　　附子【大者一枚生用去皮】
　　右三味以水三升煮取一升二合去滓分温再服其衇即出者愈
　　面色赤者加葱九茎
　　腹中痛者去葱加芍药二两
　　呕者加生姜二两
　　咽痛去芍药加桔梗一两
　　利止衇不出者加人参二两
　　【注】论中扶阳抑隂之剂中寒阳防不能外逹主以四逆中外俱寒阳气虚甚主以附子隂盛于下格阳于上主以白通隂盛于内格阳于外主以通衇是则可知四逆运行阳气者也附子温补阳气者也白通宣通上下之阳气者也通衇通达内外之阳气者也今衇防欲絶里寒外热是肾中隂盛格阳于外故主之也倍干姜加甘草佐附子易名通衇四逆汤者以其能大壮元阳主持中外共招外热反之于内盖此时生气已离亡在俄顷若以柔缓之甘草为君岂能疾呼外阳耶故易以干姜然必加甘草与干姜等分者恐涣漫之余姜附之猛不能安养元气所谓有制之师也若面赤者加葱以通格上之阳腹痛者加芍药以和在里之隂呕逆者加生姜以止呕咽痛者加桔梗以利咽利止衇不出气少者俱倍人参以生元气而复衇也



　　白通汤
　　治少隂病下利衇防者与白通汤利不止厥逆无衇干呕烦者白通加猪胆汁汤主之服汤衇暴出者死衇防续者生
　　葱白【四茎】　　　干姜【一两】
　　附子【一枚生用去皮破八片】
　　右三味以水三升煮取一升去滓分温再服
　　白通加猪胆汁汤
　　葱白【四茎】　　　干姜【一两】
　　附子【一枚生用去皮破八片】人尿【五合】
　　猪胆汁【一合】
　　已上三味以水三升煮取一升去滓内猪胆汁人尿和令相得分温再服若无胆汁亦可
　　【注】是方也即四逆汤减甘草加葱白也而名之曰白通者以葱白能通阳气也减甘草者因其缓也加尿胆者从其类也下咽之后冷体既消热性便发性且不违而致大益则二气之拒格可调上下之隂阳可通矣














　　真武汤
　　治少隂水气为患腹痛下利四肢沉重疼痛小便不利其人或咳或呕或小便利而下利者用此加减白术【二两】　　　茯苓【二两】
　　白芍【二两】　　　大附子【一枚炮】
　　生姜【三两切】
　　右五味以水八升煮取三升去滓温服七合日三服
　　若咳者加五味子半升细辛干姜各一两
　　若小便利者去茯苓
　　若下利去芍药加干姜二两
　　若呕去附子加生姜足成半觔
　　【注】小青龙汤治表不解有水气中外皆寒实之病也真武汤治表已解有水气中外皆寒虚之病也真武者北方司水之神也以之名汤者借以镇水之义也夫人一身制水者脾也主水者肾也肾为胃闗聚水而从其类倘肾中无阳则脾之枢机虽运而肾之闗门不开水即欲行以无主制故泛溢妄行而有是证也用附子之辛热壮肾之元阳则水有所主矣白术之苦燥建立中土则水有所制矣生姜之辛散佐附子以补阳于主水中寓散水之意茯苓之淡渗佐白术以健土于制水中寓利水之道焉而尤妙在芍药之酸収仲景之防防矣盖人之身阳根于隂若徒以辛热补阳不少佐以酸収之品恐真阳飞越矣用芍药者是亟收阳气归根于隂也于此推之则可知误服青龙致发汗亡阳者所以于补阳药中之必需芍药也然下利减芍药者以其阳不外散也加干姜者以其温中胜寒也水寒伤肺则咳加细辛干姜者散水寒也加五味子者收肺气也小便利者去茯苓以其虽寒而水不能停也呕者去附子倍生姜以其病非下焦水停于胃也所以不须温肾以行水祗当温胃以散水且生姜功能止呕也















　　当归四逆汤
　　手足厥冷衇细欲絶者主之若其人内有乆寒加呉茱茰生姜
　　当归【三两】　　　桂枝【三两】
　　芍药【三两】　　　细辛【二两】
