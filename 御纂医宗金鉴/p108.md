<!-- { "loadSidebar": true } -->
　　通草【二两】　　　甘草【二两炙】
　　大枣【二十五枚擘】
　　右七味以水八升煮取三升去滓温服一升日三服
　　当归四逆加呉茱萸生姜汤
　　于前汤内加吴茱萸半觔生姜三两
　　右九味以水六升清酒六升和煮取五升去滓分温五服
　　【注】凡厥隂病则衇微而厥以厥隂为三隂之尽隂尽阳生若受其邪则隂阳之气不相顺接故衇防而厥也然厥隂之藏相火逰行其间经虽受寒而藏不即寒故先厥者后必发热所以伤寒初起见其手足厥冷衇细欲絶者不得遽认为虚寒而用姜附也此方取桂枝汤君以当归者厥隂主肝为血室也佐细辛味极辛能达三隂外温经而内温藏通草其性极通善开闗节内通窍而外通荣倍加大枣即建中加饴用甘之法减去生姜恐辛过甚而迅散也肝之志苦急肝之神欲散甘辛并举则志遂而神悦未有厥隂神志遂悦而衇防不出手足不温者也不须参苓之补不用姜附之峻此厥隂厥逆与太少不同治也若其人内有久寒非辛温之品所能兼治则加吴茱萸生姜之辛热更用酒煎佐细辛直通厥隂之藏迅散内外之寒是又救厥隂内外两伤于寒之法也



　　吴茱萸汤
　　治厥隂病干呕吐涎沬头痛者少隂证吐利手足厥冷烦躁欲死者阳明食谷欲呕者
　　吴茱萸【一升】　　　人参【三两】
　　生姜【六两】　　　　大枣【十二枚擘】
　　右四味以水七升煮取二升温服七合日三服
　　【集注】罗谦辅曰仲景救阳诸法于少隂四逆汤必用姜附通衇四逆汤倍加干姜其附子生用附子汤又加生附至二枚所以然者或壮防阳使之外逹或招飞阳使之内返此皆少隂真阳失所故以回阳为亟也至其治厥隂则易以吴茱萸而并去前汤诸药独用人参姜枣者盖人身厥隂肝木虽为两隂交尽而一阳之真气实起其中此之生气一虚则三隂浊气直逼中上不惟本经诸证悉具将阳明之健运失职以至少隂之真阳浮露而吐利厥逆烦躁欲死食谷欲呕种种丛生矣吴茱萸得东方震气辛苦大热能逹木郁直入厥隂降其盛隂之浊气使隂翳全消用以为君人参秉冲和之气甘温大补能接天真挽回性命升其垂絶之生气令阳光普照用以为臣佐姜枣和胃而行四未斯则震坤合徳木土不害一阳之妙用成而三焦之间无非生生之气矣诸证有不退者乎盖仲景之法于少隂则重固元阳于厥隂则重防生气学者当深思而得之矣








　　乌梅丸
　　治厥隂病消渴气上撞心心中疼热饥而不欲食食即吐蚘又主乆痢
　　乌梅【三百个】　　　细辛【六两】
　　干姜【十两】　　　黄连【一觔】
　　当归【四两】　　　附子【六两】
　　蜀椒【四两去汗】　　　桂枝【六两】
　　人参【六两】　　　黄蘗【六两】
　　右十味异捣筛合治之以苦酒浸乌梅一宿去核蒸之五升米下饭熟捣成泥和药令相得内臼中与蜜杵二千下丸如梧桐子大先食饮服十丸日三稍加至二十丸禁生冷滑物臭食等
　　【集注】柯琴曰六隂惟厥隂为难治其本隂其标热其体木其用火必伏其所主而先其所因或收或散或逆或从随所利而行之调其中气使之和平是治厥隂法也厥隂当两隂交尽又名隂之絶阳宜无热矣第其具合晦朔之理隂之初尽即阳之初生所以厥隂病热是少阳使然也火王则水亏故消渴气上撞心心中疼热气有余便是火也木胜则尅土故饥不欲食虫为风化饥则胃中空虚蚘闻食臭出故吐蚘也仲景立方皆以甘辛苦味为君不用酸收之品而此用之者以厥隂主肝木耳洪范曰木曰曲直作酸内经曰木生酸酸入肝君乌梅之大酸是伏其所生也配黄连泻心而除疼佐黄蘗滋肾以除渴先其所因也连蘗治厥隂阳邪则有余不足以治隂邪也椒附辛姜大辛之品并举不但治厥隂隂邪且肝欲散以辛散之也又加桂枝当归是肝藏血求其所属也寒热杂用则气味不和佐以人参调其中气以苦酒浸乌梅同气相求蒸之米下资其谷气加蜜为丸少与而渐加之缓则治其本也蚘昆虫也生冷之物与湿热之气相成故药亦寒热互用且胸中烦而吐蚘则连蘗是寒因热用也蚘得酸则静得辛则伏得苦则下信为治虫佳剂乆痢则虚调其寒热酸以收之下痢自止













　　赤石脂禹余粮汤
　　治久利不止大肠虚脱服理中丸而利益甚者赤石脂【一觔捣碎】　　　禹余粮【一觔捣碎】
　　右二味以水六升煮取二升去滓分温三服
　　【集注】柯琴曰甘姜参术可以补中宫元气之虚而不足以固下焦脂膏之脱此利在下焦故不得以理中之剂収功矣然大肠之不固仍责在胃闗门之不闭仍责在脾二石皆土之精气所结实胃而濇肠急以治下焦之标者实以培中宫之本也要知此证土虚而火不虚故不宜于姜附若湿甚而虚不甚复利不止者故又当利小便也





　　白头翁汤
　　治厥隂热利下重衇沉渴欲饮水者
　　白头翁【三两】　　黄连【三两】
　　黄蘗【三两】　　　秦皮【三两】
　　右四味以水七升煮取三升去滓温服一升不愈更服一升
　　【注】三隂俱有下利证自利不渴者属太隂也自利而渴者属少隂也惟厥隂下利属于寒者厥而不渴下利清谷属于热者消渴下重下利脓血此热利下重乃火郁湿蒸秽气奔迫广肠魄门重滞而难出内经云暴注下迫者是矣君以白头翁寒而苦辛臣以秦皮寒而苦濇寒能胜热苦能燥湿辛以散火之郁濇以収下重之利也佐黄连清上焦之火则渴可止使黄蘗泻下焦之热则利自除也治厥隂热利有二初利用此方以苦燥之以辛散之以濇固之是谓以寒治热之法久利则用乌梅丸之酸以收火佐以苦寒杂以温补是谓逆之从之随所利而行之调其气使之平也













　　御纂医宗金鉴巻三十三
<子部,医家类,御纂医宗金鉴>
　　钦定四库全书
　　御纂医宗金鉴卷三十四
　　编辑四诊心法要诀目録
　　望色闻声问证切衇诊法











　　御纂医宗金鉴卷三十四目録
　　钦定四库全书
　　御纂医宗金鉴卷三十四
　　编辑四诊心法要诀上
　　医家造精微通幽显未有不先望而得之者近世惟事切巧不事望神大失古圣先肾之防今采医经论色诊之文确然可法者编为四言合崔嘉彦四言衇诀名曰四诊要诀实该望闻问切之道使后之为医师者由是而教为弟子者由是而学熟读习玩揣摩日久自能洞悉其妙则造精微通幽显也无难矣
　　望以目察闻以耳占问以言审切以指参明斯诊道识病根源能合色衇可以万全
　　【注】此明望闻问切为识病之要道也经曰望而知之谓之神是以目察五色也闻而知之谓之圣是以耳识五音也问而知之谓之工是以言审五病也切而知之谓之巧是以指别五衇也神圣工巧四者乃诊病要道医者明斯更能互相参合则可识万病根源以之疗治自万举而万当矣
　　五行五色青赤黄白黒复生青如环常德
　　【注】此明天以五行人以五藏化生五色相生如环之常德也木主化生青色火主化生赤色土主化生黄色金主化生白色水主化生黒色肝主化生青色心主化生赤色脾主化生黄色肺主化生白色肾主化生黒色
　　变色大要生尅顺逆青赤兼化赤黄合一黄白淡黄黒青深碧白黒淡黒白青浅碧赤白化红青黄变緑黒赤紫成黒黄黧立
　　【注】此明五色生尅顺逆相兼合化之变色也五色相兼合化不可胜数而其大要则相生之顺色有五相尅之逆色亦有五青属木化赤属火化黄属土化白属金化黒属水化此五行所化之常色也木火同化火土同化土金同化金水同化水木同化金木兼化木土兼化土水兼化水火兼化火金兼化此五行所化之变色也如青赤合化红而兼青之色如赤黄合化红而兼黄之色如黄白合化黄而兼白淡黄之色如白黒合化黒而兼白淡黒之色如黒青合化黒而兼青深碧之色皆相生变色不病之顺也如白青兼化青而兼白浅碧之色如赤白兼化白而兼赤之红色如青黄兼化青而兼黄之緑色如黒赤兼化黒而兼赤之紫色如黄黒兼化黄而兼黒之黧色皆相尅变色为病之逆也医能识此则可推五藏主病兼病吉凶变化之情矣
　　天有五气食人入鼻藏于五藏上华面颐肝青心赤脾藏色黄肺白肾黒五藏之常
　　【注】此明色之本原出于天征乎人五藏不病常色之诊法也天以风暑湿燥寒之五气食人从鼻而入风气入肝暑气入心湿气入脾燥气入肺寒气入肾藏于人之五藏蕴其精气上华于面肝之精华化为色青心之精华化为色赤脾之精华化为色黄肺之精华化为色白肾之精华化为色黒也
　　藏色为主时色为客春青夏赤秋白冬黒长夏四季色黄常则客胜主善主胜客恶
　　【注】此明四时不病常色之诊法也五藏之色随五形之人而见百岁不变故为主色也四时之色随四时加临推迁不常故为客色也春气通肝其色当青夏气通心其色当赤秋气通肺其色当白冬气通肾其色当黒长夏四季之气通脾其色当黄此为四时常则之色也主色者人之藏气之所生也客色者岁气加临之所化也夫岁气胜人气为顺故曰客胜主为善人气胜岁气为逆故曰主胜客为恶凡所谓胜者当青反白当赤反黒当白反赤当黒反黄当黄反青之谓也
　　色衇相合青赤洪黄缓白浮黒沉乃平已见其色不得其衇得尅则死得生则生
　　【注】此明色衇相合相反生死之诊法也凡病人面青衇面赤衇洪面黄衇缓面白衇浮面黒衇沉此为色衇相合不病平人之候也假如病人已见青色不得衇此为色衇相反主为病之色衇也若得浮衇是得尅色之衇则主死也得沉衇是得生色之衇则主生也其余他色皆仿此
　　新病衇夺其色不夺久病色夺其衇不夺新病易已色衇不夺久病难治色衇俱夺
　　【注】此以色衇相合诊病新久难易之法也衇夺者衇微小也色夺者色不泽也新病正受邪制故衇夺也邪受未久故色不夺也久病受邪已久故色夺也久病不进故衇不夺也若新病而色衇俱不夺则正不衰而邪不盛也故曰易已久病色衇俱夺则正已衰而邪方盛也故曰难治
　　色见皮外气含皮中内光外泽气色相融有色无气不病命倾有气无色虽困不凶
　　【注】此以五色合五气之诊法也青黄赤白黒显然彰于皮之外者五色也隐然含于皮之中者五气也内光灼灼若动从纹路中映出外泽如玉不浮光油亮者则为气色并至相生无病之容状也若外见五色内无含映则为有色无气经曰色至气不至者死凡四时五藏五部五官百病见之皆死故虽不病命必倾也若外色浅淡不泽而内含光气映出则为有气无色经曰气至色不至者生凡四时五藏五部五官百病见之皆生故虽病困而不凶也
　　缟裹雄黄脾状并臻缟裹红肺缟裹朱心缟裹黒赤紫艳肾缘缟裹蓝赤石青属肝
　　【注】此明气色并至容状之诊法也缟白罗也如白罗裹雄黄映出黄中透红之色是脾之气色并至之容状也如白罗裹浅红映出浅红罩白之色是肺之气色并至之容状也如白罗裹朱砂映出深红正赤之色是心之气色并至之容状也如白罗裹黒赤映出黒中透赤紫艳之色是肾之气色并至之容状也如白罗裹蓝赤映出蓝中红石青之色是肝之气色并至之容状也
