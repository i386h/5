<!-- { "loadSidebar": true } -->
　　【注】发汗后身疼痛衇浮或浮数乃发汗未彻表邪未尽也仍当汗之宜桂枝汤今发汗后身虽疼痛衇见沉迟是荣卫虚寒故宜桂枝新加汤以温补其荣卫也
　　【集注】成无已曰表邪盛则身疼血虚亦身疼其衇浮者邪盛也衇沉迟者血虚也盛者损之则安虚者益之则愈
　　喻昌曰衇沉迟者六部皆然与尺迟大异尺迟乃素虚此为发汗新虚故于桂枝方中倍加芍药生姜各一两以去邪加人参三两以补正名曰新加汤者明非桂枝汤中之旧法也
　　汪琥曰身疼痛衇沉迟焉知非中寒证要知此证乃太阳伤寒发汗后身疼不止衇变沉迟非中寒比也
　　桂枝新加汤方
　　桂枝【一两】　　　　芍药【四两】
　　甘草【二两】　　　　人参【三两】
　　生姜【四两切】　　　　大枣【十二枚擘】
　　右六味以水一斗二升微火煮取三升去滓分温服如桂枝法
　　【方解】是方即桂枝汤倍芍药生姜加人参也汗后身疼痛是荣卫虚而不和也故以桂枝汤调和其荣卫倍生姜者以衇沉迟荣中寒也倍芍药者以荣不足血少故也加人参者补诸虚也桂枝得人参大气周流气血足而百骸理人参得桂枝通行内外补荣阴而益卫阳表虚身疼未有不愈者也
　　病发热头痛衇反沉若不差身体疼痛当温其里宜四逆汤
　　【按】身体疼痛之下当有下利清谷四字方合当温其里之文观太阴篇云伤寒医下之续得下利清谷不止身痛者急当救里宜四逆汤此虽未下但衇反沉可知里寒必是脱简
　　【注】病发热头疼太阳表证也衇当浮今反沉是太阳表证而得少阴里衇也凡太阳少阴表里皆寒无汗之病均宜以麻黄附子细辛汤发之若不差不下利者更以麻黄附子甘草汤和之若下利清谷即有身体疼痛之表未解不可更汗当温其里宜四逆汤防其阳从阴化变厥惕亡阳之逆断不可谓病在太阳无可温之理也
　　四逆汤方【见少隂篇】
　　伤寒若吐若下后七八日不解热结在里表里俱热时时恶风大渴舌上干燥而烦欲饮水数升者白虎加人参汤主之
　　【按】伤寒二字之下当有若汗二字盖发汗较吐下更伤津液为多也时时恶风当是时汗恶风若非汗字则时时恶风是表不解白虎汤在所禁也论中谓发热无汗表不解者不可与白虎汤渴欲饮水无表证者白虎加人参汤主之读者细玩经文自知
　　【注】伤寒若汗若吐若下后七八日不解以致热结表里时汗恶风者结热在表未解也大渴舌上干燥而烦欲饮水数升者结热在里已彰也故曰表里俱热宜白虎加人参汤主之以白虎能外解肌热内清里热也加人参者因汗吐下后津亡气弱借此以益气生津也
　　【按】大青龙汤治太阳表里俱热表多里少故不渴也白虎汤治阳明表里俱热里多表少故大渴也今大渇燥烦时汗恶风是热在阳明又兼太阳也而用白虎汤者以阳明里热证多太阳表热证少也若无汗微渴则为太阳表证多即表里大热又当用大青龙汤矣
　　【集注】喻昌曰玩此条本文热结在里表里俱热已自酌量惟热结在里所以表热不除况加大渇饮水安得不以清热为急耶
　　程知曰表热者身热也里热者内热也以汗吐下后不解故邪气乘虚结为里热惟结热在里所以表热不除有恶风证也大渴引饮里热炽盛安得不以白虎急解之石膏辛寒能清里热兼散表热也惟其在汗吐下后故必加人参以顾其正气也汪琥曰与白虎汤加人参扶正气以分解内外之邪热要之此汤惟正气虚而邪气微者宜之若邪气甚者不敢轻加人参也
　　白虎加人参汤方【见阳明篇】
　　发汗已衇浮数烦渴者五苓散主之
　　【按】衇浮数之下当有小便不利四字若无此四字则为阳明内热口燥之烦渇白虎汤证也以其有小便不利烦渴则为太阳水热瘀结之烦渇五苓散证也况无小便不利证而用五苓散则犯重竭津液之禁矣太阳上篇类此证者数条惟一条水入即吐水不下行故无小便不利之文此条应有小便不利四字
　　【注】发汗已为太阳病已发过汗也衇浮数知邪仍在表也若小便利而烦渴者是初入阳明胃热白虎汤证也今小便不利而烦渴是太阳府病膀胱水畜五苓证也故用五苓散如法服之外疏内利表里均得解矣
　　【集注】方有执曰已者言发汗毕非谓表病罢也烦渴者膀胱水畜不化津液故用四苓以利之浮数者外表未除故慿一桂以和之所以谓五苓能两解表里也
　　伤寒汗出而渴者五苓散主之不渴者茯苓甘草汤主之
　　【注】此申上条或渴而不烦或烦而不渴者以别其治也伤寒发汗后衇浮数汗出烦渴小便不利者五苓散主之今惟曰汗出者省文也渴而不烦是饮盛于热故亦以五苓散主之利水以化津也若不烦且不渴者是里无热也惟衇浮数汗出小便不利是荣卫不和也故主以茯苓甘草汤和表以利水也
　　【集注】郑重光曰伤寒本无汗汗因发而出也上条烦而渴此条但渴不烦里证较轻治亦不殊若更不渴则内无燥里病少而表证犹多也故用桂枝汤之三五苓散之一示三表一里之意易名曰茯苓甘草汤者乃桂枝五苓之变制也
　　茯苓甘草汤方
　　茯苓【二两】　　　　桂枝【二两】
　　生姜【三两切】　　　　甘草【一两炙】
　　右四味以水四升煮取三升去滓分温三服
　　【方解】是方乃仿桂枝五苓二方之义小制其法也有衇浮数汗出之表故主以桂枝去大枣芍药者因有小便不利之里恐滞敛而有碍于癃闭也五苓去术泽猪苓者因不渴不烦里饮无多惟小便一利可愈恐过于燥渗伤阴也
　　【集解】汪琥曰五苓散茯苓甘草汤二方皆太阳标本齐病表里兼主之剂何谓标太阳之经是也何谓本膀胱之府是也经在表本在里五苓散邪已入府表证已微故方中只用桂枝一味以主表其余四味皆主里之药也茯苓甘草证邪犹在经里证尚少故方中祗用茯苓一味以主里其余三味皆主表之药也
　　衇浮数者法当汗出而愈若下之身重心悸者不可发汗当自汗出乃解所以然者尺中衇微此里虚须表里实津液自和便自汗出愈
　　【注】伤寒未发热衇多浮寒盛也已发热衇多浮数热盛也均宜麻黄汤发汗则愈若不发汗而误下之不成逆坏者必其人里气素实也故惟见失汗身重之表误下心悸之里则不可复发其汗当待其表里自和自然汗出而解所以然者因失汗表实误下里虚尺中衇微表里未谐故不即解也须待其里亦实而与表平平则和和则阳津阴液自相和谐所以便自汗出而愈也使里实之法即下条用小建中汤法也
　　【集注】喻昌曰此亦先建中而后发汗之变法要知仲景云尺衇微者不可发汗又云尺微者不可下无非相人津液之奥防所以误下之衇虽浮数不改亟宜发汗者亦必当谛其尺衇不可率意径情有如此者
　　张璐曰误下身重心悸纵衇仍浮数亦不可复发其汗设尺衇微为里阴素虚尤宜戒也衇浮而数热邪已甚将欲作汗今误下之故身重心悸当与小建中和其津液汗出而愈
　　伤寒二三日心中悸而烦者小建中汤主之
　　【注】伤寒二三日未经汗下即心悸而烦必其人中气素虚虽有表证亦不可汗之盖心悸阳已微心烦阴已弱故以小建中汤先建其中兼调荣卫也
　　【集注】王肯堂曰伤寒二三日心中悸而烦者小建中汤主之伤寒衇细属少阳不可汗汗之则谵语胃不和则烦而悸大抵先烦而后悸者是热先悸而后烦者是虚治病必求其本者此也
　　程应旄曰可见阳去入阴必有其先兆善治者急宜杜之于未萌心中悸而烦则里气虚而阳为阴袭建中汤补虚和里保定中州以资气血为主虽悸与烦皆小柴胡汤中兼见之证而得之二三日里证未必即具小柴胡汤非所宜也
　　魏荔彤曰建中者治其本也与建中后徐审其在表则仍当发汗以中州既建虽发汗阳亦不致亡矣审其传里则应下之以中州既建虽下阳亦不致陷矣所谓急则从标而缓则从本也
　　小建中汤方
　　桂枝【三两】　　　　芍药【六两】
　　甘草【二两】　　　　生姜【三两切】
　　胶饴【一升】　　　　大枣【十二枚擘】
　　右六味以水七升煮取三升去滓内胶饴更上防火消解温服一升日三服呕家不可用建中汤以甜故也
　　【方解】是方也即桂枝汤倍芍药加胶饴也名曰小建中者谓小小建立中气也盖中气虽虚表尚未和不敢大补故仍以桂枝和荣卫倍芍药加胶饴调建中州而不啜稀粥温覆令汗者其意重在心悸中虚而不在伤寒之表也中州建立荣卫自和津液可生汗出乃解悸烦可除矣呕家不可用谓凡病呕者不可用恐甜助呕也
　　伤寒衇结代心动悸炙甘草汤主之
　　【注】心动悸者谓心下筑筑惕惕然动而不自安也若因汗下者多虚不因汗下者多热欲饮水小便不利者属饮厥而下利者属寒今病伤寒不因汗下而心动悸又无饮热寒虚之证但据结代不足之阴衇即主以炙甘草汤者以其人平日血气衰防不任寒邪故衇不能续行也此时虽有伤寒之表未罢亦在所不顾总以补中生血复衇为急通行荣卫为主也
　　【集注】成无已曰衇之动而中止能自还者名曰结不能自还者名曰代由血气虚衰不能相续也
　　程知曰此又为议补者立变法也曰伤寒则有邪气未解也心主血曰衇结代心动悸则是血虚而真气不相续也故峻补其阴以生血更通其阳以散寒无阳则无以绾摄防阴故方中用桂枝汤去芍药而渍以清酒所以挽真气于将絶之而避中寒于衇弱之时也观小建中汤而后知伤寒有补阳之方观炙甘草汤而后知伤寒有补阴之法也
　　程应旄曰此又以衇论邪气留结曰结正气虚衰曰代伤寒见此而加以心动悸乃真气内虚故用炙甘草汤益阴宁血和荣卫以为主又曰太阳变证多属亡阳少阳变证兼属亡阴以少阳与厥阴为表里荣阴被伤故也用炙甘草汤和荣以养阴气为治也
　　炙甘草汤方
　　甘草【四两炙】　　　　生姜【三两切】
　　桂枝【三两】　　　　麦门冬【半升】
　　麻子仁【半觔】　　　大枣【十二枚擘】
　　人参【二两】　　　　阿胶【二两】
　　生地黄【一觔】
　　右九味以清酒七升水八升先煮八味取三升去滓内阿胶烊消尽温服一升日三服一名复衇汤
　　【集解】张璐曰津液枯槁之人宜预防二便秘濇之虞麦冬生地溥滋膀胱之化源麻仁阿胶专主大膓之枯约免致阴虚泉竭火燥血枯此仲景救阴退阳之妙法也
　　柯琴曰仲景凡于不足之衇阴弱者用芍药以益阴阳虚者用桂枝以通阳甚则加人参以生衇未有用麦冬者岂以伤寒之法义重扶阳乎抑阴无骤补之法与此以中虚衇结代用生地黄为君麦冬为臣峻补真阴者是已开后学滋阴之路矣然地黄麦冬味虽甘而气则寒非发陈蕃秀之品必得人参桂枝以通阳衇生姜大枣以和荣卫阿胶补血酸枣安神甘草之缓不使速下清酒之猛防于上行内外调和悸可宁而衇可复矣酒七升水八升只取三升者久煎之则气不峻此虚家用酒之法且知地黄麦冬得酒则良此证当用酸枣仁肺痿用麻子仁可也如无真阿胶以龟板胶代之
