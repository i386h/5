<!-- { "loadSidebar": true } -->
　　衇尺相应尺寒虚泻尺热病温阴虚寒热风病尺滑痹病尺濇尺大丰盛尺小亏竭
　　【注】此明诊尺之法也尺者谓从关至尺泽之皮肤也经曰衇急尺之皮肤亦急衇缓尺之皮肤亦缓衇小尺之皮肤亦减而少气衇大尺之皮肤亦贲而起衇滑尺之皮肤亦滑衇濇尺之皮肤亦濇故曰衇尺相应也若诊尺之皮肤寒则主虚泻也诊尺之皮肤热则主病温也非病温则主阴虚寒热劳疾也凡风病则尺之肤滑也痹病则尺之肤濇也气血盛则尺之肉丰盛气血虚则尺之肉亏竭也
　　肘候腰腹手股足端尺外肩背尺肉膺前掌中腹中鱼青胃寒寒热所在病生热寒
　　【注】此明肘臂之诊法也肘上曰髆肘下曰臂髆臂之节曰肘臂内曰尺尺外曰臂肘上候腰腹手主候股足臂主候肩背尺主候胸膺掌中主候腹中手大指本节后名曰鱼或有青色或现青衇主候胃中寒也诊其寒热所在何处主病生寒热也
　　诊脐上下上胃下肠腹皮寒热肠胃相当胃喜冷饮肠喜热汤热无灼灼寒无沧沧
　　【注】此明诊脐之法也脐之上主候胃也脐之下主候肠也扪其上下之腹皮寒热则知胃肠有寒热相当之病也胃中有病每喜冷饮肠间有病多喜热汤是其征也然与之饮热不可过于灼灼之热与寒不可过于沧沧之寒葢恐其恣意有失惟当适其寒温之宜也
　　胃热口糜悬心善饥肠热利热出黄如糜胃寒清厥腹胀而疼肠寒尿白飱泻肠鸣
　　【注】此明胃肠寒热为病之诊法也胃中有热则上发口糜心空善饥肠中有热则泻出之物亦热色黄如粥胃中有寒面清冷厥则腹胀而疼肠中有寒则小便尿白飱泻肠鸣也
　　木形之人其色必苍身直五小五瘦五长多才劳心多忧劳事软弱曲短一有非良
　　【注】此下五条皆以色合形之诊法也木形之人其色合青贵乎如碧苍之润也身直者象木之干直也五小者谓头小手足小象木之巅枝也五瘦五长者谓身肢象木之条细而长也多才者象木之用随斵成材也多才之人必劳于心也多忧者象木之性不能自静也多忧之人必劳于事也若一有形质软弱曲短皆非良材也
　　火形赤明小面五锐反露偏陋神清主贵重气轻财少信多虑好动心急最忌不配
　　【注】火形之人其色合赤贵乎明也五锐者谓头额鼻面口象火上之尖锐也五反五露者谓五官反外露外也象火之性张显外露也五偏五陋者谓五官不正丑陋也象火寄体随物难定也凡此反露偏陋皆火败形若神清而明是为得火之神则反主贵也重气者象火属阳多气也轻财者象火之性多散也少信者象火之性易变也多虑者象火之明烛物也好动者象火之用不静也心急者象火之性急速也最忌神痴气浊色悖则为不配皆败形也
　　土形之状黄亮五圆五实五厚五短贵全面圆头大厚腹股肩容人有信行缓心安
　　【注】土形之人其色合黄贵乎亮也五圆者象土之形圆也五实五厚者象土之质实厚也五短者象土之形敦短也圆实厚短五者俱全各成一形皆为土之正形则主贵也面圆头大厚腹美肩美股皆土厚实之状也容人有信行缓心安皆土德性之厚也
　　金形洁白五正五方五朝五润偏削败亡居处静悍行亷性刚为吏威肃兼小无伤
　　【注】金形之人其色合白贵乎洁也五正五方者象金之形方正也五朝者金主骨骨骼贵内朝明堂也五润者象金之藏于水也偏则不方正削则骨露陷败亡之形也居处静悍者象金静而悍也行亷性刚者象金性洁而刚也为吏威肃者象金之性肃杀也兼小无伤者谓方正朝润虽小无伤金之正形也
　　水形紫润面肥不平五肥五嫩五秀五清流动摇身常不敬畏内欺外恭粗浊主废
　　【注】水形之人其色合紫贵乎润色面肥不平者象水之面广而有波也五肥者象水之形广大也五嫩者象水之性滋润也五秀五清者象水之质清澈也肥嫩之质发行常流动摇身象水之流动不居也常不敬畏者象水之性趋下不上也内欺外恭者象水之质内虚无实也若神气粗浊皆主废形也
　　贵乎相得最忌相胜形胜色微色胜形重至胜时年加感则病年忌七九犹宜慎恐
　　【注】此明得其形不得其色之诊法也假如木形之人法当色青是为形色相得不病而贵之形也若见黄色或见白色是为相胜主病而最忌者也见黄色者则为形胜色主病微见白色者则为色胜形主病重也然其生病必至于胜木之时之年加感外邪则病也年忌者谓五形之人形色相胜者凡至七岁是为年忌积九递加至十六岁二十五岁三十四岁四十三岁五十二岁六十一岁皆年忌之年也当此之年加感为病则甚故曰尤宜戒慎恐惧也
　　形有强弱肉有脆坚强者难犯弱者易干肥食少痰最怕如绵瘦食多火着骨难全
　　【注】此明形肉生死之诊法也五形之人得其纯者皆谓之强得其驳者皆谓之弱强者加感之邪难犯弱者加感之邪易干也能食形肥者强也若食少而肥者非强也乃痰也肥人最怕按之如绵絮谓之无气则主死矣食少而瘦者弱也若食多而瘦者非弱也乃火也瘦人最怕肉干着骨谓之消瘦亦主死矣
　　形气已脱衇调犹死形气不足衇调可医形盛衇小少气休治形衰衇大多气死期
　　【注】此以形合衇诊生死之法也经曰形气已脱九候虽调犹死者谓形脱无以贮气也形气俱虚寸口衇调可医者谓形气未相失也形盛而肥衇小少气者谓气不能胜形也形衰而瘦衇大多气者谓形不能胜气也故皆主死也
　　颈痛喘疾目裹肿水面肿风水足肿石水手肿至腕足肿至踝面肿至项阳虚可嗟
　　【注】此明形肿生死之诊法也视其病者人迎颈衇大动主喘不得卧之疾也目裹上下肿者主有水气之病也从面肿起者名曰风水阳水也从足胫肿起者名曰石水阴水也若手肿至腕足肿至踝面肿至项非水也乃阳气虚结不还之死证也
　　头倾视深背曲肩随坐则腰痿转摇迟回行则偻俯立则振掉形神将夺筋骨虺頽
　　【注】此明形惫死候之诊法也经曰夫五藏者身之强也头者精明之府头倾视深精神将夺矣背者胸中之府背曲肩随府将坏矣腰者肾之府转摇艰难肾将惫矣膝者筋之府屈伸不能行则偻俯筋将惫矣骨者髓之府不能久立行则振掉骨将惫矣凡此形神将夺筋骨虺頽之形状故皆主死候也
　　太阴情状贪而不仁好入恶出下意貌亲不随时务后动于人长大似偻其色黮黮
　　【注】此明阴阳之人之情状以别阴阳盛衰法也太阴阴盛而过柔故贪而不仁也好入恶出阴性藏也下意貌亲阴性卑柔也不随时务阴喜静也后动于人阴性迟也长大者阴盛之形也似偻者好曲身伛偻下意之态也其色黑黮黮阴盛之色也此太阴人之情状也
　　少阴情状小贪贼心喜失愠得伤害无恩立则险躁寡和无亲行如伏鼠易惧易欣
　　【注】少阴阴微而残忍故贪小而贼心也喜失愠得阴性嫉妬也伤害无恩阴性残忍也立则险躁阴性危险也寡和无亲阴性冷落也行如伏鼠阴性隐伏也易惧易欣谓如鼠之得失忻然而进惧然而退也此少阴人之情状也
　　太阳情状自大轩昻仰胸挺腹足髙气扬志大虚说作事好强虽败无悔自用如常
　　【注】太阳阳盛而过刚故自大轩昻仰胸挺腹足髙气扬也好志大者阳性好刚强也好虚说者阳性好夸张也作事好强虽事败而不悔者以其常好自用自是亦阳过刚果于断也此太阳人之情状也
　　少阳情状諟谛自贵志小易盈好外不内立则好仰行则好摇两臂两肘常出于背
　　【注】少阳阳微而明小故諟谛小察自贵小官志小易盈满也好外交而不内附者阳之性外也立则好仰阳之性上也行则好摇阳之性动也两臂两肘常出于背者亦阳之性喜露而不善藏也此少阳人之情状也
　　得阴阳正平和之人无为惧惧无为忻忻婉然从物肃然自新谦谦君子蔼蔼吉人
　　【注】此明阴阳和平人之情状也无为惧惧者中心有所主而威武不能屈也无为忻忻者外物不能惑而富贵不能也婉然从物者谓豁然而大公物来而顺应也肃然自亲者谓尊严以方外恭敬以直内也夫如是之人天必祐之人必爱之福禄绥之焉得不谓之谦谦君子蔼蔼吉人也哉明此五者其人之阴阳盛衰自可见矣
　　编辑四诊心法要诀下
　　四言衇诀始自汉张仲景平衇法宋崔嘉彦衍之明李时珍删补及李中梓又补其缺畧删其差谬复加注释固已文简义该矣然犹有与经义不合者今皆删去其未备者补之
　　衇为血府百体贯通寸口动衇大会朝宗
　　【注】经曰衇者血之府也周身血衇运行莫不由此贯通故曰百体贯通也难经曰十二经中皆有动衇独取寸口以决死生寸口者左右寸闗尺手太阴肺经动衇也为衇之大要会也故曰寸口动衇大会朝宗也
　　诊人之衇髙骨上取因何名闗界乎寸尺
　　【注】凡诊人之衇令仰其手视掌后有髙骨隆起即是关部衇也医者覆手取之先将中指取定关部方下前后二指于寸尺之上病人长则下指宜疎病人短则下指宜密因其界乎寸尺二部之间故命名曰关
　　至鱼一寸至泽一尺因此命名阳寸阴尺
　　【注】从髙骨上至鱼际长一寸因此命名曰寸从髙骨下至尺泽长一尺因此命名曰尺寸部候上故为阳也尺部候下故为阴也
　　右寸肺胸左寸心膻右关脾胃左肝膈胆三部三焦两尺两肾左小膀胱右大肠认
　　【注】右寸浮候胸中沉以候肺左寸浮候膻中沉以候心右关浮以候胃沉以候脾左关浮候膈胆沉以候肝两尺沉俱候肾左尺浮候小肠膀胱右尺浮候大肠膻膻中即包络也五藏皆一惟肾有二故曰两尺候两肾也然内经言府不及胆者以寄于肝也不及大小肠膀胱者以统于腹中也不及三焦者以寸候胸中主上焦也关候膈中主中焦也尺候腹中主下焦也此遵内经分配三部诊衇法也至伪诀以大小肠配于寸上以三焦配于左尺以命门配于右尺其手厥阴包络竟置而不言悉属不经滑寿以左尺候小肠膀胱前阴之病右尺候大肠后阴之病可称千古只眼也浮外候府沉内候藏之说详于卷末
　　命门属肾生气之原人无两尺必死不痊
　　【注】两肾之中名曰命门命门居两肾之中故两尺属之命门之少火即肾间动气是为生气之原也人若无两尺衇则生气絶矣病者必死不能痊也
　　关衇一分右食左风右为气口左为人迎
　　【注】阴得尺中一寸阳得寸内九分一寸九分寸关尺衇三分分之今曰关衇一分乃关上之一分也左关一分名人迎肝胆衇也肝胆主风故人迎紧盛主乎伤风右关一分名气口脾胃衇也脾胃主食故气口紧盛主乎伤食此创自叔和试之于诊每多不应然为后世所宗不得不姑存其说观内经以足阳明胃经颈上之动衇为人迎手太阴肺经髙骨之动衇为气口足知其谬矣
　　衇有七诊曰浮中沉上竟下竟左右推寻
　　【注】浮者轻下指于皮衇间所得之衇也沉者重下指于筋骨间所得之衇也中者不轻不重下指于肌肉间所得之衇也上者两寸也竟者即内经上竟上者胸喉中事也下者两尺也竟者即内经下竟下者少腹腰股胫足中事也左右者左右手衇也此七诊者乃推寻取衇之法也非谓内经独大独小独寒独热独迟独疾独陷下七诊之衇也
　　男左大顺女右大宜男尺恒虚女尺恒实
