<!-- { "loadSidebar": true } -->
　　【注】一经未罢又传一经二经三经同病而不归并一经者谓之合病二经三经同病而后归并一经自病者谓之并病二阳谓太阳阳明也太阳则有头痛发热恶寒无汗阳明则有肌热恶热心烦不眠之证相合同病也满喘谓二阳合病当下利不下利更加胸满而喘宜麻黄汤发之自利谓二阳合病当有之证宜葛根汤也呕半谓二阳合病不下利但加呕者宜葛根汤加半夏也同谓二证同用葛根一方也太少谓太阳少阳合病也太阳则有头痛发热恶寒无汗少阳则有寒热往来口苦耳聋目胸脇痛之证相合同病也利芩谓太阳少阳合病当自下利宜与黄芩汤也呕加半谓太阳少阳合病不自利但加呕者宜黄芩汤加半夏也若不呕利而见太阳少阳之证非合病也宜用柴胡桂枝汤两解之明少谓阳明少阳两经之证同见下利合病也负为少阳木衇木胜则土负负则死也顺长生长为阳明土衇土盛则木不能灾为顺顺则生也滑数谓阳明少阳合病下利黏秽者衇必滑数是宿食也宜大承气汤呕酸苦者宜大柴胡汤三阳谓太阳阳明少阳合病也腹膨膨谓腹胀满也口燥谓口中干燥也身重谓身重难转侧也谵语谓妄乱言也欲眠谓喜睡也合目汗蒸蒸谓合目出热汗也遗尿谓失尿不知也面垢谓面似有油垢也此皆三阳热盛津液枯竭之证设使衇浮禁不可汗衇大亦不可下惟宜用白虎加人参益气生津清热可也若未经汗下津液未伤三阳合病轻证惟宜柴葛解肌汤清解三阳可也二阳谓太阳阳明并病也汗不彻谓邪在太阳发汗未彻又传阳明也面赤谓邪犹怫郁于太阳阳明之表未并阳明之府宜大青龙汤解两经之热也表罢谓太阳证罢也潮热手足汗大便难谵语谓已归并阳明府也宜大承气汤攻阳明实热也太少谓太阳少阳并病也头项强痛目昬冒心下痞鞕如结胸证谓太阳少阳二经之证尚未归并其邪未定禁不可汗下惟宜刺大椎肝腧肺腧以泻其热也若误发汗则必发谵语若误吐下则必心烦而惊水浆不入下利不止变此恶候命多凶也义详合病并病篇
　　三隂受病传经欲愈衇证
　　伤寒三日三阳尽热微烦躁入隂传其人能食而不呕衇小尿清为不传
　　【注】伤寒三日三阳受邪为尽三隂当受邪其人身热虽微而烦躁者谓邪去阳入隂不解也若其人反能食而不呕衇静小小便清谓邪未入于隂为不传欲自愈也
　　太隂隂邪衇证
　　太阴阴邪沉迟衇吐食腹满有时疼手足自温利不渴理中汤主悸加苓腹满去术加附子吐多去术加姜生虽吐下多还用术渴欲得水倍术宁欲作奔豚术易桂干姜寒倍参腹疼
　　【注】太隂隂邪谓邪从阴化之寒证也衇沉迟太隂隂邪衇也吐食腹满时痛太隂里寒证也手足自温邪入隂也自利不渴藏无热也宜理中汤主之若心下悸加茯苓腹满去术加附子吐多去术加生姜虽吐若下利多还用白术若渴欲得饮水仍倍加术若脐下欲作奔豚去术易桂中寒倍加干姜腹痛倍加人参详太隂篇
　　太隂阳邪衇证
　　阳邪嗌干腹满痛误下时痛大实疼大承桂枝加芍大衇弱芍大当审行
　　【注】阳邪谓太隂邪从阳化之热证也嗌干谓咽干太隂热也腹满痛太隂有余证也误下谓误下邪陷太隂当分轻重也时痛谓腹有时痛有时不痛宜桂枝加芍药汤和之大实痛谓腹大满痛无时不痛宜桂枝加大黄汤下之兼阳明胃实以大承气汤下之若衇弱即当行大黄芍药宜斟酌减之以其人胃气弱易动也详太隂篇
　　太隂阳明表里同病
　　腹满时减复如故此是寒虚气上从腹满不减不大便转属阳明乃可攻
　　【注】腹满时减减复如故谓腹时满时不满而减复如常此为太隂寒邪寒虚之气上逆之满乃可温之证也宜厚朴生姜甘草半夏人参汤腹满不减谓常常而满终日不减或不大便此为转属阳明实热内壅之满乃可攻之证也宜大承气汤详太隂篇
　　少隂隂邪衇证
　　少隂隂邪衇沉细背寒欲寐口中和咽痛腹痛骨节痛厥利清谷四逆瘥
　　【注】少隂隂邪谓邪从隂化之寒证也衇沉细少隂隂邪之衇也背寒谓背恶寒阳气虚也欲寐谓但欲寐隂气盛也口中和口中不干燥也咽痛腹痛下利清谷寒盛于中也骨节疼痛四肢厥冷寒淫于外也宜四逆汤温中散寒也详少隂篇
　　少隂阳邪衇证
　　少隂阳邪沉细数口噪咽干大承汤少隂心烦不得卧黄连阿胶是主方
　　【注】阳邪谓少隂邪从阳化之热证也少隂病但欲寐隂邪则衇沉细无力阳邪则衇加数而有力矣始病即口燥咽干水不上升热之甚也宜大承气汤急下之防阳救隂也少隂病但欲寐二三日已上变生心烦不得眠是阳邪乗隂隂不能静也宜黄连阿胶汤清阳益隂也详少隂篇
　　少隂太阳表里同病
　　少隂衇沉反发热麻黄附子细辛汤若二三日无里证减辛加草用之良
　　【注】少隂病衇沉为隂寒之证当无热今反发热是兼有太阳表也宜麻黄附子细辛汤急温而散之若二三日热仍不解亦无里寒吐利之证去细辛易甘草缓温而和之详少隂篇
　　厥隂隂邪衇证
　　厥隂隂邪微细厥肤冷藏厥躁难安囊缩舌短胎滑黒四逆当归四逆先少满痛厥姜萸入蚘厥静而复时烦得食而呕蚘闻臭烦因蚘动乌梅丸
　　【注】厥隂隂邪谓邪从隂化之寒证也微细厥隂隂邪衇也厥谓四肢厥冷也肤冷谓肌肤冷也藏厥谓寒隂藏厥也躁难安谓烦躁无有安时也囊缩谓外肾为寒收引缩入腹也妇人则乳缩隂收也舌短谓舌缩短也胎滑黒谓舌胎不干而色黒也四逆谓四逆汤也当归四逆谓当归四逆汤也先者谓先服当归四逆汤也少满痛谓少腹满按之痛也厥谓厥冷也姜萸入谓当归四逆汤加入吴茱萸生姜也蚘厥谓厥而吐蚘也静而复时烦谓烦时止时烦也得食而呕蚘闻臭谓呕因蚘闻食臭而始呕也烦因蚘动谓烦因蚘动而始烦也乌梅丸蚘厥谓宜用乌梅丸也详厥隂篇
　　厥隂阳邪衇证
　　阳邪热厥厥而热消渴热气撞心疼烦满囊缩舌焦卷便鞕尚任大承攻四逆不分四逆散欬加姜味下利同悸加桂枝腹痛附下重薤白秘尿苓
　　【注】阳邪谓厥隂邪从阳化之热证也厥谓手足寒也厥而复热热而复厥是谓热厥厥微热微厥深热深也消渴谓饮水多而小便少也热气上撞心疼是火挟木邪而逆也烦满谓少腹烦满也囊缩谓外肾为热灼筋缩入腹也舌焦卷谓舌胎干焦而卷也便鞕谓大便鞕尚可任攻宜大承气汤四逆谓四肢厥冷也不分谓寒热之厥疑似不分也宜四逆散疏逹厥隂其厥不回再审寒热可也或欬加生姜五味子下利亦加故曰同也心下悸加桂枝腹痛加附子防利下重加薤白秘尿不利加茯苓详少隂厥隂篇
　　少隂厥隂外热里寒衇证
　　少隂里寒外热证面赤身反不恶寒厥利清谷衇微絶通衇四逆主之先利止参加衇不出葱入面色赤炎炎腹痛加芍咽桔梗呕加圣药用姜鲜
　　【注】少隂里寒外热之证面赤不恶寒格阳外热也四肢厥冷下利清谷衇微欲絶隂极里寒也宜通衇四逆汤主之服四逆汤下利止衇仍不出加人参面色赤者加葱腹痛加芍药咽痛加桔梗呕加生姜详少隂篇
　　两感
　　一日太阳少隂病头痛口干渴而烦二日阳明太隂病满不欲食身热谵三日少阳厥隂病耳聋囊缩厥逆寒水浆不入神昬冒六日气尽命难全
　　【注】两感者藏府表里同病也一日头痛太阳也口干烦渴少隂也二日身热谵语阳明也腹满不欲食太隂也三日耳聋少阳也囊缩而厥厥隂也传经之邪其为病也渐两感之邪其为病也速盖因阳邪酷烈正不能御所以三日后水浆不入六府之气欲絶昬不知人五藏之神已败而不即死者赖有胃气未尽耳故又三日其气乃尽而死张洁古制大羌活汤以羌独芩连辈辛甘以散太阳之表苦寒以清少隂之热施之于表里不急者固为得法也若夫一日则头痛口干烦渴二日则身热谵语腹满不欲食三日则耳聋囊缩而厥水浆不入昬不知人传变如此迅速恐用大羌活汤平缓之剂反失机宜当遵仲景治有先后之说审其表里孰急随证治之犹或可活故于此证初病一日表里俱热者依少隂病得之二三日口燥咽干之法用大承气汤重剂以泻阳邪之烈表里俱寒者依少隂病始得之反发热衇沉之法用麻黄附子细辛汤以解隂邪之急二日表里俱实者依阳明病谵语有潮热腹满时减减不足言之法用大承气汤攻之表里虚者依三阳合病腹满身重靣垢谵语之法用大剂白虎加人参汤清之三日表里热者依厥深热亦深之法用大承气汤下之表里寒者依衇微欲絶手足厥寒之法用当归四逆加吴茱萸生姜汤温之缓则不及事矣其间颇有得生者后之学者其留意焉
　　汗下失宜致变坏证
　　太阳三日已发汗若吐若下若温鍼不解致逆成坏证观其衇证犯何经难辨隂阳六经证重困垂危莫可慿惟用独参煎冷服鼻上津津有汗生
　　【注】太阳病三日已发汗不解若吐若下若温鍼苟或相当即成解证如其不当不但病不解或因而致逆变成坏证当观其衇证知犯何经之逆如汗后亡阳渴躁谵语下后寒中结胸痞鞕吐后内烦腹满温鍼后黄衂惊狂之类随证治之可也甚或衇微欲絶神昬不能言循衣摸床叉手冒心等重困垂危难辨隂阳六经莫可慿之证此时此际惟用人参煎汤徐徐冷服以待其机倘得鼻上津津有汗则为可生之兆也
　　表证
　　表证宜汗太阳经无汗发热恶寒风头项强痛身体痛若出自汗表虚明
　　【注】表证谓寒邪在表无汗发热恶寒恶风头项强痛身体痛也太阳经主表故曰表证有是证无汗者皆属表实虽有是证若自汗出者皆属表虚未可轻汗即有风邪祗宜桂枝汤解肌可也表实无汗重者麻黄汤主之轻者麻桂各半汤主之时有汗时无汗者桂枝二麻黄一汤主之表实躁热甚者三黄石膏汤主之微者大青龙汤主之不躁有热者桂枝二越婢一汤主之以上表证不必悉具亦不论日之多寡但见有头痛恶寒一二证即为表未罢虽有里证当先解表表解已乃可攻之临证者不可不详辨也详太阳篇
　　里证
　　里证宜下不大便恶热潮热汗蒸蒸燥干谵语满鞕痛便溏为虚不可攻
　　【注】里证谓热邪内结不大便恶热潮热自汗蒸蒸口燥舌干谵语腹满鞕痛也阳明府主里故曰里证里实者有脾约有胃实有大便难三者均为可下之证然不无轻重之别三承气汤脾约丸量其可者而与之庶乎无过也若便溏为里虚即有是证不可攻也论中有急下数证不待便实而下之者是下其热也非下其结也义详阳明少隂篇
　　阳证
　　阳证身轻气髙热目睛了了面唇红热烦口燥舌干渴指甲红兮小便同
　　【注】阳证谓阳热之证也不论三隂三阳凡见是证者均为阳热有余也阳主动故身轻也阳气盛故气髙而喘也阳主热故口鼻气热也阳主寤故目睛了了而不眠也目睛不了了亦有热极朦胧似不了了然必目赤多眵非若隂证之不了了而神短无光也阳气热故身热面唇红指甲红也阳热入里故心烦口燥舌干而渴小便红也表实者三黄石膏汤发之里实者三承气汤下之表里不实而热盛者白虎解毒等汤清之可也详三阳篇
　　隂证
　　隂证身重息短冷目不了了色不红无热欲卧厥吐利小便白兮爪甲青
