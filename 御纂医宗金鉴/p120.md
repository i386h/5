<!-- { "loadSidebar": true } -->
　　【注】隂证谓隂寒之证也不论三隂三阳凡见是证者均为隂寒不足也隂主静故身重也隂主寐故目不了了但欲卧也阳气虚寒故息短口鼻气冷也隂淫于外故面无红色四肢厥冷爪甲青也隂邪入内故呕吐下利清谷小便清白也以上皆三隂寒证临证者以附子四逆理中吴茱萸等汤择其宜而与之可也详三隂篇
　　阳盛格隂
　　阳盛格隂身肢厥恶热烦渴大便难沉滑爪赤小便赤汗下清宜隂自完
　　【注】经曰阳气太盛隂气不得相营也不相营者不相入也既不相入则格隂于外故曰阳盛格隂也其外证虽身肢厥冷颇似隂寒而内则烦渴大便难小便赤恶热不欲近衣爪甲赤衇沉滑一派阳实热证汗下清三法得宜则阳得以消隂得以完全也表实无汗三黄石膏汤里实不便三承气汤热盛无表里证宜解毒白虎汤
　　【集注】刘完素曰蓄热内甚衇须疾数以其极热蓄甚而衇道不利反致衇沉细欲絶俗未明造化之理反谓传为寒极隂毒者或始得之阳热暴甚而便有此证候者或两感热甚者通宜解毒加大承气汤下之后热稍退而未愈者黄连解毒汤调之或微热未除者凉膈散调之或失下热极以至身冷衇微而昬冒将死若急下之则残隂暴絶必死盖阳后竭而然也不下亦死宜凉膈散或黄连解毒汤养隂退阳积热渐以消散则心胸再暖而衇渐以生也
　　隂盛格阳
　　隂盛格阳色浅赤发热不渴厥而烦下利尿清爪青白浮微通衇复阳还
　　【注】经曰隂气太盛阳气不得相营也不相营者不相入也既不相入则格阳于外故曰隂盛格阳也色浅赤谓面色见浮浅之红赤色也其外证面赤发热而烦颇类阳热其内则不渴下利清谷小便清白爪甲青白四肢厥冷衇浮微欲絶一派隂寒虚证宜通衇四逆汤冷服之从其隂而复其阳也利止衇不出加倍人参下利无衇宜白通加猪胆汁人尿汤厥烦欲死宜吴茱萸汤
　　阳毒
　　阳毒热极失汗下舌卷焦黒鼻煤烟昬噤发狂如见鬼咽疼唾血赤云斑六七日前尚可治表里俱实黒奴丸热盛解毒里实下表实三黄石膏煎
　　【注】阳毒谓阳热至极之证也失汗下谓应汗不汗应下不下失其汗下之时也热毒炎炎不已故舌卷焦黒鼻内生煤烟也热毒内攻乗心故神昬噤栗发狂如见鬼神咽疼唾血也热毒外薄肌肤故发赤色如锦云之斑也六七日前谓日浅毒未深入故尚可治表里俱实谓有是证无汗不大便者宜黒奴丸两解之无表里实证热盛者宜黄连解毒汤兼燥渴者合白虎汤清之里实不便者宜解毒承气汤下之表实无汗者宜三黄石膏汤发之
　　隂毒
　　隂毒寒极色青黒咽痛通身厥冷寒重强身疼如被杖腹中绞痛若石坚或呕或利或烦躁或出冷汗温补先无汗还阳退隂汗急灸气海及关元
　　【注】隂毒谓隂寒至极之证也血衇受隂毒邪故面色青黒也隂毒内攻于里故咽痛腹中绞痛也隂毒外攻于表故厥冷通身重强疼痛如被杖也独隂无阳不化故隂凝腹若石之坚硬也或呕吐或下利或烦躁或冷汗出皆阳虚不足或有之证均以温补为先宜四逆汤倍加人参若有是证其人无汗宜还阳散退隂散温而汗之使寒毒散而阳伸也凡遇此证俱宜急灸气海关元二三百壮随服药饵未有不生者也












　　御纂医宗金鉴卷三十六
　　钦定四库全书
　　御纂医宗金鉴卷三十七
　　编辑伤寒心法要诀目录
　　表热里热隂热阳热
　　恶寒背恶寒辨
　　恶风
　　头痛
　　项强
　　身痛
　　烦躁不眠懊憹
　　自汗头汗
　　手足汗
　　潮热时热
　　讝语郑声
　　渴证
　　舌胎
　　胸脇满痛
　　呕证
　　往来寒热如疟寒热
　　目耳聋
　　腹满痛
　　吐证
　　热利寒利
　　但欲寐
　　隂阳咽痛
　　气上冲
　　饥不欲食
　　手足厥逆
　　少腹满痛
　　神昬狂乱畜血发狂
　　循衣摸牀
　　太阳阳邪停饮
　　太阳隂邪停饮
　　少隂阳邪停饮
　　少隂隂邪停饮
　　喘急短气
　　心下悸
　　战振栗
　　呃逆哕噫
　　结胸
　　痞鞕
　　发黄
　　疹斑
　　衂血
　　吐血
　　大小便脓血
　　颐毒
　　狐惑
　　百合
　　热入血室
　　食复劳复
　　房劳复隂阳易











　　御纂医宗金鉴卷三十七目録
　　钦定四库全书
　　御纂医宗金鉴卷三十七
　　编辑伤寒心法要诀
　　表热里热隂热阳热
　　发热无时热翕翕炊笼腾越热蒸蒸表热尿白里热赤外需麻桂内凉承燥干烦渴为阳热厥利外热属隂经阳热宜清白虎辈隂热四逆与白通
　　【注】发热无时热翕翕谓发热无休止之时若合羽外覆之表热也炊笼腾越热蒸蒸谓发热如炊笼蒸蒸内越之里热也表热热不在里故尿白也里热故尿赤也外需麻桂谓表热无汗宜麻黄汤有汗宜桂枝汤内凉承谓里热轻者宜凉膈散重者宜三承气汤发热兼口燥舌干烦渴者为阳经之热也发热兼厥冷下利清谷者属隂经之热也阳热宜清白虎解毒辈也隂热宜温四逆白通汤也
　　【按】翕翕蒸蒸发热俱有汗二证相类若以翕翕之表热误为蒸蒸之里热下之则逆若以蒸蒸里热误为翕翕表热汗之转伤翕翕之汗热虽同蒸蒸扪之自温不似蒸蒸之汗热扪之自有热气透手也其间或有疑似难辨又当审小便之白赤舌胎之润燥自可决也
　　恶寒背恶寒辨
　　恶寒表里隂阳辨发热有汗表为虚发热无汗表实证实以麻黄虚桂枝无热恶寒发隂里桂枝加附颇相宜背寒口和隂附子口燥渴阳白虎需
　　【注】恶寒一证有表里隂阳之辨发热恶寒发于阳表也有汗宜桂枝汤无汗宜麻黄汤无热恶寒发于隂里也有汗宜桂枝加附子汤无汗宜麻黄附子细辛汤背恶寒口和谓口中不燥而和也隂谓属少隂也宜附子汤背恶寒口燥渴谓口中燥而渴也阳谓属阳明也宜白虎加人参汤
　　【按】隂阳二经恶寒虽同其身有热无热则异也一则汗之二则温之少隂阳明之背恶寒虽同其口中和口中不和则异也一则温之一则清之恶寒虽属轻微之证仲景立法可辨他可类推矣
　　恶风
　　风寒相因相离少三阳俱有恶寒风恶风属阳法从表三隂恶寒无恶风
　　【注】风寒二者大率多相因而少相离有寒时不皆无风有风时不皆无寒故三阳俱有恶寒恶风同见也恶风与恶寒均表病也法当从表然风属阳寒属隂故三隂经证有恶寒而无恶风也
　　头痛
　　三阳头痛身皆热无热吐沫厥隂经不便尿红当议下尿白犹属表未清
　　【注】三阳谓太阳阳明少阳也头痛身皆热谓三阳头痛身皆热也三阳经头痛法当从三阳治也厥隂头痛则多厥而无热呕吐涎沫是厥隂挟寒邪上逆也宜吴茱萸汤温而降之三阳头痛若不大便小便红赤为里实热法当议下宜承气汤若小便清白即不大便为里热未实表尚未清法当先从表治也三隂经无头痛惟厥隂有头痛以其衇与督衇上防于巓也三隂经无发热厥隂少隂亦有发热谓之反发热以其藏有相火隂盛格阳于外也
　　项强
　　项背几几强太阳衇浮无汗葛根汤有汗桂枝添葛入衇沉栝蒌桂枝方结胸项强如柔痉大陷胸丸下必康但见少阳休汗下柴胡去半入蒌良
　　【注】项强太阳病也项背强太阳阳明病也几几拘强而甚之貌也衇浮属二阳之表衇也若无汗是从伤寒传来宜葛根汤有汗是从中风传来宜桂枝加葛根汤衇沉谓邪已入胸里也宜栝蒌桂枝汤结胸谓结胸病也项强如柔痉谓项强背反张有汗如柔痉之状也宜大陷胸丸但见少阳谓太阳少阳并病之项强休汗下谓邪入少阳不可更汗下也宜柴胡汤去半夏加栝蒌主之良好也栝蒌桂枝汤方在金匮要畧
　　身痛
　　身痛未汗表实证汗后身疼属表虚桂加生姜参芍药尺迟血少建中耆少隂沉厥附子治厥隂汗利四逆医风湿尽痛难转侧掣引烦疼桂附宜
　　【注】身痛未汗属表实证宜麻黄汤汗后身疼属表虚证宜桂枝新加汤即桂枝汤倍生姜芍药加人参也曰桂加即桂枝汤加此也尺迟血少建中耆谓身痛尺中衇迟是血少荣气不足也虽未经汗不可发汗宜建中汤加黄耆以补荣血也少隂谓身痛见少隂沉衇四肢厥冷也附子治谓宜附子汤治也厥隂谓身痛见厥隂厥逆汗出不止下利清谷也四逆医谓以四逆汤医也风湿谓风湿身痛也尽痛难转侧是湿则令人一身尽痛不能转侧掣引烦疼是风则令人筋衇牵引烦疼不宁也桂附宜谓宜以桂枝附子汤也
　　烦躁不眠懊憹
　　躁身不静烦心扰不躁难眠作热观懊憹烦甚无冷病惟躁隂阳表里看诸烦无论三法后便软栀竹等汤煎便鞕白虎三承气躁同隂见便属寒
　　【注】身为热动而不安谓之躁心为热扰而不宁谓之烦烦则扰于内躁则动于外故有心烦而无身烦有身躁而无心躁也大抵烦属阳躁属隂若懊憹心中反覆顚倒烦不得眠不与躁同见者皆无冷病当作热观也惟躁则不然当分表里隂阳取治故太阳有不汗出而烦躁谓之在表大青龙证也阳明有心下鞕之烦躁谓之在阳白虎汤证也三隂有吐利手足厥之烦躁谓之在隂四逆辈证也诸烦谓烦不眠懊憹也无论三法后谓不论已经未经汗吐下三法之前后也但大便不鞕者以竹叶石膏温胆栀子豉等汤主治可也便鞕者量其热之深浅以白虎三承气汤主治可也躁同隂见谓躁同三隂证见便属隂寒之躁宜四逆理中吴茱萸汤主治可也
　　自汗头汗
　　自汗热越多急下更兼热利不休凶头汗热蒸不得越黄湿水火血皆成
　　【注】自汗在太阳谓之风邪桂枝汤证也在阳明谓之热越白虎汤证也若大热蒸蒸汗出过多则宜调胃承气汤急下其热救其津也若更兼发热下利不休内外两脱故凶也头汗出剂颈而还则为热不得外越上蒸于首也或因黄郁未发或因湿家误下或因水结胸蒸或因火劫热迫或因阳明蓄血或因热入血室皆令成之则当分门施治可也
　　手足汗
　　手足濈濈然汗出便鞕尿利本当攻寒中汗冷尿不利攻之固瘕泻澄清
　　【注】胃主四肢为津液之主今热聚于胃蒸其津液傍达于四肢故手足濈濈然汗出且小便自利胃中津液必干大便必鞕本当攻也若中寒胃阳土虚脾不约束津液横溢四肢犹如隂盛淫雨滂沱故汗出而冷也阳虚失运中寒不化故小便不利也今虽便鞕而手足汗出非为热越者比愼不可攻攻之必变生固瘕泄泻澄清不止也
　　潮热时热
　　午后一发为潮热无休发热汗蒸蒸时热自汗无里证先时与药桂枝称
　　【注】潮热阳明府证也阳明王于申酉故潮热发于午后如潮信之不失因名之曰潮热可下之证也无休发热汗蒸蒸谓发热无休止之时热气透手溱溱有汗名曰蒸蒸发热亦属阳明内实可下之证也时热自汗者谓发热时轻时重而有自汗也似潮热而次数似蒸蒸而休止潮热蒸蒸之热则必兼有可下之证时热时止之热则必不兼可下之证故曰无里证也因其无里证热而有汗知风邪留连在表不已故用桂枝主治然必先其发热汗出之时与桂枝汤也盖桂枝不为时热自汗者设而为时热自汗有表无里证者设也此处重在无里证非谓凡有时热自汗皆可服桂枝汤也
　　谵语郑声
