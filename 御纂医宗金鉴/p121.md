<!-- { "loadSidebar": true } -->
　　谵语为实声长壮乱言无次数更端郑声为虚音短细频言重复更呢喃同阳经见均属热同隂经见总为寒阳无可攻当清解隂不能温清补痊
　　【注】言语心主之也心气实热而神有余则发为谵语谵语为实故声长而壮乱言无次数数更端也心气虚热而神不足则发为郑声郑声为虚故音短而细只将一言重复呢喃也盖神有余则能机变而乱言神不足则无机变而祗守一声也凡谵语郑声与阳经同见者均属热证可以攻之与隂经同见者总为寒证可以温之若虽与阳经同见而无可攻之证不可攻之当清解也与隂经同见而无可温之证不可温之当清补也
　　渴证
　　三法伤津胃燥干阳往乘隂渴亦然渴欲饮水少少与莫使停留饮病干太阳五苓尿不利阳明白虎饮连连少阳证具心烦渴小柴去半粉加添
　　【注】渴病多因或汗或吐或下三法伤其津液致令胃中干燥故引饮也阳邪往乘三隂太隂则嗌干少隂则口燥厥隂则消渴渴在三隂阳邪亦属热伤津液故曰渴亦然也三隂之渴治法详于三隂经内凡渴欲饮水者当少少与之以滋胃干胃和则愈若恣意与饮之不但渴不能愈致水停留为病也太阳之渴用五苓散者以水停下焦小便不利故也阳明之渴用白虎者以胃热饮水连连不已也少阳寒热往来等证已具心烦渴者用小柴胡汤以和解去半夏以避燥加花粉以生津液也
　　舌胎
　　舌心外候本泽红红深赤色热为轻外红内紫为热重滑白寒表少阳经沉迟细紧藏寒结干薄气液两虚空黄黒胎润里热浅焦干刺裂热深明黑滑若与三隂见水来尅火百无生
　　【注】舌者心之外候色应红泽为无病也若初感内外红深则为有热外红内紫则为热甚舌胎滑白则为表寒其胎渐厚则为传少阳经也热者宜辛凉汗之寒者宜辛温汗之在少阳者为胸中有寒丹田有热也小柴胡汤两解之胸中指表也浅也丹田指里也深也非直指胸中丹田谓半里之热未成半表之寒犹在故舌白一证有寒有热也若其胎滑厚与隂证衇同见乃藏虚寒结以理中加枳实温而开之若其胎干薄与阳证同见乃气虚液竭以白虎加人参清而补之若白胎渐变黄色此为去表入里其热尚浅表不罢者宜三黄石膏汤已入里者凉膈散如焦干黒色或芒刺裂纹此为里热已深宜栀子金花汤兼满痛者大承气汤红火色也黒水色也与三阳证见为热极反兼胜已之化清之下之尚可治也若与三隂证见则为水来尅火百无一生治者以生姜擦之其黒色稍退急用附子理中四逆辈救之可生
　　胸脇满痛
　　邪气传里必先胸由胸及脇少阳经太阳衇浮惟胸满过经不解有阳明干呕潮热胸脇满大柴加消两解行心腹引脇鞕满痛干呕尿秘十枣攻
　　【注】邪气传里必先自胸若衇浮惟胸满而不及脇者仍属太阳表分也宜麻黄汤因胸及脇而皆满者属少阳经也宜小柴胡汤若十余日不解而胸脇满兼干呕潮热者是少阳兼有阳明也宜大柴胡汤加芒消两解之若表已解心下及腹引脇满鞕而痛干呕小便不利者是停饮内实也宜十枣汤攻之
　　呕证
　　呕病因何属少阳表入里拒故为殃太阳之呕表不解食谷欲呕在胃阳太隂有吐而无呕厥隂涎沫吐蚘长少隂呕利有水气饮呕相因是水乡
　　【注】呕病诸经皆有因何属少阳也因表邪入里里气拒格上逆作呕故为殃属少阳也宜小柴胡汤心下鞕而烦或不大便宜大柴胡汤表不解之呕属太阳也宜柴桂汤食谷欲呕属胃阳胃阳阳明也属中寒宜吴茱萸汤得汤更呕属表热宜葛根加半夏汤呕吐涎沫或呕吐蚘属厥隂也宜吴茱萸汤吐蚘者宜乌梅丸呕而下利是有水气属少隂也宜眞武汤饮而呕呕而饮饮呕相因不已是停水也宜五苓散
　　往来寒热如疟寒热
　　往来寒热少阳证寒热相因小柴胡如疟寒热三五发太阳麻桂等汤除
　　【注】寒而热热而寒寒热相因不已故名曰往来寒热为少阳主证宜小柴胡汤寒热而有作止之常一日一次或隔日一次谓之疟属杂病也寒热而无作止之常日三五发谓之如疟属太阳经未尽之表邪也宜麻桂各半汤若热多寒少宜桂枝二越婢一汤若有汗宜桂枝二麻黄一汤若无汗亦宜麻桂各半汤此皆治太阳未尽之微邪法也
　　目耳聋
　　少阳目神自正诸逆昏乱不能生重暍耳聋湿温汗不语面色变身青
　　【注】目者目黒不明也耳聋者耳无所闻也皆少阳经主证非死候也其目之明其耳之聪神自完整若因三法失宜致诸变逆坏证目而神昏言乱乃神散气脱之候故曰不能生也若因误发湿温家汗而不能言语耳聋无闻身青面色变者名曰重暍亦死证也
　　腹满痛
　　腹满时痛不足证腹满大痛有余名误下邪陷太隂里汗热便鞕转阳明
　　【注】腹满时痛为不足桂枝加芍药汤不愈用理中汤腹满大痛为有余桂枝加大黄汤此皆误下邪陷太隂之里证也若潮热自汗大便鞕则为太隂之邪转属阳明也宜大承气汤
　　吐证
　　中寒吐食不能食不渴而厥吐寒虚得食吐渴火为逆饮吐相因水病居
　　【注】中寒吐食谓中寒吐食不能食也凡不渴而厥吐是寒虚吐也宜理中吴茱萸辈凡渴而得食即吐是火吐也热实宜黄连解毒汤热虚宜干姜黄连黄芩汤或竹叶石膏汤渴而饮饮而吐吐而复渴水逆病也宜五苓散
　　热利寒利
　　热利尿红渴黏秽寒利澄清小便白理中不应宜固澁仍然不应利之瘥
　　【注】自利不渴者属太隂寒也下利欲饮水者以有热故也此以渴辨寒热也小便黄赤秽气稠黏者皆热利也小便清白澄彻清谷皆寒利也热利有表证轻者升麻葛根汤重者葛根汤汗之有里证者量以三承气汤下之无表里证轻者宜黄芩汤重者宜葛根黄连黄芩汤清之寒利宜理中汤温而补之若服理中汤不应者此属下焦滑脱宜赤石脂禹余粮汤固澁仍然不应此为清浊不分水走大肠宜五苓散或猪苓汤利之可瘥也
　　但欲寐
　　行隂嗜卧无表里呼醒复睡不须惊风温衇浮热汗出多眠身重息鼾鸣
　　【注】行隂欲寐嗜卧少隂证也若欲寐嗜卧无表里证身和衇小知已解也然解后之睡呼之则醒醒而又睡是隂气来复非隂盛困阳不须惊也风温亦欲寐多眠则有衇浮发热汗出身重鼻息鼾鸣之别也
　　隂阳咽痛
　　咽痛干肿为阳热不干不肿属隂寒阳用甘桔等汤治隂用甘桔附姜攒
　　【注】咽痛一证寒热皆有咽干肿痛为三阳热证宜甘桔半夏苦酒猪肤等汤调治不干不肿而痛为三隂寒证宜四逆汤加桔梗主治也
　　气上冲
　　气撞吐蚘厥隂本无蚘阳表桂枝汤少腹急引烧裩散冲喉难息蒂良
　　【注】气撞吐蚘谓厥隂本证也无蚘谓气撞不吐蚘乃邪犹在阳表也宜桂枝汤少腹急引谓气上冲更少腹引隂急痛乃隂阳易病也宜烧裩散冲喉难息谓气上冲喉胸满难以布息乃寒实在胸也宜蒂散
　　饥不欲食
　　饥不欲食吐蚘厥下后不食属阳明懊憹头汗栀子豉厥心烦邪在胸
　　【注】饥不欲食吐蚘厥谓厥隂本证也下后饥不能食属阳明也阳明病则懊憹心中烦甚头上汗出是热在胃中宜栀子豉汤涌之厥隂病则吐蚘厥逆衇微今不微而更心烦者非寒虚邪是寒实邪而在胸中宜蒂散吐之
　　手足厥逆
　　太隂手足温无厥少隂厥冷不能温厥隂寒厥分微甚热厥相因辨浅深
　　【注】太隂经无厥逆而有手足自温少隂经有寒厥而无热厥厥隂经有寒热二厥寒厥者祗寒而不热也热厥者由热而厥由厥而热热厥相因无休歇也当辨隂阳浅深以当归四逆承气等汤施治可也详厥隂篇
　　少腹满痛
　　少腹满而按之痛厥逆尿白冷膀胱不厥血蓄小便利小便不利水为殃
　　【注】少腹满按之痛若四肢厥冷小便清白者是冷结膀胱宜当归四逆加吴茱萸生姜汤不厥冷小便自利者是血蓄膀胱宜桃仁承气汤小便不利者是水蓄膀胱宜五苓散若大小便不利者是水热蓄结宜八正散
　　神昏狂乱蓄血发狂
　　神昏胃热重阳狂三黄三承白解汤蓄血发狂小便利少腹鞕痛属太阳阳明蓄血大便黒其人如狂而喜忘桃仁承气抵当治须识作汗奄然狂
　　【注】神昬胃热谓神昬是胃经热极乘心也重阳狂谓热入于阳则狂乱也三黄谓三黄石膏汤治神昬狂乱表实无汗者也三承谓三承气汤治神昬狂乱里实不便者也白解汤谓白虎解毒汤治神昬狂乱无表里证而热极者也太阳蓄血发狂则少腹鞕痛小便自利若小便不利是水热蓄也非血蓄也阳明血蓄如狂则喜忘大便黑若大便不黒是热极也非血蓄也蓄血轻者桃仁承气汤重者抵当汤择而用之可也然发狂证亦有阳盛隂虚之人作汗将解之时奄然发狂濈然汗出而解者当须识之不可以药也
　　循衣摸床
　　循衣摸床有二因太阳火刼热伤隂小便利生不利死阳明热极热弥深皆缘三法失成坏衇实堪下弱难禁虚实隂阳难辨处独参六味可囘春
　　【注】循衣摸床危恶之证也一因太阳火刼取汗致阳盛伤隂隂若未竭则小便利多生隂若已竭则小便难多死一因阳明热极汗吐下三法失宜致成坏证其热弥深衇实者堪下则可治衇弱者不堪下则难治此已成危恶坏证往往隂阳虚实医莫能辨无下手处当以大剂独参六味干生地黄汤时时与之每获生也
　　太阳阳邪停饮
　　太阳阳邪有水逆消渴发热汗出烦小便不利水入吐衇浮而数五苓攒
　　【注】太阳阳邪有水逆消渴之病谓太阳中风有渴欲饮水水入即吐者名曰水逆饮水多而小便少者名曰消渴发热汗出风邪也烦热也小便不利水入则吐饮停也浮数风热衇也均宜五苓散多服暖水令微汗出外解太阳内利停水则愈若不能饮暖水欲饮冷水者是热盛也以五苓散加寒水石石膏滑石可也详太阳上篇
　　太阳隂邪停饮
　　太阳隂邪有水气伤寒无汗热烘烘主证干呕欬微喘外发内散小青龙小便不利少腹满下利除麻共入苓噎麻易附喘加杏渴加花粉减半平
　　【注】太阳隂邪有水气谓太阳伤寒表不解发热无汗兼有干呕而欬微喘饮病之主证宜以小青龙汤外发寒邪内散寒饮则可愈也或小便不利少腹满或下利或噎或喘或渴此饮病或有之证亦以小青龙汤主之小便不利少腹满是水停下焦大便下利是水走大肠俱除麻黄共入茯苓专渗利也噎为内寒之甚以麻黄易附子散内寒也喘气上逆加杏仁以降逆也渴加花粉减去半夏以避燥生津也详太阳下篇
　　少隂阳邪停饮
　　少隂阳邪有停饮六七日反不得眠下利而渴欬而呕小便不利猪苓煎
　　【注】少隂阳邪有停饮谓少隂阳邪热证兼有停饮病也少隂病当欲寐至六七日反心烦不得眠是少隂热也下利而渴欬呕小便不利是水饮停也以猪苓汤去其热而利其水可也详少隂篇
　　少隂隂邪停饮
　　少隂隂邪有水气腹痛四肢重沉疼小便不利自下利或欬或呕眞武平欬加干姜辛味共小便若利去茯苓呕去附子生姜倍利去芍药入干宁
　　【注】少隂隂邪有水气谓少隂隂寒兼有水气病也饮病主证谓腹痛四肢沉重疼痛大便自利小便不利宜眞武汤温中利水也饮病或有之证或欬或小便利或呕或下利欬加生姜细辛五味子小便若利去茯苓呕去附子倍加生姜利去芍药入干姜也
　　喘急短气
