<!-- { "loadSidebar": true } -->
　　喘息喝喝数张口短气似喘不擡肩促难布息为实证短不续息作虚观内因饮病或痰热外因隂阳表里看直视神昬汗润髪衇微肢厥命难全
　　【注】喘息气急喝喝而数张口擡肩欠肚者喘也短气则似喘非喘而不张口擡肩也二证皆胸中气病肺主气故属肺也无论喘急短气若气促壅塞不能布息为有余之实证若气短空乏不能续息为不足之虚证内因谓饮冷伤肺或因痰热也外因谓形寒伤表表主皮毛肺之合也皮毛受邪其次及肤及肌及胸及腹入胃皆令病喘当审隂阳表里从化主治可也喘急短气兼直视神昬汗出润髪衇微四肢厥冷皆死候也与三隂寒证同见是为隂喘宜四逆加杏仁五味子虚者倍加人参与三阳热证同见是为阳喘宜白虎葛根黄芩黄连汤与太阳表证同见是为表喘无汗者麻黄汤兼烦躁者大青龙汤有汗者桂枝加厚朴杏子汤与阳明里证同见是为里喘宜大承气汤兼结胸者宜大陷胸丸若兼水气表实者小青龙汤表虚者及小便不利均宜五苓散加葶苈子里实者宜葶苈大枣汤兼腹脇鞕痛者宜十枣汤里寒者宜眞武汤若衇微细口鼻气短喘乏而无隂阳表里证此气虚喘也宜保元汤加五味子杏仁若喘而唾痰稠黏喉间漉漉有声此痰喘也重者宜蒂散礞石滚痰丸轻者二陈加苦葶苈子苏子之类也
　　心下悸
　　筑筑惕惕心动悸怔怔忡忡不自安饮多尿少为停水厥冷汗后是虚寒
　　【注】心下筑筑惕惕怔怔忡忡谓悸病之状也饮水多而小便少水停心下之悸也宜茯苓甘草汤或五苓散厥冷为寒宜眞武汤汗后为虚宜小建中汤或不因汗后是虚之甚也宜炙甘草汤
　　战振栗
　　战身耸动栗心防振虽耸动比战轻故振责虚因无力栗战相交邪正争此证若生三法后虚其中外逆而成不逆因和而作解正胜邪却战汗平
　　【注】战谓身抖耸动也栗谓心内发防也振亦耸动比之于战则无力也所以论中曰振振者皆责其虚也栗邪气为之也战正气为之也邪正相交故争也此证若生于汗吐下之后是虚其中外而致逆也若不致逆邪因以衰正因以和而作解则为正胜邪却战栗汗出而平也
　　呃逆哕噫
　　呃逆今名古名不似哕哕胃里声声格格连声作原夫脐下气来冲颇类嗳噫情自异均属气逆治能同虚热橘皮竹茹治二便不利利之宁气不归原宜都气寒虚丁萸附理中痞鞕下利生姜泻痞鞕噫气代赭功【注】今之名曰呃逆即古之名曰也者气噎结有声也世有以哕为呃逆者葢不知哕哕之声声从胃里出口不似之格格连声气从脐下来自冲衇出口作声也呃逆颇类嗳气噫气嗳气者因饱食太急比时作嗳转食气也噫气者因过食伤食越时作噫食臭气也故曰情自异也但均属气逆为病故曰治能同也呃逆之病胃气虚竭也兼热者以橘皮竹茹汤加柿蒂主之兼大便不利以三承气汤主之兼小便不利以二苓散汤主之兼肾虚不能摄冲衇之气归原以都气汤加牛膝主之兼寒虚太隂手足温以丁萸理中汤主之少隂手足厥更加附子兼痞鞕下利以生姜泻心汤主之兼痞鞕噫气以旋覆代赭石汤主之
　　结胸
　　按之满鞕不痛痞鞕而满痛为结胸大结从心至少腹小结心下按方疼热微头汗为水结潄水不咽血结名瘀衂未尽经适断内实沉大审的攻抵当桃仁大小陷误攻浮大命多倾不实浮滑小陷证藏结悉具躁烦凶【注】伤寒下之太早则成痞鞕中风下之太早则成结胸均为表邪乘虚入里鞕满按之而痛为结胸实邪也鞕满按之不痛为痞鞕虚邪也大结谓大结胸从心下至少腹鞕满而痛手不可近者宜大陷胸汤攻之小结谓小结胸微结心下按之方痛不按不痛也宜小陷胸汤开之身有微热头自汗出兼有是证者为水结胸也宜大陷胸丸攻之潄水不欲咽兼有是证者为血结胸也血瘀不成衂解或衂未尽或妇人经来适断皆能成之宜抵当丸或桃仁承气汤攻之内实证实可攻也沉大衇实可攻也审其的当则用抵当桃仁承气大陷胸汤丸以攻之审若不内实衇浮滑或衇浮大是未的也乃小陷胸证不可攻也误攻之定然凶也藏结谓状如结胸舌胎白滑衇浮而细也悉具谓结胸通腹两脇皆鞕满痛也此证加之烦躁凶死可知
　　痞鞕
　　阳证痞鞕为热痞大黄黄连泻心宁汗出恶寒寒热痞附子泻心两收功误下少阳发热呕痞满半夏泻心能虚热水气痞下利心烦干呕腹雷鸣虚热水气生姜泻痞急气逆甘草灵桂枝表解乃攻痞五苓烦渴利尿通【注】伤寒下早则成痞鞕中风下早则成结胸此其常也然论中中风下早未尝无痞鞕伤寒下早亦有结胸大抵从虚化者多为痞鞕从实化者多结胸也阳证心下痞鞕为热痞宜大黄黄连泻心汤若阳证汗出恶寒为寒热痞宜附子泻心汤误下少阳发热而呕心下痞满为呕逆痞宜半夏泻心汤阳证误下心下痞鞕下利心烦干呕腹中雷鸣脇下有水气致小便不利为虚热水气之痞宜生姜泻心汤若有是证脇下无水气其痞急益甚为虚热客气上逆之痞宜甘草泻心汤凡有痞者有无汗恶寒之表宜桂枝汤表解已乃可以大黄黄连泻心汤攻痞也若有痞者与泻心汤痞不解其人烦渴小便不利先以五苓散小便利后乃可与诸泻心汤治痞也
　　发黄
　　湿热发黄头汗出小便不利渴阳明素有寒湿发汗后黄从隂化太隂经阳色鲜明隂色暗太阳血蓄并狂生表实麻翘赤小豆茵蔯里实栀子清隂黄茵蔯四逆主便溏尿秘茵五苓环口黧黒柔汗死体若烟熏阳絶征【注】阳明病应徧身有汗谓之热越今头汗出身无汗是热不得越也渴而引饮小便不利是停水也热与湿瘀从土而化外薄肌肉谓之湿热发黄也或其人素有寒湿为表邪遏郁或已成黄又经发汗传入太隂从隂而化谓之湿寒发黄也阳明属阳故其色明亮太隂属隂故其色晦暗也太阳蓄血亦有发黄多与狂病并生法当从蓄血治也表实无汗发黄者宜麻黄连翘赤小豆汤汗之里实不便者宜茵蔯蒿汤下之无表里证热盛者宜栀子蘗皮汤清之隂证发黄者宜茵蔯四逆汤温之若大便溏小便秘发黄者宜茵蔯五苓散利之环口黧黒柔汗者隂黄死证也柔汗谓冷汗也身体枯燥如烟熏者阳黄死证也
　　疹斑
　　伤寒疹斑失汗下感而即出时气然表邪覆郁荣衞分外泛皮衇痧疹斑痧白疹红如肤粟斑红如豆片连连红轻赤重黑多死淡红稀暗是隂寒未透升麻消毒治热盛三黄石膏煎已透青黛消斑饮双解痧疹法同前【注】伤寒发斑疹痧皆因汗下失宜外邪覆郁内热泛出而成也惟时气传染感而即出亦由疫之为病烈而速也发于衞分则为痧衞主气故色白如肤粟也发于荣分则为疹斑荣主血故色红肤浅为疹深重为斑斑形如豆甚则成片连属斑疹之色红者轻赤者重黑者死此以热之深浅验死生也若其色淡红而稀暗者皆因邪在三阳已成斑疹入里邪从隂化或过服冷药所致是为隂斑隂痧隂疹法当从隂寒主治也斑出未透表热轻者宜升麻葛根汤合消毒犀角饮治之表热重者宜三黄石膏汤发之已透用青黛消斑饮加减清之痧疹初起表里不清用双解散先通表里余法同前治之可也
　　衂血
　　阳明衂血热在里太阳衂血热瘀经太阳头痛目瞑兆阳明潄水不咽征衂后身凉知作解不解升麻犀角清未衂表实麻黄汗里热犀角苓连同
　　【注】阳明衂血热在里也太阳衂血热瘀经也太阳失汗则有头痛目瞑之兆阳明失下则有潄水不欲咽之征衂血之后身凉衇静知作解也若仍不解知衂未尽热留于荣也无汗表热宜升麻葛根合犀角地黄汤清解之欲作衂未衂者表实宜麻黄汤汗之里热宜犀角地黄汤加芩连清之若表实里热者则又当合二方两解之
　　吐血
　　伤寒吐血多因逆下厥上竭少隂经三阳热盛宜清解血瘀胸满痛当攻暴吐腐臭内溃死过多血脱面无红犀角桃仁宜拣用救脱圣愈及养荣
　　【注】伤寒吐血皆因失汗失下火逆以致邪热炽盛沸腾经血故也若血从口鼻耳目而出小便难此为强发少隂汗名曰下厥上竭为难治也三阳热盛吐血宜升麻葛根合犀角地黄汤热甚加芩连清解可也若血瘀则胸满或痛当以桃仁承气合犀角地黄汤攻之若暴吐腐臭之血名曰内溃内溃者死若吐血过多面唇无红色名曰血脱救脱轻者以圣愈汤重者以人参养荣汤
　　大小便脓血
　　热在膀胱小便血八正导赤利之佳热瘀里急下脓血黄连白头与桃花
　　【注】阳经之热下注膀胱伤其荣分热少血多瘀成血蓄热多血少热廹血行血不得蓄而走下窍故尿血也以八正散导赤散利而清之隂经之热转廹阳明伤其荣分瘀则血蓄喜忘如狂不蓄则便血热腐则便脓便脓热郁里急下重所必然也轻者宜黄连阿胶汤重者白头翁汤清之滑脱者桃花汤濇之可也
　　颐毒
　　伤寒发颐耳下肿失于汗下此毒生高肿焮红痛为顺反此神昬命必倾毒伏未发衇亦隐冷汗淋漓肢若冰烦渴不便指甲紫颇似三隂了了轻
　　【注】伤寒颐毒皆因汗下失宜毒热挟少阳相火上攻而成也若其人阳气素盛则高肿焮红疼痛易于成脓故为顺也宜连翘败毒散散之或其人阳气素虚或服冷药过多遏郁毒热伏藏在里内攻神昬外毒漫肿肉色不变不疼木硬则命必危也毒伏未发之前往往似三隂亡阳之证衇隐不见冷汗淋漓肢冷若冰但身轻目睛了了烦渴不大便指甲红紫为异此毒发始临治不可忽也
　　狐惑
　　古名狐惑近名疳狐蚀肛隂惑唇咽病后余毒斑疹后癖疾利后也同然面眦赤白黑不一目不能闭喜贪眠潮热声哑腐秽气能食堪药治多全
　　【注】狐惑牙疳下疳等疮之古名也近时惟以疳呼之下疳即狐也蚀烂肛隂牙疳即惑也蚀咽腐龈脱牙穿腮破唇毒因伤寒病后余毒与湿防之为害也或生斑疹之后或生癖疾下利之后其为患亦同也其证则面色目眦或赤或白或黑时时不一喜睡目不能闭潮热声哑腐烂之处秽气熏人若胃壮能食堪受攻病重药或病之势缓治多全也
　　百合
　　百合百衇合一病如寒似热药无灵饮食起居皆忽忽如神若鬼附其形衇数溺时辄头痛溺时不痛淅淅风溺时快然但头六四二十病方宁
　　【注】百合病者谓伤寒过期留连不解不分经络百衇悉合为一病也如寒似热诸药无灵欲饮不能饮欲食不能食欲卧不能卧欲行不能行精神忽忽如神若鬼附其形体而莫知所适从也如衇数溺尿时輙头痛者六十日乃愈若溺尿时头不痛惟淅淅然恶风寒者四十日乃愈若溺时快然但头者二十日乃愈故曰六四二十日病方宁也
　　热入血室
　　妇人伤寒同一治胎产经来热入室昼日明了夜谵妄小柴生地牡丹皮无汗加麻有汗桂汗后不解再加枝寒热如疟加麻桂中寒姜附不须疑渴热白虎花粉葛瘀血桃仁承气俱产后胎前虽多证不外隂阳表里医【注】妇人伤寒与男子治法同也惟产后经来邪热乘虚而入血室另有治法热入血室之证昼日明了夜则谵语妄见鬼状宜小柴胡汤加生地丹皮若无汗则为表实加麻黄汗之有汗则为表虚加桂枝解之若有发热恶寒之表已经发汗虽无汗不加麻黄再加桂枝以解之不可复用麻黄也若有如疟之寒热加麻黄桂枝两解之若厥而下利则为中寒去黄芩加姜附不须疑也若发热烦渴则为里热去半夏合白虎或加花粉葛根胸脇少腹或满鞕或作痛则为瘀血宜合桃仁承气汤攻之产后胎前虽有多证不能尽述总不外隂阳表里之治在临证者以意消息之耳
