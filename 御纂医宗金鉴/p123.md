<!-- { "loadSidebar": true } -->
　　食复劳复
　　新愈藏府皆不足荣衞肠胃未通和多食过劳复生热枳实栀子大黄差浮汗沉下小柴解燥呕竹叶石膏合气虚补中益气主隂亏六味倍参多
　　【注】新愈之后藏府气血皆不足荣衞未通肠胃未和惟宜白粥静养若过食胃弱难消因复烦热名曰食复若过劳役复生热烦名曰劳复劳复者宜枳实栀子豉汤汗之食复者宜枳实栀子豉加大黄汤下之衇浮有表者宜枳实栀子豉汤以汗解之衇沉有里者宜枳实栀子豉加大黄汤以下解之若无表里证者宜小柴胡汤以和解之口燥烦渴喜呕者宜竹叶石膏汤主之若内伤气虚劳复者宜补中益气汤主之若犯内事隂亏者宜六味生干地黄汤气少者倍加人参汤主之
　　房劳复隂阳易
　　房劳复与隂阳易二病情异证则同病后犯色复自病病传不病易之名男女俱主烧裩散少腹急痛引隂中身重少气头晕拘挛热气上冲胸
　　【注】男女新愈交接因而复病名曰房劳复男女新愈交接病男传不病之女病女传不病之男名曰隂阳易即交易之义也犯是病者男以女之裩裆女以男之裩裆烧灰白汤或酒日三服之则愈少腹急痛牵引隂中身重少气头目晕四肢拘挛热气冲胸是其证也













　　御纂医宗金鉴卷三十七
<子部,医家类,御纂医宗金鉴>
　　钦定四库全书
　　御纂医宗金鉴卷三十八
　　编辑伤寒心法要诀目录
　　类伤寒五证
　　停饮　　伤食　　脚气　虚烦　　内痈
　　同伤寒十二证
　　冬温　　寒疫　瘟疫　　温病　　热病风温　　温疟　湿温　　中暍　　温毒风湿　　痉病
　　易愈生证
　　难治死证
　　彚方
　　附河间两解利法等


　　御纂医宗金鉴卷三十八目録
　　钦定四库全书
　　御纂医宗金鉴卷三十八
　　编辑伤寒心法要诀
　　类伤寒五证
　　停痰　伤食　脚气　虚烦　内痈
　　相类伤寒有五证头疼发热恶风寒停痰头项不强痛胸满难息气冲咽伤食恶食身无痛痞闷失气噫作酸脚气脚膝胫肿痛或为干枯大便难虚烦微热无表里内痈能食审疼縁肺痈喘欬胸引痛唾黏腥臭吐脓涎胃痈当胃痛难近肠痈肿痛少腹坚身皮甲错腹中急便数似淋证中看
　　【注】类伤寒五证初病之时皆与太阳表证相类一曰停痰但胸满不得息气上冲咽头项不强痛与伤寒异耳一曰伤食但身无痛心下痞闷失气噫气作酸吞酸与伤寒异耳一曰脚气但病起自脚脚膝两胫肿痛或干枯肿痛名曰干脚气大便鞕难与伤寒异耳一曰虚烦惟发热而烦无表里证与伤寒异耳一曰内痈其状颇类伤寒但饮食如故有痈痛之处与伤寒异耳胸中隐痛或喘或欬吐唾腥黏是肺痈也当胃作痛手不可近是胃痈也少腹重痛便数似淋身皮甲错是肠痈也
　　同伤寒十二证
　　冬温　寒疫　瘟疫
　　春温夏热秋清凉冬气冷冽令之常伤之四时皆正病非时有气疫为殃应冷反温冬温病应温反冷寒疫伤瘟疫长防相传染须识岁气汗攻良
　　【注】冬病伤寒春病伤风夏病暑病秋病疟疾皆四时正令之常病也若春应暖而反寒夏应热而反凉秋应凉而反热冬应寒而反温此非其时而有其气疫为殃也冬应冷反温而病伤寒者名曰冬温春应温反寒而病伤寒者名曰寒疫若一时之气不正长防皆病互相传染名曰瘟疫凡治此病须识岁气太过不及六滛胜复人之强弱藏之寒热量其轻重或汗或攻轻以刘完素之防解散重以李杲之二圣救苦丸随证施治可也
　　温病　热病
　　冬伤于寒春病温夏日热病早亏隂衇浮头疼发热渴不恶寒兮是所因无汗河间两解法有汗清下早当寻失治昬狂诸热至无证随经以意神
　　【注】经曰冬伤于寒春必病温至夏为热病热病者皆伤寒之类也冬伤于寒谓冬伤正令微寒未即病也早亏隂谓冬不藏精之人或辛苦之人汗出内外失其固密在冬则早已损伤肾藏隂气阳热独治所以至春一感微邪即引内热炎炎之势不能已矣故病而即渴不恶寒也初病无汗有表证者从刘完素两解汤治法可也有汗内热盛者或清或攻急泻其阳而救其隂若因循失治昬狂诸热证至则缓不及事也无证谓表里无证当随六经以意消息治之自可通神也
　　风温
　　风温原自感春风误汗灼热汗津生隂阳俱浮难出语身重多眠息鼾鸣误下直视失溲少被火发黄瘈疭惊葳防桂枝参白虎一逆引日再命终
　　【注】冬伤于寒不即病者复感春寒名曰温病复感春风名曰风温风温有汗不可汗也若误汗之益助火邪则身热如火自汗津津不止言语难出身重多眠鼻息鼾鸣也风温隂阳衇俱浮不可下也若误下之热防膀胱竭其津液则直视失溲小便少也风湿热盛若误以火熏蒸强汗火旺津亡则发黄色瘈疭惊癎也风温之证不可汗下主以葳蕤汤若衇虚汗多主以桂枝合人参白虎汤一逆引日再命终谓一逆尚可引日若汗而又下下而又火则为再逆是促命期也
　　温疟
　　温疟得之冬中风寒气藏于骨髓中至春邪气不能发遇暑烁髓消肌形或因用力腠发泄邪汗同出故热生衰则气复寒后作证同温热治相同
　　【注】经曰温疟得之冬中于风寒气藏于骨髓之中至春阳气尚微邪气不能自出因値大暑烁脑髓消肌肉腠理发泄或有所用力邪气与汗同出出则隂虚而阳盛故热生也衰则气复入入则阳虚而隂盛故后作寒也其证同温热治亦相同也
　　湿温
　　温复伤湿湿温病身重胸满及头疼妄言多汗两胫冷白虎汤加苍术苓
　　【注】温病复伤于湿名曰湿温其证则身重胸满头疼妄言多汗两胫逆冷宜白虎汤加苍术茯苓温湿两治法也
　　中暍　温毒　风湿
　　温病中暍温毒病证同温热热尤炎伤湿汗出当风立风湿发热重疼牵
　　【注】中暍即中暑也温热之病复中于暑名曰温毒证治同乎温热但热尤盛也伤湿之病复感于风名曰风湿其证发热身重疼痛牵掣也治法已详于身痛矣中暍详在暑门
　　痉证
　　痉证反张摇头噤项强拘急转侧难身热足寒面目赤须审刚柔治法全
　　【注】风湿寒之邪合而为痉其证则背反张摇头口噤项强拘急转侧艰难身热足寒面目赤色也须审刚柔治之可痊也风湿盛者则有汗为柔痉风寒盛者则无汗为刚痉均以小续命汤主之刚痉去附子柔痉去麻黄表实者去参附加活独活里实者去参附加芒消大黄甚者则以葛根汤桂枝加葛根汤发之此治痉之大畧也详在痉门
　　易愈生证
　　神淸色泽亮音声身轻肤润衇和洪忽然口噤难言躁衇即停伏战汗寜饮多消散知酿汗能食衇浮表还平子得午解阳来济午得子解是隂从
　　【注】易愈之病取于神则神淸取于色则色泽取于声则音长取于体则身轻取于皮则肤润取于衇则和洪皆一不死之证故曰生证也若有如是之生证忽然口噤不语烦躁而甚六衇停伏宜谨察之非变凶也乃邪正交争生战汗之候为将愈之兆也凡伤寒渴者多阳证易愈若忽然饮多寻常消散无停知酿汗而作解也伤寒多不能食若忽然能食且衇浮知胃和邪还于表而作解也若不即解者隂阳未得其时也子时得之午时必解阳济隂生而解也午时得之子时必解隂从阳化而解也
　　难治死证
　　伤寒死证阳见隂大热不止衇失神隂毒阳毒六七日色枯声败死多闻心絶烟熏阳独留神昬直视及摇头环口黧黑腹满利柔汗隂黄脾败由肺絶衇浮而无胃汗出如油喘不休唇脗反靑肢冷汗舌卷囊缩是肝忧面黑齿长且枯垢溲便遗失肾可愁水浆不入衇代散呃逆不已命难留大发风温而成痉湿温重暍促命终强发少隂动经血口鼻目出厥竭名汗后狂言不食热衇躁隂阳交死形厥冷不及七八日肤冷而躁暂难宁此病名之曰藏厥厥而无衇暴出凶厥而下利当不食反能食者名除中
　　【注】病有生死治有难易生病不药可愈死病虽药莫救何则以隂阳邪正有盛衰也正盛邪衰则生隂盛阳衰则死伤寒阳证见浮大数动滑之阳衇则易愈而生见沉微濇弱之隂衇则难治而死故隂病见阳衇者生阳病见隂衇者死也大热不止邪盛衇失神正虚正虚邪盛故死也隂毒阳毒亢极不生化也色枯声败内外两夺也故均主死形若烟熏神昬直视摇头者此阳邪独留攻心而絶也环口黧黑腹满下利不止柔汗阳黄者此为脾絶也衇但浮无胃汗出如油喘息不休者此为肺絶也唇脗反青四肢冷汗舌卷囊缩此为肝絶也面黑齿长枯垢溲便遗失者此为肾绝也水浆不入生无所頼也衇代散眞气衰散也呃逆无休元气不藏也误发风温之汗因而成痉误发湿温之汗名曰重暍皆促人命也强发少隂汗动其经血从口鼻目出名曰下厥上竭以上皆死之候也汗后狂言不食仍复发热不为汗衰衇躁疾者名曰隂阳交死之形也厥逆不囘至七八日即通身肤冷而躁无暂宁时者名为藏厥为隂邪盛极眞阳飞越也凡厥逆而甚者多无衇服四逆白通等汤衇微续者眞阳渐复也衇暴出者囘光反照也凡厥逆多下利当不能食今反能食名曰除中中者胃也除者去也谓胃气已去即反能食亦无补于胃也故仲景曰除中者死凡诸病乆不能食忽然大能食而即死者亦此类也
　　彚方
　　桂枝汤
　　小建中汤
　　当归建中汤
　　黄耆建中汤
　　桂枝加葛根汤
　　桂枝新加汤
　　当归四逆汤
　　当归四逆加呉茱萸生姜汤
　　桂枝加附子汤
　　芍药甘草汤
　　桂枝甘草汤
　　桂枝芍药草姜枣加饴归耆曰建中加葛根汤加干葛新加倍芍加参称当归四逆归通细更加吴萸姜用生加附子汤加附子去桂去芍两名兴
　　【注】桂枝汤桂枝芍药甘草生姜大枣也依夲方倍芍药加饴糖名小建中汤更加当归名当归建中汤更加黄耆名黄耆建中汤依夲方加葛根名桂枝加葛根汤依夲方倍芍药加人参名桂枝新加汤依本方加当归通草细辛名当归四逆汤更加吴茱萸生姜名当归四逆加吴茱萸生姜汤依本方加附子名桂枝加附子汤依本方去桂枝名芍药甘草汤依本方去芍药名桂枝甘草汤
　　桂枝去芍药加茯苓白术汤
　　苓桂术甘汤
　　茯苓甘草汤
　　茯苓桂枝甘草大枣汤
　　桂枝去芍加苓术苓桂术甘去枣姜茯苓甘草生姜桂加枣除姜大枣汤
　　【注】桂枝去芍药加茯苓白术汤即桂枝甘草生姜大枣茯苓白术也依夲方减去大枣生姜即苓桂术甘汤也茯苓甘草汤即茯苓甘草桂枝生姜也依夲方加大枣减生姜即茯苓桂枝甘草大枣汤也
　　葛根汤
　　桂枝麻黄各半汤
　　桂枝二麻黄一汤
　　桂枝二越婢一汤
　　葛根桂枝加麻葛合麻桂麻各半汤桂二麻一麻减半桂二越一桂倍方
　　【注】葛根汤即桂枝汤加麻黄葛根也桂枝麻黄各半汤即桂枝汤麻黄汤二方合剂也桂枝二麻黄一汤即桂枝汤合减一半麻黄汤也桂枝二越婢一汤即越婢汤合加一倍桂枝汤也
　　麻黄汤
　　大靑龙汤
　　越婢汤
　　越婢加附子汤
　　越婢加半夏汤
　　麻黄麻桂甘草杏加膏姜枣大青龙越婢大青减桂杏加附加半风水清
