<!-- { "loadSidebar": true } -->
　　【注】经行发热时热潮热之病若在经前则为血热之热经后则为血虚之热发热时热多是外感湏察客邪之热午后潮热多属里热当审隂虚之热也
　　经行寒热身痛
　　经来寒热身体痛当分荣卫与虚实有汗不胀卫不足无汗而胀荣有余
　　【注】经来之时恶寒发热身体疼痛者当分荣卫虚实若发热恶寒身痛不胀而有汗者属卫虚荣不足若发热恶寒身胀痛而无汗者属荣实卫有余也
　　经行腹痛
　　腹痛经后气血弱痛在经前气血凝气滞腹胀血滞痛更审虚实寒热情
　　【注】凡经来腹痛在经后痛则为气血虚弱经前痛则为气血凝滞若因气滞血者则多胀满因血滞气者则多疼痛更当审其凝滞作胀痛之故或因虚因实因寒因热而分治之也
　　经行泻吐
　　经行泄泻是脾虚鸭溏清痛乃寒湿胃弱饮伤多呕饮食伤必痛吐其食
　　【注】经行泄泻乃脾虚也若鸭溏冷痛是寒湿也经行呕吐是胃弱也若呕出涎饮则是伤饮若吐出食物则是伤食然伤食者多痛而吐食伤饮者不痛而呕饮也
　　错经妄行成吐衄崩
　　逆行吐血错行崩热伤隂阳络妄行血多热去当用补血少虽虚湏主清
　　【注】妇女经血逆行上为吐血衄血及错行下为崩血者皆因热盛也伤隂络则下行为崩伤阳络则上行为吐衄也若去血过多则热随血去当以补为主如血少热尚未减虽虚仍当以清为主也
　　经水过多兼时下白带
　　多清浅淡虚不摄稠黏深红热有余兼带时下湿热秽形清腥秽冷湿虚
　　【注】经水过多清稀浅红乃气虚不能摄血也若稠黏深红则为热盛有余或经之前后兼赤白带而时下臭秽乃湿热腐化也若形清腥秽乃湿瘀寒虚所化也
　　调经证治
　　四君子汤
　　异功散
　　六君子汤
　　香砂六君子汤
　　七味白术散
　　参苓白术散
　　归脾汤
　　逍遥散
　　八珍汤
　　十全大补汤
　　双和饮
　　养荣汤
　　理中汤
　　补养元气四君子参苓术草枣生姜异功加陈兼理气虚痰橘半六君汤呕吐香砂六君子渴泻七味藿葛香脾泻参苓白术散薏桔山莲砂扁方思虑伤脾损心血归脾归耆枣逺香减参加柴归芍薄逍遥调肝理脾方合物八珍兼补血耆桂十全大补汤去参苓术双和饮去芎加陈养荣汤脾胃虚寒吐且泻理中减苓加干姜【注】四君子汤补养元气虚弱通用之方即人参茯苓白术灸草引用枣姜也异功散是于补气中兼理其气即四君子汤加陈皮也六君子汤治脾虚痰饮即四君子汤加橘红半夏也香砂六君子汤治胃虚呕吐即六君子汤加藿香砂仁也七味白术散治脾虚渇泻即四君子汤加藿香葛根木香也参苓白术散治脾胃虚泻即四君子汤加薏苡桔梗山药莲肉砂仁扁豆也归脾汤治思虑损伤心脾气血即四君子加当归黄耆枣仁逺志木香也逍遥散调肝理脾即四君子汤减人参加柴胡当归白芍薄荷也八珍汤于补气中兼补其血即四君子汤合四物汤也十全大补汤大补气血即八珍汤加黄耆肉桂也双和饮平补气血即十全大补汤减人参茯苓白术也人参养荣汤于补气中专养荣血即十全大补汤减川芎加陈皮也理中汤治脾胃虚寒吐泻即四君子汤去茯苓加干姜也
　　四物汤
　　桂枝四物汤
　　麻黄四物汤
　　柴胡四物汤
　　玊烛散
　　妇人血病主四物归芎白芍熟地黄血瘀改以赤芍药血热易用生地黄表热有汗合桂草表热无汗合麻黄少阳寒热小柴并阳明热合调胃汤
　　【注】四物汤乃妇人经产一切血病通用之方故主之也其方即当归川芎白芍药熟地黄凡血瘀俱减白芍药改用赤芍药破之血热俱去熟地黄易用生地黄凉之风感太阳卫分发热有汗夲方合桂枝汤以桂枝甘草解之名桂枝四物汤寒伤太阳荣分发热无汗本方合麻黄汤以麻黄杏仁桂枝甘草发之名麻黄四物汤邪传少阳半表半里往来寒热本方合小柴胡汤以柴胡黄芩半夏人参甘草和之名柴胡四物汤邪传阳明里热便结本方合调胃承气汤以大黄朴消甘草下之名玊烛散
　　先期证治
　　芩连四物汤
　　地骨皮饮
　　胶艾四物汤
　　芩术四物汤
　　桃红四物汤
　　当归补血汤
　　圣愈汤
　　姜芩四物汤
　　佛手散
　　芎归汤
　　先期实热物芩连虚热地骨皮饮丹血多胶艾热芩术逐瘀桃红紫块黏血少浅淡虚不摄当归补血归耆先虚甚参耆圣愈补热滞姜芩丹附延逐瘀芎归佛手散又名芎归效若仙
　　【注】经水先期而至属热而实者用四物汤加黄芩黄连清之名芩连四物汤属热而虚者用四物汤加地骨皮丹皮凉之名地骨皮饮血多无热者用四物汤加阿胶艾叶止之名胶艾四物汤血多因热者用四物汤加黄芩白术和之名芩术四物汤若血多有块色紫稠黏乃内有瘀血用四物汤加桃仁红花破之名桃红四物汤先期血少浅淡乃气虚不能摄血也用当归补血汤补之其方即当归黄耆也若虚甚者则当用四物汤加人参黄耆补之名圣愈汤若血濇少其色赤者乃热盛滞血用四物汤加姜黄黄芩丹皮香附延胡通之名姜芩四物汤逐瘀湏用佛手散即四物汤去生地白芍又名芎归汤逐瘀血其效如神也
　　过期证治
　　过期饮
　　过期血滞物桃红附莪桂草木香通血虚期过无胀热双和圣愈及养荣
　　【注】经水过期不至因血气凝滞胀痛者用过期饮其方即四物汤加桃仁红花香附莪术肉桂甘草木香木通也若过期不至并不胀痛者乃无血可行是血虚也宜用双和饮圣愈汤人参养荣汤
　　经行发热证治
　　加味地骨皮饮
　　六神汤
　　经来身热有表发内热地骨加胡连经后六神加耆骨逍遥理脾而清肝
　　【注】经来发热有表邪证者用前桂枝四物等汤发之若内热者用地骨皮饮加胡连清之名加味地骨皮饮经后发热乃血虚内热用四物汤加黄耆地骨皮补而凉之名六神汤若脾虚肝热用逍遥散理脾而清肝
　　逍遥散【方见前调经门】
　　经行身痛证治
　　羌桂四物汤
　　黄耆建中汤
　　经来身痛有表发无表四物羌桂枝经后血多黄耆建耆桂芍草枣姜饴
　　【注】经来时身体痛疼若有表证者酌用前麻黄四物桂枝四物等汤以发之若无表证者乃血衇壅阻也宜用四物汤加羌活桂枝以疏通经络名羌桂四物汤若经行后或血去过多者乃血虚不荣也宜用黄耆建中汤以补之其方即小建中汤桂枝白芍甘草姜枣饴糖加黄耆也
　　经行腹痛证治
　　当归建中汤
　　加味乌药散
　　琥珀散
　　经后腹痛当归建经前胀痛气为殃加味乌药汤乌缩延草木香香附榔血凝碍气疼过胀本事琥珀散最良棱莪丹桂延乌药寄奴当归芍地黄
　　【注】经后腹痛或去血过多乃血虚也宜用当归建中汤补之其方即小建中汤加当归也经前腹胀痛乃血气凝滞若胀过于痛是气滞其血也宜用加味乌药汤开之其方即乌药缩砂延胡索甘草木香香附防榔也若痛过于胀是血凝碍气也宜用琥珀散破之其方即三棱莪术丹皮官桂延胡索乌药刘寄奴当归赤芍生地黄也
　　大温经汤
　　吴茱萸汤
　　胞虚寒病大温经来多期过小腹疼归芎芍草人参桂吴丹胶半麦门冬不虚胞受风寒病吴茱萸汤更加风藁细干姜茯苓木减去阿胶参芍芎
　　【注】凡胞中虚寒一切经病皆因经水来多胞虚受寒所致或因受寒过期不行小腹冷痛者宜用大温经汤即当归川芎白芍炙草人参肉桂吴茱萸丹皮阿胶半夏麦门冬也若胞中不虚惟受风寒为病宜吴茱萸汤依大温经汤方更加防风藁本细辛干姜茯苓木香减去阿胶人参白芍药川芎即是呉茱萸汤也
　　经行吐泻证治
　　经泻参苓白术散鸭溏清痛理中汤肌热渇泻七味散呕饮香砂六君汤
　　【注】经来泄泻乃脾虚也宜用参苓白术散鸭溏清澈冷痛乃虚寒也宜用理中汤肌热渇泻乃虚热也宜用七味白术散呕饮痰水乃虚湿也宜用香砂六君子汤
　　经行吐衄证治
　　三黄四物汤
　　犀角地黄汤
　　经前吐衄为热壅三黄四物大芩连经后吐衄仍有热犀角地黄芍牡丹
　　【注】经前吐血衄血乃内热壅廹其血宜用三黄四物汤泻之其方即四物汤加大黄黄芩黄连经后吐血衄血虽仍有热亦不宜泻但当用犀角地黄汤清之其方即犀角生地黄赤芍药牡丹皮也
　　调经门彚方
　　四君子汤
　　人参　　　　　白术【土炒】
　　茯苓【各二钱】　　　甘草【一钱】
　　右剉姜枣水煎服
　　异功散
　　人参　　　　　白术【土炒】
　　茯苓【各二钱】　　　甘草【五分炙】
　　陈皮【二钱】
　　右剉加生姜水煎服
　　六君子汤
　　人参　　　　　白术【土炒】
　　茯苓　　　　　半夏
　　陈皮【各一钱】　　　甘草【五分炙】
　　右剉姜枣水煎服
　　香砂六君子汤【即本方加藿香叶砂仁】
　　七味白术散
　　人参　　　　　白术【土炒】
　　茯苓【各一钱五分】　　甘草【五分炙】
　　藿香　　　　　木香
　　干葛【各一钱】
　　右剉水煎服
　　参苓白术散
　　人参　　　　　白术【土炒】
　　茯苓　　　　　山药【炒】
　　甘草　　　　　莲肉【去心】
　　白扁豆【各一钱五分姜汁炒】薏苡仁【炒】
　　砂仁　　　　　桔梗【各八分】
　　右为细末每服二钱姜枣汤调服
　　归脾汤
　　人参　　　　　黄耆【炙】
　　白术　　　　　　　　【土炒】　　　茯神
　　当归　　　　　龙眼肉
　　逺志　　　　　　　　【去心】　　　枣仁【各一钱炒】
　　木香　　　　　甘草【各五分炙】
　　右剉姜枣水煎服
　　逍遥散
　　当归　　　　　　　　【酒洗】　　　白芍【酒炒】
　　白茯苓　　　　柴胡【各一钱】
　　甘草【五分炙】　　　白术【一钱土炒】
　　右剉散水一盏半加薄荷煎服
　　八珍汤
　　人参　　　　　白术【土炒】
　　茯苓　　　　　甘草
　　熟地　　　　　当归
　　川芎　　　　　白芍【各等分】
　　右加姜枣煎服
　　十全大补汤
　　人参　　　　　白术
　　茯苓　　　　　黄耆
　　当归　　　　　熟地
　　白芍　　　　　川芎【各一钱】
　　肉桂　　　　　甘草【各五分炙】
　　右姜枣水煎服
　　双和饮【即十全大补汤去人参白术茯苓】
　　人参养荣汤【即十全大补汤去川芎加陈皮】
　　理中汤
　　白术　　　　　人参
　　干姜　　　　　甘草【各一钱炙】
　　右剉水煎服
　　四物汤
　　熟地【二钱】　　　川芎【一钱】
　　白芍【二钱炒】　　　当归【二钱】
　　右为粗末水煎服
　　芩连四物汤【即本方加黄芩黄连】
　　芩术四物汤【即本方加黄芩白术】
　　桃红四物汤【即本方加桃仁红花】
　　羌桂四物汤【即本方加羌活桂枝】
　　柴胡四物汤
　　川芎　　　　　当归
　　白芍　　　　　熟地【各一钱五分】
　　柴胡　　　　　人参
　　黄芩【各二钱】　　　甘草【五分】
　　半夏【二钱制】
