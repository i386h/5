<!-- { "loadSidebar": true } -->
　　太阳中风者风伤于衞也伤寒者寒伤于荣也其説已详上中二篇兹以风寒两伤荣衞俱病者疏为下篇盖风寒二气多相因而少相离有寒时不皆无风有风时不皆无寒风寒并发邪中于人则荣衞兼病惟其证均无汗皆谓之实邪故立大青龙汤两解之法发其寒邪外闭风邪内郁不汗出而烦躁之汗也然必审其人衇不微弱无少阴证者乃可与之若误施之则大汗淋漓厥逆筋惕肉瞤必致亡阳之变故又立真武一汤以救青龙之误夫表寒里热者大青龙固所宜也若表里俱热则又非大青龙之所胜任爰立白虎一汤以辅青龙之不逮至于寒热轻微者则更出桂枝二越婢一汤麻黄桂枝各半汤桂枝二麻黄一汤皆两解荣衞法也合上中二篇而熟读之则三法了然以之施治庶不紊耳
　　太阳中风衇浮紧发热恶寒身疼痛不汗出而烦躁者大青龙汤主之若衇微弱汗出恶风者不可服服之则厥逆筋惕肉瞤此为逆也
　　【注】太阳中风衇当浮缓今衇浮紧是中风之病而兼伤寒之衇也中风当身不痛汗自出今身疼痛不汗出是中风之病而兼伤寒之证也不汗出而烦躁者太阳郁蒸之所致也风阳邪也寒阴邪也阴寒郁于外则无汗阳热蒸于内则烦躁此风寒两伤荣衞同病故合麻桂二汤加石膏制为大青龙汤用以解荣衞同病之实邪也若衇微弱汗出恶风者即有烦躁乃少阴之烦躁非太阳之烦躁也禁不可服服之则厥逆筋惕肉瞤之患生而速其亡阳之变矣故曰此为逆也
　　【集注】成无已曰风并于衞者为荣弱衞强寒并于荣者为荣强衞弱今风寒两伤故为荣衞俱实所以宜大青龙汤主之也
　　喻昌曰大青龙汤为太阳无汗而设与麻黄汤证何异因有烦躁一证兼见则非此法不解
　　程应旄曰此汤非为烦躁设为不汗出之烦躁设若衇微弱汗出恶风者虽有烦躁证乃少阴亡阳之象全非汗不出而郁蒸者比也
　　伤寒衇浮缓身不疼但重乍有轻时无少阴证者大青龙汤发之
　　【注】伤寒衇当浮紧今衇浮缓是伤寒之病而兼中风之衇也伤寒当身疼今身不疼是伤寒之病而兼中风之证也身轻邪在阳也身重邪在阴也乍有轻时谓身重而有时轻也若但欲寐身重无轻时是少隂证也今无但欲寐身虽重乍有轻时则非少阴证乃荣衞兼病之太阳证也衇虽浮缓证则无汗属实邪也故亦以大青龙汤发之前条以衇微汗出示禁此条以无少阴证发明盖详审慎重之至也此二条承上篇首条次条中篇首条次条再揭太阳风寒两伤以为下篇荣衞兼病之提纲后凡称太阳中风伤寒渉于荣衞同病者皆指此二条而言也
　　【集注】方有执曰大青龙汤一则曰主之一则曰发之何也主之者以烦躁之急疾属动而言发之者以但重之沉黙属静而言也
　　喻昌曰无少阴证但重乍有轻时六字早已指明言但身重而无少阴之欲寐其为寒因可审况乍有轻时不似少阴之昼夜俱重又兼风因可审所以力驱其在表之风寒而无疑也若衇微弱身重欲寐则内顾少阴且不遑矣敢发之乎又曰细玩二条文义伤风衇本浮缓反见浮紧伤寒衇本浮紧反见浮缓是为伤风见寒伤寒见风两无疑矣又当辨无少阴证相杂则用青龙万举万当矣故衇见微弱即不可用大青龙汤以少阴病衇必微细也方氏注泥弱字牵入中风之衇阳浮阴弱为解不思中风之衇以及误汗等证太阳上篇已悉此处但归重分别少阴以太阳膀胱经与少阴肾经合为表里其在阴虚之人表邪不俟传经早从膀胱袭入肾藏者有之况两感夹阴等证临病犹当细察设少阴不亏表邪安能飞渡而见身重欲寐等证耶故有少阴证者不得已而行表散自有温经散邪两相绾照之法岂可径用青龙之猛剂立铲孤阳之根乎
　　魏荔彤曰身重一证必须辨明但欲寐而常重则属少阴误发其汗变上厥下竭者少阴热也变筋惕肉瞤者少阴寒也其犯误汗之忌一也
　　大青龙汤方
　　麻黄【六两去节】　　　　　　桂枝【二两】
　　甘草【二两炙】　　　　　　杏仁【四十枚去皮尖】
　　生姜【三两切】　　　　　　大枣【十二枚擘】
　　石膏【如鸡子大碎绵裹】
　　右七味以水九升先煮麻黄减二升去上沫内诸药煮取三升去滓温服一升取微似汗汗出多者温粉扑之一服汗者停后服若复服汗多亡阳遂虚恶风烦躁不得眠也
　　【方解】名大青龙者取龙兴云雨之义也治风不外乎桂枝治寒不外乎麻黄合桂枝麻黄二汤以成剂故为兼风寒中伤者之主剂也二证俱无汗故减芍药不欲其收也二证俱烦躁故加石膏以解其热也设无烦躁则又当从事于麻黄桂枝各半汤矣仲景于表剂中加大寒辛甘之品则知麻黄证之发热热全在表大青龙证之烦躁热兼肌里矣初病太阳即用石膏者以其辛能解肌热寒能清胃火甘能生津液是预保阳明存津液之先着也粗工疑而畏之当用不用必致热结阳明斑黄狂冒纷然变出矣观此则可知石膏乃中风伤寒之要药故得麻桂而有青龙之名得知草而有白虎之号也服后取微汗汗出多者温粉扑之一服得汗停其后服盖戒人即当汗之证亦不可过汗也所以仲景桂枝汤中不用麻黄者是欲其不大发汗也麻黄汤中用桂枝者恐其过汗无制也若不慎守其法汗多亡阳变生诸逆表遂空虚而不任风隂盛格阳而更烦躁不得眠也
　　【集解】许叔微曰仲景治伤寒一则桂枝二则麻黄三则青龙桂枝治风麻黄治寒青龙兼治风寒不拘时候施与衇证相对者无不应手而愈今人皆能言之而未晓前人处方用药之意多不敢用无足怪也
　　吴绶曰大青龙汤治伤寒发热恶寒不得汗出烦躁不安衇浮紧或浮数者急用此汤发汗则愈乃仲景之妙法也譬若亢热已极一雨而凉其理可见也若不晓此理见其躁热投以寒凉之药其害可胜言哉若衇微弱汗出恶风者不可用也如误用之其害亦不浅所以衇证不明者多不敢用也
　　衇浮而紧浮则为风紧则为寒风则伤衞寒则伤荣荣衞俱病骨节烦疼当发其汗而不可下也
　　【注】此发明风寒两伤荣衞俱病之义也浮风邪衇也风阳也衞阳也紧寒邪衇也寒隂也荣阴也各从其类而伤之荣衞俱病骨节烦疼是大青龙发汗之衇证虽发热烦躁其热在肌而不在胃不可下也
　　太阳病发汗汗出不解其人仍发热心下悸头身瞤动振振欲擗地者真武汤主之
　　【注】此申首条示人以救逆之法也首条言误汗此条言过汗互文以明其义也盖二证皆属亡阳故均当以真武汤主之扶阳抑阴以救其逆也大汗岀仍热不解者阳亡于外也心下悸筑筑然动阳虚不能内守也头者头晕眼黑阳微气不能升也身瞤动者蠕蠕然瞤动阳虚液涸失养于经也振耸动也振振欲擗地者耸动不已不能兴起欲堕扵地阳虚气力不能支也
　　【集注】张璐曰此为误用大青龙因而致变者立法也汗岀虽多而热不退则邪未尽而正已大伤况里虚为悸上虚为经虚为瞤身振振摇无往而非亡阳之象所以用真武把关坐镇之法也
　　汪琥曰或问治不在表何以方中尚用生姜盖病自过汗而来虽无郁热可发其内外寒邪犹在用生姜者乃温中有发也
　　真武汤方【见少隂篇】
　　太阳病二日反躁反熨其背而大汗出大热入胃胃中水竭躁烦必发谵语十余日振栗自下利者此为欲解也故其汗从腰以下不得汗欲小便不得反呕欲失溲足下恶风大便鞕小便当数而反不数及多大便已头卓然而痛其人足心必热糓气下流故也
　　【注】太阳病中风伤寒二日不躁今反躁者是不得汗出而躁大青龙汤证也不以青龙汤发汗反以火刼熨背逼汗大出火邪入胃胃热水竭则烦躁谵语所必发也十有余日邪正相持持乆必争争必振栗作解然解非汗出及下利邪无从解也若自下利此为欲从里解也若自汗出此为欲从表解也今十余日不自下利而有欲小便不得反呕欲失溲者是里不解也不自汗出而下身无汗足下恶风者是表不解也里不解者大便必鞕小便当数而反不数则知水留胃中乆必肠润其乆积之大便自应多下而解也及多大便已虽小便不得诸病不解其头卓然而痛是里解表未悉解也表未悉解者是因火逼汗出而从腰以下不得汗乃上解而下未解也故有小便不得诸在下之病今虽里解而其人头卓然而痛者是表之余邪上逆也足心必热者里之余热下流也糓气者即胃气也言胃中热气随大便而下流也此病皆由妄行火刼致变难以拘定成规当诊犯何逆随证治之可也
　　服桂枝汤大汗出衇洪大者与桂枝汤如前法若形似疟一日再发者汗出必解宜桂枝二麻黄一汤
　　【注】服桂枝汤大汗出病不解衇洪大若烦渴者则为表邪已入阳明是白虎汤证也今衇虽洪大而不烦渴则为表邪仍在太阳当更与桂枝汤如前法也服汤不解若形如疟日再发者虽属轻邪然终是为风寒所持非汗出必不得解故宜桂枝二麻黄一汤小发荣衞之汗其不用麻黄桂枝各半汤者盖因大汗已出也
　　【集注】方有执曰服桂枝汤证转大汗出衇转洪大者乃风多寒少风邪欲散而以微寒持之两者皆不得解而寒热如疟也桂枝二麻黄一汤者重解风而轻扵散寒也
　　桂枝二麻黄一汤方
　　桂枝【一两十七铢】　　　　　芍药【一两六铢】
　　麻黄【十六铢去节】　　　　　甘草【一两二铢】
　　杏仁【十六枚去皮尖】　　　　　生姜【一两六铢切】
　　大枣【五枚擘】
　　右七味以水五升先煮麻黄一二沸去上沫内诸药煮取二升去滓温服一升日再服
　　【集解】张璐曰详此方药品与各半不殊惟铢分稍异而证治攸分可见仲景于差多差少之间分毫不苟也
　　太阳病得之八九日如疟状发热恶寒热多寒少其人不呕清便欲自可一日二三度发衇微缓者为欲愈也衇微而恶寒者此阴阳俱虚不可更发汗更下更吐也面色反有热色者未欲解也以其不能得小汗出身必痒宜桂枝麻黄各半汤
　　【注】太阳荣衞两伤风多寒少之病得之八九日有如疟状之寒热多寒少其人不呕小便清白者此里和不受邪虽为欲愈然必审其人如疟状之寒热一日二三度轻轻而发诊其衇微且缓则知邪已衰正欲复表里将和始为欲愈也若衇微不缓是正犹未复恶寒是邪犹未衰尚不能自愈但已为前之汗吐下虚其表里不可更发汗更下更吐也衇微恶寒表里俱虚则面色当白今色反赤犹有余邪怫郁于表不能得小汗出宣发阳气故面赤身痒未欲解也宜桂枝麻黄各半汤小小汗之以和荣衞自可愈也
　　【集注】吴人驹曰此不专事桂枝而兼合乎麻黄者谓其面热身痒邪在轻虚浮浅之处惟麻黄能达也
　　桂枝麻黄各半汤方
　　桂枝【一两十六铢】　　　　　芍药【一两】
　　生姜【一两】　　　　　　甘草【一两炙】
　　麻黄【一两去节】　　　　　大枣【四枚擘】
　　杏仁【二十四枚去皮尖】
　　右七味以水五升先煮麻黄一二沸去上沫内诸药煮取一升八合去滓温服六合
　　衇浮而迟面热赤而战惕者六七日当汗出而解反发热者差迟迟为无阳不能作汗其身必痒也
　　【注】此承上条发明面赤身痒之义也表阳气虚故衇浮迟邪气怫郁故面热赤正虚邪盛相争故战惕也至六七日则邪当衰应汗出而解若反发热是邪未衰故差迟也迟者正不胜邪也阳微怫郁其身必痒以无阳气不能宣发作汗故也
