<!-- { "loadSidebar": true } -->
　　白虎汤【方见里热】
　　调胃承气汤【方见里热】
　　盗汗
　　心虚盗汗睡多惊酸枣仁汤服即寜心火伤隂必烦热当归六黄汤奏功
　　【注】盗汗有二虚实两分心虚者隂气不敛也睡则多惊以酸枣仁汤主之心热者火伤于隂也身多烦热以当归六黄汤主之
　　酸枣仁汤
　　当归　　　　　白芍【炒】
　　生地　　　　　茯苓
　　酸枣仁　　　　　　　　【炒】　　　知母【炒】
　　黄蘗　　　　　　　【炒】　　　　五味子
　　人参　　　　　黄耆【炙】
　　水煎服
　　【方歌】酸枣仁汤治盗汗阳不能藏隂本虚归芍生地茯苓枣知蘗五味共参耆
　　当归六黄汤
　　当归　　　　　生地黄
　　熟地黄　　　　黄芩
　　黄蘗　　　　　黄连
　　黄耆【炙】
　　引用浮麦水煎服
　　【方歌】当归六黄治盗汗阳盛伤隂液自流生熟二地芩连蘗归耆浮麦汗能收








　　失血门
　　失血总括
　　隂乗阳热血妄行血犯气分不归经血病及腑渗浊道伤于藏者溢出清热犯阳络上吐衂热侵隂络下失红又有努劳成血病血止仍势多凶
　　【注】凡失血之证阳盛乗隂则血为热迫不能安于衇中犯于气分妄行不能归入经衇也若血病伤及于腑者则血渗入肠胃之浊道上行于咽出而为吐为衂下从二便而出为便为溺也若血病伤及于藏者则溢出于胸中之清道上从喉出而兼咳下从精窍而出为溺血也夫血藏于脏内行于衇中流于躯殻之内不可得而见也非损伤不能为病而损之之因有三一曰热伤阳络腑病也热伤隂络藏病也宜以清热为主一曰努伤宜以破逐为主一曰劳伤宜以理损为主若日久血止而咳不休者主必死之证故势多凶也
　　衂血
　　衂血之候鼻干燥身热不渴苦头疼失表分汗麻桂治内热犀角泻心清
　　【注】衂血者鼻中出血也其候鼻中干燥身热不渴苦头痛是热伤阳络也有因伤寒失汗衂血者乃热郁于营其身无汗宜以麻黄汤汗之身有汗者宜以桂枝汤解之设无表病因内热而衂者宜以犀角地黄汤清之热盛者四物三黄泻心汤泻之外俱用发灰散或黒栀子末吹鼻其衂自止
　　麻黄汤
　　麻黄　　　　　杏仁【炒去皮尖】
　　桂枝　　　　　甘草【生】
　　引用生姜水煎服
　　【方歌】伤寒失表营郁热身体无汗血妄行须用麻黄汤调治桂枝麻黄杏草同
　　桂枝汤【方见自汗】
　　犀角地黄汤
　　牡丹皮　　　　白芍药
　　犀角　　　　　生地黄
　　水煎服
　　便硬者加川大黄
　　【方歌】犀角地黄汤治衂效非常丹皮芍犀地便秘加大黄
　　四物三黄泻心汤
　　川芎　　　　　当归【酒洗】
　　生地黄　　　　赤芍药
　　黄芩　　　　　黄连
　　川大黄【酒洗】
　　水煎服
　　【方歌】四物三黄泻心汤热盛吐衂功最良芎归生地赤芍药黄芩黄连川大黄
　　髪灰散
　　取壮实人头髪隂阳瓦煆成灰放在地上去火性研细末吹入鼻中血衂自止
　　吐血
　　吐血不咳因热逆若兼咳嗽努劳伤内热犀角地黄治努伤承气四物尝劳伤有热鸡苏散无热须用救肺良【注】小儿吐血不咳嗽者多因内热致血妄行上逆也宜以犀角地黄汤主之若因努劳吐血者则兼咳嗽先用桃仁承气汤以破逐之次用加味四物汤和之又有劳伤吐血者亦兼咳嗽痰中血有热者鸡苏散主之无热者救肺散主之
　　犀角地黄汤【方见本门衂血】
　　桃仁承气汤
　　桃仁　　　　　　　　　　【去皮尖研】　大黄
　　芒消　　　　　甘草
　　桂枝
　　加当归芍药苏木红花
　　水煎服
　　【方歌】努伤吐血先破逐桃仁承气汤妙絶桃仁黄消草桂枝加入归芍苏红防
　　加味四物汤
　　当归　　　　　芍药
　　川芎　　　　　生地黄
　　茅根　　　　　蒲黄
　　牡丹皮　　　　栀子【炒黒】
　　甘草【生】
　　引用藕节酒水煎服
　　【方歌】努伤吐血须活血四物为主真妙诀再加茅根与蒲黄丹皮栀草引藕节
　　鸡苏散
　　鸡苏薄荷叶　　川贝母【去心】
　　麦门冬　　　　　　　　　【去心】　　桔梗
　　阿胶　　　　　　　　　【蛤粉炒】　　生地黄
　　甘草　　　　　　　【生】　　　　黄耆【炙】
　　白茅根　　　　蒲黄【炒】
　　水煎服
　　【方歌】劳伤有热嗽痰血鸡苏贝母麦门冬桔梗阿胶生地草黄耆茅根蒲黄同
　　加味救肺散
　　麦冬　　　　　　　　【去心】　　　人参
　　黄耆　　　　　　　【炙】　　　　郁金
　　五味子　　　　当归【酒洗】
　　白芍药　　　　　　　　　【酒炒】　　川贝母【去心研】
　　甘草　　　　　　　【炙】　　　　马兜铃
　　水煎服
　　【方歌】劳伤无热嗽痰血加味救肺麦门冬参耆郁金五味子归芍贝母草兜铃
　　便血
　　热伤隂络病便血藏毒血黯肠风红须辨腹痛肛肿痛热盛湿盛要分明藏毒初起肿痛甚大黄皂刺莫消停热盛俱宜槐花散湿盛平胃地榆灵日久衇微气血弱升阳和血共养荣
　　【注】大便下血皆因小儿恣食肥甘致生内热伤隂络也若血色黯而浊肛门肿痛先血后粪此为近血名曰藏毒若血鲜而清腹中不痛先粪后血此为逺血名曰肠风藏毒肛门每多肿痛初起宜用皂刺大黄汤消之大下血后热盛微痛者以槐花散和之湿盛不痛者以平胃地榆汤和之肠风亦宜以槐花散主之便血日久衇微气血弱者升阳和血汤和之继以人参养荣汤补之
　　皂刺大黄汤
　　皂刺　　　　　生川大黄【各等分】
　　量小儿年歳大小虚实酌其多少水酒煎服
　　槐花散
　　槐花　　　　　　　【炒】　　　　侧栢叶
　　枳殻　　　　　　　　【麸炒】　　　川黄连
　　荆芥穗【炒】
　　水煎服
　　脏毒加苍术苦楝
　　肠风加秦艽防风
　　【方歌】脏毒肠风槐花散黄连枳殻槐栢荆脏毒苍术苦楝入肠风湏加艽防风
　　平胃地榆汤
　　苍术　　　　　　　【炒】　　　　陈皮
　　厚朴　　　　　　　　【姜炒】　　　甘草
　　地榆
　　引用生姜水煎服
　　【方歌】便血湿盛腹不痛须用平胃地榆汤苍术陈皮厚朴草地榆同煎引生姜
　　升阳和血汤
　　黄耆　　　　　　　【炙】　　　　当归【酒洗】
　　白芍　　　　　　　【炒】　　　　牡丹皮
　　陈皮　　　　　肉桂
　　秦艽　　　　　生地黄
　　熟地黄　　　　生甘草
　　炙甘草　　　　苍术【炒】
　　升麻
　　水煎服
　　【方歌】下血日久腹中痛治宜升阳和血汤二地二草耆归芍陈丹秦艽升桂苍
　　人参养荣汤
　　人参　　　　　黄耆【炙】
　　白术　　　　　　　　【土炒】　　　白茯苓
　　白芍药　　　　　　　　【炒】　　　肉桂
　　熟地黄　　　　当归【酒洗】
　　甘草　　　　　　　【炙】　　　　陈皮
　　引用姜枣水煎服
　　【方歌】失血日久气血虚人参养荣汤颇宜参耆术苓白芍桂地黄当归草陈皮
　　溺血
　　溺血多缘精窍病尿血分出茎或疼牛膝四物汤调治急宜煎服效从容
　　【注】溺血为精窍之病乃尿与血先后分出者也宜用牛膝四物汤治之其证自愈
　　牛膝四物汤
　　牛膝　　　　　木通
　　郁金　　　　　甘草梢
　　瞿麦　　　　　当归
　　川芎　　　　　生地黄
　　赤芍药
　　水煎服
　　【方歌】小儿溺血精窍病宜用牛膝四物汤牛膝郁金通瞿草归芎赤芍生地黄
　　杂证门
　　二便秘结
　　小儿热结二便秘口渴舌干唇面红八正尿秘少腹满神芎便秘腹胀疼
　　【注】此证多因乳食停滞生热结于肠胃以致二便秘结其候舌干口渴面赤唇焦也热积则小便秘濇少腹满急宜八正散主之若食积大便秘腹胀痛者宜神芎丸主之
　　八正散【方见不小便】
　　神芎丸
　　大黄　　　　　滑石【各一两水飞】
　　薄荷　　　　　川芎【各四钱】
　　黄芩　　　　　黄连【各五钱生】
　　牵牛【四钱】
　　共为细末滴水为丸每服五丸蜜汤化下
　　气虚脱肛
　　泻痢日久中气陷肛松肠薄滑而脱靣色青黄指梢冷衇来沉细唇淡白补中益气汤升举真人养藏固滑脱外用澁肠散调敷气升肛澁肠自合
　　【注】脱肛一证因泻痢日久中气下陷肠胃薄瘦遂令肛门滑脱不收现证靣色青黄指梢冷衇沉细唇色淡白宜温补为主先以补中益气汤升提其气再以真人养藏汤温补固滑外以澁肠散掺之则气升肛澁而肠自收矣
　　补中益气汤【方见飱泻】
　　真人养藏汤【方见寒痢】
　　澁肠散
　　诃子　　　　　赤石脂
　　龙骨【各等分煆】
　　右为细末用腊茶调敷和药掺肠头上绵帛揉入
　　肛肿翻肛
　　积热肛肿大便难努力肛出翻不还外用蟠龙散消肿内宜皂刺大黄煎
　　【注】小儿积热太盛以致肛门作肿大便艰难努力翻出肛脱不还外用蟠龙散消其肿内服皂刺大黄汤其肿一消肛自收矣
　　皂刺大黄汤【方见便血】
　　曽氏蟠龙散
　　干地蟠龙【一两畧去土焙】风化朴消【二钱】
　　右剉研为细末仍和匀朴消每以二钱至三钱肛门湿润者干涂干燥者用清油调涂先用荆芥生葱煎水候温洗浴轻与拭干然后敷药
　　龟胸
　　肺积痰热病龟胸胸骨髙耸若龟形气急喘咳体羸瘦寛气百合酌量行
　　【注】龟胸一证多因小儿饮食不节痰热炽盛复为风邪所伤风热相搏以致肺经胀满攻于胸膈高如覆杯现证咳嗽喘急身体羸瘦治宜清肺化痰为主先以寛气饮开其气道再以百合丹除其壅滞肺热清而胀满自除矣
　　寛气饮
　　杏仁　　　　　　　　　　【去皮尖炒】　桑白皮【炒】
　　橘红　　　　　苏子【炒】
　　枳殻　　　　　　　　【麸炒】　　　枇杷叶【蜜炙】
　　麦门冬　　　　　　　　　【去心】　　生甘草
　　苦葶苈
　　水煎服
　　【方歌】寛气饮治儿龟胸杏仁桑皮合橘红苏子枳殻枇杷叶甘草葶麦门冬
　　百合丹
　　百合　　　　　天门冬
　　杏仁　　　　　　　　　　【炒去皮尖】　木通
　　桑白皮　　　　　　　　【炒】　　　甜葶
　　石膏【各五钱】　　大黄【三钱】
　　共为细末炼蜜丸如菉豆大量儿大小服之临卧滚白水送下
　　龟背
　　龟背坐早被风吹伛偻背高状如龟内服松蕋丹缓治外用灸法防龟尿
　　【注】龟背者因婴儿坐早被客风吹入脊膂遂致伛偻曲折背高如龟徃徃为终身痼疾内以松蕋丹调治之外用圣惠灸穴法灸肺俞心俞膈俞三穴三五壮或以龟尿防骨节上亦可得效
　　松蕋丹
　　松花　　　　　枳殻【麸炒】
　　防风　　　　　独活【各一两】
　　麻黄　　　　　前胡
　　川大黄　　　　　　　　【生】　　　桂心【各五钱】
