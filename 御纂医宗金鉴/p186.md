<!-- { "loadSidebar": true } -->
　　雄黄【一钱】　　　水银炼粉霜白色者【三钱】
　　右十六味为细末除黄蜡乳汁二味熬成膏子同药和丸如菉豆大小儿用一丸大人三丸重者五丸冷病用葱汤热病用新汲水送下衣被宻盖勿令透风汗出为度诸病如失
　　【方歌】黍米寸金竒效方痈疽发背服之良乳香没药狗鲤胆蟾硇寳麝白丁香蜈蚣黄蜡乌金石男乳轻雄共粉霜
　　麦灵丹
　　此丹能治痈疽恶毒无名诸疡及疔疮囘里令人烦闷神昏或妇人初发乳证小儿痘疹余毒或腰腿暴痛等证
　　鲜蟾酥【二钱】　　活蜘蛛【二十一个黒色大者佳】
　　定心草【一钱即两头兴鼠粪】飞罗麫【六两】
　　右四味共研一处用菊花熬成稀膏和好撚为麦子形如麦子大每服七丸重大者九丸小儿轻证五丸在上俱用滚白水服在下用淡黄酒送服每一料加麦子一合收磁罐内
　　【方歌】麦灵丹治疔毒疽鲜蟾酥与活蜘蛛定心草共飞罗麫黄菊熬膏相合宜
　　保安万灵丹
　　此方治痈疽疔毒对口发颐风寒湿痹湿痰流注附骨隂疽鹤膝风及左瘫右痪口眼歪斜半身不遂血气凝滞徧身走痛歩履艰辛偏坠疝气偏正头痛破伤风牙闗闭截解风寒无不应效
　　茅山苍术【八两】　麻黄
　　羗活　　　　　荆芥
　　防风　　　　　细辛
　　川乌【汤泡去皮】　　　草马【汤泡去皮】
　　川芎　　　　　石斛
　　全蝎　　　　　当归
　　甘草　　　　　天麻
　　何首乌【各一两】　雄黄【六钱】
　　右十六味为细末炼蜜为丸重三钱硃砂为衣磁罐收贮视年嵗老壮病势缓急斟酌用之如恶疮初起二三日间或痈疽已成至十日前后未出脓者状若伤寒头痛烦渴拘急恶寒肢体疼痛恶心呕吐四肢沉重恍惚闷乱皮肤壮热及伤寒四时感冒传变疫证恶寒身热俱宜服之用葱白九枝煎汤调服一丸盖被出汗为效如汗迟以葱汤催之其汗必出如淋如洗令其自收不可露风患者自快疮未成者即消已成者即髙肿溃脓如病无表里相兼不必发散只用热酒化服又按此方原载诸风瘫痪门中今移录于此者盖疮疡皆起于荣卫不调气血凝滞始生痈肿此药专能发散又能顺气搜风通行经络所谓结者开之也经云汗之则疮已正与此相合也服后当避风忌冷物戒房事如妇人有孕者勿服
　　【方歌】万灵丹治诸痹病此药犹能治肿疡发表毒邪从汗解通行经络效非常麻黄羌活荆防细川草乌芎石斛苍全蝎当归甘草等天麻何首共雄黄
　　肿疡敷贴类方
　　凡肿疡初起时肿髙赤痛者宜敷凉药以寒胜热也然亦不可太过过则毒为寒凝变为隂证如漫肿不红似有头而不痛者宜敷温药乃引毒外发也经云发表不远热敷热药亦发表之意凡调敷药须多搅则药稠黏敷后贴纸必须撕断则不崩裂不时用原汁润之盖借湿以通窍干则药气不入更添拘急之苦矣凡去敷药必看毛孔有汗意者为血衇通热气散也反此者逆
　　如意金黄散
　　此散治痈疽发背诸般疔肿跌扑损伤湿痰流毒大头时肿漆疮火丹风热天泡肌肤赤肿干湿脚气妇女乳痈小儿丹毒凡一切诸般顽恶热疮无不应效诚疮科之要药也
　　南星　　　　　陈皮
　　苍术【各二觔】　　　黄蘗【五觔】
　　姜黄【五觔】　　　甘草【二觔】
　　白芷【五觔】　　　上白天花粉【十觔】
　　厚朴【二觔】　　　大黄【五觔】
　　右十味共为咀片晒干磨三次用细绢罗筛贮磁罐勿泄气凡遇红赤肿痛发热未成脓者及夏月时俱用茶清同蜜调敷如欲作脓者用葱汤同蜜调敷如漫肿无头皮色不变湿痰流毒附骨痈疽鹤膝风等证俱用葱酒煎调敷如风热所生皮肤亢热色亮游走不定俱用蜜水调敷如天泡火丹赤游丹黄水漆疮恶血攻注等证俱用大蓝根叶捣汁调敷加蜜亦可汤泼火烧皮肤破烂麻油调敷已上诸引调法乃别寒热温凉之治法也
　　【方歌】如意金黄敷阳毒止痛消肿实良方南陈苍蘗姜黄草白芷天花朴大黄
　　五龙膏
　　此膏治痈疽隂阳等毒肿痛未溃者敷之即防出脓毒
　　五龙草【即乌蘝苺详本草纲目蔓草部俗名五爪龙江浙多产之】
　　金银花　　　　　稀莶草
　　车前草【连根叶】　　　陈小粉【各等分】
　　右四味俱用鲜草叶一处捣烂再加三年陈小粉并飞盐末二三分共捣为稠糊徧敷疮上中留一顶用膏贴盖避风为主若冬月草无鲜者预采蓄下隂干为末用陈米醋调敷一如前法并效如此方内五龙草或缺少不便倍加稀莶草亦效
　　【方歌】五龙膏用拔脓毒平剂五龙草银花莶草车前俱捣烂小粉飞盐搅糊搽
　　四虎散
　　此散治痈疽肿硬厚如牛领之皮不作脓腐者宜用此方
　　草乌　　　　　狼毒
　　半夏　　　　　南星【各等分】
　　右四味为细末用猪脑同捣徧敷疮上留顶出气
　　【方歌】四虎散敷隂疽痈顽肿不痛治之平厚似牛皮难溃腐草乌狼毒夏南星
　　真君妙贴散
　　此散治痈疽诸毒顽硬恶疮散漫不作脓者用此药敷之不痛者即痛痛者即止如皮破血流湿烂疼苦天泡火丹肺风酒刺等证并用之皆效
　　荞面【五觔】　　　明净硫黄【十觔为末】
　　白面【五觔】
　　右三味共一处用清水微拌干湿得宜赶成薄片微晒单纸包裹风中隂干收用临时研细末新汲水调敷如皮破血流湿烂者用麻油调敷天泡火丹酒刺者用靛汁调搽并效
　　【方歌】真君妙贴硫二面水调顽硬不痛脓油调湿烂流血痛靛汁泡丹酒刺风
　　二青散
　　此散治一切阳毒红肿疼痛臖热等证未成者即消
　　青黛　　　　　黄蘗
　　白敛　　　　　白薇【各一两】
　　青露【三两　　即芙蓉叶】　白芨
　　白芷　　　　　水龙骨【即多年艌船旧油灰】
　　白鲜皮【各一两】　　天花粉【三两】
　　大黄【四两】　　　朴硝【一两】
　　右十二味为末用醋蜜调敷已成者留顶未成者徧敷
　　【方歌】二青散用敷阳毒肿痛红热用之消黛蘗敛薇青露及芷龙鲜粉大黄消
　　坎宫锭子
　　此锭子治热毒肿痛焮赤诸疮并搽痔疮最效京墨【一两】　　　胡黄连【二钱】
　　熊胆【三钱】　　　麝香【五分】
　　儿茶【二钱】　　　氷片【七分】
　　牛黄【三分】
　　右七味为末用猪胆汁为君加生姜汁大黄水浸取汁酽醋各少许相和药成锭用凉水磨浓以笔蘸涂之
　　【方歌】坎宫锭子最清凉热肿诸疮并痔疮京墨胡连熊胆麝儿茶氷片共牛黄
　　离宫锭子
　　此锭子治疔毒肿毒一切皮肉不变漫肿无头搽之立效
　　血竭【三钱】　　　硃砂【二钱】
　　胆矾【三钱】　　　京墨【一两】
　　蟾酥【三钱】　　　麝香【一钱五分】
　　右六味为末凉水调成锭凉水磨浓涂之
　　【方歌】离宫锭治诸疔毒漫肿无头凉水涂血竭硃砂为细末胆矾京墨麝蟾酥
　　白锭子
　　此锭专敷初起诸毒痈疽疔肿流注痰包恶毒及耳痔耳挺等证
　　白降丹【四钱　　即白灵药】银黝【二钱】
　　寒水石【二钱】　　人中白【二钱】
　　右四味共为细末以白芨麫打糊为锭大小由人不可入口每用以陈醋研敷患处如干再上自能消毒
　　【方歌】白锭专敷初起毒痈疽疔肿与痰包降丹银黝人中白寒水白及醋研消
　　蝌蚪拔毒散
　　此散治无名大毒一切火毒瘟毒敷之神效
　　寒水石【研极细末】　　净皮硝【研极细末】
　　川大黄【各等分研极细末】
　　虾蟆子【初夏时河内有蝌蚪成羣大头长尾者捞来收坛内泥封口埋至秋天化成水】右用蝌蚪水一大碗入前药末各二两隂干再研匀收磁罐内每用时以水调涂患处
　　【方歌】拔毒散治无名毒火毒瘟毒俱可施寒水消黄蝌蚪水浸干药末水调之
　　二味拔毒散
　　此散治风湿诸疮红肿痛痒疥疿等疾甚效
　　明雄黄　　　　白矾【各等分】
　　右二味为末用茶清调化鵞翎蘸扫患处痒痛自止红肿即消
　　【方歌】二味拔毒消红肿风湿诸疮痛痒宁一切肌肤疥疿疾雄矾为末用茶清
　　囘阳玉龙膏
　　此膏治痈疽隂疮不发热不臖痛不肿高不作脓及寒热流注冷痛痹风脚气手足顽麻筋骨疼痛及一切皮色不变漫肿无头鹤膝风等证但无肌热者一槩敷之俱有功效
　　军姜【三两炒】　　　肉桂【五钱】
　　赤芍【三两炒】　　　南星【一两】
　　草乌【三两炒】　　　白芷【一两】
　　右六味制毕共为细末热酒调敷
　　【方歌】囘阳玉龙隂毒证不热不疼不肿髙军姜桂芍星乌芷研末须将热酒调
　　冲和膏
　　此膏治痈疽发背隂阳不和冷热相凝者宜用此膏敷之能行气疎风活血定痛散瘀消肿祛冷輭坚诚良药也
　　紫荆皮【五两炒】　　独活【三两炒】
　　白芷【三两】　　　赤芍【二两炒】
　　石菖蒲【一两五钱】
　　右五味共为细末防汤热酒俱可调敷
　　【方歌】冲和发背痈疽毒冷热相凝此药敷行气疎风能活血紫荆独芷芍菖蒲
　　铁桶膏
　　此膏治发背将溃已溃时根脚走散疮不收束者宜用此药围敷
　　胆矾【三钱】　　　铜绿【五钱】
　　麝香【三分】　　　白芨【五钱】
　　轻粉【二钱】　　　鬰金【二钱】
　　五倍子【一两微炒】　　明矾【四钱】
　　右八味共为极细末用陈米醋一碗杓内慢火熬至一小杯候起金色黄泡为度待温用药末一钱搅入醋内炖温用新笔涂于疮根周围以棉纸覆盖药上疮根自生绉纹渐收渐其毒不致散大矣
　　【方歌】铁桶膏收毒散大周围敷上束疮根胆矾铜绿及轻粉五倍明矾麝郁金
　　乌龙膏
　　此膏治一切诸毒红肿赤晕不消者用此药敷上极有神效
　　木鳖子【二两去殻】　　草乌【半两】
　　小粉【四两】　　　半夏【二两】
　　右四味于铁铫内慢火炒焦黑色为度研细以新汲水调敷一日一换自外向里涂之须留疮顶令出毒气
　　【方歌】乌龙膏用治诸毒赤晕能收治肿疡木鳖草乌小粉夏凉水调敷功效良
　　神效千槌膏
　　此膏专贴疮疡疔毒初起贴之即消治瘰疬连根拔出大人臁疮小儿蟺拱头等证并效
　　土木鳖【五个去殻】　　白嫩松香【四两拣净】
　　铜録【一钱研细】　　　乳香【二钱】
　　没药【二钱】　　　萞麻子【七钱去殻】
　　巴豆肉【五粒】　　杏仁【一钱去皮】
　　右八味合一处石臼内捣三千余下即成膏取起浸凉水中用时随疮大小用手捻成薄片贴疮上用绢盖之
　　【方歌】千捶膏贴诸疔毒瘰疬臁疮蟺拱头木鳖松香铜乳没萞麻巴豆杏仁投
　　马齿苋膏
　　马齿苋性味清凉能解诸毒今用此一味或服或敷甚有功效所治诸证列后
　　一治杨梅徧身如癞喉硬如管者取苋碗粗一握酒水煎服出汗
　　一治发背诸毒用苋一握酒煎或水煮冷服出汗再服退热去腐三服即愈并杵苋敷之
　　一治多年顽疮臁疮疼痛不收口者杵苋敷之取虫一日一换三日后腐肉已尽红肉如珠时换生肌药收口
　　一治面肿唇捣汁涂之
