<!-- { "loadSidebar": true } -->
　　勇疽
　　鬓疽
　　夭疽锐毒
　　耳后疽
　　耳发
　　耳根毒
　　玉枕疽
　　脑后发
　　脑铄
　　油风
　　白屑风
　　秃疮
　　蝼蛄疖
　　发际疮
　　面部
　　颧疡
　　颧疽
　　颧疔
　　面发毒
　　面游风
　　痄腮
　　颊疡
　　骨槽风
　　发颐
　　时毒
　　鳯眉疽
　　眉心疽
　　龙泉疽
　　虎髭毒
　　燕窝疮
　　雀斑
　　黒痣
　　黧黒皯





　　御纂医宗金鉴卷六十三目録
　　钦定四库全书
　　御纂医宗金鉴卷六十三
　　编辑外科心法要诀





　　头部
　　百会疽
　　百会疽在巅顶结经属督衇百会穴初如粟米渐如钱甚似葡萄坚似铁髙肿热实淸毒火平塌阳虚温补怯肿连耳项动痰声七日不溃命必絶
　　【注】此百会疽又名玉顶发生在巅顶正中属督衇经百会穴由膏粱太过火毒凝结而成初起形如粟米渐肿根大如钱甚则形似葡萄坚硬如铁髙尖红肿焮热疼痛疮根收束憎寒壮热大渴随饮随干口苦唇焦便秘烦躁衇见洪数者此属气实宜服黄连消毒饮以清毒火外敷冲和膏若漫肿平塌紫暗坚硬臖痛根散恶寒便防衇见细数者此属阳虚宜服十全大补汤以温补之外敷回阳玉龙膏若靣赤过烦口干不渴唇润者此属阳虚浮泛宜服桂附地黄丸引火归源更用生附子饼置两足心涌泉穴各灸五壮以泄其毒初起贴琥珀膏已溃糁黄灵药太乙膏盖贴腐尽再易生肌之药治之若肿连耳项痰如拽锯七日无脓不溃神昏者命必絶矣
　　黄连消毒饮
　　苏木【二分】　　　甘草【三分】
　　陈皮【二分】　　　桔梗【五分】
　　黄芩【五分】　　　黄蘗【五分】
　　人参【三分】　　　藁本【五分】
　　防己【五分】　　　防风【四分】
　　知母【四分】　　　羌活【一分】
　　独活【四分】　　　连翘【四分】
　　黄连【一钱】　　　生地黄【四分】
　　黄耆【二钱】　　　泽泻【二分】
　　当归尾【四分】
　　水煎食逺温服
　　【方歌】黄连消毒淸毒火诸般火证服最良苏木甘草陈皮桔芩蘗人参藁二防知母羌活独活等连翘黄连生地黄黄耆泽泻当归尾服后最忌饮寒凉
　　冲和膏
　　回阳玉龙膏【俱见肿疡门】
　　生肌散
　　十全大补汤
　　黄灵药
　　太乙膏【俱见溃疡门】
　　桂附地黄丸
　　附子饼【见前灸法】
　　琥珀膏【见后发际疮】





















　　透脑疽
　　透脑疽生百会前形如鸡子痛而坚輭漫脓稀虚塌陷红硬脓稠实肿尖
　　【注】此证生于百会穴之前顖门之际亦由督衇经火毒而成初如粟米渐如鸡子坚硬疼痛疮顶塌陷根脚漫肿色暗者属虚若色红肿硬顶尖脓稠者属实速溃者顺迟溃透脑髓者逆其肿溃内外治法俱按百会疽
　　侵脑疽
　　侵脑疽生透脑旁湿火攻发属太阳穴名五处知其位红顺紫逆要审详
　　【注】此疽生于透脑疽侧下由太阳膀胱经湿火而成穴名五处红肿髙起焮热疼痛脓色如苍蜡者属气血俱实顺而易治若紫陷无脓根脚散大者属气血两虚逆而难治初起宜服荆防败毒散汗之次服内疏黄连汤下之将溃服托里透脓汤已溃服托里排脓汤外贴琥珀膏围敷冲和膏其余内外治法俱按痈疽溃疡门
　　托里透脓汤
　　人参　　　　　白术【土炒】
　　穿山甲　　　　　　　　　【炒研】　　白芷【各一钱】
　　升麻　　　　　甘草节【各五分】
　　当归【二钱】　　　生黄耆【三钱】
　　皂角刺【一钱五分】靑皮【五分炒】
　　水三钟煎一钟病在上部先饮煮酒一钟后热服此药病在下部先服药后饮酒疮在中部药内兑酒半钟热服
　　【方歌】托里透脓治痈疽已成未溃服之宜参术甲芷升麻草当归黄耆刺靑皮
　　荆防败毒散【见项部脑疽】
　　内疏黄连汤
　　冲和膏【俱见肿疡门】
　　托里排脓汤【见项部鱼尾毒】
　　琥珀膏【见发际疮内】














　　佛顶疽
　　佛顶疽属督上星阴阳不调毒热成不论虚实皆险证溃烂黒陷必然凶
　　【注】此证一名顶门疽生于头顶顖门之前属督衇经上星穴由藏府阴阳不调热毒上壅而成色紫坚硬肿痛衇洪大而数者为实衇微细而数者为虚皆属险证若溃烂黒陷六衇散大神昏谵语二便闭结者为逆首尾内外治法俱按百会疽








　　额疽
　　额疽生额火毒成左右膀胱正督经顶陷焦紫无脓重髙耸根收红肿轻
　　【注】此证生前额正中者属督衇经或生左右额角者属膀胱经总由火毒而成初起疮顶塌陷干焦色紫不生大脓者其势重而属险也若红肿髙耸疮根收束者其势轻而属顺也初服荆防败毒散汗之次服仙方活命饮消之将溃气虚者宜服托里透脓汤气实者宜服透脓散外敷冲和膏已溃宜服托里排脓汤外贴琥珀膏其余内外治法俱按痈疽溃疡门
　　荆防败毒散【见项部脑疽】
　　仙方活命饮【见肿疡门】
　　托里透脓汤【见前侵脑疽】
　　透脓散
　　冲和膏【俱见肿疡门】
　　托里排脓汤【见项部鱼尾毒】
　　琥珀膏【见发际疮内】














　　勇疽
　　勇疽眦后太阳穴胆经怒火伏鼠形七日不溃毒攻眼黄脓为吉黒血凶
　　【注】此证一名勇疽又名脑发疽属足少阳胆经怒火而成生于目小眦之后五分生在太阳穴者无论左右皆可以生初起如粟渐肿疼痛形如伏鼠靣目浮肿七日信脓不溃火毒攻睛腐烂损目若十一日鍼出黄脓毒从脓解为顺易治若出紫黒血者系气虚不能化毒为逆难治初服仙方活命饮淸解之毒甚宜服内疏黄连汤外敷二味拔毒散其将溃已溃内外治法俱按痈疽肿疡溃疡门溃后避风忌水
　　仙方活命饮
　　内疏黄连汤
　　二味拔毒散【俱见肿疡门】

















　　鬓疽
　　鬓疽三焦胆二经证由欲怒火凝成此经气多而血少溃腐惟宜少见脓
　　【注】此证发于鬓角属手少阳三焦足少阳胆二经由于相火妄动外受风热更因性情急怒欲念火生凝结而成此二经俱属气多血少最难腐溃更兼鬓角肌肉浇薄不宜鍼灸候其自溃溃后不宜多见脓脓多者过耗血液难敛初起宜服柴胡淸肝汤解之脓成者宜托里消毒散托之外敷二味拔毒散已溃内外治法俱按痈疽溃疡门
　　柴胡淸肝汤
　　柴胡　　　　　生地【各一钱五分】
　　当归【二钱】　　　赤芍【一钱五分】
　　川芎一【钱】　　　连翘【二钱去心】
　　生蒡子【一钱五分炒硏】黄芩【一钱】
　　生栀子　　　　　　　　【硏】　　　天花粉
　　甘草节　　　　防风【各一钱】
　　水二钟煎八分食逺服
　　【方歌】柴胡淸肝治怒证宣血　通解毒良四物生用柴翘蒡黄芩栀粉草节防
　　托襄消毒散
　　二味拔毒散【俱见肿疡门】










　　夭疽　锐毒
　　夭疽居左锐毒右经属胆腑生耳后谋虑太过郁火成此处肉薄当急救
　　【注】此二证左为夭疽右为锐毒俱生耳后一寸三分髙骨之后天者不尽天年谓之夭锐者如锋刄之锐利言毒甚也得此二证愈者甚少初起俱如黍粒渐肿如坚硬平塌紫暗不泽较诸疮疼痛倍增名虽各异而左右耳后俱属足少阳胆经由谋虑不决郁火凝结而成此处皮肉浇薄气多血少终属险证急当治之迟则热气下入渊液前伤任衇内薰肝肺恶证悉添必致不救若红肿速溃者顺坚硬黑陷者逆如果投方应证亦只十全四五也初宜服柴胡淸肝汤消解之脓将成宜服托里消毒散虚者十全大补汤托补之外俱敷乌龙膏其余内外治法俱按痈疽肿溃疡门【渊液胆经穴名】
　　柴胡淸肝汤【见前鬓疽】
　　托里消毒散
　　乌龙膏【俱见肿疡门】
　　十全大补汤【见溃疡门】













　　耳后疽
　　耳后疽生耳折间三焦风毒胆火炎红肿有头焮为顺黒陷臖痛冷溃难
　　【注】此证生于耳折之间无论左右属三焦经风毒兼胆经怒火上炎而成初起如粟渐增肿痛小者如杏大者如桃若红肿有头焮热易溃稠脓者为顺若黑陷坚硬臖痛引脑甚则顶颊肩肘俱痛不热迟溃紫血者为逆初治法同夭疽已溃内外治法俱按痈疽溃疡门又有初起失于托里或误食寒凉则毒不能外发遂攻耳窍脓从耳窍出者名为内溃属虚多服十全大补汤大抵少年得此证者其愈最缓老年得此证者易于成漏
　　十全大补汤【见溃疡门】



















　　耳发
　　耳发三焦风热成初椒渐若蜂房形赤肿疼痛生轮后黄脓属吉紫血凶
　　【注】此证生于耳后属三焦经风热相薄而成初如椒粒渐肿若蜂房将腐亦多眼孔焮赤疼痛肿连耳轮盖发者乃痈证之毒甚者也不可听其自溃恐溃迟脓通耳窍当在十一日后剪破疮顶出黄白脓者属吉为顺出紫鲜血者属凶为逆初起俱宜服仙方活命饮消之外敷二味拔毒散其余内外治法俱按痈疽溃疡门
　　仙方活命饮【见肿疡门】
　　二味拔毒散【见肿疡门】




















　　耳根毒
　　耳根毒初痰核形肿如伏鼠焮赤疼三焦风火胆怒气暴肿溃速非疽痈
　　【注】此证生于耳后初起形如痰核渐增肿势状如伏鼠焮赤疼痛由三焦风火胆经怒气上冲凝结而成但此证暴肿溃速根浅易愈非若痈疽之势大毒甚也初起寒热徃来宜服荆防败毒散汗之发热痛甚者仙方活命饮消之脓成者服透脓散虚者服托里透脓汤溃后外撒红灵药贴太乙膏脓尽换搽生肌玉红膏生肌敛口若遇虚者脓水淸稀或疮口敛迟即服香贝养荣汤补之自敛
　　仙方活命饮【见肿疡门】
　　荆防败毒散【见项部脑疽】
　　透脓散【见肿疡门】
　　托里透脓汤【见前侵脑疽】
　　红灵药
　　生肌玉红膏
　　太乙膏【俱见溃疡门】
　　香贝养荣汤【见项部石疽】













　　玉枕疽
　　玉枕疽属督衇经证由积热风邪乘枕骨微上脑户穴髙肿为顺紫陷凶
　　【注】此证由督衇经积热外受风邪凝结而成生在玉枕骨尖微上脑户穴初起如粟麻痒相兼寒热徃来口渴便秘渐增坚硬大者如茄小如鵞卵红活髙肿溃出稠脓者属吉而顺也若紫暗塌陷溃出血水者属凶险也初则俱服神授衞生汤消解之虚者宜服托里消毒散外敷冲和膏其余内外治法俱按痈疽肿溃疡门
　　神授衞生汤
　　托里消毒散
　　冲和膏【俱见肿疡门】



















　　脑后发
　　脑后发生在督经热结风府粟肿疼红活易溃稠脓顺紫暗难溃血水凶
　　【注】此证属督衇经枕骨之下风府穴由积热外受风邪凝结而成初如粟米焮肿作疼痛引头顶肩项气粗鼻塞渐大如盘如盌红活速溃出稠脓者顺紫暗难溃时津血水者逆初起内外治法按玉枕疽其余内外治法俱按痈疽肿溃疡门








