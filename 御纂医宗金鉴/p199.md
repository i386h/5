<!-- { "loadSidebar": true } -->
　　黑疔暗藏耳窍生色黑根深椒目形痛如锥刺引腮脑破流血水火毒攻
　　【注】此证生于耳窍暗蔵之处由肾经火毒所发亦有因服丹石热药积毒而成者色黑根深形如椒目疼如锥刺痛引腮脑破流血水急服蟾酥丸汗之用蟾酥丸水调浓滴于耳窍内立效毒甚者以黄连消毒饮踈觧之黄连觧毒汤清之即瘥
　　黄连觧毒汤
　　黄连　　　　　黄芩
　　黄蘗　　　　　生栀子【各一钱五分研】
　　水煎热服
　　【方歌】黄连觧毒焮痛疮诸般疔毒烦躁狂黄连芩蘗生栀子四味煎服保安康
　　蟾酥丸【见疔疮门】
　　黄连消毒饮【见头部百防疽】
　　耳疳
　　耳疳时出黑臭脓青震白纒黄色停胃湿相兼肝经火红风偏肝血热成
　　【注】此证耳内闷肿出脓因脓色不一而名亦各殊如出黑色臭脓者名耳疳出青脓者名震耳出白脓者名纒耳出黄脓者名停耳俱由胃湿与肝火相兼而成宜柴胡清肝汤主之气实火盛者以龙胆泻肝汤服之惟风耳则出红脓偏于肝经血热宜用四物汤加丹皮石菖蒲服之外俱用醤茄内自然油滴之俟脓浄换滴耳油时时滴入肿消生肌自愈
　　滴耳油
　　核桃仁研烂拧油去渣得油一钱兊氷片二分毎用少许滴于耳内
　　【方歌】滴耳油治耳疳证脓浄滴之效更深核桃拧油消肿痛氷片发散热通神
　　柴胡清肝汤【见头部鬓疽】
　　龙胆泻肝汤【见腰部纒腰火丹】
　　四物汤【见溃疡门】
　　耳衂
　　耳衂上焦血热成鲜血时流耳窍中肝火柴胡清肝治胃热生地麦门冬
　　【注】此证由上焦血热所致耳窍中时流鲜血若肝衇数者以柴胡清肝汤服之肾衇虚数者以生地麦冬饮主之总以凉血为急乃抽薪止沸之法也外以神塞丸塞之即瘥
　　生地麦冬饮
　　生地黄　　　　麦冬【各五钱去心】
　　水二钟煎八分食后服
　　【方歌】生地麦冬耳衂鲜上焦血热是其原各用五钱煎食后清肺降火保平安
　　神塞丸
　　麝香【一分】　　　生白矾【一钱】
　　沉香【三分】　　　糯米【五十粒】
　　共研细末麫糊为丸如梧桐子大每丸薄绵裹之如左耳出血塞右鼻右耳出血塞左鼻左鼻出血塞右耳右鼻出血塞左耳两耳俱出血塞两鼻两鼻俱出血塞两耳
　　【方歌】神塞麝香生白矾沉糯同研麫糊丸大如梧子薄绵褁塞入耳鼻衂血痊
　　柴胡清肝汤【见头部鬓疽】
　　耳痔　耳蕈　耳挺
　　耳痔蕈挺耳窍生肝肾胃火凝结成微肿闷疼皮损破塞久令人必重听
　　【注】此三证皆生耳内耳痔形如樱桃亦有形如羊奶者耳蕈形类初生蘑菇头大蔕小耳挺形若枣核细条而长努出耳外俱由肝经怒火肾经相火胃经积火凝结而成防肿闷疼色红皮破不当触犯偶犯之痛引脑巅皆宜服栀子清肝汤外用硇砂散防之渐渐消化
　　栀子清肝汤
　　栀子　　　　　　　　【生研】　　　川芎
　　当归　　　　　柴胡
　　白芍　　　　　　　　【酒炒】　　　丹皮【各一钱】
　　甘草【五分生】　　　石膏【煆】
　　牛蒡子【各一钱炒研】　黄芩
　　黄连【各五分】
　　水二钟煎八分食后服
　　【方歌】栀子清肝蕈痔挺肾肝胃火忿怒成芎归柴芍丹皮草膏蒡芩连用有功
　　硇砂散
　　硇砂【一钱】　　　轻粉
　　雄黄【各三分】　　氷片【五厘】
　　共研细末水调浓用谷草细梗咬毛蘸防痔上
　　【方歌】硇砂散实有竒功痔蕈挺在耳内生轻片雄黄研为末水调防痔消缩形













　　旋耳疮
　　旋耳疮生耳后缝疮延上下连耳疼状如刀裂因湿热穿粉散搽即成功
　　【注】此证生于耳后缝间延及耳折上下如刀裂之状色红时津黄水由胆脾湿热所致然此疮月盈则疮盛月亏则疮衰随月盈亏是以又名月蚀疮也宜穿粉散搽之即可成功
　　穿粉散
　　轻粉　　　　　　　　　　　【研隔纸微炒】穿山甲【炙】
　　铅粉　　　　　黄丹【各三钱水飞过】
　　共研极细香油调敷
　　【方歌】穿粉散敷旋耳疮清热渗湿油调良轻粉研细隔纸炒穿山甲共铅粉黄











　　口部
　　大人口破
　　大人口破分虚实艳红为实淡红虚实则满口烂斑肿虚白不肿防微稀
　　【注】此证名曰口疮有虚火实火之分虚火者色淡红满口白斑微防甚者陷露龟纹衇虚不渇此因思虑大过多醒少睡以致心肾不交虚火上炎宜服四物汤加黄蘗知母丹皮少佐肉桂以为引导従治之法也外以栁花散搽之实火者色艳红满口烂斑甚者腮舌俱肿衇实口干此因过食膏粱厚味醇酒炙煿以致心脾实火妄动宜服凉膈散外搽赴筵散吐涎则效如口疮舌干黄硬作渇者宜服加减八味丸以滋化源俱禁水潄
　　栁花散
　　黄蘗【一两末】　　　青黛【三钱】
　　肉桂【一钱】　　　龙脑香【二分即氷片】
　　各研细合一处研匀毎用少许搽于患处
　　【方歌】栁花散治白口疮黄蘗青黛龙脑香肉桂共研搽患处虚火上炎自平康
　　赴筵散
　　黄芩　　　　　黄连
　　栀子　　　　　　　【生】　　　　干姜
　　黄蘗　　　　　　　【末】　　　　细辛【各等分】
　　共研细末毎用少许搽于患处
　　赴筵散医实火攻口疮斑烂色多红芩连栀子干姜蘗细辛同研有神功
　　凉膈散【见面部面发毒】
　　加减八味丸【见溃疡门】
　　鵞口疮
　　鵞口满口白斑防小儿心脾热所生初生多是胎中热甚则咽喉叠肿疼
　　【注】此证小儿多有之属心脾二经之热所生初生小儿则属胎热上攻所致满口皆生白色斑作痛甚则咽喉叠叠肿起难于乳哺多生啼呌法用青纱一条裹筯头上蘸新汲水揩去白胎以浄为度重手血出无妨随用氷硼散搽之内服凉膈散即愈
　　氷硼散
　　氷片【五分】　　　硼砂
　　元明粉【各五钱】　硃砂【六分】
　　共研极细末用少许搽于疮处如咽喉肿痛以芦筒吹之立效
　　【方歌】氷硼散治咽肿痛口疮白防满口生氷硼硃砂元明粉研末搽之立见功
　　凉膈散【见面部面发毒】
　　口糜
　　口糜隂虚阳火成膀胱湿水溢脾经湿与热瘀薫胃口满口糜烂色红疼
　　【注】此证由阳旺隂虚膀胱湿水泛溢脾经湿与热瘀郁久则化为热热气薰蒸胃口以致满口糜烂甚于口疮色红作痛甚则连及咽喉不能饮食初起冝服导赤汤口臭泻泄脾虚湿者宜服连理汤糜烂延及咽喉日轻夜重者服少隂甘桔汤便秘者服凉膈散外俱以姜蘗散搽之有效
　　导赤汤
　　木通　　　　　生地【各二钱】
　　甘草【一钱生】
　　竹叶二十片水一钟煎半钟温服
　　【方歌】导赤汤医口糜证脾湿化热薰胃成木通生地生甘草竹叶煎服热自平
　　加味连理汤
　　白术【二钱土炒】　　　人参
　　白茯苓　　　　黄连
　　干姜【各一钱】　　甘草【五分炙】
　　水煎热服
　　【方歌】连理胃热脾虚湿口糜臭气泻泄俱参苓白术炙甘草干姜黄连脾胃宜
　　少隂甘桔汤
　　桔梗【二钱】　　　甘草【一钱生】
　　川芎　　　　　黄芩
　　陈皮　　　　　元参
　　柴胡【各六分】　　活
　　升麻【各四分】
　　葱白一根水二钟煎八分食逺服
　　【方歌】少隂甘桔治口糜芎芩活桔陈皮元参柴草升麻共葱白水煎神效竒
　　姜蘗散
　　干姜　　　　　黄蘗【各等分末】
　　各研末共合一处研匀干搽口内温水潄口
　　【方歌】姜蘗散搽口糜烂黄蘗干姜各细研等分兊匀搽患处温水潄口效如仙
　　凉膈散【见面部靣发毒】














<子部,医家类,御纂医宗金鉴,卷六十五>
　　唇部
　　反唇疔　鎻口疔
　　反唇疔发唇里棱鎻口疔在嘴角生粟米坚肿麻痒痛脾胃心经火毒成
　　【注】此二证俱由火毒而成反唇疔生于唇棱偏里上唇属脾下唇属胃鎻口疔生于嘴角系心脾二经所属二证初起形如粟米色紫坚硬如铁肿甚麻痒木痛寒热交作烦闷作呕反唇甚则令唇外翻鎻口甚则口不能开俱属迅速之证湏当速治迟则毒气攻里令人昏愦恶心即名走黄治法俱按疔门禁用炙法













　　唇疽
　　唇疽生于上下唇寒热交争毒气深紫硬时觉木痛甚脾胃积热乃其因
　　【注】此证生于唇无论上下左右由脾胃积热所致色紫有头大者如李小者如枣肿硬如鐡时觉木痛甚则寒热交作初宜服神授卫生汤里实者服双觧贵金丸外用离宫锭涂之即消若过数日犹不消者必欲溃破治法即按痈疽肿疡溃疡门
　　神授卫生汤
　　双觧贵金丸
　　离宫锭【俱见肿疡门】





















　　茧唇
　　茧唇脾胃积火成初如豆粒渐茧形痛硬溃若翻花逆久变三消定主凶
　　【注】此证由脾胃积火结聚而成初起如豆粒渐长若蚕茧坚硬疼痛妨碍饮食初起及已成无内证者用蟾酥饼贴之陀僧膏葢之日久渐消或口渇者宜服清凉甘露饮若面赤口唇燥裂便秘者此属气实宜服凉膈散若日轻夜重五心烦热两颧现红衇虚数无力者宜服加减八味丸以滋水养隂若溃后如翻花时津血水者属逆失于调治久则变为上消中消下消之证属凶
　　清凉甘露饮
　　麦冬　　　　　　　　【去心】　　　知母
　　黄芩　　　　　石斛
　　枳殻　　　　　　　　【麸炒】　　　枇杷叶【去毛蜜炙】
　　银紫胡　　　　犀角【镑】
　　生地　　　　　茵蔯蒿
　　甘草【各一钱生】
　　灯心五十寸淡竹叶一钱水二钟煎八分食逺服
　　【方歌】清凉甘露医茧唇润燥止渇又生津麦冬知草芩斛殻枇杷银胡犀地茵
　　蟾酥饼【见疔疮门】
　　陀僧膏【见溃疡门】
　　凉膈散【见面部面发毒】
　　加减八味丸【见溃疡门】























　　唇风
　　唇风多在下唇生阳明胃经风火攻初起发痒色红肿久裂流水火燎疼
　　【注】此证多生下唇由阳明胃经风火凝结而成初起发痒色红作肿日久破裂流水痛如火燎又似无皮如风盛则唇不时瞤动俱内以双解通圣散服之外以黄连膏抹之自愈
　　双解通圣散
　　防风　　　　　荆芥
　　当归　　　　　白芍【酒炒】
　　连翘　　　　　　　　【去心】　　　白术【土炒】
　　川芎　　　　　薄荷
　　麻黄　　　　　栀子【各五钱】
　　黄芩　　　　　石膏【煆】
　　桔梗【各一两】　　甘草【二两生】
　　滑石【三两】
　　共研粗末毎用五钱水一钟半煎八分澄渣温服
　　【方歌】双觧通圣胃火风疎表清里膏防荆归芍连翘芩术桔麻黄栀草薄滑芎
　　黄连膏【见鼻部鼻疮】




　　齿部
　　牙衂
　　牙衂牙缝内出血胃肾二经虚实热实多口臭牙坚牢虚者反此当分别
