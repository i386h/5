<!-- { "loadSidebar": true } -->
　　乳发如痈胃火成男女皆生赤肿疼溃久不敛方成漏只为脓清肌不生
　　【注】此证发于乳房焮赤肿痛其势更大如痈皮肉尽腐由胃腑湿火相凝而成治法急按乳痈未成形者消之已成形者托之腐脱迟者黄灵药撒之以免徧溃乳房致伤囊槅难以收敛若久不收口外寒侵袭失于调养时流清水者即成乳漏外用红升丹作撚以去腐生肌再兼用豆豉饼灸法缓缓灸之以怯寒内当大补气血节劳烦慎起居忌发物渐可生肌敛口而愈
　　黄灵药
　　红升丹【俱见溃疡门】
　　豆豉饼【见首卷灸法内】
　　乳中结核
　　乳中结核梅李形按之不移色不红时时隐痛劳岩渐证由肝脾郁结成
　　【注】此证乳房结核坚硬小者如梅大者如李按之不移推之不动时时隐痛皮色如常由肝脾二经气郁结滞而成形势虽小不可轻忽若躭延日久不消轻成乳劳重成乳岩慎之慎之初起气实者宜服清肝解郁汤气虚宜服香贝养荣汤若郁结伤脾食少不寐者服归脾汤外俱用木香饼熨法消之甚效
　　清肝解郁汤
　　当归　　　　　生地
　　白芍　　　　　　　　【酒炒】　　　川芎
　　陈皮　　　　　半夏【各八分制】
　　贝母　　　　　　　　　【去心研】　　茯神
　　青皮　　　　　逺志【去心】
　　桔梗　　　　　苏叶【各六分】
　　栀子　　　　　　　　【生研】　　　木通
　　甘草【各四分生】　　香附【一钱醋炒】
　　水二钟姜一片煎八分食逺服
　　【方歌】清肝解郁贝茯神四物青皮逺夏陈栀桔通苏香附草能消乳核气郁伸
　　归脾汤
　　人参　　　　　白术【土炒】
　　枣仁　　　　　　　　【炒研】　　　龙眼肉
　　茯神【各二钱】　　黄耆【一钱五分】
　　当归【一钱酒洗】　　　逺志【去心】
　　木香　　　　　　　【末】　　　　甘草【各五分炙】
　　生姜三片红枣肉二枚水煎服
　　【方歌】归脾汤治脾胃怯食少怔忡夜不安枣逺龙眼参归草茯神耆术木香煎
　　木香饼
　　生地黄【一两捣烂】　　木香【五钱研末】
　　共和匀量结核大小作饼贴肿上以热熨斗间日熨之坚硬木痛者每日熨之
　　【方歌】木香饼消乳核方舒通结滞功倍强生地研烂木香末和饼贴患熨之良
　　香贝养荣汤【见项部上石疽】
　　乳劳
　　乳劳初核渐肿坚根形散漫大如盘未溃先腐霉斑防败脓津久劳证添
　　【注】此证即由乳中结核而成或消之不应或失于调治躭延数月渐大如盘如盌坚硬疼痛根形散漫串延胸肋腋下其色或紫或黑未溃先腐外皮霉防烂斑数处渐渐通破轻津白汁重流臭水即败浆脓也日久溃深伤膜内病渐添午后烦热干颧红形痩食少隂虚等证俱见变成疮劳初结肿时气实者宜服蒌贝散及神效栝蒌散气虚者逍遥散及归脾汤合而用之隂虚之证已见宜服六味地黄汤以培其本外治法按痈疽溃疡门然此疮成劳至易获效甚难
　　蒌贝散
　　栝蒌　　　　　贝母【去心研】
　　南星　　　　　甘草【生】
　　连翘【各一钱去心】
　　水二钟煎八分澄渣加酒二分食逺服
　　一加青皮升麻
　　【方歌】蒌贝散治乳结核渐大失调变乳劳初肿气实须服此南星甘草共连翘
　　神效栝蒌散
　　大栝蒌【一个　去皮焙为末】当归
　　甘草【各五钱生】　　没药
　　乳香【各二钱】
　　共研粗末每用五钱醇酒三钟慢火熬至一钟去渣食后服之
　　【方歌】神效栝蒌没乳香甘草当归研末良乳劳初肿酒煎服消坚和血是神方
　　逍遥散【见背部上搭手】
　　归脾汤【见乳中结核】
　　六味地黄汤【即六味地黄丸改作煎剂见面部雀斑】









　　乳岩
　　乳岩初结核隐疼肝脾两损气郁凝核无红热身寒热速灸养血免患攻躭延续发如堆栗坚硬岩形引腋胸顶透紫光先腐烂时流汚水日增疼溃后翻花怒出血即成败证药不灵
　　【注】此证由肝脾两伤气郁凝结而成自乳中结核起初如枣栗渐如棋子无红无热有时隐痛速宜外用灸法内服养血之剂以免内攻若年深日久即潮热恶寒始觉大痛牵引胸腋肿如覆盌坚硬形如堆栗髙凸如岩顶透紫色光亮肉含血丝先腐后溃汚水时津有时涌冒臭血腐烂深如岩壑翻花突如泛莲疼痛连心若复因急怒暴流鲜血根肿愈坚期时五脏俱衰即成败证百无一救若患者果能清心涤虑静养调理庶可施治初宜服神效栝蒌散次宜清肝解郁汤外贴季芝鲫鱼膏其核或可望消若反复不应者疮势已成不可过用尅伐峻剂致损胃气即用香贝养荣汤或心烦不寐者宜服归脾汤潮热恶寒者宜服逍遥散稍可苟延嵗月如得此证者于肿核初起即加医治宜用豆粒大艾壮当顶灸七壮次日起疱挑破用三棱鍼刺入五六分揷入冰螺散撚子外用纸封糊至十余日其核自落外贴绛珠膏生肌玉红膏内服舒肝养血理脾之剂生肌敛口自愈
　　季芝鲫鱼膏
　　活鲫鱼肉　　　鲜山药【各等分去皮】
　　右共捣如泥加麝香少许涂核上觉痒极勿搔动隔衣轻轻揉之七日一换旋涂即消
　　【方歌】鲫鱼膏贴乳岩疾肿如覆盌似堆栗山药同研加麝香涂于患处七日易
　　冰螺撚
　　硇砂【二分】　　　大田螺【五枚去殻线穿晒干】
　　冰片【一分】　　　白砒【即人言一钱二分麫褁煨熟去麫用砒】将螺肉切片同白砒研末再加硇片同碾细以稠米糊搓成撚子磁礶密收用时将撚揷入鍼孔外用纸糊封贴核上勿动十日后四邉裂缝其核自落
　　【方歌】冰螺撚消诸核疬硇砂螺肉煨白砒再加冰片米糊撚乳岩坚硬用之宜
　　神效栝蒌散【见乳劳】
　　香贝养荣汤【见项部上石疽】
　　清肝解郁汤
　　归脾汤【俱见乳中结核】
　　逍遥散【见背部上搭手】
　　绛珠膏
　　生肌玉红膏【俱见溃疡门】










　　御纂医宗金鉴卷六十六
<子部,医家类,御纂医宗金鉴>
　　钦定四库全书
　　御纂医宗金鉴卷六十七
　　编辑外科心法要诀目録
　　腹部
　　幽痈
　　中脘疽
　　吓痈
　　冲疽
　　脐痈【附脐中出水】
　　少腹疽
　　腹皮痈
　　缓疽
　　腋部
　　腋痈
　　腋疽
　　黯疔
　　肋部
　　肋疽
　　渊疽
　　内发丹毒
　　脇痈【附疽】
　　内痈部
　　肺痈
　　大小肠痈
　　胃痈
　　脾痈
　　肝痈
　　心痈
　　肾痈
　　三焦痈
　　内痈总论
　　验内痈法















　　御纂医宗金鉴卷六十七目録
　　钦定四库全书
　　御纂医宗金鉴卷六十七
　　编辑外科心法要诀





　　腹部
　　幽痈
　　幽痈脐上七寸生初小渐大肿硬疼忧思厚味火毒发咬牙寒战毒陷攻
　　【注】此证生脐上七寸初起如粟渐增漫肿疼痛形如鵞卵甚则坚硬痛牵胸肋由过食膏粱厚味忧思气结肠胃不通火郁成毒自内而外发也初起肿痛皮色未红时若心烦呕哕衇沉实者当疎火毒以絶其源宜内疎黄连汤服之焮肿痛甚邪气实也宜服托里散外用艾壮隔蒜片灸之衇见沉迟其脓未成用补中益气汤托之衇见洪数其脓已成用托里透脓汤脓熟胀痛不溃系气血虚也急用十全大补汤温补之外兼用卧鍼开卧鍼者斜入斜出防伤内膜也或误行汗下或误敷寒凉以致肿而不溃溃而不敛者急用十全大补汤加干姜附子以救之已溃朝寒暮热者气血虚也食少作泻脾胃虚也胸痞痰涌脾肺虚也俱服六君子汤服后诸证悉退换十全大补汤调理即愈外治之法按痈疽肿疡溃疡门无论已溃未溃忽咬牙寒战系气虚不能胜毒毒陷攻里之兆或溃后脓水忽多忽少疮口如蟹吐沫者系内膜已透俱为逆证
　　托里散
　　皂刺　　　　　金银花
　　黄芩　　　　　牡蛎煆
　　当归　　　　　赤芍
　　朴硝　　　　　大黄
　　花粉　　　　　连翘【各等分去心】
　　共研粗末每用五钱酒水各一钟煎八分去渣服
　　【方歌】托里散医诸疮毒肿甚焮疼煎服消皂刺银花芩牡蛎归芍硝黄花粉翘
　　内疎黄连汤【见肿疡门】
　　隔蒜灸法【见首部灸法】
　　托里透脓汤【见头部侵脑疽】
　　补中益气汤
　　十全大补汤
　　六君子汤【即香砂六君子汤减去藿香砂仁俱见溃疡门】











　　中脘疽
　　中脘疽由胃火生脐上四寸隐隐疼坚硬漫肿无红热不食呕哕毒内攻
　　【注】此证一名胃疽发于心胸之下脐上四寸任衇经中脘穴隐痛日久向外生疽坚硬漫肿皮色无红无热由过食炙煿以致胃腑火毒而成人迎衇盛是毒气攻里作呕不食咳脓痰者逆初宜服仙方活命饮色紫坚硬宜服山甲内消散脓势将成内外治法俱按痈疽肿疡溃疡门若起长脓迟或疮不焮痛者急用艾壮隔独头蒜片置患上灸之囘阳
　　山甲内消散
　　穿山甲【三大片炒】　　当归尾
　　大黄　　　　　　甘草节【各三钱】
　　土木鳖【三个】　　　黑牵牛
　　僵蚕【各一钱炒】
　　酒水各一钟煎八分空心服渣再煎服大便行三四次方食稀粥淡味调理
　　【方歌】山甲内消火毒积色紫坚疼中脘疽归尾大黄僵草节木鳖牵牛加酒宜
　　仙方活命饮【见肿疡门】











　　吓痈
　　吓痈七情郁火成脐上三寸粟微红暴肿焮痛二七溃顶陷色黑溃迟凶
　　【注】此证由七情郁火凝结而成生脐上三寸属任衇经建里穴初如粟米痒痛相兼其肿迅速寒热往来甚则呕哕牵引脐痛初肿微红顶尖根束渐透赤色时痛时止十四日溃脓者顺若顶陷紫黑根脚漫肿面赤大渇衇见浮数而散大者逆内治与幽痈叅考外治法按痈疽肿疡溃疡门























　　冲疽
　　冲疽脐上二寸生心火毒炽入肾红髙肿焮痛速溃吉若见七恶定然凶
　　【注】此证生于任衇脐上二寸下脘穴一名中发疽又名壅肾疮由心火炽盛流入肾经而成色赤髙肿应在二十一日溃破脓稠受补者顺初宜疮科流气饮或仙方活命饮消之脓将成时内外治法俱按痈疽肿疡溃疡门其证若平塌紫黑脓水清稀七恶证见者逆
　　疮科流气饮【见背部痰注发】
　　仙方活命饮【见肿疡门】





















　　脐痈【附脐中出水】
　　脐痈毒发在脐中肿大如突若铃无红无热宜蒜灸稠脓为吉汚水凶
　　【注】此证由心经火毒流入大肠小肠所致生于脐中属任衇经神关穴此穴禁鍼肿大如髙突若铃无红无热最宜隔蒜灸之初宜服仙方活命饮加升麻消之便结实者内疎黄连汤通利之将欲成脓内外治法俱按痈疽肿疡溃疡门溃后得稠脓者顺时出汚水臭秽者逆亦有脐中不痛不肿甚痒时津黄水此属肠胃湿热积久宜服黄连平胃散外用三妙散干撒渗湿即愈当忌酒麫生冷果菜不致再发若水出不止者亦属逆
　　黄连平胃散
　　黄连【五钱】　　　陈皮
