<!-- { "loadSidebar": true } -->
　　【方歌】黄耆丸治臁疮起川乌赤豆共蒺藜地龙川楝茴香炒防风乌药酒糊宜
　　四生丸
　　地龙　　　　　　　　　【去土炒】　　白附子
　　僵蚕　　　　　　　【炒】　　　　草乌【去皮尖炮】
　　五灵脂【各等分】
　　右为细末米糊为丸如梧桐子大每服三四十丸食前茶酒任下
　　【方歌】四生臁疮久纒绵骨节多疼举动难地龙白附僵蚕炒草乌灵脂米糊丸
　　虎潜丸
　　败龟板【四两酥炙】　　知母
　　黄蘗　　　　　　　　　　　【二味盐酒炒】熟地【各三两】
　　牛膝　　　　　　　　【酒蒸】　　　白芍【酒炒】
　　陈皮【各二两盐水润】　　锁阳【酒润】
　　当归【各一两五钱酒洗】虎胫骨【一两酥炙】
　　共研末羯羊肉酒煮烂捣膏和入药末内为丸如梧桐子大每服三钱空心淡盐汤送下冬月加干姜一两
　　【方歌】虎潜丸疗筋骨痿下元虗冷精血亏龟板锁阳膝虎胫知蘗芍陈熟地归























　　鳝漏
　　鳝漏生在腿肚间孔如钻眼津水绵颇类湿疮湿热发艾汤薰洗觉痒痊
　　【注】此证由湿热而成初起颇类湿疮生于腿肚痒痛相兼破津黄水绵绵不已其孔深如钻眼复受寒气侵入疮孔以致口寒肌冷法宜艾叶老葱熬汤每日先薰后洗疮口发热觉痒时即贴黄蜡膏收敛而愈
　　黄蜡膏【见臁疮】























　　四弯风
　　四弯风生腿脚弯每月一发最纒绵形如风癣风邪袭搔破成疮痒难堪
　　【注】此证生在两腿弯脚弯每月一发形如风癣属风邪袭入腠理而成其痒无度搔破津水形如湿癣法宜大麦一升熬汤先薰后洗次搽三妙散渗湿杀虫其痒即止缓缓取效
　　三妙散【见腹部脐痈】








　　风疽
　　风疽生胫曲凹中痒搔皮损津汁脓风邪留于血衇内烦热昏冒肌肿痛
　　【注】此证生胫骨及曲凹之处痒搔皮损津黄汁极其黏浓由风邪留于血衇相搏而成因其根深故有疽名甚则身体烦热昏冒而肌肉透红更增肿疼宜服防风汤外抹青竹大豆油即效
　　防风汤
　　防风　　　　　附子【制】
　　麻黄　　　　　　　　【蜜炙】　　　白芷
　　木通　　　　　柴胡
　　当归　　　　　　　【焙】　　　　桔梗
　　甘草　　　　　　　【炙】　　　　羌活【各五分】
　　共为粗末水一钟半煎八分澄去滓食后服临睡再用一服如欲出汗俟空心头煎落滓并一服之后食稀粥生姜食毕被覆卧取汗避风
　　【方歌】防风汤疗风热搏留于血衇津汁破附子麻黄芷木通柴胡归桔甘羌活
　　青竹大豆油
　　青竹筒截三尺长径一寸半筒内装黑豆一升以谷糠马粪二物烧火当竹筒中炙之以磁盌两头接取油汁先以清米泔水和盐热洗患处拭干即涂豆油不过三度极效
　　【方歌】青竹筒截三尺长径要寸半黑豆装谷糠马粪烧炙筒风疽搔痒油涂良























　　足部
　　足发背
　　足发背属胆胃经七情六淫下注成详别善恶分顺逆细辨疽痈定死生
　　【注】此证一名足跗发凡足背虽行三阳而偏在胆胃二经居多证由七情内郁或兼六淫外伤而成经云三背不宜生疮惟足背多筋多骨肉少皮薄又在至隂之下发疮疽者升发迟慢所以谓为险候也宜别五善七恶而分顺逆发背者大疮之通名也须当细辨或疽或痈顺逆既分则死生定焉初宜服仙方活命饮及隔蒜灸之令疮速溃余与肿疡溃疡门治同
　　仙方活命饮【见肿疡门】
　　隔蒜灸法【见首卷灸法】


















　　涌泉疽
　　涌泉疽发在足心肾虗湿滞多属隂速破溃浅痈可治黑陷为疽命难存
　　【注】此证生在足心涌泉穴一名足心发又名穿窟天虵俗名病穿板属足少隂由肾经虗损兼湿热下注而成若十四日内即溃脓浅为痈犹可调治初服仙方活命饮外用神灯照法虗甚脓生迟者十全大补汤溃后兼用桂附地黄丸服之余治按痈疽肿疡溃疡门若黑陷不疼二十一日之内不溃脓者为疽属隂败之证难救
　　仙方活命饮【见肿疡门】
　　神灯照法【见首卷】
　　十全大补汤【见溃疡门】
　　桂附地黄丸【见面部颊疡】


















　　脱疽
　　脱疽多生足指间黄疱如粟黑烂延肾竭血枯五败证割切仍黑定归泉
　　【注】此证多生足指之间手指生者间或有之盖手足十指乃藏府枝榦未发疽之先烦躁发热颇类消渴日久始发此患初生如粟黄疱一防皮色紫暗犹如煮熟红枣黒气侵漫腐烂延开五指相传甚则攻于脚面痛如汤泼火燃其臭气虽异香难解由膏粱药酒及房术丹石热药以致阳精煽惑淫火猖狂蕴蓄于藏府消烁隂液而成斯时血死心败皮死肺败筋死肝败肉死脾败骨死肾败此五败证虽遇灵丹亦难获效初起宜服解毒济生汤外用大麦米煮饭拌芙蓉叶菊花叶各五钱贴之止痛治之不应者必施割法须患者情愿将死生付于度外遵古法毒在肉则割毒在骨则切然割切之法须宜早施乘其未及延散时用头发十余根紧纒患指本节尽处绕紥十余转毋令毒气攻延好肉随用蟾酥饼放于初起黄疱顶上加艾灸之至肉枯疮死为度次日病指尽黑方用利刀寻至本节缝中将患指徐顺取下血流不止者用如圣金刀散止之余肿以离宫锭涂之次日倘有黑气未尽单用蟾酥饼研末撒之用陀僧膏盖贴黑气自退患上生脓兼贴生肌玉红膏及生肌等药肌生防骨敛口此为吉兆内宜滋肾水养气血健脾安神之剂如隂阳二气丹清神散金液戊土丹俱可服之若内外始终无变证十中可保三四若割切之后复生黑气过节侵漫好肉疼痛尤甚者属逆此证初起不痛者宜雌雄霹雳火灸之其余滋补烫洗等法俱按痈疽肿疡溃疡门按诸书论脱疽单生于足大指而别指生者俱名敦疽此非确论然脱疽偏生于属隂经之指者居多屡经如此后之学者宜详审焉可也
　　解毒济生汤
　　当归　　　　　逺志【去心】
　　川芎　　　　　花粉
　　柴胡　　　　　黄芩
　　犀角　　　　　　　【镑】　　　　麦冬【去心】
　　知母　　　　　黄蘗
　　茯神　　　　　金银花【各一钱】
　　红花　　　　　牛膝
　　甘草【各五分生】
　　水二钟煎八分入童便一杯食前服
　　如生手指间去牛膝加升麻
　　【方歌】解毒济生归逺芎花粉柴芩犀麦冬知蘗茯银红膝草脱疽初起烦热攻
　　如圣金刀散
　　松香【七两】　　　生白矾
　　枯白矾【各一两五钱】
　　共研极细末磁罐收贮临用时撒于患处
　　【方歌】如圣金刀散刃伤血流不止撒之良白矾枯矾松香等共研为末罐收藏
　　隂阳二气丹
　　天门冬　　　　　　　　　【去心】　　麦门冬【去心】
　　元参【汤泡去粗皮以上三味各捣膏】
　　五味子　　　　　　　　【炒】　　　人中白【生】
　　黄蘗【各一两】　　甘草【生】
　　泽泻　　　　　枯白矾
　　青黛【各三钱】　　氷片【一钱】
　　各研细末同天门冬等膏加炼蜜少许再捣千余下輭硬得中丸如梧桐子大硃砂为衣每服六十丸童便人乳各一酒钟空心送下安睡一时
　　【方歌】隂阳二气丹脱疽肾水枯干燥热欺天麦元参甘泻味中白氷矾蘗黛宜
　　清神散
　　緑豆粉【一两】　　牛黄【三分】
　　甘草节【五钱】　　氷片【五分】
　　硃砂【三钱】
　　右共为极细末每服一钱淡竹叶灯心煎汤调服
　　【方歌】清神散治脱疽发闷乱心烦调服佳豆粉牛黄甘草节研加氷片共硃砂
　　金液戊土丹
　　茯神　　　　　胡黄连
　　乌梅肉　　　　人中黄
　　五味子【各一两】　硃砂
　　雄黄　　　　　硝石
　　逺志　　　　　　　　【去心】　　　石菖蒲【各三钱】
　　牛黄　　　　　氷片【各一钱】
　　各研细末共和一处再研千转于端午七夕或春秋二分冬夏二至吉辰在净室中先将乌梅肉捣膏和入药末内加炼蜜少许捣千余下輭硬得中为丸每丸重一钱金铂为衣每服一丸人乳童便各一酒钟随病上下化服修和之时服药之际忌妇人僧尼孝服鸡犬等见之此药用蜡封固收藏不泄药味愈久愈效
　　【方歌】金液戊土茯牛黄硃雄消逺片石菖胡连梅肉中黄味耑治脱疽发背疮
　　雌雄霹雳火
　　雌黄　　　　　雄黄
　　丁香【各二钱】　　麝香【一分】
　　右为细末用蕲艾茸二钱将药末搓入艾内作豌豆大丸安患上灸之毋论痒痛以肉焦为度如毒已经走散就红晕尽处排炷灸之痛则至痒痒则至痛以疮红活为妙
　　【方歌】霹雳火治隂疽方脱疽不疼灸更强雌黄丁麝雄黄末蕲艾茸搓药末良
　　蟾酥饼【即蟾酥丸作饼见疔疮门】
　　离宫锭【见肿疡门】
　　陀僧膏
　　生肌玉红膏【俱见溃疡门】













　　敦疽
　　敦疽多生足指疼肿色红活出血脓血燥精竭无败色膏粱房劳脾肾经
　　【注】此证多生于足指而手指亦间有生者由膏粱太过则损脾房劳太过则伤肾脾既损则血生少肾既伤则精必竭更兼湿热壅盛而成初起黄粟小疱痛如汤泼火燃其色红活肿无黑晕溃破有脓腐无败色此属血衇未死之候然此证虽无败色亦由脏腑发出未可视为小毒也法宜急服滋隂救燥补血理脾之药初服解毒济生汤六味地黄汤溃服人参养荣汤桂附地黄汤外初宜蝌蚪拔毒散涂之将溃贴蟾酥饼兼贴巴膏溃腐之后换搽生肌玉红膏生肌敛口初终禁用灸法患者宜清心寡欲调理庶免变证
　　解毒济生汤【见脱疽】
　　六味地黄汤【见面部雀斑】
　　桂附地黄汤【见面部颊疡】
　　人参养荣汤
　　巴膏
　　生肌玉红膏【俱见溃疡门】
　　蝌蚪拔毒散【见肿疡门】
　　蟾酥饼【即蟾酥丸作饼见疔疮门】










　　甲疽
　　甲疽多因剔甲伤甲长侵肉破成疮努肉髙突痛难忍消瘀化努效非常
　　【注】此证因割嵌指甲伤肉或剔甲伤肉或甲长侵肉穿窄小靴鞋以致甲旁焮肿破烂时津黄水努肉髙突疼痛难忍不能着衣原系好肉受伤宜用盐汤烫洗外敷华陀累效散白膏药葢贴努肉消尽即愈
　　华陀累效散
　　乳香　　　　　硇砂【各一钱】
　　轻粉【五分】　　　橄防核【三枚烧存性】
　　黄丹【三分】
　　共研细末香油调敷
　　【方歌】华陀累效敷嵌甲黄丹轻粉乳硇砂橄防核烧同碾细香油调浓患处搽
　　白膏药【见溃疡门】
















　　足跟疽
　　足跟疽生脚挛根状如免咬紫红焮阳蹻积热溃难敛初宜隔蒜艾灸勤
