<!-- { "loadSidebar": true } -->
　　【注】此证生足跟俗名脚挛根由脏腑积热汗出渉水逺行伤筋而成初肿红紫疼痛溃破脓水淋沥状如免咬经云免齧状如赤豆至骨急治迟则害人盖谓毒之深恶也属足太阳膀胱经穴名申衇即阳蹻衇发源之所又系肾经所过之路疮口久溃不合阳蹻衇气不能冲发肾气由此漏泄以致患者益虗初起宜隔蒜片灸之服仙方活命饮加肉桂牛膝溃后宜补中益气汤人参养荣汤桂附地黄丸随证滋补治之余按痈疽溃疡门海藏云免齧久不收敛用盐汤洗之白术研末撒之两日一易谨戒一切劳碌即效
　　隔蒜灸法【见首卷灸法】
　　仙方活命饮【见肿疡门】
　　补中益气汤
　　人参养荣汤【俱见溃疡门】
　　桂附地黄丸【见面部颊疡】





<子部,医家类,御纂医宗金鉴,卷七十一>
　　厉痈　四淫
　　厉痈势小足旁生四淫在足上下凝三隂亏损为疽重三阳湿热发痈轻
　　【注】灵枢云发于足上下名曰四淫其状大痈急治之百日死发于足旁名曰厉痈其状不大急治之去其黑者不消辄益不治百日死此二证俱由足三隂经亏损为疽者重若兼足三阳经湿热下注而成痈者轻若红肿疼痛溃破有脓腐脱无黑气浸漫属湿热偏盛顺证易治若微红微肿溃出脓水属隂气凝结不能化脓险证难治若黑暗漫肿痛不溃脓烦热作渴小水淋漓为隂败恶证属逆四淫无边沿厉痈类敦疽初俱宜仙方活命饮外宜隔蒜灸以宣壅毒将溃宜服人参养荣汤兼六味地黄丸以滋补之若色黯不痛即用桑柴烘法以行壅滞助阳气更宜十全大补汤兼桂附地黄丸壮脾滋水治之或可成功若妄用苦寒尅伐之药多致不救外治法同敦疽
　　仙方活命饮【见肿疡门】
　　隔蒜灸法【见首卷灸法】
　　人参养荣汤
　　十全大补汤【俱见溃疡门】
　　六味地黄丸【见面部雀斑】
　　桑柴烘法【见首卷】
　　桂附地黄丸【见面部颊疡】
















　　臭田螺
　　臭田螺疮最纒绵脚丫搔痒起白斑搓破皮烂腥水臭治宜清热渗湿痊
　　【注】此证由胃经湿热下注而生脚丫破烂其患甚小其痒搓之不能解必搓至皮烂津腥臭水觉疼时其痒方止次日仍痒经年不愈极其纒绵法宜甘草薏苡仁煎汤洗之嚼细茶叶涂之干则黄连膏润之破烂甚者宜用鵞掌皮煆存性研末香油调敷甚效
　　黄连膏【见鼻部鼻疮】






















　　牛程
　　牛程因奔走急脚热着水寒风袭气滞血凝起硬埂法宜鸽粪滚汤渍
　　【注】此证生于足跟及足掌皮内顽硬肿起高埂色黄疼痛不能行履由脚热着冷水或遇寒风袭于血衇令气滞血凝而成法宜用盆一个内安新砖砖上安鸽粪粪上合罩篱以脚踏罩篱上次以滚水从旁冲入蒸之浸渍之冷则易之或用新砖烧红韭菜汁泼之将病足踏于其上烫之早治或有消者久则破裂脓水津流每日米泔水洗净搽牛角散四围顽皮浮起剪之换搽生肌玉红膏月白珍珠散生肌敛口自愈
　　牛角散
　　松香　　　　　轻粉
　　水龙骨【即旧船底油石灰】牛角尖【烧灰】
　　共为末牛骨髓调搽
　　【方歌】牛角散治牛程久破脓水流不痊松香轻粉水龙骨牛角烧灰须用尖
　　生肌玉红膏
　　月白珍珠散【俱见溃疡门】












　　土栗
　　土栗生在足跟旁肿若琉璃亮色黄行路﨑岖伤筋骨急服仙方合五香
　　【注】此证又名琉璃疽生在足跟之旁形如枣栗亮而色黄肿若琉璃由行﨑岖之路劳伤筋骨血衇而成急服五香汤及仙方活命饮宣通壅滞脓熟鍼之脓少而多水者以陀僧膏贴之余按痈疽溃疡治法
　　五香汤
　　乳香　　　　　藿香
　　丁香　　　　　沉香
　　青木香【各三钱半】
　　水二钟煎八分服之
　　【方歌】五香汤善治土栗行路劳伤血衇积乳藿丁沉青木香煎服舒壅功效极
　　仙方活命饮【见肿疡门】
　　陀僧膏【见溃疡门】















　　冷疔
　　冷疔湿寒足跟生疼痛彻骨紫疱形黑烂深孔流血水气秽神灯照法灵
　　【注】此证生在足跟由湿寒凝结而成形如枣栗起紫白疱疼痛彻骨渐生黑气腐烂孔深时流血水气秽经久不敛者宜神灯照法照之铁粉散敷之初服内补十宣散次按溃疡治同
　　铁粉散
　　生铁粉【即鍼砂如无用黑铅四两铁杓化开倾水中冷定取出再化再倾以铅化尽为度去水取
　　末三钱】
　　黄丹　　　　　　　【飞】　　　　轻粉
　　松香【各一钱】　　麝香【一分】
　　各研细末共和一处再研匀将患处以葱汤洗去血水腐臭香油调药搽于患上油纸盖之紥之
　　【方歌】铁粉散医足冷疔能蚀黑腐肌肉生黄丹轻粉松香麝香油调搽纸盖灵
　　神灯照法【见首卷】
　　内补十宣散【见胸部痈】














　　脚气疮
　　脚气疮在足膝生湿热相搏风气乘壮热肿痛津黄水心神烦躁犀角灵
　　【注】此证生于足膝由湿热内搏滞于肤腠外为风乘不得宣通故令脚膝生疮痒痛作肿破津黄水形类黄水疮惟身体壮热心神烦躁经久难瘥宜服犀角散外以漏芦汤洗之兼敷龙骨散甚效
　　犀角散
　　犀角屑　　　　天麻
　　黄耆　　　　　枳殻【麸炒】
　　白鲜皮　　　　黄芩
　　防风　　　　　羌活
　　白蒺藜【各七钱五分】　槟榔【一两】
　　乌稍蛇【二两酒浸】　　甘草【五钱炙】
　　右研粗末每服八钱水一钟半生姜五片煎一钟去渣不拘时温服
　　【方歌】犀角散医脚气疮天麻耆枳白鲜榔乌蛇芩草风羌活蒺藜粗末引加姜
　　漏芦汤
　　漏芦　　　　　甘草【生】
　　槐白皮　　　　五加皮
　　白敛【各一两五钱】白蒺藜【四两】
　　共为粗末每用五两水八盌煎五盌去渣淋洗
　　【方歌】漏芦汤甘槐白皮五加白敛白蒺藜脚气疮疼痒津水熬汤洗患散湿急
　　龙骨散
　　白龙骨　　　　　　　　【研】　　　轻粉【各二钱五分】
　　槟榔【一钱研】
　　豮猪粪【新瓦上焙干再入火中烧之存性取出研末五钱】
　　共研匀先以口含虀水或温盐汤洗令疮净见肉却用香油调药随疮大小敷之未愈再敷
　　【方歌】龙骨散能去湿腐脚气疮敷自然无轻榔猪粪香油入久逺恶疮用亦除















　　田螺疱
　　田螺疱在足掌生里湿外寒蒸郁成豆粒黄疱闷胀硬破津臭水肿烂疼
　　【注】此证多生足掌而手掌罕见由脾经湿热下注外寒闭塞或因热体渉水湿冷之气蒸郁而成初生形如豆粒黄疱闷胀硬疼不能着地连生数疱皮厚难于自破传度三五成片湿烂甚则足跗俱肿寒热往来法宜苦参菖蒲野艾熬汤热洗次用线鍼将疱挑破放出臭水加味太乙膏贴之又将疱皮剪去宜用石膏轻粉等分研末撒之仍以加味太乙膏盖贴内服解毒泻脾汤更有经年不愈者系下部湿寒以金匮肾气丸常服甚效
　　解毒泻脾汤
　　石膏　　　　　　　【煆】　　　　牛蒡子【炒硏】
　　防风　　　　　黄芩
　　苍术　　　　　　　【炒】　　　　甘草【生】
　　木通　　　　　山栀【各一钱生研】
　　水二钟灯心二十根煎八分服之
　　【方歌】解毒泻脾芩蒡子风膏苍术草通栀田螺疱起宜煎服清热疎风又去湿
　　加味太乙膏【见溃疡门】
　　金匮肾气丸【即桂附地黄丸加车前子牛膝各一两见面部颊疡】


　　肉刺
　　肉刺证由纒脚生或着窄鞋逺路行步履艰难疼痛甚玉簮根捣贴涂灵
　　【注】此证生在脚指形如鸡眼故俗名鸡眼根陷肉里顶起硬凸疼痛步履不得或因纒脚或着窄鞋逺行皆可生之法宜贴加味太乙膏滋润之或用紫玉簮花根捣烂贴涂以油纸盖之又地骨皮红花等分研细香油调敷俱效
　　加味太乙膏【见溃疡门】






　　御纂医宗金鉴卷七十一
<子部,医家类,御纂医宗金鉴>
　　钦定四库全书
　　御纂医宗金鉴卷七十二
　　编辑外科心法要诀目录
　　发无定处【上】
　　疔疮
　　流注
　　瘿瘤
　　多骨疽
　　结核
　　痼发
　　瘭疽
　　乌白癞



　　御纂医宗金鉴卷七十二目録
　　钦定四库全书
　　御纂医宗金鉴卷七十二
　　编辑外科心法要诀





　　发无定处
　　疔疮
　　五藏皆可发疔疮现于形体细考详若论隂阳分上下欲知经藏辨何方
　　疔名火焰发心经往往生于唇指中心作烦时神恍惚痛兼麻痒疱黄红
　　毒发肝经名紫燕此患多于筋骨见破流血水烂串筋指青舌强神昏乱
　　黄鼓由于脾发毒多生口角与颧骨疱黄光润红色纒麻痒硬僵兼呕吐
　　毒发肺经名白刃白疱顶硬根突峻易腐易防多损腮咳吐痰涎气急甚
　　从来黑靥发肾经黑斑紫疱硬如钉为毒极甚疼牵骨惊悸沉昏目露睛
　　以上五疔应五藏又有红丝疔一样初如小疮渐发红最忌红丝攻心上
　　凡治疔证贵乎早三隂三阳更宜晓在下宜灸上宜鍼速医即愈缓难保
