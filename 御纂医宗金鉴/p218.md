<!-- { "loadSidebar": true } -->
　　流注原有证数般湿痰瘀风汗后寒发无定处连肿漫溃近骨节治难痊此证本由脾胃弱留结肌肉骨筋间【注】此证名虽无殊其原各异盖人之血气每日周身流行自无停息或因湿痰或因瘀血或因风湿或因伤寒汗后余毒或因欲后受寒稽留于肌肉之中致令气血不行故名流注诸家书云流者流行注者住也发无定处随在可生初发漫肿无头皮色不变凝结日乆微热渐痛透红一防方是脓熟即宜用鍼开破若湿痰化成者脓色黏白瘀血化成者脓色金黄黏水风湿化成者脓色稀白如豆汁汗后余邪化成者脓色或黄或黑稀脓臭秽以上四证发在肉厚处可愈发在骨节及骨空处难痊淫欲受寒化成者脓色稀白而腥其水中有猪脂水油之状此为败浆脓也诸书虽有治法终成败证初起湿痰所中者木香流气饮导之产后瘀血所中者通经导滞汤通活之跌扑伤损瘀血所中者宜散瘀葛根汤逐之风湿所中者万灵丹五积散加附子温散之汗后余邪发肿者人参败毒散散之房欲后外寒侵袭者初宜服五积散加附子次服附子八物汤温之又有室女孀妇郁怒伤肝思虑伤脾而成者宜服归脾汤加香附青皮散之此皆流注初起将成之法一服至三四服皆可外俱用乌龙膏或冲和膏敷贴皮肉不热者雷火神鍼鍼之轻者即消重者其势必溃将溃时俱宜服托里透脓汤已溃俱服人参养荣汤乆溃脓水清稀饮食减少不能生肌收敛者俱宜服调中大成汤乆溃脓水清稀精神怯少渐成漏证者俱宜服先天大造丸溃后其余治法俱按痈疽溃疡门叅考
　　通经导滞汤
　　当归　　　　　熟地
　　赤芍　　　　　川芎
　　枳殻　　　　　　　　【麸炒】　　　紫苏
　　香附　　　　　陈皮
　　丹皮　　　　　红花
　　牛膝【各一钱】　　独活
　　甘草【各五分节】
　　水二钟煎八分入酒一杯食前服
　　【方歌】通经导滞产后疾败血流瘀肿痛积四物枳苏香附陈丹皮独草红花膝
　　散瘀葛根汤
　　葛根　　　　　川芎
　　半夏　　　　　　　【制】　　　　桔梗
　　防风　　　　　羌活
　　升麻【各八分】　　细卒
　　甘草　　　　　　　【生】　　　　香附
　　红花　　　　　苏叶
　　白芷【各六分】
　　水二钟葱三根姜三片煎八分不拘时服
　　【方歌】散瘀葛根瘀血凝皆因跌扑流注成芎半桔风羌细草香附红花苏芷升
　　附子八物汤
　　附子　　　　　　　【制】　　　　人参
　　白术　　　　　　　　【土炒】　　　白茯苓
　　当归　　　　　熟地
　　川芎　　　　　白芍【各一钱酒炒】
　　木香　　　　　肉桂
　　甘草【各五分炙】
　　水二钟姜三片红枣肉一枚煎八分食逺服
　　【方歌】附子八物医流注房欲伤阴外寒入木香肉桂八珍汤姜枣水煎食逺服
　　调中大成汤
　　人参【二钱】　　　白术【土炒】
　　白茯苓　　　　黄耆
　　山药　　　　　　　【炒】　　　　丹皮
　　当归身　　　　白芍【酒炒】
　　陈皮【各一钱】　　肉桂
　　附子【各八分制】　　逺志【去心】
　　藿香　　　　　缩砂仁
　　甘草【各五分炙】
　　水二钟煨姜三片红枣肉二枚煎八分食逺服
　　【方歌】调中大成四君耆山药丹皮归芍宜逺藿缩砂陈桂附能医流注溃脓稀
　　木香流气饮【见疔疮门】
　　万灵丹
　　乌龙膏
　　冲和膏【俱见肿疡门】
　　五积散【见内痈部肾痈】
　　人参败毒散【即荆防败毒散减去荆防见顶部脑疽】
　　归脾汤【见乳部乳中结核】
　　雷火神鍼【见股部附骨疽】
　　托里透脓汤【见头部侵脑疽】
　　人参养荣汤【见溃疡门】
　　先天大造丸【见臀部鹳口疽】











　　瘿瘤
　　五瘿属阳六瘤阴瘿别血气肉石筋瘤气血肉脂筋骨惟脂开溃不伤身瘿蔕细小红不紧瘤根漫大亮白新证由内外岚水气疗治须当戒怒嗔
　　【注】瘿瘤二证发于皮肤血肉筋骨之处瘿者如缨络之状瘤者随气留住故有是名也多外因六邪荣衞气血凝鬰内因七情忧恚怒气湿痰瘀滞山岚水气而成皆不痛痒瘿证属阳色红而髙突皮寛不急蔕小而下垂瘤证属阴色白而漫肿皮嫩而光亮顶小而根大瘿有五种肉色不变者爲肉瘿其筋衇现露者名筋瘿若赤衇交络者名血瘿随喜怒消长者名气瘿坚硬推之不移者名石瘿五瘿皆不可破破则脓血崩溃多致伤生瘤有六种坚硬紫色累累青筋盘曲若蚯蚓状者名筋瘤又名石瘤微紫微红輭硬间杂皮肤中隐隐若红丝纠纒时时牵痛误有触破而血流不止者名血瘤或輭如绵或硬如馒皮色如常不不寛始终只似覆肝名肉瘤輭而不坚皮色如常随喜怒消长无寒无热者名气瘤日久化脓流出又名脓瘤也形色紫黑坚硬如石疙叠起推之不移昻昻坚贴于骨者名骨瘤輭而不硬皮色淡红者名脂瘤即粉瘤也六瘤之形色如此凡瘿多生于肩项两颐瘤则随处有之夫肝统筋怒气动肝则火盛血燥致生筋瘿筋瘤宜清肝解鬰养血舒筋清肝芦荟丸主之心主血暴戾太甚则火旺逼血沸腾复被外邪所搏致生血瘿血瘤宜养血凉血抑火滋阴安敛心神调和血衇芩连二母丸主之脾主肌肉鬰结伤脾肌肉浇薄土气不行逆于肉里致生肉瘿肉瘤宜理脾寛中疏通戊土开鬰行痰调理饮食加味归脾丸主之肺主气劳伤元气腠里不密外寒搏之致生气瘿气瘤宜清肺气调经衇理劳伤和荣衞通气散坚丸主之肾主骨恣欲伤肾肾火鬰遏骨无荣养致生石瘿骨瘤石瘿海藻玉壶汤主之骨瘤尤宜补肾散坚行瘀利窍调元肾气丸主之瘿瘤诸证用药缓缓消磨自然缩小若乆而脓血崩溃渗漏不已者皆为逆证不可轻用刀鍼决破以致出血不止立见危殆惟粉瘤可破其色粉红多生耳项前后亦有生于下体者全系痰凝气结而成治宜铍鍼破去脂粉以白降丹撚子挿入数次将内膜化净用生肌玉红膏贴之自愈又有一种黑砂瘤多生臀腿肿突大小不一以手摄起内有黑色即是亦用鍼刺出黑砂有声輭硬不一又有髪瘤多生耳后发下寸许輭小髙突按之不痛亦用鍼刺之粉发齐出又有虱瘤发后其痒彻骨开破出虱无数内有极大一虱出其虱方尽黑砂髪虱三瘤外治皆同粉瘤之法其口方收又有虫瘤每生脇下治法当按痈疽肿疡溃疡门但本忧思化成每难获效诸证形状各异皆五脏湿热邪火浊瘀各有所感而成总非正气之所化也
　　清肝芦荟丸
　　当归　　　　　生地【酒浸捣膏】
　　白芍　　　　　　　　【酒炒】　　　川芎【各二两】
　　黄连　　　　　青皮
　　海粉　　　　　牙皂
　　甘草节　　　　昆布【酒洗】
　　芦荟【各五钱】
　　右爲细末神麯糊丸如梧桐子大每服八十丸白滚水量病上下食前后服之
　　【方歌】清肝芦荟怒伤肝筋结瘿瘤血燥原四物黄连青海粉牙皂甘昆麯糊丸
　　芩连二母丸
　　黄芩　　　　　黄连
　　知母　　　　　贝母【去心】
　　当归　　　　　白芍【酒炒】
　　羚羊角　　　　　　　　【镑】　　　生地
　　熟地　　　　　蒲黄
　　地骨皮　　　　川芎【各一两】
　　甘草【五钱生】
　　右爲末侧栢叶煎汤打寒食麫糊爲丸如梧桐子大每服七十丸灯心煎汤送下
　　【方歌】芩连二母血瘤瘿血沸寒凝微紫红归芍羚羊生熟地蒲黄地骨草川芎
　　加味归脾丸
　　香附　　　　　人参
　　酸枣仁　　　　　　　　【炒】　　　远志【去心】
　　当归　　　　　黄耆
　　乌药　　　　　陈皮
　　茯神　　　　　白术【土炒】
　　贝母【各一两去心】　　木香
　　甘草【各三钱炙】
　　右爲细末合欢树根皮四两煎汤煮老米糊爲丸如梧桐子大每服六十丸食逺白滚水送下
　　【方歌】加味归脾香附参枣逺归耆乌药陈茯神术草木香贝消瘿除瘤脾郁伸
　　通气散坚丸
　　人参　　　　　桔梗
　　川芎　　　　　当归
　　花粉　　　　　黄芩【酒炒】
　　枳实　　　　　　　　【麸炒】　　　陈皮
　　半夏　　　　　　　【制】　　　　白茯苓
　　胆星　　　　　贝母【去心】
　　海藻　　　　　　　【洗】　　　　香附
　　石菖蒲　　　　甘草【各一两生】
　　右爲细末荷叶煎汤爲丸如豌豆大每服一钱食逺灯心生姜煎汤送下
　　【方歌】通气散坚气瘿瘤参桔芎归花粉投芩枳二陈星贝藻香附石菖患渐瘳
　　海藻玉壶汤
　　海藻　　　　　　　【洗】　　　　陈皮
　　贝母　　　　　　　　【去心】　　　连翘【去心】
　　昆布　　　　　半夏【制】
　　青皮　　　　　独活
　　川芎　　　　　当归
　　甘草【各一钱节】　　海带【五分洗】
　　水二钟煎八分量病上下食前后服之
　　【方歌】海藻玉壶汤石瘿陈贝连翘昆半青独活芎归甘海带化硬消坚最有灵
　　调元肾气丸
　　生地【四两　　酒煑捣膏】　山萸肉
　　山药　　　　　　　【炒】　　　　丹皮
　　白茯苓【各二两】　泽泻
　　麦冬　　　　　　　　　　【去心捣膏】　人参
　　当归身　　　　龙骨【煆】
　　地骨皮【各一两】　知母【童便炒】
　　黄蘗【各五钱盐水炒】　　缩砂仁【炒】
　　木香【各三钱】
　　共研细末鹿角胶四两老酒化稠加蜂蜜四两同煎滴水成珠和药为丸如梧桐子大每服八十丸空心温酒送下忌萝卜火酒房事
　　【方歌】调元肾气缩砂仁六味地黄知麦参归蘗木香龙地骨骨瘤服此又滋隂
　　白降丹
　　生肌玉龙膏【俱见溃疡门】




















　　多骨疽
　　多骨疽由肾虚源疮乆肿溃复受寒落草患此胎元结名爲骨胀治一般
　　【注】此证一名剩骨一名朽骨无论老少皆有生者多在腮腭牙床眼胞颏下手足腿膊等处有因肾虚之人生疮乆溃肿硬不退口不收敛外被寒邪袭入与脓毒凝结借人之气血化成多骨者又有初生落草身肉之中按之有如脆骨由胎元受之精血交错而致迨其人长大后必于脆骨所生之处突然发肿生疽及溃破后多骨脱出其口方收有多骨出之不休者名曰骨胀难愈以上二因治法皆同俱宜隔附子饼艾灸以宣寒凝令骨速脱葢骨属肾遇寒则凝故从热治也若朽骨内含或出臭脓或出涎泡宜撒黄灵药陀僧膏葢贴令朽骨出尽其口始易敛也肾虚防寒者服六味地黄丸虚而寒甚者桂附地黄丸常服可愈由胎元结成者禀赋身虚不可强取多骨候自破则取之
　　附子饼灸法【见首卷灸法】
　　黄灵药
　　陀僧膏【俱见溃疡门】
　　六味地黄丸【见面部雀斑】
　　桂附地黄丸【见面部颊疡】










　　结核
　　结核即同果核形皮里膜外结凝成或由风火气郁致或因怒火湿痰生
