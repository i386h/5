<!-- { "loadSidebar": true } -->
　　【注】此证生于皮里膜外结如果核坚而不痛由风火气郁结聚而生初发令人寒热往来有表证者荆防败毒散解之表既解即服连翘消毒饮若湿痰气郁凝结者宜行气化痰以五香流气饮千金指迷丸辛凉之药治之其核自消若误投苦寒之剂必至溃破或服之而反甚者其势将溃不可强消以耗其气宜用透脓散溃而不愈者属气虚宜用补中益气汤平补之外治按痈疽肿疡溃疡门
　　千金指迷丸
　　半夏【四两制】　　　白茯苓
　　枳壳【各三两麸炒】　　风化硝【三钱】
　　共研爲末河水煮糊爲丸如梧桐子大每服二钱白滚水送下
　　【方歌】千金指迷丸半夏茯苓枳壳消同砑河水煮糊作成丸消坚去核结痰化
　　荆防败毒散【见项部脑疽】
　　连翘消毒饮【见背部酒毒发】
　　五香流气饮【见胫部黄鳅痈】
　　透脓散【见肿疡门】
　　补中益气汤【见溃疡门】









　　痼发
　　痼发皆由外感生伸缩动处每成形漫肿无头寒热作四肢沉重渴烦增
　　【注】此证体虚之人感受天地不正之厉气而生非由内作也多生于手足掌心或腰腿臀下伸缩动处疼如痛风而兼漫肿无头其色淡红増寒发热四肢沉重烦渴初起宜服万灵丹发汗解表肿仍不消必欲作脓者宜托里消毒散兼琥珀蜡矾丸间服已溃者按痈疽溃疡门治法
　　万灵丹
　　托里消毒散
　　琥珀蜡矾丸【俱见肿疡门】




















　　瘭疽
　　瘭疽本由烟瘴起小如粟豆大梅李初发红防次变黑腐烂筋骨疼无己
　　【注】此证一名蛇瘴川广烟瘴地面有之初起红防次变黑色其形小者如粟豆大者如梅李随处可生疼痛应心不止腐烂筋骨溃破脓如豆汁今日拭净次日脓汁复满愈而复发初起宜贴蟾酥饼寒热交作宜服黍米寸金丹或夺命丹亦可红肿游走不定者离宫锭涂之兼神灯照熏照之破后脾虚食少作呕者补中益气汤加黄连麦冬补而不应或出稀水秽汁者逆
　　蟾酥饼【见疔疮】
　　黍米寸金丹
　　离宫锭【俱见肿疡门】
　　夺命丹【见背部阴阳二气疽】
　　补中益气汤【见溃疡门】
　　神灯照法【见首卷】















　　乌白癞
　　乌白癞由中恶风犯触忌害亦能成麻痒彻骨刺不痛除风养血即收功
　　【注】此二证俱由恶风侵袭皮肤血分之间火郁耗血及犯触忌害而成有乌白二种乌者初觉皮毛变黑发若瘾疹痒若虫行手足顽麻鍼刺不痛目视物若垂丝心常惊而妄语凡饮食言语之时开口出气而鸣宜服猬皮丸外擦大黑神膏白癞皮色渐变白斑语声嘶嗄目视不明四肢顽疼身体大热心常懊恼手脚缓纵背膂拘急肉如鍼刺鼻生息肉瞳生白沬宜服白花蛇散外擦螌蝥膏二证俱常饮苦参酒白癞便秘者先宜服醉仙散次服通天再造散利下恶物即效
　　猬皮丸
　　猬皮　　　　　　　　　【烧存性】　　蚺蛇头【烧存性】
　　魁蛤【各一枚】　　红娘子【去头足翅】
　　蛴螬　　　　　　　　【焙干】　　　防虫【去头足翅】
　　水蛭　　　　　　　　　　【糯米炒熟】　蜘蛛【焙】
　　螌蝥【各三个　去头足翅】　桂心
　　大黄　　　　　黄连
　　龙骨　　　　　　　　【煆研】　　　麝香【研】
　　汞　　　　　　　　【即水银】　　　川椒【各五钱炒】
　　芒消　　　　　石膏【各一两煆】
　　穿山甲【三片炙】　　枯白矾
　　滑石【研水飞】
　　甘遂【各二钱五分与胡麻同炒以胡麻熟爲度去麻用甘遂】蜈蚣【一条半炙】　　附子【二枚泡去皮脐】
　　巴豆　　　　　　　　　　　【去皮膜心油】雷丸【各五十粒】
　　右爲细末炼蜜爲丸如小豆大每服一丸滚白水送下空心临卧各一服如未觉每服加一丸如茎中痛即有虫下细观形状皆死矣痛多减一丸痛少服二丸以瘥爲度此药乃攻毒取虫之峻剂非灼知藏府有虫毒及精神可胜攻下者不可轻服
　　【方歌】猬皮肤黑成乌癞心惊视物若垂毫痒似虫行手足痹红娘魁蛤汞矾螬蚺桂消黄防蛭甲黄连龙骨麝蜘膏川椒滑附蜈巴豆雷丸甘遂共螌蝥
　　大黑神膏
　　头髪【鸡子大一团】川芎
　　黄连　　　　　黄蘗
　　防已　　　　　　　　【去皮】　　　川乌
　　升麻　　　　　藜芦【各五钱】
　　巴豆　　　　　杏仁【各十四粒】
　　用猪脂油二觔将药煠至头发化尽为度捞去渣再用雌黄雄黄白矾铅粉各五钱松脂一块如鸡子大同研末入油内搅匀先以热盐汤洗浄患处次擦药日三次勿令入口
　　【方歌】大黑神膏乌癞涂髪芎连蘗巳川乌雌雄巴豆矾松脂铅粉升麻杏藜芦
　　白花蛇散
　　白花蛇　　　　　　　　　　【酒浸炙】　槐子
　　天麻　　　　　枳殻【麸炒】
　　蔓荆子　　　　防风
　　羌活　　　　　威灵仙
　　白鲜皮　　　　晩蚕蛾【各一两去头足翅】
　　甘草【五钱炙】
　　共研细末每服二钱温酒调下不拘时日用二服
　　【方歌】白花蛇散体多热刺痛声嘶白癞疴槐子天麻鲜枳蔓风羌威草晩蚕蛾
　　螌蝥膏
　　螌蝥【十四枚】　　大蝮蛇【一条头尾全者晒干】
　　黄酒七盌同药入瓶内用糠火煨酒至一盌滤去渣收贮每用薄薄涂于患上
　　【方歌】螌蝥膏搽白癞风蝮蛇黄酒入瓶中糠火煨酒取涂患以毒攻恶癞自平
　　苦参酒
　　苦参【五觔】　　　露蜂房【五两】
　　刺猬皮【一具酥炙】
　　共研粗末用水三斗煎汤至一斗去渣浸细麴五觔炊黍米三斗拌如常醖法酒熟压去糟每于食煎温饮一小盏
　　【方歌】苦参酒治乌白癞露蜂房与刺猬皮煎汤浸麴炊黍米酿酒饮之恶疾离
　　醉仙散
　　通天再造散【俱见大麻风】













　　御纂医宗金鉴卷七十二
<子部,医家类,御纂医宗金鉴>
　　钦定四库全书
　　御纂医宗金鉴卷七十三
　　编辑外科心法要诀目录
　　发无定处【中】
　　大麻风
　　杨梅疮
　　杨梅结毒
　　赤白逰风
　　紫白癜风
　　白驳风
　　疬疡风
　　丹毒
　　粟疮作痒
　　枯筋箭

　　御纂医宗金鉴卷七十三目録
　　钦定四库全书
　　御纂医宗金鉴卷七十三
　　编辑外科心法要诀





　　大麻风
　　麻风总属毒疠成其因有三五损风五死证见真恶初病能守或可生
　　【注】此证古名疠风疠风者有毒之风也经云衇风成为疠又云疠者有营气热腐其气不清故使其鼻柱壊而色败皮肤疡溃毒风客于衇而不去名曰疠风今人呼为大麻风一因风土所生中国少有此证惟烟瘴地面多有之一因传染或遇生麻风之人或父母夫妻家人递相传染或在外不谨或粪坑房室床铺衣被不洁一因自不调摄洗浴乗凉希图快意或露卧当风睡眠湿地毒风袭入血衇其因名虽有三总属天地疠气感受不觉未经发泄积久而发徧身麻木次起白屑红斑蔓延如癜形若蛇皮脱落成片始发之时自上而下者顺自下而上者逆渐来可治顿发难医风毒入里化生为虫虫蚀五脏则形有五损肺受病先落眉毛肝受病靣起紫疱肾受病脚底先穿脾受病徧身如癣心受病先损其目此为险证又有五死证如麻木不仁者为皮死割切不痛者为肉死溃烂无脓者为血死手足脱落者为筋死鼻梁崩塌眼断裂唇翻声哑者为骨死若五死见一即为败恶不治之也此证初觉即服万灵丹汗之次宜神应消风散追风散磨风丸次第服之牙龈出血用黄连贯众等分煎汤漱之外搽类聚祛风散兼用地骨皮荆芥苦参细辛各二两河水煎汤浸浴熏洗若遇损败之证在上部则服醉仙散在下部则服通天再造散若鼻梁塌壊用换肌散服之患者稍露虚象即以补气泻荣汤服之兼用何首乌酒饮之若能清心寡欲戒口早治或有可生若口味不能清淡色欲不能断絶即愈后仍不免再发终于不救
　　神应消风散
　　全蝎　　　　　白芷
　　人参【各一两】
　　右研细末每用二钱勿食晚饭次日空心温酒调服觉身微躁为效
　　【方歌】神应消风散疠风身麻白屑起斑红蝎芷人参各一两空心酒服麻木平
　　追风散
　　锦纹大黄【六两】　川郁金【一两八钱炒】
　　皂角刺【一两五钱】
　　共研细末每用五钱加大风子油一钱五分朴消一钱五更空心温酒调服直待辰时又如前调药加熟蜜少许服之以蜜解口切不可卧良久痛泻数次不妨以稀粥补之如第一日服消风散第二日即服此药第三日服磨风丸周而复始又如此服之痩弱者十日内追风散只用一服老弱者勿服
　　【方歌】追风散用川郁金皂刺大黄研末匀初服消风次用此风油消酒调服神
　　磨风丸
　　豨莶草　　　　牛蒡子【炒】
　　麻黄　　　　　苍耳草
　　细辛　　　　　川芎
　　当归　　　　　荆芥
　　蔓荆子　　　　防风
　　车前子　　　　威灵仙
　　天麻　　　　　何首乌
　　羌活　　　　　独活【各一两】
　　共为细末酒打麯糊为丸如梧桐子大每服六七十丸温酒送下日用二服
　　【方歌】磨风丸莶蒡麻黄苍细芎归荆蔓防车威天麻何羌独追风服后用此方
　　类聚祛风散
　　硫黄　　　　　寒水石
　　枯白矾　　　　贯众【各二两】
　　蛇床子【一两】　　朴消【五钱】
　　共研细末腊月猪脂捣烂调敷
　　【方歌】类聚祛风散硫黄寒水枯矾消蛇床贯众细研猪脂捣耑搽徧体疠风疮
　　醉仙散
　　牛蒡子　　　　　　　　【炒】　　　胡麻
　　枸子　　　　蔓荆子【各一两】
　　苦参　　　　　白蒺藜
　　防风　　　　　花粉【各五钱】
　　共研细末每服一钱加轻粉一分二厘研匀茶清调服晨午晚各一服五七日后先于牙缝内出臭黄涎浑身疼闷如醉然后利下脓血恶物臭气病根乃去矣
　　【方歌】醉仙上部疠风重牛蒡胡麻枸蔓荆苦参蒺藜防花粉服加轻粉用茶清
　　通天再造散
　　大黄【一两煨】　　　皂角刺【一两五钱】
　　郁金【五钱】　　　白牵牛【六钱头末半生半炒】
　　共研细末每服二钱或三钱早晨靣东醇酒调下当日利下恶物或脓或虫为效
　　【方歌】通天再造治疠风败证先从下部攻郁金大黄牵牛刺晨服酒调靣向东
　　换肌散
　　乌稍蛇　　　　白花蛇
　　蚯蚓【各一两去土】　　细辛
　　木鳖子　　　　白芷
　　天麻　　　　　　　　　【连茎者】　　赤芍
　　蔓荆子　　　　当归
　　威灵仙　　　　荆芥穗
　　甘菊花　　　　不灰木
　　紫参　　　　　苦参
　　沙参　　　　　何首乌
　　石菖蒲　　　　木贼
　　天门冬　　　　　　　　　【去心】　　川芎
　　白蒺藜　　　　甘草【炙】
　　胡麻仁　　　　苍术【米泔水浸炒】
　　草乌【各三钱五分汤泡去皮】
　　共研细末每服五钱温酒调下酒多更妙紫参不灰木虽无亦可
