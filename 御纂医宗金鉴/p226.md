<!-- { "loadSidebar": true } -->
　　鸎粟膏
　　鸎粟花【十五朶无花以殻代之】
　　香油四两将鸎粟煠枯滤净入白蜡三钱溶化尽倾入盌内待将凝之时下轻粉二钱搅匀炖水中令冷取出临用时抿脚挑膏手心中捺化搽于伤处绵纸盖之日换二次其痛自止次日用輭帛挹浄腐皮再搽之
　　【方歌】鸎粟膏医汤火烧香油鸎粟共煎熬白蜡更兼真轻粉患上搽涂痛即消
　　清凉膏
　　水泼开石灰末一升加水四盌搅浑澄清取清汁一盌加香油一盌以筯顺搅数百转其稠黏如糊用鸡翎蘸扫伤处
　　黄连膏【见鼻部鼻疮】
　　四顺清凉饮【见面部痄腮】

　　冻疮
　　冻疮触犯严寒伤气血肌肉硬肿僵凉水揉溻觉热散大忌烘火立成疮
　　【注】此证由触犯严寒之气伤及皮肉着冻以致气血凝结肌肉硬肿僵木不知痛痒即在着痛之处垫衣揉搓令气血活动次用凉水频洗觉热僵木处通活如故则已若日久冻僵疙不散用冰一块绢包溻之以僵疙化尽为度此从治之法也若暴冻即着热或进暖屋或用火烘汤泡必致肉死损形轻则溃烂重则骨脱筋连急剪去筋否则浸滛好肉初治宜人参养荣汤加醇酒服之溃烂者外按痈疽溃疡治法亦有经年不愈者用独胜膏敷之甚效
　　独胜膏
　　于六月初六十六二十六日用独头蒜杵烂日中晒热涂于冻发之处即于日中晒干忌患处着水
　　人参养荣汤【见溃疡门】















　　人齩伤
　　人齩系受牙毒伤肿痛臭烂异寻常始终惟宜童便洗蟾酥条饼功最良
　　【注】此伤由人牙齿食用炙煿之物渐渍有毒故一受其伤则肿痛臭烂异于寻常初齩时用热童便浸伤处洗去牙黄汚血贴蟾酥饼以万应膏盖之出微脓即愈若失治则烂痛发肿仍用童便浸洗次用油纸撚防火于患处薫之良久揷蟾酥条如伤口大作饼罨上万应膏盖之俟肿消时用葱白二两甘草五钱水煎日洗一次换生肌玉红膏盖贴万应膏收口一法随于齩后即用童便洗之大粪涂之肿溃时人中黄熬汤时洗较诸治法尤觉神效
　　蟾酥饼
　　蟾酥条【俱见疔疮门】
　　万应膏
　　生肌玉红膏【俱见溃疡门】















　　熊虎狼伤人
　　熊虎狼伤致成伤内外服洗葛根汤青布撚薫鐡汤洗独窠栗子嚼涂伤
　　【注】熊虎狼牙爪伤人皮肉成疮者初宜葛根浓煎内服一二钟外洗日十度或煮生鐡有味者洗之又用青布急卷为绳撚着纳竹筒中注疮口薫之出毒水次宜独窠栗子生嚼涂伤口效









　　马齩伤
　　马齩伤时损肌肉栗子嚼烂敷患处若逢毒气入里者马齿苋汤速宜服
　　【注】此伤用栗子嚼烂敷之毒气入里心烦呕闷者马齿苋煎汤饮之即效外用马鞭子挽手及鞭穗煅灰存性研末猪脂捣合贴之俱效










　　疯犬齩伤
　　疯犬齩伤毒最深刺吮粪灸尿洗淋顶心红髪当拔去三年禁忌保终身
　　【注】犬因五脏受毒而成疯犬故经其齩必致伤人九死一生之证也初被齩时急就齩处刺令出毒血以口含浆水吮洗伤处或以拔法拔之或以人尿淋洗拭干即用核桃殻半边以人粪填满罨在齩处上着艾灸之殻焦粪干再易灸至百壮以玉真散唾津调敷次日再灸渐灸至三五百壮为度于初灸时即服扶危散逐恶物血片从小水中出若毒物血片堵塞茎中致小水涩滞若淋者即服琥珀碧玉散以通利之被齩之人顶心有红髪一根速当拔去一法用豆防研末香油调稠丸如弹子大常揩拭所齩处搯开看豉丸内若有狗毛茸茸然此系毒气已出易丸再揩至无茸毛方止甚效始终禁忌必当慎重终身忌食狗肉及蚕蛹赤豆百日内忌见麻物忌饮酒三年内忌食一切毒物及房事可常食杏仁以防其毒若治迟犬毒入心烦乱腹胀口吐白沫者用虎头骨虎牙虎胫骨为末酒调二钱服之若发狂叫唤人声似犬声眼神露白者逆终始犯禁忌者不救
　　扶危散
　　螌蝥【按日数用之如犬齩已竟七日用七个十日用十个去翅足加糯米同炒去米】
　　滑石【一两水飞】　　　雄黄【一钱】
　　麝香【二分】
　　共研细末每服一钱温酒调下不饮酒者米汤调下
　　【方歌】扶危散治疯犬齩螌蝥糯米一同炒滑石雄黄与麝香研加酒服毒即扫
　　琥珀碧玉散
　　滑石【六两】　　　甘草【一两】
　　琥珀【五钱】　　　青黛【八分】
　　共研细末每服三钱灯心煎汤调下
　　【方歌】琥珀碧玉用六一黛珀同加研极细灯心汤调服三钱滑澁能医小水利
　　疯犬齩伤拔法
　　用砂烧酒壶两个盛多半壶烧酒先以一壶上火令滚无声倾去酒即按在破伤疮口拔出汚黒血水满则自落再以次壶仍按疮口论流提拔以尽为度其证立愈
　　玉真散【见破伤风】







　　马汗驴涎入疮
　　溃疮误犯马汗伤焮痛紫肿疮四旁急砭肿处出紫血乌梅嚼烂涂敷良患者烦热毒攻腹强弱量服马苋汤更有骡涎入疮者冬瓜青皮末敷疮
　　【注】此证系溃疮未合误入马汗之毒以致疮口四旁忽复焮痛紫肿宜急砭肿处令出紫血乌梅嚼烂涂于疮上若患者烦闷发热恐毒入腹以致不救急用醇酒浓煎马齿苋饮之尽醉为效但马齿苋其性寒滑凡疮溃未合气血未复而又受此汗毒必量人壮弱用一两或五钱更有驴涎入疮者形证与马汗毒同宜用冬瓜片下青皮晒干研末敷之熬汤洗之亦可毒甚者亦用马齿苋酒饮之立效



　　蛇齩伤
　　蛇齩伤时即饮醋仍宜用绳紥患处再服五灵共雄黄肿消口合自如故
　　【注】凡被蛇齩伤者即时饮好醋一二碗使气不随血走以绳紥伤处两头若昏困宜用五灵脂五钱雄黄二钱五分共为末酒调二钱灌之少时齩处出黄水水尽则肿消以雄黄末掺之口合而愈









　　蜈蚣齩伤
　　蜈蚣齩伤用雄鸡倒控鸡涎手蘸之扶搽伤处痛立止甚饮鸡血最相宜
　　【注】此伤取雄鸡倒控少时以手蘸鸡口内涎抹搽伤处其痛立止甚者生鸡血乗热饮之立效











　　蝎螫　蚕齩
　　蝎螫急取大蜗牛捣烂涂之痛立休蚕齩须将苎根捣取汁搽涂患即瘳
　　【注】凡蝎螫取大蜗牛一个捣烂涂之其痛立止一时不得蜗牛即将螫处挤去毒水急用膏药烤热贴之亦能止痛蚕齩者用苎根捣汁涂之即愈










　　射工伤
　　射工伤人必痒痛甚则骨肉烂成疡豆豉捣敷白芷洗已烂海螵蛸末良
　　【注】射工即树间杂毛虫也又名瓦刺虫人触着则能放毛射人初痒次痛势如火燎久则外痒内痛骨肉皆烂诸药罔效用豆豉清油捣敷痛痒之处少时则毛出可见去豆豉用白芷煎汤洗之如肉已烂用海螵蛸末掺之即愈








　　蚯蚓伤
　　蚯蚓齩伤受毒气眉髯脱落全无迹法用盐汤频频洗久则其毒自然去
　　【注】蚯蚓齩伤即受蚯蚓之毒令人眉髯皆落状如大麻风但夜则蚓鸣于体中为异耳宜用盐汤频频洗之其毒自去










　　天蛇疮
　　天蛇疮发肌肤中似癞非癞是其形证因草内蜘蛛毒复被露水侵始生
　　【注】此证生于肌肤似癞非癞是草中花蜘蛛螫伤复被露水所侵而致法宜秦艽一味煎汤徐徐饮之外敷二味拔毒散甚效
　　二味拔毒散【见肿疡门】









　　蠷螋伤
　　蠷螋隐壁尿射人误着皮肤水疱淫痛如火烙如豆大盐汤二味拔毒侵
　　【注】此虫一名多脚虫藏于壁间以尿射人若误中其毒令人皮肤起燎浆水疱痛如火烙初如饭糁次如豆大宜盐汤绵溻疮上数换即消甚则毒延徧身搔痒不休宜二味拔毒散敷之甚效
　　二味拔毒散【见肿疡门】








　　百虫入耳
　　虫偶入耳勿惊慌烧肉香气近耳旁独坐夜灯引虫出麻油滴耳使虫殃
　　【注】百虫偶然误入耳中如蝇蚊小虫以麻油数防滴入耳窍虫即死取出如蚰蜒等物入者以肉炙香置于耳旁虫闻香自出夜间暗入者切勿惊慌响叫逼虫内攻宜端坐防灯光向耳窍其虫见光自出若对面有人其虫不出人皆旁避方效







　　御纂医宗金鉴卷七十五
<子部,医家类,御纂医宗金鉴>
　　钦定四库全书
　　御纂医宗金鉴卷七十六
　　编辑外科心法要诀目録
　　婴儿部
　　赤游丹毒
　　胎瘤
　　红丝瘤
　　胎疮
　　痘痈
　　葡萄疫
　　胎惊丹毒
　　滞热丹毒
　　婴儿疮疡
　　垂痈
　　胎风
　　脐疮
　　脐突
　　隂肿
　　脱肛
　　肛门作痒
　　遗毒
　　痘里夹瘿
　　痘疔
　　痘里发丹
　　痘烂
　　痘风疮
　　逐日人神所在不宜鍼灸歌
　　十二时人神歌
　　十二支日人神所在歌
　　十干日不宜用鍼犯之病多反覆
　　九宫尻神图
　　九宫尻神歌
　　升打灵药固罐法
　　升打灵药封罐口法
　　炼金顶砒法
　　制寒食面法











　　御纂医宗金鉴卷七十六目録
　　钦定四库全书
　　御纂医宗金鉴卷七十六
　　编辑外科心法要诀
　　婴儿部
　　赤游丹毒
　　胎毒初患赤游丹腹肢先后内外叅内服外贴兼砭血红轻紫重黑难痊
　　【注】小儿赤游丹之证皆由胎毒所致欲发之时先身热啼呌惊搐不宁次生红晕由小渐大其色如丹游走无定起于背腹流散四肢者顺起于四肢流入胸腹者逆或初生之后外用热水洗浴兼以火烘衣物触动内毒遂成此证治之者先宜砭出恶血看血色红者轻紫者重黑者死次宜牛羊肉片徧贴红晕处微干再易俟肉片不干换如意金黄散用蓝靛清汁调敷内初服大连翘饮次服消毒犀角饮大便秘结加生大黄三五分若烦躁唇焦面赤者宜服五福化毒丹若失治毒气入里腹胀坚硬声音雌哑吮乳不下咽者宜服紫雪散下之一二日间身轻腹輭热退身凉砭处肉活乳哺如常者生反此者不治
　　大连翘饮
　　连翘　　　　　　　　【去心】　　　当归
　　赤芍　　　　　防风
　　木通　　　　　滑石【水飞】
　　牛蒡子　　　　　　　　　【炒研】　　蝉蜕【去足翅】
　　瞿麦　　　　　石膏【煆】
　　荆芥　　　　　甘草【生】
　　柴胡　　　　　黄芩
　　栀子　　　　　　　　【生研】　　　车前子【各五分】
　　水二钟灯心二十根煎八分子与乳母同服
　　【方歌】大连翘饮赤游丹归芍防通滑蒡蝉瞿麦石膏荆芥草紫芩栀子共车前
　　消毒犀角饮
　　犀角　　　　　　　【镑】　　　　防风【各一钱】
　　甘草【五分生】　　　黄连【三分生】
　　水二钟灯心二十根煎四分徐徐服之
　　【方歌】消毒犀角饮黄连防风甘草共和煎赤游丹毒啼惊搐气粗身热服之安
　　五福化毒丹
　　黑参　　　　　赤茯苓
　　桔梗【各二两】　　牙消
　　青黛　　　　　黄连
　　龙胆草【各一两】　甘草【五钱生】
　　人参　　　　　硃砂【各三钱】
　　氷片【五分】
　　共研细末炼蜜为丸如芡实大金铂为衣每服一丸薄荷灯心煎汤化服
