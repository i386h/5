<!-- { "loadSidebar": true } -->
　　人神走注须当记足大指兮属初一外踝二日股内三四日在腰五口寄六手七日内踝存八腕九尻腰背十十有一日鼻柱间十二日兮在髪际十三注于牙齿中十四常在胃腕聚徧身十五十六胸十有七日气冲集十八股内足十九二十日在内踝丽二十一日手小指念二外踝神所寓肝及足兮二十三在手阳明念四日二十五日足阳明念六在胸念七膝二十八日伏于阴念九即在膝胫室三十日兮在足趺人神所在刺灸忌十二时人神歌
　　子踝丑腰寅在目夘面辰头巳手属午胸未腹申在心酉背戌头亥股续
　　十二支日人神所在歌
　　子不治头君须认丑日腰耳寅胸应卯日鼻脾辰膝腰巳手午心真捷径未头手足申头背酉行膝背同其类戌日在隂头面间亥日游行头颈位十二支神禁灸歌男除女破应该防
　　十干日不宜用鍼犯之病多反覆
　　甲不治头乙耳喉丙肩丁背与心求戊己腹脾庚腰肺辛膝壬当肾胫收癸日不宜鍼手足十干不犯则无忧














　　此神农所置一岁起坤二岁
　　震逐年顺飞九宫周而复始
　　行年到处则所主败切忌鍼
　　灸愼勿犯之否则变生他病


　　九宫尻神歌
　　尻神所在有根由　　坤内外踝圣人留
　　震宫牙口腨宜记　　巽位还居乳口头
　　中宫肩骨连尻骨　　背面目从干上游
　　手膊兑宫难砭灸　　艮宫腰项也须休
　　离膝肋脇鍼难下　　坎肘还连肚脚求
　　为医精晓尻神诀　　万病无干禁忌忧

　　升打灵药固罐法
　　宜用阳城罐将罐燺热捣大蒜于罐外徧擦之再燺再擦如是三四次次以姜醋入罐内荡之煮之以干为度次用黄土二分煤灰二分以马毛以盐水合之固罐一指厚阴干裂缝再固必要完固聼用
　　升打灵药封罐口法
　　入药毕盖鐡盏用鐡丝鑻毕用石膏无名异等分食盐减半俱煅过为极细末醋调成膏次加炭火二三块于盏内烧盏热以笔蘸药周围涂之随干随涂以口平为率一用石膏生白矾食盐三味等分为末水调涂之如前
　　炼金顶砒法
　　用铅一觔小罐内炭火煨化投白砒二两于化烊铅上炼烟尽为度取起冷定打开金顶砒结在铅面上取下聼用
　　制寒食麫法
　　用白麫一觔外再以麫半觔水调稠厚赶成薄片二块将前麫包合于内周围揑紧于清明正日蒸熟挂透风处隂干用麫包藏勿经女手愈久愈效












　　御纂医宗金鉴卷七十六
<子部,医家类,御纂医宗金鉴>
　　钦定四库全书
　　御纂医宗金鉴卷七十七
　　编辑眼科心法要诀目録
　　目睛原始歌
　　五轮图
　　五轮所属部位歌
　　五轮主五藏病歌
　　八廓图
　　八廓部位歌
　　八廓所属部位歌
　　八廓主六府命门包络病歌
　　内因为病歌
　　外因为病歌
　　不内外因为病歌
　　内障总名歌
　　内障初患乆变五风歌
　　五风初患有余歌【方附】
　　五风初患不足歌【方附】
　　黄风有余歌【方附】
　　黄风不足歌【方附】
　　緑风有余歌【方附】
　　緑风不足歌【方附】
　　黑风有余歌【方附】
　　黑风不足歌【方附】
　　乌风有余歌【方附】
　　乌风不足歌【方附】
　　青风有余歌【方附】
　　青风不足歌【方附】
　　圆翳歌【方附】
　　氷翳歌【方附】
　　滑翳歌【方附】
　　濇翳歌【方附】
　　浮翳歌【方附】
　　沉翳歌【方附】
　　横翳歌【方附】
　　散翳歌【方附】
　　偃月翳歌【方附】
　　白翳黄心歌【方附】
　　黑水凝翳歌【方附】
　　枣花翳歌【方附】
　　雷头风歌【方附】
　　惊振内障歌【方附】
　　瞳人干缺歌【方附】
　　雀目歌【方附】
　　高风内障歌【方附】
　　胎患内障歌【方附】

　　御纂医宗金鉴卷七十七目録
　　钦定四库全书
　　御纂医宗金鉴卷七十七
　　编辑眼科心法要诀
　　目睛原始歌
　　天有日月隂阳精人有二目藏府精众精之窠为之眼肉精上下两胞名血精两眦气精白筋精为黑骨精瞳约束裹撷系属脑目睛原始要详明
　　【注】天有日月犹人之有二目也天之日月乃天之隂阳之精而为之也人之二目亦人之五藏六府之精上注于目而为之也故众精之窠为之眼也肉之精为上下胞也血之精为两眦也气之精为白眼也筋之精为黑眼也骨之精为瞳人也约束裹撷气血筋骨之精其系上属于脑不可不明此目睛之原始也



　　肉轮属脾主肉
　　血轮属心主血
　　气轮属肺主气
　　风轮属肝主筋
　　水轮属肾主骨


　　五轮所属部位歌
　　五轮肉血气风水肉轮两胞血轮眦气轮白睛风轮黑水轮瞳子自当知
　　【注】五轮者肉轮血轮气轮风轮水轮也谓之轮者目睛运动如轮之意也上下两胞为肉轮内外两眦为血轮白睛为气轮黑睛为风轮瞳人为水轮此明五轮之部位分属五藏也
　　五轮主五藏病歌
　　胞为脾病眦主心肺白肝黑肾瞳人五轮为病主五藏寒热虚实随证分
　　【注】胞为肉轮主脾病也内外二眦为血轮主心病也白睛为气轮主肺病也黑睛为风轮主肝病也瞳人为水轮主肾病也五轮之病五藏主之其寒热虚实当随所现之证而分之也










　　水廓属膀胱又名津液廓
　　风廓属胆又名养化廓
　　天廓属大肠又名传导廓
　　地廓属胃又名水谷廓
　　火廓属小肠又名抱阳廓
　　雷廓属命门又名关泉廓
　　泽廓属三焦又名清净廓
　　山廓属包络又名防隂廓
　　八廓部位歌
　　瞳人水廓黑睛风天廓白睛部位同内眦火雷外山泽上下胞属地廓宫
　　【注】八廓者水廓风廓天廓火廓雷廓山廓泽廓地廓也谓之廓者犹城郭卫御之义也瞳人属坎水廓也黑睛属巽风廓也白睛属干天廓也内眦大眦也属离火震雷之廓也外眦小眦也属艮山兑泽之廓也两胞属坤地廓也此明八廓以八卦立名示人六腑命门包络之部位也
　　八廓所属歌
　　津液水廓属膀胱养化风廓是胆方传导天廓大肠是水谷地廓胃家乡关泉雷廓命门主抱阳内眦火小肠外眦三焦清净泽防阴山廓包络疆
　　【注】内眦火小肠谓内眦火廓属小肠也外眦三焦清净泽谓外眦属三焦清浄泽廓也津液廓即水廓水廓属肾肾与膀胱为表里膀胱为津液之府故又名焉养化廓即风廓风廓属肝肝与胆为表里胆为少阳主长养化育故又名焉传导廓即天廓天廓属肺肺与大肠为表里大肠为传导之官故又名焉水谷廓即地廓地廓属脾脾与胃为表里胃纳水谷故又名焉抱阳廓即火廓火廓属心心与小肠为表里依附于阳故又名焉关泉廓即雷廓命门者龙雷之火故名关泉附于火廓也清净廓即泽廓三焦者阳相火也蒸化水谷为决凟之官故名清净附于火廓也会阴廓即山廓包络者阴相火也依附于心为臣使之官故名防阴附于火廓也
　　八廓主六府命门包络病歌
　　风廓属胆水膀胱大肠天廓地胃乡火廓小肠雷廓命山泽三焦包络方
　　【注】此明八廓所属也风廓即风轮也风轮属肝肝与胆为表里故轮主藏为肝病廓主府为胆病水廓即水轮也水轮属肾肾与膀胱为表里故轮主藏为肾病廓主府为膀胱病天廓即气轮也气轮属肺肺与大肠为表里故轮主藏为肺病廓主府为大肠病地廓即肉轮也肉轮属脾脾与胃为表里故轮主藏为脾病廓主府为胃病火廓雷廓泽廓山廓即血轮之部位也血轮属心心与小肠为表里故轮主藏为心病廓主府为小肠病其雷廓命门泽廓三焦山廓包络皆附于血轮者以命门三焦包络俱属相火当禀命于君火故当附焉
　　【按】眼科皆以五轮属藏配五行八廓属藏府配八卦遂使藏府混淆无所适从夫五轮既属藏八廓自应属府今改订之俾学者按轮廓之部位视之而病之在藏在府自能了然矣
　　内因为病歌
　　内障皆因伤七情喜怒忧思悲恐惊藏府内损精不注初为内障乆成风
　　【注】此明内障受病之因也障遮蔽也内障者从内而蔽也内障之病皆因七情过伤过喜伤心过怒伤肝过忧伤肺过思伤脾过悲伤心过恐伤肾过惊伤胆藏府内损精气不上注于目故初病内障乆成五风乌风緑风黑风黄风青风之患其证不红不肿瞳人色变而其光失明也
　　外因为病歌
　　外障皆因六气生暑寒燥湿火与风内热召邪乗隙入随经循系上头中
　　【注】此明外障受病之因也外障者从外而遮也风寒暑湿燥火六气也外障之病皆因六滛所感然必因其人内热外蒸腠理不宻相召外邪乘虚而入入项属太阳入靣属阳明入颊属少阳各随其经之系上头入脑中而为患于目焉其证赤痛肿涩眵泪翳膜遮睛也
　　不内外因为病歌
　　病由不内外因者饮食起居击刺成邪无定体内外障细察其因无遁情
　　【注】此明不内外因受病之因也既非外感六气又非内伤七情但因饮食不节伤饱失饥起居不慎劳役过度或遭击振或被刺损以其邪无定体故或成内障或成外障之病当细察其所因则病无遁情矣
　　内障总名歌
　　内障初患变五风黄緑黑乌青圆氷滑濇浮沉横散偃黄心黑水枣花形雷头惊振及瞳缺雀目高风胎患名二十四证为内障湏当一一辨分明
　　【注】内障初患尚未失明之证也乆而变成五风之证瞳变黄色者名曰黄风变緑白色者名曰緑风变黑色者名曰黑风变乌红色者名曰乌风变青色者名曰青风圆者圆翳也氷者氷翳也滑者滑翳也濇者濇翳也浮者浮翳也沉者沉翳也又名深翳横者横翳也又名剑翳散者散翳也偃者偃月翳也黄心者白翳黄心翳也黑水者黑水凝翳亦名黑花翳枣花者枣花翳也雷头者雷头风变内障也惊振者因惊振而成内障也胎患者胎患内障也此内障二十四证之总名也须当一一分辨明白以施治也
　　内障初患乆变五风歌
