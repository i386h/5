<!-- { "loadSidebar": true } -->
　　内障初患如好眼生花视物雾烟中隠隠似翳瞳失彩乆变黄緑黑乌青黄风雀目乆金色緑风时见花白红头旋额鼻目牵痛黑风见黑緑风同乌风亦与緑不异但痛不旋乃乌风头旋不痛青风证瞳黄黄风发脾经浅緑如白肺经发黑色黑风肾经名乌浑红心经病青是青风属肝经外因头风痛引目脑脂热注忽失明内因精伤不上注左右相渐渐盲或兼外因皆赤痛内因不足补其精【注】内障初患如同好眼但视物常见五色花飞昏而不明如在雾烟之中瞳中隠隠似翳渐无精彩射人其瞳色或变黄白緑青乌黑浑红无定乆则成五风内障之证也黄风者初病雀目日乆瞳变黄色甚而如金难治之证也緑风者初病眼前时见白花红花头旋两额侠鼻痛牵两目日乆瞳变浅緑如白之色黑风者初病与緑风相同但时见黑花日乆瞳变昏黑之色乌风者初病亦与緑风之证不异但头痛而不旋晕眼前常见乌花日乆瞳变乌带浑红之色青风者初病亦与乌风相同头虽旋晕而不痛眼前常见青花日乆瞳变青色其五风发病之源黄风则发于脾经緑风则发于肺经黑风则发于肾经乌风则发于心经青风则发于肝经然风虽有五其致病之由则有二一曰外因必因头风其痛引目上攻于脑脑脂与热合邪下注于目而致两目忽然失明也一曰内因必因内伤藏府精气不上注于目或先病左目后及于右目或先病右目后及于左目左右相两目俱损也外因证属有余多兼赤痛当以除风散热为主内因证属不足多不赤痛当以补精益气为主
　　五风初患有余歌
　　五风初患有余证除风汤内主羚羊黑苓蝎尾车前子黄芩白芍共消黄
　　除风汤方
　　羚羊角【二钱】　　　黑参【二钱】
　　茯苓【二钱】　　　　蝎尾【三分】
　　车前子【二钱】　　　黄芩【一钱】
　　白芍药【一钱】　　　芒消【一钱】
　　大黄【一钱】
　　右为粗末令匀以水二盏煎至一盏食后去滓温服
　　五风初患不足歌
　　五风初患不足证通明补肾决明参生地桔车茺芍细引经窜散少加军
　　通明补肾丸方
　　石决明【一两】　　人参【二两】
　　生地黄【二两】　　桔梗【一两】
　　车前子【一两】　　茺蔚子【二两】
　　白芍药【一两】　　细辛【半两】
　　大黄【三钱】
　　右为细末炼蜜为丸如桐子大空心茶清送下三钱
　　黄风有余歌
　　已成黄风有余证须用通脾防胃汤知母军芩茺蔚子石膏栀子黑参防
　　通脾泻胃汤方
　　知母【一钱】　　　大黄【一钱】
　　黄芩【一钱五分】　茺蔚子【一钱】
　　石膏【二钱】　　　栀子【一钱】
　　黑参【一钱】　　　防风【一钱】
　　右为粗末以水二盏煎至一盏食后去柤温服
　　黄风不足歌
　　已成黄风不足证补益脾经山药丸人参山药茯苓地泽泻防风同作圆
　　山药丸方
　　人参　　　　　山药
　　茯苓　　　　　生地黄
　　泽泻　　　　　防风【各一两】
　　右为细末炼蜜为丸如桐子大空心茶清送下三钱
　　緑风有余歌
　　已成緑风有余证羚羊角饮黑参防茯苓知母黄芩细桔梗羚羊车大黄
　　緑风羚羊饮
　　黑参【二钱】　　　防风【二钱】
　　茯苓【二钱】　　　知母【二钱】
　　黄芩【一钱】　　　细辛【一钱】
　　桔梗【二钱】　　　羚羊角【一钱】
　　车前子【一钱】　　大黄【一钱】
　　右为粗末以水二盏煎至一盏食后去柤温服
　　緑风不足歌
　　已成緑风不足证还睛丸草术参苓羌防菊地蒺蓉薯牛膝葙蒙兎贼芎
　　緑风还睛丸方
　　甘草　　　　　白术
　　人参　　　　　茯苓
　　羌活　　　　　防风
　　菊花　　　　　生地黄
　　蒺藜　　　　　肉苁蓉
　　山药　　　　　牛膝
　　青葙子　　　　蜜蒙花
　　兎丝子　　　　木贼
　　川芎【各一两】
　　右为细末炼蜜为丸桐子大空心茶清送三钱
　　黑风有余歌
　　已成黑风有余证羚羊角饮黑羚羌车前桔梗黄芩共柴胡茺蔚细辛防
　　黑风羚羊饮
　　黑参【一钱】　　　羚羊角【一钱】
　　羌活【一钱】　　　车前子【一钱半】
　　桔梗【一钱】　　　黄芩【一钱】
　　柴胡【一钱】　　　茺蔚子【一钱半】
　　细辛【五分】　　　防风【一钱】
　　右为粗末以水二盏煎至一盏食后去柤温服
　　黑风不足歌
　　已成黑风不足证补肾丸中熟地黄泽防茺蔚五味子细辛山药兎丝良
　　补肾丸方
　　熟地黄【一两】　　泽防【一两】
　　茺蔚子【一两】　　五味子【三钱】
　　细辛【三钱】　　　山药【一两】
　　兎丝子【一两】
　　右为细末炼蜜为丸桐子大每服二钱空心盐汤下
　　乌风有余歌
　　已成乌风有余证决明丸内决明辛桔梗防风茺蔚子车茯山药共元参
　　乌风决明丸方
　　石决明【二两】　　细辛【五钱】
　　桔梗　　　　　防风
　　茺蔚子　　　　车前子
　　茯苓　　　　　山药
　　元参【各二两】
　　右为细末炼蜜为丸如桐子大食前茶清送下三钱
　　乌风不足歌
　　已成乌风不足证补肝散内用川芎熟地当归蒺藜芍木贼夏枯草防风
　　乌风补肝散方
　　川芎　　　　　熟地黄
　　当归　　　　　蒺藜
　　白芍药　　　　木贼
　　夏枯草　　　　防风【各一钱】
　　右为粗末以水二盏煎至一盏食前去柤温服
　　青风有余歌
　　已成青风有余证羚羊汤内用羚羊元参地骨车前子川芎羌活细辛良
　　青风羚羊汤方
　　羚羊角【一钱】　　元参【一钱】
　　地骨皮【一钱】　　车前子【一钱五分】
　　川芎【一钱】　　　羌活【一钱】
　　细辛【五分】
　　右为粗末以水二盏煎至一盏食远温服
　　青风不足歌
　　已成青风不足证还睛散内用苓参防风地骨车前子羌活川芎共细辛
　　青风还睛散方
　　茯苓　　　　　人参
　　防风　　　　　地骨皮
　　车前子　　　　羌活
　　川芎　　　　　细辛【各等分】
　　右为粗末以水二盏煎至一盏食后去柤温服
　　圆翳歌
　　圆翳清白一防圆宛如油水中间肝风冲脑脂下注明视翳小暗看寛虚热羚羊饮车细参芩防知一同煎实用防风芩桔梗消黄茺黑细知前
　　【注】圆翳内障初起之时黑睛上一防青白宛如油防浮于水靣暗处视之其翳青白而大明处看之其形差小縁肝风上冲脑脂下注所致宜审其虚实而调之虚者用羚羊角饮子清其虚热实者宜防风散泄其热邪也
　　圆翳羚羊饮
　　羚羊角【一钱】　　车前子【一钱】
　　细辛【五分】　　　人参【一钱】
　　黄芩【一钱】　　　防风【二钱】
　　知母【一钱】
　　右为粗末以水二盏煎至一盏夜食后去柤温服
　　圆翳防风散方
　　防风【二钱】　　　黄芩【一钱】
　　桔梗【二钱】　　　芒消【一钱】
　　大黄【一钱】　　　茺蔚子【一钱】
　　黑参【一钱】　　　细辛【五分】
　　知母【二钱】　　　车前子【一钱】
　　右为粗末以水二盏煎至一盏食后去柤温服
　　氷翳歌
　　氷翳瞳色亮如氷阴看阳看无二形睛中隐隐白透外肺风肝热合邪攻对证虽当鍼督衇出血若多反伤睛还睛参味防知细芩桔车前元地茺
　　【注】氷翳内障瞳色坚实白亮如氷之状无论隂处及日中视之皆一般无二非若圆翳之明暗有别也其睛内有白色隐隐透出于外此证乃肝热肺风合邪上攻入目为患宜按穴刺之出血则愈但督衇不宜出血过多若出血过多恐加昏暗也内服之药宜还睛丸清而补之【穴名上星在鼻直上入髪际一寸陷中】
　　氷翳还睛丸方
　　人参【一两】　　　五味子【半两】
　　防风【二两】　　　知母【二两】
　　细辛【半两】　　　黄芩【一两】
　　桔梗【一两】　　　车前子【二两】
　　黑参【一两】　　　生地黄【二两】
　　茺蔚子【二两】
　　右为细末炼蜜为丸如桐子大空心茶清送下三钱
　　滑翳歌
　　滑翳水银珠子様防含黄色遮瞳神肝风冲脑脂下注不痒不疼渐渐昏湏用补肝苓桔蔚芩防芎母黑归参有余决明车味细军苓知蔚黑防芩
　　【注】滑翳内障瞳心内一如水银珠子之状微含黄色不痒不疼无泪而遮蔽瞳神渐渐失明后则左右相牵俱损此乃肝风冲上脑脂流下所致宜用补肝汤清散虚热若有余用决明丸下行实热也
　　滑翳补肝汤方
　　茯苓【一钱】　　　桔梗【一钱】
　　茺蔚子【二钱】　　黄芩【一钱】
　　防风【二钱】　　　川芎【一钱】
　　知母【一钱】　　　黑参【一钱】
　　当归身【二钱】　　人参【一钱】
　　右为粗末以水二盏煎至一盏食后去柤温服
　　滑翳决明丸方
　　石决明【一两】　　车前子【一两】
　　五味子【半两】　　细辛【半两】
　　大黄【一两】　　　茯苓【一两】
　　知母【一两】　　　茺蔚子【一两】
　　黑参【一两】　　　防风【一两】
　　黄芩【一两】
　　右为细末炼蜜为丸如桐子大食前茶清送下三钱
　　濇翳歌
　　濇翳微赤凝脂色瞳人端正渐失明时时隐涩疼无泪或聚或开无定形还睛散内车防桔元味知芩茶叶茺亦用七寳丸珠珀决脑茺参熊胆同
　　【注】濇翳证瞳神内微赤如凝脂之色瞳神端正渐渐昏朦时复涩痛而无泪出其翳无定或聚或开宜先用还睛散后用七寳丸内消其翳也
　　濇翳还睛散方
　　车前子【一钱半】　防风【一钱】
　　桔梗【一钱】　　　元参【一钱】
　　五味子【五分】　　知母【二钱】
　　黄芩【一钱】　　　细茶【二钱半】
　　茺蔚子【一钱】
　　右为粗末以水二盏煎至一盏食后去柤温服
　　濇翳七寳丸方
　　珍珠【五钱】　　　琥珀【二两】
　　石决明【二两】　　龙脑【一分】
　　茺蔚子【一两】　　人参【一两】
　　熊胆【一两】
　　右为细末炼蜜为丸如桐子大食前茶清送下一钱
　　浮翳歌
　　浮翳色白瞳内映明看细小暗看寛不痒不疼无血色脑风冲入脑脂愆决明石决人参茯车细防军茺桔添坠翳石决知辛味生地参防及兎肝
　　【注】浮翳内障之证初患之时不痒不疼从瞳神内映出白色暗处看则其翳寛大明处看其翳略小全无血色相混縁脑风冲入于眼脑脂流下致成内障宜服决明散坠翳丸
　　石决明散方
　　石决明【一钱】　　人参【一钱】
　　茯苓【一钱】　　　车前子【一钱】
　　细辛【五分】　　　防风【二钱】
　　大黄【一钱】　　　茺蔚子【二钱】
　　桔梗【一钱半】
　　右为细末令匀食后米饮汤调下二钱
　　浮翳坠翳丸方
　　石决明【一两】　　知母【一两】
　　细辛【五钱】　　　五味子【半两】
　　生地黄【二两】　　人参【二两半】
