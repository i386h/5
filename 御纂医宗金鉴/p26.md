<!-- { "loadSidebar": true } -->
　　【集注】成无己曰汗后水药不得入口为之吐逆发汗亡阳胃中虚冷也若更发汗则愈损阳气胃气大虚故吐不止
　　程应旄曰发汗后见此者由未汗之先其人已是中虚而寒故一误不堪再误也
　　衇浮而迟表热里寒下利清谷者四逆汤主之
　　【注】阳明病衇浮而迟浮主表热迟主里寒今其证下利清谷则为里寒太甚法当温之宜四逆汤主之
　　【集注】汪琥曰阳明经病衇当从长今衇但浮此在表之热凝也腑病衇当从数今衇过迟此在里之寒甚也故见下利清谷其所利之谷食色不变气不臭即完谷不化也此里寒已极故与四逆汤也
　　阳明病欲觧时从申至戌上
　　【注】凡阳明病无论在经在府必乘其旺时而觧申酉戌阳明旺时也经气旺则邪气自退故觧也
　　【集注】张志聪曰经云日西而阳气衰阳明之所主也从申至戌上乃阳明主气之时表里之邪欲出必随旺时而觧
　　音切
　　奄【音厌】趺【音夫】抟【音团】屎【音豕】摸【音莫】捻【音聂】蘸【荘陷切】挺【庭上声】绕【音扰】愦【古对切】怵【勅律切】疸【音旦】瘕【匣牙切】潄【音瘦】轺【时饶切】蘖【音伯】潦【郎到切】沸【音芾】尿【同溺】转【株恋切】防【音噎】蚘【音回】










　　御纂医宗金鉴卷四
<子部,医家类,御纂医宗金鉴>
　　钦定四库全书
　　御纂医宗金鉴卷五
　　订正仲景全书伤寒论注少阳全篇目录
　　小柴胡汤
　　柴胡桂枝汤
　　柴胡桂枝干姜汤
　　黄连汤
　　大柴胡汤
　　柴胡加芒消汤






　　御纂医宗金鉴卷五目録
　　钦定四库全书
　　御纂医宗金鉴卷五
　　订正仲景全书伤寒论注
　　辨少阳病衇证并治全篇
　　少阳主春其气半出地外半在地中人身之气亦如之故主半表半里也半表者谓在外之太阳也半里者谓在内之太隂也邪入其间隂阳相移寒热交作邪正相持进退互拒此际汗吐下三法俱在所禁故立小柴胡汤和解法加减施治然小柴胡加减法中又有口不渴身有微热者加桂枝以取汗及下后胸脇满微结小便不利渴而不呕头汗出往来寒热者用柴胡桂枝干姜汤汗之又有柴胡证具而反下之心下满而鞕痛者此为结胸也大陷胸汤主之及柴胡证仍在者先与小柴胡汤呕不止心下急郁郁微烦者为未解也与大柴胡汤下之更有本柴胡证医以丸药下之微利胸脇满而呕日晡潮热者小柴胡加芒消汤下之等法是仲景亦有汗下之法惟在临证详察因病施治不可执一也
　　少阳之为病口苦咽干目也
　　【注】少阳者胆经也其衇起于目锐眦从耳后入耳中挟咽出頥颔中邪伤其经故口苦咽干目也口苦者热蒸胆气上溢也咽干者热耗其津液也目者热薰眼发黑也此揭中风伤寒邪传少阳之总纲凡篇中称少阳中风伤寒者即具此证之谓也
　　【集注】林澜曰论中言少阳病胸脇痛耳聋往来寒热心烦喜呕胸脇痞鞕半表半里之证详矣此何以曰口苦咽干目也大抵病于经络者此篇诸条已悉之矣若胆热府自病则又必有此证也
　　沈眀宗曰此虽少阳总证然偏里矣少阳主胆其衇循脇络于耳故胸脇痛而耳聋仲景另出手眼以补口苦咽干目之里证乃括少阳风伤衞寒伤荣风寒两伤而言也
　　呉人驹曰少阳者一阳也少阳之上相火主之若从火化火盛则干故口苦咽干也少阳属木木主肝肝主目故病则目也
　　魏荔彤曰胆府与少阳经为表里而非半表半里之谓半表者对太阳之全表言半里者对太隂之全里言故少阳在半表半里之间总以经络之界为言又曰经中所谓不必悉具者指或中余证而少阳经胆府之主病未有不悉具而遽可指为少阳病成者
　　少阳中风两耳无所闻目赤胸中满而烦者不可吐下吐下则悸而惊
　　【注】少阳即首条口苦咽干目之谓也中风谓此少阳病是从中风之邪传来也少阳之衇起目锐眦从耳后入耳中其支者防缺盆下胸中循脇表邪传其经故目赤耳聋胸中满而烦也然此乃少阳半表半里之胸满而烦非太阳证具之邪陷胸满而烦者比故不可吐下若吐下则虚其中神志虚怯则悸而惊也此揭中风邪传少阳之大纲也
　　【集注】程知曰少阳惟宜和解若吐之则虚其阳而悸下之则虚其隂而惊
　　汪琥曰少阳有吐下之禁祗因烦满故误行吐下之法成注谓吐则伤气气虚者悸下则亡血血虚者惊不知惊悸皆主于心误吐且下则津液衰耗神志虚怯故悸而惊也
　　沈明宗曰胸中烦满似乎可吐但在少阳其邪已下胸循脇吐之徒伤胸中之气使邪内并逼迫神明则悸而惊也
　　魏荔彤曰此条论仲景不出方小柴胡条中有心烦心下悸之证想可无事他求也汗吐下三法既不可行则当和解之小柴胡为少阳对证之药斯用之宜决耳
　　伤寒衇细头痛发热者属少阳少阳不可发汗发汗则讝语此属胃胃和则愈胃不和则烦而悸
　　【注】不曰少阳伤寒而曰伤寒畧言之也谓此少阳病是从伤寒之邪传来也衇细少阳之衇也上条不言衇此言衇者补言之也头痛发热无汗伤寒之证也又兼见口苦咽干目少阳之证故曰属少阳也盖少阳之病已属半里故不可发汗若发汗则益伤其津而助其热必发讝语既发讝语则是转属胃矣若其人津液素充胃能自和则或可愈否则津干热结胃不能和不但讝语且更烦而悸矣此揭伤寒邪传少阳之大纲也
　　【集注】王肯堂曰凡头痛发热俱为在表惟此头痛发热为少阳者何也以其衇细故知邪入少阳之界也
　　喻昌曰少阳伤寒禁发汗少阳中风禁吐下二义互举其防益严盖伤寒之头痛发热宜于发汗者尚不可汗则伤风之不可汗更不待言矣伤风之胸满而烦似可吐下者尚不可吐下则伤寒之不可吐下更不待言矣衇细者邪欲入里其在胃之津液已为热耗重复发汗而驱其津液外出安得不谵语乎
　　汪琥曰误发其汗讝语者夺其津液而胃干故言乱也此少阳之邪已转属胃胃和则愈者言当用药以下胃中之热而使之和平也胃不和不但讝语更加烦扰忪悸此言胃热上犯于心故蔵神不自宁也
　　伤寒五六日中风往来寒热胸脇苦满黙黙不欲饮食心烦喜呕或胸中烦而不呕或渴或腹中痛或脇下痞鞕或心下悸小便不利或不渴身有微热或欬者小柴胡汤主之
　　【注】此承上三条互详其证以明其治也伤寒中风三四日见口苦咽干目之证与细之衇知邪已传少阳矣若兼见耳聋目赤胸满而烦者则知是从中风传来也若兼见头痛发热无汗者则知是从伤寒传来也今五六日更见往来寒热胸脇苦满黙黙不欲饮食心烦喜呕则知是中风伤寒兼见俱有之证也少阳之邪进可传太隂之里退可还太阳之表中处于半表半里之间其邪外并于表半表不解则作寒内并于里半里不和则作热或表或里无常故往来寒热不定也少阳之衇下胸循脇邪凑其经故胸脇苦满也少阳邪近乎隂故黙黙也少阳木邪病则妨土故不欲饮食也邪在胸脇火无从泄上逼于心故心烦也邪欲入里里气外拒故呕呕则木气舒故喜之也此皆柴胡应有之证也其余诸证时或有之总宜以小柴胡汤主之各随见证以加减治之可耳然既分中风伤寒之传而不分其治者何也盖以太阳有荣衞之分故风寒之辨宜严及传阳明少阳则无荣衞之分且其邪皆化热故同归一致也
　　【集注】成无己曰邪在表里之间谓之半表半里伤寒中风者是或伤寒或中风非伤寒再中风中风复伤寒也五六日邪自表传里之时邪在表则寒在里则热今在半表半里之间未有定处故往来寒热也邪在表心腹不满邪在里则心腹胀满今言胸脇苦满亦是在表里之间也邪在表呻吟不安邪在里则内烦经云阳入之隂则静黙黙由邪方自表之里在表里之间也邪在表则能食邪在里不能食不欲食者未至于必不能食故亦为在表里之间也邪在表则不烦不呕邪在里则烦满而呕烦而喜呕者邪在表方传里也邪初入里未有定处所传不一故有或见之证也
　　方有执曰五六日大约言也往来寒热者邪入躯殻之里蔵府之外两界之隙地所谓半表半里乃少阳所主之部位也故入而并于隂则寒出而并于阳则热出入无常故寒热间作也太阳一经有荣衞之不同所以风寒异治阳明切近太阳荣衞之道在迩风寒之辨尚严少阳一经越阳明去太阳逺矣风寒无异治经以伤寒中风五六日往来寒热交互为文者发明风寒至此同归于一致也
　　小柴胡汤方
　　柴胡【半觔】　　　黄芩【三两】
　　人参【三两】　　　半夏【半升洗】
　　甘草【三两炙】　　　生姜【三两切】
　　大枣【十二枚擘】
　　右七味以水一斗二升煮取六升去滓再煎取三升温服一升日三服
　　加减法
　　若胸中烦而不呕去半夏人参加栝蒌实一枚若渴去半夏加人参合前成四两半栝蒌根四两若腹中痛者去黄芩加芍药三两
　　若脇下痞鞕去大枣加牡蛎四两
　　若心下悸小便不利者去黄芩加茯苓四两若不渴外有微热者去人参加桂枝三两温服微汗愈
　　若欬者去人参大枣生姜加五味子半升干姜二两
　　【方解】邪传太阳阳明曰汗曰吐曰下邪传少阳惟宜和解汗吐下三法皆在所禁以其邪在半表半里而角于躯殻之内界在半表者是客邪为病也在半里者是主气受病也邪正在两界之间各无进退而相持故立和解一法既以柴胡解少阳在经之表寒黄芩解少阳在府之里热犹恐在里之太隂正气一虚在经之少阳邪气乗之故以姜枣人参和中而预壮里气使里不受邪而和还表以作解也世俗不审邪之所据果在半表半里之间与所以应否和解之宜及隂阳疑似之辨总以小柴胡为套剂医家幸其自处无过病者喜其药味平和殊不知因循误人实为不浅故凡治病者当识其未然图机于早也
　　【集解】程应旄曰方以小柴胡名者取配乎少阳之义也至于制方之防及加减法则所云上焦得通津液得下胃气因和尽之矣方中以柴胡疏木使半表之邪得从外宣黄芩清火使半里之邪得从内彻半夏豁痰饮降里气之逆人参补内虚助生发之气甘草佐柴芩调和内外姜枣佐参夏通达荣衞相须相济使邪不至内向而外解也至若烦而不呕者火气燥实逼胸也故去人参半夏加栝蒌实也渴者燥已耗液逼肺也故去半夏加栝蒌根也腹中痛者木气散入土中胃阳受困故去黄芩以安土加芍药以戢木也脇下痞鞕者邪既留则木气实故去大枣之甘而缓加牡蛎之咸而耎也心下悸小便不利者水邪侵乎心故去黄芩之苦寒加茯苓之淡渗也不渴身有微热者半表之寒尚滞于肌故去人参加桂枝以解之也欬者半表之寒凑入于肺故去参枣加五味子易生姜为干姜以温之虽肺寒不减黄芩恐干姜助热也总之邪在少阳是半表半里之热郁而不升故以小柴胡治之所谓升降浮沉则顺之也
　　伤寒中风有柴胡证但见一证便是不必悉具
　　【注】此承上而言无论伤寒中风邪传少阳病在半表半里有柴胡证但见一证便以小柴胡随证加减治之不必待其悉具也
