<!-- { "loadSidebar": true } -->
　　【集注】方有执曰此承上条辨认少阳一经为病之大防郑重光曰有柴胡证但见一证便是不必悉具者言往来寒热是柴胡证此外兼见胸脇满鞕心烦喜呕及诸证中凡有一证者即是半表半里故曰呕而发热者小柴胡汤主之因柴胡为枢机之剂风寒不全在表未全入里者皆可用故证不必悉具而方有加减法也至若柴胡有疑似证不可不审者如脇下满痛本渴而饮水呕者柴胡不中与也及但欲呕胸中痛微溏者亦非柴胡证此等又当细为详辨者也
　　伤寒三日少阳衇小者欲已也
　　【注】伤寒该中风而言也其邪三日少阳受之衇若大者为邪盛欲传今衇小为邪衰欲自已也
　　【集注】程应旄曰衇小则阳得隂以和是邪尽退而正来复矣
　　张锡驹曰三日乃少阳主气之期衇小则病退也
　　伤寒四五日身热恶风颈项强脇下满手足温而渴者小柴胡汤主之
　　【注】伤寒四五日邪在三阳之时身热恶风太阳证也颈项强太阳阳明证也脇下满手足温而渴阳明少阳证也此为三阳合病之始固当权其孰缓孰急以施其治然其人脇下满手足温而渴是已露去表入里归并少阳之机故独从少阳以为治也主以小柴胡汤者和解其表里也此三阳合病不必悉具柴胡证而当用柴胡之一法也
　　【集注】方有执曰三阳俱见病而独从少阳小柴胡以为治者太阳阳明之邪微少阳近里而里证见故从少阳一于和而三善备也
　　喻昌曰本当从三阳合并病之例而用表法但手足温而加渴是外邪逼凑于少阳向里之机已着更用辛甘发散则重増其热而大耗其津矣故从小柴胡之和法使阳邪罢而隂津不伤一举而两得也小柴胡汤当从加减法不呕而渴者去半夏加栝蒌根为是
　　张志聪曰手足温者手足不冷也非病人自觉其温乃诊者按之而得也不然何以既曰身热而复云手足温耶
　　汪琥曰此条系三阳经齐病而少阳之邪居多也太阳伤寒已至四五日之时不曰发热恶风祗曰身热者此太阳之邪渐衰也其兼阳明证不曰鼻干不得卧而祗曰颈项强者此阳明之邪亦将衰也惟脇下满为少阳经之专证况兼手足温而又渴此为邪将传里之机已着也
　　阳明病发潮热大便溏小便自可胸脇满不去者与小柴胡汤
　　【注】阳明病发潮热当大便鞕小便数也今大便溏小便如常非阳明入府之潮热可知矣况有胸脇满不去之少阳证乎故不从阳明治而从少阳与小柴胡汤主之也
　　【集注】王肯堂曰阳明为病胃家实也今便溏而言阳明病者谓有阳明外证身热汗出不恶寒反恶热也程应旄曰如得阳明病而发潮热似乎胃实之征矣但胃实必大便鞕而小便数今大便溏小便自可是热非入府之热也再以胸脇征之则主以小柴胡汤无疑矣
　　阳明病脇下鞕满不大便而呕舌上白胎者可与小柴胡汤上焦得通津液得下胃气因和身濈然汗出而解【注】阳明病不大便脇下鞕满而呕是阳明传少阳病也若舌上黄胎濇者为阳明之热未尽则当与大柴胡汤两解之今舌上白胎滑者是已传少阳故可与小柴胡汤和解之俾上焦得通则呕可止津液得下则便可通胃气因和而鞕满除则身必濈然汗出而解矣
　　【集注】程知曰此言阳明兼少阳宜用小柴胡也不但大便溏为胃未实即使不大便而呕亦为邪未入里鞕满在脇而不在腹舌胎白而不黄皆少阳之见证多故当从小柴胡分解隂阳则上下通和濈然汗出而表里之邪为之一撤矣
　　程应旄曰脇下鞕满不大便而呕是大柴胡汤证也其用小柴胡汤者以舌上白胎犹带表寒故也若胎不滑而濇则所谓舌上干燥而烦欲饮水数升谓里热已耗及津液此汤不可主矣又曰上焦得通照脇下鞕满言津液得下照舌胎与呕言胃气因和照不大便言上条阳明病从潮热上见此条阳明病从不大便上见
　　凡柴胡汤病证而下之若柴胡证不罢者复与柴胡汤必蒸蒸而振却发热汗出而解
　　【注】凡柴胡汤病证不与柴胡汤而反下之不变他病柴胡证仍在者可复与柴胡汤则解但以误下其证必虚故解必蒸蒸而热振振而寒邪正交争然后汗出而解也
　　【集注】方有执曰蒸蒸而振作战汗也必如此而后解者以下后里虚故也
　　程知曰邪气还表故蒸蒸而热下后正虚故振振而动
　　得病六七日衇迟浮弱恶风寒手足温医二三下之不能食而脇下满痛面目及身黄颈项强小便难者与柴胡汤后必下重本渴而饮水呕者柴胡汤不中与也食谷者哕
　　【按】食谷者哕四字衍文食谷呕者有之从无哕者【注】得病六七日少阳入太隂之时也衇迟太隂衇也浮弱太阳衇也恶风寒太阳证也手足温太隂证也医不以柴胡桂枝汤解而和之反二三下之表里两失矣今不能食脇下满痛虽似少阳之证而实非少阳也面目及身发黄太隂之证已具也颈项强则阳明之邪未已也小便难者数下夺津之候也此皆由医之误下以致表里杂揉隂阳同病若更以有少阳脇下满痛之一证不必悉具而又误与柴胡汤则后必下重是使邪更进于太隂也虽有渴证乃系数下夺津之渴其饮水即呕亦非少阳本证之呕缘误下所致故柴胡汤不中与也
　　【集注】程知曰前言柴胡证但见一证便是此更言脇下满痛亦有不宜柴胡者以为戒也
　　程应旄曰以一渴证辨之前条之手足温而渴者热在里未经数下自能消水今本渴而饮水则呕知其渴为膈燥津亡之渴数下中虚不能消水究于胃阳无渉然则柴胡汤之于少阳岂可云但见一证便是乎又岂可云下之而柴胡证不罢者复与柴胡汤乎
　　伤寒六七日发热微恶寒支节烦疼微呕心下支结外证未去者柴胡桂枝汤主之
　　【注】伤寒六七日发热微恶寒支节烦疼微呕心下支结者是太阳之邪传少阳也故取桂枝之半以散太阳未尽之邪取柴胡之半以散少阳呕结之病而不名桂枝柴胡汤者以太阳外证虽未去而病机已见于少阳里也故以柴胡冠桂枝之上意在解少阳为主而散太阳为兼也支者侧也小也支结者即心下侧之小结也
　　【集注】方有执曰支节四肢骨节也支结言支饮抟聚而结也发热至微呕太阳之表也故曰外证未去程知曰此邪入少阳而太阳证未去者也发热恶寒支节烦疼太阳证也乃恶寒而微但支节烦痛而不头项强痛则太阳证亦稍减矣呕而支结少阳证也乃呕逆而微但结于心下之偏旁而不结于两脇之间则少阳亦尚浅也若此者惟当以柴胡汤和解少阳而加以桂枝汤发散太阳此不易之法也
　　柴胡桂枝汤方
　　柴胡【四两】　　　桂枝【一两半】
　　人参【一两半】　　甘草【一两炙】
　　半夏【二合半洗】　　黄芩【一两半】
　　芍药【一两半】　　大枣【六枚擘】
　　生姜【一两半切】
　　右九味以水七升煮取三升去滓温服一升
　　【集解】柯琴曰仲景书中最重柴桂二方以桂枝解太阳肌表又可以调诸经之肌表小柴胡解少阳半表亦可以和三阳之半表故于六经病外独有桂枝证柴胡证之称见二方之任重不拘于经也如阳浮隂弱条是仲景自为桂枝证之注释血弱气尽条是仲景自为柴胡证之注释桂枝有壊病柴胡亦有壊病桂枝有疑似证柴胡亦有疑似证如病似桂枝证脚挛急与胸中痞鞕者及病似柴胡证本渴而饮水呕与但欲呕胸中痛者是已此条言伤寒六七日寒热当退之时反见发热恶寒诸表证更见心下支结诸里证表里不解法当表里双解之矣然恶寒微则发热亦微可知支节烦疼则一身骨节不疼可知微呕心下亦微结故谓之支结是表证虽不去而已轻里证虽已见而未甚故取桂枝之半以散太阳未尽之邪取柴胡之半以解少阳微结之证口不渴身有微热者法当去人参以六七日邪虽未解而正已虚故仍用之外证虽在而病机已见于里故方以柴胡冠桂枝之上为双解两阳之轻剂也
　　伤寒五六日已发汗而复下之胸脇满微结小便不利渴而不呕但头汗出往来寒热心烦者此为未解也柴胡桂枝干姜汤主之
　　【注】伤寒五六日已发其汗表未解而复下之若邪陷入阳明之里则必作结胸痞鞕协热下利等证今邪陷入少阳之里故令胸脇满微结也小便不利渴而不呕者非停水之故乃汗下损其津液也论中有身无汗独头汗出发热不恶寒心烦者乃阳明表热郁而不得外越之头汗也今但头汗出往来寒热心烦者无阳明证知为少阳表热郁而不和上蒸之头汗也此为少阳表里未解之证故主柴胡桂枝干姜汤以专解半表之邪兼散半里之结也
　　【集注】林澜曰五六日已经汗下之后则邪当解今胸脇满微结寒热心烦者是邪犹在半表半里之间也小便不利而渴乃汗下后亡津液内燥也若有热饮其人必呕今渴而不呕知非饮热也伤寒汗出则和今但头汗出余处无汗者津液不足而未和也与柴胡桂枝干姜汤以解表里而复津液也汪琥曰伤寒头汗出者乃阳郁于表非阳虚于上也
　　柴胡桂枝干姜汤方
　　柴胡【半觔】　　　桂枝【三两】
　　干姜【二两】　　　栝蒌根【四两】
　　黄芩【三两】　　　牡蛎【二两】
　　甘草【二两炙】
　　右七味以水一斗二升煮取六升去滓再煎取三升温服一升日三服初服微烦复服汗出便愈
　　【方解】少阳表里未解故以柴胡桂枝合剂而主之即小柴胡汤之变法也去人参者因其正气不虚减半夏者以其不呕恐助燥也加栝蒌根以其能止渴兼生津液也倍柴胡加桂枝以主少阳之表加牡蛎以耎少阳之结干姜佐桂枝以散往来之寒黄芩佐柴胡以除往来之热且可制干姜不益心烦也诸药寒温不一必需甘草以和之初服微烦药力未及复服汗出即愈者可知此证非汗出不解也
　　服柴胡汤已渴者属阳明以法治之
　　【注】风寒之邪从阳明而传少阳起初不渴今服柴胡汤已反渴者是少阳转属阳明也以法治之谓当分其经府见证而治之也葛根白虎调胃间各从其宜而用之可耳
　　【集注】方有执曰已毕也服柴胡汤已毕而渴则非暂渴其为热已入胃亡津液而渴可知故曰属阳明也沈明宗曰服柴胡汤已渴者乃少阳之邪不传三隂而转入阳明矣即当随阳明现证而治故谓以法治之
　　郑重光曰少阳阳明之病机在呕渴中分渴则转属阳明呕则仍在少阳如呕多虽有阳明证不可攻之因病未离少阳也服柴胡汤渴当止若服柴胡汤已加渴者是热入胃府耗津消水此属阳明胃病也
　　伤寒五六日头汗出微恶寒手足冷心下满口不欲食大便鞕衇细者此为阳微结必有表复有里也衇沉亦在里也汗出为阳微假令纯隂结不得复有外证悉入在里此为半在里半在外也衇虽沉紧不得为少隂病所以然者隂不得有汗今头汗出故知非少隂也可与小柴胡汤设不了了者得屎而解
　　【按】衇细当是衇沉细观本条下文衇沉亦在里也之亦字自知衇虽沉紧之紧字当是细字本条上文并无字如何说衇虽沉虽字何所谓耶必是传写之悮
