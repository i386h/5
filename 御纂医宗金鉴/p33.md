<!-- { "loadSidebar": true } -->
　　【集解】程知曰白通通衇眞武皆为少隂下利而设白通四证附子皆生用惟眞武一证熟用者盖附子生用则温经散寒炮熟则温中去饮白通诸汤以通阳为重眞武汤以益阳为先故用药有轻重之殊干姜能佐生附以温经生姜能资熟附以散饮也张璐曰按眞武汤方本治少隂病水饮内结所以首推术附兼茯苓生姜之运脾渗水为务此人所易明也至用芍药之微防非仲景不能盖此证虽曰少隂本病而实縁水饮内蓄所以腹痛自利四肢疼重而小便反不利也若极虚极寒则小便必清白无禁矣安有反不利之理哉此证不但眞阳不足眞隂亦必素亏或隂中伏有阳邪所致若不用芍药固护其隂岂能胜附子之雄烈乎
　　病人身大热反欲得衣者热在皮肤寒在骨髓也身大寒反不欲近衣者寒在皮肤热在骨髓也
　　【注】身体为表蔵府为里此以内外分表里也皮肤为表骨髓为里六府为表五藏为里此以身体之浅深藏府之隂阳分表里也病人已病之人也身大热谓通身内外皆热三阳证也反欲得近衣者乃是假热虽在皮肤之浅而眞寒实在骨髓之深隂极似阳证也身大寒谓通身内外皆寒三隂证也反不欲近衣者乃是假寒虽在皮肤之浅而眞热实在骨髓之深阳极似隂证也
　　【按】此以人之苦欲测其寒热眞假而定隂阳之证也当与少隂厥隂病论中表热里寒里热表寒衇滑而厥恶寒不欲近衣口燥咽干等条叅防
　　【集注】成无己曰皮肤言浅骨髓言深皮肤言外骨髓言内身热欲近衣表热里寒也身寒不欲近衣表寒里热也大抵表热里寒衇必沉迟里热表寒衇必滑数须当辨之
　　郑重光曰皮肤者骨髓之外浮浅之分也骨髓者皮肤之内沉深之分也欲得近衣借外以御内此眞寒也体有着而成忤不在衣之厚薄此假寒也不察人之苦欲何以测其眞寒真热而定标本乎
　　少隂病下利清谷里寒外热手足厥逆衇微欲絶身反不恶寒其人面色赤或腹痛或干呕或咽痛或利止衇不出者通衇四逆汤主之
　　【注】少隂肾也肾象乎坎一阳陷于二隂之中二隂若盛则一阳必衰隂邪始得内侵阳因之而外越也下利清谷手足厥冷衇防欲絶里隂盛极也身反不恶寒面色反赤其外反热格阳于外也故虽有腹痛干呕咽痛等证亦当仿白通汤之法加葱于四逆汤中以消其隂而复其阳可也
　　【集注】程应旄曰热因寒格无论腹痛干呕咽痛皆下利中格阳之证即使利止而衇仍前欲絶不出亦不得谓里寒已退辄妄治其外热也须循四逆汤例消隂翳于下部但加葱白宣阳气于下焦使阳气通而衇亦出始为眞愈
　　林澜曰格拒格也亦曰隔阳隂阳隔离也又曰戴阳浮于上如戴也夫眞寒入里隂气未有不盛者然其剧不过阳愈微隂愈盛耳
　　通衇四逆汤方
　　甘草【二两炙】　　　干姜【三两强人可四两】
　　附子【大者一枚生用去皮破八片】
　　右三味以水三升煮取一升二合去滓分温再服其衇即出者愈
　　面色赤者加葱九茎
　　腹中痛者去葱加芍药二两
　　呕者加生姜二两
　　咽痛者去芍药加桔梗一两
　　利止衇不出者去桔梗加人参二两
　　病皆与方相应者乃服之
　　【方解】论中扶阳抑隂之剂中寒阳微不能外达主以四逆中外俱寒阳气虚甚主以附子隂盛于下格阳于上主以白通隂盛于内格阳于外主以通衇是则可知四逆运行阳气者也附子温补阳气者也白通宣通上下之阳者也通衇通达内外之阳者也今衇微欲絶里寒外热是肾中隂盛格阳于外故主之也倍干姜加甘草佐附子易名通衇四逆汤者以其能大壮元阳主持中外共招外热返之于内盖此时生气已离亡在俄顷若以柔缓之甘草为君何能疾呼外阳故易以干姜然必加甘草与干姜等分者恐涣澷之余姜附之猛不能安养元气所谓有制之师也若面赤者加葱以通格上之阳腹痛者加芍药以和在里之隂呕逆者加生姜以止呕咽痛者加桔梗以利咽利止衇不出气少者俱倍人参以生元气而复衇也
　　少隂病吐利手足不逆冷反发热者不死衇不至者灸少隂七壮
　　【注】少隂吐利法当逆冷今不逆冷反发热者是阳未衰故曰不死若衇不至虽有外热恐是假热须防阳脱宜急灸少隂速通其阳则衇可复也
　　【集注】程知曰前条通衇四逆汤是里寒外热手足逆冷而衇不至者也此条用灸法是里寒外热手足不逆冷而衇不至者也少隂动衇在足内踝
　　喻昌曰前条背恶寒之证灸后用附子汤隂寒内凝非一灸所能胜也此条手足反热祗是隂内阳外故但灸本经引之内入不必更用温药也汪琥曰经云肾之原出于太谿灸少隂七壮当灸太谿二宂在内踝后跟骨动衇陷中
　　少隂病吐利手足逆冷烦躁欲死者吴茱萸汤主之【注】名曰少隂病主厥隂药者以少隂厥隂多合病证同情异而治别也少隂有吐利厥隂亦有吐利少隂有厥逆厥隂亦有厥逆少隂有烦躁厥隂亦有烦躁此合病而证同者也少隂之厥有微甚厥隂之厥有寒热少隂之烦躁则多躁厥隂之烦躁则多烦盖少隂之病多隂盛格阳故主以四逆之姜附逐隂以囬阳也厥隂之病多隂盛郁阳故主以吴茱萸之辛烈迅散以通阳也此情异而治别者也今吐而不吐蚘手足厥冷故以少隂病名之也盖厥冷不过肘膝多烦而躁欲死故属厥隂病主治也所以不用四逆汤而用吴茱萸汤也
　　【集注】程知曰吐利隂邪在里上干脾胃也厥冷阳不温于四肢也烦而躁则隂盛之极至于阳气暴露扰乱不宁也证至此防濒危矣非茱茰之辛温无以降隂气之上逆非人参姜枣之甘温无以培中土而制肾邪也躁烦与烦躁亦有别躁者隂躁烦者阳烦躁烦者言自躁而烦是隂邪已外逼也烦躁者言自烦而躁是阳气犹内争也其轻重浅深之别学者宜详审之
　　程应旄曰温法原为隂寒而设故眞寒类多假热凡隂盛格阳隂证似阳等皆少隂蛊惑人耳目处须从假处勘出眞来方不为之牵制如吐利而见厥冷是胃阳衰而肾隂并入也谁不知为寒者顾反见烦躁欲死之证以诳之是皆阳被隂拒而置身无地故有此象吴茱萸汤挟木力以益火势则土得温而水寒却矣
　　呉茱萸汤方
　　吴茱萸【一升】　　　人参【三两】
　　生姜【一两】　　　　大枣【十二枚】
　　右四味以水七升煮取二升温服七合日三服
　　【集解】罗天益曰仲景之法于少隂则重固元阳于厥隂则重固生气厥隂肝木虽为两隂交尽而一阳之眞气实起其中此之生气一虚则三隂浊气直逼中上不惟本经诸证悉具将阳明之健运失职以致少隂之眞阳浮露而吐利厥逆烦躁欲死食谷欲呕种种丛生矣吴茱萸得东方震气辛苦大热能达木郁直入厥隂降其隂盛之浊气用以为君人参秉中和正气甘温大补能接天眞挽回性命升其垂絶之生气用以为臣佐姜枣和胃而行四末斯则震坤合徳木土不害一阳之妙用成而三隂之间无非生生之气矣诸证有不退者乎方有执曰吐则伤阳利则损隂厥冷者隂损而逆也烦躁者阳伤而乱也茱萸辛温散寒暖胃而止呕人参甘温益阳固本而补中大枣助胃益脾生姜呕家圣药故四物者为温中降逆之所湏也
　　少隂病吐利躁烦四逆者死
　　【注】此承上条互明其义以别可治不可治也此条吐利烦躁厥逆皆与上条同一用吴茱萸汤治之一曰死不治者何也盖以少隂烦躁多躁少烦躁者隂也厥隂烦躁多烦少躁烦者阳也厥隂手足厥冷不过肘膝微阳未絶故可治也少隂四肢逆冷不能回温独隂不化故曰死也
　　【集注】程应旄曰由吐利而躁烦隂阳离脱而扰乱可知加之四逆其阳絶矣不死何待使早知温中宁有此乎
　　张璐曰此条与上条不殊何彼可治而此不可治耶必是已用温中不愈转加躁烦故主死耳
　　少隂病恶寒身踡而利手足厥冷者不治
　　【注】此互详上条手足逆冷不治之义也恶寒身踡而卧虽系少隂证而不至于死若下利不止手足逆冷不回是有隂无阳即不吐利躁烦亦不可治也
　　【集注】喻昌曰隂盛无阳即用四逆等法回阳气于无何有之乡其不能回者多矣故曰不治
　　少隂病四逆恶寒而身踡衇不至不烦而躁者死【注】此总承上三条以明不治之死证也四逆谓四肢逆冷过肘膝而不回也表阳虚故恶寒也隂主屈故踡卧不伸也衇不至则生气已絶若有烦无躁是尚有可回之阳今不烦而躁则是有隂无阳故曰死也
　　【集注】程应旄曰诸隂邪具见而衇又不至阳先絶矣不烦而躁隂无附将自尽也经曰隂气者静则神藏躁则消亡盖躁则隂藏之神外亡也亡则死矣使早知复衇以通阳宁有此乎
　　少隂病下利衇微濇呕而汗出必数更衣反少者当温其上灸之
　　【注】衇微阳虚也濇血少也必数更衣者下利勤也反少者欲下而反少也即今之阳虚血少里急后重下利病也呕而汗出者隂盛于内上逆而作呕也阳虚失护故汗出也当温其上宜灸之
　　【集注】程应旄曰少隂病下利阳微可知乃其衇微而且澁则不但阳微而隂且竭矣阳微故隂邪逆上而呕隂竭故汗出而勤努责一法之中既欲助阳兼欲护隂则四逆附子辈俱难用矣惟灸顶上百防穴以温之既可代姜附軰之助阳而行上更可避姜附辈之辛窜而燥下故下利可止究于隂血无伤可见病在少隂不可以难用温者遂弃夫温也汪琥曰按此条论仲景不言当灸何宂衇经云灸厥隂俞常器之曰灸太冲皆误郭雍曰灸太谿虽系少隂经穴亦误仲景曰宜温其上方有执曰上谓顶百防穴是也图经云一名三阳五防在前顶后一寸五分顶中央原治小儿脱肛乆不差可灸七壮此条亦灸之者升举其阳以调夫隂也
　　少隂病下利止而头时时自冒者死
　　【注】少隂病利止若胃和能食神清气爽是为欲愈也今利止头时时昬冒不省是气脱神去故下利虽止仍主死也
　　【集注】方有执曰头俗谓昬晕也诸阳在头下利止而头者阳无依附浮越于外神气散乱故时时自冒也死可知矣
　　张锡驹曰此条死证全在头自冒上防出若利止而头不不冒此中已和矣安能死乎
　　张璐曰人身隂阳相为依附者也隂亡于下则诸阳之上聚于头者纷然而动所以头时时自冒阳脱于上而主死也可见阳回利止则生隂尽利止则死矣
　　汪琥曰下利止则病当愈今者反为死非阳回而利止乃阳脱而利尽也
　　少隂病六七日息髙者死
　　【注】少隂病但欲寐息平气和顺也今息髙气促逆也凡病卧而息髙气促者多死
　　【集注】喻昌曰六七日字辨证最细盖经传少隂而息髙与二三日太阳作喘之表证逈殊也
　　程知曰肾为生气之源息髙则眞气散走于胸中不能复归于气海故主死也
　　程应旄曰夫肺主气而肾为生气之源盖呼吸之门也关系人之死生者最钜息髙者生气已絶于下而不复纳故游息仅呼于上而无所吸也死虽成于六七日之后而机自兆于六七日之前既值少隂受病何不豫为固护预为隄防致令眞阳涣散而无可复返乎凡条中首既谆谆禁汗继即急急重温无非见及此耳
　　魏荔彤曰七日之乆息髙气逆者与时时自冒同一上脱也一冒而阳升不返一息髙而气根已铲同一理而分见其证者也故仲景俱以死期之
　　少隂病衇细沉数病为在里不可发汗
