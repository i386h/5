<!-- { "loadSidebar": true } -->
　　右三味各别捣筛已合治之白饮和服方寸匕日三服若不能散服者以水一升煎七沸内散两方寸匕更煮三沸下火令小冷少少咽之半夏有毒似不当散服
　　少隂病咽中伤生疮不能语言声不出者苦酒汤主之【注】少隂病咽痛不愈若剧者咽中为痛所伤渐乃生疮不能言语声音不出所必然也以苦酒汤主之用半夏涤涎蛋清敛疮苦酒消肿则咽清而声出也
　　【集注】程知曰咽痛忌汗忌寒下故甘草桔梗苦酒三方皆用和解之法惟半夏散及汤在前条为辛散温解之法也
　　苦酒汤方
　　半夏【洗破如枣核大十四枚】鸡子【一枚去黄内上苦酒着鸡子殻中】
　　右二味内半夏着苦酒中以鸡子殻置刀环中安火上令三沸去滓少少含咽之不差更作三剂
　　【集解】李杲曰大抵少隂多咽伤咽痛之证古方用醋煮鸡子主咽喉失音取其酸收固所宜也半夏辛燥何为用之盖少隂多寒证取其辛能发散一发一敛遂有理咽之功也
　　程知曰按卵白象天卵黄象地前黄连阿胶汤用鸡子黄义取入肾滋隂此苦酒汤用鸡子白义取入肺润疮也
　　少隂病八九日一身手足尽热者以热在膀胱必便血也
　　【注】邪传少隂不从隂化而见寒证亦不从阳化而见热证是其人肾气素充所以藏虽受邪留连八九日仍复传府外散也太阳主表故一身手足尽热若热还卫分非汗不解热还荣分非衂不解热甚于上则头痛目瞑衂血热甚于下则腹痛尿难便血理必然也凡热少血多瘀成血畜热多血少热廹其血血不得畜今为少隂邪热复转膀胱而伤荣分廹走下窍故便血也
　　【集注】程知曰前少隂病手足不逆冷反发热者不死阳未全亏也此八九日一身及手足尽热隂盛于里也
　　张璐曰少隂病难于得热热则隂尽阳复故少隂篇中谓手足不逆冷反发热者不死然病至八九日隂邪内解之时反一身手足尽热少隂必无此证当是藏邪转府肾移热于膀胱以膀胱主表故一身及手足尽热也膀胱之血为少隂之热所逼其趋必出隂窍以隂主降故也
　　少隂病二三日至四五日腹痛小便不利下利不止便脓血者桃花汤主之
　　【注】少隂病二三日无隂邪之证至四五日始腹痛小便不利乃少隂阳邪攻里也若腹痛口燥咽干而从燥化则为可下之证矣今腹痛小便不利是热瘀于里水无出路势必下廹大肠而作利也倘利久热伤其荣荣为火化血腐为脓则为可清之证也今下利昼夜不止而便脓血则其热已随利减而下焦滑脱可知矣故以桃花汤主之益中以固脱也
　　【集注】成无巳曰要略云阳证内热则溢出鲜血隂证内寒则下紫黒如豚肝也
　　喻昌曰治下必先固中中气不下坠则滑脱无源而自止注家见用干姜谓是寒邪伤胃不知热邪挟少隂之气塡塞胃中故少佐干姜之辛以散之也
　　程知曰此下利脓血之治法也腹痛小便不利少隂热邪也而下利不止便脓血则证为伤血且有中气下脱之虞矣故用桃花汤固肠止利也魏荔彤曰此证乃热在下焦而熏蒸中焦使气化因热郁而不行大便因热盛而自利也乆而下利不止将肠胃秽浊之物如脓带血尽随大便而下热一日不消利一日不止也
　　沈明宗曰此邪挟内湿凝滞血分则便脓血也
　　桃花汤方
　　赤石脂【一斤一半全用一半筛末】　干姜【一两】
　　糯米【一升】
　　右三味以水七升煮米令熟去滓温服七合内赤石脂末方寸匕日三服若一服愈余勿服
　　【方解】少隂寒邪多利清谷少隂热邪多便脓血日乆不止关门不固下焦滑脱矣此方君以体膏性濇之石脂养肠以固脱佐以味甘多液之糯米益气以滋中则虽下利日乆中虚液枯未有不愈者也其妙尤在用干姜少许其意不在温而在散火郁借此以开脓血无由而化也若一服愈余勿服以其粘濇之性甚也
　　少隂病下利便脓血者桃花汤主之
　　【注】少隂病诸下利用温者以其证属虚寒也此少隂下利便脓血者是热伤荣也而不径用苦寒者盖以日乆热随血去肾受其邪关门不固也故以桃花汤主之
　　少隂病下利便脓血者可刺
　　【注】少隂病下利便脓血用桃花汤不止者热瘀于隂分也则可刺本经之穴以泄其热热去则脓血自止矣
　　【集注】张璐曰先下利日乆而后便脓血则用桃花汤若不先下利而下利便脓血则可刺经穴若刺经穴不愈则当从事白头翁汤设更咽干心烦不得眠则又湏黄连阿胶汤为合法也
　　林澜曰刺者泻其经气而宣通之也下利便脓血既主桃花汤矣此复云可刺者如痞证利不止复利其小便与五苓散以救石脂禹余粮之穷故此一刺亦以辅桃花汤之所不逮也
　　少隂病得之二三日口燥咽干者急下之宜大承气汤【注】邪至少隂二三日即口燥咽干者必其人胃火素盛肾水素亏当以大承气汤急泻胃火以救肾水若复迁延时日肾水告竭其隂必亡虽下无及矣
　　【集注】成无己曰与大承气汤急下之以全肾何也经云三隂经受病已入于府者可下而已则是上条少隂病乃入府证也少隂邪热已转属于府胃府实热消灼肾水故口燥咽干用大承气以泻府而实热自除且少隂之藏本肾属水胃府属土泻土所以救水也
　　方有执曰口燥咽干者少隂之衇循喉咙挟舌本邪热客于其经而肾水为之枯竭也然水干则土燥土燥则水愈干所以急于下也
　　张璐曰按少隂急下三证一属传经热邪亢极一属热邪转入胃府一属温热发自少隂皆刻不容缓之证故当急救欲絶之肾水与阳明急下三法同源异派
　　汪琥曰少隂病得之二三日者非才得病二三日即口燥咽干谓少隂口燥咽干之病已得之二三日也
　　少隂病自利清水色纯青心下必痛口干燥者急下之宜大承气汤
　　【注】少隂病自利清水谓下利无糟粕也色纯青谓所下者皆汚水也下无糟粕纯是汚水此属少隂实热所以心下必痛口燥咽干其为少隂急下之证无疑矣故当急下之宜大承气汤
　　【集注】程知曰阳邪热结口必干燥设系隂邪口中和而不燥矣故宜急下之以救隂也
　　沈明宗曰邪传阳明必俟大便坚鞕而攻下者廼未伤胃中津液之谓此利清水因少隂邪热炽盛乗逼胃中津液顷刻势已滨危不得不以通因通用急夺而救胃肾将絶之隂也
　　少隂病六七日腹胀不大便者急下之宜大承气汤【注】少隂病六七日腹胀不大便者盖因其人阳气素盛胃有宿食故也所以传邪已入少隂复转属阳明而成胃实故宜大承气汤急下之也
　　【集注】张璐曰少隂之证自利者最多虚寒则下利清谷虚热则下利脓血故多用温补传经阳邪内结则自利纯青水温热病则自利烦渇并宜下夺清热此以六七日不大便而腹胀可见邪热转归阳明而为胃实之证所以宜急下也
　　少隂中风衇阳微隂浮者为欲愈
　　【注】少隂中风衇若见阳浮隂弱乃风邪传入少隂则是其势方盛未易言愈今阳衇反微隂衇反浮阳微则外邪散而表气和隂浮则里气胜而邪外出故为欲愈也
　　少隂病欲解时从子至寅上
　　【注】子丑寅阳生渐长之也病在少隂而解于阳生之际所谓阳进则隂退隂得阳而邪自解也少隂所重在眞阳从可见矣
　　音切
　　踡【音拳】












　　御纂医宗金鉴卷七
<子部,医家类,御纂医宗金鉴>
　　钦定四库全书
　　御纂医宗金鉴卷八
　　订正仲景全书伤寒论注厥隂全篇目录
　　乌梅丸
　　当归四逆汤
　　当归四逆加吴茱萸生姜汤
　　白头翁汤








　　御纂医宗金鉴卷八目録
　　钦定四库全书
　　御纂医宗金鉴卷八
　　订正仲景全书伤寒论注
　　辨厥隂病衇证并治全篇
　　厥隂者隂尽阳生之藏与少阳为表里者也故其为病隂阳错杂寒热混淆邪至其经从化各异若其人素偏于热则邪从阳化故消渴气上撞心心中疼热蚘厥口烂咽痛喉痹痈脓便血等阳证见矣若其人素偏于寒则邪从隂化故手足厥冷衇微欲絶肤冷藏厥下利除中等隂证见矣所以少阳不解传变厥隂而病危厥隂病衰转属少阳为欲愈隂阳消长大伏危机兹以隂阳从化厥热胜复之微防详发于篇中俾临证者诊治有要道焉
　　厥隂之为病消渴气上撞心心中疼热饥而不欲食食则吐蚘下之利不止
　　【注】此条总言厥隂为病之大纲也厥隂者为隂尽阳生之藏邪至其经从阴化寒从阳化热故其为病隂阳错杂寒热混淆也消渴者饮水多而小便少乃厥阴热化而耗水也厥阴之衇起足大指循股内入阴中环阴器抵少腹贯心膈其注肺热邪循经上逆膈中故气上撞心心中疼热也饥而不欲食者非不食也因食则动蚘而吐故虽饥而不欲食食则吐蚘也夫消渴多饮饥不能食则胃中所有者但水与热耳若更以厥阴热气挟蚘撞疼误认为转属阳明之实痛而下之则胃愈虚必下利不止矣
　　【集注】成无己曰邪自太阳传至太阴则腹满而嗌亁未成渴也至少阴则口燥舌亁而渴未成消也至厥阴则成消渴者以势甚能消水故也又张卿子云尝见厥阴消渴数证舌尽红赤厥冷衇微渴甚服白虎黄连等汤皆不能救盖厥阴消渴皆寒热错杂之邪非纯阳亢热之证可比也
　　魏荔彤曰此申解厥隂传经热邪为患歴举其证以禁误下也伤寒之邪传入少隂为里中之里及自少隂传厥隂又为三隂之极尽处矣隂尽处受邪无所复传却同少阳为升降之出路少阳无下法厥隂隂邪亦无下法下之为误可知矣首标消渴二字凡热必渴而寒湿隔阻正气亦有渴者然其渴虽欲饮水必不能多未有渴而饮饮而仍渴随饮随消随渴若是者则消渴为传经之热邪传入厥隂无疑也
　　厥隂病渴欲饮水少少与之愈
　　【注】厥隂病渴欲饮水者乃阳回欲和求水自滋作解之兆当少少与之以和其胃胃和汗出自可愈也若多与之则水反停渍入胃必致厥利矣
　　【集注】张璐曰阳气将复故欲饮水而少少与之者盖隂邪方欲解散阳气尚未归复若恣饮不消反有停蓄之患矣
　　汪琥曰厥隂有消渴一证不言自愈者盖热甚而津液消烁虽饮水不能胜其燥烈乃邪气深入未愈之征也而此条之渴欲饮水与之愈者盖其热非消渴之比乃邪气向外欲解之机也两者自是不同
　　伤寒厥而心下悸宜先治水当服茯苓甘草汤却治其厥不尔水渍入胃必作利也
　　【按】厥而心下悸者之下当有以饮水多四字若无此四字乃隂盛之厥悸非停水之厥悸矣何以即知是水而曰宜先治水耶
　　【注】伤寒厥而心下悸者不渴引饮乃隂盛之厥悸也若以饮水多乃停水之厥悸也故宜先治水却治其厥当与茯苓甘草汤即桂枝甘草汤加茯苓生姜也桂枝甘草补阳虚也佐生姜外散寒邪则厥可回矣君茯苓内输水道则悸可安矣此先水后厥之治也盖停水者必小便不利若不如是治之则所停之水渍入胃中必作利也
　　【按】伤寒太阳篇汗出表未和小便不利此条伤寒表未解厥而心下悸二证皆用茯苓甘草汤者盖因二者见证虽不同而里无热表未和停水则同也故一用之谐和荣卫以利水一用之解表通阳以利水无不可也此证虽不曰小便不利而小便不利之意自在若小便利则水不停而厥悸属隂寒矣岂宜发表利水耶
