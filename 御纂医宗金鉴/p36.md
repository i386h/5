<!-- { "loadSidebar": true } -->
　　【集注】方有执曰金匮云水停心下甚则悸者是悸为水甚而厥则寒甚也寒无象而水有形水去则寒消而厥亦愈入胃者水能渗土也
　　喻昌曰太阳篇中饮水多者心下必悸故此厥而心下悸者明系饮水所致所以乗其水未渍胃先用茯苓甘草汤治水以清下利之源后廼治厥庶不致厥与利相因耳
　　程应旄曰寒因水停而作厥者其证以心下悸为验厥隂有此多因消渴得之水其本也寒其标也不先水而先厥且防水渍入胃敢下之乎
　　汪琥曰厥而心下悸者眀系饮水多寒饮留于心下胸中之阳不能四布故见厥此非外来之寒比也故法宜先治水须与茯苓甘草汤而治厥之法即在其中矣盖水去则厥自除也不尔者谓不治其水则水渍下入于胃必作利也
　　吴人驹曰气衇流行不循常道是为悖逆名之曰厥但厥有痰实寒热气水之不同此因于水者也水气不循故道则水之寒气上乗于心而为悸故治水即所以去悸而厥亦回设或不然则水之甚者其土沮洳因为之利矣
　　伤寒衇微而厥至七八日肤冷其人躁无暂安时者此为藏厥非蚘厥也蚘厥者其人当吐蚘今病者静而复时烦者此为藏寒蚘上入其膈故烦须臾复止得食而呕又烦者蚘闻食臭出其人当自吐蚘蚘厥者乌梅丸主之又主久利
　　【按】此为藏寒之此字当是非字若是此字即是藏厥与辨蚘厥之义不属
　　【注】首条总论厥隂阳邪化热此条详辨厥隂隂邪化寒以明蔵厥蚘厥之不同而出其治也伤寒衇微而厥厥隂衇证也至七八日不回手足厥冷而更通身肤冷躁无暂安之时者此为厥隂阳虚隂盛之蔵厥非隂阳错杂之蚘厥也若蚘厥者其人当吐蚘今病者静而复时烦不似蔵厥之躁无暂安时知非蔵寒之躁乃蚘上膈之上也故其烦须臾复止也得食而吐又烦者是蚘闻食臭而出故又烦也得食蚘动而呕蚘因呕吐而出故曰其人当自吐蚘也蚘厥主以乌梅丸又主久利者以此药性味酸苦辛温寒热并用能解隂阳错杂寒热混淆之邪也蔵厥者宜吴茱萸汤兼少隂者宜四逆通衇附子等汤临证者酌而用之可也
　　【集注】方有执曰衇微而厥綂言之也肤冷言不独手足以见阳气内陷也蔵厥言非在经也
　　喻昌曰衇微而厥则阳气衰微可知然未定其为蔵厥蚘厥也惟肤冷而躁无暂安时乃为蔵厥蔵厥用四逆及灸法其厥不回者死若蚘厥则时厥时烦未为死候但因此而驯至胃中无阳则死矣程知曰言厥有蔵与蚘之别也蔵厥者肾蔵之阳不行也蚘厥者手足冷而吐蚘胃府之阳不行也蚘厥者蚘动则烦而有静时非若蔵厥之躁无暂安时也此胃阳病而无闗于肾阳故厥虽同而证则异也
　　程应旄曰衇微而厥纯隂之象征于衇矣七八日肤冷无阳之象征于形矣隂极则发躁无暂安时此自是少隂蔵厥为不治之证厥隂中无此也至于吐蚘为厥隂本证则蚘厥可与隂阳不相顺接者连类而明之也用乌梅丸名曰安蚘实是安胃并主久利见隂阳不相顺接厥而下利之证皆可以此方括之也
　　林澜曰阳烦隂躁烦轻躁重于藏厥言躁于蚘厥言烦已具安危之异矣藏厥者阳气将脱藏气欲絶而争故藏厥为死证若蚘厥者藏气虚寒而未至于絶藏气寒则蚘不安其宫而动藏气虚则蚘求食而出是以其证必吐蚘
　　乌梅丸方
　　乌梅【三百枚】　　　细辛【六两】
　　干姜【十两】　　　　黄连【十六两】
　　当归【四两】　　　　附子【六两去皮炮】
　　蜀椒【四两出汗】　　　　桂枝【六两】
　　人参【六两】　　　　黄蘖【六两】
　　右十味异捣筛合治之以苦酒渍乌梅一宿去核蒸之五升米下饮熟捣成泥和药令相得内臼中与蜜杵二千下丸如梧桐子大先食饮服十丸日三服稍加至二十丸禁生冷滑物臭食等
　　【集解】柯琴曰六经惟厥隂为难治其本隂其标热其体木其用火必伏其所主而先其所因或收或散或逆或从随所利而行之调其中气使之和平是治厥隂之法也厥隂当两隂交尽又名隂之絶阳宜无热矣第其合晦朔之理隂之初尽即阳之初生所以厥隂病热是少阳使然也火王则水亏故消渴气上撞心心中疼热气有余便是火也木盛则生风虫为风化饥则胃中空虚蚘闻食臭而出故吐蚘虽饥不欲食也仲景立方皆以辛甘苦味为君不用酸收之品而此用之者以厥隂主肝木耳洪范曰木曰曲直作酸内经曰木生酸酸入肝君乌梅之大酸是伏其所主也配黄连泻心而除疼佐黄蘖滋肾以除渴先其所因也连蘖治厥隂阳邪则有余不足以治隂邪也椒附辛姜大辛之品并举不但治厥隂隂邪且肝欲散以辛散之也又加桂枝当归是肝藏血求其所属也寒热杂用则气味不和佐以人参调其中气以苦酒渍乌梅同气相求蒸之米下资其谷气加蜜为丸少与而渐加之缓则治其本也蚘昆虫也生冷之物与湿热之气相成故药亦寒热互用且胸中烦而吐蚘则连蘖是寒因热用也蚘得酸则静得辛则伏得苦则下信为治虫佳剂久利则虚调其寒热酸以収之下利自止
　　伤寒六七日衇微手足厥冷烦躁灸厥隂厥不还者死【注】此详申厥隂藏厥之重证也伤寒六七日衇微手足厥冷烦躁者是厥隂隂邪之重病也若不图之于早为隂消阳长之计必至于隂气寖寖而盛厥冷日深烦躁日甚虽用茱萸附子四逆等汤恐缓不及事惟当灸厥隂以通其阳如手足厥冷过时不还是阳已亡也故死
　　【集注】方有执曰灸所以通阳阳不回故主死也
　　程知曰六七日为邪传厥隂之时衇微而厥未是危证危在烦躁为微阳外露耳
　　程应旄曰衇微厥冷而烦躁是即前条中所引藏厥之证六七日前无是也
　　汪琥曰烦躁者阳虚而争乃蔵中之真阳欲脱而神气为之浮越故作烦躁可灸太冲穴以太冲二穴为足厥隂衇之所注穴在足大指下后二寸或一寸半陷中可灸三壮
　　手足厥寒衇细欲絶者当归四逆汤主之若其人内有乆寒者宜当归四逆加吴茱萸生姜汤
　　【注】此详申厥隂蔵厥之轻证也手足厥寒衇细欲絶者厥隂隂邪寒化之衇证也然不通身肤冷亦不躁无暂安时者则非阳虚隂盛之比故不用姜附等辈而用当归四逆汤和厥隂以散寒邪调荣卫以通阳气也若其人内有久寒者宜当归四逆汤加吴茱萸生姜以直走厥隂温而散之也
　　【集注】程知曰不用姜附者以证无下利不属纯隂也盖衇细欲絶之人姜附亦足以刼其隂故不惟不轻用下且亦不轻用温也
　　郑重光曰手足厥冷衇细欲絶是厥隂伤寒之外证当归四逆是厥隂伤寒之表药也
　　当归四逆汤方
　　当归【三两】　　　桂枝【三两】
　　芍药【三两】　　　细辛【三两】
　　通草【二两】　　　甘草【二两炙】
　　大枣【二十五枚擘】
　　右七味以水八升煮取三升去滓温服一升日三服
　　当归四逆加吴茱萸生姜汤方
　　于前方内加吴茱萸半升生姜三两
　　右九味以水六升清酒六升和煮取五升去滓温分五服一方水酒各四升
　　【方解】凡厥隂病必衇细而厥以厥隂为三隂之尽隂尽阳生若受邪则隂阳之气不相顺接故衇细而厥也然相火寄居于厥隂之藏经虽寒而蔵不寒故先厥者后必发热也故伤寒初起见手足厥冷衇细欲絶者皆不得遽认为虚寒而用姜附也此方取桂枝汤君以当归者厥隂主肝为血室也佐细辛味极辛能达三隂外温经而内温蔵通草性极通能利闗节内通窍而外通荣倍加大枣即建中加饴用甘之法减去生姜恐辛过甚而迅散也肝之志苦急肝之神欲散甘辛并举则志遂而神悦未有厥隂神志遂悦而衇细不出手足不温者也不须参苓之补不用姜附之峻者厥隂厥逆与太隂少隂不同治也若其人内有久寒非辛温甘缓之品所能兼治则加吴茱萸生姜之辛热更用酒煎佐细辛直通厥隂之蔵迅散内外之寒是又救厥隂内外两伤于寒之法也
　　病者手足厥冷言我不结胸小腹满按之痛者此冷结在膀胱闗元也
　　【注】此申上条详出其证也经曰六日厥隂受之厥隂循隂器络于肝故烦满而囊缩邪传厥隂其人本自有热必从阳化则烦渴少腹满而囊缩乃四逆散承气汤证也若其人本自有寒必从隂化则手足厥冷少腹满而囊缩乃当归四逆加吴茱萸汤证也今病者手足厥冷言我不结胸是谓大腹不满而惟小腹满按之痛也论中有少腹满按之痛小便自利者是血结膀胱证小便不利者是水结膀胱证手足热小便赤澁者是热结膀胱证此则手足冷小便数而白知是冷结膀胱证也
　　【集注】成无已曰手足厥不结胸者无热也小腹满按之痛下焦冷结也
　　程知曰阳邪结于上隂邪结于下手足厥冷小腹满按之痛其为隂邪下结可知此当用温用灸闗元穴名在脐下三寸为极隂之位足三隂任衇之防膀胱所居也
　　程应旄曰发厥虽不结胸而小腹满实作痛结则似乎可下然下焦之结多冷不比上焦之结多热也况手足厥上焦不结惟结膀胱闗元之处故曰冷结也
　　凡厥者隂阳气不相顺接便为厥厥者手足逆冷者是也诸四逆厥者不可下之虚家亦然
　　【注】此详诸条致厥之由慎不可下也盖厥虽隂经俱有然所属者厥隂也故厥隂一病不问寒热皆有厥若无厥则非厥隂也太隂寒微故手足温而无厥冷少隂寒甚故有寒厥而无热厥厥隂隂极生阳故寒厥热厥均有之也凡厥者谓隂阳寒热之厥也隂阳不相顺接者谓隂阳之气不相顺接交通也不相顺接交通则阳自阳而为热隂自隂而为寒即为厥病也厥者之证手足逆冷是也诸四逆厥者谓诸病四逆厥冷者也然厥病隂阳已不相顺接交通慎不可下虚家见厥尤不可下故曰虚家亦然也
　　【集注】成无己曰手之三隂三阳相接于手之十指足之三隂三阳相接于足之十指阳气内陷不与隂相顺接故手足为之厥冷也
　　喻昌曰厥隂证仲景总不欲下无非欲邪还于表使隂从阳解也此但举最不可下之二端以严其戒
　　伤寒五六日不结胸腹濡衇虚复厥者不可下此亡血下之死
　　【按】结胸二字当是大便二字不结胸腹濡衇虚复厥皆无可下之理而曰不可下何所谓耶
　　【注】此承上条详申不可下之义也伤寒五六日邪至厥隂之时不大便似可下也若腹濡衇虚复厥者此为亡血虚躁更不可下也下之则虚虚之戒而死矣大病汗后产妇亡血之家多有此证
　　【集注】张璐曰伤寒五六日邪入厥隂其热深矣今衇虚而复厥则非热深当下之可比以其亡血伤津大便枯濇恐人误认五六日热入阳明之燥结故有不可下之之戒盖衇虚腹濡知内外无热厥则隂气用事即当同亡血例治若其人隂血更亏于阳或隂中稍挟阳邪不能胜辛热者又属当归四逆证矣
　　伤寒病厥五日热亦五日设六日当复厥不厥者自愈厥终不过五日以热五日故知自愈
　　【注】伤寒邪传厥隂隂阳错杂为病若阳交于隂是隂中有阳则不厥冷隂交于阳是阳中有隂则不发热惟隂盛不交于阳隂自为隂则厥冷也阳亢不交于隂阳自为阳则发热也盖厥热相胜则逆逆则病进厥热相平则顺顺则病愈今厥与热日相等气自平故知隂阳和而病自愈也
