<!-- { "loadSidebar": true } -->
　　【集注】方有执曰厥五日热亦五日隂阳胜复无偏也当复厥不厥阳气胜也阳主生故自愈可知也张璐曰此云厥终不过五日言厥之常后云厥反九日而利言厥之变盖常则易治变则难复也林澜曰三隂经伤寒太隂为始则手足温少隂则手足冷厥隂则手足厥逆然病至厥隂隂之极也反有发热之理盖阳极而生隂故阳病有厥冷之证隂极而生阳故厥逆有发热之条
　　伤寒热少厥微指头寒黙黙不欲食烦躁数日小便利色白者此热除也欲得食其病为愈若厥而呕胸脇烦满者其后必便血
　　【注】伤寒热少厥微所以手足不冷而但指头寒寒邪浅也黙黙隂也烦躁阳也不欲食胃不和也此厥隂隂阳错杂之轻病即论中热微厥亦微之证也若数日小便利其色白者此邪热已去也欲得食其胃已和也热去胃和隂阳自平所以其病为愈也若小便不利而色赤厥不微而甚不惟黙黙而且烦不但不欲食更呕而胸脇满此热未除而且深也即论中厥深热亦深之证也热深不除久持隂分后必便血也所谓数日者犹曰连日也
　　【集注】王肯堂曰设未欲食宜干姜甘草汤呕而胸脇烦满者少阳证也少阳与厥隂为表里邪干其府故呕而胸脇烦满肝主血故后必便血
　　方有执曰热少厥微邪浅也所以手足不冷而但指头寒黙黙谓无言也不欲食厥隂之衇挟胃也烦躁则内热故以小便辨之欲食邪退而胃囘也厥而呕胸脇烦满者厥隂衇挟胃贯膈布脇肋也便血隂邪必走下窍也
　　林澜曰于热厥言指头寒于寒厥微者言手足寒甚者言四逆厥逆轻重浅深当细味之
　　汪琥曰按此条论仲景无治法郭雍云热不除而便血可用犀角地黄汤
　　伤寒一二日至四五日而厥者必发热前热者后必厥厥深者热亦深厥微者热亦微厥应下之而反发汗者必口伤烂赤
　　【注】伤寒一二日即厥四五日仍厥不已者是隂盛阳衰之寒厥也寒厥者即藏厥也若一二日厥至四五日而热或一二日热至四五日而厥前厥后热前热后厥是隂阳互为胜复之热厥也热厥者即阳厥也厥深者热亦深厥微者热亦微此厥乃应下之热厥非当温散之寒厥也若误为寒厥而反温散之则助其热上攻必口伤烂赤也
　　成无已曰经云诸四逆者不可下之至此又云应下最宜详审先贤谓热厥手足虽厥冷而或有温时手足虽逆冷而手足掌心必暖戴元礼又以指甲之暖冷红青别厥证之寒热皆慎之至也汪琥曰此条乃传经邪热阳极似阴之证伤寒一二日至四五日而厥者言伤寒在一二日之时本发热至四五日后而厥者乃邪传厥隂之候也必发热者言病人四肢及肌表虽厥而躯殻以内必发热也前热者后必厥乃申明一二日为前四五日为后以见热极必发厥也阳邪深伏应须以苦寒之药下去其热使隂气得伸则隂阳平四肢和顺而不厥矣粗工见厥认以为寒而反用辛温之药辛温皆升引热上行必口伤烂赤以厥隂之衇循颊里环唇内故也
　　病人手足厥冷衇乍者邪结在胸中心下满而烦饥不能食者病在胸中当须吐之宜瓜蒂散
　　【注】病人手足厥冷若衇微而细是寒虚也寒虚者可温可补今衇乍紧劲是寒实也寒实者宜温宜吐也时烦吐蚘饥不能食乃病在胃中也今心中烦满饥不能食是病在胸中也寒饮实邪壅塞胸中则胸中阳气为邪所遏不能外达四肢是以手足厥冷胸满而烦饥不能食也当吐之宜瓜蒂散涌其在上之邪则满可消而厥可囘矣
　　【集注】喻昌曰此与太阳之结胸逈殊其衇乍紧其邪亦必乍结故用蒂散涌载其邪而出斯阳邪仍从阳解耳
　　程应旄曰手足厥冷邪气内阻衇乍紧紧而不常往来中倐忽一见也
　　伤寒衇滑而厥者里有热白虎汤主之
　　【注】伤寒衇微细身无热小便清白而厥者是寒虚厥也当温之衇乍紧身无热胸满而烦厥者是寒实厥也当吐之衇实大小便闭腹满鞕痛而厥者热实厥也当下之今衇滑而厥滑为阳衇里热可知是热厥也然内无腹满痛不大便之证是虽有热而里未实不可下而可清故以白虎汤主之
　　【集注】程应旄曰衇滑而厥乃阳实拒阴之厥白虎汤凉能清里而辛可解表故当舎证而从衇也
　　林澜曰热厥亦有不同如传邪入府秘结不通燥矢在内非下不可者以承气治之之证是也若火极似水里有大热而大便不闭无燥粪可除者滑则里热已深厥则邪陷已极非以白虎涤其极热则亢甚之阳何以清耶
　　吴人驹曰厥因阳气不相顺接其衇当见隂象衇滑为气有余是阳盛于内格隂于外内则实热外而假寒者也白虎以清解实热则厥自解矣辨之之法冷必不甚浮而近之则冷按之肌骨之下则反热矣
　　伤寒衇促手足厥逆可灸之
　　【注】伤寒隂证见阳衇者虽困无害无宁俟之也今伤寒衇促手足厥逆而曰可灸之者盖以欲温则有阳衇之疑欲清则有隂厥之碍也夫证衇无寒热之确据设以促之一阳衇清之惟恐有误于衇或以厥之一隂证温之又恐有误于证故设两可之灸法斯通阳而不助热囘厥而不伤隂也
　　【集注】喻昌曰伤寒衇促则阳气局蹐可知更加手足厥逆其阳必为隂所格拒而不能返故宜灸以通阳也
　　张璐曰手足厥逆本当用四逆汤以其衇促知为阳气内阻而非阳虚故但用灸以通其阳不用温经以助阳也
　　伤寒发热四日厥反三日复热四日厥少热多者其病当愈四日至七日热不除者必便脓血伤寒厥四日热反三日复厥五日其病为进寒多热少阳气退故为进也
　　【注】伤寒邪在厥隂阳邪则发热隂邪则厥寒隂阳错杂互相胜复故或厥或热也伤寒发热四日厥亦四日是相胜也今厥反三日复热四日是热多厥少阳胜隂退故其病当愈也当愈不愈热仍不止则热郁于隂其后必便脓血也若厥九日热反三日则厥多热少隂胜阳退故为病进也
　　【集注】程知曰此即厥热往复之机知隂阳进退之义明厥证所重在阳则厥隂之大防昭然矣
　　张璐曰太阳以恶寒发热为病进恐其邪气传里也厥隂以厥少热多为病退喜其隂尽阳复也程应旄曰厥隂少阳一藏一府少阳在三阳为尽阳尽则隂生故有寒热之往来厥隂在三隂为尽隂尽则阳生故有厥热之胜复凡遇此证不必论其来自三阳起自三隂祗论厥与热之多少热多厥少知为阳胜阳胜病当愈厥多热少知为隂胜隂胜病日进热在后而不退则为阳过胜过胜而隂不能复遂有便血诸热证厥在后而不退则为隂过胜过胜而阳不能复遂有亡阳诸死证所以调停二者治法须合乎隂阳进退之机阳胜宜下隂胜宜温若不图之于早坐令隂竭阳亡其死必矣
　　吴人驹曰内经言人之伤于寒也则为病热热虽甚不死是伤寒以热为贵也然热不及者病太过者亦病故此二节论寒热之多少以明不可太过与不及也
　　伤寒始发热六日厥反九日而利凡厥利者当不能食今反能食者恐为除中食以索餠不发热者知胃气尚在必愈恐暴热来出而复去也后三日衇之其热续在者期之旦日夜半愈所以然者本发热六日厥反九日复发热三日并前六日亦为九日与厥相应故期之旦日夜半愈后三日衇之而衇数其热不罢者此为热气有余必发痈脓也
　　【按】不发热者之不字当是若字若是不字即是除中何以下接恐暴热来出而复去之文也
　　【注】热而不厥为阳厥而不热为隂伤寒始发热六日厥亦六日至七日仍发热而不厥者是阳来复当自愈也今厥九日较热多三日是隂胜阳故下利也凡厥利者中必寒当不能食今反能食恐是隂邪除去胃中阳气而为除中之病也恐者疑而未定之辞也故以索饼试之食后不发热则为除中若发热知胃气尚在则非除中可必愈也若食后虽暴发热恐热暂出而复去仍是除中故必俟之三日其热续在不去与厥相应始可期之旦日夜半愈也若俟之三日后虽热不罢而亦不愈且衇犹数者此为热气有余留连荣卫必发痈脓也
　　【集注】方有执曰食饲也索常也谓以素常所食之饼饲之也一说无肉曰索谓不令犯食禁也旦日明日平旦朝而阳长之时也夜半隂尽阳生之时也数以热痈脓者厥隂主血血热持久则壅瘀壅瘀则腐化故可必也
　　吴人驹曰除者去也中者中气也乃中气除去欲引外食以自救也
　　伤寒衇迟六七日而反与黄芩汤彻其热衇迟为寒今与黄芩汤复除其热腹中应冷当不能食今反能食此名除中必死
　　【按】伤寒衇迟六七日之下当有厥而下利四字若无此四字则非除中证矣有此四字始与下文反与黄芩汤之义相属
　　【注】伤寒衇数六七日厥而下利热厥下利也当与黄芩汤彻其热今伤寒衇迟六七日厥而下利寒厥下利也当与理中汤温其寒而反与黄芩汤复除其热腹中应冷当不能食今反能食此名除中乃胃气将絶求食以救终无补于胃也故曰必死
　　【集注】方有执曰反者言不顺于道也黄芩汤寒药也彻亦除也应亦当也反能食者胃欲絶引食以自救也中以胃言死谓万物无土不生也
　　程知曰言衇迟为寒不宜更用寒药以致有除中之变也中气为隂寒革除则胃中无根之阳气将欲尽除而求救于食故为死证
　　伤寒先厥后发热而利者必自止见厥复利
　　【注】厥逆隂也发热阳也先厥后发热而利必自止者是隂退而阳进也见厥复利者是阳退而隂进也热多厥少病虽甚者亦可愈厥多热少病虽微者亦转甚可知厥热乃隂阳进退生死之机也
　　【集注】汪琥曰厥隂者隂之尽厥隂之经阳气甚微故不论隂阳二证寒热之邪但至其经无有不发厥者盖厥即为逆起于手足今曰先厥者此初起便厥厥即下利发热者则阳气复而利必自止也
　　伤寒先厥后发热下利必自止而反汗出咽中痛者其喉为痹发热无汗而利必自止若不止必便脓血便脓血者其喉不痹
　　【注】此承上条而详辨之以出其证也先厥后发热下利必自止厥囘利止其热若退为欲愈也若厥囘利止其热不退而反汗出者是厥隂病从阳化热其邪上循本经之衇故咽喉痛痹也若厥囘发热无汗利不止者是厥隂邪热因利下廹伤及衇中之血故必便脓血也便脓血者其喉不痹谓热邪下利而不复上病咽痛也可知下利止其喉为痹者谓热邪已上病咽痛即不复病下利也
　　【集注】喻昌曰先厥后热下利止其病为欲愈矣乃反汗出咽中痛是热邪有余上攻咽喉而为痹也既发热虽无汗为其阳已囘所以利亦必自止若不止则无汗明系邪不外出热郁在里必主便脓血也便脓血者其喉不痹见热邪在里即不复在表在下即不复在上也
　　汪琥曰咽中痛者此热伤上焦气分也痹者闭也咽中痛甚其喉必闭而不通以厥阴经循喉咙之后上入颃颡故也无汗利不止便脓血者此热伤下焦血分也热邪注下则不干上故曰其喉不痹
　　下利衇数有微热汗出令自愈设复紧为未解
　　【注】厥阴下利衇数热利也若热微汗出知邪微欲解下利必自止故令自愈也设衇复紧为表邪犹盛未能解也
　　【集注】成无已曰下利隂病也衇数阳衇也隂病见阳衇者生微热汗出阳气得通也利必自愈诸为寒设复衇紧寒邪犹盛故云未解
　　沈明宗曰数条乃指厥而下利便脓血者或见实大浮数微弱沉濇紧洪长诸衇当分虚实寒热即知欲愈未愈真为察病之微防也
　　下利有微热而渴衇弱者令自愈
