<!-- { "loadSidebar": true } -->
　　【注】厥隂下利有大热而渴衇强者乃邪热俱盛也今下利有微热而渴衇弱者是邪热衰也邪热既衰故可令自愈也
　　【集注】方有执曰微热阳渐回也渴内燥未复也衇弱邪退也令自愈言不须治也
　　程知曰下利以阳复邪微为愈微热而渴证已转阳衇弱则邪气已退故不治自愈若下利大热衇盛又是逆矣
　　下利衇数而渴者令自愈设不差必圊脓血以有热故也
　　【注】此承上条互言以详其变也下利衇数而渴者是内有热也若身无热其邪已衰亦可令自愈也设下利衇数而渴日久不差虽无身热必圊脓血以内热伤隂故也
　　【集注】方有执曰衇数与上文微热互相发明
　　程应旄曰衇数而渴阳胜隂矣故亦令自愈若不差则隂虚热入经所云衇数不解而下利不止必协热而便脓血是也
　　下利寸衇反浮数尺中自濇者必圊脓血
　　【注】厥隂热利寸衇当沉数今寸衇反浮数是热在外而不在内也尺中自濇者是在外之热不解乗下利入里伤及其隂热与血瘀必圊脓血也
　　【集注】喻昌曰衇见浮数若是邪还于表则尺衇自和今尺中自濇乃热邪抟结于隂分虽寸口得阳衇究竟阴邪必走下窍而便脓血也
　　汪琥曰此条乃下利变脓血之候也热利而得数衇非反也得浮衇则为反矣此条论无治法宜以仲景黄芩汤代之
　　下利衇沉者下重也衇大者为未止衇微弱数者为欲自止虽发热不死
　　【注】此详申上条下利圊脓血之证衇也衇沉主里衇主急下重后重也下利衇沉故里急后重也凡下利之证发热衇大者是邪盛为未止也衇微弱数者是邪衰为欲自止虽发热不死也由此可知滞下衇大身热者必死也
　　【集注】喻昌曰下利而衇沉主里急后重成滞下之证即今所称痢证也衇大者即沉中之大衇微弱数者即沉中之微弱数也
　　下利欲饮水者以有热故也白头翁汤主之热利下重者白头翁汤主之
　　【注】此承上条以出其治也下利欲饮水者热利下夺津液求水以济干也热利下重者热伤气滞里急后重便脓血也二者皆以白头翁汤主之者以其大苦大寒寒能胜热苦能燥湿也
　　【集注】程知曰按少隂自利而渴亦有虚而引水自救者犹当以小便之赤白衇之迟数辨之此言热邪内结者也热邪内结而致下重故纯用苦寒以胜热而厚肠也
　　白头翁汤方
　　白头翁【三两】　　　黄连【三两去须】
　　黄蘖【三两去皮】　　　　秦皮【三两】
　　右四味以水七升煮取三升去滓温服一升不愈更服一升
　　【方解】三隂俱有下利证自利不渴者属太隂也自利而渴者属少隂也惟厥隂下利属于寒者厥而不渴下利清谷属于热者消渴下利下重便脓血也此热利下重乃火郁湿蒸秽气奔逼广肠魄门重滞而难出即内经所云暴注下廹者是也君白头翁寒而苦辛臣秦皮寒而苦濇寒能胜热苦能燥湿辛以散火之郁濇以收下重之利也佐黄连清上焦之火则渴可止使黄蘗泻下焦之热则利自除也治厥隂热利有二初利用此方之苦以泻火以苦燥之以辛散之以濇固之是谓以寒治热之法久利则用乌梅丸之酸以收火佐以苦寒杂以温补是谓逆之从之随所利而行之调其气使之平也
　　伤寒下利日十余行衇反实者死
　　【注】伤寒下利日十余行正气虚也其衇当虚今反实者邪气盛也正虚邪盛故主死也
　　【集注】成无己曰下利里虚也衇当微弱反实者病胜藏也故死衇不应病此之谓也
　　郑重光曰衇实则胃气失和缓之状而真藏之衇独见邪盛正脱矣
　　伤寒六七日不利便发热而利其人汗出不止者死有隂无阳故也
　　【注】伤寒六七日邪传厥隂之时也厥而不利是隂邪未盛若便发热尚在不死今六七日不利忽而下利发热汗出不止者是隂盛于中而阳亡于外故为有隂无阳也其死可知矣
　　【集注】方有执曰发热而利里隂内盛也故曰有隂汗出不止表阳外絶也故曰无阳
　　程知曰言暴下利汗出为亡阳死证也六七日不利忽发热而利下至于汗出不止浑是外阳内隂真阳顷刻无存矣
　　汪琥曰寒中厥隂至六七日当亦厥六七日矣不言厥者省文也厥则当利不利者阳气未败犹能与邪相支吾也若至发热即利者亦当止今则发热与利骤然并至加之汗出不止则知其热非阳回而热乃阳脱而热故兼下利而汗出不止也张令韶曰厥隂病发热不死发热亦死者有三证一在躁不得卧一在厥不止一在汗出不止
　　发热而厥七日下利者为难治
　　【注】此详申上条发热而厥之义也发热而厥至七日若厥回利止则可以自解矣今发热而厥至七日下利不止者为难治也盖上条有隂无阳故主死此条隂盛而阳不复故为难治也
　　【集注】方有执曰厥七日而下利隂盛而阳不复也张璐曰厥利与热不两存之势也发热而厥七日是热者自热厥利者自厥利隂阳两造其偏漫无相协之期故虽未见烦躁已为难治盖治其热则愈厥愈利治其厥利则愈热不至隂阳两絶不止耳
　　下利衇沉而迟其人面少赤身有微热下利清谷者必郁冒汗出而解病人必微厥所以然者其面戴阳下虚故也
　　【注】衇沉而迟下利清谷是里有隂寒也若其人面有少赤色身有微热又属表有阳热也夫内有里隂之寒外有表阳之热则隂得阳化而解者有之但其未解之先病人必郁冒汗出而后解所以然者面戴之虚阳与下利之虚隂两相和顺故作解也此非在下之隂格在上之阳所以病人虽冒而厥必微必不似不解之冒厥而甚也
　　【集注】喻昌曰下利衇沉迟里寒也面少赤有微热是仍兼外邪必从汗解但戴阳之证必见微厥此中大伏危机其用法当逈异常法矣六经皆有下利之证惟少隂厥隂为难治盖邪气入里利深则必致厥厥深亦必致利故下利一证经于少隂厥隂皆详言之盖以伤寒下利则无论少隂厥隂其治法皆可防通也
　　汪琥曰郁冒者头目之际郁然昬冒乃阳气能胜寒邪里阳回而表和顺故解汗出而解是阳回里寒散而荣卫和故汗出非攻表而使之汗出也
　　下利清谷里寒外热汗出而厥者通衇四逆汤主之【注】此承上条互详其义以出其治也下利清谷里寒也身有微热外热也上条有无汗怫郁面赤之表尚可期其冒汗而解此条汗出而厥则已露亡阳之变矣故主以通衇四逆汤救阳以胜隂也
　　【集注】方有执曰下利故曰里寒隂不守也外热故汗出阳不固也通衇四逆救表里通血气而复隂阳者也
　　喻昌曰上条辨证此条用药互相发明然不但此也少隂病下利清谷面色赤者已用此法矣吴人驹曰有协热下利者亦完谷不化乃邪热不杀谷其别在衇之隂阳虚实之不同
　　大汗出热不去内拘急四肢疼又下利厥逆而恶寒者四逆汤主之
　　【注】通身大汗出热当去矣热仍不去而无他证则为邪未尽而不解也今大汗出热不去而更见拘急肢疼且下利厥逆而恶寒是阳亡于表寒盛于里也故主四逆汤温经以胜寒回阳而敛汗也
　　【集注】方有执曰大汗出阳虚而表不固也热不去言邪不除也内拘急四肢疼者亡津液而骨气不利也下利厥逆恶寒亡阳而隂寒内甚也
　　程知曰言大汗后下利厥逆急宜回阳也大汗出而热不去正恐真阳飞越若内拘急四肢痛更加下利厥逆恶寒则在里纯是隂寒矣
　　程应旄曰此证大汗出热不去何为不在亡阳死证之列不知亡阳由于汗不止而阳亡此证内拘急四肢疼是汗已止阳未亡而恶寒故可行温法也
　　大汗若大下利而厥冷者四逆汤主之
　　【注】大汗出汗不收者桂枝加附子汤证也大下利利不止者理中加附子汤证也今大汗出又大下利不止而更见厥冷乃阳亡于外寒盛于中非桂枝理中之所能治矣当与四逆汤急回其阳以胜其隂使汗利止而厥冷还则犹可生也已上三条皆厥隂少隂同病因少隂寒甚故俱从少隂主治也
　　【集注】喻昌曰此证无外热相错其为隂寒易明然既云大汗大下则隂津亦亡但此际不得不以救阳为急阳回方可徐救其隂也
　　下利手足厥冷无衇者灸之不温若衇不还反微喘者死下利后衇絶手足厥冷晬时衇还手足温者生衇不还者死
　　【注】下利手足厥冷无衇者有隂无阳也虽用附子四逆軰恐阳不能急回宜急灸厥隂以通其阳若衇还手足温者生衇不还手足不温反微喘者乃无气以续之喘是阳气上脱也故主死
　　【集注】方有执曰其喘必息短而声不续乃阳气衰絶也程知曰少隂下利厥逆无衇服白通汤衇暴出者死微续者生厥隂下利厥逆衇絶用灸法晬时衇还者生不还者死可见求阳气者非泛然求之于无何有之乡也必两肾之中有几微可续然后可借温灸为鸾胶耳
　　伤寒发热下利厥逆躁不得卧者死伤寒发热下利至甚厥不止者死
　　【注】伤寒发热下利而厥反烦躁不得卧者乃寒盛于中孤阳扰乱也或发热下利至甚厥逆不止即不烦躁亦为表阳外散里阳内脱故均死也
　　【集注】成无己曰伤寒发热邪在表也下利厥逆阳气虚也躁不卧病胜藏也故死金匮要畧云六府气絶于外者手足寒五藏气絶于内者下利不禁伤寒发热为邪独甚下利至甚厥不止为府蔵气絶故死
　　程知曰厥隂病但发热即不死以发热则邪出于表而里证自除若外发热而内厥逆下利不止且至烦躁不解则发热又为阳气外散之而主死矣
　　张璐曰躁不得卧肾中阳气越絶之象也大抵下利而手足厥冷者皆为危以四肢为诸阳之本故也加以发热躁不得卧不但虚阳发露而真隂亦已消尽无余矣安得不死乎
　　呕而衇弱小便复利身有微热见厥者难治四逆汤主之
　　【注】厥隂呕而衇弱大便多利今小便复利虽身有微热而又见厥冷是邪既上逆而下焦虚寒不固为隂进阳退之象故为难治以四逆汤主之者急壮其阳也阳回则可望生矣
　　【集注】方有执曰衇弱虽似邪衰而小便复利则是里属虚寒也故曰见厥者难治以身之有微热故虽厥犹可以四逆汤救其阳使之复也
　　程知曰言呕而厥者宜温其下也呕者邪气上逆也衇弱小便利虚寒见于下也身有微热当为阳邪在表然见厥逆则为隂盛于里而微阳有不能自存之忧也
　　汪琥曰按诸条厥利证皆大便利此条以呕为主病独小便利而见厥前后不能闗锁用四逆汤以附子散寒下逆气助命门之火上以除呕下以止小便外以回厥逆也
　　干呕吐涎沫头痛者吴茱萸汤主之
　　【注】太隂有吐食而无呕也少隂有欲吐不吐欬而呕也厥隂之厥而呕呕而吐蚘也今干呕者有声无物之谓也吐涎沫者清涎冷沫随呕而出也此由厥隂之寒上干于胃也三阳有头痛必兼身热至于太隂少隂二经皆无头痛惟厥隂与督衇会于巅故有头痛而无身热也此少阳不解传入厥隂隂邪上逆故呕而头痛也以吴茱萸汤主之从厥隂本治也
　　【集注】程知曰此言呕而头痛者宜温中而降逆也张锡驹曰呕者有声有物者也吐者吐出其物也故有干呕而无干吐今干呕吐涎沫者涎沫随呕而吐出也
　　呕家有痈脓者不可治呕脓尽自愈
