<!-- { "loadSidebar": true } -->
　　【按】当解之下熏之二字当是以汗二字始与上下文义相属
　　【注】一经未罢又传一经同病而后归并一经自病者名曰并病二阳者太阳阳明也太阳初得病时发汗汗出不彻未尽之邪因而转属阳明若续自微微汗出不恶寒反恶热始为阳明可下之证若不微微汗出而恶寒者则是太阳之表犹未罢不可下也下之为逆矣如已经发汗尚有未尽之表宜仍与麻桂各半汤或桂枝二越婢一汤小小发汗以和其表自可解也缘缘接连不已也正赤不杂他色也谓满面接连赤色不已也此由于汗出不彻故阳气怫郁不得宣越所以其人烦躁短气衇濇不知痛处乍在腹中乍在四肢求之而不可得也是皆邪气壅甚于经漫无出路但坐以汗出不彻之故耳当更用大青龙汤或葛根汤发其汗则愈矣
　　【按】面赤一证劳损颧红发于午后者骨蒸阴虚也格阳浮赤兼厥利衇微者阳虚也赤色深重潮热便鞕里实也赤色浅淡恶寒无汗表实也短气衇濇内因多气血虚若外因短气必气麤是汗出不彻邪气壅促胸中不能布息之短气非过汗伤气气乏不足续息之短气也外因衇濇必有力是汗出不彻邪气壅滞荣衞不能流通之衇濇非过汗伤液液少不滋衇道之衇濇也
　　【集注】王肯堂曰因病太阳故当汗因病阳明故当小汗先字最有次第乃仲景之枢机也下之以大小承气汗之以麻黄等汤
　　程应旄曰太阳既转属阳明宜从阳明治矣然恐转递之处表邪去尚未尽里邪乘其未深两邪相持而前后互见是曰并病纵使表少里多终是带表之阳明也太阳不应有腹痛以邪无出路意欲内攻故乍在仍不知其处
　　林澜曰汗不彻者衇必濇非再汗邪奚自去乎是知未汗则爲并病已汗即爲转属阳明未汗则爲阳气怫郁在表已汗则爲汗出不彻汗不彻者必更汗之转属者必下除之未汗者可小发汗怫鬰者可解之以汗邪由不同爲病自不同故施治亦不同耳
　　二阳倂病太阳证罢但发潮热手足漐漐汗出大便难而讝语者下之则愈宜大承气汤
　　【注】二阳并病太阳阳明同病也太阳证罢尽归并于阳明所以但发潮热手足漐漐汗出大便难而讝语也是皆阳明胃实之证故下之则愈宜大承气汤
　　【集注】喩昌曰倂病二条皆是太阳阳明上条初入阳明太阳之邪未彻故仍宜汗之此条已入阳明太阳证罢而尽归并阳明故宜下之
　　程知曰并病者一经证多一经证少有归并之势也太阳证罢而归并阳明但手足漐漐汗出是大便已鞕也与大承气汤以下胃热可也
　　太阳与少阳倂病头项强痛或冒时如结胸心下痞鞕者当刺大椎第一间肺兪肝兪愼不可发汗发汗则讝语衇五六日讝语不止当刺期门
　　【注】太阳与少阳并病故见头项强痛或冒时如结胸心下痞鞕之证而曰或曰时如者谓两阳归并未定之病状也病状未定不可以药当刺肺兪以泻太阳以太阳与肺通也当刺肝兪以泻少阳以肝与胆合也故刺而俟之以待其机也苟不知此而以头项强痛爲太阳之邪目胸满爲少阳之邪发其汗两阳之邪乘燥入胃则发讝语设衇长大则犹爲顺可以下之今衇不大而五六日讝语不止是土病而见木衇也名曰负负者尅贼也愼不可下当刺期门以直泻其肝可也
　　【集注】方有执曰并犹合也彼此相兼合而有轻重多寡之不同谓之并盖少阳间隔阳明去太阳远故但兼并也
　　喩昌曰少阳之衇络脇肋间并入太阳之邪则与结胸证似是而实非也肝与胆合刺肝兪所以泻胆也膀胱不与肺合然肺主气刺肺兪以通其气斯膀胱之气化行而邪自不能留矣发汗则讝语与合病木盛尅土之意同衇亦即合病内少阳胜而阳明负之互词刺期门以泻木邪之盛也林澜曰大椎即百劳穴一椎上陷中主泻胸中诸热气第一间疑即商阳在手食指内侧主胸中气满热病汗不出肝兪在九椎下肺兪在三椎下各去脊中二寸二穴并主泻五藏之热期门在乳根二肋端主伤寒胸中烦热过经汗不出
　　太阳少阳并病心下鞕颈项强而者当刺大椎肺兪肝兪愼勿下之
　　【注】此承上条戒不可下之义也太阳少阳并病心下鞕而者少阳也颈项强者太阳也当刺肺兪肝兪以泻太阳少阳之邪愼不可下也若以心下鞕而误下之必变逆候矣
　　【集注】成无己曰愼勿下之攻少阳之邪太阳之邪乘虚入里必作结胸经曰太阳少阳并病而反下之成结胸
　　程知曰上言不可汗此言不可下也不可汗恐其讝语不可下恐其结胸也
　　程应旄曰此倂病心下鞕居首颈项强而次之似尚可下不知少阳三法有禁祗可刺而愼勿下也
　　汪琥曰大椎一穴实合太少而齐泻诸家注皆不明用鍼之理竟置大椎而不论大误之极
　　太阳少阳并病而反下之成结胸心下鞕下利不止水浆不下其人心烦
　　【注】此承上条而言误下之变也太阳少阳并病不刺肺兪肝兪而反下之两阳之邪乘虚陷里则时如结胸竟成结胸矣心下鞕变爲下利不止水浆不入矣上不入而下常出则中空无物其人心烦忙乱而变成壊证虽有前条刺法亦无所用矣
　　【集注】程知曰此二阳并病误下之变也太阳表邪乘虚入里则爲结胸心下鞕少阳半里之邪乘虚入里则爲下利不止上下俱病而阳明之居中者遂至水浆不入而心烦也
　　喩昌曰倂病即不误用汗下已如结胸心下痞鞕矣况又误下乎故比太阳一经误下之变殆有甚焉其人心烦似不了之语然经谓结胸证具躁烦者死意此亦谓其人心烦者死乎
　　汪琥曰太阳病在经者不可下少阳病下亦在所当禁故以下之爲反也





　　御纂医宗金鉴卷九
　　钦定四库全书
　　御纂医宗金鉴卷十
　　订正仲景全书伤寒论注差后劳复食复阴阳易病衇证并治篇目录
　　枳实栀子豉汤
　　牡蛎泽泻汤
　　竹叶石膏汤
　　烧裩散







　　御纂医宗金鉴卷十目録
　　钦定四库全书
　　御纂医宗金鉴卷十
　　订正仲景全书伤寒论注
　　辨差后劳复食复阴阳易病衇证并治篇
　　伤寒新愈起居作劳因而复病谓之劳复强食糓食因而复病谓之食复男女交接复而自病谓之房劳复男女交接相易为病谓之阴阳易谓男传不病之女女传不病之男有如交易也盖因其人新差余邪伏于藏府未经悉解故犯之輙复也学者于临证时审其衇证而详辨之则施治自无误矣
　　大病差后劳复者枳实栀子豉汤主之若有宿食者加大黄如博碁子五六枚
　　【注】大病差后谓伤寒病新差后也劳复者谓起居作劳复病非房劳复也宜枳实栀子豉汤主之温覆令微似汗自愈不取其涌者以热不在胸而在经也若因过食复病者谓之食复以有宿食也宜枳实栀子豉汤加大黄下之
　　【集注】成无己曰劳复则热气浮越与枳实栀子豉汤以觧之食复则胃有宿积加大黄以下之
　　王肯堂曰伤寒之邪自外入劳复之邪自内发
　　枳实栀子豉汤方
　　枳实【三枚炙】　　　栀子【十四枚擘】
　　豉【一升绵裹】
　　右三味以清浆水七升空煮取四升内枳实栀子煮取二升下豉更煮五六沸去滓温分再服覆令微似汗
　　【方觧】是方也用清浆水七升空煮至四升者是欲水之熟而趋下不欲上涌作吐也下豉煮五六沸即去滓者取其清腐之气走表易于取汗也太阳用之以作吐劳复用之以作汗仲景用方之妙药品虽同煎法各异故施用不同也于此可类推矣
　　【集解】方有执曰大邪初退血气新虚起居作劳复生余热乃用苦寒以发其微汗者以劳伤之复热与初病之实热不同伦也方中用清浆水七升空煑至四升全是欲水之熟而趋下不至上涌作吐与太阳中篇下后身热取吐之法不同所以覆令微似汗也
　　伤寒差已后更发热小柴胡汤主之衇浮者以汗解之衇沉实者以下解之
　　【注】此承上条详言证衇以别其治也伤寒差已后更复发热者虽有劳复食复之别然湏分或宜和或宜汗或宜下之不同如衇浮有表当以汗解者用枳实栀子豉汤汗之衇沉有里者当以下解者用枳实栀子豉加大黄汤下之若无表里证当和解之者用小柴胡汤和之对证施治斯爲合法
　　【集注】方有执曰此示病后不谨调理致复之大法衇浮有所重感者也衇沉饮食失节也
　　魏荔彤曰大病后不宜大汗喩注谓用枳实栀豉汤以微汗是也大病后不宜大下喻注谓枳实栀豉汤加大黄以微下是也然亦有不能尽该者凡于汗下之中留心其爲大病之后庶治复病而不碍于大病后也
　　大病差后从腰以下有水气者牡蛎泽泻散主之【注】伤寒病差后从腰以下肿者是有水气也宜牡蛎泽泻散峻逐水气恐缓则水盛必上犯阳部也
　　【集注】成无己曰大病差后脾胃气虚不能制约肾水水溢下焦故腰以下爲肿也金匮要畧云腰以下肿当利小便与牡蛎泽防散利小便而散水可也
　　牡蛎泽泻散方
　　牡蛎【熬】　　　　泽泻
　　栝蒌根　　　蜀漆【暖水洗去腥】
　　商陆根【熬】　　　海藻【洗去咸】
　　苦葶苈【各等分熬】
　　右七味异捣下筛爲散更入臼中治之白饮和服方寸匕日三服小便利止后服
　　【方解】水停于内外泛作肿腰以上者当汗之小青龙越婢是也腰以下者当利小便此方是也以牡蛎破水之坚泽泻利水之蓄海藻散水之泛栝蒌根消水之肿又以蜀漆苦葶苈商陆根辛苦有毒之品直捣其巢峻逐水气使从大小二便而出然此方施之于形气实者其肿可随愈也若病后土虚不能制水肾虚不能行水则又当别论愼不可服也
　　大病差后喜唾久不了了胸上有寒当以丸药温之宜理中丸
　　【注】大病差后喜唾久不了了者胃中虚寒不能运化津液聚而成唾故唾日久无已时也宜理中丸以温补其胃自可已也
　　【集注】程知曰病后阳气不足胃中虚寒不内津液故喜唾不了了前牡蛎泽泻用散者欲其恋肺而下水也此理中用丸者欲其温胃而收唾也
　　喩昌曰身中津液因胃寒凝结而成浊唾久而不清其人必消痩索泽故不用汤药荡涤而用丸药缓图也
　　张璐曰伤寒差后体虚每有遗热故禁温补即间有素禀虚寒者只宜理中丸调理未尝轻用桂附也
　　伤寒解后虚羸少气气逆欲吐竹叶石膏汤主之【注】伤寒解后虚羸寒伤形也少气热伤气也气逆欲吐余邪挟饮犯胃也故宜竹叶石膏汤益虚清热以降逆气也
　　【集注】方有执曰病后虚羸少气脾胃未强饮食难化则痰饮易生饮停气逆故欲吐也
　　程知曰伤寒解后津液不足则虚羸余热不尽则伤气与竹叶石膏汤以调胃而去虚热盖前条是治病后虚寒此条是治病后虚热也
　　竹叶石膏汤方
　　竹叶【二把】　　　石膏【一觔】
　　半夏【半升洗】　　　人参【二两】
　　甘草【二两炙】　　　粳米【半升】
　　麦冬【一升去心】
　　右七味以水一斗煮取六升去滓内粳米煮米熟汤成去米温服一升日三服
　　【方解】是方也即白虎汤去知母加人参麦冬半夏竹叶也以大寒之剂易为清补之方此仲景白虎变方也经曰形不足者温之以气精不足者补之以味故用人参粳米补形气也佐竹叶石膏清胃热也加麦冬生津半夏降逆更逐痰饮甘草补中且以调和诸药也
