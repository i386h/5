<!-- { "loadSidebar": true } -->
　　病人衇已解而日暮微烦以病新差人强与谷脾胃气尚弱不能消谷故令微烦损谷则愈
　　【注】病人衇已解谓病衇悉解也惟日西微烦者以病新差强食谷蚤胃气尚弱不能消谷故令微烦不湏药也损糓自愈
　　【集注】方有执曰强与糓谓强其进食也损者言当节减之也
　　喻昌曰注家牵引日暮为阳明之王时故以损糓爲当小下不知此论差后之证非论六经转阳明之证也日暮即内经日西而阳气已衰之意所以不能消糓也不可引前条宿食轻用大黄重伤脾胃也
　　王鹤田曰此言差后强食而爲虚中之实证也病后起居坐卧俱宜听其自然不可勉强强则非其所欲反逆其性而不安矣不特一食也
　　伤寒阴阳易之爲病其人身体重少气少腹里急或引阴中拘挛热上冲胸头重不欲举眼中生花膝胫拘急者烧裩散主之
　　【注】伤寒新愈之后男女不谨偶犯余事发热复病者谓之房劳复男以六味地黄汤主之女以四物汤主之随证加减治之可也若犯余事男病传女女病传男相易爲病谓之阴阳易其证身重少气少腹急痛牵引阴中膝胫拘急或热气冲胸头重不欲举眼中生花等证皆余毒乘虚传易也当以烧裩散主之
　　【集注】王肯堂曰房劳复病谓新差之后或尚未愈而男妇相交接复病者若同阴阳易证则从阴阳易治亦有寒热多汗头重目腹中拘急百节解离经衇缓弱筋骨痿软不能动移精髓空虚心神恍惚迁延岁月方死者宜当归四逆汤厥者加附子寒者加吴茱萸生姜以治之
　　【按】差后男女交合而病者若无隂阳易证而有表证则不可从隂阳易治当从房事后犯风寒治汗吐下法皆不可轻用即有应汗应吐之证汗则以补中益气汤加麻桂微汗之厥者加炮附子吐则以补中益气汤加淡豆豉探吐之适可即止总当识此为新病之后也方有执曰伤寒包中风而言也易犹交易变易之易言大病新差血气未复强合阴阳则二气交感互相换易而爲病也身体重少气眞元亏竭而困倦也少腹里急或引阴中拘挛者所易之气内攻也热上冲胸头不欲举眼中生花者虚阳生热而上蒸也膝胫拘急者衇乱而筋伤也裩裆近阴处阴阳二气之所聚也男女易用物各归本也喻昌曰病伤寒之人热毒藏于气血中者渐从表里解散惟热毒藏于骨髓之中者无繇发泄故差后与不病之体交接男病传不病之女女病传不病之男所以名爲阴阳易即交易之义也
　　烧裩散方
　　妇人中裩近隐处取烧作灰
　　右一味水服方寸匕日三服小便即利阴头微肿此爲愈矣妇人病取男子裩烧服
　　【方解】男女裩裆浊败之物也烧灰用者取其通散亦同气相求之义耳服后或汗出或小便利则愈阴头微肿者是所易之毒从阴窍而出故肿也
　　音切
　　垢【音苟】怫【音佛】郁【音熨】挛【力全切】胫【胡定切】裩【音昆同禈】










　　御纂医宗金鉴卷十
　　钦定四库全书
　　御纂医宗金鉴卷十一
　　订正仲景全书伤寒论注壊病篇目录
　　阳旦汤【补】
　　甘草干姜汤
　　芍药甘草汤
　　麻黄升麻汤
　　柴胡加龙骨牡蛎汤
　　禹余粮丸【缺】
　　桂枝加桂汤更加桂
　　桂枝去芍药加蜀漆龙骨牡蛎救逆汤
　　桂枝甘草龙骨牡蛎汤



　　御纂医宗金鉴卷十一目録
　　钦定四库全书
　　御纂医宗金鉴卷十一
　　订正仲景全书伤寒论注
　　辨坏病衇证幷治篇
　　坏病者谓不当汗而汗不当吐而吐不当下而下即当汗吐下而过甚或当汗吐下而失时皆为施治失宜所以成坏病也凡三隂三阳若汗若吐若下若温鍼火熏火熨火灸火劫等法致诸坏病者有汗后亡阳冒振惕魄汗不收有下后虚中结胸痞鞕下利不止有吐后烦乱腹满有温鍼失血惊狂甚至阳毒斑狂隂躁欲死神昬讝语循衣摸床之类是也其论散见诸篇今合为一集以便后学其中或有挂漏是在能三反者
　　太阳病三日已发汗若吐若下若温鍼仍不解者此为坏病桂枝不中与也观其衇证知犯何逆随证治之【注】太阳病三日邪在三阳时也若已经发汗若吐若下若温鍼其法备施病仍不解者此为坏病由施治失宜也此时即有表证桂枝亦不中与当观其衇证知所误犯者何逆而随证治之不可以成法拘也
　　【集注】方有执曰既不可定以正名则亦难以出其正治故但示人以随机应变之微防一以贯之斯言尽之矣
　　程知曰病在太阳治之不当即成坏病故初治不可不愼桂枝不可与以桂枝证罢也若桂枝证仍在则不谓之坏病矣
　　程应旄曰如汗后亡阳动经渇躁讝语下后虚烦结胸痞气吐后内烦腹胀满温鍼后吐衂惊狂之类纷纭错出者俱是爲前治所坏后人切不得执成法以救逆所以前证虽属桂枝若坏则桂枝亦不中与也观其衇证知犯何逆随证治之盖欲反逆爲顺也非从望闻问切上探出前后根因无从随证用法非头痛医头之爲随证治之也
　　吴人驹曰不得拘三日爲表病而与桂枝当依现在之变坏者而爲救治
　　本太阳病不解转入少阳者脇下鞕满干呕不能食往来寒热尚未吐下衇沉紧者与小柴胡汤若已吐下发汗温鍼讝语柴胡汤证罢此爲坏病知犯何逆以法治之
　　【按】衇沉紧当是衇沉若是沉紧是寒实在胸当吐之证也惟衇沉始与上文之义相属故可与小柴胡汤
　　【注】本太阳病不解而见脇下鞕满干呕不能食往来寒热等证衇沉是邪转入少阳也若未经吐下者当与小柴胡汤解其半表半里之邪可也其已经吐下发汗温鍼者则表里俱虚更加讝语柴胡证罢此爲坏病即小柴胡汤亦不中与也当审其所犯何逆随证以法治之可也
　　【集注】成无己曰转入少阳柴胡证也若已吐下发汗温鍼不惟犯少阳三禁更加温鍼以廹劫之损耗津液胃中干燥必发讝语柴胡证罢者谓无脇下鞕满干呕不能食往来寒热等证也此爲坏病沈明宗曰太阳不解而传少阳当与小柴胡和解乃爲定法反以吐下发汗温鍼以犯少阳之戒而邪热陷入阳明故发讝语已爲坏证要知讝语乃阳明受病即当知犯阳明之逆而治之若无讝语而见他经坏证湏慿证慿衇另以活法治之也
　　太阳病中风以火劫发汗邪风被火热血气流溢失其常度两阳相熏灼其身发黄阳盛则欲衄阴虚则小便难阴阳俱虚竭身体则枯燥但头汗出剂颈而还腹满微喘口干咽烂或不大便久则讝语甚者至哕手足躁扰捻衣摸床小便利者其人可治
　　【注】太阳病中风不以桂枝汤汗之而以火劫发汗故致生诸逆也风属阳邪被火益热故血气流溢失其常度也以风火俱阳故曰两阳熏灼热蒸血瘀达于肌表故其身发黄也血爲热廹故上逆欲衂阴虚液竭故小便难阴阳虚竭故身体枯燥阳热熏灼阴液上越故头汗出剂颈而还也热传太阴故腹满口燥热传少阴故口干咽烂热壅于胸故肺燥微喘热结于胃故不大便愈久则热益深故哕逆讝语神明昬乱手足躁扰捻衣摸床之证见矣凡此诸坏证推求其源皆由邪火逆乱眞阴立亡多不可治然或小便利者则阴气尚在故犹爲可治也可不愼之于始哉
　　【集注】成无己曰内经云诸胀腹大皆属于热腹满微喘者热气内郁也经云火气内发上爲口干咽烂者火热上熏也热气上而不下则大便不鞕若热气下入胃中消耗津液则大便鞕故云或不大便久则胃中燥热必发讝语经云病深者其声哕火气太甚正气逆乱故哕经云四肢者诸阳之本也阳盛则动故手足躁扰捻衣摸床也小便利者是阴未竭犹可治也
　　喻昌曰此证阳邪挟火扰乱阴分而亡其阴与前二条亡阳证天渊悬絶观阳盛欲衂身体枯燥诸句则知此证宜急驱其阳以存一线之阴不得泥阴阳俱虚竭一语而补其阳劫其阴也且头汗为阳邪上壅不下通于阴所以剂颈以下不能得汗设见衂血则邪从衂解头间且无汗矣设有汗则邪从汗解又不衂矣后条火邪深入必圊血亦身体枯燥而不得汗设有汗便不圊血矣读古人书全要会意岂有得汗仍衂血圊血之理哉又曰仲景以小便利一端辨眞阴之亡与未亡最细葢水出高源小便利则津液不枯肺气不絶可知也肾以膀胱爲府小便利则膀胱之气化行肾水未絶可知也
　　程应旄曰已上诸证莫非邪火逆乱眞阴立亡之象推求其原一皆血气流溢失其常度至于如此邪风被火热之害可胜言哉此际欲治风而火势沸腾欲治火而风邪壅遏何从治之惟利小便一法如猪苓汤类可以导热滋干使小便得利则太阳之邪亦从膀胱为去路尚可治也倘利之而不利火无从出危矣
　　太阳病医发汗遂发热恶寒因复下之心下痞表里俱虚阴阳气并竭无阳则阴独复加烧鍼因胸烦面色青黄肤瞤者难治今色微黄手足温者易愈
　　【注】太阳表病医过发汗已虚其表因复下之又虚其里虽有未尽之表邪陷里成痞但表里俱虚阴阳并竭已成坏证矣况无阳则阴不生阴独则阳不化而复加烧鍼火气内攻阴阳皆病故胸满而烦面色青黄肌肤瞤动也见证如此错杂故为难治若面色微黄不靑手足不厥而温则为阴阳之气未竭故曰易治也
　　【集注】方有执曰表以误汗言里以误下言故曰俱虚阴指里阳指表无阳谓阳竭也阴独谓痞也靑黄脾受尅贼之色微黄土见回生之色手足温阳气回于四末也言既经反覆之误又见尅贼之色肌肤瞤动而不宁则脾家之眞阴败爲难治也今则土见回生之色四末得温胃家之阳复故为易愈也
　　伤寒衇浮自汗出小便数心烦微恶寒脚挛急反与桂枝汤欲攻其表此误也得之便厥咽中干烦燥吐逆者作甘草干姜汤与之以复其阳若厥愈足温者更作芍药甘草汤与之其脚即伸若胃气不和讝语者少与调胃承气汤若重发汗复加烧鍼者四逆汤主之
　　【注】伤寒衇浮自汗出中风证也小便数心烦里无热之虚烦也微恶寒者表阳虚不能御也脚挛急者表寒收引拘急也是当与桂枝增桂加附子汤以温经止汗今反与桂枝汤攻发其表此大误也服后便厥者阳因汗亡也咽干者阴因汗竭也烦燥者阳失藏也吐逆者阴拒格也故作甘草干姜汤与之以缓其阴而复其阳若厥愈足温则是阳已复宜更作芍药甘草汤与之以调其阴而和其阳则脚即伸也若胃不和而讝语知爲邪已转属阳明当少少与调胃承气汤令其微溏胃和自可愈也若重发汗者谓不止误服桂枝汤而更误服麻黄汤也或复加烧鍼劫取其汗以致亡阳证具则又非甘草干姜汤所能治故又当与四逆汤以急救其阳也
　　【集注】程应旄曰衇浮自汗虽似桂枝证而头项不痛知阳神自歉于上部恶寒脚挛急知阴邪更袭于下焦阳虚隂盛而里气上逆故有心烦证里阴攻及表阳差讹祗在烦字上观结句若重发汗复加烧鍼者四逆汤主之可见阴证不必眞直中也治之一误寒即中于治法中矣
　　问曰证象阳旦按法治之而增剧厥逆咽中干两胫拘急而讝语师言夜半手足当温两脚当伸后如师言何以知此答曰寸口衇浮而大浮为风大为虚风则生微热虚则两胫挛病形象桂枝因加附子叅其间增桂令汗出附子温经亡阳故也厥逆咽中干烦躁阳明内结讝语烦乱更饮甘草干姜汤夜半阳气还两足当热胫尚微拘急重与芍药甘草汤尔乃胫伸以承气汤微溏则止其讝语故知病可愈
