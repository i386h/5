<!-- { "loadSidebar": true } -->
　　【注】发热不渴恶寒者太阳证也发热而渴不恶寒者阳明证也今太阳病始得之不俟寒邪变热转属阳明而即热渴不恶寒者知非太阳伤寒乃太阳温病也由于膏粱之人冬不藏精辛苦之人冬伤于寒内阴已亏外阳被郁周身经络早成温化所以至春一遇外邪即从内应感寒邪者则无汗名曰温病当以河间法用水解散审其表里以解之水解散即天水六一散防风通圣之合剂也感风邪者则有汗名曰风温当以水解散减麻黄加桂枝倍石膏令微似汗以和之若大发其汗则益助蕴热必令身热如火灼也盖风温为病乃风邪外盛于表故阴阳六衇俱浮热邪内壅于胸故多眠睡鼻息鼾也风邪伤衞表气不固故自汗出壮热伤气故身重倦声微语难出也若被下者则愈夺阴液故水泉竭而小便不利也太阳府气将絶故目直视也少阴藏气不固故遗失溲也若被火者则以火益火而阳气熏灼将欲发黄故微发黄也剧者热极生风故如惊癎时瘈疭也微黄病深色渐加黑故若火熏之也温病热病不恶寒者表热也口渴引饮者里热也表热无寒故不宜汗里热无实故不宜下表里俱热尤不宜火曰一逆者若汗若下若火也再逆者汗而复下下而复火也一逆已令阴竭尚可延引时日再逆则阴立亡故曰促命期也伤寒者伤冬月之正寒也温病热病者伤三时之暴寒也非时暴寒乃异气也以其兼令气而为病也故春兼风温即以风温名之夏兼暑热即以暑热名之世人通名曰伤寒又名曰时气医工见其传变六经表里情状皆同故同乎一治也其温病热病无汗者宜大靑龙汤时无汗时有汗者宜桂枝二越婢一汤有汗者宜桂枝合白虎汤内热者防风通圣散表实者倍麻黄里实者倍大黄量其病之轻重药之多少而解之三日之前未有不愈者其有外感邪重内早伤阴已经汗下而不愈者则当审其表里随其传变所见之证治之可也此法惟西北二方四时皆可行之无不随手取效若江淮间地偏暖处冬月初春乃可用之若春末秋前即衇证允合当用麻桂青龙等汤者亦必轻而减之随证消息适可卽止慎不可过过则反致变逆经所谓同病异治者此之谓也
　　【集注】程知曰温病热自内出故发热而渴不恶寒风温内外交热加之自汗故有身重多眠诸证有轻重死生之分医者当以有汗无汗为辨别之大要亦即以可汗不可汗为救治之微权又曰仲景之青龙白虎神矣得此意而推广之可以应用于不穷盖温病宜于发散中重加清凉风温不可于清凉中重加发散也
　　程应旄曰太阳初得之一日即发热而渴不恶寒者因邪气早已内蓄其外感于太阳特其发端耳其内蓄之热固非一朝一夕矣盖自冬不藏精而伤于寒时肾阴已亏一交春阳发动卽病未发而周身经络已莫非阳盛阴虚之气所布濩所云至春发为温病者盖自其胚胎受之也
　　音切
　　鼾【音旱】癎【音闲】瘈【音炽】疭【音踪】
　　御纂医宗金鉴卷十二
　　钦定四库全书
　　御纂医宗金鉴卷十三
　　订正仲景全书伤寒论注痉湿暍病篇目录
　　桂枝加葛根汤
　　桂枝附子去桂枝加白术汤
　　甘草附子汤









　　御纂医宗金鉴卷十三目録
　　钦定四库全书
　　御纂医宗金鉴卷十三
　　订正仲景全书伤寒论注
　　辨痉湿暍病衇证并治篇
　　经云诸痉项强皆属于湿又云诸暴强直皆属于风论曰太阳病发汗太多因成痉夫六气皆足以致痉不专在湿也六经皆有痉证亦不专在太阳一经也盖身以后属太阳凡头项强急项背脊强反张腰似折髀不可以曲腘如结皆太阳痉也身以前属阳明头面动摇口噤齿齘缺盆纽痛脚挛急皆阳明痉也身之侧属少阳口眼防邪手足牵引两脇拘急半身不遂皆少阳痉也至若腹内拘急因吐利后而四肢挛急者未尝非太阴痉也恶寒踡卧尻以代踵脊以代头俯而不能仰者未尝非少阴痉也睾丸上升宗筋下注少腹里急阴中拘挛膝胫拘急者未尝非厥阴痉也大抵痉以状名而痉因筋急故凡六经筋病皆得以痉称之其因于风寒者必发热恶寒而无汗其衇浮其状身强直而口噤即经所云诸病强直皆属于风者也其势劲急故名曰刚痉其因于风湿者发热汗出不恶寒其衇浮缓其状项强而身不强直即经所云诸痉项强皆属于湿者也其势濡弱故名曰柔痉若夫因误汗亡阳津竭无以飬筋而致痉者即本论所云太阳病发汗太多而成痉又非因湿因风而却因燥者也盖痉之始本非正病多杂于他病之中如妇人之脱血跌扑之破伤俱能致痉今见患此者悉指为风殊非确论学者当于证中审察风寒湿燥内外虚实之因分别施治庶不致悮慎勿防指为风也
　　伤寒所致太阳病痉湿暍此三种宜应别论以为与伤寒相似故此见之
　　【按】伤寒所致四字甚无所谓衍文也
　　【注】伤寒太阳经中之一病非谓太阳经惟病伤寒也盖以六气外感之邪人中伤之者未有不由太阳之表而入者也痉风邪也湿湿邪也暍暑邪也夫风寒暑湿之病固皆统属太阳然痉湿暍三种虽与伤寒形证相似但其为病传变不同故曰宜应别论也
　　【集注】方有执曰痉湿暍三者皆风寒之变证既成变证则当别为立论然自风寒变来本属太阳犹有风寒渉似之疑须当并为辨论
　　病身热足寒颈项强急恶寒时头热面赤目衇赤独头面摇卒口噤背反张者痉病也
　　【注】病人身热恶寒太阳证也颈项强急面赤目赤阳明证也头热阳郁于上也足寒阴凝于下也太阳之衇循背上头阳明之筋上挟于口风寒客于二经则有头摇口噤反张拘强之证故名痉病也
　　【集注】方有执曰此以痉之具证言身热头热面赤目衇赤阳邪发于阳也足寒阴邪逆于阴也独头面摇风行阳而动于上也卒忽然也噤寒而口闭也言忽然唇口脗合噤急而饮食不通也背反张者太阳之衇挟背寒则筋急而拘挛热则筋缓而纵弛也然刚柔二痉则各见证之一偏惟风寒俱有而致证者则具见也
　　郑重光曰此总论痉之经俞皆病气血并伤而为强急反张之证也风湿俱有故为痉之具证也
　　太阳病发热衇沉而细者名曰痉
　　【注】太阳病发热衇当浮大衇若沉细兼少阴也今发热衇沉细而名曰痉者何也以其已病痉证而得沉细衇不可名太阳少阴伤寒之衇当名太阳风湿痉病之衇也因风邪郁于阳故病发热也湿邪凝于阴故衇沉细也此承上条痉病得沉细衇之义非谓太阳病发热衇沉细即名之曰痉病也
　　【集注】方有执曰发热太阳未除也沉寒也细湿也程知曰衇沉细法宜救里而痉又为燥热之病故金匮谓难治谓未可轻同于太阳发热衇反沉之例也
　　张璐曰发热衇当浮数而反沉细知邪风为湿气所着所以身虽发热而衇不能浮数是阳证见阴衇故金匮指为难治也
　　程应旄曰痉病有同有独固以其独者名之矣然衇在太阳更有独而无同以头面摇口噤背反张之证合沉细之衇虽有太阳发热等证不致为伤寒所溷乃可定其名曰痉也
　　太阳病发热无汗反恶寒者名曰刚痉太阳病发热汗出而不恶寒名曰柔痉
　　【按】反恶寒之反字衍文也刚痉证应恶寒非反也【注】痉病既属太阳当以太阳虚实例之故曰太阳病发热无汗恶寒为实邪名曰刚痉发热汗出不恶寒为虚邪名曰柔痉此详申上二条痉病虚实非谓太阳病发热无汗恶寒汗出不恶寒即名之曰刚柔痉病之证也
　　【集注】程知曰太阳病发热无汗恶寒为伤寒发热汗出恶风为伤风发热汗出不恶寒为温热以证有颈项强急甚则反张故不谓之风寒温热病而谓之痉也
　　张璐曰金匮云太阳病无汗而小便反少气上冲胸口噤不能言欲作刚痉葛根汤主之即是申明此条之义而补其治法也无汗而小便少者以太阳阳明二经之热聚于胸中延伤肺金清肃之气内外不能宣通故也又云太阳病其证备身体强然衇反沉迟此为痉栝蒌桂枝汤主之即是申明此条之义而补其治法也其证备则发热汗出等证金匮已详不必赘矣
　　太阳病项背强无汗恶风葛根汤主之
　　【注】此畧其证衇单举痉之颈项强急者以明其治也太阳衇下项循肩挟脊阳明衇循喉咙入缺盆贯膈下乳内廉太阳主后前合阳明阳明主前后合太阳今邪壅于二经之中故有拘强之貌也太阳之强不过颈项强此痉之强则不能俯仰项连胸背而俱强故曰项背强也无汗恶风实邪也宜葛根汤发之即桂枝汤加麻黄葛根两解太阳阳明之邪也
　　【集注】方有执曰鸟之短羽者动则引颈然形容病人之颈项俱病者俛仰不能自如之貌
　　太阳病项背强反汗出恶风者桂枝加葛根汤主之
　　【注】太阳病项背强无汗恶风者实邪也今反汗出恶风者虚邪也宜桂枝加葛根汤解太阳之风发阳明之汗也
　　【集注】汪琥曰太阳病项背强矣复然颈不得舒颈之经属阳明项背与颈然其状当无汗今反汗出恶风仲景法太阳病汗出恶风者桂枝汤主之今因其然故加葛根于桂枝汤中以兼袪阳明经之风也
　　桂枝加葛根汤方
　　于桂枝汤内加葛根三两余依桂枝汤法
　　太阳病发汗太多因致痉
　　【注】已上论痉皆外感风寒湿而为病也若太阳病发汗太多津液大亡表气不固邪风乘虚而入因成痉者乃内虚之所致也不可以柔痉刚痉例之宜以桂枝加附子汤以固表袪风为主治由此推之凡病出汗过多新产亡血过多而变生此证者皆类此也
　　【集注】程应旄曰即此一端推之则知此病得之亡津亡血而因虚致寒因虚致燥者不少盖阳气者柔则养筋发汗太多则亡其阳而损其经衇之血液故也
　　湿家之为病一身尽疼发热身色如似熏黄
　　【注】湿家谓病湿之人湿之为病或因外受湿气则一身尽痛或因内生湿病则发热身黄若内外同病则一身尽痛发热身色如熏黄也熏黄者湿盛之发黄属脾之瘀湿故其色暗如烟熏也不似伤寒热盛之发黄属阳明之郁热故其色明如橘子色也
　　【集注】张璐曰湿证发黄须分阴阳表里阳湿在里茵蔯蒿汤在表麻黄连轺赤小豆汤阴湿在里白术附子汤在表麻黄白术汤此阴湿在表而发黄也金匮有云湿家身烦痛可与麻黄加术汤盖寒与湿合不宜大汗故加白术以麻黄得术则汗不致于骤发白术得麻黄则湿滞得以宣通也
　　湿家病身上疼痛发热面黄而喘头痛鼻塞而烦其衇大自能饮食腹中和无病病在头中寒湿故鼻塞内药鼻中则愈
　　【注】此申上条详其证出其衇以别其治也湿家病身上疼痛发热面黄而喘此内生外受之湿病也外宜羌活胜湿汤内宜茵蔯五苓散喘甚大陷胸丸若更头痛鼻塞而烦其衇大证类伤寒但其人里和能食知非伤寒不可发汗乃湿邪之病在头故头痛鼻塞惟宜纳药鼻中取黄水从涕出自可愈也所纳之药卽瓜蒂散类也
　　【集注】郑重光曰身上疼痛发热面黄而喘头痛鼻塞则寒湿之邪客于上焦经曰因于湿首如裹是也用瓜蒂散吹鼻此在上者因而越之之法也
　　太阳病关节疼痛而烦衇沉而细者此名湿痹湿痹之候其人小便不利大便反快但当利其小便
　　【注】湿家衇浮细湿在外也当汗之今太阳病关节疼痛而烦小便不利大便反快衇不浮细而沉细是湿邪内盛而为湿痹不通之候也故但当利其小便使湿从小便而去乃湿于内之正治也
