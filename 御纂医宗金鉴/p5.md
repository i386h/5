<!-- { "loadSidebar": true } -->
　　【集注】程知曰天地郁蒸而雨作人身烦闷而汗作当以衇浮决之设衇不浮则烦又为入里之矣程应旄曰如诊得衇浮即是邪还于表之兆切勿妄治其烦使汗却而当解者反不解也
　　沈眀宗曰夫自解证有从衂解有从下血而解有从下利而解有从小便暗除而解者此即太阳战汗之一端或从衇辨或从证叅仲景妙义散见诸篇务必合叅则备
　　病六七日手足三部衇皆至大烦而口噤不能言其人躁扰者必欲解也
　　【注】病至六七日手足隂阳三部衇皆至而浮忽然大烦口噤不能言躁扰不寜者此邪正俱实争胜作汗之象故曰必欲解也
　　【集注】成无己曰手足三部衇皆至为正气盛邪气虽甚必欲解也
　　若衇和其人大烦目重脸内际黄者此欲解也
　　【按】脸字当是睑字睑眼也作脸字非
　　【注】衇和而大烦者其解未可卜也若其人目重睑者是睑覆下垂目欲合也为隂来济阳之兆内际黄者为胃气来复之征故曰此欲解也
　　问曰衇病欲知愈未愈者何以别之答曰寸口闗上尺中三处大小浮沉迟数同等虽有寒热不解者此衇隂阳为和平虽剧当愈
　　【注】衇偏胜则病衇和平则愈今寸口闗上尺中三部衇俱见浮沉迟数大小同等隂阳和平之象即有寒热不解之病虽剧亦当愈也
　　【集注】内经曰寸口人迎两者相应若引绳大小齐等者名曰平人
　　程知曰大小浮沉迟数同等谓三部九无相失也盖大不甚大小不甚小浮不甚浮沉不甚沉迟不甚迟数不甚数为冲和平等之象也
　　病有发热恶寒者发于阳也无热恶寒者发于隂也发于阳者七日愈发于隂者六日愈以阳数七隂数六故也
　　【注】病谓中风伤寒也有初病即发热而恶寒者是谓中风之病发于卫阳者也有初病不发热而恶寒者是谓伤寒之病发于荣隂者也发于阳者七日愈发于隂者六日愈以阳合七数隂合六数也
　　【集注】方有执曰此推原中风伤寒之所以始以要其所以终之意凡在太阳皆恶寒也发起也愈瘳也程知曰此辨太阳病有发热有不发热之故也风阳也卫亦阳也寒隂也荣亦隂也中风伤寒均为表证而风入卫则邪发于阳而为热寒入荣则邪发于隂而不即热阳行速故常过经而迟愈一日隂行迟故常循经而早愈一日观此则风寒之辨了然矣
　　魏荔彤曰风伤卫寒伤荣既在太阳则未有不发热者但迟速有间耳至于恶寒则同也发于阳发于隂之义不过就风为阳卫亦阳寒为隂荣亦隂而言殊未及于三隂也
　　问曰凡病欲知何时得何时愈答曰假令夜半得病者明日日中愈日中得病者夜半愈何以言之日中得病夜半愈者以阳得隂则解也夜半得病明日日中愈者以隂得阳则解也
　　【注】凡病之起不外乎隂阳以为病非阳胜隂即隂胜阳凡病之愈亦不外乎隂阳以为和非阳得隂解即隂得阳解阳得隂解者谓日中得病今日夜半愈也隂得阳解者谓夜半得病明日日中愈也
　　【集注】方有执曰日中夜半以大畧言余时可仿此意而推也
　　太阳病头痛至七日已上自愈者以行其经尽故也若欲作再经者鍼足阳明使经不传则愈
　　【注】太阳病头痛至七日已上自愈者以行其经尽故也谓太阳受病其邪传行六日三阳三隂经尽至七日已上三阳三隂之病日衰大邪皆去此不作再经故自愈也再者再传阳明经也谓其邪已传经尽热盛不衰欲再转属阳明故也鍼足阳明以泄其热使其邪不再传则愈矣
　　【集注】方有执曰七日已上者该六日而言也
　　魏荔彤曰方有执谓鍼以遏其邪喻昌谓鍼以竭其邪言遏言竭皆言泄之也凡鍼刺者泄其盛气也故前言刺风池风府亦主泄其风邪暴甚之意因刺法乃治热之善防不欲人妄施汗下温三法也言足阳明自是胃之经穴必有实欲再传之势方可刺之
　　闵芝庆曰太阳受病以次而终于厥隂为传经尽诸经受病至七日已上自愈者为行其经尽故也今有自太阳再传之说若果传徧六经厥隂再传太阳太阳再传阳明则何不于厥隂未传太阳之前预鍼太阳而必待传阳明然后鍼阳明哉于此可知三隂从无再传太阳之病但转属阳明耳
　　风家表解而不了了者十二日愈
　　【注】风家谓太阳中风也表解谓用桂枝汤病已解也不了了者不清楚也言用桂枝汤其表已解而犹不清楚者在经余邪未尽耳十二日经尽之时余邪尽自然愈也
　　【集注】魏荔彤曰此条申眀太阳中风病愈后风邪留滞之证应聴其自愈也
　　太阳病头痛发热汗出恶风者桂枝汤主之【重出衍文】桂枝本为解肌若其人衇浮紧发热汗不出者不可与也常须识此勿令误也
　　【注】夫桂枝汤本为解肌中风表虚之药也若其人衇浮紧发热汗不出者乃伤寒表实之病不可与也常须识此为麻黄汤证勿令误与桂枝汤也
　　【集注】程应旄曰可与不可与在毫厘疑似之间误多失之于仓卒须常将营卫之分别处两两互勘隂阳不悖虚实了然不以桂枝误治衇浮紧汗不出之伤寒自不致以麻黄误治衇浮缓汗自出之中风矣
　　若酒客病不可与桂枝汤得之则呕以酒客不喜甘故也
　　【注】酒客谓好饮之人也酒客病谓过饮而病也其病之状头痛发热汗出呕吐乃湿热薫蒸使然非风邪也若误与桂枝汤服之则呕以酒客不喜甘故也
　　【集注】成无己曰酒客内热喜辛而恶甘桂枝汤甘酒客得之则中烦而呕
　　凡服桂枝汤吐者其后必吐脓血也
　　【注】凡酒客得桂枝汤而呕者以辛甘之品能动热助涌故也若其人内热素盛服桂枝汤又不即时呕出则益助其热所以其后必吐脓血也然亦有不吐脓血者则是所伤者轻而热不甚也
　　【集注】刘宏璧曰桂枝气味甚薄酒客不可与者举一以例其余也庸工不得其解每遇热盛之人但去桂枝于甘辛极热之类全无顾忌仲景岂意后人如此之愚哉即如产后不宜寒凉所以举一白芍之味酸微寒者以示戒今祗知除去白芍于三黄寒凉等药反恣用无忌殊不知圣人一语该括无穷味薄者尚不可与其味厚者可知微寒者既在宜禁而大寒者尤所当戒世俗不能引伸触类徒以卤莽灭裂为事可见上古医书非精详玩味乌能有得耶
　　太阳病发汗遂漏不止其人恶风小便难四肢微急难以屈伸者桂枝加附子汤主之
　　【注】太阳中风本当解肌若大发其汗如水流漓因而遂漏不止其人必腠理大开表阳不固故恶风也液伤于内膀胱津少故小便难也液伤于外复加风袭故四肢微急难以屈伸也宜桂枝加附子汤主之服依桂枝汤法者是于固阳敛液中和荣卫解风邪也
　　【集注】方有执曰此太阳中风误汗之变证小便难者以汗漏不止必亡阳亡津液亡阳则气不足亡津液则水道枮竭且小便者膀胱所司也膀胱本太阳经而为诸阳主气气不足则化不行矣
　　程知曰此阳气与隂液两亡复加外风袭入与真武证微细有别真武汤是救里寒亡阳之失急于回阳者桂枝加附子汤是救表寒漏风之失急于温经者
　　桂枝加附子汤方
　　于桂枝汤方内加附子一枚余依桂枝汤法
　　【集解】柯琴曰是方以附子加入桂枝汤中大补表阳也表阳密则汗漏自止恶风自罢矣汗止津回则小便自利四肢自柔矣汗漏不止与大汗出同而从化变病则异服桂枝麻黄汤大汗出后而大烦渴是阳陷于里急当救隂故用白虎加人参汤服桂枝麻黄汤发汗遂漏不止而不烦渴是亡阳于外急当救阳故用桂枝加附子汤要之发汗之剂用桂枝不当则阳陷于里者多用麻黄不当则阳亡于外者多因桂枝汤有芍药而无麻黄故虽汗大出而元府尚能自闭多不致亡阳于外耳
　　服桂枝汤大汗出后大烦渴不解衇洪大者白虎加人参汤主之
　　【注】大烦渴阳明证也洪大阳明衇也中风之邪服桂枝汤大汗出后不解大烦渴衇洪大者是邪已入阳明津液为大汗所伤胃中干燥故也宜与白虎加人参汤清热生津而烦渴自除矣
　　【集注】张璐曰白虎汤实解内蒸之热非治外经之热也昔人以石膏辛凉能解利阳明风热若不佐以麻葛之品何以走外此说似是而实非盖阳明在经之邪纵使有大热而不烦渴自有葛根汤桂枝加葛根汤等治法并无借于石膏也
　　白虎加人参汤【见阳明篇】
　　太阳病三日发汗不解蒸蒸发热者属胃也调胃承气汤主之
　　【注】太阳病三日发汗后热不解若仍阵阵发热有汗而不解者是太阳表证未罢也则当以桂枝汤和之今蒸蒸发热有汗而不解者乃属阳明里证不和也故用调胃承气汤
　　【集注】程应旄曰太阳病三日经期尚未深也何以发汗不解便属胃也盖以胃燥素盛故他表证虽罢而汗与热仍不解也第征其热如炊笼蒸蒸而盛则知其汗必连绵濈濈而来此即大便已鞕之征故曰属胃也热虽聚于胃而未见潮热讝语等证主以调胃承气汤者于下法内从乎中治以其为日未深故也
　　汪琥曰言太阳病不可拘以日数但见属胃之证即可下也病方三日曾经汗矣其热自内腾达于外非表邪不解乃太阳之邪转属于胃病热不能解也
　　调胃承气汤【见阳明篇】
　　太阳病发汗后大汗出胃中干烦躁不得眠欲得饮水者少少与饮之令胃气和则愈若衇浮小便不利微热消渴者五苓散主之
　　【注】太阳病发汗后或大汗出皆令人津液内竭胃中干烦躁不得眠欲得饮水当少少与之以滋胃燥令胃气和则可愈也倘与之饮胃仍不和若衇浮小便不利微热消渴者则是太阳表邪未罢膀胱里饮已成也经曰膀胱者津液之府气化则能出矣今邪热薫灼燥其现有之津饮水不化絶其未生之液津液告匮求水自救所以水入即消渴而不止也用五苓散者以其能外解表热内输水府则气化津生热渴止而小便利矣
　　【集注】张兼善曰白虎治表证已解邪传里而烦渴者今衇浮身有微热而渴乃表邪未得全解故用五苓借桂枝之辛散和肌表以解微热也术泽二苓之淡渗化水生津以止燥渴也
　　喻昌曰衇浮当用桂枝何以变用五苓耶盖热邪得水虽不全解势必衰其大半所以热微兼小便不利证成消渴则蓄饮证具故不从单解而从两解也凡饮水多而小便少谓之消渴里热饮盛不可单用桂枝解肌故兼以利水惟五苓有全功耳程应旄曰微热字对下条发热字看彼以发热在表则知犯本未深故邪热蓄而拒水此曰微热则表热犯本已深故热邪结而耗液所以不惟与水与五苓主治有别而前五苓后五苓主治亦俱有别也
　　中风发热六七日不解而烦有表里证渴欲饮水水入则吐者名曰水逆五苓散主之
　　【注】中风发热六七日不解而烦者是有表证也渴欲饮水水入则吐者是有里证也若渴欲饮水水入即消如前条之胃干少少与饮令胃和则愈今渴欲饮水水入不消上逆而吐故名曰水逆原其所以吐之之由则因邪热入里与饮相抟三焦失其蒸化而不能通调水道下输膀胱以致饮热相格于上水无去路于下故水入则吐小便必不利也宜五苓散辛甘淡渗之品外解内利多服暖水令其汗出尿通则表里两解矣
　　【集注】方有执曰中风发热必自汗出六七日不解而烦者汗出过多亡津液而内燥也表以外证未罢言里以烦渴属府言欲饮水者燥甚而渴希救故也水入则吐者伏饮内作故外水不得入也盖饮亦水也以水得水涌溢而为格拒所以谓之水逆与五苓散两解表里汗出而愈也
