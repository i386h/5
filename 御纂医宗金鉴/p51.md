<!-- { "loadSidebar": true } -->
　　【注】上条以衇之寸尺防弱辨隂阳不足此条以衇之浮沉有力别隂阳结实为病之诊法也衇浮大而数蔼蔼如车盖者阳结实衇也衇沉石而迟累累如循长竿者隂结实衇也夫衇既可以别隂阳之结实又不可不以隂结阳结之证而合隂结阳结之衇相防看也阳结证身轻能食阳能消谷也不大便期十七日当剧者阳体终燥故迟三日也隂结证身重不能食隂不能消谷也不大便期十四日当剧者隂体终濡故早三日也剧者谓不大便里急下重且满且痛不可再待时日宜早图之也故或润窍以导之耎坚以下之不致临期燥屎巨鞕谷道难出窘苦万状也凡病后伤液多有此证阅歴深者自知之也
　　【集注】程应旄曰不曰病有而曰衇有二气所禀有偏胜也阳结者偏于阳而无隂以生液隂结者偏于隂而无阳以化液皆于衇之浮而数沉而迟辨之也
　　阳衇浮隂衇弱者则血虚血虚则筋急也其衇沉者荣气防也其衇浮而汗出如流珠者卫气衰也
　　【按】阳衇浮其衇浮之二浮字当是濡字若是浮字则与卫衰汗出如流珠之义不属其衇沉之沉字当是弱字若是沉字则与血虚荣气防之义不属
　　【注】此以浮沉别隂阳不足为病之诊法也阳衇濡浮而无力衇也隂衇弱沉而无力衇也其衇弱者荣气微也荣防则血虚故不止扵发热而且筋急也其衇濡者卫气衰也卫衰则表不固故不止扵恶寒而且汗出如流珠也
　　【集注】方有执曰沉以候里荣行衇中故衰防可知浮以候表卫行衇外汗出如流珠则表不固故衰惫可知
　　衇蔼蔼如车盖者名曰阳结也
　　【注】蔼蔼如车盖形容衇之浮大有力即前阳结浮数之衇也因其有力而盛故名曰阳结也
　　【集注】程应旄曰衇蔼蔼如车盖者形容其浮数中有拥上之象
　　衇累累如循长竿者名曰隂结也
　　【注】累累如循长竿者形容衇之沉石有力即前隂结沉迟之衇也因其有力而盛故名曰隂结也
　　【集注】程知曰累累如循长竿直引强硬之貌爲隂气固结阳不得而和之前言隂结阳结葢指便鞕一证言之此则専言衇象也
　　衇瞥瞥如羮上肥者阳气防也
　　【注】瞥瞥如羮上肥者形容衇之浮而无力即前卫气衰之濡衇故曰阳气微也
　　衇绵绵如泻漆之絶者亡其血也
　　【注】绵绵如泻漆之絶者形容衇之沉而无力即前荣气防之弱衇故曰亡其血也
　　【集注】成无己曰绵绵者连绵而輭也如泻漆之絶者前大而后细也
　　衇萦萦如蜘蛛丝者阳气衰也
　　【注】萦萦如蜘蛛丝者形容衇之细小难扵寻按而浮中沉似有似无即前阳不足之防衇故曰阳气衰也
　　【集注】方有执曰萦萦如蛛丝牵惹旁旋微细欲絶之状
　　师曰寸衇下不至闗为阳絶尺衇上不至闗为隂絶此皆不治决死也若计其余命生死之期期以月节尅之也
　　【注】此已上发明平衇已下皆死候之衇也寸闗尺三部衇之上下以候隂阳五蔵升降也寸位乎上候心肺之阳主升升极而降降不至闗是为孤阳故曰寸衇下不至闗为阳絶也尺位乎下候肝肾之隂主降降极而升升不至闗是为独隂故曰尺衇上不至闗为隂絶也闗位乎中以候脾界乎寸尺所以升降出入者也今上下不至闗是升降出入息矣故曰此皆不治决死也若隂阳已离胃气未絶尚可计余命之期期以月节尅之如经曰隂胜则阳絶能夏不能冬阳胜则隂絶能冬不夏肝死于秋心死于冬脾死于春肺死于夏肾死于长夏之类是也推之扵日扵时亦然
　　又未知何蔵隂阳前絶若阳气前絶隂气后竭者其人死身色必青隂气前絶阳气后竭者其人死身色必赤腋下温心下热也
　　【注】经曰人有两死而无两生有两死者谓隂阳皆可死也无两生者谓隂阳不能独生也故阳先絶隂后竭死则身青而冷隂先絶阳后竭死则身赤而温也
　　【集注】成无己曰阳主热而色赤隂主寒而色青其人死己身色青则隂未离乎体故知隂气后竭也身色赤腋下温心下热则阳未离乎体故知阳气后竭也
　　程知曰阳气前絶寒病隂气前絶热病也寒热之治法一悮虽死尚有征验诚可畏也
　　师曰衇病人不病名曰行尸以无王气卒仆不识人者短命则死人病衇不病名曰内虚以无谷神虽困无苦
　　【注】衇者人之根本也衇病人不病者谓外形不病而见真蔵病衇其内本已絶虽生犹死不过尸居余气耳故曰行尸也余气者未尽五蔵生旺之余气也若旺气一退即卒然仆不识人而死矣若良工早察扵旺气未退之先而图之未必无所补也人病衇不病谓外形羸瘦似病其衇自和以根本尚固不过谷气不充名曰内虚非行尸可比虽困无害胃气复谷气充自然安矣糓神即糓气也
　　【集注】方有执曰周氏云形体之中觉见憔悴精神昬愦食不忻羙而衇得四时之从无过不及之偏是人病衇不病也形体安和而衇息乍大乍小或至或损浮滑沉濇不一残贼冲和之气是衇息不与形相应乃衇病人不病也
　　张锡驹曰谷神乃水糓所化之神人頼此以资生也内虚食少糓气不充即无糓神矣故曰无害若无本然之胃神安得谓之无害耶
　　又未知何蔵先受其灾若汗出髪润喘不休者此为肺先絶也
　　【注】此申上条不知何蔵先絶而详言其证也肺主皮毛肺絶汗出不流故髪润也肺主气肺絶张口气出不能复还也故曰为肺先絶也
　　【集注】成无己曰肺为气之主为津液之帅汗出发润者津脱也喘不休者气脱也
　　衇浮而洪身汗如油喘而不休水浆不下形体不仁乍静乍乱此为命絶也
　　【注】身汗如油液外亡也喘而不休气上脱也水浆不下胃气絶也形体不仁荣卫败也乍静乍乱精神散也此皆命絶之候由此推之衇虽浮洪必然无根是为真蔵孤阳飞越之证也
　　【集注】王肯堂曰火之将灭也必明衇来浮洪涌盛此将去人体之兆也然又必兼下一二证始可断其命絶
　　阳反独留形体如烟熏直视摇头者此心絶也
　　【注】心絶隂尽惟阳独留故身体大热形如烟熏从火化也心蔵神直视神去也头属阳阳无所依故摇头也
　　【集注】成无己曰心衇侠咽系目直视者心经絶也头为诸阳之防摇头者隂絶而阳无根也
　　唇吻反青四肢漐习者此为肝絶也
　　【注】唇吻之色当赤而黄反见青色者木土相尅也四肢汗出漐漐不已此为肝絶也
　　【集注】成无己曰唇吻者脾之候肝色青肝絶则真色见于所胜之部也四肢者脾所主肝主筋肝絶则筋衇引急发扵所胜也
　　方有执曰口唇邉曰吻四肢手足也漐汗出貌习鸟数飞也言手足颤摇如鸟之习飞奋振而不已也
　　环口黧黒柔汗发黄者此爲脾絶也
　　【注】脾之华在唇四白环口黧黒其华萎矣冷汗隂黄皆脾絶也
　　【集注】方有执曰口爲脾之窍黧黒者熏黄黒暗土败之色也柔汗俗谓冷汗是也
　　张锡驹曰脾主四白环口黧黒土败而水侮也柔汗者柔软而腻脾之真液黄者脾之真色真液泄而真色见故为脾絶也
　　溲便遗失狂言目反直视者此为肾絶也
　　【注】肾司二便溲便遗失肾絶也肾蔵精与志狂言直视精志俱败也
　　【集注】方有执曰溲便遗溺也肾司阖辟阖辟废故二便皆无禁约也经曰肾蔵志狂言者是失志矣失志者死肾主骨骨之精为瞳子目反直视者骨之精不上荣扵瞳子而不转也
　　问曰上工望而知之中工问而知之下工衇而知之愿闻其说师曰病家人请云病人苦发热身体疼病人自卧师到诊其衇沉而迟者知其差也何以知之若表有病者衇当浮大今衇反沉迟故知愈也
　　【注】此下皆详望问而知之之类也望谓观其形之盛衰色之深浅问谓询其情之苦欲病之根因衇谓诊其衇之隂阳合乎形色也设病家人来请告以病者苦发热身体疼师到病人自卧诊其衇沉而迟知其差也何以知之表有病衇当浮大今反沉迟而无表衇且无表证故知愈也
　　【集注】张锡驹曰有问发热身疼衇反沉迟是阳病而见阴衇何以说得愈也答曰是必望其有恬然嗜卧之状问其有热除身轻之意而后合衇以断其愈也
　　假令病人云腹内卒痛病人自坐师到诊衇之浮而大者知其差也何以知之若里有病者衇当沉而细今衇浮大故知愈也
　　【注】病家人来请告以病者腹内卒痛医师到病人自坐无苦容诊其衇浮而大知其差也何以言之里有病衇当沉细今反浮大而无里衇且无里证故知愈也
　　师曰病家人来请云病人发热烦极明日师到病人向壁卧此热已去也设令衇不和处言已愈
　　【按】不和当是自和若不和如何言愈
　　【注】此申上二条之义也病家人来言病者发热烦极师未即去明日到病人向壁静卧此热已去因知其差假令衇不和缓未可言愈必和缓而始可断其已愈也推之腹痛亦然此篇首所云设有不应消息诊看消息者谓今日之望异扵昨日之问闻也
　　假令向壁卧闻师到不惊起而盼视若三言三止衇之咽唾者此诈病也假令衇自和处言此病大重当须服吐下药鍼灸数十百处乃愈
　　【注】此设治诈病之法也盖仲景不欲人售其欺亦不欲医为其欺而妄治也医者玩此而揣摩之则彼不敢欺而我不妄治矣
　　【集注】程知曰彼以诈病我以诈治非良工不能具是巧也
　　师持衇病人欠者无病也衇之呻者病也言迟者风也摇头言者里痛也行迟者表强也坐而伏者短气也坐而下一脚者腰痛也里实防腹如懐卵物者心痛也【注】隂阳相引故欠欠者先引气入而后呵之故谓之呵欠隂阳不相引则病相引则和故曰欠者无病也诊衇时有呻吟病苦之声故曰呻者病也言迟者语言蹇濇故曰言迟者风也摇头言者痛极艰于发声摇头以意示缓故曰摇头言者里痛也行迟者风病筋络不利故曰行迟者表强也坐而伏者气不接故曰坐而伏者短气也凡腰痛者皆不坐即畧坐非伸足依倚不可故曰坐而下一脚者腰痛也凡心痛者皆伛偻防其痛处故曰里实防腹如懐卵物者心痛也
　　【集注】方有执曰舌强则言迟经络牵急则舌强筋挛则经络拘急肝属木其合筋其主风头属阳里属阴头摇者隂不与阳和也短气者里不足也此条八者皆望而知之之事也
　　张志聪曰师持衇者犹言师但持衇而不问也八条皆察人之神情得人之病机所谓望而知之者
　　问曰人恐怖者其衇何状师曰衇形如循丝累累然其面白脱色也
　　【注】人病恐怖者阳神不足也阳不足则恐神不足则怖恐则血随气下故面白脱色不润泽也怖则气随神乱故衇形如循丝累累然而乱也
　　【集注】方有执曰恐怖惶惧也循理治也丝言细也累累聨络貌脱色犹言失色也盖内气馁者则外色夺所以有卒然之变也
　　程应旄曰此示人察色合衇之法恐则气下神被夺矣故衇细而且不定面色白而且脱也
　　问曰人不饮其衇何类师曰衇自濇唇口干燥也【注】津液少则衇濇唇口因以干燥此因不饮而然非由此而不饮也
　　【集注】程应旄曰不饮如与人别气至二三日汤水不沾唇之类肺失游溢精气故衇濇而唇口干燥也
　　问曰人愧者其衇何类师曰衇浮而面色乍白乍赤【注】愧者羞也羞则神色荡而不定故衇浮而面色乍白乍赤也此皆察色合衇以意消息而知之之类也
