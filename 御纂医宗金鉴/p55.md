<!-- { "loadSidebar": true } -->
　　【按】身体疼痛之下当有下利清谷四字若无此四字则当温其里之文竟无着落矣未有表病而温里之理也阅后太隂篇中云伤寒医下之续得下利清谷不止身痛者急当救里四逆汤其义益明遵经补之
　　伤寒若汗若吐若下后七八日不解热结在里表里俱热时【时汗】恶风大渴舌上干燥而烦欲饮水数升者白虎加人参汤主之
　　【按】伤寒之下当有若汗二字盖汗较吐下伤津液爲多也时时恶风当是时汗恶风若非汗字则时时恶风是表不解白虎汤在所禁也论中谓发热无汗表不解者不可与白虎汤渴欲饮水无表证者白虎加人参汤主之细玩经文自知当补之改之
　　发汗已衇浮数小便不利烦渴者五苓散主之
　　【按】衇浮数之下当有小便不利四字若无此四字则为阳明内热口燥之烦渴是白虎汤证也惟其小便不利而烦渴斯为太阳水热瘀结之烦渴始属五苓散证若非小便不利而用五苓散则犯重竭津液之禁矣况太阳上篇类此证者数条惟水入即吐一条乃水不下行故无小便不利之文余皆有小便不利四字今此四字必是传写之遗当补之
　　服桂枝汤或下之仍头项强痛翕翕发热无汗心下满微痛小便不利者桂枝汤去【桂　芍药】加茯苓白术汤主之【按】去桂当是去芍药此方去桂将何以治仍头项痛发热无汗之表乎细玩其服此汤曰余依桂枝汤法煎服其义自见服桂枝汤已温覆令一时许通身漐漐微似有汗此服桂枝汤法也若去桂则是白芍甘草茯苓白术并无辛甘走荣衞之品而曰余依桂枝汤法无所谓也且论中衇促胸满汗出恶寒者用桂枝去芍药加附子汤主之去芍药者为胸满也今证虽稍异而满则同其为去芍药可知当改之
　　伤寒医以丸药大下之身热不去防烦者栀子【干姜豉】汤主之
　　伤寒五六日大下之后身热不去心中结痛者未欲解也栀子【豉　干姜】汤主之
　　【按】栀子干姜汤当是栀子豉汤栀子豉汤当是栀子干姜汤断无烦热用干姜结痛用香豉之理当移之
　　太阳病衇浮无汗发热身疼痛八九日不解表证仍在此当发其汗麻黄汤主之服药已微除其人发烦目瞑剧者必衂衂乃解所以然者阳气重故也
　　【按】张兼善曰麻黄汤主之五字不应在阳气重之下岂有衂乃解之后而用麻黄汤之理乎服药已之上并无所服何药之文将此五字移于其上文义始合当移之
　　伤寒不大便六七日头痛有热者与承气汤其小便清者知不在里仍在表也当湏发汗【若苦】头痛者必衂宜桂枝汤
　　【按】若头痛之若字当是苦字苦头痛方为必衂证若是若字则凡头痛皆能致衂矣当改之
　　心下痞按之不濡其衇闗上浮者大黄黄连泻心汤主之
　　【按】按之濡当是按之不濡若按之濡乃虚痞也补之不暇岂有用大黄泻之之理乎当补之
　　太阳下篇正误
　　小青龙汤方加减法内
　　若微利者去麻黄加【荛花如鸡子大熬令赤色茯苓四两】
　　【按】加荛花如鸡子大此必传写之误考本草荛花是芫花类也每用之攻水其力甚峻五分可令人下行数十次岂有治停饮之微利用鸡子大之荛花者乎当改加茯苓四两
　　伤寒心下有水气欬而微喘发热不渴小青龙汤主之服汤已渴者此寒去欲解也
　　【按】小青龙汤主之六字当在发热不渴之下始与服汤已渴者之文义相属岂有寒去欲解而更服小青龙汤之理乎当移之
　　阳明篇正误
　　阳明病衇浮而必潮热发作有时但浮者必【盗自】汗出【按】自汗是阳明证盗汗乃少阳证盗汗应是自汗当改之
　　阳明病衇迟汗出多发热微恶寒者表未解也可发汗宜桂枝汤
　　【按】汗出多之下当有发热二字若无此二字衇迟汗出多微恶寒乃表阳虚桂枝附子汤证也岂有用桂枝汤发汗之理乎当补之
　　伤寒衇浮滑此以表有热里有【寒热】白虎汤主之
　　【按】里有寒之寒字当是热字若是寒字非白虎汤证也当改之
　　伤寒若吐若下后不解不大便五六日上至十余日日晡所发潮热不恶寒独语如见鬼状若剧者发则不识人循衣摸床惕而不安微喘直视衇【滑】者生濇者死微者但发热谵语者大承气汤主之若一服利止后服【按】衇者生之字当是滑字为隂负之衇岂有必生之理惟滑衇为阳始有生理况滑者通也濇者塞也凡物之理未有不以通为生而塞为死者当改之
　　太阳病寸缓闗浮尺弱其人发热汗出复恶寒不呕但心下痞者此以医下之也如其不下者病人不恶寒而渴者此转属阳明也小便数者大便必鞕不更衣十日无所苦也渴欲饮水少少与之【但以法救之若小便不利】渴者宜五苓散
　　【按】但以法救之五字当是若小便不利五字方与上文小便数及下文渴者之义相属此条病势不急救之之文殊觉无谓昔王三阳亦云此处五苓散难用不然经文渴者之下当有缺文当改之
　　栀子蘗皮汤方
　　【按】此方之甘草当是茵蔯蒿必传写之误也
　　太阳病当恶寒发热今自汗出不恶寒发热闗上衇细数者以医吐之过也一二日吐之者腹中饥口不能食三四日吐之者不喜糜粥欲食冷食五六日吐之者朝食暮吐以医吐之所致此为小逆
　　【按】欲食冷食之下当有五六日吐之者六字若无此一句则不喜糜粥欲食冷食与朝食暮吐之文不相聮属且以上文一二日三四日之文细玩之则可知必有五六日吐之一句由浅及深之义也当补之
　　寸口衇浮大而医下之此为大逆浮则无血大则为寒寒气相抟则为肠鸣医乃不知而反饮冷水【令汗大出】水得寒气冷必相搏其人必防
　　【按】令汗大出四字当是衍文宜删之
　　阳明病讝语有潮热反不能食者胃中必有燥屎五六枚也宜大承气汤下之若能食者但鞕耳
　　【按】宜大承气汤下之句应在必有燥屎五六枚之下始合若但便鞕即用大承气汤下之殊失仲景慎重悮下之防当移之
　　阳明中风衇浮大而短气腹都满脇下及心痛久按之气不通鼻干不得汗嗜卧一身及面目悉黄小便难有潮热时时哕耳前后肿刺之小差外不解病过十日衇续【浮】者与小柴胡汤但浮无余证者与麻黄汤若不尿腹满加哕者不治
　　【按】续浮之浮字当是字始与小柴胡汤法之衇相合若是浮字则上之浮既宜小柴胡汤而下之浮又用麻黄汤不自相矛盾耶当改之
　　发汗后水药不得入口为逆若更发汗必吐【下】不止【按】必吐下不止之下字衍文也当删之
　　少阳篇正误
　　得病六七日衇迟浮弱恶风寒手足温医二三下之不能食而脇下满痛面目及身黄颈项强小便难者与柴胡汤后必下重本渴而饮水呕者柴胡汤不中与也【食谷者哕】
　　【按】食谷者哕四字衍文也食谷呕者有之从无食谷哕者之证当删之
　　伤寒五六日头汗出微恶寒手足冷心下满口不欲食大便鞕衇【沉】细者此为阳微结必有表复有里也衇沉亦在里也汗出为阳微假令纯隂结不得复有外证悉入在里此为半在里半在外也衇虽沉【细】不得为少隂病所以然者隂不得有汗今头汗出故知非少隂也可与小柴胡汤设不了了者得屎而解
　　【按】衇细当是衇沉细观本条下文衇沉亦在里也之亦字自知当补之衇虽沉之字当是细字观本条上文并无字如何说衇虽沉此虽字又何所谓耶当改之
　　伤寒发热汗出不解心下痞鞕呕吐而【下不】利者大柴胡汤主之
　　【按】下利之下字当是不字若是下字岂有上吐下利而犹以大柴胡汤下之者乎当改之
　　太阳病过经十余日反二三下之后四五日柴胡证仍在者先与小柴胡汤呕不止心下急郁郁微烦者为未解也与大柴胡汤下之则愈
　　【按】许叔微曰大柴胡汤一方无大黄一方有大黄盖大黄荡涤蕴热伤寒中要药王叔和云若不用大黄恐不名大柴胡汤且仲景曰下之则愈若无大黄将何以下心下之急乎当从叔和为是宜补之
　　太阳病过经十余日心中【温温嗢嗢】欲吐而胸中痛大便反溏腹微满郁郁微烦先此时自极吐下者与调胃承气汤若不尔者不可与但欲呕胸中痛微溏者此非柴胡证以呕故知极吐下也
　　【按】王肯堂曰温温当是嗢嗢又云以呕下疑有阙文当改之
　　太隂篇正误
　　太隂之为病腹满而吐食不下时腹自痛若下之必胸下结鞕自利益甚
　　【按】呉人驹曰自利益甚四字当在必胸下结鞕之下若在吐食不下之下则是已吐食不下而自利益甚矣仲景复曰若下之无所谓也从而移之
　　伤寒本自寒【下格】医复吐下之寒格更逆吐下若食入口即吐干姜黄连黄芩人参汤主之
　　【按】经论中并无寒下之病亦无寒下之文玩本条下文寒格更逆吐下可知寒下之下字当是格字文义始属注家皆释胃寒下利不但文义不属且与芩连之药不合当改之
　　少隂篇正误
　　少隂病饮食入口即吐心中【温温嗢嗢】欲吐复不能吐始得之手足寒衇迟者此胸中实不可下也当吐之若膈上有寒饮干呕者不可吐也当温之宜四逆汤
　　【按】温温当是嗢嗢嗢嗢者乃吐饮之状也当改之厥隂篇正误
　　伤寒厥而心下悸者以饮水多宜先治水当服茯苓甘草汤却治其厥不尔水渍入胃必作利也
　　【按】厥而心下悸者之下当有以饮水多四字若无此四字乃隂盛之厥悸非停水之厥悸矣何以即知是水而曰宜先治水耶当补之
　　伤寒衇微而厥至七八日肤冷其人躁无暂安时者此为藏厥非蚘厥也蚘厥者其人当吐蚘今病者静而复时烦者【此非】为藏寒蚘上入其膈故烦湏臾复止得食而呕又烦者蚘闻食臭出其人当自吐蚘蚘厥者乌梅丸主之又主久利
　　【按】此为藏寒之此字当是非字若是此字即是藏厥与辨蚘厥之义不属当改之
　　伤寒五六日不【结胸大便】腹濡衇虚复厥者不可下此为亡血下之死
　　【按】结胸二字当是大便二字不结胸腹濡衇虚复厥皆无可下之理今曰不可下何所谓也当改之
　　伤寒始发热六日厥反九日而利凡厥利者当不能食今反能食者恐为除中食以索饼【不若】发热者知胃气尚在必愈恐暴热来出而复去也后三日衇之其热续在者期之旦日夜半愈所以然者本发热六日厥反九日复发热三日并前六日亦为九日与厥相应故期之旦日夜半愈后三日衇之而衇数其热不罢者此为热气有余必发痈脓也
　　【按】不发热者之不字当是若字若是不字即是除中何以下接恐暴热来出而复去之文耶当改之
　　伤寒衇迟六七日厥而下利而反与黄芩汤彻其热衇迟为寒今与黄芩汤复除其热腹中应冷当不能食今反能食此名除中必死
　　【按】伤寒衇迟六七日之下当有厥而下利四字若无此四字则非除中证也况有此四字始与下文反与黄芩汤之义相属当补之
　　合病并病篇正误
　　三阳合病衇浮大【上】闗上但欲眠睡目合则汗
　　【按】浮大上之上字当是字始合论中三阳合病之衇若是上字则经论中从无两寸衇主三阳病之理当改之
