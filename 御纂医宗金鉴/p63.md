<!-- { "loadSidebar": true } -->
　　【集解】李彣曰牝疟证多隂寒治宜助阳温散为主云母之根为阳起石下有云母上多云气性温气升乃升发阳气之物龙骨属阳能逐隂邪而起阳气蜀漆乃常山之苖功能治疟不用根而用苖者取其性多升发能透达阳气于上之义也温疟加蜀漆亦取其升散之功
　　中风歴节病衇证并治第五
　　夫风之为病当半身不遂或但臂不遂者此为痹衇防而数中风使然
　　【注】风病内经论之详矣但徃往与痹合论后人惑之故仲景复言之曰风之为病当半身不遂即经所谓偏枯也或但两臂不遂者非中风也即痹病也盖痹为隂病衇多沉澁风为阳病衇多浮缓今衇微而数中风使然其衇微者正气虚也数者邪气胜也故病风中之人因虚而召风者未有不见微弱之衇者也因热而生风者未有不见数急之衇者也
　　【集注】沈明宗曰此分中风与痹也风之为病非伤于衞即侵于荣故当半身不遂谓半身之气伤而不用也若但臂不遂此为痹痹者闭也谓一节之气闭而不仁也于是诊之于衇必微而数微者阳之微也数者风之数也此中风使然谓风乘虚入而后使半身不遂也
　　寸口衇浮而则为寒浮则为虚寒虚相搏邪在皮肤浮者血虚络衇空虚贼邪不泻或左或右邪气反缓正气即急正气引邪防僻不遂邪在于络肌肤不仁邪在于经即重不胜邪入于腑即不识人邪入于藏舌则难言口吐涎
　　【按】寸口衇浮而则为寒浮则为虚寒虚相搏邪在皮肤此五句与本条文义不属当在后条之首后条寸口衇迟而缓迟则为寒缓则为虚荣缓则为亡血衞缓则为中风邪气中经此六句亦与本条文义不属当在此条之首文气相属必是错简其中有浮者血虚一句必是衍文浮则为虚寒虚相搏二虚字当是风字是传写之譌
　　【注】中风虚邪之衇皆当浮缓以浮主风缓主虚也荣分见缓经络之血亡也衞分见缓经络之气空也盖邪风中人未有不由经络血气空虚而中也贼邪不泻留而不去在左则病左在右则病右浅则病经络深则病藏腑邪在于络则为病肌肤麻木不仁也邪在于经则为病身肢偏重防斜不遂也邪入于腑则为病九窍闭不识人也邪入于藏则为病舌瘖难言唇缓吐涎也
　　寸口衇迟而缓迟则为寒缓则为虚荣缓则为亡血衞缓则为中风邪气中经则身痒而瘾疹心气不足邪气入中则胸满而气短
　　【按】寸口衇迟而缓迟则为寒二迟字当是浮字寒字当是风字始得文义了然且迟缓二衇不能并见必是传写之譌
　　【注】上条发明虚邪贼风之为病此条发明荣衞风寒之为病也寸口衇浮而则为寒浮则为风风寒之邪相于表郁于皮肤经络则令人身痒而发瘾疹也若其人心气不足谓心胸之气不足而邪气入心胸故令人胸满而短气也
　　寸口衇沉而弱沉即主骨弱即主筋沉即为肾弱即为肝汗出入水中如水伤心歴节黄汗岀故曰歴节【注】寸口衇沉而弱肝肾之气不足也盖肝主筋肾主骨肝肾不足筋骨痿缓一为风寒湿邪所乘即病筋骨闗节交会之处夫人汗出时腠理开风尚易入况入水中浴焉得不致寒耶水伤心心主汗汗郁成湿故风胜为歴节湿胜为黄汗出也
　　【集注】赵良曰肾主水骨与之合故衇沉者病在骨也肝藏血筋与之合血虚则衇弱故病在筋也心主汗汗出入水其汗为水所阻水汗相搏聚以成湿乆变为热湿热相蒸是以歴节发出黄汗也
　　味酸则伤筋筋伤则缓名曰泄咸则伤骨骨伤则痿名曰枯枯泄相搏名曰断泄荣气不通衞不独行荣衞俱微三焦无所御四属断絶身体羸瘦独足肿大黄汗出胫冷假令发热便为歴节也病歴节不可屈伸疼痛乌头汤主之
　　【按】名曰断泄之泄字当是絶字始与下文相属必是传写之譌
　　【注】此详申上条互发其义以明其治也歴节之病属肝肾虚肝肾不足于内筋骨不荣于外客邪始得乘之而为是病也究其所以致虚之由不止一端也如饮食之味过伤日乆亦为是病也味过于酸则伤肝肝伤则筋伤筋伤则缓不收持名曰泄也味过于咸则伤肾伤肾则骨伤骨伤则枯不能立名曰枯也枯泄相搏名曰断絶断絶者即荣气不通衞不独行荣衞俱虚三焦失所四维断絶身体羸瘦也若独足肿胫冷寒胜凝于下也黄汗自出湿胜发于中也假令发热则属风便为歴节也病歴节者歴节疼痛不能屈伸也故主之以乌头汤通荣行衞并驱风寒湿之邪也以蜜制乌头亦缓毒法耳
　　【集注】沈明宗曰金匮补示饮食内伤脾胃心肺肝肾致病名曰歴节然出衇证皆因饮酒湿壅内热而招外邪合病谓饮酒汗出当风所致即邪之所凑其气必虚是矣或外风而合内湿外寒而合内湿内寒而招外湿内热而招外湿此等闗头不可不晓又当分别风寒湿气偏多偏少而处发表温中行阳补虚散邪之法故治此当与灵素金匮合防则备若泛用成方则非良工所为之事也
　　乌头汤方
　　麻黄　　　　　芍药
　　黄耆【各三两】　　　甘草
　　川乌【五枚防咀以蜜二升煎取一升即出乌头】
　　右五味防咀四味以水三升煮取一升去滓内蜜煎中更煎之服七合不知尽服之
　　诸肢节疼痛身体尫羸脚肿如脱头短气温温欲吐桂枝芍药知母汤主之
　　【按】温温当是嗢嗢
　　【注】歴节之证诸肢节疼痛也身体尫羸即上条身体羸瘦甚言其瘦之甚也脚肿如脱即上条独足肿大甚言其肿之甚也头短气阳气虚也嗢嗢欲吐寒邪盛也而不用乌头汤者因无黄汗之湿胜也用桂枝芍药知母汤者以壮阳气散寒湿为急也故方中桂枝芍药倍于麻黄防风大加白术附子其意专在温行阳气次在散寒湿也多用生姜因其欲吐更佐知母甘草者以其剂过辛热监制之也
　　【集注】李彣曰此歴节病由气血两虚而致者也风湿相搏四肢节节皆痛即歴节病也身体尫羸邪胜正衰也脚肿如脱气絶于下也头短气气虚于上也嗢嗢欲吐气逆于中也此三焦气血两虚故是汤主袪风湿而温气血
　　桂枝芍药知母汤方
　　桂枝【四两】　　　芍药【三两】
　　甘草【二两】　　　麻黄【二两】
　　生姜【五两】　　　白术【五两】
　　知母【四两】　　　防风【二两】
　　附子【二枚炮】
　　右九味以水七升煮取二升温服七合日三服
　　趺阳衇浮而滑滑则谷气实浮则汗自出
　　【注】趺阳胃衇也谷气胃气也浮则为风外薄滑则为胃实热风热蒸于肌腠之间故汗自出此发明黄汗亦有因风热之义也
　　少隂衇浮而弱弱则血不足浮则为风风血相搏即疼痛如掣
　　【注】少隂心衇也心主血心衇浮而弱弱则为血虚浮则为风邪风血相搏而交争于经络之间故疼痛牵引如掣也此发明歴节亦有因血虚之义也
　　【集注】李彣曰风在血中则慓悍劲切无所不至为风血相搏盖血主荣养筋骨者也若风以燥之则血愈耗而筋骨失其所养故疼痛如掣昔人曰治风先养血血生风自灭此其治也
　　盛人衇濇小短气自汗出歴节疼不可屈伸此皆饮酒汗出当风所致
　　【注】盛人衇盛不应濇小盛人气长不应气短今盛人衇濇小短气是形气衇息不合也审其证自汗出歴节疼不可屈伸询其由得之于饮酒汗出当风也此又发明歴节不止一端之义也
　　【集注】徐彬曰盛人肥人也肥人湿多衇得澁小此痹象也于是气为湿所搏而短因风作使而自汗气血为邪所痹而疼痛不可屈伸然肥人固多湿何以衇骤澁小岂非酒湿困之乎何以疼痛有加而汗出不已岂非湿而挟风乎衇证不同因风则一故曰此皆饮酒汗出当风所致
　　血痹虚劳病衇并治第六
　　问曰血痹病从何得之师曰夫尊荣人骨弱肌肤盛重因疲劳汗出卧不时动摇加被微风遂得之但以衇自微濇在寸口闗上小紧宜鍼引阳气令衇和紧去则愈【注】歴节属伤气也气伤痛故疼痛也血痹属伤血也血伤肿故麻木也前以明邪气聚于气分此以明邪气凝于血分故以血痹名之也尊荣人谓膏粱之人素食甘肥故骨弱肌肤盛重是以不任疲劳疲劳则汗出汗出则腠理开亦不胜乆卧卧则不时动摇动摇即加被微风亦遂得以干之此言膏粱之人外盛内虚虽微风小邪易为病也然何以知病血痹也但以身体不仁衇自微濇则知邪凝于血故也寸口闗上小紧亦风寒微邪应得之衇也鍼能导引经络取诸痹故宜鍼引气血以泻其邪令衇不濇而和紧去邪散血痹自通也
　　【集注】周扬俊曰天下惟尊荣人为形乐志苦形乐故肌肤盛志苦故骨弱骨弱则不耐劳肌盛则气不固稍有劳困即汗出也汗出而阳气虚虽微风且得以袭之则血为之痹故一见衇微则知其阳之不足一见衇濇则知其隂之多阻此血痹之本衇也而其邪入之处则自形其小紧小为正气拘抑之象紧为寒邪入中之徴然仲景明言微风何以反得寒衇也盖邪随血衇上下阻滞汁沫未有不痛者故痛为紧衇也鍼以泄之引阳外出则邪去而正自伸也
　　血痹隂阳俱微寸口闗上微尺中小紧外证身体不仁如风痹状黄耆桂枝五物汤主之
　　【注】此承上条互详衇证以明其治也上条言六衇微濇寸口闗上小紧此条言隂阳寸口闗上俱微尺中亦小紧合而观之可知血痹之衇浮沉寸口闗上尺中俱微俱濇俱小紧也微者虚也濇者滞也小紧者邪也故血痹应有如是之证也血痹外证亦身体顽麻不知痛痒故曰如风痹状但不似风痹歴闗节流走疼痛也主黄耆桂枝五物汤者调养荣卫为本袪风散邪为末也
　　【集注】周扬俊曰此申上条既痹之后未能鍼引以愈遂令寸口微者今则隂阳俱微且寸闗俱微矣且尺中小紧矣夫小紧既见于尺则邪之入也愈深而愈不得出何也正虚之处便是容邪之处也衇经内外谓之隂阳上下亦谓之隂阳今尺既小紧则微属内外也明矣若言证以不仁防之则疼痛麻木每与我相阻其为不仁甚矣故以风痹象之非真风痹也于是以黄耆固衞芍药养隂桂枝调和荣衞托实表里驱邪外出佐以生姜宣胃大枣益脾为至当不易之治也
　　黄耆桂枝五物汤方
　　黄耆【三两】　　　芍药【三两】
　　桂枝【三两】　　　生姜【六两】
　　大枣【十二枚】
　　右五味以水六升煮取二升温服七合日三服【一方有人参】
　　夫男子平人衇大为劳极虚亦为劳
　　【注】男子平人应得四时五藏平衇今六衇大而极虚非平人之衇也然大而无力劳役伤脾气也极虚者内损肾隂精也此皆欲作虚劳之候故有如是之证也
　　【集注】李彣曰平人者形如无病之人经云衇病人不病者是也劳则体疲于外气耗于中衇大非气盛也重按必空濡乃外有余而内不足之象衇极虚则精气耗矣盖大者劳衇之外暴者也极虚者劳衇之内衰者也
　　魏荔彤曰夫男子平人衇大为劳极虚亦为劳衇大者邪气盛也极虚者精气夺也以二句揭虚劳之总而未尝言其大在何衇虚在何经是在主治者随五劳七伤之故而缔审之也
　　人年五六十其病衇大者痹侠背行若肠鸣马刀侠瘿者皆为劳得之
　　【按】若肠鸣三字与上下文不属必是错简侠瘿之瘿字当是瘰字每经此证先劳后瘰先瘰后劳者有之从未见劳瘿先后病也必是传写之譌
