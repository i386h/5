<!-- { "loadSidebar": true } -->
　　干地黄　　　　豆黄卷【各十分】
　　甘草【二十八分】　　　人参【七分】
　　芎防　　　　　芍药
　　白术　　　　　麦门冬
　　杏仁【各六分】　　　柴胡
　　桔梗　　　　　茯苓【各五分】
　　阿胶【七分】　　　干姜【三分】
　　白蘝【二分】　　　防风【六分】
　　大枣【百枚为膏】
　　右二十一味末之炼蜜和丸如弹子大空腹酒服一丸一百丸为剂
　　肺痿肺痈欬上气病衇证并治第七
　　问曰热在上焦者因欬为肺痿肺痿之病从何得之师曰或从汗出或从呕吐或从消渴小便利数或从便难又被快药下利重亡津液故得之曰寸口衇数其人欬口中反有浊唾涎沫者何师曰为肺痿之病若口中辟辟燥欬即胸中隐隐痛衇反滑数此为肺痈欬唾脓血【注】热在上焦不欬不病肺痿也因热病欬则为肺痿肺热致痿之由非止一端或从汗出或从呕吐或从消渴小便数利或从便难又被快药下之重亡津液故令肺热干痿也肺热干痿则清肃之令不行水精四布失度脾气虽散精液上归于肺而肺不但不能自滋其干亦不能内洒陈于藏腑外输精于皮毛也其精液留贮胸中得热煎熬变为涎沫侵肺作欬唾之不已故干者自干唾者自唾愈唾愈干痿病成矣若口中辟辟干燥不吐浊唾涎沫每欬即胸中隐隐而痛衇数而滑不数而虚则非肺痿乃为肺痈乆则痈成脓溃不唾涎沫而必欬唾脓血矣
　　【集注】周扬俊曰喻昌云行动数武气即喘鸣冲击连声痰始一应金匮治法贵得其精意大要缓而图之生胃津润肺燥下逆气开积痰止浊唾补真气以通肺之小管散火热以复肺之清肃如半身痿废及手足痿软治之得法亦能复起而肺近在胸中呼吸所闗可不致力乎肺痈属在有形之血血结宜骤攻肺痿属在无形之气气伤宜徐理故痈为实误以肺痿治之是为实实痿为虚误以肺痈治之是为虚虚此辨证用药之大畧也然两手寸口之衇原为手太隂肺衇此云寸口衇数云滑数云数实云数虚皆指左右三部统言非如气口独主右闗之上也其人欬口中反有浊唾涎沫顷之遍地者为肺痿言欬而口中不干燥也若欬而口中辟辟燥则是肺已结痈火热之毒出现于口欬声上下触动其痈胸中即隠隐而痛其衇必见滑数有力正邪气方盛之徴也数虚数实之衇以之分别肺痿肺痈是则肺痿当补肺痈当泻也可知矣又云才见乆欬先湏防此两证肺痈由五藏蕴崇之火与胃中停蓄之热上乘乎肺肺受火热薫灼血为之凝痰为之裹遂成小痈所结之形渐长则肺日胀而脇骨日昻乃至欬声频并痰浊如胶发热畏寒日晡尤甚面红鼻燥胸生甲错始先即能辨其衇证属表属里极力开提攻下无不愈者迨至血化为脓肺叶朽坏倾囊吐出始识其证十死不救嗟无及矣
　　沈明宗曰此肺痿肺痈之辨也心居上肾水不足心火刑金为热在上焦肺隂日消气逆则欬故致肺痿然本经明其始病之因或从病后隂虚过汗伤液呕吐伤津消渴血虚津竭或利小便数而伤隂或大便难反被快药下利而重亡津液以致肺金枯燥虚热熏蒸故寸口衇数其人欬气弱不振津液不布化为浊唾涎沫而成肺痿若口中辟辟燥欬即胸中隐隐痛者乃风寒侵入肺中凝滞荣血为痈故衇滑数而欬唾脓血因无形虚热致痿故衇数虚因有形气血凝滞成痈故衇数实此明肺痈属实肺痿属虚也
　　衇数虚者为肺痿数实者为肺痈
　　【注】此详申上条肺痿肺痈之衇也肺痿得之于热亡津液虚邪也故衇数而虚肺痈得之于热毒蓄结实邪也故衇数而实
　　【集注】李彣曰潘硕甫云痿与痈皆热在上焦其衇皆数皆欬亡津液未有异也但痿属肺气虚而亡津虽有热亦不烈故不至燥涸虽欬而口中有浊唾涎沬故衇虽数而虚也痈则气壅血凝邪实而热烈故津液亡而更觉干涸口中辟辟燥欬即胸中隐痛津液既涸衇应濇滞而反滑数者蓄热腐脓衇故数实也
　　尤怡曰痿者萎也如草木之萎而不荣为津亡而肺焦也痈者壅也如土之壅而不通为热聚而肺防也故其衇有虚实不同而其数则一也
　　问曰病欬逆衇之何以知此为肺痈当有脓血吐之则死其衇何类师曰寸口衇微而数微则为风数则为热微则汗出数则恶寒风中于卫呼气不入热过于荣吸而不出风伤皮毛热伤血衇风舍于肺其人则欬口干喘满咽燥不渴时唾浊沫时时振寒热之所过血为之凝滞畜结痈脓吐如米粥始萌可救脓成则死
　　【按】肺痈之上当有肺痿二字不然本文论肺痿之义则无着落必是脱简衇微之三微字当是三浮字微字文气不属必是传写之譌
　　【注】病欬逆者何以知为肺痿肺痈也欬而不渴浊唾涎沫衇数而虚是以衇证知为肺痿也口中干噪胸中隐痛衇数而实是以衇证知为肺痈也至于所以受病之由肺痿前已言之而肺痈则未尝言也故又取所以致热而病肺痿肺痈之由互为详悉发明也寸口肺衇也肺衇当浮濇而短今浮而数是以知浮则为风数则为热初病风热外搏皮毛则荣卫受邪故汗出而恶寒也末传风热内舍于肺则荣卫分病病肺痿者属风热伤于卫气气分有津液而无血津液为之浊故其为证欬而不吐脓血唾浊涎沫也病肺痈者属风热伤于荣血血分有血而无津液血为之凝蓄故其为证欬而不唾涎沫吐脓血如米粥也其发热汗出恶寒恶风欬而喘满咽燥不渴呼气不入吸气不出则为痿痈互相兼有必然之证也呼气不入吸气不出乃言其呼吸气促难出难入非竟不出入也始萌可救谓肺伤尚浅脓成则死谓肺已坏矣盖示人图治于蚤又特为肺痈而谆谆言之也
　　肺痈喘不得卧葶苈大枣泻肺汤主之
　　【注】此承上条以明急治之义也肺痈者谓口中辟辟干燥胸中隐隐作痛衇数实也而更加喘不得卧是邪壅肺甚急故以葶苈大枣泻肺汤大苦大寒峻泻肺邪恐稍迁延脓成则死矣
　　葶苈大枣泻肺汤方
　　葶苈【熬令黄色捣丸如弹子大】　大枣【十二枚】
　　右先以水三升煮枣取二升去枣内葶苈煮取一升顿服
　　【集解】赵良曰此治肺痈吃紧之方也肺中生痈不泻何待恐日乆痈脓已成泻之无益日乆肺气已索泻之转伤乘其血结而脓未成当急以泻之之法夺之况喘不得卧不亦甚乎
　　肺痈胸满胀一身面目浮肿鼻塞清涕出不闻香臭酸辛欬逆上气喘鸣迫塞葶苈大枣泻肺汤主之【方见上注】此承上条互详其证以同其治也肺痈胸胀而满欬逆上气喘鸣迫塞一身面目浮肿鼻塞清涕出不闻香臭酸辛是邪外塞皮毛内壅肺气比之喘不得卧殆尤甚焉亦以葶苈大枣泻肺汤者因其脓未成故也
　　欬而胸满振寒衇数咽干不渴时出浊唾腥臭乆乆吐脓如米粥者为肺痈桔梗汤主之
　　【注】欬而胸满振寒衇数咽干不渴时出浊唾腥臭乆乆吐脓如米粥者此为肺痈证也肺痈尚未成脓实邪也故以葶苈之剂泻之今已溃后虚邪也故以桔梗之苦甘草之甘解肺毒排痈脓也此治已成肺痈轻而不死者之法也
　　【集注】髙世栻曰吐如米粥亦脓也何以上文云脓成则死若谓如米粥者非脓上文既曰畜结痈脓吐如米粥此又云吐脓如米粥既吐脓矣奚有始萌脓成之别也愚曰上文先欬逆而呼吸不利后凝滞而血衇成脓隂阳血气皆伤故脓成则死若上节言肺痈而气机不利此节言肺痈而经络不和病阳气者不伤隂病血衇者不伤阳故可治也如但以始萌可救脓成则死二语尽之是以辞害志也奚可乎
　　桔梗汤方
　　桔梗【一两】　　　甘草【二两】
　　右二味以水三升煮取一升分温再服则吐脓血也
　　肺痿吐涎沫而不欬者其人不渴必遗尿小便数所以然者以上虚不能制下故也此为肺中冷必多涎唾甘草干姜汤以温之若服汤已渴者属消渴
　　【注】欬而不吐涎沫者肺燥欬也欬而吐涎沫者肺热痿也若似肺痿之吐涎沫而不欬者此为肺中有冷饮非为肺中成热痿也肺中冷则其人必不渴遗尿小便数头多涎唾所以然者以上焦阳虚不能约制下焦隂水下焦之水泛上而唾涎沫用甘草干姜汤以温散肺之寒饮也如服汤已渴者属消渴谓始先不渴服温药即转渴者不但非肺中热亦非肺中冷乃胃中热也则不当以属肺中冷寒饮治之当以属胃中热消渴治之也
　　甘草干姜汤方
　　甘草【四两炙】　　　干姜【二两炮】
　　右防咀以水三升煮取一升五合去滓分温再服
　　欬而上气喉中水鸡声射干麻黄汤主之
　　【注】欬逆上气谓欬则气上冲逆也上条发明不欬而吐涎沫者非为肺痿是为肺冷也此条发明欬而不吐涎沫者亦非肺痿亦为肺冷也上条以不渴小便数多唾涎沫为肺中冷故以干姜佐甘草是以温中为主也此条以气上逆喉中有水鸡声为肺经寒故以生姜佐麻黄是以散外为主也病同冷饮而有在外在内之别方同辛温而有主温主散之异也水鸡声者谓水与气相触之声在喉中连连不絶也
　　射干麻黄汤方
　　射干【三两】　　　麻黄【四两】
　　生姜【四两】　　　细辛
　　紫苑　　　　　欵冬花【各三两】
　　五味子【半升】　　大枣【七枚】
　　半夏【半升】
　　右九味以水一斗二升先煮麻黄两沸去上沫内诸药煮取三升分温三服
　　【集解】程林曰欬而上气如水鸡声连连不絶者是汤主之内经曰肺苦气上逆急食苦以泻之射干紫苑之苦所以泄逆气也以辛泻之麻黄生姜细辛半夏款冬花之辛所以泻风邪也以酸收之以酸补之五味子之酸以补不足虚则补其母大枣之甘所以补其母也
　　大逆上气咽喉不利止逆下气者麦门冬汤主之【按】大逆上气之大字当是火字文义病药始属必是传写之譌
　　【注】欬而上气咽喉有水鸡声而连连者是寒饮上逆也今欬而上气咽喉无水鸡声而不利者是火气上逆也不利者谓咽喉若有物相碍不爽利也主之以麦门冬汤止其火逆下其上气也
　　麦门冬汤方
　　麦门冬【七升】　　半夏【一升】
　　人参【三两】　　　甘草【二两】
　　粳米【三合】　　　大枣【十二枚】
　　右六味以水一斗二升煮取六升温服一升日三夜一服
　　【集解】周扬俊曰喻昌云此胃中津液枯燥虚火上炎之证麦冬汤乃治本之良法也夫用降火之药而火反升用寒凉之药而热转炽者不惟无益而反害之凡病有胃气则生无胃气即死胃气者肺之母气也本草有知母之名者谓肺借其清凉知清凉为肺之母也有贝母之名者谓肺借其豁痰实豁痰为肺之母也然屡施于火逆上气咽喉不利之证而屡不应名不称矣孰知仲景有此妙法于麦冬人参甘草粳米大补中气大生津液队中増入半夏之辛温一味其利咽下气非半夏之功实善用半夏之功擅古今未有之竒矣
　　欬逆上气时时唾浊但坐不得眠皂荚丸主之
　　【注】欬逆上气喉中有水鸡声者是寒饮冲肺射干麻黄汤证也欬逆上气咽喉不利者是火气冲肺麦门冬汤证也今欬逆上气惟时时唾浊痰涎多也但坐不得卧气逆甚也此痰气为病非寒饮亦非火气主之以皂荚丸者宣导其痰通达其气也佐枣膏之甘以药性慓悍缓其势也
　　【集注】程林曰浊唾壅塞于肺则不得卧故时时唾浊也皂荚味辛醎辛能散醎能软宣壅导滞利窍消风莫过于此故欬逆上气时时唾浊坐不得卧者宜之然药性慓悍佐枣膏之甘以缓其药势
