<!-- { "loadSidebar": true } -->
　　魏荔彤曰欬逆上气时时吐浊但坐不得眠则较重于喉中水鸡声者矣声滞者挟外感之因唾浊则内伤之故但坐不得卧而肺痈之证将成矣是上焦有热痰血包裹结聚成患不可不急为宣通其结聚而后可津液徐生枯干获润也皂荚丸主之皂荚驱风理痹正为其有除瘀涤垢之能也欬逆上气时时唾浊胸膈恶臭之痰血已结可不急为涤荡使之湔洗不留乎如今用皂荚澡浴以除垢腻即此理也用丸俾徐徐润化自上而下而上部方清若用汤直泻无余不能治上部之胶凝矣古人立法诚善哉此为预治肺痈将成者主治也
　　皂荚丸方
　　皂荚【八两刮去皮用酥炙】
　　右一味末之蜜丸梧子大以枣膏和汤服三丸日三夜一服
　　上气面浮肿肩息其衇浮大不治又加利尤甚
　　【注】上气谓欬逆上气也面浮肿谓面目浮肿也肩息谓喘也其衇浮大不治又加利尤甚谓衇证两虚已属不治又加利则上喘下利隂阳两脱衇证相反故曰尤甚也
　　【集注】徐彬曰此言肺痈之证元气惫者为难治也谓肺痈由风则风性上行必先上气若兼面浮肿肩息气升不降也又衇浮大元气不能复敛则补既不可汗又不可况内外皆逆气非风之比可尽汗泄乎故云不治加利则阳从上脱隂从下脱故曰尤甚
　　尤怡曰上气面浮肿肩息气但升而不降矣衇复浮大则阳有上越之机衇偏盛者偏絶也又加下利是隂复从下脱矣隂阳离决故当不治肩息息摇肩也
　　欬而上气此为肺胀其人喘目如脱状衇浮大者越婢加半夏汤主之
　　【注】欬而上气此为肺胀其证肩息而喘目突如脱之状今衇浮大则可知浮则为风大则为实故以越婢加半夏汤主之外踈皮毛内降气逆也
　　【集注】赵良曰欬而上气则其气之有冲而不下可知矣其欬之相连而不已可知矣此皆属肺之胀使之也邪入于肺则气壅气壅则欲不喘不可得惟喘极故目如脱所以状胀与喘之至也衇浮邪也兼大则邪实而所以遗害于肺正未有已故必以辛热发之亦兼以甘寒佐之使乆合之邪涣然氷释岂不快乎然乆蓄之饮何由得泄故特加半夏于越婢汤中一定之法也
　　尤怡曰外邪内饮填塞肺中为胀为喘为欬而上气越婢汤散邪之力多而蠲饮之力少故以半夏辅其未逮不用小青龙者以衇浮且大病属阳热故利辛寒不利辛热也目如脱状者目暗胀突如欲脱落之状壅气然也
　　越婢加半夏汤方
　　麻黄【六两】　　　石膏【半斤】
　　生姜【三两】　　　大枣【十五枚】
　　甘草【二两】　　　半夏【半斤】
　　右六味以水六升先煮麻黄去上沫内诸药煮取三升分温三服
　　【集解】李彣曰脾运水谷主为胃行津液职卑如婢也汤名越婢者取发越脾气通行津液之义也今治肺胀则麻黄散表邪石膏清内热甘草大枣养正缓邪半夏生姜散逆下气也
　　上气喘而躁者属肺胀欲作风水发汗则愈
　　【注】上气欬逆喘而躁急者属肺胀也乃风郁于外水逆于中之候也故曰欲作风水当发其汗故曰发汗则愈也
　　【集注】徐彬曰有邪者尚可治也若上气但喘而躁则喘为风之扇躁为风之烦其逆上之涎沫将挟风势而为风水今使先泄于肌表水无风战自然顺趋而从下故曰可汗而愈
　　肺胀欬而上气烦躁而喘衇浮者心下有水小青龙加石膏汤主之
　　【注】此承上条互详衇证以明其治也肺胀欬而上气烦躁而喘衇浮是外伤风寒内有水气主以小青龙汤发汗则愈加石膏者因多一烦躁证也
　　【集注】沈明宗曰此互上条肺胀治法也风寒之邪入于荣卫挟饮上逆则欬而上气也烦躁而喘肺气壅逆谓之肺胀即肺痈未成之初也
　　尤怡曰此亦外邪内饮相搏之证而兼烦躁则挟有热邪麻桂药中必用石膏如大青龙之例也又此条见证与上条颇同而心下寒饮则非温药不能开而去之故不用越婢加半夏而用小青龙加石膏温寒并进水热俱捐于法尤为宻矣
　　小青龙加石膏汤方
　　麻黄　　　　　芍药
　　桂枝　　　　　细辛
　　甘草　　　　　干姜【各三两】
　　五味子　　　　半夏【各半升】
　　石膏【二两】
　　右九味以水一斗先煮麻黄去上沫内诸药煮取三升强人服一升羸者减之二三服小儿服四合
　　【集解】李彣曰心下有水麻黄桂枝发汗以泄水于外半夏干姜细辛温中以散水于内芍药五味子收逆气以平肝甘草益脾土以制水加石膏以去烦躁兼能解肌出汗也
　　欬而衇浮者厚朴麻黄汤主之衇沉者泽漆汤主之【注】欬谓欬而不上气也衇浮者风寒病外也主之厚朴麻黄者以散外邪为主也衇沉者痰饮病里也主之泽漆汤以逐内饮为主也
　　【集解】尤怡曰此不详见证而但以衇之浮沉为辨而异其治按厚朴麻黄汤与小青龙加石膏汤大同则散邪蠲饮之力居多而厚朴辛温亦能助表小麦甘平五味敛安正气者也泽漆汤以泽漆为主而以白前黄芩半夏佐之则下趋之力轻猛虽生姜桂枝之辛亦祗为下气降逆之用而已不能发表也仲景之意盖以欬皆肺邪而衇浮者气多居表故驱之使从外出为易衇沉者气多居里故驱之使从下出为易亦因势利导之法也
　　厚朴麻黄汤方
　　厚朴【五两】　　　麻黄【四两】
　　石膏【如鸡子大】　　　杏仁【半升】
　　半夏【半升】　　　干姜【二两】
　　细辛【二两】　　　小麦【一升】
　　五味子【半升】
　　右九味以水一斗二升先煮小麦熟去滓内诸药煮取三升温服一升日三服
　　泽漆汤方
　　半夏【半升】　　　紫参【五两一作紫苑】
　　泽漆【三升以东流水五斗煮取一斗五升】生姜【五两】
　　白前【五两】　　　甘草
　　黄芩　　　　　人参
　　桂枝【各三两】
　　右九味防咀内泽漆汁中煮取五升温服五合至夜尽
　　【集解】李彣曰欬者水寒射肺也衇浮者停水而又挟风以鼓之也麻黄去风散肺逆与半夏细辛干姜五味子石膏同用即前小青龙加石膏为解表行水之剂也然土能制水而地道壅塞则水亦不行故用厚朴踈敦阜之土使脾气健运而水自下泄矣杏仁下气去逆小麦入心经能通火气以火能生土助脾而共成决水之功也又云衇沉为水以泽漆为君者因其功专于消痰行水也水性隂寒桂枝行阳气以导之然所以停水者以脾土衰不能制水肺气逆不能通调水道故用人参紫参白前甘草补脾顺肺同为制水利水之方也黄芩苦以泄之半夏生姜辛以散之也
　　沈明宗曰详金匮欬病本于肺则一大纲有三一者热刑肺金气弱不振欬而唾沫为肺痿二者风伤卫分则病欬上气喘为肺胀三者邪传荣血凝而不行为肺痈然肺胀之中又分风寒表里饮多风少风多饮少之治故气喘而躁衇浮者为心下有水欲作风水当以小青龙两解表里加石膏以清风热目如脱状乃风寒多而饮少以越婢驱风加半夏而下痰逆风寒外束火热内郁喉中水鸡声者射干麻黄汤宣通表里之邪风热壅逆津液不布化而为涎时时唾浊但坐不得眠者皂荚丸以驱风郁之涎若欬而衇浮邪居肺气以厚朴麻黄汤俾从表解欬而衇沉邪入于荣将成肺痈以泽漆而破壅结火逆上气咽喉不利是无外邪治当麦门冬汤清润滋降若见浮肿肩息衇浮大而下利真气上浮下脱则为不治以上皆外邪兼内饮合病微细之辩临证又当合内经五藏六腑互相传乘之欬而辩之则尽善矣














　　御纂医宗金鉴卷十九
<子部,医家类,御纂医宗金鉴>
　　钦定四库全书
　　御纂医宗金鉴卷二十
　　订正仲景全书金匮要略注中之一目録
　　奔豚气篇第八
　　桂枝加桂汤
　　奔豚汤
　　茯苓桂枝甘草大枣汤
　　胸痹心痛短气萹第九
　　栝蒌薤白白酒汤
　　栝蒌薤白半夏汤
　　乌头赤石脂圆
　　薏苡附子散
　　茯苓杏仁甘草汤
　　橘皮枳实生姜汤
　　枳实薤白桂枝汤
　　人参汤
　　桂枝生姜枳实汤
　　腹满寒疝宿食萹第十
　　附子粳米汤
　　大建中汤
　　赤丸
　　厚朴三物汤
　　大黄附子汤
　　厚朴七物汤
　　大柴胡汤
　　乌头煎
　　当归生姜羊肉汤
　　乌头桂枝汤
　　蒂散
　　五臓风寒积聚萹第十一
　　麻子仁圆
　　甘草干姜茯苓白术汤
　　惊悸吐衄下血胸满瘀血萹第十二
　　栢叶汤
　　泻心汤
　　黄土汤
　　桂枝去芍药加蜀漆牡蛎龙骨救逆汤
　　半夏麻黄圆









　　御纂医宗金鉴卷二十目録
　　钦定四库全书
　　御纂医宗金鉴卷二十
　　订正仲景全书金匮要畧注中之一
　　奔豚气病衇证并治第八
　　师曰病有奔豚有吐脓有惊怖有火邪此四部病皆従惊发得之
　　【按】篇中祗有奔豚一证而吐脓惊怖火邪皆简脱必有缺文
　　师曰奔豚病従少腹起上冲咽喉发作欲死复还止皆従惊恐得之
　　【注】奔豚者肾病也以其病従少腹上冲咽喉有如豚窜奔突之状故名之也发作则肾气上乗于心而欲死作已则气衰复还于肾而止故其病虽有微甚不同然必皆従惊恐得之盖惊伤心恐伤肾两藏交病也水能胜火肾上凌心故治法宜泻肾而补心也
　　【集注】张従政曰惊者为自不知故也恐者为自知也周扬俊曰少隂脉循喉咙因其所系之经而上冲殊便也
　　发汗后烧鍼令其汗鍼处被寒核起而赤者必发奔豚气従少腹上至心灸其核上各一壮与桂枝加桂汤主之
　　【注】此条与伤寒论同伤寒论中无发汗后三字而有太阳伤寒者加温鍼必惊也十一字当従伤寒论为是葢明所以致惊之由非一端即寒侵鍼处亦能为是病也夫太阳伤寒者加温鍼必惊也谓病伤寒之人卒然加以温鍼其心必惊非谓温鍼之后必生惊病也烧鍼即温鍼也烧鍼取汗亦汗法也鍼防宜当避寒若不知谨外被寒袭火郁衇中血不流行所以有结核肿赤之患也夫温鍼取汗其法亦为迅烈矣既鍼而荣不奉行作觧必其人素寒隂盛也故虽有温鍼之火但发核赤又被寒侵故不但不解反召隂邪而加鍼之时心既惊虚所以肾水隂邪得上凌心阳而发奔豚也奔豚者肾水隂邪之气従少腹上冲于心若豚之奔也先灸核上各一壮者外祛其寒邪继与桂枝加桂汤者内伐其肾邪也
　　【集注】周扬俊曰奔豚北方肾邪也烧鍼令汗縦不合法与少隂何与而作奔豚盖太阳相表里也鍼处被寒核起而赤吾知前此之邪未散而后此之邪复入惟桂伐肾邪也所以用桂加入桂枝汤中一以外觧风邪一以内泄隂气也先灸核上者因寒而肿惟灸消之也
　　桂枝加桂汤方
　　桂枝【五两】　　　芍药【三两】
　　甘草【二两炙】　　　生姜【三两】
　　大枣【十二枚】
　　右五味以水七升微火煮取三升去滓温服一升
　　奔豚气上冲胸腹痛往来寒热奔豚汤主之
　　【注】奔豚气上冲咽喉发作欲死是奔豚之甚者也气上冲胸腹痛往来寒热是奔豚之微者也甚者以桂枝加桂汤従肾逐隂降逆也微者以奔豚汤従心调血散逆也
　　奔豚汤方
　　甘草　　　　　芎防
　　当归【各二两】　　　半夏【四两】
　　黄芩【二两】　　　生葛【五两】
