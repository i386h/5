<!-- { "loadSidebar": true } -->
　　芍药【二两】　　　生姜【四两】
　　甘李根白皮【一升】
　　右九味以水二斗煮取五升温服一升日三夜一服
　　【集解】沈明宗曰用芎归白芍甘草调养厥隂少阳血气之正而邪自外出以生葛黄芩半夏生姜佐李根解半表半里之寒热而逆可散盖奔豚虽属肾病然兼厥隂少阳之邪而发者有之仲景用此方明非仅寒邪一端致然也
　　发汗后脐下悸者欲作奔豚茯苓桂枝甘草大枣汤主之
　　【注】发汗后心下悸者心阳虚本经自病也脐下悸者肾邪乗虚上干心病也奔豚者脐下气动而上冲也欲作奔豚者有似奔豚之状而将作未作也茯苓桂枝甘草大枣汤所以补火土而伐水邪也上条发明外感寒邪病奔豚此条更申明内有水气亦病奔豚也
　　【集注】徐彬曰仲景论证毎合数条以尽其变言奔豚由于惊又言其従少腹冲至咽喉又言其兼腹痛而往来寒热又言其兼核起而无他病又言汗后脐下悸欲作奔豚而未成者其浅深了然用和觧用伐肾用桂不用桂酌治微妙奔豚一证病因证治无复剰义苟不防仲景立方之意则峻药畏用平剂寡效岂古方不宜于今哉
　　周扬俊曰汗本心之液发汗而脐下病悸者心气虚而肾气动也
　　茯苓桂枝甘草大枣汤方
　　茯苓【半觔】　　　桂枝【四两】
　　甘草【二两炙】　　　大枣【十五枚】
　　右四味以甘澜水一斗先煮茯苓减二升内诸药煮取三升去滓温服一升日三服　作甘澜水法取水三升置大盆内以杓扬之数千遍水上有珠子五六千颗相逐取用之
　　【集觧】程林曰汗后脐下悸者阳气虚而肾邪上逆也脐下为肾气发源之地茯苓泄水以伐肾邪桂枝行阳以散逆气甘草大枣甘温助脾土以制肾水煎用甘澜水者扬之无力全无水性取其不助肾邪也
　　胸痹心痛短气病衇证并治第九
　　师曰夫衇当取太过不及阳微隂即胸痹而痛所以然者责其极虚也今阳虚知在上焦所以胸痹心痛者以其隂故也
　　【注】衇太过则病不及亦病故衇当取太过不及而病也阳微寸口衇微也阳得隂衇为阳不及上焦阳虚也隂尺中衇也隂得隂衇为隂太过下焦隂实也凡隂实之邪皆得以上乗阳虚之胸所以病胸痹心痛胸痹之病轻者即今之胸满重者即今之胸痛也
　　【集注】李彣曰内经云胃衇平者不可见太过不及则病见矣寸衇为阳以上焦正应胸中部分若阳衇不及而微则为阳虚主病上焦故受病胸痹尺衇太过而则为隂盛知在下焦故上逆而为痛也尤怡曰上焦为阳之位而微衇为虚之甚故曰责其极虚
　　平人无寒热短气不足以息者实也
　　【注】平人无病之人也无寒热无表邪也平人无故而有短气不足以息之证不可责其虚也此必邪在胸中痹而不通阻碍呼吸当责其实也
　　【集注】李彣曰上节云责其极虚此又云实何也经云邪之所凑其气必虚留而不去其病为实是也然短气与少气有辨少气者气少不足于言内云言而微终日乃复言者此夺气是也短气者气短不相续似喘非喘若有气上冲故似喘而不摇肩似呻吟而无痛是也
　　尤怡曰平人素无疾之人也无寒热无新邪也而乃短气不足以息当是里气因邪而实或痰或食或饮碍其升降之气而然也
　　胸痹之病喘息欬唾胸背痛短气寸口衇沉而迟闗上小数栝蒌薤白白酒汤主之
　　【注】寸口衇沉而迟沉则为里气滞迟则为藏内寒主上焦藏寒气滞也闗上小而疾小为阳虚疾寒痛是主中焦气急寒痛也胸背者心肺之宫城也阳气一虚诸寒隂邪得以乗之则胸背之气痹而不通轻者病满重者病痛理之必然也喘息欬唾短气证之必有也主之以栝蒌薤白白酒汤者用辛以开胸痹用温以行阳气也
　　【集注】赵良曰凡寒浊之邪滞于上焦则阻其上下徃来之气塞其前后隂阳之位遂令为喘息为咳唾为痛为短气也
　　程林曰胸中者心肺之分故作喘息咳唾也诸阳受气于胸而转行于背气痹不行则胸背为痛而气为短也
　　栝蒌薤白白酒汤方
　　栝蒌实【一枚捣】　　薤白【半觔】
　　白酒【七升】
　　右三味同煮取二升分温再服
　　胸痹不得卧心痛彻背者栝蒌薤白半夏汤主之【注】上条胸痹胸背痛尚卧以痛微而气不逆也此条心痛彻背不得卧是痛甚而气上逆也故仍用前方大加半夏以降逆也
　　【集注】尤怡曰胸痹不得卧是胸中痛甚肺气上而不下也心痛彻背是气闭塞而前后不通故也其痹为尤甚矣所以然者有痰饮以为之援也
　　栝蒌薤白半夏汤方
　　栝蒌实【一枚捣】　　薤白【三两】
　　半夏【半升】　　　白酒【一斗】
　　右四味同煮取四升温服一升日三服
　　【集觧】魏荔彤曰用半夏之苦以开郁行气痛甚则结甚故减薤白之湿用半夏之燥更使胶腻之物随汤而荡涤也日三服亦従上治者应徐取频服也
　　心痛彻背背痛彻心乌头赤石脂圆主之
　　【注】上条心痛彻背尚有休止之时故以栝蒌薤白白酒加半夏汤平剂治之此条心痛彻背背痛彻心是连连痛而不休则为隂寒邪甚浸浸乎阳光欲熄非薤白白酒之所治也故以乌头赤石脂圆主之方中乌附椒姜一大辛大热别无他顾峻逐隂邪而已
　　【集注】李彣曰心痛在内而彻背则内而达于外矣背痛在外而彻心则外而入于内矣故既有附子之温而复用乌头之迅佐干姜行阳大散其寒佐蜀椒下气大开其郁恐过于大散大开故复佐赤石脂入心以固涩而收阳气也
　　赤石脂圆方
　　蜀椒【一两一法二分】　　乌头【一分炮】
　　附子【半两炮一法一分】　赤石脂【一两一法二分】
　　干姜【一两一法一分】
　　右五味末之蜜丸如桐子大先食服一丸日三服不知稍加服
　　胸痹缓急者薏苡附子散主之
　　【注】缓急者谓胸痹痛而时缓时急也当审其缓急而施治若缓而不急者以栝蒌薤白白酒汤主之今时缓时急故以薏苡附子散急通痹气以迅扫隂邪也
　　薏苡附子散方
　　薏苡仁【十五两】　　大附子【十枚炮】
　　右二味杵为散服方寸匕日三服
　　【集觧】李彣曰缓急者或缓而痛暂止或急而痛复作也薏苡仁入肺利气附子温中行阳为散服则其效更速矣
　　魏荔彤曰薏苡下气寛胸附子温中散邪为邪盛甚而阳防亦甚者立法也
　　胸痹胸中气塞短气茯苓杏仁甘草汤主之橘枳姜汤亦主之
　　【注】胸痹胸中急痛胸痹之重者也胸中气塞胸痹之轻者也胸为气海一有其隙若阳邪干之则化火火性气开不病痹也若隂邪干之则化水水性气阖故令胸中气塞短气不足以息而为胸痹也水盛气者则息促主以茯苓杏仁甘草汤以利其水水利则气顺矣气盛水者则痞塞主以橘皮枳实生姜汤以开其气气开则痹通矣
　　【集注】沈明宗曰邪气阻塞胸膈肺气不得往来流利则胸中气塞短气方用杏仁使肺气下通以茯苓导引湿下行甘草和中俾邪去则痹开而气不短矣然胸痹乃胸中气塞土湿寒浊隂气以挟外邪上逆所致故橘枳生姜善于散邪下浊所以亦主之魏荔彤曰此证乃邪实而正不甚虚阳防而隂不甚盛盖痹则气必塞气塞则必短气前言之矣今开降其气而诸证自除矣
　　茯苓杏仁甘草汤方
　　茯苓【三两】　　　杏仁【五十个】
　　甘草【一两】
　　右三味以水一斗煮取五升温服一升日三服不差更服
　　橘皮枳实生姜汤方
　　橘皮【一觔】　　　枳实【三两】
　　生姜【半觔】
　　右三味以水五升煎取二升分温再服
　　胸痹心中痞气气结在胸胸满脇下逆抢心枳实薤白桂枝汤主之人参汤亦主之
　　【注】心中即心下也胸痹病心下痞气闷而不通者虚也若不在心下而气结在胸胸满连脇下气逆撞心者实也实者用枳实薤白桂枝汤主之倍用枳朴者是以破气降逆为主也虚者用人参汤主之即理中汤是以温中补气为主也由此可知痛有补法塞因塞用之义也
　　【集注】魏荔彤曰胸痹自是阳微隂盛矣心中痞气气结在胸正胸痹之病状也再连脇下之气俱逆而抢心则痰饮水气俱乗隂寒之邪动而上逆胸胃之阳气全难支拒矣故用枳实薤白桂枝汤行阳开郁温中降气犹必先后煮治以融和其气味俾缓缓荡除其结聚之邪也再或虚寒已甚无敢恣为开破者故人参汤亦主之以温补其阳使正气旺而邪气自消也
　　尤怡曰心中痞气气痹而成痞也脇下逆抢心气逆不降将为中之害也用此二方者一以去邪之实即以安正一以养阳之虚即以逐隂是在审其病之新久与气之虚实而决之
　　枳实薤白桂枝汤方
　　枳实【四枚】　　　厚朴【四两】
　　薤白【半觔】　　　桂枝【一两】
　　栝蒌实【一枚捣】
　　右五味以水五升先煮枳实厚朴取三升去滓内诸药煮数沸分温三服
　　人参汤方
　　人参　　　　　甘草
　　干姜　　　　　白术【各三两】
　　右四味以水八升煮取三升温服一升日三服
　　心中痞诸逆心悬痛桂枝生姜枳实汤主之
　　【注】心中痞即上条心中痞气也诸逆诸气上逆也上条之逆不过撞心而不痛此条之逆则心悬而空痛如空中悬物动摇而痛也用桂枝生姜枳实汤通阳气破逆气痛止痞开矣
　　【集注】程林曰诸逆如脇下逆抢心之类邪气独留于上则心悬痛
　　尤怡曰诸逆该痰饮客气而言心悬痛谓如悬物动摇而痛逆气使然也
　　桂枝生姜枳实汤方
　　桂枝【三两】　　　生姜【三两】
　　枳实【五枚】
　　右三味以水六升煮取三升分温三服
　　【集觧】赵良曰枳实生姜原以治气塞况于痞乎故较前条稍减轻分两使痞者下其气以开之悬痛属饮者得生姜以散之既足建功矣乃去橘皮而用桂枝者以所逆非一或通阳气或破结气或散寒气皆去痹也
　　腹满寒疝宿食病衇证并治第十
　　趺阳衇微法当腹满不满者必便难两胠疼痛此虚寒従下上也当以温药服之
　　【注】趺阳胃衇也当缓而和今见衇是肝衇也肝衇见于脾部是木盛土虚也法当腹满今不腹满者肝衇微不盛而脾不虚故脾未受病也肝自郁则失其条达之性必夲经自病故便难两胠痛也然非肝火实病此乃虚寒従下上也当以温药服之
　　腹满时减复如故此为寒当与温药
　　【按】此篇无治虚寒腹满之方当与温药之下当有宜厚朴生姜甘草半夏人参汤主之十四字必是脱简阅伤寒论太隂篇自知
　　【注】此承上条互详其证以明其治也腹满便难脾实病也今腹满而不便难脾虚病也且腹满有时而减有时复如不满乃虚寒也当与温药主之以厚朴生姜甘草半夏人参汤消满散寒缓中降逆补虚乃治虚满之法也
　　【集注】魏荔彤曰腹满或服下药或服补药有时减退未防旋腹满如故则不可作实与热治也仲景明此为寒里寒従无下法惟有温药与服虚者以温中补气实者亦以温中行气为义是治气寒腹满第一善法也
　　厚朴生姜甘草半夏人参汤方
　　厚朴【半觔】　　　生姜【半觔】
　　半夏【半觔】　　　人参【一两】
　　甘草【三两炙】
　　右五味以水一斗煮取三升去滓温服一升日三服
