<!-- { "loadSidebar": true } -->
　　【集注】赵良曰内经色泽者病溢饮溢饮者渇而多饮溢于肠胃之外又曰水隂也目下亦隂也腹者至隂之所居也故水在腹便目下肿也灵枢曰水始起也目下防肿如如新卧起之状其人初由水谷不化津液以成消渇必多饮多饮则水积水积则气道不宣故衇伏矣
　　沈明宗曰水外走则泛溢于皮肤肌肉内逆则浸淫于脏腑肠胃相随胃衇上注于面目下如卧之状水主明亮而光润故面鲜泽为水病之騐也然水病因阳防隂盛经隧不利所以衇伏而胃中津液水饮外溢皮肤肌肉不溉喉舌故作消渇诚非真消渇也
　　师曰诸有水者腰以下肿当利小便腰以上肿当发汗乃愈
　　【注】诸有水者谓诸水病也治诸水之病当知表里上下分消之法腰以上肿者水在外当发其汗乃愈越婢青龙等汤证也腰以下肿者水在下当利小便乃愈五苓猪苓等汤证也
　　【集注】赵良曰身半以上天之分阳也身半以下地之分隂也而身之腠理行天分之阳小便通地分之隂故水停于天者开腠理而水从汗散水停于地者决其出闗而水自出矣即内经开鬼门洁净府法也
　　尤怡曰发汗利小便因其势而利之也
　　病水腹大小便不利其衇沉絶者有水可下之
　　【注】上条为水之在外在下者立法也若水在里者非其治矣腹者至隂脾也故病水必腹大也水畜于内故小便不利也其衇沉絶即伏衇也衇伏腹大小便不利里水已成故可下之十枣神祐之类酌而用之可也
　　【集注】程林曰腹大者为水在里小便不利者为水不行是以衇必沉伏也故宜下之以利其水
　　里水者一身面目黄肿其衇沉小便不利故令病水假如小便自利此亡津液故令渇也越婢加术汤主之【按】越婢加术汤主之七字当在后太阳病衇浮而条发汗即愈之下文义始属必是错简在此观其里有水之文自可知非越婢加术汤发表之药所能治矣
　　【注】此承上条言里水未实不可下不可利之义也里水者谓里有水也一身面目黄肿有水之证也衇沉有水之衇也虽有是证衇犹必渇而小便不利腹大者始为里有水也设不腹大满急此里水未实不可下也若小便自利此亡津液作渇非里有水作渇亦不可利小便也
　　【集注】尤怡曰里水水从里积与风水不同故其衇不浮而沉而盛于内者必溢于外故一身面目悉黄肿也水病小便当不利今反自利则津液消亡水病已而渇病起矣
　　越婢加术汤方【见下】
　　心下坚大如盘边如旋盘水饮所作枳实白术汤主之【注】心下坚大如盘边如旋盘此里水所作也似当下而不可下者以坚大而不满痛是为水气虚结未可下也故以白术倍枳实补正而兼破坚气行则结开两得之矣此里水不可下之和剂也
　　【集注】赵良曰心下胃上脘也胃气弱则所饮之水入而不消痞结而坚必强其胃乃可消痞白术健脾强胃枳实善消心下痞逐停水散滞气
　　程林曰此证如盘而不如杯是水饮散漫之状也以散漫于心下如盘不必辛热之剂以发之但用枳术以散之得腹中耎而水自消矣
　　沈明宗曰见心下坚大如盘当审虚实寒热衇之浮沉迟数大小为异毋得执方而悮用也
　　尤怡曰言水饮所作者所以别于气分也气无形以辛甘散之水有形以苦泄之
　　枳实白术汤方
　　枳实【七枚】　　　白术【二两】
　　右二味以水五升煮取三升分温三服腹中耎即当散也
　　【集觧】李彣曰枳实消胀苦以泄之也白术去湿苦以燥之也后张元素治痞用枳术丸亦从此汤化出但此乃水饮所作则用汤以荡涤之彼属食积所伤则用丸以消磨之一汤一丸各有深意非漫无主张也
　　趺阳衇当伏今反夲自有寒疝瘕腹中痛医反下之下之则胸满短气趺阳衇当伏今反数夲自有热消谷小便数今反不利此欲作水
　　【注】此明里有水兼寒兼热误下之义也里水衇伏非谓三部衇皆当伏乃谓趺阳胃衇当伏也若衇不伏反其人必夲自有寒也水寒同病则疝瘕腹中痛医误以为里水而下之水去寒留更虚其中故胸满短气也若衇不伏反数其人必夲自有热也水热同病当消谷而小便数不病水也今小便反不利此欲作水之病也
　　【集注】赵良曰趺阳当伏者非趺阳胃气之夲衇也为水畜于下其气伏故衇亦伏衇法曰伏者为水魏茘彤曰趺阳有水邪则当伏以胃阳为衣湿隂寒所固闭故阳明之衇不出也今反不惟水盛于里而且寒盛于中矣盖其人不止有水气之邪而更兼平日有积寒疝瘕腹中常常作痛水邪中又兼寒邪也医者不识其为隂寒乃以为水邪可下虽水下沉而寒邪上逆故胸满短气矣此病趺阳衇当伏今反数为夲自有热然夲自有热则当消谷小便数大便坚如伤寒胃实之证也今小便反不利则知为欲作水与湿热之邪无疑也
　　肝水者其腹大不能自转侧脇下腹痛时时津液防生小便续通
　　【注】以上发明表里上下之水以下发明五臓气血之水也肝主筋腹脇是其部也水邪干之外则筋缓不能自转侧内则腹大脇痛淋溲也
　　【集注】魏荔彤曰肝水者水附肝则肝水也肝经有水必存两脇故腹大而脇下痛少阳隂阳往来之道路有邪窒碍故不能自转侧肝有水邪必上冲胸咽故时时津液防生及上升而下降小便不利者又续通此水邪随肝木往来升降之气上下为患也见此知肝经有水当于肝臓治之也
　　尤怡曰肝之腑在脇而气连少腹肝之水不行则腹大不能转侧脇下腹痛也时时津液防生小便续通者肝喜冲逆而主踈泄水液随之而上下也
　　心水者其身重而少气不得卧烦而躁其人隂肿【按】其人隂肿四字当在肾水条内错简在此
　　【注】心主衇膻中是其部也水邪干之外则周身之衇不行其身重也内则少气心烦不得卧而躁也
　　【集注】程林曰内经云心主身之血衇上经曰水在心心下坚筑短气是以身重少气也内经曰诸有水病者不得卧夫心属火水在心是以不得卧而烦躁也
　　魏荔彤曰夫水邪亦积聚之类也切近于其处则伏留于是臓即可以臓而名证水附于心则心水也心经有水四肢百骸皆可灌注故身重气为水邪所阻故少气水邪逼处神防不安故不得卧神明扰乱故躁而烦见此知心经有水当于心经治之也
　　脾水者其腹大四肢苦重津液不生但苦少气则小便难
　　【注】脾主腹四肢是其部也水邪干之外则四肢苦重内则腹大少气小便难也
　　【集注】魏荔彤曰脾水者水附于脾则脾水也脾专主腹故腹大脾主旋运又主四肢旋运不利故四肢苦重津液不生气不行于上下则阻碍不通故上则苦少气下则小便难见此知有水在脾当于脾藏治水也
　　尤怡曰脾主腹而气行四肢脾受水气则腹大四肢重津气生于谷谷气运于脾脾湿不运则津液不生而少气小便难者湿不行也
　　肺水者其身肿小便难时时鸭溏
　　【注】肺主气皮毛是其部也水邪干之外则周身皮肿内则不输小便大肠乃其腑水走大肠故鸭溏也
　　【集注】赵良曰肺主皮毛行荣卫与大肠合今有水病则水充满皮肤肺夲通调水道下输膀胱为尿溺今既不通水不得自小便出反从其合与糟粕混成鸭溏也
　　魏荔彤曰肺水者水附于肺则肺水也肺主气气引水行亦能使之周身浮肿肺不肃则气化壅故小便难小便难则清浊不分故便鸭溏此知为有水在肺当于肺藏治水也
　　尤怡曰鸭溏如鸭之后水粪杂下也
　　肾水者其腹大脐肿腰痛不得溺隂下湿如牛鼻上汗其足逆冷面反瘦
　　【按】面反痩之下当有上条其人阴肿四字
　　【注】肾主腰足阴是其部也水邪干之外则阴肿隂下湿足冷面痩内则腹大脐肿腰痛不得溺也此五者指水气等胀为言故俱不喘欬也
　　【集注】程林曰肾者胃之闗也闗门不利故令聚水而生病是以有腹大脐肿之证也腰者肾之外故令腰痛膀胱者肾之腑故冷不得溺也以其不得溺则水气不得泄浸渍于睾囊而为隂汗流注于下焦而为足冷夫肾为水藏又被水邪则上焦之气血随水性而下趋故其人面反痩非若风水里水之面目浮肿也
　　魏荔彤曰肾水者水附于肾则肾水也肾主少腹少腹水湿固沍故腹大脐肿腰痛腰以下俱肾主之也水湿在下焦膀胱之气反塞故不惟小便难而且竟不得溺隂寒下盛故阴下湿如牛鼻上汗冷而且粘其足皆逆冷也面乃阳之部位下阴盛上阳衰故面必痩见此知水在肾当于肾藏治水也
　　尤怡曰身半以下肾气主之水在肾则腰痛脐肿腹大也不得溺阴下湿如牛鼻上汗其足逆冷者肾为隂水亦为隂两隂相得阳气不行而湿寒独胜也面反瘦者面为阳阴盛于下则阳衰于上也
　　师曰寸口衇沉而迟沉则为水迟则为寒寒水相搏趺阳衇伏水谷不化脾气衰则鹜溏胃气衰则身肿少阳衇卑少隂衇细男子则小便不利妇人则经水不通经为血血不利则为水名曰血分
　　【注】寸口两寸也衇沉而迟沉则为水迟则为寒水寒相搏于胸中则阳气不运故趺阳两闗之衇伏而不起水谷不化也若脾气衰则鹜溏胃气衰则身肿也少阳右尺衇陷下少隂左尺衇细小亦因寒水太甚命火受制故男子水精不化小便为之不利女子血化为水经水为之不通也经血而曰经水者以水为血之体也女子以血为主故曰血分也
　　【集注】赵良曰仲景衇法寸口多与趺阳合何也盖寸口属肺手太阴之所过肺朝百衇十二经各以其时来见于寸口脾胃二经出在右闗胃乃水谷之海五藏皆禀气于胃则胃又五藏之夲所以经衇尤为诸经之要领也邪或干于胃者必再就趺阳诊之趺阳胃衇之源也
　　尤怡曰此合诊寸口趺阳而知为寒水胜而胃阳不行也胃阳不行则水谷不化水谷不化则脾胃俱衰脾气主里故衰则鹜溏胃气主表故衰则身肿也少阳者生气也少隂者地道也而俱受气于脾胃脾胃衰则少阳衇卑而生气不荣少隂衇细而地道不通男子则小便不利妇人则经血不通而其所以然者则皆阳气不行隂气乃结之故曰血分者谓虽病于水而实出于血也
　　师曰寸口衇迟而濇迟则为寒濇为血不足趺阳衇防而迟防则为气迟则为寒寒气不足则手足逆冷手足逆冷则荣卫不利荣卫不利则腹满肠鸣相逐气转膀胱荣卫俱劳阳气不通即身冷隂气不通即骨疼阳气前通则恶寒隂气前通则痹不仁隂阳相得其气乃行大气一转其气乃散实则失气虚则遗溺名曰气分【按】名曰气分之下当有下条桂枝去芍药加麻黄附子细辛汤主之十五字
　　【注】寸口衇迟为寒衇濇少血趺阳衇防乏气迟亦为寒是则气血俱虚为寒气所干荣卫不利隂阳不通故身寒骨痛手足逆冷腹满肠鸣恶寒麻痹失气遗溺也此气血俱虚寒气内客之气胀故曰气分而下条发明主治用桂枝去芍药加麻黄附子细辛汤者温养荣卫隂阳发散寒邪之气也
　　【集注】程林曰气散必从前后而去邪气实则失气于后正气虚则遗溺于前也
