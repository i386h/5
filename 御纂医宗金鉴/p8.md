<!-- { "loadSidebar": true } -->
　　【注】太阳病表未解而下之里实者邪陷则为结胸大陷胸汤证也里虚者邪陷则为下利桂枝人参汤证也胸实者邪陷则为胸中痞鞕气上冲咽喉不得息蒂散证也今胸虚邪陷于胸故但为气上冲是表尚未罢然无壅满不得息痞鞕之证故不可吐下仍当解表可与桂枝汤如法汗之使陷胸之邪不受外束胸中之气得以四达自不致内壅而上冲矣若不上冲者不可与也
　　【集注】方有执曰气上冲者阳主气而上升风属阳邪下后入里乘虚而上冲也若不上冲则非阳邪可知故不可与
　　病如桂枝证头不痛项不强寸衇微浮胸中痞鞕气上冲咽喉不得息者此为胸有寒也当吐之宜蒂散【注】病如桂枝证乃头项强痛发热汗出恶风衇浮缓也今头不痛项不强是桂枝证不悉具也寸衇微浮是邪去表未逺已离其表也胸中痞鞕气上冲喉不得息是邪入里未深而在胸中必胸中素有寒饮之所致也寒饮在胸不在肌腠解肌之法无可用也痞鞕在胸而不在心下攻里之法亦无所施惟有髙者越之一法使胸中寒饮一涌而出故宜吐之以蒂散也
　　【集注】程应旄曰痞鞕一证因吐下者为虚不因吐下者为实实邪痰饮填塞心胸中下二焦为之阻絶自不得不从上焦为出路所谓在上者因而越之是也
　　汪琥曰伤寒一病吐法不可不讲所以仲景以此条特出之太阳上篇者以吐不宜迟与太阳汗证之法相等当于二三日间审其证而用此法也沈眀宗曰素有痰饮内积稍渉风寒引动其痰即外如桂枝汤证但无头痛项强知非风邪中表矣张锡驹曰气上冲咽喉不得息者邪挟寒饮从太阳之气而上越也
　　蒂散方
　　蒂【一分熬黄】　　　赤小豆【一分】
　　右二味各别捣筛为散已合治之取一钱匕以香豉一合用热汤七合煮作稀糜去滓取汁和散温顿服之不吐者少少加服得快吐乃止诸亡血虚家不可与蒂散
　　【方解】胸中者清阳之府诸邪入胸府阻遏阳气不得宣达以致胸满痞鞕热气上冲燥渴心烦嗢嗢欲吐衇数促者此热郁结也胸满痞鞕气上冲咽喉不得息手足寒冷欲吐不能吐衇迟者此寒郁结也凡胸中寒热与气与饮郁结为病谅非汗下之法所能治必得酸苦涌泄之品因而越之上焦得通阳气得复痞鞕可消胸中可和也蒂极苦赤豆味酸相须相益能疏胸中实邪为吐剂中第一品也而佐香豉汁合服者借谷气以保胃气也服之不吐少少加服得快吐即止者恐伤胸中元气也此方奏功之防胜于汗下所谓汗吐下三大法也今人不知仲景子和之精义置之不用可胜惜哉然诸亡血虚家胸中气液已亏不可轻与特为申禁
　　病发于阳而反下之热入因作结胸病发于隂而反下之因作痞所以成结胸者以下之太早故也
　　【注】此总释结胸与痞鞕之因也中风阳邪故曰病发于阳也不汗而反下之热邪乘虚陷入因作结胸伤寒隂邪故曰病发于隂也不汗而反下之热邪乘虚陷入因作痞鞕所以成结胸与痞鞕者以表未解而下之太早故也病发于隂不言热入者省文耳然病发于阳而误下者未尝无痞鞕病发于隂而误下之亦时成结胸良由人之气体不同或从实化或从虚化也
　　【集注】张兼善曰风邪入里则结胸寒邪入里则为痞然此皆太阳病之所由来非别隂证阳证也
　　太阳病衇浮而动数浮则为风数则为热动则为痛数则为虚头痛发热微盗汗出而反恶寒者表未解也医反下之动数变迟膈内拒痛胃中空虚客气动膈短气躁烦心中懊憹阳气内陷心下因鞕则为结胸大陷胸汤主之若不结胸但头汗出余处无汗跻颈而还小便不利身必发黄
　　【按】数则为虚句疑是衍文
　　【注】太阳病衇浮而动数浮则为风邪衇也数则为热邪衇也动则为诸痛衇也头痛发热太阳证也热蒸于阳阳虚则自汗出热蒸于隂隂虚则盗汗出隂虚当恶热今反恶寒故知此非隂虚之盗汗乃表未解之盗汗微微而出也表未解当解表医反下之遂使动数之热衇变为寒迟盖动数乃表邪欲传因下而逆于膈中故不传而衇亦变也表客阳邪乘胃空虚陷入胸膈而拒痛短气不能布息烦躁心中懊憹心下因鞕径从实化而为结胸矣法当以大陷胸汤主之若不从实化不成结胸但头汗出至颈余处无汗则热不得越也小便不利则湿不得泻也热湿合化故身必发黄也
　　【集注】成无已曰动数变迟而浮衇独不变者以邪结胸中上焦阳分衇不得而沉也
　　朱震亨曰太阳病表未解而攻里里已虚矣虽见浮而动数之阳衇一经误下则必变为迟隂之衇矣胃中空虚短气躁烦虚之甚矣借曰阳气内陷心中因鞕而可迅攻之乎大陷胸之力不缓于承气下而又下寜不畏其重虚耶即阳病实邪下后若胃中空虚客气动膈心中懊憹者亦以栀子豉汤吐胸中之邪可也况太阳误下后明有虚证乎
　　【按】朱震亨所论治以栀子豉汤吐之亦是未成结胸从胸虚有热而化者宜也若从胸虚有寒而化者不论已成未成结胸则又当从活人书温补法矣不可混施也
　　方有执曰太阳之衇本浮动数者亦传也太阳本自汗而言微盗汗本恶寒而言反恶寒者稽乆而然也膈心胸之间也拒格拒也言膈气与邪气相格拒而为痛也客气邪气也短气促气不能布息也懊憹心为邪乱而不寜也阳气客气之别名也以本外邪故曰客气以邪本风故曰阳气以里虚因而陷入故曰内陷自若不结胸句至末以变之轻者而言也
　　大陷胸汤方
　　大黄【六两去皮】　　　芒硝【一升】
　　甘遂【一钱另碾】
　　右三味以水六升先煮大黄取二升去滓内芒硝煮一两沸内甘遂末温服一升得快利止后服
　　【集解】方有执曰上焦有髙邪必陷下以平之故曰陷胸汤平邪荡寇将军之职也以大黄为君咸能软坚以芒硝为臣彻上彻下破结逐水以甘遂为佐惟大实者乃为合法如挟虚或衇浮不可轻试
　　太阳病重发汗而复下之不大便五六日舌上燥而渴日晡所小有潮热从心下至少腹鞕满而痛不可近者大陷胸汤主之
　　【注】此承上条互发其义以详其证治也太阳病重发汗而复下之津液伤矣不大便五六日胃府燥矣舌上燥渴胃中干也日晡潮热胃热盛也从心下至少腹鞕满而痛不可近者谓胸腹之中上下俱鞕满结实大痛手不可近故以大陷胸汤主之无疑也
　　【集注】内台方议曰日晡所作日晡所发
　　方有执曰此明结胸有阳明内实疑似之辨晡日加申时也小有微觉有也盖不大便燥渴日晡潮热从心下至少腹鞕满而痛皆似阳明内热惟小有潮热不似阳明大热之甚所以阳明必以胃家实为主而凡有一毫太阳证在皆不得入阳明例者亦以此也
　　程知曰太阳结胸兼阳明内实故用大陷胸汤由胸胁以及肠胃皆可荡涤无余若但下肠胃结热而遗胸上痰饮则非法矣
　　吴人驹曰一腹之中上下邪气皆盛证之全实者其衇常沉伏不可生疑畏惟下之而衇自渐出也
　　小结胸病正在心下按之则痛衇浮滑者小陷胸汤主之
　　【注】大结胸邪重热深病从心下至少腹鞕满痛不可近衇沉实故宜大陷胸汤以攻其结泻其热也小结胸邪浅热轻病正在心下鞕满按之则痛不按不痛衇浮滑故用小陷胸汤以开其结涤其热也
　　【集注】程应旄曰按陷胸条曰心下痛按之石鞕又曰心下满而鞕痛此曰病正在心下则知结胸不拘在心下与胸上祗在痛不痛上分别故痞证亦有心下鞕者但不痛耳
　　张锡驹曰汤有大小之别证有轻重之殊今人多以小陷胸汤治大结胸证皆致不救遂诿结胸为不可治之证不知结胸之不可治祗一二节余皆可治者苟不体认经旨必致临时推诿误人性命也
　　魏荔彤曰小结胸无实热之邪但微热而挟痰饮为患故虽结胸而不能髙踞胸巅但正在心下而已不能实力作痛惟按之痛而已诊之不沉而深惟浮而轻浅而已不能作石鞕惟虚而结阻而已所以大陷胸汤不应用而另设小陷胸汤髙下坚软轻重沉浮之间病机治法昭然已又云痞隂邪结胸阳邪然于阳邪中又有大小之分学者审之于凡寒热杂合之证无大实大热俱宜斟酌下法勿孟浪也
　　小陷胸汤方
　　黄连【一两】　　　半夏【半觔洗】
　　栝蒌实【一枚大者】
　　右三味以水六升先煮栝蒌取三升去滓内诸药煮取二升去滓分温三服
　　【方解】黄连涤热半夏导饮栝蒌润燥下行合之以涤胸膈痰热开胸膈气结攻虽不峻亦能突围而入故名小陷胸汤分温三服乃缓以治上之法也
　　伤寒六七日结胸热实衇沉而心下痛按之石鞕者大陷胸汤主之
　　【注】伤寒表不解误下成痞此其常也伤寒或有因误下而成结胸者乃其变也今伤寒六七日结胸不因误下而成此热实之证若衇沉里实衇也心下痛按之石鞕里实证也此为衇病皆实故以大陷胸汤主之也
　　【集注】喻昌曰热实二字形容结胸之状甚明见邪热填实于胸而不散漫也浮主伤寒无汗沉主伤寒结胸此与中风之阳邪结胸逈别所以不言浮也又曰阳邪误下成结胸隂邪误下成痞然中风间有痞证伤寒间有结胸证又不可不知
　　程应旄曰虽曰阳邪内陷然隂阳二字从虚实寒热上区别非从中风伤寒上区别表热盛实转入胃府则为阳明证表热盛实不转入胃府而陷入于膈则为结胸证故不必误下始成也不因下而成结胸者必其人胸有燥邪以失汗而表邪合之遂成里实观此条曰伤寒六七日又曰衇沉而则可知矣
　　汪琥曰或问衇沉焉知非寒实结胸答曰胸中者阳气之所聚也邪热当胸而结直至心下石鞕且痛则衇不但沉甚至有伏而不见者乌可以衇沉为非热耶大抵辨结胸之法但当凭证最为有凖
　　寒实结胸无热证者与三物小陷胸汤白散亦可服【按】无热证之下与三物小陷胸汤当是三物白散小陷胸汤四字必是传写之误桔梗贝母巴豆三物其色皆白有三物白散之义温而能攻与寒实之理相属小陷胸汤乃栝蒌黄连皆性寒之品岂可以治寒实结胸之证乎亦可服三字亦衍文也
　　【注】结胸证身无大热口不燥渴则为无热实证乃寒实也与三物白散然此证衇必当沉若衇沉迟或证见三隂则又非寒实结胸可比当以枳实理中汤治之矣
　　【集注】王肯堂曰热实结胸及寒实结胸活人书不拘寒热但用陷胸汤不瘥者用枳实理中丸即应手而愈
　　方有执曰寒以饮言饮本寒也又得水寒两寒抟结而实于胸中故谓无热证也
　　程知曰结胸有大小之别寒热之异不得防用硝黄也
　　郑重光曰水寒结实在胸则心阳被据自非细故用三物白散下寒而破结皆不得已之兵也
　　三物白散方
　　桔梗【三分】　　　巴豆【一分去皮心熬黒研如脂】
　　贝母【三分】
　　右件二味为末内巴豆更于臼中杵之以白饮和服强人半钱匕羸者减之病在膈上必吐在膈下必利不利进热粥一杯利过不止进冷粥一杯
　　【方解】是方也治寒实水结胸证极峻之药也君以巴豆极辛极烈攻寒逐水斩闗夺门所到之处无不破也佐以贝母开胸之结使以桔梗为之舟楫载巴豆搜逐胸邪悉尽无余膈上者必吐膈下者必利然惟知任毒以攻邪不量强羸鲜能善其后也故羸者减之不利进热粥利过进冷粥盖巴豆性热得热则行得冷则止不用水而用粥者借谷气以保胃也
