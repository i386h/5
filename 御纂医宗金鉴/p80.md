<!-- { "loadSidebar": true } -->
　　【注】详见伤寒论太阳中篇不复释
　　栀子豉汤方
　　栀子【十四枚】　　　　　香豉【四合绵裹】
　　右二味以水四升先煮栀子得二升半内豉煮取一升半去滓分二服温进一服得吐则止
　　下利肺痛紫参汤主之
　　【按】此文脱简不释
　　紫参汤方
　　紫参【半斤】　　　　　甘草【三两】
　　右二味以水五升先煮紫参取二升内甘草煮取一升半分温三服
　　疮痈肠痈浸病衇证并治第十八
　　诸浮数衇应当发热而反洒淅恶寒若有痛处当发其痈
　　【注】诸浮数衇谓寸闗尺六衇俱浮数也浮衇主表数衇主热若是表邪则当发热而洒淅恶寒也今非表邪应当发热不当恶寒若有痛处乃当发痈之证非表邪之证也
　　【集注】周扬俊曰病之将发衇必兆之夫浮数阳也热也浮数兼见为阳中之阳是其热必尽显于外矣而反洒淅恶寒证不相应何哉必其气血凝滞荣衞不和如经所谓荣气不从逆于肉理乃生痈肿阳气有余荣气不行乃发为痈是也况其身已有痛处乎夫衇之见者阳也其将发而痛者亦属阳故曰当发其痈
　　师曰诸痈肿欲知有脓无脓以手掩肿上热者为有脓不热者为无脓
　　【注】诸痈肿者谓诸隂阳痈肿也不论隂阳凡诸痈肿欲知有脓无脓当以手掩之肿上热则能腐化成脓故热者为有脓不热者为无脓也
　　【集注】周扬俊曰师之所以教人知痈已成欲其溃未成托之起也
　　肠痈之为病其身甲错腹皮急按之濡如肿状腹无积聚身无热衇数此为肠内有痈脓薏苡附子败醤散主之
　　【注】痈生于内则气血为痈所夺不能外荣肌肤故枯皱如甲错也腹皮急似肿胀但按之软询之腹无积聚审之身无表热诊之衇数非有外证也此为肠内有痈脓也主之薏苡附子败醤散流通肠胃消痈肿也
　　薏苡附子败醤散方
　　薏苡仁【十分】　　　　附子【二分】
　　败酱【五分一名苦菜】
　　右三味杵为末取方寸匕以水二升煎减半顿服小便当下
　　【集解】徐彬曰薏苡寒能除热兼下气胜湿利肠胃破毒肿败醤善排脓破血利结热毒气故以为臣附子导热行结故为反佐
　　肠痈者少腹肿痞按之即痛如淋小便自调时时发热自汗出复恶寒其衇迟者脓未成可下之当有血衇洪数者脓已成不可下也大黄牡丹汤主之
　　【注】此承上条详发其证以明其治也肠痈者其证则少腹肿硬按之即痛可知痈在内也溺时如淋尿色自调可知肿碍之也时时发热汗出恶寒似有表病而实非表病也其衇迟则隂盛血未化其脓未成可下之大便当有血也若其衇洪数则阳盛血已腐其脓已成不可下也下之以大黄牡丹汤消瘀泻热也
　　大黄牡丹汤方
　　大黄【四两】　　　　　牡丹【一两】
　　桃仁【五十个】　　　　　芒硝【三合】
　　瓜子【半升】
　　右五味以水六升煮取一升去滓内芒硝再煎沸顿服之有脓当下如无脓当下血
　　【集解】李彣曰大黄芒硝泄热桃仁行瘀丹皮逐血痹去血分中伏火瓜子主溃脓血
　　问曰寸口衇微而濇法当亡血若汗出设不汗者云何答曰若身有疮被刀斧所伤亡血故也
　　【注】衇微气夺也衇濇血夺也故曰法当亡血汗出也设无亡血汗出等病则必身有疮被刀斧所伤亡血故也
　　【集注】李彣曰汗出亡阳则衇微亡血伤隂则衇濇微与濇皆隂衇也设不汗而疮疡金疮虽不亡阳而亡血故亦见微濇之衇也总是荣衞虚衰之故
　　病金疮王不留行散主之
　　【注】此承上条以明其治也金疮谓刀斧所伤之疮也亡血过多经络血虚风寒易得干之故用王不留行散一以止血出一以防外邪也小疮粉之即外敷也
　　王不留行散方
　　王不留行【十分八月八日采】　蒴藋细叶【十分七月七日采】
　　桑东南根【白皮十分三月三日采】甘草【十八分】
　　川椒【三分除目及闭口去汗】　　黄芩【二分】
　　干姜【二分】　　　　　芍药【二分】
　　厚朴【二分】
　　右九味桑根皮以上三味烧灰存性勿令灰过各别杵筛合治之为散服方寸匕小疮即粉之大疮但服之产后亦可服如风寒桑东根勿取之前三物皆隂干百日
　　【集解】徐彬曰此乃概治金疮方也盖王不留行性苦平能通利血脉故反能止金疮血逐痛蒴藋亦通利气血尤善开痹周身肌肉肺主之桑根白皮最利肺气东南根向阳生气尤全以复肌肉之主气故以此三物甚多为君甘草解毒和荣尤多为臣椒姜以养其胸中之阳厚朴以疏其内结之气芩芍以清其隂分之热为佐若有风寒此属经络客邪桑皮止利肺气不能逐外邪故勿取
　　浸疮从口流向四肢者可治从四肢流来入口者不可治
　　【注】浸疮者浸谓浸浸谓不已谓此疮浸留连不已也从口流向四肢者轻以从内走外也故曰可治从四肢流走入口者重以从外走内也故曰不可治浸者犹今之癞疠之类
　　浸滛疮黄连粉主之
　　【按】此承上条以明其治黄连粉方脱简
　　【集解】尤怡曰黄连粉方未见大意以此为湿热浸滛之病故取黄连一味为粉粉之苦以燥湿寒以除热也
　　跌蹷手指臂肿转筋隂狐疝蚘虫病衇证并治第十九
　　师曰病跌蹷其人但能前不能却刺腨入二寸此太阳经伤也
　　【按】证刺俱未详必有缺文不释
　　病人常以手指臂肿动此人身体瞤瞤者藜芦甘草汤主之
　　【按】证未详方亦缺不释
　　藜芦甘草汤方【缺】
　　转筋之为病其人臂脚直衇上下行微转筋入腹者鸡屎白散主之
　　【注】臂同背古通用臂脚直谓足背强直不能屈伸是转筋之证也衇上下行谓迢迢长直微不和是转筋之衇也中寒之人外寒盛则手足拘急转筋痛不能忍甚者入腹则牵连少腹拘急而痛也主之鸡屎白散以治风寒痹气之在筋也
　　鸡屎白散方
　　鸡屎白
　　右一味为散取方寸匕以水六合和温服
　　隂狐疝气者偏有大小时时上下蜘蛛散主之
　　【注】偏有大小谓睾丸左右有大小也时时上下谓睾丸入腹时出时入也疝厥隂之病也以与狐情状相类故名之也主之蜘蛛散入肝以治少腹拘急而痛也
　　【集注】赵良曰睾丸上下有若狐之出入无时也故曰狐疝
　　李彣曰偏有大小以睾丸言时时上下以睾丸入小腹出囊中言
　　尤怡曰隂狐疝气者寒湿袭隂而睾丸受病或左或右大小不同或上或下出没无时故名狐疝
　　蜘蛛散方
　　蜘蛛【十四枚熬煎】　　　　桂枝【半两】
　　右二味为散取八分一匕饮和服日再服蜜丸亦可
　　【集解】尤怡曰蜘蛛有毒服之能令人利合桂枝辛温入隂而逐其寒湿之气也
　　问曰病腹痛有虫其衇何以别之师曰腹中痛其衇当沉若反洪大故有蚘虫
　　【按】腹痛有虫以洪大衇别之未详必有缺文不释
　　蚘虫之为病令人吐涎心痛发作有时毒药不止甘草粉蜜汤主之
　　【注】蚘虫即今之人所名食虫也蚘虫之为病发作有时发则令人吐涎心痛欲死即服攻下毒药非积之痛乃虫之痛故不能止也主之甘草粉蜜汤者以虫得甘蜜而上得铅粉而杀从治之法也
　　【集注】徐彬曰发作有时谓不恒痛也则与虚寒之绵绵而痛者异矣毒药不止则必治气治血攻寒逐积之药俱不应矣故以甘草粉蜜主之白粉杀虫甘草与蜜既以和胃又以诱蚘也
　　李彣曰灵枢云蚘动则胃缓胃缓则廉泉开故涎下令人吐涎也蚘上入膈心在膈上故心痛须臾下膈则痛止故发作有时也廉泉任衇穴名在颔下骨尖中
　　甘草粉蜜汤方
　　甘草【二两】　　　　　粉【一两】
　　蜜【四两】
　　右三味以水三升先煮甘草取二升去滓内粉蜜搅令和煎如薄粥温服一升差即止
　　【集解】李彣曰蚘得甘则动其性喜故也胡粉有毒能杀虫置粉于甘草蜜汤中诱蚘食之也
　　蚘厥者当吐蚘今病者静而复时烦此为藏寒蚘上入膈故烦须臾复止得食而呕又烦者蚘闻食臭出其人当自吐蚘蚘厥者乌梅丸主之
　　【按】此为藏寒之此字当是非字若是此字即是藏厥与辨蚘厥之义不属
　　【注】蚘厥者谓蚘痛手足厥冷也若藏寒痛厥则不吐蚘此蚘厥藏寒之所由分也静而时烦乃蚘上入其膈故烦须臾复止得食又吐又烦是蚘闻食臭出故也主之乌梅丸者以蚘得酸则静得辛则伏得苦则下方中大酸大辛大苦信为治虫之要剂也
　　乌梅丸方
　　乌梅【三百个】　　　　　细辛【六两】
　　干姜【十两】　　　　　黄连【一斤】
　　当归【四两】　　　　　附子【六两炮】
　　川椒【四两去汗】　　　　　桂枝【六两】
　　人参【六两】　　　　　黄蘖【六两】
　　右十味异捣筛合治之以苦酒溃乌梅一宿去核蒸之五升米下饭熟捣成泥和药令相得内臼中与蜜杵二千下圎如梧子大先食饮服十丸日三服稍加至二十丸禁生冷滑臭等食
　　【集解】李彣曰乌梅味酸黄连黄蘖味苦桂枝蜀椒干姜细辛味辛以蚘得酸则止得苦则安得甘则动于上得辛则伏于下也然胃气虚寒人参附子以温补之吐亡津液当归以辛润之则蚘厥可愈矣















　　御纂医宗金鉴卷二十二
<子部,医家类,御纂医宗金鉴>
　　钦定四库全书
　　御纂医宗金鉴卷二十三
　　订正仲景全书金匮要略注下之二目录
　　妇人妊娠篇第二十
　　桂枝茯苓丸
　　附子汤
　　胶艾汤
　　当归芍药散
　　干姜人参半夏丸
　　当归贝母苦参丸
　　葵子茯苓散
　　当归散
　　白术散
　　妇人产后篇第二十一
　　枳实芍药散
　　下瘀血汤
　　阳旦汤
　　竹叶汤
　　竹皮大丸
　　白头翁加甘草阿胶汤
　　妇人杂病篇第二十二
　　半夏厚朴汤
　　甘草小麦大枣汤
　　温经汤
　　土瓜根汤
　　旋覆花汤
　　胶姜汤
　　大黄甘遂汤
　　抵当汤
　　矾石汤
　　红蓝花酒
　　肾气丸
　　蛇床子散
　　狼牙汤
　　小儿疳虫蚀齿方
　　杂疗篇第二十三
　　四时加减柴胡饮子
　　长服诃黎勒丸
　　三物备急丸
　　紫石寒食散
　　治尸厥方【共二方】
　　救卒死方【共五方】
　　救卒死壮热方
　　救卒死两目闭者方
　　救卒死而张口反折者方
　　救卒死四肢不收失便者方
　　救小儿卒死吐利不知是何病方
　　救卒死客忤二方
　　救自缢方
　　疗中暍方
　　救溺死方
　　马坠及一切筋骨损方











　　御纂医宗金鉴卷二十三目録
　　钦定四库全书
　　御纂医宗金鉴卷二十三
　　订正仲景全书金匮要略注下之二
　　妇人妊娠病衇证并治第二十
　　师曰妇人得平衇隂衇小弱其人渴不能食无寒热名妊娠桂枝汤主之于法六十日当有此证设有医治逆者却一月加吐下者则絶之
