<!-- { "loadSidebar": true } -->
　　【集解】李彣曰人卒得病欲死者皆感毒厉邪隂不正之气而然三物相须能荡邪安正或吐或下使秽气上下分消诚足备一时急需也
　　治伤寒令愈不复紫石寒食散方
　　紫石英　　　　白石英
　　赤石脂　　　　钟乳【碓炼】
　　栝蒌根　　　　防风
　　桔梗　　　　　文蛤
　　鬼臼【各十分】　　　太乙余粮【十分】
　　干姜　　　　　附子【炮去皮】
　　桂枝【去皮各四分】
　　右十三味杵为散酒服方寸匕
　　【按】方未详不释
　　尸厥衇动而无气气闭不通故静而死也治方
　　菖蒲屑内鼻两孔中吹之令人以桂屑着舌下【注】形如不病人有气而衇动失常名曰行尸卒死不知人无气而衇动如故名曰尸厥尸厥乃正气暴然为邪气闭塞不通故静而似死用菖蒲内鼻桂着舌下是通心神啓阳气也
　　又方
　　剔取左角髪方寸烧末酒和灌令入喉立起
　　【方解】菖蒲吹鼻桂着舌下而不愈者则用此法是以发乃血之余血乃心所生用烧则发其阳用酒则行气血用本人者喜一气相通也
　　救卒死方
　　薤捣汁灌鼻中
　　【方解】卒然昏死皆尸厥也薤白类蒜而小北人谓之小根菜南人谓之钓乔是也其味极辛捣汁灌鼻亦通窍取之意也
　　又方
　　雄鸡冠割取血管吹内鼻中
　　猪脂如鸡子大苦酒一升煮沸灌喉中
　　鸡肝及血涂面上以灰围四旁立起
　　大豆二七粒以鸡子白并酒和尽以吞之
　　【方解】雄鸡冠血及肝卵白猪脂大豆酒醋等物无非用阳物以胜隂祟也管吹内鼻中谓将鸡冠血或合热酒含在不病人口内以苇管或笔管插入病人鼻孔中使气连药吹之其药自能下咽气通噤自开也
　　救卒死而壮热者方
　　矾石半觔以水一斗半煮消以渍脚令没踝
　　【注】厥而身壮热者阳厥腑病也外以矾水浸脚盖以厥起于下而收摄阳气也
　　【集注】程林曰厥阳独行故卒死而壮热岐伯曰血之与气并走于上则为大厥厥则暴死矾石收摄药也以之浸足而收敛其厥逆之气
　　救卒死而目闭者方
　　骑牛临面捣薤汁灌耳中吹皂荚鼻中立效
　　救卒死而张口反折者方
　　灸手足两后十四壮了饮以五毒诸膏散【有巴豆者注】卒死张口反折者用灸以通阳气但饮以五毒诸膏方
　　救卒死而四肢不收失便者方
　　马屎一升水三斗煮取二斗以洗之又取牛洞【稀粪也】一升温酒灌口中灸心下一寸脐上三寸脐下四寸各一百壮差
　　【注】尸厥目闭口张失便反张四肢不收隂厥藏病也有如是之证者用骑牛临面之法正所以厌邪也薤汁灌耳皂角吹鼻皆通其诸窍而闭塞者可通也灸手足甲后以通外阳法也马屎取吐之法灸中脘关元以通内阳之法也
　　救小儿卒死而吐利不知是何病方
　　狗屎一丸绞取汁灌之无湿者水煮干者取汁【方解】凡屎皆发阳气用狗屎亦取发阳气也
　　救卒死客忤死还魂汤主之方
　　麻黄【三两去节】　　　杏仁【七十个去皮尖】
　　甘草【一两炙】
　　右三味以水八升煮取三升去滓分令咽之通治诸感忤
　　【注】中恶客忤便闭里实者仲景用备急丸可知无汗表实者不当用备急丸通里当用还魂汤以通表也通里者抑诸隂气也通表者扶诸阳气也昧者不知以麻黄为入太阳发汗之药抑知不温覆取汗则为入太隂通阳之药也阳气通动魂可还矣
　　又方
　　韭根【一把】　　　乌梅【二七个】
　　吴茱萸【半升炒】
　　右三味以水一斗煮之以病人栉内中三沸栉浮者生沉者死煮取三升去滓分饮之
　　【方解】韭根吴茱萸乌梅之治亦收阳气法也浮为阳沉为隂阳生隂死义也
　　救自缢死旦至暮虽已冷必可治暮至旦少难也恐此当言忿气盛故也然夏时夜短于昼又热犹应可治又云心下若微温者一日已上犹可治之方
　　徐徐抱解不得截绳上下安被卧之一人以脚踏其两肩手少挽其髪常勿纵之一人以手按揉胸上数动之一人摩捋臂胫屈伸之若已僵但渐渐强屈之并按其腹如此一炊顷气从口出呼吸眼开而犹引按莫置亦勿苦劳之须臾可少进汤及粥清含之令濡喉渐渐能咽及稍止更令两人以两管吹其两耳朶此法最善无不活者
　　【注】旦至暮阳气有余阳主生故虽已冷必可治也暮至旦隂气有余隂主死故稍难也自缢之人必可治者恐此当有言语忿争气盛不散故可治也暮至旦固难治然遇夏时夜短于昼又热皆阳气有余犹应可治又云心下若微温者虽一日已上犹可治之观此谆谆告切仲景仁心惟恐人畏其繁而不治也此法尝试之十全八九始知言果不谬犹言也揉胸按腹摩臂胫屈伸之皆引导其气之法也
　　凡中暍死不可使得冷得冷便死疗之方
　　屈草带绕暍人脐使三两人溺其中令温亦可用热泥和屈草亦可扣瓦椀底按及车缸以着暍人取令溺须得流去此谓道路穷卒无汤当令溺其中欲使多人溺取令温若汤便可与之不可泥及车缸恐此物冷暍既在夏月得热泥土暖车缸亦可用也【注】中暑卒死之人不可置放隂凉之处恐其闭热在内犹被冻之人不可沃以热汤恐其闭寒在内反为大害也
　　救溺死方
　　取灶中灰二石余以埋人从头至足水出七孔即活尝试蝇子落水而死者用灶灰埋之自活
　　【集解】李彣曰灶灰得火土相生之气以埋人则外温衞气而内渗水湿故能使水出七孔而活
　　治坠马及一切筋骨损方
　　大黄【一两切浸汤成汁】　绯帛【如手大烧灰】
　　乱发【如鸡子大烧灰用】　乆用炊单布【一尺烧灰】
　　败蒲【一握三寸】　　　桃仁【四十九个去皮尖熬】
　　甘草【如中指节炙剉】
　　右七味以童子小便量多少煎汤成内酒一大盏次下大黄去滓分温三服先剉败蒲席半领煎汤浴衣被盖覆斯须通利数行痛处立差利及浴水赤勿怪即瘀血也
　　【注】外浴以散其瘀内服以下其瘀斯两得之矣【集注】徐彬曰从髙坠下法当救损伤筋骨为主然顿跌之势内外之血必无不瘀瘀不去则气不行气不行则伤不愈故以桃仁大黄逐瘀为主绯帛红花之余乱发血之余合童便以消瘀血汤浴能活周身气血然筋骨瘀血必有热气滞郁故以炊单布受气最多而易消者以散滞通气从其类也加少炙甘草补中以和诸药也













　　御纂医宗金鉴卷二十三
<子部,医家类,御纂医宗金鉴>
　　钦定四库全书
　　御纂医宗金鉴卷二十四
　　订正仲景全书金匮要略注下之三目録
　　禽兽虫鱼禁忌篇第二十四
　　治自死六畜肉中毒方
　　治食郁肉漏脯中毒方
　　治黍米中藏干脯食之中毒方
　　治食生肉中毒方
　　治食六畜禽兽肝中毒方
　　治马肝毒中人未死方
　　治食马肉中毒欲死方
　　治食噉蛇牛肉欲死方
　　治食牛肉中毒方
　　治食犬肉不消成病方
　　治食禽兽中箭肉毒方
　　治食脍不化成症病方
　　治食鱼后食毒两种烦乱方
　　治食鯸鮧鱼中毒方
　　治食蟹中毒方
　　果实菜谷禁忌篇第二十五
　　治食诸果中毒方
　　治食诸菌中毒闷乱欲死方
　　治食枫树笑不止方
　　治误食野芋烦毒欲死方
　　治误食蜀椒闭口者方
　　食躁式躁方
　　治误食钩吻杀人解之方
　　治误食水莨菪中毒方
　　治食芹菜中龙精毒方
　　治食苦瓠中毒方
　　治凡饮食中毒方
　　贪食食多不消心腹坚满治之方
　　通除诸药毒














　　御纂医宗金鉴卷二十四目録
　　钦定四库全书
　　御纂医宗金鉴卷二十四
　　订正仲景全书金匮要略注下之三
　　金匮要略廿四廿五两门原列在卷末其文似后人补入注家或注或删但传世已久难以削去兹仍附原文另为一篇以存参考云
　　禽兽鱼虫禁忌并治第二十四
　　凡饮食滋味以养于身食之有妨反能为害自非服药炼液焉能不饮食乎切见时人不闲调摄疾疢竞起若不因食而生苟全其生须知切忌者矣所食之味有与病相宜有与身为害若得宜则益体害则成疾以此致危例皆难疗凡煮药饮汁以解毒者虽云救急不可热饮诸毒病得热更甚宜冷饮之
　　肝病禁辛心病禁咸脾病禁酸肺病禁苦肾病禁甘【注】此言五藏有病而禁之以五味何也肝木病若与之以辛辛助肺气恐尅肝也故肝病则禁辛心火病若与之以咸咸能益水恐水尅火也故心病则禁咸脾土病若与之以酸酸味属肝恐木尅土也故脾病则禁酸肺金病若与之以苦苦味属火恐尅金也故肺病则禁苦肾水病若与之以甘甘能补脾脾主尅水故肾病则禁甘
　　春不食肝夏不食心秋不食肺冬不食肾四季不食脾辩曰春不食肝者为肝气王脾气败若食肝则又补肝脾气败尤甚不可救又肝王之时不可死气入肝恐伤魂也若非王时即虚以肝补之佳余藏准此
　　【注】此言四时有宜食有不宜食者如春为肝王则脾弱故宜食脾而不宜食肝若食肝则肝益王而脾更弱故曰不可救又云肝王之时不可以死气入肝即内经毋伐天和之意若伐天和则伤肝肝主魂恐复伤魂也若非王时即虚虚则以肝补肝故谓之佳余藏准此
　　凡肝藏自不可轻噉自死者弥甚
　　【注】谓诸畜兽临杀之时心有所惊肝有所忿食之俱不利故曰不可轻噉如兽自死者必中毒而死更不可食也
　　凡心皆为神识所舍勿食之使人来生复其对报矣【注】人与物虽别而贪生畏死之心则一也惟其心为神识所舍故曰勿食之
　　凡肉及肝落地不着尘土者不可食之
　　猪肉落水浮者不可食
　　诸肉不干火炙而动见水自动者不可食之
　　六畜肉热血不断者不可食之
　　诸五藏及鱼投地尘土不汚者不可食之
　　【注】以上五条皆怪异非常必不可食之
　　诸肉及鱼若狗不食鸟不啄者不可食之
　　【注】凡禽兽不食之肉必有毒不可食之
　　肉中有如朱防者不可食之
　　【注】朱防恶血所聚此色恶不食也
　　父母及本身所属之相不可食食之令人神魂不安【注】此为仁人孝子之心也
　　食肥肉及热羮下可饮冷水
　　【注】食肥肉热羮后继饮冷水冷热相搏腻膈不行不腹痛吐利必成痞变积慎之慎之
　　秽饭馁肉臭鱼食之皆伤人
　　【注】言败腐之物皆不宜食也
　　自死禽兽口闭者不可食之
　　【注】凡自死之物其肉皆有毒口闭则毒不得外泄切不可食
　　六畜自死皆疫死则有毒不可食之
　　【注】疫毒能死六畜其肉必有疫毒故不可食
　　兽自死北首及伏地者食之杀人
　　【注】凡兽北向自死及死不僵而伏地者食之多杀人
　　食生肉饱饮乳变白虫
　　【注】食生肉饱即饮乳酪则成湿热必变生白虫
　　疫死牛肉食之令病洞下亦致坚积宜利药下之【注】疫死牛肉有毒不可食食之若洞泻为其毒自下或致坚积宜下药利之
　　脯藏米瓮中有毒及经夏食之发肾病
　　【注】脯肉藏米瓮中受湿热郁蒸之气及经夏已腐者食之腐气入肾故发肾疾
　　治自死六畜肉中毒用黄蘗捣屑取方寸匕服
