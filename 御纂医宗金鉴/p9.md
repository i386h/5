<!-- { "loadSidebar": true } -->
　　伤寒十余日热结在里复徃来寒热者与大柴胡汤但结胸无大热者此为水结在胸脇也但头微汗出者大陷胸汤主之
　　【注】伤寒十余日热结在里若胸脇满鞕者此结胸也今不满鞕复徃来寒热者乃少阳表里病非结胸也当与大柴胡汤两解之但结胸证亦有水结者水结胸不但表无大热里亦无大热也有结胸状头微汗出者此水停于胸为热气上蒸使然也故曰水结在胸脇也亦以大陷胸汤主之饮热并攻也
　　【集注】方有执曰水即饮也以不实鞕故曰水结胸脇亦里也以热结不髙故曰在里
　　程知曰此言热结于里兼少阳者则不宜陷胸水结于胸者虽无大热犹宜大陷胸也
　　程应旄曰大柴胡与大陷胸皆能破结大柴胡之破结使表分无留邪大陷胸之破结使里分无留邪
　　林澜曰此言水结胸之与热结在里不同也十余日邪深入府之时然热结在里而犹有半表半里之邪作徃来寒热者必以大柴胡两解之若但胸脇结满初无大热收敛入内者此亦不得为大柴胡证必水结胸脇也何以知之水结胸者头汗出今但头微汗为水结胸明矣与大陷胸汤
　　结胸者项亦强如柔痉状下之则和宜大陷胸丸【注】结胸从心上至少腹鞕满痛不可近则其势甚于下者治下宜急攻之以大陷胸汤结胸从胸上满鞕项强如柔痉状则其热甚于上者治上宜缓攻之以大陷胸丸直攻胸肺之邪煮服倍蜜峻治缓行下而和之以其病势缓急之形既殊汤丸之制亦异也故知此项强乃结胸之项强下之则和非柔痉之项强也
　　【集注】成无已曰项强者为邪结胸中胸膈结满但能仰而不能俯是项强也
　　程知曰项强如柔痉者胸中邪气实项势常昻有似柔痉之状然痉病身手俱张此但项强原非痉也借此以验胸邪十分逼耳
　　汪琥曰下之则和者言邪实去胸中和而项自舒之意若不云如柔痉恐医人认以为太阳经风寒之邪未解反疑其当用发汗之药殊不知项虽强表证已解里证甚急治法宜下也
　　大陷胸丸方
　　大黄【半觔】　　　葶苈子【半升熬】
　　芒硝【半升】　　　杏仁【半升去皮尖熬黑】
　　右四味筛二味内杏仁芒硝合研如脂和散取如弹丸一枚别甘遂末一钱匕白蜜二合水二升煮取一升温顿服之一宿乃下如不下更服取下为效禁如药法
　　结胸证其衇浮大者不可下下之则死
　　【注】结胸证若衇大是为胃实知结热已实乃可下下之则愈今其衇浮大是尚在表知热结未实故不可下若误下之未尽之表邪复乘虚入里误而又误结而又结病热弥深正气愈虚则死矣
　　【集注】张兼善曰结胸为可下之证若衇浮大心下虽结表邪尚多下之重虚其里外邪复聚则死矣程知曰结胸亦有不可下者宜审其衇以施治也结胸为邪结上焦之分得寸衇浮闗衇沉或沉则为在里可下也若衇浮大则邪犹在表下之是令其结而又结也故死
　　结胸证悉具烦躁者亦死
　　【注】结胸证悉具谓鞕满而痛结在膈之上下也悉具者谓胸之下少腹之上左右两脇无不鞕满而痛也较之大结胸为尤甚此时宜急下之或有生者若复迁延必至邪胜正负形气相离烦躁不寜下亦死不下亦死矣
　　【集注】方有执曰结胸证全具已主死矣而更加以烦躁即不再下亦主死也
　　程应旄曰结胸证妄下不可失下亦不可总在适当其宜则去邪即所以安正也
　　魏荔彤曰此条乃承上条衇见浮大而言必结胸证具衇兼见浮大而加以烦躁方可卜其死不然烦躁亦结胸证中之一也何遽云死耶
　　问曰病有结胸有藏结其状何如答曰按之痛寸衇浮闗衇沉名曰结胸也何谓蔵结答曰如结胸状饮食如故时时下利寸衇浮闗衇小细沉名曰蔵结舌上白胎滑者难治
　　【注】邪结三阳名曰结胸邪结三隂名曰蔵结二者皆下后邪气乘虚入里所致而其衇与证之状则不同其鞕满而按之痛结胸证也寸衇浮闗衇沉结胸衇也寸浮主胸主表闗沉主胃主里是知其邪由胸表陷入胃里而结也如结胸状饮食如故时时下利蔵结证也寸衇浮闗衇细小沉蔵结衇也细小沉主蔵结寒痛是知其邪由胸表陷入蔵里而结也蔵结虽鞕满而痛如结胸状然结胸病属里壅塞必不能饮食蔵结病属里空虚故饮食如故结胸属实热故鞕痛不大便而衇沉石蔵结属虚寒故鞕痛下利而衇细也舌上白胎滑者胸中无热可知蔵结隂邪得之为顺尚可以理中軰温之结胸阳邪得之为逆不堪攻下故难治也
　　【集注】成无已曰气宜通也以塞故痛邪结阳分则隂气不得下通邪结隂分则阳气不得上通故知二者皆按之痛鞕也
　　方有执曰此设问答以明结胸藏结之同异藏结之时时下利者隂邪结于隂藏而寒甚也以寒甚故衇小细此其所以不同也盖结胸以阳邪结于阳藏结以隂邪结于隂故也
　　汪琥曰结胸证其人本胃中有饮食下之太早则食去不尽外邪反入结于胸中以故按之则痛不能饮食藏结证其人胃中本无饮食下之太过则蔵虚邪入与寒结于隂分所以状如结胸按之不痛能饮食时下利也
　　魏荔彤曰人知此条为辨结胸非指藏结而论不知正谓藏结与痞有相类而与结胸实有不同盖结胸阳邪也痞与蔵结隂邪也痞则尚有阳浮于上藏结则上下俱无阳是皆误下误吐之过也
　　【按】此条舌上白胎滑者难治句前人旧注皆单指藏结而言未见明晰误人不少盖舌胎白滑即结胸证具亦是假实舌胎干黄虽藏结证具每伏真热藏结隂邪白滑为顺尚可温散结胸阳邪见此为逆不堪攻下故为难治由此可知著书立论必须躬亲体验真知灼见方有济于用若徒就纸上陈言牵强附防又何异按图索骥耶
　　病脇下素有痞连在脐旁痛引少腹入隂筋者此名蔵结死
　　【注】病藏结之人若脇下素有痞连在脐旁新旧病合痛引少腹入隂筋者其邪又进厥隂乃属藏结之死证也
　　【集注】程知曰宿结之邪与新结之邪交结而不解痞连脐旁脾藏结也痛引少腹肾藏结也自脇入隂筋肝藏结也三隂之蔵俱结矣故主死
　　藏结无阳证不徃来寒热其人反静舌上胎滑者不可攻也
　　【注】藏结无三阳证不发热无太阳也不徃来寒热无少阳也其人反静无阳明也舌胎滑白胸中有寒故可温不可攻也
　　【集注】方有执曰胎滑本丹田有热胸中有寒而成然丹田隂也胸中阳也热反在隂而寒反在阳所以为不可攻也
　　程知曰经于蔵结白胎滑者祗言难治未尝言不可治也祗言蔵结无热舌胎滑者不可攻未尝言蔵结有热舌胎不滑者亦不可攻也意者丹田有热胸中有寒之证必有和解其热温散其寒之法俾内邪潜消外邪渐解者斯则良工之苦心乎
　　病在阳应以汗解之反以冷水潠之若灌之其热被却不得去弥更益烦肉上粟起意欲饮水反不渴者服文蛤散若不差者与五苓散身热皮粟不解欲引衣自覆者若水以潠之洗之益令热被却不得出当汗而不汗则烦假令汗出已腹中痛与芍药三两如上法
　　【注】病在阳谓病发于阳而身热也此应以汗解之而反以冷水潠之灌之则身热虽被刼而暂却然终不得去故热烦益甚也水寒外束肤热乍凝故肉生肤粟热入不深故意欲饮水反不甚渴也故以文蛤散内疏肤热若不差与五苓散外解水寒则皮粟身热当解矣若不解且恶寒引衣自覆是尚有表也当以桂枝汤汗解之假令服桂枝汤汗已出热粟俱解而腹中増痛又为表已和里未调也宜与桂枝汤倍加芍药调里以和其表若渴欲饮水而不腹痛则不湏调太隂里而仍当调太阳府矣宜仍取乎五苓也
　　文蛤散方
　　文蛤【五两】
　　右一味为散沸汤和一钱匕服汤用五合
　　【按】文蛤即五倍子也
　　音切
　　强【羣养切】恶【汚去声】中【音众】啬【音色】淅【音锡】翕【音吸】防【音父】咀【音苴】去【上声】滓【音笫】歠【与啜同】覆【芳救切】漐【音蛰】差【与瘥同】谐【音鞋】噤【渠饮切】剧【音屐】传【音啭】为【去声】识【与志同】干【音干】散【上声】和【去声】悸【音季】灌【音贯】更【去声】痞【音否】鞕【音硬】颈【音景】羸【音雷】养【上声】糜【音迷】咽【音咽】数【音朔】懊【影考切】憹【音农】燥【音扫】晡【布胡切】痉【音泾】潠【心艮切】

　　御纂医宗金鉴卷一
<子部,医家类,御纂医宗金鉴>
　　钦定四库全书
　　御纂医宗金鉴卷二
　　订正仲景全书伤寒论注太阳中篇目録
　　麻黄汤
　　芍药甘草附子汤
　　桂枝新加汤
　　茯苓甘草汤
　　小建中汤
　　炙甘草汤
　　桂枝甘草汤
　　茯苓桂枝甘草大枣汤
　　桂枝去桂加茯苓白术汤
　　茯苓桂枝白术甘草汤
　　栀子豉汤
　　栀子甘草豉汤
　　栀子生姜豉汤
　　栀子厚朴汤
　　栀子干姜汤
　　桃核承气汤
　　抵当汤
　　抵当丸
　　大黄黄连泻心汤
　　附子泻心汤
　　甘草泻心汤
　　生姜泻心汤
　　半夏泻心汤
　　赤石脂禹余粮汤
　　旋覆代赭石汤



　　御纂医宗金鉴卷二目録
　　钦定四库全书
　　御纂医宗金鉴卷二
　　订正仲景全书伤寒论注
　　辨太阳病衇证并治中篇
　　太阳统摄之荣卫乃风寒始入之两途风则伤卫寒则伤荣卫气标疾统气而行衇外其用疏泄而属阳邪之犯也易故其犯之也则有汗为虚邪荣气专精统血而行衇中其体固密而属阴邪之犯也难故其犯之也则无汗为实邪夫冬固寒令也然春月余寒秋末早寒皆能致病但有无汗实邪证显然即可谓之伤寒不必尽属隆冬也然太阳经也膀胱府也由经视府则经为表而府为里矣上篇用桂枝汤解肌所以治风伤卫之表也而未及卫分之里故又立五苓散一方佐桂枝以和卫分之里焉此篇用麻黄汤发汗所以治寒伤荣之表也而未及荣分之里故又立桃核抵当方佐麻黄以攻荣分之里焉至于汗下失宜过之则伤正而虚其阳不及则热炽而伤其阴虚其阳则从少阴阴化之证多以太阳少阴为表里也伤其阴则从阳明阳化之证多以太阳阳明递相传也此篇中所以又有四逆承气之治也凡风伤卫之虚邪已列上篇兹以寒伤荣之实邪疏为中篇使读者先防大意于胸中斯临证处方自不致误矣
　　太阳病或已发热或未发热必恶寒体痛呕逆衇阴阳俱者名曰伤寒
　　【注】太阳病即上篇首条衇浮头项强痛恶寒之谓也荣表阴也寒阴邪也寒邪伤人则荣受之从其类也已发热者寒邪束于皮毛元府闭密阳气郁而为热也未发热者寒邪初入尚未郁而为热顷之即发热也恶寒者为寒所伤故恶之也必恶寒者谓不论已热未热而必恶寒也寒入其经故体痛也胃中之气被寒外束不能发越故呕逆也寒性劲急故衇阴阳俱也此承上篇首条言太阳病又兼此衇此证者名曰伤寒以为伤寒病之提纲后凡称伤寒者皆指此衇证而言也
