<!-- { "loadSidebar": true } -->
　　熟地　　　　　黄耆
　　黄芩　　　　　黄连
　　黄蘗
　　右水煎服
　　【注】寤而汗出曰自汗寐而汗出曰盗汗隂盛则阳虚不能外固故自汗阳盛则隂虚不能中守故盗汗若隂阳平和之人衞气昼则行阳而寤夜则行隂而寐隂阳既济病安从来惟隂虚有火之人寐则衞气行隂隂虚不能济阳阳火因盛而争于隂故隂液失守外走而汗出寤则衞气复行出于表隂得以静故汗止矣用当归以养液二地以滋隂令隂液得其养也用黄芩泻上焦火黄连泻中焦火黄蘗泻下焦火令三火得其平也又于诸寒药中加黄耆庸者不知以为赘品且谓阳盛者不宜抑知其妙义正在于斯耶盖阳争于隂汗出荣虚则衞亦随之而虚故倍加黄耆者一以完已虚之表一以固未定之隂经曰隂平阳秘精神乃治此之谓与
　　【集注】吴琨曰杂证盗汗与伤寒盗汗不同伤寒是半表半里之邪未尽杂证则隂虚有火而已彼以和表为主此以救隂为急故以补隂之品佐泻火之药明者辨之







　　黄耆建中汤
　　治虚劳里急悸衄腹中痛夜梦失精四肢痠痛手足烦热咽干口燥诸不足诸证
　　黄耆　　　　　胶饴
　　白芍　　　　　甘草
　　桂枝　　　　　生姜
　　大枣
　　右七味水煎服
　　【集注】喻昌曰虚劳而至于亡血失精津液枯槁难为力矣内经于鍼砭所莫治者调以甘药金匮遵之而立黄耆建中汤急建其中气俾饮食增而津液旺以至充血生精而复其真隂之不足但用稼穑作甘之本味而酸辛咸苦在所不用盖舍此别无良法也然用法贵立于无过之地不独呕家不可用建中之甘即微觉气滞更当虑甘药太过令人中满也至大建中则大建其中之阳小建中则小小建立之义理中则燮理之义治中则分治之义补中温中何莫非先中州之义縁伤寒外邪逼入于内法难尽用仲景但于方首以小之一字微示其意至金匮始尽建中之义后人引伸触类制乐令建中汤十四味建中汤曲畅建中之防学者心手之间所当防其大义也










　　双和饮
　　治大病之后虚劳气乏补血益气不热不冷温而调之
　　白芍【二钱】　　　黄耆【一钱半炙】
　　甘草【七分炙】　　　中桂【七分】
　　当归【一钱】　　　熟地黄【一钱】
　　川芎【七分】
　　生姜三片大枣二枚水二盏煎一盏温服
　　【注】此汤乃李杲以黄耆建中汤减饴糖合四物之方也黄耆建中治虚劳不足是从脾胃中化生血气此则直补隂血兼之温养阳气所以减饴糖之甘加纯隂之品名曰双和也地骨皮饮其意在凉血热故佐二皮以清之圣愈汤其意在救血脱故佐参耆以补之双和饮其意在温养血气故佐耆桂炙草以温之经曰形不足者温之以气是也

　　人参养荣汤
　　治脾肺俱虚发热恶寒肢体瘦倦食少作泻等证若气血虚而变见诸证弗论其病其衇但用此汤诸证悉退
　　人参　　　　　白术
　　茯苓　　　　　甘草
　　黄耆　　　　　陈皮
　　当归　　　　　熟地
　　白芍　　　　　桂心
　　远志　　　　　五味子
　　右十二味加姜三片枣二枚水煎服
　　【集注】柯琴曰古人治气虚以四君子治血虚以四物气血俱虚者以八珍更加黄耆肉桂名十全大补宜乎万举万当也而用之有不获效者盖补气而不用行气之品则气虚之甚者几无气以运动补血而仍用行血之物则血虚之甚者更无血以流行故加陈皮以行气而补气者悉得効其用去川芎行血之味而补血者因以奏其功此善治者祗一加一减便能转旋造化之机也然气可召而至血易亏而难成苟不有以求其血衇之主而养之则荣气终归不足故倍人参为君而佐以远志之苦先入心以安神定志使甘温之品始得化而为血以奉生身又心苦缓必得五味子之酸以收敛神明使荣行衇中而流于四藏名之曰养荣不必仍十全之名而收效有如此者







　　归脾汤
　　治思虑伤脾或健忘怔忡惊悸盗汗寤而不寐或心脾作痛嗜卧少食及妇女月经不调
　　人参　　　　　龙眼肉
　　黄耆　　　　　甘草
　　白术　　　　　茯苓
　　木香　　　　　当归
　　酸枣仁　　　　远志
　　姜三片水煎服
　　【集注】罗谦辅曰方中龙眼枣仁当归所以补心也参耆术苓草所以补脾也薛已加入远志又以肾药之通乎心者补之是两经兼肾合治矣而特名归脾何也夫心藏神其用为思脾藏智其出为意见神智思意火土合德者也心以经营之久而伤脾以意虑之郁而伤则母病必传之子子又能令母虚所必然也其病则徤忘怔忡怵惕不安之徴见于心也饮食倦怠不能运输手足无力耳目昬眊之证见于脾也故脾阳苟不运心肾必不交彼黄婆者若不为之媒合则已不能摄肾气归心而心隂何所赖以养此取坎填离者所以必归之脾也其药一滋心隂一养脾阳取乎健者以壮子益母然恐脾郁之久思意不通故少取木香之辛且散者以畅气醒脾使能速通脾气以上行心隂脾之所归正在斯耳
　　张璐曰补中益气与归脾同出保元并加归术而有升举胃气滋补脾隂之不同此方滋养心脾鼓动少火妙佐以木香少许调顺诸气畅和心脾世医不谙此理反以木香性燥不用服之多致痞闷减食者以其补药多滞不能输化故耳



　　妙香散
　　治梦遗失精惊悸郁结
　　山药【二两】　　　人参
　　黄耆　　　　　远志【制】
　　茯苓　　　　　茯神【一両】
　　桔梗【三钱】　　　甘草
　　辰砂【一钱另研】　　　麝香【一钱】
　　木香【二钱五分】
　　为末每服二钱酒下
　　【集注】汪昻曰心君火也君火一动相火随之相火寄于肝胆肾之隂虚则精不藏肝之阳强则气不固故精脱而成梦矣山药益隂兼能濇精故以为君人参黄耆用以固气逺志二茯用以宁神神宁气固则精自守其位矣丹砂镇心安魂二香开郁通窍桔梗载诸心药久留膈上甘草调和诸药交和于中是方不以泻火固濇立法但安神固气使精与神气相依而梦少精秘矣
　　【按】朱震亨云主秘藏者肾也司踈泄者肝也二藏有相火而其系上属于心心君火也为物所感则易于动心动则相火翕然随之虽不交防精亦暗流而渗漏矣所以圣人祗是敎人收心养性其防深矣震亨此论至当其平生精力在补隂以制相火深得内经天以阳生隂长地以阳杀隂藏之防近世医者惟知阳生不知隂亦能生惟知隂杀不知阳亦能杀经虽每每指出阳脱隂脱阳絶隂絶皆令人死奈志迷偏见者不回也即此一证老年之人心有所动而相火衰不能翕然随之虽有所梦而无所遗由此可知震亨用黄蘗一味少佐冰片名清心丸独泻相火而治中年相火盛梦遗心悸者屡用屡效也


　　天王补心丹
　　治心血不足神志不宁津液枯竭健忘怔忡大便不利口舌生疮等证
　　人参　　　　　酸枣仁
　　当归　　　　　生地黄
　　麦冬　　　　　天冬
　　栢子仁　　　　远志
　　五味子　　　　丹参
　　元参　　　　　白茯苓
　　桔梗
　　右为末炼蜜丸如椒目大白汤下
　　【集注】柯琴曰心者主火而所以主之者神也火盛则神困心藏神补神者必补其心补心者必清其火而神始安补心丹故用生地黄为君取其下足少隂以滋水主水盛可以伏火此非补心之阳乃补心之神耳凡果核之有仁犹心之有神也清气无如栢子仁补血无如酸枣仁以其神存耳参苓之甘以补心气五味之酸以收心气二冬之寒以清气分之火心气和而神自归矣当归之甘以补心血丹参之寒以生心血元参之咸以清血中之火血足而神自藏矣更加桔梗为舟楫逺志为向导和诸药入心而安神明以此养生则百体从令何有健忘怔忡津液干涸舌上生疮大便不利之虞哉









　　酸枣仁汤
　　治虚劳虚烦不得眠
　　酸枣仁【二升】　　　甘草【一两】
　　知母【二两】　　　　白茯苓【二两】
　　川芎【二两】
　　右五味以水八升煮枣仁得六升内药煮取三升分温三服
　　【集注】罗谦辅曰经云肝藏魂人卧则血归于肝又曰肝者罢极之本又曰阳气者烦劳则张罢极必伤肝烦劳则精絶肝伤精絶则虚劳虚烦不得卧明矣枣仁酸平应少阳木化而治肝极者宜收宜补用酸枣仁至二升以生心血养肝血所谓以酸收之以酸补之是也顾肝郁欲散散以川芎之辛散使辅枣仁通肝调荣又所谓以辛补之也肝急欲缓缓以甘草之甘缓使防川芎疏泄过急此所谓以土葆之也然终恐劳极则火发伤隂阳旺阳分不行于隂而仍不得眠故佐知母崇隂水以制火茯苓利阳水以平隂将水壮而魂自宁火清而神且静矣此治虚劳肝极之神方也













　　硃砂安神丸
　　治心神昏乱惊悸怔忡寤寐不安
　　硃砂　　　　　　　　【另研】　　　黄连【各半两】
　　当归【二钱】　　　生地黄【三钱】
　　甘草【二钱】
　　右为细末酒泡蒸饼丸如麻子大硃砂为衣每服三十丸卧时津液下
　　【集注】叶仲坚曰经云神气舍心精神毕具又曰心者生之本神之舍也且心为君主之官主不明则精气乱神太劳则魂魄散所以寤寐不安淫邪发梦轻则惊悸怔忡重则痴妄癫狂也硃砂具光明之体色赤通心重能鎭怯寒能胜热甘以生津抑隂火之浮游以养上焦之元气为安神之第一品心若热配黄连之苦寒泻心热也更佐甘草之甘以泻之心主血用当归之甘温归心血也更佐地黄之寒以补之心血足则肝得所藏而魂自安心热解则肺得其职而魄自宁也














　　御纂医宗金鉴卷二十六
<子部,医家类,御纂医宗金鉴>
　　钦定四库全书
　　御纂医宗金鉴卷二十七
　　删补名医方论卷二目录
　　补中益气汤
　　升阳益胃汤
　　升阳散火汤
　　补脾胃泻阴火升阳汤
　　清暑益气汤
　　清燥汤
　　白术附子汤
　　葛花解酲汤
　　平胃散
　　枳术丸
　　资生丸
　　六味地黄丸
　　桂附地黄丸【附】
　　知蘗地黄丸【附】
　　八味地黄丸
　　资生肾气丸
　　大补阴丸
　　封髓丹
　　虎潜丸
　　滋肾丸
　　琼玉膏
　　龟鹿二仙胶
　　四神丸
　　二神丸
　　五味子散



　　御纂医宗金鉴卷二十七目録
　　钦定四库全书
　　御纂医宗金鉴卷二十七
　　删补名医方论卷二
　　补中益气汤
　　治阴虚内热头痛口渴表热自汗不任风寒衇洪大心烦不安四肢困倦懒于言语无气以动动则气高而喘
　　黄耆　　　　　　人参
　　云术　　　　　　炙甘草
　　陈皮　　　　　　当归
　　升麻　　　　　　柴胡
　　右八味加生姜三片大枣二枚水煎温服
