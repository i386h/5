<!-- { "loadSidebar": true } -->
　　【集注】赵羽皇曰经云肾者主水受五藏六府之精而藏之又曰肾者主蛰封藏之本精之处也盖肾为坚藏多虚少实因肝木为子偏喜防泄母气厥阴之火一动精即随之外溢况肝又藏魂神魂不摄宜其夜卧鬼交精泄之证作矣封髓丹为固精之要药方用黄蘗为君以其味性苦寒又能坚肾肾职得坚则阴水不虞其泛溢寒能清肃则龙火不至于奋扬水火交摄精有不安其位者乎佐以甘草以甘能缓急泻诸火与肝火之内扰且能使水土合为一家以妙封藏之固若缩砂者以其味辛性温善能入肾肾之所恶在燥而润之者惟辛缩砂通三焦逹津液能内五藏六府之精而归于肾肾家之气内肾中之髓自藏矣此有取于封髓之意也
　　汪昻曰此方加天冬地黄人参名三才封髓丹用天冬补肺以生水地黄补肾以益精用人参补脾从饮食中化生水精也以药有天地人之名而补亦在上下中之分使天地位育参赞居中故曰三才也喻昌曰加黄蘗以入肾滋阴砂仁以入脾行滞甘草以少变天冬黄蘗之苦俾合人参建立中气以伸参两之权殊非好为増益成方之比也






　　虎潜丸
　　治肾阴不足筋骨痿輭不能歩履
　　龟板　　　　　黄蘗【各四两】
　　知母　　　　　熟地【各二两】
　　牛膝【三两五钱】　　　芍药【一两五钱】
　　鎻阳【一两】　　　虎骨【一两】
　　当归【一两】　　　陈皮【七钱五分】
　　右为末煮羯羊肉捣为丸桐子大淡盐汤下
　　【集注】王又原曰肾为作强之官有精血以为之强也若肾虚精枯而血必随之精血交败湿热风毒遂乘而袭焉此不能步履腰酸筋缩之证作矣且肾兼水火火胜烁阴湿热相搏筋骨不用宜也方用黄蘗清阴中之火燥骨间之湿且苦能坚肾为治痿要药故以为君虎骨去风毒健筋骨为臣因高源之水不下母虚而子亦虚肝藏之血不归子病而母愈病故用知母清肺原归芍养肝血使归于肾龟禀天地之阴独厚茹而不吐使之坐鎭北方更以熟地牛膝鎻阳羊肉羣队补水之品使精血交补若陈皮者防血行气兹又有气化血行之妙其为筋骨壮盛有力如虎也必矣道经云虎向水中生以斯为潜之义焉夫是以名之曰虎潜丸叶仲坚曰痿原虽分五藏然其本在肾其标在肺内经云五藏因肺热叶焦发为痿躄又曰阳气内伐水不胜火则骨痿髓虚故足不任身骨痿者生于大热也若视为虚寒而投以桂附多致不救是方以虎名者虎于兽中禀金气之至刚风生一啸特为肺金取象焉其潜之云者金从水养母隐子胎故生金者必丽水意在纳气归肾也龟应北方之象禀阴最厚首常向腹善通任衇能大补眞阴深得夫潜之意者黄蘗味厚为阴中之阴专补肾膀之阴不足能使足膝中气力涌岀故痿家必用二者为君一以固本一以治标恐竒之不去则偶之也熟地塡少阴之精用以佐龟板知母清太阴之气用以佐黄蘗牛膝入肝舒筋归芍佐之肝血有归陈皮疏之气血以流骨正筋柔矣又虑热则生风逗留关节用虎骨所以驱之纯阴无阳不能发生佐鎻阳以温之羊肉为丸补之以味淡盐汤下急于入肾斯皆潜之为义










　　滋肾丸【又名通关丸】
　　治热在下焦小便癃闭而口不渴者
　　黄蘗【二两酒炒】　　　知母【二两酒浸炒】
　　肉桂【一钱】
　　右为细末熟水丸桐子大每服五十丸空心下
　　【集注】李杲曰小便者足太阳膀胱所主生于肺金肺中伏热水不能生是絶小便之源也渴而小便不通者肺气不得降是也故用清燥金之正化气薄淡渗之药泻火而清肺滋水之化源也若热在下焦而不渴是絶其流而溺不泄也须用气味俱厚阴中之阴药治之素问云无阳则阴无以生无阴则阳无以化又云膀胱者州都之官津液藏焉气化则能岀矣无液癃秘是无阴则阳无以化也须用知蘗大苦寒之剂桂一钱为引服之须臾前阴若刀刺火烧溺如涌泉而愈此证一在上焦气分而渴一在下焦血分而不渴两者之殊至易辨耳柯琴曰水为肾之体火为肾之用人知肾中有水始能制火不知肾中有火始能致水耳盖天一生水一者阳气也即火也气为水母阳为阴根必火有所归斯水有所主故反佐以桂之甘温引知蘗入肾而奏其效此相须之殷亦相制之理也











　　琼玉膏
　　治虚劳干欬
　　生地黄【四觔】　　白茯苓【十三两】
　　白蜜【二觔】　　　人参【六两】
　　右以地黄汁同蜜熬沸用绢滤过将参茯为细末入前汁和匀以磁瓶用绵纸十数层加箬叶封瓶口入砂锅内以长流水没瓶颈桑柴火煮三昼夜取出换纸紥口以蜡封固悬井中一日取起仍煮半日汤调服
　　【集注】李中梓曰亁欬者有声无痰火来乘金金极而鸣也此夲元之病非渐渍难以成功若误用苦寒祗伤脾土金反无母故丹溪以地黄为君令水盛则火自息又损其肺者益其气故用人参以鼓生发之元虚则补其母故用茯苓以培万物之夲白蜜为百花之精味甘归脾性润悦肺且缓燥急之火四者皆温良和厚之品诚堪宝重郭机曰起吾沉瘵珍赛琼瑶故有琼玉之名















　　龟鹿二仙胶
　　大补精髓益气养神
　　鹿角【血者十觔】　　　龟板【自败者五觔】
　　枸杞子【甘州者三十两】　人参【十五两】
　　右用铅坛如法熬胶初服酒化一钱五分渐加至三钱空心下
　　【集注】李中梓曰人有三竒精气神生生之本也精伤无以生气气伤无以生神精不足者补之以味鹿得天地之阳气最全善通督衇足于精者故能多滛而寿龟得天地之阴气最具善通任衇足于气者故能伏息而寿二物气血之属味最纯厚又得造化之元微异类有情竹破竹补之法也人参益气枸杞生精佐龟鹿补阴补阳无偏胜之忧入气入血有和平之美由是精生而气旺气旺而神昌庶防龟鹿之年矣故曰二仙

　　四神丸
　　治脾肾双虚子后作泻不思食不化食
　　肉果【二两】　　　补骨脂【四两炒】
　　五味子【二两】　　吴茱萸【二两炮】
　　右为末红枣四十九枚生姜四两切水煮枣熟去姜取枣肉捣和药丸桐子大空心盐汤下
　　二神丸去茱萸
　　五味子散去肉果补骨脂
　　【集注】柯琴曰泻利为腹疾而腹为三阴之都会一藏不调便能泻利故三阴下利仲景各为立方以主之太阴有理中四逆厥阴有乌梅白头翁少阴有桃花眞武猪苓猪肤四逆汤散白通通衇等剂可谓曲尽病情诸法备矣然祗为一藏立法若三藏相关久留不痊如子后作泻一证犹未之及也夫鸡鸣至平旦天之阴阴中之阳也因阳气当至而不至虚邪得以留而不去故作泻于黎明其由有四一为脾虚不能制水一为肾虚不能行水故二神丸君补骨脂之辛燥补肾以行水佐肉果之辛温补脾以制水丸以姜枣又辛甘发生诸阳也一为命门火衰不能生土一为少阳气虚无以发陈故五味子散君五味子之酸温以收坎宫耗散之火使少火生气以培土也佐吴茱茰之辛温以顺肝木欲散之势为水气开滋生之路以奉春生也此四者病因虽异而见证则同皆水亢为害二神丸是承制之剂五味子散是化生之剂也二方理不同而用则同故可互用以助效亦可合用以建功合为四神丸是制生之剂也制则生化久泄自瘳矣称曰四神比理中八味二丸较速欤
　　【按】命门无火不能为中宫腐熟水谷之用肾气不固谁复司其闭藏之职故木气才萌不疏泄而亦疏泄矣虽是木邪干土亦实肾之侮脾也此际当脾肾双补固濇平肝故以补骨脂温肾肉果补脾五味子收濇吴茱萸泻肝肾暖而气蒸肝平而脾旺关门闭而水谷腐矣













　　御纂医宗金鉴卷二十七
<子部,医家类,御纂医宗金鉴>
　　钦定四库全书
　　御纂医宗金鉴卷二十八
　　删补名医方论卷三目録
　　续命汤
　　三生饮
　　稀涎千缗汤
　　秦艽升麻汤
　　防风黄耆汤
　　玉屏风散
　　黄耆五物汤
　　羌活愈风汤
　　清热化痰汤
　　防风通圣散
　　九味羌活汤
　　活人败毒散
　　柴葛解肌汤
　　升麻葛根汤
　　参苏饮
　　藿香正气散
　　神术汤
　　麻黄加术汤
　　桂枝附子汤
　　栝蒌桂枝汤
　　水解散
　　二圣救苦丹
　　天水散
　　香薷饮




　　御纂医宗金鉴卷二十八目録
　　钦定四库全书
　　御纂医宗金鉴卷二十八
　　删补名医方论卷三
　　续命汤
　　治中风痱身体不能自收口不能言冒昧不知痛处或拘急不得转侧
　　麻黄　　　　　桂枝
　　石膏　　　　　干姜
　　杏仁【四十枚】　　　川芎
　　当归　　　　　人参
　　甘草【各三两】
　　右九味以水一斗煮取四升温服一升当小汗薄覆脊凴几坐汗岀自愈不汗更服无所禁勿当风并治衇伏不得卧欬逆上气面目浮肿
　　【集注】赵良曰痱病者荣衞气血不养于内外故身体不用机闗不利精神不治然是证有虚有实虚者自饮食房劳七情感之如内经所谓内夺而厥则为瘖痱之类是也实者自风寒暑湿感之虚者不可以实治治之则愈散其气血今此方明言中风痱是属荣衞之实邪也故用续命续命乃麻黄汤之变者加干姜以开血受寒邪石膏以解肌受风邪当归和血人参益气川芎行血散风也其并治欬逆上气面浮者亦以为风寒所致也









　　三生饮
　　治卒中昏不知人口眼歪斜半身不遂并痰厥气厥南星【一两生用】　　　川乌【五钱去皮生用】
　　附子【五钱去皮生用】　　木香【二钱】
　　右每服五钱姜水煎加人参一两
　　【集注】柯琴曰风为阳邪风中无寒不甚伤人惟风中挟寒害始剧矣寒轻而在表者宜发汗以逐邪寒重而入里者非温中补虚终不可救此取三物之大辛大热者且不炮不制更佐以木香乗其至刚至鋭之气而用之非专以治风兼以治寒也然邪之所凑其气必虚但知勇于攻邪若正气虚而不支能无倒戈之患乎必用人参两许以驾驭其邪此薛已真知确见立于不败之地而收万全之效者也若在庸手必谓补住邪气而不敢用此谨熟隂阳毋与众谋岐伯所以叮咛致告耳观其每服五钱必四服而邪始岀今之畏事者用乌附分数必制熟而后敢用更以芩连监制之乌能挽回如是之危证哉古今人不相及信然本方去乌附即星香散治痰厥气厥足矣













　　稀涎千缗汤
　　治风痰不下防中声如牵锯或中湿肿满
　　半夏【十四枚大者】　　猪牙皂角【一挺炙】
　　甘草【一钱】　　　白矾【二钱】
　　右四味为末用生姜自然汁少许冲温水一盏调末一钱灌之得吐痰涎即醒
