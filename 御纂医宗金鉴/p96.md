<!-- { "loadSidebar": true } -->
　　【注】陶华制此以代葛根汤不知葛根汤祗是太阳阳明药而此方君柴胡则是又治少阳也用之于太阳阳明合病不合也若用之以治三阳合病表里邪轻者无不效也仲景于三阳合病用白虎汤主之者因热甚也曰汗之则谵语遗尿下之则额汗厥逆正示人惟宜以和解立法不可轻于汗下也此方得之葛根白芷解阳明正病之邪羌活解太阳不尽之邪柴胡解少阳初入之邪佐膏芩治诸经热而专意在清阳明佐芍药敛诸散药而不令过汗桔梗载诸药上行三阳甘草和诸药通调表里施于病在三阳以意增减未有不愈者也若渴引饮者倍石膏加括蒌根以清热而生津也若恶寒甚无汗减石膏黄芩加麻黄春夏重加之以发太阳之寒若有汗者加桂枝以解太阳之风无不可也








　　升麻葛根汤
　　治阳明表热下利兼治痘疹初发
　　升麻　　　　　葛根
　　芍药　　　　　甘草【炙】
　　右四味水煎服
　　【集注】柯琴曰此为阳明初病解表和里之剂可用以散表热亦可用以治里虚一方而两擅其长也夫身热汗自岀不恶寒反恶热是阳明之本证仲景未尝立治表之方见阳明初起汗岀多而恶寒者便用桂枝汤及无汗而恶寒者则用葛根汤证同太阳而称阳明者是阳明之表病自太阳传来故治仍同太阳也此方治阳明自病不用麻桂者恐汗太过而亡津液反致胃燥也用升麻葛根发胃脘之阳以散肌肉之表热芍药甘草防脾经之火以解胃府之里热有汗则发无汗则止功同桂枝而已逺于姜桂且不须歠稀粥以助阳也胃实为阳明之里证仲景用承气三方然阳明初病徃徃有移热于脾而下利者内经所谓暴注下迫皆属于热也下利正是胃热之兆故太阳阳明合病必自下利仲景用葛根汤以发两阳之表热即所以治里热也此方即仿其义去姜桂之辛热以升麻代麻黄便是阳明表剂而非太阳表剂矣葛根禀性甘凉可以散表实协升麻以上升则使清阳达上而浊隂下降可知芍药收敛脾隂甘草缓急和里则下利自止可知治里仍用表药者以表实下利而非里实故也痘疹自里达表岀于少隂而发于太阳初起则内外皆热故亦宜于凉散耳若无汗加麻黄有汗加桂枝渴热加石膏咽痛加桔梗头痛合芎芷散头面肿合消毒饮有少阳证加柴芩火盛加芩连凡邪在三阳以此岀入无不利也


　　参苏饮
　　治感冒风寒头痛发热憎寒咳涕唾稠黏胸膈满闷衇弱无汗
　　人参【八分】　　　苏叶【八分】
　　干葛【八分】　　　前胡【八分】
　　陈皮【八分】　　　枳殻【八分】
　　茯苓【八分】　　　半夏【八分】
　　桔梗【五分】　　　木香【五分】
　　甘草【五分】　　　生姜【五片】
　　大枣【一枚】
　　右水煎热服取汗
　　【注】风寒感冒太阳则传经以太阳主表故用麻桂二方发荣衞之汗也若感太隂则不传经以太隂主肺故用此汤外散皮毛内宣肺气也盖邪之所凑其气必虚故君人参以补之皮毛者肺之合也肺受风寒皮毛先病故有头痛无汗发热憎寒之表以苏叶葛根前胡为臣以散之肺一受邪胸中化浊故用枳桔二陈以清之则咳涕唾稠黏胸膈满闷之证除矣加木香以宣诸里气加姜枣以调诸表气斯则表里之气和和则解也以本方去人参加川芎以前胡易柴胡名芎苏饮治气实有火者头痛甚亦加之喘者加杏仁以降气桑皮以防肺合四物名茯苓补心汤治气血两虚及新产之后虚损吐血感冒伤风咳最相宜也








　　藿香正气散
　　治外受四时不正之气内停饮食头痛寒热或霍乱吐泄或作疟疾
　　藿香　　　　　桔梗
　　紫苏　　　　　白芷
　　厚朴　　　　　大腹皮
　　半夏　　　　　茯苓
　　陈皮　　　　　甘草
　　右十味加姜枣水煎热服
　　【集注】吴琨曰四时不正之气由鼻而入不在表而在里故不用大汗以解表但用芬香利气之品以正里苏芷陈腹朴梗皆气胜者也故能正不正之气茯半甘草则甘平之品所以培飬中气者也若病在太阳与此汤全无干渉伤寒衇沉发热与元气本虚之人并夹隂发热者宜戒又金不换正气散即平胃散加半夏藿香凡受山岚瘴气及岀逺方不服水土吐防下利者主之盖平胃散可以平湿土而消瘴半夏之燥以醒脾藿香之芬以开胃名曰正气谓能正不正之气也













　　神术汤
　　主治三时外感寒邪内伤生泠而发热及脾防肠风白术【三钱】　　　防风【二钱】
　　甘草【一钱】
　　右三味无汗用苍术加葱白生姜有汗用白术生姜
　　【集注】柯琴曰此王好古得意之方仿仲景麻桂二方之义而制为轻剂也然此是太隂之剂可以理脾胃之风湿而不可治太阳之风寒亦不可以治阳明之表证与少阳之半表里也内经所谓春伤于风邪气留连而洞泄至夏而飱泄肠澼者宜之若冬伤于寒至春而温病者又非所宜也今人不知仲景立方之防祗恐麻黄桂枝之伤人也得此平和之剂恃为穏当不知荣衞不和非调和脾胃者所可代胃家之实者非补虚之品所能投肝胆之相火徃来少隂之水火相射者不得以燥剂该摄也先明药之理始得方之用能知方始可用方而不执方若病在太阳先发阳明之汗是引贼破家张洁古岂独为葛根道哉













　　麻黄加术汤
　　治湿家身烦疼
　　麻黄【三两】　　　桂枝【二两】
　　甘草【二两炙】　　　杏仁【七十个】
　　白术【四两炒】
　　右五味以水九升煮麻黄减二升去沫内诸药煮取二升半去滓温服八合覆取微似汗
　　【集注】程知曰此汤为湿家表散法也身疼为湿身烦为热加白术于麻黄汤中一以助其去湿一以恐其过散此治湿之正法也发散方中加白术又为张洁古王好古二人开法门





　　桂枝附子汤
　　主治伤寒八九日风湿相搏身体烦疼不能转侧不呕不渴衇浮虚而澁者
　　桂枝【四两】　　　附子【三枚炮】
　　甘草【二两】　　　生姜【三两】
　　大枣【十二枚】
　　右五味以水六升煮取二升去滓分温三服
　　【集注】程知曰湿与风相搏流入闗节身疼极重而无头痛呕渴等证衇浮虚者风也澁者寒湿也风在表者散以桂甘之辛甘湿在经者逐以附子之辛热姜枣辛甘行荣衞通津液以和表盖阳虚则湿不行温经助阳散湿多借附子之大力也




　　栝蒌桂枝汤
　　治太阳证备身体强然衇反沉迟此为痉此汤主之
　　栝蒌根【二两】　　桂枝【三两】
　　芍药【三两】　　　甘草【二两】
　　生姜【三两】　　　大枣【十二枚】
　　右六味以水九升煮取三升分温三服取微汗汗不出食顷须歠热粥发之
　　【集注】喻昌曰伤寒方中治项背用桂枝加葛根汤矣彼之汗岀恶风其邪在表而此之太阳证罔不具备其邪之亦在于表可知也但以衇之沉迟知其在表之邪为津液内竭所召不当从风寒之表法起见故不用葛根之发表解肌改用栝蒌根之味苦入隂擅生津液之长者为君加之桂枝和荣衞飬筋衇而治其痉乃变表法为和法也然既君以栝蒌根当增之桂枝为臣当减之
　　水解散
　　治天行时气初起头痛壮热等疫
　　大黄【四两】　　　白芍【二两】
　　黄芩【三两】　　　甘草【三两炙】
　　桂心　　　　　麻黄【各三两】
　　右为粗末每撮一两水煎服汗下不再服
　　二圣救苦丹
　　川大黄【生一觔】　　皂角【四两猪牙者去皮微炒】
　　右为末和匀水泛为丸每服三钱无根水下弱者减服
　　【注】天行时气即四时不正之气感而为病者初不名疫也因病气互相传染老幼相似沿门阖境而共病之故曰天行时气也然此疫气从鼻而入一受其邪藏府皆病若不急逐病出则多速死急逐之法非汗即下故古人治疫之方以下为主以汗次之是为病寻岀路也此二方一以治冬疫一以治春疫冬疫多寒春疫多热多寒者宜水解散方中用麻桂芍草发荣衞之汗大黄黄芩防疫毒之邪多热者宜救苦丹方中用皂角开窍而发表大黄防火而攻里使毒亦从汗下而出也二方审而用之治疫之大法可类推矣











　　天水散【一名益元散一名六一散】
　　治夏时中暑热伤元气内外俱热无气以动烦渴欲饮肠胃枯涸者又能催生下乳积聚水蓄里急后重暴注下迫者宜之
　　桂府滑石【六两水飞】　甘草【一两】
　　辰砂【三钱】
　　右为细末新汲水一碗调服三钱
　　【集注】柯琴曰元气虚而不支者死邪气盛而无制者亦死今热伤元气无气以动斯时用参耆以补气则邪愈甚用芩连以清热则气更伤惟善攻热者不使败人元气善补虚者不使助人邪气必得气味纯粹之品以主之滑石禀土中冲和之气行西方清肃之令秉秋金坚重之形寒能胜热甘不伤脾含天乙之精而具流走之性异于石膏之凝滞能上清水原下通水道荡涤六府之邪热从小便而泄炙甘草禀草中冲和之性调和内外止渴生津用以为佐保元气而泻虚火则五藏自和矣然心为五藏主暑热扰中神明不安必得硃砂以镇之则神气可以遽复凉水以滋之则邪热可以急除此清心之阳热可通行也至于热利初起里急后重者宜之以滑可去着也催生下乳积聚蓄水等证同乎此义故兼治之是方也益气而不助邪逐邪而不伤气不负益元之名宜与白虎生衇三方鼎足也








　　香薷饮
　　治暑热乘凉饮冷阳气为隂邪所遏头痛发热恶寒烦躁口渴腹满吐防者
　　香薷　　　　　厚朴【姜汁炒】
　　白扁豆【炒】
　　水煎浸冷服
　　【集注】叶仲坚曰饮与汤稍有别服有定数者名汤时时不拘者名饮饮因渴而设用之于温暑则最宜者也然胃恶燥脾恶湿多饮伤脾反致下利治之之法心下有水气者发汗腹中有水气者利小便然与其有水患而治之曷若先选其能汗能利者用之香薷芳香辛温能发越阳气有彻上彻下之功故治暑者君之以解表利小便佐厚朴以除湿扁豆以和中合而用之为饮饮入于胃热去而湿不留内外之暑悉除矣若心烦口渴者去扁豆加黄连名黄连香薷饮加茯苓甘草名五物加木参耆橘术名十味随证加减尽香薷之用也然劳倦内伤必用清暑益气内热大渴必用人参白虎若用香薷是重虚其表而反济其内热矣香薷乃夏月解表之药如冬月之麻黄气虚者尤不可服今人不知暑伤元气概用以代茶是开门揖盗也










　　御纂医宗金鉴卷二十八
<子部,医家类,御纂医宗金鉴>
　　钦定四库全书
　　御纂医宗金鉴卷二十九
　　删补名医方论卷四目录
　　黄连解毒汤
　　三黄汤
　　二黄汤
　　三黄石膏汤
　　凉膈散
　　竹叶黄耆汤
　　清胃散
　　导赤散
　　五淋散
　　八正散
　　逍遥散
　　龙胆泻肝汤
　　左金丸
　　泻青丸
　　当归龙荟丸
　　越婢加半夏汤
　　小青龙加石膏汤
　　清燥救肺汤
　　麦门冬汤
　　人参清肺汤
　　人参定喘汤
　　人参泻肺汤
　　泻白散
　　阿胶散
　　二陈汤
　　温胆汤
　　小半夏汤
　　小半夏加茯苓汤
