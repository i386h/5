<!-- { "loadSidebar": true } -->
　　治肝藏火实左脇作痛
　　黄连【六两炒】　　　吴茱萸【一两汤泡】
　　右为末作丸
　　【集注】胡天锡曰此泻肝火之正剂肝之治有数种水衰而木无以生地黄丸乙癸同源是也土衰而木无以植参苓甘草剂缓肝培土是也本经血虚有火用逍遥散清火血虚无水用四物汤养阴至于补火之法亦下同乎肾而泻火之治则上类乎心左金丸独用黄连为君从实则泻子之法以直折其上炎之势吴茱萸从类相求引热下行并以辛燥开其肝郁惩其扞格故以为佐然必本气实而土不虚者庶可相宜左金者木从左而制从金也



　　泻青丸
　　治肝火风热不能安卧多惊多怒目赤肿痛及小儿急惊抽搐
　　龙胆草　　　　山栀
　　大黄【酒蒸】　　　川芎
　　当归　　　　　羗活
　　防风
　　等分蜜丸竹叶汤下
　　【注】龙胆草直入肝经以泻其火佐栀子大黄使其所泻之火从大小二便而出是治火之标也肝主风风能生火治肝不治风非其治也故用羗活防风散肝之风即所以散肝之火是治火之本也肝之情欲散故用川芎之辛以散之肝之质喜滋故用当归之濡以润之是于泻肝之中寓有养肝之意泻肝者泻肝之病也养肝者悦肝之神也盖肝木主春乃阳升发动之始万物生化之源不可伤也
　　当归龙荟丸
　　治肝经实火头运目耳聋耳鸣惊悸搐搦躁扰狂越大便秘结小便濇滞或胸脇作痛阴囊肿胀凡属肝经实火皆宜服之
　　当归【一两】　　　黄连【一两】
　　黄芩【一两】　　　龙胆草【一两】
　　栀子仁【一两】　　大黄【五钱】
　　芦荟【五钱】　　　青黛【五钱】
　　木香【二钱五分】　　　黄蘗【一两】
　　麝香【五钱另研】
　　右为末炒神麯糊丸每服二十丸姜汤下
　　【集注】汪昻曰肝木为生火之本肝火盛则诸经之火相因而起为病不止一端矣故以当归芦荟龙胆草青黛直入本经气血两途先平其甚者而诸经之火无不渐平矣佐以黄芩泻肺火黄连泻心火黄蘗泻肾火大黄泻肠胃火栀子泻三焦火备举大苦大寒而直折之使上中下三焦之火悉从大小二便利出少加木香麝香者取其调气开窍灵通周至也然非实火不可轻投













　　越婢加半夏汤
　　治欬而上气此为肺胀其人喘目如脱状衇浮大者麻黄【六两】　　　石膏【半觔】
　　生姜【三两】　　　甘草【二两】
　　半夏【半升】　　　大枣【十五枚】
　　右六味以水六升先煮麻黄去沫内药取三升分温三服
　　小青龙加石膏汤
　　治肺胀欬而上气烦躁而喘衇浮者心下有水气麻黄【三两】　　　桂枝【三两】
　　细辛【三两】　　　芍药【三两】
　　半夏【半升】　　　石膏【三两】
　　干姜【三两】　　　五味子【半升】
　　甘草【三两】
　　右九味以水一斗煮麻黄去沫内诸药取三升强人服一升羸者减之日三服小儿服四合
　　【集注】喻昌曰前一方麻黄汤中以桂杏易石膏以衇大有热而加姜枣则发散之力微而且缓也后一方小青龙汤中加入石膏以证兼烦躁虽宜汗散寒饮犹防助热伤津也越婢方中有石膏半夏二物恊力建功石膏清热借辛热亦能豁痰半夏豁痰借辛凉亦能清热前麦冬汤方中下气止逆全借半夏入生津药中此二方又借半夏入清温剂中仲景加减成方无非化裁后学矣








　　清燥救肺汤
　　治诸气膹郁诸痿喘呕
　　桑叶【三钱经霜者】　　石膏【二钱五分炒】
　　甘草【一钱】　　　胡麻仁【一钱炒研】
　　真阿胶【八分】　　人参【七分】
　　麦冬【一钱二分】　　　杏仁【七分去皮尖炒黄】
　　枇杷叶【一片去毛蜜炙】
　　右九味以水一碗煎六分频频二三次滚热服痰多加贝母栝蒌
　　血枯加生地
　　热甚加犀角羚羊角或加牛黄
　　【集注】喻昌曰按诸气膹郁之属于肺者属于肺之燥也而古今治气郁之方用辛香行气絶无一方治肺之燥者诸痿喘呕之属于上者亦属于肺之燥也而古今治法以痿呕属阳明以喘属肺是则呕与痿属之中下而惟喘属上矣所以亦无一方及于肺之燥也即喘之属于肺者非表即下非行气即泄气间有一二用润剂者又不得其肯綮今拟此方名清燥救肺大约以胃为主胃土为肺金之母也其天冬知母能清金滋水以苦寒而不用至如苦寒降火之药尤在所忌葢肺金自至于燥所存阴气不过一线耳倘更以苦寒下其气伤其胃其人尚有生理乎诚仿此增减以救肺燥变生诸证庶克有济
　　柯琴曰古方用香燥之品以治气郁不获奏效者以火就燥也惟缪仲醇知之故用甘凉滋润之品以清金保肺立法喻昌宗其防集诸润剂而制清燥救肺汤用意深取药当无遗蕴矣
　　【按】经云损其肺者益其气肺主诸气故也然火与元气不两立故用人参甘草甘温而补气气壮火自消是用少火生气之法也若夫火燥膹郁于肺非佐甘寒多液之品不足以滋肺燥而肺气反为壮火所食益助其燥矣故佐以石膏麦冬桑叶阿胶胡麻仁辈使清肃令行而壮火亦从气化也经曰肺苦气上逆急食苦以降之故又佐以杏仁枇杷叶之苦以降气气降火亦降而制节有权气行则不郁诸痿喘呕自除矣要知诸膹郁则肺气必大虚若泥于肺热伤肺之説而不用人参郁必不开而火愈炽皮聚毛落喘咳不休而死矣此名之救肺凉而能补之谓也若谓实火可泻而乆服芩连苦从火化亡可立待耳







　　麦门冬汤
　　火逆上气咽喉不利止逆下气者主之
　　麦门冬【七升】　　半夏【一升】
　　人参【三两】　　　甘草【二两】
　　粳米【三合】　　　大枣【十二枚】
　　右六味以水一斗二升煮取六升温服一升日三服夜一服
　　【集注】喻昌曰此方治胃中津液干枯虚火上炎治本之良法也夫用降火之药而火反升用寒凉之药而热转炽者徒知与火热相争弗知补正气以生津液不惟无益而反害之矣凡肺病有胃气则生无胃气则死胃气者肺之母气也本草有知母之名谓肺借其清凉知清凉为肺之母也又有贝母之名谓肺借其豁痰豁痰为肺之母也然屡施于火逆上气咽喉不利之证而屡不应者名不称矣孰知仲景妙法于麦冬人参甘草大枣粳米大补中气以生津液队中又增入半夏辛温之味以开胃行津而润肺岂特用其利咽下气哉顾其利咽下气非半夏之功实善用半夏之功也













　　人参清肺汤
　　治肺胃虚寒咳喘急坐卧不安并治乆年劳吐血腥臭
　　人参　　　　　阿胶
　　骨皮　　　　　知母
　　乌梅　　　　　粟殻
　　炙草　　　　　杏仁
　　桑皮【各等分】
　　加枣子煎服
　　人参定喘汤
　　人参　　　　　麻黄
　　阿胶　　　　　五味
　　粟殻　　　　　甘草
　　半夏麯【各一钱】　　桑皮【二钱】
　　生姜三片水煎服
　　人参泻肺汤
　　治肺经积热上喘胸膈胀满痰多大便濇
　　人参　　　　　黄芩
　　栀子　　　　　枳殻
　　薄荷　　　　　甘草
　　连翘　　　　　杏仁
　　桑皮　　　　　大黄
　　桔梗
　　水煎服
　　【集注】王又原曰经云邪之所凑其气必虚又肺为娇藏其不堪破耗也明矣自肺热伤肺之説行曰保肺补肺众共哗之曰清肺泻肺药与和之岂知古人清肺泻肺等汤而必皆以人参立名夫亦可晓然于肺气之不可耗而人参之在所必用也肺体清而法天下济而司降令一切浑浊不得上干者皆胸中之气健运行而不息也若肺气少弛则降下失令浑浊之气遂逆上行此为咳为喘急肺叶胀举胸膈痛移热大肠大便艰濇种种显有余之象实种种为不足之徴故不问内伤外感为热为寒要以人参保定肺气为主或佐骨皮知母阿胶滋之乌梅五味鸎粟殻敛之半夏麯生姜降之杏仁桑皮枳殻桔梗利之栀子黄芩连翘凉之麻黄薄荷发之大黄下之总恃人参之大力握枢而运已入之邪易出而将来之邪无从入也肺邪得诸药以俱出而肺气不随诸药以俱出也然则人参亦何尝伤肺乃畏而不敢用耶又谓风寒咳忌用五味子用粟殻止如神切肺如刀然此无本之言不知始自何出皆因不读本草不知药之性味功能以譌传譌也近世之医亦不能辨惟识者察之



　　泻白散
　　治肺气郁热咳而喘面肿身热
　　桑白皮　　　　地骨皮
　　甘草
　　水煎服
　　【集注】季楚重曰经云肺苦气上逆上逆则上焦郁热气郁生涎火郁生热因而制节不行壅甚为喘满肿白者肺之色泻白泻肺气之有余也君以桑白皮质液而味辛液以润燥辛以泻肺臣以地骨皮质轻而性寒轻以去实寒以胜热甘草生用泻火佐桑皮地骨皮泻诸肺实使金清气肃而喘可平较之黄芩知母苦寒伤胃者逺矣夫火热伤气救肺之治有三实热伤肺用白虎汤以治其标虚火刑金用生衇散以治其本若夫正气不伤郁火又甚则泻白散之清肺调中标本兼治又补二方之不及也
　　阿胶散
　　治肺虚有火无津液咳而哽气者
　　真阿胶【一两】　　牛蒡子【二钱半炒】
　　马兠铃【五钱炒】　　杏仁【七钱】
　　炙甘草【五钱】　　糯米【一合】
　　每服两许水煎服
　　【集注】程应旄曰痰带红线有血防日渐成痿縁肺处藏之最高叶间布有细窍气从此出入呼吸成液灌漑周身所谓水出髙源也一受火炎吸时徒引火升呼时并无液出乆则肺窍俱闭喉间或痒或疮六叶遂日焦枯矣今用阿胶为君者消窍瘀也用杏仁大力子宣窍道也马兠铃者清窍热也糯米以补脾母气到则肺自轻清无碍矣



　　二陈汤
　　治肥盛之人湿痰为患喘胀满
　　半夏【三钱制】　　　茯苓【三钱】
　　陈皮【二钱去白】　　　甘草【一钱】
　　右四味加姜三片水煎服
　　【集注】李仲梓曰肥人多湿湿挟热而生痰火载气而逆上半夏之辛利二便而去湿陈皮之辛通三焦而理气茯苓佐半夏共成燥湿之功甘草佐陈皮同致调和之力成无已曰半夏行水气而润肾燥经曰辛以润之是也行水则土自燥非半夏之性燥也或曰有痰而渴宜去半夏代以贝母吴琨曰渴而喜饮小便利者易之不能饮水小便不利虽渴宜半夏也此湿为本热为标所谓湿极而兼胜已之化非真象也又东南之人湿热生痰故朱震亨主之加枳实砂仁名枳实二陈汤其性较急也先哲云二陈为治痰之妙剂其于上下左右无所不宜然祗能治实痰之标不能治虚痰之本虚痰之本在脾胃治者详之














　　温胆汤
　　治热呕吐苦虚烦惊悸不眠痰气上逆
　　竹茹　　　　　枳实
　　半夏　　　　　甘草
　　陈皮　　　　　茯苓
　　生姜
　　右七味水煎服
