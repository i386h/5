<!-- { "loadSidebar": true } -->
　　予幼年习八股业，工夫只在夜间，披华振秀，屡试辄冠军。揣摩既久，觉八股无甚用处，究心医理、地理、诸传。自趋庭传授而外，游名山大川，访高人异士，读已见书，并读未见书，名师剖晰，秘诀始多。医理、地理确乎有验，着有《天文秘占》、《地理确义》。先师真本诸刊，久已行世。因欲步三大干龙，未及其一，而足疲矣。偶一日入高巅深林，十数里无人烟。日已暮，远望平坡，有小草篷，急往投之。见一老者，询其年不答，叩以薪火借炊，曰无有。心私异之，此必高人也。下拜求教，云与予有夙缘，授以坐功。至半夜，忽然骨节俱响，遍体快畅，如婴孩胎中，不可名状，此身在羲皇以上，竟不知有今世境。老者曰：此开关也。数日登山劳倦、筋骨疼痛至此俱释，津液满口，腹不知饥，心又异之，此殆却病休粮秘诀也。后复访，则并草篷不复见矣。至丙子科，寓湖南净寺，见一道者在寺前静坐，视其概与予无异。请入寓，因语予以草篷即予师无生子也。予前所传，止有手诀心诀，此即吾儒正心诚意、心斋坐忘真旨，一切语言文本、见解造作皆无所着。道者始详语四戒、五进、六不传诸则。阅三日，而道者不知何往。嗟乎！其即向草篷者哉？予何缘之浅而觌面失也！嗣后与葛屺瞻先生、郭丹葵先生、冯茂远先生、九十四岁翁陈白也先生相参秘旨，诸公自以向者闭息、导引、十六字、八段锦，与夫三字、六字、十二字、七转九还及袁了凡先生禅印坐功，诸法行之，皆验。然终涉有为，不若无生子直捷了当，妙蕴无穷。问道盲者，然无生子之诀不涉语言，难陈纸笔，若夫袁葛郭陈诸公，其闭息导引诸法，或旧本所有，或口相授受，予得而编辑之，俾好道者开卷有得，是亦囊中妙药延年却病，多服为佳者也。

　　静功　静功妙药九种

　　闭息

　　先将凡虑涤却，择净室静坐，闭目，鸣天鼓三十有六以集神，咽液三十有六以聚气，而阴户可以阴合，使众邪不得下居。闭气自一至十，默数九九而止。非闭噎其气也，乃神定气和，绝思忘虑，使鼻之息若有若无。

　　诊其脉六动为一息，九九者八十一息，总四百八十六动脉也。常存赤气，自其口出，状如火轮，周其室中，定则内想安寝，自然疾病除而阴邪远矣。

　　初闭息，经十息至五十息，至百息。气不在上，亦不在下，如游浑沌，不能破散，凡一日一夜，一万三千五百息。《太微升玄经》云：气绝曰死，气闭曰仙，魄留守身，魂游上天。先吹退场门中浊气七口，以手指捏目大小 ，按鼻左右，旋耳摩面，乃以舌抵上 ，撩口中内外津液三十六转，满口咽之，如此三止。漱咽灵液，灌溉五脏，面乃生光。

　　《黄庭篇》曰：元气者出于下丹田，流注于身，凡昼之午则阳极而阴生，故会合于泥丸，阴阳相推，循环无穷。夫能服气固精，得其节符，则灵气凝变。如紫烟白云。充于三田，升为云，降为雨，以之溉灌五脏。而植根者也。上纳津液，下勿泄其气，气液充满，如深井之出涌泉，自然洞流无穷，通于鼻门，而入于口，滋于身，如是则黄铅紫汞生矣。根据时采而炼之，入于丹田，贯诸百节，自然出暗室而照真阳之门，故曰回紫抱黄，入丹田者，此之谓也。

　　五气各属一脏，余一气属三焦穴。气者，嘘、呵、 、吹、呼、嘻。嘘属肝，肝主目；呵属心，心主舌；属肺，肺主鼻；吹属肾，肾主耳，呼属脾，脾主中宫；嘻属三焦。各脏俱有浊气，人夜睡醒时，口中浊气熏蒸，自不闻耳。口则吐之，鼻则纳之。吐之说，不过初吐浊气，尽即止，后皆津液清丹，全在闭口方能咽下，若一纳一吐，是随收随散也。

　　闭气全要腹空，日间端坐申腰，如坐禅法，以鼻纳气照前。夜间须要睡醒，子时后，正卧侧卧无不妙。

　　闭气之法，勤而行之。《火候篇》曰：闭气二十有四，其数足矣。出则复闭，用赤龙右搅者七，左搅者九，漱者十有六、琢齿二，分三咽。先右次左次中。此阴爻也。闭气三十有六，其数足矣。出而复闭，用赤龙左搅者七，右搅者九，漱者三十有三，琢齿三，分三咽。先左次右次中，此阳爻也。凡闭气一百九十二，以火二八两 之，学人当明水火既济之法。夫火在心为性，水在肾为命，二者实相须以济焉。肾之水，非心之火养之则不能上升，心之火，非肾之水藏之则不能下降。夫能长养成就，上际下蟠，旁通曲引于三元九宫、五脏百节，斯可以保固而长存也。

　　常人每卧时，垂足闭气，舌抵上 ，目视顶，提缩谷道，即咽津一口，共行九遍。热擦肾 穴，九九数。少年可御梦遗，老人可愈频溺。

　　静功　静功妙药九种

　　导引

　　漱舌下泉咽之，名曰胎食。得道者生六翮于臂，长毛羽于腹，飞无阶之苍天，度无穷之世俗。

　　习不唾法，有则含以咽之，使人精气常留，面目光彩。又曰：津液者吾身之宝，宝聚则为富翁，宝散则为贫客。

　　人身中夹脊与规中相对，用鼻息呼吸，呼者呼自己之元气，从中而出；吸者吸天地之正气，从外而入。吸要从气海上（肺之上）贯下丹田入命门（丹田脐下，命门脐中），与祖气（穴即下丹田，在脐下一寸三分）相连，如磁吸铁，同类相亲也。非止救护命宝，抑能添油接命。故修长生者，必固其气，气固则身中元气不随呼而出，天地之正气恒随吸而入，久之则胎息定，鄞鄂成。行气在照玄膺（舌下有三窍，中玄膺，左金津，右玉液）一窍，以舌折而舐之，少顷则津液满口，微漱数遍，徐徐以意引下，至重楼（咽喉），渐达膻中（胸前）、中脘（心间）、神阙（规中），至下气海（谷道前），就从气海分开两路，至左右大腿，从膝至三里（穴在膝下），下脚背及大拇指，转涌泉（在脚底心），由脚跟脚弯循大腿而上，至尾闾（谷道后），合为一处，过肾堂、夹脊、陶道、大椎、天柱，分送两肩两臂，至手背，由中指转手掌，一齐旋回，过手腕，由腋至胸旁，历腮后，从脑灌顶，复下明堂（脑前眉上），上 ，以舌迎之，至玄膺而止，此为一转。稍停，又照前行动，则壅滞疏通，贯穿诸经，通达诸窍，是玉液炼形也。然行气须用眼者，目之所至，心亦至焉；心之所至，气亦至焉。其用液者，液中有气，液气相生，为金液之基，作润身之宝，穿关透节，无处不到。况玄膺乃津液之海，生化之源，灌溉一身，皆本于此。以此法行之，无有舛错。坐毕，当于头面散火，理五脏之气。散火先搓两手热，摩面三十六；次须周匝，随摩顶门三十六；次摩脑后二十四；次手掩两耳，击二十四次，次摩上元六合穴三九二十七次，此穴在两眼梢外陷处，此穴一名攒竹，用两食指按之；又两大指按耳珠旁听会穴，共三九二十七次；次以两手背摩两眼二十四次；又以两手中指掐近鼻眼角，转二十四次；随掐眼梢转二十四，又侧两手摩眼眶二十四，又搓两手第二指及中指热，夹两耳摩耳前二十四，后二十五，共四十九次，又搓两手中指热，摩鼻两旁三十次；随以手托天三次；即以右手摩左手，自肩及臂至指三十六次；左手亦如之，每指屈其节令有声；后搓两手热，摩肾堂八十一次，摩遍身三十六次，摩腿膝至足趾三十六次；又以右手摩左足心涌泉穴八十一次；左手摩右足心八十一次，然后以意归至丹田，脐下一寸三分际守之，静坐片时而起。坐用《抱中集》神诀法，将左足抵大中极，右足盘，两手掐子纹，左手按脐，右手按脐下，静坐凝神，先叩齿三十六通以集神，漱津满口，以意送下丹田，运河车正气于丹田中，溯尾闾，透双关，上肾堂，冲夹脊，上陶道，过天柱，至玉枕，住泥丸，少顷下至鹊桥，入喉至胸，过玄关至脐，穿后二肾中间玄牝而止。如此三十六通，或八十一通，愈善。功毕复叩齿三十六通，咽津液三口，使神不散。后坐床上，两足双并，以目视顶，舌抵上 ，握固，缩谷道，摇 为之，两足如气球状，气极即休。如有足痛，日行七八次，平时只转三十六次可也，此乃导引秘法。功毕，以左足下地，默祝曰干元亨利贞；右亦祝曰日月保长生。各三祝。

