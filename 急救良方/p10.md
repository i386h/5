<!-- { "loadSidebar": true } -->
　　又方 用韭菜切碎，入茶瓶中，以老米醋沸热浇之，纸密封瓶口，勿令泄气。以瓶小嘴向产妇口鼻熏之，立醒。

　　又方 用半夏末少许，吹入鼻中。

　　治产后下血不止 用杂草烧镬锈二钱，为末，酒调服。

　　又方 用干艾半两 生姜半两 浓煎汤服。

　　治产后子肠出不能收者 用枳壳去瓤三两，煎汤温浸良久即入。

　　又方 用老鸦酸浆草一把，煎汤才熏可收一半。稍温下手洗，并收而安。

　　治产后恶物不出，上攻心痛 用灶中心对锅底焦土。研细酒调三五钱，泻出恶物，立效。

　　治产后泄泻恶露不下 用大荆芥四五穗于盏内，用火烧成灰，不得犯油火，入麝香少许，研。沸汤一二呷调下。

　　治产后腹胀痛不可忍，煮鼠粘根为饮，一服愈。

　　治乳妇乳汁不下 用母猪蹄爪一只，带葱五茎，同盐酒煮羹饮之。不下再煮饮。仍用梳头木梳于乳上梳下，效。

　　又方 用土瓜根为末，酒调服。

　　又方 用胡蜂窠一个，炒为末，酒调服。

　　治胎前产后诸症名济阴返魂丹，一名益母丸 只益母草一味，其草即茺蔚子，其叶类火麻，对节而生，方梗凹面。

　　四五六月间，节节开紫花，南北随处有之。此草生二种，白花者不是。于端午、小暑或六月六日，花正开时连根收采，透风处阴干，用时不犯铜铁器，以石臼捣，罗为细末。每服一丸，各照后开汤使下，若量加木香、全当归、赤芍药尤妙。其药不限丸数，以病愈为度。日服三五丸，或丸如梧桐子大。每服五七十丸，熬膏尤佳，治法具后。熬膏法：益母草不限多少，根据前法采，连根叶茎洗净，用石臼内捣烂，以麻布滤取浓汁，入砂锅内，以文武火熬成膏，如黑砂糖色为度，入瓷罐内收贮。每服用一茶匕，极妙。

　　胎前脐腹刺痛，胎动不安，下血不止，水煎秦艽、糯米汤下，或当归汤亦可。

　　胎前产后脐腹作痛作声，或寒热往来状如疟疾者，俱温米汤下。

　　临产并产后各先用一丸，童便、酒化下。安魂定魄，血气自然调顺，诸病不生；又能破血痛，养脉息，调经络，功效不能尽述。

　　产后胎衣不下落，在胞中，及产前一切产难横生不顺，子死经日不下，胀满腹中，心闷心痛，炒盐汤下。

　　产后中风牙关紧急，半身不遂，失音不语。童便、无灰酒各半下。

　　产后气喘咳嗽，胸膈不利，恶心、口吐酸水，面目浮肿，两胁疼痛，举动失力者，温酒下。

　　产后两太阳穴痛，呵欠心恤气短，肌体羸瘦，不思饮食，血风身热，手足顽麻，百节疼痛。温米汤饮下。

　　产后眼前黑暗，血晕血热，口渴烦闷，如见鬼神，狂言不省人事，薄荷自然汁下。如无生者，浓煎干薄荷汤下，或童便、酒各半下。

　　产后面垢颜赤，五心烦热，或结成血块、腹脐奔痛，时发寒有冷汗者，童便、酒各半下，或温薄荷汤下。

　　产后余血恶不尽，结滞腹脐刺痛，恶物上冲，心胸满闷，童便、温酒各半下。

　　产后未经盈月，血气不通，咳嗽，四肢无力，临睡自汗不止，月水不调，久而不治，则为骨蒸之疾，童便、酒各半下。

　　产后鼻衄、口干、舌黑，童便、酒下。

　　产后大小便不通，烦躁口苦者，薄荷自然汁下。如无生者，浓煎干薄荷汤下。

　　产后痢疾，米汤下。

　　产后泻血水，煎枣汤下。

　　产后赤白带下，煎胶艾汤下。

　　血崩漏下，糯米汤下。

　　勒奶痛或成痈，为末，水调涂乳上，一宿自瘥。或生捣烂敷上亦可。

　　妇人久无子息，温酒下，一九服至一月，决有效验。

　　卷之二

　　小儿第三十九

　　治小儿初生口中有恶物，才生，不候声出 急用软帛或绵裹手指蘸黄连、甘草汁，拭口中恶汁。稍定，更以蜜少许，调朱砂一字，抹入口中。镇心安神，解恶物之毒，一生免疮痘之患。此药，妊妇临月宜预办之。

　　治小儿生下即死 急看儿口中悬壅在 上有泡，以手指摘破，用帛裹指拭血、令净。若血入喉，即不可活。

　　治小儿初生，气欲绝，不能啼者 必是难产或胃寒所致。急以绵絮包裹抱怀中，未可断脐带，且将胞衣置炭火炉中烧之，仍作大纸捻蘸油点火，着脐带上往来燎之，更以热醋汤烫洗脐带。须臾，气回啼哭如常，方可洗浴了却断脐带。

　　治小儿初生，大小便不通，腹胀欲绝者 急令妇人以温水漱口，吸咂儿前后项心并脐下手足共七处，每一处吮三五次漱口，吸咂取红赤为度，须臾自通。不尔无生，意有此证，遇此法，可谓再生。

　　治小儿初生，遍身无皮，但是红肉 宜速以早米粉干扑，候生皮方止。

　　治小儿脐肿 先用荆芥水洗了，葱叶一片火上炙过，地上出火气，以指甲刮薄，内搭放肿处，次日便消。

　　治小儿面目黄赤，气息喘急，啼声不出，舌强唇青，撮口皱面，饮乳有妨 用白僵蚕二枚，去嘴略炒为末，蜜调敷唇中。

　　治小儿初生不饮乳及不大小便 用葱白二寸，破作四界，以乳汁于砂铫内煎，灌之立效。

　　治小儿吐乳 田中蚯蚓泥为末，米饮调下。

　　治小儿初生口噤不开 用赤足蜈蚣一条，去足，炙令焦，细研为末。每用半钱，以猪乳汁半盏和匀，分三四次灌之。

　　治小儿吐不定 用五倍子二个，一生一熟，甘草一根，用湿纸裹煨，共为末，米汁调下半钱。

　　治小儿重舌急证 用指去爪，先于舌下筋上擦至根，渐深擦入，如此三次。又以指蘸水取项后燕窠小窟中筋，自上赶下至小窟，深深擦入，亦三次。小儿若饮乳胜前，则病去矣。

　　又方 用针刺出恶血，即愈。

　　又方 治小儿木舌 用黄蜀葵花研细，黄丹半之同研，点七次。

　　治小儿鹅口不能乳 用地鸡研水涂。地鸡即扁虫，人家砖中多有之。

　　治小儿口疮 用吴茱萸末，醋调贴两脚心，移夜即愈。

　　又方 用生白矾为末，水调摊纸上贴脚心，方粘贴，再以水湿之。

　　治小儿牙疳 用白矾装于五倍子内，合烧过，为末，敷。

　　治小儿诸热惊痫 用青黛水研服。

　　又方 用蜂窠大者水煮，浴儿三四次。

　　治小儿卒惊，似有痛处而不知 用雄鸡血滴儿口中。

　　又方 用燕窠中粪，煎汤洗浴。

　　又方 治小儿惊啼 用乱发烧灰，酒调服。

　　治小儿夜啼，灯草烧灰敷乳上，与吃灯花尤妙。

　　治小儿吃黄土 用干黄土研细，浓煎黄连和为饼服。

　　治小儿寸白虫 用酸石榴东引根二两，糯米三十粒，水一碗煎，空心服。须泄泻，神效。

　　治小儿头上疮及浸淫疮并急疳疮 用芝麻生嚼，涂。

　　治小儿甜疮，多生于面部两耳前，令母口中嚼白米成膏子，临卧涂之，不过三五次，愈。

　　治小儿眉炼头疮 用小麦不拘多少，烧令黑色，存性为末，以小油调敷之。

　　又方 用 针刺出血，一刺不愈，再刺之，三刺则愈矣。

　　治小儿火丹，从背上起头上起者 用慎火草捣汁敷上（慎火草即瓦葱）。

　　又方 用针刺红处出恶血。或用寒水石为末，油调敷之。效。

　　治小儿胭脂火丹 用蓖麻子去皮研烂，并锈铁磨水，于红处周遭圈之，候干再随处圈涂之。

　　治小儿丹毒 用灶中对锅底焦土研细，以新汲水调涂，干即易之，效。

　　治小儿痘疹要方名兔血丸 腊月八日采生兔一只，取血以荞面和之，少加雄黄四五分，候干成饼。凡初生小儿，三日后如绿豆大者，与二三丸，乳汁送下。遍身发出红点，是其征验，有终身不出痘疹者，虽出亦不甚稠密也。婴儿已长成，会饮食者，就以兔肉啖之尤妙。或云：不必八日，但腊月兔亦可。然终不若腊月八日为佳也。

　　治小儿痘疮出不透，腹痛甚或黑靥者 用蝉蜕一十五个，去翅足，净洗为末。每服一钱，熟水调下，腹痛立止而出透，乳母亦可服一钱。

　　又方 用干棠球为细末，汤点服，立见出透。红活荔枝壳煎汤服亦可。

　　治小儿痘疮陷入不发，黑色，气欲绝 用穿山甲汤洗净，炒，令焦黄为末，每服半钱，紫苏煎汤，入老酒少许服之。

　　又方 治痘疮倒陷 用腊月内收人中白（即马桶内尿碱是也），放通风处，以火 成煤水，调三五钱服。

　　又方 用胡桃一个，烧存性，干胭脂三钱为末，用胡荽煎，酒调下一钱。

　　治小儿痘疮初出光壮忽然黑陷，心烦躁急气喘，妄语如见鬼神 用人牙齿，烧存性，为末。每个作一服，酒调下。

　　治小儿痘疮入眼，或病后生翳障 用蝉蜕洗净去土，白菊花各等分，为散。每服二钱，入蜜少许，水一盏，煎。乳食后，量儿大小与服之，屡验。

　　又方 用兔子屎焙干为末，茶调下，疮疹安后方可多服，仍治昏翳。

　　治痘疮入眼，痛楚恐伤眼睛 用浮萍阴干为末，每服三钱。随儿大小，以羊子肝半个，入盏内，以竹签刺碎烂，投水半合，搅取汁调下，食后服。不甚者一钱，瘥；已伤目者十服，瘥。

　　治小儿痘疮烂成片 用黄牛屎干敷；脓多痛甚者，干净黄土敷之，疮遍口中不能食者，蜜浸黄柏取汁啖之，凡疮欲成痂，频以面油乳酥清蜜润之。可揭即揭，血出无害，若干硬已久又成瘢痕。

　　治小儿痘疮爬搔成疮，脓血淋漓 用多年盖屋烂草或盖墙草，不拘多少，晒干为末，干糁无时。若浑身疮破脓血不绝，粘沾衣服难以坐卧，可多用摊于席上，令儿坐卧，即干。

　　治小儿痘疮出后，有余疮塞鼻中，不能睡起 用木笔花研为末，加麝香少许，葱白蘸药入鼻中，数次通。

　　治小儿痘疮愈后，疮痂虽落，其色黯或凸或凹 用白蜜不拘多少，涂于疮上，其痂易落且无疤痕，亦不腥秽。

　　治小儿痘疮后，身体及肢节上生痈蚀疮，脓水不干 用出蚕蛾绵茧，不拘多少，用白矾捶碎，塞入茧内令满，以炭火烧，候白矾汁干取出研细，干糁疮上。若不早治，则溃筋骨，以至难治。

　　治小儿容忤，口吐青黄白沫，水谷鲜进，面色变易喘息，腹痛状似惊痫，但哭不止，视其口中悬壅左右若有小小肿核，即以竹针刺破之，或以指爪甲爬破。急以醋炭降真香皂荚烧熏。又以灶中对锅底焦土，蚯蚓粪各等分。为末，水调涂头上及五心敷之。

　　治小儿脑后项边有核如瘰 状，按之转动，软而不疼，名附骨疳毒，兼治诸疳，一服虚热退，二服渴止，三服泻痢止用蟾蜍一枚（又名蛤蟆，夏月 中取腹大不鸣不跳者，其身癞磊多者是），取粪缸内蛆虫一杓置桶中，以尿浸之。

