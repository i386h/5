<!-- { "loadSidebar": true } -->
　　治疯犬伤 急于无风处，嗍去疮孔血，或者干孔针刺去血，小便洗令净。用半瓣胡桃壳，以人粪填满，掩疮孔。艾灸一百壮。后一日灸一百壮，百日止。急服者，用蛤蟆干一个，斑蝥二十个，去头、翅、足，用糯米炒黄。只用斑蝥与蛤蟆为末，酒调或水调服之，分为四服，以小便泻下恶物为度。未见恶物，量轻重再服者，用韭菜汁一盏。常敷者，用虎骨末，和锻石腊猪脂调敷之。禁饮酒食鸡、鱼、猪肉、肥腻。终身忌食犬肉、蚕蛹。春夏初交，犬多发狂，被咬者，无出于灸，七日当一发，三七日不发，可全免。如见痛定疮合，便以为好，不治者，必死。犬狂者，其尾必直下不卷，口流涎，舌黑色。

　　又方 去毒血，以浆水洗净，纸上炒黄丹赤色，贴之妙。

　　又方 用紫苏叶细嚼，敷患处，即不痛。

　　又方 治咬伤及经久复发者 用雄黄（黄明者）五钱，麝香五分，上研匀，以酒调服二钱，服后得睡为佳。俟其自醒，利下恶物，再进一服，即见效。

　　又方 用生南星、防风各等分，上为末。先以口噙浆水，洗净伤处，用绵拭干，以药糁上，更不发，无脓易瘥。

　　又方云，此病虽为小可，乃九死一生之病。可急用斑蝥七个，去翅足为末，酒调服。于小便盆内见衣沫，似狗形，亦不再发也。此方累试经验。

　　又方 用葱白心四十九根，捣烂如膏，用生蜜一同调和。用湿筒儿盛放，用纸封一七日，贴伤处疮口上七日，又用葱白皮封着。如疮口大，再换膏子贴，共二七日。切忌诸般荤腥。一百日外，用消风散一钱，用熟犍猪肉七片，葱白七茎，蜜一小匙和扑。再入原煮猪肉汁泡使葱白熟，令患人热食。小儿用肉七小片，消风散一钱，蜜半匙，煮服。

　　又方 取小儿胎发炒新香附、野菊花，研细，酒调服，尽醉。

　　又方 用紫苏，口嚼碎涂之。

　　治常犬伤 用蚯蚓泥和盐研，敷之。亦治狂犬及毒蛇伤。

　　又方 以砂糖涂之。

　　又方 急于无风处，嗍去疮孔血，小便洗净。用热牛粪敷，或鼠粪为末和猪脂敷，或韭菜和锻石捣成饼子，阴干为末，和猪脂敷。更以韭菜、生姜捣汁服之。

　　又方 先以葱汤洗，后以研烂杏仁涂伤处。

　　又方 用蓖麻子五十粒，去壳，井水研成膏。先以盐水洗咬处，敷贴。

　　又方 浸椒水调莽草末涂之。亦治猫伤。

　　又方 白矾为末，糁疮内裹之。

　　又方 用虎骨屑，敷上即愈。

　　治马咬及踏伤 用艾灸疮上并肿处。又用妇人月经，或人粪，或马粪，或鼠粪，烧为末，和猪脂敷之，皆效。

　　又方 人体先有疮，因乘马，为马汗或马毛入疮中，或为马气汗蒸，致肿痛。 宜数易冷水渍之。难渍处，以布浸湿拓之。

　　又方 割鸡冠血三五滴，入疮内。大马用雌鸡，小马用雄鸡。

　　治猪咬 用屋溜中泥涂之。即今之承溜也。

　　治猫咬 用薄荷汁涂之。

　　治鼠咬 用猫毛烧灰，麝香少许，津唾调敷之。

　　治诸恶虫伤 用蛇蜕煮汤，洗三两度。或以腻粉、生姜汁，调敷伤处。

　　治蜈蚣咬 以麻鞋底揩之。

　　又方 用蚯蚓泥挹之，或刺鸡冠血涂，或以桑树汁敷之。

　　又方 用香附子，嚼擦患处，立效。

　　治蜂虿毒 用野苎叶擦之，如不便，急以手就头爬垢腻敷之，或用盐擦，或用人尿洗之，或桑树汁敷之。

　　又方 油木梳火上炙热熨之。

　　又方 解九里蜂毒 用皂荚钻孔，贴在蜂叮处，就皂荚孔上用艾灸三五壮，即安。

　　治蝎螫 用白矾、半夏各等分，为末，好醋调贴，痛止毒出。

　　又方 先以针刺螫处出血，冷水浸之，水稍温，即易之。有难浸处，以旧布浸冷水，频换拓之。

　　又方 治蝎螫 雄者在一处痛，用井底泥敷之；雌者牵诸处痛，当檐下泥敷之。或以白矾末水调，先挑出黑刺，即涂之。

　　治蜘蛛伤遍身成疮 用葱叶一茎，小头作一孔，盛蚯蚓一条，兜两头不令透气，摇动化为水，点伤处。

　　又方 嚼韭白敷或雄黄亦可。遍身肿，服蓝汁。

　　又方 蜘蛛咬遍身生丝 用羊乳一味，饮之极妙。或用盐和油敷上，数数揩之。

　　治蚯蚓咬 或于地上坐卧，不觉咬肾，阴肿，盐汤温洗数次，甚效。

　　治辟虱 用蜈蚣萍晒干，烧烟熏之则去。青盐水，遍洒床席，即绝。

　　治八脚虫伤 其虫隐于壁间，以尿射人，遍身生疮，状如汤火伤 用乌鸡翎烧灰，鸡子白调敷。

　　又方 用生甘草煎汤洗之，或嚼梨叶敷之，或捣韭汁涂之，或将麻子敷之。

　　治天头蛇毒 用落苏即金丝草，金银花藤，五叶紫葛，天乔麦，切碎，用十分好醋浓煎，先熏后洗。

　　卷之一

　　头痛第七

　　治头痛 用皂荚为末，吹入鼻中，得嚏则止。

　　又方 治远年近日，一切偏正头疼，用萝卜取汁一蚬壳，令病患仰卧，右疼注入左鼻，左疼注入右鼻，左右皆疼，两鼻并注之。

　　又方 用荜茇为末，令患者含水，左边疼，左鼻吸一字，右边疼，令右边吸一字，即效。

　　又方 用大蒜一枚 去皮研取汁。令病患仰卧垂头，以箸蘸点入鼻中，急入脑眼中泪出。

　　又方 用蓖麻子一两，去皮研烂，贴痛处。

　　卷之一

　　咽喉第八

　　治缠喉风 以桐油灌之，或灯盏底油灌之，吐出，风疾立愈。

　　又方 用马兰头草，夏取叶，冬取根，捣汁和醋，滴入鼻中。

　　又方 治喉闭逡巡不救 用皂荚（去皮子）半两，为细末，箸头点少许在痛处，更以醋糊调药末涂项上，须臾便破血出，立效。

　　又方 用蛇蜕烧灰，每用一钱，以竹筒吹入喉内。

　　又方 用生白矾研细，涂于绵针上，按于喉中，立破。绵针用榆条，上以绵裹作枣大是也。

　　又方 用射干（即扁竹叶根也），旋取新者不拘多少，擂烂取汁吞下。或动脏腑即解。或用醋同研取汁噙，引出涎愈。

　　又方 用嫩艾叶，研取汁吞下，亦佳。或用鼓槌草、土牛膝二味，生捣烂，取汁灌下。

　　又方 于病患顶上，分左右头发，用手挽拔之，剥然有声，立效。

　　又方 用马屁勃，吹咽喉中，立止。

　　又方 以布针于病患两手大拇指侧，去爪甲一韭叶许，刺二分，以手捋出血，再以白汤口中含漱，立愈。

　　又方 治双乳蛾 用皂荚二片，杂草烧镬锈（即百草霜）一钱，为末，冷水调，加清油数点灌下。或用灯草烧灰敷上。

　　又方 治喉间长肿如蒂钟者 盐 过鸡毛蘸敷上即消，不须刺破，破则伤人。

　　治缠喉风 用红花捣汁服之。无湿者，浸干者服。

　　治喉闭 用胆矾、白矾各等分（生用），研极细末，合为一处。如咽喉初觉痛时，用苇筒将此药吹入痛处，闭口切勿咽下，少时口涎下流，觉药力稍缓，用温水漱之。如此一二次，即消肿痛矣。如觉迟，已成赤紫，如皂荚子大者，此药可日加数次，亦能消之。白滚汤可用，忌生冷之物。

　　又方 用草药，名唤金锁匙，即马蹄草，以根捣井花水调下，立效。

　　卷之一

　　心病第九

　　治心痛 用生地黄取汁，搜面作 ，或作冷淘，随食多少，但忌用盐。久服，能疗一切久近心痛。

　　又方 用地上隔年葱，捣汁一杯，和香油半盏，频服。

　　又方 用荔枝核七个，烧存性为末，酒调服。

　　又方 用醋一盏，加生白矾一小块，如皂荚子大，同煎至七分，温服。

　　又方 用橘皮去白，煎饮之。

　　又方 以新嫩槐枝一握，切去两头，水二钟，煎至一钟，去渣。分二次热服。

　　又方 治急心痛、热痛，用灶中心对锅底泥为末，冷水服；若冷痛，以酒服。亦治颠狂不识人。

　　又方 七个乌梅八个枣，十个杏仁同处捣。盐酒送下七丸儿，不害心疼直到老。

　　又方 治虫咬心痛 香油、盐熬热，服一盏。

　　又方 治寸白虫攻心痛 用酸石榴东行根二两，糯米三十粒，水浓煎，空心服。

　　又方 治恶心痛或连腰脐者 盐如鸡子大，青布包，烧赤，投酒中饮，当吐恶物。

　　治狂言鬼语 用蛤蟆一个，烧为末，酒调服。

　　治心恙狂惑 用无灰酒二碗，真麻油四两共和匀，杨枝二十条，逐一条搅一二下，换遍杨枝，直候油酒相和如膏，煎至七分。狂者强灌之，令熟睡，或吐或不吐，觉来即醒。

　　治发狂欲走着邪祟者 用蚕蜕纸作灰，酒调服。

　　治颠狂不止得之惊忧之极者 用丝瓜蒂半两为末，每服一钱，井水调一盏投之，即大吐。后熟睡，勿令惊起，即效。

　　又方 治邪狂癫痫，不欲眠，妄行不休 用白雄鸡二只，煮熟，五味调和作羹，食之。

　　卷之一

　　腹痛第十

　　治绞肠痧 用好明矾末，滚水调服。

　　又方 若阴痧腹痛而手足冷，有身上红点 以灯草蘸油点火烧之；阳痧则肠痛而手足暖，以针刺其手指近爪甲处，一分半许，出血即安。仍先自两臂捋下，其恶血令聚指头，刺出血。

　　又方 治绞肠痧痛不可忍 用炒盐一两，热汤调服。危迫者灌入口中，或吐或利，肠痛即止。

　　又方 以手蘸温水，于病患膝腕用力拍打有紫黑处，以针刺去恶血，即愈。

　　又方 好酒和姜汁，温服。

　　治心腹恶气，口吐清水 用艾叶捣汁饮之。干煮汁服。

　　又方 治一切冷气鬼邪毒瓦斯 艾和干姜末为丸，每服三十丸。

　　又方 治腹痛气恶 用高良姜炒焦，酒煎服，或用胡椒研碎，酒调服。

　　治腹胀满 用独囊大蒜，煨熟去皮，绵裹塞粪门，冷即换。亦治关格胀满，大小便不通。

　　又方 治血胀腹痛 用荷叶酒煮服。

　　又方 用皂荚去子、皮、弦为细末，蜜丸如梧桐子大。肉汁下，利后，忌肉一日。

　　治腹中癖块坚硬如石者 取白杨东南枝去青皮，细切三斤，熬令焦，绢袋盛。用酒一斗浸，秘封三五日。每食前暖一盏服之。

　　又方 治腹中有块如石，痛如刀刺者 用商陆根不拘多少，捣碎蒸之。以新布裹，熨痛处，冷再换。

　　又方 治蛔虫日夜咬人，腹内痛不可忍者用苦楝树白皮二斤，去粗皮切碎，用水一斗煎至三升，去渣。于砂锅内慢火熬成膏，每日于五更初用温酒调下半匙，以虫下为度。

　　又方 治三虫 捣桃叶，绞取汁，空心服一盏。

　　又方 治寸白虫 用酸石榴根一握，以水浓煎，痹恶心，先嚼肉脯，次服石榴根汁，则虫尽去。

　　卷之一

