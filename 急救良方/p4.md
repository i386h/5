<!-- { "loadSidebar": true } -->
　　腰痛第十一

　　治腰痛 用杜仲（去皮炒断丝）、橘核（炒取仁）各等分。上为末，每服二钱，入盐少许，食前温酒调下。

　　又方 治腰痛并或时挫闪 用杜仲、破故纸、胡桃仁各等分，上用酒煎服，立效。

　　又方 用西瓜青为片，阴干为细末，以盐酒空心调服。

　　又方 用橘核炒，去壳，酒服。或用炒盐及炒茴香二包，不住手更换，热熨。

　　又方 用茴香茎叶，捣汁一碗，分三服，渣敷痛肿处。

　　又方 治腰脚软 用二蚕砂，炒热熨之。

　　卷之一

　　疝气第十二

　　治小肠疝气 用杉树子，一岁一粒，烧研灰。用好酒下，粒少者一二次服，粒多者数次服，立愈。试有神效。

　　又方 用橘核晒干，去浓薄壳两层，研细。每服五钱，用老酒一二盏，砂锅中煮四五沸，空心服。再用热酒一二盏，罐盛，余药服尽。一切下部诸疾皆疗。

　　又方 用荔枝核，火烧存性，为末，酒调服。

　　又方 用杜茴香一斤，以老生姜二斤取自然汁浸茴香一夜，约姜汁尽入茴香内，以好青盐二两同炒赤，取出焙燥，碾罗为末。无灰酒煮糊为丸，如梧桐子大。每日空心食前服三十丸或五十丸，温酒或米饮下。

　　又方 治疝气走入肾囊痛 用五月五日采 树叶，阴干为末，空心酒送下。

　　又方 用楝树叶，碎切，临发时，酒送下。

　　又方 于脚中趾下中节横纹上，灸二壮，愈。

　　又方 灸外踝穴，在两脚外罗拐骨下一指，乃圆骨下，灸三壮即愈。又云：灸内踝穴，不再发。

　　治男子阴肿赤大如斗，人不能治者 以马鞭草捣烂涂之。

　　卷之一

　　诸气第十三

　　治诸气攻刺，及感受风寒暑湿，饮食所伤，中脘痞闷，呕吐吞酸 用陈皮洗净，新汲水煎服。

　　又方 治走注风毒疼痛 用芥菜子为末，以鸡子白调敷。

　　又方 治走气疼痛 用酸醋淬麸皮，炒热熨之。

　　治气卒奔上呼吸有声，喘急欲死者 用韭菜捣汁饮之。

　　治气结聚心下不散 用桃树上不落干桃子三两为末，每服二钱，空心温酒调下。

　　又方 用生姜和杏仁煎服。

　　卷之一

　　香港脚第十四

　　治香港脚疼痛 槐、柳、楮、桑、桃同煎汤洗，能消肿住痛，先饮酒三杯。

　　又方 用水红花，煮汁浸之。

　　又方 每夜用盐擦腿膝至足甲，淹少时，却用热汤泡洗。昔有一人，香港脚诸方不效，后得此方，常用淹洗，不再发。

　　又方 治香港脚肿痛及蛊肿 用白花商陆不拘多少，切碎，酒煮熟，连商陆吃。若腹肚蛊肿，用商陆同米煮粥吃。

　　又方 治香港脚攻注 用水中大螺一个，以盐半匕，和壳生捣碎，罨于患人脐下一寸三分，用宽帛紧系之，仍办溺器，以待其通。此遇异人传授仙方，神验。又曾有苦香港脚攻注，捶数螺敷两股上，便觉冷气趋下至足，既而亦安。

　　又方 治香港脚 用萝卜煎汤洗之。或晒干为末，铺袜内。或用杨花如绵絮，铺在袜内尤佳。

　　卷之一

　　水蛊第十五

　　治十种水蛊病 肿满喘促不得眠 用蝼蛄五枚，干为末，食前汤调一钱，小便通，效。

　　又方 用商陆根赤者，杵碎，贴脐心，绢帛缚定，病自小便出。

　　又方 治肿胀，名丹房奇术 用真水银粉二钱，巴豆肉（研去油）四两，生硫黄一钱，上研成饼，先以新绵一片铺脐上，次以药饼当脐掩之，外用帛缚之。如人行三五里，自然泻下黄水，待之三五度，除去药，以温粥补之。久患者，隔日取水，一饼可救二三十人，神效。

　　又方 用赤小豆、商陆白者根各等分，以雄猪肚一个，装药在内，以蔑签封其口，于瓦 内煮烂，取出去药，乘热食猪肚，宜食五七个，见效。

　　卷之一

　　痰嗽第十六

　　治痰喘 用胡桃肉三个，生姜三片，临睡细嚼，饮汤下。就枕又再嚼，如前饮汤下，即安。

　　又方 用飞过白矾、五倍子等分，为末。每服二钱，以生猪肝，火炙熟，蘸药，食后临卧服。

　　治痰厥 用白矾一两，水一碗，煎半碗，入蜜少许，再煎少时，温服。须臾吐，如不吐，再饮热水一盏，即吐。

　　治暴患痰厥不省人事 清油一盏，灌入喉中，须臾，逐出痰涎，立愈。

　　治年高气喘促 用萝卜子捣，罗为末，白汤调五七钱，食后服之。或用蜜作剂为丸服。

　　治咳嗽久患，连嗽四五十声者 用生姜汁半合，蜜一匙，煎热温服，三服立效。

　　又方 治气喘咳嗽 用杏仁（去皮尖）、胡桃肉等分，研为膏，入蜜少许，和丸如弹子大，每服一二丸，食后临卧细嚼，姜汤送下。

　　又方 治久嗽气逆，诸药不效 用蝙蝠一个，去翅足，烧令焦，为末，米饮调下。

　　又方 治咳嗽 用皂荚烧研为末，白汤调二钱下。

　　又方 治壮实人久嗽 用罂粟壳，去筋膜蜜炙为末，蜜汤下。

　　又方 治咳嗽不止，胸膈气壅滞者 取桃仁一升去皮尖，麸皮同炒，令黄，细研贮瓶中，以酒五升浸，密封三日后，每温服一钟。日进二四服。

　　又方 用蝉蜕七枚，研末，粥饮调服。

　　又方 治久新咳嗽咯血 用乌梅一两、罂粟壳一个，蜜炙为末。每服二钱，煎乌梅汤下。

　　卷之一

　　胃病呕噎第十七

　　治伤食伤米食 用白面一盏，白酒药两丸，为末炒过，滚水调服。

　　又方 治伤肉食 用棠球，去核煎服。

　　又方 用紫苏浓煎汁，加杏仁烂研同服。

　　又方 用芦根五两，切碎，水三钟，煎一钟服。

　　治干呕哕或致手足厥冷 用橘皮四两，生姜半斤，每服水七钟，煎至三钟，去渣。旋温服。

　　治转食呕吐 用陈蚬壳烧白灰，米饮下，亦治痰嗽。

　　又方 用黄柏末，热酒调三五钱，食后服。

　　又方 用生姜一两，切如米大，醋浆一碗，煮半碗，空心和渣呷之。

　　又方 用千叶白槿树花，阴干为末，陈米汤调送三五口，再转，再服之。

　　又方 治翻胃吐食 用真蚌粉，每服二钱，姜汁米饮调下。

　　又方 治吐逆不止 用真黄丹四两，研细，用米醋一盏，煎令干。更以火 通红，候冷为末，粟米饭为丸，如梧桐子大，醋汤吞七丸，不拘时服。

　　卷之一

　　诸血第十八

　　治吐血并鼻中出血 用藕节捣汁饮之。

　　又方 用灶中对锅底土一合，为末，新汲水一碗，淘取汁，和蜜顿服。

　　又方 用好绵烧灰，面糊为丸，酒调下。

　　又方 治鼻中出血 用千叶石榴花，焙干，研为末，吹入鼻中。

　　又方 治吐血 用侧柏叶，摊新瓦上，焙干为末。每服三钱，米饮调，食后服，一月除根。

　　又方 用侧柏叶阴干，煎汤，当茶服之。

　　又方 治劳心吐血 用莲子二十一粒，为末，酒调二钱，食后服。

　　又方 用百草霜，不拘多少，研细。吐血，糯米饮调下。鼻中出血，用一字吹入鼻中，立效。皮肉破处及灸疮出血，糁半钱，立止。

　　又方 治吐血、鼻中出血 用萝卜研汁，入盐，服一盏，立效。或以萝卜汁、藕汁，仰头滴入鼻中。

　　又方 治鼻中出血 用乱发烧灰，井水调下，更吹鼻中。

　　又方 每发时，用乱发一束，捻紧，灯火烧出油，急塞鼻中。

　　又方 用大蒜涂脚心即止。或以葱白捣汁，入酒少许滴鼻中。

　　治失音不能言 或咯血、或中风 用槐花，新瓦上炒香熟，三更后，床上仰卧，随意食之。

　　治大小便下血 用乱发烧灰，研碎，酒调服二钱。

　　治肠风下血 用炒槐花、荆芥穗等分，酒调服。亦治泄泻。

　　又方 用茄蒂烧存性，为末，米饮调服。

　　又方 用柏子仁十四枚，捻绢囊盛内，好酒三钟，煎至八分。初服未效，加多再服，立止。非饮酒而致斯疾，以艾叶煎汤服，效胜他药。

　　又方 用椿根白皮北行根者，去粗皮，酒浸，晒干为末，枣肉为丸，如梧桐子大。每服三十五九，淡酒送下。

　　又方 用猪脏一条，控干，炒槐花为末，填入脏内，两头线缚定。以好醋于瓷器内慢火煮烂，切片，砂钵内研烂为丸，如梧桐子大。每服一二十丸，温酒下。

　　又方 治大便下血不止 用乌梅三两，烧存性，为末，好醋打米糊为丸，如梧桐子大。每服七十丸，空心饮下。

　　治尿血 用蛤蟆衣草捣汁，空心服。或用淡豆豉一撮，煎汤服。

　　又方 用刮竹青一大块，水煎服。

　　又方 用苎麻根十枚，水煮服。

　　又方 取篱下竹根断入土多年者，不拘多少，水净洗，煎汤并服数碗，立止。

　　又方 用茅根煎汤饮，多煎频服为上。

　　又方 治精竭出血 用麸皮炒香，煮肥猪肉蘸食之。

　　卷之一

　　消渴第十九

　　治消渴 用田螺五升，水一斗，浸经宿，渴即饮水，每日换水浸。

　　又方 用缫丝汤饮之。如无，以生丝煮汁饮之。

　　又方 用五倍子为末，以水调方寸匕，不拘时服。

　　又方 用深掘大栝蒌根，削去粗皮寸切，以水浸，一日一换。浸五日取出，烂研，细绢绞汁，如作粉法，干之，水调方寸匕，日三四服，入牛乳尤好。

　　又方 用糯稻秆取中段烧灰，淋汁饮。或不烧，煎服亦妙，或用生牛乳细呷。或生萝卜取汁，时服少许。

　　又方 用旧屋上瓦两片，洗净捶碎，以水煮浓汁，食后温服一小盏。

　　又方 用活蜗牛四十九个，以水一碗，于瓷器中浸一宿，以器盖之，其蜗自沿器上，取水温服之。重者不过三服。

　　卷之一

　　霍乱第二十

　　治霍乱转筋 用皂荚末吹鼻中，得嚏即止。

　　又方 治霍乱转筋吐泻 用扁豆叶生捣，以少醋浸汁服。

　　又方 治霍乱心腹胀满疼痛，不吐泻，冷汗出气绝者用极咸盐汁三碗，热饮一碗，探喉中，令吐尽宿食。不吐，更服；吐讫，再服；三吐乃止。此法大胜诸方，俗人以为田舍浅近，鄙而不用，守死而已，惜哉。

　　又方 以净地掘一潭，用新汲水一桶，倾在内，搅令浑，候澄清，连饮三五盏，立愈。大忌饮白米汤。

　　又方 治霍乱转筋入腹，痛极将死 用生姜一两，捶碎，酒五钱，煮热服。

　　又方 治霍乱吐泻服药即出，无法可治 用井水半碗，白沸汤半碗，相合服之。

　　又方 治霍乱吐泻心腹作痛 用炒盐一碗，布包，顿其胸前并腹肚上，熨斗火熨，令气透。又以炒盐熨其背，则愈。

