<!-- { "loadSidebar": true } -->
　　又方 治霍乱转筋欲死，惟腹中有暖气者 以盐纳于脐中，令实，就盐上灸七壮。

　　卷之一

　　疟第二十一

　　治疟疾 用生姜四两，连皮捣碎取汁，夜露至晓，空心冷服。

　　又方 用狗蝇一个，去翅足，以蜡丸之，当发日，冷酒吞下。

　　又方 用牛膝草根，水煮，不时服。

　　又方 名截疟丹 五月五日，取独蒜，不拘多少，舂烂，入好黄丹再舂，干湿适匀，丸如圆眼大，晒干收贮。但疟疾二三发后，临发日，鸡鸣时，以药一丸略捶碎，取井花水，面东服之即止，不再发。

　　又方 用雄黄、人参、神曲各五钱，上三味为末，五月五日午时，用棕尖子七个，和为丸，如赤豆大。病未发时，面东服七丸，无根水送下。

　　卷之一

　　热第二十二

　　治发热口干、小便赤 用甘蔗捣汁服。

　　又方 用鸡子三个，白蜜一合，和服之。

　　又方 用天麻子五合，研碎，水二升，煮去半分服，四五剂，瘥。

　　又方 治烦热少睡用小麦作饭食之。

　　又方 治烦闷用野红花苗根绞汁饮，或水煎服。

　　又方 用葛根捣汁饮，亦治孕妇热病心闷。

　　又方 用大豆半升，水二升，煮浓汁，食后服。

　　卷之一

　　疸第二十三

　　治黄胆、黑疸、酒疸、食疸 用猪脂八两，乱头发如鸡子大二块，同煎，临服绞去发，分二服，病从小便出。

　　又方 治黄胆 用丝瓜连子烧灰为末。因面得病，面汤下；因酒得病，酒调下。数服可愈。

　　又方 治黑疸 急用土瓜根一斤，捣碎绞汁，温服，当有黄水从小便出，未出，更服。

　　又方 治通身黄胆 用丝瓜蒂焙干三四钱，为细末。每用半字于鼻内吹入，一日一度，并三日。如不愈，用黄芩末煎汤，下五钱。

　　又方 治黄胆，身眼黄如金色者 用东引桃树根一握，如箸大者，切细，以水一碗，煎取半碗，空心温服。后三日，疸黄离离渐散。忌食猪鱼肉麸面。

　　又方 治食劳黄、目黄、身黄者 用皂矾不拘多少，放砂锅子内，木炭烧通赤，用米醋点赤，为末，枣肉为丸，如梧桐子大，每服二三十丸，食后姜汤下。或治目黄，用苍耳子安舌上出涎。

　　又方 治酒疸 用田螺七枚，水养去土，捶碎，取螺头切碎，以热酒浸服。或用田螺煮服。

　　治好饮茶并干茶叶而黄无力 用花椒去核为末，糊丸如梧桐子大，茶汤下，一十丸。

　　又方 用苦草为末，和炒热芝麻，不时干服。

　　卷之一

　　淋浊遗精遗尿第二十四

　　治男子白浊、妇女白带 用陈年冬瓜子仁，炒为末。每服五钱，空心米饮调下。

　　又方 治赤浊 用石莲肉莲心六两，甘草炙一两，为末。每服二钱，灯心煎汤调下。

　　治诸淋病 小便赤涩疼痛 用三叶酸浆草，洗净，捣汁一盏，酒一盏，搅匀。空心服，立通。

　　又方 治石淋 用蝼蛄七个，盐二两，同铺于新瓦上，以火焙干，研为末，温酒调下二钱，即愈。

　　又方 治五淋 以多年木梳烧存性，空心冷水调下。男用男梳，女用女梳。

　　又方 用白矾为细末，填脐中，滴以井水，通即去。

　　又方 治淋痛疼不可忍及砂石淋 以大萝卜切作一指浓四五片，用好蜜蘸淹少时，安铁铲上，慢火炙干。又蘸又炙，取尽一二两蜜，翻覆炙，令香熟，不可焦。候冷细嚼，以盐汤送下。

　　又方 治五淋 用苎麻根两茎，切碎，以水一碗，煎半碗服，立通。

　　又方 治血淋 用干柿烧存性，为末，米饮调下。

　　治精气虚滑遗泄不禁 名玉琐丹 用龙骨、莲花蕊、鸡头实、乌梅肉各等分，上为末，用熟山药，去皮为膏，和丸如小豆大。每服三十丸，空心米饮下。

　　又方 治精滑梦遗及小便后遗沥，名金樱丸 用金樱子、鸡头实各一两，白莲花蕊、龙骨（ ）各半两，上为末，糊丸如梧桐子大。每服七八十丸，空心盐酒下。

　　又方 治精不禁危急者 名秘元丹 用龙骨（酒煮焙干为末）、灵砂（水飞）各一两，砂仁半两，诃子（小者热灰煨取肉）半两，上为末，糯米糊丸如绿豆大。每服三十丸，空心温酒下，临卧白汤下。

　　又方 名樗树根丸 用良姜三钱（烧灰），黄柏、芍药各二钱（烧灰存性），樗树根皮一两五钱，上为末，面糊丸，如梧桐子大。每服三十丸，空心茶汤下。

　　又方 治小便淋沥 用葵花一握，水煎五七沸服之。

　　治夜多小便 用纯糯米蒸糕一片，临卧炙令软，热啖之，仍以温酒下。不饮酒，白汤下。多啖愈佳，行坐良久，待心下空便睡。一夜十余行者，当夜即止。

　　又方 用胡桃慢火煨熟，临卧温酒同嚼下。

　　治睡中遗尿 用燕窠中草，烧为末，水调服。

　　又方 用鸡肫肝一具并肠，净洗烧灰，男雌女雄，为末，酒调服。

　　又方 用小豆叶捣汁，空心温服一小盏。

　　卷之一

　　大小便不通第二十五

　　治小便不通 用蚯蚓捣碎，以冷水滤浓汁，服半碗，立通。

　　又方 治腹胀小便不通。用栝蒌仁不拘多少，为末。每服三钱，温酒调下。不饮酒以米汤调，温服，以通为度。

　　又方 用盐填满脐中，艾灸盐上。

　　又方 以乌梅肉为末，水调二钱服。或以麻皮一握，细切，入甘草少许，同煎服。

　　又方 用炒盐半斤，布裹乘热熨小腹。

　　又方 治小便难小肠胀 用葱白三斤，细切，炒令热，以布裹，分作两处，更替熨脐下，即通。

　　又方 用猪胆，投热酒中服，立通。

　　又方 用棕皮毛烧灰存性，以薄酒调下，即通利，累试甚验。

　　治大小便不通 关格不利 用皂荚烧，研末。粥饮下二钱。

　　又方 用连根葱一二茎带土，生姜一块，淡豆豉二十一粒，盐一撮，同研烂，捻作饼子，烘热掩脐中，以布绢扎定，久之，气透自通。不然再换一剂。

　　又方 用明矾末一撮，安脐中，冷水滴湿，须臾，立通。

　　治大便不通 用猪脂二两，水一碗，煮三沸饮汁，立通。

　　又方 治大便秘结至极，昏不知人 用大田螺二三枚，以盐一小撮，和壳生捣碎，置病者脐下一寸三分，用宽帛紧系之，即大通。未效，用乌 木根三寸，研烂调水服，亦效。就研烂敷脐下，亦妙。

　　又方 用独头大蒜，煨熟去皮，绵裹塞粪门内，即通。

　　又方 用不蛀皂荚，安瓦上烧着，置马桶内，坐上熏粪门，自通。

　　又方 用猪胆一个，入好醋少许，扎鹅毛管上，灌入粪门，效。

　　又方 用萝卜子一合，研碎，皂荚烧研末，冷水调二三钱服。

　　又方 用生麻子不拘多少，研烂，水调服之。

　　又方 用蜜四两，置铜勺内，微火煎之，凝如膏，以杖搅之，勿令焦，乘热取出，急捻作挺子，如指长，插入粪门内，以手按住，大便来时去之。

　　卷之一

　　痔漏第二十六

　　治痔疮大便下血 用槐树上木耳为末，米饮调一钱，日三服。

　　又方 治痔漏 用蜣螂不拘多少，焙干为末，先用白矾水洗净贴之。

　　又方 用槐花、炒枳壳去瓤各一两，为细末，醋糊为丸，如梧桐子大。每服二十丸，米饮汤，空心食前下。

　　又方 用凤眼草，赤皮葱，椒，三味捣渣，同煎百滚，盛坐盆内，令热气熏痔。但通手洗之，如此不过三次，愈矣。

　　治五痔，用苍耳二两，捣为末。食前粥饮调下一钱，效。

　　又方 鼠乳痔 用蜘蛛丝缠其上，自然消落。

　　又方 治痔疮下血 用马齿苋洗去土，捣碎绞汁，缓火煎成膏，停冷。每日取少许，作丸，纳所患处。

　　又方 肛门边肿硬，痒痛不可忍者 以白矾三分，碎研，用热童便二盏，化开洗痔上。一日二三次，效。

　　又方 用桃树根煮汁，一日二三次洗之。或用盐汤洗之。

　　又方 用枳壳烧烟熏，一方枳壳煎汤洗，一方枳壳为末，米饮调服，甚效。

　　又方 用鱼腥草（其状三角，一边青，山中多有之。其叶若荇菜，多生佛殿阴处。以指捻臭与鱼腥相似也）取一握，煎汤熏洗，仍以草挹痔，即愈。

　　又方 治痔疮 用鳗鲡烧熏粪门，痔虫尽死。

　　治漏疮恶水自大肠出 用黑牵牛研细去皮，细末一分，入猪腰子内，以线扎青荷叶包，火煨熟，细嚼，温盐酒下。

　　卷之二

　　痢泻第二十七

　　治痢泻初起 即以细茶、生姜各三钱，水二钟，煎至八分服之。重者各五钱煎服即止。不愈再服。

　　治赤白痢 用荠菜根叶烧灰，汤调下。极妙。

　　治热痢不止 用蛤蟆衣草叶捣汁一盏，入蜜半盏，煎温，分二服。或用蛤蟆衣草子，炒香熟为末。米饮调下。

　　治诸痢 以艾叶、陈皮煎汤服。

　　治肠滑久痢 以石榴劈破 簇烧令烟尽，急取出，不令作白灰，用碗盖地上一宿，为末。以酸石榴一片，水一钟，煎汤服二钱。亦治泄泻。

　　治白痢腹痛 用杂草烧镬锈五钱，为末。热酒调食前服。

　　治血痢 用盐梅去核，研一枚，合茶汤加醋服之。

　　又方 罂粟花未开时，外有两片青叶包之，花开即落地，收取阴干。患赤白痢垂死者，研为细末。米饮调下一钱，神效。

　　治噤口痢 汤饮米谷不下者 用莲子（去壳留红皮及心）为细末，用井花水调下。每服二钱或三钱，日进二服见效。

　　又方 累试累验，用黄连三钱，人参一钱五分，水一钟半，煎至七分，温服，药入口即苏。

　　又方名芎粟散 用川芎、罂粟（去蒂）各一两，共为细末，每服八分，空心蜜汤调下。

　　又方 用莲肉去皮炒，为末，每服一钱，空心米饮调下。

　　治休息痢及疳泻 用鸡子一枚，打破，用黄蜡一块，如指大，熔化以鸡子拌和炒熟，空心食之。

　　治泄泻 用五倍子为末，白汤调服。

　　又方 用生姜二块，艾叶一把，水煎服。

　　治暴泻不止、小便不通 用车前子炒为末，每服二钱，米饮调下，其根叶亦可捣汁服。

　　治水泻 用 猪肚一枚，净洗，去脂膜，入大蒜在内，自晨至晚，以肚蒜糜烂为度，杵成膏子，入平胃散同杵，丸如梧桐子大。每服三十丸，盐汤或米汤空心服。

　　又方 用生姜一块，去皮，破作两片，刮去姜心，纳白矾塞满，以纸包，火中煨，令干熟取出，以盏合地下一宿，出火气。却以百沸汤半钟，冷水半钟相和，谓之阴阳水，将姜细嚼，此水送下。

　　又方 以大蒜捣烂，贴脐下并脚心，立止。

