<!-- { "loadSidebar": true } -->
　　上焦痛者，在膈上，是胃脘痛也。中焦痛，在中脘，脾胃间病。下焦痛，在脐下，肝肾间病也。凡可按者为虚，拒按者为实。久病多虚，暴病多实。得食稍减者，为虚；胀满畏食者，为实。痛徐而缓，莫得其处，为虚；痛剧而坚，一定不移，为实。
　　夹冷痛：面色或青或白，冷甚者，面色暗淡，唇口爪甲皆青，喜热熨，此脾气虚寒之极。轻者用当归、青化桂、人参、土炒白术各一钱，木香、炙草各五分，大枣六枚，生姜三片，水煎温服。寒甚者，用六君子汤加青化桂一钱，砂仁、白蔻仁、良姜各六分。若生冷果菜停积中焦，腹痛泄泻呕恶者，再加煨神曲钱半，公丁香、木香屑各五分。泄泻不止者，再加肉豆蔻，去油，八分。
　　夹热腹痛：面赤壮热，四肢烦，手足心热。用四顺清凉饮。白芍二钱，当归、锦庄黄各一钱，炙甘草五分，水煎热服。若大便调者，只用白芍一根，重三钱，甘草一根，重二钱，用纸七重包之，小湿，慢火煨熟，取起捶烂，煎汤服。若寒加肉桂五分尤妙。后方名芍药甘草汤，一切腹痛者皆治，惟寒者宜略加肉桂。
　　食积痛：口中气温，面黄或白，目无精光，或白睛多，喜眠恶食，大便酸臭。轻者，用山楂肉二钱，广皮、半夏姜炒、茯苓各一钱，神曲煨、萝卜子各钱半，加浓朴姜炒、槟榔炒各七分，水煎服数剂。重则用三仙丸，见“痢疾”。
　　
　　腹痛
　　腹痛简便方
　　治一切胃痛胸痛腹痛腰痛疼如锥刺不可忍者：花椒不拘多少，研末，和少面粉，醋和成饼，贴于痛处，上铺艾绒，用火灸之，痛立止。又治一切腹痛方，用小麦秆烧灰，置地出火毒，将筛盛之，滚水淋汁服。
　　一切疼痛或寒或热或积食或积血，证莫能辨，药不能施，有起死回生之妙：用生姜一斤，捣烂略挤其汁，入锅内炒热，用布分作二包，先以一包熨痛处，冷即换热，勿令间断，如姜已干，略加前汁拌之，又炒又熨，痛止乃已。
　　凡小儿腹痛摸其肚有一块梗起者虫痛也，不须服药，惟令大人以手擦揉其块处，久久揉之，半日许其虫将死者，从大便而出，痛立止。
　　小儿腹痛啼哭不止：用南木香、明乳香、黑没药，俱去油，各五分，水煎温服。又方：用乳香一钱，去油，灯花七粒，同为末，每二分，乳汁调服。
　　小儿胎寒腹痛，啼哭吐乳，大便青色，身出冷汗：用姜黄一钱，南木香、乳香、没药，俱去油，各三钱，其为细末，蜜丸芡实大，每服一丸，姜汤调下。又，理中汤亦佳，见上“非搐”。
　　小儿盘肠气痛，月内之儿多有之，其证腹内如蛙声啼哭不止者是也。盖寒热不和，脏气不行：用栀仁五钱、附子三钱，同炒极枯，取起拣去附子不用，单取栀仁，加入白芷一钱，为末，每五分，小茴汤下。又方：浓煎葱汤浇洗儿腹，仍捣葱炒热，作饼贴脐上，良久屎出即愈。
　　小儿虫痛口流涎沫：使君子取肉，微炒为末，五更时，米饮调下。
　　小儿腹痛一痛即死者，名为虫痛：用干姜（烧灰）、白芜荑二味，等分为末，母五分，米饮调下。证重者，每服用一钱。下虫方，见下页。
　　
　　腹痛
　　小儿癖积简便方
　　治癖积心腹，内结如拳，及脐腹痛不可忍：用庄黄一两（酒蒸），炮姜五钱，附子五钱，九肋鳖甲八钱，用好醋将鳖甲煮一时久取起，酥炙黄色为度，共为细末，用三年老米醋一升熬至半升，和前末为丸，绿豆大，每服十丸，空心米汤下，取下积如鱼脑败血烂肉青泥即愈。后用补脾调理。按：此方药廉功大，比消癖丸力胜十倍，允称神妙。
　　小儿痞块肚大，肌瘦面黄：白芙蓉阴干，研末，入鸡肝内扎合，饭上蒸熟食之，七八次愈。
　　小儿好食茶叶成癖：用鲜榧子一斤，空心、晌午、黄昏，每服十四粒，吃完即愈。榧子，京果铺有卖。
　　小儿好食泥土及肚胀：用好黄土，浓煎黄连，取清汁，和饼食，效。又，日与芝麻三钱，加雄黄末二分，食之，白汤送下。
　　小儿食积结痞块：用大红枣一斤，皮硝一两，同煮，以水干为度，晒干，每日食此枣，徐徐服之自消。
　　小儿积久而成鳖腹内有形，摆头掉尾，大者如杯，小者如钱，上侵人喉，下蚀人肛，或附胁脊，或隐肠腹：用生硫黄，研极细末，每日老酒调服一钱，空心下，久服自化。硫黄须色如初出鸭雏者，方可用。带青、带赤、带黑色者，皆不堪用。此物最平稳，多服无疑。
　　
　　腹痛
　　下虫简便方
　　凡小儿肥甘过度，或糖食甜物太多，乃致湿热久停而成积，积久生虫，时发腹痛，以手摸之，腹内有块，或一条梗起。外症唇红面白，六脉浮洪。其痛时作时止，痛止即能饮食者，虫痛无疑。又有腹痛，一痛即死者，亦是虫痛。欲去此虫，用苦楝根皮，诚天下打虫第一神方。其法于月初旬，虫头向上之时行之。先夜掘苦楝根，须取每年结子者，方是母树。其根浮于土面者有毒，不可用。专取土中者，洗净泥土，以刀刮去红皮，只取白皮，四五钱。
　　儿大者，六七钱。切碎听用。次早以油煎鸡蛋，令儿嗅之，以引其虫头向上而求食。另于别室，以水一盅，浓煎苦楝皮汤一小杯，不可使儿闻其药气，一闻其气，虫即潜伏矣。俟药熟，以鸡蛋与儿食，即服药，半日不可饮食，俟虫下后方饮食之。服药后，儿似困顿，万万放心，虫下后，精神如旧。仍当急为健脾，庶虫不复生，永无患矣。虫症，轻者以使君子肉二钱，糖水炒，于初旬饥时服之三次，亦可打下虫。又方：使君子（炒）、榧子（去壳）各十枚，槟榔、甘草各一钱，为末，和饭捣为丸，如梧子大，于上旬日，每早空心服十丸，五日虫尽下。凡去虫后，总宜服六君子汤加川椒八分、乌梅一个，数剂虫不更生。
　　
　　腹痛
　　汗证简便方
　　凡男妇小儿及产母，一切虚证，偶然大汗，诸药莫能止者，盖由玄府大开，一时难闭，所以服药不能止。先将五倍子末，醋调作小饼子贴脐上，以布扎之，然后以旧蒲扇烧灰，多加糯米粉和匀，以夏布袋装之，自头至足遍身轻扑之，使其粉入毛窍，玄府自闭，虚汗即止，神治也。
　　
　　腹痛
　　疝气简便方
　　治小儿疝气肿痛：用荔枝核，炒焦，五钱，大茴香，酒炒，二钱五分，共研细末，每服一钱，温酒调下。
　　又方：不论小儿及男妇一切疝气以及诸般气痛，用荔枝核四十九个，炒焦留白，陈皮九钱，生硫黄四钱，共为末，盐水打面糊为丸绿豆大，遇痛时，空心服，研送九丸，良久再进一服，不过三服全效。
　　小儿肾肿硬痛：橄榄核、荔枝核、山楂核，三件等分，俱烧过存性，研末，每服一钱，空心，小茴香汤送下。
　　小儿疝气痛：全蝎不拘多少，炒焦为末，每三分，小茴香煎汤送下。
　　小儿冷疝作痛、阴囊浮肿：川楝子去核，五钱，吴茱萸二钱五分，炒研为末，酒打面糊为丸小豆大，每服十丸，盐汤化下。
　　小儿疝久阴囊坚硬如石，名为木肾：用栝蒌连皮带子二钱，荜茇二钱，生姜二钱，葱白二钱，酒煮热服，被覆暖卧取汗效。
　　小儿湿地上坐或有蚯蚓吹其卵肿大而垂者：以盐汤浸洗之。或以苍术煎汤，加盐少许洗之效。或用鸭一只，以箸横搁鸭口，令含其卵，吹气滴涎即效。阴茎肿痛，灯草煎汤，时时服之，肿消痛止。
　　小儿阴囊生疮湿烂者，谓之脱囊：用紫苏，研极细末敷之，以荷叶包住。或用主荷叶，以火烘软包之，虽卵丸露出亦可治也。阴囊肿痛，用蝉蜕一两，煎汤洗，以紫苏叶捣如泥包之即愈。余详“外科”。
　　小儿外肾臊臭，时复湿痒：用柴胡、泽泻、车前、木通、生地各一钱，归尾六分，龙胆草五分，水煎服，以饮食压之。外用荷叶一片、胡椒十粒，打烂煎水洗之自效。
　　
　　
　　小儿龟胸龟背
　　取龟尿摩其胸背，久即瘥。法取龟置瓦盆中，以镜照之，即失尿，急以物收之。或以猪鬃刺其鼻即尿。龟胸者，肺热作胀，胸骨高起，有用桑皮钱半、地骨皮一钱，合白虎汤：生石膏四钱、知母钱半、糯米一撮、甘草五分，服数剂。间用六味丸加龟鹿二仙膏而见效者。
　　气喘则难治。龟背不可治，因禀赋不足，惟常服六味地黄汤加桂附、及十全大补汤加鹿茸龟版为丸，俟长养气血，再用外治之法，庶可十全二三耳。
　　
　　六味地黄汤
　　熟地（四钱） 山药 茯苓（各二钱） 山茱 丹皮 泽泻再加肉桂、附片各一钱，名八味地黄汤。
　　
　　十全大补汤
　　人参 白术（土炒） 熟地 当归（各二钱） 茯苓 酒芍 川芎 炙草（各一钱） 炙黄 （三钱）肉桂（去粗，八分）加重等分，可用炼蜜为丸。
　　
　　小儿龟胸龟背
　　二便不通简便方
　　症治并详“内科”。
　　罨脐法：治中下二焦热，大小便秘。连须葱七根（不洗），生姜一大块，淡豆豉三钱，同捣烂，作一饼，入铫子烘热，掩肚脐，以帛扎定，良久气通，二便自利。
　　蜜导法：治二便不通。用冬蜜八两，炼至滴水成珠不散，入皂角细末二钱，和匀，稍冷，捻如小指大一条，外以葱涎涂上，轻轻插入谷道中，气通则大便行而小便亦利矣。又方：猪胆一个，以小竹筒套住，蘸葱涎插入谷道七八分，用手挤胆汁入内，移时即通。
　　大小便不通经二三日危急者：以皂角烧灰研末，米汤调下二钱，立通。又方：以小竹筒抹以葱涎，插入谷道，以芒硝五钱，研细，香油半盏，皂角末少许，令人口含灌入谷道中，少时即通。
　　
　　小儿龟胸龟背
　　小便简便方
　　（三条）凡小便不通服药无效：用商陆五钱，研末，入麝香少许，先以旧夏布盖于脐上，将药放布上，药气入腹即通。
　　小便数日不通，遍身手足肿满，诸药不应者：用苏叶一斤，煎浓汤，入脚盆内，令患者坐盆上熏之，冷则又添热汤，外用炒盐熨脐上及遍身肿处，良久便通肿消而愈。又方：用连须葱白一斤，捣烂炒热，分作二处，各以布包，轮转热熨脐下即通。又方：用食盐半两，调温水服之，良久以指入喉中探吐，一吐即通。盖上窍不通，下窍闭也。又方：以皂角末少许，吹入鼻内，得嚏即通。
　　小儿小便白浊色：生怀山药为末，和粥食数次即愈。澄之旋变白色者，脾虚有食积，用异功散，见“非搐”，加神曲、山楂肉。
　　
　　
　　头缝不合
　　（三条）封囟法：头缝不合，名曰解颅。天南星，不拘多少，以姜汁炒热，研细末，醋调涂于绢帛上，烘热贴囟门，惟以合为度。
