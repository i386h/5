<!-- { "loadSidebar": true } -->
周慎斋遗书
　　
　　
　　
　　赵序
　　余舅祖琢崖王先生，乾隆甲午，寿届七十有九，病将易箦，手书一编，嘱余曰∶是为明慎斋遗书，开雕未半，子幸竟其事，卒成吾志。余谨受教，唯而退。乃于是年之冬，续刊其余，共成书十卷。雕事毕，为之序曰∶先生讳琦，字载韩，号载庵，又号琢崖，晚年自称胥山老人。未弱冠，补弟子员，即馆余家。先生父松谷公，相与昕夕讨论书史，上下古今，旁及青鸟演禽，蓍筮云篆，贝叶之文，兼收并览，孳孳至忘寝食。性俭素尚义，壮年丧偶，不更娶，不蓄资，有得即以供剞劂氏，刻所注李太白、李长吉等集，既《医林指月》十二种，其他未付梓者尚多。此《慎斋遗书》，则得自晚年，第钞本阙陋，借得东扶张先生藏本，始备卷数。慎斋名之干，明季东吴人，以医鸣，着书三数种，《张氏医通》，曾引其说，此本为勾吴逋人名球者所订，其文义颇未润泽。大抵慎斋门人，记其师所指授，语多质朴，无高手宣达义旨，读者尝病其蹇。东扶先生少为利导之，琢崖先生复细加厘定，始成完书。余于歧黄理无所窥。然以先生之博极群籍，又醉心于方药术者数十年，其所许可谓补世之所未备，则其有裨益于医道无疑也。是书传，慎斋之名亦传，而勾吴逋人亦不枉费数十载之参稽，其名亦传，岂徒以其名也欤哉！世有人熟玩反复，禀是以御诸疾，而收其立成之效，虽得其旨于慎斋，然卒成其书之功，而垂益于后世，非先生其谁与归。余是以不敢委其命于草莽，而终践其诺也。仁和赵树元石堂氏谨序
　　
　　吴序
　　医道自东汉张仲景后，教亦多术矣。东垣温补，河间清热，丹溪滋阴，戴人攻伐。四家者，概皆有闻，然俱各得仲景之一体，而非轩歧之正派也。明季江东周之干慎斋氏，生乎二千年后，而独得仲景之精髓，直驾李刘朱张而上，有非季世俗医所能仿佛二三也。但《遗书》数卷，出于门人之记录，未经较正，多有隐晦重复之弊。球久欲删烦去冗，订为定本，年来因注《易》未遑，近日《易》注告成，南阳《金匮玉函经解》亦已脱稿，于是删释《遗书》，更定卷帙，阴阳脏腑，气运色脉，经解方解，病机方案，分录十卷，以翼仲景《金匮玉函经》，作杂证之准绳，为后学之楷式，少医医者虚虚实实之病。球僭妄之罪，自知难逭，然球自年十四即业医，继晷焚膏，诵读几三十载，幸得稍知一二，而性拙不能阿世，天之所以命我者，端在斯矣。即欲偷安而诿责，业有所不敢耳！乙酉申月勾吴逋人书于学易草庐
　　卷一
　　阴阳脏腑
