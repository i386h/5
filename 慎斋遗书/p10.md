<!-- { "loadSidebar": true } -->
　　阳生阴长，阳杀阴藏（阴阳应象论）阳生阴长，春夏之令也，阳杀阴藏，秋冬之令也，阴阳互为消长。春主阳，阳盛则阴生，故至夏至则六阳极而一阴生矣，至秋则阳气渐退，此即所谓阳杀也。杀者，衰也，谓阳渐衰也。至冬则阳气皆退藏于阴，虽藏于阴，而一阳即来复于冬至之日。故人之肾中，亦一阳潜长，而四大五脏，尚非阳王之时也。此当以扶阳为要，不得以阴寒凉剂而害其阳之根也。冬至为一阳生，至春初则三阳渐进，故用药亦当开导生路，以遂其生长之机，亦以扶阳为要。至夏则阳盛于外矣，又当接其真阳，而不使脱其根蒂。故五苓之用桂者，得此意也。至秋则阳渐归阴，亦当开导其归路，而勿使隔绝于外。如香苏饮、正气散之类，得此意也。至冬仍归于潜所，而外皆阴气，斯时当顾内以统外，勿使失其根蒂，则有生有长，有杀有藏，而阴阳无隔绝偏害之虞矣。倘不知生，则不知扶其初；不知长，则不能补其缺；不知杀，则无以引其归；不知藏，则无以安其根。此盖无非以阳为本，而四时皆当相顾也。寒气生浊，热气生清（同上）寒者，阴也，寒则坚凝，故阴为地，地至浊者也；热者，阳也，热则流通，故阳为天，天至清者也。是言阴浊而阳清，天清而地浊也。（张东扶曰∶清字不得作好字眼解。盖清浊既生于寒热，在人则皆能为病也。）精化为气，气伤于味（同上）精者，阴也；气者，阳也。精化为气，阳根于阴也。味者，阴也，阴盛则阳衰，耽味太过，则气反滞而不行，故味足以伤气。秋伤于湿，冬生咳嗽（同上）土本生金，金为肺，土为脾。凡干燥之土不能生物，泥泞之土亦不能生物。故脾土湿则不能生肺金，湿即是水气，水气既入，当秋日肺正旺时，尚未能为害，至冬金衰而水旺，则湿得趁其时令为害而咳生矣。盖肺金最清，不能容邪，伤湿则金寒而咳也。被发缓形，以使志生（同上）遇春夏之令，阳气升而欲舒，被发缓形者使阳升而气舒也。故凡春夏之病，不得过用寒凉收涩之剂。春日伤风寒，宜用广皮、苏叶舒发中焦，而石膏不得用于春者，皆此意也。天明则日月不明，邪害空窍（四气调神论）阳为天，阴为地。清阳之气，天之气也，其在人身，清阳之气，则流行于五脏六腑之空窍而无所滞凝。其所以流行于诸窍而无所滞凝者，盖因五脏，各藏其清元真一之气，而无侵凌僭越之患也。若五脏之气不固，则颠倒横溢，少火而为壮火，清阳而为浊阴。凡流行出入诸窍者，俱属阴邪，如肺气本应下输诸脏，今则上逆而为害；脾气本应上输于肺，今则下陷而为邪；肝能疏土，今则反郁而伤脾；水能生木，今反泛滥而浮木。一身上下流行诸空窍，无非浊阴凝结，而清阳之气不行矣。如天本阳，而能藏其真元清一之气，故苍苍在上，惟开窍于日月，而光明普照也。若一天尽如日月之明，则日月之光，悉皆隐没，宇宙之间，不复有流行之清气，清气不行，则邪浊之气得充塞于空虚之际而为害。人身之有病，何以异是？阳气者闭塞，地气者冒明（同上）苍天之气清净，故能阳升阴降，天地和谐，天健运而地顺行，此时天气下而地气腾，天地交而成泰矣，何灾患之有？若天不健，则地不顺，天地间隔，阴阳不和，阳不和于阴，则阳独亢，阴不和于阳，则阴独凝，非复苍天清净流行之气，而光明之境变为晦冥之境矣。故人身真火不行，则阳气闭塞，而一身上下，无非阴火横行，所谓地气冒明也。地气者，阴气也；冒明者，阴气昏冒光明之阳分也。辟积于夏，使人煎厥（生气通天论）夏令行，则阳气尽浮于外而内虚矣。肾者，阳所藏之地也，阳气既浮于外，则内虚而肾气亦虚，斯时更伤劳欲，则外实内虚，上实下虚，不厥何待？煎者，上与外；厥者，内与下也。煎于上与外，便厥于内与下。治法当以纳气归肾为要。（辟，病也。辟积，谓病之积也。煎者，心体烦热，有若煎熬。厥者，气逆而厥也。）经脉横解，肠为痔（同上）经脉主气，络脉主血。肺主气，大肠肺之表也。经脉横解，则气行不速；气行不速，则肺不主令。饮食之在胃者，至大肠而不能奉肺降下之令，则大肠之气滞矣。气行则血行，气滞则血结，血结气滞于大肠，乃痔之所由生也。二阳之病发心脾（阴阳别论）二阳，阳明胃也。胃者，脾之夫也。胃病，则脾岂能独安？脾气行则心有所奉而血生。故心生血，脾统血，心、脾二经皆生血之原也。血者，阴也，阴生于阳，胃阳既病而无生发之气，则阴血所生之原病矣，焉能不及于心脾哉？凡持真脉之脏脉者，肝至悬绝急，十八日死；心至悬绝，九日死；肺至悬绝，十二日死；肾至悬绝，七日死；脾至悬绝，四日死。（同上）真脉之脏脉，即本脏之真脉，无胃气者也。死日有除成数算者，有除生数算者，有除生成之数算者。盖阴遇阴，阳遇阳，而逢受克则死也。如肝悬绝，肝之成数八，肺之成数九，八九十七，除十七而加一，至十八日则死矣。盖天三生木，地八成之，地，阴也。地四生金，天九成之，天虽阳而为成数则阴矣，故俱以成数算。心悬绝，地二生火，生数也，天一生水，地六成之，六与二，八也，除八而加一，故九日死也。肺悬绝，金之生数四，火之成数七，四与七，十一也，除十一而加一，十二日死矣。肾悬绝，水之生数一，土之生数五，一与五、六也，除六而加一，七日死。惟有脾悬绝四日死，人不易晓，盖土旺于四季而位于中，故脾悬绝，只逢克便死。天三生木，木数三，除三而加一，故四日死也。反四时者，有余为精，不足为消。应太过，不足为精；应不足，有余为消。（脉要精微反四时者，脉气反四时也，如下文春夏之脉瘦，秋冬之脉浮也。有余，精气并也，并于上则下虚，并于下则上虚，故有余为精。不足，正不足也，故不足为消。应太过，并于上，上太过，并于下，下太过，有太过即有不足，故曰应太过，不足为精。正气消，则邪气旺，邪之旺由正之消也，故曰应不足，有余为消。太阳所谓肿腰痛者，正月太阳寅，寅，太阳也，正月阳气出在上，而阴气盛，阳未得自次也，故肿腰痛也。病偏虚为跛者，正月阳气冻解，地气而出也，所谓偏虚者，冬寒颇有不足者，故偏虚为跛也。（脉解篇）太阳，三阳也。一阳从冬至而升，至正月寅则三阳生矣。三阳肿腰痛者，太阳不得遂其生发之性，至正月寅，阳未尽发而郁于下，故痛也。所以曰阴气盛，阳气未得自次者，未得其位次也。病虚为跛，盖如阳气，遇冻初解，虽动而未升，亦郁于下也。跛者，太阳膀胱之脉，起于足小趾至阴之地，阳抑于至阴，故为偏跛。跛，足不能行也。（按∶本详解六经诸病，此特太阳一经中之二耳，盖略举一隅以为例也。）人肝目应之，九九窍，三百六十五，人一以观动静，天二以候五色，七星应以之候发，母泽五音一以候宫、商、角、征、羽，六律有余不足应之，二地一以候高下有余，九野一节俞应之以候闭节。三人变，一分人候齿泄多血少，十分角之变，五分以候缓急，六分不足，三分寒关节，第九分四时，人寒温燥湿，四时一应之，以候四反，一四方各作解。（针解篇王冰曰∶此一百二十四字蠹简烂文，义理残缺，莫可寻究。）人肝开窍于目，凡九九八十一窍，六六三百六十五节，凡所以动而运者，皆肝之气，木之性也。故一以观动静，在人为天一之所生，在天为水之所生，升而为火。盖肝主动，火亦主动也，所以候五色。七星为十二月转运之星，亦主动，故在天为火，而其动处应于七星也，以候发者，发在头而居火之分，故在上者为应也。母泽缺三句（三句字疑，）水为木母，水旺则木盛而发泽，五色在天，五声在人，宫、商、角、征、羽，变而为六律，其中有余不足，则于音别之，故曰有余不足，应之也。五色在天，人多见于面；五声在地，人多见于胸喉，故下言地二也，地二以候高下有余。九野在人，五脏六腑也，一节俞应之。俞，背也，俞为脏腑之门户，此又有地通乎天。盖腹为阴，为地；背为阳，为天也，故曰应之以候关节。（“关”字是慎斋所改，原文是“闭”字。）此二也。三则在人多变动，一分以候齿，泄多则血少，十分角之变，盖角属木，木为肝，肝主动，动则变，故曰十分角变。可见凡病从肝而发者十之九也。五分以候缓急者，肝为将军之官，易急而难缓，急则病发骤而猛，缓则虽发而易制也。六分不足三分，因寒在关节也。第九分四时者，在天为四时，在人为寒、温、燥、湿。人之寒、温、燥、湿，即天之四时也。一应之以候相反，如天之冬而暑，暑而寒，反则病，顺则安，然四方高下，九野远近不同，又当因地而推天时人事之不同，不可一例解也。故用药解病，一宜参之天时，又宜察之地宜，则无不解矣。（王胥山曰∶针解篇中所云“人肝目应之，九”下一百余字，经文蠹缺，难以尽通，故古人于此节皆无注释，盖遵缺疑之义也。慎斋则以古圣微言，有同至宝，不可竟等于史传之缺文，置而不论。故因其可通者而发明之，以见珍惜之至意。夫前贤于残编蠹简，犹视同金书玉格，一字不肯舍弃如此。今之习业者，于《灵》、《素》古经，竟有终身未曾省视，而犹自矜其艺术之精良。吁！其所谓精冬病在阴，夏病在阳，春病在阴，秋病在阳。（金匮真言论）冬时阳藏于内，内者，阴也，能藏于阴，则无病矣。倘至冬而阳不藏，则阴为阳气所抑，能无病乎？故曰冬病在阴。夏时阳发于外，外者，阳也，倘至夏而阳不能发，则阳为阴气所抑，能无病乎？故曰夏病在阳。春时阳虽欲发而气尚微，倘因七情、劳役、外感所侵，则阳亦抑于阴分而阴病矣，故曰春病在阴。秋时阳气当渐降，苟至时而不能降，是阳气弱也，弱则病由此而生矣，故曰秋病在阳。脏不藏精肺不藏者肾必伤，肾不藏者肝不发，肝不藏者心不荣，心不藏者脾必害，脾不藏者肺必灾。总之，母不藏者则子不发，子不发则病仍及于母。故心及肝，肝及肾，肾及肺，肺及脾，脾及心，子母相关，病之标本于斯而定，然亦言其大义如此。若其间或感、或不感，或感之轻重浅深，则又因其人之素禀，此乃因时气而识其将来之病症也。至于当时则又不然，如火不藏则肺病，金不藏则肝病，木不藏则脾病，土不藏则肾病，水不藏则心病，此因当时之过旺而及于妻者也。夫妇俱病，则其中补泻之义可推，如辰戌年，初之气为相火，是火不藏也，当时之肺病，将来之脾病可知。即此一端，可以例其余矣。
　　卷五 古方解
　　十全大补汤八珍汤
