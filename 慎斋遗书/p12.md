<!-- { "loadSidebar": true } -->
　　阴胜则阳病，阳胜则阴病。阳胜则热，阴胜则寒。重寒则热，重热则寒。则身热，腠理闭，喘粗为之俯仰，汗不出而热，齿干，以烦冤，腹满死，能冬不能夏。阴胜则身寒，汗出，身常清，数栗而寒，寒则厥，厥则腹满死，能夏不能冬。（录《素问阴阳应象论》中语。）诸有过者切之，（有过，即有病也。）涩者，阳气有余也；滑者，阴气有余也。阳气有余，则予谓病之重者，莫大于此，如刀削肌肉，危甚不能久矣。（“诸有过者切之”至“无汗而身寒”止，皆《素问脉要精微论》中语也。其“阴阳不足”二句，乃慎斋所补。以此证甚危险，不可以经中未言而忽之也。故既补之，而又详言以申之。）经云∶邪生于阳者，得之风雨寒暑。又云∶阳虚生外寒，阳受气于上焦，以温皮肤分肉之间，今寒气在外，则上焦不通，上焦不通，则寒气独留于外，故寒栗。又云∶阳盛生外热，上焦不通利，则皮肤致密，腠理闭塞，玄府不通，卫气不得泄越，故外热。又云∶邪生于阴者，得之饮食起居，阴阳喜怒。又云∶阴虚生内热，有所劳倦，形气衰少，谷气不盛，上焦不行，下脘不通，胃气热，热气熏胸中，故内热。又云∶阴盛生内寒，厥气上逆，寒气积于胸中而不泻，不泻则温气去，寒独留，则血凝涩，血凝则脉不通，其脉盛大以涩，故中寒。视其颜色，黄赤者多热气，青白者多寒气，黑色者多血少气。（录《灵枢五音五味篇》中语，“青白者多寒气”，原文是“青白者少热气”，其语胜此，似不必易。）凡诊络脉，脉色青则寒且痛，赤则有热。胃中寒，手鱼际之络多青矣；胃中有热，鱼际之络赤。其暴黑者，留久痹也。其有赤，有黑，有青者，寒热气也。其青短者，少气也。（录《浮络多青则痛，多黑则痹，黄赤则热，多白则寒，五色皆见则寒热也。（录《素问皮部论》中语。）数则为热，迟则为寒，诸阳为热，诸阴为寒。人迎盛则为热，虚则为寒，气口盛则胀满，寒中热不化。虚则热中，出糜，少气，溺色变。（录《灵枢禁服篇》中语。）岐伯曰∶寒者热之，热者寒之，微者逆之，盛者从之。帝曰∶何谓逆从？岐伯曰∶逆者正治，从者反治。从少从多，观其事也。帝曰∶反治何如？岐伯曰∶热因寒用，寒因热用，塞因塞用，通因通用。必伏其主，而先其所因。其始则同，其终则异。可使破积，可使溃坚，可使和气，可使必己。（录《素问至真要大论》中语。）微者调之，其次平之，盛者夺之，汗之下之，寒热温凉，衰之以属，随其攸利。假如小寒之气，温以和之；大寒之气，热以取之；甚寒之气，则下夺之；夺之不已，则逆折之；折之不尽，则求其属以衰之。小热之气，凉以和之；大热之气，寒以取之；甚热之气，则汗发之；发之不尽，则逆制之；制之不尽，则求其属以衰之。（自“微者调之”以下二十八字，亦至真要大论中语，“假如小寒”以下八十八字，乃启元子注也。）阳盛阴虚，下之则愈，汗之则死，此热证也。阳盛生外热，阴虚生内热，下之者寒药清之也，寒凉之性下行也。阴盛阳虚，汗之则愈，下之则死，此寒证也。阳盛生内寒，阳虚生外寒，汗之者热药温之也，非正发汗也。用药以助生浮、升长之气，所以扶其阳也。帝曰∶论言治热以寒，治寒以热，方士不能废绳墨而更其术也。有病热者，寒之而热，有病寒者，热之而寒，二者皆在，新病复起，奈何？岐伯曰∶诸病寒之而热者，取之阴，热之而寒者，取之阳，所谓求其属也。盖益火之原，以消阴翳，壮水之主，以制阳光也。帝曰∶服寒而反热，服热而反寒，其故何也？岐伯曰∶治其旺气，是以反也。帝曰∶不治旺气而然者，其故何也？岐伯曰∶悉乎哉问也！不治五味属也。夫五味入胃，各归所喜，故酸先入肝，苦先入心，甘先入脾，辛先入肺，咸先入肾。久而增气，物化之常也；气增而久，夭之由也。（以上亦是至真要大论中语，以下则启元子注也。）入肝为温，入肺为清，入心为热，入肾为寒，入脾为至阴，而四时兼之，皆为增其味而益其气，故久服黄连、苦参而反热者，此类是也。故曰久而增气，物化之常也。气增不已，则脏气偏胜；脏气有偏胜，则有偏绝；脏气有偏绝，则有暴夭。故曰气增而久，夭之由也。问∶寒病服热药而寒不退，热病服寒热而热不退，何也？答曰∶热不得寒，是无水也；寒不得热，是无火也。寒之不寒，责其无水；热之不热，责其无火。经云∶滋其化源，化源已绝，药之假，焉能滋其真水火也。（至真要大论。）帝曰∶脉从而病反者，何如？岐伯曰∶脉至而从，按之不鼓，诸阳皆然。（启元子注言∶）病热而脉数，按之不鼓动，乃阴盛格阳所致，非热也。此一节言证属阳，脉亦从证，虽属热而反病寒也，诸阳皆然，谓诸阳概数而不鼓，太阳标本不同之脉也。（又至真要大论云∶）帝曰∶诸阴之反，何如？岐伯曰∶脉至而从，按之鼓盛而甚也。（启元子注言∶）形证皆寒，按之而脉鼓击于指下盛者，此为热甚拒阴所致，病非寒也。此一节言证属寒，脉亦从证，虽似寒而反病热也。是故百病之起，有生于本者，有生于标者，有生于中气者，有取本而得者，有取标而得者，有取中气而得者，有逆取而得者，有从取而得者。逆，正顺也。若顺逆也。故曰∶知标与本，用之不殆，明知顺逆，正行无间，此之谓也。不知是者，不足以言诊，足以乱经。故大要曰∶粗工嘻嘻，以为可知，言热未已，病寒复始，同气异形，迷诊乱经，此之谓也。夫标本之道，要而博，小而大，可以言一而知百病之害，言标与本，易而勿损，察本与标，气可令调，明知胜复，为万民式，天之道毕矣。（自“百病之起”至此亦是至真要大论中语，）六气之病，标本相反者，惟太阳少阴之病为最。盖太阳标热本寒，少阴标寒本热，启元子释诸阳脉至而从为病热，脉数者，太阳之标也。按之不鼓，为阴盛格阳者，寒水之本，与标相反也。诸阴脉至而从为脉证，似寒者，少阴之标也。按之鼓盛，为热盛拒阴者，君火之本，与标相反也。是故不知相反者，逆标气之阴阳而正治，则顺本气之寒热而病如故，外则似顺，中气乃逆，故方若顺，乃实则逆也。知相反者，顺标气之阴阳而反治，则逆本气之寒热而愈，故外虽用逆，中乃顺也，此似逆而实正顺也。知标与本，用之不殆，明知顺逆，正行无间也。若脉从病反，言证似阳者，脉亦从证似阳，而其病反是寒也。证似阴者，脉亦从证似阴，而其病反是热也。故皆反其脉证施治。（下文详言脉证相反者之治法，当舍证从脉。然其中又有脉证相合，而病之真情实相反者，又宜反其证脉以施治。以总明病机千变万化，学人之不可不细审而详察也。）如身热烦躁面赤，其脉沉而微者，阴证似阳也。身热者，里寒故也；烦躁，阴盛故也；面赤，戴阳，下虚故也。若医者不知脉，误为实热，反用寒凉，则气消成大病矣。《外台秘要》云∶阴盛发躁，欲坐井中者，宜以热药治之。故仲景以少阴证面赤者，四逆汤加葱白治之，以逆气象阳也。若寒凉之药入腹，周身之火得水则升走，阴躁之极，往往欲坐井中，医犹不悟，此是阴证，仍认为热，复以寒药投之，其死也何疑？或因呕吐，或因嗽而发躁，蒸蒸身热，如坐甑中，欲去衣近寒处，或饮食寒水则便振寒如故，上气短促，胸中满闷欲死，甚则口开目瞪，声闻于外，而泪涕痰涎大作，其发躁须臾而已。六脉沉细而涩，按之而虚，是大寒之证。以辛甘甘温之剂饮之则愈。《活人书》∶手足逆冷，大便闭，小便赤，或大便黑色，脉沉而滑，阳证似阴也。轻者白虎汤，重者承气汤。伤寒失下，血气不通，令四肢逆冷，此是伏热，故厥亦深，速以大承气汤下之，汗出即愈。盖热厥与阴厥不同，热厥者微，厥即发热，阴厥不发热，四肢逆冷，恶寒，脉沉细，大小便滑泄。上二节，言证似阳而脉病属阴，证似阴而脉病属阳，故反其证而治之。盖证似阳而脉病属阴，证似阴而脉病属阳者，世尚能辨。若脉证俱似阴而病属阳，脉证俱似阳而病属阴者，举世莫辨矣。许学士云∶熙宁邹守迪，因其犹子病伤寒，见其烦渴而汗多，以凉药治之，遂成阴毒，数日卒。迪悼痛之，遂作“阴毒形证诀”三篇。盖伤世之意深矣！太阳膀胱之经，乃热因寒用，且膀胱本寒，其经太阳也。太阳为标，有阳之名，无阳之实，谓其将变阴也。其脉紧而数，按之不鼓而空虚，是外见虚阳而内有真寒也。故仲景用姜、附久久煎之，不温服而冷服，亦是治寒也。姜、附气味俱阳，加之久久熟煎，取重阳之热，泻纯阴之寒，是治本也。不温服而冷服，此以假寒治太阳标之假阳，故为真假相对之治法。用药处治者，当知其脉之空虚，则是内伏阴寒之气，外显热证，大渴引饮，目赤口干，面红身热，四肢热如火者，此浮阳将绝于外，而内则为寒所拒也。手少阴之心经，乃寒因热用，少阴之经真阴，其心根本是真火也。故曰∶少阴经标阴本热，是内则以阳为本，外则真阴为标也，其脉沉细，按之洪大紧甚而盛者，心火在内，则紧甚洪大，真阴为标，则脉沉细，盖寒水之体也。故仲景以大承气汤煎成热服之，以除标寒，用大黄、芒硝辛苦咸寒之气味，以泻本热，其用药可以为万世之法矣！盖治热以寒，温而行之也。经云∶治热以寒，温而行之，其义有三∶大热在身，用人参、黄、甘草退之。此三味者皆甘温之品，虽表里皆热，躁发于内，扪之肌热于外，能和之，汗自出而愈矣。此甘温能治大热之理，一也；热极生风，乃左迁入地，补母以实其子，使天道右迁顺行，诸病得天令行而必愈，二也；况大热在外，其寒必伏于内，温能退寒以助地气，地气者，在人乃胃中之生气，使其生气旺，三也。经云∶治寒以热，凉而行之。仲景治少阴病下利脉微者，与白通汤，利不止，厥逆无脉，干呕烦者，白通汤加猪胆汁主之。此治寒以热，用胆汁凉而行之也。治寒以热，凉而行之，其义有三∶北方人为大寒所伤，其足胫胀，乃寒胜则浮，理之常也，若以火灸汤浴，必有脱皮见骨之害，须先以新汲水浴之，实时完复矣。其有大寒冻其面或耳，若见火汤，必脱皮成疮，须先以凉水浴之，少时即温手熨烙，必能完复，此凉而行之，能除大寒，一也。大寒之气，必令母实，乃地道左迁入肺，逆行于天，以凉药投之，使天道右迁而顺行，诸病得天令行而必愈，二也。况大寒在外，则大热伏于九地，人身之内，乃三焦、包络，天真之气所居之根蒂也，热伏于中，原气必伤，人身原气乃胃也，以凉药和之，使原气充足而不伤，三也。经曰∶恶寒战栗者，皆属于热。又曰∶战栗如丧神守，皆属于火。恶寒者，虽当炎月，若遇风雨重绵在身，仍觉凛凛战栗，如丧神守，恶寒之至也。《原病式》曰∶病证热而反觉身寒，此为病热，实非寒也。或曰∶往往见服热药而愈者，何也？病热之人，其气炎上，郁为痰饮，抑遏清道，阴气不升，病热犹甚，积痰得热亦为暂退，热势助邪，其病益深。或曰∶寒势如此，谁敢以寒药投之？投之是杀之也。予曰∶古人遇战栗之证，有以大承气汤下燥屎而愈者，则恶寒战栗，明系热证，但有虚实之分耳。经曰∶阴虚则发热，夫阳在外为阴之卫，阴在内为阳之守。精神外驰，嗜欲无节，阴气耗散，阳无所附，遂致浮散于肌表之间而发热，实非是热，当作阴虚治之，而用补阴之法可也。或曰∶伤寒发热，俱系邪气何耶？予曰∶伤寒热邪，自外而入；阴虚发热，自内而出也。火郁之热，当看热在何经，轻者可降，重者随其性而升之。实火可降，小便降火甚速，补阴则火亦自降，用炒黄柏、生地黄之属。虚火可补，参、术之类，甘以缓之也。凡气有余便是火，急甚者缓之，生甘草缓之之药火盛不可骤用寒凉，必兼温以散之。左金丸治火，川连六两，佐以吴茱萸一两。阴虚火动者，不治。验案丹溪治色白妇人恶寒，用八珍汤去川芎，加炒黄柏，治之反剧，知其病热深而无反佐之过也。仍用前药炒熟，与之而愈。治热以寒，借火之力，温而行之也。一人寒热，盗汗，倦怠，食少，六脉俱弦，尺大于寸，心部更虚。曰∶此肝之脾胃虚也，胃气不能到肝，则肝木挟邪上克脾土，故肝强而脉弦，弦者减也，减者中和之气少也，此虚在脾，脾当扶也。然扶脾不制木，无益也。而木中又有虚实之分，凡阴之长生，即阳之死位；阳之长生，即阴之死位。胆为甲木，长生在亥，则肝为乙木而死于亥。故其虚在木之阴，而实在木之阳，则知气有余而血不足矣。心主血，故心脉虚，血不足则阳陷，故尺脉大，法当理脾、和血、平肝，而寒热自止矣。
