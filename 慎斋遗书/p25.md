<!-- { "loadSidebar": true } -->
　　咳嗽不一，所因不同也。因于风，宜辛凉以散之，前胡、紫苏、防风、葛根之属；因于寒，宜辛温以发之，麻黄、羌活、细辛之属；因于湿，宜燥之，六君子汤，或半夏、桑皮之属，或二陈汤；因于火，宜清润之，麦冬、紫菀、花粉、元参之属；因于虚，宜补之，人参、黄之属，或保元、四君、六君；因于气逆，宜清而降之，杏仁、苏子、陈皮、百合之属；因于痰，实则疏之，虚则补之，水泛则温而敛之。盖肺属金，金受火烁，则煎熬津液而成痰，宜清其火，火息则痰消；寒则肺不下降，肺液壅而成痰，宜温其肾，水暖则肺金下降之令行而痰消。此治咳之大略也。若夫神而明之，在乎辨脉证之寒热虚实也。咳嗽骨节痛，不能走履，此肺气不足，不能制肝，肝邪炽而风痰横溢也。肝主筋，筋伤故运动不舒；肝克脾，脾伤故湿不化而成病；且肝主风，肝盛则风溢而痰横矣。故肺气不足，乃病之本；肝脾之强弱，乃病之标。用四君子以补脾肺之不足，加陈皮以疏肝气之有余，用以醒脾消痰，是正治之法也。验案一人咳嗽粪黑，医以为火，予投桂、附温其下焦而愈。盖病有阳有阴，阴者粪虽软，落水而故粪黑也。温暖下焦，阳气归原，则嗽止而黑自除。若以火论之，不明之甚也。一人咳嗽，喉咙紧急，渐渐吐红，又兼肠风，已半年矣。予看得久病伤脾，脾脏润泽之气不升于肺，肺气不降而成火，故咳嗽喉紧；脾不统血，故吐血、肠风。用白术二钱、甘草一钱补脾，陈皮一钱理气，煨姜二钱散火。服五帖病减半。次升提之，用补中益气汤十帖；次调和气血、消痰，用八珍汤加半夏、陈皮，二帖而痊。一人十月患痢，半月后发喘咳，声哑口臭，头汗如雨，作火证治，至春不愈。诊其脉大缓而无力，乃久病无阳，脾虚不统。用白术、茯苓各二钱，人参三钱，甘草、炮姜、白芍、生地各一钱，半夏一钱五分，五味五分。三帖全愈。一妇恼怒后，身热咳嗽，吐血痰，臭气难闻，胸膈饱闷，背胀。此郁火，宜发之。紫苏、干葛、桔梗、前胡、枳壳、半夏、杏仁、五味、白芍、甘草、苡仁、生姜。一服而痊。一人患内伤，二膝痛甚。此血分虚，阳气不能达下也。用四物汤送和中丸，元气流行，血暖而痛止。至十余日，泄泻，发热，头痛，咳嗽。此内伤多下寒上热，所以然者，郁火上散，寒气下行也。用补中益气汤加附子，温阳气而散火邪。二帖而愈。
　　卷九
　　痰火
　　凡痰火证，额上自汗者，阳虚，不可作痰火治。用四君子汤加半夏、五味子。喘嗽痰火，用半夏、南星各二两，滚汤泡九次。将生姜汁二碗，浸药晒干，汁尽为度，炒焦黄色研末，白糖调服；或用茯苓补心汤，散火消痰。验案一人痰火，身肥多疮，气不足。用百合、紫菀各六两，生姜一两，熬膏。再用半夏一两五钱，茯苓一两，生甘草、陈皮（去白、）莲肉、山药各一两，苡仁一两五钱，共末，煎膏为丸。每服七十丸，淡姜汤下。
　　卷九
　　痰饮
　　凡痰饮涌甚，用六君子汤加干姜，宜多服之。腹痛、身胀加肉桂。痰涌难言，用山楂根、青木香，磨水服。痰之本在肾，人参、黄、甘草、天冬、麦冬、生地、熟地、北味、苁蓉。凡用苁蓉，必配北五味为使。盖苁蓉补阴，五味补阴中之阳也。二味丸服，则痰从大便下，信乎治其本痰来多而连吐不绝，六君子汤加生姜，人参多用；或四君子汤加半夏、生姜汁。痰之本在肾者，肾主五液也。若脾不虚，痰从何来？盖土有防水之功，水有润土之力也。痰攻两臂，南星、白术、甘草、陈皮、半夏、香附、茯苓、各五分，姜、水煎服。痰饮由于脾虚、肾弱，若不温之，水何由散？小青龙汤、温肺汤、六君子汤、二陈汤加细辛，皆饮证大法也。验案一妇年六旬，患痰饮，头目疼痛，身热不食，二便俱闭，脉洪大有力，右关略弦。此君主失令，相火横行而伤金，故头目疼痛，木不受制，则肝邪起，脾土受侮，则肺金更弱。须泻火补金，则木自平，火自降，所谓金浮水升、木沉火降也。宜用麦冬、甘草、白芍清心肺肝之火；苏梗、广皮引阳气下达，使胃无凝滞；茯苓、山药固其脾阴∶病可痊也。若云脾恶湿，且有痰饮，麦冬似非所宜，是正不然。盖脾虽恶湿，今之脾病，邪在肝木，清火则木安，木安则土宁，病自己矣。若必用半夏治其饮，燥则火就之，又将奈何？古人云∶见痰休治痰，一妇血崩后。咳嗽痰涌，十月未愈，夜间发热自汗，此肾虚也。痰之本在肾，吐痰身瘦，肾之脾胃虚也。用熟地一钱，茯苓七分，山药、肉桂、小茴、五味、益智、姜汁炒杜仲各五分。三帖愈。丸方用八味丸。一人痰吐盈盆不止，肺脉豁大无力。此内伤不足，脾虚不能统痰，再清其肺，益虚其脾，速死之道也。用人参、附子各五钱，炮姜、荜茇、槟榔、枳壳，再帖而愈。一人患饮，面目鲜明，六脉弦，两胁痛，身热。先用十枣汤泻之，后以小青龙汤行之，
　　卷九
　　痰核
　　痰核，即瘰也，少阳经郁火所结。方用泽兰叶、花粉、薄荷、山豆根、鳖甲，热甚加三黄，石膏四两，贝母三钱，百草霜六钱，薄荷、苏叶各四两，甘草少许。泻加诃子，嗽加款冬，痰加乌梅。共末，白糖丸弹子大。不拘时含化。服此丸十数日，再服酒药，其病愈尽。如先服酒药，后服丸，其核不尽消。酒方∶都管草根三四斤，兔耳一枝箭一斤，威灵仙二两，紫花地丁一斤，白果、南星各一斤，陈酒一坛，加火酒二、三两，煮熟，退火七日饮。验案王太史咯血痰核，用前胡、桔梗、干葛、半夏、甘草、茯苓、人参、归身、赤芍、生地、苏梗。盖水少则火动，血少则热生，火病血虚，阳生阴长。药十一味，六味所以阳生阴长，五味所以助其生发之气，气血行而痰化也。服十帖，又用米泔炒、归各一钱五分，人参、生姜、赤芍、连翘各一钱，前胡、防风、甘草、羌活、枳壳各五分，愈。
　　卷九
　　心痛
　　心痛者，心为阳脏，胃阳不足，而阴寒乘之也。攻之则气益伤，补之则气益滞。先用川椒一味，作汤时饮，俟其心阳流通，后以八味丸治之，下元气足，则真火能升，寒邪自退。生地心痛有属心火者，宜茯苓补心汤发之；有属寒水乘心者，茯苓、甘草伐其水邪。
　　卷九
　　腹痛
　　小腹痛，肝肾之部，虚寒气胜也；大腹痛，脾胃之部，食积停痰也。脐右为肺，左为肝，上为心，下为肾，中为脾。诸作痛者，皆中气不足，阳气不通所致也。（此指虚弱人而言。）中焦痛，食积者，多用二陈加消导之药；不愈，必系寒痛，用姜、桂温之，或理中去术，加吴萸。左右痛，大半是风；下焦痛，纯寒无热，除姜、桂，必无治法也。诸痛，法宜温中，佐以升发，如麻黄之属。腹痛手不可按是实，宜消导；可按稍愈者，是虚，用炮姜五分，吴萸半分，黄连、木香各二分。盖药少而寒热均治也。腹以下至小腹痛，俱宜温暖。若带左右痛，是挟肝火。药宜兼清凉散火，或滋阴降火之腹痛下之而全不愈者，不可复下，宜和宣而已。腹痛不过脐与气海，其余痛，俱中气不足，和中散最是。下焦纯寒，用和中散，少加小茴。亦有血滞作痛者，必大小便见血，口内出血，以四物汤加延胡、香附、肉桂，从血分治上焦宜清，中焦宜温，惟食积停痰气实人，二陈汤随所伤而加以消导。伤热者少加黄连，有酒积者少加利湿清热药。若气虚人不可消导，六君子加砂仁、木香。凡痛在上下左右，俱是血分，血分宜血药，求汗则愈。一见吐泻，虽痛必调理脾胃，脾胃一转，而上下左右，皆得禀气，诸痛自愈。上焦宜清，须求吐；中焦宜和，或求下；下焦厥阴之分，吐下无所用，法宜温暖，或达或汗出乃愈。腹之下焦，与膀胱相近，宜温而达之，使邪从小便去也。下药从胃入于肛肠，吐药入胃上出，亦皆不渗膀胱，故曰吐下无所用也。凡呕吐、腹痛，因于寒者，用绿豆一钱，胡椒一两，煎汤服之。虫痛不可忍者，用胡椒一两，盐一钱，和匀纸包，外以黄泥固之，约半焦，取出去泥，纯研末为丸，空心服。六、七日，虫化为水，妙不可言。腹痛温中药不愈者，用生附子、干姜、肉桂、麻黄即愈。腹痛心口痛，恶心作泻，半夏、茯苓、苡仁各一两，陈皮一两五钱，甘草三钱，吴萸（盐水炒）一钱，共末，滚汤下二钱。绞肠腹痛，盐水服吐；盘肠腹痛，乳香、没药为末，木香汤服。心腹痛及阴证绞肠痛，延胡一两，桃仁五钱，乳香、没药各一钱，五灵脂五钱，醋糊丸。每服三十丸，心痛淡醋汤下，腹痛干姜汤下，大便不通大黄汤下。热痛发渴，里急后重，脉实；寒痛，四肢冷，自汗或无汗，脉无力。腹痛绵绵无增减者，脉迟，属寒；乍痛乍止，脉数大，火也。痛而泻，泻而痛减者，食积。痛不移处，死血。小便不利而痛，湿痰。腹痛引肋有声，痰饮。时痛时止，面白辱红，虫痛。腹中痛，手不可按是实。怒气伤肝，肋刺痛，气痰。以手按腹，腹软而痛止，是虚。热痛，先以冷水探之略愈，香连丸；寒痛，理中丸加木香、茯苓、陈皮，或和中散。验案一人年二十余，房事不节，因酒店饮食，遂火挟脐起，上入膈，胸腹内痛，外皮抽进，如有物闭住胸中。用消导者有之，用温补者有之，服药愈多而病愈凶，自分必死。予诊之，思相火自下冲上，直至头面，今火起于脐，至胸而止，乃因色欲过度，真阳不足，丹田有寒也。作痛者，脾虚有寒，土无火生也。用乌药二钱，制附子一枚，每用附子三分，水煎服。盖附子扶阳，乌药破滞，只此一味煎汤则极清，清则下行甚速。故五日见效，服附百枚而痛全愈。
　　卷九
　　腰痛
