<!-- { "loadSidebar": true } -->
　　盖痘本先天之气，感父母受胎时火毒而藏于左肾者也。轻者其发缓，其流远，故心、脾、肺生之意；后宜清凉，象秋冬之气，所以符其收藏之义也。此其大略。其间有时令、禀气、轻重、水火、寒温、阴阳之不同，宜温矣而反凉之，宜凉也反当温之。其人禀赋本强，清之可发；本弱者扶之可兴。时炎也，非清不流；时寒也，非温不行。火盛凉之，水盛温之。发于阳者，清以和之；发于阴者，温以畅之。最忌者，知发而不知收，盖发之易而收之难，收而不收者，发而过伤者也。最喜者，扶而不重，顾其归路，保其真元也。故非大风大寒固结其腠理者，毒不可轻服也，非大虚大弱者，补不重剂也。治在温凉寒热之间，调其出入，无过不及，则得过半矣。初热疑似之间，而辨法有四∶一看脉，二看耳，三视目，四辨指。总以时气决之，遇火多疹，遇木多痘。一看脉者，盖痘出于左肾，疹出于右肾，如左肾尺部脉气动，疾正逢痘发之候，则二三月前可知矣。变动而甚则近，微则尚远，总之与伤寒一样，但伤寒起于膀胱腑而表，痘起于肾而里，伤寒与痘俱先看尺，但有表里脏腑之别耳，未用此脉不变动以行其兆者。此看脉也。二看耳者，肾通窍于耳，其初发必先动于少阳胆经，木主动，胆与肝为表里，肝主筋，故耳边必有青筋见于耳叶及廓者，盛则启发近，微者浅而远，倘微而发近，则痘必轻。此看耳也。三视目，目者五脏精华外见之所也，瞳子属肾，肾气欲发，必有浮光见于目，肾主水，目中有水气，是肾气动而欲痘也，其远近轻重，亦以色之浅深验之。此视目之法也。四辨指者，三焦亦少阳也，三焦之脉，贯五脏六腑之经，三焦少阳属手，其气动必见于五指。寒者，水之气也，故发热而五指独寒者，乃肾气见于三焦而痘之候也。此四者再以时令合之，无不验矣。痘证养阳救阴，盖二阳之病发心脾也。六日之前，清凉解毒；六日之后，当作虚证治之。五日之前，消毒解咽喉；五日之后，宜补。人之一身，以胃气为主，胃气即天气，天气升则地气方化而后万物生长。痘初出于阳而后传于阴，左肾足，胃亦足，木行旺地，是真阴也，气血冲和，邪从何来？黑陷乃胃欠真气，邪化于火，心以血养，血被火涸，心神失守，故病归肾。邪深因虚而起，有余易治，不足难扶，肾防受邪，初出宜滋阴解毒，不使火土干涸，一出暗昧，神昏气促，带白腰痛，非肾而何？何从救解？若解而不散，阳陷于阴分，血之阳无上升耳。宜养阳为主，不可再攻，攻则正空而邪反实，损伤胃气，不救一也。二阳之病发于心脾，痘以二阳为主，已出未出，自汗吐下，虽急不可过用寒凉，过寒则真气受伤矣。肝肾有益，脾胃受害，再勿汗、吐、下焉。盖肝气即胃气，喜湿热以养。升麻，麻疹不宜用，防咽喉痛也；痘证恐灌脓之时，泄而倒塌，故用之也。小便赤而渴者，升麻葛根汤加木瓜、连翘之类。泻而小便清，食伤腹痛不渴，五苓、神曲、木香之类。或吐下无汗，不可妄投发表，待神至自和。已出者，宜养芽，不使枯槁，宜保元汤加芎、归；一半未出者，加前胡、桔梗、羌活之类。火盛仍热，去保元，用消毒饮退火。如吐泻先已伤脾矣，过用出一二日，大便闭结，是血枯肾无以济也。又恐灌浆时喉痛而泄，痘不起发，宜早行清凉，重用芎、归并消毒饮。痰涎壅塞甚，狂言，加石膏；便闭燥热，用大黄。若早用补法，必成或外有斑疹，是表实而风热郁于血分也。宜苏葛汤，重用前胡、桔梗、羌活、防风、连翘、三五日，其痘红紫，四物汤并解毒。疏痘全在前胡。热盛必用沙参。如尽用寒凉，反逼四五日，赖胃助生发之气，非善食即无滋润也。如无他证，用保元、芎、归，仍热甚，用消用寒凉，陷胃无生发之气，至八九日灰白痒塌，喉痛呕恶，非胃病而何？不救六也。六七日阴中之阴，尽付于外，而内则空虚，如锅中甑内之气，妙不可言，阳长一分，阴长一分。用芍药使血归护，保元加芎、归、肉桂，再用白芷、木香行滞，不可太用热药，恐涸而八九日气血尽归于外，则内虚无疑。如脓黄蜡色，不须治之。若疮嫩淡白，保元、白芷养阴丹。靥后干燥，发热渴盛，宜救津液，恐津涸阴绝，不救八也。九十日上体真结痂，下体不至则泻，不必忧之，阳复内回，气血下达，不比六七日起灌之时可惧也。保元、四君子之类。反用寒凉止塞，致不思饮食，不救九也。十二三日邪已结完，宜气平回阳。面上真痂下多水泡，四君、山楂利之。面上湿疤，遍体发毒，保元合四物加银花、连翘之属。或血泡，或旧疮成坑不收，更加发热，胃无生生之气，凡小儿痘证发热，苏葛散一剂，令其表和；见点，消毒饮。血药随证加减。凡痘初热之时，即宜葛根汤。盖痘发于阴分，从阳引阴，此为至当也。痘因表药太过，遂至不发，用理中汤一吐，其痘尽出。凡痘唇口破裂，口干不渴，的系血燥，用芎归汤加连翘，或四物加莲子之类。大便闭，痘起灌脓，饮食不进者，紫苏汤磨山豆根，服之即开。外痂薄宜滋润之。泄泻寒战切牙麻初出于阴而传于阳。人之一身，惟火甚速。肺金居上，畏火者也；脾土居中，畏木者也。火炎上则肺有亏矣。火宜发之。疏通血脉、滋润皮毛而肺无伤，则左肾足，木得其润泽，肝血润则脾血藏，脾阴又何伤乎？脾通血脉，胃主四肢，胃气上升，肺津乃降，滋生元气，万物生长，心之神化，脾得其真火，化从何起？盖火是邪，邪从虚起，有余易去，不足难扶。未出之先，肺先受邪，当发其表，邪从汗散。假如救汗不至，或汗多，疹或隐或见凶，皆是元气不足，脾虚不统故也。当补脾阴之不足，血药之中，少加参、桂，亦无害也。庸医未见其理，谓麻宜清凉，痘宜温补；痘有先清后补之别，则麻无有温之之意。求汗不至，不可再攻，攻则化而为火，肺热无救，一也。未出或已出，自汗吐下，真气已伤，脾肺先受害也。麻以二脏为主，切宜斟酌，再无汗、吐、下也。胃喜湿热而上升，清气下陷，小便赤而渴者，葛根、前胡、桔梗、甘草、牛蒡、连翘、木通之类；或饮食所伤，腹痛泄泻，小便清而不渴，属寒，五苓加神曲，山楂、砂仁之类；或吐下无汗，不可再攻，宜缓候，待养得神至自和，不可不察。元气虚弱，照根据常例行之，医死而不悔者多矣。自经汗、吐、下者十余日不退，久病无阳，宜阳生阴长，四物加参可也。热甚加沙参，不可过用寒凉，过用则脾气绝，二也。出作两次而不齐者，已出者宜养芽，不使枯槁，用芎、归、赤芍、木通；未出者宜表，苏葛加前胡、桔梗、牛蒡，喉痛加元参；或血经妄行，宜犀角地黄汤，或升麻葛根汤加沉香、栀子、连翘之属，切莫忘阴而攻表，以成阴血动，三也。麻不宜发绽，绽者凶；亦不宜隐，隐而不现无神者毙。出未至足，便作出尽，不行消毒，纯用寒凉，使里血凝滞而阴不发越，热传于血室，或吐或下，或热郁于内，变成疳劳，或一月、二月而安，或传而至死，四也。已出三四日而不没者，内有热也，四物加芩、连、栀子、木通；七八日后有热，内虚而邪盛不散，当扶正以却邪，宜养阴以滋脾肺，使无克胜，黄芩、白芍、灯心、人参、沙参、天冬、麦冬、当归、山药、莲子，烦加竹叶、枣仁，看轻重加减治之，不养阴而误滋阴，五也。痰涎涌甚，谵语发渴，属里，宜救阴，宜白虎汤；若用消毒饮疏散正气，肺绝而亡，六也。大便闭，经血燥，宜用芎归汤加红花、麻仁，因血虚不能养肝，胃气不能上升故也；而反用柴胡，泻肝血致肾绝，七也。出一二日，满口细疮，全无空地，火郁宜发之，消毒散加甘草、桔梗、牛蒡、木通、连翘；如反纯用寒凉，逼毒内攻，八也。靥后口内黑点疮者凶，恐胃烂不治，或一月、半月余热不退，发渴属虚，宜生脉散兼四物汤，调养气血，不致干涸，但久病无阳，莫根据常例治之，致脾虚不食，或四五六日口舌硬疮，变成疳疾，或致胃烂，宜消毒，甘桔加元参、沙参、炮姜；如反用白虎，损伤胃气，九也。麻后痢，只因脾虚不醒，宜用芎、归，白痢煨生姜，赤痢香连丸，切莫大下，泻痢不愈，宜大补气血；若大下则泄尽元气，黄胀而死，十也。发表一节，冬用麻黄、羌活、白芷，并消毒饮；春、夏用苏葛根加连翘、甘草、桔梗，喉痛用之。呕用陈皮、贝母、姜汁、竹茹。前后咳嗽，乃风寒所感，宜表中却邪。过于清者绝胃家生发之气，过于补者动胃火，二者皆非疹之正治。惟补阳中之阴，随证施治，莫偏于寒，莫偏于热，则元气足，易起易发；若元气衰则毒郁于表，表热而火土涸，真阴绝而不救矣。
　　卷十
　　外科杂证
　　凡毒，血气不足而成；气血凝滞，毒之所由发也。在初解散，三五日后，调补气血。若寒凉太过，则胃气受伤，不可救也。脉洪滑粗散者难愈，微涩迟缓者易痊。治无名肿毒方人参（五钱）黄（一两）肉桂（二钱）大黄（五钱）麻黄（二钱）水煎服。面为诸阳之会，邪所不容。面上生疮，是邪阳胜，正阳虚也。治发背、诸般肿毒效方大黄（三两）贝母连翘白芷（各一两）为末，每服三钱，陈酒送下，以醉为度。杨梅疮，宜十全大补汤，每味各一钱，加土茯苓四钱，金银花二钱。多服。痔疮用兔屎、乳香共末，酒服，日三次即愈。又用水杨梅不拘多少，煎水洗三五次，立痘痈，芝麻炒烟尽，带白色捣成膏敷，即消。凡口内、大小便出血者，不治。验案一人背疮不收口，用鲜黑鱼皮盖之，日三四易，即收口。一人痔疮，失血过多面黄，此脾气下陷，宜升阳为主，补中益气加五味三分，细辛一分一人遍体风癣，寒热往来。用归身三钱，赤芍三钱五分，甘草、白芷、苡仁、神曲各一，服三十帖愈。
　　
