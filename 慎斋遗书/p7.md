<!-- { "loadSidebar": true } -->
　　恶寒战栗非寒证，阳亢精微积热深，莫使毫厘谬千里，总须着意个中寻。恶寒之证，有阳亢而见阴证者，此假寒真实热也。若真寒之证，其脉为迟，为微为弱，气虚欲脱，足冷厥逆，自汗自利，此急宜温补之，真寒证也。若热极而恶寒者，脉必有力，宜用承气汤下之，
　　卷三 二十六字符机
　　热
　　恶热因非热，元虚气自伤，莫教从实治，须用补虚方。恶热之证，有元气受伤，邪火独盛而恶热者，所谓火与元气不两立也。温补真元，其火自退。盖此是阳虚火动，而非真热之病也。真热之病，脉多洪大有力，身热谵语，大便燥结，口渴无汗。（钱本于此下有“得井水探之不逆亟当重下无疑”十三字。张东扶曰∶大便燥结，口渴无汗，阳虚火动者亦有之，当合上二句参看，方得真情实据耳。）若元气受伤而恶热，虽有便燥口渴外象，而脉大无力，宜人参、麦冬、五味、山药、杞子、肉桂、细辛、生地、甘草、白芍、归身之类治之。
　　卷三 二十六字符机
　　补
　　阴盛阳衰气薄，喜温恶冷通情，医能识破个中情，起死回生有应。经云∶气血者，喜温暖而恶寒凉。盖温暖之味，得生长之性，多补。寒凉之味，行消杀之气，多泻也。且万物生于土，土爰稼穑，稼穑作甘，甘则能补脾胃，为后天气血之原。治病而能用甘温以补土，则效多。但行补之法，宜先轻后重，不及可加，太过则反剧矣。（详观近时气化渐衰薄。人身一小天地也，自然相应。凡百病证，多宜温补，少宜凉散，阴盛阳衰之理，静验已久。本此治疾，见效甚多，此实心得之妙也。钱本于此条内多此数行，而草庐本无之，盖亦慎斋平昔之言，而门人所记录者，今附录于后。）
　　卷三 二十六字符机
　　泻
　　实病因由汗不宣，脉应证对法当权，休将忽略轻生命，诀有言传出自然。泻者，泻其有余。有余者，邪气实也。泻实之法，有汗、吐、下三法，病在上者，或寒，或食，或痰，并宜吐之。邪在表者汗之，邪在里者下之，此皆有余之证，当及时施治，不可因循。盖补泻二字，寒热从之，医中之秘，的在于斯。泻法先缓而后急，不及可再攻，太过恐难复旧。然亦不可确然竟以攻下为长策。盖商鞅治国之法，原非治平之正道也。（有余之证宜霸，不宜王法，当下不可因循而失，或不当下而下之，祸不旋踵。又云∶补则补其不足，泻则泻其有余，脉有虚实，证以明之。钱本有此一段，而草庐本无之，今附录于后。）
　　卷三 二十六字符机
　　提
　　气虚下陷因何故？劳损伤神理必然，闭脱两般要所据，全凭提固法相兼。胃气在中，肾气在下，二气相接，周流营运不息，何病之有？一或有伤而气虚下陷之病生矣。故肝肾之阴不能升，心肺之火不能降，则有闭结之患。（张东扶曰∶肝肾之阴不升，则上燥，心肺之火不降，则下寒。）须先行通知，兼以升提。如或不效，即宜温补真阳，其气自然通达。又如妇人血崩，下气虚脱而患泄泄者，皆宜峻补兼提。经云∶出入废，则神机化灭，升降息，则气立孤危。盖天地人一也，而生生化化，莫不由此一气之升降。所以提则春气生发而元气营运也
　　卷三 二十六字符机
　　越
　　食塞胃中气不调，越因越用法为高，若然反出因无火，温补中宫积自消。凡饮食不匀，有伤升降，心下泛泛然，或兼恼怒，则郁闷难舒，一吐即愈。皆越因越用之法也。若食入反出，王太仆云∶是无火也。内必兼寒兼积，法宜温补中宫，用理中汤去甘草，加乌梅、生姜、消痰之药。（钱本多枳壳一味。）此则越法之内，而兼调中之意者也。
　　卷三 二十六字符机
　　应
　　治法中间有四应，四应得法可回生，汗温吐下应无失，失却相应命不存。治病之法有四，汗、温、吐、下，乃医家之准绳也。应汗不汗，失也；汗之不汗，天气不通矣。应温不温，失也；温之不温，阳气脱矣。（王胥山曰∶虚不受补也。）应吐不吐，失也；吐之不吐，胃气竭矣。应下不下，失也；下之不下，地道不行矣。凡用汗、温、吐、下之药而病仍不应，俱死兆也。故曰∶顺之则生，逆之则死。
　　卷三 二十六字符机
　　验
　　医家临证要分明，察色观识死生，腹痛按知虚与实，还凭验舌听声音。诸证先观形色，次察声音。经云∶色之与脉，当相参应。五色有四季之分，惟土为正色，色中见黄，脉中见缓，乃为有胃气。黄为土色，土位中央、五色之中，稍带微黄，方为佳色。色不可红，色纯红者，真脏色见也，见则死矣。（王胥山曰∶色纯红者，乃阳气外越之征，故见则必死。真脏色见者亦必死，然真脏色青、黄、白、黑皆有之，不仅红色一种。）故真脏色不见，知其尚非死征。若脉气带缓，面色带黄，知其胃气未败，未必死也。目者，一身之精华所萃，色藏于内而发见于外，有神则精明光彩，黑白如常；实则阳光灿烂，虚则阴翳朦胧，若失其神，则昏昧不明，远近不辨。再察其脉神，存否如何？或两神俱失，决死无疑矣。舌者，心之苗也，红为热，白苔为寒，色紫者，心火亢极而实热也。再察其脉，果系有余，法宜急下之。舌黑色者，热极而无生意也。色黄兼下利，而唇口碎裂，是为水涸，非实热，乃假热也。由肾之真阳虚极不能化生津液，理宜大剂温补，稍带甘寒，使金水相生，则燥解而生可回。若用纯凉，反泻真阳，其死决矣。又凡舌短兼囊缩，脉有力为热，脉虚为寒，则死无惑焉。声音从丹田中出，其音嘹亮，则有神矣。若含糊声嘶者，痰火盛也；前重后轻者虚也；前轻后重者实也；出言骂詈，其声雄壮者，胃热也；病重失音，死证也；病患不语，虚之甚也，能语则病方愈；谵语郑声，及呻吟者，皆阴虚中不守，非佳兆也。诊其脉，有神可生，无神者死。喘息者痰也，治当清金降火。如不效，据脉审因，宜从温补，肾温火降，喘必缓矣。（若兼外感，亦应发散。）按腹之法，所以验虚实也。按之不痛者虚也，诊其脉果不足，身虽发热，理宜温补；按之痛者实也，脉果有力，宜急下之，方愈。人之天庭倾倒，死证也。盖天庭为阳，阳不升，则阴不生；有形之体属阴，阴不生，则形亦坏不存，故知其为死证无疑矣。诗曰∶行医不识气，治法将何据？堪笑道中人，未有知音处。见痰莫治痰，见热莫攻热，喘生休耗气，见血不清血，无汗勿发汗，遗精莫补涩。明得个中机，便是医中杰。
　　卷四
　　用药权衡
