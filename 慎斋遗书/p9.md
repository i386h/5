<!-- { "loadSidebar": true } -->
　　卷四
　　炮制心法
　　黄米泔水煮补肾，蜜炙补肺，醋炒入肝，酒炒发表，盐水炒亦入肾，防风煎汤炒，亦走表止汗，附子煎汁炒，则走表助阳，能退表虚之热。白术米泔浸洗，晒干生用，或用土拌炒，或姜枣煎汤拌炒，或苍术煎汤拌炒，或十香汤拌炒，或同大枣煮，晒干用，或用附子汁拌炒，则守中以止涩，能止里虚之泻。附子或童便浸煮，或面裹煨熟，或黄连甘草汤煮。面煨者，走而不守，其势上行，可以壮阳于表。童便制者，守而不走，其势下行，可以回阳于里。以寒药监制者，是用之而又畏之也。譬之用人，正欲任使之，而又束缚之，安能尽其才哉？生、熟地姜汁炒用，可以不腻膈。陈皮盐水泡去白。可以消痰下气。大小茴盐酒炒。白扁豆汤泡去皮，姜汁炒。干姜温汤洗浸，春夏炒黑，秋冬炒焦，初春初秋带焦。柴胡酒洗。升麻酒洗。远志甘草汤浸，去骨，同茯神用，开胸膈，而使火下降。荆芥醋炒。补骨脂盐酒拌炒，或面拌炒。乌药附子汁煮，晒用。赤白芍或酒炒，或肉桂煎浓汤拌炒。芍味酸泻肝，桂味辛，制芍则温肺平肝，治寒热如疟。盖木得桂则柔，金得桂则沉也。黄连酒炒，或吴茱萸炒。神曲姜汁炒，消痰。五味吴茱萸炒。木瓜吴茱萸盐汤煮，晒干用。浓朴姜汁炒。吴茱萸盐水炒。细辛酒洗。芡实米炒黄色。砂仁姜汁同盐水拌炒，能使阳气下达。杜仲盐酒拌炒则不燥，姜汁拌炒则疏肝。
　　卷五
　　古经解
