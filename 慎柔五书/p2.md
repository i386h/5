<!-- { "loadSidebar": true } -->
　　左关浮，用羌活、防风。左关沉有力，用山栀、柴胡、知、柏之类。左尺有力，加柏以泻其有余。盖左有泻而无补，右有补而无泻，则命门火重矣。（此谬语也。左右俱有水火，太过俱宜泻，不及俱宜补。即如本文左尺有力，加柏以泻有余，何尝不是泻火？倘右尺太过，岂可复补之？）凡内伤发热、口干，乃下焦虚寒，火不归元，阳气在上故耳。须温下焦，使阳气下降，则口干自愈。（此即所谓从下温补也，是下焦虚寒，格阳于上。所以然者，下焦之气不续升，气无所接引，不得顺降，久结于上，化为燥火。）凡内伤，火在上，水在下，故发咳嗽而喘，此皆滋阴降火所致也。初用桂制白芍、吴茱萸少许，及甘草、人参、五味、半夏、破故纸、杜仲，一温则火下行，水上升。如或作泻，则阳下行，而胃中所积宿食水谷行动矣。（因滋阴降火而发咳喘，乃阳为阴抑，水上火下之咎也。用辛温拨其阴而伸其阳，生气勃发，而败气败津举无所容矣，故或汗或泻也。内郁热甚者，略佐清降，恐郁火之发太骤为患也，曾屡见之。）凡虚损，肺脉大，气喘，下部脉弦细弱微，此皆阳上越而不降，内寒外热，上热下寒之症，用人参一钱，桂制白芍一钱，干姜三分，半夏一钱，五味子十五粒，甘草生炙二分，使温中内收，阳气降下。（虚损气喘：有气痹，有气越。气痹有清湿外侵，有卫阳内陷；气越有内寒格热，有阴虚阳泛。阳陷寸脉短弱，而邪侵反弦紧；阳泛寸浮散，而格热反洪实，以纯虚与夹实之故。纯虚可任补敛，夹实有温宣、温降诸法，未可专任补敛，其吉凶全视尺脉有根、无根，相称、不相称以决之。何者？纯虚肺气弱，夹实肺气困，补敛固以振弱，亦以增困，上焦气闭，三焦大气举为其所吸摄，不得动转顺降，所谓宗气反聚也。气化不通，升降不续，喘逼反甚，故治法须有以开为敛、以降为补之妙用。）凡久病服寒凉克伐过多，以致三阳气衰，致痰凝气滞，以调元之剂治之。阳气一动，则少阳先升，少阳欲先出，前有太阳，后有阳明，遏截不能伸，少阳之气至太阳，太阳与之并则寒，与阳明并则热，遂成寒热疟状，非真疟也。其太阳气达，遂有伤风之状，鼻塞、恶风寒之症见矣。阳明气达，则有作泻之症。此时正当调脾补元，分头施治，则旧病尽脱矣。（此条开人神智不少。）凡服寒凉克伐之过，遂成血凝气滞，用温补之剂，其痰决行，脉气渐和，须预言将来或有凝血少许。此乃通经，气壮而血行也。（此可悟叶天士久病通络之义。）凡脉细数，肾虚；弦数，肝虚；短数，肺虚。此为病重之脉，有胃气则生，无胃气则死。散数则为心虚。诸数之中，尚有舒徐和缓之意者，是云有胃气也。（来高去深，旋转不躁，是为舒缓。）凡虚损脉数十数至，尚不细短，按之有一条者，可服独参汤一二两，然后调理。（此脉率因下寒格阳不能归窟，宜附子加龟板以招安之。）凡脾脉细弦而涩，则中气虚寒，宜温。直用温药则火起，须益智温之，更用山药以养脾，则益智之温，退居下焦，补命门，火生土，遂成连珠之补，而火不起矣。（直用温药则火起，血虚不能涵之也。宜介类、如龟板、鳖甲、牡蛎之属同用，非益智所能为功。能任益智者，其阴虚犹未甚。）虚损大便燥者，用杏仁、枳壳、苏梗，则能去宿粪。

　　尝诊一人，脉右关浮大，乃阳气浮上，症当中寒，果然肚疼作泻，宜用建中汤，收阳入内，而中温矣。

　　凡持斋人，所食之物皆淡渗，所食之油皆属火。渗淡泻阳，阳虚则火起。此东垣云：持斋之人多胃虚。（渗淡泻阳四字极是。故风湿在表、寒湿在里者，均不可率利小便也。阳虚火起，亦有理而欠发明。盖火性宣发，遂其宣发之性，即不见火矣。故《内经》五脏苦欲补泻之义最宜讲究。）凡久病，用补脾、补命门之药，皆燥剂，须用当归身以润肝，恐燥能起肝火故也。（立意极是，而以当归为能润肝燥，贻误非浅，其辛温正起肝火也。血分虚寒宜之。虚燥者复与燥剂同用，必致头眩、肋胀，不若鳌甲、牡蛎，介类潜阳而又清灵不腻）。

　　一痰症，曾有人病痴，寸脉不起，脚冷，关脉沉洪，此阳气为痰所闭，宜升、宜降、宜开。用紫苏、陈皮、半夏、赤芍、赤苓、枳壳、干葛、石菖蒲、远志、人参之类。其病欲言而讷，但手指冷。（冷字疑误，或者物字，或者空字。此心系、脑络、脊髓之间有瘀痹之脉，阻其神机不能灵转也。属血，加桃仁、丹参；属痰，加如下方。）此乃痰闭阳气之病，治宜归脾汤去枣仁、圆眼、黄，加石菖蒲、远志、半夏，一补一开一行，后用全料归脾汤，久自愈。

　　病患久虚，内有宿积旧痰，用参、术补之，久乃吐出臭痰，或绿色痰，当不治。盖积之久，而脾胃虚极不运，故郁臭耳。（此症有因蛮补而然者，或可治，或不治，须别视见证决之。）一人常梦遗，诊其脉，关中有动脉如大豆圆，此痰凝中焦，幸梦遗，免鼓症。（梦遗之多，而总归于心肝二气之下陷。但有下虚而陷者，有脾虚而陷者，有心肝自虚而陷者，有外感遏制肺与膀胱之气而陷者，有痰涎遏制脾胃之气而陷者，各以其脉与兼证别之。关动如豆，胃有死血也。曾见梦泄人，舌心如钱大光滑无苔，即同此诊。）且寸尺俱不起，补中加茯苓、半夏、石菖蒲，亦一升一降之道也。

　　一人久悲郁，先前五、六月倦甚，寻得痴症，只以手空指，人问为何？曰：我欲言而不能也，（欲言属心，不能属脑，脑络有痹而然。）诊其脉，二尺微而不起，二关洪缓，此阳郁而不能升不能降也。用二陈汤加人参，以开疟助脾，益以升、柴助阳，石菖蒲、远志、赤茯苓以利湿降痰降火，四剂即安，缓服丸剂而愈。

　　吐血症，初六脉俱洪数，须用茯苓补心汤。盖白茯苓能守五脏真气，能泄肾中伏火，能泻脾湿以健脾。二三剂后，数脉稍退，尚洪，以地黄丸纳气；洪稍减，至弱，以四君子加减，补脾生肺，肺生水之义。如或见血，加丹皮、熟地。右关有火，加山药；左关有火，加山茱萸；左关左尺有火，加茯苓、泽泻、熟地。

　　一人吐血后，右关、尺洪，大便燥，口干，用白芍、甘草、人参、苏梗、归身各五分，枳壳五分，杏仁四粒，黄柏二分。二剂。下即润，诸症即退。

　　凡欲止吐血，须炒黑干姜、五味子二物。以干姜性温，且血见黑即止；五味子味酸，能收逆气。

　　一人头面俱痛，服寒凉药多，其脾胃脉细涩，左尺亦涩，左寸、关洪，此下焦寒而火邪逆上之故也。用羌活五分，酒炒防风五分，酒连一分，酒苓三分，白茯苓一钱，人参二钱，甘草五分，半夏一钱，破故纸一钱，枸杞子一钱。二服，脉即粗而不细，而头痛亦除。

　　治梅核气，用四七汤加人参一钱、干姜三分、细辛二分、桂芍一钱、半夏一钱，此皆下气散痰温中升阳之剂。非细辛之升阳，上焦无阳，则痰气焉能得动。（此症因忧郁而成者，因禀赋不足伤于房室与劳倦而成者，十居八九，与痰何涉？即以为痰，亦是燥痰，未可用辛燥也。此非喉中多一物，乃其处无血温养，木而不仁，遂如有别物附之。由于任脉血虚不周于上，督脉气虚不交于前，气血两脱于上也。下焦燥盛者，龟、鹿大剂急施，久服或可挽回，兼溏泄者万无生理。）凡痨疰病，须用金银藤叶煎汤药。如肺虚，加保元、五味子；心脾虚，归脾汤。六脉俱有火而虚，八珍；脾肺虚，补中；肾脉洪大，地黄汤。

　　凡病久呕，用补脾下气之药，其中须用当归钱许，以润下枯。盖气在上，久而不下，下无津液，故用润之。然脾胃虚而呕者，又忌当归。（肝热与中焦湿热为患者并忌之。）五月火月，六月湿月，火旺则生湿，二者相并，肺金受克，则热伤气，而痿倦之疾作矣。故设清暑益气之法。黄助肺，人参助元气，甘草泻心火，则元气复而肺气清；湿热盛而胃气不清，故加苍术；湿热在中而饮食不化，故加陈皮、青皮以开胸膈，加神曲以助消饮食；小便赤涩，加泽泻以去下焦之湿；口渴，加葛根以解肌热，又能接胃家津液上润；胃家湿热盛，则肾水受克，加黄柏以救肾水；湿热盛则阳道遏而身热，加升麻以升阳，又走表以益阳；而门冬清心，五味敛肺，恐湿热伤肺故耳。

　　五苓散为四、五、六月时令之药，（五苓散非可常服之药，令人畏发散而喜利小便，其祸甚大。盖人之病，从毛窍来者十九，即从呼吸入者，亦借发散之功以鼓动阳气，俾得吐故纳新。若利小便，必病从下而上及饮酒饮水得之者可耳！过用即伤膀胱元气，三焦下陷不可复元矣，曾屡见之。）盖湿热盛，则三焦气不清，上咳中满下泻等症作矣。猪苓清上焦，茯苓清中焦，泽泻清下焦，恐湿热盛而不化，故用白术以健脾。然阳气不到，则湿不去，譬如日所不照处，地不易干，用官桂之辛升至表，引表之阳气入里，里得阳气，而湿即行矣。此方可升可降可吐。欲吐，先煎前散冷服，次饮热汤一碗，即吐；欲利小便，温饮；欲发汗，热饮。

　　去湿，湿去则金清，金清则降下之令复，譬如主人久不在家，家中秽污所塞，须扫除秽污心俟主人回之意。

　　截疟方，用白术五钱，当归三钱，陈皮二钱，雄丁香五枚，乌梅三枚，母丁香四枚。水一大碗，浸露一宿，五更，去渣取汁温服。盖凡久疟则内伤，五脏俱虚，内起火，发热。火所畏者水也，以水浸药，略温服之，则火见水而火退矣，火退则诸药皆能成功。白术补脾，当归润肝，陈皮消痰，丁香温胃，乌梅敛肺润下，其病痊矣。露一宿以收清阳之气，五更服者，子一阳生，至寅三阳足矣。（久疟可用，初疟再加散邪之药。）凡右关浮缓，此阳气在上，中已虚寒，主肚疼之疾，秋来主有疟痢。盖内已虚寒，受邪已深，至秋，阳气下降入腹，而正气已旺，宿邪不能容，故发此二疾。邪轻则疟，重则痢，皆正疟疾，二尺细，此下焦寒也，温下则疟可以去矣。不然，亦成胀。

　　凡豁大脉，久病按下尚浑浑一条，此阴阳未离，犹可治之。若下无一条，开在两边，此阴阳已离，法不可治。此脉常主作泻，盖豁大阳虚不能固下，而阴与阳不相合，故下不禁而作泻也。（卧病日久，不宜此脉，若带病作劳，身燥、气促而脉散者，未可径汗之。）凡久病患，脉大小、洪细、沉浮、弦滑，或寸浮尺沉，或尺浮寸沉，但有病脉，反属可知。

