<!-- { "loadSidebar": true } -->
　　（凡诊虚损，无不留心生死关头者。然生死在脉，死之迟速在证，其中颇有难决者。以脉言之，一则两寸短弱，两尺软长，起伏如一，极似无病，而两旁边际萧条，与肌肉不相入也；二则右寸短弱，左关沉陷，右尺细长，左尺软长，极似有根也；三则午前脉和似无病，午后硬大似病重，而其证无甚增减也。以证言之，一则体重不能反侧，或两肋支满，或起动汗出而神清音朗也；二则胸痹似结，痰不能出，饮食日减，而亦有不减也；三则忽发寒热如新感，旋即热退，更加体倦气弱，语声拖放也。至于脉之细数芤散革牢，先数后缓，先硬忽软，先细忽大；证之喑哑哕噫，更无不知其逆者，欲以此决其死之何日何时，终难灼见。曾诊两人，一壮年冬月寒伤于足，以麻黄发其上，气逆足稍动即喘，不能饮食，正月诸症稍减。

　　诊之，脉久不来，来如雀啄，仅在皮毛，五、七啄后，即盘旋于皮毛之上而不能去，去又如弦之绝，从中分断，不能返入，两手并诊，又彼此相避，来去不齐。此元气已断，危在旦夕。因饮食步履未改，决在立夏，竟延夏至何也？一老年平气弱音低，忽增胸痹、体倦、行步乏力，饮食日减，夜不成眠，脉来雀啄，参伍不调，模糊无力，但不盘旋，不中断，不两手相避，其歇在已去之后，而不能来耳，亦无寒热。时方冬月，用温补大剂，保肾安肝，兼行痰血，并于饮食加意调摄。脉旋转正，犹虑肾涸木枯，及春生发之令，难免摧折。乃至次年冬月，脉又结代，复以法调之，至今四年安健，此又何也？元气退而药食进之，其势必有相及者，特其机微而难喻耳。究竟死期迟速，总不外脏气、天时、五行互克，即不十全，不失八、九。《内经》曰：别于阳者，知病处也；别于阴者，知死生之期。阳脉知病，阴脉知死，阴阳之脉，岂可不别乎？） 

　　虚损门题辞 

　　虚劳两字，世皆侗言之，不知症有不同，治有相反。予幼年初闻慎柔之教，辄云损病自上而下，劳病自下而上；损病传至脾至肾者不治。劳病传至脾至肺者不治。以劳法治损，多转泄泻；以损法治劳，必致喘促。于此之泾渭不明而懵焉，以怯病该之，其能免于南辕北辙之相左乎？丹溪立相火之旨，惟以四物滋阴，阴阳久为晦塞。《内经》益火壮水，分别之理，岂好为多事哉？嘉隆间，薛立斋先生出，而医学于丹溪，方得一变；慎斋先生嗣出，而医学乃得再变。至我慎柔，乃为集先贤之法，及授受之源流，以虚损劳瘵，截然分为两门，而金篦家始煌然再添一炬矣。夫近代《原气论》一书，以先后天分阴阳，即以先后天立治法。余窃谓先天固有损者，非后天损之，无以致病。后天既损之矣，而先天又何能无损？治先天者，治后天耳。岂能舍后天而治先天，愈玄愈奥，总缘作者非真实生平得手，说玄说奥何益也。简而备，明而确，其在此编乎？ 

　　[卷三　虚损第三] 脉法 

　　《脉经》曰：脉来软者为虚，缓者为虚，微者为虚，弱者为虚，弦者为虚，细而微者血气俱虚，小者血气俱少。

　　仲景《要略》曰：脉芤者血虚，沉而迟者脱气。又曰：血虚脉大，如葱管。又曰：脉大而芤者脱血。

　　慎斋先生云：浮大脉，见于右尺，为假火，假火按内伤施治。

　　凡损病脉数，为胃气不足。若转缓弱，即胃家生发之兆矣。左脉微细不起，右尺带数或浮大，调治非二三年不愈也。

　　紧数之脉，表里俱虚，紧为寒伤卫，数为血不足。肺紧则肺气不足，不能卫皮毛而畏风脉数则阴虚火动，脉紧犹有胃气，脉数则无胃气。（以脉紧为有胃气，真见到之言，然亦须审有无伏阳在内，若紧而孤即凶。）内伤作泻，而肺脉豁大者，难治。

　　病久而脉弦者，转疟方愈；脉缓者，转痢方愈。盖久病得气血活动，故转病也。脉数不得汗，即生肿毒方愈。

　　两尺无脉，是浊阴在上，痰凝气闭，肺不下降，金不能生水，而成痰厥。（此吾所谓吸，肺气上闭，如王启玄云：虚管溉满，捻上倒悬，而其下滴水不能漏。）经曰：上部有脉，下部无脉，其人当吐。吐则浊痰涌出，上部疏通，肺气下降于肾，少阴上升于巅，而有生发之机矣。

　　仲景云：阳脉涩，阴脉弦，当腹中急痛，尺为阴，寸为阳，阴脉弦，水挟木势而侮土也。阳脉涩者，涩为气有余，是气分有伏火也。火郁在上，水盛在下，故腹急痛。

　　寸口脉微，尺脉紧，其人虚损多汗，此阳弱也，卫气弱，名曰；荣气弱，名曰卑。

　　寸口脉微而涩，微者卫气衰，涩者荣气不足，卫气衰则面色黄，荣气衰则面色青。荣为根，卫为叶，枝叶枯槁，而寒咳逆，唾腥吐涎沫也。

　　趺阳脉浮而芤，浮者卫气衰，芤者荣气伤，其身体瘦，肌肉甲错，浮芤相搏，宗气衰微，四属断绝。

　　寸口脉微而缓，微者卫气疏，疏则其肤空；缓者胃实，实则谷消而水化也。谷入于卫，脉道乃行，水入于经，其血乃成。荣盛则其肤必疏，三焦绝经，名曰血崩。

　　趺阳脉微而紧，紧为寒，微为虚，微紧相搏，则为短气。（以上数条所称微脉，皆谓起伏短小，非形细亦非力弱也。故主卫气。）少阴脉弱而涩，弱者微烦，涩者厥逆。

　　趺阳脉不出，脾不上下，身冷肤硬。

　　少阴脉不至，肾气微，少精血，奔气促迫，上入胸膈，宗气反聚，血结心下，阳气退下，热归阴股，与阴相动，令身不仁，此为尸厥，当刺期门、巨阙。

　　脉见短数，则无胃气，细数、紧数，俱非吉兆。

　　洪大，按之下者，虚损之脉。（下下似当有空字。）凡虚损之脉，命门火旺，肾水不足，心火克金，木燥土干，五火交炽，若用知、柏之品降火，是犹干锅红烈之中，倾一杯之水，反激火怒，立地碎裂矣。若脉带缓，是胃气未绝，犹可调理，用四君加山药，引入脾经，单补脾阴，再随所兼之症治之。土能生金，金能生水虚损，肺脉数大者，须防作泻。

　　江篁南云：得之好内者，其脉芤而驶，真阴损，热内生也。缓而弱者，重伤于苦寒剂也。

　　汪石山云：凡见数脉，难治，病久脉数，尤非所宜。脉或浮涩而驶，或沉弱而缓者，脉之不常，虚之故也。虚损，转潮热、泄泻，脉短数者，不治。

　　[卷三　虚损第三] 损脉致病次序 

　　扁鹊曰：损脉之为病若何？一损损于皮毛，皮聚而毛落；二损损于血脉，血虚不能荣于；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者，至脉为病也。从上下者，骨痿不能起于床者死；从下上者，皮聚而毛落者死。

　　[卷三　虚损第三] 损脉损症 

　　扁鹊曰：一呼二至，一呼一至，名曰损。人虽能行，独未着床，血气皆不足矣。再呼一至，再吸一至，名曰无魂，无魂者当死。人虽能行，名曰行尸。

　　[卷三　虚损第三] 治损法 

　　扁鹊曰：治损之法若何？损其肺者益其气，损其心者调其荣卫，损其脾者调其饮食、适其寒温，损其肝者缓其中，损其肾者益其精气。

　　[卷三　虚损第三] 五脏逆传致病诀 

　　汪石山云：余治一人，年二十余，病咳嗽、呕血、盗汗，或肠鸣作泄，午后发热。诊其脉，细数无伦次。语之曰：《难经》云：七传者，逆经传也。初因肾水涸竭，是肾病矣。肾邪传之于心，故发热而夜重；心邪传之于肺，故咳嗽而汗泄；肺邪传之于肝，故胁痛而气壅；肝邪传之于脾，故肠鸣而作泄；脾邪复传之于肾，而肾不能再受邪矣。今病兼此数者，死不出旬日之外，果期而殁。所云邪者因自病之极，不能自安而侵凌于上也。（随笔承制生化论：自虚为人所乘其势顺；自病而反能乘人，其势逆，即此义。） 

　　[卷三　虚损第三] 虚损死证 

　　经曰：肉脱热甚者死，嗽而加汗者死，嗽而下泄、上喘者死，嗽而左不得眠者肝胀，嗽而右不得眠者肺胀，俱为死症。（当云：胀在肋上近腋属肺，肋下近腰属肝。上下俱胀，气血《灵枢》云：皮寒热，不可附席，毛发焦，鼻槁，腊不得汗，取三阳之络，以补手太阳寒热者，肌肉毛发焦，而唇槁，腊不得汗，取三阳于下，以去其血者，补足太阴，以出其汗。骨寒热者，病无所安，汗注不休，齿未槁，取其少阴于阴股之络；齿已槁，死不治，厥刘河间曰：虚损之疾，寒热因虚而感也。感寒则损阳，阳虚则阴盛，损自上而下，治之宜以辛甘淡，过于胃则不可治也；感热则损阴，阴虚则阳盛，故损自下而上，治之宜以苦酸咸，过于脾则不可治也。自上而下者，由肺而心而胃；自下而上者，由肾而肝而脾。论曰：心肺损而色敝，肾肝损而形痿。谷不能化而脾损，渐渍之深，皆为虚劳。

　　[卷三　虚损第三] 寒热论 

　　汪石山论寒热互发者，盖气少不能营运，而滞于血分，故发热；血少不能流利，而滞于气分，故发寒。仲景云：阳入于阴则热，阴入于阳则寒，是也。寒则战栗鼓颔者，阴邪入于阳分也；热则咳痰不已者，阳邪入于阴分也。此则阴阳两虚，故相交并而然也。

　　慎斋云：伤寒寒热往来，系邪在半表半里；内伤寒热，系气血两虚。气虚则发热，血虚则发寒。

　　凡肌表发热，皆邪阳胜，正阳虚也。用黄、附子，所以助阳。盖阳气既虚，黄性缓，不能到表，须得附子雄壮之气，引直走于表，助之成功也。

　　[卷三　虚损第三] 五脏致伤 

　　《灵枢》云：神伤于思虑，则肉脱；意伤于忧愁，则肢废；魂伤于悲哀，则筋挛；魄伤于喜乐，则皮槁；志伤于盛怒，则腰脊难以俯仰也。

　　[卷三　虚损第三] 虚损致病之由 

　　褚先生精血篇云：男子精未通，而御女以通其精，则五体有不满之处，异日有难状之疾。阴已痿，而思色以降其精，则精不出而内败，小便道涩而为淋；精已耗而复竭之，则大小便道牵痛，愈疼则愈欲小便，愈便则愈疼。又云：女人天癸既至，逾十年无男子合，则不调；未逾十年，思男子合，亦不调。不调则旧血不出，新血误行，或溃而入骨，或变而之肿，或虽合而难子。合男子多，则沥枯虚人；乳产众，则血枯杀人。观其精血，思过半矣。

　　为月水，为经络之余气。苟外无六淫所侵，内无七情所伤，脾胃之气壮，则冲任之气盛，故月水适时而至。然有面色萎黄，四肢消瘦，发热口干，月水过期且少。乃阴血不足，非有余瘀闭之证，宜以滋血气之剂徐培之，使经气盛，水自根据时而下。

