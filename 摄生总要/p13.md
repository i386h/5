<!-- { "loadSidebar": true } -->
　　大凡受胎，皆在妇人月经行过一日、三日、五日交合，则受胎成男。若月经绝后二日、四日、六日泻精者受胎，皆成女。过此六日外，皆不成胎。经绝一日，曰对周，久之元气起于子，胎气在巳，泊乎午，所以种子宜子午时，易于受胎也。

　　诀曰：玉湖须浅泛，重载却成忧，阴血先参聚，阳精向后流，血开包玉露，平步到瀛洲。

　　男女会合，精血交感，浅则阴血先聚，深则阳精易耗，若阴血先聚，阳精后冲，血开裹精，阳内阴外，阴包阳，胎则男形成矣；若阳精先泻，阴血后参，精开裹血，阳外阴内，阳包阴，胎则女形成矣。

　　诀曰：从斯相暂别，牛女隔河游，二月花无发，方知喜气优，好事常付与，谗言莫忘凋。

　　妇人经行过后，凡六日宜种子之时，行事既毕，须当禁止，不可恣其淫佚，恐有触伤胎气，故言牛女相别，不得相会也。花无发，谓有孕。则次月经水不朝也。且夫至精才化，一气方凝，始受胞胎，渐成形质。子在腹中，随母听闻，自此之后，则须行坐端严，性情和悦，常处静室，多听美言，令人讲读诗书，陈说礼乐，耳不听淫声，目不观恶事。如此，则生子贤明、忠孝、敦厚、福寿。不然，则男女既生，多鄙贱愚顽，不得其寿。此因外象而内感也。昔太姒娠文王，目不视恶色，耳不听恶声，口不道恶言，生文王而明圣。此胎教之道也。

　　种子歌诀

　　三十时辰两日半，二十八九君须算，

　　落红将尽是佳期，金水过时徒霍乱，

　　徒霍乱兮枉用功，树头树尾觅残红，

　　解得花芳能结子，莫愁后代继前踪。

　　一日十二时，两日半总三十时辰。盖妇人月信来，止是有两日半。初一日子时月信来，数至初三日已时是也，当此算之落红将尽，乃是月信行至二十八九时也。佳期指阴阳交媾也。盖此时子宫开而纳精也。金水即月信，若过此时，子宫已闭而不纳精矣。洞里桃源何处寻，都来一寸三分深，交欢之际君须记，过却区区枉费心。洞里者，阴户也。桃源者，子宫也。在阴内一寸二分深。泄精之时，不可深入，深入则泄精他处，胎不结而子难成。是区区无益也。若值桃源，定生男产女。他虚我实效乾坤，以实投虚是的真，总是两家皆寡欲，佳期相值始相亲。男寡欲则实，女寡欲则虚。实阳能入虚阴，谓男子阳精充实，适值女人经后血海虚静，子宫正开，与之交合，是谓投虚，一举而成胎矣。前三日新血未盛，精盛其血，血开裹精，必成男胎。后三日新血渐长，血胜其精，精开裹血，多成女胎。

　　古今此法少人知，别是天机一段奇，

　　寄语世间无嗣者，生男生女定无疑，

　　要知产女生男法，似向家园下种时。

　　此法直白，诚为粗俗无状，实非矫揉不假药饵。庸夫孺子、农家市户，无意之所为者，偶合自然之要，盖巧窃天机之妙，孕嗣人伦之大端也。凡仕宦流俗中，如得其人而不传者，是失其人也。不得其人而反传之，是失其传也。但当敬授之，直指真源。论凡结胎者，男女精血也。男属阳而象乾。乾道资始，女属阴而象坤，坤道资生，阳主动故能施与，阴主静故能承受。夫动静相参，阴阳相会，必有其时，乃成胎孕。欲求子者，全在经尽三日以里交合。如俯首拾芥，万举万当。斯时男女无暴怒，毋醉饱，毋食炙辛热，毋用他术赞益。阴阳和平，精血调畅，交而必孕，孕而必育，育而为子，坚壮强寿，至真切要，在此数语。然源头一节，尤当研究。男子十六而精通，必三十而娶。女子十四而天癸至，必二十而嫁，皆欲阴阳二气完实。或精未通而御女，经始至而近男，未完而伤，未实而动，根本既薄，枝叶必衰，嗣续岂能藩衍。先儒尝言：寡欲则有子。盖寡欲则不妄交合，积气储精，待时而动，故能有子。《书》曰：人心惟危，道心惟微。欲寡而神益完，不惟多子亦多寿。盖养生尤贵于寡欲故也。

　　种子吉辰歌

　　种子须当择吉辰，要知旺相说原因，

　　冬求癸亥兼壬子，秋逢辛酉及庚金，

　　夏取丙午并丁巳，春宜乙卯甲连寅，

　　此宿若然同际会，何愁种子不生成。

　　种子凶忌歌

　　朔望弦晦及丙丁，本生甲子与庚申，

　　人神每月二十八，强风猛雨怒雷霆，

　　地震与天虹出现，日月无光蚀未明，

　　劝君此时休种子，免教子母祸胎生。

　　又，

　　天地三光及火光，更嫌神佛在边傍，

　　井灶厕边坟墓侧，若然种子便罹殃，

　　男　　虚

　　男子气衰难有子，急宜早访补虚方，

　　七十庆云皆可觅，酒和一剂便兴阳。

　　女　　补

　　血衰气旺定无孕，致令经来生百证，

　　趋前移后没调停，秦桂丹圆堪备整，

　　乌鸡丹法妙通灵，冷者宜尝热无应，

　　又言四妙固真圆，冷热不调皆可进。

　　当补过

　　奸谋切切好荣华，财利孜孜不放些，

　　暗里害人终损己，分明报应岂饶他，

　　机关使尽还虽拙，世今轮回似转车，

　　快积阴功生子息，当知救雀与埋蛇。

　　温隐居《求嗣篇》方论

　　昔东京有一焦公，因三世无嫡嗣，遂为商旅，游玩名山，遍访至人，问其因果。遂见一老僧，声清而远，目视精光，讲论谈诲，语言甚异，故就斋而坐。僧曰：有何所谕？焦公曰：贫家三世无嫡嗣，虽得一庶子，且亦不肖，奈何？僧曰：乏嗣者其故有三：一、祖宗无德，自身无行；二、夫妻年命恐犯禁忌；三、精神不守，妻妾血寒。焦公曰：自身无行，夫妇年命皆有受持，若妻妾血寒，有何法治？再拜，愿闻一言指教。僧曰：不难，但先修其德，后修其身。三年之后，可到五台山，当授异方。言毕不见。焦公自遇老僧之后，时时行方便，种种作阴功，遇人临难者，效郭元振之行善。见物垂死者，助上帝之好生，施恩布德。如此者三年，竟往五台山寻访老僧，数日不见，方欲回归。忽见行童手持一卷，对焦公言曰：老师传语大夫，功成行满，回家合乐，志诚服之，必有富贵子孙，随念降生。焦公曰：但得嫡子足矣，何望富贵乎？于是谨依其卷所著方药，修合而服之，遂生焦员外。后员外养子又不肖，是损德如是。忽遇一道人云：汝有忧色，何不往五台山见老僧？员外顿首谢，遂径行五台山，诀其因果。至五台山不见老僧，只见行童。曰：老师昨日言汝今日到，令行童接待也。再三传语，何必来问，但依汝父所行，则愚者自贤，贫者得富矣。员外曰：贫者得富，自是命也。愚者性之本，然岂能反贤乎？行童曰：昔窦氏五子，皆不全形。自后行恩布德，悉皆安愈。况且积德报应，皆登科第。员外拜谢而归。奉依此事，刊板明施方书，又将五台老僧所授真方，合药修炼炮制，普送世人，名曰续嗣降生丹。服者无有不验，不及二十年子孙皆贵显。后人收得此形状，及方受持行，用求药者护其子孙。皆有德行。余受此方，不敢缄默，以告诸贤，庶不致异方淹没耳。

　　续嗣降生丹　

　　此方专治妇人五脏虚损，子宫冷惫，不能成孕，及寒热往来，诸虚百损，及治男子肾虚腰痛，阳事衰弱，并皆治之，服者则无不效矣。当归二两二钱　桂心二两二钱　龙齿二两五钱　乌药二两五钱　益智二两五钱　杜仲二两五钱　石菖蒲二两五钱　吴茱萸二两五钱　茯神三钱　牛膝三钱　秦艽三钱　细辛三钱　桔梗三钱　半夏三钱　防风三钱　白芍药三钱　干姜二两，半生半炒　川椒二两焙　附子重一两，作一窍入朱砂一钱，湿面裹煨熟为末　牡蛎一两，童便浸四十九日，即用硫黄末一两，醋盐涂，用纸裹之，米醋盐泥润湿固脐，用炭炙赤上为细末，用糯米糊丸，如桐子大，每服三十丸，渐加至七十丸，空心淡醋汤吞下。或温酒盐汤皆可下，日进二服。此药及治男子精寒不固，阳事衰弱，白浊梦泄，及治妇人血虚带下，肌瘦寒热。但是男女诸虚百损，客热盗汗，气短力乏，面无颜色，饮食少味，并皆治之。更有奇效，难以具述。受持君子，宜预行善及方便于人，施恩布德，济利贫乏，然后即服此药，无不感应。

　　续嗣方

　　昔日庞丞相夫人，三旬有九无子，从服此药，半月之间有孕。后来果得九子。此药专服，大补男女虚损，皆曰可服。茱萸　白芨　白蔹　白茯苓　陈皮各一两　细辛　桂心　五味子各四钱　白附子炒　川牛膝　厚朴姜制，各三钱　人参　当归　乳香各二钱共为细末，宜用壬子日合，炼蜜为丸，如小红豆大，每服十五丸，空心黄酒送下。经尽后一日，连进三服，交合有孕。若见效，再不必服。

　　种子方　

　　明净鱼膘胶一斤，切碎，炒成珠，或蚌粉，或陈壁土同炒　大附子一个重一两的顶平正，无傍枝者，作偏叉者不堪用，切作四块，童便浸烂，或姜中同好醋煮，亦可理片晒干　全身当归四两，要极大者，切碎酒洗　沙苑蒺藜四两，水洗净，酒炒，其色碧绿者隹，红色者不堪用，形似猪腰子，极细小，或用布袋盛贮，醋煮极烂上四味，为末，炼蜜为丸，每服空心酒送下。数不拘多少。若不得成丸，切成作块，蒸熟即丸。得男妇同服，女要调经为主。又，枸杞一斤　白果生熟每半斤　白茯苓粉半斤捣烂老米糊为丸，初服六七十丸。一月之后百丸，白滚汤送下，早服。

　　松柏道人百补丸　

　　治男子妇人诸虚百损，滋补之药，诚无过也。黄柏一两，酒炒　熟地黄一两，酒洗，忌铁器　人参五钱，去芦　枸杞子一两，净　五味子一两净　天门冬五钱，去心　麦门冬五钱，去心　白术二两，净　茯苓二两，净　白芍药五钱，酒洗　川芎五钱，净　当归一两，酒洗　陈皮五钱，去白　枳壳五钱，麸炒　甘草五钱，炙　桑白皮一两，面炒　黄连五钱，姜汁炒　生地黄四两，取汁，忌铁器上为细末，将生地黄汁入好酒少许，打面糊为丸，如绿豆大，每服六七十丸，淡盐汤空心服，或温酒送下亦可。

　　神效咳嗽方　

　　治男妇一切寒咳。生姜不拘多少，切作薄片，晒干为末，又用糯米粉打糊为丸，如芥子大。空心米饮下，三十丸即愈。

　　摄生篇

