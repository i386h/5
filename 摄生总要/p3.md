<!-- { "loadSidebar": true } -->
　　越鞠丸　

　　总治六郁，胸膈痞闷，吞酸呕吐，饮食不化。香附炒　栀子姜汁炒黑　苍术米泔浸炒　神曲炒　川芎炒，各等分上为末，神曲打糊为丸，如椒目大，空心白滚汤下二钱，或三钱。血郁，红花汤下；湿郁，白芷汤下；热郁，灯心汤下；食郁，山楂汤下；痰郁，生姜汤下；气郁，木香汤下。夫人之有郁气，犹天地之闭塞成冬也。不有以开之，则发育之令息矣。人身中岂可一日见此象乎？丹溪以香附主气，山栀主热，苍术主湿与痰，神曲主食，川芎主血，诚诸郁之总司也。《经》曰：木郁达之，火郁发之，土郁夺之，金郁泄之，水郁折之。治各异法，讵可执一途而取哉？

　　牛黄丸　

　　治男妇诸风，缓纵不遂，语言蹇涩，痰涎壅盛，卒然晕倒，口眼相引，手足挛搐，脊背强直，口吐涎沫，或心悸怔忡，健忘癫狂，病，言语错乱，神不守舍，或歌、或哭、或痴、或呆，如见神鬼，或惊悸恐怖，心神恍惚，梦寐不安，或积热吐血，骨蒸劳病，及小儿五天吊，急慢惊风，潮热发搐，头目仰视，或痘疹郁结不出，发而为惊等证。当归一两五钱　川芎一两三钱　白芍二两五钱　人参二两三钱　白术一两五钱　茯苓一两六钱　甘草五钱，蜜炙　山药七两　神曲二两五钱　桔梗一两三钱　干姜炮，七钱半　肉桂一两八钱　麦冬一两五钱　黄芩一两五钱　防风一两五钱　柴胡一两二钱　杏仁去皮尖，麸炒黄，一两二钱五分　大豆黄卷一两七钱五分　白蔹七钱五分　蒲黄炒，一钱五分　阿胶炒，一两七钱　犀角一两，为末　羚羊角一两，为末　牛黄一两一钱　麝香一两　冰片一两　雄黄水飞，八钱　大枣一百枚，蒸烂上除大枣、杏仁、犀角、羚角及雄黄、牛黄、麝香、冰片四味为末，入余药和匀，炼蜜与枣膏为丸。每两作十丸，其用金箔一千二百四十片为衣，用蜡包封收贮。每用一丸，或半丸，白滚汤化下，或姜汤、薄荷汤俱可。婴儿一丸，分作四服。斯丸乃祛风化痰，理气调血之药。审有是症而用之，其功效如影响也。若脾肺气虚而痰涎壅盛，肝脾血虚而惊搐，必当以固木为主，不可泛用。恐虚其虚，而益其患也。治者慎之慎之。

　　九制莶丸　

　　治诸般风证，骨节疼痛，缓弱无力。莶草不拘多少　此草处处有之，其叶似苍耳，对节而生，用五月五日，七月七日，九月九日采来晒干，铺入甑中，用好酒层层匀洒，蒸之复晒，如此九次为度。上为末，炼蜜丸如梧桐子大，每服三钱，空心无灰酒下。骨节疼痛，壅疾也，壅者喜通。此物味辛苦而气寒，用九蒸九晒，则苦寒之浊味皆去，而气轻清矣。《经》云：轻可以去实，盖轻清无窍不入，故能透骨驱风，颈健筋骨。若未加九蒸九晒，或蒸晒之数不满于九，浊味尤存，阴体沿在，则不能透骨驱风而却病也。此阴阳清浊之义。惟明者求之《医方考》。唐江陵节度使成纳，进莶丸方云；臣有弟欣，年三十一，中风就枕五年，百医不瘥。有道人钟针者，命服莶丸必愈。臣依法修合，与欣服，果如其言。今特奏进，奉旨付医院详录。又知益州张进莶丸表云：金棱银线，素根紫，对节而生，蜀号火枚，茎叶颇类苍耳。谁知至贱之中，乃有殊常之效。臣服至百服，眼目清明。至千服须发乌黑，筋力矫健，效验多端。有都押衙罗守一，中风堕马，失音不语。臣与十服，其病立痊。又和尚智严，年七十，忽患偏风，口眼斜，时时吐涎，臣与十服，亦便得瘥，今合百剂，差职员史元奏进。

　　愈风丹　

　　治疠风手足麻木，毛落眉脱，遍身癞疹，搔痒成疮。白花蛇　乌稍蛇　土蝮蛇头尾全者各一条，酒浸二三日，去骨阴干为末　苦参四两，为末　皂角五斤，去皮弦，以无灰酒浸一宿取出，用水熬膏　上以三蛇并苦参末，将皂角膏和为丸，如梧桐子大。每服三钱，以玉屏风散煎汤送下轻者三蛇得一即效，不必全也。疠风者，天地杀物之风，燥金之气也，故令疮而不脓，燥而不湿。燥金之体涩，故一客于人则营卫之行滞，令人不仁而麻木也。毛落眉脱者，燥风伐其营卫而表气不固也。遍身癞疹者，上气下血俱病也。诸痛属实，诸痒属虚。癞风之痒，固多有虫，而卫气之虚，不可诬也。是证也，主燥剂以疏风，则反以助邪，往往血枯而死。故求古方润剂以主之。白花、乌稍、土蝮三蛇者，血气之属。用血气之属以驱风，岂不油然而润乎？然其性中有毒，同气相求，直达疠风、毒舍之处，岂不居然而效乎？皂角之性，善于洁身，则亦可以洁病。若参之性，善于去热，则亦可以去风。昔人吞以防风通圣散，此乃汗下之剂也，非营卫虚者所宜。今以玉屏风散更之，则黄芪可以排脓补表，防风可以利气疏邪，白术可以实脾而补肌。如此治疠，可谓深得疠风之奥者矣。

　　朱珀益元散　

　　治男妇小儿六腑实热，上焦烦渴，心胸闷乱，精神恍惚，口舌干燥，便秘，赤色及中暑等证。滑石上白者，研，水飞，六两　甘草大粉草，研极细，一两　朱砂透明者，研，水飞，二钱　琥珀真正者研极细，三钱上各制净称准分两，配合和匀收贮，每服三钱。凉水调服，或蜜水，或灯心汤俱佳。益元散滑石六数，甘草一数者乃守真先生取易数，天一生水，地六成之之义也，故名曰六一散，又名天水散。按滑石性寒而淡，寒则能清六腑，淡则能利膀胱；甘草性平而甘，平则能缓火势，甘则能调中气；朱砂之重，可以镇心，亦可以坠火；琥珀之明，可以安神，亦可以利水，故并加。《经》曰：治温以清，凉而行之。故用凉水、蜜水、灯心汤。是散易简而效捷，火证暑证用之神良。但于老弱阴虚之人宜少与也。此虚实之辨明者详之，否则蹈虚虚之戒，恶乎不慎？

　　清气化痰丸　

　　通治诸痰火证。陈皮　杏仁去皮尖　枳实去穰麸，炒　黄芩酒炒　蒌仁去油　茯苓各一两　胆星　半夏制，各一两五钱上为末，姜汁为丸，如椒目大，每服三钱或二钱，不拘时，白滚汤下。气之不清，痰之故也。能治其痰则气清矣。是丸也，星夏所以燥痰湿，杏陈所以利痰滞，枳实所以攻痰积，黄芩所以消疾热，茯苓之用渗疾湿也，苦瓜蒌者则下气利痰云尔《医方考》。

　　礞石滚痰丸

　　治头风目眩耳鸣，口眼蠕动，眉棱耳轮痛痒，四肢游风肿硬，噫气吞酸，心下嘈杂，心气疼痛，梦寐奇怪，手麻臂疼，口糜舌烂，喉闭或绕项结核，胸腹间如二气交纽，噎塞烦闷，失志癫狂，心下怔忡，喘咳呕吐，一切难名等证。大黄酒蒸　黄芩去朽者，各八两　礞石硝煅，金色，一两　沉香五钱上为末，水跌丸，如椒目大，每服量人大小强弱用之。《微论》曰：痰不自动也，因气而动；气不自升也，因火而升。积之既久，依附肠胃，回痰滞，然后动作。大抵服罢，喉间稠粘壅塞。不利者乃痰气泛上，药方相攻耳。少顷，药力既胜，自然宁贴。吴氏曰：是丸也，乃攻击之剂也，必有实热者始可用之。若与虚寒之人则非宜矣。又礞石繇焰硝煅炼，必陈久为妙，若新煅火毒未除，则不宜服，慎之慎之！

　　三黄丸　

　　治三焦积热，上攻眼目赤肿，小便赤涩，大便结燥，五脏俱热，肠风痔漏等证。黄芩　黄连　黄柏俱酒润，各等分上为末，炼蜜丸如梧桐子大，空心白滚汤下三钱，或二钱，忌煎炒椒姜辛辣物。少火之火，无物不生；壮火之火，无物不耗。《经》曰：壮火食气是也。故少火宜升，壮火宜降。今以三物降其三焦之壮火，则气得其生，血得其养而三焦皆受益矣。黄芩苦而枯，故清热于上；黄连苦而实，故泻火于中；黄柏苦而润，故泻火于下。虽然火有虚实，是丸但可以治实火。若虚者用之，则火反盛，谓降多亡阴也。丹溪曰：虚火宜补。则虚实之辨若天渊矣。明者幸求之证焉《医方考》。

　　左金丸　

　　治肝经火实，左胁满痛。川黄连六两，炒　吴茱萸一两，盐汤泡上为末，水跌丸如椒目大，白滚汤下二钱。吴氏曰：肝木居于左，肺金处于右。左金者，谓金令行于左而平肝木也，黄连善泻心火，不使乘金，则肺家清肃之令左行而肝木有制矣。愚谓心者肝之子也，实则泻其子，故以黄连为君。然肝喜疏泄，必佐以茱萸之辛，使其条达宣通，无拂郁之患。辛者金之味也，辛以畅气，则治节收气化之权，而将军无谋虑之失矣。《经》曰：佐以所利，和以所宜。左金丸之谓乎！

　　塞鼻五神丸　

　　治疫疟一岁之中长幼相似者是也。东方　青黛五钱　麝香二分西方　白矾五钱　白芷二钱南方　官桂五钱　朱砂一钱北方　巴豆四十九粒，去壳　黑豆三十六粒中央　硫黄五钱　雄黄一钱上药各依方位，以磁盘盛之，于五月初一日虔诚安于本家，侍奉神前，至初五日午时，共研为末，用五家粽角为丸，如梧桐子大，阴干收贮听用。凡遇患疟之人，于疟发之日清晨，用绵包裹，塞鼻中，男左女右用之。夫名疫者，天地不正之气也，六位胜复之气也，禽虫吐毒之气也。大气之来，无人不受。壮者逸者居者则不病，怯者劳者出者遇之，则无形之气由鼻而入，藏于分肉之间，与正气分争，则成疟矣。是此也，位按五方，药按五色，气按五味，月按五月，日按五日，粽按五家，此医流而兼阴阳家之识也。故疟邪入于肝，则青黛之凉可以清肝，麝香之燥可以直达。疟邪入于肺，则白芷之辛可以泻肺，矾石之腥可以清燥。疟邪入于心，则丹砂之重可以镇心，官桂之热可以益火。疟邪入于肾，黑豆之咸可以益肾，巴豆之腐可以泻邪。疟邪入于脾，则硫黄之温，可以建中；雄黄之悍，可以辟秽。以疫气无形，繇鼻而入，故亦就鼻而塞之。塞其一窍，露其一窍，围师必缺之道也。修剂之期必于五者，病原于阴阳不正之气，故亦以阴阳之理胜之。盖曰：五者，中宫甲乙之数，南面之政也。诸气之变，虽有胜复亢制之殊要皆北面而臣，守位秉命之道也，故率以五数修剂焉。

　　木香槟榔丸　

　　治赤白痢疾，里急后重及肠胃积滞等证。木香　槟榔　青皮去穰，炒　陈皮去白　枳壳去穰麸，炒　牵牛　三棱醋炒　莪术醋炒　当归酒洗　香附　大黄酒浸　黄柏炒　黄芩酒炒　黄连吴茱萸汤润过，炒，各等分上为末，水跌丸，如梧桐子大，空心白滚汤送下二钱，小儿减半，忌食生冷、面食、大荤。《内经》曰：湿淫所胜，平以苦热，故用木香；热者寒之，故用黄芩、黄连、黄柏；抑者散之，故用青陈香附；强者泻之，故用大黄、牵牛；逸者行之，故用槟榔、枳壳；留者攻之，故用三棱、莪术；燥者濡之，故用当归。是丸惟实者堪与，虚者非所宜也。

　　香连丸　

