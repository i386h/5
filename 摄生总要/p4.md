<!-- { "loadSidebar": true } -->
　　治下痢赤白，腹痛不绝，里急后重等证。黄连二十两，吴茱萸十两同炒，去茱萸用黄连　木香四两八钱，不见火上为末，醋糊丸如梧桐子大，每服三钱，小儿减半。白痢，泡淡姜汤送下；赤痢，煎甘草汤送下；赤白痢，甘草姜汤送下；禁口痢，人参汤送下。忌面食、生冷、大荤、辛辣。时至于夏，天道南行，属火而热，在人身则以应之。斯时也，不能致谨，多食生冷，则肠胃之间热相搏，拂郁成疾，不能宣通，发而为痢，为性急速，故腹痛而后重里急。钱氏以黄连为君者，取其苦寒而折心家之火，恐其大寒之性，凝而不行，故以茱萸之辛温制之。以木香为佐者，盖以痢之为病，只是火之有余，只是气得以通利三焦之气，而火降矣。且能监制黄连，喜攻增气之变。夫是二物皆主直行而折，《经》曰：有余者折之，此之谓也。

　　戊己丸　

　　治脾胃热泻不止。黄连十两，炒　吴茱萸炮　白芍药炒，各二两上为末，水跌丸，如椒目大，白滚汤下三钱，或二钱。《医方考》云：热泻者，粪色黄褐，肛门敛涩也。若从火化，火能生土，故用黄连厚肠胃而益土。臊酸从木化，木能疏土，故茱萸辛燥，能疏亢盛之肝。芍药味酸，能泻土中之术。戊为胃土，己为脾土，用是药以调脾胃，故曰戊己丸。

　　四神丸　

　　治脾肾俱虚，子后作泻，不思食与不化食。肉豆蔻二两，生用　破故纸四两，炒　五味子三两，微炒　吴茱萸五钱，盐汤泡上为末，红枣四十九枚，生姜四两片，用水煮，枣熟去姜，取枣肉和药，捣为丸，如梧桐子大，空心淡盐汤送下。脾主水谷，又主上升，虚则不能消磨水谷，而反行下降。肾主二便，又主闭藏，虚则不能禁固二便，而反为渗泄。夫肾水受时于子，弱土不能禁制，故子后每泻也。肉豆蔻之涩温，可固滑而补脾；吴茱萸之辛温，可散邪而补土；五味子酸咸，可入肾而收敛；破故纸辛温，可固本而益元。土受温补则燥能制水，水受温补则力能闭藏。子后之泻，从可瘳矣。

　　枣矾丸

　　治谷疸，身目俱黄及黄胖等证。绿矾半斤，火煅通红　枣肉二斤，煮去皮核捣烂　平胃散四两，为末上用枣肉和绿矾末为丸，平胃散为衣，如椒目大，空心姜汤下三钱水谷癖积于中，抑遏肝肾之火，久久郁热，故身目俱黄。是丸也，绿矾咸寒，能软痰癖而胜湿热；枣肉甘温能益脾胃，而补中宫；平胃散者，苍术、厚朴、陈皮、甘草也。苍术、厚朴，所以平胃家敦阜之气而除积饮；陈皮、甘草一以利气，一以和中，乃调胃之意也。

　　滋阴润肠丸　

　　治大肠秘结，血少肠枯，久不大便。熟地黄　当归　熟大黄　生甘草　麻仁　生地黄　桃仁去皮尖　红花各一两　升麻二钱上为末，炼蜜丸如桐子大，每服三钱，白汤送下，虚弱者每服减一钱。秘结燥证也。有火燥，有风燥，有水竭之燥，有血虚之燥，从容养血清燥为上手，急遽攻下通肠为下手。然大肠得血则润，亡血则燥，故用熟地、当归以养血。初燥动血，久燥血痰，故用桃仁、红花以去瘀，麻仁所以润肠，大黄所以通燥，血热则凉以生地黄，气热则凉以生甘草，微入升麻消其风热也。《经》曰：燥者濡之，此之谓也《医方考》。

　　脾约丸

　　治肠胃燥热，大便秘结。麻仁十两，久滚汤内泡浸一宿，次日曝干磨之，粒粒皆完　大黄四两，酒蒸　杏仁五两半，用皮尖　芍药酒炒　枳实麸炒　厚朴姜汁炒，各三两　上为末，炼蜜丸如梧桐子大，白汤送下三钱。成戊曰：约者，约结之约，又约束也。《经》曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五行并行。今胃强脾弱，约束津液，不得四布，但输膀胱，小便数而大便硬，故曰脾约。麻仁甘平而润，杏仁甘温而润。《经》曰：脾欲缓，急食甘以缓之。《本草》曰：润可以去枯。是以麻仁为君，杏仁为臣，枳实苦寒，厚朴苦温，破结者必以苦，故以为佐；芍药酸寒，大黄苦寒，酸苦涌泄为阴，故以为使。丹溪曰：既云脾约，血枯火燔，金受邪而津竭，心窍脾之母，气以自救，金衰则土受木邪，脾失转输，肺失传化，理宜滋阴降火。金行清化，脾土健旺，津液既润，何秘之有？此丸惟热甚而禀实者相宜，热虽甚而虚者少服，恐反致其燥涸之苦矣《颐生微论》。

　　石渠阁精订摄生秘剖卷三

　　九龙丹　

　　治肾水不足，邪火摇动，精浊遗失之证。枸杞子酒煮　金樱子焙　山楂肉炒　石莲肉炒　莲花须焙　熟地黄捣膏　芡实粉炒　白茯苓　川当归等分上为末，炼蜜丸如梧桐子大，每服三钱，空心白滚汤送下。精浊，肾液之病也。所以精浊者，心为也。一动其心而天君摇，摇则精浊走失矣。所谓主不明则十二官危也。其精浊与便浊不同，便浊是便溺，浑浊即膏淋证也。乃是胃中湿热，渗入膀胱，与肾经绝无相干。精浊则牵系粘腻，虽不便溺，亦渐渍而出耳。治此者，宜滋肾清心，健脾固脱。是丸也，枸杞、熟地、当归味厚者也，可以滋阴，滋阴则足以制阳光。金樱、连须、芡实味涩者也，可以固脱，固脱则无遗失。石莲肉苦寒可以清心，清心则淫火不炽。白茯苓甘平可以益土，益土则制肾邪，而山楂肉者，所以消阴分之障碍也。

　　喉闭丸　

　　治缠喉风，喉闭先胸膈气紧，蓦然咽喉肿痛，手足厥冷，手不能通，顷刻不治。雄黄一钱　郁金五钱　巴豆七粒，一钱　冰片少许　麝香少许上为末，醋糊丸，如麻子大，茶清下五分。如口禁喉塞用竹管纳药入喉中，须臾吐痰立解，未吐再服。咽喉司呼吸，主升降，乃一身之紧关橐。患则无问其标本而当急治焉者也。《经》曰：足少阴所生病者，口渴、舌干、咽肿、上气、嗌干及痛。《素问》曰：邪客于足少阴之络，令人咽痛，不可纳食。又曰：足少阴之络，循喉咙，通舌本。凡喉病，皆少阴之证。少阴之火，达如奔马，逆冲于上，到此咽喉之紧关，则气郁结而不得舒，故成乳鹅、缠喉、双鹅、罩鹅等危证。急治则生，缓治则死。是丸也，雄黄能破结气，巴豆能下稠痰，郁金能散恶血，冰麝能透关窍，尽此四者，闭其通矣。丹溪翁生平不用劫药。然此丸者实不得已而用之，其亦行权之妙乎。

　　口糜散　

　　治口疮糜烂。薄荷叶六分　川黄柏　青黛水飞，四分　白硼砂三分　朱砂水飞，二分　冰片另研，一分上为细末，用小磁罐密封收贮，每取少许，着于疮上良。口疮本于湿热，湿热不去，必至疳蚀。寒可以胜热，苦可以坚肤，故用薄荷、黄柏、青黛、白棚苦寒之品。乃朱砂者令其解热毒也。冰片者，令其散热结也。湿热既蠲，而口糜自愈矣。

　　明目地黄丸

　　即东垣益阴肾气丸　治肾虚目暗不明。熟地黄四两　生地黄　干山药　山茱萸　当归　五味子　牡丹皮　泽泻　茯神　柴胡各一两上为末，炼蜜丸如梧桐子大，空心淡盐汤送下三钱　忌萝卜。精生气，气生神，故肾精一虚，则阳光独治，阳光独治则壮火食气，无以生神，令人目暗不明。王冰曰：壮水之主，以制阳光。故用生熟地黄、山萸、五味、当归、丹皮、泽泻味厚之属以滋阴养肾，滋阴则火自降，养肾则精自生。乃山药者，所以益脾而培万物之母。茯神者，所以养神而生明照之精。柴胡者，所以升阳而致神明之气于晴明之窠也。孙思邈曰：中年之后有目疾者，宜补不宜泻，可谓开斯世之蒙矣。东垣此丸其近之。

　　黄连羊肝丸

　　治目红肿羞明，眵泪，脑巅晕重，睛珠疼痛，眼睫无力，常欲垂闭，不敢久视，久视则酸疼及生翳，淫热等证。黄连一两　白羯羊肝一具先以黄连研为细末，将羊肝以竹刀刮下如糊，除去筋膜，入擂盆中研细，入黄连末为丸，如梧桐子大，每服三钱，茶清白汤任下。忌肉及生冷。斯丸以黄连除热毒，明目为君。以羊肝，肝与肝合，引入肝经为使，不用器者，金克木，肝乃木也。一有金气，肝则畏而不受。盖专治肝经之药，非与群坠者比也，肝受邪者，并皆治之《原机启微机》。

　　千金磁朱丸

　　治神水宽大渐散，昏如雾露中行，渐睹空中有黑花，渐睹物成二体，久则光不收及内障，神水淡绿色、淡白色。磁石吸针者　辰砂透明者　神曲真正者先以磁石置臣火中煅，醋淬十余次，晒干，另研级细二两，辰砂另研极细一两，生神曲末一两，水和作饼，煮浮为度，搜入前药，炼蜜为丸，如梧桐子大，空心白汤下一钱一云食后每服五分，日三。以磁石辛咸寒镇坠肾经为君，令神水不外移也；辰砂微甘寒，镇坠心经为臣。肝为其母，此子能令母实也，肝实则目明。神曲辛温甘，化脾胃中宿食为佐，生用能发其生气，熟用者欲其暴气也。服药后俯视不见，仰视渐睹星月者，此其效也。亦治心火乘金，水衰反制之病。久病累发者，服之则水不更作。空心服之，午前更以石斛夜光丸主之《原机启微》。磁石滋水入肾，朱砂法火入心，加神曲专入脾胃，乃道家黄婆媒合婴儿姹女之理，加沉香升降水火尤佳《证治准绳》。磁朱丸主明目，百岁可读细字书，常服大益眼目《龙目论》。古人于肾虚及种子方中，每用磁石，近代泥于金石之说，多不知用。然磁石性能引铁，则用之者，亦是假其引肺金之气入肾，使其子母相生尔。水得金而清，则相火不攻自去矣。呜呼！医之神妙，在于幽微，此言可与知者道也《医方考》

　　石斛夜光丸　

　　治内障初起，视觉微昏，空中有黑花，神水变淡绿色，次则视物成二，神水变淡白色，久则不睹，神水变纯白色，及有眵泪等证。天门冬去心　人参　茯苓各二两　麦门冬去心　熟地黄　生地黄各一两　菟丝子酒浸蒸　甘菊花去蒂　草决明炒　杏仁去皮尖　干山药　枸杞子　牛膝酒浸，各七钱半　五味子　白蒺藜炒去刺　石斛熬膏尤妙　肉苁蓉　川芎　甘草炙　枳壳麸炒　青葙子　防风　黄连　乌犀角镑　羚羊角镑，各五钱上为末，炼蜜丸，如梧桐子大，每服二钱，温酒淡盐汤，或白滚汤任下。此丸羡补药也。补上治下，利以缓，利以久，不利以速也。故君以天门冬、人参、菟丝子之通肾安神，强阴填睛也。臣以五味子、麦门冬、杏仁、茯苓、枸杞子、片膝、生熟地黄之敛气除湿、凉血补血也。佐以甘菊花、蒺藜、石斛、肉苁蓉、川芎、甘草、枳壳、山药、青葙子之治风疗虚，益气祛毒也。使以防风、黄连、草决明、乌犀角、羚羊角之散滞泄热，解结明目也。阴虚不能配阳之病，亦最宜服上此从则顺之治法也。然必兼千金磁朱丸服之，庶易效《原机启微》。

　　千金补肾丸　

