<!-- { "loadSidebar": true } -->
　　治一切耳聋证。人参　黄芪炙　当归酒洗　山茱萸净肉　牡丹皮　白芍药炒　桂心　远志去心　巴戟天　菟丝子酒煮　细辛　肉苁蓉　附子制　熟地黄　蛇床子　白茯苓　甘草炙　干姜炮　泽泻　石斛各二两　石菖蒲　防风一两五钱　羊肾二枚，重汤煮极烂，捣为泥上为末，炼蜜丸如梧桐子大，空心温酒送下三钱。耳以司听，匪听勿聪也。君子有思聪之责者，胡然而使衰如乎？故取千金肾气丸，以开斯世之聋。按《千金》云：劳聋、气聋、风聋、虚聋、毒聋、久聋、耳鸣者，此方主之。劳聋者，劳火鼓其听户也；气聋者，经气滞塞于听户也；风聋者，风热闭其听户；虚聋者，气血虚耗而神不用也；毒聋者，脓血障碍，妨于听户也；久聋者，病非一日，邪气痹聚也。凡是聋者，势必耳鸣，故总系以耳鸣也。味之甘者，可以补虚，亦可以却劳，人参、黄芪、羊肾、山萸、地黄、菟丝、巴戟、苁蓉、泽泻、芍药、当归、茯苓、甘草均之味甘之品也，能疗虚聋、劳聋；味之辛者可以驱风，亦可以顺气，防风、细辛、菖蒲、远志、丹皮、石斛均之味辛之品也，能疗气聋、风聋性之毒者，可以开结毒，亦可以疗久痹；蛇床、桂心、附子、干姜均之辛温微毒之品也，能疗毒聋、久聋。如是听户开而复其聪矣。

　　青娥丸

　　治肾虚腰痛。破故纸酒浸少时略炒　川萆童便浸一宿　杜仲姜汁炒断丝　牛膝去芦　黄柏盐水炒　知母酒拦炒，各四两　胡桃肉去皮炮，八两上为末，蜜丸如梧桐子大，空心盐酒下三钱。肾，坎象也，水火并焉。水衰则阳光独治而令肾热；火衰则阴翳袭之而令肾寒；水火俱衰，则土气乘之，而邪实于肾，均之令人腰痛也。是丸也，故纸、杜仲、胡桃味厚而温，黄柏、知母、牛膝味厚而寒，温者可使养阳，寒者可使养阴，均之味厚，则均之能走下部矣。若萆者，苦燥之品，足以利水土之邪，而平其气也。曰青娥者，涵阳之坎也，假之以名，斯丸明其全，夫水火之真尔《医方考》。

　　化虫丸

　　治一切虫病，大者即下，小者化为水。鹤虱去土　胡粉炒　苦楝根东引不出土者　槟榔各一两　使君子　芜荑各五钱　枯矾二钱五分上为末，米糊丸，如椒目大，量人强弱用之。为国者，必欲去夫蠹国之小人；为医者，必欲去夫蠹身之虫蚀。此化虫丸所繇制也。《经》曰：肠胃为市，故无物不包，无物不容，而所以化生诸虫者，犹腐草为萤之意，乃湿热之所生也。是虫以湿热为巢穴，鹤虱等七味皆有杀虫之能，且去湿热，能直捣其巢穴矣。古人率单用之，今乃类聚为丸，其亦保安之策也。虫类多种，沿名不同，此方无所不宜，虫剂之总司也，但服之得法，无不神验，须初一至初十，虫头向上，宜先饿半日，而使虫饥，次早五更，用油煎肉一片嚼之，虫闻肉香，头皆向上，随以药服之。须臾，或葱，或白汤助药力下行则虫尽下矣。

　　痔漏丸

　　治一切内外痔漏及诸般顽漏。鱼鳔四两极明净者　黄蜡四两　明矾二两研末　朱砂一两研末　珍珠五钱研末　象牙五钱研末　先将鱼鳔酒煮极烂，杵如膏，入蜡化尽，离火入矾，并朱砂、牙末和匀，丸如梧桐子大，每服三十丸，空心酒送下。察痔漏者，疮疡之事也，君子鄙谈之。然择疾而疗，非仁人之用心也。故痔漏丸以拯夫世之苦。痔漏者，按痔之为病，繇于七情内伤，五贼外攘，饥饱不节，劳役异常，兼之酒色厚味所致也。生于肛门之外者，名外痔；生于肛门之内者，名内痔。初起即当医治，庶免后患。人反以小恙不足惧，延捱日久，变为痔漏，始乃仓忙求治，或治又不如法，往往粪从孔出，血从窍流，酿成莫救之祸，惜哉！惜哉！予每目击而心悯焉。因遍访名流，得传是方，制人疗人，辄皆奇效。是丸黄蜡、明矾为解毒生肌之圣药，加朱砂、牙末其功更倍之矣。用鱼鳔为君者，取其味厚滋补而有胶固不漏之义焉，且无刀针挂线烂药之险，重躯命者亟宜服之。

　　朱珀蜡矾方　

　　治痈疽、发背、恶疮、恶漏，黄蜡二两　明矾三两　朱砂三钱要透明者　琥珀三钱要真正者　先将蜡熔化，离火少温，入极细矾末及朱珀末和匀，丸如梧子大，食前温酒下三十丸。此丸不惟定痛生肌，而且消毒化脓，及内痈排脓托里之功甚大，并一切恶疮、顽漏服之，其毒即解。薛立斋先生云：此为外科之圣药也，服至四五两之上，愈见其功矣《薛氏医案》。

　　小牛黄丸

　　杨梅、结毒、恶疮、恶漏皆可治之，大有神效。牛黄一钱　珍珠一钱　琥珀八分，要真正者　朱砂一钱，要透明者　雄黄一钱，要透明者　滴乳石一钱，要真者煅　乳香一钱，去油　没药一钱，去油　母丁香一钱　沉香一钱　麝香三分　当归尾二钱五分　白芷稍二钱五分　人参一钱各制为细末，老米饭为丸，如粟米大，每服一丸，空心早晚各一服，以淡淡土茯苓汤送下。此丸以牛黄、朱砂、雄黄解其毒；以珍珠、琥珀、滴乳生其肌；以乳香、没药解毒生肌，兼之止痛；以麝香、沉香、丁香通窍，更引诸药入于毒所。血凝气滞始结成毒，故以当归尾消其血之凝，白芷散其气之滞，又以人参扶其正气，所谓正入进而邪入退矣。如此为治，厥疾宁有勿瘳者哉？

　　卫生宝　

　　一名玉枢丹，一名紫金锭，一名万病解毒丹，一名神仙太乙紫金丹。解诸毒，疗诸疮，利关窍，治百病。内可以服，外可以敷，随证调引，起死回生，真为卫生至宝。山茨菇俗名金灯笼，叶似亚，花似灯笼，色白，上有黑点，结子。三棱二月开花，三月结子，四月初苗枯即挖，迟则苗烂难寻。极类有毒老鸦蒜，但蒜无毛，茨菇有毛包裹宜辨，去皮洗极净，焙二两　川文蛤一名五倍子，打破洗刮净，焙干二两。　红芽大戟杭州紫大戟为上，江南土大戟次之，去芦根洗极净焙干一两五钱，北方绵大戟色白者大峻利反能伤人，虚弱人慎之！慎之　千金子一名续随子，去壳拣色之白者用纸包裹，更换研数十次，去尽油，以色白成霜为末二两　真麝香拣尽白毛皮壳，细研二两　一方加金箔十帖　牛黄　珍珠　琥珀　朱砂　雄黄　乳香　没药各三钱　特嘉之曰八宝玉枢丹上制法宜端午七夕重阳，或天月德黄道上吉日修合。预期数日前斋戒沐浴，于静室焚香，将前味各为细末，用新器盛，纸盖，至期夙与陈设药品，拜祷天地毕，配合分两，搅和数百次极匀，仍重罗一二遍，方用糯米浓饮调和于木臼内，杵数千下，极光润为度。每锭一钱，每服一锭。病势重者连服，通利一二行无妨，用温粥补住。要在处心至诚，极其斋洁，如法修制，毋令丧服礼气妇人鸡犬见之。治一切饮食药毒、虫毒、瘴气、恶菌、河豚、吃死牛成驼羸等诸毒，并用凉水磨服。南方虫毒瘴疠伤人，才觉意思不快，即磨服一锭，或吐或痢，随手便愈。诸虫肿胀，大麦芽汤下。痈疽发背、对口疮、天蛇头、无名疔毒等诸恶疮，诸风瘾疹，赤肿未破时，及痔疮，并用无灰酒磨服，再用凉水调涂疮上，日夜各数次，觉痒立消。已溃出脓血者，亦减分数。阴阳二毒，伤寒心闷，狂言乱语，胸膈壅滞，邪毒未发，证宜下者，及瘟疫喉闭，喉风，凉水薄荷小叶磨服。传尸劳瘵，用檀香汤磨服。昔有兄弟五人，已死者三，遇一异人，令服此药，遂各进一锭。一下恶物如脓状，一下死虫如蛾形，后俱复生。心气痛并诸气，用淡酒或淡姜汤磨服。久近疟疾，临发时东流水煎桃树枝汤磨服。赤白痢疾，泄泻肚腹急痛，霍乱绞肠痧等证，及诸痰证，并用薄荷汤磨服。男妇急诸癫邪，喝叫乱走，鬼交、鬼胎、鬼气，狂乱失心，羊儿猪癫等风，中风、中气，口眼歪斜，牙关紧急，语言謇涩，筋脉挛缩，骨节风肿，手足腰腿周身疼痛，行步艰辛，及诸证，并用暖酒磨服。自缢溺水已死，心头暖者，惊死或鬼迷死，未隔宿者，俱冷水磨灌下。年深日近头痛，或太阳痛者，用酒入薄荷叶研烂，敷纸贴太阳穴上。牙痛，酒磨涂及含少许，良久吞下。少儿急慢惊风，五疳五痢，脾病黄肿，瘾疹疮瘤，牙关紧急，并用蜜水薄荷小叶磨下及搽。量儿大小，一锭作二三服。妇人女子经水不通，红花汤下。孕妇及脾泄勿服。打扑伤损炒松节，淡酒磨服。烫火伤，东流水磨涂。恶虫疯犬所伤，冷水磨涂，淡酒磨服。牛马六畜中毒，亦以此救之。按斯丹品味，皆解毒却病卫生之圣药也。名之曰玉、曰金，冀其惟珍惟宝。凡缙绅赴任，将帅行兵，士商外出，贫富居家及游燕都山，陕闽浙川广云贵等处者俱宜携之，以自卫，兼可转赠以卫人，制以备急，阴功岂浅鲜哉？方内山茨菇、千金子皆有子可种，有志于济世卫身者，当留意焉。

　　八珍益母丸　

　　治胎前产后诸虚百损，月事不调，子宫虚寒，久不受孕，此药行气养血，调经种子，妇人百病俱宜服。当归酒洗　川芎微炒　白芍药炒　怀熟地　人参　白术土炒　白茯苓　炙甘草　香附分四分，盐醋酒童便各，制听用　阿胶切碎，蛤粉炒珠　益母膏　上十味，分量随证加减，各制为末，入益母膏，加炼蜜为丸，如梧桐子大，空心白滚汤送下三钱。《易》曰：坤道成女。又曰：至哉坤元，万物资生。然则女道贵生育也。欲其生育，必使阴阳和，气血调，乃能有济，何也？盖气为卫属阳，血为营属阴。此人身之两仪，生化之原也。纯用四物则独阴不长，纯用四君子则孤阳不生，二方合用，则气血有调和之益，而阴阳无偏胜之虞矣。香附引气生血，解郁散结；阿胶调经理血，治带止崩，益母膏者活血行气，有补阴之功，凡胎前产后有所恃者，气血也。胎前无滞，产后无虚，是其行中有补矣。命名益母者，所以利有子也。

　　调经种子丸　

