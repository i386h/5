<!-- { "loadSidebar": true } -->
　　治大麻风年深不愈，眉毛脱落，鼻梁崩坏，额颅肿破，身癞肤裂，足指溃烂，并上中下诸般风湿等证。真蕲蛇酒洗　川芎微炒，去汗　赤芍药　天门冬　苍术米泔浸　木鳖子去壳　细辛　白芷　荆芥穗　蔓荆子　甘菊花　石菖蒲　威灵仙　何首乌　明天麻　胡麻　草乌　白蒺藜去刺　炙甘草　紫参　沙参　苦参　木贼草去节　定风草即天麻苗　不灰木各一两　烧酒五十斤上咀片，用绢带盛之，悬于坛内封固，酝酿月余，食后避风饮之，以醉为妙。身半以上，天之阳也，病则气受之，气受之则上病，故眉落鼻坏而颅破也，身半以下，地之阴也，病则血受之，血受之则下病，故肤癞足裂而指堕也。是酿也，细辛、白芷、天麻、蔓荆、灵仙、荆芥、甘菊、木贼、川芎、蒺藜、木鳖子、定风草可以亲上，可以驱风，可以胜湿，可以散邪；不灰木、石菖蒲、草乌、苍术、苦参、紫参、沙参、首乌、当归、甘草、天冬、赤芍、胡麻可以亲下，可以疗湿，可以解毒，可以活血；乃地龙者，泥盘之物，湿土所化也，故能引诸药以就湿。蕲蛇者，奔腾之类，风动之象也，故能君诸药，以驱风。此《易》所谓：云从龙，风从虎也。用烧酒者，为诸药之向导，令其彻上彻下，行十二经而通治也。斯酿诚为深达疠风之奥旨矣。

　　灵飞散

　　清肿解毒，止泪明目，去翳退赤，收湿除烂，治一切目疾。炉甘石火炼通红，用童便淬，如此七次，水浸净研细，水飞听用，每一两　灵药二钱　朱砂一钱　琥珀一钱　珠末一钱　牛黄一钱　熊胆一钱上和极匀，每次用牙簪挑少许点眼，闭目片时再点，又闭片时，待药力过后，用簪拨去药渣，热水洗净，日二。附灵药方水银五钱　黑铅五钱　火硝八钱　白硼二钱先将铅化开，入水银作一家，再加硝硼研匀，入阳城罐内，盐泥封固，打火三炷香，先文后武，待冷取出听用。夫目证有内外，治名不同，奈之何人；有愚拘不同，有喜服而畏点者，有喜点而畏服者，不知内病既发，非服不除；外疾既成，非点不退，服药如釜底抽薪，治本之法。点则如物污须濯，镜垢须磨，脂膏之釜，不经洗涤，焉能清净？此治标之方也。若内障不服而点者，徒激其火，动其气血，反损无益。服而点者亦然，外障服而不点，若初发浮嫩不定者亦退。既已结成者，服虽不发不长，所结不除，当内外夹攻，方尽其妙，此灵飞散所宜制也。是散也，甘石收湿除烂，灵药磨翳拨云；若砂、珀、珠末、牛黄、熊胆者，解毒清热，止泪退赤明目之品也。凡目有外证者，俱可用。

　　五胆膏　

　　治一切火热赤眼，流泪烂弦，怕热羞明，或痛或痒等证。熊胆　鲭胆　鲤胆　猪胆　羊胆　川蜜各等分上将胆蜜入银铫或铜铫中，微火熬成膏，取起用磁盒藏之，出火毒，点眼神良。夫目证内热则脸赤，肝热则出泣，微热则痒，热盛则痛，或痛或痒，皆火之过也。气热则神浊昏冒，故令昼不能视物。阳胜者喜恶火，故令不可以近灯光。此《经》所谓天明则日月不明，邪害空窍也。五胆之苦足以胜热，川蜜之润足以济火。且胆者甲木之精也，蜜者百花之精也，皆有荣润乙窍之妙焉。

　　御验膏　

　　治一切风气寒湿，手足拘挛，骨节酸痛，男子痞积，女人血瘕，及腰疼胁疼，诸般疼痛，结核转筋，顽癣顽疮，积年不愈，肿毒初发，暨肿块未破者神良。血余　当归尾　川芎　赤芍药　生地黄　桃仁　红花　苏木　木香　茅香　丁香　乌药　南星　半夏　贝母　苍术　玄参　苦参　黄芩　黄柏　大黄　山栀　天花粉　枳壳　川乌　草乌　肉桂　良姜　艾叶　防风　荆芥　白芷　细辛　羌活　独活　连翘　藁本　秦艽　麻黄　续断　牛膝　骨碎补　牙皂　五加皮　白藓皮　白芨　白蔹　大枫子　蓖麻子　苍耳子　五倍子　青风藤　威灵仙　甘草节　降真香　僵蚕　全蝎　蝉退　蛇退　蜈蚣　鳖山甲各一两　虾蟆一个　桃枝　柳枝　榆枝　槐枝　桑枝　楝皮　楮枝各三七二十一寸　寸冬　乳香　没药　血竭　麝香　阿魏各五钱　抚丹水飞，五斤　麻油十二斤上各味用油浸十余日方下锅，文武火熬，待药枯黑，用麻布滤去渣，再入锅却将丹旋旋投入，慢火熬至滴水成珠，取起候温，方入细药搅匀，油纸摊贴。气血人身之阴阳也，阴阳调和，百病不生，敬失其调则血凝气滞，而风痰寒湿，诸痛疮肿之证作矣。然内治固有汤丸，而外治舍此膏更觅何术乎？故制是膏以泽夫世之有外患者，血余归尾等八味，活血行血之品也；木香等六味行气调气之品也；南星等四味消痰燥湿之品也；玄参等八味清热凉血之品也；川乌等五味，祛风散寒之品也；荆防蛇蝎等三十五味，散风攻毒群队之品也；桃柳等七枝，乃秉天地阴阳和气而生，每枝各用三七二十一寸者，正所以调和人身之阴阳也；乳香等五味，则有消凝导滞通关蠲痛之妙焉。用丹油调剂成膏，此外合大队之兵也，效之神良。余屡验矣，名曰御验，则其朝代亦未之详耳。

　　痛风膏　

　　祛风散寒，行痰治湿，通治痛风之证神效。姜汁一碗　葱汁一碗　广胶八两　牙皂一两　川椒一两　米醋一碗　乳香五钱　没药五钱　麝香一钱上将姜葱汁同椒皂煎熬去渣，入醋再熬，再加广胶，慢火熬成膏子，取起入乳香、没药、麝香在内和匀，每用绢或狗皮摊贴患处。《经》曰：风为百病之长，以其善行而数变也。痛风有寒、有湿、有痰、有血，而惟以风名者，得非以其善行数变，长于诸邪之故乎？斯因湿痰流血，复被风寒袭之而成也。风则善走，寒则善痛，所以走痛者，湿痰死血留结而不通也。所以走痛者，风气行天之象也。是膏也，姜葱疏通腠理，广胶发散皮肤，椒皂麝香散寒开窍，乳香没药消瘀止痛，若米醋者发诸药耳。如此透关疏表，内邪易泄，乃外合之兵也。

　　固精益肾暖脐膏　

　　治男子精寒，阳事痿弱，举而不坚，坚而不久，白浊遗精。并妇人禀受气弱，胎脏虚损，子宫冷惫，血寒痼冷，难成子息，带下崩漏等证，贴之俱有奇效。韭菜子一两　蛇床子一两　大附子一两　肉桂一两　川椒三两　真麻油二斤　抚丹飞净者，十二两　倭硫黄一两　母丁香一钱　麝香三钱，各研　独蒜一枚，捣上将前五味用香油浸半月，入锅内熬至枯黑，滤去渣，入丹再熬，滴水成珠，捻软硬得中，即成膏矣。每用大红缎摊如酒杯口大，将倭硫、丁、麝末以蒜捣烂为丸，如豌豆大，安于膏药内贴之。夫精，乃肾中之真水也，全赖真火以养焉。此火寄于肾中，行于三焦，而入于甲胆，听命于天君，所以温百骸，通七窍，养五脏六腑之精而藏于肾中，皆此火也。是火也，万物之父，故曰：君非此火，不足以生万物；人非此火，不能以有生。若此火一衰，则万物无生矣。繇是男子则白浊遗精，而阳痿精寒；妇人则带下崩漏，而子宫虚冷。是膏皆温热之品，用之贴脐，自有奇效。贴脐者何？盖缘于父母媾精未有形象，先结河车，中间透起一茎，如莲蕊初生，乃脐带也。蕊中一点真火，即命门。此穴处于两肾之中，至有左右开阖。正如门中枨，故名为脐。然则脐为命门之根矣，最宜温暖，以助其元阳，壮其真火，而益此肾三主之原，则肾能藏精而不漏。且此方皆不传之秘，惟可与知者道之，当留意于此膏焉。

　　精订摄生种子秘剖卷上

　　养生心法

　　脾好音乐，夜食多则脾不磨。《周礼》曰：乐以侑食。盖脾好音声丝竹。耳才闻，脾即磨矣。是以音声，皆出于脾。而夏月夜短，晚饭少吃，尤宜忌之，恐难消化故也。饮酒虽可以陶情性，通血脉，自然招风，败肾烂肠。腐胁莫过于此。饱饭之后，尤宜戒之。饮酒不宜粗及速，恐伤破肺。肺为五脏之华盖，尤不可伤。当酒未醒，大渴之际，不可吃水及啜茶，多被酒引入肾脏，为停毒之水，遂令腰脚重坠，膀胱冷痛，兼水肿、消渴、挛襞之疾。大抵茶之为物，四时皆不可多吃，令人下焦虚冷。唯饱食后吃一两盏不妨。盖能消食故也，饥则尤宜忌之。凡坐卧处，始觉有风，宜速避之，不可强忍。且年老之人，体竭内疏，风邪易入。始初不觉，入乃损人。故虽暑中，不可当风取凉，醉后操扇。昔有人学得寿之道于彭祖，而苦患头痛。彭祖视其寝处有穴，当其脑后，遂令塞之。后遂无患。五味稍薄，令人爽神；稍多，随其脏腑，各有损伤。故酸多伤脾，辛多伤肝，咸多伤心，苦多伤肺，甘多伤肾。此乃五行自然之理，初伤不觉，久乃成患不浅。

　　久视伤心损血，久坐伤脾损肉，久卧伤肺损气，久行伤肝损筋，久立伤肾损骨。孔子所谓居必迁坐，以是故也。人之劳倦，有生于无端，不必持重执轻，迄迄终日。惟是闲人，多生此病。盖闲乐之人，不多运动气力，绝食坐卧，经脉不通，血脉凝滞使然也。是以贵人貌乐而心劳，贱人心闭而貌苦。贵人嗜欲不时，或昧于必犯，饮食珍馐，便乃寝卧，故尝须用力，但不至疲极。所贵荣卫通流，血脉调畅。譬如流水不污，户枢不蠹也。

　　卧入侧身屈膝，益人气，觉宜舒展，则精神不散。盖舒卧则格魔引魅。孔子寝不尸，盖谓是欤。发多梳则去风明目，故道家晨梳，尝以百二十为数。浴多则损人心腹，令人倦怠。寝不言者，为五脏如钟磬，然不悬则不可发声。睡留灯烛，令人神不安。

　　夏一季，是人脱精神之时。心旺肾衰，肾化为水，至秋乃凝，乃冬始坚，尤宜保惜。故夏月不问老少，悉吃暖物，至秋即不患霍乱吐泻。腹中常暖者，诸疾自然不生，盖血气壮盛也。月令仲夏之月，君子斋戒，处必掩身，毋躁，止声色，毋暴怒，薄滋味，保致和，禁嗜欲，定心气。虽盛暑冲热，若以冷水洗面手，即令人五脏干枯，少津液，况沐浴乎？凡枕冷物，大损人目。

　　冬月天地闭，血气藏，纵有病亦不宜出汁。昔有三人冒雾早行，一人空腹，一人食粥，一人饮酒。空腹者死，食粥者病，饮酒者健。盖酒能御霜露，避邪气故也。路中忽遇飘风、露雷晦暝，宜入室避之，不尔损人。当时未觉，久则成患。春夏宜早起，秋冬任晏眠。晏忌日出后，早忌鸡鸣前。水之在口，曰华池，亦曰玉泉。《黄庭经》曰：玉泉清水灌灵根，子若修之命长存。

　　《胎息论》曰：凡服食，须半夜子后，床上瞑目盘坐，面东呵出腹内旧气三两口，然后停息，便于鼻内微纳清气数口。舌下有二穴通肾窍，用舌拄上腭，存息少时，津液自出，灌漱满口，徐徐咽下，自然灌注五脏，此为气归丹田矣。如子后丑前不及，但寅前为之亦可，卧中为之亦可，但枕不甚高可也。

