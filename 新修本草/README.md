<!-- { "loadSidebar": true } -->


　　新修本草 唐 苏敬等余人编写

　　卷第一

　　孔志约序

　　盖闻天地之大德曰生，运阴阳以播物；含灵之所保曰命，资亭育以尽年。蛰穴栖巢，感物之欲之道方滋。而五味或爽，时昧甘辛之节；六气斯 ，易愆寒燠之宜。中外交侵，形神分战。

　　饮食伺舋，成肠胃之眚；风湿候隙，遘手足之灾。几缠肤腠，莫知救止；渐固膏盲，期于夭折。暨炎晖纪物，识药石之功；云瑞名官，穷诊候之术。草木咸得其性，鬼神无所遁情。刳麝 犀，驱泄邪恶；飞丹炼石，引纳清和。大庇苍生，普济黔首迈财成，日用不知，于今是赖。歧、和、彭、缓，腾绝轨于前；李、华、张、吴，振英声于后。昔秦政煨燔，兹经不预；永嘉丧乱，斯道尚存。梁陶弘景雅好摄生，研精药术。以为《本草经》者，神农之所作，不刊之书也。惜其年代浸远，简编残蠹，与桐、雷众记，颇或 驳。兴言撰缉，勒成一家，亦以雕琢经方，润色医业。然而时钟鼎峙，闻见阙于殊方；事非佥议，诠释拘于独学。至如重建平之防己，弃槐里之半夏。秋采榆人，冬收云实。谬粱、米之黄白，混荆子之牡、蔓。异繁蒌于鸡肠，合由跋于鸢尾。防葵、野狼毒，妄曰同根；钩吻、黄精，引为连类。铅、锡莫辨，橙、柚不分。凡此比例，盖亦多矣。自时厥后，以迄于今，虽方技分镳，名医继轨，更相祖述，罕能厘正。乃复采杜蘅于及己，求忍冬于络石。舍陟厘而取 藤，退飞廉而用马蓟。承疑行妄，曾无有觉。疾瘵多殆，良深慨叹。既而朝议郎行右监门府长史骑都尉臣苏敬，摭陶氏之乖违，辨俗用之纰紊。遂表请修定，深副圣怀。乃诏太尉杨州都督监修国史上柱国赵国公臣无忌、太中大夫行尚药奉御臣许孝崇等二十二人，与苏敬详撰。窃以动植形生，因方舛性；春秋节变，感气殊功。离其本土，则质同而效异；乖于采摘，乃物是而时非。名实既爽，寒温多谬。用之凡庶，其欺已甚；施之君父，逆莫大焉。于是上禀神规，下询众议；普颁天下，营求药物。羽、毛、鳞、介，无远不臻；根、茎、花、实，有名咸萃。遂乃详探秘要，博综方术。《本经》虽阙，有验必书；《别录》虽存，无稽必正。考其同异，择其去取。铅翰昭章，定群言之得失；丹青绮焕，备庶物之形容。撰本草并图经、目录等，凡成五十四卷。庶以网罗今古，开涤耳目。尽医方之妙极，拯生灵之性命。传万祀而无昧，悬百王而不朽。

　　卷第一

　　梁·陶隐居序

　　隐居先生在乎茅山岩岭之上，以吐纳余暇，颇游意方技，览本草药性，以为尽圣人之心，故撰而论之。旧说皆称《神农本经》，余以为信然。昔神农氏之王天下也，画易卦，以通鬼神之情；造耕种，以省杀害之弊；宣药疗疾，以拯夭伤之命。此三道者，历群圣而滋彰。

　　文王、孔子，豸、象、繇、辞，幽赞人天。后稷、伊芳尹，播厥百谷，惠被生民。岐、皇、彭、扁，振扬辅导，恩流含气。并岁逾三千，民到于今赖之。但轩辕以前，大字未传，如六爻指垂，画象稼墙，即事成迹。至于药性所主，当以识识相因，不尔何由得闻。至乎桐、雷，乃着在于篇简。此书应与《素问》同类，但后人多更修饰之尔。秦皇所焚，医方、卜术不预，故犹得全录。而遭汉献迁徙，晋怀奔迸，文籍焚糜，千不遗一。今之所存，有此四卷。是其本经所出郡县，乃后汉时制，疑仲景、元化等所记。又云有《桐君采药录》，说其华叶形色。《药对》四卷，论其佐使相须。魏、晋以来，吴普、李当之等，更复损益。或五百九十五，或四百三十一，或三百一十九。或三品混糅，冷、热舛错；草、石不分；虫、兽无辨。

　　且所主疗，互有多少。医家不能备见，则识智有浅深。今辄苞综诸经，研括烦省。以《神农本经》三品，合三百六十五为主，又进名医副品，亦三百六十五，合七百三十种。精粗皆取，无复遗落，分别科条，区畛物类，兼注铭时用土地所出，及仙经道术所须，并此序录，合为三卷。虽未足追踵前良，盖亦一家撰制。吾去世之后，可贻诸知音尔。

　　本草经卷上（序药性之本源，诠病名之形诊，题记品录，详览施用。）

　　本草经卷中（玉石、草、木三品。）

　　本草经卷下（虫兽、果菜、米食三品，有名未用三品。）

　　上三卷，其中、下二卷，药合七百三十种，各别有目录，并朱、墨杂书并子注，大书分为七〔谨案〕《汉书·艺文志》，有黄帝内外经，班固论云：经方者，本草石之寒温，原疾病之深浅。乃班固论经方之语，而无本草之名。惟梁《七录》，有《神农本草》三卷，陶据此以《别录》加之为七卷，序云三品混糅，冷、热舛错，草、石不分；虫、兽无辨，岂使草木同品，虫兽共条，披览既难，图绘非易。今以序为一卷，例为一卷，玉石三品为三卷，草三品为六卷，木三品为三卷，禽兽为一卷，虫鱼为一卷，果为一卷，菜为一卷，米谷为一卷，有名未用为一卷，合二十卷。其十八卷中，药合八百五十种，三百六十一种《本经》，一百八十一种《别录》，一百一十五种新附，一百九十三种有名未用。

　　上药一百二十种为君，主养命以应天，无毒，多服久服不伤人。欲轻身益气，不老延年者，本上经。

　　中药一百二十种为臣，主养性以应人，无毒、有毒斟酌其宜。欲遏病补虚羸者，本中经。

　　下药一百二十五种为佐使，主疗病以应地，多毒不可久服。欲除寒热邪气、破积聚、愈疾者，本下经。

　　三品合三百六十五种，法三百六十五度，一度应一日，以成一岁，倍其数，合七百三十名也。

　　本说如此。今案上品药性，亦皆能遣疾，但其势力和浓，不为仓卒之效，然而岁月常服，必获大益，病既愈矣，命亦兼申。天道仁育，故云应天。独用百廿种者，当谓寅、卯、辰、巳之月，法万物生荣时也。

　　中品药性，疗病之辞渐深，轻身之说稍薄，于服之者，祛患当速，而延龄为缓。人怀性情，故云应人。一百二十种者，当谓午、未、申、酉之月，法万物熟成时也。

　　下品药性，专主攻击，毒烈之气，倾损中和，不可恒服，疾愈即止。地体收杀，故云应地。独用一百廿五种者，当谓戍、亥、子、丑之月，兼以闰之，盈数加之，法万物枯藏时也。今自随人患苦，参而共行。但君臣配隶，应依后所说，若单服之者，所不论耳。

　　药有君臣佐使，以相宣摄。合和宜用一君、二臣、三佐、五使；又可一君、三臣、九佐使也。

　　本说如此。案今用药，犹如立人之制，若多君少臣，多臣少佐，则势力不周故也。而检仙经俗道诸方，亦不必皆尔。大抵养命之药，则多君；养性之药、则多臣；疗病之药、则多佐；犹依本性所主，而兼复斟酌，详用此者，益当为善。又恐上品君中，复各有贵贱，譬如列国诸侯，虽并得称君制，而犹归宗周；臣佐之中，亦当如此。所以门冬、远志，别有君臣；甘草国老，大黄将军，明其优劣，不皆同秩。自非农岐之徒，孰敢诠正，正应领略轻重，为其分剂也。

　　药有阴阳配合，子母兄弟，根叶华实，草石骨肉。有单行者，有相须者，有相使者，有相畏者，有相恶者，有相反者，有相杀者。凡此七情，合和当视之，相须、相使者良，勿用相恶相反者。若有毒宜制，可用相畏、相杀；不尔，勿合用也。

　　本说如此。案其主疗虽同，而性理不和，更以成患。今检旧方用药，亦有相恶、相反者，服之不乃为忤。或能复有制持之者，犹如寇、贾辅汉，程、周佐吴，大体既正，不得以私情为害。虽尔，恐不如不用。今仙方甘草丸，有防己、细辛；俗方玉石散，有栝蒌、干姜，略举大者如此。其余复有数十余条，别注在后。半夏有毒，用之必须生姜，此是取其所畏，以相制耳。其相须、相使，不必同类，犹如和羹、调食鱼肉，葱、豉各有所宜，共相宣发也。

　　药有酸、咸、甘、苦、辛五味，又有寒、热、温、凉四气，及有毒、无毒。阴干、曝干，采造时月生熟，土地所出，真伪陈新，并各有法。

　　本说如此。又有分剂秤两，轻重多少，皆须甄别。若用得其宜，与病相会，入口必愈，身安寿延，若冷热乖衷，真假非类，分两违舛，汤丸失度，当瘥反剧，以至殆命。医者意也，古量得其节也。谚言俗无良医，枉死者半；拙医疗病，不若不疗。喻如宰夫，以鳝鳖为 羹，食之更足成病，岂充饥之可望乎？故仲景每云：“如此死者，愚医杀之也。”药有宜丸者，宜散者，宜水煮者，宜酒渍者，宜膏煎者，亦有一物兼宜者，亦有不可入汤酒者，并随药性，不得违越。

　　本说如此。又疾有宜服丸者，宜服散者，宜服汤者，宜服酒者，宜服羔煎者，亦兼参用，察病之源，以为其制耳。

　　凡欲疗病，先察其源，先候病机。五脏未虚，六腑未竭，血脉未乱，精神未散，食药必活。

　　若病已成，可得半愈。病势已过，命将难全。

　　本说如此。案今自非明医，听声察色，至乎诊脉，孰能知未病之病乎？且未病之人，亦无肯自疗。故桓侯怠于皮肤之微，以致骨髓之痼。非但识悟之为难，亦乃信受之弗易。仓公有言：“病不肯服药，一死也；信巫不信医，二死也；轻身薄命，不能将慎，三死也。”夫病之所由来虽多，而皆关于邪。邪者不正之因，谓非人身之常理，风、寒、暑、湿、饥、饱、劳、佚，皆各是邪，非独鬼气疫疠者矣。人生气中，如鱼在水，水浊则鱼瘦，气昏则人疾。邪气之伤人，最为深重，经络既受此气传入脏腑，随其虚实冷热，结以成病，病又相生，故流变遂广。精神者，本宅身为用。身既受邪，精神亦乱。神既乱矣，则鬼灵斯入，鬼力渐强，神守稍弱，岂得不致于死乎？古人譬之植杨，斯理当矣。但病亦别有先从鬼神来者，则宜以祈祷祛之，虽曰可祛，犹因药疗致益，李子豫有赤丸之例是也。其药疗无益者，是则不可祛，晋景公膏肓之例是也。大都鬼神之害人多端，疾病之源唯一种，盖有轻重者耳。《真诰》言：“常不能慎事上者，自致百 ，而怨咎于神灵；当风卧湿，反责佗人于失福，皆是痴人也。”云慎事上者，谓举动之事，必皆慎思；饮食男女，最为百 之本。致使虚损内起，风湿外侵，所以共成其害，如此岂得关于神明乎？惟当勤药疗为理耳。

　　若毒药疗病，先起如黍粟，病去即止，不去倍之，不去十之，取去为度。

