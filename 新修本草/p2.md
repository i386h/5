<!-- { "loadSidebar": true } -->
　　本说如此。案盖谓单行一两种毒物，如巴豆、甘遂辈，不可便令至剂耳。依如经言：一物一毒，服一丸如细麻；二物一毒，服二丸如大麻；三物一毒，服三丸如小豆；四物一毒，服四丸如大豆；五物一毒，服五丸如兔矢；六物一毒，服六丸如梧子；从此至十，皆如梧子，以数为丸。而毒中又有轻重，如野狼毒、钩吻，岂同附子、芫花辈耶？凡此之类，皆须量宜。

　　〔谨案〕兔矢大于梧子，等差不类，今以胡豆替小豆，小豆替大豆，大豆替兔矢，以为折衷。

　　疗寒以热药，疗热以寒药，饮食不消，以吐下药，鬼疰蛊毒以毒药，痈肿疮瘤以疮药，风湿以风湿药，各随其所宜。

　　本说如此。案今药性，一物兼主十余病者，取其偏长为本，复应观人之虚实补泻，男女老少，苦乐荣悴，乡壤风俗，并各不同。褚澄疗寡妇、尼僧，异乎妻外家，此是达其性怀之所致也。

　　病在胸膈以上者，先食后服药；病在心腹以下者，先服药后食。病在四肢血脉者，宜空腹而在旦；病在骨髓者，宜饱满而在夜。

　　本说如此。案其非但药性之多方，节适早晚，复须修理。今方家所云：“先食”、“后食”，盖此义也。又有须酒服、饮服、冷服、暖服。服汤有疏、有数，煮汤有生、有熟，皆各有法，用者并应详宜之。

　　夫大病之主，有中风、伤寒、寒热、温疟、中恶、霍乱、大腹、水肿、腹 下痢，大小便不通、奔豚上气，咳逆、呕吐，黄胆、消渴，留饮、癖食，坚积、症瘕，惊邪、癫痫、鬼疰，喉痹、齿痛，耳聋、目盲、金创、 折，痈肿、恶疮，痔 、瘿瘤；男子五劳七伤，虚乏羸瘦；女子带下、崩中，血闭、阴蚀；虫蛇蛊毒所伤。此皆大略宗兆，其间变动枝叶，各依端绪以取之。

　　本说如此。案今药之所主，各止说病之一名，假令中风，中风乃数十种，伤寒证候，亦二十余条，更复就中求其类例，大体归其始终，以本性为根宗，然后配合诸证，以合药耳。病生之变，不可一概言之。所以医方千卷，犹未理尽。春秋以前及和、缓之书蔑闻，道经略载扁鹊数法，其用药犹是本草家意。至汉淳于意及华佗等方，今时有存者，亦皆修药性。惟张仲景一部，最为众方之祖，又悉依本草。但其善诊脉、明气候以意消息之耳。至于刳肠剖臆，刮骨续筋之法，乃别术所得，非神农家事。自晋代以来，有张苗、宫泰、刘德、史脱、靳邵、赵泉、李子豫等，一代良医。其贵胜阮德如、张茂先、裴逸民、皇甫士安，及江左葛稚川、蔡谟、殷渊源诸名人等，并亦研精药术。宋有羊欣、王微、胡洽、秦承祖，齐有尚书褚澄、徐文伯、嗣伯群从兄弟，疗病亦十愈其九。

　　凡此诸人，各有所撰用方，观其指趣，莫非本草者。或时用别药，亦修其性度，非相逾越。

　　范汪方百余卷，及葛洪《肘后》，其中有细碎单行径用者，或田舍试验之法，或殊域异识之术。如藕皮散血，起自庖人；牵牛逐水，近出野老。饼店蒜齑，乃是下蛇之药；路边地菘，而为金疮所秘。此盖天地间物，莫不为天地间用，触遇则会，非其主对矣。颜光禄亦云：诠三品药性，以本草为主。道经、仙方、服食、断谷、延年、却老，乃至飞丹转石之奇。云腾羽化之妙，莫不以药导为先。用药之理，又一同本草，但制御之途，小异俗法。犹如粱、肉，主于济命，华夷禽兽，皆共仰资。其为生理则同，其为性灵则异耳。大略所用不多，远至二十余物，或单行数种，便致大益，是其深练岁积。即本草所云久服之效，不如俗人微觉便止，故能臻其所极，以致遐龄，岂但充体愈疾而已哉。

　　今庸医处疗，皆耻看本草，或倚约旧方，或闻人传说，或遇其所忆，便揽笔疏之，俄然戴面，以此表奇。其畏恶相反，故自寡昧，而药类违僻，分两参差，亦不以为疑脱。或偶尔值差，则自信方验；若旬月未瘳，则言病源深结。了不反求诸已，详思得失，虚构声称，多纳金帛，非惟在显宜责，固将居幽贻谴矣。其五经四部，军国礼服，若详用乖越者，正于事迹非宜耳。至于汤药，一物有谬，便性命及之。千乘之君，百金之长，何不深思戒慎耶？昔许太子侍药不尝，招弑贼之辱；季孙馈药，仲尼有未达之辞，知其药性之不可轻信也。

　　晋时有一才人，欲刊正周易及诸药方，先与祖讷共论，祖云：辨释经典，纵有异同，不足以伤风教；方药小小不达，便致寿夭所由，则后人受弊不少，何可轻以裁断。祖之此言，可谓仁识，足为水镜。《论语》云：人而无恒，不可以作巫医。明此二法，不得以权饰妄造。所以医不三世，不服其药。又云九折臂，乃成良医，盖谓学功须深故也。复患今承藉者，多恃炫名价，亦不能精心研解，虚传声美，闻风竞往，自有新学该明，而名称未播，贵胜以为始习，多不信用，委命虚名，谅可惜也。京邑诸人，皆尚声誉，不取实录余祖世以来，务敦方药，本有范汪方一部，斟酌详用，多获其效，内获家门，傍及亲族。其有虚心告请者，不限贵贱，皆摩踵救之。凡所救活，数百千人。自余投缨宅岭，犹不忘此，日夜玩味，恒觉欣欣。

　　今撰此三卷，并效验方五卷，又补阙葛氏肘后三卷。盖欲永嗣善业，令诸子侄，弗敢失坠，可以辅身济物者，孰复是先。

　　今诸药采造之法，既并用见成，非能自掘，不复具论其事，惟合药须解节度，列之如下。

　　草诸药所生，皆的有境界。秦、汉以前，当言列国。今郡县之名，后人所改耳。自江东以来，小小杂药，多出近道，气力性理，不及本邦。假令荆、益不通，则全用历阳当归，钱唐三建，岂得相似。所以疗病不及往人，亦当缘此故也。蜀药及北药，虽有去来，亦复非精者。

　　又市人不解药性，惟尚形饰。上党人参，殆不复售。华阴细辛，弃之如芥。且各随俗相兢，顺方切须，不能多备，诸族故往往遗漏。今之所存，二百许种耳。众医睹不识药，惟听市人；市人又不辨究，皆委采送之家。采送之家，传习造作，真伪好恶莫测。所以有钟乳醋煮令白，细辛水渍使直，黄 蜜蒸为甜，当归酒洒取润，螵蛸胶着桑枝，蜈蚣朱足令赤。诸有此等，皆非事实，俗用既久，转以成法，非复可改，末如之何。又依方分药，不量剥除。如远志、牡丹，才不收半；地黄、门冬，三分耗一。凡去皮除心之属，分两皆不复相应，病家惟依此用，不知更秤取足。又王公贵胜，合药之日，悉付群下。其中好药贵石，无不窃遣。乃言紫石英、丹砂吞出洗取，一片经数十过卖。诸有此例，巧伪百端，皆非事实。虽复监检，终不能觉。以此疗病，理难即效，斯并药家之盈虚，不得咎医人之浅拙也。

　　本草时月，皆在建寅岁首，则从汉太初后所记也。其根物多以二月、八月采者，谓春初津润始萌，未冲枝叶，势力淳浓故也。至秋则枝叶就枯，又归流于下。今即事验之，春宁宜早，秋宁宜晚，其华、实、茎、叶乃各随其成熟耳。岁月亦有早晏，不必都依本文矣。经说阴干者，谓就六甲阴中干之。依遁甲法，甲子阴中在癸酋，以药着酋地也。余谓不必然，正是不露日曝，于阴影处干之耳。所以亦有云曝干故也。若幸可两用，益当为善。

　　卷第一

　　合药分剂料理法

　　古秤惟有铢两，而无分名。今则以十黍为一铢，六铢为一分、四分成一两、十六两为一斤。

　　虽有子谷 黍之制，从来均之已久，正尔依此用之。但古秤皆复，今南秤是也。晋秤始后汉末以来，分一斤为二斤耳，一两为二两耳。金银丝绵，并与药同，无轻重矣。古方唯有仲景，而已涉今秤，若用古秤作汤，则水为殊少，故知非复秤，悉用今者尔。

　　方有云等分者，非分两之分，谓诸药斤两多少皆同耳。先视病之大小轻重所须，乃以意裁之。凡此之类，皆是丸散，丸散竟便依节度用之。汤酒中无等分也。

　　凡散药有云刀圭者，十分方寸匕之一，准如梧子大也。方寸匕者，作匕正方一寸，抄散取不落为度。钱五匕者，今五铢钱边五字者以抄之，亦令不落为度。一撮者，四刀圭也。十撮为一勺，十勺为一合。药以升分之者，谓药有虚实轻重，不得用斤两，则以升平之。药升合方寸作，上径一寸，下径六分，深八分。内散药，勿按抑之，正尔微动令平调耳。而今人分药，多不复用此。

　　凡丸药有云如细麻者，即今胡麻也，不必扁扁，但令较略大小相称耳。如黍粟亦然，以十六黍为一大豆也。如大麻子者，即大麻子准三细麻也。如胡豆者，今青斑豆也，以二大麻子准之。如小豆者，今赤小豆也，粒有大小，以三大麻子准之。如大豆者，以二小豆准之。如梧子者，以二大豆准之。一方寸匕散，蜜和得如梧子，准十丸为度。如弹丸及鸡子黄者，以十梧子准之。

　　〔谨案〕方寸匕散为丸如梧子，得十六丸如弹丸一枚，若鸡子黄者，准四十丸。今弹丸同鸡子黄，此甚不等。

　　凡汤酒膏药，旧方皆云 咀者，谓秤毕捣之如大豆者，又使吹去细末，此于事殊不允；药有易碎、难碎、多末、少末、秤两则不复均，今皆细切之，较略令如 咀者，差得无末，而粒片调和，于药力同出，无生熟也。

　　〔谨案〕 咀，正谓商量斟酌之，余解皆理外生情尔。

　　凡丸散药，亦先切细曝燥乃捣之。有各捣者，有合捣者，并随方所言。其润湿药，如天门冬、干地黄辈，皆先切曝，独捣令偏碎，更出细擘曝干。若逢阴雨，亦以微火烘之，既燥，小停冷乃捣之。

　　凡润湿药燥，皆大耗，当先增分两，须得屑乃秤为正。其汤酒中不须如此。

　　凡筛丸药，用重密绢令细，于蜜丸易成熟。若筛散草药，用轻疏绢，于酒服则不泥。其石药亦用细绢筛如丸者。凡筛丸散药竟，皆更合于臼中，以杵研之数百过，视其色理和同为佳。

　　凡汤酒膏中用诸石，皆细捣之如粟米。亦可以葛布筛令调，并以新绵别裹内中。其雄黄、朱凡煮汤，欲微火令小沸。其水数依方多少，大略二十两药，用水一斗，煮取四升，以此为率。然则利汤欲生，少水而多取；补汤欲熟，多水而少取。好详视之，不得令水多少。用新布两人以尺木绞之，澄去浊，纸覆令密，温汤勿令铛器中有水气，于热汤上煮令暖亦好。服汤云分再服三服者，要令力热势足相及。并视人之强羸，病之轻重，以为进退增减之，不必悉依方说。

　　凡渍药酒，皆须细切，生绢袋盛之，乃入酒密封，随寒暑日数，视其浓烈，便可漉出，不必待至酒尽也。滓可曝燥，微捣，更渍饮之；亦可作散服。

