<!-- { "loadSidebar": true } -->


　　明医指掌 明 皇甫中

　　序

　　昔祖龙氏焚弃诗书，首存医籍，而史迁又为卢、扁立传，汉、魏、唐、宋，医之一途綦重矣！我国家，取医学群书与六经、诸史并镌，内府尊之、信之，先民是征，后贤式从。体圣祖远意，若谓生生之原寄于掌，故郡县并设医师，符同胶序，秩视广文，俾其徒日繁，以跻斯世于寿域，此帝王之仁覆天下也。

　　薄海内外，雅不乏人，而千里之间，博综淹贯者，仅得一、二，何能济八方之老幼？即曰医籍在也，卷帙浩淼，贫者弗遑市；意理渊微，愚者未及察；庸夫竖贾，手录成方，漫夸里肆，以为：“吾医矣”！而医之义何居？往者，云洲皇甫翁，以三世良医，具普利心，发大愿力，着为《明医指掌》。若歌、若赋、若笺，而系以诊脉，赘以形方，展卷便于吟呻，辨证按其标本。“指掌”云者，即吾夫子示斯之说，所谓道在目前，凝眸即是，转盼则非，难言之矣！虽然隐而显，至理赅焉！善哉，行甫邵君之订补是书也，酌异同之辞，明详略之故。人生五行，运为六气，六气还归六脉，阴阳刚柔，高下燥湿，行甫悉定于手腕之际，而无念不灵，无境不彻。即此盈尺之书，凡人道之生机，天道之化机，毕在是矣！大人识想，赤子知能，内难外攻，病情药性，丝丝绾合，种种圆通，纤指欲飞，金针得度。行甫年未逾壮，胡遂爽然于撰述？尝闻其尊人念山翁，少承家学，负志青云，数奇不售，而隐于医，筑室葑溪之上，扶杖临门，沉 立起，全活以百万计。

　　而雅情澹莫，不浓责人以金钱，瓢笠萧然，琴书目适。行甫之专精艺术，其渊源固有自夫！余少多病，颇习越人氏之言。今旅居京毂，不暇尽携故箧，新甫独以新编见寄，快题数语，付之劂氏。因慨世之共号医王者必曰：家藏秘籍，千金享之，不以示人。生死大故，岂以家秘私夭寿乎？指其掌遇之也，行甫之业高，行甫之志广矣！

　　龙飞天启壬戌菊月朔旦 赐同进土出身翰林院庶吉士 苏郡许士柔书于硕宽堂

　　凡例

　　一是编乃云洲先生效吴蒙斋《伤寒指掌图》而作。其为赋、为歌、为论，俱因病寻源，辞明义显，兼易去俚俗之语，高出蒙斋之上，故一遵其式。

　　一学医必先明天地阴阳之理，人身造化之机，脉病证治有要诀，经络运气有时宜。故于“病机赋”后摘取岐黄秘旨，先哲格言，汇为一篇，名曰“经论总抄”，使入门者咸知所本。

　　一临病参方，先记药性，故首卷后即附龚云林之“药性歌”，似为易简。

　　一旧刻如论有所未发，则参平日所自得而曲尽其根源。或方有所未载，则补先哲所经验，以默襄其延医，庶几不虚“指掌”之名。

　　一旧刻每篇细证各画一图，方则另成一集，却不便于检翻。今每篇首列歌、论，次附脉法，脉法后直开各款，各款后随注成方，例用加减，按以发明，俾学人因脉辨证，缘证施治，无俟旁搜博采之浩繁。

　　一按旧刻云：赋者，便初学记诵，略举其概，未详其义。此乃逐一证述一歌，务尽其旨焉。

　　一歌括少白四句，多至数十句，欲赅病情，无拘长短。

　　一凡论中引《素问》，则曰经云，引朱、张、刘、李及诸贤之说，则直标姓氏，并足为歌之显证。

　　一旧本尚阙伤寒一科，盖谓蒙斋有书，便于记诵，然亦间有挂漏。愚僭以陶节庵家秘为主，而以蒙斋歌赋参焉。窃常苦心于此，名曰：《续明医指掌》，嗣刻问世。

　　葑溪邵达识

　　自记

　　余大父釜山先生笃志艺林，驰誉江左，及门问业者多所显贵，而再入棘闱弗利，竟以逢掖老。吾父幼敏慧，大父奇爱之，希其早就。不虞大父勿遘一疾，治不能瘥，遗命吾父曰：“汝不为良相，且为良医”！无何，吾父兼失所恃，阻试有司，遂改业医，自号念山。五十载以来，颇以是术名于世，吴城内外，老幼男女病伤寒、痘疹者，得吾父即全活，难以数计。生不肖，体弱而多 ，力不能终举子业，吾父即命弃去，训读岐黄诸书。

　　如是者几易寒暑，稍有所得，则出云洲翁所着《明医指掌》示不肖曰：“向尔所习仲景伤寒、东垣内伤、河间热病、丹溪杂证，此学之博者也，约而精则有是书，尔其宗之”。余敬受命，朝研细考，始喻其旨，真所谓抉秘钩玄，远绍诸家之说，分标治本，阐明运气之宜，善哉！所微憾者，拘于图而局于论，显于证而晦于脉，详于方而略于法，翻检尚有纡回。乃不惴，原其所载，目则分之以门，方则聚之以类，而附列歌、注，各以己意参入。俾学人因脉辨证，缘证施法，弹指顷顷，便度津梁，而余亦借是多所解悟。盖余不幸，不生先生之世，犹幸去先生之世未远，可以私淑门墙也。当世钜公，愿共鉴之。

　　天启二年九月吉旦 长洲后学 邵达行甫谨述。

　　卷一

　　病机赋

　　病机玄蕴，脉理幽深，虽圣经之备载，匪师授而罔明。（病之枢机，脉之奥理，虽《素问》、《脉经》之所备载，初学人若非师口传心授，曷能穷其底蕴哉！）处百病而决死生，须探阴阳脉候，（脉有阴阳之理，所以处百病而决死生也。）订七方而施药石，当推苦乐志形。（七方者，大、小、缓、急、奇、偶、复也。方所以因病而订，人有形、志俱乐者；有形、志俱苦者；有形乐志苦者；有形苦志乐者；有形数惊恐者之不同，用药订方当知此理。）邪之所客，标本莫逃乎六气；（客者，外邪之所客也。病始受曰标，病原根曰本。然客邪标本，不外乎风、寒、暑、湿、燥、火六气而成。）病之所起，枢机不越乎四因。（经云：有始因气动而内有所成者，如：积聚 瘕、瘿瘤结核、颠痫之类。有始因气动而外有所成者，如：痈疽疮疥疡、痔、瘰 、掉 、浮肿、赤目，HT 疹痛痒之类。不因气动而病生于内者，如：留饮、癖食、饥饱、劳损、宿食、霍乱、悲恐喜怒、想慕忧结之类。不因气动而病生于外者，如：瘴气、邪魅、虫蛇、蛊毒、蜚尸鬼击、风寒暑湿、堕坠斫射、刺割捶扑之类，四者，百病所起之因也。）一辨色、二辨音，乃医家圣神妙用；（经云：望而知之谓之神，闻而知之谓之圣。察五色、辨五音，能知病之所主者，非神圣而何？）三折肱、九折臂，原病者感受舆情。（《左传》定公子三年，齐高固曰：三折肱，知为良医。楚辞云：九折臂而成医兮，吾今知其信然！医能如此，受病之情得矣。）能穷浮、沉、迟、数、滑、涩、大、缓八脉之奥，（八者，脉之奥也。）便知表、里、虚、实、寒、热、邪、正八要之名。（表者，病不在内也，里者，病不在外也。虚者，五虚是也。实者，五实是也。寒者，脏腑积冷也。热者，脏腑积热也。邪者，非脏腑正病也。正者，非外邪所中也。经云：病有八要，八要不审，病不能去。非病之不去，无可去之术也。若能精究八脉之理，则八要自可知也。）八脉为诸脉纲领，（纲，网纲也；领，衣领也。精此八脉，则诸脉可以类推，正犹提纲挈领，而条目自有所归也。）八要是众病权衡。（权者，铢、两、斤称石也；衡，平也。称物平施，随时取中，所以权其轻重，故量度诸病由此八要也。）涩为血少精伤，责责然往来涩滞，如刀刮竹之状；滑为痰多气盛，替替然应指圆滑，似珠流动之形。（涩脉之状，如刀刮竹，责责然，往来不通快，此伤精失血之候也。滑脉之状，如珠圆滑，替替然，往来流利，此气盛痰多之候也。二脉者，可以探其气血虚实之情也。）迟寒、数热，纪至数多少；（平人脉以四至为率，不及曰迟，一息三至也。太过曰数，一息六至也。经云：数则为热，迟则为寒。二脉所以别其寒热也。）浮表、沉里，在举按重轻。（轻手举之，于皮肤上得，重按乃无，如水浮泛曰浮。重手按至筋骨而得者曰沉。经云：浮为在表，沉为在里。二脉所以别其表里也。）缓则正复，和若春风柳舞；大则病进，势如秋水潮生。（缓者，胃脉也，往来和缓而不急疾。脉诀云：阿阿缓若春杨柳。缓则胃气复，故邪退而正复也。大者，脉来洪大。经云：脉来浑浑革革如涌泉者，病进而危。故如秋潮之汹涌者，状其大也。仲景所谓，大则病进而缓则病退。）六脉同等者，喜其勿药；（仲景云：诊得六脉大、小、浮、沉、迟、数同等者，不治自愈。正犹易之尤妄之疾，勿药，有喜。）

　　六脉偏盛者，忧其采薪。（《脉经》云：六脉浮、沉、滑、涩、迟、数偏盛者，名曰“残贼脉”，能为诸经主病，故将有采薪之忧。）表宜汗解，里即下平。（邪在表，汗之。邪在里，下之。此表实、里实之治也。）救表则桂枝、 、芍，救里则姜、附、参、苓。（桂枝、黄 、芍药，救表之虚也。肉桂、附子、干姜、人参、茯苓，救里之虚也。）病有虚、实之殊，虚者补而实者泻；（有病之虚实，有禀之虚实，故虚则补之，实则泻之，补泻之间，当以明辨。）邪有寒、热之异，寒者温而热者清。

　　（寒淫所胜，以辛温之。热淫所胜，以寒清之。）外邪是风、寒、暑、湿、燥、火之所客；（此六淫之邪从外而入者，故曰“外邪”也。）内邪则虚、实、贼、微、正之相乘。（《难经》云：从前来者，为虚邪。从后来者，为实邪。从所胜来者，为微邪。从所不胜来者，为贼邪。本经自病为正邪。此五脏互相乘克之邪，故曰“内邪”。）正乃胃之真气，良犹国之耿臣。（人之有胃气，良犹国之有耿直之臣，则邪佞不得肆其志而为害，正胜邪也。）驱邪如逐寇盗，必亟攻而尽剿；（人身之有邪所侵者，犹邦家之有寇盗也，不亟攻尽剿除之，为害匪轻，故曰邪不可不攻。）养正如待小人，在修己而正心。（人之保身躯，如待小人，苟能正心修己者，则邪不能干，若正气不足，则邪凑之，故曰正不可不养。）地土浓薄，究有余、不足之禀赋；（西北地浓，则所禀亦浓。东南土薄，则所禀亦薄。有余、不足，自可见矣。）运气胜复，推太过、不及之流行。（五运六气者，主一岁之令故阳年为太过，阴年为不及。其太过、不及之流行胜复，郁发之灾变存焉。善治者，推其岁令灾变，调之可也。故曰：心先岁气，毋伐天和。）脉病既得乎心法，用药奚患乎弗灵！（脉理明，然后治法审。

　　如此，则处方用药安有不灵乎！）

