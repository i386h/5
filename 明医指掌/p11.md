<!-- { "loadSidebar": true } -->
　　【歌】血是人身水谷精，生于脾胃统于心。动言视听皆资用，脉络形容足壮神。阳火煎熬偏易耗，阴精有质故难成。虚劳咳咯真阴损，吐衄多因火载升。男子便红缘湿火，女人血热病崩淋。脉芤而涩知无血，色夺神枯是损阴。血热血寒虚与实，临时诊候细详情。若缘蓄血生潮热，药剂斟量及早行。血因脱损焦姜补，燕地归芎信有灵。

　　【论】夫血者，水谷之精也。和调于五脏，洒陈于六腑，乃能入于脉也。源源而来，生化于脾，总统于心，藏于肝，宣布于肺，灌溉一身。故目得之而能视，耳得之而能听，掌得之而能摄，足得之而能履，脏得之而能液，腑得之而能气。所以，视、听、言、动、脏、腑、脉络，靡不由于血之运用也，故曰：血者，神气也。持之则存，失之则亡，血盛则形盛，血弱则神衰，神静则阴生，形役则阳亢。注之于脉，少则涩，充则实，故阳生阴长，取汁变化而为血。《内经》所谓：脉者，血之府也。生化旺，则诸经恃此而长养，衰耗竭，则百脉由此而空虚，可不谨养哉？盖血属阴，难成而易亏。由乎人之节欲者少，不能谨养，以致阳火滋甚，日渐煎熬，真阴内损，而吐衄，血妄行于上，便溺，血渗泄于下，而精神内损，百病由此而生焉。

　　【脉】诸证见血，皆见芤涩。随其上下，以验所出。大凡失血，脉贵沉细。设见洪大，后必难治。

　　四物汤补血之要药。

　　当归（二钱，分三，治血中主药也，通肝经，全能活血，各归其经也）

　　熟地黄（一钱，血中血药也，通肾经，能生真阴之虚也）

　　川芎（一钱半，血中气药也，通肝经，能行血滞于气也）

　　白芍药（一钱半，阴分药也，通脾经，能治血虚腹痛也）

　　上锉，一剂，水煎服。

　　经脉不行，加红花、苏木。妊妇动胎，加艾叶、香附、苏梗。血痢，加阿胶、艾叶。口干烦渴，加麦冬、乌梅、干葛。便秘，加桃仁、大黄。大渴烦躁，加人参、麦冬、知母、石膏。五心烦热，加黄芩、柴胡、地骨皮、百合，虚烦不睡，加淡竹叶、石膏、人参。怔忡恍惚，加远志、枣仁。

　　咳血

　　咳血者，火乘金位，肺络受伤，故血从嗽而出也。丹溪云：先痰嗽而后见红者，多是痰积生热，以降痰火为急，宜煎桔梗、枳壳、黄芩、橘红，送下天门冬丸。先见红而后痰嗽者，多是阴虚火动，痰不下降，宜以四物汤加痰药、火药。

　　天门冬丸治咯血、吐血，润肺止嗽。

　　天门冬（一两） 阿胶（炮，五钱） 甘草（五钱） 贝母（去心，五钱） 白茯苓（五钱） 杏仁（五钱）

　　上为细末，蜜丸，如弹子大，噙化。

　　咯血

　　咯血者，痰中咯出血疙瘩也。

　　按：薛立斋云：此证多因心气虚耗，不能主血，血不归经，停留于内，故得咯而出。其证面色萎黄，五心烦热是也。若郁热甚者，生地黄散。咯血及痰中血丝者，四物汤加竹沥、姜汁、牛膝、童便、青黛。虚嗽咯血者，太平丸。劳瘵咯血者，详本条内。

　　生地黄散治痰火郁结，衄血、咯血、吐血，阴虚阳亢。

　　枸杞子（五分） 软柴胡（五分） 黄连（炒，五分） 地骨皮（五分） 天门冬（五分） 白芍药（五分） 甘草（炒，五分） 黄芩（炒，五分） 黄 （五分） 生地黄（五分） 熟地黄（五分）

　　太平丸（方见虚劳门。）

　　吐血

　　吐血者，呕出全血是也。

　　达按：经云：心主血，而不能藏，夜则复归于肝。肝藏血，而不能主，昼则听令于心。心为君，肝为相，君火一动，相火从之，相火一动，六经之火从之。火动，则血随以动，火升，则血随以升。善调摄者，寡欲节劳，常使君火不动，相火隐伏。火伏，则血随以伏矣，何病之有？惟不知命者，不自量其血气之强弱，本元之虚实，奔走道路而不惮其劳，纵情女色而强努其力，以有限之精神，而供无穷之作用。六经受伤，血液流迸，聚于两胁胸臆之间，乘火而升。其伤重者，从夹脊而上，如潮涌至，势不可遏，法当从其出，不可强为之御也。

　　盖所出之血，皆败血也，纵能止之，亦不归经，久当复出，故不可御。必服以消血之药，佐以润下之剂，使其败血下行，乃服止血之剂，以杜其根，服补血之剂，以还其元，庶可以收全功也。

　　花蕊石散（方见劳瘵条。）

　　四生丸治吐血、衄血，阳乘于阴者。

　　生荷叶 生艾叶 生柏叶 生地黄（各等分）

　　上研，为丸，如鸡子大，每服一丸，水煎服。

　　麦门冬饮子治气虚吐血，或血虚不能摄血者。

　　麦冬（去心，一钱） 黄 （蜜炙，一钱） 当归身（五分） 人参（五分） 生地黄（五分） 五味子（十粒，杵）

　　上锉，一剂，水煎服。

　　血不止加阿胶、炒蒲黄、白茅花。兼痰加贝母、桔梗。

　　丹溪方治呕血，衄血，一切火载血升，上行之证。

　　四物加山栀、童便、姜汁，或用韭汁，童便相和饮之。

　　衄血

　　衄血，鼻中出血也。夫气血调和，则循环经络。若劳伤元气，阴虚火动，气逆于肺，则血随鼻而衄也，犀角地黄汤主之。经云：诸见血，身热，脉大者难治，是火邪胜也。身凉，脉静者易治，是正气复也。

　　犀角地黄汤治热郁不解，泛行经络，或流肠胃，随气涌泄，以致衄血，吐血，或为便血，或为蓄血等证。

　　犀角（上） 生地黄（中） 芍药（中） 丹皮（下）

　　上锉，水煎温服。

　　若活血，加桃仁、红花。若止血，加黄连、山栀。止衄，加黄芩、茅花。破瘀血，加桃仁、大黄，用此者，恐桃仁承气太峻故也。如吐、衄血甚，不止者，用茅根、侧柏、藕三味捣汁，磨京墨入本方调服即止。鼻衄不止者，外用劫法：用水纸搭在鼻冲，随用山栀炒黑，牡蛎、龙骨火 ，京墨、百草霜共为细末，加血余烧灰各等分，用茅花水湿蘸药，入鼻中即止。如无茅花，将纸捻水湿蘸前药末入鼻中，甚妙。

　　便血

　　便血者，大便血也。多因饮食起居，或六淫七情致伤，令元气亏损，阳络外伤而然也。若膏粱积热者，加味清胃散。大肠风热者，四物加侧柏、荆芥、秦艽、枳壳、丹皮、柴胡。阴结者，平胃地榆汤。

　　加味清胃散即本方加犀角、连翘、甘草。（方见火证。）

　　加减四物汤治肠风下血。

　　侧柏（炒，五分） 荆芥（五分） 槐花（炒，五分） 甘草（炙，五分） 枳壳（麸炒，一钱） 生地黄（一钱） 当归（一钱） 川芎（一钱）

　　上锉，一剂，姜一片，水煎服。

　　若热炽甚 加山栀、黄芩、黄连。血不止，加升麻、秦艽、阿胶、地榆。

　　平胃地榆汤治阴统便血，即《内经》所谓：结阴者，便血一升，再结二升，三结三升是也。

　　人参（八分） 白术（八分） 茯苓（七分） 甘草（七分） 陈皮（七分） 苍术（七分） 浓朴（七分） 干姜（炮，六分） 益智（炮，六分） 附子（炮，六分） 升麻（六分） 葛根（七分） 地榆（八分）

　　神曲（六分） 白芍药（八分） 当归（八分）

　　上锉，一剂，姜三片，枣二枚，水煎服。

　　溺血

　　溺血者，小便血也。盖心主血，通行经络，循环脏腑。若得寒则凝涩，得热则妄行，失其常道，则溢渗于脬，小便出血也。不痛，小蓟饮。不止，蒲黄散。实者，当归承气汤，后以四物汤，加小蓟、山栀、滑石、琥珀。虚者，胶艾汤。

　　小蓟饮小蓟（一钱） 山栀（一钱） 当归（一钱） 生地黄（一钱半） 滑石（一钱） 甘草（八分） 蒲黄（一钱） 藕节（一钱半） 淡竹叶（八分） 通草（六分）

　　上锉，一剂，水煎，温服。

　　当归承气汤即小承气汤加当归。（小承气方见伤食。）

　　胶艾汤即四物汤加阿胶、艾叶、炙甘草各一钱。

　　瘀血

　　达按：跌扑损伤，或被人打踢，或物相撞，或取闪肭，或奔走努力，或受困屈，或发恼怒，一时不觉，过至半日或一、二、三日而发者有之，十数日或半月、一月而发者有之。一般寒热交作，其心胸、肋下、小腹满痛，按之手不可近者，此有瘀血也。或一时伤重，就发寒热，瘀血上冲，则昏迷不醒，如死之状，良久复苏。

　　轻则复元活血汤，重则桃仁承气汤主之，量其元气，下其瘀血则愈。在上者，宜饮韭汁，切不可饮冷水，血见寒则凝，但一丝血入心即死。若医家不识，见其寒热胀满，罔察其痛处，若有痛肿，手难近，按其脉芤涩，或数，以明之。盖肝为血海，凡有瘀血，必蓄积于心胸、胁下，或小腹之分，乃肝部也。心主血，肝藏血，脾为之流，但小便如常者，蓄血证也。内伤瘀血证，必自汗。

　　复元活血汤治瘀血留于胸胁腹肚，疼痛不可忍。

　　柴胡（上） 花粉 当归（中） 红花 甘草（下） 大黄（上，酒浸） 穿山甲（炮） 桃仁（中，酒浸，研如泥）

　　上，用水一盏，酒半盏，煎一盏，加桃仁泥，再煎至八分，温服，以利为度。

　　桃仁承气汤治蓄血胀满，大实大痛，手不可近者。

　　桃仁 大黄 芒硝（上） 甘草（下） 桂枝（中） 加：丹皮（上） 枳壳（中）

　　上锉，一剂，水二盏，煎至一盖，入大黄一、二沸，再下芒硝，一沸，热服，取下黑物。

　　外有热加柴胡。在上，加桔梗（中）、苏木。在下，加牛膝（中）。两胁并小腹硬满痛者，加青皮（中）、川芎（中）、归尾（上）、芍药（中）。痛甚，加玄胡索、红花。血未下，加童便、姜汁少许。血证若头面、身黄者，姜渣绢裹擦之，其黄自退矣。

　　卷三

　　痰证三

　　【歌】水谷消磨气血成，滋荣脉络壮元精。七情四气时冲逆，脾胃旋伤懒营运。胃口从此留宿饮，致令津液作痰凝。因而隧道皆壅塞，却是痰涎滞在经。或痒或麻或痛痹，或留肌膜结瘤瘿。皮间肿痛燔如火，心下寒疼冷似冰。流入胁稍成癖积，行来髀 作酸疼。或如绵絮如梅核，或若桃胶蚬肉形。吐不出而咽不下，分明郁积在于胸。或为喘嗽心嘈杂，呕吐痰涎碧靛青。攻上头时眩晕倒，眼 口噤耳中鸣。咽喉闭塞牙关紧，噫气吞酸呕逆频。夜卧不安奇怪梦，游风肿痛并无名。怔忡健忘时惊怖，癫走痴呆不识人。久泻形枯肠积垢，中风瘫痪失声音。女人白带男儿浊，经血愆期赤白淋。

　　荏苒做成劳瘵病，风痫螈纵手挛筋。遍身习习如芒刺，一线寒牵背脊心。如斯怪异延缠病，都是痰涎里面生。

