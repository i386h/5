<!-- { "loadSidebar": true } -->
　　【论】夫外感发热，则人迎脉盛，有表证，翕翕发热， 然热，明知其热在外也，汗之而已。内伤饮食发热者，气口脉紧盛，胸满噫气，蒸蒸然热，明知其热在里也，消导则自已。劳役内伤发热者，脉虚而弱，四肢怠惰无力，不恶寒，自汗出，明知其无表里证，虚热也，补养则热退。阳虚发热者，不任风寒，自汗，脉大而无力。阴虚发热者，脉数而无力，作于下午。阴分郁热者，手足心热，肌肤不甚热，热不伸越也。烦热者，即虚烦躁热也。劳热者，其热者骨，骨蒸热是也。若此看，表里虚实之迥别，临证当明辨也。

　　外感发热

　　外感寒邪，无汗恶寒，麻黄汤。感风邪，有汗恶风，桂枝汤。时暴感风寒，参苏饮。

　　麻黄汤麻黄（上） 桂枝（中） 甘草（下） 杏仁（中）

　　上，用姜三片，葱白头连须三枚，水二盏，煎一盏服。

　　桂枝汤（方见恶寒条。）

　　参苏饮（方见伤风条。）

　　内伤发热

　　内伤饮食发热者，柴胡二陈汤加枳实、山楂，神曲。劳倦内伤发热者，补中益气汤，挟外邪者，本方加羌活。房劳内伤发热者，前方加知母、黄柏。饮酒内伤发热者，葛花解酲汤。

　　柴胡二陈汤即二陈汤加柴胡。（方见痰证条。）

　　补中益气汤（方见内伤条。）

　　葛花解酲汤（方见内伤条。）

　　阴阳虚热

　　（附郁热、劳热）

　　阴虚发热者，四物汤加知母、黄芩、柴胡。气虚再加参、 。阳虚发热者，小建中汤。

　　郁热者，升阳散火汤。

　　劳热者，作于阴分，多骨蒸内热，逍遥散、地骨皮散。

　　四物汤（方见血证条。）

　　小建中汤（方见恶寒条。）

　　升阳散火汤（方见火证条。）

　　逍遥散（方见火证条。）

　　地骨皮散治虚劳发热咳嗽。

　　地骨皮（上） 柴胡（中） 知母（中） 人参（中） 茯苓（中） 甘草（中） 半夏（下，此一味性燥，恐难用，不若以贝母代之。）

　　上锉，一剂，水二盏，煎至一盏，加生姜自然汁五匙，稍热服。

　　卷三

　　恶寒证六

　　【歌】恶寒由是六阳虚，振栗憎寒火有余。外感脉浮头项痛，肺虚洒淅更何疑。

　　【论】夫恶寒，有阳虚腠理疏泄，不任风寒，必自汗多也。有火盛甚，反兼水化制之，故振栗恶寒也。有外感风寒之邪，则有表证，脉浮，头痛，发热。有肺受火克，虚而失所司，则洒淅恶寒也。有表气虚不能固腠理，或汗多故也。仲景云：发热恶寒，发于阳也；无热恶寒，发于阴也。此阴阳虚实之理，判然明矣。

　　表虚

　　表虚必自汗多，恶寒者，桂枝汤。汗多，表虚不能护卫，脉弱恶风寒，黄 建中汤。

　　桂枝汤桂枝（上） 芍药（中） 甘草（下）

　　上，生姜三片，大枣二枚，水二盏，煎至一盏，稍温服。

　　小建中汤即桂枝汤加饴糖一合。

　　黄 建中汤即小建中汤加黄 等分。

　　阳虚

　　阳虚不任风寒，体弱脉虚而恶寒者，四君子汤倍加黄 、桂枝。虚甚者，再加熟附子二、三片，或黄建中汤加附子。

　　四君子汤（方见脾胃条。）

　　火盛

　　火盛甚者，反恶寒，非寒也，乃亢极反兼水化。制之，四物汤加黄 、黄柏、黄连，火降寒自已。

　　四物汤（方见血证条。）

　　卫不和

　　气为卫，主卫护皮毛，温分肉，实腠理。卫不和，则腠理不固而恶寒者，调中益气汤倍加黄 、桂枝。

　　调中益气汤（方见气证条。）

　　外感

　　外感风寒，无汗，发热恶寒，麻黄汤。有汗，恶风，桂枝汤。平时感寒邪，恶寒发热者，香苏散。

　　麻黄汤（方见发热条。）

　　香苏散香附（上） 苏叶（上） 陈皮（中） 甘草（下）

　　上锉，一剂，生姜三片，枣二枚，水二盏，煎八分，热服。

　　加川芎、白芷，名芎芷香苏散。

　　肺病

　　肺受火邪而失所司，不能固腠理，洒淅恶寒者，甘桔汤加酒黄芩、山栀、麦门冬、五味子、酸枣仁。

　　甘桔汤甘草 桔梗（等分）

　　上，用水煎服。

　　卷三

　　伤风证七

　　【歌】头疼声重外伤风，咳嗽憎寒鼻不通。若是重衣兼浓被，肺因壅热内生风。

　　【论】肺主皮毛，司腠理开阖。然气卫于外，虽有风寒，不能为害。若元气稍虚，不能卫护皮毛，则腠理疏泄，风邪因得而侵之，内舍于肺。故头疼声重，鼻塞流涕，憎寒壮热，咳嗽咽干之证现焉，此外因于风也。

　　若平素内火炽盛，乘克肺金，或因重衣浓被，壅热于上，热极则生风，亦有声重鼻塞，咳嗽咽干，音哑之形证焉，此非外来之风，内因也。因外感者，以辛凉、辛温之剂发散之。因内受者，火甚生风也，以凉、寒苦，兼升散之剂解之，不可执一治也。

　　外感

　　外感风邪，皮毛腠理先受，内舍于肺。风邪束于外，内热不泄，上炎于肺。故鼻塞声重，头目不清而痛，咳嗽流涕，恶风，轻则参苏饮，重则十神汤。寒月无汗用麻黄汤，有汗桂枝汤。

　　参苏饮治感冒风寒，胸胁满闷，咳嗽头疼，身重吐痰，或中脘停痰，憎寒壮热，状如伤寒，用此汤。

　　人参（上） 苏叶（上） 枳壳（中） 桔梗（中） 陈皮（中） 前胡（中） 半夏（下） 甘草（下）

　　木香（中） 茯苓（中）

　　上，用姜三片，水煎服。

　　天寒感冒，恶寒无汗，鼻塞声重，咳嗽者，加麻黄、杏仁、金沸草汗之。若天气和暖，伤风咳嗽有痰者，去木香，加桑白皮、杏仁。内有痰热，加片芩。若胸满痰多者，加栝蒌仁、贝母，去半夏。若痰唾如胶者，加金沸草。若气急，喘不止者，加贝母、苏子、杏仁、五味子，去苏叶。肺寒咳嗽，加干姜、五味子。若热咳嗽，加片芩、麦冬、荆芥，去半夏、木香。若心下痞满而嗽，加枳实、黄连。若胸中烦热，或停滞酒不散，或嘈杂恶心，亦加黄连、枳实，再加干葛、陈皮、乌梅，去木香、苏叶。烦躁不宁，加辰砂。表有热，加柴胡。里有热，加芩、连。头痛、咳嗽加细辛。

　　十神汤治时令不正，瘟疫妄行，感冒发热，或欲出疹。此药不问阴、阳，两感风寒，并皆治之。

　　川芎（一钱） 甘草（炙，七分） 麻黄（一钱） 干葛（一钱） 苏叶（一钱） 升麻（一钱） 赤芍药（八分） 白芷（一钱） 陈皮（一钱） 香附（一钱）

　　上锉，一剂，生姜三片，水煎服。

　　如发热头痛，加连须葱白。中满气实，加枳壳、桔梗。

　　天气和暖，加黄芩，去麻黄。

　　麻黄汤（方见发热条。）

　　桂枝汤（方见恶寒条。）

　　内受

　　上焦原有痰火炽盛，肺为火烁，又因衣被浓重，上焦热壅，肺经受伤，虽无外邪，风热内盛。亦有鼻塞声重，音哑，头目不清，鼻流清涕，咳嗽之证，防风通圣散、消风百解散主之。

　　防风通圣散（方见中风条。）

　　消风百解散荆芥（上） 白芷（中） 陈皮（上，去白） 麻黄（中，去节） 苍术（中） 甘草（下）

　　上，用葱白、生姜煎服。

　　如咳嗽，加乌梅。

　　川芎茶调散治诸风上攻，头目昏重，鼻塞声壅及偏正头疼。

　　薄荷（上） 川芎（次） 羌活（中） 甘草（中） 白芷（中） 防风（下） 荆芥（次）

　　上为细末，每服二钱，食后茶清调下。

　　头痛，倍川芎、羌活，加细辛。咳嗽痰多，加前胡、金沸草。

　　卷三

　　咳嗽证八

　　【歌】咳嗽多因动湿痰，内因郁火外风寒。阴虚干嗽成劳瘵，肺胀须知疗最难。

　　【论】夫肺居至高之上，主持诸气，属金而畏火者也。清虚高洁，覆盖五脏，干金之象，外主皮毛，司腠理开阖，卫护一身，如天之覆物，体之至轻清者也。或外因六淫之邪相侵，内因七情之气相忤，则肺金受伤，而清纯之气扰乱妄动，为火为痰，故咳嗽之病从此作矣。故咳嗽有风、寒、暑、湿之邪伤肺者，必显形证于外，此外因也。有火郁于肺而嗽者，有声而无痰是也。有湿痰嗽者，痰出嗽止是也。有阴虚而嗽者，其气从下而上，多重于夜分是也。有肺胀而嗽者，动则喘急息重是也。有劳嗽者，干咳声哑，痰中有红丝血点是也。有因嗽而成肺痿、肺痈者，则云门、中府痛、吐咯脓血，臭秽不可近是也。因外感者，汗之、发之；火者，清之、降之；痰者，豁之、导之；郁者开之；虚者补之；实者泻之；燥者润之。务令肺气平和，不使火邪乘克，而嗽自止矣。

　　大抵肺位最高，针石不能及，药饵不能到，惟桔梗能舟辑诸药入肺。药须临卧时细细咽下，则能入肺经也。

　　【脉】咳嗽所因，浮风紧寒，数热细湿，房劳涩难。右关濡者，饮食伤脾。左关弦短，疲极肝衰。浮短肺伤，法当咳嗽。五脏之嗽，各视本部。浮紧虚寒，沉数实热。洪滑多痰，弦涩少血。形盛脉细，不足以息。沉小伏匿，皆是死脉。惟有浮大，而嗽者生。外证内脉，参考秤停。

　　痰嗽

　　痰嗽者，嗽动有声有痰，痰出嗽止是也。不可一味苦寒折之，宜千缗汤、坠痰丸、利膈化痰丸之类。积痰嗽者，非青黛、栝蒌不除。食积痰饮作嗽，半夏、南星、萝卜子、石 、栝蒌之类。痰因火动，逆上作嗽者，先治火，黄柏、知母、山栀、芩、连之类，后用栝蒌、青黛、贝母、海石、天花粉之类治痰。若郁于肺经作嗽，胸满涎多，二陈加枳壳、桔梗、栝蒌、黄芩、桑皮、杏仁、前胡、山栀、南星、贝母。

　　千缗汤（方见喘证条。）

　　坠痰丸（方见痰证条。）

　　利膈化痰丸（方见痰证条。）

　　二陈汤（方见痰证条。）

　　火嗽

　　夏月嗽，是火炎上最重，芩、连、山栀治之。上半日嗽，多是胃中有火，贝母、石膏泻胃火。午后嗽，多是阴虚火盛，四物汤加知母、黄柏、麦门冬、五味子，或六味地黄丸，尤为要药。黄昏嗽，多是火浮于肺，五味子、五倍子，敛而降之，不宜凉剂。五更嗽，多是胃中火邪并食饮流入于肺，以知母、地骨皮降肺火。火郁于肺，有声无痰者，用苦梗开之，后以四物汤加山栀、黄芩、竹沥、姜汁。火嗽痰多者，二陈加贝母、栝蒌、青黛、山栀、黄芩、桑皮，去半夏。

　　四物汤（方见血证条。）

　　六味地黄丸（方见虚损条。）

　　泻白散治火郁于肺而嗽者。（方见火证条。）

　　贝母散治火嗽、痰嗽多日不愈者。

