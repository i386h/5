<!-- { "loadSidebar": true } -->
　　【论】夫人之泄泻，乃水湿所为也。由脾土受湿则不能渗泄，致伤阑门，元气不能分别水谷，并入大肠而成泻。故小便涩而大便反快，肠鸣腹痛之候。王叔和所谓：湿多成五泄，肠走若雷奔是也。古云：治湿不利小便，非其治也。故世俗治泄泻多用淡渗之剂利其小便，利而不已，则以燥剂兜涩之，此一偏之治也。殊不知泻虽生于湿，亦有协风、寒、热、虚、实之不同。如：飧泄者，湿兼于风也，故完谷不化，肠鸣脉弦之候。肠垢者，湿兼于火，所下稠粘垢秽，小水赤涩，脉数之候。鸭溏者，湿兼于寒，故所下澄澈清冷，如鸭 粪，小便清白，脉迟之候。濡泻者，湿自甚也，故所下多水，小便不利，肠鸣漉漉有声，脉沉缓之候。脾肾泻，虚也，故朝泻暮已，久而神瘁肉削。滑泄者，湿胜气脱，所下不禁，大孔如竹筒之候。又有积湿成痰而泻者，东垣云：一人久病，泄而神瘁，小便少而赤，脉滑而类弦，肺闷食减。因悟此久积成痰，流于肺中，宜大肠之不固也，以茱萸等汤温服一碗许，探喉中痰出，吐半升而利减半，次朝复饮一碗，又吐半升而泄止。病有若此之不同，岂可执一而治乎？谨按：“泄”者，大便溏清，“泻”者，大便直下，略有轻重，总是脾虚。若小便短少，当利小便以分其水。若小便自利，不必再利，惟实脾而已。若口渴求饮，须滋津液，不可纯用燥脾之药，亦不可纯用利小便之剂也。若粪中有积如稠脓，须消化为上。粪深黄秽臭者，以热治；青白者，以寒治；完谷不化者，以火治。

　　夫火能消谷，今反以不化为火者，何也？盖脾火和缓，自能化谷，今脾已虚，真火不炽，而邪火得以客之，火性急速，不及传化而自出矣。然亦有寒而不化者，何以别之？视小便之赤与不赤耳。才进饮食，少倾即泻出者，为气虚不能收摄，名曰直肠，患者多死。痛一阵，泄一阵，泄复涩滞者，火也。痛一阵，泄一阵，泄后觉通快者，食也。腹中绞痛，下无时者，气、食交并也。腹中觉冷，隐隐微痛，下如稠饮者，痰也。

　　【脉】泻脉自沉，沉迟寒侵，沉数火热，沉虚滑脱。暑湿缓弱，多在夏月。

　　濡泻

　　濡泻者，肠鸣多水，胃苓汤主之，腹痛加芍药、缩砂。水泄，渴而小便赤涩，热也，益元散水调服。

　　胃苓汤治脾胃不和，腹痛泄泻，水谷不化，阴阳不分者主之。

　　即五苓合平胃也。

　　小水赤涩加滑石。腹痛后重去桂，加木香、黄连、槟榔。久泄加升麻。湿胜加防风。食积加曲 、山楂。

　　气虚加参、术。

　　益元散滑石（六两，水飞） 甘草（一两）

　　末之，每服二钱，水调服。

　　飧泄

　　飧泄者，所下完谷不化，湿兼风也，升阳除湿汤，外伤于风，有表证者，加发表药。元气不足，风入肠胃，泄利清血，加减胃风汤。

　　升阳除湿汤升麻 柴胡 防风 神曲（炒） 泽泻 猪苓（各半两） 苍术（一两） 陈皮 甘草（炙） 麦芽（炒，三钱）

　　每服一两，饭后热服。

　　加减胃风汤治风冷乘虚客于肠胃，水谷不化，泄泻注下，腹胁虚满，肠鸣疼痛，及肠胃湿毒，下如豆汁或下瘀血并效。

　　人参 白术 茯苓 当归 川芎 白芍（等分）

　　去肉桂，加升麻、秦艽。

　　上锉，入粟米一撮同煎，温服。

　　肠垢泄

　　肠垢，热泄也。所下粘垢，小便赤涩，脉数烦渴，黄芩芍药汤。痛一阵，泻一阵，下迫窘痛，口渴，火也，宜伐火，四苓散加黄芩、木通。协热自利，身热脉数，白头翁汤。

　　四苓散即五苓散去桂。

　　白头翁汤治协热自利，小便赤涩。

　　白头翁 秦皮 黄连

　　 泄

　　泄，即鸭溏。所下澄澈清冷，小便清白，寒也，胃苓汤加木香、砂仁。泻利腹痛，不渴，厥逆，脉沉迟，理中汤。（方见中寒。）肢节寒甚，泄不止，脉沉迟者，术附汤。

　　术附汤白术 甘草（炙） 熟附子（等分）

　　姜、枣煎服。

　　虚泄

　　脾虚气弱，阑门元气不足，不能分别水谷，卫生汤。自汗沉困，脉迟久泻，黄 建中汤。（方见恶寒。）

　　脾肾不足，久泻不止，形瘦，肾气丸、四神丸兼服之。

　　卫生汤（方见痢疾。）

　　肾气丸（方见虚损。一名八味地黄丸。）

　　四神丸治脾胃虚弱，大便不实，饮食不思，或泄利腹痛等证。兼治肾泄，清晨溏泄一、二次，经年不止。

　　破故纸（四两，酒浸一宿，炒） 肉豆蔻（二两，面裹，煨） 五味子（二两，去梗） 吴茱萸（一两，泡过，炒）

　　上为末，用生姜八两切片，同大枣百枚，煮烂去姜，取枣肉丸如梧子大，每服一钱半，淡姜汤送下。

　　滑泄

　　泻久不止，大孔如竹筒，直出无禁者，气将脱也，诃子散。（方见痢疾。）老人元气衰，滑泄无禁，四君子汤加肉蔻、诃子，若元气下陷，加升麻。

　　四君子汤（方见脾胃。）

　　钱氏白术散治气血俱虚，或泻或痢，或吐或渴。

　　人参 白术 白茯 甘草 木香 藿香 干葛上，水煎服。

　　王节斋治泄主方白术 茯苓 陈皮 甘草 泽泻 砂仁 神曲 麦芽寒泻加木香、煨姜。热泻加芩、连、白芍。夏月暑泻加香薷、扁豆。湿泻加苍术、半夏、猪苓、滑石。食泻加山楂、枳实。久泻不愈加人参、黄 、升麻。滑泻不禁加肉蔻、诃子。

　　卷四

　　黄胆五

　　【歌】五疸多因湿热生，分消利水用茵陈。若因食积并瘀血，阴证虚黄另有形。

　　【论】夫五疸皆由湿热而成。黄胆，通身面目悉黄也。谷疸者，食已头眩，心中怫郁不安，饥饱所致，胃气蒸冲而黄也。酒疸者，身目俱黄，心中懊 ，足胫满，尿赤面黄赤斑，因酒后胃热，醉卧当风，水湿得之也。

　　女劳疸者，额黑身黄，少腹满急，小便不利，因房事后为水湿所搏而得之也。黄汗者，汗如栀子水染衣黄，不渴，因脾热汗出，入水澡浴所致。丹溪云：疸病不须分五种，同是湿热，如 曲相似，宜利水为先，解毒次之。

　　亦有瘀血、食积，皆令发黄，又有阴黄、虚黄之证，各各不同。瘀血发黄，则发热，小便自利，大便反黑，脉芤涩是也。饮食之积，留滞于胃，不得传化，熏蒸胃中湿气故也，必胸胁满闷，脉大是也。阴黄者，四肢冷，自汗泄利，小便清白，脉沉迟是也。虚黄者，口淡怔忡，耳鸣脚软，怠惰无力，寒热溲白是也。学人遇此，必审其因而疗之，勿忽略以误人也。

　　谨按：黄胆之病，多起于饮食劳倦，致伤脾土，脾土不能运化，湿热内郁，无由发泄，流于皮肉，遍于四肢，黄色如染。淡黄易愈，深黄者难愈，焦黄者不治。凡郁郁不得志之人，多生此病。虽云湿热，不可纯用寒凉，必佐之以甘温，君之以渗泄，则湿易除，热易解，其病自愈。若纯用凉药，重伤脾土，湿未必除，热未必去，反变为腹胀者矣。

　　【脉】五疸实热，脉必洪数。其或微涩，证属虚弱。

　　湿热黄

　　湿热发黄者，小便不利，大便反泄者，五苓散。（方见湿证。）虚者三因白术汤。实者大便不通，内热，茵陈汤。

　　三因白术汤桂心 白术（各一两） 豆豉 杏仁 甘草 干葛（各五钱） 枳实（炒，三钱）

　　上锉，每服四钱，水煎。

　　茵陈汤治湿热发黄，身热鼻干，汗出，小便不利。

　　茵陈（六两） 栀子（十四个） 大黄（二两）

　　每服一两五钱，水煎。

　　阴黄

　　阴黄脉沉迟，四肢冷，自汗泄利，小便清白，茵陈四逆汤。（即四逆汤加茵陈也。）

　　虚黄

　　虚黄耳鸣口淡，怔忡微热，四肢无力，怠惰嗜卧，脚软脉沉细，四君子汤。（方见脾胃。）若兼食积发黄者，小温中丸、大温中丸、或用六君子汤加茵陈、苍术、山药。

　　小温中丸治黄胆与食积，又可制肝燥脾，脾虚者以白术作汤作使。

　　针砂（十两，炒红醋淬七次，再炒，另研） 苦参（夏加冬减） 山楂（各二两） 白术（五两） 苍术 川芎（夏减） 神曲（各半斤） 香附（二斤，童便浸透） 吴茱萸（一两，冬加夏减）

　　上为末，醋糊丸，梧子大，食前盐汤送下。

　　大温中丸制同前方。

　　针砂（十两，制） 陈皮 苍术 青皮 浓朴 三棱 蓬术 黄连 苦参 白术（各五两） 甘草（二两，生） 香附（一斤）

　　六君子汤即四君子加陈皮、半夏。

　　瘀血黄

　　瘀血黄者，大便黑，小便利，抵挡汤、桃仁承气汤，量人虚、实，下尽黑物则愈。

　　抵挡汤水蛭（七个） 虻虫（八个） 桃仁（七个） 大黄（一两）

　　末之，分作四丸，水一钟，煎一丸，取七分温服。

　　桃仁承气汤即小承气加桃仁一钱五分、硝六分，煎服。

　　五疸

　　谷疸，食已头眩，心中怫郁不安，济生谷疸丸，或小柴胡汤加谷芽、枳实、浓朴、山栀、大黄。

　　酒疸，身目俱黄，胫满，懊 ，尿黄，面黄赤斑，栀子大黄汤、茯苓渗湿汤。

　　女劳疸者，额黑身黄，少腹满急，小便不利，硝石矾石散。

　　黄汗者，汗出如栀子水，济生黄 散。

　　黄胆者，身目悉黄如金，茵陈五苓散。实者茵陈汤、搐鼻法。

　　济生谷疸丸苦参（二两） 牛胆（一两） 龙胆草（一两）

　　上为末，用牛胆汁入炼蜜丸如梧桐子大，每服五十丸，空心，熟水或生姜甘草汤下。

　　小柴胡汤（方见疟疾。）

　　栀子大黄汤治酒疸。

　　栀子（十五个） 大黄（一两） 枳实（五个） 豉（一升）

　　水煎服。

　　去大黄，加葛根，名葛根汤。

　　茯苓渗湿汤治黄胆寒热呕吐而渴欲饮冷，身体、面、目俱黄，小便不利，不得安卧，不思食。

　　白茯（五分） 泽泻（三分） 茵陈（六分） 猪苓（二钱） 黄芩 黄连 栀子 防己 白术 苍术陈皮 青皮 枳实（各二分）

　　上锉，水煎服。

　　硝石矾石散治女劳疸身黄额黑，日进三服取汗。

　　硝石 矾石（各烧过，等分）

　　上为末，大麦粥汁调服二钱。

　　济生黄 散治黄汗黄 赤芍 茵陈（各二两） 石膏（四两） 麦冬（去心） 豆豉（各一两） 甘草（炙，半两）

　　每服五钱，生姜三片，水煎，食远服。

　　茵陈五苓散即五苓散加茵陈是也。（方见二卷湿证条下。）

　　搐鼻法治黄胆遍身如金色。

　　瓜蒂（二钱） 母丁香（二钱） 大黄（一两，醋炒） 黍米（半钱） 赤小豆（五分）
