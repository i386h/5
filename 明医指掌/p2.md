<!-- { "loadSidebar": true } -->
　　原夫中风当分真伪。（由外中者，真中风。不由外中者，伪中风也。）真者现六经形证，有中脏、腑、血脉之分；（风邪中人，有深有浅。风中表者，现六经形证。太阳，头疼脊强。少阳，胸满寒热。阳明，身热目痛而烦。少阴，口渴时厥。太阴，自利腹疼或便难。厥阴，囊缩遗溺，手足厥冷。中腑者浅，中脏者深，中经脉者，半表半里，血脉之分，所以分其浅深也。）伪者遵三子发挥，有属湿、火、气虚之谓。（河间举五志过极，动火而卒中，皆因热甚，故主乎火。东垣以原气不足则邪凑之，令人卒倒僵仆，如风状，故主乎气虚。丹溪以东南气温多湿，有病风者，非风也，由湿生痰，痰生热，热生风，故主乎湿。三子之发挥，皆非外中之风，故曰伪也。）中脏命危，（中脏者，多滞九窍，有唇缓失音，耳聋目瞀，鼻塞便难之证，其口开眼合，撒手遗尿，鼾睡者，不治。此中脏受深，故曰命危。）中腑肢废，（中腑者，多着四肢，此中风受邪浅，故肢废。）在经络则口眼 斜，中血脉则半身不遂。（邪中经络、血脉者，非表非里，邪无定居，或偏于左，或偏于右，无内、外证，故口眼 斜，半身不遂，而有汗下之戒。）僵仆卒倒，必用补汤；（卒倒者，气虚也，以参、 补之。）痰气壅塞，可行吐剂。

　　（痰气壅塞胸膈，须吐而解之。）手足螈 曰搐，（螈者，筋惕跳也。 者，筋纵缓也。手足惕跳而抽掣，搐搦之候也。）背项反张曰 。（背项强直，角弓反张， 证也。无汗曰刚 ，汗多曰柔 。先因中风，或感寒湿所致也。）或为风痱、偏枯，或变风痹、风懿。（风痱者，身无痛处，四肢不收也。偏枯者，半身不遂也。

　　风痹者，麻木不仁也。风懿者，奄忽不知人也。四者皆风之变也。）瘫、痪、痿易，四肢缓而不仁；（左不遂曰瘫，右不遂曰痪。痿者，胫弱不任身，骨弱不能起。丹溪云：肺热叶焦，五脏因而受之，发为痿蹶。易者，变易也。三者膏粱之疾，皆属于土，故四肢缓纵而不仁者，似风而实非风也。）风、湿、寒并，三气合而为痹。

　　（经云：风、湿、寒三气杂至，合而为痹。风气胜为行痹，湿气胜为着痹，寒气胜为痛痹。）虽善行数变之莫测，皆木胜风淫之所致。（风者，善行数变，不可预测。以上诸疾皆肝木风淫之变也。《左传》云：风淫末疾，此之谓也。）雪霜凛冽，总是寒邪；（雪者，寒凝结也。霜者，肃杀气也。凛冽，寒威也。三者皆为寒变，故曰寒邪。仲景云：冬令严寒，最成杀厉之气。）酷日炎蒸，皆为暑类。（酷，烈也。炎，火势也。蒸，热气熏蒸也。故在天为日，在地为暑，在人以心应之。凡此之类，皆为暑也。）伤寒则脉紧身寒，中暑则脉虚热炽。

　　（仲景云：脉盛身寒，得之伤寒，脉虚身热。得之伤暑。）暑当敛补而清，寒可温散而去。（暑伤气，故多汗，宜敛汗而补虚，如清暑益气汤是也。寒伤荣，故无汗，须发表以散邪，如麻黄汤是也。）诸痉强直，体重 肿，由山泽风雨湿蒸；（经云：诸痉强直，积饮痞膈中满，霍乱体重 肿，皆属于湿。湿者，风雨袭虚，山泽蒸气是也。）诸涩枯涸，干劲皴揭，皆天地整肃燥气。（经云，诸涩枯涸，干劲皴揭，皆属于燥。燥者，阳气已降，阴气复升，天地整肃凄怆，风劲气也。）湿则害其皮肉，燥则涸其肠胃。（经云：地之湿气，感则害人皮肉筋骨。燥者，阳明燥金之化，胃与大肠皆属阳明，故因其类而感之。肠胃受邪，故有枯涩燥结之病生焉。）西北风高土燥，常苦渴、闭、痈疡；（西北高寒，多生燥病，故渴、闭、痈疡之病多。）

　　东南地卑水湿，多染疸、肿、泄痢。（东南地卑多湿，故黄胆、浮肿、泄痢之湿病多。）其邪有伤、有中，盖伤之浅而中之深；（凡风、寒、暑、湿之邪，有伤、有中。伤者，伤于气血之分，肤腠之间，由浅而渐深，传之入里，故缓而浅。中者，其邪直入于中，故急而深。）在人有壮、有怯，故壮者行而怯者剧。（壮者，元气充，肤腠密，邪不能侵，虽中邪，气行而散，弗能为害。怯者，气虚里疏，邪易得而伤之，且气弱不行，则病也。仲景云：邪毒入于腠理，相传于荣卫之间，壮者气行，不能为害，怯者则着而成病。此之谓也。）天、人七火，君、相、五志。（君相二火，天成也。五志之火，人为也。故曰天人七火。）为工者，能知直折、顺性之理而术可通神；（君火，阳火也，可以冰水寒凉直折治之。相火，阴火也，不可正治，当顺其性而伏之。此治火之妙法，识此理之玄，其术神矣。）善医者，解行反治、求属之道，而病无不治。（善治者，以热治热，以寒治寒，如寒因热用，热因寒用，则其邪易从。经云：病服冷而反热，服热而反寒，当求其属以衰之。热之不已，责其无水；寒之不除，责其无火。壮水济火之法，故曰“求属”。所谓壮水之源，以镇阳光；壮火之主，以消阴翳是也。知此者，则无不可治之病也。）虚火、实火，补、泻各合乎宜；（丹溪云：虚火可补，实火可泻。）湿热、郁热，攻、发必异乎剂。（湿热甚，攻之。郁热甚，发之。各异其剂也。）既通六气之机，可垂千古之誉。（识此风、寒、暑、湿、燥、火六气之病机，可垂名。）

　　尝闻血属阴，不足则生热，斯河间之确论；气属阳，有余便是火，佩丹溪之格言。（阴虚则火盛，气旺则生火，此二贤发前人所未发也。俱有详论，此不赘及。）气盛者，为喘急，为胀满，为痞塞，兼降火必自已；（喘急者，气上升也。胀满者，气不舒也。痞塞者，气不通也。虽乃气之有余，是皆火之使然，不治气而降火者，治其本也，盖气是标，火是本。）血虚者，为吐衄、为烦蒸，为劳瘵，匪清热而难痊。吐衄者，火载血上行也。烦蒸者，火气熏蒸也。劳瘵者，阴虚火动也。虽皆血虚之候，人不息则煎熬真阴而血益亏也。理中汤治脾胃虚冷，（理中汤补脾胃，逐寒邪。）润下丸化胸膈痰涎。（痰涎盛者，由火炎于上，水液上腾以救火，不能润下，故肾益虚而火益炽。丹溪制此药使火下降，则水归源而下润，故以名之。）暴呕吐逆，为寒所致；（胃有暴寒则吐逆。河间云：食已暴吐，是无火也。）久嗽咯血，是火之愆。（久嗽咯血者，火炎而克肺金也。）平胃散疗湿胜濡泄不止，（濡泄者，所下多水，湿自甚也，故用平胃散以渗其湿。）益荣汤治怔忡恍惚无眠。（怔忡，心悸动也。恍惚，如人将捕之，惕惕然之状也。

　　皆荣血不足，致心神不宁，故无眠，益荣汤主之。）枳壳散、达生散令孕妇束胎而易产，（膏粱之人，奉养太过，则脂肥，安逸太过，则气不运，每有难产之患。二药特以削其气而束其胎，故令易产。达者，小羊也。羊生子而无留难，毛诗所谓：先生如达是也，盖取意如此，故曰达生散。）麻仁丸、润肠丸治老人少血而难便。

　　（老人血少不得荣润大肠，故多闭结，不可峻攻。二药所以养血润燥而便自通。）定惊悸须索牛黄、珠、珀，（镇坠之剂，故能定惊。）化虫积必仗鹤虱、雷丸。（人有虫积，用此化之。）通闭以葵菜、菠 ，取其滑能养窍；（戴人用此以润老弱人之燥结，取其滑利也。）消瘿以昆希、海藻，因其咸能软坚。（丹溪取咸寒之剂消坚结之瘿气。）斯先贤之秘妙，矧后进之无传。

　　所谓：夏伤于暑，秋必作疟。近而暴者，实时可瘳；远而 者，三日一发。（经云：夏暑汗不出者，秋成风疟。发于夏至后、处暑前者，近而暴也，受病浅，可截而已。发于霜降后者，远而 也，受病深，三日一发，名曰 疟。 ，老疟也，久而不已，成疟母。）若瘅疟，但用清肌；（瘅疟者，但热不寒，清肌解表热自已。）

　　在阴分，勿行截药。（老疟者，多发于下午阴分，脏病也，不可截之，宜用血药，引入阳分，方可截之，斯无害于元气也。）人参养胃治寒多热少而虚；柴胡清脾理热多寒少而渴。（邪盛气虚，故寒多热少，名曰寒疟，人参养胃汤。热多寒少而渴者，暑疟也，大、小柴胡汤及清脾饮。）

　　自汗阳亏，盗汗阴弱。（阳虚则腠理不密，故自汗。阴虚则相火动，故盗汗出于夜，寐出寤敛，有似于盗，故名“盗汗”）。嗽而无声有痰兮，脾受湿侵；咳而有声无痰兮，肺由火烁。（无声有痰曰“嗽”，有声无痰曰“咳”。脾受湿而不运，故多痰。肺受克而不清，故上逆，火郁其痰也。）霍乱有寒有暑，何局方泥乎辛温？！（寒、暑皆令霍乱，寒者温之，暑者清之。局方独以寒立论，不及之暑，误人多矣！当阅戴人之论，则思过半矣。）积聚有虚有实，岂世俗偏于峻削！（五积者，五脏之所生；六聚者，六腑之所成。世俗不辨虚实，一概巴、 破耗之药攻削，盖不知洁古有养正积自除论。）当知木郁可令吐达，（木郁达之，是吐之令其条达也。）金郁泄而土郁夺，水郁折而火郁发泄。发即汗、利之称；折、夺是攻、抑之别。（金郁泄之，谓利窍兼分导，令其渗利也。火郁发之，谓汗之，令其疏泄也。

　　土郁夺之，谓攻下，使无壅滞也。木郁折之，谓抑之制其冲逆也。）倒仓廪、去陈 ，中洲荡涤良方；（二法皆所以荡涤肠胃之宿垢积滞，推陈而致新也。）开鬼门、洁净府，上下分消妙法。（开鬼门者，谓开腠理，使汗，泄其上部之湿；洁净府者，谓清水道，以利下部之湿。）如斯瞑眩，反掌生杀。（《尚书》云：若药不瞑眩，厥疾弗瘳。凡施瞑眩之剂者，死生反掌耳。）辄有一失，悔噬脐之莫追；因而再逆，耻方成之弗约。

　　（经云：一逆尚引日，再逆促命期。可不慎之！稍有差失，悔之勿追矣！罗谦甫云：粗工绝气危生，不能约方故也。盖约方犹约囊，囊弗约则倾溢，方弗约则戕人生，初学人当玩“方成弗约”之论。）

