<!-- { "loadSidebar": true } -->
　　【脉】翻胃噎膈，寸紧尺涩。紧芤或弦，虚寒之厄。关沉有痰，浮涩脾积。浮弱气虚，涩小血弱。若涩而沉，七情所搏。

　　虚

　　虚而不能荣润大肠，故便难。盖幽门不通，上冲吸门，食不能纳，年老者难治，年少者犹可保全，四物汤加桃仁、红花、麻仁、枳壳，结甚者，暂加熟大黄以导其滞，量人虚实用之。中年人，四物汤加童便、韭汁、牛、羊乳、竹沥姜汁。气虚者，参苓白术散。气虚有火兼痰者，七圣汤。阴虚火上冲者，四物汤加知母、黄柏、姜汁、竹沥。若饮食少思，大便不实，胸膈痞闷，吞酸嗳腐，食不化而反出，是为脾胃虚寒，即王太仆所谓：食入反出，是无火也。用六君子汤加炮干姜，白豆蔻、黄连、制吴茱萸，如不应，用八味丸补命门火以生脾土。

　　四物汤（方见血证。）

　　参苓白术散治脾胃虚弱，饮食不进，呕吐泄泻。

　　人参（二钱，去芦） 茯苓（二钱，去皮） 白术（二钱，土炒） 干山药（二钱，炒） 甘草） 二钱，炙） 白扁豆（去皮，姜汁浸，炒，一钱五分） 莲肉（炒，一钱） 砂仁（炒，一钱） 桔梗（炒，一钱） 薏苡仁（一钱）

　　上为细末，每服二钱，枣子煎汤调下。七圣汤治翻胃呕吐。

　　半夏（一钱） 黄连（一钱） 白豆蔻（一钱） 人参（一钱） 白茯苓（一钱） 竹茹（一钱） 生姜（三片）

　　上锉，一剂，水二钟，煎八分，空心热服。

　　六君子汤（方见脾胃。）

　　八味丸即六味丸加肉桂、附子。（方见虚损。）

　　实

　　胃中有火，不能停食者，即王太仆所谓：食不得入，是有火也。二陈汤加竹沥、姜汁、炒黄连、山栀。便结者，四物汤加桃仁、红花、枳实、黄芩。痰阻者，二陈加枳壳、栝蒌仁、竹沥、姜汁，或用化痰丸。气逆者，脉浮而洪，食已暴吐，气上冲胸发痛，用木香调气散。气滞者，脉沉而伏，二陈汤加木香、砂仁、青皮、枳壳。食与气相假成积者，其脉浮而匿，其症或先痛而后吐，或先吐而后痛，治法当以小毒药去其积，槟榔、木香行其气。下焦有寒者，其脉沉而迟，其症朝食暮吐，暮食朝吐，小便清，大便闭而不通，治法当以通其闭塞，温其寒气。大便渐通，复以中焦药和之，不令大便秘结而自愈也。

　　二陈汤（方见痰证。）

　　化痰丸（方见痰证。）

　　木香调气散白豆蔻（二两） 丁香（二两） 木香（二两） 檀香（二两） 藿香叶（八两） 炙甘草（八两） 砂仁（四两）

　　上为末，每服二钱，入盐少许，沸汤点服。

　　一方治翻胃之要药。

　　韭汁（二两） 牛乳（一盏） 生姜（半两，取汁） 竹沥（半盏） 童便（一盏）

　　上五味，和匀顿服，或入煎剂中同服尤佳。

　　一方治翻胃极效，用螃蟹洗净，入水中，蟹背上水要高三、四指，以香油一小盏入水中，将两指捻白面撒水上，蟹脐内白沫即出，次日去蟹，留水晒干为末，每服五分，淡烧酒下。

　　卷五

　　噎膈证六

　　【歌】噎膈生于血液干，或因气火或因痰。近于咽嗌名为噎，水饮能吞食物艰。胃脘之间成膈证，食虽能进下关难。要参脉症求虚实，勿泥辛香概作寒。

　　【论】丹溪云：噎病生于血干。盖胃为水谷之海，脾为消化之器，清和则健运，能为诸经行其津液，稍有不行，则留滞壅塞，而噎膈之病作矣。世人皆遵局方，但有呕吐者，便用香燥热药，偏助其火，不思此病原因燥结枯槁而成，复用香燥热药治之，其谬甚矣！其始，胃液凝聚，其久也，脾气耗败，传化渐迟。乌、附、丹毒服之积久，血液俱耗，胃脘干槁。其槁在上，近咽之下，水饮可行，食物难入，间或可入，入亦不多，名之曰“噎”。其槁在下，与胃为近，食虽可入，难尽入胃，良久复出，名之曰“膈”，渐成反胃，小便秘，大便如羊粪，名虽不同，病出一体。

　　夫血，阴也。阴主静，内外两静，则脏腑之火不起，金水二气有养，阴血自生，肠胃津润传化合宜，何噎之有？世人概用香燥热药者，不知此理也。子和引《内经》三阳结为膈立论，力辨世人热药之误，可谓明矣！又有以承气治之，失之太峻也。盖咽有因火气冲逆，食不得入者，脉数大。有因痰饮阻滞者，脉结滑。有七情郁结者，脉沉涩。

　　有因瘀血积滞，盖阳无阴不能失化，阴失位，阳伏其中，传化不变而反上行，其脉芤涩。因气者，从气治；因血者，从血治；因痰者，导之；因火者，壮水制之，岂专以辛香燥剂乎！若脾胃阳火衰微，不能运化者，暂以辛温药开其结滞，仍以益阴养胃为主。若概以局方辛香燥热之药以火济火，重耗其津液，则大便闭结，幽门不通，上冲吸门，而噎膈转甚矣。此千古之弊也！达按：前证多起于忧郁，忧郁则气结于胸臆而生痰，久则痰结成块，胶于上焦，道路狭窄，不能宽畅，饮或可下，食则难入，而病已成矣。好酒之徒患此者，必是顽痰，盖酒能发火，火能成痰，痰因火煎，胶结不开，阻塞道路，水饮下咽，亦觉痛涩。若以血槁治，投当归、地黄等药，血未必润，反助其痰，病何由愈！若黑瘦之人，真阴素虚，常觉内热，又不嗜酒，或过服香燥热药者，当以血槁治。

　　痰气

　　喜怒七情伤于脾胃，郁而生痰，痰与气搏，升而不降，饮食不下，气留于咽嗌者，快气饼子、四七汤主之。

　　痰郁者，化痰丸。关格者，必用吐以提其气。若横格，不必在乎出痰也。有痰亦宜吐，涌痰汤。其关格者，详本条内。

　　快气饼子治气郁不快，食下则胸膈噎塞疼痛。

　　莱菔子（炒，二两） 紫苏子（一两） 橘红（一两） 白豆蔻（一两） 白茯苓（一两）

　　上为细末，炼蜜和姜汁为饼子，时时噙嚼之。

　　四七汤治七情气郁，结聚痰涎，状如破絮，或如梅核在咽喉之间，咯不出，咽不下。并治中脘痞满，痰涎壅盛，上气喘急。妇人有孕恶阻，亦宜服之。

　　半夏（一钱半） 白茯苓（一钱三分） 苏梗（一钱） 浓朴（一钱）

　　上锉，一剂，生姜七片，大枣一枚，水二钟，煎八分服。

　　化痰丸（方见痰证。）

　　涌痰汤甘草（一两） 桔梗（一两） 瓜蒂（五钱） 枳壳（五钱） 陈皮（五钱）

　　上，用水十碗，煎至五碗，去渣，连连饮尽，浸浮其痰，发一恶心，即大吐。得宽后，可服参苓白术散调理，不致复发矣。

　　火

　　上焦火盛冲逆，食不得下而呕者，和中桔梗汤加竹茹、枇杷叶，渴者，去半夏，加麦冬。大便燥结者，人参利膈丸微下。血少阴虚，火盛不得眠，食入反出者，朱砂安神丸。

　　和中桔梗汤（方见呕。）

　　人参利膈丸治胸中不利，痰咳喘满，和脾开滞，推陈致新，治噎膈之圣药。

　　木香（一两） 槟榔（一两） 人参（一两） 当归（一两） 藿香（一两） 甘草（一两） 枳实（一两） 大黄（酒浸，一两） 浓朴（姜制，一两）

　　上为细末，水丸，温水送下五十丸，如桐子大。仍用猪胆导之，得通便佳。

　　朱砂安神丸（方见惊悸。）

　　虚

　　血气槁弱而成噎塞者，养血汤，或润血饮子。脾虚，中气不足，八珍汤加橘皮、竹茹、枇杷叶。

　　养血汤当归（二钱） 生地黄（二钱） 玄参（二钱） 阿胶（二钱） 知母（二钱） 红花（五分，酒洗） 桃仁（五分，研泥）

　　上锉，一剂，水二盏，煎八分，加生白蜜二匙服。

　　润血饮子（增）

　　治血槁成噎。

　　水一钟，入阿胶一两，化开，煎至七分，加竹沥半盏，人乳一盏，蜜五匙，徐徐服之。

　　瘀血

　　瘀血则脉涩，桃仁承气汤下之。

　　桃仁承气汤（方见本条下。）

　　卷五

　　痞满证七

　　【歌】胸中满闷名为痞，外面殊无胀急形。食积结痰兼湿热，气虚不运病根深。

　　【论】痞者，否也，不通之意，由阴伏阳蓄，气血不运而成。处心下，位中央，填满痞塞，皆土之为病也，然痞与胀有轻重之分。痞则内觉痞闷，而外无胀急之形也。有中气不足，不能运化者；有饮食痰结，不能施化者；有湿热太甚而成者，当随证分消。虚者补中益气汤，不可峻剂攻之；实者略与疏导。昧者苟图一时通快，喜行峻利，多致危殆也。

　　【脉】痞满滑大，痰火作孽。弦伏中虚，微涩衰劣。

　　中气不足

　　中气不足，不能运化精微而为痞闷，脉弱无力，不可用利药攻之，补中益气汤。久服中气充满，清道健运，痞自除也。

　　补中益气汤（方见内伤。）

　　食积

　　饮食内伤，不能克化而痞者，枳术丸或保和丸，或枳桔二陈汤加神曲、麦芽、山楂。心下虚痞，按之痛者，枳实消痞丸、黄连泻心汤。

　　枳术丸（方见脾胃。）

　　保和丸（方见伤食。）

　　枳桔二陈汤（方见脾胃。）

　　枳实消痞丸枳实（一钱，炒） 山楂肉（一钱） 黄连（炒，一钱） 神曲（炒，一钱） 甘草（炙，一钱） 猪苓（一钱） 泽泻（八分，去毛） 浓朴（姜汁拌炒，八分） 砂仁（八分，炒） 陈皮（一钱） 人参（一钱，去芦） 黄芩（一钱，炒） 干姜（八分） 姜黄（八分） 白术（炒，一钱）

　　上未，蒸饼丸，梧子大，每服五十丸，食后白汤送下。

　　黄连泻心汤黄连（一钱二分） 浓朴（一钱，制） 干姜（八分） 甘草（五分） 人参（八分） 白芍药（八分）

　　上锉，一剂，姜三片，水二钟，煎八分，空心热服。

　　湿热

　　湿热太甚而痞者，黄连泻心汤。有热，三黄泻心汤。火邪乘脾而痞者，二陈加黄连、黄芩、栝蒌。

　　黄连泻心汤（方见前。）

　　三黄泻心汤大黄（三钱） 黄连（三钱） 黄芩（三钱）

　　上锉，一剂，水二盏，煎一盏，热服。

　　二陈汤（方见痰证。）

　　痰滞

　　痰气阻滞中州而为痞者，小陷胸汤，或枳桔二陈汤加黄连、栝蒌、天花粉。痰气壅满，心胸痞满不宽，导痰汤。

　　小陷胸汤半夏（六钱） 黄连（三钱） 栝蒌（小者一个，大者半个）

　　用水二钟，加生姜三片，先煎栝蒌，约钟半许，入半夏、黄连，煎至一钟，温服。

　　枳桔二陈汤（方见脾胃。）

　　导痰汤（方见痰证。）

　　卷五

　　恶心证八

　　【歌】畏食分明是恶心，呕而无物亦无声。胃中寒气兼痰火，随证斟量细辨明。

