<!-- { "loadSidebar": true } -->
　　败毒散治协寒便血。

　　羌活（一钱，去芦） 独活（一钱，去芦） 柴胡（一钱，去毛） 前胡（一钱，去芦） 枳壳（炒，八分） 茯苓（八分，去皮） 川芎（七分） 甘草（五分，炙） 桔梗（八分，去芦）

　　姜三片，水二钟，煎一钟服。

　　卷六

　　脱肛证十四

　　【歌】肺经蕴热肛门闭，肺气虚时脱出肛。更主血虚与血热，须知治疗不相同。（肛音工。）

　　【论】夫肺与大肠相为表里，故肺脏蕴热，则肛门闭结，热极反挺出其肛也。肺气不足，不能收敛，则肛门脱出，故妇人生产用力过者，及小儿痢久不已者，多致脱肛，即可见也。亦有血热、血虚，亦令脱肛也，审而疗之。

　　气虚

　　气虚不能收敛，脉虚，或久病后脱肛，补中益气汤。（方见内伤。）丹溪云：气虚者，宜大补元气兼升提，人参、黄 、川芎、当归、芍药、升麻、柴胡，外肥皂水洗之。

　　气热

　　气热及内有热，脉数者，三补丸加柴胡、升麻。又有气热盛而脱肛者，条芩六两、升麻一两，神曲糊丸，空心白汤下五钱。

　　三补丸治热盛脱肛。

　　黄芩（炒，一两半） 黄柏（炒，一两半） 黄连（炒，二两半）

　　末之，炼蜜丸如桐子大，每七十丸，空心白汤送下。

　　血虚

　　血虚者，或因失血后，脉芤涩，四物汤加黄 、升麻、柴胡。（方见血证。）外用五倍子为细末涂之，以手托而上之，至五、六次，待收乃止。

　　血热

　　内原有热证，血虚，脉数而虚者，四物汤加炒黄柏、柴胡、防风、秦艽、升麻，或凉血地黄汤加升麻、柴胡、防风、秦艽。（方见血证。）

　　卷七

　　痫证一

　　【歌】牛马猪羊鸡五痫，治须寻火与寻痰。更将痰火分多少，识得枢机总不难。

　　【论】夫痫有五：马痫则张口摇头马鸣；牛痫则目正直视腹胀；猪痫则喜吐沫；羊痫则扬目吐舌；鸡痫则摇头反折善惊。盖以其形之类而名之也。古者既有五痫之名，治无分别，概用香窜镇坠之药，殊为未当。丹溪云：痫病盖因痰涎壅盛，迷瞒孔窍，发则头旋颠倒，手足搐搦，口眼相引，胸背强直，叫吼吐沫，食倾乃苏，大率属痰与火。法当寻火寻痰，分多分少治之。亦有因惊而得者，惊则神不守舍，舍空而痰聚也，宜以行痰为主，佐以定悸宁心安神可也。彼香窜燥剂，宁不助火耗气乎？！

　　痰

　　痰者，动则有声，脉滑，涎沫出，必得吐，后用安神丸。大率以行痰为主，二陈汤加南星、栝蒌、黄连。

　　（方见痰证。）

　　安神丸治痰痫。

　　黄连（一两五钱，酒制） 朱砂（水飞，一两） 生地黄（一两） 当归（一两，酒洗） 甘草（炙，五钱）

　　蜜丸，每五十丸。

　　火

　　火者，有热面赤，脉散。大抵肥人痰多，瘦人火多，宜吐后用平肝，青黛、黄连、川芎、柴胡，或宁神丹。

　　宁神丹治火盛痫证。

　　天麻（五钱） 人参（五钱，去芦） 陈皮（五钱） 白术（五钱，炒） 当归身（五钱） 白茯苓（五钱） 荆芥（五钱） 僵蚕（五钱） 独活（五钱） 远志（五钱，去心） 犀角（五钱） 麦门冬 枣仁（炒，五钱） 辰砂（五钱，另研） 半夏（一两） 南星（一两） 石膏（一两） 甘草（炙，三钱） 白附子（三钱） 川芎（三钱） 牛黄（三钱） 珍珠（三钱） 生地黄（五钱） 黄连（五钱） 金箔（三十片）

　　酒丸，空心白汤下，五十丸。

　　惊

　　因惊而得者，则神不守舍，舍空痰聚，必先行痰，亦用吐痰。吐后安神丸，（方见前痰痫下。）或三痫丸。

　　三痫丸治一切惊痫。

　　荆芥穗（二两） 白矾（一两，半生半枯）

　　朱砂为衣。

　　卷七

　　癫狂证二

　　【歌】谵言歌走忽逾墙，妄自称尊号曰狂。颠者身僵心不乐，须知二证有阴阳。

　　【论】夫狂者，阳证，其状少卧而不饥，妄言歌笑，逾垣上屋，弃衣奔走，自高贤也，自贵倨也，自辨智也。癫者，阴证，其状僵仆，直视，意不乐是也。丹溪云：大率多因痰结于心胸间，治当镇心神，开结痰。有中邪而得者，以治邪法治之。盖阳虚阴实则癫，阴虚阳实则狂。扁鹊云：重阴者癫，重阳者狂。故癫狂二证，阴阳之不同也。

　　【脉】癫痫之证，阳浮阴沉。数热滑痰，狂发于心。惊风肝痫，弦急可寻，浮病腑浅，沉病脏深。

　　癫脉搏大滑者生，沉小里急者不治。狂脉实大者生，沉小者死。癫脉虚可治，实则死。

　　癫证

　　癫者，癫狂如有所见，经年不愈，心经有损，是为真病。若悲哭呻吟，为邪所凭者，非狂也，用蚕故纸一味烧灰，好酒调服二钱。癫风麻仁汤。颠疾失心者，宜助心气，用灵苑方。

　　癫风麻仁汤麻仁（四升）

　　水六升，猛火煮七合服。

　　灵苑方助心气。

　　朱砂（一两，研） 枣仁（半两，炒，研） 乳香（半两，研）

　　上作一服，温酒下，以醉为度，勿令吐，服后便令睡，待其自醒，则神魂安矣。万一惊触，不可复始。

　　狂证

　　狂邪者，发作无时，披头大叫，逾垣上屋，不避水火，弃衣奔走，欲杀人，苦参丸。卒狂妄言者，针大拇指甲上去一韭叶许。大抵狂病，宜大吐、下则可愈，大黄一物汤。

　　苦参丸治狂邪大叫。

　　苦参（不拘多少）

　　蜜丸，薄荷汤下五十丸。

　　大黄一物汤大黄（四两，酒浸一宿）

　　水三升，煎之，分三服。必数日后，方可与食，但得宁静，方为吉兆。不可见其瘦弱减食，便以温药补之，及以饮食饱之，病必再作，戒之！戒之！缓与之食，方为得体，故曰：损其谷气，则病易愈。所以然者，食入于阴，长气于阳故也。

　　按：前二证，必有所因。或因大怒，动其肝风；或因大惊，动其心火；或素有痰，卒为火升，升而不降，壅塞心窍，神明不得出入，主宰失其号令，心反为痰所役，一时发越。若逾垣上屋，持刃杀人，裸体骂詈，不避亲疏，飞奔疾走，涉水如陆者，此肝气太旺，木来乘心，名之曰狂，又谓之大癫，法当抑肝镇心，降龙丹主之。若抚掌大笑，语言不伦，左顾右盼，如见鬼神，片时正性复明，深为赧悔，少倾而状态如故者，此为上膈顽痰泛滥洋溢，塞其道路，心为之碍。痰少降，则正性复明，痰复升，则又发，名之曰癫，法当利肺安心，安神滚痰丸主之。

　　降龙丹抑肝镇心。

　　黑铅（一两，熔开，投水银一两，不住手炒，炒至成粉为度，名曰银钞） 朱砂（五钱） 蛇含石（五钱，火内 过） 金箔（五百片） 银箔（五百片）

　　研细，丸如芡实大，每服三丸，茯神汤磨化下。

　　安神滚痰丸礞石（一两， ） 风化硝（一两） 朱砂（一两） 沉香（五钱） 珍珠（五钱）

　　共末，煎天麻膏，丸如芡实大，每服三丸，姜汁、竹沥调下。

　　卷七

　　证三

　　【歌】 本非风湿上求，有无汗证见刚柔。角弓口噤如风状，燥剂教君勿妄投。

　　【论】仲景云：太阳病，发热，脉沉而迟，口痉。伤寒发汗过多，因致痉；大发湿家汗，亦成痉；疮家发汗亦成痉；产后去血过多，亦成痉。其证身热足寒，颈项强急，恶寒，时头热面赤，目脉赤，独头摇，卒口噤，背反张者是也。有汗曰柔痉，无汗曰刚痉。刚痉属阳，柔痉属阴。丹溪云：痉属太阴湿土。故经云：诸痉强直，皆属于湿。盖湿土过极，反兼风化制之。然兼化者，虚象，而实非风也，切不可概作风治而用燥药。大率属气虚，亦有火兼痰者，宜辨之。若身凉，手足冷，脉沉细者，为阴痉。若口眼牵扯，手足战摇伸缩者，为风痰。若发热喘嗽生痰，为痰火，宜随证治之。若目瞪口开，昏冒不知人者，不治。并用如圣饮加减治之。

　　如圣饮治刚、柔二痉，与螈 同治法。

　　羌活（上） 防风（中） 川芎（中） 白芷（中） 柴胡（中） 芍药（中） 人参（中） 当归（中） 甘草（中） 半夏（下） 黄芩（中） 乌药（中）

　　上，用水二盏，姜三片，煎一盏，入姜汁、竹沥温服。

　　有汗曰柔痉，加白术、桂枝。无汗曰刚痉，加苍术、麻黄，或葛根亦可。痰多加贝母、栝蒌、枳实、紫苏子。火盛加山栀仁、麦门冬、花粉，去川芎、柴胡、乌药、半夏、羌活、防风、白芷。如口噤切牙，大便实者，加大黄利之。产后去血过多成痉者，加黄 、熟地黄。

　　卷七

　　厥证四

　　【歌】厥形有六要消详，痰气尸蛔阴共阳。故使四肢成厥逆，阴阳虚实各分张。

　　【论】夫阴厥者，始因泄利，身寒厥冷，足蜷卧，唇口青，自利溲白不渴，脉迟。阳厥者，身热四肢厥逆，大、小便闭涩，脉数，热极反厥也。痰厥者，寒痰迷闷心胸，隧道不行，四肢厥冷，僵仆卒倒不知人事。厥者，气暴逆也，故卒然厥逆不知人，僵仆身冷。蛔厥者，胃寒，蛔虫攻胃，手足厥冷，吐蛔。尸厥者，冒犯不正之气，忽然手足厥冷，肌肤起粟，头面青黑，或妄言，或口噤，昏聩不知人，或因吊丧问病，入庙登 而得。丹溪云：有因气而厥者，身冷脉伏。有血虚而厥者，因血大损故也，脉必芤涩。有因痰滞而厥者，口中流涎，昏不知人，脉沉滑。有气虚而厥者，有所劳伤，气弱不能营运故也。凡此之类，在乎细辨之。

　　阴、阳厥

　　阴厥，理中汤，重者四逆汤，（二方俱见中寒。）外灸关元穴五十壮。阳厥，四逆散。大便闭，热极反厥，大承气汤下之。（方见伤食。）

　　四逆散治阳厥轻者。

　　甘草（炙，一钱） 枳壳（炒，一钱） 柴胡（一钱） 白芍药（炒，一钱）

　　锉一帖，水二钟，煎八分，不拘时服。

　　气、血厥

　　气厥，四七汤、调气散，八味顺气散、（方见气证。）苏合香丸。（方见类中风。）妇人血厥，仓公散、白薇汤。

　　仓公散治血厥。

　　瓜蒂（一钱） 藜芦（一钱） 矾石（飞，一钱） 雄黄（一钱）

　　末之，每用少许，吹鼻中取嚏。

　　白薇汤治血厥。

　　白薇（三钱） 当归（三钱） 人参（一钱半） 甘草（炙，七分）

　　锉一帖，水二盏，煎一盏，温服。

　　蛔厥

　　蛔厥，理中汤加槟榔、川椒，煎吞乌梅丸。（一方见中寒，一见心痛。）不止，用乌梅、川椒、黄柏煎服。

　　盖蛔闻酸、苦则安。

　　尸厥

