<!-- { "loadSidebar": true } -->
　　葛先师有言曰：万病莫若劳瘵最为难治。庸医不究其源，不穷其本，或投之以大寒之剂，或疗之以大热之药，妄为施治，绝不取效。殊不知大寒则愈虚其中，大热则愈竭其内，所以世之医瘵疾者，万无一人焉。今开用药次第于后：如呕吐咯嗽血者，先以十灰散揭住，如极甚者，须以花蕊石散主之，大抵血热则行，血冷则凝，见黑则止，此其理也。止血之后，患人之体必稍疏解，用独参汤一补，容其熟睡一觉，不令惊醒，睡起病势去其五、六。却分病用后诸药：保和汤，止嗽宁肺。保真汤，补虚除热。太平丸，润肺扶痿。消化丸，下痰疏气，随证加减。服药之法：每日三食前，服保真汤；三食后，服保和汤，二药间而服之。每日又浓煎薄荷汤灌漱咽口，用太平丸先嚼一丸，徐徐咽下，再噙一丸，缓缓溶化，至上床时，亦如此用之。盖夜则肺窍开，药味必溜入窍中，此诀要紧！如痰壅盛，先用饧糖拌消化丸一百丸吞下，次却根据前嚼、噙太平丸，令其仰卧而睡。服前七药后，若肺燥，余嗽未除，可煮润肺膏，如常服之。续煮白凤膏食之，复其真元，完其根本。痊愈后，合十珍丸服之，乃收功起身之药也。

　　甲字号十灰散治劳嗽呕吐咯血，先用此揭之。

　　大蓟（一两） 小蓟（一两） 柏叶（一两） 薄荷叶（一两） 茅根（一两） 茜根（一两） 牡丹皮（一两） 棕榈皮（一两） 大黄（一两） 山栀（一两）

　　上，烧存性，为细末，用纸包，碗盖地上一夕，出火毒。用时先将藕汁或萝卜汁磨京墨半盏，调灰五钱，食后服下。如势轻，用此立止，如势盛，血成升、斗者，用花蕊石散。

　　乙字号花蕊石散治劳瘵涌喷血出成升、斗者。

　　花蕊石（不拘多少， 存性，研如粉）

　　上用童便一盏，炖温，调末三钱，食后下。如男子则和酒，女子和醋，与童便调药。服后用独参汤补之。

　　丙字号独参汤治劳瘵止血后，服此补之。

　　人参（二两，去芦）

　　上 咀，枣五枚，水二盏，煎一盏，不拘时细细服之，服后熟睡一觉，后服诸药。

　　丁字号保和汤治劳证久嗽肺痿者服之。

　　知母（酒炒，三分） 贝母（去心，三分） 天花粉（三分） 天门冬（去心，三分） 款冬花（三分） 薏苡仁（二分） 杏仁（泡，二分） 麦门冬（去心，三分） 五味子（二分） 粉草（一分） 马兜铃（一分） 紫菀（一分） 百部（一分） 百合（一分） 桔梗（一分） 阿胶（蛤粉炒，一分半） 当归（一分半） 地黄（一分半） 紫苏（半分） 薄荷（半分）

　　上，用水二盏，姜三片，煎一盏，入饧糖一匙，每日三食后各进一服。

　　血盛加大、小蓟、茅花、蒲黄、茜根、藕节。虚极加鹿茸、郁金、青蒿。痰盛加南星、半夏、陈皮、大腹皮、茯苓、枳壳、枳实。喘盛加桑皮、陈皮、大腹皮、紫苏子、萝卜子、葶苈子。热盛加山栀、黄芩、黄连、黄柏、连翘。

　　戊字号保真汤治劳证骨蒸体热而虚。

　　当归（三分，酒洗） 人参（三分，去芦） 生地黄（三分） 熟地黄（三分） 白术（三分，炒） 黄（三分，蜜炙） 赤茯苓（三分） 白茯苓（三分） 天冬（二分，去心） 麦冬（二分，去心） 赤芍药（分半） 白芍药（分半） 知母（二分，盐炒） 黄柏（二分，盐炒） 五味子（二分） 甘草（一分半） 陈皮（一分半） 柴胡（二分） 地骨皮（二分）

　　上，用水二盏，姜三片，枣五枚，莲心五个，每日三食前各进一服。

　　惊悸加茯苓、茯神、远志、枣仁。淋浊加萆 、猪苓、泽泻。便涩加木通、 蓄。遗精加龙骨、牡蛎、莲须、莲心。燥热加鳖甲、石膏、青蒿。盗汗加浮小麦、麻黄根、黄 、牡蛎。

　　已字号太平丸治劳证久嗽、肺痿、肺痈，噙服除根。

　　天冬（二两，去心） 麦冬（二两，去心） 知母（二两，去毛） 贝母（去心，二两） 款冬花（一两）

　　杏仁（二两，泡） 当归（一两半） 生地黄（一两半） 黄连（一两半） 蒲黄（一两，炒） 胶珠（一两半）

　　京墨（一两） 桔梗（一两） 薄荷（一两） 麝香（少许）

　　上为细末，用白蜜半斤，银锅内炼熟，取起，下诸药末搅匀，再上火熬二、三沸，丸如弹子大，每日三食后，浓煎薄荷汤灌漱喉口，细嚼一丸，津唾咽下，再噙一丸，缓缓溶化。临卧时如有痰盛，先用饧糖拌消化丸一百丸吞下，次噙嚼此丸，仰卧而睡，从其溜入肺窍中，则肺清嗽止。

　　庚字号消化丸治劳证热嗽壅盛。

　　礞石（二两，硝 ） 明矾（飞，二两） 猪牙皂角（二两，炙，去皮、弦） 南星（二两，生用） 半夏（二两，生用） 白茯苓（二两） 陈皮（二两） 枳实（一两半） 枳壳（一两半）

　　上为细末，以神曲和丸，如梧子大，每服百丸，临卧将饧糖拌匀吞下，次噙嚼太平丸，二药交攻即愈。

　　辛字号润肺膏治劳证久嗽肺痿，时常服之。

　　羯羊肺（一具） 杏仁（一两，洗，研） 柿霜（一两） 真粉（一两） 白蜜（二两）

　　上，先将羊肺洗净，次将余药水解薄打扰五味稠粘灌入肺中，白水煮熟食之。此药服前七药后可用，或与七药相兼而服亦佳。

　　壬字号白凤膏治一切大劳大怯，极虚甚惫，咳嗽吐痰咯血，发热，火乘金位，此药固真元，全根本。

　　黑嘴白鸭（一只） 大京枣（二升） 参苓平胃散（一升） 陈煮酒（一大瓶）

　　上，先将鸭缚其脚挂起，随患人之酒量多少，倾鸭血于酒中搅匀，一时饮尽，直入肺中，润补其肺，乃止其嗽。却将鸭 去毛，就胁边开一孔，出其肚杂拭干，将枣子去核，每个入平胃散令满，以麻皮扎定，填满鸭腹中，入鸭于小坛内，四周炭火慢煨，以一瓶酒尽为度，此酒须三次添入，待酒干取起食之，其枣阴干，随意食之，后合十珍丸服之。

　　癸字号十珍丸治一切大劳大怯，极虚甚惫，髓干精涸，血枯气竭，火乘金位，服前药愈后，却服此丸以为收功起身之用也。

　　猪脊膂（一条） 羊脊膂（一条） 鳖（一个） 乌骨鸡（一只）

　　上四味，去骨留肉，用煮酒一大瓶于坛内煮干捣烂用。

　　大山药（五条） 莲肉（半斤） 京枣（一百个） 霜柿（十个）

　　上四味，用井水一大瓶，于坛内煮熟捣烂，与前肉一处再慢火熬，却下后药。

　　真阿胶（四两） 黄蜡（三两）

　　上二味，逐渐下，与前八味和一处，研成膏子，和平胃散末、四君子末并知母、贝母、柏末各一两，搜和成剂，如十分坚硬，再入白蜜同熬取起，放青石上捣为丸，如桐子大，每百丸枣汤送下，不拘时服。

　　青蒿膏治骨蒸劳热。

　　青蒿（一斗五升） 童便（三斗）

　　上，慢火熬童便减至二斗，去蒿，再熬至一斗，入猪胆汁七枚，再熬数沸，甘草末收之，每用一匙，汤下。

　　天灵盖散取劳虫。

　　天灵盖（两指大，以檀香煎汤洗过，酥炙，咒七遍，咒曰：“灵公神，灵母圣，逢传尸，便须定，急急如律令”。） 鸡心槟榔（五个，为末） 麝香（二钱，另研） 阿魏（三钱，研） 甘遂（三钱，为末） 辰砂（一钱，另研） 安息香（三钱，另研）

　　上六味，研极细，和匀，每服三钱，同后汤送下。

　　薤白（二七茎） 青蒿（二握） 甘草（五寸，二根） 葱白（二七茎） 桃枝（一寸） 柳枝（一寸） 桑白皮（一寸） 榴根（一寸，俱用向东者）

　　上八味，须选洁净处，采童便四升，瓦器内慢火煎至一升，去渣，分作三盏，调前药末，五更初服。男患女煎，女患男煎。服药后，如觉欲吐，即用白梅含之，五更尽，须下虫及恶物，黄水黑粪。如服后不见动静，约人行五、七里又进一服，至天明更进一服。如泻不止，用龙骨、黄连等分末之，白水调，及白梅粥补之。

　　虚损用四物汤、（方见血证。）四君子汤、八珍汤、十全大补汤、（方俱见脾胃。）大补阴丸、（方见火证。）六味地黄丸、集灵膏、琼玉膏。泄泻者，白术膏。

　　六味地黄丸白茯苓（三两） 牡丹皮（三两） 泽泻（三两） 干山药（四两） 山茱萸肉（四两） 熟地黄（八两，酒蒸）

　　末之，炼蜜丸如桐子大，每服六十丸，温酒下。

　　集灵膏生精补血消痰。

　　人参（四两，去芦） 生地黄 熟地黄 天门冬 麦门冬 牛膝 枸杞（半斤）

　　用文武火水煎三日，蜜收成膏子，每三匙，白汤下。

　　琼玉膏大补元气。

　　生地汁（十斤） 白蜜（十六斤，炼） 人参（一斤半） 白茯苓（四十九两）

　　拌匀，入坛内封固，桑柴火煮三昼夜，井内一日，去火毒，复煮一日去水气，每服二大匙，白汤或酒任下。

　　白术膏止泻，大补元气。

　　白术（一斤）

　　用水一斗，煎至五升，滤去汁听用。复用水五升，再煎，约耗一半，去渣，合前汁一处，慢火熬成膏子，每服三匙，白汤调下。

　　卷七

　　惊悸怔忡健忘证八

　　【歌】惊悸心中常惕惕，如人将捕时惊惑。延缠不已渐怔忡，寤寐神魂多恍惚。精神短少或多痰，健忘之病因而得。皆缘大恐与大惊，触事丧志心神失。

　　【论】夫人之所主者心，心之所养者血。心血一虚，神气失守，神去则舍空，舍空则郁而停痰，痰居心位，此惊悸之所以肇端也。或耳闻大声，目击异物，遇险临危，触事丧志，则心为之忤，使人有惕惕之状，始则为惊悸。久而心虚停饮，水气乘心，胸中渗漉，虚气流动，水既上乘，心火畏之，心不自安，故怏怏然而怔忡也。

　　日久不已，精神短少，心气空虚，神不清而生痰，痰迷心窍，则遇事多忘；亦因思虑过度，病在心脾，故令转盼遗忘，名曰健忘。三者虽有浅深之殊，皆心脾之病，其所由来者一也。而治之之法，必审其脉之虚实，病之浅深，元气之盛衰，则虚实邪正之情自了然矣。

　　【脉】惊悸怔忡，寸动而弱。寸紧关浮，悸病乃作。饮食痰火，伏动滑搏。浮微弦濡，忧惊过却。健忘神亏，心虚浮薄。

　　惊悸

　　血虚惊悸者，四物汤加贝母、橘红、黄连、山栀，（方见血证。）安神丸。气血两虚者，益荣汤、（方俱见女科。）天王补心丹。

