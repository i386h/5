<!-- { "loadSidebar": true } -->
　　精滑者，不因交感而自泄也，先服妙香散，（方见女科。）或威喜丸。精滑因相火动者，珍珠粉丸。（方见前。）虚者，大补阴丸。（方见火证。）久不止，必用龙骨、牡蛎涩之。

　　威喜丸治泄精。

　　黄蜡（四两） 茯苓（四两，用猪苓一分，瓷器内同煮二十沸，晒）

　　末之，溶蜡搜和如弹子大，每一丸，空心细咽下。

　　卷七

　　淋证十二

　　【歌】血石膏劳肉五淋，便时滴沥痛难禁。细微实滑求虚实，死血阴寒气滞并。

　　【论】夫淋沥者，滴沥涩痛也。闭者，急胀不通也。盖心肾气郁，使阴阳乖舛，清浊相干，膀胱蓄热而水道涩焉，所以滴沥涩痛，欲通不通，甚则窒塞其间，令人闷绝。故小便血热，则为血淋。火气煎灼，而为砂石淋，如汤罐中煎之日久而生碱也。气血结聚，而为肉淋。气血凝如膏糊，为膏淋。因劳而作，为劳淋。丹溪云：淋有五，皆属于热，斯得其旨矣。然有气滞而淋者，有气虚而淋者，有死血而淋者。

　　亦有冷气滞于膀胱而作淋者，盖十无一、二也。然此之类，有冷、热、虚、实之不同，尤当参之以脉证，则有余不足之候，无所逃也。

　　【脉】淋病之脉，细数何妨。少阴微者，气闭膀胱。女人见之，阴中生疮。大实易愈，虚涩者亡。

　　血淋

　　不痛者，为溺血；痛者，血淋也，通闭散。死血作淋，地髓汤。

　　通闭散治血热成淋。

　　香附（五钱） 陈皮（五钱） 赤茯苓（一两）

　　上，末之，每服二钱，水煎，空心服。

　　地髓汤治瘀血成淋。

　　杜牛膝（一合）

　　水五钟，煎耗其半，去滓，入麝香少许，空心服。

　　热淋

　　热淋而痛者，五淋散，或四苓散（即五苓散去桂，方见脾胃。）加木通、车前子、滑石、灯心、瞿麦、蓄，末之，蜜水调下。

　　五淋散治诸淋。

　　赤茯苓（八分） 赤芍药（八分） 山栀仁（八分） 生甘草（七分） 当归（五分） 黄芩（五分）

　　水煎，空心服。

　　砂石淋

　　砂石淋，草豆饮或用寒水石 研，水飞，温水调下。

　　草豆饮治砂石淋。

　　黑豆（一百二十粒） 生粉草（一寸）

　　水煎，乘热入滑石末一钱，空心服。

　　虚淋

　　肾虚成淋者，八味丸或六味地黄丸。（方见劳瘵。）

　　八味丸即六味地黄丸加肉桂五钱、黑附子（炮，去皮、脐）五钱。（方见劳瘵。）

　　劳淋

　　（附气淋）

　　劳淋，四物汤加黄柏、知母、石苇、滑石、琥珀。（方见血证。）气淋，沉香散。

　　沉香散治气淋。

　　沉香（半两） 石苇（去毛，半两） 王不留行（半两） 当归（半两） 滑石（半两） 葵子（七钱半）

　　白芍药（七钱半） 甘草（三钱半） 陈皮（一两）

　　末之，每服二钱，大麦汤下。

　　阴寒

　　冷气凝滞，小便淋痛，木香散。内积寒冷，淋凝如膏糊者，生附汤。凝白如油，萆 厘清饮。

　　木香散治冷淋。

　　木香（五分） 木通（五分） 槟榔（五分） 大茴香（四分） 当归（五分） 赤芍药（五分） 青皮（七分） 泽泻（七分） 橘皮（五分） 甘草（四分）

　　水煎服。

　　生附汤治寒淋。

　　附子（半两） 滑石（半两） 瞿麦（七钱半） 木通（七钱半） 半夏（四钱）

　　每三钱，灯心、姜、蜜水煎服。

　　萆 厘清次益智（一钱） 萆 （一钱） 石菖蒲（一钱） 乌药（一钱） 茯苓（八分） 甘草（七分）

　　上锉，水煎，入盐一捻，空心服。

　　卷七

　　癃闭遗溺证十三

　　【歌】实热溲便故不通，下焦气结号为癃。气虚血弱兼痰闭，一吐提时便有功。虚热故令便不禁，虚寒遗溺在温中。

　　【论】夫肾水潴于膀胱而泄于小肠，此上下相通，故水火既济，则荣卫流行，水窦开阖，便溺通畅，岂有不禁、不利者欤？夫惟心肾不交，水火未济，阴阳不调，则内外关水道窒塞，而有小便癃闭、遗溺之病生焉。

　　盖膀胱与肾为表里，虚则客热乘之，故不能制水，水挟热而行，故数而不通，溺有余沥。肾与膀胱皆冷，内气不充，胞中自滑，故出多而色白。所以热则不通，冷则不禁，理之自然。亦有虚热而遗沥，气虚而不通者，不可不知。

　　【脉】鼻头色黄，小便必难。脉浮弦涩，为不小便。

　　虚闭

　　气虚不能施化，小水不通者，四君子汤加升麻，先服后吐之。（方见脾胃。）血虚而小水不通者，四物汤加升麻，先服后吐之。（方见血虚。）气血两虚，二方合用加升麻。

　　痰闭

　　痰气闭涩于下焦，小水不通者，二陈汤加木通、香附，先服后吐，或蒲黄汤。痰盛肥胖之人，导痰汤取吐即通。（二陈汤、导痰汤二方俱见痰证内。）

　　蒲黄汤治小便不通。

　　赤茯苓（五分） 木通（五分） 车前子（五分） 桑白皮（八分） 荆芥（四分） 灯心（三分） 赤芍药（五分） 蒲黄（生用，八分） 滑石（一钱，研） 甘草梢（七分） 紫苏（五分）

　　上锉，加葱白三个，水煎服。

　　热闭

　　下焦实热，小便不通者，八正散，再用通小便法。茎中痛，热盛闷涩者，导赤散加山栀、大黄。

　　八正散治热闭。

　　车前子（一钱） 瞿麦（一钱） 蓄（一钱） 滑石（一钱） 甘草（一钱） 山栀仁（一钱） 木通（一钱） 大黄（一钱，面裹煨）

　　灯心二十茎，水煎，空心服。

　　导赤散治小便不通。

　　木通（二两） 生地黄（二两） 甘草（一两）

　　水煎服。

　　通小便法用活田螺一个，连壳捣如泥，入麝少许，置脐内，以蛤蜊壳合之，绢帛扎定，少时即通，治噤口痢亦用此法。

　　小便不禁

　　小水不禁，出而不觉，赤者为热，白者气虚。又有虚热、虚寒之不同。内虚湿热，小便不禁，遗沥者，六味地黄丸加牛膝、杜仲、破故纸。（方见前劳瘵证。）三因韭子丸乃治虚寒遗溺之要药。自汗脉弱者，秘元丹。

　　若虚热不禁，补阴丸加益智、人参、干山药。（方见火证。）

　　三因韭子丸韭子（六两，炒） 鹿茸（四两，酥炙） 肉苁蓉（酒浸，二两） 牛膝（二两） 熟地黄（二两） 当归（二两） 巴戟（两半，去心） 菟丝子（两半） 杜仲（一两） 石斛（一两） 干姜（一两） 桂心（一两）

　　末之，丸梧子大，每服百丸，空心酒下。

　　秘元丹固精止溺。

　　龙骨（三两， ） 砂仁（二两） 诃子（十个，泡去核） 灵砂（二两）

　　末之，煮糯米粥，丸如麻子大，空心临卧各用酒下五十丸。

　　卷八　杂科

　　喉痹证一

　　（咽喉十八证 附）

　　【歌】喉痹皆因二火攻，风痰壅热在喉咙。因生血泡咽关闭，性命危于旦夕中。砭血搅痰为上策，寒凉直治定收功。咽喉亦有阴经证，误服寒凉立见凶。

　　【论】《内经》云：一阴一阳结，谓之喉痹。王太仆云：一阴者，手少阴君火心主之脉气也，一阳者，手少阳相火三焦之脉气也，二脉正络于喉。然气热则内结，甚则肿胀，肿甚则痹，痹甚则不通而死。《原病式》云：痹者，不仁也，俗作闭，由闭塞也。火主肿胀，故热客上焦而咽嗌肿胀也。咽喉之疾，死生反掌，肿胀甚者，急宜砭出血为尚，然后用寒凉药随证调之。子和云：喉痹不归之火，相去远矣。以上之说，属火热明矣。

　　亦有伏气病，名肾伤寒，谓非时暴寒，伏毒于少阴，始衰不病，旬日乃发，脉微弱，法当咽痛，次必下痢。

　　当以辛热药攻其本病，顺其阴阳，则水升火降，而咽痛自已。又有少阴伤寒，不传太阳，寒邪抑郁，内格阳气为热，上行于咽门经会之处，寒热相搏，而成咽痹。当以辛温甘苦治其标病，以通咽嗌。二者若误用寒凉，卒致不救，呜呼，冤哉！学人可不深究之？其咽喉十八证，人多未明，开于后，括成歌，以便后学之记诵也。

　　卷八　杂科

　　喉痹证一

　　【歌】十八咽喉君要通，双单乳蛾生喉中。牙蜞风毒牙龈肿，蝉舌之风舌必重。鱼口风如鱼吸水，舌黄舌肿色黄浓。牙根作舋切牙噤，木舌肿如猪舌同。聚毒塞喉风热壅，缠喉风证绕喉攻。连珠五七相连起，更有悬蜞蛊毒风。抢食口中多发泡，崩砂甘口齿断崩。毒名蜂子腮洋烂，松子风令满口红。走注瘰 风连颈，腮肿连牙猎颊风。

　　【论】古有咽喉十八证，后学多不能记，故括成歌。夫单蛾风者，其形圆如小筋头，生于咽喉关上，或左或右，可治；生于关下不见者，难治。双蛾风，两个生于喉间关下是也，难治。蝉舌风者，一名子舌，舌下再生一舌是也。牙蜞风者，牙龈上肿甚，聚毒成疮是也。木舌风者，其舌肿大如煮猪舌，不能转动是也。舌黄风者，自舌上肿痛，黄色是也。鱼口风者，如鱼吸水是也，不治。聚毒塞喉风，喉痹聚毒，涎垂稠实而发寒热是也，关上可治，关下难治。悬蜞蛊毒风者，上眶肿，水食不下，形肿如鸡卵是也。抢食风者，亦名飞丝毒，生口中，或食鲤 恶物，发泡是也。猎颊风者，腮颊结肿，牙尽处肿破是也。缠喉风者，风自颐缠绕，赤色，寒热者是也。松子风者，口内满喉赤如猪肝，张口吐物则气逆关闭，饮食不能是也。崩砂甘口风，自舌下牙龈上肿赤，口内作 如汤热，牙龈渐烂者，亦能脱齿是也。连珠风者，自舌下起，初起一个，又起一个，而甚者，三、五、七、九个，连珠生起是也。蜂子毒者，或在脸腮洋烂，或在喉关舌下作 ，其色黄如蜂是也。走注瘰风者，颈项结核五、七个，皮肤赤肿作寒热是也。

　　【脉】咽喉之脉，两寸洪溢，上盛下虚，脉忌微伏。

　　咽喉热证

　　咽喉热肿，吞水妨碍，语塞，桔梗汤。喉痹及时疫毒，牛蒡子散。风热肿痛，射干汤。缠喉风卒然失音，不省人事，痰壅口噤，解毒雄黄丸。腮肿、单、双乳蛾、木舌、重舌，如圣金锭。咽喉肿闭，舌根肿痛，麝香朱砂丸。喉闭不通，二圣散吹之，或吹喉散、密钥匙。喉痹痛，水谷不下者，通关散，或用射干逆流水吐之，或服千两金丸。喉痹、乳蛾诸证在关上者，必有血泡，用喉针点破即宽。在关下不见者难治，用芦管削尖快，令病患含水一口，从鼻孔中放芦管进击一下，出血妙。

　　桔梗汤治热肿喉痹，饮水妨碍，言语不出。

