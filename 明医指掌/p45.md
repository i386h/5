<!-- { "loadSidebar": true } -->
　　【论】夫婴儿在胎，禀阴阳五行之气，以生脏腑、百骸、气血、筋脉，其形虽具，肌体未实，骨骼未成，阳气既足，阴血未全，所以不可太饱暖以销其阴，此丹溪先生之大戒也。然儿在母腹中，必借母气血所养，故母热则子热，母寒则子寒，母惊则子惊，母弱则子弱，所以有胎热、胎寒、胎惊之证。初生未啼时，口中尚有恶汁，急令拭去，更用甘草、黄连、朱砂、蜜频与之，以解三秽液毒。不惟无惊、热之患，抑免痘疹之忧也。

　　月里常令啼哭，则胎中所受热毒从而散之，胎中惊气得而解之，则旬日之间，无重舌、木舌、口噤、胎风、胎热、胎惊之病。断脐后，脐或方褪而尚未干燥，频浴之，则风湿侵入脐中，而有脐风、撮口之证。乳食太多，则有吐乳、泄利、腹痛、痰涎、惊、疳、风、痫之证。绵衣太暖，则阴内销，使儿娇怯多病，略见些少风寒，便易感冒，皆保重太过之所致也。所以贫儿坚劲无疾，富儿柔脆多夭者，譬之草木方生，以物覆盖紧密，不令见风日雨露，则萎黄柔弱必矣。今之昧者，往往罹此而不能育养其子，后之子益加珍爱，尤悔前子之不饱暖而死，竟不知其过爱而反害之也。呜呼，痛哉！

　　初生证

　　小儿初生下，口中尚含胎血，如有手快稳婆，随即以手斡退场门中血与宿汁，此是胎毒，用拭秽法。

　　有儿生下即死者，可看上 有泡，急以摘破，绵拭去血，血勿入喉即活。

　　小儿初生气绝，不能啼者，以绵衣包，勿断脐，将胞火上烧，仍将大纸捻蘸油，点灯烧脐带即活。

　　如生下二便不通者，急令人以汤漱口，吸咂儿前、后心及手、足心、脐下共七处，红赤为度。

　　拭秽法预以甘草细切少许，临产时以绵裹沸汤泡盏内覆温。收生之际，以软绵裹指，蘸甘草汁拭其口。次用黄连细切，沸汤泡良久，滤净，拭儿口中，吐去恶汁。更与朱砂一大豆许，细研，以蜜一蚬壳调匀，抹儿口，服之非独镇心定魄，安神解毒，更能益肝胆，除烦热，辟邪气也。

　　卷十　小儿科

　　月里众疾二

　　【歌】寄语人家初诞儿，勿令频浴水侵脐。或缘客气相冲忤，撮口脐风病患危：木舌噤风诚可畏，十朝内染却难医；生黄生赤兼生呕，胎热胎寒胎瘦肥；更有胎惊并内 ，脏寒不乳夜间啼。皆因禀受胎中毒，致使初生病染躯。五日以来便溺闭，要将良法急通之。若还妊母遵胎教，宁得婴儿此证罹？【论】夫初生婴儿，如草之萌芽，花之嫩蕊，血气未充，肌肤未实，稍有伤触，为患匪轻，故古人以“芽儿”名之。凡儿初断脐之后，不可频浴，不惟风湿侵脐，抑且风寒感冒，为病莫当。若脐嫩入水，便有脐风之患。不禁生人，或异物触忤，便有口噤、客忤、惊啼、厥逆之变。乳食重复，不能消克，便有生痰、气逆之病。过于温暖，则阴消内热，便有生赤、生黄、疮疡、丹疹、赤目、重舌、木舌之病。过凉则脏冷，便有夜啼、腹痛、泄利、盘肠内 之疾。然调理之法，在乎适中可也。

　　有受胎气成病，如噤风、木舌风者，由胎中感受热气，流毒于心脾，故形见于喉舌。生下复为风邪搏击，名曰犯风噤也。撮口脐风者，亦由胎气挟热，兼风热入脐，流毒心脾故也。若母恣食热毒辛辣，则生子成胎热病。嗜食生冷，则生子成胎寒证。母受湿而传于胎，则子生下发黄如金，名曰胎黄。母受热而传于胎，则子生下肌肤赤如丹涂，及为胎肥、胎瘦之候。若怀孕受惊者，则月里有胎惊、痫、 之疾。若妊母恣食肥、甘、酒、面、野味、腥膻一应寒热之物，及动止无忌，故令儿不寒则热，不虚则怯。热则壅，寒则作泄，虚则作惊，怯则作结。善为治者，寒则温之，热则凉之，虚者壮营，怯者益卫，惊则安神，结则微利，壅则清解，泄则固脾，风则祛逐，湿则分消，痰则开豁。

　　胎黄

　　儿生下遍体黄如金，此胎中受湿热也。其证壮热，大便不通，小便如栀汁，乳母可服生地黄汤加茵陈，忌食热毒之物。

　　生地黄汤乳母服，亦与儿服。

　　生地 赤芍 川芎 当归 花粉（等分）

　　水煎服。

　　胎赤

　　小儿月里遍身生赤，肌如丹涂者，此胎中受热毒也，母服清凉饮子，外以蓝叶散涂之。

　　清凉饮子治一切里热、血热。

　　当归 赤芍 甘草 大黄上，水煎服。

　　蓝叶散治一切丹毒赤肿，身热，风热毒盛，赤如丹涂。

　　蓝叶、浮萍、水苔同研烂绞汁，调朴硝、土朱涂之。

　　发呕

　　儿初生下便呕者，此由拭口中秽血不尽，咽下，故令儿吐也，木瓜丸主之。大哭后食乳而呕者，必乳停膈中，气不宣通，故呕也，消乳丸主之。（即消食丸，见变蒸门。）

　　木瓜丸木瓜末 木香末 槟榔末 麝香（各一字）

　　蜜丸，粟米大，每服三丸，甘草水下。

　　脐风撮口口噤

　　初生儿有三病，一口噤、一撮口、一脐风，皆是急病，噤口尤甚，过一腊方免此证。初生七日内外，忽口噤不乳，与撮口相似，但口噤面赤多啼，口不吐白沫，与撮口面青啼不出，口吐白沫者异，将天南星去皮、脐，研为细末，龙脑少许合和，用指蘸生姜汁，同药末于大牙根上擦之，立开。

　　脐风者，壮热痰盛，眼翻口噤是也，天麻防风丸。

　　撮口者，唇撮聚不能开，蝎梢散。

　　钱孔纯云：脐风、撮口，若两眉青色，脸赤腹胀，不可用药。《圣惠方》云：先撮口而生惊，若脐边青黑，撮口不开，是为内搐，不治，爪甲青黑即死。

　　天麻防风丸（方见惊风。）

　　蝎梢散治百日内撮口、脐风及胎风。

　　蝎梢（四十九个） 僵蚕（四十九个） 片脑（少许，另研） 麝香（少许，另研）

　　先将薄荷包扎蝎梢、僵蚕在内，炒薄荷叶干为度，共研细，入脑、麝末研匀，用紫雄鸡肝煎汤调下。

　　胎惊

　　胎惊者，生下至月里就惊踢抽掣，握拳发热者，抱龙丸、至圣保命丹。

　　按：前证是五内感受，发为真搐，难治，发不过两、三次必死。

　　抱龙丸治惊风痰喘咳嗽，保肝使心火不炽也。

　　天竺黄（一两） 雄黄 朱砂（各五钱） 胆星（四两）

　　上研极细末，蜜丸龙眼大，每服一丸，薄荷汤调下。

　　至圣保命丹治胎惊搐搦痰盛及一切急、慢惊风。

　　天南星（炮） 僵蚕（炒，去丝、嘴） 防风（各五钱） 全蝎（三十个，去虿泥，焙干） 白附子（炮）

　　天麻（炒） 蝉蜕（各四钱） 雄黄（一钱） 麝香（少许）

　　上末，蜜丸一钱重，朱砂、金箔为衣，薄荷、灯心汤下。

　　胎热

　　胎热者，胎中受热也，大、小便不利、丹毒、疮疡、赤疹、赤目、重舌、木舌、口疮是也，大连翘饮、五福化毒丹。

　　大连翘饮柴胡 防风 荆芥 连翘 黄芩 山栀 木通 滑石 车前 瞿麦 蝉蜕 赤芍 甘草便秘热盛者，加大黄。

　　五福化毒丹玄参（三两） 桔梗（三两） 甘草（七钱） 牙硝（五钱） 青黛（一两） 人参（七钱） 茯苓（一两半）

　　一方加黄连（一两，炒）

　　末之，炼蜜丸一钱，朱砂衣，薄荷汤下。疮疹后余毒上攻，口齿臭气，生地黄汁化下。

　　胎寒

　　胎寒腹痛，泄而不乳，用白姜散、当归散。

　　白姜散治胎中受寒，腹痛不乳。

　　木香 槟榔 陈皮 甘草（炙） 肉桂 白姜（等分）

　　每服一钱，水一合，煎，以绵蘸吮之。

　　呕，加木瓜、丁香。

　　当归散治胎中受寒，厥逆便青，心腹疼，内 。

　　当归（二钱） 木香 肉桂 人参 甘草（减半）

　　姜、枣煎。

　　胎肥胎瘦

　　胎肥，生下肌肉浓，遍身色红，盈月后渐渐羸瘦，眼粉红，五心热，大便难，时时生涎，胎弱，生下面无神气，肌肉薄，大便白水，时时硬气，多哕，目无精光。肥、瘦并用浴体法。

　　浴体法天麻（二钱） 蝎梢（去毒） 朱砂（五分） 麝香（一字） 白矾（三钱） 青黛（三钱） 乌蛇肉（三钱，酒浸，焙干，为末）

　　上，同研匀，每用三钱，水三碗，桃枝一握，叶四、五叶，同煎十沸，温浴，勿浴背。

　　卷十　小儿科

　　变蒸三

　　【歌】婴儿脏腑未全成，长养之时必变蒸。变则气升蒸则热，八蒸十变始成人。

　　【论】夫小儿初生，形体虽具，其气、血、精、神、志、意、魂、魄，俱未能全，故三十二日一变，六十四日一蒸。凡遇一变，即觉性情自有异于前，所以长养志意故也。初生至三十二日一变，生癸水，属足少阴肾，主精志。六十四日一蒸二变，生壬水，属足太阳膀胱，其发耳与尻冷。至九十六日三变，生丁火，属手少阴心，主藏神，其性为喜。至一百二十八日四变二蒸，生丙火，属手太阳小肠，其发汗出而微惊。至一百六十日五变，生乙木，属足厥阴肝，主藏魂，喜哭。至一百九十二日六变三蒸，生甲木，属足少阳胆，其发目不闭而赤。至二百二十四日七变，生辛金，属手太阴肺，主藏魄，生声。至二百五十六日八变四蒸，生庚金，属手阳明大肠，其发肤热而汗，或不汗。至二百八十八日九变，生己土，属足太阴脾，主藏意与智。至三百二十日十变五蒸，生戊土，属足阳明胃，其发不食，肠痛而吐乳。又，手厥阴心包络与手少阳三焦二经，俱无形状，故不变而不蒸。十变五蒸者，天地之数以生成之，然后生志意，能言语，知喜忽，故云始全也。十变后，六十四日为一大蒸，计三百八十四日也，长其经脉、手、足，故手受血而能持物，足受血而能行立。又六十四日为二大蒸，计四百四十八日，则言语、意志大异于前。又六十四日为三大蒸，计五百一十二日，变蒸既足，儿乃成人。盖变者，变生五脏志意，蒸者，蒸养六腑气血，故变则上气，蒸则体热。每一变蒸，轻则发热微汗如惊，五日乃解；重则壮热脉乱而数，或吐或汗，或烦啼燥渴，七日始解。亦有变蒸之余，续感寒邪，随证调之可也。具有不热不惊而暗变者，胎气实故耳。

　　柴胡汤治变蒸骨热心烦，啼叫不已，或寒热往来。

　　人参 甘草 麦冬（去心） 防风 柴胡 龙胆草惺惺散治变蒸发热，咳嗽痰诞，鼻塞声重，或挟疮疹发热者。

　　川芎 桔梗 人参 白术 茯苓 甘草 细辛 花粉 生姜 薄荷水煎温服。

　　紫阳黑散治变蒸热不解及挟时瘟病。

　　麻黄（去根节，三分） 大黄（一分） 杏仁（一分，一半去皮，一半连皮）

