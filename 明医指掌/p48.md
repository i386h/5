<!-- { "loadSidebar": true } -->
　　紫苏 前胡 黄芩 当归 连翘 防风 赤茯 生地 天冬（去心） 甘草（炙） 桔梗（各一两） 桑皮（炒，半两）

　　细锉，每服二钱，水煎，食后服。

　　肥儿丸治脾疳、食疳。若治一切疳，后备加减法。

　　麦芽 神曲 使君 胡连 木香 槟榔 肉果有虫加鹤虱、雷丸、胡粉、苦楝根之类。积多加三棱、蓬术、枳实、浓朴之类。眼痛加木贼、龙胆、车前之类。腹膨胀加萝卜子、虾蟆干之类。浮肿加赤茯苓、滑石、桑皮之类。脾虚泄泻，饮食不为肌肤，加四君子之类。肺热咳嗽，潮热骨蒸，衄血盗汗，加白芍、生地、黄芩、知母、银柴、地骨、门冬之类。渴加天花粉、乌梅之类。血虚脉弱神衰，加当归、熟地、人参、紫河车。

　　上为末，丸如龙眼大，每服一丸，空心陈米汤化下。

　　九味地黄丸治肾疳。

　　熟地（四两） 赤茯 山茱萸肉 川楝子 当归 川芎 丹皮 使君子肉 干山药（各二两）

　　上为末，蜜丸梧子大，每服七、八十丸，空心温酒下。

　　走马牙疳方 滕氏真传。

　　五倍子（焙） 人中白（ ） 枯矾 绯丹（焙紫色） 轻粉（少许） 片脑（少许）

　　上，共研匀，敷患处。

　　 病

　　（附）

　　小儿未断乳，母复有胎儿饮其乳，羸瘦骨立，发黄壮热，大便不调，名曰 病。或有妊而抱他儿，亦能致之。先令儿断乳，后服消乳丸、（方见变蒸。）异功散。

　　异功散即四君子加陈皮

　　卷十　小儿科

　　疟疾九

　　【歌】儿疟多从痰积成，风伤惊触不同论。头疼体痛为风疟，发搐由来必是惊。咳喘便知痰所得，若还食疟腹中疼。疟久胁旁因有块，此名疟母为根深。

　　【论】小儿之疟，多是食积、痰饮，留于胁下，故作寒热。盖人之一身，腰以上，阳主之；腰以下，阴主之。胁下者，当其中，为阴阳升降之枢，故胁下有痰、食，塞其道路，阳欲与阴交，而为所阻，热斯作焉，阳得过其处，热斯解矣；阴欲与阳交，而为所间，寒斯作焉，阴得过其处，寒斯息矣。又有寒热往来，兼以头疼骨节痛，明是风邪，得汗即解。又有寒热往来，兼以腹膨作痛，明是食积，得下即愈。又有热而不寒者，病在里，调其中而已。寒而不热者，病在表，解其肌而已。一日一发者，荣卫行速故也，得病为近。间日一发者，荣卫行迟故也，得病为远。凡治小儿之疟，以食积、痰饮为主，而风邪次之，惊又次之，乃得治疟之要焉，详载第四卷第二论中。

　　疟疾例方槟榔 草果 半夏 贝母 柴胡 黄芩（等分） 甘草（少许）

　　煎服。

　　食疟腹膨食少，或时作痛。

　　麦芽 神曲 槟榔 草果 柴胡 苏叶 苏梗（各一钱）

　　煎服。

　　痰疟咳嗽喘急。

　　川芎 柴胡 贝母 知母 橘红 黄芩 苏子（各一钱）

　　煎服。

　　风疟头痛，骨节疼，或鼻寒气粗。

　　羌活 防风 苏叶 川芎 柴胡 白芷（等分） 甘草（减半）

　　煎服。

　　惊疟寒热发搐。

　　茯神 远志（去心） 麦冬（去心） 柴胡 半夏（姜制，各一钱） 甘草（二分）

　　煎服。

　　疟久不愈，胁下有块，俗名疟母，服鳖甲丸。（方见四卷。）

　　阴疟至晚即发，累月不已。

　　人参 芍药（炒） 川芎 柴胡（各一钱） 炙甘草 红花（各三分）

　　煎服。

　　卷十　小儿科

　　痢疾十

　　（添加）

　　【歌】小儿食积因成痢，初起必当先导滞。赤属热而白属寒，红而散者从伤治。下如五色定难医，久病脱肛宜补气。若还身热不加餐，从来患此终须毙。

　　【论】小儿痢疾，不问新、久，皆以食积治。新者必用消导，久者必兼调补，挟热治热，挟寒治寒，挟伤治伤。白者为寒，赤者为热，深黄者亦热，红而散者为伤。治痢以伤，痢或寻愈，治伤以痢，未有愈者。（详载第四卷，宜参看。）

　　初痢宜消导槟榔 枳实 蓬术 大黄 牵牛（等分）

　　为细末，白滚汤送下，每服三钱。逐去积滞，徐徐调补。

　　赤痢宜消化兼凉。

　　当归 黄连 滑石 赤曲 芍药 神曲 陈皮（各一钱） 甘草（四分）

　　煎服。

　　白痢宜消化兼温。

　　白术 茯苓 神曲 麦芽（各一钱） 肉桂 木香 甘草（各三分）

　　煎服。

　　纯血痢兼伤治。

　　当归 红花 赤曲 滑石 山楂 麦芽（各一钱） 甘草（三分）

　　煎服。

　　卷十　小儿科

　　积病十一

　　【歌】积病原因乳哺成，审其虚实察其形。更看惊积与气积，面黄肚热得其情。

　　【论】小儿有乳积、食积、气积、惊积、虚积、实积、积块之不同。惟夜间有热，肚热面黄者，伤积之明验也。乳积者，因儿啼叫未住，即便乳儿，致伤胃脘，吐、下酸臭是也。食积者，乳食过饱，饱即困睡，肚胀吐泻是也。气积者，因母怒气不散，即便乳儿，儿食气乳，停滞不化，腹痛多啼，痢如蟹渤是也。惊积者，受惊而后有积，时泄青菜汁是也，虚积者，或曾伤食吐泻，或曾取转致虚，其积尚伏，故曰虚积，面与手、足俱肿是也。实积者，壮热屎硬，口渴引饮，善食是也，和脾化积汤加减治之。积块者，丹溪云：气不能成块，乃痰与食积死血也。凡治积块，不可专用下药，徒损真气，病亦不去。当消导行血开痰为主，块去，须大补。

　　钱孔纯云：癖块游走不定，攻则痛闷，日渐枯瘦，急用化癖法贴之，内服消积化聚丸，以除痼疾。若脸黑颊青，不治。详载第四卷，宜参看。

　　和脾化积汤治小儿一切诸积，后备加减法。

　　山楂 枳实 蓬术 浓朴 白芍 甘草 陈皮乳积加砂仁、香附。气积加木香、苏梗。惊积加茯神、远志。虚积加白术、茯苓。实积加槟榔、牵牛。

　　表有热加柴胡、黄芩。里有热加黄连、木通。小便不利加滑石、泽泻。大便不通加大黄、枳壳。寒月，加益智、草豆蔻。

　　消积化聚丸治五积六聚、痞癖攻痛。

　　三棱 白术（炒） 茯苓 黄连 干漆（炒去烟） 木香 砂 益智（炒） 归尾（酒洗） 麦芽（微炒，各三两） 红花 砂仁（炒） 门冬 枳壳（炒） 穿山甲（烧灰） 青皮 柴胡 神曲（炒，各二两） 蓬术（煨）

　　槟榔（炙） 桃仁 香附（姜汁拌，炒） 鳖甲（醋炙，各四两）

　　上末，蜜丸，重三钱，空心陈米汤化下。

　　琥珀膏大黄 朴硝（各一两）

　　为末，以大蒜捣膏贴之。

　　卷十　小儿科

　　伤寒十二

　　（添加）

　　【歌】婴儿气怯病伤寒，挟食挟惊分两般。要解六经传变候，参详仲景活人方。

　　【论】《活人书》云：伤寒，大人、小儿治一般，但小小分剂，药性差凉耳。要之，其传变，其形证，与大人不殊也。其所异治者，挟惊、挟食而已。钱仲阳云：小儿正伤寒者，谓感冒寒邪，壮热头痛，鼻塞流涕，畏寒拘急是也，须解表微汗。挟惊者，因惊而又感寒邪；或因伤寒热极生风，是热乘于心，心神易动，故发搐也。当先发表，后利惊。挟食者，或先伤于风寒，后复停滞饮食；或先停滞饮食，而后伤于风寒。以致发热气粗，嗳气，壮热头疼，腹胀作痛，大便酸臭，先用解散，次与消导，不解者，大柴胡汤下之。其六经传变证治，当遵仲景法，自有专方，不复赘论，挟惊、挟食者，各从本证治之。

　　疏邪定惊汤治挟惊伤寒，乃太阳经之药。

　　麻黄 羌活 白芷 防风 胆星 天麻 薄荷 黄芩 前胡 桔梗冬月无汗去黄芩、薄荷，加生姜、葱白。三时去麻黄。阳明经目痛鼻干，不眠，脉洪而长，加葛根。少阳经耳聋胁痛，脉弦数而呕，加柴胡、半夏、橘皮、生姜。少阳、阳明合病，加柴胡、葛根、芍药，去羌活、麻黄，盖少阳有三禁，不可汗、下、利小便也。传入阳明为里，脉沉实，谵妄恶热，六、七日不大便，口燥咽干而渴，用大柴胡汤。

　　解肌调中饮治挟食伤寒，乃三阳经之药。

　　羌活 防风 柴胡 干葛 苏叶 黄芩 枳实 浓朴 神曲 山楂 陈皮 半夏加砂仁五分，生姜三片，煎服。

　　如冬月去黄芩，加麻黄。夏月加石膏。渴加天花粉，去半夏。有汗去苏叶，加芍药。胸中满闷加枳壳、桔梗。喘加杏仁。嗽加金沸草、前胡。表邪退而便秘者，去羌活、防风、苏叶、干葛，加大黄。

　　大柴胡汤治内热，大便难，身热，不恶寒，反恶热。

　　柴胡 黄芩 芍药 半夏 枳实 大黄上，姜、枣，煎服。

　　卷十　小儿科

　　痘疮十三

　　【歌】热彻标形必定稀，根红色泽满而肥。清便自可身无羌，饮食如常不用医。出不快时尤可发，密宜解毒勿教迟。鲜红恐后翻成紫，泄痢须知里气虚。五六日来生痒塌，切牙寒噤异功宜。疮稠力薄难肥满，大剂参归及桂 ，紫草川芎香白芷，更加糯米复何疑。青干黑陷溲便涩，可用宣风急下之。身热烦渴微腹满，喘而便秘面红 ，心烦闷乱溲黄赤，利水还须导赤除。七八日来犹发热，内因热盛外蒸皮，故使斑疮痂不着，宣风散子入生犀。耳居反热知归肾，黑陷分明有死期。百祥丸泻膀胱火，下后身温饮水奇，急用温脾为上策，十中一二可扶持。

　　【论】夫痘疮皆由子在母胎中受其三秽液毒，停蓄脏腑，皆太阴湿土壅滞，君、相二火之所作。因小儿真气既盛，正气初旺，邪无所容，或风寒伤于表，食饮伤于里，其毒由是发焉。故因外者治外，因内者治内，内外皆和，其痘自出。至于恶寒者发之，表太热者夺之，里渴者清之，秘者通之，惊者安之，泄者分之，虚者补之，寒者温之，热者和之，不可执一，大抵如伤寒随经用药，最为高论。若轻者，发热四、五日；热彻始出，其疮必稀，故前后心无，头面稀少，明润光泽，作三、四次出，无内外邪证，便溺如常，饮食如故，此受之最轻也，不用服药自已。其一热便涌出，密如针头，不分根脚，尚有表邪，时忽泄利呕逆，饮食不进，或烦闷不安，或狂躁不宁，大、小便秘涩不通，疮色鲜红，或灰白而不泽，或隐隐在于皮肤中，或咳嗽鼻喷不止，或腰痛不能立起，耳居反热，身体反冷，恶寒振栗，切牙，痒塌，燥渴不止，黑陷青紫倒靥，此皆沉重之候也。

