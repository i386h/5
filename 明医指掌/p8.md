<!-- { "loadSidebar": true } -->
　　口眼 斜，半身不遂，涎多不语。中于右，属痰，稀涎散吐之。痰盛胸满，导痰汤。肥人痰厥，口眼 斜，手麻木，化痰丸。四肢不收，心神恍惚，不知人事，六君子汤加竹沥、姜汁。热多，荆沥汤，或加二陈汤，或青州白丸子。痰火甚，滚痰丸。

　　稀涎散（方见前真中风条。）

　　导痰汤即二陈加南星、枳壳。

　　六君子汤（方见脾胃。）

　　二陈汤（方见痰饮。）

　　竹沥汤治中风四肢不收，心神恍惚，不知人，不能言。

　　竹沥（二升） 生葛汁（一升） 生姜汁（三合）

　　相合，作三服。

　　荆沥汤治中风有痰多热，宜常服此。

　　荆沥（二升） 竹沥（二升） 生姜汁（二合）

　　相合温服。

　　青州白丸子治小儿惊风，大人诸风，牙关紧急，或痰喘体麻。

　　生半夏（七两） 生白附（二两） 生川乌（去皮，五钱） 生南星（二两）

　　上为细末，盛绢袋中，以井水中摆出末，更将手时揉之令出。如有渣，再为末，再入绢袋中，再摆揉，以尽为度。放瓷盆中，日晒夜露，每朝晨要换新鲜水，春五日，夏三日，秋七日，冬十日，去水晒干如玉片，研细，以大米粉熬粥饮，丸如绿豆大，每服三、五丸，薄荷汤下，风瘫温酒下，服不拘时。

　　达按：前证若少壮之人，气血未虚，真水未竭，适因怒，动肝火，火畏水，不能上升，所以身凉无痰涎然。

　　须臾便醒者，水旺足以制火也，此名中气。老衰之人，气血俱虚，真水已竭，适因怒，动肝火，火寡于畏，得以上升，所以身温有痰涎然。多不能治者，水竭无以降火也，此名中痰。虽然少壮之人亦有不治者，男子乃色欲过多，下元水亏，不能治火；女人乃经后、产后，去血过多，不能配气。适因忿怒动火，而阳气无所根据附，则随火而发越矣。阴也，血也，岂不为阳气之根本乎？

　　卷二

　　中寒三

　　【歌】胃虚肤豁中寒深，厥逆身凉脉细沉。要辨内伤并外感，理中姜附倍加参。

　　【论】有卒中天地之寒气者，属外因；有口食寒物而得者，属内因。然胃气太虚，肤腠疏豁，故寒邪直入于中。其病即发，手足厥冷，脉息细微，身蜷不热，或有微热而不渴，倦言动者是也。当急温之，迟则不救，非若伤寒之邪，循经传里之缓也。东垣云：内伤极多，外伤间有之。西北极寒，多外感；东南温和，多内伤。

　　外感者，五积、理中，姜、附、麻黄、细辛之类；内伤者，从补中益气汤，加温散之剂。

　　【脉】中寒紧涩，阴阳俱盛。法当无汗，有汗伤命。

　　外因

　　若平素怯弱之人，外中寒邪而得者，盖虚人腠理疏豁，气血内损，故寒邪直中于中。不作热，手足厥冷，用麻黄附子细辛汤、五积散。房劳而中寒厥逆者，四逆汤、三建汤主之，外用温脐法。

　　麻黄附子细辛汤治少阴始得之病，反发热脉沉者，此方主之。

　　麻黄 细辛（各四钱） 附子（炮，二钱半）

　　按：病发于阴者，当无热。今少阴病，始得之，何以反发热也？盖其病本由太阳传来者，肾虚则真寒直入而脉沉，表有余邪，因发热。故用麻黄以发太阳之汗，用辛、附以温少阴之经。

　　五积散桔梗（十二两） 苍术（米泔浸，去粗皮，二十四两） 陈皮（去白） 麻黄（去节） 枳壳（去穣，麸炒，各六两） 浓朴（姜制） 干姜（各四两） 白芷 川芎 甘草（炙） 茯苓 肉桂芍药 当归 半夏（汤泡七次，各三两）

　　按：本方治寒客经络，内伤生冷，头身俱痛，呕吐腹疼，恶寒拘急者主之。

　　每服四钱，水一盏半，生姜三片，葱白二根，煎七分，热服。

　　挟气，加吴茱萸。

　　四逆汤甘草（炙，二两） 干姜（两半） 附子（去皮、脐，半两）

　　按：右方治寒中太阴，受病即发，脉微不渴，四肢厥冷者主之。以生附配干姜，补中有发之意也。

　　每服五钱，水一盏，煎七分，温服，不拘时。

　　三建汤大川乌 附子 天雄（并泡，等分）

　　每服四钱，加生姜十片，煎服。

　　温脐法用麝香、半夏、皂荚各一字为末，填脐中，用生姜切薄片贴之，放大艾火于姜片上，蒸灸三七壮。灸关元、气海二十壮。热气通于内，寒气逼于外，阴自退而阳自复矣。

　　内因

　　虚弱人，口食生冷寒凉之物，手足厥冷，脐腹绞痛，脉脱或迟，人参理中汤、姜附汤。因房劳内伤元气，重中于寒，脉脱者，三建汤。因劳役内伤元气，复感于寒者，补中益气汤加姜、附主之。

　　人参理中汤治太阴自病即发，自利不渴，寒多而呕，腹痛鸭溏，蛔厥，霍乱等证。

　　人参 干姜（炮） 甘草（炙） 白术（各二钱半）

　　上锉，作一剂，水煎温服。

　　如吐多，去白术加生姜。下多，倍白术、人参。寒多，加干姜一钱半。有动气，去白术，加肉桂二钱。脉沉微而迟者，加炮附子二钱，名附子理中汤。

　　姜附汤治中寒昏不知人，身体强直，口噤不语，四肢厥冷，脐腹冷痛，霍乱转筋，一切虚寒，并皆治之。

　　干姜（一两） 附子（生，去皮脐，细切，一枚）

　　每服三钱，水一盏半，煎七分，食前温服。

　　挟气不仁，加防风。挟湿，加白术。筋脉拘急，加木瓜。肢节痛，加桂二钱。

　　补中益气汤（方见劳役内伤条。）

　　达按：经云：夫寒，阴气也。寒中阳经，阳犹能抗阴，其病易愈。寒中阴经，两阴相遇，胶固难愈。故病太阴、少阴者，必重且危。病厥阴者多死。有等亡命之徒，既跌扑斗殴，内伤于血，复轻生投水，外着于寒。

　　血得寒而凝结，寒得血而深入，未有能生者也。

　　卷二

　　暑证四

　　【歌】暑伤气分汗如倾，身热头疼躁不宁。所感必须分动静，阴阳二证自然明。

　　【论】东垣云：静而得之曰伤暑，动而得之曰中热。富贵人避暑于凉亭广厦，为房室阴寒所遏，暑火不伸，故曰静而得之。辛苦人负重作劳，勤耕力役，大暑行途者，此动而得之。王安道以静得者即是阴证，非暑也。

　　然大暑炎热流行，无所不至，虽外以风扇寒凉抑之，终非凛冽之寒邪。但外寒遏，暑火不伸，此寒为标，热为本，故先以辛温治其标寒，继以清凉治其本热，无不愈者。若便作阴证名之，用辛热剂可乎？学人宜临时参究脉证可也。

　　【脉】暑伤于气，所以脉虚。弦细芤豁，体状无余。

　　动而得之

　　冒暑作劳，身热头疼，自汗烦渴，面垢唇焦，或身如针刺，此热伤分肉也，人参白虎汤主之。素有痰火，复冒暑气而恶心，眩晕吐呕者，黄连香薷饮主之，有痰加胆星、半夏，虚加人参。内外挟火相灼，卒倒不知人事者，名曰暑风，此暑气入而鼓激痰火，塞碍心窍故也，治宜吐之。

　　人参白虎汤治伏暑发渴，舌燥生芒刺，身热，脉虚，自汗等证。

　　人参（一钱半） 知母（二钱） 石膏（五钱） 甘草（炙，一钱）

　　上方入粳米一撮，水一钟，煎八分，不拘时服。

　　若腹痛吐泻饱闷者，石膏切不可用。热极，小便遗尿不止，加炒黄柏。烦躁加辰砂末、酸枣仁。

　　黄连香薷饮治伏暑引饮，口燥咽干，或吐或泻。

　　黄连（姜炒，四两） 浓朴（姜炒，六两） 扁豆（微炒，半斤） 香薷（去土，一斤）

　　每服三钱，水一钟，酒少许，煎七分，沉冷，不拘时服。

　　若卒中昏冒僵仆，角弓反张，不省人事，手足或发搐搦，此为暑风，不可作风治，本方加羌活主之。泻利加白术、茯苓。脉虚弱加人参、五味、麦冬。虚汗不止加黄 、白术。心烦加栀子、辰砂末。渴加干葛、天花粉。胸满加枳壳、桔梗。小便不利加赤茯苓、滑石。呕吐加藿香、陈皮、姜汁。

　　十味香薷饮消暑气，和脾胃。

　　香薷（一两） 人参 陈皮（炒） 白术（土炒） 黄 （蜜炙） 扁豆（炒，去壳） 甘草（炙） 浓朴（姜炒） 木瓜 白茯（去皮，各半两） 脉虚，加麦冬、五味上为末，每服二钱，热汤、冷水任调下。

　　静而得之

　　避暑于深堂大厦，为阴寒所遏，暑不得越，手足厥逆者，大顺散。霍乱者，六和汤、桂苓甘露饮。

　　大顺散干姜（一钱，炒） 甘草（八分，蜜炒） 肉桂（去皮） 杏仁（去皮尖，各六分）

　　上为粗末，水煎温服，如烦躁，井花水调下。

　　按：本方治夏月引饮过多，脾胃受湿，清浊相干，阴阳气逆，霍乱吐泻，腹痛脉迟者主之。用干姜、肉桂，温胃而建中。甘草、杏仁，调脾而利气。非治暑之药，乃治饮冷受伤之剂也，若非饮冷，切勿执方。

　　六和汤桂苓甘露饮（二方并见霍乱。）

　　达按：暑与热，同义而异名。中暑，即中热也，何分之有？历代医家，乃有中暑、中热之分，吾不知其所谓。假如道中行人，酷日趱程；野中农夫，暄天劳力，津竭汗尽，咽喉如烧，饥未得食，渴未得饮，劳未得息，卒然昏冒，不省人事，身体发热，名为中热，虽谓之中暑，亦可也。至于素享富贵之人，其性不耐寒暄，每至暑月，即池亭水阁以安其身，浮瓜沉李以供其口，环冰挥扇，以祛其热，藤箪竹床以取其凉，炎蒸不来，清风满座，内有伏阴，外受凉气，汗不流而肌理密，阴愈侵而阳不发，卒然昏眩，寒热交作，呕吐腹痛，乃为夏月感寒，非中暑也。法当温以理其中，辛以散其表，不可执中暑之说，而用治暑之剂也。宜以生姜、葱白、木香、陈皮、羌活、紫苏之类。

　　卷二

　　湿证五

　　【歌】东南土薄湿多生，风雨山蒸属外因。西北地高湿疾少，乳醪湿面内因成。腰如石坠头如裹，声壅如同瓮里鸣。肢节痛兮兼痿痹，四肢缓纵不能行。脉来沉缓无疑惑，疸肿虚浮泄利频。上下分消施汗泄，若然湿郁取风升。

　　【论】夫湿有自外入者，有自内出者，必须审其方土。东南地土卑下多阴雨，湿气必从外入，多自下起，故重腿香港脚者多，治当汗散，久则渗泄。西北地高无湿，人多食湿面、潼乳、酒醪，以饮多快食为尚，或酒后寒气怫郁，湿不得越，病从内生。故多腹皮胀满，水臌浮肿，按之如泥之病，治须通利二便，甚则逐水驱之，责其根在内也。然南北方土，其内外所因感，亦互有之，但有多少之殊耳，不宜执一见也。

　　【脉】湿则濡缓，或兼涩小。入里缓沉，浮缓在表。若缓而弦，风湿相搅。

　　外因

