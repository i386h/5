<!-- { "loadSidebar": true } -->
　　二十六问曰：头晕目昏者，白星乱起，何也？答曰：此血衰也。血为一身之荣，周流诸脉。血衰则诸脉不旺，六阳不举，故头晕目昏，白星乱起。宜服川芎散、当归活血散。

　　二十七问曰：眼不痛不痒，赤而昏者，何也？答曰：此气衰也。血之流行，随气升降，二者相济则一身通泰。若血结则成痈疽，气凝则成痿痹。是以正气衰弱则眼目不痛不痒而赤昏也。宜服顺肝丸、透经匀气丸、蝉花散、明目益肾丸、明目地黄丸。

　　二十八问曰：血侵睛者，何也？答曰：此肝经虚也。目者，肝之候，津液之道路，总脉之所聚也。邪热客于肝，肝虚则血散，流走两目，故赤而侵睛也。宜服五苓散、补肝丸、连翘散、地黄丸。

　　二十九问曰：眼久昏如物遮睛者，何也？答曰：此卫实也。卫行脉外而主于气，气实则挟热上冲而侵于目，故久昏如物遮之状。宜服木贼散、连翘散。

　　三十问曰：目昏痛而憎寒者，何也？答曰：此卫虚也。卫主腠理，卫虚则腠理不密寒邪乘虚而入，故痛而憎寒也。宜服香附猪苓散、白术汤、益黄汤。

　　三十一问曰：目痛而体热者，何也？答曰：此荣实也。荣卫乃阴阳之道路，在上属心与肺，在下属肾与肝。痛而体热者，邪在心。心者，少阴君火化而发也。宜服洗心散、解肌汤、菊花饼子。

　　三十二问曰：乍明乍暗者，何也？答曰：此荣虚也。盖目得血而能视。荣血既虚，则经络之周流有滞而不能常荣于目矣，故时复乍明乍暗也。宜服调气丸、当归艾煎丸、夜光椒红丸。

　　三十三问曰：左眼赤而传于右眼者，何也？答曰：此阳经太旺也。六经有阳中之阴，阴中之阳。阳中之阴心也，阴中之阳肝也。心经蕴热，邪传于肝，肝传于目，左目属太阳，右目属太阴。左目传于右目者，阳经太旺也。宜服木通散、三黄丸、洗心散、五苓散。

　　三十四问曰：右眼赤传于左眼者，何也？答曰：此阴络太旺也。人有三百六十五络，有阳络，有阴络。阴络之脉系于右目，右目传于左目，故知阴络旺也。

　　宜服泻肺汤、橘皮汤、导赤汤、苦参散。

　　三十五问曰：左右互相赤红者，何也？答曰：血邪攻冲也。肝脏不足，为风邪所干，风热相争，左右来往，有偏盛偏衰，故左右互相赤红也。宜服蚕蛾丸、芍药汤。

　　三十六问曰：目赤而涩痛者，何也？答曰：此风热冲攻也。肝者，厥阴风木之经。风邪所凑，与热相搏，气血痞塞，时发涩痒也。宜服芍药汤、二霜膏。

　　三十七问曰：白上微红丝，四眩睑红赤烂者，何也？答曰：此乃风热干脾胃也。风邪客于腠理，湿气相争于两睑之间，因而淫湿侵烂也。宜服省风汤。

　　三十八问曰：眼睛通黄者，何也？答曰：此因酒毒也。盛渴大乐，饮酒如浆，贪嗜过度，随经络注流，上下往来，至夜血朝于肝，晨血朝于目，引酒之毒灌注瞳人，使目通黄也。宜服雄黄丸、贯众散。

　　三十九问曰：眼不能远视而能近视者，何也？答曰：此因劳伤脏腑，风邪客之，使精华之气衰弱，肝经不足，盖有水而无火也，故不能远视而能近视也。宜服补肝散、蝉花散，补心定志丸加茯苓主之。

　　四十问曰：日不能近视而能远视者，何也？答曰：盖有火而无水也。故不能近视而能远视，当补肾。宜服地黄丸。地黄丸服不效，可服定志丸。

　　四十一问曰：眼疾治已愈，至期而复发者，何也？答曰：乃是随天地之气令人疾也。假如冬至，一得甲子太阳膀胱经旺；二得甲子阳明胃经旺；三得甲子少阳胆经旺，此三阳经络脏也。夏至，一得甲子太阴脾经旺；二得甲子少阴肾经旺；三得甲子厥阴肝经旺，此三阴经络脏也。各旺六十日，其气一周复。假如太阳经受病，交冬至节气六十日内而复发。太阴受病，交夏至节气六十日内而后发，当随其时令而治之，随其经而疗之，用药各有所宜，治则无不愈矣。宜服消风胜血散、连翘丸。

　　四十二问曰：眼睛细小者，何也？答曰：此乃脾损也。盖脾主肌肉，肌肉清瘦，饮食不为肌肤，外感风邪，克于腠理，使肌肉紧急，积毒于目也。宜服人参和脾汤、四物猪肝丸、省风汤、补肺散。

　　四十三问曰： 肉侵睛者，何也？答曰：乃脾经积毒也。脾者，仓禀之官，肌肉之府，毒瓦斯攻冲，肌肉壅塞，邪气传于肝，肝受脾邪传于双目，故肉侵睛也。宜服青盐丸、防风丸、三黄丸、蕤仁膏。

　　四十四问曰：眼积年赤而不愈者，何也？答曰：此风热伤于肝也。肝应于目，风热伤之则目赤，肌体虚弱则相火煽动，热邪不退，故积年赤而不愈宜服省风汤、牡丹丸、当归活血丸。

　　四十五问曰：两眼肿者，何也？答曰：此风毒也。肝主目，肝虚不足，风冷相击，风邪相攻，上干于目，致令胞睑结核，数日不散，或时自散，或感风毒而复肿也。宜服洗肝散、瞿麦汤、消风饮子、消毒丸。

　　四十六问曰：眼珠突出者，何也？答曰：此脏腑阴阳不和也。目者，乃阴阳之精，魂魄之主。因风热痰气蕴积于脏腑之中，以致阴阳不和，郁结风热，攻冲于目，致令眼睛疼痛之甚而珠突出也。宜服救睛散、阴阳五和汤。

　　四十七问曰：眼前常有黑花者，何也？答曰：乃肝之虚也。目者，肝之外象。血气不足则肝虚不荣于目，神彩昏暗，故黑花常见也。宜服补肝散、夜光椒红丸、芎 散、夜光散。

　　四十八问曰：目中飞红血者，何也？答曰：此厥阴经血旺也。厥阴脉起于足大KT 趾之端，肝经血气太旺，风热相乘入连于目，故眼睛大赤，或来或往，故云飞血也。宜服芍药汤、退赤散、夜光椒红丸。

　　四十九问曰：目涩者，何也？答曰：此内动脏腑也。或当时悲泣泪出不止，使液道开而不闭，液道干枯，脏腑劳动，邪气触于肝，冲于目，传于血气，睛源不固，故发流涩也。宜服三黄丸、益盐丸、二霜膏、补真丸。

　　五十问曰：大病后眼昏者，何也？答曰：此阴阳痞塞，血气大虚，神光不完，故茫茫昏 也。宜服人参芍药汤、橘皮煎丸、黄 丸、石燕丸。

　　五十一问曰：阳毒病后昏者，何也？答曰：此因下之太过，五脏无阴，六腑无阳，久经宣利，脏腑虚弱，脾胃未和，肌肉未实，劳动气血，故目昏也。宜服苍术汤、黄 丸、鳖甲柴胡汤、半夏丸。

　　五十二问曰：阴毒病后昏者，何也？答曰：此因受热太过也。因服热药，或多炙灼，大病稍退，复出冒风，肝气不胜，风火相乘，即目昏也。宜服三黄丸、瞿麦散、菊花散，三黄泻心汤加芒硝，五更服。

　　五十三问曰：过水昏者，何也？答曰：此冷气攻冲于肝也。两足胫下，太溪穴下名复溜，复溜之下名涌泉，涌泉穴即足少阴经也，络于膀胱，水气冷侵两足，直从肾上攻于肝而传于目，以致昏也。宜服苍术汤、术苓汤。

　　五十四问曰：孕妇眼昏者，何也？答曰：此因血不荣于目也。妊娠血惟养于胞胎，不荣于肝，肝气虚乏，故目昏也。宜服茯苓补肝散、虚消散、椒红丸。

　　五十五问曰：产后眼昏者，何也？答曰：此产后去血过多，营卫皆虚，神光遂乏，故目昏也。宜服菊花散、人参椒红丸、当归活血煎、四物汤。

　　五十六问曰：小儿生下，未及周年，两目赤烂者，何也？答曰：此胎毒也。小儿未生时，秽浊凝于两目胞睑之间，既生之后，浴汤拭之不干洁，留于眼内，又为风邪所乘，故令两眼赤烂也。宜服黄连散、桦皮南星汤。

　　五十七问曰：小儿疮疹入眼内者，何也？答曰：乃小儿未生时在母腹中，饮其秽血，及生下时养母不能以手拭口中之血，血随儿啼吞入腹中、留于脏腑，遂生疮疹。又因秽血攻冲，或保护失时，故毒遂攻于目也。宜服蛤粉散。

　　五十八问曰：小儿眼生翳障者，何也？答曰：眼为五脏精华，肝之外候，外感风热，内有痰实以壅肝脏，冲发于目，故眼生翳障也。宜服瞿麦散。

　　五十九问曰：小儿眼生白障者，何也？答曰：乃肺实痰壅也。热攻于肝，肝属木，木色青，痰热攻冲于肝，灌注瞳人，瞳人劳动，故生白膜，散漫于目为白障也。宜服干姜丸、琥珀散、救睛丸、半夏丸六十问曰：小儿雀目者，何也？答曰：乃肝不和也。此是五脏蕴热，经络凝滞，阴阳不和，营卫不通，使目昼明而夜昏，如雀目之 然也。宜用猪肝膏。

　　六十一问曰：小儿青盲者，何也？答曰：此脏腑虚弱，或因饮食所伤，脏腑不宜，元气衰微，故目不赤、不痛、无翳、无膜，而昏暗不见物也。宜服羌活散、决明散、犀角象牙丸、人参菊花散。

　　六十二问曰：小儿眼中生疮者，何也？答曰：此因初生洗浴之时，拭不干净，秽恶侵染于目两睑之间，一感外热即发粟米之疮，连胞睑赤烂也。宜服白藓散。

　　六十三问曰：大人胞睑生风粟疮者，何也？答曰：此脾肺二经受风邪热毒。肺主皮毛，脾主肌肉，二经失职，风热邪毒即乘虚而入，冲攻于目，故胞睑之间生此风粟之疮，宜服鲨皮散、省风汤、石膏散。

　　六十四问曰：青盲有白膜者，何也？答曰：此热伤于肝，风木相乘，相火煽动，消烁真阴，内损神光，外生白膜如蝇羽之状也。宜服犀角象牙丸、决明丸。

　　六十五问曰：泪目之状者，何也？答曰：此风邪客于目 ，津液乘之，常出冷泪，时发痒，故曰泪目之状也。宜服艾煎丸。

　　六十六问曰：眼睛漏脓者，何也？答曰：脏腑太虚，风热之毒上攻于目，以致瞳人内损，故成漏脓。宜服救睛丸、琥珀散、通神丸。

　　六十七问曰：眼偏视者，何也？答曰：此脏腑偏衰，血脉不通，阴阳错乱，目官失职，故一目上不见，一目下不见，名曰偏视，宜服换经肠、救睛汤、五肝丸、犀角象牙丸、连翘散。

　　六十八问曰：目眇者，何也？答曰：此经络偏绝，气血衰乏，或风邪停留，伤于内外，使大小 血气不均，故目眇也。宜服均气散、省风汤、朱砂散。

　　六十九问曰：双目忽然白睛肿者，何也？答曰：此肺气壅滞，热毒上攻，令白睛忽肿。若无疼痛宜服桑白皮汤、泻肺汤、羊肝丸，痛者宜用泻心泻肝之剂。

　　七十问曰：挑针眼者，何也？答曰：此脾经受热毒传于肝，肝受脾毒也，令胞睑上生疖名曰挑针，宜服消毒饮子、洗心散、当归丸。

　　七十一问曰：眼撞打生翳障者，何也？答曰：目者，神水之宗，不受物触，忽被物触撞，令眼生翳障，过百日不治，宜服镇肝散、蒺藜散、顺光散。

