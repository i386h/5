<!-- { "loadSidebar": true } -->
　　为水停心下。此属饮家。是停饮呕者。呕家有痈脓。不须治。脓尽自愈。是胃脘有脓而呕者诸如此者。虽有殊别。大抵伤寒表邪欲传里。气上逆。则为呕也。是以半表半里证。多云呕也。伤寒三日。三阳为尽。三阴当受邪。其人反能食而不呕。此为三阴不受邪。是知邪气传里者。必致呕也。至于干姜附子汤证云。不呕不渴。为里无热。十枣汤证云。干呕短气。汗出不恶寒者。此表解。里未和也。即此观之。其呕为里热明矣。呕家之为病。气逆者。必散之。痰饮者。必下之。呕家多服生姜。此为呕家圣药。是要散其逆气也。又曰。用半夏者。

　　以去其水。水去。呕则止。是要下其痰饮也。呕多。虽有阳明证。不可攻者。谓其逆而未收敛为实也。其呕而脉弱。小便复利。身有微热见厥者。已为难治。盖谓其虚寒之甚。医者。

　　必审其邪气之虚实。病证之逆顺。为施药。治则当矣。

　　歌括曰。脉浮有表并虚细。呕吐恶寒无失气。大便坚硬。小便清。或少或多或自利。

　　脉浮者。为有表也。不可下。大抵脉浮而恶寒者。为有表也。表证未罢。不可下。脉虚细。王叔和脉微不可吐。虚细不可下。呕吐。仲景云。呕多。虽有阳明证。切不可下。恶寒者。太阳阳明合病。属表。可发汗。若是少阴证。宜温之。无失气者。谓不转失气也。根据潮大承气汤。大便坚而小便清者。不在里也。桂枝汤。大便坚而小便少。恐津液还入胃。而先硬后溏也。每日三四行。今日再行。此津液还入胃。不久当自大便也。大便坚而小便多。其脾为约。

　　又歌曰。呕吐阳明逆气行。数为胃热缓寒生。太阳合病利不利。肾证三条各有名。

　　呕吐阳明逆气。气上逆则为呕吐。水谷不下是也。伤寒呕吐证。表邪传里。里气上逆。

　　则为呕吐。水谷不下是也。伤寒呕吐。有胃热。有胃寒。有水气。有脓血。辨四者而已。胃热。脉数或紧。必有口苦舌干。烦渴之证。有胃寒者。脉弦而迟。必有逆冷。下食。大小便自利之证。水气者。先后呕。膈满。怔忪。若胃脘脓血。则腥气燥气奔逆上冲。经所谓呕家有痈脓。不须治。呕。脓尽自愈。又谓服桂枝汤吐者。其后必吐脓血是矣。大抵呕吐。皆有所出也。以下咽而出。呕也。未下咽而出者。吐也。吐特甚于呕耳。若概以呕无所出。则其间所谓干呕者。独何耶。呕吐多属阳明气逆而上行。戒不可下。汗后水药不入口者逆。呕而脉弱。小便自利。微热而厥者。虚极难调也。生姜呕家圣药。热燥者。乌梅代之。活人书云。

　　无仲景云。呕多。虽不大便。不可下。可与小柴胡汤。上焦得通。津液得下。胃气因和。浃然汗出而解。

　　大抵呕证不一各有治法。要之。小柴胡汤尤相主当耳。与小柴胡汤。胸胁满而呕。日晡发潮热者。柴胡汤加芒硝也。若呕不止。心下急。郁郁微烦者。与大柴胡汤也。秘者加大黄。

　　大柴胡治呕最妙。为内有枳实故也。枳实去哕。压虚气须是去大黄。仲景云。呕多。虽有阳明证。慎不可下。官局桔梗汤最良。亦用枳实耳。方具第十七卷。古人治呕。多用半夏生姜。

　　孙真人云。生姜是呕家圣药。仲景去呕皆用之。太阳与少阳合病。必下利。若不利。但呕者。

　　葛根加半夏生姜汤主之。胸中有热。胃中有邪气腹痛欲呕者。黄连汤主之。太阳与少阳合病而自利。若呕者。黄芩加半夏生姜汤主之。金匮诸呕吐。谷不得下者。小半夏汤。小半夏加茯苓汤。小半夏加橘皮汤。皆可选用也。呕而发热者。小柴胡汤主之。呕而发渴者。猪苓汤主之。光呕却渴者。此为欲解。急与之。先渴却而呕者。为水停心下。此属饮家。仲景云。

　　本渴。饮水而呕者。柴胡不中与也。宜治膈间有水。赤茯苓汤主之。若少阴而呕者。真武汤去附子。加生姜也。若汗若吐若下后。虚烦不得眠。若呕者。栀子生姜汤主之。伤寒瘥后呕者有余热在胃脘也。竹叶汤加生姜主之。又云。吐有冷热二证。寸口脉数手心热。烦渴而吐。

　　以有热在胃脘。五苓散主之。伤寒有表证。渴欲饮水。水入口即吐者。名曰水逆。由心经受热。而小肠不利故也。宜服五苓散。发汗后水药不得入口为逆。若更发汗。必吐下不止。小半夏加茯苓汤。小半夏加橘皮汤主之。曾轻汗下。关脉迟。胃中虚冷而吐。干姜黄连黄芩人参汤主之。寒多。不饮水而吐者。理中汤去白术加生姜主之。少阴病。饮食入口则吐。心中温温欲吐。复不能吐。始得之。手足寒。脉弦迟者。此因胸中实。不可下也。当吐之。若膈上有寒饮干呕者。不可吐也。当温之。宜四逆汤。吐利。手足逆冷。烦躁甚者。吴茱萸汤主之。若伤寒解后。虚羸少气。气逆欲吐。竹叶石膏汤主之。呕吐而下利有两。仲景云。伤寒发热。汗出不解。心痞硬。呕吐而下利者。大柴胡汤下之。又有霍乱证。霍乱呕吐而利。热而渴者。五苓散。寒多不饮水者。理中丸。或有寒。腹满痛。或四肢拘急。下利。脚转筋。

　　理中汤。加附子一枚。生用。并粗末。作汤服之。吐利汗出。发热恶寒。四肢拘急。手足厥冷者。四逆汤主之。少阴病。吐利。手足逆冷。烦躁欲死。吴茱萸汤主之。吐利止。而身体痛不休者。当消息和解其外。宜桂枝汤。仲景大柴胡一证云。伤寒发热。汗出不解。心中痞。

　　呕吐而下利者。大柴胡汤主之。即非霍乱也。吐利已。汗出而厥。四肢拘急。不解。脉微欲绝者。通脉四逆。加猪胆汤。若夏月中暑。霍乱上吐下利。心腹撮痛。大渴烦燥。四肢逆冷。

　　冷汗自出。两脚转筋者。宜服香薷散。井中悬极冷。频服之。乃效。香薷散。夏月预宜合下。

　　以备此证。其他药不能

　　方

　　橘皮汤治阳明病。呕吐痰水青黄。胸中烦者。

　　橘皮甘草（炙）葛根麦门冬（去心各一两）半夏（四两切焙）竹茹（一两）小麦（三合）上以水七升。先煮葛根。减二升。去上沫。纳诸药。生姜三两。煮取三升。去滓。

　　再煮取二升。温服七合。

　　和胃丸治阳明病。心下痛而呕吐。腹胁满者。以有停水也。

　　大黄（酒浸）甘遂桂枝干姜白术茯苓芍药浓朴半夏（洗以上各一两）巴豆（十粒去皮心研如脂）上捣筛。入巴豆。炼蜜和丸如梧子大。白饮下两丸。

　　大黄甘草汤

　　（出金匮方）

　　治食已即吐者。

　　大黄（四两）甘草（一两）上以水三升。煮取一升。分温再服。

　　茯苓泽泻汤

　　（出金匮方）

　　治胃反吐。而渴欲饮水者。

　　茯苓（半斤）泽泻（四两）甘草（二两）桂枝（二两）白术（三两）生姜（四两）上以水一斗。煮取三升。纳泽泻。再煮取二升半。温服八合。日三服。

　　文蛤汤

　　（出金匮方）

　　治吐后。渴欲得水而贪饮者。兼主微风。脉坚头痛。

　　文蛤（五两）麻黄甘草生姜（各三两）石膏（五两）杏仁（五十枚）大枣（十二枚）上以水六升。煮取二升。温服一升。汗出愈。

　　猪苓散

　　（出金匮方）

　　治呕吐。而病在膈上。后思水者。解急与之。思水者。宜

　　服。

　　猪苓茯苓白术（各等分）上杵为散。饮服方寸匕。日三服。

　　藿香汤治伤寒后。胃气未和。呕吐不下食。

　　藿香竹茹陈橘皮（汤浸去白焙）麦门冬（去心焙）枇杷叶（去毛姜汁炙各半两）人参（三分）上粗捣筛。每服五钱匕。水一盏半。入生姜半分。拍碎。同煎至七分。去滓。

　　温服

　　薤白饮治伤寒后。脾胃虚冷。呕逆不下食。

　　薤白（切五茎）生姜（切一两）附子〔炮裂去皮脐锉一两（分）〕上以水一盏半。

　　煎至七分。去滓。再煎沸。入鸡子白一枚。搅匀。空心温服。

　　姜术半夏汤

　　（出保生返回论）干姜（二两炮）白术（二两）半夏（二两汤浸七次片切焙干）上锉碎。如麦豆粒。

　　为散。

　　每服四钱。水一盏半。生姜五片。同煎至七分。去滓。温服。日进三服。不拘时候。

　　卷一百三十八　伤寒门

　　伤寒干呕（附论）

　　夫伤寒干呕者。而无所出也。此因邪热在胃。或发汗解后。胃中不和。尚有蓄热。气熏上焦。心下痞结。故令干呕。且诸邪气在胃。胃气上逆。皆发为呕。冷即寒痰凝滞。呕出涎沫。则津液消铄。独其气逆。故干呕而已。极疗者。不可不察。

　　歌曰呕而无物名干呕。下利三般属少阴。胁痛头疼并水气。个中自是少知音。

　　少阴下利三证。利不止。呕逆无脉。干呕烦者。白通加猪胆汁汤。脉微者。白通汤。里寒外热。脉微绝。或干呕者。通脉四逆汤。干呕吐涎沫。头痛者。吴茱萸汤。得汤剧者。小柴胡汤。汗出头痛。干呕者。桂枝汤。心下有水气。干呕发热者。属表。小青龙汤。身凉而汗出。两胁痛。干呕短气。心内痞而咳。微利。不恶寒。此表解。里有水。十枣汤下之也。

　　膈上有寒饮。干呕者。可温之。四逆汤。干呕而利者。黄芩半夏生姜汤。大抵热在胃脘。与谷气并热气上熏。心下痞结。则呕。而无所出。为少阴下利。姜附主下利也。厥阴吐涎沫。

　　吴茱萸汤主涎沫也。汗出干呕。桂枝主自汗也。邪去。自呕也者定失。

　　若夫水气二证。又当以里分之。发热咳喘。而干呕者。此则水气在表。与青龙汤。不发热。不恶寒。胁痛。咳利而干呕者。此则水气在里。与十枣汤。是又不可无别。然而表水皆有咳嗽何耶。曰。水气乘肺也。

　　方

　　葛根汤

　　（出圣惠方）

　　治伤寒干呕烦热。不纳饮食。

　　葛根（一两）甘草（三分炙微赤锉）半夏（三分汤洗七次去滑）白术（一两）黄（一分锉）人参（一两去芦头）赤茯苓（三分）麦门冬（一两）陈橘皮（半两汤浸去白瓤焙）上为散。每服四钱。水一中盏。入姜半分。煎至六分。去滓。不计时候。稍热服。

　　木通散

　　（出圣惠方）

　　治伤寒干呕。烦闷。小便不利。

　　木通（半两锉）芦根（一两锉）陈橘皮（一分汤浸去白瓤焙）人参（半两去芦头）葛根（半两锉）麦门冬（半两去心）上为散。每服五钱。水三大盏。煎至二盏。去渣。不计时候。

　　分温五服。

　　半夏散

　　（出圣惠方）

　　治伤寒干呕。不纳饮食。心神虚烦。

　　半夏（半两汤洗七次去滑）陈橘皮（一两汤洗去白瓤焙）甘草（半两炙微赤锉）人参（半两去芦头）葛根（半两锉）麦门冬（三分去心）枇杷叶（半两拭去毛炙微黄）上为散。

