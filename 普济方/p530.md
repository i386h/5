<!-- { "loadSidebar": true } -->
　　取豉蒸炒。以酒渍服之。至佳。

　　主时行病后食劳。

　　（出本草）取饭箩烧灰。服方寸匙。米饮调服。

　　卷一百五十二　热病门

　　总论

　　夫热病者。皆伤寒之类也。冬伤于寒。至春变为温病。至夏变为暑病者。热重于温也。

　　肝热病者。小便先黄。腹痛多卧身热。热争则狂言及惊。胁满痛。手足躁。不得安卧。心热病者。先不乐数日。乃热。热争则卒心痛。烦热欲呕。头痛。面赤无汗。脾热病者。先头重颊痛。心烦欲呕。身热。热争则腰痛。不可用俯仰。腹满泄。两颔痛。肺热病者。先淅然厥起毫毛恶风寒。舌上黄。身热。热争则喘咳。痛走胸膺背。不得太息。头痛不堪。汗出而寒。

　　肾热病者。先腰痛胫酸。大渴数饮。身热。热争则项痛而强。胫寒且酸。足下热。不欲言。

　　肝热病者。左颊赤。心热病者。颜先赤。脾热病者。鼻先赤。肺热病者。右颊赤。肾热病者。

　　颐先赤。病虽未发。见色者疗之。名曰治未病。一曰汗不出。大颧发者死。二曰泄而腹满甚者死。三曰目不明。热不已者死。四曰老人婴儿热而腹满者死。五曰汗不出。呕血者死。六曰舌本烂热不已者死。七曰咳血而衄。汗出不至足者死。八曰髓热者死。九曰热而痉者死。

　　凡有此候者。皆不可治也。热病已得汗。脉静者生。脉躁者难治。热病脉常盛躁。而不得汗者。此阳之极也。得汗者生。不得汗者难瘥。热病已得汗。脉尚燥喘且即复热。喘盛者死。

　　热病七八日。脉不躁不数。后三日当有汗。若不汗者难治。热病七八日。其脉微小者生。脉代舌焦干黑者死。热病已得汗。常热不去。脉静者生。脉躁者难治。热者脉常躁。此气之极也。亦死。热病腹满常喘。热不退者死。热病多汗。脉虚小者生。紧实者死矣。

　　又云。热病者。皆伤寒之类是也。或愈或死。皆以六七日之间。其余以十日以上者何。

　　不知其解。愿闻其故。岐伯曰。巨阳者诸阳之属也。其脉连于风府。故诸阳主气也。人之伤于寒也。则为病热。热虽甚不死。其两感于寒而病。必不能免于死矣。帝曰。愿闻其状。岐伯曰。伤寒一日。巨阳受之。故头项疼。腰背强。二日阳明受之。阳明主肌肉。其脉夹鼻络于目。故身热。目痛鼻干。不得卧也。三日少阳受之。少阳主胆。其脉循胁络于目。故胸胁痛而耳聋。三阳经络。皆受其病。而未入于脏。故可汗而已。四日太阴受之。太阴脉布胃中。

　　络于嗌。故腹满而嗌干。五日少阴受之。少阴脉贯肾。络于肺。系于舌本。故口燥舌干而渴。

　　六日厥阴受之。厥阴脉。循阴器而络于肝。故烦满而囊缩。三阴三阳。五脏六腑。皆受病。

　　荣卫不行。五脏不通。则死矣。其不两感于寒者。七日巨阳病衰。头痛少愈。八日阳明病衰。

　　身热少愈。九日少阳病衰。耳聋微开。十日太阴病衰。腹减如故。则思饮食。十一日少阴病衰。渴止不满。舌干已而嚏。十二日厥阴病衰。囊缩小腹微下。大气皆去。病日已矣。帝曰。

　　治之奈何。岐伯曰。治之各通其脏脉。病日衰矣。未满三日。可汗而已。其满三日。可下而已。

　　卷一百五十二　热病门

　　热病一日

　　（附论）夫热病一日。病在太阳主表。表谓皮肤也。病在皮肤之间。故头项腰脊皆痛。宜汗之则愈也。

　　方

　　解肌散

　　（出圣惠方）

　　治热病一日。头痛身热。四肢烦疼。宜服。

　　麻黄（去根节）川升麻甘草（炙微赤锉）赤芍药柴胡（去苗）桔梗（去芦头）杏仁（汤浸去皮尖双仁麸炒微黄各一两）上为粗散。每服五钱。以水一大盏。入生姜半分。煎至五分。去滓。不计时候。热服。衣覆取汗。未汗再服。

　　石膏散

　　（出圣惠方）

　　治热病一日。头痛壮热。宜服。

　　石膏麻黄（去根节各二两）黄芩桂心赤芍药柴胡（去苗各一两）上为粗散。

　　每服三钱。以水一大盏。入生姜半分。煎至五分。去滓。不计时候。热服。衣覆取汗。未汗再服。

　　葛根散

　　（出圣惠方）

　　治热病。一日头痛。项强。身热如火。宜服。

　　葛根（锉）赤芍药麻黄（去根节）石膏（各二两）白芷柴胡（去苗）黄芩桂心（各一两）上为粗散。每服四钱。以水一大盏。入葱白五寸。生姜半分。煎至五分。去滓。

　　不计时候。热服。衣覆取汗。

　　柴胡散

　　（出圣惠方）

　　治热病。一日头痛。壮热烦闷。宜服。

　　柴胡（去苗）赤芍药葛根（各一两）栀子仁黄芩（各半两）石膏（二两）上为散。

　　每服四钱。用水一大盏。葱白二茎。豉半合。煎至五分。去滓。不计时候。温服。

　　栀子散

　　（出圣惠方）

　　治热病一日。头痛壮热。心中烦闷。宜服。

　　栀子仁黄芩（各三分）石膏葛根（锉）柴胡（去苗）麦门冬（去心焙各一两）上为粗散。每服四钱。以水一中盏。入豉五十粒。葱白二茎。煎至五分。去滓。不计时候。温服。

　　麻黄散

　　（出圣惠方）

　　治热病一日。头痛壮热。宜服。

　　麻黄（一两去根节）川大黄（三分锉碎微炒）黄芩桂心甘草（炙微赤锉）赤芍药（各半两）上为细散。每服不计时候。以新汲水调三钱。服后。盖衣取汗。未汗再服。

　　治热病一日。壮热头痛。宜服。

　　（出圣惠方）甘草（一两炙微赤锉）生姜（三分切）栝蒌（二枚大者细锉碗中盛之）上先将甘草生姜。以酒一大盏半。煎至八分。去滓。热投入栝蒌碗中。绞取汁。不计时候。分温二服。衣覆取汗。

　　桃柳汤浴方

　　（出圣惠方）

　　治热病一日。身体壮热。头痛骨肉酸楚。背脊强。

　　口鼻干。手足微冷。小便赤黄。宜用。

　　桃枝并叶（五片细锉）柳枝并叶（五片细锉）上以水一石。煮取一斗。去滓。带热避风处淋浴。浴后于密室中。刺头并眼后两边及舌下。血断。以盐末涂针处。便宜服葛豉粥。

　　葛豉粥方

　　（出圣惠方）葛根（二两锉）葱白（五茎并须白）豉（一合）生姜（一两切）上药以水三大盏。煎至一盏半。去滓。下粳米二合。煮作粥。承热顿服。衣盖取汗。

　　麻黄粥方

　　（出圣惠方）

　　治热病一日。宜服发汗。

　　麻黄（一两去根节）豉（半合）上药用水一大盏半。煎至一盏。去滓。下粳米半合。

　　煮作稀粥。承热顿服。衣盖取汗。

　　麻黄散

　　（出万金护命方）

　　治热病疫毒病。一日两日。头痛壮热。浑身发热如火

　　。眼目昏眩。项背强急。诊其脉寸口浮数。总三部俱浮数。宜发汗。若洪大紧急有骨力

　　。即不可汗也。但热病疫毒病。不可以时日为定。只看脉气。可汗即汗。可取即取。不

　　可差误。凡阳毒伤寒。三日后。其用药取病。与治热病疫病只一般也。惟初间两日。

　　所治小有不同。但伤寒在表。须当发之。热病疫毒病。往往有不须发也。若见得不仔细

　　。须俟三日后。方可下疏药也。治疫毒在表发汗方。

　　麻黄（去根三分）牡丹皮（去心）桔梗羌活独活细辛荆芥穗（各一两）上细杵罗为末。每服五钱。水一碗。椒五十粒。茶末半钱。煎取浓汁。用调下药末。非时。和滓吃。

　　浓盖衣被发大汗。一服安效。

　　治时行热病初得。

　　（出本草）以菜捣绞汁。饮之得瘥。

　　卷一百五十二　热病门

　　热病二日

　　（附论）夫热病二日。阳明受病。病在肌肉。故内热鼻干。不得眠也。故可摩膏火灸。发汗而愈也。

　　方

　　麻黄散

　　（出圣惠方）

　　治热病二日。头痛壮热。肢节不利。宜服。

　　麻黄（二两去根节）川大黄（锉碎微炒）葛根（锉）桂心柴胡（去苗）赤芍药（各一两）甘草（半两炙微赤锉）上为散。每服五钱。以水一大盏。入生姜半分。煎至五分。

　　去滓。不计时候。热服。衣盖取汗。

　　前胡散

　　（出圣惠方）

　　治热病二日。口苦咽干。头痛壮热。宜服。

　　前胡（去芦头）杏仁（汤浸去皮尖双仁麸炒微黄各一两）葛根（锉）桂心旋复花（各半两）麻黄（二两去根节）上为散。每服五钱。以水一大盏。入生姜半分。葱白五寸。

　　煎至五分。去滓。不计时候。热服。衣覆取汗。未汗再服。

　　桂枝散

　　（出圣惠方）

　　治热病二日。头痛壮热。宜服。

　　桂枝葛根赤芍药甘草（炙微赤锉）杏仁（汤浸去皮尖双仁麸炒微黄各半两）麻黄（三分去根节）石膏（一两）上为粗散。每服三钱。水一中盏。入葱白五寸。生姜半分。

　　煎至五分。去滓。不计时候。热服。衣覆取汗。未汗再服。

　　柴胡散

　　（出圣惠方）

　　治热病二日。头痛口苦。虽经发汗未解。可服。

　　柴胡（去苗）人参（去芦头）甘草（炙微赤锉）黄芩赤茯苓（各一两）半夏（半两汤洗七次去滑）上为粗散。每服三钱。以水一中盏。入葱白五寸。生姜半分。煎至六分。去滓。不计时候。温服。令自有汗即解。

　　黄芩散

　　黄芩（三分）麻黄（去根节）石膏（各一两）川大黄（锉碎微炒）葛根（锉）桂心赤芍药甘草（炙微赤锉）川朴硝（各半两）上为细散。每服不计时候。以葱豉汤调下二钱。

　　衣盖取汗。未汗再服。

　　治热病二日。发汗未解。头痛壮热。宜服此方。

　　（出圣惠方）麻黄（去根节）甘草（炙微赤锉）葛根（各一两）上细锉和匀。分为六服。每服以水一大钟。入生姜半分。煎至五分。去滓。不计时候。热服。衣盖取汗。

　　治热病二日。发汗后不解。头痛体热。宜服此方。

　　（出圣惠方）石膏（一两细研）麻黄（半两去根节）甘草（一分炙微赤锉）上并锉。用水一大盏。

　　煎至五分。去滓。入鸡子白一枚。搅匀。不计时候。承热顿服。衣盖取汗。未汗再服。

　　卷一百五十二　热病门

　　热病三日

　　（附论）夫热病三日。诸阳传病讫。病犹在表。未入于脏。故胸胁痛耳聋。可发汗而愈也。

　　方

　　葛根散

　　（出圣惠方）

　　治热病三日。未得汗。壮热烦恼。欲得饮水。宜服。

