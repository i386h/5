<!-- { "loadSidebar": true } -->
　　起坐无力。头如斧斫。眼睛时痛。翳膜多泪。背膊刺痛。力惫身羸。手足干枯。卧着床枕。

　　不能起。手足似中风。四肢顽麻。肠内多痛。眼见黑花。忽然倒地。不省人事。梦寐不祥。

　　觉后遍体虚汗。其虫遇甲子日食起。醉归肝肠穴中。四穴轮转。周而复始。大醉可医矣。取虫出后。补肝当瘥。

　　第六代病并尸虫游食治法。

　　三虫在人身中。居于肾脏透连脊骨。令人思食。是物要餐。身体羸。腰膝无力。髓寒骨热。四肢枯干。眼见火生。或眼多黑暗。耳内虚鸣。阴湿燥痒。冷汗如油。梦与鬼交。小便赤黄。醒后昏沉。脐下结硬。或奔心胸。看物如艳。心腹闷乱。骨节疼痛。其虫遇丑亥日食起。醉归肾穴四穴。轮转周而复始。大醉可医矣。虫出后。补肾填精当瘥。

　　取虫防护法。

　　先令病患家用好纸糊一室。不留罅隙。寻志诚人过递。以安息香水洒了过递人之身。又以雄黄雌黄涂其鼻孔耳眼唇上。安排铁钳一个。布巾一幅。用香油二斤。以锅盛顿微煎令沸。

　　仍服药后腹中疼痛。如刀斧劈。不妨。至巳牌必须下虫。或取下臭秽如胶膝。或吐泻脓血症块。皆于灰桶中。其虫或从汗出。紫蚕苗状。或于耳鼻口中出。或小便中出。异般形状不止一也。或青黑或黄红。大者急用铁钳取于油内煎。当日将油纸裹虫入瓦罂内。锻石填实。埋弃于深山远僻处。免致再染人。患人衣服床席。并皆弃去。医人吩咐药后。亦须远去。

　　卷二百三十五　劳瘵门

　　又论

　　论曰夫劳瘵一证。为人之大患。凡受此病者。传变不一。积年疰易。甚至灭门。可胜叹哉。大抵合而言之。曰传尸。别而言之。曰骨蒸。复连尸疰、劳疰、虫疰、毒疰、热疰、冷疰、食疰、鬼疰是也。夫疰者注也。自上疰下。病源无异。是之谓疰。又其变则有二十二种。或三十六种。或九十九种。又有所谓五尸者。曰蜚尸、遁尸、寒尸、丧尸、注尸是也。

　　其名不同。传变尤不一。感此疾而获安者。十无一二也。大凡五脏所传。皆令人憎寒发热。

　　其证状各异。有如传之于肝。则面白目枯。口苦自汗。心烦惊怪。传之于心。则面黑鼻干。

　　口疮喜忘。大便或秘或泻。传之于脾。则面青唇黄。舌强喉哽吐涎。体瘦。饮食无味。传之于肺。则面赤鼻白。吐痰咯血。嗽喘毛枯。传之于肾。则面黄耳枯。胸满膈痛。白浊遗沥。

　　又有二十四种劳蒸者。亦可因证验之。蒸在心也。少气烦闷。舌必焦黑。蒸在小肠也。腹内雷鸣。大肠或秘泄。蒸在肝也。目昏眩晕。躁怒无时。蒸在胆也。耳聋口苦。胁下坚痛。蒸在肾也。耳叶焦枯。腰脚酸痛。蒸在右肾也。情意不定。泄精白絮。蒸在肺也。喘嗽咯血。

　　声音嘶远。蒸在大肠也。右鼻干疼。大肠隐痛。蒸在脾也。唇口干燥。腹胁胀满。畏寒不食。

　　蒸在胃也。鼻口干燥。腹膨自汗。睡卧不宁。蒸在膀胱也。小便黄赤。凝滑如膏。蒸在三焦也。或寒或热。中腕膻中时觉烦闷。蒸在膈也。心胸噎塞。疼痛不舒。蒸在宗筋也。筋脉纵缓。小腹隐痛。阴气自强。蒸在回肠也。肛门秘泄。传道之时。里急后重。蒸在玉房也。男子遗精。女子白淫。蒸在脑也。眼眵头眩。口吐浊涎。蒸在皮也。肌肤鳞起。毛折发焦。蒸在骨也。版齿黑燥。大杼酸痛。蒸在髓也。肩背疼倦。骨酸疼。蒸在筋也。眼昏胁痛。爪甲焦枯。蒸在脉也。心烦体热。痛刺如针。蒸在肉也。自觉身热。多不奈何。四体动。蒸在血也。毛发焦枯。有时鼻血。或复尿血。详诸病证。大略如斯。若究其根。惟心肺受虫啮祸之甚也。治法先宜去根。次须摄养。亦有早灸膏肓崔氏穴。而得愈者。若待其根深蒂固而治之。则无及矣。平时得三五方用之颇验。漫录于左。以为备治。

　　论曰传尸劳者骨蒸之病。流传五脏也。其证。半卧半起。旦即醒。然午后微蒸。情常不悦。心多惊悸。夜即盗汗。梦与鬼交。两颊红赤。唇如血色。欲睡不得眠。欲食不能食。

　　或。时或微利。鼻口干燥。渐至羸。虽死在须臾。精神尚爽。是其候也。治之若缓。犹如水涸。不觉其死。

　　近世以来。童男室女。丈夫妇人。月水不调。脐腹冷痛。五心烦热。医者一见。便作骨蒸劳证治之。病者闻之。莫不惊骇。殊不知人本无劳证。皆原禀受怯弱。血气不足。治之不得其法。用药不善。遂成此疾。且多以柴胡地骨皮青蒿知母藕节鳖甲紫菀麦门冬为退热之剂。

　　已服之后。热虽渐退。未久复来。医者便究本原。不详医书所谓虚热语。再用前件等药。愈进而血气愈虚。疾势愈甚矣。况前药性冷。必伤脾胃。日复一日。不思饭食。以致伤胃滑泄。

　　肢体瘦悴。以致不救。此乃柴胡等药误之矣。深可怜悯。盖柴胡等药。乃伤寒表解之剂。若血气虚者。非所宜服。向来必用方中。亦曾言之。但其辞文隐而难晓。今明言其略。庶几易知。若受病之人。未曾服前件药。犹为易治。已曾服后。倘或过多。真气表尽。难以收救。

　　宜服宜神饮。

　　凡患骨蒸之人。坐卧居处。不宜伤冷。亦不得伤热。冷甚则药气难通。兼之胀满。食不消化。或腹气上热。甚则血脉拥塞。头眩目疼。唇干口燥。心胸烦闷。渴欲饮水。此等皆是将息过度之状。深可诫也。将养之法。须寒温得所。先热而脱。先寒而着。若背伤冷。即令咳嗽。若手足伤热即令心烦。若覆衣伤浓。即眠卧盗汗。若覆衣过薄。即心腹胀满。所以饮食不限时节。宁可少食。保无宿注。数数进之。助药势也。必须软。易消故也。不宜生硬。

　　恐损胃气。致不消也。此皆以易消食之为瘥。骨蒸之病。无问男女。忌房室举动劳作。有所不宜。陈臭酸咸粘食不消。牛马驴羊大小二豆猪鱼油腻酒面瓜果野鸟之属。葵笋蒜蕨及生冷等。并不得餐。自必平复。一月以后。乃渐开也。大略如此。触类而长之。此病宜餐煮。饭盐豉豆酱姜葱韭枸杞苜蓿苦菜地黄牛膝并须煮烂食之。候病稍退。恐肌肤虚弱。可时食干鹿脯。

　　卷二百三十五　劳瘵门

　　治诸疾药性（出拔粹方）

　　实热黄芩黄连黄柏大黄气乌梅秦艽柴胡血青蒿鳖甲蛤蚧小麦牡丹皮肺鼻（干）乌梅天门冬紫菀麦门冬皮（白舌吐血）石膏桑白皮肤（昏昧气睡）牡丹皮气（遍身气热闷促鼻干）人参黄芩栀子大肠（口鼻孔干痛）大黄芒硝脉（唾白浪语脉络溢脉缓急不调）生地黄当归心（舌干）黄连生地黄血（发焦）地黄童子小便当归桂心小肠（下唇焦）赤茯苓生地黄木通脾（唇焦）芍药木瓜苦参肉（食无味而呕烦躁不安）芍药胃（舌下痛）石膏粳米大黄芒硝葛根肝（眼黑）川芎当归前胡筋（甲黑）川芎当归胆（眼白赤色）柴胡栝蒌三焦（乍寒乍热）石膏竹叶肾（两耳焦）生地黄寒水石石膏知母脑（头眩闷热）地黄防风羌活髓（髓沸骨中热）天门冬当归地黄骨（齿黑腰痛足逆变丹食脏）鳖甲地骨皮牡丹皮当归生地黄肉（肢细趺肿脏腑俱热）石膏黄柏胞（小便赤黄）泽泻茯苓沉香滑石生地黄膀胱（左耳焦）泽泻茯苓滑石凡此诸蒸。皆热病后。因食肥肉油腻。及房酒犯之而成。久蒸不除。变成劳瘵。即死矣。

　　卷二百三十五　劳瘵门

　　劳瘵（附论）

　　劳瘵之证。非止一端。其始也。未有不因气体虚弱。劳伤心肾而得之。又有外感风寒热湿之气。先为疟疾。以致咳嗽。寒邪入里。失于调治。不能保养。过于房劳。伤于饮食。久而成劳瘵之候。其为证也。令人肌肉羸瘦。毛皮干枯。寒热盗汗。遗泄白浊。或腹中有块。

　　或脑后两边有小结核。或聚或散。或咳嗽痰涎。或咳唾脓血。及传变则为二十四种。或三十六种。或九十九种。又有所谓五尸者。其名状虽不同。转变虽不一。其所谓伤不过五脏。诸方载。皆云有虫啮心肺间。治法当先去虫。然后调养五脏。至若传尸一证。名骨蒸。复连尸疰。劳疰。虫疰。毒疰、冷疰。食疰、鬼疰。是也。如劳瘵多是血气亏损。多因轻病时。

　　发汗通利。差误所致。或感六气成咳嗽。未解散。先服补药。竟成久咳。复以房劳恣饮。强食。变为寒热。只宜服平补之药。又有能倍食肉。思食者。名曰传尸。亦有灭门者。其药虽有天灵盖紫河车狐肝獭爪麝香等自未及用。世云。有鬼根据其身。有虫食其脏。妇人多病此。

　　盖于产后闭经而传之耳。

　　方

　　木香蛤蚧丸

　　（出直指方）

　　治劳瘵久嗽。声干。骨痿瘦瘁。

　　蛤蚧（一对尾全者洗净酥炙）生鳖甲（去裙醋炙干）白茯苓川芎当归北五味子牛膝（各七钱半）绵黄柴胡知母贝母鸡心槟榔明阿胶（炒酥）巴戟（酒浸去心晒）桃仁（酒浸去皮焙各半两）木香（三钱）肉豆蔻（三个生）秦艽（洗）羌活生发（纸燃火烧存性）故纸（炒各三钱）上细为末。炼蜜丸。弹子大。每服一丸。煎枣汤空心服下。

　　参散

　　（出直指方）

　　治劳瘵嗽喘咯血。声焦潮热盗汗。

　　柴胡当归明阿胶（炒酥）黄（蜜炒）白茯苓川芎半夏（制）贝母（去心）枳壳（制）北桔梗秦艽（洗）甘草（焙各半两）人参北五味子羌活防风杏仁（水浸去皮）款冬花桑白皮（炒各三钱半）生鳖甲（去裙米醋炙黄）紫菀茸（各二钱）上粗末。每服二钱半。姜枣煎。食后少顷服。

　　沉香鳖甲散治劳瘵身痛

　　凝神饮子

　　（出仁存方）

　　治劳瘵憎寒发热。口干咽燥。自汗咳嗽。唾血。瘦剧倦

　　乏。

　　人参（去芦）当归（去尾）白芍药白茯苓（去木）黄（去芦）白术半夏曲五味子熟地黄甘草川芎莲肉大麦门冬（去心）桔梗（以上各等分）上为粗末。每服四钱。用水一盏半。乌梅枣子各一个。煎至七分。去滓服。如嗽加阿胶。虚极胸满者。加木香。

　　湿纸煨。沉香亦得。不思食加扁豆。一方无川芎。

　　桃仁煎

　　（出直指方）

　　治劳疰传尸。骨蒸倦弱。

　　大川椒（出汗）生犀角当归续断（各一两）桃仁（去皮炒）鳖甲（醋炙黄各一两半）白矾（）猪牙皂角蛤蚧（一双去头足洗酥炙）安息香苏合香雄黄（各一分）麝（一钱）上为末。炼蜜和丸。如梧桐子大。每服二十丸。米饮下。或用真川椒泡汤下。

　　虎牙丸

　　（出直指方）

　　治劳瘵瘦悴。咳嗽声哑。骨痿。杀下瘵虫。

