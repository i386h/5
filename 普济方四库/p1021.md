<!-- { "loadSidebar": true } -->
　　香豉饮【出圣清细録】治骨蒸肿气每至日晚即恶寒壮热颊赤不下食日渐瘦
　　香豉【一分】生地黄【一两】葱白【三茎】
　　右细剉相和以童子小便二盏半浸一宿平旦煎至八分去滓分温二服空腹日午服一方有甘草炙二两
　　青蒿丸【出圣恵方】治骨蒸体热发渇寒热宜服
　　青蒿【一觔取莱曝干捣罗为末】桃仁【一觔汤浸去皮尖麫炒令黄研烂】甘草【五两生捣罗为末】
　　右以童子小便三斗于瓷瓮中盛于糠火上煎令如稀却倾于铜器中下药又于糠火上煎以桞木枝搅之看稀稠得所可丸即丸如梧桐子大以麤踈布袋盛之每日空心温童子小便下三十丸日晩再服
　　大黄丸【出圣恵方】治骨蒸劳两脇下有闪癖渐上攻心食少不消化腹内积聚不散黄瘦久困冬痢或大便秘涩小便赤黄宜服
　　川大黄【二两剉碎】鼈甲【三两涂醋炙令黄去裙襴】
　　右为末以酾醋二升入铛中先煎令稠下药末更煎之以柳木枝搅勿住手可丸即丸如梧桐子大宜空腹及晩食前以粥饮下九丸渐加至十丸以溏利下浓血烂肉为度唯得食煑饭葱煎汁下生姜而已此外不得食之老小以意加减忌苋菜
　　治骨蒸劳心烦不得眠卧【出本草】
　　用酸仁二两水二大盏半研绞取汁下米二合煑粥熟下地黄汁一合煎煑过不计时食之
　　天灵盖丸【出圣恵方】治骨蒸劳顔色憔悴不思饮食四肢急强翕翕发热宜服此方
　　人头骨【三大两炙】麝香【一小两】
　　右捣筛和更捣一千杵丸如梧子大一服七丸日再服以粥饮下若胸前青筋出者以针刺看血色未变黒者服药七日必瘥每日午时更服后丸一服
　　皂荚丸【出圣恵方】治骨蒸传尸鬼气
　　取皂荚并树白皮及棘刺五七片各烧为末水淋取汁更于灰上再淋如此五遍即煎成霜取二两入麝香三分同研用软饭和丸如小豆大每服空心以温酒下七丸防下劳虫即愈如未利即加丸数服之以利为度
　　黄瓜丸【出圣恵方】治骨蒸劳热皮肤干燥心神烦热口干小便赤黄
　　以熟黄瓜一枚头上取破去穣纳黄连末二两却以纸封口用大麦麫裹文火烧令麫黄熟为度去麫研为丸如梧桐子大每于食后以温水下二十丸
　　治骨蒸劳瘦弱并传尸劳宜服此方【出圣恵方】
　　取三年桃树一株并根打去泥土勿洗及枝叶等细剉以水三石煑取一石即澄滤去滓土还将药汁重煎至三斗再滤去滓更煎令稠可丸即丸如梧桐子大每日空心以温水下三十丸晩食前再服
　　地黄饮【出直指方】治骨蒸劳咯血
　　用生地黄捣汁入姜汁少许服之以热退为度或利则止一方入白粥内搅匀空心服
　　治骨蒸极热【出本草】
　　用雄黄一两和小便一升研如粉乃取黄理石一枚方圆可一尺以炭灰烧之三食顷极热洒雄黄汁于石上恐大热不可近宜着一片薄氊置石上令患人脱衣坐石上令停以衣被围绕身勿令药气泄出经三五度瘥小便用童子者佳
　　疗骨蒸鬼气【出肘后方】
　　取童子小便五大斗澄过青蒿五斗八九月采帯子者佳细剉相和纳大釜中以猛火煎取三大斗去滓浄洗釜中干再防汁安釜中以微火煎可二大斗即取猪胆十枚相和煎一大斗半除火待冷以新瓷器盛每于服时取甘草二三两熟炙捣末以煎和捣一千杵为丸空腹粥饮下二十丸渐増至三十丸止
　　治骨蒸【出圣恵方】
　　用天灵葢如梳大炙令黄碎以水五升煑取二升分三服起死神効方
　　主骨蒸病小便方
　　取三岁童子小便五升煎取一大升以三匙蜜和为两服中间如人行二十里服此以后每自小便即取服之仍取中者去前后病轻者二十日病重者五十日二十日以后当有虫蚰蜒儿其虫在身当处出俱痊去人五歩闻病人小便臭者无不瘥
　　五蒸汤【出梭萃方】凢劳病宜随各经虚实内外浅深用药加减治之
　　甘草【一两炙】茯苓【三两】人参【二两】竹叶【二把】干地黄　葛根【各二两】知母　黄芩【各二两】石膏【五两碎】粳米【二合】
　　右吺咀以水九升煑取二升半分三服亦得以先煑小麦水乃煑药忌海藻菘菜芜荑大醋一方有麦门冬
　　治一切男子精虚骨热渐次积成劳蒸其病上焦壅热唇口干焦下部无力两足冷忽非时乍寒乍热六腑伤热小便数忽时黄赤色先宜吃解上膈方次吃退肾邪益正气方后常吃解骨槽劳热方若人得此病须戒断酒色一二年合药对当不輙服饵然后方得安枕缘骨蒸劳病不同脏腑客疾易为服饵并得安枕此骨蒸之病热毒疾在骨槽之间却因精虚不能主持血气而热毒之气蒸郁骨槽相次传入脏腑成大病者也所下之药分毫不得令动水脏若所服药稍有一味伤动水脏即脏腑不能载凉药而骨槽之热不可解也【出杨子建万全防命方】
　　治初骨蒸上焦气壅利上膈方【出子建万全防命方】
　　麻黄　鼈甲【醋炙各五钱】杏仁【去尖】紫苑　柴胡　茯苓地骨皮【去心】贝母【去心各一分】黄芩【三铢】沉香【二铢】前胡【二分】
　　【去毛】
　　右细杵罗为末每服二钱水一盏生姜一片同煎二沸便防出食后临卧去滓热吃
　　治一切男子骨蒸其劳气相次传入脏腑先次吃前靣方渐吃此去肾邪正元气散若上膈热滞盛丸吃更妙【出杨子建万全防命方】
　　续断　萆薢　杜仲【去皮】巴防【去心】茯苓　羌活　天灵葢【酥炙黄色黒色】川芎　木香　鼈甲【醋炙各一分】麝香【二分】
　　右细研罗为末了方入麝香同研令匀细研蜜丸如梧桐子大每旦空心盐汤下三十丸
　　治骨蒸劳热攻击上焦靣上热燥下部无力唇口生疮口无味精神不守轻吃热物醎物即恶心思吐睡中涎溢忽肌肉帯黒色宜服此方【出子建万全防命方】
　　前胡【去皮】柴胡【去皮】荆芥蕙　地骨皮　龞甲【醋炙】杏仁【去尖】麻黄【去根】黄芩　贝母【去心】牡丹皮【去心】木香　秦艽羌活　蔓荆子【各一分】胡黄连【四铢】
　　右杵细罗为末每二钱水一盏生姜一片同煎一二沸防出食后临卧时热服
　　芦根汤【出指南方】治骨蒸发热
　　芦根　麦门冬　赤茯苓　橘皮【各五钱】地骨皮【二两】
　　右为麤末每服五钱水二盏姜五片煎一盏去滓服
　　泽防汤【出指南方】
　　泽防【半觔】白术　防风　石膏　赤茯苓【各一两】
　　右为散每服五钱水二盏去滓温服
　　兎丝散【出指南方】
　　兎丝子【酒浸透】五味子【各一两】生干地黄【三两】
　　右为末米饮调下二钱食前服
　　礜石丸【出指南方】
　　礜石【火煅通赤五钱】旋覆花　桂【去皮取心】枳实【麫炒去穰】人参【各五两】干姜　芍药　白术【各一两五钱】厚朴【去麤皮姜制炙】吴茱萸　芫花【炒】橘皮【各四两】甘遂【炒一分】茯苓　细辛【去苗】大黄【湿纸褁煨各四两】乌头【炮去皮四两】
　　右为末炼蜜和丸杵三五百杵如桐子大每服五丸米饮下未知渐加
　　走马散【出鲍氏方】治骨蒸劳气
　　秦艽【洗】鼈甲【酥炙】当归　知母　黄连　青蒿子藳本　茯苓　柴胡【各一两】
　　右为末以桃桞枝葱白各一握酒水童便各一盏乌梅生姜枣各七个煎去滓每服饮子半盏下药末二钱早晚空心服
　　神騐柴胡散【华陀中藏经方】治大人小儿骨热夜间如蒸甚者只十数日见効
　　土柴胡【不以多少去芦洗浄炙黄不以太焦亦不须银州者】
　　右为末每服二钱水一盏入地骨皮指头大二片子同煎至七分食后温服如虚瘦即空心服补药食后煎下数服时时如水饮之
　　鼈甲散【出卫生家寳方】治男子妇人骨蒸劳疾久虚人不可服鼈甲【醋炙】大黄【湿纸煨香】赤茯苓　常山【醋煑】柴胡【醋浸一宿焙干】茯苓　当归【去芦】干漆【炒青烟为上】白术　生熟地黄石膏【各一两】甘草【五钱蜜炙】
　　右为麤末每服二大钱入小麦五十粒水一盏半煎至一盏去滓服日进三服常救人有騐如盗汗加麻黄根一两
　　兰防散【出衞生家寳方】治骨蒸劳热骨立五心烦躁又大病后或大小后多睡或不睡
　　乌梅肉【一两去核取肉瓦上焙燥】蛇黄【二两火煅红投米醋中滓又烧滓凢二十遍】
　　右同为末每服二钱以韭叶汁调下虚劳潮热不止煎后地僊散调服尤騐若小儿睡起不了了者此为神不聚此药取騐之
　　地僊散【出衞生家寳方】治骨蒸肌热解一切虚烦燥渇生津液极效
　　地骨皮【自采】甘草【炙】防风【去义股者去芦头各一两】
　　右件为末每二钱水一盏入生姜三片竹叶七叶煎至七分服别法有鸡豆一两
　　生肌散【出衞生家寳方】治骨蒸退里外潮热甚妙
　　黄耆【一两五钱】当归【三分】荆芥穂【五钱】白芍药【一两】甘草【五钱】地骨皮【一皮】川芎【五钱】人参【五钱】
　　右为麤末每服三钱水一盏半乌梅一个煎至一盏去滓服
　　七寳丸【出永类铃方】防骨蒸传尸邪气阳病可服
　　黄连【四两】
　　右为细末用猪肚一个洗浄入药末线缝之用童便五升文火煑令烂干为度以肚细切同药烂研置风中吹干丸如梧桐子大硃砂麝香作衣空心麦门冬水下或用阳病开关散咽下无硃砂亦可
　　阳病开关散【出永类铃方】
　　北柴胡【去芦】桔梗【炒】秦艽　麦门冬【去心各五钱】芍药【一钱炙】木香　泽防【各一两】木通【五钱】甘草【一钱炙】当归　桑白皮【蜜炙】真地骨皮【各一两】
　　右防咀每服三钱水一大盏生姜二片煎至六分空心下小便多疾病去也
　　隂病开关散【出永类铃方】
　　当归　赤芍药　肉桂　白芷　甘草【炙各五钱】木香【二钱】制枳殻【三钱】天南星【一钱去皮姜汁浸一宿焙】
　　右防咀每三钱姜三片煎七分入无灰酒三分盏童便三分盏又煎七分温服先服此起胃散一二日后不问退否兼玉龙膏服之
　　起胃散【出永类铃方】隂阳二皆用
　　黄耆【炙二两】白术【炒一两】白芷【五钱】人参【五钱】山药【一两】
　　右防咀每服三钱加木瓜煎一方加沉香茯苓甘草各五钱
　　乌龙膏【出永类铃方】
　　乌梅【去核】柴胡　紫苑　生干地黄　木香【各一两】秦艽　贝母【麫炒去心】防风【各三钱】杏仁【五两炒为末】皂角【六十片】
　　右二十片去黒皮醋炙为末二十片烧灰存性二十片汤浸去黒皮猪肉刴烂如泥同皂角一处入水五升细揉汁入童便三升无灰酒一升并熬如膏和前药末为丸如梧桐子大每服二十丸空心麦门冬汤下甚者二十日効
　　玉龙膏【出永类铃方】
　　青蒿子　柴胡　白防榔【各二两】鼈甲【炙】白术　赤茯苓　木香　牡蛎【各五钱】地骨皮【五钱】人参【一两】生地黄【一两】当归【三钱】硃砂【一钱】豆豉心【二合】虎头骨【以开酒炙黄赤一两】肉苁蓉【酒浸炙一两】
