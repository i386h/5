<!-- { "loadSidebar": true } -->
　　按何首乌赤者雄白者雌采时乘湿以布帛拭去土浄后用苦竹刀切米泔浸一宿暴干忌鐡以木臼杵碎捣末酒服一云春采根秋采花九蒸九暴乃可服之何首乌传云何首乌者顺州南河县人祖名能嗣其父名延秀能嗣长慕道术随师在山因醉夜卧山野中忽见有藤二株相去三尺余相交乆而方觧了乃又交惊讶其异至旦遂掘其根归问诸人无识者其后有山老忽来示之答曰子既无嗣其藤乃异此物恐是神仙之药何不服之遂杵为末空心酒服一二钱服数月似强因此常服又加二钱服之经年旧有疾皆痊发乌容少数年之内即有子名延秀秀名首乌首乌之名因此而得生数子年一百余嵗发墨黒有李安期与首乌郷里亲善窃得方服其夀至长因遂叙其事何首乌味甘生温无毒茯苓为使治五痔及腰膝之病冷气心痛积年劳痩痰癖风虚败劣能长筋力益精髓壮气驻顔黒发延年妇人恶血痿黄及产后诸疾赤白带下毒气入腹乆痢不止其功用不可具述一名野苖二名交藤三名夜合四名地精其五名首乌本出处州江南诸道皆有之苖叶皆有光泽有如桃李叶雄苖赤根逺不过三尺春秋日可采可晾干去皮为末酒下最良有疾即用茯苓汤和下为使者常杵末新甆器盛服之忌猪肉血无鳞诸鱼触药无力此药形大如拳连珠其中有形鸟兽与山岳之状足珍也掘得去皮生吃得味甘甜休良其讃曰神效助道着在仙书雌雄相交夜合昼踈服之去殻日居月诸返老还少变安病躯有縁者遇传之勿泄最善自如明州刺史李逺传録经验何首乌之所出顺州南河县韶州潮州思州贺州广州及四防县潘州已上出处为上邕州晋兴县桂州康州及春州勤州髙州循州已上所出次之其仙草至五十年者如拳大号山奴服之一年髭须青黒至一百年如椀大号山哥服之一年顔色红恱至一百五十年如盆大号山伯服之一年齿落重生二百年如一斗栲栳大号山翁服之一年顔如童子及奔马至三百年如三斗栲栳大号山精服之一年延龄纯阳之本体乆服成地仙又李□因着方録云春末夏中与初秋三时晴明日兼雌雄采之烈日暴干散服以酒下良采时尽其根乘润以布帛拭去泥土勿损其皮宻器贮之毎月再暴凡服偶日二四六日是服之讫以衣覆汗出导引尤忌猪羊血
　　治百病煆制云母粉法
　　右以云母一斤拆开揉碎入一大瓶内筑实上浮至水银一两封固以十斤炭火煆通赤取出却拌香葱及紫引翘草二件合捣如泥后以夹绢袋盛于大水磁盆内揺取粉余滓未尽再添草药重捣如前法取出粉沉水干以小木盆一面于灰上印一浅坑铺纸平倾粉在内直干移入火焙之取出细研以麫糊为丸如桐子大遇有病者服之无不效知成都府辛谏议公曽忠患大风众医不效遇此道士进得此方治服之有神騐
　　服稀签法【稀音喜莶音锨】
　　稀莶草俗名火扻草端午日采者固焦六七八月多多采下终不若九月采者其子秆花实气足尤妙相去其根五寸留叶先以冷熟水净洗过曝用少酒洒之上甑蒸饭乆取曝干九蒸九曝除其燥性防干以皮纸袋盛挂当风处用时碾为细末炼蜜加捣千杵合为丸如桐子毎日早食前服五十丸渐加至一百余丸服了以三两匙饭压之只忌白马肉余无所忌迨服一两月后所患或发动是药搜搅切勿畏之以其能补虚损培元气最有功一名火轮丹胜于服椒术及何首乌之效服之觉燥即减丸数时以生蜜入生姜煎沸汤防服或水调亦得此草处处有之春生苗其叶似芥菜而狭长茎髙三二尺秋初有花秋莫乃结实苖色赤秆色紫者为上青色者次之须要辨晰认节叶相对其根白枝干方棱花小而黄向上开其叶青下有金丝绞者乃稀莶也其根白枝干圆花色黄而向下开如枃状叶色深緑者下无金丝绞节与叶不相对者乃鹤虱也但稀莶髙于鹤虱其枝叶形亦畧似苍耳牛膝不可不细辨也○诸般风气痢疾桑株上木耳汤下○冷气痢冷风干姜汤下○软痹风顽麻风白僵蚕汤下○诸风劳气温酒或淡盐汤下○奔豚气膈气肾余气乳香汤下○筋骨风邪炒皂荚子汤下○血风气芸防子汤下○乆患血痢疾荆芥汤下○疴蜖虫饭饮下○一切风疾以人参汤下○寸白虫空心先吃牛肉脯后用饭饮下
　　江陵府节度使成讷进稀莶丸【奏状载在本草】
　　臣有母弟訮年三十一中风床枕五年百医不差后遇道人钟针者因覩此患曰可饵稀莶丸必愈其药毎多生沃壤髙三尺许节叶相对其叶当夏五月以来采収毎去地五寸剪刈以温水洗泥土摘其叶及其枝头凡九蒸九曝不必太燥但取蒸为度仍熬捣以为末丸如桐子大空心温酒或米饮下二三十丸渐服至二千丸所患忽加不得忧虑是药攻之力服之至四千丸必得复故五千丸当复丁壮臣依法修合与弟訮服果如其言钟针又言此药与本草所述之功效相异盖出处盛在江东彼土人呼猪为稀又呼臭为莶縁此药如猪臭气故以为名但经蒸曝其臭气自冺毎常服后须吃饭三五匙压之五月五日収采者佳
　　张忠定公咏进火锨草方【表载在本草及类苑】
　　臣闻飡食饮水可作充肠之馔饵松食栢亦成救病之方是以疗饥者不假于珍羞愈病者何烦于异术既获济时之药敢陈彼物之形不止管窥輙干天聴臣中谢臣谓四时推运负隂阳者必有可观万彚发生吐风土者寕无所益俱承帝力咸荷天休或叨摘采之知愿试苦辛之効伏惟陛下慈深悯物道切忧民行百王乆坠之文纳羣后可言之事以至恩沾兆庶信及豚鱼风雨顺而灾沴不生天地和而黎元尽太宸不倦圣意难穷臣因聴政之余备阅古方之秘尽医民瘼徧讨物情唐太宗轻剪龙须为思一将宋髙祖碎舂琥珀止慰三军又焉能病吾皇广添厯代之寳书甄别三王之所泽咸蘓万有溥活羣生覆冐乆照之方明幽防间华夏升平之俗造次奚论臣遭逄盛时歌謡景运皇风建极圣虑犹劳不忍缄言常思报国既服唐虞之教尚抒葵藿之忱淼淼羣防已遂朝宗之望茫茫列曜更投拱极之诚是以不度僭逾輙形间翰事稍同于葑菲理窃近于蒭荛臣所奏闻者因换当州龙兴观元始天尊玉皇大帝殿基得一小名石弹子内説脩养气术并草药方二件臣依方差人访问采覔其草颇有异形金棱银杆素根紫叶对莭而生蜀号为火锨草茎叶颇同苍耳不费登髙厯险毎常求少获多急采非难广収甚易傥厯乆服旋见神功谁知至贱之中乃有殊常之效微臣自吃至百服耳目轻明即至千朝髭须乌黒筋力颇健效騐多端臣本州右都押衙罗守一曽因中风坠马失音不语臣与十服其病立愈又大慈寺中知院僧同副正明教大师知严年乖七十忽患偏风行履妨废臣与十服旬日并瘳有玉局化主道士皇甫因上元日与合城奏醮中客眼斜时时吐曝臣与十服立便得差今辄修合一百剂谨差奔番员史元奉表奏进臣无任瞻望圣恩激切之至谨奏　右药虽载方册人多易之盖未知其验也嵗在壬戌仆见在军统领官巩材老而色润须髪如漆饮啖倍人问其年若何答曰六十九再询何以至是乃云自四十九嵗服火锨每空心温酒或盐汤下百五十丸间有疾服他药甫数日则须髪差黄再服是药数日其黒如初坐间有前武兴蔡戎干晋卿云其先节使亦服此药三十余年晩嵗康强步履轻快享年八十一微二子几失之此方惜乎仆老矣服之苦无近效有客勉仆试即修制服饵何伤也每日早晩共服二百丸治七万丸服方觉得力当尽此生而不辍则本草所载二公之奏近日二子之言岂欺我哉然不可不书以告人俾知盛年信而服之必収晩年之竒效也
　　服盐方【出肘后方】疗暴得热病头痛目并卒心腹痛及欲霍乱痰饮宿食及气满喘息乆下赤白及积聚吐逆之气少力顔色痿黄瘴疟诸风服法如后
　　右取上好盐先以大豆许口中含勿咽须臾水当满于口水近齿更用方寸匙抄盐内口中与水一时咽下不尔或令消尽喉若乆病长服者至二三月毎旦起先服或吐或安急卒病可服三方寸匙取即吐利如不吐利更加服新患疟者服即差心腹痛及满得即吐下亦佳乆病毎以心中热为患三五日一服佳任加服取吐利利不损人乆服大补豚肾气五石无有不差之病但悯人不服服不能乆取此为疟方无不瘥又云卒心痛鬼气宿食不消霍乱气满中毒咸煎作汤服一二升后便吐之良
　　治猫鬼野道病歌哭不自由方
　　右以五月五日自死赤蛇焼作灰研令细平旦时用井华水调服一钱一方用臈月死猫児头焼灰水调服一钱
　　又方
　　右用臈月猪脂小児头发灰相和热酒调下一钱
　　致防【出本草】
　　右以蠏用黒犬血灌三日焼之诸防毕至又和败漆火焼之亦至
　　治身有赤疵【出本草】
　　右常以银揩令热乆渐渐消
　　治百病长生神仙方【出本草】
　　右以百草花煑汁酿酒服之异类云鳯刚者渔洋人也每常采百花水渍付泥埋之百日煎为丸卒死者取内口中即活
　　治一切病【出本草】
　　右以诃梨勒长五寸者带之昔髙仙芝于大食得诃梨勒其长五寸初置抹肚中便觉服中痛因大利十余行初以为诃梨勒为祟殆欲弃之后问大食长老乃云此物人带之一切病消利者出恶物耳仙芝甚为寳贵天寳末被诛遂失所在
　　治五野鸡病【出本草】
　　右以虾煮食之
　　治百病【出本草】
　　右以胡麻蒸为末白蜜为丸服之
　　去百疾长生通神【出本草】
　　右以十月上已日采槐子随汤使服之槐者虚星之精也
　　治野鸡病【出本草】
　　右以杏仁一两去皮尖防仁捶碎水三升研滤取汁液于铛中煎以杓搅转在手三分减二冷呷之不及熟及熟呷之即令人吐
　　治断酒【出本草】
　　右取鸬鷀粪灰水服方寸匙【一名蜀水花】
　　治百病【出本草】令人身轻
　　右以桃胶角桑灰渍之服百病愈常服令人身轻有若光明在晦夜之地
　　治患人耽睡【出本草】
　　右捣花谷叶服验
　　治男子患未可及新差后合隂阳垂至死【出本草】
　　右取白马粪五升绞取汁好器中盛停一宿一服三合许日三夜二服
　　醒睡【出本草】
　　右以酸噉之
　　治吃【出本草】
　　右取鸲鹆炙食之小児吃者不过一枚差也
　　令人通夜不睡【出本草】
　　右以芦木叶作屑煮汁服之【一名臯芦】
　　治恶疾目昏不辨人物眉髪自落鼻梁崩倒肌肤有疮如癣咸应神仙【出本草】
　　右用皂角刺一二斤为灰蒸乆防研为末食时浓煎川大黄汤调一钱零服昔崔言者职左亲骑军一旦忽得疾防眼昏咫尺不辨人物眉发自落鼻梁亦崩倒肌肤有疮如癣皆为恶疾势不可救因为洋州观察归至骆谷遇一道流自谷中出不言名姓授此一方服一旬日鬓发再生肌肤悦润眼愈倍常明传以此方后却入谷不知所之
　　治诸吃噫【出本草】
　　右用橘皮二两汤浸去瓤剉以水一升煎至五合许乗热更加枳殻一两去瓤炒同煎之服效
　　麝香散【出卫生家寳】治运血不归肝或吐逆或便血服之大安心胃并治伤寒吐及小児吐此方累试皆效人参　白茯苓　芎防【各半两】麝香【一钱研】藿香叶【一分】薫陆香【二钱】辰砂【一分】丁香【一分新者不可见火】
　　右为末毎服一钱薄荷子汤下小児半钱薄荷蜜汤调下
　　疗男子妇人小児大腹黒血如浓茶色或脓血如淀色若虫痢者服此又能杀五臓虫【出本草】
