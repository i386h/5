<!-- { "loadSidebar": true } -->
　　夫金石之性坚刚而急烈又性清净而恶滓秽凡服乳石讫即须以意消息寻检旧法不可无备忌也但人性或冷或热或寛或急皆湏量性将卫不可轻有犯触凡乳石一服之后常在肠胃若人气力衰石气强即发动若人气力盛石气安即强健谨按古法皆令五十以上始服乳石殊谓不然今验所见年少服者得力速兼无病患何以言者年少筋力满盛饮食饱饫弥益精明壮健终无发理年歳迟暮气衰竭食饮失宜此石气胜人无不发动歴观得失莫过于此夫人年少纵不吃饮食血气自强年老力微纵食精细犹不能健以此言之足明古法疎矣凡人身血脉经行不絶如血脉微有滞处便于其处发疮或发热神气昬闷必欲防之每朝及暮温一两盏清酒或可以生姜刮碎和少茱萸饮之令遍体热气薫薰又作热羮粥歠之使肠胃通利即石气流行其初服石一二百日尤宜作此将息又古法服石不取夏月即取冬月所以然者石有发动与服时皆背此又殊乖通论今验服石饮食失宜劳役过度立即发动岂待背时今歴见将卫得宜并不发动复见名医平常服石之人常作热将息倘发调适乃易耳脱若石气发动蹔须宜泄服少冷药便得转泻若得畅通热气并除若作冷将息脱若石气发动用冷药便得转泻此一曲之说今古存之但欲广闻见尔其将息皆须自量本性冷热为务取安稳不可拘执古论舍己从人庻通幽君子以此为意也○按本草石钟乳味甘温无毒主欬逆上气明目益精安五脏通百节利九窍下乳汁益气补虚损疗脚弱疼冷下焦伤竭强隂久服延年益寿好顔色不老令人有子不链食之令人淋一名公乳一名卢石一名夏石生少室山谷及太山采无时蛇床子为之使恶牡丹石牡蒙畏紫石蓑草少室犹连嵩山也今第一出始兴而江陵及东境名山石洞亦皆有之唯通中轻薄如鵞翎管碎之如爪甲中无鴈无光明者为善长挺乃有三尺者黄色以苦酒洗刷则白仙经用之少俗法所重亦甚贵之谨按钟乳第一始兴其次广连沣朗栁等州者虽厚而光润可爱饵之并佳今峡州清溪房州三洞出者恶于始兴【恶本草作亚】自余非其土地不可轻服多发淋渇只可捣筛白练裹之合诸草药酒浸服之耳陶云钟乳三尺者谬说也○乳者阳中之隂石者隂中之阳乳石从来隂阳精体处至隂之里有正阳伏其中正阳之中复在至隂之里故阳生十一月甲子后服乳隂生五月甲子后服石隂阳发萌互相为用而服之皆理于内不泄于外也夫人肤虚皆带风气处人全躯常经含象理之有法则祸害不生乖于时则危瘵立至窃览古法皆云四月服石此谓浮学不晓由来按闻承开服石佥曰四月虽开而未平六月谓得气之节他皆仿此常以不全实其腑不全虚其脏即八风之道无所滞焉或有药触成疴饮食发疹今并论次详而行之○本草经曰白石英味甘辛微温无毒主消渇隂痿不足欬逆胷膈间久寒益气除风湿痹疗肺痿下气利小便补五脏通日月光明久服轻身长年耐寒热生华隂山谷及太山大如指长二三寸六靣如削白彻有光黄其端白棱名黄石英赤端名赤石英青端名青石英黒端名黒石英二月采亦无时恶马目毒公今医家用新安所出极细长白澈者寿阳八公山多大者不正用之仙经大小并有用唯须精白无瑕杂者如此说则大者为佳其四色英今不复用谨按白石英所在皆有今泽州虢州洛州山中俱出虢州者乃大径三寸长五六寸者今通以泽州所出为胜○又云紫石英味甘辛温无毒主心腹欬逆邪气补不足女子风寒在子宫絶孕十年无子疗上气心腹痛寒热邪气结气补心气不足定悸安防魄填下焦止渇除胃中久寒散痈肿令人悦泽久服温中轻身延年生太山山谷采无时长石为之使得茯苓人参芍药共疗心中结气得天雄菖蒲共疗霍乱畏扁青附子不欲鮀甲黄连麦勾姜今第一用太山石色重澈下有根次出雹零山亦好又有南城石无根又有青绵石色亦重黒不明又有林邑石腹里心有一物如眼呉兴石四面才有紫色无光泽防稽诸暨石形色如石榴子先时并杂用今散家采择唯太山为最余处可作丸酒耳仙经不正用而为俗法所重采时依此
　　研链服饵钟乳
　　方
　　研链钟乳法【出圣惠方】
　　取韶州钟乳无问厚薄但令顔色明浄光泽者即堪入錬唯黄赤两色不任用欲链亦不限多少置钟乳于金银器中即以大铛中着水沈金银器于铛中用火煎之常令如鱼眼沸水减即添若薄乳三日三夜即得若粗肥厚管者即七日七夜候乳色变黄白即熟如疑生更煎满十日最佳煮讫出金银椀其铛内煮乳黄浊水弃之勿令人服服必损人咽喉伤人肝肺令人头痛兼复下利不止其有犯者食猪肉即愈弃此黄水讫更着清水凖前更煮经半日许即出之其水色清不变即止乳无毒矣即于甆盆鉢中用玉锤着水研之其鉢及锤湏夹白练袋笼口稍长作之使锤得转兼通上下每日着水搅令调匀勿使着锤鉢即封系练袋自作字记勿使人开一则免纎尘入中二免研人窃吃研觉干澁即是水尽即更添水常令如稀泔状乳细者皆浮在上麤者沉在下复绕锤鉢四邉研之不及者即粗细匀为此每日湏一开或二开搅刮令匀勿使着锤即匀熟免有粗细研至四五日状若乳汁研揩视之状如书中白鱼腻即成自然光白便以水洗之不随水落者即热若得水而落者即未成更湏研之以不落为限熟讫澄取暴干任将和药及和酒空腹服佳
　　五石护命散【出圣惠方】　治虚劳百病羸痩欬逆短气骨间有热四肢烦痛或腹呜防痛大小便不利尿多赤黄头胷闷恶寒风痹食饮不消并宜服之
　　链成钟乳【二两】紫石英【二两细研水飞过】白石英【二两细研水飞过】硫黄【二两】赤石脂　海蛤【细研】瓜蒌根【各二两】黄耆【剉】生干地黄　桔梗【去芦头】白术　干姜【炮制剉】细辛　人参【去芦头各一两】防风【去芦头】桂心　附子【炮制去皮脐各三分】麦门冬【二两去心焙】
　　右为细散入研药和令匀每服空心及晚食前以温酒调下二钱服药后稍有力者宜行百余歩所贵药势归下
　　三石散　治风劳积冷消除百病【出圣惠方】
　　链成钟乳【二两】紫石英【细研水飞过】白石英【细研水飞过】白茯苓　桂心　瓜蒌根　防风【去芦头】杜仲【去粗皮炙令微黄剉各一两】人参【去芦头】白术　细辛　附子【炮制去皮脐】川椒【去目及闭口者微炒去汗】干姜【炮制剉各三分】桔梗【半两去芦头】牡蛎【一两烧为粉】
　　右为细散入研药令匀每服空心及晚食前以温酒调下二钱
　　更生散【出圣惠方】　治男子妇人宿寒虚羸胷脇逆满手足不仁饮食全少身体多病乍寒乍热极者着床众药不瘥链成钟乳【三两】白石英【二两细研水飞过】海蛤　赤石脂【细研】活　瓜蒌根【各二两】白术　石斛【去根剉】干姜【炮制剉】防风【去芦头各一两】附子【炮制去皮脐】人参【去芦头】牛膝【去苖】桂心细辛【各三分】
　　右为细散入研药和匀每服空心及晚食前以温酒调下二钱饮酒常令醺醺及行百余歩以展药势
　　五石更生散【出圣惠方】　治男子五劳七伤虚羸着床乆医不効
　　链成钟乳【二两】白石英【细研水飞】紫石英【细研水飞】赤石脂硫黄　海蛤【细研各一两】防风【去芦头】瓜蒌根【各一两】桔梗【去芦】细辛　桂心　人参【去芦头各半两】干姜【炮制剉】防葵白术【各三分】
　　右为细散入研药和匀每服空心及晩食前以温酒调下二钱
　　钟乳散【出圣惠方】　治诸虚不足羸弱不能起止
　　链成钟乳【三两】人参【去芦头】熟干地黄　黄耆　白茯苓　薯蓣　石斛【去根剉】杜仲【去粗皮炙令黄剉】肉苁蓉【酒浸一宿刮去皴皮炙各二两】甘草【一两炙微赤色】麦门冬【三两去心焙】
　　右为细散入钟乳研令匀每服空心及晚食前以温酒调下二钱
　　东陵处士钟乳丸【出十便良方】
　　钟乳【无问州土但薄光润者即堪以疎布袋盛悬于釡中勿令着底炭火煮之日三度易水出釡水净洗讫内釡中发火如前候水色不变为度将乳袋出于新汲清水中洗去乳袋上浮沫更以牛乳五升缓火煮之一日欲服乳先饮此牛乳任和酒饮之其袋中乳倾出盘中以水净洗入鉢即研研满七日七夜常添水令如牛乳状勿令干燥使粗细不匀候白光可爱水霑不落为度】桂心　蜀天雄【炮各一两】人参　干地黄　逺志皮葳防【各二两】
　　右捣筛六味讫即内乳粉入鉢更研候相和讫温白蜜去沫和为丸如桐子大酒下二十丸渐加至三十丸日再服忌如药法
　　钟乳丸【出圣惠方】　补虚损劳冷诸阳气不足悦顔色令充实
　　链成钟乳【二十四分】石斛　蛇床子【各五分】人参　桂心【各四分】椒【三分微炒去汗去目并合口者】干姜【三分】
　　右药四十八分计一十二两以链白蜜和之捣三千杵药成丸如梧桐子大空腹温无灰酒下二十五丸日再如性饮宜加饮少许仍行三数百歩即乳气溜下任食若能节量甚佳古法云令食干要得丸力速如觉热冲上进一两口饭行歩消息良久任食若能节食甚佳又云令食干饭豆醤不得过多不可依古法终是节食忌行房事最要能依此法将慎补益之功不可具述
　　钟乳散【出圣惠方】　主补虚劳益气力消食
　　防风　人参【各一分】钟乳【二分研】细辛【半分】桂心【二铢】干姜【一铢】
　　右为散分作三贴每晨温酒服一贴食时服一贴食时不用过饱亦不得过饥常令饮酒使体中醺醺有酒气若热烦以冷水洗手面不用热食亦不得冷忌如常法
　　钟乳丸【出圣惠方】　治丈夫衰老阳气虚乏手足常冷心中少气体血虚耗腰疼脚痹体烦口干不能饮食宜服此安五藏补肠胃能息万病下气消食长肌肤和中焦
　　链成钟乳粉【三两】吴茱茰【半两汤浸七遍焙干微炒】石斛【一两去根剉】兎丝子【酒浸一宿焙干别捣为末二两】雄蚕蛾【五十枚微炒】肉苁蓉【一两酒浸一宿刮去皴皮炙令干】
　　右为末链蜜和捣三二百杵丸如梧桐子大每服空腹及晚食前以温酒下三十丸服讫行数百歩更饮温酒三五合饮讫复行百余歩以展药势及吃干饭豆醤一日不可闻见尸臭等气及勿食自死陈恶诸物
　　链钟乳散　疗虚羸不足六十以上人痩弱不能食息百病法常服益佳【出圣惠方】
　　钟乳【一斤取白净光明色好者即任用之非此者不堪用炼法先泥一铁铛受四五斗者为灶贮水令满去口二寸内乳着金银甆器中任有者用之使得沉之于铛中令水没器留一寸余即得常令如此勿使出水也微火煮之日夜不絶水欲竭即添成满水每日一周时輙易水洗铛并淘乳七日七夜出之净淘讫内甆鉢中用玉锤着水研之一日一夜多着水搅令大浊防取别澄为粉其乳粗者自然沉防可研之凡三日三夜皆细逐水作粉毕澄取暴干更于银鉢中研之一日俟入水洗不落为佳可分秤入散药服之取链成乳粉三两】上人参　上石斛　干姜【各三分】
