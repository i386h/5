<!-- { "loadSidebar": true } -->
　　若寒栗头掉不自支持者为食少药气溢于肌肤五脏失守百脉揺动与正气相竞故也【出圣济总録】
　　宜强饮热酒以和其脉强食冷食以定其脏强行以调其闗节强洗以宣其壅滞即瘥
　　若失气不可禁止者为犯温不时洗故也
　　但冷水洗之即瘥
　　若遗粪不自觉者为热气入胃大肠不禁故也【出圣济总录】当用冷水洗之即瘥
　　若闗节强直不可屈伸为久停息不自劳泄药气不散渐侵筋脉故也【出圣济总录】
　　宜出力使温冷水洗即瘥止
　　若饮酒不解食不得下乍热乍寒不便洗热洗之复寒甚者数十日轻者数日昼夜不得寝寐愁悲恚怒自惊跳悸恍惚忘误者为犯温积久寝处失节食热作癖内热与药并行寒热交争虽以法救之终不可解也用三黄汤服之瘥昔有曽饵石每发即欲自形强令饮食热渐除纵家有寒热药发急皆忘虽素聪明发皆顽嚚告令难喻为兹毙者不可胜数遂合此汤服之大下便瘥
　　若齿龂肿唇烂牙齿揺痛颊车噤为坐犯热故也宜时救之可当风张口使冷气入咽漱寒水即瘥
　　若大便稠数为坐久失节度将死之候也
　　可与大黄黄芩栀子芒硝汤下之倘十有一生耳可为必死之疗不可不利致死令人恨也
　　若食患冷不可下者为久冷食口中不知味故也【出圣济总录】
　　当作白酒糜多着酥热食一两顿若小闷者还令冷饮食即瘥止
　　若下部臭烂者为坐席厚热故也【出圣济总录】
　　当坐冷水中即瘥
　　若鼻中有气如防鸡子臭者为着衣温故也或隂嚢臭烂为坐热故也
　　宜入冷水中及脱衣洗浴即自瘥
　　若卒目暗无见者为饮食居处太温故也
　　但脱衣冷洗冷食湏防即瘥
　　若身肉处处痛痛无常处如游风者为犯热所作非风冷故也【出圣济总录】
　　宜冷洗以冷石熨之自瘥
　　若嗜寐不觉者为久坐热闷故也
　　宜冷洗冷食即瘥
　　若肌肤坚如石不可屈伸为热食温卧作癖五脏隔闭血脉不通故也
　　急服三黄汤下之食冷食饮热酒自劳即瘥
　　若臂脚偏急痛苦者为久坐卧温热不自移转气入肺脾胃故也又云热入腹附骨故也【出圣济总录】
　　宜勤以二布巾淹冷水搭之觉温则易如此不过三日即瘥
　　若脉洪实或断絶不足似死脉或细数驶其所犯非一此脉无医不识也热多则驶有癖则洪实急痛则断絶【出圣济总录】
　　但宜寒食自无所苦非死证惟勤节度为妙盖热发率常如此
　　若人已困而脉不絶为药气盛行于百脉人之真气已尽药气尚自行故不絶非生气也死后体因温如生人肌腹中雷鸣顔色不变一两宿乃作死人也
　　压丹石药【出本草】
　　以蚬糟煮服之良
　　压丹石【出本草】
　　取白冬一颗和桐叶与猪肉食之
　　压丹石【出本草】
　　取弥猴桃捣汁和生姜汁服之佳
　　压丹石热【出本草】
　　以苦瓠食之
　　石泉公王方庆岭南方服乳石补壅法云南方飬生治病无过丹砂遂着此方【出本草】
　　用升麻末三两研炼了光明砂一两二物相合蜜丸如梧桐子大每日食后服三丸
　　压丹石毒【出本草】
　　以蚌肉食之
　　治石药过剂者【出本草】
　　以白鸭屎末和水调服之瘥
　　乳石将适失度【附论】
　　夫服饵药剂皆有常式戒慎将适每务周至矧乳石慓悍尤当谨畏链食之后宜如何哉饮食衣服居处劳佚温热寒凉之度所当究图者无虑数十一失其度疾疢之孽速于影响盖精明非华佗审治非仲景轻信服食弃是从非动发急难不知解救则有能消息节度専意候察者亦庶防免于困毙也
　　方
　　治乳石发动咽痛鼻塞清涕出者此为衣温近火方【出圣济总录】
　　宜速脱衣当风取冷以冷石熨咽鼻即瘥
　　治乳石发动辄安卧不与人语者此为热盛食少失性方【出圣济总录】
　　宜与热酒冷洗冷食自劳即瘥
　　治乳石发动耳鸣如风声又有汗出者此为自劳过度阳事不节气上方【出圣济总录】
　　宜数饮食补之节禁阳事即瘥
　　治乳石发动服药心闷乱者此为服温药与疾争力方【出圣济总录】
　　当大吐或不吐病当困毙若吐不絶者可冷食饮即瘥若絶不识人口不开者亦当琢齿以热酒灌之入咽吐出者更当与之但得酒气下通不半日即苏
　　治乳石发动似伤寒温疟者此为犯热方【出圣济总录】宜以常治伤寒温疟药救之但勿服热药耳其伤寒药等皆除破癖不与寒食相妨故通服也凡服寒食虽已热解而更病者要先以寒食救之终不中冷
　　治乳石发动脱衣便寒着衣便热此为脱着失度方【出圣济总录】
　　小寒自可着衣小温便可脱衣及冷洗之即爽应洗勿疑若忍之则病成矣
　　治乳石发动夜不得睡者此为食少热在内方【出圣济总录】当服大黄黄芩栀子三黄汤数进冷食自得睡也
　　治乳石发动晕欲倒者此为衣厚犯热方【出圣济总录】宜冷水淋头并洗之即瘥
　　治乳石发动百节痠疼者此为卧处太厚又盖覆被衣温厚脚疼欲折方【出圣济总录】
　　当单床薄被衣勿怠行役或以冷水洗勿着故垢衣虽冬寒亦湏散发受风仍以冷石熨其衣勿系带若犯此烦闷者急以冷水浴勿忍病而畏冷也
　　乳石发动【附论】
　　内经谓石药性悍非性缓心和人不可服夫圣人垂训深矣世之服乳石者至于轻生伤性恃毫发所得不戒夫毒烈之过夭于中道十有七八夫岂知大冶范形精全神固和理均足初无加损也能者养以取福则全生尽年若乃情窦一开嗜欲滋甚方且资刚暴勇猛之剂以靳补养积之畎浍泄之尾闾果何所赖邪説者以益气补精安五脏通百节利九窍延年益夀利人如此其多谓不可不食其食也乃分稚强壮之先后又以石精石滓分上士下士所服之优劣夫以其有益于人必欲资是以袪沈疴痼疾可也当气体调和荣衞流通亦何必区区于链饵哉胡不考服食之后将防多端一失其度发作异态饮食之细则有或热或温之过衣服坐卧则有温衣久坐久停之患其他六反七急八不可三无疑又欲谨畏而力行倘有不慎疾不旋踵与其服食失度自诒伊戚曷若清浄恬澹克保冲和今叙疾病之由庶几无轻饵神农桐君深达药性制相反畏恶偹于本草而江左有道制散对治云钟乳动术令人头痛目眶疼术动钟乳则胸塞气短海蛤动钟乳则目疼短气虽患不同其治一也其五石散自后人发动将疗亦非古法乃云钟乳与术更互相动本草虽无正文而经方备载今故存焉
　　方
　　木香丸　疗天行丹石发动上下壅隔不通头痛口苦不食
　　青木香　紫葛　紫参　元参　丹参　苦参人参　石膏　代赭石　细辛　桂心　独活苁蓉　干姜　齐盐　吴蓝【各一分】巴豆【二分去皮熟用】
　　右捣筛蜜和丸如梧子大有患丈夫服三丸强者服五丸余即量与之以饮下得快利三两行即瘥忌如常法
　　荠苨汤　治石毒卒发栗栗如寒或欲饮食或不欲饮食若紫石英发动亦热闷惽惽喜卧少起无力或寒皆脏腑气不和
　　荠苨【二两】甘草【炙微赤剉】蓝子　赤茯苓　赤芍药　黄芩【各半两】蔓荆子【一两】
　　右为粗散每服四钱以水一中盏煎至六分去滓不计时候温服
　　治五石发动热气上冲心神烦躁口干昏闷
　　麦门冬【去心】荠苨【各一两】豉【一合】葱白【二七寸去须】黄芩　甘草【生用各半两】
　　右细剉以水五大盏煎至半去滓分温五服
　　人参汤【出圣惠方】　治礜石发令人心急口噤骨节疼强或时即体热生疮以冷水洗浴然后却用生热汤淋之数徧毕宜吃少暖食饮一中盏稍热酒行百余歩即服此汤
　　人参【去芦】甘草【炙微赤剉】麻黄【去根节各半两】防【二合】葱白【去须八茎切】麦门冬【一两去心】
　　右以水二大盏煮取一盏半去滓分温三服覆暖衣汗出瘥
　　葱白防汤【出圣惠方】　钟乳对术又对栝蒌其治主肺上通头胸术动钟乳胸塞短气钟乳动术头疼目痛又钟乳虽不对海蛤海蛤能动钟乳动则目疼短气有时术动钟乳直头痛胸塞然钟乳与术为患不过此也虽所患不同其治一矣发动之始要有所由始觉体中有异与上患相应宜速服之
　　葱白【半斤】防【二升】甘草【三两】人参【外台吴茱茰一升】
　　右防咀先以水一斗五升煮葱白作汤澄取八升内药煮取三升分三服才服便使人按摩揺动口中嚼物然后仰卧覆以暖衣汗出去衣汤热歇即便冷淘饭燥脯而已若服此不解复服
　　甘草汤【出千金方】
　　甘草【三两】桂心【二两】防【二升】防白【半斤】
　　右合服如上法若服此已解肺家犹有客热余气复服
　　桂心汤【圣惠方名甘草汤一名生麦门冬汤】
　　桂心【二两】麦门冬【三两】人参【一两半】甘草【三两炙】防【二升】葱白【半斤】
　　右细剉以水三大盏煮取一盏半去滓分温三服
　　杜仲汤【出圣惠方】　硫黄对防风又对细辛其治主脾通主腰脚防风动硫黄烦热脚疼腰痛或嗔忿无常或下利不禁防风细辛能动硫黄而硫黄不能动彼始觉发便服此方
　　杜仲【三两】枳实【一方作枳殻炒黄去穣】甘草　李核仁【各二两】香防【二升】栀子仁【十四枚】
　　右合服如上法若不解复服
　　大麦奴汤【出圣惠方】
　　大麦奴【四两】甘草　人参　芒硝　桂心【各二两】麦门冬【半斤】
　　右合服如上法若服此已解脾肾犹有余热气或冷者宜复服
　　人参汤【出千金方】
　　人参　干姜　甘草　当归【各一两】附子【一枚】
　　右合服如上法
　　生麦门冬汤【出圣惠方】　白石英对附子其治主胃通主脾肾附子动白石英烦热腹胀白石英动附子呕逆不得食或口噤不开或语言难手脚疼痛始觉发宜服此方
　　生麦门冬【四两】甘草【炙】麻黄【各二两】防【二升】
　　右合服如上法不解更服
　　大黄汤【出圣惠方】
　　大黄【三两】甘草【二两】防【二升】栀子仁【二十枚】
　　右合服如上法频服得下便止不下服尽若热势未除视瞻髙而患渴复服后方栝蒌汤若烦加细辛五两
　　栝蒌根汤【出圣惠方】
　　栝蒌根【一方作蒌】大麦奴【四两】甘草【二两】葱白【半斤】防【二升】
　　右合服如上法稍稍一两合服之约得一升许便可食少糜动口若已解胃中有余热复服
　　芒硝汤【出千金方】
　　芒硝　桂心【各二两】通草　甘草　白术【一两】大【二十枚】李核仁【二十枚】
　　右合服如上法若腹胀去芒硝用人参二两
　　人参汤【出圣惠方】　紫石英对人参其治主心肝通主于肾治腰脚人参动紫石英外台云细辛人参动紫石英心急而痛或惊悸不得睡卧恍惚忘误失性发狂昏昏欲眠或愦愦喜嗔或瘥或剧乍寒乍热或耳聋目暗又防风虽不对紫石英紫石英犹动防风巢源云防风虽不对紫石英而能动紫石英为药中亦有人参缘防风动人参转相发动令人面赤痛烦热头项强始觉服此方
　　人参　白术【各三两】甘草【外台无此味】桂心【各一两】细辛【一两】防【三升】
