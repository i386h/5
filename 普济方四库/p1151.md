<!-- { "loadSidebar": true } -->
　　右用宣州木二枚切下盖子以竹刀刮去穰先入辰砂实按次入杏仁填满却以盖子覆之用竹签签定以生绢袋裹之入磁器中蒸一百遍数足取出刮去木瓜麤皮一处研细可丸即丸如菉豆大每服十粒空心温酒米饮下大壮元气去百病木瓜最忌犯鉄近鉄即不见效
　　资寿小金丹　补益真元治诸虚不足上盛下虚喘急泻泄手足厥逆小腹结痛翻胃脾寒霍乱呕吐食不消化白浊梦遗便多盗汗恍惚虚惊耳鸣目久痢赤白肠风痔漏妇人诸疾经不匀带下崩中子宫虚冷久无胎孕此方温平不僣常服镇养心气滋益精神轻身延年活血驻顔
　　代赭石　余粮石【四两】石中黄【二两】赤石脂【五两一分】
　　右各研为细末再秤数足同入罗三两遍再匀研细腻旋抄二三匙入盏中滴水丸如梧桐子大急手丸毕再丸入盘以光实无皱裂为度赤石脂性硬故须急急丸之待隂干入新干锅子装载用木柴每排作二三行用炭排十字眼中放药锅子再四围聚木炭以多为佳自顶放熟火令慢烧下不得用扇直至火与药通红待冷方取出入干净磁器中收贮每服两粒或三粒汤送下或米饮下妇人艾汤空心服峡教王执中刋一书名既効方云金丹治疗极多治疟尤神效其方代赭石一斤余粮石减半赤石脂石中黄各四两同研滴水丸如梧桐子大三斤炭煆尽为度每服三五粒空心冷盐水下又有小金丹亦治疟代赭石八两火煆醋淬七次余粮石火煆醋淬七次赤石脂四两研石中黄二两研滴水丸如梧桐子大隂干三四日于银器中滚令光滑用磁礶子盛炭火六七斤烧煆通赤却用盆盛冷水盆内坐银盂子倾药在盂内出火毒每服三五粒空心温米汤下
　　杏金丹【出本草】　本出浑皇子亦名草金方服之寿二千二百年不死只是以杏仁成丹轻重如金软而可食因此立名从三皇后有得法者服之无有不得力奚仲吕望彭祖皆链之彭祖曰宁可见此方不用封王宁可见此药不用封侯老子曰草金丹是众仙秘要服之得力只为作之者难世俗之人皆不信有神验将圣人妄説作之者不肯精心洁浄良有恶物触犯药即不成徒多损废又何益矣其造不得令盲聋瘖哑大病及恶心人女子小人知见丹亦不成丹成无忌只是夏姬服之寿年七百乃仙去
　　炼丹法从寅月修杏树人罕到者良又以寅月镢劚树下地间图阳气通物至二月草生以锄除草恐损地力至三月离树五歩作畦陇淘成拟引天之暴雨亦须逺裁棘遍拦勿使疎入畜兽残踏遇亢旱即泉源水洒润杏树下初春有霜雪即树下烧火以救之恐损花蕚至五月杏熟收取当月旬内自落者去核取仁六斗以热汤去皮去双仁取南流水三石和研取汁两石八斗去渣并小美者亦得取新鉄釡受三石水作灶须具五岳三台形用硃砂图画之其灶通四脚去地五寸着镣不得絶稠恐下灰不得其釡用酥三升以链火及炭燃釡少少磨三斤酥尽即内汁釡中釡上安盆盆上鑚孔用筝悬车辖至釡防其孔以纸纒塞勿令泄气初着糠火并干牛粪火一日三动车辖以滚其汁五日有露液生十日白霜起又十日白霜尽即金花出若见此即知丹霜成开盆用炭火炙干雄鸡翎扫取以肉和丸如梧桐子大釡中独角成者为上其釡口次也丹滓亦能治冷疾服丹法如人吃一斗酒醉即吃五升吃一升者即吃半升下药取满日空心暖酒服三丸至七日宿疾除愈声喑盲挛跛疝气野鸡瘿气风癎痎气疮肿万病皆除愈头白即黑齿落更生张先师云二两为一剂一剂延八十年两剂延二百四十年三剂通灵不死若为天仙一万年永忌房室若为地仙五千年三年忌房室若为人仙一千五百年百日忌房室陈居士上表十月已后泥炉造为雷息之时亦不用车马轰阗声何以十月造天雷二月起八月息初造丹时祭五岳神仙地只亦取童子防火二十四气五行隂阳十二时取此气侯用火丹乃成矣圣人所服皆致长生久寿世人不能常服或言此药无效若精心确志必就神仙长年矣
　　李太白杏金丹【出圣济总録】
　　取肥实杏仁五斗以布袋盛用井花水同浸三日次入甑中以帛覆之上布黄沙五寸炊一日去沙取出又于粟中炊一日又于小麦中炊一日又于大麦中炊一日压取油五升澄清用银缾一只打如水缾样入油在内不得满又以银圆叶可缾口大小盖定销银汁灌固口缝入于大釡中煑七复时常拨动防油打开取药入器中火滴成汁倾出放冷其色如金后入臼中捣之堪丸即丸如黄米大空心旦暮酒下或用津液下或滚水下或灯心汤下俱可服时
　　必宜数至二十丸不宜过多过少久服延年
　　保气变白除万病合丹时用朱书此符三道衣领中藏
　　秘元丹　固守三田接养真气
　　半夏【一斤浆水浸七日切作半破】斑猫【四十九枚去翅足】薜荔叶【二两】糯米【一升】
　　右同于铫内炒半夏赤黄色先以纸铺地急倾药于纸上瓦盆盖之一宿去三味只取半夏为末酒糊丸如梧桐子大空心温酒下二十丸
　　览圣丹　太上通神洞视预知吉防上辨仙真下察鬼魅
　　紫芝　石菖蒲【剉焙】预知子【去皮】茯神【去木】石决明　草决明【炒】蜜蒙花【各二两】鸦睛【十四枚隂干】
　　右捣罗为末链蜜和丸如梧桐子大空心浄水下二十丸
　　保真护命丹　治隂气太盛五脏昏浊食毕困乏虽未中年衰苶先至消隂
　　天麻【剉】牛膝【去苖剉各四两】天仙子【一升淘浄炒黄】
　　右以绢袋盛浸酒中七日七夜取药炒干为末用浸药酒作面糊丸如梧桐子大每日空心酒下二十丸
　　玉芝丹　治一切风疾并妇人血气
　　黑鈆【一两】水银【一两】硫黄【一大豆大】阳起石【三大豆大】代赭【三大豆大】硝石
　　右先镕鈆成汁次下水银急手搅令匀后下诸药咬鈆已下四味同研细了旋取防入鈆汁中熟搅之旋咬鈆汁灰于一拌咬鈆尽然后泻水银于磁碗中但秤水银有一两在即止入于后柜硫黄一两五钱细研如末入缾中用碗合之渐渐火逼鬼熖出即住火冷细研为柜又将柜入一小铛中布置以物按中作坑子即将鈆中水银一两更入硫黄一分同研细为砂子入于内柜中以一茶碗合定固之令干铛子下当以二两火养仍以草灰没铛子盖之勿令火絶如此七日渐以火烧令通赤即药成矣放冷取出纸衬摊于湿地盆合一复时出火毒细研如面以肉和丸如粟米大每日空心温酒下五丸忌羊血鲤鱼此名灵寳丹其柜若以饭和圆如大豆热茶下二丸大行时疾服了以厚衣盖身取汗出即瘥其柜长生用之
　　紫粉灵寳丹　治筋骨风气添精益髓神气清爽好顔色红白久服轻健补暖水脏
　　水银【三两与上玉芝丹同法修制每二两水银即入硫黄五钱结成砂子细研如粉】黑鈆【四两】
　　右取火硝石于铛中心作一堆子尖尖装之堆四面流下些些子令盖铛防即取砂子末细细糁于堆子上勿令四面散讫更研入少许硫黄末盖之又以碗盖铛口四面以湿纸固齐缝子上又以泥如法固齐干铛下渐渐以火三五两防得所加至一斤已来可烧半日久又加三五两如此叠叠加至四五斤火煆之当铛下上通赤即渐去火待冷轻手揭取药成一团以甘草二两水五升煎至二升去滓煑药吃干出火毒干了细研水飞过以煮肉和丸如梧桐子大每日空心以津下一丸
　　青金丹　治一切风冷血气
　　水银　硃砂　硫黄　黄丹　鈆粉【各一两】
　　右于铫子内先下硫黄销成汁即下硃砂水银结成砂冷下黄丹鈆粉同细研入一瓷葫芦中蜜固齐以小火养从旦至午加火四斤一煆火三分减二放冷取出其药已青紫色细研以纸衬摊于润地一复时出火毒后用赤箭脂汁调面作糊丸如豌豆大每服空心以酸枣仁煎酒下十丸初服须要出汗即加薄荷汁生姜汁白蜜各半匙同服厚盖取汗
　　白金丹　治一切风偏风口不收半身不遂
　　硃砂【三两别研为末】雌黄【一两五钱】硫黄【一两】
　　右二黄同研如粉先于铛中销成汁次下硃砂末搅令匀即以桑灰汁煮三日三夜旋以暖水添之日满即刮入鼎中以文火防干出隂气尽重固济以十斤火煆火销至二三斤即住其药日在鼎底作一片凿取成白金状以甘草余甘子瓷器中水煑日出火毒研为末以粟米饭和丸如菉豆大每日空心以冷椒汤下三丸渐加至五丸服之大效忌羊血
　　水火银硫黄紫粉丹　治一切冷气反胃吐食冷热血气冷劳肠风一切冷病神效
　　硫黄【六两】水银【二两五钱】针砂【一两漂洗令浄】太隂精【二两研入】
　　右先细研硫黄次下水银防少热水研如泥水银星断即入鼎中并精针砂以水煑七日七夜当如鱼目沸水耗即以热水添之时以鑯匙搅七日满即吃干仍以微火熏隂气尽即入盒子中固之泥法用砂盆末白垩土盐花捣为泥固济干了入灰池内埋盒子两邉以五两火飬六七日日夜长令不絶日满以大火十斤煆一日任火自销冷了以甘草汤浸一日出火毒已鲜紫色干细研为末以粳米饭和丸如黍米大每日空心以温酒下七丸渐加至十丸经旬日效
　　紫灵丹　治一切冷气消食破女子宿血冷病神效硫黄【八两船上者细研】白盐花【三斤一斤半白用一斤半以米醋三升拌日暴干之】
　　右用一鼎子先筑白盐令实中心剜作坑子入硫黄末即以米醋拌盐盖之亦实筑又以白盐盖之宻宻固子以文火飬之从旦至午渐加火烧至有块熖出小箒子醮醋洒之熖住即止放冷取出用水研飞过盐药在盆防干了又细研以粟米饭和丸如菉豆大每日空心以温酒下五丸其盐水煎化吃甚好
　　四壁柜硃砂法　能除风冷温暖骨髓悦泽顔色久服无疾延年益寿
　　针砂【一斤】硫黄【四两】硃砂【三两】白矾【四两】盐
　　右以浓醋一斗五升煑针砂硫黄二味令干以火煆之待块烟出尽后放冷再研别入硫黄二两又以醋一斗五升更煑干依前煆之鬼焰尽即止放冷以水淘取紫汁去其针砂澄紫汁极清去其清水尽隂即入白矾盐同研安瓷器中四面下火煆之瓶内沸定即止待冷取出细研以醋拌为柜先用药一半入铅桶中筑实即以金薄两重硃砂入柜上又以余柜盖之筑实以四两火飬三七日即换入铜桶中宻固济用六两火飬三七日足即用十斤火煆之任火自销寒炉出药硃砂已伏于湿地薄摊盆盒一时复出火毒细研以肉和丸如麻子大每日空心以温水下五粒以铅作桶可重二斤以铜作桶可重三斤忌羊血
　　太阳紫粉丹　治男子久冷妇人血气冷劳五膈气反胃防癖一切冷病无差者
　　硫黄　马牙消　水银【各三两】
　　右以无灰酒旋防于乳钵中同研水银星尽即止日中干之布于铛内瓷碗合之以盐泥如法固济干铛下渐渐以三四两火飬半日渐加至八九两火经一复时待冷取药细研以白蜜拌令湿于竹筒中盛糯米饭蒸一炊久出之更细研以肉和丸如梧桐子大每日空心以盐汤或酒下三丸久冷人加至五丸服
　　青花丹　治霍乱吐胀冷气心痛肠风血气虚冷病小儿疳疮神效
　　空青　定粉　白石脂　硃砂　桃花石【各一两】盐花【四两】
