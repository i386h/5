<!-- { "loadSidebar": true } -->
　　服气法【附论】
　　神仙服气之法古方不载黄庭内景玉幽隠者虽有于世而学者莫得其要故服气之法率多口心授或食从手至口或饮玉池之津或吐故纳新导引按蹻或食日月或闭所通大扺气以形载形以气充气形充符自然长久所谓保其气和合彼太和者也
　　法
　　赤松子服气【出圣济总録】
　　序曰天道悠长万品不齐人生为贵隂阳同类天地坦坦修之不迷世何专愚相随徘徊生不及踵性命殒頺存亡相感哭泣悲哀何不服气与仙同栖福莫大生祸莫大死子欲长生腹中当清长生不死肠中无滓是以食谷者智食气者神故曰休粮絶食为生道隂阳还精为重寳能常行之永寿考何为恣欲自使老○神仙食气常以春二月三月九日十八日二十七日若甲辰乙巳丙辰丁巳旺相成满日行之佳○夫行气欲于山林中幽寂处近东流之泉向阳之地沐浴兰汤以丹书玉房为丹田方一寸【玉房在脐下三寸是】精念玉房内视丹田内气致于丹田人先去鼻中毛偃卧两足相去五寸两臂去身亦五寸瞑目握固【握固如婴儿之腃手】蒲蒻为枕髙三寸若胸中有病枕髙七寸病在脐下可去枕即行气不复食生菜辛殠物矣【出圣济总录】
　　絶谷行气法【出圣济总録】
　　当食日减一口十日后可不食二日腹中或涓涓吞饥取好九枚方寸术饼九枚食之一日一夜不过此也不念食即勿噉也饮水日可五升亦可三升勿絶也口中常含核令人受气且生津液
　　经曰道者气也受气则得道得道则长生精者神也寳精则神明神明则长存行气一名錬气其法正卧徐潄醴泉咽之【醴泉者地出也】以鼻微微纳气徐引之勿令太亟满入五息已可吐一息屈指数之至九十息若身大烦满者可频伸频伸讫复行之满四九三百六十息为周久久众病自除吐气既还欲吸之时先复小吐微微往来如是再三更鼻引之不尔令人气逆凡内气则气上升吐气则气下流久自觉气周于身中若行气未定意中疲倦便链气以九十息为一节三九二百七十息为一周行气令平平满藏无令气大出闭气于内九十息一咽咽未足者复满九十息三九自足无顿数也当念气使随髪际上极及流四肢四肢自热下至三焦【出圣济总録】
　　经曰行气常以月一日至十五日念气从手十指出十六日至三十日念气从足十指出久自觉气通手足行之不止身自轻强气脉柔和荣卫调畅长生之道在行气灵龟所以长存服气故也【出圣济总録】
　　诸行气之后或还欲食者饮米汁粥日増一日以渐加之十日已后可食烂饭勿致饱也【出圣济总録】经曰行气之法其初多不和调令人致逆四肢或冷待行之日久自益也四九三百六十息身如委衣骨筋皆解久久乃觉气行体中经营周身濡润形体恱泽皮肤五脏六腑皆悉充满百病除去【出圣济总録】凡初行气之时先安身和体若气未调身不安者且止和乃行之气至则形安形安则鼻息调和鼻息调和则清气来至清气来至则自觉形热形热则频汗出且勿便起安徐飬气务欲其久【出圣济总録】
　　诸行气无令意中有忿怒愁忧忿怒愁忧则气乱气乱则逆惟精思则正气来至正气来至则口中甘香中甘香则津液自生津液自生则鼻息微长鼻息微长则五脏安五脏安则气各顺理如法为之长生久视也【出圣济总録】
　　行气之法以鼻微微引气纳之以口吐之此为长息内气由吸也吐气有六呼也吹也嘻也呵也嘘也呬也凡人之息一呼一吸无有此数行道之法时寒可吹时温可呼吹以去热呼以去风呵以去烦嘻以下气嘘以散滞呬以解极夫人之极率多嘘呬嘘呬者长息之忌道家行气之所恶也【出圣济总録】
　　夫欲长生三一当明上一在泥丸中中一在綘宫中下一在丹田中修真之士当知此夜半至日中为生气日中至人定为死气常以生气时常卧瞑目握固闭口不息心数至二百乃口中微吐气出之日増其数数得满二百五下即绛宫守泥丸满丹田成数得满三百则华盖明耳目彻身无疾邪不能干长生不死也【出圣济总録】
　　闭气之法以鼻微微引纳之数满于口中微吐之小吐即更以鼻小引咽之如此再三可长吐之饥取饱止絶谷长久若闭气数得至千五百则气但从鼻入通行四肢不复从口出也行之不止仙道成矣【出圣济总録】
　　行五行气法【出圣济总録】
　　春以丙日时加已食气百二十数气于心令心胜肺使肺不伤肝此养肝之时也【春有九丙凡千八十食气】
　　夏以戊日时加未食气百二十以助脾令胜肾使肾不伤心【数亦如上】季夏庚日时加甲食气百二十以助肺令胜肝使肝不伤脾【月有三戊凡三百六十食气】
　　秋以壬日时加亥食气百二十以助肾令胜心使心不伤肺【秋有九壬行亦如上】
　　冬以甲日时加寅食气百二十以助肝令胜脾使脾不伤肾此五行食气之要法也四时各有一千八十食各以飬其脏周而复始令不相尅为之精者还自内见其五脏矣
　　经曰道以精为寳施与则生人留已则生身生身则得生施人则功遂天地有隂阳隂阳人所贵贵人之合于道爱之慎无费故精者血脉之川流守骨之灵神也是以精去则骨枯骨枯则身毙人以身为国以神为君以精为臣以气为民故气变则为精精化则为神神化为婴儿婴儿上为真人夫天有三光日月星人有三寳三丹田两眉间却入一寸为明堂二寸为洞房三寸为丹田此为上元其一赤子字元先一名帝卿心为绛宫中丹田此为中元其一真人字子丹一名光坚脐三寸下丹田此为下元其一婴儿字元阳一名谷元此三一也行气常存念之【出圣济总録】
　　神仙絶谷十二时食气法【出圣济总録】
　　始从夜半九九八十一咽日出六六三十六咽日中九九八十一咽日入六六三十六咽鸡鸣八八六十四咽食时五五二十五咽日昳八八六十四咽黄昏五五二十五咽平旦七七四十九咽禺中四四十六咽晡时七七四十九咽人定四四十六咽黄庭经曰玉池清水灌灵根子能修之命常存饮食自然补命门自然者华池也呼吸如法咽之即不饥常以夜半食生气九九八十一咽以次下周十二时为五百四十二咽不饥初絶谷三日小极七日又小极十四日复小极头慎勿怪也三七二十一日则气力日増
　　神仙絶谷食五行气法【出圣济总録】
　　东方青牙服食青牙饮以朝华祝已舌撩上齿表唇舌潄口咽之三
　　南方朱丹服食朱丹饮以丹池祝已舌撩下齿表潄口咽之三
　　西方明石服食明石饮以灵液祝已琢齿七潄口咽之三
　　北方元滋服食元滋饮以玉饴祝已以鼻纳气而咽之三
　　中央戊巳仰望泰山服食精气以醴泉祝已瞑目而咽之三食五行气内附五脏【青牙者肝也朝华者上齿也根也朱丹者心也丹池者下根齿也明石者肺也灵液者唇也津也元滋者肾也玉饴者舌也泰山者精气也醴泉在齿后悬雍前华池在舌本下齿名玉英舌名金梁】夫食五行气饥取饱止无时节也虽服五行当以六戊为主朝食三十暮食三十取饱而已日月短长増减在已
　　服六戊法【出圣济总録】
　　平旦早起正衣服先续甲子空戊辰正向辰以金梁叩玉英涤华池潄醴泉吸灵液闭口周旋三至而一咽五咽止次甲戍至戊寅向寅行之如上法尽六戊凡百五十取气而三十咽其精华也此是服三五之法要朝暮为之若饥者日中饷九宫饷九宫之法金梁叩玉英三五而一咽之便止下尽六戊皆如行三五七九引气法
　　诸避世入山欲絶谷不食【出圣济总録】
　　先知引三五七九之气又当知六甲六丁不尔者但坐家修身食三五七九气吐口气死日日不止可以长生尔引三五七九法徐徐以鼻微引气纳之三以口一吐死气九九便五次引七气以鼻纳之以口一吐死气九九复便七气者次引九气鼻入微之以口一吐死气九九久尽便九气者因三五七九而并引之以鼻二十四引气纳之复以口一吐死气九九皆能便三五七九者因并引并引之者并行二十四气常咽之也九九复便并引者因逆报之法因从九数引气咽之下到三乃以口一吐死气也九九复便逆引者因可九九八十一内咽气而一吐之以为节也日中以去死气也但闭气行三五七九之数如上引气之法也闭气之时当若体中满发烦闷以气推排令气周布四肢上至头中徧行一身意得之者手足皆热常汗出此为行气之中最妙者也若得其道病可立去不得其道则气不来病亦随至不可不慎以意消息令体中和平安稳乃可为之不尔则轻夫人命诸行气取之勿令粗气粗则使人心痛欬逆而又不得清微之气但恶气入身吹嘘嘻呵亦务令细不细则伤人肺气之出入勿令耳闻常欲向日吸之春月多懈极可嘻去之若气逆可呵下之是以呵以去烦又以下气也经曰行气絶谷休粮一旬精气微弱顔色痿黄二旬动作瞑肢节怅怅大便若难小便赤黄或时下痢前刚后溏三旬身体消瘦重难以行四旬顔色转悦心志安康五旬五脏调和精气内飬六旬体复如故拨闗调息七旬心恶喧哗志愿髙翔八旬恬淡寂寞信明术方九旬荣华润泽声音洪章十旬正气皆至其效日昌修之不止年寿延长三年之后痰炙除灭顔色有光行之六年髄填骨强豫知存亡经歴九年役使鬼神玉女侍旁脑实脇胼不可复伤号口真人上佐上皇与天同寿日月齐光传非其人身受其殃可传当传不可当止可传而不传为遏天道不可传而传为泄天寳遏道泄寳命不终老
　　神仙服气法【出圣济总録】
　　存心如婴儿在母胎十月成就筋骨和柔以心息念和气至呼吸如法咽之不饥百毛孔开息无壅滞常取六阳时食生气则气力日増矣
　　取阳时法【出圣济总録】
　　半夜服九九八十一平旦寅服八八六十四食时服七七四十九正中午服六六三十六晡时申服五五二十五黄昏戍服四四十六夫服气法须能去气去气须依门户出入鼻为天门服气魂魄归天门口为地户服气魂魄归地户黄庭经云百谷之实土地精五味外美邪魔腥玉池清水灌灵根子能修之补命门从鼻口出入即为顺气依此不辍下却三尸舍营去爱日渐成功始近道矣
　　真人本性幽闲发言合道心行无瑕潄咽灵津服之百味自足通三焦理正气气自周徧大通五脏骨髄坚溢夫道为方之主道者气也气为精门能保精气精气相全是名真人人有三丹田其中名有三神气漏则精泄精泄则神防精者物之真长生之根精全则气全精泄则气泄惟精与气须保全之矣【出圣济总録】凡入气为隂出气为阳此二者服日月精华也外内自安静安静则神定神定则气和气和则元气自至元气自至则五脏滋润五脏滋润则百脉流通百脉流通则津液上应津液上应则不思五味絶饥渇气化为血血化为髄一年易气二年易血三年易脉四年易肉五年易髄六年易骨七年易髪八年易筋九年易形为其錬九还通于仙矣【出圣济总録】
　　真理六气诀【出圣济总録】
　　嘘属肝呵属心呬属肺吹属肾呼属脾嘻属三焦六气各有所理五脏有疾皆属于心主呵诸疾皆可愈初学人且食少淡粥或胡麻益气生津液忌吃热食使乱正气凡欲食先服三五咽气与食作主人兼每朝先服二十颗椒清酒一杯冬温夏冷戒在过度切忌冲见新产死亡及食油腻肥鲜臭秽等物
