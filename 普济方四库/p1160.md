<!-- { "loadSidebar": true } -->
　　凡服气静定安坐寂然瞑目叩齿闭口皷令气满口即咽至九十一息春夏服冷气秋冬服暖气至五更两掌掩口用力呵掌中津液生即摩拭面目令得光泽时时含蜜汤助之日日减食朝朝服气气即易成昔人谓饥食自然气渇饮华池浆者是也【出圣济总録】
　　服气法【出圣济总録】
　　凡欲服气即正脚卧凡叩齿三十六下吐去浊恶气即上下卷肚七下左右如之各七度此名练气除万病即闭气令内不出外不入皷腹令气满及微闭三五咽以下为一歇咽多为佳每咽皆以咽送至下丹田脐下三寸是一名气海至十歇以下气渐通二十歇即腹中六转如减食大妙从子至巳以上六时为阳气生气在外从午至亥六时为隂气生气在内凡吐去浊气若阳时鼻微微引外气长取之术下丹田饱闭之食极口中微微吐之任依长息若隂时但闭口内咽之以饱依常息如有他疾即依六气调之若遇恶隂重雾雷电只得内咽不得取外气【出圣济总録】
　　凡服气先导引为佳每日能咽得三五十咽津液胜服诸药
　　凡运气如屋漏注相连相续送至病处若患时疾瘴气但能引外气呵去之立效【出圣济总録】
　　凡服气饮一两合暖水水是气母又每食前饮少暖水久久耐寒暑饮多不妨【出圣济总録】
　　凡为道者当净盟潄勿住情性节减滋味不欲劳形疲躬髙声呌呼嗔怒喜乐忧悲触冒寒暑乃可反老还童【出圣济总録】
　　凡初服气时须心意坦然勿疑勿畏惧气即难行若四体调和意自欣乐不羡一切事即日胜一日快乐无极不得思食若忽思食必须抑撩即邪一失矣可用薜荔煎汤入生姜少许更煮一两沸服其饥渇即姜蜜汤亦得若能自抑撩捺终日对佳馔亦无所苦【出圣济总録】
　　凡服气但不失时节丹田常满纵出人事亦不可废行之日久虽失一时亦无所觉若服气成者终日不服气气亦自足至妙不可穷尽服气但脐下丹田常满虽呌呼诵读终日语言其气力不衰但可行步出入少时令气下大妙【出圣济总録】
　　凡服气成欲食食亦不妨亦不障气气还作声直至脐下一成以后兼食行气皆无窒碍
　　凡服气欲得身中百物不食肠中滓既尽即易行能忍久作自觉精神有异四体日胜肠中既浄即闭目内视五脏歴歴分明知其处所然后五脏可安神常自卫久可别人善恶视表知里亦能驱使五脏之神以治人病其内息法用气日久即得多时日兼食饮酒浆水等即内息不成其有宿患但用意并气注之患处不过三五次必愈若四肢有患亦可想气以攻之即其病虽散然初攻病时当痢五色脓亦无足怪也【出圣济总録】
　　凡服气面肿者为饮淡水上冲气壅不行所以如此食中尤忌胡椒云防邪蒿韮薤菠薐葱蒜等物皆木之精能损脾乱气大不可食夫卒怒伤魄卒哀伤魂哭泣之事至人不为必不得已而为之可登时于一浄处晏坐安心用气尽出然后依法服元气使定又服丹田中气使足【出圣济总録】
　　夫肠长者气易固肠短者难固如肠中搅转作声即须右脇着抹以右手肢头以左手牵脚令屈直身及直右脚咽气令入右脚中出肠中即可久行气每下作声声绕盘屈子肠屈处作声皆自记得屈处其声流转然小声即是流通肠中四縁又有节次以二十四坎久行每气下即觉在节坎坎数亦自记得元气与外气不相离若咽生风须臾即从下泄出不得停肠中【出圣济总録】
　　调气法
　　彭祖曰道不在烦但能不思饮食不思声色不思胜负不思曲直不思得失不思荣辱心无烦形勿极而抚之以导引行气不已亦可得长年千嵗不死凡人不可无思当入渐遣除之彭祖曰和神导气之道当得宻室闭户安牀暖席枕髙二寸五分正身偃卧瞑目闭气于胸膈中以鸿毛着鼻上而不动经三百息耳无所闻目无所见心无所思如此则寒暑不能侵虿不能毒寿三百六十嵗此隣于真人也每旦夕【旦夕者是隂阳转换之时凡旦五更初暖气至频频眼闭是上生气至名日阳息而隂消暮日入后冷气至凛凛然乃上床坐睡倒是下生气至名曰阳消而隂息旦五更初暖气至暮日入后冷气至常出入天地日月山川河海人畜草木一切万物体中代谢往来无一时休息一进一退如昼夜之更送如海水之消长是天地消息之道也】面向丑展两手于脚膝上徐徐按擦肢节口吐浊气鼻引清气【凡吐者去故气亦名死气纳者取新气亦名生气故老子经云牝之门天地之根绵绵若存用之不勤言口鼻天地之门可以出纳隂阳死生之气也】良久徐徐乃以手左托右托上托下托前托后托瞑目张口叩齿摩眼押头抜耳挽髪放腰欬发阳振动也双作只作反手为之然后双足仰振数八十九十而止仰下徐徐足心作禅观之法闭目存思想见空中太和元气如紫云成盖五色分明下入毛际渐渐入顶如雨初晴云入山透顶皮入肉至骨至脑渐渐下入腹中四肢五脏皆受其润如水渗入地若彻则觉有声汩汩然意专思存不得外縁斯须即觉元气达于气海须臾则自达于涌泉则觉身体振动两脚踡曲亦令趺坐有声拉拉然则名一通二通至日别得三通五通则身体悦泽面色光辉鬓毛润泽耳目精明令人食美气力强健百病皆去五年十嵗长存不忘得满千万通作去仙不逺矣人身虚无但有游气气息得理即百病不生若消息失宜即诸疴竞起善摄生者须知调气方焉调气方疗万病大患百日生眉须自余者不足言也○凡调气之法夜半后日出前气生得调日中后夜半前气死不得调调气之时则仰卧抺铺厚輭枕髙下共身平舒手展两脚两手握大拇指节去身四五寸数数叩齿饮玉浆引气从鼻细引入出气则停止有力更取久住气闷从口细吐出尽逺从鼻细细入出气一凖前法闭口以心中数数令耳不闻恐有误乱兼以手下筹能至十则去仙不逺矣若夫隂雾恶风猛寒勿取气也但闭之○若患寒热及卒患痈疸不问日中疾患未发前一食间即调如其不得好瘥明日依式更调之○若患心冷病气即呼出热病气即吹出肺病即嘘出若肝病即呵出若脾病即唏出若肾病即呬出若夜半后八十一鸡鸣七十二平旦六十二日出五十四辰四十五巳时三十六欲作四法先左右导引三百六十遍○病有四种一冷肿二气疾三邪风四热毒若有患者安心调气此法无有不瘥也○凡百病不离五脏五脏各有八十一种疾心冷热气风计四百四病事须识其相类善以知之○心脏病者体冷热相法心色赤患者梦中见人着赤衣持赤刀杖火耒怖人瘴法用呼吸二气呼疗冷吹沾热○肺脏病者胸背满胀四肢烦闷相法肺色白患者喜梦见美女美男许亲附人共相抱持或作父母兄弟妻子疗法如嘘气出○肝脏病者忧愁不乐悲思喜头眼疼痛相法肝色青梦见人着青衣提青刀杖或狮子虎狼来恐怖人疗法用呵气出○脾脏病者体上游风习习徧身痛烦闷相法脾色黄通土色梦作或小儿系沥人邪犹人或如旋风团栾转治法用唏气出○肾脏病者体冷隂衰面色恶痿相法肾色黒梦见黒衣及兽捉刀杖相怖用呬气出○冷病者用大呼三十遍细呼十徧呼法鼻中引气入口中吐气出当令声相逐呼字而吐之热病者用大呼五十遍细呼十遍吹如吹物之吹当使字气声似字肺病者用大嘘五十遍细嘘十遍肝病者用大呵三十遍细呵十遍犯脾病者用大唏三十遍细唏十遍肾病者用大呬五十遍细呬三十遍此十二种调气法若有病依此法恭敬用心无有不瘥皆须左右导引三百六十遍然后乃为之
　　按摩法
　　天竺国按摩此是波罗门法【出圣济总録】
　　两手相捉纽捩如洗手法○两手浅相义翻覆向胸○两手相捉共按防左右同○以手如挽五石弓左右同○两手相重按防徐徐捩身左右同○作拳向前筑左右同○作拳却顿此是开胸左右同○如拓石法左右同○以手反捶背上左右同○两手防地缩身曲脊向上三举○两手抱头宛转防上此是抽胁大坐斜身偏欹如排左右同○大坐伸两脚即以一脚向前虚掣左右同○两手拒地囬顾此是虎视法左右同○立地反抝身三举○两手急相叉以脚踏手中左右同○立起以脚前后虚踏左右同○大坐伸两脚用当相手勾所伸脚着膝中以手按之左右同
　　右十八势但是老人日行能依此三徧者着一月后百病除行及奔马补益延年能食眼明轻健不复疲乏
　　老子按摩法
　　两手捺防左右捩身二七遍○两手捻防左右纽肩二七遍○两手抱头左右纽肩二七遍○左右挑头二十遍○两手抱头三举之○一手托头一手托膝三折左右同○一手托头一手托膝从下向上三遍左右同○两手攀头下向三顿足○两手相捉头上过左右三遍两手相义托心前推却挽三遍○两手相叉着心三遍○曲腕筑助挽肘左右亦三遍左右挽前后抜各三遍○舒手挽项左右三遍○反手着膝手挽肩肘覆手着膝上左右亦三遍○手摸肩从上至下使遍左右同○两手空拳筑三遍○两手相叉反复扰各七遍○外振手三遍内振手三遍覆手振亦三遍摩纽措三遍○两手反揺三遍○两手反义上下纽肘无数单用十呼○两手上耸三遍○两手下顿三遍○两手义头上过左右伸助十遍○两手拳反背上屈脊上下亦三遍掘揩之也○两手反捉上下直脊三遍○覆掌搦腕内外振三遍○覆掌后从三遍○覆掌两手相义交横三遍○覆手横直即耸三遍○若有手患冷从上打至下得热便休○舒左脚右手承之左手捺脚耸上至下直脚三遍○右手捺脚亦然○前后捩足三遍○左捩足右捩足各三遍○前后却捩足三遍○直脚三遍○纽防三遍○内外振脚三徧○若有脚患冷者打热便休○细防以意多少顿脚三遍○却直脚三徧○虎据左右纽肩三遍○推天推地左右三遍左右排山负山抜木各三遍○舒手直前顿伸手三遍○舒两手两膝亦各三遍○舒脚直反顿伸手三遍○捩内脊外脊各三遍
　　导引法【附论】
　　人之五脏六腑百骸九窍皆一气之所涌气流则形和气盭则形病导引之法所以行血气利闗节辟除外邪使不能入也传曰户枢不蠧流水不腐人之形体其亦犹是故修飬之士以导引为先夜半子少阳之气生于隂分修生之士于子时修炼古人一日行持始于子一嵗功用起于复
　　法
　　转胁舒足【出圣济总録】
　　混元经云戍亥子三时隂气生而人寐寐则气于百节飬生家睡不厌缩觉不厌伸故阳始生则舒伸转掣务令荣卫周流也
　　鼓腹淘气【出圣济总録】
　　淘气诀闭目仰面举按脊鼓气海中气使内外转吐而去之不使耳闻一九二九止若五脏三焦壅即以六气治之所谓嘘呵呼呬吹嘻是也嘘属肝呵属心呼属脾呬属肺吹属肾嘻属三焦导引家不经师授大月从嘘为顺小月从嘻为逆行之理推之不应大如是大扺六字防而不补但觉壅即行本脏疾已即止岂可逐日行之古人言六气不出不可过过则伤正气
　　导引按蹻【出圣济总録】
