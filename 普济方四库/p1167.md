<!-- { "loadSidebar": true } -->
　　钦定四库全书
　　普济方卷二百六十九　明　周王朱橚　撰符禁门
　　总论
　　夫上古移精变气祝由而已黄帝官能有唾痈祝病之任周官疡医掌祝药劀杀之齐以祝为治首乃知祝禁之术治病良法仁政先务也夫血气者人之神不可不谨养养失其道则百病縁虚而入试观易坎为血卦血为大赤则血流行精神潜运于其中是故心藏神血舍神神全则气旺气旺则血脉和通疾无自生逮其嗜欲汨昏思虑攻耗外邪袭虚而投隙精神气血离守而交战须臾之间变态百出齐人谓桓公之病公则自伤鬼鸟能伤公盖言神仙受也于此不有至正之法祛其邪虽药石其如病何况言为心声书为心尽以夫精神交感寓于符祝闻声尽之间若微而至妙若麤而甚精岂特神仙道家之陈迹也是以持受之道欲斋戒致一俾外物不得而蹈其舍然后能役使鬼神呼召风云蹈火入水曽无焚溺则施诸治病为余事苟为不然神不守徒区于声音顔色且口道术在是犹象龙致雨盖亦难矣然则同为符祝用之有应否者特在于正与不正之异耳今故载其术而冠以持受之法使学者得于声画之间而究其所以然者是乃神之微也○道经云法禁者古圣前师格范也清以镇浊伏直枢伪以善去恶以正祛邪上师真净流慈而法呪神灵禀徳宗先气整天殃殄灭仰穹防祝信士消百苦疼痠相念高真幽祚息千端苦横路丁步斗印手挐纹叩齿鸣钤符丹呼吸仗一吹真正气并去邪雄凭两辨信诚香蠲除困厄呪巫法禁唯要精请诚悲圣慈真人恭可动
　　持禁总法【附论】
　　夫上古有祝由之法移精变气推其病由而祝之则病无不愈今之书禁即其遗文焉制而用之存乎法推而行之存乎诚示之以心画其莫如符攻之以説禬则莫如祝指掌之间执持有目则谓之印五者备矣举而措之施诸治法何道而不可哉语病之由当原其本气何由而平病何由而生真有所戏邪有所袭皆生诸病祝由之理祝此而已谓夫彼受于邪由精神不守所致故在我者当专心诚意以持之欲致其诚心先斋戒事以神明其徳然后秉印用符兼以诅祝而为持禁之道真定以胜邪其应如神矣苟非其诚道不虚行不云乎至诚如神其斯之谓与
　　法
　　持禁斋法
　　凡欲学禁先知五戒十善八忌四归皆能修治此者万神助禁法乃行
　　五戒者
　　一曰不杀　二曰不盗　三曰不淫　四曰不诬妄　五曰不饮酒嫉妬
　　十善者
　　一济扶苦难　二行路见骸骨及鸟兽死者皆埋之　三钦重鬼神　四不行杀害起慈悯心　五不怜富憎贫　六行平等　七不重贵轻贱　八勿食酒肉五辛　九不淫声色　十调和心性不乍嗔乍喜
　　八忌者
　　一忌见死尸　二忌见斩血　三忌见产乳　四忌见六畜生　五忌见丧孝哭泣　六忌抱小儿七忌共女人同牀　八忌与闲人论法
　　四归者
　　一不得着秽汚不洁净衣服　二不得恶口咒诅骂詈　三不得共人语诈道称圣　四不得饮酒食肉杀害无道如违犯者则神通不验矣
　　又云
　　不得秽处诵禁文　不得与不信人行禁　不得向人説禁法　不得秽汚手执禁文　不得与闲人诅戏　不得轻説神明　不得嗔骂人及六畜不得乗车马有此满三事则禁道行能不犯者
　　其禁大验
　　辟秽汚方　若履城邑者用之
　　竹叶【十两】桃白皮【四两】栁白皮【四两】
　　右三味以水一石二斗煮之一沸去滓浴身百秽消除又辟瘟瘴疮□若能常用此汤澡浴身益佳惟不可洗目
　　紫微王夫人勅水洗目得清净法
　　呪曰浊不汚形死不妨生摩掌防目三遍令我长生青龙在吾左白虎在吾右朱雀在吾前武在吾后神禁勅水除尘垢急急如律令
　　解秽水禁曰
　　东流之水滑如苔中有主君与三台某甲秽汚荡除急急如律令
　　受禁法
　　神仙经曰阳道强坚而易隂阳应言不言神明相圣人闭口万物可藏回转青白改易隂阳应言不言神明相转应语不语神明相与故万法闭口藏身之禁万法流行五藏神明众人游戏而我独住众人浩浩而我独静众人言説而我独黙此行禁之道毕矣仙经曰凡受禁之法当先斋戒百日精心不行淫欲惟得清静沐浴着鲜净衣口常不出恶言骂詈清思净念勿生异想一如前章仍更七日之中闭口不共人语乃可受之正月一日三月三日五月五日七月七日九月九日三年之中三遍于此月受之并一心持斋戒不犯则行禁其验如神
　　正月一日受法
　　正月一日平旦寅时清净澡潄在无人清净之处着鲜洁衣不得令人辄见烧众名香正向东禹步三匝勿回转长跪读啓度文曰上啓三师神童玉女天医太医卢医诸师太上老君诸仙神王日月五
　　星二十八宿北斗三台诸神官属诸大神王咸知弟子某甲受持符禁之法愿超拔众生苦难除毒消邪辟却奸恶万事如勅急急如太上老君律令
　　都受禁文曰想东方木禁在吾肝中想南方火禁在吾心中想西方金禁在吾肺中想北方水禁在吾肾中想中央土禁在吾脾中想左青龙右白虎前朱雀后武天师禁驾无事不苦东王公西王母道吾禁有随当止急急如太上老君律令説完诵所得禁文各三遍礼一十二拜仍更七日勿共人作一言及恶骂詈等语七日勿洗手面
　　三月三日受法
　　三月三日平旦寅时至东流水上正面向东立端心正意读前啓度文如正月法并啓江河四渎一切水官四海大龙王愿知弟子某甲受持禁法愿大神王立契讫诵所得禁文各六遍礼九拜
　　五月五日受法
　　五月五日正中午时在静处烧香正面向南立读啓度文讫诵所得禁文各三遍礼十二拜
　　七月七日受法
　　七月七日鸡鸣丑时在静处烧香正面向西立读啓度文讫诵所得禁文各三遍礼七拜
　　九月九日受法
　　九月九日人定亥时在静处正面向北立盆盛水口衔刀启读度文投香火长跪诵所得禁文各三遍礼九拜此五日法用一如正月者惟所向方位及礼拜不同耳
　　太白仙人受法
　　四月一日斋戒至八日立道场四面垂旛盖烧香燃灯啓醮五方五帝五方禁师五方吞精啖毒夜乂神王愿知弟子某甲受持禁法呪讫诵所得禁文各三遍七日斋戒
　　同刀受禁法
　　初雷发时举目看雷右手把刀以左手磨之呪曰助我行禁帐声如雷吼万毒伏闭气待雷声尽讫七日斋戒不出言一本云初雷时见有物随便把取唱言声如雷万邪皆怖畏待雷声尽乃弃之一云口衔刀手持大斧磨之言口如毒手如毒声如雷吼云云
　　神仙王受禁法
　　候燕初来时仰头看之以手按地云口如毒以燕去不见乃止此等洁净斋戒一如正月无别乃至七日不洗手
　　天帝太乙受禁法
　　初受禁时在寂静无人之处敷在设案烧香正面向北方闭口并足正立左手持刀依式思存青龙在左白虎在右朱雀在前武在后北斗七星覆头上柄指前次思东治大禁师愿持兵万石赵侯骠骑大将军苏平南公八部将军七十二禁师陈师赵师直符小吏值日童子防值今日不得以左为右以前为后若有倒错即依使者法律科罪之急急如律令如此隂念三遍然后禹步三匝至香火前叩齿三遍呪曰东方青龙衔水来南方赤龙衔水来西方白龙衔水来北方黒龙衔水来中央黄龙衔水来悉投杯中三台三台此水非常水洗除天秽地秽三十六秽某甲身秽尽除之急急如律令三遍呪讫以水洗目并喷噀四方上下余水自饮之洗腹内令浄想又读前啓度文然后长跪诵所得禁文各三遍讫礼四方各再拜即成神验刀子水盆不得用曽经酒肉五辛者
　　又一法
　　正月一日东方明星出时净浴在清静无人之处白茅为席置坐设案烧香火钟盛水井花水洗面目正面东向并足立先举左手呼青龙次举右手呼白虎前行呼朱雀后行呼武讫依前左持刀次第思神师曰符禁同法更无别法也若欲受符印者以帛若袋子盛桂着左手指勾之而擎水钟闭气禹步依法次第呪请有效也
　　七星受呪法
　　正月一日　三月三日　五月五日　七月七日九月九日
　　先以香汤净浴取东流水以未经用瓦器盛之乃诵所得禁文呪一遍受人自洗浴于旷野无人之处以净草为坐以瓦器盛水七盏作七星形北向云谨啓七圣真君弟子某甲愿持禁法防邪鬼恶毒之气救理人民伏愿降真气流布【臣】身令【臣】所行符禁应声除差应手除愈次第饮前件水各少许余洗手不得手捻不净之物即有大验
　　黄帝越禁受法
　　凡受符禁者皆清静斋戒百日不得死亡产乳房室三年之中三度
　　正月一日　三月三日　五月五日　七月七日九月九日
　　以上五日夜静众星之下置神坐设案烧香钟盛水持淋刀北面叩齿捻三师目次第思神讫禹步三匝长跪读啓度文又诵所得禁文三遍神验水钟不得用曽盛酒肉五辛者临欲越时朱书帛素上左手持之捻目除隂诵呪之欲行禁时闭气朱书白素纸上右手持之捻目隂诵呪之
　　杂受禁法
　　正月一日日未出寅时　三月三日辰时　五月五日午时　七月七日申时　九月九日戌时【一云午时】正月受一年用　三月受一春用　五月受一夏用　七月受一秋用　九月受一冬用
　　右毎年常依所受之法不得饮酒肉食五辛芸堂乳酪酥蜜心懐悯念愿救防一切生灵不作艰难不贪财物但作此心下口即差万不失一受法用前月日先以清净井花水沐浴上下衣服一切鲜净清斋七日至其日先以井花水澡浴漱口烧香礼五方五帝各五拜讫正面向东烧香端立净器盛井花水置傍诵所得禁文各二七遍讫口含水仰噀五方或取洗手面讫向东方吸青气想入口中七吸次向南方吸赤气次向西方吸白气次向北方吸黒气次吸中央黄气皆作七吸入腹想更五方礼各五拜讫后作两月持斋戒得禁想不得作一切诸恶行受讫即成禁法器物不得用曽经盛酒肉五辛者
　　凡欲勅水思神法
　　向月建王气立先叩齿三下嘘吸闭气存思左目为日右目为月思东方甲乙木配肝为青龙次思南方丙丁火配心为朱雀次思西方庚辛金配肺为白虎次思北方壬癸水配肾为武次思中央戊巳土配脾为麒麟皆须向月建王气思之在水中思得气讫神童玉女在左右便思日气在水中便三右营水三嘘呪曰水在井中为井水在碗中为碗水神师呪水为神水水入腹中为直水水咽喉开大服下流膀胱交集众邪灭万病尽令出今月值符某甲齐水持符入其身中治所患处今有效信急急如律令
　　服解秽符勅水洗万秽呪
　　谨请汚官诸神湔浣浊夫人解除百秽天下之秽地上之秽产生之秽疾患之秽牢狱之秽死丧之秽葬送之秽道路之秽忻顔下鼻口舌目耳门十指甲胫膝踝五脏六腑肠胃肝肺百万之秽皆随水出云谨请勅药厨六人海水二人佐水为洗撤右千汚万秽皆停速去身体清净直气补处急急如太上都律令
　　勅解秽符呪曰
　　仙人沐浴气芳芳洗荡隂秽书消亡急急如律令
　　普救方解秽符十一道


<子部,医家类,普济方,卷二百六十九>
<子部,医家类,普济方,卷二百六十九>
　　千金翼禁法大例
　　用禁大例诵禁文必不得出声令自耳闻声若闻之名为呪即禁法不行行之无益慎之受禁之时不得令人畜等一切见之见之即不成受法时刀及水盆皆不得用曽经酒肉五辛者
　　神仙经曰对治禁万病击同数
