<!-- { "loadSidebar": true } -->
　　以乌梅肉蜜和捻作饼子如钱厚以贴疮又以烧灰傅之亦佳并治马疳疮一方用乌梅屑傅之佳
　　治诸疮
　　马勃俗人呼为勃紫色虚软状如狗肺弹之粉出傅疮用之甚良也
　　治诸般疔肿恶疮骨疽蛇露身痒瘑疥癣等疮久不瘥者【出肘后方】
　　用蛇蜕烧末和水调傅上一方治身体白駮以醋调傅上佳一方烧灰猪脂调傅或只用灰亦可或取皮熟摩疮上数百遍讫弃皮于草中良
　　治一切疮【出本草】
　　以芜荑和沙牛酪涂之陈者良
　　治时疾热疮汤火疮烂扑损伤折瘀血
　　以小麦麸醋炒贴窨
　　绿云散【一名桑叶散出卫生家寳】　治肺毒气疮如大风疾
　　以桑叶好者净洗过热蒸一宿后日干为末水调二钱匕服一方加防风
　　治损疮中风者兼冻疮【出肘后方】
　　以秦椒用麺作餫饨灰中烧使热防使口开封其疮上冷即易之又法去闭口者水洗麺拌煑作粥空腹吞之以饭压之重者可再服以瘥为度或取蜀椒五两水五升煎至四升去滓乗热渍痛处以瘥为度一方生蜀椒五两麺合裹椒勿令漏气分作两裹于煻灰中烧熟及热出之刺头作孔当疮上引使椒气射入疮中冷则易之须防疮中出水及遍体出汗即瘥
　　治疮
　　用慈竹笋箨灰油和涂之妙
　　治诸恶疮寒热胷中生疮
　　以防为丸服丹疹捣涂瘑疮乆不瘥炒干为末以油调傅之并良
　　治小儿头疮及妇面疮
　　以兎丝子绞取汁涂之
　　治头耳疮
　　以马头骨烧灰傅头耳疮治多睡作枕枕之佳
　　治大赫疮　此患急冝防毒气入心藏【出肘后方】
　　饮枸杞汁瘥一方炙之以蜣蜋干者末之和盐水傅疮四畔周回如韭叶濶狭者
　　治诸般疮或烂脚气疮膁疮
　　明矾【飞】川椒【各为末】黄蜡　轻粉
　　右用柏子油灯盏煎沸入前药再用黄蜡同煎搅匀成膏却入轻粉如脚气痛烂疮先用大蓼煎汤熏洗了挹干傅药二次立効
　　又方
　　用见肿消土人又多以生苖叶烂捣贴疮
　　治疳疮生身面上汁黄者
　　以葵汁黄者可取根作灰和猪脂涂之其性冷若熟食之亦令人热闷甚动风气
　　治疮中毒
　　以商陆根汁热布裹熨之冷即易
　　治豌豆疮
　　以蔓菁根捣汁挑疮破傅上三食顷根出
　　治诸疮寒热毒痹牛马六畜疮口生虫
　　生捣防李傅之或和脂涂皆効　防李子味苦采取日干九蒸酒渍服三合日再能下血及碎肉除疝瘕积冷气大良
　　芙蓉方【出圣济縂録】　治腮颔肿痛或破成疮
　　芙蓉叶【不拘多少】
　　右捣烂傅之以帛系定日一换
　　疗身体及头悉生疮
　　取榆白皮炒令黄捣为散以好酒和涂上又以绵褁覆上虫出即瘥
　　治疮方【出应騐方】
　　以丝瓜儿根熬水扫于诸疮上大凉即愈
　　治久疮有虫者【出应騐方】
　　用柏木节烧油涂之
　　治疮不能穿者【出应騐方】
　　用野百合子盐捶烂傅之佳
　　赤小豆方【出朱氏集騐方】　治善恶疮疥或赤肿无不愈者用赤小豆七七粒为末傅之愈或以水调傅疮及四旁赤处落则再傅又方挫散每服二钱水一盏煎服仍用新汲水调药傅缘赤豆粉粘物既干难贴掲则用苎根为末和之便不粘此法尤佳○仁宗在东宫时常患鲊腮命道士賛能治疗取赤小豆七百粒为末傅之而愈中贵任承亮在旁知状后自患恶疮频死尚书郎傅求授以药立愈问其方赤小豆也久之防官过豫章或苦脇疽既至五脏医者治之甚穏承亮曰君得非用小赤豆耶医惊拜曰某用此活三十口愿勿复言有僧发背如烂周邻家乳婢后疽作用之皆如神其法细末水调傅疮及四旁赤肿药落再傅之
　　蛇纒疮【出危氏方】
　　以雄黄为末醋调涂仍用酒服丸为蛇伤及蜂虿蜈蚣毒虫颠犬所伤皆可用之
　　又方
　　用镜靣草入盐捣烂敷疮头上立効
　　治诸疮发歇不止【出直指方】
　　以凌霄藤并药煎汤温洗数次効凌霄傍松柏上生
　　又方【出本草】　治疮
　　以荩草煑汤洗疮有効
　　疗疮方【出本草】
　　用荆木烧取汁傅之瘥
　　当归黄耆汤【出济生防粹方】　治疮痬臓腑已行如痛不可忍者
　　当归　黄耆　地黄　川芎　地骨皮　芍药【各等分】
　　右防咀水煎如发热加黄芩如发燥不能卧者加栀子如呕则是湿气侵胃倍加白术
　　鸡内金散　治谷道边生疮乆不愈者
　　以鸡肶胵不拘多少是鸡肶内上去下黄皮烧灰最要存性冷研为极细末毎服用一大稔干贴之如神
　　治急疳口鼻中
　　用没石子为末吹下部即瘥
　　治疳防食口齿及下部
　　以飞亷蒿烧灰捣筛以两钱匕着痛处痛甚痛忍之若不痛非疳也下部虫如马尾大拘纒出无数十日瘥十日平复
　　治病状如癞卒不成疮毎旦疮上退白皮一升许如蛇蜕者【出危氏方】
　　服雄黄觧毒丸三四服安
　　治诸疮不消已成脓惧针不得破【出肘后方】
　　取雄雀屎水调涂疮头上
　　治杂疮及灭瘢痕【出本草】
　　用寒食饭细研傅之白甆水摩涂之定州者良
　　傅疮药【出本草】　治恶疮
　　以黄药子四两为末冷水调傅疮上干即旋傅之
　　治疮疥疮身疮头疮不止【出千金方】
　　用石涧所生坚小菖蒲一寸九节者为末油调傅一方无油调
　　治烂疮累治不可者
　　用杜牛膝并盐泥捣烂敷患处其肉自有如米颗之状俱出自愈
　　替针散　治破疮
　　用蛾口蠒一个烧灰酒调服即透切不可用两个三两蠒儿烧服
　　治漏疮不干及瓦疱疮
　　用红玉散傅如不効再用防紫苏叶为末掺之尤妙
　　治一切疮及蚕瘑【出本草】
　　以鳢肠草捣傅之
　　治因疮中腰风脊反张牙関口噤四肢强直【出本草】以防头和尾烧作灰细研以腊月猪脂傅之
　　疗灯豆疮杀一切虫及治疥癣【出肘后方】
　　服油麻一升须利即不生白浆大効用青牛溺摩数百度疔肿疔毒疮肉中突起如鱼眼状赤黒燥痛是寒毒之结变作此疾始作服汤及如丹法瘥一方以白麻油捣傅之
　　治天疱疮
　　天花粉　软滑石
　　右各等分为末水调搽
　　又方
　　用无名异为细末井花水调傅之愈
　　治诸疮及肾脏风【出应騐方】
　　乌药顺气散【一贴】枳殻散【一贴】
　　右和为一贴毎天明方醒用铜钱挑一钱舌舔吃如肾脏风入吴茱茰一钱八角茴香末一钱和匀如前服
　　治金疮灸疮火烧疮等方【出十便良方】
　　蜡【如胡桃仁】杏子【一枚烂捣】防榔【一枚】薫陆香【半合】
　　右和捣以猪脂煎即以此药涂帛上贴疮此方甚効
　　治诸疮中风寒水肿犯毒露者【出本草】
　　以薤白生杵傅之一方用韭
　　治黒疮【出本草】
　　以山蛩虫烧令黒傅之
　　腻粉散【出御药院方】　治皮肤受风邪发作痒痛诸疮
　　腻粉【二钱】防芦末【五钱】狼毒末【三钱】
　　右拌匀毎用干擦患处
　　枫香散【出御药院方】　治诸风毒疮发痒白屑起
　　枫香脂　大黄　轻粉【各等分】
　　右为细末生油调稀搽患处
　　治疮若专利脏腑非宜也盖疮癣为患因内有所蕴发在皮肤然只以外药傅何由得愈
　　用五积散去肉桂麻黄常煎服须自合者如浑身疮脓水淋沥去麻黄加升麻大黄名升麻和气饮
　　治疮癖【出本草】
　　以防木煎汤洗之
　　治蚍蜉疮【出本草】
　　用山豆根水研傅之
　　治溪毒疮【出本草】
　　用膝枯草挼碎傅之
　　疗风水烂疮【出本草】
　　以雀医草煎汤洗浴
　　治疗痍灭瘢痕疵方【出本草】
　　以白蚕合衣鱼鹰屎白等分为末靣膏和涂
　　又方【出本草】
　　黒雌鸡粪傅之
　　疗杂疮【出本草】
　　以五月五日采蘩蒌曝干作屑傅之有効
　　治黄水疮【出本草】
　　以榅桲皮捣末傅之止黄水
　　煨肾丸【出澹寮方】　治遍身生疮隂嚢两脚尤甚耳痒目赤等证
　　草乌【一两塩一两入水少许作咸汁浸二宿一日次畨转切用铫子炒黄赤色为末】猪腰【竹刀去膜入盐煨熟竹刀碎研烂入草乌内】
　　右二味研匀醋糊丸梧子大大人三十粒小儿五十丸空心盐酒下
　　黄茋膏【藏经騐方】　治一切疮疖
　　人参　黄茋【各三钱】当归【五钱】香白芷　细辛【去叶】羌活【各三钱】
　　右件六味剉碎用清油六两同前药一处慢火内熬令黄茋微黒为度滤去前药只用油入没药末三钱黄蜡二两同油搅匀合子盛冷用○门賔林用卿在鄂渚鬓间生疖三四头虽不甚大其痛彻脑寝食俱废或曰疽众药弗効外医迤用此即时疼止遂求得方
　　治疮【出百一选方】
　　红茶　大黄【一分焙干】小粉【焙之炒令青黄色】
　　右为细末干者冷水调湿者干掺
　　傅疮药【出澹寮方】
　　当归　芍药【各八钱】黄茋【七钱】木香【一两】光粉【一两半】桑皮【一两半畧去粗皮】白芷　防榔【三钱】甘草【五钱生用】
　　右为末蔴油或蜡膏调傅疮上
　　疮药【出澹寮方】
　　全蝎【七枚去毒并尾】栀子【七个】
　　右以蔴油煎黒为度去二味入少蜡令如膏子用涂疮也
　　土硃散【出朱氏集騐方】　治一切疮
　　土硃　虢丹　牛皮胶
　　右研细末用好酒煎镕牛皮胶入此二味和匀澄清吃清药酒留却傅之疮上干又再贴
　　治一切疮【出朱氏集騐方】
　　以平胃散用蔴油傅之立効
　　五香连翘散【出朱氏集騐方】　治风气疮自上而下调之风沥自下而上
　　鸡嘴连翘　丁香　沉香　藿香　南木香　桑寄生　甘草　麝香　射干
　　右为细末白水煎服食后服又用牛尾蕨根谢姿根又名赤葛根子二味槌碎酒三碗温服并用洗疮口溃烂之后亦用此药洗直要洁净大恶忌白物豆腐麺白羊白鸡白猪一切白物皆忌之如服药后小便淋沥用五苓散加葵麦木通煎吃此方得之难用之收効
　　又方【出朱氏集騐方】
　　防芦【罗过三椀生用毎以三椀晒将两椀入】硫黄【一两】蛇床子【三钱】轻粉【少许】斑猫　荆芥【各五钱】大椒【三钱】
　　右同为末熬麻油乗热清调临卧涂疥疮上次以煎防芦一味入甘草三五十钱同为末毎服半钱酒调酉时服名凉肺散大忌炒豆黄菜用之果効
　　圣愈汤【出试効方】　治诸疮血出多而心烦不安不得眠睡此亡血故也
　　熟地黄【三分】生地黄【三分】归身【五分】川芎【三分】黄耆【五分】人参【三分】
　　右件防咀都作一服水一大盏半煎至一盏去滓少热服不计时
