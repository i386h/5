<!-- { "loadSidebar": true } -->
　　以太隂精石不拘多少锅子内大火煅用纸衬于地坑内出火毒一宿研细散看多少用冷水调鸡翎扫之疼痛立止
　　黑神散【出百一选方】　治火汤所伤
　　以白面不拘多少炒令焦黑以纸倾在地上出火毒冷取研细每用一匙头新水调涂患处热痛立止一方用生油调敷
　　清浄膏【出圣济总録】　治汤火所伤
　　以生山蓣不拘多少去皮烂研成膏涂在上疼痛立止不成瘢痕
　　定痛膏【出圣济总録】　治火烧汤荡
　　以菉豆不拘多少炒令防焦研细以生油调涂疮上痛立止
　　成已散【出圣济总録】　治火烧疮
　　以干牛粪烧灰细研生油调涂一方乌牛粪烧灰和脂调涂
　　腊脂涂方【出圣济总録】　治汤火所伤
　　以腊月猪脾脂不得经水细剉用干净器研烂净瓶盛之以油单盖埋幽隂地近水处深一尺许经夏取出用时以鹅毛扫所损处
　　治大人小儿把火炭烂手方【出圣济总録】
　　以防一枚用乌麻油铛中煎尽取脂涂疮
　　又方【出圣惠方】
　　以酪涂之干即易
　　治汤火疮【出圣济总録】
　　以大豆煎浓汁涂之干即易经宿一方用黑豆
　　治火烧疮止痛令无瘢痕【出海上名方】
　　以酽醋倾浄地上磨取醋泥敷之昔有人抱孩子拥炉不觉落火上以醋泥敷之至晚不痛亦无瘢痕
　　治汤疮
　　以牧乳油煎令消入蜡敷之
　　治火疮败壊【出肘后方】
　　以云母粉同生羊脂和捣如泥涂之一方用糊粉调涂
　　治沸汤火烧烂疮
　　以杵生胡麻如泥厚封之
　　治汤火疮毒
　　用沸甲草烂研如膏贴之
　　汤火烧破疮【出肘后方】
　　取兎腹下白毛烧胶以涂毛上贴疮待毛落瘥
　　治火烧疮【出肘后方】
　　以烧胡桃穰令黑杵如脂敷疮上
　　治汤火烧未成疮【出圣惠方】
　　取豆醤汁敷之
　　治汤火疮
　　用槐皮煎膏贴之止痛长肉及消痈肿汤洗亦可
　　治汤火灼已成疮及中热油烧外痛【出圣惠方】
　　以白蜜涂之又以竹中白膜贴上三度一方生蜜涂之效
　　治汤火疮未起【出千金方】
　　以栀子仁烧灰麻油和封之厚乃佳已成疮烧白糖灰粉之燥即瘥一方用熬麫和涂
　　治火疮灭瘢方
　　以赤地利二两末生油调敷之
　　治汤火疮【出肘后方】
　　以白胶用水煎胶令稀稠得所待冷涂疮上
　　又方
　　以乌古瓦取土底深者既古且润三角者用为末敷之一方水磨涂之
　　又方【出肘后方】
　　用湿牛粪敷之痛立止常自良方一以新热牛粪涂之一以鸡子白调敷
　　治热油汤火烧痛不可忍【出圣恵方】
　　取狗毛细剪以烊胶和毛敷之疮渐瘥比至痂落亦不痛一作牛皮胶昔吴内翰家婢夜炊米釡翻伤腿膝以夜不敢白比晓已溃烂用此治之而愈
　　又方
　　取石膏捣末细研用粉疮愈
　　治汤火灼疮痛不可忍【出肘后方】
　　用石灰细筛水调涂之干即易一方铫子内炒令黄放地上出毒生油涂一方煅令通赤水油调亦好不煅亦得
　　紫雪【出百一选方】　治汤荡火烧痛不可忍或溃烂或恶疮用松树皮烧灰二钱沥青一分研为细末清油调敷湿干掺忌冷水洗日三一方不用沥青以松树皮干为细末入轻粉少许生油调稀敷如不住纱绢帛定即生痂神效
　　又方【出传信适用方】
　　以芭蕉水鸡翎扫之
　　又方【出圣惠方】
　　以好酒浸洗伤处良久痛止无痕
　　治火炙
　　以百合根浸酒空腹饮之
　　治汤火所伤未成疮【出圣惠方】
　　取苽蒋根烧灰用鸡子黄和封之一方用鸡子白调亦可
　　治大人小儿汤火烧疮【出百一选方】
　　以栢叶入臼中湿捣令极烂如泥冷水调作膏敷伤处用帛子系定三两日疮当敛仍灭瘢一用烧灰存性为末鸡子清调敷如干再上可用蜜调亦可或捣末以脂和涂疮上干即易一方以山栢子叶烂捣涂疮
　　治汤火灼令不痛又速愈瑕痕【出本草】
　　以人津和鹰屎白日敷上痕自落亦用蜜和之
　　又方【出经验良方】
　　用糯米一合炒令透骨焦黑放地上出火毒研为细末用水调搽用鸡子清调亦可愈后无痕一方猪脂调亦可
　　又方【出经验良方】
　　用芝麻不拘多少炒存性研为末清油调隔宿敷上不痛亦无痕瘢毛发再生一方生擂烂敷之亦佳
　　又方【出经验良方】
　　用烧牛骨灰重罗过或鸡子清调敷水亦可
　　又方【出经验良方】
　　用大黄苦杖焙为末清油调涂
　　又方【出经验良方】
　　用金樱子树根水洗去泥土磁瓦片刮根上皮擂烂不问皮破生泡并可涂如干再涂定痛不生疤瘢一方用叶烧灰去火气小油调涂或研烂入盐敷之
　　又方【出圣惠方】
　　以新汲井水一盏清油一盏搅匀稀稠得所涂患处隠士裴心传一方调蜜浆饮之
　　又方【出经验良方】
　　以稗草灰水调涂已破者干贴
　　又方【出经验良方】
　　以烧羊粪灰醋调涂
　　又方【出经验良方】
　　用羊胫炭即小硬炭烧赤为末蜜调涂
　　新水散【出百一选方】　治汤火
　　以蒻干者烧灰得生堂方小油调涂如干新汲水调涂煮酒瓶头蒻尤妙乃大尖竹叶是也
　　又方【出经验良方一名降虐散】　治汤火疮
　　用霜后芙蓉桑叶等分隂干为末蜜调涂敷之如湿干掺经验方陈氏曰余在淳安设焦炷香炉中偶白胶香滚起沾拈痛不可忍便成泡偶得此药敷之痛止
　　又方【出经验良方】
　　用柳白皮栢皮烂研敷之干则再敷极能定痛去火毒更无疤痕
　　又方
　　用杨梅皮不拘多少去麄皮碨成末瓦器内熬成浓汁以子成起如遇用时鹅毛涂患处立愈不生痂痕
　　又方
　　削生梨肉贴之能止痛易瘥
　　治汤火伤未成疮者
　　用小麦炒黑为度研为末腻粉减半油调涂之
　　治火烧疮
　　用炭皮为末掺上如神
　　鸡黄油【一名至圣膏】　治汤火烧
　　用鸡子煮熟去白用黄放银石锅内炒干待俱化成油去火毒毛翎扫上即时痛止且无瘢痕入韶粉尤佳一方夜明沙等分为末香油调敷湿干掺一方用生白涂絶妙一方用殻烧灰麻油调敷之
　　又方
　　以牡蛎火煅研成粉用夜明沙等分为末香油调敷湿则干敷
　　治烘方
　　用飞罗面一两盐三钱蜜调稀稠得所敷贴甚妙不犯火
　　汤火伤及治一切毒肿
　　用大黄朴硝等分为末新汲水调涂痛止无瘢痕及敷肿处妙
　　又方
　　用腊月猪脂炒石灰敷之亦妙
　　又方
　　用榉树皮捣汁敷之
　　治汤火疮
　　用汤退猪毛带黑皮用麦麸炒过二味研为细末用清油调涂
　　治汤火疮
　　用山茶花用瓶盛贮作炼膏敷上
　　汤火烧不问男女老防大小皆治
　　用荞麦面不以多少炒黄色井花水调扫摊贴如神
　　治汤火疮敷方
　　以刘寄奴不拘多少为末先以糯米浆鸡翎扫伤处然后掺药并不痛亦无痕大凡汤着急以醋调茶盐末涂之护肉不壊然后用别药敷之妙
　　治汤火灼烂
　　用白敛栢敷之
　　防油膏　治汤烫火烧疮
　　用香油一觔大防二个去皮肠同油内煎热滤去滓每用时鹅毛蘸药搽患处
　　治汤向火灼成疮
　　以桞皮烧灰以粉涂之一方无粉以猪脂生煎桞白皮取汁涂之栢皮弥佳一方蜜和涂之
　　治人向火生火斑成疮有汁及治火气入疮
　　用黄栢皮薄荷花末掺之即愈一方用黄栢皮为末掺之立愈薄荷煎涂亦可
　　治烧烫方
　　用木炭捣罗为末每用不拘多少小油调如稀面糊用鸡翎蘸药扫患处
　　治汤火伤
　　以乌贼鱼骨灰煅为末水调敷
　　保生救苦散　治火烧或热油烧汤火脱肌肉及诸疮血不止如神上此药疮变黑色药力尽却变红和也用生寒水石不计多少为细末油调涂或干用贴之立效应验方名救苦汤治刀斧及狗咬汤伤不可忍者或用水调涂之亦可干上痛立止与无疮同不作脓无分苦楚日近完复永无破伤风证
　　疗汤火所灼未成疮者
　　取暖热灰以水和急急尔以敷之亦以灰汁洗之
　　又方
　　以苦酒和雄黄涂之
　　又方
　　以猪膏和米粉涂之日五六过良肘后同此一方既令不痛又使速愈又无瘢痕已试有效
　　救急疗汤火疮无问大小秘要方【出十便良方】
　　取粟熬令焦黑投水中搅之良久滤取汁重煎如糊以涂疮上并灭瘢
　　又方【出圣惠方】
　　取黍米煮粥和鸡子白敷疮上良
　　疗汤火烂方
　　取商陆根末以粉疮上
　　疗火油及天火疮初出似沸子渐渐大如水泡似火烧疮赤色热翕须臾浸淫渐多急速者是也方
　　以芸薹菜不限多少捣绞取汁芒硝大黄生鍼汞各等分大黄末相和芒硝等以芸薹汁调如稀糊以秃笔防药敷疮上干即再防频用极有效阎师云芸薹冬月煮取汁洗亦可
　　又疗卒被火烧苦剧闷絶不识人方【出十便良方】
　　取新煮小便饮一升及冷水和蜜饮之口噤不者可拗开灌之其闷瘥然后疗外乃喜千金古今録验崔氏小品同
　　又治汤火伤【出百一选方】
　　用紫桑椹子捣烂收之以涂伤处如药干入腊月水浸之一方用桑椹子涂之一方收桑椹法以净瓶收之久自成水以鸡翎扫敷之
　　又方【出徳生堂】
　　以烧马粪敷上即愈
　　又方
　　以黄蜀葵花干为末井花水调敷之
　　又方
　　以冬青树嫩头烂取汁敷患处即愈
　　治火烧疮
　　以白瞎莿叶潄口嚼细盫又用虾蟇竹根捣汁刷查盫患处取疮口柿捍儿皮烘燥出火气研末用
　　又方【出百一选方】
　　以干桑叶为细末疮干蜜调敷湿则干掺一方取霜下桑叶水调敷之
　　又方
　　以榆桞皮烧灰为末入轻粉湿则干用香油调搽效即无痕
　　又方【出徳生堂】
　　用丝叶捣烂取汁涂
　　又方【出徳生堂】
　　以大黄五灵脂末涂
　　又方
　　以卒被汤添火烧疮痛烂闷不止兼令疮不成瘢痕
　　又方
　　取大麻子如常法煮麻腐稀稠得所以敷之干即换之
　　又方【出圣惠方】
　　以牛膝苖取汁煎如膏以乌鸡翎涂令徧即痛止日敷三两度瘥
　　又方【出圣惠方】
　　以桃叶及盐和煮作汤洗之
　　治火烧疮赤焮疼痛方【出圣惠方】
　　以腊月酒油煮面糊一盏以青竹筒贮之每日涂于疮上
　　治火烧疮肿痛方【出圣惠方】
　　取鱓鱼皮烧作灰细研如面用生油调涂疮上并不成瘢痕
　　又方【出圣惠方】
　　以猪毛烧灰细研和胶水调如稀糊涂经五日以来煎椒汤洗却重更涂之即无痕
　　自然铜散【出圣济总録】　治汤火疮及一切恶疮
　　自然铜　宻陀僧【各一两并煅研】甘草【三两为末】黄栢【二两为末】
　　右一处研细收净器中水调涂或干者新水擂
　　烟薫迷闷欲絶
　　用萝卜嚼汁下咽即生干者新水擂烂饮之
　　凡被火伤【出医方集成】
　　急以火炙虽极痛强忍一时即不痛勿以冷物浥之热气不出烂人筋也
　　薤白膏　治火烧疮【方见本门炙疮类】
　　治汤火所伤【出百一选方】
　　用柿漆涂之更无瘢痕
