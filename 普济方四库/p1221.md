<!-- { "loadSidebar": true } -->
　　斑猫【三枚微炒】硫黄【一分细研】猪牙皂荚【一分炙黄】
　　地卷【一分】背隂草【一分】
　　右为末合和令匀用津唾调涂之
　　剪草散【出瑞竹堂方】　专治顽癣久不可者
　　桱树皮【八两】剪草【四两】白芨【四两】巴豆【十四个连壳研】
　　右为细末新汲水调如糊厚敷于癣上干去之再敷立効不湏抓破













　　普济方卷二百八十一
<子部,医家类,普济方>
　　钦定四库全书
　　普济方卷二百八十二　明　周王朱橚　撰痈疽门
　　总论
　　经云黄帝问于岐伯曰痈疽何以别之岐伯答曰荣卫稽留于经脉之中则血澁不行卫气壅遏而不通故生大热热盛则肉腐为脓然不能防于肌肤骨髓不为燋枯五脏不为伤损故命曰痈黄帝曰何为疽岐伯答曰热毒炽盛下防肌肤骨髓皆燋枯内连五脏血气痼竭当其病下筋骨良肉无余故命曰疽疽者其上支已夭坚如牛领痈者其上皮薄已泽此其也黄帝曰善然五脏不调则致痈久患消渇之流亦多发痈疽之疾岐伯曰喜怒不测饮食不节隂气不足阳气有余荣卫不行血气不通而热相搏乃发为痈疽凡服乳石之人常须小劳怡悦神思夫乳石之气随开而行遇闭而止止则血脉凝澁疮疣生焉或不遂志欲加之以怫郁忧愤蓄积贪恣骄狠饥饱劳逸负恃之变遂致血气夭结固而为病论云夫隂阳蕴结脏腑为之积聚血气凝澁荣卫为之壅滞阳滞于隂则生痈隂滞于阳则生疽痈疽之生有内有外内则生胷腹腑脏之中外则生肤肉筋骨之表凡此二毒发无定处而有常名夫壅滞之本者始于血老不作汗肉陈不脱垢蒸气不能外逹留积遂成内热所为也夫痈疽生脓水之成非天降非地出盖积微所成也凡痈疽疖肿才萌之时并湏以汤水注射之欲治此疾先须辨识定其浅深究其根源疗之必愈热发于皮肤之间是以浮肿根小至过二三寸者为疖也六腑积热腾出外肉之间其发暴盛肿皮光软侵展广大为痈也五脏风毒积热攻焮于肌骨风毒猛暴初出一头如防防形白燋枯触之应心者疽也痈起于六腑浮逹易理若燎原之火外溃肤肉疽生于五脏沉澁难治若陶室之燧内消骨髓痈则易治唯难将息而迟瘥疽则难疗易得痊复疖与痈初生并宜炙之为其气本浮达以火导其热令速畅也疽则宜烙不宜炙为其气深湏达其源也又已盛是脓慎勿可炙则湏针烙方能瘥也凡疮疖生于外皆由内热所致当要服药以下之终湏外疗以求瘥服药所以助疗法也夫治痈疽湏以汤液防其内针烙疏其外然则痈疽有虚有实虚则补之实则泻之有实热者易治虚寒虚邪热多者难愈肿起坚硬脓稠者为实肿下软慢脓稀者为虚盖病者多为方法而无次叙临时仓皇何能辨于此疾浅深是以毙也凡痈疽瘰不问虚实寒热皆由气鬰而成经云气宿于经络与血俱澁而不行壅结为痈不言热之所作而后痈者此乃因喜怒忧思有所郁而成也此属内因又有热被风冷搏之血脉凝滞不行热气壅结而成亦有隂虚阳气凑袭寒化热热盛则肉腐为脓此属外因寒热风湿所伤而成也又服丹石及炙煿酒温床厚被所致或尽力房室精虚气竭所致者此属不内外因所伤而成之也如是但隂阳不平有所壅结皆成痈疽而此二毒发无定处当脉别之洪浮滑数则为阳微沉缓濇则为隂隂则热治阳则冷治○痈疽之疾二十余证熛发石发岩发蜂窠发莲子发椒眼发连珠发竟体发有膓痈内发脑发背发眉发顋颔发肺痈肾痈妳痈脐痈臀发腿发外有手发足发穿当发须痈瓠发大率随病浅深分证内外便行施治不可迟缓毋致孔洪方为妙手凡痈疽始作便有发热恶寒或有痛处脉浮而紧是欲为痈疽非伤寒之也经言五脏不调致疽六腑不和生痈一曰瘭疽急者二三日杀人缓者十余日杀人二曰痈疽急者十余日杀人缓者一月死三曰缓疽急者一年杀人缓者数年死四曰水疽所发多在手足数年犹可疗疽有数十种若如此千般发痈之疾所发缓地不杀人所发若在险地宜令即外消一为脑户二为舌本三为痈四为节五为胡脉六为五脏击八为两乳九为心鸠尾十为两手鱼十一为膓屈之间十二为小道之后十三为九孔十四为两腨膓十五为神主之舍【一本云主客之舍】凡十五处不可伤而况于痈乎若痈发此地遇良医能不及大脓者不救致大脓害及矣黄帝曰愿闻痈疽之形与其期日岐伯曰痈疽之极十八肿又痈疽发咽名曰猛疽猛疽不疗则血化为脓为脓不泻塞咽半日死其化脓者泻已则含豕膏无冷食三日而已一云无食发于股胻名曰股脱疽其状不甚变而痈肿脓撙骨不急疗三十日死【髀内曰股股外曰髀膝上股下骨称曰股胻也】发于脇名曰改訾訾者女子之疾也久之其状大痈脓其中乃有生肉大如赤小豆疗之方剉连翘草及根各一斤以水一斗六升煮令竭取三升即强饮厚衣坐釡上令汗出至足已发于尻者名曰兑疽其状赤坚大急疗之不疗三十日死发于胫者名曰兎囓其状赤至骨急疗之不疗害人发于足上下者名四淫其状大如痈不急疗百日死又发于眉及臑者名曰疵疽其状赤黒急疗之此令人汗出至足不害五脏痈发四五日逆焫之上灸百壮石子当碎出也不出可益壮又石痈者始发皮际相亲着不赤头不甚坚微痛热热渐自歇便坚如石故谓之石痈难消又不可得自热纵愈皆百余日也又发痈两头牵而傍推无根者又不痛结筋非痈也发痈状如蛇虽极大此肉瘤非痈也肿一寸至三寸疖也三寸至五寸痈也五寸至一尺痈疽也一尺至三尺名曰竟体疽肿成脓九孔皆出诸气愤郁不遂志欲者多发此疾痈及疽血瘤防乳石痈结筋瘰皆不可就针角针角少不及祸者又发于腋下坚赤者名曰米疽疗之用砭石欲细而长踈启之涂以豕膏六日已勿里其痈坚而不溃者为马刀挟缨急疗之【太素经曰颈前曰缨】发于股隂者名曰赤弛不急疗六日死在两股之内不可疗一云六十日死发于膝者名曰疵疽其状大痈色不变寒热而坚勿石石之死湏其柔色异乃石之者生【冷不熨之柔乃破之凖例破之也】又诸痈肿之发于节而相应者不可疗【太素经云脓入节开故不可疗也】又发于阳者百日死又发于隂者三十日死【丈夫阳器曰阳妇人隂器曰隂】又发于踝者名曰走缓疽其状肉色不变数石其输数而止其寒热不死【冷石熨其所由之】又发于足傍者名曰疠疽其状不大初从小指发急疗之去其黑不消輙益不疗百日死【傍云足外侧也】又发胷者名曰井疽状如大豆三四日起不早疗下入腹入腹不疗十日死【太素经云寒热不去十日死】又发于足指者名曰脱疽其状赤黒死不疗不赤黒可疗疗不衰急斩去之得活不去者死又发于膺者名曰疳疽其状如糓实蒌常苦寒热急疗之去其寒热不疗十日死死后出脓又发于颈者名曰夭疽其状大而赤黒不急疗则热气下入渊腋前伤任脉内薰肝肺十余日死【太素经云项之前曰颈也】凡五脏六腑膜中府隠隐而痛者肺疽也上肉微起者肺痈也【中府在云门下一寸六分乳肋间动脉疾手防中是】臣阙隠隠而痛者心疽也心上肉微起者心痈也【臣阙一穴在鸠尾下一寸是】期门隠隠而痛者肝疽也上肉微起者肝痈也【期门二穴在第二肋傍一寸半直上两腋旁】章门隠隠而痛者脾疽也上肉微起者脾痈也【章门在季肋端一名长手一名肋宛】京门隠隠而痛者肾疽也上肉微起者肾痈也【京门二穴在期下五分是】中管隠隠而痛者胃疽也【中管一穴在名太仓最上管下一寸】天枢隠隠而痛者大膓疽也上肉微起者膓痈也【天枢二穴在脐　两傍各二寸中是】丹田隠隠而痛者三焦疽也上肉微起
