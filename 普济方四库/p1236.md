<!-- { "loadSidebar": true } -->
　　用鹿角醋磨傅之一方用水磨如泥涂患处日三五次亦治痈疽结硬未成脓
　　治痈肿
　　用乌蘝苺或生人家篱墙间俗呼为笼草取根捣傅之
　　又方
　　用伏龙肝以醋和作泥涂于布上贴之干再傅一方用蒜和傅之一方捣筛合葫研涂痈甚效
　　治风痈肿毒赤疣
　　用醋磨都管草根之汁傅之
　　治恶痈疖肿破
　　以热酒磨葫荲草一弹丸服之
　　治痈攻肿若息肉突出者
　　用乌头五枚以苦酒三升浸三日洗之日三
　　治痈肿毒等
　　用紫石英醋淬捣为末生姜米醋煎傅之磨亦得
　　治痈未溃及痈肿
　　用括根赤小豆等分为末醋调涂之
　　又方
　　用石蟹醋磨傅痈肿亦解金石毒采无时
　　治热结痈肿无头者
　　用大麻子吞之则易穴有效
　　治痈无头方
　　用捣龙葵傅之
　　治一切痈肿无头
　　用葵菜子一粒新汲水吞下须臾即破如有两处破服两粒要破处逐粒加之验
　　治诸痈不消已成脓惧针不得破令速决
　　取白鸡翅下第一毛两边各一茎烧灰研水调服之一方鸡羽三七枚烧灰服之即溃
　　治痈疮未溃
　　用莽草末鸡子白涂纸厚贴上燥复易得痛良又风齿疼颊腮肿用五两水一斗煮取五升热含吐之一日尽
　　治单服硫黄发为痈
　　用醋和豉研如膏傅痈上
　　治热毒痈肿
　　用捣天麻茎叶傅之亦取子作饮去热气
　　治痈肿不消
　　用土蜂房用醋水调涂干即更易
　　治诸痈发起微赤肿
　　用括搂捣作末以井花水调方寸匕一方用苦酒熬燥捣筛和涂纸上摊贴服金石人宜用之
　　治痈肿未成脓
　　用取牛耳中垢封之愈
　　清凉膏　治初患痈肿疮疖热焮疼痛消肿毒
　　用捣大黄为末浆调摊贴之醋磨亦得
　　又方【出圣惠方】
　　取井底泥涂疮上
　　又方【出圣惠方】
　　用取地龙屎以小便和涂之
　　又方【出圣济总録】
　　捣恶根贴之
　　又方【出圣济总録】
　　捣地黄贴之日再易
　　又方【出圣惠方】
　　捣车前叶贴之
　　又方【出圣济总録】
　　捣蔓菁根贴之
　　又方【出圣惠方】
　　捣鸡肠草贴之
　　又方【出圣惠方】
　　捣芭蕉根贴之一方绞汁服
　　治痈肉中如眼【出千金方】
　　用附子削令如碁子安肿上以唾贴火炙之令附子欲燋复唾湿复以火炙之如是三度令附子热气彻内即瘥
　　白荻灰方　疗痈肿大按乃痛者病深小按便痛者病浅按之处陷不复者有脓若当上破者脓出不尽不尽稍深食骨骨碎出当以角导侧际从下头破令脓出尽出尽则骨生愈矣若恶肉不尽者食恶肉药去之膏涂即愈食肉药
　　用白荻灰水淋之煎令如膏此不宜预作作之十日则渇并可以去黒子药住便即拭去不时拭则伤膏一方以桑白皮灰及白炭灰亦可
　　治瘀血不散变成痈
　　用捣生庵防蒿取汁一升服之
　　治一切痈肿未破疼痛令内消【出王氏传济方见本门前痈疽等疮内消法类】白芷升麻汤　昔有尹大家素贫寒形志皆苦于手阳明大肠经分出痈幼小有癞疝其肾外皆肿痛在阳明左右短中得之俱按之洪缓有力此痈得自八风之变以脉断之邪气在表其证大小便如故饮食如常口知味知不在里也不恶风寒止恶燥脉不浮知在表也表里既和知气在经脉之中内经云凝于经络为疮痈其痈出身半已上故风从上受之故知是八风之变为疮者也故以却寒邪调和经脉使无凝滞也
　　白芷【七分】升麻【半钱】炙甘草【一钱】酒黄芩【二钱】生黄芩【一钱半】黄耆【一钱】当归稍【一钱】中桂【少许】连翘【二钱】生地黄【一钱】桔梗【半钱】红花【少许】
　　右防咀都作一服酒水各一大盏半煎至一盏去滓稍热服应卧一服而愈一方无当归尾中桂连翘生地黄
　　内托羗活汤【出东垣先生兰室秘藏方】　治足太阳经中左右尺脉俱按之无力尻臀生痈肿痛大作
　　羗活【二钱】防风【一钱】藁本【一钱】肉桂【七分】黄蘖【二钱酒洗】连翘【一钱】炙甘草【半钱】当归稍【一钱】黄耆【一钱半】苍术　橘皮【各五分】
　　右防咀都作一服酒三盏煎至一煎去稍热服空心以夹衣盖痈上使药力行罢去之
　　治诸痈毒乳痈等第一药【出鲍氏方】
　　草乌　南星　木鳖仁　赤小豆　当归须　赤敛　白芷　紫河车　忍冬藤　赤芍药
　　右等分为末淡醋和蜜调初效甚天萝汁调尤佳
　　溃脓【出鲍氏方】
　　黄连　黄芩　黄栢　栀子　大黄　当归须南星　半夏　赤芍药　白芷　紫河车
　　右等分为末依前用醋调傅
　　防破【出鲍氏方】
　　白丁香【雀粪直尖起者】草乌尖【研】斑猫【去首足】
　　右等分为末极细米醋调成膏于高尖软处防破如筯头大但此方猛烈切不可轻用
　　治一切痈肿大小腑秘热毒气所攻发为痈肿疼痛鲜赤不可胜忍但止得一两日未成脓者宜服此方忽先痛后肿大难治疗【出获命方】
　　麻黄【去根】牡丹皮【去心】川大黄　连翘　当归　黄耆山栀　硝石　升麻　桃仁　贝母【去心】柴胡【去苖】
　　羗活【各一分】半夏　牵牛【各一两半】
　　右细杵罗为散子每服五钱水两盏煎取一盏八分食后去滓热服取转一行了便于肿处当头灸以五七十壮而止若是冷肿坚硬而不痛即便不须吃前方药只于肿处当头再灸百余共而止也只是冷肿千万不可吃药
　　诸痈【出类铃方】
　　生麻油【一斤】黄丹【四两】蜡【四分】
　　右三味腊日前日午用火煎至明早下丹蜡成膏忌女人六畜见成膏用平胃散末黄桑菰为末油调傅
　　佛手祛毒膏【出杨氏家藏方】　治风热毒气壅滞荣卫血气盛聚结痈肿烦疼不止肌肉败溃及诸疮焮赤疼痛大黄　山栀子【各二两】白敛　连翘【各一两二味】升麻葫藋【各半两二味】
　　右防咀用炼成猪脂一斤同煎白敛色焦滤去滓令净量时月入黄蜡就成膏倾于磁礶内盛冷涂傅或摊贴之
　　佛手散【出杨氏家藏方】　治风湿毒气结搏腠理气血壅盛欲成痈肿及手足诸风痒痛妨闷及风气结核游走上行或久新痒疾疼痛不止
　　汉防已　苦参【二味各四两】大黄【生用】白敛【二味各三两】藿香叶【去土】黄芩【二味各一两】凌霄花　甘草【生用二味各一两半】
　　右为细末每服用三钱沸汤泡通手淋洗
　　凡贴痈肿【出永类铃方】
　　生地黄　忍冬藤　芭蕉【等自然汁】
　　右调药傅尤有功
　　凡薰洗【出永类铃方】
　　加畨蜂末　枫乳
　　右为丸烧薰去秽安气至有功
　　疗痈肿【本草】
　　以蜜休根醋磨傅之
　　治痈肿风毒【本草】
　　以蒻头磨傅肿上
　　治痈肿【本草】
　　以蒿实吞一枚即破若热结痈肿无头者吞之则为头易穴一方用九月十月采隂干
　　治痈肿不消【本草】
　　以半夏新生者磨涂之
　　治痈肿【本草】
　　以伏鸡子根捣傅之
　　治痈【本草】
　　折取苦苣茎中白汁滴上立溃
　　治痈肿【本草】
　　以虾蟇碎涂之
　　治痈肿恶疮【本草】
　　取紫葛根皮捣细末醋和封之
　　治痈【本草】
　　以黄耆作膏贴之
　　治患痈苦不溃
　　以雀屎一枚傅之立决【雄雀屎头尖者是也】
　　治痈毒【本草方见本门前诸痈疽类　即以米粉散】
　　射痈肿令散【本草】
　　以好井水及土石间新出泉水饮之易散
　　治痈肿恶疮【本草】
　　用师系煮洗之
　　疗痈肿【本草】
　　用木甘草煮热洗之
　　治痈疮甚效【本草】
　　用小青叶三月采生捣碎傅
　　治痈疮【本草】
　　用黄葵花为末水调涂之立愈
　　主痈肿【本草】
　　捣鬼防茎叶傅之瘥
　　治痈肿【本草】
　　以人髭烧灰傅疮立愈唐李勣尝疾医讨之得须灰服之方止太宗遂自剪髭烧灰赐服之故白乐天云剪须烧药赐功臣
　　消痈肿【本草】
　　用见肿消生苗叶烂捣贴
　　治痈肿无头【本草】
　　杵蜀葵末傅之
　　主痈肿风疹脚疼【本草】
　　以螺黛草捣傅之亦煮汤洗肿处
　　疗痈肿【本草】
　　用苦痂子其子以醋磨傅痈肿根亦作浴汤
　　治诸疮痈肿不散者【本草】
　　取生白药根烂捣傅贴干则易之无生者用末水调涂之亦可
　　治一切恶疮痈肿【本草】
　　以风延母煮服之
　　治痈一切肿未成脓防毒【本草方见本门前痈疽等疮内消法类蛎粉散】治痈疮肿毒【本草】
　　以芋叶和盐研细傅之
　　去皮肤风热流注骨节痈肿疼痛
　　用火炭母草叶捣烂于垍器中以盐酒炒傅肿处经宿一易
　　治痈肿发数处【本草方见本门前诸廱疽类二圣散】
　　治痈肿未有头必穴方
　　以醋磨黄药涂之
　　治痈肿
　　用升麻水煎绵拈拭疮上亦治豌豆疮
　　又方
　　用齿垽和黒虱研涂之
　　又方
　　用东向厠溺坑中青泥水调服之未脓即散有脓溃之
　　治生痈毒未成头赤肿疼痛不可忍
　　右以竹片为圏子看肿大小作圏置肿上取马蝗三五条置圏中令咂去毒血即消
　　肠痈【附论】
　　夫痈发于外人可得见者犹为危急之疾而况隐伏肠间痛无定处人不可得而见者乎盖痈疽五发在外则为发背发脑发眉发须发頥在内则为肠痈心痈肾痈肺痈脐痈等患治之得法尚庶几焉一着小差枰碁去矣何则肠痈为病身皮甲错腹皮急如肿之状而按之濡体无閧热腹无积聚者此积隂冷之所致也当以温药调之发汗无汗洒淅恶寒小腹肿强而按之痛小便澁数其如淋者此内结热之所致也当以凉剂利之其脉迟脓未成者可下其脉洪数脓已成者不可下甚者腹肚胀大转侧闻有水声或绕脐生疮脓汁穿出或脐中常常出脓或大便屡下脓血凡此皆为恶证其间寒热气急烦渇悸惊呕恶唾脓咳痰涎自汗自利如寻常发痈之状亦类有此妇人尤多得之内经有曰息贲病有人得之二三年遍身微肿其后大便与脐俱出脓血遂致不救此亦肠痈之类　寸口脉滑则为实数则为热滑则为荣数则为卫卫下降荣上升遇时或有热则荣卫相干血为滑偹心小腹痞满小便或腹恶寒脓为已成设脉迟聚为瘀血血下则愈脓成引日又诸浮数脉当发热而洒淅恶寒若有痛处者当积有脓脉滑濇相搏肠痈唾脓是也　千金方云官羽林妇病医何以知林妇腹中有脓为下之即愈荅曰寸口脉滑而数滑则为实数则为热滑则为荣数则为卫卫数下降荣滑上升荣卫相干血为滑备小腹痞坚小便或涩或复汗出或复恶寒脓为已成设脉迟即为瘀血血下则愈
　　方
　　当归煎【出圣惠方】　治肠内生痈肿令人心膈间气滞急痛壮热呕逆小便黄赤焮表发肿肿中夜间如汤沸声速须救疗
