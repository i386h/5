<!-- { "loadSidebar": true } -->
　　夫疽者五脏不调所生也五脏主里气行经络而况若喜怒不测饮食不节隂阳不和则五脏不调荣卫虚者腠理则开寒客经络之间经络为寒所折则荣卫稽留于脉荣者血也卫者气也荣血得寒则涩而不行卫气从之与寒相亦壅遏不通气者阳也阳气蕴积则生于热寒热不散故积聚成疽脏气沉行主里故疽肿深厚其上皮强如牛领之皮久则寒胜热热气内盛蕴结伤肉也血肉腐坏化而为脓乃至伤骨烂筋不可治初发疽时一粒如麻豆大身体便发热生疽处肉赤热肿大而髙多生疼痛破后肉色红紫此为外发虽大若盆盌如用药有理百人可百活如初发疽时不拘大小身体无热自觉倦怠生疽处亦不热数日之间渐渐开大不肿不髙不疼不痛低陷而坏烂破后肉色紫黒此为内发有此证者未发见之先脏腑已溃烂百人百不救虽有良药亦付之无可柰何　黄帝问曰有疽死者奈何岐伯曰身有五部伏莵一腓二背一云三五脏之腧四项五五部有疽死也　有缓疽者初结肿形似痈囬囬无头尾其色不异但痛有根核又与皮相亲着外耳一名肉痈其有大者如拳小者如桃李状积日不消喜变紫色黯黒久即皮肉俱烂如牛领疮状遍体通青黯色而不作头穿溃出脓初作服五香连翘汤镵去血以小豆薄涂之其间数针镵去血又薄涂之取消也若不消色不变青黯者以錬石薄之若失时不得疗已溃者犹服五香连翘汤及漏芦汤下之随热多少投方也外以升麻汤搨洗之升麻膏若生臭恶者可以单行一物白防茹散傅之青肉去尽便停也好肉既生但傅升麻膏若不生肉单服一物黄耆散也若傅白防茹散积日青恶肉不尽者可以漆头赤皮防茹取半钱上和三大钱上白防茹散中合和傅之恶肉去尽还以纯用白防茹散也视好肉欲生可傅黄耆散也黄耆散方白防茹散方漆头防茹散方并一味单行随多少捣筛为散　治疽之法灼艾之功胜于用药縁热毒中隔上下不通必得毒气发泄然后觧散古人立论譬诸盗入主人之家必开其门户逐之使去万一门户闭塞无从而出伤主而后已人不幸而有此疾适处贫困适居僻邑村乡难得药材则灼艾尤为利便灼艾之功湏初发一日之内尖头如麻豆大时便好措手其法用大独头蒜薄切如小钱厚亦如大钱贴于疽顶尖上以艾炷安蒜上灸之三壮一易痛者灸至不痛不痛者以痛为度大槩以百壮为凖用大蒜取其毒有力多用艾炷取其火力通透如法灸之疮一发脓溃继以神异膏贴之即日而安一能使疮不开大二肉不坏三口易合一举而三得之然人未知之而多迟疑未决至二日之后疽大如指毒气开散病者不能堪火不可灼艾矣可不预知之乎但头上见疽或顶以上见疽决不可用此法灸灸则反増其疾也　疽疾既成先服取毒之药只用麦饭石膏涂贴五七日之后病渐减退合服川乌丸二乌丸驱余毒活气血生肌肉排宿脓去风邪既破之后合服内补十宣散多服为妙　大凡疽口小而硬者盖为风毒所胜合用蚣蝎散糁于神异膏上止于近疮处参一小钱大不必遍地糁药　疽疾既安之后或未安之际口中干燥舌上坚硬如鸡内金者非渇之所能比非水之所能润此乃亦是肾家枯渇而搬运不上致令心火上炎故也此证最恶非惟有疽疾之人见此可虑每见寻常不问男女无疾之人见之亦日危矣诸家方论未尝载此古人云玉华池竭七朝亡者此也多见庸医不究其源各立新说自出已见投之丹药为镇坠心火以升肾水病家不晓信而服之祸如反手殊不知肾水既竭更投之以丹遂令肾水愈涸古人云脾恶湿肾恶燥非滋润之药不能疗之所用加减八味丸正合其意外有桑枝煎及五味子汤皆良药也　疽疾将安及七八分便当服加料十全大补汤以补气血每日当与排脓内补十宣散相间服大凡疽疾多因怒气而得之若有此疾必多怒但服附子之药进食寛气　疽之证甚恶多有陷下透者服狗寳丸疮四边必起用乌龙膏解毒散讫湏要针刀开疮口其内已溃烂不复知有痛乃纳追毒丹于孔中以速其溃既溃后割去死肌洗以猪蹄汤敷以生肌散覆以乳香膏若证之善者自然肿起红活乃即如前法
　　方
　　乳香圆【出危氏方】　治发背及一切疽疮溃烂痛不可忍者当归　川芎　交趾桂　真菉豆粉　川香芷【各五钱】羗活　独活　五灵脂　乳香【别研】没药【别研各三钱】白胶香【五钱】
　　右为末炼蜜为丸如弹子大每服一丸用薄荷汤嚼下手足损痛不能起者加大草乌一味用木盐汤细嚼下
　　漏芦汤【出鲍氏方】　治疽作后二日服此退毒下脓可与五香连翘汤相间连日服之
　　生黄耆【去芦头】连翘　沉香　漏芦【有白茸者各一两】生粉草【半两】大黄【微炒一两】
　　右为细末每服二钱煎姜枣汤调下
　　四虎散　治痈疽肿硬厚如牛皮按之痛
　　天南星　草乌头　半夏【生】狼毒【各等分】
　　右为细末醋蜜调傅留头出毒气
　　治疽溃后【出千金方】
　　以盐汤洗拭了烧皂荚灰粉上良一方皂角去皮子治瘭疽溃后
　　又方【出千金方】
　　用梁上尘和车中脂傅之
　　又方【出千金方】
　　用生麻油滓绵褁布疮上虫出
　　又方【出千金方】
　　用沸水汤灌疮中三四遍【汤一作饧】
　　芸薹熨散【出千金方】　治疽似痈而小有异脓如小豆汁今日去明日满者
　　用芸薹熟捣湿布袋盛之埋熟灰中更互熨之不过再三度安瘥冬月干者一方将甘草汤洗疮令净干以黄栢末涂傅熨了即用以瘥为度
　　又方【出千金方】
　　用皂荚煎汤洗疮拭干以蘖皮为末傅之勿令作痂
　　治疽疮并治软疖
　　用多年螺殻烧灰麻油调傅
　　治疽初作方【出肘后方】
　　用赤小豆为末醋调傅之
　　大蓟散【出济生方】　治饮啖辛热热邪伤肺呕吐出血名曰肺疽
　　大蓟根　犀角　升麻　桑白皮　蒲黄【炒】杏仁【去皮尖】桔根【炒各一两】甘草【炙半两】
　　右每服四钱以水一盏半姜三片煎七分去滓食后服
　　三灰散【出三回方】　治肺疽血病者因饮啖辛热热燥伤肺血得热则溢因作呕吐出血一合或半升许名肺疽伤于腑则属胃伤于脏则属肺右以此不可究红枣【和核烧存性】百药煎【烧存性各等分】
　　右为末每服二钱蜜调成膏软杮和嚼自效或米汤下亦可
　　治疽溃后【出千金方】
　　用牛耳中垢傅之良
　　疽发人贴云母膏痛如刀割不可不审不可不知也亦不得用生肌药只贴膏药自然敛合如医治后时为庸医药贴或刀割伤风重者兼以五香连翘汤木香　麝香　乳香　沉香　藿香　连翘
　　右等分为细末每服二钱水一盏煎至七分放温服疮四边以金箔先用津液次防之也
　　五香连翘汤【出仁存方】　治疽作二日后宜与此汤并漏芦汤相兼连日服之
　　木香　沉香　丁香【去核并不见火各半两】连翘　射干升麻　黄耆【生剉】木通　乳香　桑寄生　独活【各三分】麝香【一钱】
　　右为麄末每服三钱水二盏煎至一盏去滓取清汁为度或下恶物未生肉以前服不妨以析毒热之气气盛用大黄竹沥芒硝恐用药之后不能斟量是故不载知者当自相度用之
　　治久疽疮无不瘥方【出本草】
　　以伊洛水中石蠏形叚不同其黄傅之
　　治黒疽多死宜急治之
　　用王根一斤捣绞取汁六合频服当有黄水随小便出更服之瘥【王根亦名土根】
　　石疽【附论】
　　夫石疽与石痈之证同此石痈为深以寒客经络气血结聚而不得散隐于皮肤之内重按如石故谓之石疽痈疽皆热气所作今寒气为梗故凝结不化其毒内着结硬如石治宜温其经络使热气得通其毒外泄故能腐熟而发散化脓血而出也
　　方
　　沉香散【出圣惠方】　治石疽肿毒结硬口干烦热四肢拘急不得卧
　　沉香　防风【去义】木香【各三分】地骨皮　麦门冬【去心焙】当归【切焙】升麻　参　枳殻【去瓤麸炒】羚羊角屑　独活【去芦头】甘草【生剉】赤芍药【各一两】大黄【剉炒二两】
　　右麄捣筛每服四钱水一盏半煎取七分去滓不拘时温服
　　占斯散【出圣惠方】　治石疽结坚若坏或已成疽者
　　木占斯　厚朴【去麄皮姜汁炒】生干地黄【焙】栝蒌【干者去皮】败醤　防风【去义】桔梗【炒】人参　细辛【去苗叶各一两】桂【去麄皮半两】
　　右为散每服二钱食前温酒送下
　　用捣殻子傅之亦治金疮
　　地黄煎【出圣济总録】　治石疽坚硬不消
　　用生地黄净洗三斤剉碎细研以布绞去汁入铜器内盛重汤上煮栁箆搅匀如糖以瓷合盛每日空心取一丸如弹子大温酒调下日午晚间服瘥
　　附骨疽【附论】
