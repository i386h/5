<!-- { "loadSidebar": true } -->
　　夫附骨疽者以其无故附骨成脓故名附骨疽喜着大节解中丈夫产妇喜着陛中小儿亦着脊背大人急著者先觉痛不可动揺按之应骨痛经日便觉皮肉渐急洪肿如肥状是也小儿才手近便六腑呼即肢节有痛后也大人绥著者先觉肌烘烘然经日便觉痛痹不随小儿四肢不能动揺亦如不随状看肢节解中若有崩烘烘处不知是附骨疽令遍身盛肿至不溃体皆有青黯大人亦有不别呼为贼风风肿不知是疽也凡人身体患热当风取凉风入骨解中风热相抟便成附骨疽其候嗜眠沉重忽忽耳鸣又秋夏露卧为冷所析风热伏结而作此疾急者热多风少缓者热少风多小儿未知取风冷何故而有此疾由其血盛肌嫩为风析之即使凝结故也凡初得附骨疽即湏服漏芦汤下之傅小豆散得消可服五香连翘汤凡贼风其人体卒无热中暴风冷即骨解深痛不废转动按之应骨痛久即结痛或结瘰其附骨疽久即肿而结脓以此为异宜若治附骨为贼风则増益病深脓多若治贼风作附骨即加风冷遂成瘰偏枯挛曲之疾也疗之效皆在善始耳若附骨与贼风为异者附骨之始未肿但痛而已其贼风但痛不热附骨则其上壮热四体乍寒乍热小便赤大便涩而无汗若得下却热开发腠理便得消也纵不消尽亦得浮浅近外凡贼风但夜痛骨不可按仰而不得囬转痛处不壮热亦不乍寒乍热多觉身体索索然冷欲得热熨痛处即小寛时复有汗出此为贼风证也宜针灸熨诸服治风药即愈　有久痈余疮败为深疽者在腨胫间喜生疮中水恶露寒冻不瘥经年成骨疽亦名胻疮深烂青黒四边坚强中央脓血汁出百药不瘥汁溃好肉处皆虚肿亦有碎骨出者可温赤龙皮汤渍夏月日日洗冬月四日一洗青肉多傅白防茹散食去恶肉可三日傅之止后长傅家猪屎散得瘥止取猪屎烧灰作末如粉致疮中令满白汁出吮去随更傅之瘥止若更青肉复着白防茹散如前法家猪屎散取平复凡骨疽百疗不瘥者可疮上以次灸之三日三夜便瘥如疮不瘥瘥而复发骨从疮中出者名为骨疽先取乌鸡一只去肉取骨熬燋如炭取三家牛棓木刮取屑三家甑算各一两皆烧成灰合导疮中碎骨当出数片瘥　附骨疽与白虎飞尸节风皆相类节风则走注不定白虎飞尸痛浅按之则便止附骨疽痛深按之无益一说白虎飞尸亦能作脓着骨而生及其腐溃碎骨出尽方愈如是则附骨疽与白虎飞尸是一病但深浅不同耳白虎飞尸又俗名风煞然痛附骨疽少有骨出者宜防毒热不可一向泥于五香连翘漏芦之属当先温肾如灵寳膏及神药唯在针烙浅深刺防其毒根则易愈不尔则顺脉流走遍体洪肿卒致不救　附骨疽治之宜去热毒又当温肾未可専用凉剂若在针烙其病务详浅深刺拔其毒根则易愈不尔则顺脉流走遍体洪肿卒致不救至于所患之时犹或当于外证未溃以前发渇乃脏腑焦燥痢下乃引饮无度已溃而渇则脓血去多津液中干或腹膓胃虚遂成下痢体虚受寒则声不息气逆挟热则痰盛于胷热毒不泄为二便秘塞毒气迫心为呕哕惊悸隂阳交争血气不和寒热并作脏腑伤败便血逆出毒气攻外烦懆异常惟湏大方料药同治可也
　　方
　　牛黄散【出圣惠方】　治附骨疽及一切恶疮宜此药
　　牛黄【细研】麝香【细研】木香　丁香　蘹香子　乳香【细研】硃砂【细研】雄黄【细研】黄丹　黄蘖【剉】苦参【剉】腻粉【各一分】
　　右为细散入研了药同研令匀剪单纸条子看疮眼子大小每一条子纸用药末一字已下撚药末在纸条子内维于疮中不计近逺如药无力纸条子自退即依前更用药末为纸条子更维纸维渐短直至好痊为度若患恶疮不计在甚处看疮眼子大小皆用维子不计个数以瘥为度
　　连翘汤【出圣济总録】　治附骨疽
　　连翘　射干　升麻　防己　黄芩【去黒心】大黄【剉炒】甘草【炙】芍药　杏仁【汤浸去皮尖双仁各一两】柴胡【去苗三两】
　　右麄捣筛每服五钱水一盏半煎至七分入芒硝一钱去滓空心服
　　漏芦汤【出圣济总録】　治附骨疽
　　漏芦【去芦头】升麻　连翘　麻黄【去根节各一两】大黄【剉炒一两半】防己　木香　白敛　沉香【各二分】
　　右麄捣筛每服五钱水一盏半煎入竹叶七片至八分再入芒硝一钱搅匀去滓空心温服取利三二行未利再服
　　赤术散【出危氏方】　治附骨疽脓出淋沥久而不瘥已破未破
　　赤术【一斤米泔浸三宿取出洗净晒干再以大麻腐汁浸术止余二寸许入川椒二十一粒葱皂根煮黒油出洗净焙干秤】破故帋【炒】川楝【剉炒】茯苓　舶上茴香【炒】杜茴香　白芷　桃仁【去皮尖炒各半斤】
　　右为末炼蜜丸如桐子大每服五十丸酒盐温汤送下一方老人加黒附子
　　天灵盖散【出圣惠方】　治附骨疽肿痛有脓久而不瘥天灵盖【一两烧灰】狗骨头【半两烧灰】麝香【一钱细研】黄连【一分去须】黄栢【一分】白矾【半两烧令汁尽】
　　右为细散入麝香令匀每用先煎甘草汤洗拭干用生油调涂之
　　天南星散【出圣济总録】　治附骨疽
　　天南星【炮】附子【炮裂去皮脐】黄蘖【去麄皮各半两】铅丹【研一分】麝香【研半分】
　　右附子麝香铅丹外捣筛为末入二味和匀干傅疮上日三
　　骐驎竭散【出圣济总録】　治附骨疽涂傅
　　骐驎蝎　槟榔【剉】黄连【去须】马肠根【各一两】
　　右为散先以油炒葱豉入腻粉半两和捣捻作饼子二片用盐水洗疮用饼搨疮上以生帛缚定三日后再用盐汤洗即涂傅散子日三
　　应痛丸【出疮科精要】　治走注痛疼疑是附骨疽者
　　苍术【去皮】当归　草乌头【炮】黑牵牛【各一两】
　　右为细末用醋糊为丸如小豆大每服三十丸空心醋汤下
　　乱髪汤【出圣济总録】　治附骨洗方
　　乱髪灰【半两】杏【椎碎二十一枚】甘草【剉五寸】盐花【半两】
　　右以浆水五升煎至二升滤去滓通手洗疽上有脓血洗取净后以绢定每日三两遍洗妙
　　天灵盖散【出圣济总録】　治附骨疽疮及隂疮久不瘥涂傅天灵盖【酥炙一两】狗骨【烧灰一两半】白矾【烧灰一两半】麝香【研一钱半】
　　右为散干傅疮口日三次
　　皂荚膏【出圣恵方】　治附骨疽肿
　　皂荚【十挺肥实无蚛者槌碎】呉茱萸【二两末】杏仁【二两汤泡去皮尖研如泥】水银【一两以去穣同研令星尽】
　　右件药以头醋三升煎皂荚取一升五合滤去滓下茱萸杏仁以文火煎成膏次下水银和匀置不津器中于故帛上涂贴患处
　　治附骨疽多年不瘥
　　多年油脚【一两】麝香【一钱细研】豮猪骨髓【一两】
　　右都研为膏涂于疮上
　　龙骨粉膏【名蟾蜍膏出千金方】　治久疮痈败坏成骨疽或骨从疮孔出以龙骨粉疮四面厚三分以膏着疮中日二易虫出于髪尽愈膏方如左
　　大虾蟇【一枚自死者】乱髪【一块鸡子大】猪脂【一斤】
　　右取二味内脂中煎畧消尽下待冷更内盐一合搅匀充前用之一方先以桑白皮乌豆煎汤淋洗拭干后用药贴
　　败醤汤【出圣济总録】　治附骨疽
　　败醤【二两】大黄【剉炒一两】桃仁【二两】
　　右麄捣筛每服五钱先取皂荚刺一两剉碎以水二盏煎至一盏半滤出下药及朴硝一钱同煎至八分去滓空心温服
　　麝香散【出圣济总録】　治附骨疽久不瘥
　　麝香【研一分】骐驎竭　蜜陀僧【煆各一两】
　　右为散先用盐汤洗疮拭干取活鳝鱼一条剉碎研搨疮上一宿明旦掲看有虫即去再拭干涂傅散子日三
　　乌鸡散【出圣惠方】　治附骨疽久不瘥骨从疮口出
　　乌雌鸡骨【烧灰】牛棓木【刮烧灰三家者】炊单【烧灰三家者各一两】
　　右合和研细傅疮上日三五度碎骨出瘥
　　又方【出圣济总録】　治附骨疽积年发脓骨出不瘥
　　黄丹【细硏】腻粉【研各三钱】鸡子【五枚煮熟去白用黄】
　　右将鸡子黄于铫子内以慢火炒令黑自然为膏于盏内入黄丹腻粉和匀用时先以米泔煎汤洗患处拭干用药傅之
　　治附骨疽及鱼眼疮【出圣惠方】
　　乱髪灰【一两】腻粉【二钱】杏仁【五十枚烧令灰】
　　右同研细入油二合蜡半两煎搅令匀入瓷合盛净洗贴之效
　　小豆散【出圣济总録】　治附骨疽内消
　　赤小豆【一合】糯米【炒黒五合】
　　右为散水调如糊摊故帛上涂贴干即易之
　　治附骨疽积年发脓骨出不瘥【出圣惠方】
　　白矾【枯别研】新枸杞子【自然汁】
　　右先将杞子汁慢火熬成煎后入白矾团合坚实隂干捣罗为末每用时以甘草水洗之拭干先唾涂疮上次用药末固匝傅之
　　治附骨疽及冷瘘一切恶疮等【一名蜣螂丸出圣惠方】
　　蜣螂【烧灰一两】巴豆【半两去皮心研纸裹压去油】
　　右为细散用傅疮上旦换之多时患者不过三上效一方用津调入孔中
　　治疮久不瘥瘥而复发骨从孔中出者名为骨疽【出千金方】用蜜陀僧为末以猪脊髓调傅之兼治痔漏不愈
　　秦芃散【出圣济总録】　治附骨疽久不瘥或瘥经年再发用秦芃去苗土捣罗为散涂傅疮上以帛定日二三次
　　牛胶散【出圣济总録】　治附骨疽积年发脓骨出不瘥用水牛皮胶炙焦细研为散涂傅疮上用生鲫鱼破开外面贴定时看有小虫出更以盐汤洗傅上药再加鱼贴虫行尽更傅药
　　黑鲫膏【出千金方】　治附骨疽未破或脓出不尽并久疽不瘥用黒色鲫鱼一个去肠入白盐令腹满用绵定以水盏铜石器中煮水尽干燋为末用猪油调傅已破者干糁小疼无怪
　　疗髓疽日铤深嗜卧方
　　用牡砺泽泻二味主之
　　治附骨疽及鱼眼疮【出圣惠方】
　　以蜣螂七枚和大麦麺烂捣封之
　　又方【出圣惠方】
　　用蜣螂干者为末以乌鸡脂涂疮口上以散傅之
　　又方【出圣惠方】
　　用猪骨头烧烟薰之
　　治疮久不瘥瘥而复发骨从孔中出名为骨疽
　　穿地作口外小里大深三尺取干鸡屎二升以艾及荆叶捣碎和鸡屎令可然火坑中烧之令烟出内疽于坑中薫之以衣覆坑口勿泄气半日当有虫出
　　治附骨疽【出千金方】
　　用檞皮烧末饮服方寸匕檞叶亦可
　　又方【出千金方】
　　用新剥防皮如钱孔大贴肿上即脓出已溃者取猪脊上脂贴之
　　柢圣散【王氏济方】　治骨疽疮及冷漏久不合者
　　的乳香　腻粉　白矾【各等分烧存性】
　　右为细末每遇患时先以盐水洗之以津唾调疮上必效
　　治附骨疽蚀等疮【本草】
　　以螲蟷烧为末和臈月猪脂傅之
　　治骨癞病及防防【本草】
　　以牛膝为末酒服方寸匕日三
　　瘭疽【附论】
