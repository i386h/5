<!-- { "loadSidebar": true } -->
　　夫发背者热毒之气发于背俞为痈疽是也此内本于五脏内传诸府热气攻发必生于府俞之间得之乳石发动及肥甘滋味之过脏腑壅热经络为之不通毒气凝滞必因俞穴而出是以服石之人于居处衣食嗜欲喜怒尤宜节慎一有过举则毒气乗隙而发初如芥粟治之稍缓则盈尺寸而难图故始觉热抟于分肉痛伤于经络宜速治之盖其脉不通则肿毒増甚经所谓荣气不从逆于肉理乃生痈肿是也血败肉腐为患不一实则为痈浮则爲肿深则为疽然发于背者两髀间初起甚微或痒或痛徃徃忽之数日遂致不救者治之之始则度其肿之正中而灸之壮数逾百使恶气外出次以药踈利腑脏决其邪毒则有可治之理○凡发背皆因服食五石寒食更生散所致亦有单服钟乳而发者又有平生不服而自发者此是上代有服之者其率多于背两髀间起初如粟米或痛或痒仍作赤色人皆初不为事日渐长大不过十日遂至于死其临困之时已濶三寸高一寸疮有数十孔以手按之诸孔中皆脓出寻时失因所以养生者小觉背上痒痛有异即急取净土水和为泥捻作饼子厚二分濶一寸半以粗艾大炷灸泥饼上即贴着疮上灸之一炷一易饼子若粟米大时可灸七饼子即瘥如榆荚大灸七七饼炷即瘥如钱大可日夜灸不限炷数仍服五香连翘汤及鐡浆诸药攻之乃愈又法诸发背未作大脓可以冷水洗之浸石令冷熨之日夜莫住瘥乃止此病忌麫酒五辛等亦有当两肩上发者○凡服石人皆湏劳役四体无令自安如其不尔者多有发动亦不得逐便恣意取暖称已适情必湏遗欲以取寒冻虽当时不宁于后在身多有所益终无发动之虑耳○凡肿起背髀间头白如黍粟四边相连肿赤黑令人闷乱即名发背也禁房室酒蒜肉麫若不灸治即入内杀人若灸当疮上七八百壮有人不识多作杂肿治者皆死○背疽其原有五天行一痩弱气滞二怒气三肾气虚四饮火酒食炙物服丹药热毒五盖治背疽不可一槩将为热毒其治之难易当自一而至五○病有殆甚而生有至微而死病证难辩死生何足决乎盖发背透胸者死不治【此言肝俞已上】未溃肉防靣青唇黒便汚者死【此言壊脏便下瘀血】溃喉者不治隂入腹者不治入囊者死鬓深及数日不治【谓如及寸余者】在頥后一寸三分毒鋭者不治无此生流注虽多疗之必愈○发背之人虽云有热未有不自肾虚而得之者若疽疾减退五分之后便合依法五更初服山药丸或加八味丸○背疽呕逆乃是毒气冲心非脾胃之冷当服内托散杨氏家藏方云有人因鼻衂初愈不曽表汗余毒在经络背发大疽自肩下连腰脇肿其肾如石色极紫黒医以凉药服之中夜大呕乃连进此药三四服呕遂止既而疮溃出赤水淋漓四十日而愈又有患瘰者痛过即呕服此药呕亦止近见有人病疽医者不肯用此药为恐伤脾胃愚故引杨氏之言以解世人之惑○凡发背疽之后不曽服内托里散致使热毒冲于心经必使发扵咽喉口舌生疮甚至黒烂合先服犀角散以解散其毒免有此证○凡有背疽之人难于隐几但用菉豆十防作一大袋隐伏则自然心凉身体安穏饮食居处依法戒忌已安后半年间血气未定犹当谨之不废药饵方能保全【外科精要云史氏叙源防时学举业全不知医药甲申年自太学归省国医常頴士器之适在府下求为母氏一诊云有蕴热必渴时母氏不饮大畧喜水又云但防作疮觉便着艾于上热盛则五花灸之谓中及四傍随赤到处灸非方停也切记至辛巳年六月望日母氏忽言脾胛间欲痒视之有赤半寸许方有白粒如黍粟记器之言乃急着艾其赤随消至二十七壮而止信宿复觉防痛视之有赤下流长二寸濶如韮叶举家不悉皆以前灸为悔亲戚交责谓赤热如何用火诋器之者遂呼外医用膏药覆之益甚一日夜増一晕至二十二日衡斜约六七寸痛楚殆不胜间一呻吟聴之心碎苍皇询告或云等兹四寺老智全者前病疮甚大得灸而愈奔问之全云剧时昏不知但小师辈言范八奉议守定灸八百余壮力方苏约艾一筛尔亟归白之见从如以银杏作炷其上十数殊不觉乃截四傍赤引其炷减四之三皆觉痛七壮后觉痒毎一炷烬则赤随缩入灸至三十余壮赤晕微退病者信遂以艾作团梅杏大灸其上渐加至鸡黄大约四十团方觉痛视火焦处已寸余盖灸之迟而初发处肉已壊攘盛隔至好方痛尔四傍知痛者肉未壊也又有言一潘殿直居城南施疮药每效源即再拜邀请时已薫黒火焮满背潘以手挼疮五六寸许试之云疮髙阜而热不妨且云只怕不高而热气者病者食粥讫安寝前此六夜不寝至晓示之疮如覆一瓯突然髙三四寸上有百数小窍色正黒以千金所说与潘氏髙阜之言求之突然高者毒气出外而聚也百数小窍者毒未聚而浮攻皮肤也色正黑者皮与肉皆壊也非艾火出其毒于壊肉之里则五脏毕矣至是方悟明堂图与烟萝子所画五脏在背如悬挂然今毒行分肉间待其外穿则内虚外实虚则易入实则难攻较然可见而聴庸医用寻常赤肿敷贴凉冷药以清散之此借冦兵也原痛自咎为人子不知医致亲疾危甚荷神明扶佑于疮壮间问之艾边已危而获安○医学类证论曰治发背发脑发鬓丁疮鬼箭躬鱼剂等一切恶疮无不灵验方小觉有患便用蒜横切作片子如两重纸厚贴在疮以菉豆大艾圆子灸之待痛稍可忍即渐大作圆灸痛又可忍便除蒜灸之若是正发背二日内灸者十得十愈四日内灸者十得七八六日内灸者十得五六八日内灸者十得一二十日以后灸即不得力若得活者即是热毒疮非发背也凡发背者灸无多少定数但初痛不痛即住若初不痛痛即住然则大约如此若住火后又肿及痛者即湏更灸不肿不痛即住火每患一个疮或灸三百圆或灸五百圆或一千圆或二千圆以差为度或若患三个五个疮直湏各各用前法灸之候不肿不痛然后用膏药贴之或问曰何以知是正发背与热毒疮愚之曰若有患者待请人识认得是正发背或是热毒疮即已迟也何异咨大人而求救火者哉古人云面无好靥头无恶骨背无好疮但依此灸之不湏识别也或问曰前言医一切恶疮后但灸发背而已何也愚应之曰疮中人言医不得者发背也今若早灸无有不騐则其余不言可知也或曰或遇春夏火正王相得行灸乎若灸多得无火毒入心乎愚又应之曰此是未知灸法之人也千万勿信○本事方云元祐三年夏四月官京师疽发于背召国医治之不愈势益甚得徐州萧县人张生以艾火加疮上自旦及暮凡一百五十壮知痛乃已明日镊去黒痂脓血尽溃肤里皆红亦不复痛始别以药傅之日一易焉易时旋剪去黒烂恶肉月许疮乃平是嵗夏间京师士夫病疽者七人余独生此虽司命事然固有料理不知其方遂至不幸者以人意论之可为慨然○儒门事亲书云一富家女子十余嵗好食紫樱毎食即二三斤岁嵗如此至十余年一日朝目如热劳戴人诊其两手脉皆洪大而有力谓之曰他日必作恶疮肿毒热上攻目阳盛隂脱之证其家大怒不肯服觧毒之药不一二年患一背疽如盘痛不可忍其女忽思戴人曽有是言再三悔戴人戴人以防鍼绕疽晕刺数百鍼去血一防如此三次渐渐痛减肿消防出脓而敛将作痂时使服十补内托散乃痊终身忌口然目亦昬终身无子○凡背疮初发便用藏用丸玉烛散大作剂料下脏腑一二十行次用排针于肿焮处循红晕周匝内宻刺三层出血尽以湿软帛拭去血甚者百防委中皆出后用阳起散傅之不可便服十味内托散其中犯官桂更用酒煎男子以背为阳更以热投热无乃太热乎】
　　方
　　二乌丸　治发背托里定痛驱风毒凉血脉【一名万灵丸】羌活【去苗】薄荷叶【各三両】川芎【三味不见火】参　地榆麻黄【去根节】蔓荆子【去白膜】旋覆花【去蕚蒂】荆芥穗【各二两】防风【去叉芦】天麻　白芷【不见火】白僵蚕【直者去丝足口炒】牛蒡子【炒各二两】甘菊花【三两】大川乌【去皮尖炒】何首乌【各四两】粉草【炙四两半】蝉蜕【洗去土前足半两】
　　右为细末炼蜜丸如弹子大每服一丸食后细嚼茶酒任下
　　大黄膏　治发背疼痛日夜不可忍涂傅
　　大黄【剉】雄黄【研】芎防　黄连【去须】白芷　防榔【剉】当归【切焙】木香　桂【去粗皮】黄蘗【去粗皮】芍药　附子【去皮】乳香【研】麒麟蝎【各半两】鸡舌香　麝香【各一分】猪脂【一斤】
　　右为末拌匀先于银器内熬猪脂令沸去筋膜下诸药末调成膏涂患处日三上以差为度
　　竹叶黄耆汤　疗痈肿已散自利虚热不除冝服竹叶【切三分】黄耆【四两】小麦【一升】药【三两】甘草【一两炙】石膏【二两研】人参【二两】升麻【一两】茯苓【二两一去七分】桂心【六分一去三分】当归【三两】亁枣【十四枚】五味子【三两】生姜【三两】亁地黄【一两】麦门冬【三两去心】知母【一两】
　　右切以水一斗二升煑竹叶小麦取九升去滓内药煑取三升温分四服
　　千金托里散【出儒门事亲书】治一切发背疔疮
　　连翘【二两二钱】黄耆【一两半】厚朴　防风　桔梗【各一两】川芎　白芷　芍药　官桂　甘草【各一两】木香　没药【各三钱】乳香【三钱半】当归　人参【各半两】
　　右为末每服三钱用水一大盏煎三沸和滓温服
　　地黄丸　常服令人终身不患发背
　　熟地黄【五两】苁蓉【酒浸】天门冬　石斛　当归　防风白茯苓　川芎【各三两】逺志　黄茋　甘草　芍
　　药【各二两】人参　细辛　巴防【各一两】
　　右为末炼蜜为丸如梧桐子大每服三十丸荆芥汤下
　　莽草膏　疗发背痈肿牢核成脓
　　莽草　芎防　当归　细辛　附子【炮】黄芩　乌头【炮】牛膝　踯躅　野葛　茯苓　防风　杜蘅【各一两】猪脂【半斤】
　　右切用猪脂合煎去滓傅疮上日再忌猪肉冷水生菜大酢
　　神仙万应散　专治发背疔疮一切恶疮
　　金银花【一两半】皂角针　川山甲　白芷　天花粉甘草节　当归尾　防风　藿香　赤芍药【各半两】
　　乳香【别研】没药【各三钱另研】
　　右防咀毎服一两重水一碗无灰好酒一碗砂石器内顿用磁碟盖口纸条糊缝文武火煎至重车行十里逺香药香为度热服仍饮好酒数杯厚衣被汗出为效滓再煎服病重者不三服合煎服时并忌鸡犬妇人见老病气衰者加黄耆半两
　　连翘散　治发背肿痈疽恶风结脓血
　　连翘子　独活【去芦头】木香　射干【各三分】甘草【炙剉】桑寄生【剉】升麻　鸡舌香　沉香　乳香【研】大黄【剉炒一两】麝香【研一分】
　　右粗捣筛每服五钱水一盏半煎至八分入淡竹沥半合去滓空心温服快利三五十行为度未利再服
　　排脓内补铁屑散　疗痈疽发背
　　当归　人参　细辛　甘草【炙】苁蓉　黄耆　桂心　防风　黄芩　铁屑　芎防　芍药【各等分】
　　右为散服方寸匕忌海藻菘菜生葱酢物等
　　参散　治热毒气攻肿背上初觉疼痛心神烦闷参　黄芩　当归　赤芍药　麦门冬【去心】犀角屑　甘草【生剉】逺志【去心】生亁地黄【各一两】赤茯苓　川升麻　人参【去芦头各一两半】
　　右为散每服四钱水一中盏入竹叶二七片小麦五十粒煎至六分去滓不计时温服
