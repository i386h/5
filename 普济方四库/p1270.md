<!-- { "loadSidebar": true } -->
　　地栢【半两炒令微黄】参【三分】升麻【一两】牛蒡子【一两炒】犀角【一两】
　　右为散食前温水调下一钱
　　治瘰疬经年不瘥诸药无效者宜服此方【出圣惠方】
　　蛇蜕皮【一条焼灰】露蜂房【一两烧灰】猬皮【一两　　二十枚细研　　糯米拌炒米黄为度去头足翅】麝香【一两细研】
　　右令细炼蜜和丸如桐子大毎食前皂荚子仁汤下七丸
　　必效散【出疮科精要】　治久患瘰疬不效
　　斑猫【四十个去头翅】巴豆【十个去皮心膜】白梹榔【一个】麝香【半钱】南硼砂【二钱半】轻粉【一钱】
　　右同研极细取鸡子清二个去黄调药匀却倾在鸡子殻内湿纸数重糊定无令透气生饭甑内与饭一处蒸饭熟取药曝干研细末用时相度虚实虚人毎服半钱实人每服一钱并用炒生姜酒下五更初服药至平明取下恶物如觉小腹内疼痛更用萆麻子烧灰入没药等分同研细用茶调下一钱便入大肠其取下恶物如烂肉老鼠儿及新成卵内雀儿是药效妇人有胎不可服
　　紫金散【出疮科精要】　治瘰疬久不痊者
　　枯白矾【半两】砒霜【一钱】石胆【半两】黄丹【二钱】
　　右为细末糯米饮粥和丸如桐子大揑作饼子爆干如疮破者研为末掺于疮上如不破者炙三壮炷如麦大安药饼子于火盘上后用水沉香盖之去根平复
　　胜金膏【出圣济总録】　治瘰疬久不瘥
　　黄连【去须】蚛粟子【去殻】甘草根【剉】黄蜀葵花　龙骨【各半两】白芨【一分】
　　右为细末取榆窠上红虫秤三两半干同为末更入粉霜三钱同研匀每用药三钱匕入腻粉少许取鸡子清调摊帛上先以口湿浆水洗净揾干贴之隔日易
　　连翘汤【出圣济总録】　治瘰疬诸方不瘥
　　连翘　犀角【镑】青箱子　蔓荆实　黄耆【剉各等】
　　右麄捣筛每服三钱匕水一盏煎至七分去滓温服空心食前服
　　破毒雄黄丸【出危氏方】　治疬久作不愈寒热徃来项筋挛急已破未破可服之恶物自小便中来
　　通明雄黄　颗块大硃砂【各二钱】斑猫【二十八个去皮翅用糯米炒黄】水银【三钱】
　　右先以斑猫为末续以雄黄硃砂为末再入水银细研合和用鸡子清和糯米稠糊为丸菉豆大每服二七丸米饮或温酒下如恶物未见半日再一服圣惠方有腻粉无斑猫
　　治疬积年疬恶疮疳疮软疖脓出及多年疮根蚀肉肿痛不可医者俱用此【出圣惠方】
　　青黛　砒霜　硼砂　麝香【各一两】粉霜【一钱】
　　右入乳鉢内细研以麫糊丸如小麦粒大若疮有头即入疮口中以麫糊纸盖头湏臾药发痛后至五七日出却疮根便用生肌膏药封之甚效
　　桃红散【出圣济总録】
　　用血竭湏真好者如无以深色胭脂代之为细末以自津唾调日夜频涂疮成靥即用浴毒汤洗之
　　紫红散【出圣济总録】　治瘰已成漏疮岁久不愈
　　信砒【一钱】矾石【二钱】铅丹【三钱】
　　右用瓷罐子先入砒次入矾次入铅丹盖之盐泥固济炭火煆烟尽至紫色取出以纸衬于地上一时辰出火毒研细先以温水洗净疮挹干取药少许以生蜜调涂日夜五六次涂至五七日疮渐敛紫黑色即用前桃红散敷之
　　浴毒汤【出圣济总録】
　　黄栢【去粗皮】黄连【去须】甘草【剉】黄芩【去黑心各二两】大豆【一合】栢枝【一把截如指莭长】
　　右麄捣筛每用三四匙以水二升煎至一升乘热淋洗日三四次候洗下瘤子即用平肌散敷之
　　平肌散【出圣济总録】
　　黄狗头骨【烧灰】鳞鲤甲【烧灰各一钱】乱发【一团脂大烧灰】
　　右研匀如疮口已干用自津唾调湿敷之日三四次疮即平愈一方无鳞鲤甲
　　治疬经年不瘥常出脓血疼痛不止宜服此方【出圣惠方】斑猫【一分糯米拌炒米黄为度去头足翅】羚羊角【屑一两】麝香【一分细研】甘草【一两炙微赤】
　　右为末用软饭和丸如菉豆大空心以荆芥汤下七丸
　　蝪蜥丸　治瘰疬久不瘥出脓水肿痛日夜不已【方见本门赤瘰疬】
　　治瘰疬肿硬疼痛乆不瘥宜用此【出圣惠方】
　　硼砂　蜜陀僧　斑猫　雄雀粪【各一两】
　　右为末用软饭和丸如麦粒大曝干内入疮孔中用麫糊帛贴之五六日自落
　　乌鸡丸【出圣济总録】　治疬久不瘥
　　乌鸡卵【一枚】锦贝子【半两】
　　右将锦子入鸡卵内用湿纸盖头七重再用泥固济火煆过后入地坑内出火毒一宿取出研细入雄黄半两麝香一钱同细研炼蜜丸菉豆大空心蜜水下五丸不过五服效
　　异效散【出圣济总録】　治疬结核久不瘥
　　芫青【四十九枚】麒麟竭【一两】
　　右同藏于缾中存性烧过地上出火毒研细毎半钱米饮调下加至一钱匕
　　内消方【一名必揵丸出仁斋直指方】　治疬乆不瘥及治大人小児瘰疬内消
　　斑猫【一分糯米炒去头足翅】薄荷叶【三分】
　　右为末乌鸡子清和丸梧子大空心茶清下二丸午时候服三丸临卧服四丸次日空心服五丸脐下痛小便取下恶物为效如小便秘吃葱茶少许
　　花叶散【出仁存方】　治瘰漏疮恶疮妇人妳痈痛与不痛多年不瘥并治之
　　黄蜀葵【十五朶去蒂】桑叶【二十五片】
　　右窨干为末入乳香半分研匀毎用少许疮干麻油调涂疮湿干掺
　　治久年疬但未定交合项者皆可服【出百选方】
　　用鲫鱼二个三寸大者开去肠肚不去鳞巴豆不拘多少填鱼腹内满为度麻皮纒定用炼熟黄泥褁了晒七分干用三二觔炭火煆过鱼药同研极细陈米饮和丸菉豆大每服二粒或三粒陈米饮下日二三服加少麝香一方忌羊肉动风物
　　治瘰疬久不瘥者【出肘后方】
　　用生参捣碎敷之日三次易之
　　木鳖膏【出仁斋直指方】　治瘰疬经乆发歇无已及脓血淋漓并皆服之
　　用木鳖仁二个厚纸里去油研碎以乌鸡子调和磁盏盛之甑内蒸熟毎日食后吃一次服之半月自然消靡
　　治疬肿痛时久不瘥
　　用狸头蹄骨等用酥涂炙令黄捣为散毎日空心米饮调下一钱
　　治瘰经久不瘥
　　用斑猫一枚去翅足微炙以浆水一盏空服之或用蜜水调下重者不过七枚差
　　治瘰疬肿硬疼痛时久不瘥【出圣惠方】
　　用蝙蝠端午日收之烧灰细研如是翁疬即无头母疬即有头尖含水洗之以纸絍之絍药于疮孔中不过三五度即瘥若是翁即蜜陀僧末少许以麫糊调之即内消
　　治瘰疬年深日久不瘥溃烂脓血作臭秽者
　　用五丁草俗名猫儿眼睛连根采取不计多少亦不切碎盛入砂石锅内浇满冷水煎熬极烂顺手不住搅转干则再添水至熬化成稠膏入全蝎数个再熬捞去粗渣如膏药馨香为度倾入磁礶埋土中留口出火气为度以红帛摊贴患处两三日自落不过三两次即愈比及上药先以艾炷于疮四围排灸之痛极至不痛为度脓血流出用软物揾干净然后前膏涂之
　　治瘰疬久不瘥
　　用臈猪膏涂之
　　普济方卷二百九十二
<子部,医家类,普济方>
　　钦定四库全书
　　普济方卷二百九十三　明　周王朱橚　撰瘰疬门
　　诸瘘【附论】
　　夫漏者诸瘘之溃漏也狼瘘鼠瘘蝼蛄瘘蜂瘘蚍蜉瘘蛴螬瘘瘰疬瘘转脉浮疽瘘所谓九瘘也狼瘘者由大怒伤隂气上而不下所致也防瘘者由饮食之间有虫防余毒所致也蝼蛄瘘者因食菓虫噉之所致也蜂瘘者因倦饮水即得蜂毒所致也蚍蜉瘘者因中寒毒腹中胪胀所致也蛴螬瘘者恐惧忧思哭泣不止所致也浮疽瘘者恚结驰思徃返变化所致也转脉瘘者大醉惊呕转侧失枕所致也瘰疬瘘者则瘰疬诸证论之为详三因方云狼漏根于肝得之忧怒防漏根于胃得之食鼠毒蝼蛄漏根于大肠得之食菓蜂漏根于脾得之饮流水有蜂毒蚍蜉漏根于肾得之食中有蚍蜉毒蛴螬漏根于心得之喜怒哭泣浮蛆漏根于胆得之思虑瘰疬漏根于肾得之新沭发转脉漏根于小肠得之惊卧失枕此等因证文不明未知所始若以理例较之怒根在肝防毒在胃食菓在大肠蜂水在脾姑且通俗易晓如转脉漏因惊根当在胆却云在小肠蜉蛆漏因思虑根当在脾却云在胆瘰疬因沭发亦不当在肾名义不通以难考防又况哭泣得蛴螬之名思虑浮蛆之名此尤不可晓也其外更有风漏冷漏蝎漏蚁漏蜣螂漏蚯蚓漏虾防漏等名状不一谅皆出于土俗随象命名耳难以考防治法观其末着于肌肉而为脓血者从本引可使衰去针之炙之敷之角之从其所因宣通本脏皆有成法甲乙鍼经云寒热瘰疬论黄帝问曰寒热瘰疬在于胫腋者皆何气所生岐伯对曰此皆防瘰疬寒热之气也稽留于脉而不去者也防瘘之本皆在于脏其未上出于颈腋之间其浮于脉中未着于肌肉而外为脓血者去易问曰去之柰何对曰请从其末引其本可使衰去而絶其寒热审安其道以瞳子之徐来徐来以去之其小如麦者一刺之三刺而已决其生死法反其人目视之其中有赤脉从上下贯瞳子见一脉一岁死见一脉半一岁半死见二脉二岁死见二脉半二岁半死见三脉三岁死此赤脉不下贯瞳子者可疗大抵外伤四气内窘七情与夫饮食乖常染触蠢动含灵之毒未有不变为瘘疮穿孔一深脓汁不尽得冷而风邪并之于是涓涓而成漏矣漏喜发于项腋亦喜发于隂僻肛门之间疗治失时即生寒热不特瘘能为漏凡痈疽诸发随所在处茍有宿脓败肉朽骨停蓄其间皆一切漏疮之萌蘖也圣惠云瘘病初发之由不同至瘘成于状亦异病源所载复有三十六种经方不依次第显其名目也又有蜣蜋蚯蚓等诸瘘非九瘘之名此即应是三十六种瘘之数也但瘘病之生或因寒暑不调故血气壅结所作或因饮食不节狼鼠之精入于脏腑毒流经脉变化而生皆能使血脉结聚寒热相交久则成脓而溃漏也其生身軆皮肉者亦始有结肿与石疖相似所可异者其肿之中挼之垒垒有数脉喜发于胫邉或两边俱起便是瘰证也【音瘘】赤发两腋下及两颞颥之间初作喜不痛不热若不谙治即生寒热也所发之处而有轻重重者有二一则发口上腭有结核大小无定或如桃李大此虫之窠止在其中发口下无有结核而穿成疮又虫毒之居或纵横无定故瘘发身体亦有杂处其相应通者多死
