<!-- { "loadSidebar": true } -->
　　夫肾主于腰女人肾脏系于胞络若肾气虚弱外感六淫内伤七情皆致腰痛古方亦有五种之说如风腰痛宜小续命汤加桃仁杜仲煎服脾胃气蔽及寒湿腰痛宜五积散加桃仁如虚损及五积腰痛者青蛾丸神应丸皆可用也如气滞腰痛加神保丸黒牵牛茴香橘核必有功也
　　方
　　独活寄生汤【出大全良方】夫腰痛者皆由肾气虚弱卧冷湿地当风所得不时速治喜流入脚膝为偏枯冷痹缓弱疼重或腰痛拘腰重痹宜急治之
　　独活【三两】桑寄生　续断　杜仲　北细辛　川牛膝　秦艽　茯苓　白芍药　桂心　川芎　防风　人参　熟地黄　当归【各二两】甘草【二两炙】
　　右防咀每服三钱水一盏煎至七分去滓温服空心若下利除地黄并治新产腹痛不得转动及腰脚挛痹弱不得屈伸此药最能除风消血肘后有附子一枚无寄生人参当归甘草近人将治歴节风脚气流注亦効
　　如神汤【出鲍氏方】治男子妇人腰痛及产后脐下痛
　　延胡索　当归　桂心【等分】
　　右为末温酒调下二钱甚者不过数服一方无当归有杜仲
　　虎骨散　治腰上实肉处痛不可忍
　　用麝香末半钱用酒调服虎骨末
　　治妇人患腰痛亦治卒中吐血及痔血
　　用向东者蘘荷根一把捣绞汁三升服之一方空心酒煎服治妇人月信滞
　　下部诸疾【附论】
　　夫妇人下部诸疾其类不一隂肿者是虚损受风邪所为胞络虚而有风邪客之风气乗于隂与血气相搏令气否澁腠理壅闭不得泄越故令隂肿也胞络劳伤子脏虚损风冷客之冷乘于隂故令冷也胞络伤损子脏虚冷气下冲则令隂挺出谓之下脱亦有因产而用力呕气而隂下脱者诊其少隂脉浮为虚动为悸故令下脱也隂疮者由三虫或九虫动作侵蚀所为也诸虫在人肠胃之间若脏腑调和血气充实不能为害若劳伤经络肠胃虚损则动作蚀于隂轻者或痒或痛重者生疮诊其少隂之脉滑而数者隂中生疮也
　　方
　　当归汤【出圣惠方】治产后脏风隂肿痛
　　当归　独活　白芷　地榆【各三两】川败酱　矾石【各一两】
　　右以水一斗半煮取五升适令暖稍稍洗隂日三兼治隂挺下脱
　　治肿不收【出圣惠方】
　　麻黄　荆芥　茄子皮　蛇床子　真杉木刺猬皮【各等分】
　　右为末敷或煮水熏洗小麦朴硝白矾五倍子葱白煮水淋洗极効
　　麻黄汤【出圣惠方】疗妇人隂肿苦疮炽者宜用洗之
　　麻黄【去节】黄连　艾【一方无艾】蛇床子【各二两】酢梅【十枚一作乌梅】
　　右切以水一斗煎取五升热洗之宜避风冷
　　菖蒲散【出圣惠方】治女人月水澁滞隂中肿痛
　　菖蒲　当归【剉微炒各一两】秦艽【三分】吴茱萸【半两汤浸七遍焙干微炒】
　　右粗捣罗为散每服三钱以水一中盏入葱白五寸煎至六分去滓每于食前温服
　　经心録方【出圣惠方】治妇人隂中肿痛不可忍
　　艾叶【五两】防风【三两】大防【二两】
　　右剉碎以水一斗煮取五升热洗日三切宜避风冷
　　矾石散【出圣惠方】疗妇人隂肿坚痛
　　矾石【二分熬】甘草【半分炙】大黄【一分】
　　右捣筛取枣大绵纒导隂中二十日即愈
　　桃仁膏【出危氏方】治产后隂肿妨闷
　　桃仁【去皮尖另研为膏】枯矾　五倍子
　　右等分为细末以膏子拌匀傅之
　　治产后脏中风隂肿疼方【出千金方】
　　用捣熟桃仁傅之良日三度
　　治隂肿大如升胀痛不问男子妇人皆可用【出澹寮方】用马鞭草捣汁涂之効
　　治妇人隂肿坚硬【出澹寮方】
　　用枳实半斤打碎炒令热将旧绢帛裹熨入冷则易之又炒热再熨
　　治隂门肿方【出危氏方】
　　用甘菊苗研烂百沸汤淋洗先熏后洗
　　疗隂中肿痛【出圣惠方】
　　用枳殻一斤炒令热故帛裹熨冷即换
　　治妇人隂肿坚痛【出圣惠方】
　　用商陆一斤剉以水一斗煮取五升稍热洗之日三度
　　五加皮浸酒方【出圣惠方】治妇人癖溲冷
　　五加皮　熟干地黄　丹参　杜仲【去粗皮炙微黄】蛇床子　干姜【各三两】地骨皮【二两】天门冬　钟乳粉【四两】
　　右细剉以生绢袋盛以酒一斗五升渍二宿后每服暖一大盏空心及晩食前服一方用枸子无地骨皮
　　治妇人隂冷痒方【出大全良方】
　　逺志　干姜【生用】莲花【各半两】蛇床子　五味子【各一两】
　　右捣罗为末每用先以兔粪涂隂门中用绵裹一钱内隂中热即为効
　　又方
　　蛇床子【三分】甜葶苈【各半两】呉茱萸【半两】没石子【一枚】
　　右捣罗为末绵裹许大内隂中令腹内热为度
　　又方
　　蛇床子【一两】呉茱萸【一两半生用】
　　右捣罗为末炼蜜和丸如酸枣大以绵裹内隂中下恶物以瘥为度一方用麝香
　　治温中坐药
　　用蛇床子为末白粉少许和匀相得如枣大绵裹内之自然温矣甚効
　　三茱丸　治隂中生一物甚大牵引腰腹膨痛至甚不思饮食皆因多服热药及煎煿或犯非理房事兼意淫不遂名隂挺
　　食茱萸　呉茱萸【汤浸微炒】桔梗【水浸一伏时漉出漫火炒】白蒺藜青皮【去口】山茱萸【去核取肉微炒】舶上茴香【淘去砂土焙干各一两】五味子　海藻【洗焙】大腹皮【酒洗过晒干用】川楝子【去核】胡索【各一两二钱半】
　　右为末酒糊丸如梧桐子大每服三十五丸木通汤下下虚加川乌炮去皮肉桂去粗皮各一两腰腹痛甚加桃仁可去皮尖麸炒别研用再加青皮去白枳实去穰各一两真南木香七钱半服之一方每服二钱生地黄汤调仍用金毛狗脊五倍子白矾水杨根鱼腥草川黄连各一两为散分作四服以有觜瓦罐煎熟预以银锡作一长小筒下透罐觜觜上贯挺上先熏后洗立効服白薇散凌霄花少许煎
　　一捻金丸　服前药未効却用
　　胡索　舶上茴香　呉茱萸【炒】川楝子【去核】青木香【各二两】
　　右为末粳米糊丸如梧桐子大每服三十五丸空心木通汤服又用梅花脑子半钱铁孕粉一钱水调刷上如隂畔生疱以凉血饮每服三钱加凌霄花少许煎空心服见効
　　黄芩散　治妇人隂脱挺出
　　黄芩　猬皮【炙微焦】当归【各半两】芍药【一两赤】牡蛎　竹皮【各二两】狐茎【一具一用松皮】
　　右治下筛饮服方寸匕日三禁举重房劳冷食一方以酒服二钱妙
　　硫黄散　治产蓐努用力太过隂迸下脱
　　硫黄　乌贼鱼骨【各半两】五味子【三铢一作五倍子】
　　右治下筛以粉其上良日再三粉之
　　当归散　治同前
　　当归【剉微炒】黄芩【各二两】猬皮【半两】牡蛎【二两半烧为粉】芍药【一两六铢】
　　右治下筛酒服方寸匕日三服禁举重良方食前暖酒调下二钱
　　治妇人隂挺出下脱方
　　皂荚【去皮子炙黄焦】半夏【炒令黄】大黄　细辛【各一两】蛇床子【一两半】
　　右捣罗为末薄绢袋盛如指长内隂中日二易之
　　硫黄汤　治产劳玉门开而不闭
　　硫黄【四两】呉茱萸【一两半】兔丝子【一两六铢】蛇床子【一两】
　　右为散以水一升煎二方寸匕洗玉门日再洗
　　磁石散　治子宫不收名瘣疾有痛不可忍者
　　用磁石酒浸火烧为末糯米粥丸梧子大每服二十丸空心滑石汤下一方为散温酒调服一钱治隂挺出下脱
　　铁粉散　治同前
　　当归　磁石【酒浸】铁粉【各等分】
　　右为末米饮调下隔夜用角药次日服此角药用铁屑螺青为末磨刀水调下
　　治妇人隂挺出下脱方
　　桂心【一方作川椒】呉茱萸【一两生用】戎盐【二两】
　　右药并熬令色变捣罗为末以绵裹如指大内隂中日再易之甚妙
　　又方
　　川椒【生用】川乌头【生用】白芨【各半两】
　　右捣罗为末绵裹一钱内隂中深三寸腹中热即止来日再用之
　　又方
　　蛇床子【五两】乌梅【二七枚】
　　右以水五升煮取三升去滓稍热洗之每日夜三五度用
　　又方
　　川乌头【生用】白芨【各一两】
　　右捣罗为末绵裹一钱内隂中令入三寸腹内热即止来晨再用
　　又方【出圣惠方】
　　硫黄　乌贼骨【各半两】
　　右捣罗为末傅之
　　又方【出圣惠方】
　　用铁精细研以羊脂调布裹炙令热熨之以瘥为度
　　治产后隂下脱方【出圣惠方】
　　用蛇床子一升布裹炙熨之亦治产后隂中痛
　　又方【出圣惠方】
　　用弊笔头烧为灰酒服方寸匕食前服
　　治产后隂道开而不闭此因产室失于遮防致风入产门截胜汤【出千金方】
　　用石灰一斗熬冷烧草以水二斗投之适寒温入汁中坐渍之须臾复易坐如常法此方已効千金不
　　治妇人隂下脱若肛方【出千金方】
　　用羊脂煎讫适冷暖取涂上以铁精傅之上多少令调以火炙布令暖熨肛上渐推内之然后末磁石酒服方寸日三
　　熏洗法【出危氏方】
　　用荆芥穂藿香叶臭椿树皮煎汤熏洗即入
　　托药
　　用萆麻叶有九角者好飞过白矾为末以纸片摊药托入
　　掺药
　　先以淡竹根煎汤洗仍用五倍子白矾为末干掺立効
　　敷药
　　用温盐水洗软却用五灵脂烧烟熏次用萆麻子研烂涂上俟吸入如入即洗去
　　疗苦产门痒无计【出圣惠方】
　　蚺蛇胆【研】雄黄【研】石硫黄【研】硃砂【研】硝石　藜芦芜荑【各二分】
　　右捣细筛重罗令调以腊月猪脂和如泥取故布作篆子如人指长一寸半以药涂上内孔中日一易易时宜以猪椒根三两煮汤洗拭干内药佳
　　三黄散【一名大黄散出千金方】治隂中痒入骨肉
　　大黄　黄芩　黄蓍【各一两】芍药【半两用赤】参　丹参【各十八铢】呉茱萸【三十铢一作山茱萸】
　　右治下筛酒服方寸匕日三一方有蛇床子半两亦可煎洗
　　治妇女隂中疮湿痒【出圣惠方】
　　黄连　栀子仁　甘草　黄蘖【各一两】蛇床子【二两】
　　右治下筛为细末以粉疮上无汁以猪脂和涂之深者用绵裹内疮中日二一方无蛇床子一方无甘草
　　真丹散【出圣惠方】疗隂痒似有虫状烦闷
　　真丹【一分研】矾石【三分烧研】芎防【四分】
　　右为散以縠囊盛着隂中虫当死尽【真丹一作丹砂】
　　浴风汤　治隂中痛痒
　　蛇床子　呉茱萸【汤浸七次石灰炒干】草乌【等分】
　　右为细末煎汤洗之三五次
　　治隂痒脱【出圣惠方】
　　用矾石烧为细末每日空心调方寸匕日三服一方隂挺出下脱
　　治女子隂中苦痒搔之痛闷【葛洪肘后方】
　　用猪肝炙热内隂中当有虫随肝出
　　治女子隂痒絶产小儿防卵肿
　　用狐肉煮炙食之良
　　疗隂痒痛不可忍【出大全良方】
　　用蒜随多少水煮作汤洗之日三一方用小蒜
　　又方【出圣惠方】
　　猪牙【二两】蛇床子【三两】
　　右以水三升煮作汤稍热洗日三用之
　　又方【出大全良方】
　　取杏仁烧作灰乗热绵裹内隂中良亦治女人隂中虫疽
