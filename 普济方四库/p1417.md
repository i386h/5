<!-- { "loadSidebar": true } -->
　　胜金丸【一名胜金丹出大全良方】治妇人久虚无子产前产后一切病患兼疗男子下虚无力此药能安胎催生妊娠临月服五七丸产时减痛妇人无孕子宫冷如服二十丸可望孕育又治积年血风脚手麻痹半身不遂赤白带血如山崩及治产后腹中结痛吐逆心痛子死腹中绕脐痛气满烦闷失葢汗不出月水不通四肢浮肿无力血劳虚劳小便不禁中风不语口噤产后痢疾消渇眼前见鬼迷晕败血上冲寒热头痛面色痿黄淋沥诸疾血下无度血痢不止饮食无味产后伤寒虚烦劳闷产后血癖产后羸痩凡妇人诸虚不足心腹疼痛一切诸疾不论年深日乆并皆治之一方名不换金丸
　　白芍药　藁本　石脂【赤白皆可】川芎【不见火】牡丹皮当归　白茯苓　人参　白薇　白芷　桂心延胡索　白术【米泔浸一宿各一两】没药　甘草【炙江西安抚司没药甘草减半】
　　右等分为末炼蜜丸如弹子大每服一丸温酒化下初产了并用热醋汤下空心食前此方系王承宣息祖传渠家凡妇懐身便服此药神妙常服尤好系在京师于能家传一方有沈香无没药一方有附子无沈香
　　白术煎　治胎前产后血气诸疾
　　木香【五钱】三棱　莪术　白术【各一两】枳殻【炒】白茯苓当归　延胡索　人参　熟地黄【洗】牡丹皮
　　甘草【各半两】
　　右为细末米糊丸如梧桐子大每服十五丸至二十丸常服温酒吞下胎前浑身并手脚痛炒姜酒下胎前腹内痛并安胎紫草煎汤下　胎前呕逆吐食糯米饮下　胎前饮食不得浑身倦怠豆淋酒下　胎前浑身发热甘草汤下　胎前咳嗽煨姜盐汤下胎前头痛煨葱茶下　胎前产后防紫苏姜酒下催生胎衣不下嚼葱白三寸暖酒下　产后赤白痢干姜甘草汤下　产后下血不止烧纱防灰一钱调酒下　无烧漆亦可　产后浑身虚肿陈皮去白焙干浸酒下　头疼薄荷茶下　常服饭饮下　赤白带下烧防榈灰三钱调酒下　久年血气陈块筑心痛温酒下　炒姜酒下及良姜浸酒下皆可妇人室女经脉不通煎红花苏木酒下　经脉不调或前或后或多或少煎当归酒下　大便小便秘结灯心汤下　乳汁不通苦虀煮猪蹄羮下　产后腰痛煎芍药酒下
　　保生丸　养胎益气安和子脏治姙娠将理失宜或因劳役胎动不安腰腹痛重肥阻漏胎恶露时下脏挟疾久不成胎或受姙不能固养痿燥不长过年不产日月虽满转动无力或致损堕及临节适乖宜惊动太早产时未至恶露先下胎胞枯燥致令产难或横或逆痛极闷乱连日不产子死腹中手足氷冷口唇青黒吐出冷沫新产恶血上冲晕闷不省喘促汗出及瘀血未尽脐腹防痛寒热往来或因产劳损虚羸未复面黄体痩心忪盗汗饮食不进渐成蓐劳入月常服壮气养胎正顺产理润胎易产产后常服滋养血气和调隂阳密腠里实腑脏治风虚除痼冷一名千金丸
　　大麻仁【去皮一两半】贝母　黄芩　大豆黄卷　糯米【一作黍米】甘草【微炒赤细研】干姜【炮】肉桂【去粗皮】石斛【去根】石膏【细研各一两】当归【去芦炒半两】秦椒【微炒汗出一两】
　　右为细末炼蜜和丸如弹子大每服并用温酒或汤化下嚼亦得空心食前服一方用蒲黄一两
　　半夏丸　治女人腹中十二疾一曰经水不时二曰经来如清水三曰经水不通四曰不周时五曰生不乳六曰絶无子七曰隂阳减少八曰腹苦疼如刺九曰隂中寒十曰子门相引痛十一曰经来冻如葵汁状十二曰腰急痛凡此十二病得之时因与夫卧起月经不去或卧湿冷地及以冷水洗浴当时取快而后生百病或疮痍未瘥便合隂阳及起早作劳衣单席薄寒从下生
　　半夏　赤石脂【各一两六铢】蜀椒　干姜　呉茱萸当归　桂心　丹参　白敛　防风【各一两】雚芦【半两】
　　右为末蜜和丸如梧桐子大每日空心酒服三十丸不知稍加以知为度
　　龙骨散　治腹下十二病絶产一曰白带二曰赤带三曰经水不利四曰隂胎五曰子脏坚六曰脏癖七曰隂阳患痛八曰内强九曰腹痛十曰脏闭十一曰五脏酸痛十二曰梦与鬼交宜服之
　　龙骨【三两】黄蘗　半夏　灶中黄土　桂心　干姜【各二两】石韦　滑石【各一两】乌贼骨　代赭【各四两】白僵蚕【五枚】
　　右治下筛酒服方寸匕日三白多者加乌贼骨僵蚕各二两赤多者加代赭五两小腹冷加黄蘗二两子脏坚加干姜桂心各二两以上各随病増之服药三月有子即住药太过多生两子当审方取好药寡妇童女不可妄服
　　皱血丸　治妇人血海虚冷百病变生气血不调时发寒热或下血过多或久闭不通崩中不止带下赤白症瘕癖块攻刺疼痛小腹紧满脇肋胀痛腰重脚弱面黄体虚饮食减少渐成劳状及经脉不调胎气多损产前产后一切病患无不治疗
　　菊花【去梗】茴香　香附【炒酒浸一宿】干地黄　当归　肉桂【去粗皮】牛膝　延胡索【炒】芍药　蒲黄　蓬术【各三两】
　　右为末用乌豆一升醋煮候干焙为末再入醋二碗煑至一碗留为糊丸如梧桐子大每服三十丸温酒或醋汤下血气攻刺炒姜酒下症瘕疼痛当归汤下忌鸭肉羊血此药暖子宫能令有子又治皱血损调补冲任温暖血海及胞伤损宿瘀干血
　　人参白术散【出宣明论】治徧身燥湿相搏府致宻烦心忪悸发渇饮食减少不为肌肤
　　人参【三钱】白术【七钱】薄荷【半两】生地黄　茯苓【去皮】甘草【各半两】砂仁【三钱】黄芩【二钱】藿香【三钱半】石膏【一两】
　　右为末每服三钱水一盏煎至六分去滓温服日二三服食前下
　　治妇人诸疾
　　苍术　陈皮　赤芍药　川芎　白芷　甘草【各二钱】干姜　干葛　荆芥　肉桂【各三钱】桂枝【三钱】
　　右为散除感冐寒热每服头痛加川芎半夏腹痛加桃仁腰痛加杜仲寒加桂热加荆芥月水不止加韭子白粟米经事不行加生地黄
　　聚功丸【杨氏家藏方】温经止痛破块散寒调血气进饮食附子【六钱煮去皮脐】当归【洗焙】人参【去芦头】赤芍药　半夏【汤洗七遍】木香　青橘皮　白术　蓬莪荗【炮】厚朴【姜汁制炒已上一十味各一两】干漆【三分炒令烟出为度】
　　右件为细末生姜汁煮面糊丸如梧桐子大每服三十丸橘皮汤或米饮送下不拘时候
　　乌金散　治女人诸疾寒热头疼一切等疾
　　乌金子　肉桂　蒲黄　当归　防虫　血余灰水蛭　鲤鱼灰　木香　青皮　皂角【大者炙各半两】
　　右为末每服半钱加至十分煎生姜汤空心服忌油腻物
　　白薇散【出危氏方】随证酌量用汤引
　　白薇【去土】川芎　熟地黄【酒炒】桂心　牡丹皮【去骨】甘草【炙】当归【去尾】泽兰叶　苍术【切焙】芍药【各等分】
　　右为末每服三钱气刺心脇痛艾醋泽兰汤头痛心燥米泔米饮气虚土芎汤头痛荆芥汤胎前潮热气急心闷生地黄灯心产后腹膨吐逆藿香胡椒胎气不安陈艾下血不止糯米地榆陈艾产后血刺脇痛艾醋汤小腹痛地黄姜汁好酒产后腰腿疼痛背痛木瓜白胶香没药好酒月经不匀百草霜温酒若过多藕节酒煎又用陈艾阿胶月水不通杜牛膝野苎根苏木红花酒下赤白带心燥腰痛没药白带黄蓍切和盐炒酒浸吃十服胎衣不下顺流水酸车草产后血气当归盐炒好酒产后劳嗽糯米桑白皮热嗽生地黄芭蕉水产前产后潮热桃柳枝临产小腹紧痛桑白皮葛根立便催生产前产后脏腑结枳殻下血地榆心神乱银器大小便秘麻仁苏子佳血风脚膝肿痛寒热生姜黄水栁根血崩竹青藕节霜梅吐热红山栀子竹青藕节奶痈蔓荆子酒煎调服之
　　十柔丸【出百一选方】治补妇人血气
　　熟干地黄【四两】当归　苁蓉【酒浸无以鹿茸代之】桂　紫苑补骨脂　鹿角胶【炒】栢子仁　熟艾【别研酒浸熬膏】白茯苓【各二两】
　　右为细末艾膏为丸如梧桐子大每服七八十丸温酒或米饮送下
　　琥珀丸【出和济方】治妇人或老或少产前产后及百病疗三十六种血冷七疝八瘕心腹刺痛卒中痈痪半身不遂八风十二痹等手足痠乳中毒结瘀血懐胎惊动伤犯不安死胎不出并衣不下并宜服之
　　琥珀【研】辰砂【别研】沈香　阿胶【碎炒】肉桂【去粗皮】石斛【去根】附子【炮去皮脐】五味子【防净】川芎【各半两】牛膝【去苗酒浸一宿】当归【去苗炒】肉苁容【切酒浸一宿焙】人参　续断　没药【研各三分】熟干地黄　木香【各一两】
　　右为细末炼蜜为丸如弹子大每服一钱空心暖酒调下午时食前再服能生精血去恶血若人腹脇疼痛绕脐如刀刺及呕逆上气筑心痰毒不思饮食用姜汁少许和酒服诸痢及赤白带下血冷崩中下血漏胎下血用生姜与艾剉炒令赤色入酒同煎数沸去滓调服泄防不止陈米饮服澁尿诸淋煎通草灯心汤服血晕不知人煎当归酒调服上焦下冷浓煎人参汤服徧身虚肿水气煎赤小豆汤服产内二毒物伤寒及中风角弓反张身如板硬煎麻黄汤服使被葢出汗月经不通或间杂五色频并而下断续不止饮食无味肌肤痩劣面赤唇焦乍寒乍热四肢烦疼五心燥热黒防遍身白班赤肿走疰及血风劳伤无力用童子小便入姜汁少许调服常服以小便为妙若恐恶心和以半酒如懐胎人于难月一日一服至产下不觉疼痛或病人服至五服十服日倍饮食是药功成矣其功不能俱载略述急用汤使于前
　　交加散　治营衞不和月经湛浊大能滋养血络逐散恶血脐腹撮痛腰腿重坠血经诸疾并皆治之生姜【十二两研取自然汁】生地黄【一斤研取自然汁】延胡索【醋纸裹煨令熟用布楺去皮】白芍药　当归　桂心【各一两】红花【炒无恶血不用】没药【别研各半两】蒲黄【一两隔纸炒】
　　右先将地黄汁炒生姜生姜汁炒地黄各稍干焙为细末入诸药同研令匀每服三钱温酒调下如月经不依常苏木煎酒调下若腰疼用糖毬子煎酒调下无时候
　　鸟啄丸　治肠覃病因寒气客于肠外与胃气相搏正气不荣系瘕内着恶气乃起其生也殆如鸡卵久久乃成状如懐胎按之坚推即月事时下故曰肠覃亦治乳余疾大小便不利并食有伏虫胪胀痈疽毒肿久寒邪气
　　鸟啄【炮去皮尖二钱】半夏【汤洗七次四钱】石膏【煆】藜芦【炒】牡防苁蓉【酒浸各一钱】干姜【炮】桂心【各二钱三字】巴豆【六七个研膏】
　　右为末蜜丸如菉豆大每服三五丸食后酒饮任下亦治男子疝痛
　　卷栢丸　治妇人冲任本虚血海不足不能流通经络月水不调赤白带下三十六疾并皆治之常服和经络暖六脏润肌肤长髪去防除风令人有子
　　卷栢【去根】当归【洗焙干各二两】川芎　熟干地黄【洗炒】栢子仁【微炒】香栢子　肉苁蓉　牡丹皮【各一两】艾叶【炒二两】
　　右为细末炼蜜丸如桐子大每服五十丸温酒米饮任下空心食前服一方有川椒
　　治血气不和滋养血气
　　青皮　三棱　琥珀　麦蘖　当归　神麴　赤茯苓　白芍药　甘草【各一两】
　　右为细末每服二钱用子汤调下
　　温白丸　治妇人诸疾继续而生带下淋沥五邪失心忧愁思虑意不乐饮食无味月水不调及腹中一切疾病有似懐孕连年累月羸痩困弊或歌或哭者凡如鬼所使但服此药无不愈者
