<!-- { "loadSidebar": true } -->
　　凢妇人非止临产须忧至于产后大须将慎危笃之至其在于斯勿以产时无他乃纵心恣意无所不犯犯时防若秋毫感病广于嵩岱何则产后之病难治于余病也妇人产讫五脏虚羸惟得将补不可转防若其有病不须駃药若行駃药转加增虚就中更虚向生路远所以妇人产后百日以来极须慇懃忧畏勿纵心犯触及即便行房若有所犯必身反强直犹如角弓反张名曰蓐风则是其犯也若似角弓命同转烛凢妇人皆患风气脐下虚冷莫不由此早行房故也　凢妇人坐产毕且饮冷童子小便一盏不得便卧且宜闭目而坐须臾方可扶上仰卧不得侧卧宜屈膝未可伸足髙倚床头厚铺茵蓐遮围四壁使无孔隙免被贼风兼时时令人以物从心擀至脐下使恶露不滞如此三日可止仍不可令多卧如多卧看承之人宜频唤醒旧説产妇分娩了三日方可上床若三日上床则必就地睡卧又岂可令产妇近地气乎才生产毕且先研醋墨三分服之一法云不可服醋墨有伤肺经成咳之戒诚过虑也然醋墨本破凝结之血然不可用大酽之醋仍不可太多即不至伤肺然所在皆同亦有不吃者更产后三日内令产妇尝闻醋炭气或烧干漆烟若无干漆以破旧漆器烧之以防血迷血逆血晕不省之弊夏月宜于房外烧砖以醋沃置于房中夏月房中不须着火及煮粥煎药之类分娩之后须且食白粥一味不可令大饱频少与之为妙遂日渐増之煮粥时须是煮得如法不用经宿者又不可令温冷不调恐留滞成疾仍时与童子小便一盏饮之亦须预偹小便若遇夏月以薄荷养之新产后不问腹痛有病无病以童子小便以酒和半盏温服五七服妙一臈【七日也】之后方可少进醇酒并些小盐味　一法才产不得与酒缘酒引血逆入四肢兼产母脏腑方虚不禁酒力热酒入腹必至昏闷七日之后小进些酒不可多饮如未出月间欲酒吃或服药者可用净黒豆一升炒至无烟以无灰酒五升烧淋仍加好羌活一両洗净拍破同浸尤妙当用此酒下药或时时饮少许可以避风邪养气血下恶露行乳脉也如产妇素不善饮酒或夏月之间亦不许强饮一臈之后恐吃物无味可烂煮羊肉或雌鸡汁畧用滋味作粥饮之或吃烂粥猪蹄肉忌母及白蹄猪肉不可过今江浙间产妇多吃熟鸡子云补益亦风俗也三月之后方可少食温麦面成肿疾因食面早也凡吃物过多恐成积滞若未满月不宜多语喜笑惊恐忧惧哭戚思虑恚怒强离床行动久坐或作针线用力工巧恣食生冷粘粳果菜肥腻鱼腥之物及不避风寒脱衣洗浴或冷水洗濯当时未觉大损满月凢言满月者谓满三月非三十日也之后即成蓐劳手脚及腰腿痠重冷痛骨髓间飕飕如冷风吹虽有名医亦不疗又不得夜间独处缘去血心虚恐有惊悸切宜谨之所有血衣洗濯不得日中曮曝免致邪祟侵伤又不得濯足恐血气攻下又不得刮舌伤心刷齿及就下低头皆成血逆血晕此产家谨防之常法也满月之后尤忌任意饮食触冒风寒恣意喜怒梳头用力高声作劳工巧房欲及上髙厠便溺之类如此节养摄至百晬始得血气调和脏腑平复自然安帖设不依此即至产后余疾矣产妇心下坚大如旋盘乃饮水所作名曰气分　妇人童防至天癸未行之间皆属少隂天癸既行皆从厥隂论之天癸巳絶乃属太隂经也治胎产之病从厥隂经无犯胃气及上三焦为之三禁不可汗不可下不可利小便发汗者同伤寒下早之证利大便则脉数而已动于脾利小便则内亡津溢胃中枯燥制药之法能不犯三禁则荣卫自和而寒热止矣如发渴而白虎气弱则黄茋血刺痛而用以当归腹中疼而加之芍药大抵产病天行从增损柴胡杂证从増损四物宜详察脉证而用之
　　方
　　当归散【出大全良方】疗产后气血俱虚慎无大补恐增客热别致他病常令恶露快利为佳及治腹痛
　　当归　　芍药　　川芎　黄芩【各一両】白术【半両】
　　右为细末温童子小便或酒调下二钱如腹不痛者米饮调之妙
　　加减四物汤【便产须知】治产后血虚发热或日间明了暮则发热增寒
　　当归　　川芎　　生地黄　山柴胡
　　右等分毎服三钱水一大盏煎至六分去滓服
　　薤白汤【出千金方】治产后胷中烦热逆气
　　薤白　　半夏　　甘草　　人参【各二両】石膏【四両】知母【二両】　括蒌根【三両】麦门冬【半升】
　　右防咀以水一斗三升煮取四升去滓分五服日三夜二热甚即加石膏知母各一両一方无石膏
　　疗如觉烦热【便产须知】
　　用圆白半夏不拘多少净洗汤泡七次为末如大豆纳鼻中即醒医学发明云产前寒热小柴胡汤中去半夏谓之黄龙汤主之
　　治血气逆心烦满【出肘后方】
　　用生竹皮一斤水三升煮取一升半分为再服
　　皂甲散　治产后魅
　　川楝皮　皂角树皮【各一斤】皂角核【一合】　石莲【一合去心】
　　右为粗末煎汤乗热以物为定熏通手洗于净房中就熏洗处铺荐蓆才洗了次帛挹干便吃玉露通真丸热酒下二丸便仰睡
　　芎归汤【一名立效散出百一选方】治妇人产后忽両乳伸长细小如将肠垂坠直过小肚下痛不可忍危在须臾名曰乳悬兼治产后恶露不下腹痛或下血太多晕不能支吾姙娠胎动腹痛下血
　　川芎　　当归【各二觔】
　　右将芎归各半觔防咀于瓦器内用水浓煎不拘时候多少温服余芎归各觔半剉作大块用香炉慢火逐旋烧烟安在病人面前卓子下要烟气直上不絶令病人低头伏卓子上将口鼻及病乳常吸咽气直候用此一料药尽看病证如何或安或全未安或畧缩减再用一料如前法煎服及烧烟熏吸必安如此二料已尽虽両乳畧缩上而不能复旧者用冷水磨萆麻子一粒于头顶心上涂片时即去则全安矣此通真子秘方一方加缩砂腹中刺痛加芍药口干烦渴加乌梅麦门冬发寒加干姜白芍药水停心下微有呕逆加茯苓生姜虚烦不得眠加人参竹叶大便闭澁加熟地橘皮杏仁小便不利加车前子腹脇膨胀加厚朴血崩不止加香附子咳痰多加紫苑半夏生姜腰痛脚痛加牛膝心下疼痛加胡索恶血不下腰腹重痛加牡丹皮煎
　　治妇人临产服催生药惊动太早未当离经而用力大过以致育膜有伤产后水道中垂出肉线一条约三四尺长牵引心腹痛不可忍以手微动之则痛苦欲絶龙兴铁柱观前有一产妇患此诸医皆用失笑散虽畧止痛而不能得肉线离脱后有一道人来问证因白诸医用失笑散尽不瘥但不能絶根乃买老姜三觔净洗不去皮于石鉢内硏烂用清油二觔拌匀入锅内烚熟以油干焦为度先用熟绢一叚约五尺长折作结方令穏重妇人轻盛起肉线使之屈曲作一团纳于水道中却用绢袋兜裹油姜稍温传在肉线上熏觉姜渐冷又用熨斗火熨热使之常有姜气如姜气已过除去又用心如此熏熨一日一夜其线已缩大半再用前法越両日其肉线尽入腹中其病全安不复痛矣却服失笑散芎归汤补理道人云此乃魏夫人秘传怪病方切不可使肉线断作両截一断则不可医
　　当归散【出大全良方】治产后补虚益血
　　当归　羌活【各一両】延胡索【五钱】
　　右为细末用猪腰子一只切作片以水一盏入药末二钱同煎至七分同腰子吃
　　莪术散【出大全良方】治产后血海气虚腹脏疼痛心胷注闷每遇经脉行或多或少及有积块者
　　莪荗　　桃仁【去皮尖炒】大黄【湿纸煨】当归【炒各一両】桂心川芎　　木香　　牡丹皮　延胡索【炒】赤芍【各五钱】
　　右为细末温酒调一钱空心临卧服
　　疗产后大虚心腹急痛血气上抢心气息乏补益方【出大全良方】
　　黄茋　　白术　　当归　　甘草【各二両】生姜【四両】人参【二両】
　　右先以白羊肉三觔去膜以水一斗九升煮肉取汁五升后下诸药更煎取三觔分温三服
　　得胜丸　治妇人产后血气虚冷腰腹大痛便利脓血川乌【炮去皮一両】　　　五灵脂【二両】没药【二钱】
　　右为细末醋糊为丸如豆大每服二三十丸食前酒下
　　竹根汤【出千金方】治产后虚烦
　　甘竹根【细切一斗五升】
　　右以水二斗煮取七升去滓用小麦二升大枣二十枚复煮麦熟三四沸内甘草一両麦门冬一升汤成去滓服五合不瘥更服取瘥短气亦服之
　　蘓麻粥【便产须知】治产后欝多汗汗则大便秘难于用药唯此粥最佳此粥不独产妇可服老人诸虚人风秘皆可服昔有老人年八十四岁风秘脏腑壅血气聚膈中腹胀恶心不喜食气上攻头目头神昏迷此药气血结粪自下诸病悉去
　　紫蘓子　大麻子【净洗各半両】
　　右为细研用水再研滤汁一盏分二服煮粥食
　　淡竹茹汤　治产后虚烦头痛短气欲絶心中闷乱不觧
　　生淡竹茹　　　　麦门冬　小麦【各五升】甘草【一両】生姜【三両产寳用干葛】　　大【十四枚产寳用石膏三両】
　　右防咀以水一斗煮竹茹小麦取八升去滓乃内诸药煮取二升去滓分二服羸人分作三服若有人参入一両若无人参内茯苓一両半亦佳人参茯苓皆治心烦闷及心虚惊悸安定精神有则为良自无依方一剂不剉更作苦气逆者加半夏二両
　　芍药栀防汤【出防捽方】治产后虚闷不得眠
　　芍药　　当归　　栀子【各五钱】香豉【半合】
　　右如前修产后伤寒便同下后变证
　　治产后烦渴潮热【出危氏方】
　　用五苓散枇杷叶去白毛蜜涂炙用麦门冬二十粒去心煎汤服【方见寒暑湿门中暑类】
　　治产后心闷手脚寒热气力欲絶血晕连心头硬及寒热不禁用接骨木破如筭子一握以水一升煎取半升分温二服或小便数恶血不止服之即瘥此木可煮三次其力一般此是起死人方
　　治产后心闷手足烦热厌厌气欲絶血晕心头硬作热增寒忍不禁【出肘后方】
　　用续断皮一握剉以水三升煮取一升分三服服如人行二三里再服无所忌此药救产后垂死
　　治产后心闷手足烦热气力欲絶血晕心头硬及寒热不禁【出肘后方】
　　用胡索炒捣为末酒服一钱匕亦治秽汚不尽腹满
　　千金三物黄芩汤　治妇人在草蓐自发露得风四肢苦烦热头痛者与小柴胡汤头不痛但烦者此汤主之
　　黄芩【一両】　苦参【二両】　干地黄【四両】
　　右以水八升煮取二升温服一升多吐下虫
　　肾气汤　治妇人病饮食如故烦热不得卧而反倚怠者何也师曰此名转胞不得溺也以胞系子戾故致此病但利小便则愈
　　干地黄【八両】薯蓣【四両】山茱茰【四両】　泽防　　茯苓【三両】牡丹皮【三両】桂枝　附子【炮各一両】
　　右防咀以水六升煮取二升去滓分三服日三
　　人参当归散【出大全方】治产后去血过多血虚则隂虚隂虚生内热内热曰烦其证心胷烦闷吸吸气短头痛闷乱骨节疼痛脯时輙甚与大病虚烦相类急宜治之人参　　当归　　干地黄　桂心【各一両】白芍【二両】麦门冬【一両】
　　右防咀每服四钱水二盏先将粳米一合淡竹叶十片煎至一盏去米竹叶入药并枣三枚煎去七分去滓温服虚甚者用熟地黄食前服一方血热甚者加生地黄
　　产后荣血暴竭【便产须知】治妇人血禁失音冲恶用钥匙以生姜醋小便煎服弱房人煎汤服亦得
　　用大剂芎归汤【方见本门诸疾类】
