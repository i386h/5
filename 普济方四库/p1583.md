<!-- { "loadSidebar": true } -->
　　用鸡子七个去白皮于铜器中熬和油傅之
　　治头疮
　　用大笋殻叶烧为灰量疮大小用灰调生油傅入少腻粉佳
　　治小儿头面身上生诸疮方
　　用蛇蜕烧末和猪脂傅之
　　治头疮不瘥汁出不止方
　　用枳实烧灰猪脂调涂疮上
　　又方
　　用田螺殻烧灰存性清油调涂湿掺末在疮上
　　治头面上诸恶疮方
　　用南星贝母等分用汤泡七次研爲末入土硃末少许干油调涂湿用干掺
　　治头疮白秃风瘙皮肤痒方
　　用紫草煎汁浸并傅一方用白芨煎汁浸并傅
　　治头疮白秃方
　　用马肉煮汁洗一方用马尿洗
　　治小儿头上生疮及肥疳疮方
　　用糯米饭烧灰入轻粉清油调傅
　　治小儿头疮方
　　以松香爲末用青葱叶盛贮皮黄就汤煮数沸取出待冷研细入轻粉和匀香油调
　　治小儿头疮昼开出脓夜即复合者【出圣惠方】
　　用马蹄烧灰细研以生油调涂之
　　又方【出圣惠方】
　　用露蜂房细研以腊月猪脂调涂之
　　又方【出圣惠方】
　　用黒豆一合炒令存性捣爲末以水调涂之
　　治小儿头疮积年不瘥方【出圣惠方】
　　取防榔水磨以纸衬晒干以生油调涂之
　　又方【出圣惠方】
　　用鸡子殻烧灰细研以腊月猪脂和涂之効鸡粪炒爲末傅之亦佳
　　又方【出圣惠方】
　　用乌梅肉烧灰研以生油调涂之
　　又方【出圣惠方】
　　用呉茱萸炒令燋细研入腻粉以猪脂调涂之
　　又方【出圣惠方】
　　用菖蒲末生油调涂之
　　治小儿秃头疮方【出千金方】
　　取雄鸡屎陈酱一升苦酒和以洗疮了傅
　　又方【出圣惠方】
　　用芫花腊月猪脂和如泥洗去痂傅之日一度一治白秃
　　又方【出千金方】
　　用不中水芜菁叶烧作灰和猪脂之
　　秘头秃疮方【出活防口议】
　　用呉茱萸盐腌为末酽米醋调刷头上大人肩疽疮用之立効
　　治小儿秃疮方【出百一选方】
　　用鼠粪不以多少新瓦上煆存性入轻粉麻油调涂之
　　苦楝膏　治小儿秃疮及恶疮
　　用苦楝皮灰猪脂调傅
　　治小儿秃疮方
　　用猪蹄甲七个每甲中放白矾一块儿一个同烧存性研爲极细末加轻粉得宜研细用清油调搽不过三五上即瘥
　　治头疮白秃杀虫方
　　以防草与白蘝赤小豆爲末鸡子白调如糊熁毒肿干即更易
　　治小儿白秃疮方
　　用羊粪煎汤洗去痂却用雄羊粪烧灰同屋悬煤炒爲末清油调涂之
　　治小儿头上秃疮方
　　用仙人掌草焙干爲末有汁出干掺无汁油调
　　疗秃疮方
　　取虎骨爲末油调涂之
　　治小儿秃方
　　用白头翁根傅一宿作痂二十日愈
　　疗白秃疮及髪中生癣疮顶白者
　　取熊白傅之
　　治头赤秃疮
　　用赤马皮白马蹄烧灰末以腊月猪脂和傅之
　　治小儿秃疮
　　用胡荽子油煎傅之
　　治秃疮方
　　用桃枝未开花阴干与桑椹赤者等分作末以猪脂和先用灰汁洗去疮痂即涂药治患秃疮用山豆根以水研傅疮上
　　治头上秃疮方
　　用胆矾少许火枯硼砂少许信少许硃砂少许一处研末取月头剃去疮痂以炭汁洗净待血水乾清油半盏取鳝鱼一条斩防尾滴血油内调药用
　　治小儿头疮
　　用草鞋鼻子烧灰香油调傅
　　治小儿白秃疮
　　用淡豉一合炒令烟出色燋为末用饭饮调屋尘一团于炭火内煆令灰烬并细研入真轻粉少许油调剃头了搽之见効一方治头疮无屋尘
　　疗恶疮白秃
　　用蕺菜有毒淡竹筒内煨傅之
　　治小儿白秃疮头上疮团团白色
　　以牛粪傅之
　　治白秃
　　以羊肉如作脯法炙令香及热以搨上不过三四日瘥
　　治小儿白秃疮凡头上团团然白色
　　以蒜揩白处早朝使之
　　治小儿白秃
　　用葶苈捣末以汤洗讫涂上
　　治小儿白秃疮方【出肘后方】
　　捣榆白皮末醋和涂之虫当出
　　治头疮白秃杀防
　　用乌雌鸡窠中草和白头翁草纸灰猪脂调傅之先以酸米泔水洗然后涂之
　　治白秃方
　　用白鹁鸽粪细罗为散先以酸米泔洗了之立瘥
　　治白癞头疮【出百一选方】
　　以白炭不拘多少烧令通红先用盆盛白沸汤以炽炭投之却滤令净将此灰汤俟通手洗疮即愈
　　治小儿头上热疮满头脓疮成片用此药两三次作痂而愈【出百一选方】
　　用屋尘即乌龙也以麻油脚研令极细傅之虽痛不妨一方用皂角汤洗之皂角末之
　　治乳抱小儿癞头方　及治软硬疖诸热毒疱疮用五倍子七个捣碎用真香油四两瓦碗熬令干一半生布绞去滓之三四遍即可不必水洗一方水调涂麻油防用
　　治小儿头上梅花癞
　　用清油不以多少小竹子火灰内煨干煎令油沸却以猪胆一个灯上燎熟针出胆汁入油内先剃头搽上勿令日晒之二三日即愈
　　治小儿头上有疮因入汤入水成毒脓水出不止【出百一选方】
　　用红不拘多少口烂嚼罨之立効
　　又方【一名香皂膏出海上名方】
　　用肥皂烧灰存性麻油腻粉涂
　　伏龙肝散　治小儿头疮不瘥
　　鲫鱼【一尾如手大者腹下开少许去膓不去鳞用】头发【约实一弹子大】伏龙肝【一钱】巴豆【一枚去殻】
　　右将头髪等三味入在鱼腹中用甘草一寸塞鱼口内盛在瓦釡中固济炭火烧红无烟取出研细油调涂之
　　生肌散　治小儿头上疮
　　白矾【飞过在地上一宿】白胶香【别研】韶粉【各一两】腻粉【一钱】
　　右爲细末麻油调涂疮上只一二日効或热毒盛再生一两畨亦如此涂之
　　歴青膏　治小儿粘疮
　　歴青【一两】黄丹【三钱】薗荽子【三钱】黄蜡【一两】
　　右爲细末小油三两防熬散搽不须洗
　　神妙散　治小儿头疮疳肌秃疮
　　豆豉【一合炒燋】白矾【半两枯过】腻粉【一钱】
　　右件研令极细先浄洗疮剃去发以小便一盏焼秤锤通红淬入小便中热洗去疮皮令净血出无妨用软帛拭干生油调药傅之
　　如圣散　治小儿头面耳连引甜疮流水极痒不住手挝又痛乆不愈者神効
　　蛇床子【一两】轻粉【三钱】
　　右为末小油调搽
　　治小儿头生疮手爬处即延谓之胎癣治法先以葱盐水洗
　　轻粉　桑木蛀屑【煆存性】
　　右研匀生麻油调搽
　　治小儿头疮神効方
　　水飞雄黄　蜜陀僧　京沥青【等分】
　　右各研极细再同研匀桃栁头各十四个清油浸两宿以此油调药涂疮
　　治小儿头上生疮方
　　黄泥裹豉煨熟放冷去土豉杵末先取菜油傅疮上着末必瘥
　　治小儿头面忽生疮方
　　炙艾于铜器内烧灰细研为末先用甘草煮水放温洗了然后傅药未愈再易
　　治头疮方
　　野外收干牛粪经乆不坏者烧灰存性用轻麻油调搽
　　治小儿头上脓疮
　　蚕退纸【烧灰存性出火毒】
　　右用轻粉少许麻油调傅疮上
　　治小儿头痒疮
　　旧牛皮鞋底净洗煮化净洗讫傅之
　　治小儿头疮及一切疥疮
　　乌桕树粗皮【向东者】大椒　五倍子　白矾【一钱】苦楝树根【焙干】
　　右硏为细末用麻油调涂有脓水干傅亦可
　　治小儿头疮及女人面疮方
　　菟丝子煎汤洗
　　治小儿头疮吻疮耳后脓蚀疮
　　以甲烧灰傅之
　　治小儿头疮
　　以蓼叶捣之
　　治小儿头疮痈肿阴防
　　以蒺藜子作粉摩之
　　治小儿秃疮热肿
　　以蓝靛滓之
　　头不生发【附论】
　　夫足少阴为肾之经其荣在发小儿禀性少阴血气不足则髪踈薄亦有因疮而秃落者皆由伤其气血气血损少不能荣于发故令髪不生也
　　方
　　治小儿不生发燥痒【出经騐良方】
　　皂角【去皮子二条烧灰】干姜【烧灰】防榔　黄芩　黄丹【炒各一钱】麝香【少许】硃砂【少许】白芨【二钱】
　　右为细末先以桑桃枝烧灰热汤淋灰汁洗去疮痂用米醋调涂甚者不过三次
　　京芎油【出全婴方】治小儿头发不出
　　秦艽　香白芷　京芎　附子　蔓荆子　零陵香【各等分】
　　右味细剉用绵裹定生麻油三觔于磁器中浸二十一日后涂头上不得滴在面上恐生毛
　　苣胜丸【出全婴方】治小儿头发不生
　　当归【焙】生干地黄　芍药【各一两】苣胜【一合】胡粉【半两】
　　右为末炼蜜丸如小豆大三岁三十丸煎黑豆汤下兼化涂头上无妨量大小加减
　　苁蓉丸【出危氏方】治发不生禀受血气不足不能荣于发
　　当归【去尾】生干地黄　肉苁蓉【酒洗炙】杨芍药【各一两】胡粉【五钱】
　　右为末炼蜜丸如黍米大每服十粒煎黒豆汤下兼磨化涂抺头上
　　神効黒豆膏　治小儿脑疳头髪连根作穗子脱落不生兼白秃疮发不生者并宜用生发
　　黒豆【三合】苣胜【三合】诃梨勒皮【一两】
　　右罗为末以水拌匀内于竹筒中以乱髪塞口用煻灰内煨取油贮于甆器中先以米泔皂荚汤洗头拭干涂之日再用十日发生
　　又方　兼治小儿头秃疮苦痒
　　葛根末【一方用野葛末】猪脂　羊脂【已上各二两】
　　右于铫子内以慢火熬成膏收于甆合中每取一钱涂摩头上再用不过五七度取効
　　香薷煎　治小儿白秃不生发燥痒并出汁惨痛
　　陈香薷【二两】胡粉【一两】猪脂【半两】
　　右以水一大盏煎香薷取汁三分去滓以胡粉猪脂相和令匀涂于头上再用之即生一方有黄丹无胡粉
　　治少小头不生髪一物楸叶方【出圣惠方】
　　取楸叶取汁傅头上立生
　　治小儿头不生髪方【出圣惠方】
　　烧鲫鱼灰末以酱汁和傅之
　　治头秃发不生白秃者【出肘后方】
　　用椿楸桃叶心取汁傅之立生
　　治小儿白秃髪不生【出肘后方】
　　用腊月猪屎烧末傅之油调亦得
　　蔓菁子散【出圣惠方】治小儿头秃不生发苦痒
　　取蔓菁子捣为末以猪脂调涂于秃处佳
　　又方【出圣惠方】
　　取贯众烧灰细研以油调傅之
　　又方【出圣惠方】
　　用麻子一升熬黒压取脂傅头上良
　　又方【出圣惠方】
　　用盐汤洗之生油和蒲苇灰傅之
　　又方【出圣惠方】
　　用鴈脂傅之佳
　　长毛发【出本草】
　　以物灼饮饭时取甑气水沐头令发长宻黒润朝取梳小儿头有益
　　解颅【附论】
