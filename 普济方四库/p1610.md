<!-- { "loadSidebar": true } -->
　　药不与病相会致令病连滞不已乍瘥乍剧或热败坏之证无常是也　又小儿伤寒时气病兼疟疾时气之病又兼疟者是日数未满本常壮热而邪不退或乗于隂或乗于阳其乗于阳阳浮则热其乗于阴阴浮则寒阴阳之气为邪所并互相乗加故发寒热成疟也　又小儿时气病得吐下后犹热候时气之病得吐下之后壮热犹不歇者是膓胃宿虚而又吐利则为重虚其热乗虚而入里则表里俱热停滞不歇故虽吐下而犹热也巢氏病源小儿病后不嗜食面青时气病热渴之后不嗜食而面青者是胃内余热未尽气满故不嗜食也诸阳之病俱上荣于面阳虚未复本滞风邪风邪挟冷冷于血气故令面青也　又小儿时气病发复候时气之病发复者是热之后气血未和腑臓热势未尽或起早劳动或饮食不节故其病重发谓之复也然发复多重初病者血气已虚重伤故也　婴童宝鉴小儿时气歌时气皆因节令违头疼壮热汗微微良工若欲看形候须作伤寒病有归　攻热毒还从腑气便成结热在膓中　周身苦热多烦渴便溺时兼不得通时气还须趂早医变为败气切须知乍寒乍热无常度时减时增体渐羸　谁言吐下热无余只为元因腑臓虚热盛更虚皮肉涩至令烦渴燥难除　阴阳邪气两相并臓腑阴阳彼此争发作有期名是疟直须疗理禁时行时气虽然已渐停犹多余热体伶仃心胸气满还憎
　　食夹冷须忧面色青　石壁经夜热昼凉歌夜间遍体热如汤才到天明又复凉非是鬼神为祟祸都縁臓腑有风伤先将妙药清脾臓次用神方泻大膓患候但观喉动更看眼急鼻梁光须知此病瘟疫辨别分明医信良此内因伤物外因伤邪所致也先当表散其毒邪次用药去其积亦主至夜多汗只在其头额上有之亦口中涎响也脾风则然多言有祸祟非也更请细看前候盖此病縁过饥后冷食滞脾胃气不行于诸经夜热昼凉先进南星丸与三五服后进防榔散相间与服然后平和又须当与白丁香膏服或只以磨积方调气只不得便取利难止为肚大恐成疳疾也
　　方
　　人参散　治解利伤寒四时疫气上焦虚弱心神恍惚脾胃不和饮食无味口苦舌干浑身烦热
　　人参　茯苓　羗活　桔梗　知母　麻黄【去根节】枳殻【麸炒去瓤】甘草【炙】川芎　陈皮【去白】白术　厚朴【姜汁制】茱萸【水煑】桂心【不见火】前胡　苍术　甘草【节】独活
　　右等分为末每服二钱水一盏姜煎七分如要出汗防白豆豉生姜煎服嗽入杏仁麻黄同煎小儿入薄荷煎妇人止入生姜煎祛疟用桃柳条二十七节同煎
　　葛根散　治小儿头疼时气体热烦渴
　　葛根【剉】麦门冬【去心各三分】黄芩　赤芍药　人参【去芦头】犀角【屑】甘草【炙微赤剉】川升麻【各半两】石膏【一两细研】
　　右为散每服一钱以水一小盏煎至五分去渣不计时候量儿大小分减温服
　　治小儿壮热时气惊悸并热疮
　　钩藤　人参　蚱蜢【炙】子芩【各一分】防风【二分】蛇脱皮【三寸炙】龙齿【四分】泽兰【二分】白密【一两汤成之】竹沥【一升】
　　右切以水三升煑取七合量儿大小细服之
　　解肌散　治小儿时气壮热头痛咳不能食
　　麻黄【三分去根节】赤芍药　贝母【炮微黄】柴胡【去苗】杏仁【汤浸去皮尖双仁麸炒微黄】葛根【半两剉】石膏【一两细研】甘草【炙微赤剉秤半两】
　　右捣筛为散每服一钱以水一小盏煎至五分去渣不计时候量儿大小分减温服
　　八味麦门冬饮子疗小儿天行壮热咳嗽心腹胀麦门冬【去心】茅根【各六分】甘草【炙】人参【各二分】紫苑　升麻　贝母　竹沥【各三分】
　　右切以水二升煑取八合分服忌如常法　细切生姜防白皮汤煎附子煮黄鸡牙硝斟酌三分入调作羮汤食防儿
　　右用附子煎汤去渣煑黄雌鸡肉入姜牙硝作羮空心服之
　　丁香丸　治积热伤寒
　　乌梅【一个切片用去土瓦焙干】丁香【三个】缩砂【四个去殻】巴豆【两个去殻用薜子叶打碎去巴油入鉢内研烂】
　　右除巴豆为细末入巴豆研匀却用研细百草霜和匀麫糊为丸如小菉豆大一歳一丸米汤服下积块不妨常服有功
　　小麦煎汤　治小儿积食夹惊伤寒正受伤寒咳嗽夜热昼凉伤风疮疹之疾大効
　　麻黄【半两去节汤炮】白术【炮】干葛【二钱半】白茯苓　甘草【各二钱半】
　　右防咀入麦子二十一粒同煎一方用防白二寸煎服
　　伤风【附论】
　　夫伤风贪睡口中气热呵欠烦闷当发散与大青膏解不散有积食当下大黄丸主之大饮水不止而善食者可微下余不可下也伤风手足冷脾臓怯也当和脾后发散和脾益黄散发散大青膏主之伤风自利脾臓虚怯也当补脾益黄散发散大青膏主之未瘥调中丸主之证当下大黄丸主之后服温惊丸伤风腹胀脾臓虚也当补脾必不喘散后仍补脾也去胀塌气丸主之发散大青膏主之伤风兼臓兼心则惊悸兼肺则闷乱喘息气出入多欬嗽兼肾则畏明其原由毋臓虚故见也伤风下后余热以药下之太过胃中虚热饮水无已也当生胃中津液多服白术散
　　方
　　金箔丸　治小儿惊风妳食不化成外伤风壮气气麄慢风揺头口眼不开及赤白痢【方见惊风门一切惊风类】
　　消风散　治小儿因脱衣风邪伤入毛皮入于臓腑则恶冷壮热胷膈有涎目澁多睡虚风神慢一方加硃麝尤佳
　　人参　白茯苓　川芎　厚朴【制】羗活　防风蝉蜕　藿香　僵蚕【炒】陈皮　甘草　荆芥
　　右各等分为末三歳一钱茶清调下大小加减服之
　　大青膏　治伤风自利脾臓虚怯也当补脾此药主之又云肝主风实则目直大呌虚则张牙多欠胷满短气气急喘嗽故上气当发散之
　　天麻末【一钱】全蝎【去毒生半钱】硃砂【研一字匕】白附子【生一钱半】青黛【一钱研】天竺黄【一字匕研】乌梢蛇骨【酒浸焙干取末半钱】麝香【一字匕】
　　右同再研细生蜜和成膏每服半钱皂子大至一皂子大月中儿粳米大同牛黄膏温薄荷水化一处服之五歳已上同甘露散服信効方云小儿诸方书皆行于汝南钱氏其中大青膏减天麻添大青生研一分其于药味分料和制与此皆同载证治云治小儿伤风其候伸欠烦闷口中气热恶风脉浮只用薄荷汤下
　　百解散　治小儿伤风疮疹之类
　　贝母【炒黄】麦门冬【去心】川升麻【各一两】赤芍药　甘草【炙各半两】
　　右为细末每服一钱水八分一盏入竹叶二片煎至五分去渣温服
　　叶汤　治证同前
　　枣叶【一两剉细焙干】黄芩　柴胡【去苗】人参【去芦头】甘草【炙各一两】
　　右为细末每服一钱水一小盏入生姜二片煎至五分温服
　　人参生犀散　解小儿时气寒壅咳嗽痰逆喘满心忪惊悸臓腑或秘或泻调胃进食又主一切风热服寻常凉药即泻又减食矣
　　前胡【去芦八钱】桔梗【五钱】人参【去芦头三钱】甘草【炙黄二钱】杏仁【去皮尖畧晒干为末秤五钱】
　　右先将前四味为末后入杏仁再用麄罗为末每服二大钱水一盏同煎至五分去渣温别食后服一方无甘草
　　五味人参饮子　治小儿天行壮热咳嗽心腹胀满人参　甘草【炙各半两】生地黄【一两半如无只用干地黄半两】麦门冬【一两半】
　　右每服三钱水一盏入茅根半握煎至七分去渣温服
　　治小儿经热天行夜发壮热夜啼并解伤寒诸证荆芥【去枝梗】桔梗【苦者各二两】甘草【一两半】牛蒡子【二两畧焙】
　　右为末每服二钱汤防食空时服
　　芦根散　治小儿时气呕吐不止
　　生芦根　人参【去芦头各一两】竹茹【半两】
　　右细剉和匀每半服以水一小盏煎至五分去渣不计时候量儿大小分减温服
　　犀角散　治小儿心经热天行夜发壮热夜啼并解伤寒诸病
　　甘草　牛蒡子　荆芥【各等分】
　　右麄末每服一钱水八分煎至五分温服临卧食前服
　　枣叶饮子　治小儿伤寒天行五日以后热不歇
　　叶【半握】麻黄【半两】防白【切一合】
　　右豉一合以童子小便二钟煎至一盏去渣分二服
　　青木香散　疗小儿天行头痛壮热
　　青木香【六分】白檀香【三分】
　　右为细散清茶和服之以水调涂顶头痛立瘥量儿大小以意加减
　　治小儿时气　用桃叶三两捣以水五升煑十沸取汁五六遍淋之若复发烧雄鼠屎二枚水调服之圣惠方用桃叶七两水五升
　　升麻葛根汤　治大人小儿时气瘟疫头痛发热肢体烦疼及疮疹已发未发疑似之间并宜服之今人谓此药寒凉多不肯服今释其疑说并方详见伤寒内小儿量大小加减服之【一名解肌汤方见本门伤风类一方有桔梗羗活生姜煎服可加四君子汤料同等分煎一方加半夏前胡】
　　治时气咳嗽者天时冷热不调而虚得之日夜或吐不止或喘痰热壅盛至重者利之用
　　大黄　朴硝　枳实　陈皮　人参　半夏　柴胡【各等分】
　　以有胸膈烦闷不快宜服无热与痰亦不可下
　　惺惺散　治小儿伤邪瘟病时疫疮疹头痛壮热多睡潮热烦渴痰实咳嗽【方见本门伤寒类人参羗活散同】
　　温病【附论】
　　夫小儿瘟病者是因冬时严寒人有触冐之寒气入肌肉当时不即发至春得暖气而发则头痛壮热谓之温病又冬时应寒而反暖时气伤人即发亦使人头痛壮热谓之冬温病凡邪之伤人皆由触冐所以感之小儿不能触冐其乳母抱持脱衣不避风邪冷热之气所以感病也　小儿温病下利温病下利者是膓胃宿虚而感于温热之病热气入于膓胃与水谷相抟肠虚则泄故下利也　又小儿温病鼻衂候温病鼻衂者热乗于气而入血也肺主身之皮毛主于气开窍于鼻温病则邪先客皮肤而抟于气结聚成热热乗于血血得热则流散发从鼻出者为衂也凡候热病鼻欲衂或数发汗汗不出或初染病已来都不汗而鼻燥喘息鼻气有声如此者必衂也小儿衂止至一升数合热因得歇若至一斗数升则死矣　又小儿温病结胷候凡温热之病四五日之后热入里内热腹满者宜下之若热未入里而下之早者里虚气逆热结胷上则胷痞满短气谓之结胷也
　　方
　　萎汤　治风温冬温及春月中风伤寒发热头痛咽干舌强胷腹满腰脊强
　　葛根【半两】萎蕤【三分】石膏【一两】白薇　羗活　麻黄　川芎　杏仁【泡去皮尖】甘草【炙各半两】青木香【一分初春用半两寒热加芒硝大黄】
　　右防咀每服三钱水一盏煎至八分日三服
　　柴胡石膏散　治时行瘟病壮热恶风头痛体疼鼻塞咽干心胷烦满寒热徃来痰实咳嗽涕唾稠黏柴胡【去苗】石膏　前胡【去苗】干葛【剉】赤芍药【各五十两】升麻【二十五两】黄芩　桑白皮【剉】
　　右为麄末每服二钱水一盏入生姜三片豉十余粒同煎七分去滓稍热服小儿分作三服更量大小加减不计时候
　　甘桂汤　治春间疫气欲作先为气壅畏风痰嗽头昏鼻塞困闷是其疾也当先以甘桂汤理之凡春气动先以此汤驱之大人小儿皆可服
　　甘草【炙】官桂【去皮】五味子　黄芩【各一两】柴胡【四两】
