<!-- { "loadSidebar": true } -->
　　夫急惊因闻大声而发或大声搐发过则如故此无隂也当下利惊丸主之小儿急惊者本因热生于心身热面赤饮引口中热气大小便黄赤热则搐也葢热甚则生风风属肝此阳盛隂虚也故利惊丸主之以消其痰热不可与巴豆及凉药大下之恐体虚难受也小儿客痰热于心胃因闻声非常则动而惊搐矣若热极虽不闻声其惊亦自发也慢惊病因泻或吐后脾胃虚损遍身冷口鼻气出亦冷手足时掣疭昏睡无时此儿无阳也括蒌汤主之大凡隂阳异证切须辨治之急惊合凉泻慢惊合温补世俗方症多不分别贻误小儿甚多又小儿伤于风病吐泻医谓脾虚以温补之不以清凉之药治之不能察其本来之病而任意乱攻之因脾气本虚内不能散外不能解变为慢风其证多睡露睛身温风在脾胃故大便不聚而泻当去脾间风风退则利止以宣风散主之后用史君子丸补其胃亦有吐利久不瘥者脾虚生风而成散慢惊○惊癎早发搐目作左视无声右视有声晩搐目右视无声左视有声相胜故也○早晨发搐因潮热当卯辰时骨身壮热上视手足动揺口内生热涎项颈急此肝旺当补肾也地黄丸治肝泻青丸主之早发搐因潮热巳午未时搐发心神惊悸目上视白睛赤色牙关紧口内涎手足动揺此心旺也当补肝治心导赤散凉惊丸补肝地黄丸主之○日晚发搐因潮热申酉戌时不甚搐而喘目微斜视身如热火旺露晴手足冷大便淡黄水是肺旺当补脾益黄散治肝泻青丸治之心导赤散主之○夜间发搐因潮热亥子丑时不甚搐而卧不穏身体温壮目睛紧斜视喉中有痰大便银褐色乳食不进多睡不省当补脾治之益黄散凉惊丸主之○伤风后发搐伤风后得之口中出气热呵欠烦闷手足动揺当发散大青膏主之小儿生来怯弱者多此病也口伤食后得之身热多睡或吐不思食而发搐当先定搐退白饼子下之后服安身丸○百日内发搐真者不过三四次必死假者频发不为重真者内生惊癎假者外伤风冷葢血气未实不能胜任及发搐也欲知假者吊气出热也治之可发散大青膏主之及用涂顖浴体法昔李司户生子百日发搐三五次请二医治或作天瘹或作胎惊癎皆无效后钱氏用大青膏如小豆许作一服发之复与涂顖药敷之及浴法三日而愈何以然诸阳初生肌骨嫰怯被风伤之子不能任故发搐频发者轻何也客风在内每遇不任即搐搐稀者是内臓发病不可救也频搐者宜散风冷故用大青膏不可多服葢儿至小易虚易实多即生热止一服而已更当封浴无不效者○李寺丞子三嵗病搐自卯巳至数医不治召钱氏视之搐目右视大呌哭李曰何以搐右钱曰逆也李曰何以逆曰男为阳而本发左女为隂而发右若男目左视发搐时无声女时右视无声左视有声所以然者左肝右肺肺金肝木男目右视肺胜肝也金来刑木二臓相刑故有声也治之泻其强而补其弱实者亦当泻之肺虚不可泻肺虚之候闷乱哽气长出气此病男反女故男易治于女也假令女发搐目左视肺能胜肝若病在秋肺反不旺位肝独旺故哭呌当大泻其肝然后续治心肝所以俱主目反右视者乃肝失其主也凡搐者风热相于内风属肝故引之见于目也钱氏用泻肝汤泻之二日不闷乱当知肝病退后用地黄丸补肾三服后用泻青凉惊丸各二服大凡用泻心肝药五日方愈不妄治也又言肺虚不可泻者何也曰设令男目右视木反尅金肝木胜金是以泻肝若更病在春夏金气极虚当补其肺慎勿泻也○凡治急慢惊风合温补此法古人多用凡药性凉者不可泛用宜审别之钱氏云急惊合凉泻慢惊风合温补此是定法也其间有急惊凉泻不愈变为慢惊有慢惊温补而不愈者变为急惊至相更变者亦多矣所以古人撰一方药治急慢惊前后互变之证具有义理惜乎当时有失详注而两交互者宜用通治急慢药○急惊变为慢惊者因壮热精神恍惚忽发惊搐医以吐下药太过多以凉惊药不愈荏苒经曰脾虚不实嗜睡露睛涎鸣气麄肠腹冷疼时作瘈疭此急惊变成慢惊也张氏云急惊风进退不定荏苒经曰乍静乍发呕吐痰涎气鸣潮搐为慢惊○慢惊变为急惊者因伤乳食或吐或泻时作瘛疭医以温热药太过以暖惊药不愈体热涎盛面赤红大便不通小便赤澁舌白唇红或发惊搐此慢惊变成急惊也钱氏云慢惊多因性太温及热药治之有惊未退而别生热证者有病愈而致热证者有反为惊者甚多已上二证互相更变者葢小儿易虚易实也手指搐握拳者有隂阳两证隂者拇指在内阳者拇指在外阳拳者顺隂拳者逆也○夫因惊则气乱故上下不通并于中焦气壅则痰聚不散故气结噎哽抑而虚叹此惊之先兆也○有久患癎疾者必须哽气实者天霜散吐之散风散吐涎或珍珠丸利惊丸下涎问命散吹鼻令关膈通利更与安神膏补之琥珀散除惊风虚者对证用药○验惊搐先证目鲜眨目青目斜目闘目瞪声嗄声颤声轻咂口弄舌卷舌露筋虚气哽气噎气撮唇舌忽然定睛吐涎吐沬抝颈仰身揺头擦面藏头畏明手挛手颤脚弓不伸忽撩忽乱精神恍惚失张失智眠睡不宁睡中喜笑因忧齿龈心躁烦热啼哭咬人脸面弄色或红或青伸舒用力微作声以上诸般证不待日久必惊癎病湏预防之驱兼风膏琥珀散更择对证药频服频哯乳大便青吐痰吐食泻酸泻醒吐涎多因泻久脱形昼眼黙夜起频动痢无度涎喘作声虚肿臓冷盗汗骨蒸诸窍失血口渴无津液以上诸病证如或迁延日久必成慢惊湏预防之安神膏琥珀散更择对证药治之○活防口议云惊者緫名也婴孩小儿心气不足智志率伏恍惚无定神不守舎怯人怕物渐成怖畏怖畏之盛已作恐惧恐惧之多乃抱怔忪怔忪之久则自愓愕愓愕既久瘈疭遂作斯乃心气不足即为生风之渐但其间自分轻重耳又有心气虚弱暴触作惊更不由渐便即面青而唇白甚则定睛直视目无所覩听之閧瞆耳无所闻精神顿亡心智全失及至良久不能收敛不究其致此之由何以治之盖小儿五脏六腑虚处受惊最易作疾世之防防者多因乳母不意之间耗动其心气乃以渐而作惊焉大凡小儿之惊因水火所加者悸也自跌扑所致者恐也自人物所触者愕也不散欝欝闷于胸中者怔忪也由是观之可见积惊难散皆由平日气壅痰聚不能自化一有震动则乘虚而生其心如恐恐悸悸者盖亦不能自知矣不能自知所以常生怖畏且不惟怖畏之心常在其中懐无以自遣偶因触动心神其心惊其肝生风其肺生痰其脾作热四证相临重者先所以耳目失常形神顿变有卒不可禁者假如雷声霹至响不为咎者何葢声相应情无所加矣惟有小儿在僻静处或神庙中存怖畏之时忽被无知小人戯呌鬼来令小儿奔走无门惊气入心若不速利其惊气少顷则指甲黒唇青致成重害不可得疗自古及今调理婴孩最为难事悉皆凭药取愈其惊风至难也慢惊又难也慢脾尤难也○急惊头额角心背原被灸了者次定发癎不可救尝谓风癎可灸惊热不可灸葢风与癎痰涎壅盛凝滞胸膛昏乱不能知心如所失暨灸着穴痰化散心窍开即渐安愈惊之与热心神常开知被灸忍痛不胜惊悸转盛其痰差重所以用艾在先药必不效惊风痰气未尝见因灸而活每见老妪鄙妇无术只投艾炷儿生三日五日之间便以艾烧之不惟失穴因痛増悸经络未分如何愈病智者详慎不可炷灸○小儿急慢惊风所谓隂阳癎是尔急者热属阳阳盛而隂亏慢者寒属隂阳亏而隂盛阳动而躁疾隂静而迟缓其咎也皆因臓腑虚而得之虚能热热则生风是以脾热则风生于脾肺热则风生于肺心亦然天官医疾注云肺气热心气也惊风痰热合为四证于是八生焉搐搦掣颤反引窜视曰八凡搭眼揺头张口出舌面青唇青防青大阳印堂青筋三关虎口纹红紫或青者此皆惊风状也大抵热论虚实证别逆顺治有先后葢热实为急惊风虚热为慢惊风慢惊本无热所以发热者虚使然尔急惊属阳用药以寒慢惊属隂用药以温不可以隂阳无别故曰热论虚实者此也男搐左视左女搐右视右男眼上窜女眼下窜男握拇指出外女握拇指入里男引手挽左直右曲女引手挽右直左曲凡此顺反之则逆亦有先搐左而后双搐者但搐顺则无声搐逆则有声其指纹形如挛弓入里者顺出外者逆出入相半者难疗目属肝肝受风热则目直视或上窜或两眦频搭上下睑赤五心烦热之证却不发搐必挟心热则肝火心风二者交争而发搐也但窜视直与泻青丸更加发搐者以导赤散兼之大抵肝风心火乃受病之处泻青丸去肝气导赤散兼之又能降心火防防新书以为要药故曰别逆顺者此也阳病隂脉隂病阳脉亦为反症热盛生风风盛发搐先于截风治风先于利惊治惊先于豁痰治痰先于解热若四证俱有又当兼施并理一或有遗必生他证故曰治有先后者此也纲领如此若析急慢脾风而言之则暴烈者为急惊沉重者为慢惊而慢脾则重而深矣急惊之候牙关紧急壮热涎潮窜视反张搐搦颤动更兼十指开合唇口撮眼眨引颈并口中热气颊赤唇红大小便黄赤其脉浮数洪紧葢由内外有实热外挟风邪心家受热而积惊肝家受风而发搐肝风心火二臓交争血乱气并痰涎壅塞所以百脉凝滞关窍不通风气蕃盛而无所澁故暴烈也治法大要用药有次序通关以后且与截风定搐痰热尚作乃下之痰热一泄又须急与和胃定心之剂如搐定而痰热无多则但用轻药消痰除热可也然急惊虽当下切不可过用寒凉及铅粉巴硝辈荡涤太骤水银轻粉巴豆芒硝鈆霜蟾酥脑麝等剂医家不得已用之仅去疾即止或不当用而用或当用而过焉往往由此成慢惊矣下痰热不妨用银粉巴硝但能斟酌审量可也欲下之法须当审问前日已下未下或曾经吐泻否已下及吐泻者不可再下但驱风化痰消热而已大约痰热十分且泄其三之二下剂中须以枳殻菖蒲寛气通心之类佐之葢急惊急在一时治之不可寛缓稍缓则证候转深若一时体认未明又不可妄施药饵截风定搐先与通关惊辈次则人参羗活散截风丸一字散阳癎散擒风汤定搐散泻青丸木通青宁散阿胶散宜急择用下剂有三轻下则用定命散防风利惊防风汤宣风散枳殻散小柴胡汤辈稍重下则用揭风汤硃砂踈风散柴胡加大黄汤重下则用青金丹天麻丸芦荟丸牛黄凉膏丸千金散王监惊黒丸辈后和气助胃气如生气散银白散茯苓二陈汤异功散天麻苏合香丸参苓白术散和中散醒脾散之类皆可选用定志宁神则以定志丸温胆汤定心丸栢枝膏与之他如太乙保生丹聚寳丹蝉蝎散不冷不热祛风镇惊之剂又当继此以防其再发也下之后诸证犹存者未易痊愈更勿再下当作慢惊理之其有搐搦反张斜视而牙关不紧口无痰涎者未可直以为惊风恐是伤风伤寒伤食三等证变成夹惊如彼钱氏假搐之説伤风夹惊神困昏悸头疼气壅先用人参羗活散惺惺散消风散辈微取其表次与天麻防风丸伤食夹惊身热温壮或吐不思食大便酸臭先用人参羗活散加青皮紫苏取表消积次用驱风镇惊之剂凡搐搦者不可把握但持之否则风癎逆入经络遂使手足拘挛以成废疾此治急惊之要也慢惊之或吐或泻涎鸣微喘眼开神缓睡则露睛惊跳搐搦乍发乍静或身热或身冷或四肢热口鼻气热面色淡白淡青眉间唇间或青或黯其脉沉迟散缓葢由急惊过用寒凉或转下大骤变成之又有吐利不止而成者有气虚暴吐泻而成者钱氏云夏月脾胃伏热大吐泻者当解暑热不可専止吐泻有脏腑虚洞泄成者邪入于肠胃故大便不足而泻有久痢气脱成者有下积取泻成者有吐血与防血成者有感风不解误药成者有伤寒变成隂症者有得之久嗽作癎不已者有得之虫积冲心者有得之目肿疝气腹痛者其或日夜汗出脾困多睡烦躁引饮四肢浮肿大小便闭丹瘤肿毒龙带纒腰走马急疳并慢候惟吐泻积痢或虚致之则证变甚速才经吐泻便是慢惊须用温中扶里或搐来紧急及慢惊初尚有阳证不可作急惊用药世言搐慢惊非也若泥此徃徃指慢脾为慢惊矣凡慢惊男子以泻得之为重女子以吐得之为重治法大要须当审问源流不可槩曰慢证如吐泻得之则理中汤加木香以温其中五苓散以撙其水臓寒洞泄得之则先与术附汤下积取转得之则先与调气散外感寒邪得之则先与桂枝汤解肌汤辈其他可以类推矣然慢惊虽属隂亦须凖较隂阳亏盛浅深如何不可纯用温汤及燥烈大热之剂惟于生胃气中加以截风定搐如全蝎花蛇僵蚕白附天麻南星辈为良方慢惊而尚有阳证者八候尚在必回阳但与截风调慢可冷可热均平隂阳而已太一保生丹聚寳丹蝉蝎散神保既济丹来复丹王氏惺惺散醒脾散大醒肝散温白丸可选用之若阳亏隂盛病已过纯属慢惊无搐掣反引窜视之证而但昏沉者与星香全蝎散定命饮四圣散乌蛇四君子汤天南星散乌沉香全散之属若手足冷者方可回阳用硫黄附子慢惊下痰身暖者天南星丸苏合香丸白丸子痰盛者神保既济丹礞石散虚甚而不可下痰者灵脂丸七珍丸如脑麝银粉铅霜寒凉通关利肠辈一切禁止麝虽温然性属隂能化阳通腠其有阳已隂或者不知但有见引搐误用脑麝银粉及寒凉辈必为慢脾隂逆症慢惊之候其眼半开半合则当预作慢脾风调理之于斯时也隂气易盛倘时刻少延则药力不及频并投药则势又不可才进一二剂须审有无变稍定则和平为愈势笃则以刚剂投之此治急慢惊之大要然也慢脾之候面青额汗舌短头低眼合不开困睡中揺头吐舌频呕腥臭噤口咬牙手足微搐而不收或身冷或身温而四肢冷其脉沉微隂气极盛胃气极虚十活一二葢由慢惊之后吐泻损脾脾虚已极总归处虚为脾所受故曰脾风若逐风则无风可逐疗惊则无惊可疗但脾间虚弱痰涎往来其眼合者脾气困乏神志沉迷痰涎凝滞然则世所谓慢风难疗者慢脾风是也慢风一名虚风凡小儿或吐或泻之后面色虚黄大势虚损若因虚而发热继此而得慢脾风才见揺头斜视以手摸人昏困喜睡额上汗多身亦粘汗其声沉小而焦即是脾风之证不必歴由急慢风次而至又当识之治法大要生胃回阳黒附汤川乌散金疫丹白丸子各半生附四君子汤可斟酌用胃气渐复则异功散辈温平而调理之如蝎附散灵砂等亦可用若其眼半开半合手足不冷证候尚在慢惊则勿回阳或已入慢脾而阳气未甚脱者亦不可用硫黄附子凢服回阳汤剂手足渐暖者仍以醒脾散等继其后以调之慢脾下痰轻者神保既济丹白蚕丸重者辰砂膏甚则七寳妙香散慢惊慢脾证候诸药不效者如有太冲脉则取百会穴灸之此治慢脾风之大要然也虽然小儿有病问之则防不能言望之易惊易喜诊之则或慢或动自六嵗已下黄帝不载其説者以其难也又痓痉发癎卒中天瘹撮口亦风之种类焉痓者手足冰冷痉者举身僵仆痓痉本一病当分阳刚隂柔柔者有汗肢体强直腰身反张甚于风癎大扺不治癎者目瞪涎流神气欝结四体不收沉黙昏溃似死其声恶呌身软时醒有声者为癎身强不醒无声者为痓痉凢治惊遇咬牙啼呌者须与通心利小便剂癎亦多种钱氏有羊牛鸡犬猪之説大扺以惊风食三证分别治之中风者五臓各有脉证随五臓证施以灸法其科大同特小小分别耳天瘹者身体壮热翻眼擡头手足搐掣其状如鱼之钓又内瘹肠痛多啼唇黒隂肿伛偻反张眼有红筋血斑乃寒热壅结兼惊得之撮口者一月内之惊疾脐风锁肚瘹卵疝俱至撮口葢风入心脾故令小儿气促口撮如囊而不乳也其初生百日频频吐乳呵吹嚏喷睡里多惊眼翻肚胀手足缓怠烦躁多喘者当作胎惊风理之又有变蒸亦发微惊不治自愈又疮痘欲发亦或搐掣如风口鼻冷尻冷耳后有红缕者必是疮痘之证切不可以脑麝开腠及银粉巴豆硝大下而寒凉之是则辨之不可不审也至若眼防无光黒睛无瞳人爪甲青黒四体垂亸一臓气絶不可勉强下药面赤如绯面青背冷目仰手足冷目青腹胀胸髙手拏胸膈唇舌鼻青黒鱼口气麄瞪眼颈仰啼哭无泪冷汗不止汗出如珠如油睛青泻紫黒血涎沫时流吐舌出口咬人五哽五冷五干皆恶证也急惊眼时翻转口中出血两足摆跳腹肚搐动或神缓而摸体寻衣或搐定而神昏气促喷药不下通关不心中痛絶忽大呌者难愈慢惊四肢厥冷泄泻加嗽面黯唇惨冐痛无声两脇动气口生疮胃闭损也发直揺头眼睛睁不转涎鸣喘噎口眼手足一边牵引者难痊慢脾身冷粘汗僵卧如尸喘嗽项软大小便不禁背曲口噤头揺者最难为力或者慢惊欲絶之时虚痰上攻咽喉气呼吸麄大脉浮数是谓隂盛类阳错认此为阳气因后直与峻药下痰痰随药下气随痰絶人以医杀咎之此则不识覆灯将絶之证虽不下药亦无生意矣又有喉中痰涎声如拽锯一两日间但闭目不得开者此为虚候之极痰盛塞其气然也若徒下痰亦未可保姑以苏合香丸白丸子辈与之他如急惊安静之后两日再发面色变易又三四日定而复发其后淹延必至沉重若急惊证候徒知定搐不去惊热才见安定遂指为安未防复搐是为过街候若慢惊之候服药已瘥尚须调理数日不知者竟忘攻治终必复发或成废疾是则体认之不可不预精也
