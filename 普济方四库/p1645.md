<!-- { "loadSidebar": true } -->
　　已上诸候二十余条皆癎之初也见其候便爪其阳脉所应灸之皆重手令儿骤○及足絶脉亦依方与汤瞳子直视动转腹满防下血身热口噤不食乳角弓反张强汗出发热嗜卧不悟手足掣疭喜惊凡八条癎之极者也如有此非复汤爪所能救便当时灸之若病家始发便来请师师可诊候当审其发作次序治之以其节度首尾取瘥也病家已经无次序不能制病病又变异其本后师更不知其前症虚实祗据后症求治亦不得瘥也要须尽问察之道前师诊治源流当仿其意以为治乃无逆耳前师处汤本应数剂乃瘥而病家服一两剂未效便谓不验矣已后更问他师不寻前人后人不知次序而更为治尽反前师此治之弊也或前已下之后又当以和平之剂接补之或有症应下而前未下者或前治寒温失度后人调治是为治败病皆须的确然后无误不依次第及不审察必重弊也钱氏云广亲太尉七嵗潮热数日欲愈钱谓其父三大王曰七使潮热将安八使预防惊搐王怒曰但使七使愈勿言八使病钱曰八使过来日午间即无苦也次日午前果作急搐召钱治之三日愈盖预见其目直视而顋赤必肝心俱热更坐石枕子乃欲冷此热甚也肌肤素肥盛脉又急促故必惊搐所言午时者自寅至午皆心肝所用事时治之泻心肝补肾自安矣东都王氏子吐泻诸医用药下之至虚变慢惊其候睡露睛手足瘈疭而身冷钱曰此慢惊也与括蒌汤其子胃气实即目开而身温王疑其子不大小便令诸医以药利之医用王不留散等数服不利而身复冷令钱氏利小便钱曰不当利小便利之必身冷一二日已身冷矣因抱出钱曰不能食而胃中虚若利大小便即死久则脾肾俱虚当身冷而目闭幸胎气实而难衰也钱用益广散使君子丸四服令微饮食至日午果能食所以然者谓利大小便脾胃虚寒当补脾不可别攻也后又不语医作失音治之钱曰既失音岂开目而能饮食又牙不噤而口不也诸医不能晓钱以地黄补肾所以然者用清药利小便致脾肾俱虚今脾已实肾尚虚故补肾必安治之半月而能言一月而痊也○吐虚者慢惊风泻虚者慢脾风吐泻虚者曰隂癎壮热搐掣曰阳癎慢惊风眼偏喜开慢脾风眼偏喜闭隂癎眼半开半闭阳癎半鲜半青急惊风十生一死慢惊风千死一生○风癎者因将养失度血气不和或厚衣汗出腠理开舒风邪入名之曰风癎其病在肝肝主风验其证目青面红发搐是也驱风膏大青膏琥珀散镇惊药有热四顺饮退后与利惊丸下涎惊癎者因血气盛实脏腑生热或惊怖大啼精神伤动外邪所入名其症曰惊癎其病在心心主惊验其证忽然呌声发搐是也琥珀散红龙散镇心丸有热四顺饮利惊丸下之食癎者因乳食过多伤动脾与胃或食停中脘内生痰热气逆上冲名其症曰食癎其病在脾脾纳食验其证爱吐气即发搐是也此病或大便酸臭紫霜丸下之以惊药其食癎遇伤饱复作宜下三证大同小异并属阳也各目睛鲜斜手足潮搐或作猪声发过即瘥皆十生一死也所以阳癎眼半鲜半青者是肝有风热飞仙论云目鲜则肝有风钱氏云目青者肝有热大抵阳癎欲发先眼目青鲜其间有因惊食交互致热盛则生风风属于肝肝有风则旺于心火心火盛则镕动肺金生痰壅或闻大声或大惊而发搐者有热极虽不闻声及惊亦自发搐葢风热盛故也○慢惊者因久吐而胃气先虚胃与肺母子也母虚亦令子衰二经虚则生黏痰者脾胃所出也痰则凝滞在于咽喉如牵锯之声时复瘈疭是也所以慢惊风偏喜开者胃虚生风通真子云风能动能开慢脾者因久泻而脾气先虚脾与肺子母也母虚亦令子衰二经俱虚则生顽涎者脾肺所出也涎则溢流于咽喉如水鸡之声时复瘈疭是也所谓慢脾之风眼偏喜开者惊气入脾通真子云气能静能闭隂癎吐泻之久脾胃俱虚脾与胃表里也二经俱虚则生痰顽涎相纒如胶塞于咽喉故声鸣而喘时复手足颤揺或如角弓之反张是也所以隂癎眼半开半闭者是风气并行脾胃○三证似同而异并属隂也各目睛昏晕背脊强直或作鸦声发频难差皆十死一生也凡慢有汗多死仲景云不得有汗葢隂证无汗有汗者亡阳古人説慢惊瘈疭是似搐不搐其间亦有慢惊如急搐者是死期之速也有嗽变惊者详审治之○身热脉浮精神恍惚或吐或泻不思饮食发搐即是半阳半隂合病身凉脉沉精神倦怠不吐不泻又能乳食发搐者亦是半隂半阳合病正是伤寒半是表半是里之义也○隂癎瘥后复发多死设有安者必须眼目少精神语言不正或口有痰涎流溢頥下或手足偏废阳癎瘥后复多涎縁惊风有三种所作忽发癎荏苒失治风涎流滞心包络间或因惊而再发或感风而发或伤食而发过如旧或进退不定潮作有时也○夫癫狂癎痉始本于心心者精神之舍智意之源常欲安静无诸触犯疾何及焉若邪积于内热抟于外脾胃因虚不能尅制肾水上刑于心火隂阳并防遂致精神失守恍惚多惊癫狂癎痉之疾所由而生葢重隂则癫重阳则狂癎则身软而醒痉则身强而昏癫之来也发则异常或歌或哭乍喜乍悲狂之证也妄言不食而歌弃衣而走癎者发则卧地嚼舌吐沫或作猪声痉则腰背仰折状如反弓痰壅而厥良由风涎流滞心络故也已而失治损伤于心心伤则神去神去则死也设有安者则语澁少神或缓弱为废人○小儿惊啼睡中四肢掣动变蒸未解慎勿针灸爪之也动其百脉因惊成癎也唯隂癎噤痉可针灸之尔○凡小儿如有小疾早为寻医勿致稽迟皆能害命凡有数疾灸而不治尽变为癎壮热灸不治为癎夹惊伤不瘥为癎痰饮不瘥为癎洞泄不止为癎咳不止为癎夜啼不瘥为癎客忤发不止为癎霍乱吐泻不止为癎哯乳不瘥为癎脐疮不干常有黄水出灸则为癎已上病状皆能变为癎疾也○小儿惊不医者成风风不医者成癎癎不医者成痉既成痉则难以用药癎亦分数种有惊风癎因惊即发有乳风癎食乳冲肺即发发即吐乳不食有肝风癎四季多即寒热口噤有肺风癎冬月多发发即口噤面黒大抵癎病不能害命只邪气在心头重呕吐常服镇心汤药如觉发时一边手足动当吐吐后觉麻癖不能举手兼説话亦不分晓牙齿皆黒此风涎及邪气闭塞窍内也凡诸癎正发手足掣缩慎勿捉持之致令曲戾不随也凡癎病有数般不可尽述且説五脏表里受风形状初受惊癎目反视踞坐举头唇皮青色面青黄此乃病于肝若唇黒眼慢旬日死风癎口吐白沫已受心脏放齿咬人或即口颊手指青黒似醒似若指黒色面青黒乃五日内死脐风发癎面虚肿搐搦手足摇动两脸白病已肺面如土色七日而死搐搦或梦中啼哭下齿咬人不似慢惊状若眉带黒色病入肾肾已絶旬日死脾癎之状喉如锯鸣多睡不进乳口干唇赤眼白多此病旦夕而死肝癎之为病青目反视手足摇心癎之为病面赤心下有热短气息微数脾癎之为病面黄腹大喜痢肺癎之为病面目白口沫出肾癎之为病面黒目正直视不摇如尸状膈癎之为病目反四肢不举肠癎之为病张口摇头马鸣欲反折牛癎之为病目正直视腹胀羊癎之为病喜目吐舌猪癎之为病喜吐沫犬癎之为病手屈拳挛鸡癎之为病摇头反折喜惊自摇又有乌癎唇口撮聚目手俱摇蛇癎身软头举吐舌视人牛癎即牛声马癎即马嘶狗癎即犬吠羊癎即羊鸣鸡癎即鸡鸣五癎病者腑脏相引邪气盈起寒厥口吐沫须臾如苏复作神效雄黄丸方与钱氏五色丸同但济水银用八分耳○中记曰天下有女鸟一名姑获又名钩鬼星也喜以隂雨夜过飞鸣徘徊人村里呼得来也是鸟纯雌无雄不产喜落毛羽于中庭置入儿衣中便使儿作癎必死即化为其鬼也是以小儿生至十嵗衣裳不可露也八月尤忌之○癎有八候前曰仆后曰僵昼曰阳夜曰隂骂人曰癫笑人曰邪一日十数次发曰癎小年有此患曰呆○葢阳证不可用温隂证不可用寒风癎则先为之散风惊癎则先为之利惊食癎则先为之消积总以定癎等剂主之若脏若腑一隂一阳是固不可无别大槩血滞心窍邪气在心积惊成癎通行心经调平心血顺气豁痰又其要也若见小儿有热有痰不欲乳哺眠睡不安常惊悸此皆发癎之渐也即以紫霜丸导之时间量与紫霜丸减其盛气则无惊癎风癎内瘹之患癎瘖不能言者南星炮为末雄猪胆汁调和少许啖之輙效钱氏五癎丸并南星散以菖蒲汤调下甘遂猪心汤以和苏合香丸皆治癎之要药也
　　一切癎
　　方
　　返防丹【和济方】　治小儿诸风癫癎潮热发瘈疭口眼相引项背强直牙关急目睛上视及诸病久虚变生虚风多睡昏困荏苒不解速宜服之
　　当归【酒浸切焙微炒】　乌犀【镑各二两】　干姜【焙】　枳殻【去穰麦炒】白术【酒浸一宿微炒】　人参【去芦】　木香【不见火】　茯苓【去皮】丁香【不见火】　厚朴【去皮姜汁炙熟】　藁本【去土】　天竺黄【细研】桑螵蛸【微炒】　败【酒醋涂炙黄】　蔓荆子【去白】　何首乌【泔浸一宿煮过火焙】　白芷　虎骨【酒浸炙令黄】　晩蚕蛾【微炒】缩砂仁【各三分】　麻黄【去根节】　麝香【研】　羗活【去芦】羚羊角【镑各一两】　半夏【汤洗七次姜汁浸三宿焙干炒黄】　川乌头【烧令通红勿令烟尽入地坑以新土围食顷】　白花蛇【酒浸一宿炙令熟去皮骨用肉】防风【去芦】　白僵蚕【去丝嘴微炒】　防榔　白附子【微炮】天南星【汤洗生姜自然汁煮软切焙炒黄】　藿香叶【去土】　阿胶【碎炒】萆薢【微炙】　肉桂【去麄皮】　细辛【去苗】　陈皮【去穰微炒】　槐胶　乌蛇【酒浸一宿炙熟取肉用】　沉香【不见火】　干蝎【微炙】独活【去苗】　天麻【酒浸切焙各一两】　硃砂【细研水飞】　石斛【去根】雄黄【细研水飞】　肉豆防【去殻微炒】　牛黄【别研】　龙脑【别研】水银　附子【水浸后炮去皮脐】　蝉殻【去土微炒】　川芎【各半两】乌鸦【一个去嘴趐足】　腻粉【别研一分】　狐肝【三具腊月采取同乌鸦一个入新瓮内以瓦盆葢头泥固济炭火一觔烧令通赤烟尽出候冷研细用】　硫黄【研细用甆盏盛慢火养成汁入水银急炒如青泥成沙再研半两】　金箔【二十片为衣】
　　右如法修事捣研令细炼白蜜合和入酥再捣三五千下丸如梧桐子大每一嵗儿一丸温薄荷自然汁化下不计时候
　　丹砂丸【一名虎睛丸圣惠方】　治小儿一嵗至十嵗发癎成癫发动无时口吐白沫遗失大小便
　　丹砂【研】　天麻　露蜂房【微炙】　麻黄【去节】　黄芩【去黒心】　钓藤【各半两】　甘草【炙剉】　防葵【炒】　大黄【炒】蚱蝉【去头足炙】　龙齿【研】　山栀子【各一两】　银箔【十片细研】虎睛【研一对】　羗活【去芦头】　柴胡【去苗】　白鲜皮　升麻　雷丸【炒】　沙参【各三分】　石膏【研一两一分】　蛇蜕皮【炙黄】　麝香【研】　细辛【去苗叶】　牛黄【研各一分】
　　右捣研为末炼蜜为丸如菉豆大每服一嵗儿三丸二嵗至三嵗五丸四嵗至五嵗七丸六嵗至十嵗十丸并用米饮下空心午间临卧各一服一方无细辛
