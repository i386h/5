<!-- { "loadSidebar": true } -->
　　夫三焦有名无形主持诸气以象三才之用故呼吸升降水谷往来皆待此以通逹是以上焦在心下主内而不出中焦在胃脘主腐熟水谷下焦在脐下主分别清浊出而不内统而论之三者之用又本于中焦中焦者胃脘也天五之冲气隂阳清浊自此而分十二经络所自始或不得其平则有寒热偏胜虚实不同荣卫滞澁清浊不分而生诸病矣故曰气防三焦手少阳脉通于膻中膻中臣使之官为气之海审此则知中焦者为冲和之本　古人谓左肾为肾脏其腑膀胱右肾为命门其腑三焦三焦者有脂膜如手大正与膀胱相对有二白脉自中出夹脊而上贯于脑所以经云丈夫藏精女子系胞以理推之三焦当如上说有形可见为是扁鹊乃云三焦有位无形其意以为上中二焦如沤如露下焦如渎不可遍见故曰有位无形而王叔和辈失其防意遽云无状空有名俾后辈承缪不已其名以失实矣脱果其无形尚何以藏精系胞为哉其所谓三焦者何也上焦在膻中内应心中焦在中脘内应脾下焦在脐下即肾间动气分布人身有上中下之异方湛寂欲想不兴则精散在三焦荣华百脉及其想念一起欲火炽然翕撮三焦精气流溢并命门输防而去故号此腑为三焦耳　夫三焦者一名三闗也上焦名三管反射中焦名霍乱下焦名走哺合而为一有名无形主五脏六腑往还神道周身贯体可闻不可见和利精气决通水道息气脾胃之间不可不知也凡上焦三管反射者通三焦名中清之腑也别号玉海水道出入膀胱合者虽合而不通上中下三焦同号为孤之腑也而荣出中焦卫出上焦【荣者是络脉之气道卫者是经脉之气道】上焦如雾【雾者霏霏起上也】起于胃上管并因以上贯及布胞中走腋循足太隂之分而行还注手阳明上至舌下注足阳明常以荣卫俱行于阳二十五度行隂亦二十五度为一周日夜五十周身周而复始大防于手太隂手少阳也主心肺之病内而不出人有热则饮食下胃其气为蒸汗则出或出于面或出于背或出于身手背不循卫气之道而出葢外伤于风内开腠理毛蒸易泄卫气其病则肘挛痛食先吐而后下气不续肺膈间不得从其道名曰泄气走之故不循其道此气慓悍滑疾乍开出故厌闷所以饮食先吐而后下也寒则精神不守泄下便利语声不出若实则上絶于心若虚则饮气于肺也　中焦如沤【沤聚也言在胃如沤】起于胃中管在上焦之下此以受气变其糟粕使化为精防上注于肺脉乃化而为血奉以生身莫贵于此故独得行于经隧名曰荣气主足阳明则号曰丰隆在外踝上去踝八寸别走太阳络诸经之肺上下络太仓主熟五谷不吐不下实则热热则闭塞不通上下隔絶虚则生寒寒则洞泄便利霍乱主脾胃之病夫血与气异形而同类卫是精气荣是神气故血与气异形而同类焉夺血无汗【此是神气】越胃血【此是精气】故人有一死而无再生也由精神之气隔絶也若虚则补于胃实则泄于脾调其中和其原万不遗一也　下焦如渎【渎者如沟水絶泄也】起胃下管别廻肠注于膀胱而渗入焉故水谷常并居于胃中成糟粕而俱下于大肠主足阳明灌生津液合膀胱主出不主入别于清浊主肝肾之病也若实则大小便不通利气逆不续吐呕不禁故曰走哺若虚则大小便不止津液气絶人饮酒亦入胃谷未熟而小便独先下者何也葢酒者熟谷之液也其气悍以滑故后谷入而先谷出也所以热则泻于肝寒则补于肾　三焦病者腹胀气满小腹尤坚不得小便窘急泻则为水留则为胀候在足太阳之外大络在太阳少阳之间亦见于脉取委阳小腹病肿痛不得小便邪在三焦约取太阳大络视其结脉与厥隂小络结而血者三焦也胀气满在皮肤殻然而不坚仁存方论云尝观周子太极图曰无极而太极至哉斯言也天地混沌此无极也天地既判隂阳始分此太极也太极动静而生隂阳有天地有夫妇有男女矣人身亦与天地同人之生是受气于无动静徃来然后为有父母交合之始阳精隂血未至之时此无极也隂阳交媾阳施隂受此太极也自此真精之气至所谓天一生水水肾也则缀而为根元渐次生长则成为二二生三三生万物五脏百骸皆由此而成也至于三焦一经叔和云命门配越人以手心主配千载之贤哲固不敢以孰是孰非议之也手心上为十二经之一而命门于十二经无所与焉且手心主厥隂之经属心胞而络三焦手少阳三焦经则属三焦而络心胞表里互相属络而三焦经则未甞络命门如此则越人为是手心主其经则厥隂起于胸中属心胞下膈络三焦然后循脇腋而上肘至臂自小指次指出其端少阳三焦之经起于小指次指中耳前过额主人穴名夹颊至锐目眦而出其端此二经络之始终也三十一难曰上焦在心下下膈在胃上口主内而不出其位在膻中玉堂下一寸六分直两乳间防者是中焦在胃中脘不上不下主腐熟水谷其治在脐傍下焦在脐下当膀胱上口主分别清浊出而不内以导也其治在脐下二寸故名曰三焦素问六节脏象论亦曰膻胃大肠小肠膀胱三焦者仓廪之本营之居也能化糟粕转而不出者也五脏别论亦曰膻胃大肠膀胱三焦此五者天气之所生也其气象天故泻而不藏此受五脏浊气名曰传化之腑由是论之圣人且以三焦为有形以至陈无择作三因方且曰三焦有脂膜如掌大正与膀胱相对有二白脉自中出夹脊而上贯于脑及观渔隠丛话后集引龙川畧志曰有徐遁者在齐时大饥群盗相脔割肉而食其中有一人皮肉尽而骨脉全遁以学医故徃观其五脏见右肾下有脂膜如手大正与膀胱相对有二白脉自其中出夹肾而上贯于脑意无择葢本于此前所谓十二经脉互相属络一脏则曰属脏而络脏一腑则曰属腑而络腑不然则手厥隂经何以曰偏属心胞而络三焦手少阳三焦经何以曰属三焦而络心胞惟有形而可以属之络之无形安可以属之络之十二经者既有始起之所又有出其端之所谓之无形亦难矣若以三焦列为仓廪之腑言之则又难于执着所以梁丘子注黄庭经尚且曰三焦自古无的説三焦自叔和谓无状空有名之后后世纷纷议论不一而三因方及徐遁之説则在脏腑之外别是一物而不与脏腑相聮属且与经中所谓内而不出出而不内之説异以至于周贤天权注难经曰三焦有名而形隐焉前贤天曰二经为虚脏虚腑诸如此説教人则念越人岂妄称内而不出出而不内之论以垂后世耶为其有物可以容内出入而后为之经指或者难曰如子之言则二十五难曰心主与三焦为表里俱有名而无形谓何愚曰彼子之言固如此而周氏所注曰膻中为三焦之所防原气夙藏于其下胃气营周于其中聮续贯通为水谷之道路气之所终始所谓无形于义未安所以脩之曰具有名而形隠亦斯意也但尚欠发明耳玉因阅蔡西山脉其间有论三焦一篇后引礼运记曰上焦若窍中焦若编下焦若渎然究不曾指何为窍何为渎愚得窍编渎三字入后三复细思似有可推详者且上焦若窍窍者窍漏之义可以通达之物即是胃之管也所以经曰上焦在胃之上口主内而不出此岂非胃之管乎中焦者若编编者编络之义如有物编包之象此乃胃之外有脂如网包罗在胃之上以其能磨化饮食叔和脉诀曰膏凝散半斤者此是也是脾之大络故经曰主腐熟水谷是也下焦若渎者沟渎之义可以决渎可以传导乃是小肠之下曰防门泌别水谷自此而分别清浊之所故经曰在膀胱上口主泄而不藏又曰主出而不内又曰下焦为传化之腑此岂非出而不内导之腑乎又曰三焦者水谷之道路气之所终始也葢水谷之所入者自上而中自中而下至于糟粕转输传导而下一无底滞如此尤可表其为形名矣愚谓形者非谓脏腑外别生一物不过指其所而为形耳愚今发明内而不出出而不内之奥防表而出之于千百年之后又如手心主经谓之心胞络且人之心为君主之官不受邪气凌犯其所以致病者心胞络也故曰真心不受邪者此也愚未免臆度一説曰心胞络亦必有所指今观猪兽之心上有黄脂包在其上似脂非脂似肉外别有细筋膜如丝与心肺相连者此则心胞络也猪兽之内景大槩亦与人同观其心形亦可见矣
　　三焦热用药大例
　　上焦
　　清神丸【方见积热门】　　连翘防风汤【一名连翘散方见婴孩门
　　一切痘疹疥类】　　　　龙脑饮子【方见积热门】
　　犀角地黄汤【方见肝脏门】凉膈散【方见积热门】
　　中焦
　　小承气汤【方见伤寒门】　调胃承气汤【见伤寒门】
　　洗心散【方见婴孩积热类】　四顺清凉饮【见积热门】
　　桃仁承气汤【见伤寒门】
　　下焦
　　五苓散【方见伤寒中暑类】　大承气汤【方见伤寒门】
　　立効散【见淋秘门血淋类】　八正散【淋门】
　　石苇散【淋秘类】　　　四物汤【方见妇人门】
　　抵当汤【方见伤寒门】
　　气分热
　　柴胡饮子【方见伤寒过经不解类】白虎汤【方见伤寒门】
　　血分类
　　清凉饮子【方见婴孩诸热类】　桃仁承气汤【见伤寒门】
　　通治大热
　　三黄丸【见木门】　　　　黄连解毒丸【方见热病门呕逆类】三焦寒用药大例
　　上焦
　　桂附丸【见脾胃门】　　　　鐡刷汤【见心痛门】
　　胡椒理中汤【见本门虚寒类】
　　中焦
　　二气汤【方见四季补益门】　　附子理中丸【方见痼冷门】大建中汤【热病门】
　　下焦
　　还少丹【见四季补益门】　　　八味丸【见肾脏门】
　　天真丹【见肾虚类】
　　气分寒
　　枝桂加附子汤【伤寒门】　桂枝加芍药人参新加汤【伤寒门】
　　血分寒
　　巴防丸【见诸虚门】　　　　神珠丹【见肾脏门肾虚类】
　　通治大寒
　　大巳寒丸【方见泻利门】　　四逆汤【方见伤寒门】
　　右此内有寒热之大略也若外有寒热者当求别法
　　三焦实热论
　　上焦在心下其气起于胃上口并咽贯膈有热则舌干燥口气面赤胃膈痞满之病生焉中焦者在胃中脘不上不下主腐熟水谷其气和平能传糟粕蒸津液便积为上注于肺通行荣衞仲景曰热在中焦则为坚故其气实则闭塞不通上下隔絶热则身重目黄脾瘅之证生焉下焦者在脐下当膀胱上口主分别清浊出而不内以传导也又下焦如渎司决壅也泄其气实而有热则津液内燥道不利由是有气逆便难胃胀哕呕之证润焦汤【出三因方】　治三焦实热目锐眦急痛腰脇热脊背连膻中烦闷饮食未定头面汗出闗格不通不吐不下或气逆不续走哺不禁或泄泻溺澁遗沥
　　地骨皮　半夏【汤洗七次】柴胡【去土苗】泽泻【各五两】茯苓麦门冬【去心】甘草【炙】人参【各一两】
　　右剉散毎服四钱水二盏姜五片竹茹如指大煎七分去滓空心服
　　犀角丸　治三焦邪气一切风气又治风盛痰实头目昏重肢体拘急肠胃燥大小便难
　　犀角　黄连【一两】人参　黒牵牛【各二两】大黄【八两】
　　右为末蜜丸如梧桐子大毎服十五丸临卧温水送下虚实加减用
　　三黄丸【出卫生寳鉴】　治夫妇三焦积热攻冲眼目赤头项瘇痛口舌生疮中焦有热心膈烦燥不美饮食下焦有热小便赤涩大便结五臓俱热即生疽疖疮瘐及治五般痔疾粪门热痛或鲜血【方见肾臓门骨蒸类】
