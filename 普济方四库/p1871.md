<!-- { "loadSidebar": true } -->
　　其法先令病人以肘凭几间臂腕要直用篾一条自臂腕中曲处横纹男左女右贴肉量起直中指尖尽处截断为则不量指甲却用竹扛一条令病人脱衣骑定令身正直前后用两人扛起令脚不着地又令一人扶定勿令僵仆却将前所量臂腕篾从竹扛坐处尾骶骨尽处直向上贴脊背量至篾尽处为则用墨防定此是取中非灸穴也却用篾作则子量病人中指节相两横头为则男左女右截为一则就前所防记处两边各量一则尽处即是灸穴两各灸五壮或七壮止不可多灸不问痈生何处并用此法灸之无不愈一云可防痈发于左则灸右发于右则灸左甚则左右皆灸经云诸痛痒疮皆属于心此二穴心脉所过处灸之使心火调畅血脉流通愈于服药○又灸足三里穴并气海穴引热毒气归下其理甚长皆良法也
　　治大人小儿痈肿　灸两足大拇指竒中仍随病左右治痈疽
　　凡痈疽始发或小或大或如米粒皆须微候急须攻之若无医药处即灸当头百壮一云七八百壮其太重者灸四面及中央二三百壮亦宜当头以大鍼鍼入四分治痈肿者刺痈上视痈大小深浅刺大者多而深之必端纳鍼
　　治发背痈肿已溃未溃【出圣惠方】
　　用香豉三升以水和捣作饼子厚三分有孔勿覆之布豉饼以艾列其上灸之取温热勿令破内如热痛急汤之一日两度灸如有疮以疮孔中汁出为度腋痈大热刺足少阳五热不止刺手心主三刺痈疽不得顷时囘痈不知所按之不应手乍来乍已刺手太阴傍三痏与阴脉各二
　　治靣目上痈肿　刺陷谷出血立愈　治头大侵潭【一作侵淫】　穴间使
　　治肠痈及诸痈肿
　　灸两手后肘尖上各一七壮左右同又灸两足大指岐间各三壮兼治诸痈肿病又出两肘正灸肘头锐骨各百壮下脓血即瘥
　　痈疽瘤石痈结核瘰疬皆不可就鍼角鍼角者鲜有不及祸
　　瘰疬
　　治寒热颈瘰疬【资生经】穴大迎五里臂臑　治寒热颈痛瘰疬　穴大迎　治寒热瘰疬缺盆中肿外溃则生胸中热满腹大水气缺盆中痛汗出　穴缺盆治寒热瘰疬欬嗽　穴五里　治寒热颈项急瘰疬臂中痛不得举　穴臂臑　治腋下瘰疬臂屈伸不得风痹疼注病　穴少海　治瘰疬寒热颈有积气暴聋肩痛　穴天牖
　　治一切瘰疬在顶上及触处但有肉结凝已作瘘及痈疖者
　　以独头蒜截两头留心大作艾炷如蒜大小贴疬上灸之勿可令破肉但取热而已七壮一易蒜日日灸之即消止
　　治一切瘰疬
　　灸两颊里患疬处宛宛中日一壮七日止又五里大迎各三十壮又患人背两边腋下后纹上随年壮又耳后发际直脉七壮
　　王氏云有人项上患疬人敎用忍冬草研细酒与水煎服以滓傅而愈次年复生用前药不效以艾灸之而除根有小儿耳后疬用药傅不效亦灸之而愈云瘰疬初生如梅李大切忌以毒药防蚀及鍼刀镰割劳疬为甚即经蚀取之后无有不死者特宜戒之
　　治疬疡着颈及胸前　灸乳间
　　治腋下瘰疬漏臂疼屈伸不得风痹漏瘙
　　鍼少海三分留七呼泻五吸鍼瘰疬先拄鍼皮上三十六息推鍼入内之追核入小勿出核三上三下乃出鍼
　　治颈漏
　　灸天池百壮又心鸠尾下宛宛中七十壮又章门临泣支沟阳辅百壮又肩井随年壮又以艾炷绕四边周匝七壮即止○若诸恶漏中冷息肉出灸足内踝上各三壮二年者六壮
　　治一切瘰疬
　　以手仰置肩上微举肘取之肘骨尖上是穴随所患处左即灸左右即灸右艾炷小筯头大三壮即愈复作即再灸不过三次除根神效○百一选方云汤夀资顷宰钟离有一小鬟病疮已破传此法于本州一曹官早灸晩间脓水已干凡两灸遂无恙后屡以治人皆騐骆安之妻患四五年疮痂如白螺靥不退辰时着灸申时即落所感颇深凡三作三灸遂除根矣
　　灸瘰
　　灸两腋中患瘰疬处宛宛中百壮止又用商陆捣捻饼子置瘘上以艾炷灸饼上干熟则易之灸三十壮一云二七壮
　　治疬
　　用韮菜畦中蚯蚓粪和水为饼子量疮大小用之过疮二三钱地位贴疮上外以艾圆灸之患人觉得疮热或痛止火休去饼子上以膏药固定少五日多七日开平复初疮已破愈好医未破者自痊
　　治疬疮
　　用七月七日日出时収蔴花五月五日収艾二件作炷子于疬疮上灸百壮
　　治卒患瘰疬子不痛方
　　取桃树皮贴上灸二七壮
　　治瘰疬疮
　　用蒜薄切铺于疮上用艾圆灸得知疼痛次用水鸡弹九个毎三分齐造三个每一个内班猫七个去翅足巴豆半粒分作三分或一粒过三日又灸又用三个每个用十四个班猫巴豆半粒或一粒分作三分再过三日又灸每个用二十一个班猫巴豆一粒分作三分加信少许
　　治瘰疬结核宜用此灸法
　　用巴豆一枚去皮心艾叶一鸡子大相和捣烂擘碎曝干撚作炷灸疬子上三壮即止
　　治瘰疬灸葶苈饼子法
　　用葶苈子二合豉半升汤浸令软捣熟捻作饼子如钱厚安在疬子上以艾炷如小指大灸饼子五日一度灸七壮不可破头不可灸葶苈气入脑能杀人
　　治瘰疬结核宜灸莨菪根法
　　用莨菪根一两麄者切厚约三四分安疬子上紧作艾炷灸之热彻则易五六炷频频灸当即退矣
　　治瘰疬
　　凡瘰疬欲成瘘周四畔灸之即瘥一云于连核引脚处截灸之即不开去后乃当顶灸之各七壮
　　治瘤瘿气咽肿【资生经】　穴天府　臑会　气舍　治瘘　穴通天灸五十壮　胸堂羊矢灸百壮　治头有大气　穴胸户　通天　消泺　天突　治颈瘿气瘤及臂肿　　穴臑防　　治瘿肩不举　穴浮白　　治瘿上气短气　　穴肺腧灸百壮　　治瘿上气胸满　　穴云门灸五十壮　　治瘿恶气　穴天府灸五十壮　胸堂百壮　治瘿劳气穴冲阳灸随年壮　治瘿　穴天瞿灸三百壮
　　三间小灸之　　治瘿气面肿　穴通天灸五十壮治瘿　穴中封灸随年壮
　　治诸瘿
　　灸肩髃左右相对宛宛处男左十八壮右十七壮女右十八壮左十七壮或再三取差止又风池灸百壮又两耳后发际百壮又耳后发际有一阴骨骨间有一小穴亦有动脉凖前大效
　　治瘿恶气
　　大椎横三寸间灸之风池穴耳后发际大椎各百壮大椎两边各寸半小垂下各三十壮又臂臑随年壮凢五处共九穴又垂两手两腋下纹头各百壮鍼亦良○资生经云大智禅师治皮肤头靣生瘤大如拳小如枣或软或硬不痛不可辄灸天南星【生干皆得】滴少醋研膏先将小鍼刺病处令气透以药膏摊纸上贴三五易瘥此一説也故并存之
　　治脑瘘诸节诸痈肿牢坚治之方
　　削附子令如棊子厚正着肿上以少唾湿附子艾灸附子常令热彻如附子欲干又更唾湿之如前常使附子气入肿中无不即愈此法絶妙秘而不凡肉瘤勿可治治之杀人【肘后方云不得灸鍼】
　　治面生赘瘤
　　灸一壮即用好醋磨雄黄涂纸上剪如靥子大贴于灸处用膏药封贴二日易候汁出脓如豆粉愈
　　治瘿瘤病
　　男左女右灸肘后屈高骨尖防穴却伸手背灸七壮并灸胸坎骨下巨阙穴五壮常服复元通气散大效疗诸瘿　头冲【一作颈冲一作臂臑】各灸随年壮
　　治诸瘿
　　将患人男左女右以绳量手中指从指端齐绳头向下至指下横纹上截绳头中屈从横纹直下防绳头灸七壮五年以后量加壮数须三月三日午时下灸无不瘥者石瘿难愈气瘿易治
　　疣目
　　治手足忽生疣目【资生经】作艾炷如疣目大灸三壮即除
　　治生疣目
　　资生经云疣目虽可灸千金方亦有用杏仁烧令黒研碎涂上者有用松柏脂合和涂之一宿失去者有用牛口中涎数涂自落者有用苦酒渍石灰六七日滴取汁防疣上疣即落者有以猪脂揩痒处令少许血出即瘥其中神效无以加者原不必拘泥灸法以为更无他法治也
　　蛊毒尸厥兽伤类
　　蛊毒
　　当足下小指尖上灸三壮当有物出酒上得者有酒出饭上得者有饭出肉菜上得者有肉菜出即愈神效皆于疮上灸出
　　治蛊毒　穴巨阙
　　尸厥中恶
　　主卒起僵仆恶见风寒【资生经】穴百防玉枕　主暂起僵仆　穴通天络郄　主僵仆不能久立烦满里急身不安席　穴大杼　主卒尸厥不知人脉动如故穴隐白大敦　主尸厥暴死　穴金门　主恍惚
　　尸厥烦痛　穴中极仆参
　　治邪客于手足少阴太阴足阳明之络此五络者皆会于耳中上络左角五络俱竭令人身脉动如故其形无所知其状若尸刺足大指之内侧爪甲上去端如韮叶后刺足心后取足中指爪甲上各一痏后取手大指之内去爪甲如韮叶后刺手心主少阴兊骨上之端各一痏立已以筒吹其两耳中立已不已拔其左角发方寸燔治饮以淳酒一杯不能饮者灌之立已
　　主厥逆足卒青痛如刺腹若刀切之状大便难烦心狂见鬼好笑头面四肢肿　穴丰隆
　　治飞尸遁注胸膈胀满又或时上心呕吐喘逆咽
　　干脇痛
　　刺入五分灸五十壮在腋四肋之间髙下正与乳后二寸陷中举腋取之【俗名注市】
　　主恶风邪气遁尸内有瘀血　九曲中府刺入五分灸三十壮又云灸五十壮此法神良　主卒中恶风邪气飞尸恶注鬼语遁尸　穴天府　治卒尸厥不识人足寒不能温　穴隐白　治恍惚尸厥不知人穴中极　治尸厥状如死　穴大敦　治尸厥如
　　中恶状霍乱癫癎狂见鬼　穴仆参　治尸厥口禁气絶状如中恶心腹胀满尸厥如死不知人　穴厉兊　治癫癎尸厥暴疝　穴金门　治腋肿膨失志身热飞尸遁注痿厥不仁　穴委阳　疗尸厥走注胸背连痛　穴魂门　疗疾癫尸厥霍乱马癎　穴仆参　疗卒中恶鬼注不得安卧　穴天府　疗尸厥　穴攅竹禾
　　凡尸厥而死脉动如故此阳脉下坠阴脉上争气闭故也鍼百会入三分补之又熨斗熨两脇下又灶突墨弹丸大浆水和饮之又鍼足中指头去甲如韮叶又刺足大指甲下内侧去甲三分一云灸百防百壮
　　治卒中恶　穴水沟
　　凡五尸者飞尸遁尸风尸尸疰沉尸也今皆取一方兼治之其状腹胀痛急不得气息上冲心胸旁攻两脇或累块踊起挛引腰背治之法灸乳后三寸男左女右可二七壮不止者多壮数即愈又两手大拇指头各七壮又心下三寸六十壮又乳下一寸随病左右多其壮数又以细绳量患人两乳头内即截断中屈之又从乳头向外量使当肋罅于绳灸三壮或七壮男左女右
　　治卒疰忤攻心胸
　　灸苐七椎随年壮又心下一寸三壮又手肘　随年壮
　　治五毒疰不能饮食百病
　　灸心下三寸胃腕十壮
　　治水疰口中吐水
　　内经云肺来乗肾食后吐水灸肺前又灸三阴交又灸期门防肺补肾各随年壮
　　治一切疰无新久及治诸气神良
　　先仰卧灸两乳边斜下三寸第三肋间随年壮可至三百壮一名注市
　　治鬼神邪　穴间使
　　治鬼神邪卒死　穴阴囊下第一指理十四壮
　　王氏云有贵人内子产后暴卒急报其母为办后事母至灸会阴三阴交各数壮而苏母盖名医女也
　　治溺死一宿尚可救
　　觧死人衣灸脐中即活
　　治尸厥
