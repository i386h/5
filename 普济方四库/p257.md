<!-- { "loadSidebar": true } -->
　　取研萆麻子仁烂入百药煎成剂即止丸如弹子大青黛为衣井花水磨下半丸咽之即下
　　消化骨鲠
　　用千金石以火煆水淬敲碎又用塘内拦鱼竹并象牙屑一处为末嚼水咽下可消
　　深师疗食鱼骨鲠方【出圣惠方】
　　用捕鱼网一小块烧灰服刀圭匕良细研水调一钱服之一方乳香汤调下温服甚者并三两服一用鱼网覆头立下一用鱼鳞烧灰细研水调一钱服
　　治鐡棘竹木诸刺在肉中折不出及鲠不下【出圣惠方】用鼠脑厚涂疮上则出亦可用獖防大効
　　千金疗鲠方兼主折刺不出【出圣惠方】
　　取瞿麦为末水调服方寸匕
　　治喉咽鱼骨鲠刺
　　右马屁勃不以多少为末蜜和丸弹子大噙化咽津
　　二圣散　治鱼鸡骨刺在喉中不下
　　取五月五日采楮子晒干白茯苓各等分为末每服一大钱小儿半钱煎乳香汤调下温服
　　治骨鲠
　　用赤华叶威灵仙心用井花水二盏煎至一盏诸般鸡鵞骨吞下软如绵
　　又方
　　用灯心烧灰喉中诸骨鱼骨竹栨等不能上下用此味吹入喉中立销
　　又方
　　取所食者骨在右手反覆掷背后立出
　　治杂物鲠方
　　解衣目窥下部不下即出一用纸撚频打喷鲠自出
　　青雪散　治鱼骨鲠咽喉内不出【方见本类后青雪散】
　　疗鲠方
　　用东流水一杯东向坐以手指画水上作龙字讫饮水不自晓书令他人持手书良
　　又方
　　凡书文曰天有门地有根诸家入口者皆当得吞集验同
　　治骨鲠厌胜法
　　遇鲠时以现所食筯急倒转依旧如常食鱼鲠即自下勿令人知
　　又方　呪骨鲠
　　以净器盛新汲水一盏捧之面东黙念云谨请太上东流顺水急急南方火帝令勅一气念七遍即吹一口气入水中如此七吹以水饮患人立下有一族姓用此呪水可以食针并竹刺
　　萆麻丸　治一切鲠
　　萆蔴子　红麴
　　右等分研细用沙糖和丸如皂角子大以绵裹含之痰出立効
　　治骨鲠方
　　盐肤子树取根用酽醋煎浓汁时时呷咽瑞公云曽有人被鸡骨鲠颈项肿大可畏用此啜至三椀忽吐出骨王九哥又云曽同彭医官治骨鲠取塩夫子树根烂槌入盐少许用绵裹吞下牵引使于喉中上下往来忽然钓得骨出愚谓绵裹之法固妙犹当兼用醋煎啜法为胜本草集议云盐夫子树根能软鸡骨
　　神効解毒圆　收藏年深愈见神効
　　青靛花【六两】大黄　山豆根【各四两】朴硝【一钱】黄药子【一两半】自然铜【四两】贯众　山栀子　黄连　楮实子山茨菇【各二两半】白滑石【一斤十二两】鈆光石　芭蕉自然汁　白药【各二两半】
　　右为末糯米糊和丸捣一千杵隂干不可见日不然折去一料可作一千圆却用鈆光石打光诸般骨鲠井水磨下一丸作势一吞即下　荅腮焮肿咽喉飞疡清油调水磨化蛇犬蜂螫蜈蚣毒用水磨涂伤处　误吞竹木棘刺井水下诸般恶毒用新汲井水
　　缩砂散　治骨鲠
　　缩砂仁　甘草　贯众【等分】
　　右捣为粗末如一切鲠以绵裹少许含之旋旋咽津乆则随痰自出矣有一人因食鲤鱼玉蝉羮为肋骨所鲠凡治鲠药如象牙屑之属用之皆不効或者令服此药连进三剂至食一咯而出
　　玉屑无忧散治鱼骨绠
　　用贯众调下妙不可言
　　神効膏　治诸般骨鲠
　　马鞭草　地松【一名邹面草】
　　右件各一小握不用根入陈白梅肉一枚白矾一大拇指面许研令极细取一弹子大以绵裹作一毬子缀针头上其余药即将无灰酒一椀绞取药汁细细呷之令尽如不能饮亦强呷数口然后纳绵毬子于喉间旋旋咽其药汁其骨鲠即软当自下去
　　白龙散　治鱼骨鲠
　　柑子皮　白矾　象牙屑
　　右件各等分同为细末每用一钱绵褁含化
　　厌胜法屡效　治骨鲠
　　以所食鱼骨宻置患人项上勿令知良乆即下它鱼骨亦可
　　治食诸鱼骨鲠乆而不出
　　右以皂角末少许吹入鼻中得鲠出多効
　　咽中骨鲠
　　剪刀草如野茨菰生于篱壍间其根白研之则如胶用顺水吞下即吐出骨不过两三口效研萱草根顺水下亦佳
　　青雪散　治鱼骨鲠咽喉内不出并急慢喉痹
　　盆硝【二两】牙硝【三钱】白僵蚕【去头炒黄色为末】甘草【生取末各一钱半】青黛【二钱】
　　右为末每服二钱用井花水半盏调药细细呷服或少许频干掺咽津亦得
　　主骨鲠
　　以故鱼网覆鲠者颈瘥如煮汁饮之骨当下矣
　　治鱼骨在人腹中刺痛
　　煮吴茱茰汁一盏服之止又骨在肉中不出者嚼吴茱茰封之骨当烂出
　　治鱼鲠不可出者
　　取獭足于项下爬之亦煮汁食
　　治鲠及鱼骨入肉不可出痛甚者
　　取鱼狗烧令黒为末顿服之煮取汁饮亦可狗乃今之翠鸟小者是也
　　治食诸鱼骨鲠杂物鲠
　　以好蜜七抄稍稍服之令下
　　治鱼骨鲠
　　口称鸬鷀则下
　　治鲠
　　用琥珀作珠一物贯串着防推令前入至鲠所又复推以牵引出矣若水晶珠亦得如更无以坚硬物摩令滑用之亦得
　　治草芒硝石类喉中不出
　　用甑烧灰水调饮之即出【系蒲甑带日乆败烂者佳】
　　治鱼骨鲠
　　右常含橘皮即下
　　误吞诸物
　　夫误吞诸物若金银铁铅之类亦宜治之若旧梳治发磁石出针皆意为之主不特取其味惟治疗之工可谓用心精防者矣　儒门事亲书云一小儿误吞一钱在咽中诸医不能取亦不能下乃命戴人戴人熟思之得一策以净白纸卷实如箸以刀纵横乱割其端作鬅鬅之状别取一箸缚钩其端令牢不脱先下咽中轻提轻抑探之觉钩入钱窍然后以纸卷纳咽中与钩尖抵钩尖入卷端不碍肌肉提之而出
　　方
　　治误吞铜钱金石竹木刺鸡鵞鱼诸骨鲠【出危氏方】
　　川山豆根　山蜈蚣　威灵仙【鐡脚者】山茨菰　滑石　马牙硝　金星凤尾草【各一两】急性子【二两】苎麻根【五钱】菉豆粉【五钱】甘草根【三钱油浸三宿】砖【五两厠中制一年】
　　右为末白芨五两与糯米糊一处和剂成铤子如梧桐子大每服一铤冷水磨化即下骨鲠若金石鐡铜以生姜汁磨化下之
　　如圣散【出圣济总録】　治硬物误咽喉中不出
　　栝楼【用穰二枚】杏仁【去皮尖双仁炒一两半】皂角【炙一寸与甘草同为末】甘草【炙三分】
　　右先研栝楼杏仁烂次以甘草皂角末如为饼子铛中煿令干重捣为细末每服一钱匕调下黄蜡少许水一盏同煎七分热服亦得未効再服【用蜡茶调下】
　　通气散【出医妙选】　治误吞铜钱物及钩防之类在咽喉不下
　　鵞毛【一钱烧灰】磁石【一皂角子大烧灰】象牙末【一钱烧存性】
　　右为细末每服半钱新水调下
　　治误咽竹木鱼骨所鲠咽物不下咽痛方【出旅舎方】
　　贯众　茯苓【去皮】甘草【炙】
　　右等分为末每服二钱新汲水调徐徐呷之
　　治误咽钱【出肘后方】
　　用葈耳头一把以水一升浸十余度饮水愈
　　治误吞鐡石骨刺等不下危急者【出百一选方】
　　王不留行　黄蘖【去粗皮】
　　右等分为细末以浸蒸饼丸如弹子大以麻绵线穿之挂当风处每用一丸冷水化开灌下立効
　　治误吞金银物或钱在腹内不下方【出圣济总録】
　　石灰【光明者一杏核大】硫黄【一皂角子大】
　　右研为末酒调下不拘时
　　血余散【出圣惠方】　治食中吞髪咽不去绕喉
　　用乱髪烧末酒服一钱匕粥饮调下亦得一方水调服
　　治误吞金银镮及钗方兼治误吞钱及桃枝竹木用白糖二斤一防渐渐食之多食益佳即自消化
　　误吞镮及指纒方【出圣惠方】
　　用雁毛烧灰用二七枚末服之鵞毛亦得一方米饮服之
　　误吞钉针及箭簇等方
　　但多食肥肉并脂令饱自裹出一方食肥羊脂诸般肥肉
　　误吞钱针【出十便良方】
　　用悬针磁石枣许大一块含之立出
　　误吞椒闭气不通【出百一选方】
　　用吃京枣三个解之
　　治误食桐油【一名干肺汤出百一选方】
　　用食干柿解之白矾少许入汤水中咽下尤妙
　　治误吞钩防在喉中不出方【出圣惠方】
　　若钩防在手者莫引之但益以珠珰薏苡子等就贯着防稍稍推至钩处小引之即出也
　　治误吞蜈蚣【出危氏方】
　　用生猪血令病人吃须防生清油灌口中恶心其蜈蚣衮在血中吐出继与雄黄细研水调服愈昔有村店妇人因用火筒吹火不知筒中有蜈蚣藏焉用以吹火蜈蚣惊走窜入喉中不觉下喉咙求救人无措手适有人云可讨小猪儿一个防喉取血服之果出
　　误吞铜物不能化者【出十便良方】
　　用浓煎缩砂汤服其铜自下又用生荸荠研烂服其铜自化细研坚炭为末米饮下于大便内防下如鸟状
　　治误食物落鼻中及入眼不出【出圣惠方】
　　用皂角末吹噉即出
　　治误吞钩线方【出圣惠方】
　　用螺师琥珀一味贯着钩防推令前入至钩所又复推之即出或用水晶珠卒无珠坚物磨令滑用之
　　治误吞竹木入喉咽出入不得【出圣惠方】
　　用故锯烧令赤渍酒中及热饮并得一用女人指甲二枚烧末内酒中饮之
　　治误吞桃枝竹木
　　用白糖块数数多食即自消化
　　治误吞银镮及钗【出十便良方】
　　用水银二两服之钗便下亦可以胡粉一两捣调用之分再服银物下如泥凡误吞金银物在腹中皆服此令消化出之
　　治误吞钩【出圣惠方】
　　用小羊喉以沓防推至钩处当退脱小引则出
　　又方
　　但大戾头四向顾小引之则出
　　又方【出圣惠方】
　　用常思草头一把二升水淘灌之十余过而饮之
　　治吞水蛭【即马蝗蜞】
　　用青靛调水饮即防出或谓此虫咬亦用靛敷之
　　又方【出徳生堂】
　　用藜芦末二钱熬水一盏服之后则必吐其物遂出无恙
　　又方【出徳生堂】
　　用蒸饼半个于狗口缴涎在饼上吃了再用半个依前卷涎吃后其毒自散矣
　　误吞铜钱珠珰鐡器硬物方【出圣惠方】
　　用烧铜弩牙令赤内酒中饮之立愈
　　误吞钱【出百一选方】
　　用生鳬茈取汁呷吃钱自然消化即荸荠也
　　误吞钗方
　　用曝韭令萎蒸熟勿切食一束即出或生麦叶筋缕如韭法皆可用但随意多食自消一方韮白治如前法
　　误吞钱不出及误吞针
　　用葵菜不以多少绞取汁冷饮之即出一用葵花煮汁服之
　　治误吞铜钱
　　用油枻尖烧存性为末浓煎艾汤调二钱无油尖止服艾汤亦効
　　又方
　　用百部根四两酒一升浸一宿温作二服
　　又方
　　用木贼草为末每服一钱用鸡子白调下
　　又方
　　用滑石末饧糖丸如豆大噙化一丸
　　治误吞钱
　　用服炮蜜二升即出矣
　　治误吞椒闭气不通
　　萆薢【一两】甘草【炙防赤】狗脊【各三分】
　　右为细末食前以粥饮调下二钱一方不用甘草用贯众半两萆薢狗脊各一两
　　治误吞钩线方
　　用蝼蛄摘去身但吞其头数枚勿令鲠人知
　　治吞钱方
　　用艾蒿五两以水五升煮取一升顿服之便下
