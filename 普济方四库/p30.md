<!-- { "loadSidebar": true } -->
　　厥隂风木司天少阳相火在泉中见少宫土运岁土不及气化运行后天卑监之纪上角与正角同诸同正岁气化运行同天风行于上左间少隂右间太阳天气扰而其政挠火行于下左间阳明右间太隂地气正而其令速风生髙逺炎热从之云趋府湿化乃行风火同德上应岁星荧惑其谷苍丹间谷言太商者其耗文角品羽风燥火热胜复更作热病行于下风病行于上风燥胜复形于中运同正角不资化源惟赞其运气无使邪胜岁宜以辛凉调上醎寒调下以甘和调中岁半之前天气厥隂主之厥隂所至为风府风淫所胜太虚埃昏云物以扰寒生春气流水不氷民病胃脘当心而痛上肢两脇膈咽不通饮食不下舌本强食则呕冷泄腹胀溏泄瘕水闭蛰虫不去病本于脾诊其足冲阳脉絶者死不可治其法平以辛凉佐以苦甘以甘缓之以酸防之岁半之后地气少阳主之少阳所至为炎暑火淫于内则明郊野寒热更至民病注泄赤白少腹痛溺赤甚则血便其法宜治以醎冷佐以苦辛以酸收之以苦发之土不及曰卑监之纪是谓减化化气不令生政独彰长气整乃愆收气平风寒并兴草木荣美秀而不实成而粃也风化盛行四维有埃云润泽之化则春有鸣条皷折之政若四维发振拉飘腾之变则秋有肃杀霖霪之复飘而甚民病飱泄霍乱体重腹痛筋骨繇并肌肉瞤酸善怒藏气举事蛰虫早附咸病咸中复则收政严峻名木苍雕胸脇暴痛不引少腹善大强虫食甘黄气客于脾黅乃减民病食少失味苍谷乃损是岁上临厥隂木气伤脾民病飱泄治以甘和调岁运也初之气自戊辰年大寒日已初至是岁春分日卯初六十日八十七刻半位少角木客气阳明金土运统之以奉厥隂之政而行春令金土交司清化行寒始肃杀气方至民病寒于右之下其法宜治阳明之客以酸补之以辛防之以苦泄之岁谷宜苍间谷宜黍则燥邪无害二之气自春分日卯正至小满日丑正凡六十日有竒主位太征火客气太阳水中见土运湿寒合徳以行舒荣之化寒不去华雪水氷杀气施化霜乃降名草上焦寒数至阳复化民病热于中其法宜治太阳之客以苦补之以醎泻之以苦坚之以辛润之岁谷宜苍间谷宜稷则寒邪不能为害三之气自小满日寅初至大暑日子初凡六十日有竒主位太征火客气厥隂木中见土运木火同徳土运统之土化不及风化兼行天政所布风乃时举民病泣出耳鸣掉其法宜治厥隂之客以辛补之以酸防之以甘缓之岁谷宜苍间谷宜稷则风邪无害四之气自大暑日子正至秋分日戌正凡六十日有竒主位少宫土客气少隂火中见土运土居其位上临少隂溽暑至湿热相薄争于左之上民病黄瘅而为胕肿宜治少隂之客以醎补之以甘防之以酸收之岁谷宜丹间谷宜豆则热邪无害五之气自秋分日亥初至小雪日酉初凡六十日有竒主位太商金客气太隂土中见土运气与运同司气为黅化燥湿更胜沈隂乃布寒气及体风乃行宜治太隂之客以甘补之以苦防之以甘缓之嵗谷宜丹间谷宜麻则湿邪无害是气以凉用凉无犯所谓用凉逺凉也终之气自小雪日酉正至大寒日未正凡六十日有竒主位少羽水客气少阳火中见土运火土相得畏火司令阳乃大化蛰虫出见流水不氷地气大发草乃生人乃舒其病温厉法宜治少阳之客以酸补之以甘防之以咸耎之嵗谷宜丹间谷宜豆则火邪无害治之常也嵗寒大法风胜则有阳明之复火胜则有太阳之复其治各以胜复之法








　　少隂君火司天阳明燥金在泉中见太商金运岁金太过气化运行先天坚成之纪日上徴与正商同又经言太商下加阳太过不加同天符盖天符为执法平金之化也命曰审平之纪收而不争杀而无犯五化宣明其气洁其性刚其用散落其化坚敛其政劲肃其候清切其令燥其类金其应秋其谷稻其果桃其实殻其虫介其畜鸡其物外坚其色白其味辛其音商其数九其在人也在藏为肺在窍为鼻在体为皮毛在病为欬此岁运为主也天地之气上见少隂左间太隂右间厥隂是以天政所布其气明下见阳明左间太阳右间少阳是以地气肃而其令切二岁交司之气以寒交暑是岁天地之气以热加燥云驰府湿化乃行时乃降金火合德上应荧惑太白其谷丹白水火寒热持于气交而为病始熟病生于上清病生于下寒热争于中民病欬喘血溢血泄鼽目赤眦疡寒厥入胃心痛腰痛腹大嗌干肿上岁半之前天气少隂君火主之少隂有本标之化寒热得中则其气和岁半之后地气阳明燥金主之阳明不从标本而以中气为化燥湿相半则其化平是岁平金而无胜复不取化阳唯赞岁胜折其郁气无使暴过而生其病调其上以酸温安其下以辛温调其中食白丹之谷岁宜以醎寒以全真气食间气之谷以辟虚邪运同地气化宜多用温热司气以凉用凉逺凉此其道也初之气自己巳年大寒日申初至是岁春分日午初凡六十日八十七刻半主位少角木客气太阳水中见金运气寒燥三气奉少隂之政以行春令地气迁燥将去寒乃始蛰复藏水乃氷霜复降风乃至阳气郁民反周密关节禁固腰脽痛炎暑将起中外疮疡此太阳之客也法宜以苦补之以醎防之以苦坚之以辛润之岁谷宜丹间谷宜稷乃无寒邪之害二之气自春分日午正至小满日辰正凡六十日有奇主位太征火客气厥隂木中见金运风火燥同奉少隂之政以行舒荣之化木火相得阳气布风乃行春气以正万物应荣寒气时至民乃和其病淋目瞑目赤气郁于上而热此厥隂之客也法宜以辛补之以甘缓之岁谷宜丹间谷宜稷乃无风邪之害三之气自小满日已初至大暑日卯初凡六十日有奇主位太征火客气少隂火中见金运天政之所布也火居火位大火行庶类蕃鲜寒气时至民病气厥心痛寒热更作欬喘目赤冝治少隂之客以醎补之以甘防之以酸收之岁谷宜丹间谷宜豆乃无热邪之害四之气自大暑日夘正至秋分日丑正凡六十日有奇主位少宫土客气太隂土中见金运土得其位与金相和奉阳明之令而行顺化溽暑至大时行寒热互至民病寒热嗌干黄瘅鼽衂饮发此太隂之客也法宜以甘补之以苦防之以甘缓之岁谷宜白间谷宜麻乃无湿邪之害五之气自秋分日寅初至小雪日子初凡六十日有奇位太商金客气少阳火中见金运岁金虽得位而客气少阳用事畏火临暑反至阳乃化万物乃生乃长乃荣民乃康其病温宜调少阳之客以醎补之以甘防之以醎耎之岁谷宜白间谷宜豆乃无火邪之害终之气自小雪日子正至大寒日戌正凡六十日有奇主位少羽水客气阳明金中见金运金气相符与水相得而为平气亦岁之司气故燥令行余火内格民病肿于上欬喘甚则血溢寒气数举则雾霿翳病生皮腠内舍于脇下连少腹而作寒中宜治阳明之客以酸补之以辛防之以苦泄之岁谷宜白间谷宜稷乃无燥邪之害是气也司气以凉用凉无犯是谓治也








　　太隂湿土司天太阳寒水在泉中见少羽水运岁水不及气化运行后天涸流之纪日上宫与正宫同是岁天气平又少羽下加太阳不及而加同岁防凡岁防为行今此运化亦平也诸同正岁气化运行同天岁运既平命曰静顺之纪藏而勿害治而善下五化咸整其气明其性下其用沃衍其化凝坚其政流演其候凝肃其令寒其类水其应冬其谷豆其果栗其实濡其虫鳞其畜彘其色黒其味醎其音羽其数六其在人也其藏为肾其主二隂其养骨髓其病厥此岁运之主也天地之气上见太隂左间少阳右间少隂故地气上腾而其政肃下见太阳左间厥隂右间阳明故天气下降而其令寂隂专其政阳气退辟大风时起原野昏雾白埃四起云奔南极寒数至物成于差夏湿寒合德黄黒埃昏流行气交上应镇星辰星其谷黅故隂凝于上寒积于下寒水胜火则为氷雹阳光不治杀气乃行民病寒湿腹满身防愤胕肿痞逆寒厥拘急故有余宜髙不及宜下有余宜晚不及宜早土之利气之化也民气亦从之间谷命太徴太商之谷岁气既平不取化源惟折其水郁之气无使邪胜食黅之谷以全其真食间气之谷以保其精岁宜以苦热调上以苦热调下以苦和调中燥之温之岁半之前天气太隂主之太隂所至为云其化从本当其时多行湿化者太隂之政也岁半之后地气太阳主之太阳所至为寒雾其化从本标当其时寒气至而热气应者地气之平也初之气自庚午岁大寒日亥初至是年春分日酉初凡六十日八十七刻半主位少角木客气厥隂木中见水运木当其位水运充之奉太隂之政而行春令地气迁寒乃去春气至风乃来生布万物以荣民气条舒风湿相薄乃后民病血溢筋络拘强关节不利身重筋痿宜治厥隂之客以辛补之以酸防之以甘缓之岁谷用黅间谷用稷乃无客风之害二之气自春分日酉正至小满日未正凡六十日有奇主位太征火客气少隂火中见水运奉太隂之政以行舒荣之化大火正物承化民乃和其病温厉盛行逺近咸若湿蒸相薄乃时降宜治少隂之客以醎补之以甘防之以酸收之岁谷用黅间谷用豆乃无客热之害三之气自小满日申初至大暑日午初凡六十日有奇主位太征火客气太隂土中见水运天政所布湿气降地气腾乃时降寒乃随之感于寒湿民病身重胕肿胸腹满宜治太隂之客以甘补之以苦防之以甘缓之岁谷用黅间谷用麻乃无湿邪之害四之气自大暑日午正至秋分日辰正凡六十日有奇主位少宫土客气少阳火中见水运火土相得奉太阳之令畏火临溽蒸化地气腾天气否隔寒风晓暮蒸热相薄草木凝烟湿化不流则白露隂布以成秋令民病腠理热血暴溢疟心腹满热胪胀甚则胕肿宜治少阳之客以醎补之以甘防之以醎耎之嵗谷用间谷用稷乃无热邪之害五之气自秋分日巳初至小雪日卯初凡六十日有奇主位太商金客气阳明金中见水运惨令巳行寒露下霜乃早降草木黄落寒气及体君子周宻民病皮腠宜治阳明之客以酸补之以辛防之以苦泄之嵗谷用间谷用黍乃无客燥之害终之气自小雪日夘正至大寒日丑正凡六十日有竒主位少羽水客气太阳水中见水运寒大举湿大化霜乃积阴乃凝水坚氷阳光不治感于寒则病人关节禁固腰脽痛寒湿持于气交而为疾宜治太阳之客以苦补之以咸防之以辛润之嵗谷用间谷用稷乃无客寒之害是嵗水土虽睦而运化不及湿邪害人经云中行令其病徐而持也








