<!-- { "loadSidebar": true } -->
　　厥阴风木司天少阳相火在泉中见少啇金运岁金不及气化运行后天上角与正角同诸同正岁气化运行同天厥阴在上左间少阴右间太阳故天气扰而其政挠少阳在下左间阳明右间太隂故地气正而其令速风生高逺炎热从之云趋府湿化廼行风火同德上应岁星荧惑其谷苍丹间谷言太宫太羽者其耗文角品羽风燥火热胜复更作蛰虫来见流水不氷热病行于下风病行于上风燥胜复同所谓邪气化日也风化八清化四火化二所谓正化度也毛虫静毛虫育是廼物所宜介虫耗毛虫不育寒毒不生是廼地气所制然木为天气火为地气金运在中地气胜运运化胜天其化不絶天气虚地气盈宜资化源以助木气兼赞岁运无使邪胜嵗半之前天气厥阴主之厥阴以中气为化当是时风从火化者天气之和也若风淫所胜则太虚埃昬云物以扰寒生春气流水不氷民病胃脘当心而疼上肢两脇膈咽不通饮食不下舌本强食则呕冷泄腹胀溏泄瘕水闭病本于脾诊在足冲阳之脉法宜平以辛凉佐以苦辛以甘缓之以酸防之岁半之后地气少阳主之少阳之化从本若火淫于内则焰明郊野寒热更至民病注泄赤白少腹痛溺赤甚则血便法宜治以醎冷佐以苦辛以酸收之以苦发之岁运之化金不及是谓折收气廼后生气廼长化合德火政乃宣庶类以蕃其气其用躁切其化兼所不胜夏有光显郁蒸之令则冬有严凝整肃之应若夏有炎烁燔燎之变则秋有氷雹霜雪之复其自西其病内舍膺脇肩背外在皮毛复则寒暴至阴厥且格阳反上行头脑户痛延及颠顶发热甚则心痛治宜以酸调和中初之气自甲戌年大寒日亥初至是岁春分日酉初凡六十日八十七刻半主位太角木客气阳明金中见金运气与运通居于木位与厥阴交司而行春令金木气齐寒始肃杀气方至民病寒于右之下宜治阳明之客以酸补之以辛泻之以苦泄之岁谷宜苍间谷宜黍是气也司气以凉用凉无犯二之气自春分日酉正至小满日未正凡六十日有奇主位少征火客气太阳水中见金运金水相得寒不去华雪水氷杀气施化霜廼降谷草上焦寒数至阳复化民病热于中宜治太阳之客以苦补之以醎泻之以苦坚之以辛润之岁谷宜苍间谷宜稷三之气自小满日申初至大暑日午初凡六十日有奇主位少征火客气厥隂木中见金运火胜金金胜木其化不絶天政布风廼时举民病泣出耳鸣掉宜治厥隂之客以辛补之以酸泻之以甘缓之岁谷宜苍间谷宜稷四之气自大暑日午正至秋分日辰正凡六十日有奇主位太宫土客气少隂火中见金运又值在泉少阳交司之时溽暑湿热相薄争于左之上民病黄瘅而为胕肿宜治少阴之客以醎补之以甘泻之以酸收之岁谷宜丹间谷宜豆五之气自秋分日已初至小雪日卯初凡六十日有奇主位少啇金客气太阴土中见金运之金得位与土相和其化燥湿更胜沉阴廼布寒气及体风廼行宜调太阴之客以甘补之以苦泻之以甘缓之岁谷宜丹间谷宜麻终之气自小雪日卯正至大寒日丑正凡六十日有奇主位太羽水客气少阳火中见金运畏火司令阳廼大化蛰虫出见流水不氷地气大发草廼生人廼舒其病温厉宜治少阳之客以醎补之岁谷宜丹间谷宜豆六气之常也岁寒之化天气胜者阳明复之地气胜者太阳复之其治各以其胜复法









　　少阴君火司天阳明燥金在泉中见太羽水运岁水太过气化运行先天水运临子是谓岁会气之平也平水之嵗命曰静顺之纪藏而无害治而善下五化咸整其气明其性下其用沃衍其化凝坚其政流演其候凝肃其令寒其类水其应冬其谷豆其果栗其实濡其虫鳞其畜彘其色黑其味醎其物濡其音羽其数六其在人也其藏肾其主三阴其养骨髓其病厥此岁运之化也天地之气上见少阴左间太阴右间厥阴故天政所布其气明下见阳明左间太阳右间少阳故地之气肃而其令切交司之气以寒交暑天地之气以热加燥云驰府湿化廼行时廼降金火合德上应荧惑太白其谷丹水火寒热持于气交而为病始热病生于上清病生于下寒热相犯而争于中民病欬喘血溢血泄鼽衂眦目赤疡寒厥入胃心痛腰痛腹大嗌亁肿上葢火为天气金为地气水运在中热化二寒化六清化四正化度也羽虫静介虫育岁物之宜也毛虫耗羽虫不生地气制之也燥热相加天气盈地气虚岁有平水不取化源唯抑运气资其岁胜无使暴过而生病也食丹白之谷以全其真气食间气之谷以辟虚邪味宜醎寒调上以酸温安下运同地气宜以温热化岁半之前天气少阴主之少阴有本标之化其应寒热得中岁半之后地气阳明主之阳明以中气为化其应温燥相半当其时而至者为平非其时而至者为滛初之气自乙亥年大寒日寅初至是岁春分日子初凡六十日八十七刻半主位太角木客气太阳水中见水运气与运同以居木位水木相和奉少阴之政而行春令地气迁燥将去寒廼始蛰复藏水廼氷霜降风廼至阳气欝民反周密关节禁固腰脽痛炎暑将起中外疮疡宜治太阳之客以苦补之以醎防之以苦坚之以辛润之岁谷宜丹间谷宜稷则寒不为邪是气也用寒远寒无犯司气之寒二之气自春分日子正至小满日戌正凡六十日有奇主位少征火客气厥阴木中见水运水木相得阳气布风廼行春气以正万物应荣寒气时至民廼和其病淋目瞑目赤气郁于上而热宜治厥阴之客以辛补之以酸泻之以甘缓之岁谷食丹间谷食豆则风不为邪三之气自小满日亥初至大暑日酉初凡六十日有奇主位少徴火客气少阴火中见水运火居火位岁水间之天政布大火行庶类蕃鲜寒气时至民病气厥心痛寒热更作欬喘目赤宜治少阴之客以醎补之以甘泻之以酸收之岁谷食丹间谷食豆则热不为邪四之气自大暑日酉正至秋分日未正凡六十日有奇主位太宫土客气太阴土中见水运土居其位溽暑至大时行寒热互至民病寒热嗌干黄瘅鼽衂饮发宜治太阴之客以甘补之以苦泻之以甘缓之岁谷食白间谷食麻则湿不为邪五之气自秋分日申初至小雪日午初凡六十日有奇主位少商金客气少阳火中见水运畏火临暑反至阳廼化万物廼生廼长廼荣民廼康其病温岁水制之其病廼微宜治少阳之客以醎耎之岁谷食白间谷食豆则火不为邪终之气自小雪日午正至大寒日辰正凡六十日有奇主位太羽水客气阳明金中见水运水当其位以金相和燥令行余火内格肿于上欬喘甚则血溢寒气数举则雾霿翳病生皮腠内舍于脇下连小腹而作寒中地将易也宜治阳明之客以酸补之以辛防之以苦泄之嵗谷食白间谷食黍则燥不为邪是嵗也水气之平由于岁会为行令邪或中之民有持乆之病经所谓中行令者其病徐而持也








　　太阴湿土司天太阳寒水在泉中见少角木运岁木不及气化运行后天委和之纪曰上宫与正宫同诸同正岁气化运行同天此言天气平也天地之气上见太阴左间少阳右间少阴故地气上腾而其政肃下见太阳左间厥阴右间阳明故天气下降而其令寂阴専其政阳气退辟大风时起原野昬雾白埃四起云奔南极寒数至物成于差夏湿寒合德上应镇星辰星其谷黅故阴凝于上寒积于下寒水胜火则为氷雹阳光不治杀气廼行民病寒湿腹满身防愤胕肿痞逆寒厥拘急清化热化胜复同邪气化度也化五风化三寒化一正化度也岁物所宜则倮虫静鲜虫育地气所制则羽虫耗热毒不生故有余宜高不及宜下有余宜晩不及宜早土之利气之化也民气亦从之也间谷命太征太商者盖土为天气水为地气土胜水天气盈地气虚宜取化原以平气益其岁气无使邪胜食黅之谷以全其真食间气之谷以保其精以苦燥之温之甚则发之泄之则湿气外溢肉溃皮拆而水血交流必赞其阳火令御甚寒从气异同少多其判也岁半之前天气太阴主之太阴所至其令湿若湿淫所胜则沉阴旦布变枯槁民病胕肿骨肿阴瘅阴瘅者按之不得腰脊头项痛时大便难阴气不用饥不欲食欬唾则有血心如悬病本于肾诊在足太谿之脉法宜平以苦温佐以甘辛以汗为效而止所谓丁丑岁其化上苦温也岁半之后地气太阳主之太阳所至其令寒若寒淫于内则凝肃惨栗民病少腹控睾引腰脊上冲心痛血见嗌痛颔肿法宜治以甘热佐以苦辛以咸防之以辛润之以苦坚之岁运之化木不及是谓胜生生气不正化气廼长气自平收令廼早凉时降风云并兴草木晩荣苍干凋落物秀而实肤肉内充其气敛其用聚其动绥戻拘缓其发惊骇化其兼所不胜春有鸣条律畅之化则秋有雾露清凉之政春有惨凄残贼之胜则夏有炎暑燔烁之复其东其病内舍胠脇外在闗节复炎暑流火民病寒热疮疡疿疹痈痤法宜调以辛温初之气自丙子年大寒日已初至是岁春分日卯初凡六十日八十七刻半主位少角木客气厥阴木中见木运岁木当位地气迁寒廼去春气正风廼来生布万物以荣民气条舒风湿相薄乃后民病血溢筋络拘强关节不利身重筋痿宜调厥阴之客以辛补之以酸防之以甘缓之岁谷宜黅间谷宜稷则风不能为邪是气也司气以温无犯二之气自春分日卯正至小满日丑正凡六十日有奇主位太征火客气少阴火中见木运火气当位大火正物承化民廼和其病温厉盛行远近咸若温蒸相薄廼时降宜调少阴之客以醎补之以甘泻之以酸收之岁谷宜黅间谷宜豆则热不为邪三之气自小满日寅初至大暑日子初凡六十日有奇主位太征火客气太阴土中见木运木生火火生土其化顺天政布湿气降地气腾廼时降寒乃随之感于寒湿则民病身重胕肿胸腹满宜治太阴之客以甘补之以苦防之以甘缓之岁谷宜黅间谷宜麻虽有邪湿不能为害四之气自大暑日子正至秋分日戌正凡六十日有奇主位少宫土客气少阳火中见木运地气交司畏火临溽蒸化地气腾天气否塞寒风晓暮蒸热相薄草木凝烟湿化不流则白露阴布以成秋令民病腠理热血暴溢疟心腹满热胪胀甚则胕肿宜治少阳之客以醎补之以甘泻之以醎耎之岁谷宜间谷宜豆虽有火邪不能为害五之气自秋分日亥初至小雪日酉初凡六十日有奇主位太啇金客气阳明金中见木运金气得位惨令已行寒露下霜廼早降草木黄落寒气及体君子周密民病皮腠宜治阳明之客以酸补之以辛泻之以苦泄之岁谷宜间谷宜黍则燥不为邪终之气自小雪日酉正至大寒日未正凡六十日有奇主位少羽水客气太阳水中见木运水当其位寒大举湿大化霜廼积阴廼凝水坚氷阳光不治感于寒则病人闗节禁固腰脽疼寒湿持于气交而为疾也宜治太阳之客以苦补之以醎防之以苦坚之以辛润之岁谷宜间谷宜稷则寒不为邪此六气之常也岁气之交湿胜则有厥阴之复寒胜则有太阴之复其治各以其胜复之法













