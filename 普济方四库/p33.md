<!-- { "loadSidebar": true } -->
　　少阳相火司天厥阴风木在泉中见太征火运嵗火大过气化运行先天太征上临少阳是谓天符之年平火之岁命曰升明之纪正阳而治德施周普伍化均衡其气高其性速其用燔灼其化蕃茂其正明曜其候炎暑其令热其类火其应夏其谷麦其果杏其实络其虫羽其畜马其色赤其味苦其物脉其音征其数七其在人也其藏心其主舌其养血其病瞤瘛此运之化也天地之气上见少阳左间阳明右间太阴故天气正而其政严下见厥阴左间少阴右间太阳故地气扰而其令挠风廼暴举木偃沙飞炎火廼流阴行阳化廼时应火木同德上应荧惑岁星其谷丹苍岁气之化火化七风化三正化度也羽虫静毛虫育岁物所宜也倮虫耗清毒不生地气制之也岁半之前天气少阳主之少阳所至为炎暑其令暄者少阳之正也岁半之后地气厥阴主之厥阴所至为风府风从火化者厥阴之令也风热惨布云物沸腾太阴横流寒廼时至凉并起民病寒中外发疮疡内为泄满圣人遇之和而不争往复之作民病寒热疟泄聋瞑呕吐上怫肿色变是岁火为天气木为地气风火相值其气専其化淳又遇火运统之运与天符火化升明先取化源抑其运火赞其金气则暴过不生苛疾不起岁宜醎寒调其上以辛凉调其下以甘和其中渗之泄之积之发之运同风热宜多寒化治之当也初之气自丁丑年大寒日申初至是岁春分日午初凡六十日八十七刻半主位少角木客气少阴火中见火运气与运同地气迁风胜廼摇寒廼去候廼大温草木早荣寒来不杀温病廼起其病气怫于上血溢目赤欬逆头疼血崩脇满肤腠中疮宜调少阴之客以醎补之以酸收之岁谷宜丹间谷宜豆二之气自春分日午正至小满日辰正凡六十日有奇主位太征火客气太阴土中见火运湿土胜火反郁白埃四起云趋府风不胜湿廼零民廼康其病热郁于上欬呕吐疮发于中胸嗌不利头疼身热昬愦脓疮宜治太阴之客以甘补之以苦泻之以甘缓之岁谷宜丹间谷宜麻三之气自小满日已初至大暑日卯初凡六十日有奇主位太征火客气少阳火中见火运岁火当位上为天符下为司气天政布炎暑至少阳临上廼涯民病热中聋瞑血溢浓疮欬呕鼽衂渴欠喉痹目赤善暴死是岁火气平若有水气承之即不至横暴经曰相火之下水气承之元则害承廼制是也宜调少阳之客以醎补之以甘泻之以醎耎之岁谷宜丹间谷宜豆是岁也司气以热用热逺热四之气自大暑日卯正至秋分日丑正凡六十日有奇主位少宫土客气阳明金中见火运金土相得凉廼至炎暑间化白露降民气和平其病满身重宜调阳明之客以酸补之以辛泻之以苦泄之岁谷宜苍间谷宜黍五之气自秋分日寅初至小雪日子初凡六十日有奇主位太啇金客气太阳水中见火运火本胜金水反制之寒气为客阳廼去寒廼来廼降气门廼闭刚木早凋民病寒邪君子周密宜调太阳之客以苦补之以醎防之以苦坚之以辛润之岁谷宜苍间谷宜稷终之气自小雪日子正至大寒日戌正凡六十日有奇主位少羽水客气厥阴木中见火运火木同德而行顺化地气正风廼至万物反生雾霿以行其病闗闭不禁心疼阳气不藏而欬宜治厥阴之客以辛补之以酸防之以甘缓之岁谷宜苍间谷宜稷是岁天符为执法火气自若有邪气则中执法民有急卒之病经所谓中执法者其病速而危也








　　阳明燥金司天少阴君火在泉中见少宫土运岁土不及气化运行后天岁运之气化上见阳明左间太阳右间少阳故天气急而其政切下见少阴左间太阴右间厥阴故地气明而其令暴阳専其令炎暑盛行物燥以坚淳风廼治风燥横运流于气交多阳少阴云趋府湿化廼敷燥极而泽其为气清热之气持于气交风化清化胜复同是谓邪气化度也清化九化五热化七是谓正化度也金火合徳其在天也上应太白荧惑其在物也岁谷白丹间谷命太征者岁物所宜则羽虫育地气所制则介虫耗寒毒不生其耗白甲品羽蛰虫廼见流水不氷民病欬嗌塞寒热发暴振栗癃闷清先而劲毛虫廼死热后而暴介虫廼殃然金为天气火为地气火能胜金土运间之其邪廼微天气微虚宜资其化源以助金气兼安其运土无使受邪食白丹之谷以安其气间谷以去其邪岁宜以醎以苦以辛汗之清之散之运同清气宜多地化治之常也岁半之前天气阳明主之燥淫所胜则木晩荣草乃晩生筋骨内变民病左胠脇痛寒清于中感而疟大凉革候欬腹中鸣注泄防溏名木敛生菀于下草焦上首心脇暴痛不可反侧嗌干面尘腰痛目昧眦疡疮痤痈病本于肝诊在足太冲之脉法宜平以苦温佐以酸辛以苦下之岁半之后地气少阴主之热淫于内则焰浮川泽阴处反明民病腹中常鸣气上冲胸喘不能久立寒热皮肤痛目瞑齿痛项肿恶寒发热如疟少腹中痛腹大法宜治以醎酸佐以甘苦以酸收之以苦发之岁运之化土不及纪曰卑监是谓减化化气不令生政独彰长气整廼愆收气平风寒并兴草木荣美秀而不实成而粃也其气散其用静定其动疡涌分溃痈肿其发濡滞其化兼所不胜四维有埃云润泽之化则春有鸣条皷折之政若四维发振拉飘腾之变则秋有肃杀霖霖之复其四维其藏脾其病内舍心腹外在肌肉四肢复则收政严峻名木苍凋胸脇暴痛下引少腹善太息气客于脾食少味治宜以甘和调中初之气自戊寅年大寒日亥初至是岁春分日酉初凡六十日八十七刻半主位少角木客气太阴土中见土运气与运同风不胜湿地气迁隂始凝气始肃水乃冰寒化其病中热胀面目浮肿善眠鼽衂欠呕小便黄赤甚则淋宜治太阴之客以甘补之以辛泻之以甘缓之岁谷宜白间谷宜麻虽有湿邪不能为害是气也司气以凉用凉无犯二之气自春分日酉正至小满日未正凡六十日有奇主位太征火客气少阳火中见土运二火同治阳廼布民廼舒物廼生荣厉大至民善暴死宜治少阳之客以醎补之以甘泻之以醎耎之岁谷宜白间谷宜豆虽有火邪不能为害三之气自小满日申初至大暑日午初凡六十日有奇主位太征火客气阳明金中见土运火生土土生金下生上天政布凉廼行燥热交合燥极而泽民病寒热宜治阳明之客以酸补之以辛泻之以苦泄之岁谷宜白间谷宜黍虽有燥邪不能为害四之气自大暑日午正至秋分日辰正凡六十日有奇主位少宫土客气太阳水中见土运土运得位太阳居之寒降民病暴仆振栗谵妄少气嗌干引饮及为心疼痈肿疮疡疟寒之疾骨痿血便宜治太阳之客以苦补之以醎泻之以苦坚之以辛润之岁谷宜丹间谷宜稷虽有寒邪不能为害五之气自秋分日已初至小雪日卯初凡六十日有奇主位太啇金客气厥阴木中见土运客气胜运春令反行草廼生荣民乃和宜调厥阴之客以辛补之以酸收之以甘缓之歳谷宜丹间谷宜稷虽有风化不能为邪终之气自小雪日夘正至大寒日丑正凡六十日有竒主位少羽水客气少隂火中见土运气能生运阳气布反温蛰虫来见流水不氷民乃康平其病温宜治少隂之客以醎补之以苦润之以甘防之以酸收之谷宜丹间谷宜豆虽有热邪不能为害此乃六气之常也盖嵗寒之交天气胜则有少阳之复地气胜则有太阳之复治者宜各以其胜复法治之















　　太阳寒水司天太阴湿土在泉中见太商金运岁金太过气化运行先天天地之气上见太阳左间厥阴右间阳明故天气肃而其政肃下见太阴左间少阳右间少隂故地气静而其令徐寒临太虚阳气不令寒政大举泽无阳则火发待时少阳中治时乃涯止极散还于太阴云朝北极湿化廼布泽流万物寒敷于上雷动于下水土合德上应辰星镇星其谷黅岁气之化寒化一清化九化五正化度也倮虫育岁物所宜也鳞虫不成燥毒不生地气制之也寒湿之气持于气交民病寒湿发肌肉痿足痿不收濡泻血溢是岁水为天气土为地气木中金运土能胜水天化为虚金运綂之土生金金生水以下生上天化虽虚气运相生其邪廼微宜先资化源以取天气之虚抑其运金扶其木气无使暴过而生其疾食黅之谷以全其真避虚邪之气以安其正岁宜以苦热调上以甘热调下以辛温调中运同寒湿以燥热化治之常也淫胜之气岁半之前天气太阳主之若寒淫所胜则寒气反至水且冰血变于中发为痈疡民病厥心痛呕血血泄鼽衂善悲时仆运火炎烈暴廼雹胸腹满手热胕挛腋肿心澹澹大动胸脇胃脘不安面赤目黄善噫嗌干甚则色炲渴而欲饮病本于心诊在手神门脉法宜平以辛热佐以甘苦以醎耎之以甘防之后地气太阴主之若湿淫于内则埃昬岩谷黄反见黒至阴之交民病饮积心痛头痛喉痹阴病血见少腹痛肿不得小便病冲头痛目似脱项似拔腰似折髀不可以曲腘如结腨如别法宜治以苦热佐以醎淡以苦燥之以淡泄之岁运之化金太过者纪曰坚成是谓收引天气洁地气明阳气随阴治化燥化其政物以司成收气繁布化洽不终其化成其气削其政肃其令鋭切其德雾露萧飋其动暴折疡疰其变肃杀凋零其病喘喝胸凭仰息其化兼其所胜故曰岁金太过燥气流行肝木受邪民病两脇下小腹痛目赤痛眦疡耳无所闻肃杀过甚则体重烦寃胸痛引背两脇满且痛引少腹甚而喘欬逆气肩背皆痛下连股膝髀腨胻足皆病收气峻则病暴痛胠脇不可反侧欬逆甚而血溢诊在足太冲脉其治悉以辛温调中初之气自己卯年大寒日寅初至是岁春分日子初凡六十日八十七刻半主位少角木客气少阳火中见金客气胜运地气迁气廼大温草廼早荣民廼厉温病廼作身热头疼呕吐肌腠疮疡宜治少阳之客以醎补之以甘泻之以醎耎之岁谷宜间谷宜豆虽有火邪不能为害二之气自春分日子正至小满日戌正凡六十日有奇主位太征火客气阳明金中见金运气与运同大凉反至民乃惨草乃遇寒火气遂抑民病气郁中满寒廼始宜治阳明之客以酸补之以辛润之以苦泄之岁谷宜间谷宜黍虽有燥邪不能为害是气也无犯司气之凉三之气自小满日亥初至大暑日酉初凡六十日有奇主位太征火客气太阳水中见金运水胜火天政布寒气行廼降民病寒反热中痈疽注下心热瞀闷不治者死宜治太阳之客以苦补之以醎泻之以苦坚之以辛润之岁谷宜间谷宜稷虽有寒邪不能为害四之气自大暑日酉正至秋分日未正凡六十日有奇主位少宫土客气厥阴木中见金运木胜土金反制之又遇太阴交司风湿交争风化为乃长廼化廼成民病大热少气肌肉痿足痿注下赤白宜治厥阴之客以辛补之以酸收之以甘缓之岁谷宜黅间谷宜稷虽有风邪不能为害五之气自秋分日申初至小雪日午初凡六十日有奇主位太啇金客气少阴火中见金运岁运得位客火胜之阳复化草廼长廼化廼成民廼舒宜调少阴之客以醎补之以甘防之以酸収之歳谷宜黅间谷宜豆虽有热化不能为邪终之气自小雪日午正至大寒日辰正凡六十日有奇主位少羽水客气太阴土中见金运土生金金生水其化顺地气正湿令行阴凝太虚埃昬郊野民廼惨凄寒风以至反者孕乃死宜治太阴之客以甘补之以苦泻之以甘缓之岁谷宜黅间谷宜麻虽有湿邪不能为害此六气之化也是岁天气胜者太隂复之地气胜者厥阴复之其治皆如胜复之法














