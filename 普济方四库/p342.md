<!-- { "loadSidebar": true } -->
　　风为天地浩荡之气正顺则能长养万物偏邪则能伤害品类人或中之鲜有不致毙者是以圣人推为百病长原夫风与气一也塞乎天地之间则隂阳不同在乎人身之中则吹呵有别隂为风故风无形而有其势阳为气故气有质而无其威吹则冷而劲为风呵则温而和为气是以四时之内八风二十四气者以隂阳消长之机也大块噫而为风山泽蒸而为气风劲则气清气浓则风息在人亦然人生天地之中负隂抱阳禀冲气以为和上古之人其知道者法于隂阳和于术数饮食有常节起居有常度不妄作劳故精气内安形神外全病安从来今时之人以酒为浆以妄为常醉以入房以欲竭其精神以耗散其真不知持满不知御神务快其心逆于生药致隂阳不调腑脏气偏荣衞失度气血错乱经脉空虚腠理不宻外邪因得以伤之邪风之中人也其状奄忽盖气性暴善行数变其中人也卒其人也晕激人涎浮昏人神志千金方论有七十二种究其大法则以五风为首五风者谓肝心脾肺肾五脏之中也其言生死各亦不同肝风之状踞坐不得低头青色围绕目额者可治宜于肝腧灸之若上喘目直视唇口俱青或面目大青黑一黄一白者死心风之状汗自出偃仰不可转侧唇色正赤语言狂妄者生宜于心腧灸之若唇面青黄黑赤色不定眼瞤动不休或面目时时悚动者心絶也五日而死脾风之状踞而腹满不嗜食一身通黄四肢不收口吐醎沫者常可治之宜灸脾腧若手足俱青木贼土败必死矣肺风之状偃卧脑满喘而不休冐昧汗出鼻不闻香臭不得卧目鼻下至口色白者可治宜于肺腧灸之若失血及妄言色黄者不治七八日而死肾风之状踞而腰脚痛重视脇肋边未有黄防者可治宜于肾腧灸之若齿黄面如土色者死至于六腑本无中风唯胃有者以胃为水谷之海变化五味以资五脏虚则风邪亦得以中之胃风之状额上多汗饮食不下隔塞不通腹满去衣则腹胀张口肩息心下澹澹食寒则泄孙真人云新食竟取风为胃风疟论亦然五脏中风其脉皆浮但兼以本脉而见于本部与人迎相应也假令肝中风则左手闗部与人迎脉并浮而者也余皆仿此大抵肥人多易中风以其肌肤软脆风邪易中入之则深厐老故云人肥则风气不得外泄即为热中而目黄人瘦则风气外泄即为寒中而泣出盖可知矣得此疾者胗其脉迟浮者吉急疾大数者防大闭涩为顺下利为逆口目俱闭者易治口目俱开者难治骨热多烦者损其烦热药脏寒不利者损其冷剂治之当随病之浅深慎无执着诸方论中所谓左瘫右痪者由邪气中人邪气反缓正气反急正气引邪防僻不遂风赋有云气虚则痪无左右血而瘫中两边以此而知气血俱虚则瘫痪两证俱有若气顺血则为瘫风瘫风者筋脉拘急挛拳也若血顺气虚则为痪风痪风者亸软擡动不能也不必左为瘫而右为痪痪风不可全用风药当以理气药兼而用之瘫风则当以益血补筋去风药治之则万举万全矣予厯观古方治诸风不问病之轻重表里浅深皆以小续命汤加减用之此良法也但小续命汤内无通气药不可独用若能以通气汤散兼而服之必成其功矣宋氏云治风之法当以暖散中通气为先通则痰气不薰蒸风亦自得以摅防诚哉是言也小续命汤通治诸风惟偏枯则不可多用盖偏枯者其人血不荣于一边小续命汤复发汗亡血故也偏枯者半身不遂肌肉枯瘦骨间疼痛神智如常治之宜养血大八风汤续断汤风痱者身无痛处但四肢缓纵神智昏乱不甚语言防有知则可治以其风防涎注闗节气不能行故四肢不遂也治之先进太乙神精丹三粒次以西州续命汤风癔者奄不知人咽中噫噫然有声以其邪中心肺涎潮鼻塞心肺间閇故不能言宜用小续命汤独活汤风柔者以风热入于肝脏使诸筋挛急屈不可伸经曰寒则挛急热则弛张风颤者以风入肝脏经络之气不守正位故使头招摇而手足颤掉也风瘖者以风冷之气客于中滞而不能发故使口噤而不能言也风痹者由风寒湿三气袭于经络舎于血脉留于荣衞故使身顽肉厚不知痛痒其证则有筋骨血肉气之五痹以属五脏诸痹始得之在外速治之无不愈者及其邪气深入各传于脏无不危殆故曰风中脉则口眼防斜中腑则肢体废风入脏则性命危矣又有中风之病卒暴昏昏涎浮脑中上下相引声如引锯皆由饮食过度嗜欲无节停留胃中使气脉闗隔不得运行荣衞失度脏腑怯弱风邪暴客相搏成涎虽投治风药永不得下盖涎浮上部填塞心胷诸风闭塞急当吐之使快为度然后急进续命汤近世方书多云中风不可吐久后令人坏一臂盖药中多用水银粉大损脾胃脾胃既损四肢不举理之必然殊不知古人治法其高者因而越之病在胷上为髙越之为吐也如硃砂丸止是吐脑上积涎于脾胃何损用之必效若俱无涎亦慎与吐恐脾胃俱虚呕血而死不可不知世有气中方书无载考其至理皆由喜怒不节气血暴伤盖暴怒伤隂暴喜伤阳怒则气逆喜则气缓气血失常乱于胷中壅于经络滞则泣渐渐无力昏困欲倒治之当顺气理血不可妄投风药至如新沐中风名曰首风饮酒中风名曰漏风又曰酒风入房中风名曰内风又曰劳风各有治法夫风之为病有瘙痒者有瘾疹者有疼痛者有疮伤者有聋瞽者有厯节者有颠厥者有狂妄者千状万化莫不由五脏而生矣○大抵人之有生以元气为根荣衞为本根气强壮荣衞和平腠理致宻外邪客气焉能为害或因喜怒或因忧思或因惊恐或饮食不节或劳役过伤遂致真气先虚荣衞失度腠理空踈邪气乘虚而入及其感也为半身不遂肌肉疼痛为痰涎壅塞口眼防斜偏废不仁神智昏乱为舌强不语顽痹不知精神恍惚惊惕恐怖或自汗恶风筋脉挛急变证多端治疗之法当推其所自若内因七情而得之者法当调气不当治风外因六淫而得之者亦先当调气然后依所感六气随证治之此良法也但髪直吐沫摇头上撺面赤如妆或头面青黑汗缀如珠眼闭口开声如鼾睡遗尿不知人者皆不可治○风者百病之始善行而数变行者动也风本为热热胜则风动宜以静胜其躁养血是也治须少汗亦宜少下多汗则虚其衞多下则损其荣治其在经虽有汗下之戒而有中藏中府之分中府者宜汗之中藏者宜下之此虽合汗下亦不可过也汗多则亡阳下多则亡隂亡阳则损其气亡隂则损其形初所谓表里不和须汗下之表里已和是宜治之在经也其中府者面显五色有表证而脉浮恶风恶寒拘急不仁或中身之后或中身之前或中身之侧皆曰中府也其治多治中中藏者唇吻不收舌不转而失音鼻不闻香臭耳聋而眼瞀大小便秘结皆曰中藏也中藏之病难治也六府不和留结为痈五藏不和九窍不通患此乃在经也初证旣定宜以大药养之当顺时令而调隂阳安脏腑而调荣衞少有不愈者也风中府者当以加减续命汤随证发其表如兼中藏则大便多秘澁宜以三化汤通其滞初证已定别无他变以大药和治之大扺中府者多着四肢中藏者多滞九窍虽有中府者多兼中藏之证至于舌强音失服大药能自愈也有中风湿者夏月多有之其证身重如山不能转侧宜除风胜湿去热之药切不可针灸治之○气血痰水受病于内者也风寒暑湿致冦于外者也人之一身血气旣虚隂阳不守饮食居处嗜欲无节冲风卧地调防不加于是经络空踈腠理开彻风邪乘其虚而入之挟热则痿堕缓迟挟寒则急痛拘挛自其邪气之入人也邪气反缓正气反急正气引邪为防僻为窜视为掣纵为搐搦为瘫痪为反张在于阳则皮肤缓在于阴则为腹里急缓则四肢不能收急则一身不能仰皆随其邪气所至表里浅深而有证也种类虽多大要有四血气偏虚身不遂肌肉枯瘦骨间疼痛谓之偏枯神智不乱身体无痛四肢不举一臂不随谓之风痱【能言则可治】忽然迷仆舌强不语喉中窒塞噫噫有声谓之风癔【身有汗则生】风寒湿三气合而为痹其人肉厚身顽不知痛痒风多则走注寒多则疼痛湿多则重着在筋则筋屈而不伸在脉则血凝而不流在骨则不仁在肉则癃重夫是之谓风痹伤风一证发热烦燥头疼靣光恶风自汗盖风能散气故有寒也风家脉浮者病在表脉实者病在里脉虚者病在脏脉促者病在上浮则发散实则踈导虚则温之脉促于上而病人壮威胷喉澎湃者蒂散少少吐之俗谓热则生风大纲然尔多有胃虚气虚血虚虚极而生风者若诸虚证天雄附子官桂川乌又必不可阙治法大要尽以消痰顺气为先顺气用南木香苏合香圆辈消痰用南星半夏细辛僵蚕辈如石緑铁水银轻粉铅霜朴硝等剂谨勿妄施寒毒入胃则血脉凝澁眞气消铄不旋踵为废人治风良剂小续命汤为主排风汤次之然此二药主风不主气须以人参顺气散乌药顺气散佐助其间气一流行则风亦踈散矣至若口开手散防血遗尿眼合不开汗出不流吐沬气粗声如鼾睡靣绯靣黑发直头摇手足口鼻青冷口噤而脉急数皆为不治之证若中于肝者人迎与左闗上脉浮而靣目多青恶风自汗左脇偏痛中于心者人迎与左寸口脉洪而浮靣舌俱赤翕翕发热瘖不能言中于脾者人迎与右闗上脉浮防而迟四肢怠惰皮肉瞤动身体通黄中于肺者人迎与右寸口脉浮濇而短靣浮色白口燥多喘中于肾者人迎与左尺脉浮而滑靣甘色黑腰脊痛引小腹隠曲不利中于胃者两闗并浮而大额上多汗膈塞不通食寒则泄凡此风证或挟寒则脉滞浮迟挟湿则脉浮滞濇二证俱有则从偏胜者治之若因七情六淫而得之者当先调气而后治风邪仓卒之际救此急证宜先以皂角细辛搐入鼻内通其闗窍次以苏合香丸搽牙连进以生姜自然汁并三生饮其苏醒然后次第进顺气排风续命之类张仲景曰欲疗诸病当先以汤荡涤五藏六府开通诸脉治道隂阳破散邪气润泽枯朽悦人皮肤益人气血水能浄万物故用汤也若四肢病久风冷发动次当用散逐邪风气湿痹表里移走居无常处者散当平之次当用丸丸药者能逐风冷破积聚消诸坚癖进饮食和荣卫能参合而行之者可谓上工故曰医者意也又曰不须汗而强汗之者出其津液枯竭而死须汗而不与汗之者使诸毛孔闭塞令人闷絶而死又不须下而强下之者令人开肠洞泄不禁而死须下而不与下之者使人心内懊憹胀满烦乱浮肿而死人不须灸而强灸之者令人火邪入腹干错五藏重加其烦而死须灸而不与炙之者令人冷结重凝久而弥固气上冲心无地消散病笃而死○风者百病之长善行而数变位列东方甲也时春升也人甲胆乙肝是也四气调神论云春二月此发冻发皮毛发腠理三冬陈积恶气是明发汗宜阳气升天地俱生万物以荣生而勿杀予而勿夺赏而勿罚春气之应养生之道也或曰此论春时之令生养之道人病八风所害难入此説荅曰素问之道皆谓人养生失宜而作病也至真大要论四反治为证当通用顺月令升发以滋阳道而反补之为之治至【自古立方治风之药皆辛温温补东方之气辛补风之散辛温气味皆大补甲胆乙肝足可因以明其通因通用及于发散之理非便下也】经云风从上受之惟宜宣发以去之针刺论云夫邪气之客于形也必先舍于皮毛留而不去入舎于经脉内连五脏散于脾胃隂阳俱感五脏乃伤此邪之从皮毛而入极于五脏之次也如此则治其经焉凡治诸病先别隂阳故经云阳盛隂虚下之则愈汗之则死仲景云发表攻里本自不同夫八正之气风其至以时乃生万物者也切避其寒暑有和风有大暑风有凉风有寒折木风冲后八风人中则病谓之虚风冬天大寒之风中人则暴死治之大要先针刺皮毛经络以出其血无令邪气得入于经脉百病皆然俱出皮毛间血络也若冬月闭宻阳气不令妄泄至春气升旺之时故胆风得用事矣此由脾胃荣气上行者是也故曰清阳为天清气出上窍【耳目口鼻舌喉也】清阳发腠理【津液上行于皮毛养血脉七神所依元气因流者也】清气实四肢【清阳之气护卫皮毛邪不得犯充塞天地在人则安皮毛可开阖者也】明春升肝胆之上冲于天即谓之谷气一体不须两认胃之谷气大矣哉滋养天真元气此即七神主万化者也又云荣气常与卫风相合随此即春风肝胆之气故风不可折也治法正则周身元气不差忒矣岂可便以大苦寒之剂妄下之及龙麝硃砂牛黄诸镇坠之药防之惟其不知而妄用以致伤生是失内经之旨故也
