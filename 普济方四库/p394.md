<!-- { "loadSidebar": true } -->
　　抱胆丸【出危氏方】　治男子妇人一切癫癎风狂或因惊恐怖畏所致者及妇人产后血虚惊气入心并室女月脉通行惊恐蕴结此方累曾经効本是忠懿王之子有疾忽得一僧授此服之即効本名灵妙观音丹忠懿得之未敢轻信忽有一风犬饲以此药立効破犬腹而视其药乃抱犬胆因易今名
　　水银【二两】硃砂【一两细研】黑铅【一两半】乳香【一两细硏】
　　右将黑铅入铫子内下水银结成砂子次下硃砂滴乳乘热用栁木槌研匀丸如鸡头大每服一丸空心井花水吞下病者得睡切莫惊动觉来即安再一丸可除根本
　　治癫癎痸疭【出千金方】
　　铅丹【一斤】飞鸱头【二枚】
　　右为末蜜丸先食服三丸日三剧者夜一稍加之
　　乳硃丹【一名二灵丹】　治癫癎惊痸【出济生方】
　　乳香【别研】硃砂【细研水飞】
　　右用乳香镕化拌和硃砂为剂丸如龙眼大每服一丸侧栢叶浸酒磨化荡温服不拘时候
　　夺命散　治压风疾癫癎
　　用青礞石好者一两入甘锅内同熖硝一两拌匀用炭火煆通红湏化尽为度冷则色如金取研为末每服一钱用薄荷自然汁入蜜调微温服之良久其药自裹痰逐下随大便夹和稠粘如胶乃药之功
　　驱风丸【一名驱风散】　治五癫百癎无问隂阳冷热【出三因方】
　　虢丹　晋矾【各一两】
　　右用砖凿一窠可镕二两许先安丹在下次安在上以白炭五斤煆令炭尽取出细研以不经水猪心血为丸如菉豆大每服十丸至二十丸橘皮汤下一方为散温酒调下
　　大镇心丹【出三因方】　治一百二十种癫癎惊狂谵妄颠倒昏闷不知人喷吐涎沫及治心惊胆寒清清不睡或左脇偏疼
　　辰砂【用黄松节酒煮】龙齿【用远志苗醋煮】
　　右只取辰砂龙齿各等分为末猪心血为丸如鸡头大每服一丸以麦门冬黒豆灯心生姜白蜜水煎豆熟为度临卧咽下小儿磨化半丸量岁数与之
　　金砂丸【出圣惠方】　治风癫邪癎等疾精神不守言语错乱金【五两剉屑为药匮】丹砂【三两将金屑置以定州细瓷合于内作一坑子置丹砂于金屑中心上下覆衬以合盖又用六一泥固济以慢火养七日将出丹砂掘一地坑子同入净湿土内单帛裹着在土中出火毒七日用】
　　右去金取砂出火毒后研取粉干控粟米饭烂研和拌得所丸如菉豆大每食后金银汤下五丸中夜一服桃栁汤亦得其合子用金者为佳
　　甘遂散【出危氏方】　治癫癎及妇女心风血邪
　　用甘遂一钱为末以猪心取三管血三条和末多少和之将心批作两片入在内再合线缚定外用皮纸裹湿慢火煨熟不可焦过取药细研入辰砂末一钱和匀分作四丸每服一丸将所煨猪心煎汤化下再服别用猪心亦可过半如大便下恶物后调和胃气
　　神应丹【出卫生宝鉴】　治诸癫癎
　　用辰砂不以多少细研水飞过候干用猪心血和之得所以蒸饼剂裹蒸熟为度取出就热便丸如梧桐子大每服一粒食后临卧温人参汤下不数服取効如神一方用金银汤下
　　陈蒲饮　治卒发风癫狂癎
　　用三年陈败蒲一两切细以水二升煎至七合去滓温饮
　　治癫癎并风狂久不瘥者【出海上方】
　　用黄丹火上飞过不拘多少用蒸饼为丸如梧桐子大每服五十粒人参汤下日三四服
　　牛黄丸【出圣济总録】　治风邪变成癫癎时时发动不知人事定心神风癫之状发无常时每发则仆地吐涎沫无所觉知盖由血气皆虚精神离散魂魄失守风邪入于隂经故也又以胞胎之初其母卒大惊精气并居能令子发癫其证与风癫大率相似
　　牛黄【别研】真珠末【别研】琥珀【别捣罗】铁粉【别研】天竺黄【别研】龙齿【别硏各半两】金薄【七十片　同水银研】银薄【七十片与水银同研】水银【与金薄同研】犀角【镑】丹砂【与水银金银薄同研各半两】露蜂房　龙胆【去土】升麻　防风【去义】黄芩【去黑心】钩藤【各半两】知母【细切焙】天门冬【去心焙】白芍药　茯神　甘草【炙剉】菖蒲【九节者米甘浸刮去皮切酒炒】麦门冬【去心焙各一分】干蝎【酒炒一两】麝香【别研】人参【各半两】
　　右除别研石药及麝香等外余药捣罗与研药再罗令匀炼蜜拌和得所更捣千杵丸如桐子大夜卧及食后煎新竹叶汤下十五丸至二十丸
　　治癫癎发热急狂走【出本草】
　　以铁浆服之
　　治惊邪癫癎鸡癎发热狂走【出本草】
　　取鳯凰台石水磨之服【是鳯楼正处脚下物如白石也】
　　治大风癫癎头风湿痹毒在骨髓久服益气耳目聪明轻身强志亦治腰膝中风毒【出本草】
　　取苍耳三月已后七月已前刈日干为散夏水服冬酒服日服二丸服二三十丸散一二匕满百日病当出如瘑疥或痒汁出或班駮甲错皮起后乃皮落肌如凝脂令人省睡忌食猪肉米泔
　　疗癫癎【出本草】
　　以野猪黄水研如枣核日二服効
　　治癫癎
　　用艾于隂囊下谷道正门当中间随年岁灸之
　　癫【论】
　　夫黄帝问曰人生而病癫疾者安所得之岐伯对曰此得之在腹中时其母数有所大惊也气上而不下精气并居故令子发为癫疾病在诸阳脉且寒且热诸分且寒且热名曰狂刺之虚脉视分尽热病已而止病癫初发岁一发不治月一发不治四五日一发名曰癫疾刺诸分其脉尤寒者以针补之病已止癫疾始生先不乐头重直视举目赤其作极已而烦心候之于顔取手太阳阳明太隂血变而已癫疾如发而反强因而脊痛候之足太阳阳明太隂手太阳血变而已癫疾始作而引口啼呼【甲乙作喘悸】者候之手阳明太阳右强者攻其左左强者攻其右血变而止癫疾者常与之居察其所当取之处病至视之有过者即泻之置其血于瓠壶之中至其发时血独动矣不动灸穷骨二十壮穷骨者尾骶也治癫者病发而狂靣皮厚敦者死不疗　凡癫发则
　　卧地吐涎沫无知若强掠起如狂及遗粪难疗癫疾脉搏大滑久自己脉沈小急实死不疗小牢急亦不可治脉虚可疗实则死矣厥成为癫疾五脏不平六腑闭塞之所生也厥成为癫故附厥于此条也隂衰发热厥阳衰发寒厥　黄帝问曰厥之寒热者何也岐伯对曰阳气衰于下则为寒厥隂气衰于下则为热厥问曰热厥必起于足下者何也对曰阳气起于足三趾之表集于足下而聚于足故阳胜则足下热也问曰寒厥必起于趾而上于膝者何对曰隂气起于五趾之里集于膝而聚于膝上故隂气胜则从五趾至膝上寒其寒也不从外皆从内也厥或令人腹满或令人暴不知人或至半日远至一日乃知人者何也隂气胜于上则下虚下虚则腹满腹满则下气重上而邪气逆逆则阳气乱乱则不知人巨阳之厥肿首头重足不能行发为眴外阳明之厥癫疾欲走呼腹满不能卧靣赤而热妄见而妄言少阳之厥暴聋颊肿而热脇痛脾不可以运太隂之厥腹满防胀后不利下欲食食呕不得卧少隂之厥舌干溺赤腹满心痛厥隂之厥小腹肿痛腹胀经溲不利好卧屈膝隂缩肿胻内【一作外】热盛则泻之虚则补之不盛不虚以经取之上寒下热先刺其项太阳久留之已则火熨项与肩甲令热下冷乃止所谓推而上之者也上热下寒视其虚脉而陷下于经络者取之气下而止所谓引而下之者也刺热厥者留针反为寒刺寒厥者留针反为热刺热厥者二隂一阳刺寒厥者二阳一隂所谓二隂者二刺隂也所谓二阳者二刺阳也　温病热于肾中亦为痉小儿病癎热盛亦为痉凡风瘖暴尸厥及鬼魇不寤皆相似宜精察之故经言久厥则成癫是以知似也　癫病有五一曰阳癫发时如死人遗溺有顷乃解二曰隂癫坐初生小时脐疮未愈数洗浴因此得之三曰风癫发时眼目相引牵纵反急强羊鸣食顷方解由热作汗出当风因以房室过度醉饮饱满行事令心气逼迫短气脉悸得之四曰湿癫眉头重痛身重坐热沐髪湿结脑汗未止得之五曰马癫发时反目口噤手足相引身皆热坐小时膏气脑热不和得之　骨癫疾者颔齿诸腧分肉皆满而骨倨强直汗出烦闷呕多涎沫气下泄不利　筋癫疾者身拳挛急脉大刺项大经之本杼多呕涎沫气下泄不疗　脉癫疾者暴仆四肢之脉皆胀而纵满脉尽刺之出血不满侠项灸太阳又灸带脉于腰相去三寸诸分肉本腧呕多涎沫气下泄不治　癫狂之疾何以别答曰狂之始发少卧不饥自贤自贵妄笑好歌乐又曰癫者精神不守言语错乱甚则登高骂詈或至狂走癫者发则卧地嚼舌吐沫手足搐搦或作六畜之声顷刻则苏癫者邪入于隂则癫狂者邪并于阳则狂癎者邪干于心其处用药亦皆相类　凡人患癫狂者呌呼打人者皆心经有热当用镇心药加大黄与之泻数行然后用安神及风药但得宁静即是安妥不可见其瘦弱减食便以温药补之补之病必再作当戒之缓缓调治饭食可也　因惊癫狂军中有犯法者褫衣将受刃忽然得释神失如痴与惊气丸一粒服讫而寐及觉病已失矣　风癫者由血气虚风邪入于隂经故也人有血气少则心虚而精神离散魂魄妄行因为风邪所伤故邪入于隂则为癫疾夫人见十步垣墙勿顺墙而卧风利吹之人必发癫癎及体重人卧春夏向东秋冬向西此是常法
　　方
　　麝香丸【出圣济总録】　治风癫瘛疭口眼翻张口吐白沫或喉中作声不知人
　　麝香【别研半两】虎睛【一对炙令操去外皮】防风【去义一两】龙齿【别研】黄芩【去黒皮】铁粉【研】鬼臼【各三两】人参　大黄【剉醋炒各一两】牛黄【别研一分】秦艽【去苗土】雄黄【别研各二两】独活【去芦头】凝水石【别研各一两】茯神【去木一两一分】升麻【三分】石膏【别研一两一分】远志【去心半两】天雄【炮裂去皮脐用一两一分】白藓皮【三分】露蜂房【炙一分】细辛【去苗叶三分】贯众【捣去土末】鬼箭羽【各十两】蛇蜕【炙一分】金薄　银薄【各四十九片研】
　　右先将一十八味捣罗为末后入别研九味和匀链蜜为丸如梧桐子每服十五丸至二十丸空心日午临夜温酒下
　　虎睛丸【出圣惠方】　治风癫口眼开张多吐白沫或作恶声恍惚虚悸
　　虎睛【一对酒浸炙微黄】茯神【一两】龙齿【一两】石膏【一两】防风【一两去芦头】黄芩【一两】秦艽【一两去苗】川升麻【一两】汉防己【一两】铁粉【一两细研】川大黄【一两剉碎微炒】人参【一两去芦头】防葵【一两】独活【一两】远志【三分去心】白藓皮【三分】鬼臼【三分】细辛【三分】银薄　金薄【各五十片细硏】天雄【三分炮制去皮脐】干姜【半两炮制剉】芎防【三分】麝香【半两细研】露蜂房【半两】牛黄【半两细研】蛇蜕皮【十条烧灰】
　　右为末入研了药令匀链蜜和捣五七百杵丸如梧桐子大不计时候以温酒下二十丸薄荷汤下亦得
　　麦门冬丸【出圣济总録】　治风癫狂乱失心安魂定志麦门冬【去心焙一两】虎睛【一对微炙】龙齿【一两研】金薄【一百片研】银薄【一百片研】石膏【研】升麻　枳实【麸炒】生姜【切炒】白茯苓【去黑皮】人参【剉各一两】元参　葳蕤【炒】芍药　甘草【炙剉】远志【去心各三两】栢子仁【生用】薤白【细切焙干】牛黄【别剉各半两】
