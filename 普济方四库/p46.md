<!-- { "loadSidebar": true } -->
　　少阳相火司天厥隂风木在泉中见太宫土运歳土太过气化运行先天火化在上清化左黅化右酸化在下灼化左藏化右故天气正而其政严地气扰而其令挠风乃暴举木偃沙飞炎火乃流隂行阳化廼时应风热参布云物沸腾太隂横流寒廼时至凉并起火化二化五风化八正化度也火木同徳上应荧惑嵗星其谷丹苍羽虫静毛虫育是谓歳物所宜倮虫耗清毒不生是皆地气所至民病寒中外发疮疡内为泄满圣人遇之和而不争往复之作民病寒热疟泄聋瞑呕吐上怫肿色变是歳阳为天气隂为地气天气盈地气虚宜先取化源以平火气抑其运土赞所不胜则暴过不生苛疾不起歳宜醎冝辛宜酸渗之泄之渍之发之观气寒温以调其过运异风热宜少用寒化其化上醎寒中醎和下辛凉药食宜也歳行土运天气生运歳半之前天气主之火淫所胜则温气流行金政不平民病头痛发热恶寒而疟热上皮肤痛色变黄赤传而为水身面胕肿腹满仰息泄注赤白疮疡欬唾血烦心胸中热甚则鼽衂病本于肺诊在手天府之脉其法平以醎冷佐以苦甘以酸收之以苦发之以酸复之歳半之后地气主之风淫所胜则地气不明平野眛草廼早秀民病洒洒振寒善呻数欠心痛支满两脇里急饮食不下膈咽不通食则呕腹胀善噫得后与气则怏然如衰身体皆重其法治以辛凉佐以苦甘以甘缓之以辛散之歳运之化纪曰敦阜是谓广化厚徳清静顺长以盈至隂内实物化充成烟埃朦欝见于厚土大时行湿气廼用燥政廼辟其化圎其气丰其政静其令周备其动濡积并稸其徳柔顺重淖其变震惊飘骤其化兼其所胜其病腹满清厥噫不乐体重烦寃甚则肌肉萎足痿不收行善瘛脚下痛饮发中满食减四肢不举变生得位藏气伏化气独治之泉涌河衍涸泽生鱼风大至土溃鳞见于陆病腹满溏泄肠鸣反下甚而太谿脉絶者不治其法宜以醎和调中初之气自癸丑年大寒日申初至是歳春分日酉初凡六十日八十七刻半主位太角木客气少隂火中见土运木生火地气迁风胜乃摇寒廼去乃大温草木早荣寒来不杀温病乃起其病气怫于上血溢目赤欬逆头痛脇满肤腠中疮宜治少隂之客以醎补之以甘泻之以酸收之歳谷宜丹间谷宜豆虽有热邪不能为害二之气自春分日酉正至小满日辰正凡六十日有竒主位少征火客气太隂土中见土运气与运同司气与运同司气为黅化火反郁白埃四起云趋府风不胜湿乃零民乃康其病热郁于上欬逆呕吐疮发于中胸嗌不利头痛身热昏愦脓疮宜治太隂之客以甘补之以苦泻之以甘缓之歳谷宜丹间谷宜麻虽有湿邪不能为害是气也无犯司气三之气自小满日巳初至大暑日卯初凡六十日有竒主位少征火客气少阳火中见土运火居其位天政布炎暑至少阳临上乃涯民病热中聋瞑血溢脓疮欬逆呕吐鼽衂渇欠喉痹目赤善暴死宜调少阳之客以醎补之以甘泻之以醎耎之歳谷宜丹间谷宜豆虽有火化不能为害四之气自大暑日卯正至秋分日丑正凡六十日有竒主位太宫土客气阳明金中见土运歳土当位凉乃至炎暑间化白露降民气和平其病满身重宜调阳明之客以酸补之以辛泻之以苦泄之歳谷宜苍间谷宜黍虽有燥邪不能为害五之气自秋分日寅初至小雪日子初凡六十日有竒主位少商金客气太阳水中见土运寒温相交阳乃去寒乃来乃降气门廼闭刚木早凋民病寒邪君子周宻宜调太阳之客以苦补之以醎泻之以苦坚之以辛润之歳谷宜苍间谷宜稷虽有寒不能为害终之气自小雪日子正至大寒日戌正凡六十日有竒主位太羽水客气厥隂木中见土运木制土地气正风乃至万物反生霿雾以行其病闗闭不禁心痛阳气不藏而欬宜治厥隂之客以辛补之以酸泻之以甘缓之歳谷宜苍间谷宜稻虽有风邪不能为害歳气之交天气胜者阳明复之观其复至无翼其胜无赞其复依法为治寒者热之清者温之各安其气则邪气衰去归其所宗此治之大体也














　　阳明燥金司天少隂君火在泉中见少商金运歳不及气化运行后天少商上临阳明少商与正商同不及而同天化是谓天符气之平也平金之歳命曰审平之纪收而不争杀而无犯五化宣明其气防其性刚其用散落其化坚敛其政劲肃其清切其令燥其类金其应秋其谷稻其果桃其实谷其虫介其畜鸡其色白其味辛其音商其数九其物外坚其在人也其藏肺其主鼻其养皮毛其病欬此歳运之化也天地之气阳明在上左太阳右少阳故天气急而其政切少隂在下左太隂右厥隂故地气明而其令暴阳专其令炎暑盛行物燥以坚淳风廼治风燥横运流于气交多阳少隂云趋府湿化乃敷燥极而泽蛰虫乃见流水不冰金火合徳上应太白荧惑其谷白丹间谷命太【缺】者其耗白甲品羽故热化寒化胜腹同邪气化度也燥化四清化四热化二正化度也歳物之宜介虫静羽虫育地气所制介虫耗寒毒不生清热之气持于气交清先而劲毛虫乃死热后而暴介虫乃殃其发燥民病欬嗌塞寒热发暴振栗癃閟歳半之前清气主之其化燥者天之政也歳半之后热气主之其化热者地之令也金为天气火为地气火胜金天气虚当资金之化源是歳气平不资化源惟安其运金无使受邪食白丹之谷以去其邪歳宜以醎以苦以辛汗之清之散之其运与清化同宜多地化经曰其化上苦小温中苦和下醎寒药食之宜也初之气自甲寅年大寒日亥初至是歳春分日酉初凡六十日八十七刻半主位太角木客气太隂土中见金运地气廼迁隂始凝气始肃水乃氷寒化其病中热胀面目浮善眠鼽衂欠呕小便黄赤甚则淋宜调太隂之客以甘补之以苦泻之以甘缓之歳谷宜白间谷宜黍则热不为邪是气也用凉逺凉无犯司气之凉二之气自春分日酉正至小满日未正凡六十日有竒主位少征火客气少阳火中见火运阳乃布民乃舒物乃生荣厉大至民善暴死宜调少阳之客以咸补之以甘泻之以咸耎之以酸收之歳谷宜丹间谷宜豆则火不为邪三之气自小满日申初至大暑日午初凡六十日有竒主位太征火客气阳明金中见土运天政布凉乃行燥热交合燥极而泽民病寒热宜调阳明之客以酸补之以辛泻之以苦泄之岁谷宜黅间谷宜稷则燥不为邪四之气自大暑日午正至秋分日辰正凡六十日有竒主位太宫土客气太阳水中见金运金生水寒降民病暴仆振栗谵妄少气嗌干引饮及为心痛痈肿疮疡疟寒之疾骨痿血便宜调太阳之客以苦补之以咸泻之以苦坚之以辛润之歳谷宜丹间谷宜稷则寒不为邪五之气自秋分日巳初至小雪日夘初凡六十日有竒主位少商金客气厥隂木中见金运风木用事春令反行草乃生荣民乃和宜调厥隂之客以辛补之以酸泻之以甘缓之歳谷宜丹间谷宜稻则风不为邪终之气自小雪日夘正至大寒日丑正凡六十日有竒主位太羽水客气少隂火中见金运火胜金阳气布反温蛰虫来见流水不氷民乃康平其病温宜调少隂之客以咸补之以甘泻之以酸収之歳谷宜丹间谷宜豆则热不为邪此六气之常也是歳天符为执法若有邪气民病卒急经曰邪中执法者其病速而危












　　太阳寒水司天太隂湿土在泉中见太羽水运歳水太过气化运行先天太过而同天化是谓天符平水之歳也水运平者命曰静顺之纪藏而勿害治而善下五化咸整其气明其性下其用沃衍其化凝坚其政流演其凝肃其令寒其类水其应冬其谷豆其果栗其实濡其虫鳞其畜彘其色黑其味醎其音羽其数六其物濡其在人也其藏肾其主二隂其养骨髓其病厥此歳运之化也天地之气太阳在上左厥隂右阳明故天政所布其气肃太隂在下左少阳右少隂故地气静而其令徐寒临太虚其政大举阳气不令泽无阳焰则火发待时少阳中治时廼涯止极散还于太隂云朝北极湿化乃布泽流万物寒化六化五正化度也鳞虫静倮虫育歳物之宜也鳞虫不成燥毒不生地气制之也寒敷于上雷动于下水土合徳上应辰星镇星其谷黅寒湿之气持于气交民病寒湿发肌肉萎足痿不收濡泻血溢是歳水在上土在下土胜水天气虚水运天符其气自平不资化源惟抑运水扶其不胜无使暴过而生其疾歳宜以苦燥之温之食黅之谷以全其真避虚邪之气以安其正运与寒同宜燥热化故曰其化上苦热中醎温下甘热药食宜也歳半之前太阳主之有本标之化当其时寒热得中者天之和也歳半之后太阳主之太隂之化从本当其时湿化应者地之令也初之气自乙卯年大寒日寅初至是歳春分日子初凡六十日八十七刻半主位太角木客气少阳火中见水运少阳中治地气迁气乃大温草廼早荣民廼厉温病乃作身热头痛呕吐肌腠疮疡宜调少阳之客以醎补之以甘泻之以醎耎之歳谷宜间谷宜豆则火不为邪二之气自春分日子正至小满日戌正凡六十日有竒主位少征火客气阳明金中见水运大凉反至民乃惨草乃遇寒火气遂抑民病气郁中满寒乃始宜调阳明之客以甘补之以辛泻之以苦泄之歳谷宜间谷宜黍则燥不为邪三之气自小满日亥初至大暑日酉初凡六十日有竒主位少征火客气太阳水中见水运气与运相符天政布寒气行乃降民病寒反热中痈疽注下心热瞀闷不治者死宜调太阳之客以苦补之以醎泻之以苦坚之以辛润之歳谷宜间谷宜稷则寒不为邪是气也用寒逺寒无犯司气之寒四之气自大暑日酉正至秋分日未正凡六十日有竒主位太宫土客气厥隂木中见水运水生木风湿交争风化为乃长乃化廼成民病大热少气肌肉萎足痿注下赤白宜调厥隂之客以辛补之以辛泻之以甘缓之歳谷宜黅间谷宜稻则风不为邪五之气自秋分日申初至小雪日午初凡六十日有竒主位少商金客气少隂火中见水运大火所居阳复化草乃长乃化乃成民乃舒宜调少隂之客以醎补之以甘泻之以酸收之嵗谷宜黅间谷宜豆则热不为邪终之气自小雪日午正至大寒日辰正凡六十日有竒主位太羽水客气太隂土中见水运水运得位湿土居之地气正湿令行隂凝太虚埃昏郊野民乃惨凄寒风以至反者孕乃死宜调太隂之客以甘补之以苦泻之以甘缓之歳谷宜黅间谷宜麻则湿不为邪此六气之化也歳行平水之化天符为执法邪或中之民有卒急之病故经曰中执法者其病速而危











