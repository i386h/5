<!-- { "loadSidebar": true } -->
　　五苓散【出宣明论】治伤暑烦渇引饮无度兼治伤寒温热表里未解烦渇饮水水入即吐或小便不利及汗出表解烦渇不止又治霍乱吐痢瘟疫瘴疟烦渇小便赤澁
　　泽防【二两半】桂心【一两】猪苓【去皮】赤苓【去皮】白术【去芦各一两半】
　　右为末每服二钱沸汤调下不拘时候服讫多饮热汤汗出即愈　温热病加甘草一两炙　瘀热在里身发黄疸浓煎茵蔯汤食前服疸病发渇及中暑引饮白水调服　小儿加白术末少许发虚热每料绵黄茋人参麦门冬去心各一两　分阴阳退寒热山茵蔯车前草每服各二根　止泻加紫苏陈米各少许姜汁半匕　乆痢加肉荳蔲五钱每服盐梅一枚赤痢乌梅一枚粟谷二枚去蒂赤膜醋炒　白痢
　　粟谷二枚制同上粟米一撮　腹痛南木香半钱渇乌梅一个枇杷叶二片去白毛糯米一撮　伏暑鼻衂白茅花一握　小便血以生料者每服加栀子三个车前子一撮　烦热心神恍惚硃砂一钱灯心二十茎麦门冬二十粒去心淡竹叶十片车前草二根伤暑吐血白毛花一握　热泻车前子一撮麦门
　　冬二十粒去心　暑湿泻紫苏五叶木三片车前子一撮　伤暑头痛浓煎葱白汤　大便水泻小便不利加真车前子末少许　不省人事者宜先服苏合香丸候其苏省却以此药加黄连羌活各一钱暑湿肿满香苏散合和加生姜三片木二片车前草二根　伏暑头疼小便澁浊加山茵蔯车前草各二根　霍乱吐痢加木二片藿香少许生姜三片伤暑腹痛加陈大蓼三寸陈壁土一指头大木
　　二片　脏腑有热便血加黄连厚朴枳殻乌梅各一钱　小便血瞿麦穗一钱车前子一撮灯心二十茎并加之　感暑湿手足缱痛痹冷合和香苏散每服四钱姜三片木三片陈大蓼三寸煎服畱滓再加葱叶椒叶陈大蓼各一握水一斗煑七分先薰后洗立效胸气作痛行歩艰辛每料加入木羌活炒苍术枳殻去穰陈皮半夏甘草各一两成十味每服加生姜三片葱白二根　脾胃不和呕逆恶冐暑心腹胀满去羌活加藿香乌梅各一钱　状热大渇肚皮热或五心热加灯心二十茎麦门冬去心白茅根各一钱淡竹叶十片晚禾根浄洗一握四时感冐呕泄亦合和香苏散每服四钱加生姜五片木二片诸热毒小便赤浊每服四钱加车前子黄连去须各一钱则清利已上皆温服暑月烦燥潮热甚加茵蔯车前子各二茎苦竹叶七片山栀三枚手劈破　又方治烦渇去桂心加人参谓之春泽汤　湿泻身痛加苍术少许秋多淫雨人患瘟疫在冬时服之效尤妙一方加辰砂瘀热心烦医说戴宅崇甫因母病孝诚感于北辰梦授此药但五苓散用桂小柴胡用人参正气用厚朴备急丸用干姜之类欲其刚柔相济亦寸攻守之意故方书谓五苓散无桂及隔年者俱不可用近日铺家有去桂五苓散不知者为其所悮若去桂而入参却谓之春泽汤彭宅秘传良方又谓五苓散加用生姜汁为丸如鸡头大煎五苓散服道途间亦可
　　胃苓汤【一名胃苓散出存仁方】治伤暑烦渇引饮所下如水
　　五苓散　平胃散
　　右二药相合每服二钱紫苏乌梅煎汤下未效加木香缩砂白朮丁香煎服来复丹亦可
　　冷香饮子【出剂生方】治老人虚人伏暑烦燥引饮无度恶心疲倦服凉药不得者此方主之夏宜常服
　　草菓仁【三两】附子【炮去皮脐】橘红【各一两】甘草【灸半两】
　　右防咀每服一两水二碗生姜十片煎至半碗去滓沈冷旋旋服不拘时候一方无生姜煎
　　泼火散【一名地榆散出百选方】治伤暑烦燥发渇口苦舌干头痛恶心不思饮食昏迷不省人事欲死者及治血痢妇人热崩
　　青皮　赤芍药　黄连【去须】地榆【各等分】
　　右为细末每服三钱冷水调下如蓄热而气血妄行加甘草等分一方浆水调服治血痢水一盏煎服
　　黄龙丸【出百一选方】治冐暑毒解烦渇头疼呕逆
　　半夏【半斤酽醋一斗浸三日入银器中慢火熬尽取出新汲水晒洗干为度】甘草【一两】
　　右为末生姜自然汁丸梧桐子大食后新汲水下三五十丸
　　三陈汤【出仁斋直指方】治伤暑复感冷及内伤生冷
　　半夏【制】橘红【各五两】茯苓【三两】甘草【炙二两】
　　右防咀每服三钱姜七片小乌梅一枚煎服感冷更添生姜
　　水浸丹【出和剂方】治伏暑伤冷冷热不调霍乱吐痢口干烦燥渇饮食积聚并宜服之
　　巴豆【大者二十五个去皮心膜研去油尽如粉】黄丹【炒研罗过取一两一分】
　　右同研匀用黄蜡镕作汁和为丸梧桐子大每服五丸以水浸少顷别以新汲水吞下不拘时候一方有轻粉一钱此药经伏时方过取下所积之物即安糜粥自养稍不将摄恣其所欲而食病即复矣
　　二气丹【出济生方】治伏暑伤冷二气交错中脘痞闷或头痛恶心并皆治之
　　硝石　硫黄【等分】
　　右爲末于银石器内文武火上炒令鹅黄色再研细用糯米糊为丸如梧桐子大每服四十丸新汲水送下不拘时候一方水丸如指大每一丸细嚼腊茶下
　　氷黄散【一名却暑散出剂科方】治冐暑伏热头目昏晕呕吐泻痢口干烦渇背寒面垢
　　赤茯苓【去皮】甘草【生各四两】寒食面　生姜【切碎捽面匀日干各一斤】
　　右为细末每服二钱新汲水或冷水调下不拘时候【一方无赤茯苓】
　　通草散【出经验济世方】治伏暑下血加乆痢崇宁二年自太府出为发运由夏及秋患痢两月一日一夜三四十次然血多白少名医皆曰此痢也闻泗州青阳镇李中和助教善医即遣人召之中和至看脉即曰此非痢始甚怒之徐叩之李曰血多白少小便澁少即痢其言中余之病心已神之乃是旧因伏暑暑小便传导入大腑由心经而过遂化为血由大腑而下故其状似痢而非痢也但令大小便各归本状即安
　　木通　通草【各半两】泽泻【一分】竹茹【二钱少用不妨老人减半】
　　右剉如大米粒或为细末就剉时即每服秤三钱水一盏煎至七分温服细末即每服抄二钱依前法煎食后中夜卧各一服便住信知天下有如此妙医余家数婢患乆痢服之皆安故记传后
　　益元散【出经验良方】治身热呕吐泄泻肠澼下痢赤白治便闭淋痛利小便偏主肠胃中积聚寒热益精气通九窍六腑津液去留结消蓄水止渇利中除烦热心燥治腹胀痛补益五脏大养脾胃之气理内伤阴痿安魂定魄补五劳七伤一切虚损主癎痓惊悸徤忘止烦满短气脏伤咳嗽疗饮食不下肌肉疼痛治口疮牙齿防蚀明耳目壮筋骨通血脉和气血消水谷保真元解百药酒食邪毒耐劳役饥渇寒热辟中外诸邪所伤乆服强志轻身驻顔延寿及解中暑伤寒疫疠饥饱劳损忧愁思虑主心怒惊恐传染并汗后遗热劳复诸疾并解两感伤寒能令徧身结滞宣通气和而愈及妇人下乳催生并产后损液血衰隂阳热甚一切热证并宜服之兼才患方发吹乳或已觉吹乳疖频服即愈乃神验之妙药惟有孕妇人不得服恐滑胎也
　　腻白滑石【六两】甘草【一两炙】
　　右为极细末每服三钱蜜少许温水调下无蜜亦得日三服欲冷新汲水调下发汗煎葱白豆豉汤并三四服此药解散热甚多服无害有益
　　谷神散【出仁存方】治中暑泄泻
　　陈仓米【一升】干姜【一两】甘草【一两】楮实【青者蒸晒一升】
　　右为细末饭饮调下二钱食前服
　　二黄丸【出经効济世方】治伏暑狂燥及下血痢泄泻等凡因暑而得疾者皆治
　　黄连【去须】黄栢【去鹿皮各二两】肉荳蔲【二个】干姜【一分炮】
　　右为细末水面糊丸如梧子大再暴干每服三十丸温热水下患痢甘草汤下水泻米饮下
　　治伏暑暴泻兼去暑毒【一名枇杷叶散出鲍氏方】
　　枇杷叶【去毛】生姜【温秤】罂粟谷【去穰蒂各三钱】
　　右细剉用水二大盏蜜一合粟米百余粒酒半合同煎至一盏以下温服一服即愈暑天有初感便渇或赤或白小便不利燥烦而呕此由暑而得当用五苓散六和汤未止用此方有呕者勿用
　　玉壶丹【出经効济世方】
　　硫黄【一两】焰硝【二两或二两半】菉米细末【四两或五两】
　　右各生用为末以菉豆粉糊为丸如樱桃大每服一丸同油麻薄荷嚼新水下或嚼生姜亦佳或丸如桐子大新水吞数十丸亦可
　　异功敌暑丸【出存仁方】治伏暑或吐或泻有効
　　黄连【一斤浄】陈仓米【二升水一碗拌湿】
　　右于锅内如爨饭法米熟为度晒干为末以水为丸如梧桐子大每服三五十丸饭汤下不以时
　　治伏暑吐泻阴阳不分【一名防己汤出杨氏家藏方】
　　防己　白芷【各等分】
　　右为细末每服一钱新水调下不拘时
　　檀香丸【一方含化丸出十便良方】解暑毒
　　檀香末【一钱】杏仁【去皮二钱半】乌梅肉【二两】紫苏叶【一两】茴香【三钱半】百药煎【二钱半】甘草【一两半】
　　右为细末炼蜜为丸如弹子大非时含化
　　香薷剉散【出仁斋直指方】治解暑毒止霍乱
　　香薷【二两】厚朴【制一两】茯苓　陈皮　甘草【炙各半两】良姜【三钱】
　　右剉细末服二钱半作一服盐一捻水煎服一方有干姜无良姜
　　解一切暑毒欲死者使服之立苏【出本事方】
　　半夏【四两醋一升半煑尽醋焙干】甘草【一两】肉桂【一两】赤茯苓【二两】白茯苓【一两】
　　右为末用生姜汁作面糊为丸如小豆大每服五十丸热水下若身大热背防恶寒心中烦闷时时欲呕渇不能饮头目昏痛恶见日光遇凉稍清起居如故此由饮食失宜胃空虚热留胃口其脉虚大而数谓之中暑
　　治热暍心闷方【一名橘皮甘草汤出圣惠方】
　　用饮热汤亦可内少干姜橘皮甘草煮饮之稍稍咽勿顿使饱但以热土及熬灰土壅脐上佳一方无干姜有生姜
　　镇灵丹【一名降气丹出杨氏家藏方】治中暍氷雪不能解者阴阳交错中脘痞寒头疼恶心
　　太阴精石　硫黄　盆硝【已上各一两】
　　右细研入银器内炒令鹅黄色候冷入轻粉一钱同再研极细宿蒸饼水浸过细干搜和丸如鸡头肉大清辰井花水面北叩齿七遍吞下一两丸【一方无轻粉】
　　治热暍方【一名蒜浆出千金方】及暑渇逡巡闷絶不救
　　取道上热尘土以壅心上少冷即易气通止又以热土壅脐上令人尿之脐中温即愈一方以大蒜二瓣研烂水和服之石林避暑録云亲治一御马之仆立苏
　　又方【出圣惠方】治夏月中热暍死
　　用浓煑蓼取汁三升饮之即愈不瘥更灌
　　又方【出千金方】
　　以使人嘘其心令暖易人为之
　　又方【出千金方】
　　用炮狗子若鸡着心上熨之
　　又方【出圣惠方】
　　用灌地浆一盏即愈如人行路中旋以利器掘开一穴入水其中捣之却取烂浆以饮死者即愈
　　又方【出圣惠方】
　　用黄连半两去须水一大盏煎至五分去滓温服之
　　又方【出圣惠方】
　　用地黄汁一盏服之
　　又方【出圣惠方】
　　用水半升和面一大抄搅服
　　治夏月中热暍死【出圣济总録】
　　以捣葛蒲汁饮一二升
　　又方【出千金方】
　　取屋上南畔热瓦熨心易之
　　中热不能食
　　用生姜捣汁和蜜服
　　治暑渇方【出海上名方】
