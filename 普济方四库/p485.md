<!-- { "loadSidebar": true } -->
　　夫人生天地之间命有遭逢时有否泰吉凶安危喜怒爱憎存亡忧畏闗心之虑日有千条谋身之道时有万计乃度一日是故天无一歳不寒暑人无一日不忧喜故有天行瘟疫病者则天地变化之一气也斯葢造化必然之道不得无畏故圣人虽有补天立极之徳而不能废之而能以道御之其次有贤人善于摄生调和樽节与时推移亦得保全天地有斯瘴疠还以天地所生之物以防备之命曰知方则病无所侵矣然此病也俗人谓之横病多不解疗皆云日满自瘥以此致枉者天下大半凡始觉不佳便须救疗若至于病即汤食竞进折其毒势自然而瘥必不可令病气日甚拱手待毙斯为误矣夫得病一日在皮当摩膏火灸淋浴发汗则愈若不解者二三日在肤可法针服解肌散发汗出则愈若不解者至三日复一发汗则愈若不解者则勿复发汗也至四日在胃宐服赤小豆蒂散吐之则愈至五日在腹六日入胃则可下之若热未入胃而误下之其热乗虚入胃然病要须下者又不得留于胃中也若胃实者热毒为病三死一生若胃虚者热毒入胃即烂矣微者赤斑出此五死一生剧者黑斑出此十死一生以病人各有强弱治有难易得効相倍也若得伤寒病无热但狂言烦燥不安精采言语与人不相主当勿以火灸但以五苓散二三钱服之可与新汲水一升或一升半可至二升强饮之指刺喉中吐之随手便愈若不便吐者此病多不善勿以余药吐也又此病不急用猪苓散及吐觧之法其毙速尔可先以发表之药尤佳病者过日不已则不是热不可下之若下之则热毒乘虚入胃亦令胃烂斑出也又春夏无大吐下秋冬无大发汗若冬及始春天寒宜服神丹圆亦可摩膏火灸若末春夏月初秋凡此热月不宜火灸不宐厚覆宜服六味圆散若无圆散及煎但用柴胡数两煎服伤寒时行皆可服也亦可以发汗药发汗不但一也直至再三发汗不解者当与汤实者宜转下之其脉朝夕驶者为实癖也朝平夕驶非癖也转汤可早与服但当少与勿令下多其间诸虚烦热者与伤寒相似然不恶寒身不疼痛故知非伤寒也不可发汗若头不痛脉不紧数故知非里实不可下也如此外内皆不可攻而医强攻之必致危损多死难痊也虚烦者但当与竹叶汤若呕者与橘皮汤不愈者可重与服也若得病连服汤药发汗而汗不出者皆死病也凡难得汗者可蒸之如蒸中风法蒸湿之气于外迎之不得不汗出也　凡病发热恶寒脉洪者便宜发汗后以粉粉之勿令着风若当发汗而其人适已失血及大下利者虽不可汗如此者可数与桂枝汤使体中热汗出连日如此自当觧也夫表和里病下之则愈汗之则死里和表病汗之则愈下之则死夫如是则神丹不可以误发甘遂何可以妄攻然则桂枝下咽表和则愈承气入胃里平则痊明当消息病之症不可乱投汤药虚其胃气也经言脉微不可吐虚细不可下此医之大禁也凡脉有浮沉转能变化或人得病数日方以告医虽云初觉视病已积日矣其疾乆已成非发汗所觧当诊其脉随时救疗必得痊也不可茍以次第为之失其机要乃致祸矣伤寒病三日已内发汗者谓当风觧衣夜卧失覆复为寒湿所攻也贼风相染易为外邪所中也至于人自饮食过度生冷失节脏腑不能转动稍有头疼身热其脉实大者便可吐下不可发汗也凡人有小病觉不如常则须早疗若隐忍不疗冀望自瘥须臾之间致成痼疾小儿女子益以滋甚若天行不和当自戒谨小有不安便须救疗寻其邪由及在腠理汤散以时鲜有不愈者若患数日乃使邪气入脏则难施治虽和缓之攻亦无能为也　夫气寒者百病之始也是四时八节不正疫疠之气经云春气温和夏气暑热秋气清凉冬气冰冷乃四不正气冬时严寒万类深藏君子固气于宻则不伤寒触日月之寒者乃伤寒耳春阳之分热病归之有八节邪气所中于人阳邪为病传手经隂邪为病传足经其邪自何而入自风池而入爲脊骨两傍一寸五分是十二经之俞穴春夏应阳秋冬应隂至真大论云寒暑温凉盛衰之用其在四维故阳之动始于温盛于暑隂之动始于凉盛于寒春夏秋冬各差其分易云水流湿火就燥热论云夫热病者皆伤寒之类也人之伤于寒则为病热热虽甚不死太隂明阳论云阳受风气隂受湿气注云同气相求耳又曰伤于风者上先受之伤于湿者下先受之注云阳气炎上故受风隂气润下故受湿葢同气相合也故风热火为阳寒湿燥为隂故热论云五脏俱有热病肝热病左颊先赤心热病颜先赤脾热病鼻先赤肺热病右颊先赤肾热病顋先赤甲乙经热论有春应暖而反寒夏应热而反冷秋应凉而反热冬应寒而反温乃非时之邪气是以辛苦之人一嵗之中病无少长自一日巨阳膀胱受之巨阳者三阳之首故先受之二日阳明胃受之三日少阳胆受之未入其脏可汗之四日太隂脾受之五日少隂肾受之六日厥隂肝受之其入藏可泄之经云其未满三日汗之而已其满三日泄之而已故圣人论汗下大槩言之以脉分别三日脉沉伏亦当下六七日脉浮滑亦可汗故伤寒传足经不传手经未详耳且人身有十二经络分布上下手足有三隂三阳禀天地之气天枢之上同天之阳天枢之下同地之隂至真大论云身半以上其气三矣天之分也天气主之身半以下其气三矣地之分也地气主之注云当隂之分冷病归之当足太隂热病有手足少隂热病有足厥隂热病热论其三隂三阳五脏六腑皆受病荣卫不行五臓不通则死矣未尝只传足经不传手经　治伤寒湏辨隂阳人身手足各有三隂三阳合为十二经在手背者为阳属表为腑在手掌心者为隂属里为臓足经仿此伤寒只传足经不传手经素问热论中亦只说足隂阳也足太阳膀胱经少隂肾经并属水足阳明胃经太隂脾经并属土足少阳胆经厥隂肝经并属木伤寒传变阳经先受病故次第传入隂经以阳主生故太阳水传阳明土传少阳胆为微邪隂主杀故少阳木传阳明土土传少隂水水传厥隂木至六七日当传厥隂肝木故移气克脾再受贼邪则五臓六腑皆困而危殆荣卫不通耳聋囊缩不知人而死矣速用承气汤下之可保五死一生古人云脾热病则五臓危又云土败则死至第六七日传厥隂脉得防缓防浮为有脾胃脉也故知脾气全不受尅邪无所容否极泰来荣卫将复水升火降寒热作而大汗觧矣　甲乙经云邪生于阳者得之风雨寒暑邪中于隂者得之饮食起处隂阳喜怒又曰败风虚邪者阳受之饮食不节起居不时者隂受之阳受之则入腑隂受之则入臓入六腑则身热不得卧爲喘呼入五臓则填满闭塞下为飱泄久为肠癖大抵发于阳则太阳也发于隂则少隂也此二经为表里其受病最多阳明太隂受病颇稀少阳厥隂肝胆之经又加少焉凡病一日至十三日太阳证不罢但治太阳有初得病便见少隂直攻少隂此最变活法也　寒邪或首尾只在一经又云六气之邪乘虚之经自背得之则入太阳或入少隂自面感之则入阳明之类不必皆始于太阳次第传于诸经或寒邪首尾只在一经不可以一理推但防脉与外证验之假令病人脉浮紧头项强痛发热恶寒已至过经每日如此只是太阳受病更不传诸经余皆仿此　大凡阳病当投酸苦之药微则用苦甚则兼用之隂病当投辛甘之药微则用辛甘甚则专用辛古人云辛甘发散为阳酸苦涌泄为隂辛甘者桂枝甘草干姜附子之类谓能复其阳气也酸苦参大青葶苈苦酒之类谓能复其隂气也　太阳伤寒一日二日发热恶寒头疼腰脊强尺寸脉俱浮病在太阳经也阳明伤寒二三日身热目疼鼻干不得卧尺寸脉俱长病在阳明经也少阳伤寒三四日胸脇痛而耳聋或口苦舌干或往来寒热而呕尺寸脉俱强病在少阳经也太隂病伤寒四五日腹满咽干手足自温或自利不渇或腹痛尺寸脉俱沉细病在太隂经也少隂伤寒五六日口燥舌干而恶寒尺寸脉俱沉病在少隂经也厥隂伤寒六七日烦满囊缩尺寸脉俱防缓病在厥隂经也经言寒伤形寒伤皮毛寒伤血寒伤荣卫寒主闭藏而腠理秘宻阳气拂欝不能通畅怫然内作故身热燥而无汗故经曰人之伤于寒也则为病热又云夫热病皆伤寒之类也内经既直言热病者言一身为之热气也以至仲景直言伤寒者言外伤之寒邪以至风寒暑湿之所伤主疗不同故只言伤寒而不通言热病也其寒邪为害至大故一切内外所伤俱为受寒而热病者亦通谓之伤寒也一名大病者皆以为害之大也又春曰温病夏曰热病秋曰湿病冬曰伤寒伤寒者是随四时天气春温夏热秋湿冬寒为名以明四时病之防甚及主疗消息稍有不等大槩而言之则一也非爲外伤及内病有此异耳或云冬伏寒邪于肌肤骨肉之间至于春变为温病夏变为热病秋变为湿病冬变为正伤寒病及日月受寒而内生怫热热防而不即病者以至将来阳热变动或又感之而成热病非谓伏其寒气而反变寒为热也经曰冬伤于寒春必病温亦其义也亦有一时日月寒而便为热病者感四时不正乖戾之气或随气运兴衰变动或内外诸邪所伤或他人传染皆能成之但以分门随证治之耳经言此六经传受乃外伤于寒而为热病之大略主疗之活法也又云辨伤寒隂阳之异证者是以邪热在表腑病为阳邪热在里臓病为隂也俗乃妄言有寒热隂阳之异证者误之久矣且素问伤寒云热病诚非寒也其三篇名曰热论利热篇评热病篇及各篇明言为热竟无寒理兼素问及灵枢诸篇运气造化之理推之则明为热病诚非寒也寒病固有矣非汗病之谓也且造化为汗液之气者乃阳热之气所为非隂寒之所能也以观万物热极而出液则可知矣经曰夫热病皆伤寒之类也又曰人之伤于寒也则为热病然既身内有隂寒者止为杂病终莫能为汗病也况病法曰身热在表饮水为热在里此伤寒汗病本末身凉不渇小便不黄脉不数者未之有也虽仲景用四逆姜附之类热药是以治其本里和误以寒药下之太早表热未入里而寒下利不止及或表热里寒而自利者急以四逆汤攻里利止里和急以解于表也故仲景四逆汤证后复有承气下热之说也由是观之伤寒汗病经直言热病而不言其有寒凝也经言三隂证者为邪热在臓在里以臓与里为隂也宜不热者也夫伤寒隂阳之别者非但表热当汗而下之则死里热当下而汗之亦死故仲景曰桂枝下咽阳盛则毙承气入胃隂实即亡死生之要在乎须臾视身之尽不暇计日此隂阳虚实之交错其至防发汗吐下之相反其祸至速而医术浅短者懵然不知病为治乃误使病者殒殁然则止为邪热在表则汗之邪热在里则下之热在上则吐之热在下则泄之邪热在半表里则和解之岂分寒热隂阳之虚实与隂阳汗病之证耶况朱奉议自言隂毒脉疾七至八至以上疾不可数者隂毒已深也夫既云七至八至以上疾不可数者正是阳热极深之脉也岂是隂寒欤凡世俗所谓诸毒证以素问造化验之皆阳热亢极之证但蓄热极深在内而身表有似隂寒也经云亢则害承乃制言五行之道热甚过极则反似尅其已者是为兼化如万物热极反幽水液以火炼金热极而反似水是以火极而似水之化也五行皆然故肝热甚则出泪心热甚则出汗脾热甚则出涎肺热甚则出涕肾甚则出唾今伤寒作汗之病气者乃阳热怫欝而否极复泰即热气蒸蒸而为汗出也如天时旸热亢旱否极而泰则复为雨也故欲雨则天乃欝热晴霁则天反凉人凉则病愈热在则病在故病寒者自是寒病非此汗病之气也虽寒属隂水而天地隂阳气液相生之道则寒之化不能更生隂水也故古圣曰阳中生隂隂中生阳气中生液液中生气又曰积液生气积气生液又经曰气和而生精液然气为阳物故万物之水液皆生于阳热之气如天气阳热极甚则万物湿润而冬寒则万物干燥由是言之既为作汗之病气本热非寒明矣故经又曰凡伤寒而成温病者先夏至为温病后夏至为暑病暑与汗皆出正言邪热随汗皆出尽而愈也又经曰饮食饱甚汗出于胃惊而夺精汗出于心负重逺行汗出于肾疾走恐惧汗出于肝摇体劳苦汗出于脾此皆动乱劳苦而至阳热以为汗出岂可反言作汗之病以为隂寒邪今之俗医不明隂阳变化之道而妄取阳主于生隂主于死而欲养于阳热者殊不知此言自生之后以显为阳阳中生隂故生者死之道也既死之后以隠为阴隂中生阳故死者生之道也此古人之论道乃死生有无动静隠显之隂阳非言寒之隂阳也俗又妄言仙经云纯阳升而为仙纯隂死而为鬼隂以养阳气恐亦不如此以阳主虚无而言神为阳隂主形体而言形为隂言善养生者调顺隂阳炼就阳神超升弃其隂体即纯阳之神廼为仙也不明道者寒热不调以致隂阳胜负耗絶阳神惟存隂殻则游魂冥冥非鬼何哉此则修养家言形神之隂阳而非医之隂阳也俗又妄谓周易以阳为尊为美为善为刚为清为正而隂邪反之但欲养于阳热者此又不知易象言隂阳体用之道以为教非言一身之寒热隂阳也故阳健唱命而隂顺和之隂顺和之则隂阳和平而同归善道非以干阳特为热也且夫子云干为天为圜为君为父为玉为金为寒为冰然则干之纯阳岂为热耶此亦非特取寒冰为阳是取冰之劲健整肃清刚为干徤之象耳夫寒热之卦坎为中男廼少阳之卦即寒冰也离为女乃少隂之卦即火热也坎离水火为夫妇而易以阳刚坎水寒者为夫而以隂柔离火热者为妇亦非以热为阳刚而寒为隂柔也故易言隂阳者但以明其物象而非素问论病寒热隂阳之气也设云干为寒者本非取干阳之劲慓清整像干之道也俗有妄言人生则身温而死则身冷及病虽身热未至于死将死者必热反变寒而后死也阳则生隂则死以此专欲养于阳热殊不知一身之内寒水燥湿风火六气浑为一两停则和平一兴一衰病以生也夫和平之常者温凉得所适当其和阳之气如俗云人体温和是也然冬寒而人腠理閟宻则身当温和夏热则腠理开通而多汗出则身当微凉相反者病过与不及亦病其中臓腑隂分以为根本则固守阳和之气但当温和乃为和平唯腑脏之气各随五行休囚旺相死之时位而微有虚实不一也此之虚实乃自然之道而不为病者然冬肾水隂至而复以天气寒则腠理閟宻而气收蔵阳固守于内则适当其平而以能内外之寒夏心火阳王而热复以天气热则肤腠开泄而阳热散越于外适当其平而以能内外之热万物皆然此隂阳否泰天道造化之理葢莫大乎此也然虽秋冬否闭此以其肺肾隂王而得其所故康彊省病而病亦轻微春夏开泰以其肝心阳旺故怯弱多病而病热怫欝则阳气越故病甚而多死亡及夫地理方位髙下四时寒热温凉安危夀夭并同故经曰隂精所奉人多夀阳精所奉人多夭又仙经西山记言平人四时当有唏谓三焦相火无不足八节不得吹谓肾臓隂难得实然则岂可不明隂阳虚实但欲养于阳热耶凡病致死者阳和气既不存则止为隂湿形体而已非冷何哉俗未知热甚则热蓄于内而阳气不能营运于四肢身表故四肢逆冷以至身冷脉细而絶则死蓄热甚者气血不通而身面俱青此则畜热之深也所以仲景言伤寒热极失下则厥厥深者热亦深而厥防者热亦防如此则热极而死者莫不身冷脉防而已至于絶也俗未明其然直反曰阳在则生阳去则死又曰阳热变为寒则死因以但欲养其阳热而反致残隂暴絶则阳气后竭而死者不为少也俗医未深明造化乂以妄为伤寒得之势恶阳势暴甚而便畜热以深身冷厥逆手足无复温和者真以为寒极而为隂厥以对阳厥及表里热势俱甚而不畜于内者以为阳毒以配隂毒分为寒热隂阳之异证曾不知伤寒汗病便是热病实无隂厥者也呜呼病本热甚热蕴表里则阳气防下以至厥身冷或青而脉防乃妄以寒极而内外急救其阳而反招其暴虚之阳因以妄言必死之证问或彊实之人素本不衰及热欝怫结向衰防者偶中辛甘热药发散而腠理气通怫热以随汗泄而愈者遂以为必死之病而救之以活反恨往之死者救助其阳之不及因以互相议论但见畜热内结厥逆者或未厥者早以温之毋用寒凉恐成隂毒隂证而死俗医治伤寒误人多者无过于此后学之士但以素问运气自然造化之理原其标本则眀可见焉且以依法救人慎勿惑于众人之言故经曰谨熟隂阳无与众谋又曰知逆与从正行无问此其道也　又云伤寒传染论夫伤寒传染之由者因闻大汗秽毒以致神狂气乱邪热暴甚于内作发于外而为病也则如西山记曰近秽气而伤真气钱仲阳曰歩履粪秽之履无使近于婴儿若闻其气则令儿急惊风搐也孙真人云乘马逺行至暮当沐浴更衣然后方可近于婴儿使不闻马汗气毒不然则多为天吊急惊风搐也故剥死马者感其毒气而成马气丁黄之疾皆由闻其毒气之所作也故圣惠方以法大汗则悬药于戸辟其大汗秽毒无使伤于人也世以艾炙席隅者皆其义也多染亲属忧戚侍奉之人劳役者由其神气怯弱易为变乱故也何以知传染者脉不浮者是也若误以热药觧表不惟不觧其病反甚而危殆矣其治之法自汗宜以苍术白虎汤无汗宜滑石凉膈散热散而愈其不觧者适其表里防甚随证治之而与伤寒之法皆无异也　大凡治病必先明此寒暑燥湿风火六气最为恶也故曰其治病之法以寒治寒以热治寒以清治温以湿治燥乃正治之法也又云逆治所谓药气逆病之气也其病轻防则当如此治其病重当从反治之法其反治者亦名从治所从顺于病之气也是故经曰以热治热以寒治寒然以热治热非谓病气热甚更以热性之药治之本是寒性之药反热佐而服之所谓病气热甚药气反寒病热极而惧其药寒寒攻不入寒交争则其病加也故用寒药反热佐而服之令药气与病不相违忤其药性寒热服下咽之后热体既消寒性乃发由是病气随愈其余皆仿此然正治之治犹君刑臣过逆其臣性而刑之矣故热病不甚治之以寒逆其病气病自除矣反治之法犹臣谏君非顺其君性而怡悦之其始则从其终则逆可以使君去其邪而归于正也　素问至真要大论云寒者热之热者寒之从者逆之顺者从之王氷注云病防犹人挟火得草而焫得木而燔可以水灭之故逆其性气而折之病气防而攻之以寒病甚犹救龙火得湿而熖遇水而燔不知其性以水折之以湿攻之适足以光熖诣天物穷方止矣识其性者反常之理以人火逐则熖灼自消炎光扑灭然逆之谓以寒攻热以热攻寒从之谓热难入从其性用不必皆同是以下又曰逆者正治从者反治从少从多观其是也若夫实实虚虚以寒攻寒以热攻热则于逆从之道畔矣　臓腑经络先后病脉证间曰上工治未病何也师曰夫治未病者见肝之病知肝传脾当先实脾四季脾王不受邪即勿补之中工不晓相传见肝之病不觧实脾惟治肝也肝之病补用药助用蕉枯益用甘辛之药调之酸入肝焦苦入心甘入脾脾能伤肾肾气防弱则水不行水不行则心火气盛心火气盛则伤肺肺被伤则金气不行故治之能使肺气盛则肝病自愈此治肝补脾之要妙也肝虚则用此法实则不可用之经曰虚虚实实补不足损有余是其义也余臓凖此夫人禀五常因风气而生长风气虽能生万物亦能害万物如水能浮舟亦能覆舟若五臓元真通畅人能和客气邪风中人多死千般疾难不越三条一者经络受邪入臓腑为内所因也二者四肢九窍血脉相搏壅塞不通为外皮肤所中也三者房室金刃虫兽所伤以此推之病由都尽若人能养慎不令邪风干忤经络适中经络未流传臓腑即医治之四肢才觉重滞即导引吐纳鍼灸膏摩勿令九窍闭塞更能无犯王法禽兽灾伤房室勿令竭之服食节其冷热苦酸辛甘不遣形体有衰病则无由入其腠理腠者是三焦通会元真之处为血气所注理者是皮肤臓腑之文理也问曰病人有气色见于面部愿闻其说师曰鼻头色青腹中痛若冷者死鼻头色防黑者有水气色黄者胸上有寒色赤为风色黄者便难色鲜明者有留饮师曰病人语声寂然喜惊呼者骨节间病语声喑喑然不防者心膈间病语声啾啾然细而长者头中病【一作痛】又云息摇肩者心中坚息引胸中上气者欬息张口短气者肺痿唾沫又云吸而防数其病在中焦实也当下之即愈虚不治在上焦者其吸促在下焦者其吸逺此皆难治呼吸动摇振振者不治又云寸口脉动者因其旺时而动假令肝主青色四时各随其色肝色青而反色白非其时色脉皆当病问曰有未至有至而不至有至而不去有至而太过何谓也师曰冬至之后甲子夜少隂起少阳之时阳始生天得温和以未得甲子天因温和此为未至而至也以得甲子而天未温和此为至而不至也以得甲子天大寒不解此为至而不去也以得甲子而天温如盛夏五六月时此为至而太过也又云病人脉浮者在前其病在表浮者在后其病在里腰疼背强不能行必短气而极也问曰经云厥阳独行何谓也师曰此谓有阳无隂故称厥阳问曰寸脉沉大而滑沉则为实滑则为气实气搏血气入臓即死入腑即愈此为卒厥何谓也师曰唇青身冷气入臓即死如身和汗自出为入腑即愈问曰脉脱入臓即死入腑即愈何谓也师曰非为一病百病皆然譬如浸淫疮从口起流向四肢者可治从四肢流来入口者不可治病在外者可治入里者即死问曰阳病十八何谓也师曰头痛项腰脊臂脚掣病隂病十八何谓也师曰欬上气喘哕咽肠鸣胀满心痛拘急五脏病各有十八合为九十病人有六防防有十八病合为一百八病五劳七伤六极妇人三十六病不在其中清邪居上浊邪居下大邪中表小邪中里罄饪之邪从口入者宿食也五邪中各有法度中风于前寒中于前寒于中暮湿伤于下雾伤经热极伤络问曰病急当救里后救表者何谓也师曰病医下之续得下利清谷不止身体疼痛者急当救里后身体疼痛清便自调者急当救表也夫病痼疾加以卒病当先治其卒病后乃治其痼疾也师曰五臓病各有得者愈五脏病各有所恶各随其所不喜者为病病者素不应食而反思之必发热也夫诸病在臓欲攻之当随其所得而攻之如渇者与猪苓汤余皆仿此　歌曰伤寒无汗恶寒攻濇浮兮惨有容自汗恶风浮缓脉面光不惨是伤风又论云伤风脉浮而缓自汗恶风头疼面光发热燥烦手足不寒热胜不得谓伤寒耳风伤卫气表虚自汗法当觧肌桂枝汤败毒散独活散人参羌活散可选用之若项背强桂枝加葛根汤里伤不饮水者桂枝去芍药加附子汤或加干姜臓腑滑者和觧散若鼻塞通闗散或发汗漏不止而恶风四肢拘急桂枝加附子汤壮热烦燥人参羌活散参苏饮或天麻防风丸薄荷泡汤调下脉濡紧自汗勿用桂枝汤当用小建中汤伤寒脉浮而无汗恶寒头疼面惨发热拘急手足防寒寒胜于热耳寒伤荣气表实无汗法当发汗麻黄汤麻黄葛根汤人参顺气散可选用之头疼甚者葱白汤或热多寒少脉弱无阳只用桂枝二越脾一汤或喘急者可与麻黄汤尺脉迟而血少者黄耆建中汤淋家衂家疮家虚家四动气不可汗可与小柴胡汤太阳脉浮有汗为伤风脉无汗为伤寒阳明善饥为伤风不食为伤寒少阳耳聋目赤胸烦满为伤风口苦咽干目强为伤寒三隂伤风但四肢烦疼伤风见寒伤寒见风脉证热盛而烦手足伤风生寒脉浮全不烦少热肢防厥寒证兼风脉浮缓然伤风见寒脉伤寒见风脉为荣卫俱受邪用大青龙汤然大青龙不可轻用湏是风寒俱盛又加烦燥证方可与之知易简者谓二证交攻则桂枝麻黄汤兼用尤为稳当二阳合病太阳合谓脉浮长若是浮合少阳胆合胃时下短更将外证互推详太阳阳明本太阳病若汗若利小便无津液胃中燥转属阳明大便坚小便利是为脾约脾约丸麻子仁丸主之若恶寒则用升麻葛根汤不恶寒反恶热大便不秘可少与白虎汤不恶寒反恶热大便秘或谵语调胃承气汤下之喘而胸满者不可不用麻黄汤太阳少阳颈项强急腹不鞭满目往来寒热诸证并用小柴胡汤少阳阳明本少阳病因发汗利小便后胃中燥大便难用调胃承气汤正阳阳明本经风盛气实也大柴胡汤大小承气汤主之又三阳合病腹满身重面垢讝语遗尿口中不仁用白虎汤或舌干口燥不仁背恶寒者通用太阳阳明少阳阳明正阳无表证者俱可不惟恶寒中寒为太阳阳明合病未过经亦属表可发汗用桂枝麻黄各半汤葢在经则汗过经则否也三阳无合病　太阳阳明倂病歌曰太阳已汗病阳明不恶寒兮里未宁全入阳明须下剂汗之犹在太阳明倂病本太阳初病发汗而未彻转属阳明续遂自汗出不恶寒是倂归阳明也若太阳证尚在桂枝麻黄各半汤若太阳证已退但有阳明者大承气汤下之　春温夏热歌曰春温浮易经安发热头疼咳干夏月伤寒为热病脉来洪盛疗应难温病发于春间及夏至以前是也发热咳头疼身痛口中燥渇脉来浮看其病轻而热多者小柴胡汤热少者升麻汤觧肌汤防热不渇者小柴胡加桂渇者小柴胡去半夏加人参栝蒌根脉实烦渇大柴胡微利之以其实而大便秘也虚烦用竹叶汤者小柴胡加五味子夏月伤寒是为热病发热头疼肢体疼重或恶热脉洪盛用药不可太温如桂枝麻黄青龙汤之属湏以黄芩升麻佐之热病三日外脉仍数邪犹在经络未入脏腑者桂枝石膏汤三月至夏至谓晚发栀子升麻汤　风温湿温歌曰风温热汗脉多浮喘渇瘈疭体不收腹满脚寒头目痛湿温讝热汗频流风温尺寸俱浮伤于风因而伤热风与热搏即发风温惟其有风则四肢缓纵而不收也其证身热自汗头疼喘息发渇昏睡或体重不仁谨勿发汗汗则讝语躁扰目乱无睛张氏又云寸脉浮滑尺脉濇弱亦不可下下之则失
