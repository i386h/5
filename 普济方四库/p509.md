<!-- { "loadSidebar": true } -->
　　夏月自汗恶寒身热而渇其脉微弱者此名中暑也大抵中暑与热病外证相似但病热者脉盛中暑者脉虚以此别之甲乙经云脉盛身寒得之伤寒脉虚身热得之伤暑盖寒伤形而不伤气所以脉盛热伤气而不伤形所以脉虚伤寒即身体肢莭痛重其脉洪盛按之有力此是冬月感寒深至夏发耳中暑即背寒面垢【其面如涂油类纂云面垢者阳证也一名面尘若尘垢之者】手足微冷烦渇口燥但觉倦怠四肢却不痛重其脉微弱按之无力白虎汤主之痰逆恶寒者橘皮汤主之不恶寒者竹叶汤主之头痛恶心烦躁心下不快者五苓散妙又问中暑何故洒洒然毛耸恶寒答曰经云四时八风之中人也因有寒暑寒则皮肤急腠理闭暑则皮肤缓腠理开开则洒然寒闭则热而闷近人多不明中暑或作热病法治之服温热药必致发黄斑出更为畜血尤宜戒之夏至已前发热恶寒头疼身体痛其脉浮此名温病也春日伤寒谓之温病冬伤于寒轻者夏至以前发为温病盖因春温暖之气而发也【非温疫也】治温病与冬月伤寒夏月热病不同盖热轻故也【春初秋末阳气在里其病稍轻虽不用药治之五六日亦自差也】升麻汤解肌汤柴胡桂枝汤良热多者小柴胡汤主之不渇外有微热者小柴胡加桂枝也渇者小柴胡加五味子也或烦渇发热不恶寒与虚烦者并竹叶石膏汤次第服之麻黄桂枝大青龙唯西北二方四时行之无有不騐若江淮间地偏暖处唯冬月及正初乃可用正方自春末至夏至已前桂枝麻黄大青龙内宜加减也病人先热后寒尺寸脉俱盛此名温疟也重感于寒变成温疟小柴胡汤主之疟疾寒热相等及先热后寒者俱宜与小柴胡汤主之先寒后热者小柴胡加桂枝汤有热多者白虎加桂汤有多寒者但寒者柴胡桂姜汤有汗多烦渇小便澁赤素有瘴气及不伏水土呕吐甚者可服五苓散脉小寒热呕吐间日频日发作无时大便秘者可服大柴胡汤下之脉浮大寒热往来者可服祛邪丸吐之久不愈者服疟母煎丸当自愈治疟之法无以过也大抵疟脉数者多热迟者多寒小者可下迟者可温者可发汗浮者可吐之夏伤于暑秋必病疟此非伤寒之谓以其观伤寒温疟一证故因而及之脉尺寸俱浮头疼身热常自汗出体重其息必喘四肢不収嘿嘿但欲眠此名风温也其人素伤于风因复伤于热风热相搏即发风温主四肢不収【左传曰风滛末疾】头疼身热常自汗出不解治在少隂厥隂【少隂火厥隂风】不可发汗即谵言独语内烦躁扰不得卧若惊癎目乱无精疗之者复发其汗如此死者医杀之也风温不可发汗宜萎蕤汤风温身灼热者知母干葛汤风温如渇甚者栝蒌根汤风温脉浮身重汗出者防己汤
　　辨伤寒受病日数次第病证
　　伤寒一日足太阳受病太阳者膀胱之经也为三阳之首故先受病其脉络于腰脊主于头项故得病一日头项腰脊痛也伤寒二日足阳明受病阳明者胃之经也主肌肉其脉络于鼻入于目故得病二日内热鼻干不得眠也诸阳在表表始受病在皮肤之间故可摩膏火灸发汗而愈也凡五臓不和六腑不通荣衞不行如是之后三日乃死何也夫足阳明胃者十二经之长也其气血盛故不通三日其气乃尽而死尔其未满三日者可汗而已其满三日者可下而已也伤寒三日足少阳受病少阳者胆也其脉循于脇上于颈耳故得病三日胸脇痛而耳聋也三阳经络终始相传未入于臓可汗而解也伤寒四日足太隂受病太隂者脾之经也为三隂之首是故三日已后阳受病讫传之于隂而太隂受病焉其脉络于脾主于喉嗌故得病四日腹满而嗌干其病在胸膈故可吐而愈也伤寒五日足少隂受病少隂者肾之经也其脉贯肾络肺繋于舌故得病五日口燥舌干渇而引水也其病在肠可下而愈也伤寒六日足厥隂受病厥隂者肝之经也其脉循隂噐络于肝故得病六日烦满而嚢缩也此则隂阳俱受病毒气在胃可下而愈也七日太阳病衰头痛小愈又伤寒七日病法当小愈隂阳诸经传病终故也今七日已后病反甚者欲为再经病也再经病者经络重受病也伤寒八日阳明病衰身热小愈又八日不解者或是诸隂阳经络重受于病或因发汗吐下之后毒气未尽所以病证犹在也伤寒九日少阳病衰耳聋防闻又九日已上病不除者或初一经受病者不能相传或已传三阳讫而不能传于隂致停滞累日病证不解故日数多而病候改变也伤寒十日太隂病衰腹胃如故则思欲饮食伤寒十一日少隂病衰渇止不烦满舌干已也伤寒十二日厥隂病愈嚢少纵腹微下毒气皆去病日已矣
　　伤寒例第三
