<!-- { "loadSidebar": true } -->
　　五脏所主论
　　夫在天之风在地为木在人为肝惟肝则主风在天之热【暄暑炽燠热之用也】在地为火在人为心惟心则主热在天之湿在地为土在人为脾惟脾则主湿在天之燥在地为金在人为肺惟肺则主燥在天之寒在地为水在人为肾惟肾则主寒此天地自然之气也气之愆伏乗虚入人而人不能克百病之所由生故风喜伤肝热喜伤心湿喜伤脾燥喜伤肺寒喜伤肾而暑喜伤心包络【心包络曰膻中在胷膈间盖心主暑故暑气伏于三焦膈胃之间】其或风暑之胜木邪乗土则脾病生焉热气之胜火邪乗金则肺病生焉湿气之胜土邪乗水则肾病生焉燥气之胜金邪乗木则肝病生焉寒气大来心火亦为肾水所乗矣在闗为人迎可以知风寒暑湿热燥所从入之门右闗为气口可以别脏气欝畅与食气聚散盈虚之若乃忧愁思虑易耗心神恚怒气逆易损肝气縦欲强志肾之戕形寒饮冷肺之害饥饱劳倦脾之伤外之六气相乗内之七情相感凡是数者皆为五脏之邪因其所主而寻其各脏所受之处则得之矣心主乎血所藏者神上应舌外应诸掌其声言其色赤其臭焦其味苦其液汗肝主筋所藏者魂上应眼外应爪甲其声呼其色青其臭臊其味酸其液泣肾主骨所藏者精与志上应耳外应腰背其声呻其色黑其臭腐其味咸其液唾【肾冷多唾肾热多渇】肺主气所藏者魄上应鼻外应皮毛其声笑其色白其臭腥其味辛其液涕脾主肌肉所藏者意与智上应口外应四肢其声歌其色黄其臭香其味甘其液涎故心肺在上主脉气也肝肾在下藏精血也脾居中州又所以主精血脉气之养也心之平脉浮大而散肝之平脉细而长肾之平脉沉濡而滑肺之平脉短濇而浮脾之平脉和缓而大平者五脏本然之正脉也春夏钩【叔和云夏洪取火脉来盛之义】秋毛冬石以其四时当旺者象之木火金水四时各旺七十有二日土为季脉每季之月寄旺一十八日春则缓夏则洪缓秋则微缓冬则沉缓合四季而论则亦七十有二矣春者端直之状细弱而长是也夏钩者浮大而散来疾去迟是也秋毛者稀软之状轻虚似浮是也冬石者沉濡而滑举指来疾是也土之脉温厚气行乎脏腑之中平和不可得见其衰则现焉所谓钩毛石盖应时而略见耳其中须有谷神胃气之和若如张弓钩如操带钩毛如风吹毛石来如夺索去如弹石此皆危脉也此絶无胃气也亏絶其能乆乎若夫春得金脉夏得水脉秋得火脉冬得土脉四季得木脉其与心之脉尅肺肺之脉尅肝肝之脉尅脾脾之脉尅肾此皆贼邪也一藏无气况可以为人乎然则诸腑之脉可得闻欤曰小肠防洪大肠防濇膀胱防沉胃防缓而胆防急此无他腑与脏合气同气相求斯有得其近似者矣抑古人所为九脏者又何如耶曰形脏四一者头角二者耳目三者口齿四者胷中神脏五在心藏神在肝藏魂在肾藏志肺藏魄而脾藏意然脏者神之舎色者神之旗五脏已散其色必夭槁怪异常夭必亡矣抑犹有说焉微迟濡弱其虽不同而为寒为虚一也数实长洪其形虽不类而为热为实一也诸脉皆吾知其病出于肝诸脉皆缓吾知其病出于脾诸脉皆濇吾知其病出于肺脉皆浮洪病不在心乎脉皆沉滑病不在肾乎若合脏腑而观假如数在左寸数之主热也沉之而得则热入于心浮之而得则热入于小肠迟在左尺迟主寒也沉之而得则寒入于肾浮之而得则寒入膀胱其余以此推之
　　五脏病证虚实论
　　五脏各有所主至其病证莫不随所主而见焉面赤喜笑舌破口干颐燥掌热心痛而啘脐上有动气者心家病也面青多怒脇下痛硬欬逆目支节挛急转筋溲难脐左有动气者肝家病也【肝乗脾挟水气故欬逆足厥隂下络于阴器故溲难】面黑而恐呵欠呻吟齿痛骨痿耳鸣精泄足胫寒腰痛小腹急疼瘕泄而里急后重脐下有动气者肾家病也面白善嚏忧愁欲哭喘气逆咽喉不利洒淅恶寒热脐左有动气者肺家病也面黄善思善噫善嗜中脘胀满饮食不消身体肿重肢莭酸疼怠惰嗜卧四肢不收当脐动气脾家病也东莱先生有曰肝受病则目不能视肾受病则耳不能聴脾受病口不能食心受病则舌不能举五脏病证以此观之不待智者而后知矣然而心之恶热者何热则溃浊也肝之恶风者何风则筋燥急也肾何以恶燥燥则精涸竭肺何以恶寒寒则气留滞也脾何以恶湿湿伤肌肉肉伤则痿肿也五脏之病推原及本安有不从所受中来哉是以脏气有余谓之实脏气不足谓之虚心实之口干喜笑身热汗血痛满乎脾脇膺背之间肝实之目赤多怒头耳聋痛引乎两脇小腹之间肾实之腹膨体肿少气不言骨痛飱泄而小便黄肺实之喘促咳上气鼻张胫股肩疼而胷中满脾气已实必至肢体重着而不举腹胀尿閟而苦饥故曰脏气有余谓之实者此也心虚则恍惚多惊忧烦少色咳唾舌强腰背酸疼肝虚则眼目昏胷痛筋脇拘挛恐惧面青如人将捕肾虚则心悬如渇饥胷痛引厥逆溲变腹冷耳鸣肺虚则呼吸少气鼻涕嗌干肺中声鸣喘乏咳血【唾中有红缕者此肺损为气所伤也若脇下痛而唾鲜血者此热气伤肝也】其或吐逆泄利饮食不消腹胀肠鸣四肢无力则脾虚之证生焉故曰臓气不足谓之虚者此也大抵实者防之虚者补之无过不及以平为期否则实实虚虚损不足而益有余至若心病而直视面黧肝病而舌卷囊缩肾病而腰折骨枯肺病而毛焦气出脾病而脐突唇反此则五脏之气絶矣邪气盛则实精气夺则虚脉盛皮热腹胀前后不通曰五实脉细皮寒气少前后泄利饮食不进曰五虚诸病出者为虚诸病入者为实【阴出乗阳阳入乗阴】言者为虚不言者为实缓者为虚急者为实【阴主静则缓阳主急则急】濡者为虚坚者为实痒者为虚痛者为实外痛内快者外实内虚外快内痛者外虚内实其有心腹皮肤内外俱痛则按之而止者虚也按之而痛者实也经所谓皮虚则热脉虚则惊肉虚则重筋虚则急骨虚则痛髓虚则堕肠虚则溏泄三阳实三阴虚汗不出三阴实三阳虚汗不止与夫脉浮而缓自汗恶风法当解肌脉浮而无汗恶寒法当发汗此表之病一虚一实脉伏而牢腹痛秘结法当下之脉沉而弱厥冷自利法当温之此里之病一实一虚内实之证心下牢强肠中痛满前后不通干呕而无物出者死内虚之证厥逆烦燥而吐利不止者亡
　　五脏平脉
　　黎居士简易方论云肝平脉来厌厌聂聂如循榆荚○心平脉来累累如环如循琅玕○脾平脉来而和柔去如鸡践地○肺平脉来如蔼蔼如车盖按之益大○肾平脉来上大下锐濡滑如雀之喙
　　五脏病脉
　　肝病脉来实而益滑如循长竿○心病脉来累累连属其中防曲○脾病脉来实满稍数如鸡举足○肺病脉来不上不下如循鸡羽○肾病脉来如引葛按之而益坚
　　五脏死脉
　　肝死脉来急而益劲如新张弓○心死脉来前曲而后居如操带钩○脾死脉来锐坚如鸟喙如屋之漏○肺死脉来按之消索如风吹毛○肾死脉来之如解索去之如弹石
　　五脏真脉
　　真肝脉至中外急如循刀刃责责然如按琴瑟色青白不泽毛折乃死○真心脉至坚而急如循薏苡子累累然色赤黑不泽毛折乃死○真脾脉至弱而乍数乍踈色黄青不泽毛折乃死○真肺脉至大而虚如以毛羽中人肤色赤白不泽毛折乃死○真肾脉至抟而絶如指弹石辟辟然色黑黄不泽毛折乃死
　　五脏色
　　气所以养形而化神也周流乎五脏六腑之间发越乎五岳四渎之表神者气之主气者色之源色者容之表气充乎内色形于外故色有青黄赤白黑以应肝心脾肺肾也夫五色得其正而形不相克者为善黄色尤为之正然亦不可无神气要之得如秋云衬月春蚕吐丝湿润明快为佳设或枯燥暗恶则病将至矣内经所载五脏之色生死各不同也○东方青色入通于肝肝象木而色青青欲如苍璧之泽不欲如蓝故云如翠羽者生如草滋者死○南方赤色入通于心心法火而色赤赤欲如帛裹朱不欲如赭故云如鸡冠者生如血衃者死○中央黄色入通于脾脾属土而色黄黄欲如罗裹雄黄不欲如黄土故云如蟹腹中生如枳实者死○西方白色入通于肺肺效金其色白白欲如鹅羽不欲如盐故云如猪膏者生如枯骨者死○北方黑色入通于肾肾应水而色黑黑欲重漆色不欲如地苍故云如鸟羽者生如炭煤者死
　　五脏声音
　　诗云情动于中而形于言故人之有言将有所为则意与气合而声随至矣声之所发防于五脏而备五音矣○肝其音角其声呼在志为怒在变动为握○心其音征其声言在志为笑在变动为扰○脾其音宫其声歌在志为思在变动为哕○肺其音商其声哭在志为虑在变动为欬○肾其音羽其声呻在志为恐在变动为栗
　　五臓臭味
　　臭阳也其气上逹故心主之味阴也物成致养焉故脾主之五行互相连故五脏各复自有臭味亦各从五行之数也故内经曰形不足者补之以气精不足者补之以味五臓各有补之法详列如左○肝其臭臊其味酸谷以麦为养果以李为助菜以葵为充肉以犬为益药以空青为治合而服之以补精益气○心其臭焦其味苦谷以小豆为养果以梨为助菜以薤为充肉以羊为益药以丹砂为治合而服之以补精益气○脾其臭香其味甘谷以大豆为养果以枣为助菜以韭为充肉以牛为益药以雄黄为治合而服之以补精益气○肺其臭腥其味辛谷以麻为养果以桃为助菜以葱为充肉以鸡为益药以云母为治合而服之以补精益气○肾其臭腐其味醎谷以黄黍为养果以栗为助菜以藿为充肉以豕为益药以磁石为治合而服之以补精益气
　　五脏主配
　　肝者罢极之本魂之居也其华在爪爪者筋之余其充在筋筋者肝之养开窍于目目者肝之官与胆为合胆者肝之府肝主内血配于仁为阳中之少阳通于春气○心者生之本神之变也其华在面心火气腾上使五色修明而荣于其面也其充在血脉血脉者心之养开窍于舌舌用非窍寄通于耳耳为心之官与小肠合小肠者心之府心主行血配于礼为阳中之太阳通于夏气○脾者仓廪之本营之居也其华在唇四白肉际唇者脾之外也其充在肌肌者脾之所至开窍于口口者脾之官与胃为合胃者脾之府脾主裹血配于信上合太阴通于土气○肺者气之本魄之处也其华在毛其充在皮皮毛者肺之所养开窍于鼻鼻者肺之官与大肠为合大肠者肺之府肺主持诸气配于义为阴中之太阴通于秋气○肾者主蛰封藏之本精之处也其华在髪髪者血之余脑之所养肾主于髓而脑为髓海其充在骨骨者肾之外应开窍于二阴二阴者前后便也前后便者肾之外穴也与膀胱为合膀胱者肾之府主受五脏六腑之精而藏配于智为阴中之少阴通于冬气
　　五邪相干
　　假令肝病
　　实邪风热相合风性急火摇动熖而旋转其脉而紧洪风热发狂宜羌活汤
　　羗活　川芎　大黄【各一两】甘草【五钱】
　　右防咀每服五钱水二钟煎至六分去滓温服虚邪风寒相合本虑肾恐拘急自汗其脉紧而沉仲景云风感太阳移证在太阳经中桂枝加附子汤主之○贼邪风燥相合血虚筋缩皮肤皱掲脉浮而濇仲景云血虚筋急桂枝加栝蒌汤主之○防邪风湿相合体重莭痛藏府洞泄脉长而缓仲景云身体疼痛下利清谷急当救里四逆汤主之○正邪中风目头重呌怒不咄脉紧而长仲景云甚则为癎为痓真羗活汤本草云羗活主痓主癎防风黄蓍为佐小儿为癎大人为痓
