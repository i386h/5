<!-- { "loadSidebar": true } -->
　　发汗过多其人叉手自冒心心下悸欲得按者桂枝甘草汤主之【发汗过多亡阳也阳受气于胸中阳气不足故病人叉手自冒心心下悸欲得按者与桂枝甘草汤以调不足之气】
　　桂枝甘草汤方
　　桂枝【四两去皮味辛热】甘草【二两味甘平炙】
　　【桂枝之辛走肺而益气甘草之甘入脾而缓中】
　　右二味以水三升煮取一升去滓顿服
　　发汗后其人脐下悸者欲作奔豚茯苓桂枝甘草大枣汤主之【汗者心之液发汗后脐下悸者心气虚而肾气发动也肾之积名曰奔豚发则从小腹上至心下为肾气逆欲上凌心今脐下悸为肾气发动故云欲作奔豚与茯苓桂枝甘草大枣汤以降肾气】茯苓桂枝甘草大枣汤
　　茯苓【半觔味甘平】甘草【二两炙味甘平】桂枝【四两去皮味辛热】大枣【十五枚擘】
　　【茯苓以伐肾邪桂枝能泄奔豚甘草大枣之甘滋助脾土以平肾水气煎用甘澜水者扬之无力取不助肾邪也】
　　右四味以甘澜水一斗先煮茯苓减二升内诸药煮取三升去滓温服一升日三服○作甘澜水法取水二斗置大盆内以杓扬之水上有珠子五六千颗相逐取用之
　　发汗后腹胀满者厚朴生姜甘草半夏人参汤主之【吐后胀满与下后腹满皆为实言邪气乘虚入里为实发汗后外已解也复胀满知非里实由脾胃津液不足气濇不通壅而为满与此汤和脾胃而降气】
　　厚朴生姜甘草半夏人参汤方
　　厚朴【半觔去皮炙味苦温】生姜【半觔切味辛温】半夏【半升洗味辛温】人参【一两味甘温】甘草【三两炙味甘平】
　　【内经曰脾欲缓急食甘以缓之以苦泄之厚朴之苦以泄腹满人参甘草之甘以益脾胃半夏生姜之辛以散滞气而三服矣】
　　右五味以水一斗煮取三升去滓温服一升日三服
　　伤寒若吐若下后心下逆满气上冲胸起则头脉沉发汗则动经络身为振揺者茯苓白术桂枝甘草汤主之【吐下后里气虚气上逆者心下逆满气上冲胸表里阳不足也起则头脉浮为邪在表当发汗脉沉为邪在里则不可发汗发汗则外动经络损伤阳气阳气外虚则不能主持诸脉身为振揺也而此汤以和经益阳】
　　茯苓桂枝白术甘草汤方
　　茯苓【四两味甘平】桂枝【三两去皮味辛热】白术【二两味苦甘温】甘草【二两炙味甘平】
　　【阳不足者补之以甘茯苓白术生津液而益阳也里气逆者散之以辛桂枝甘草行阳散气】
　　右四味以水六升煮取三升去滓温服三
　　发汗病不解反恶寒者虚故也芍药甘草附子汤主之【发汗病解则不恶寒发汗病不解表实者亦不恶寒今发汗病且不解反恶寒者荣卫俱虚也汗出则荣虚恶寒则卫虚而芍药甘草附子汤以补荣卫】
　　芍药甘草附子汤方
　　芍药【三两味酸微寒】甘草【三两炙味甘平】附子【一枚炮去皮破八片味辛热芍药之酸收敛津液而益荣附子之辛温固阳气而补胃甘草之甘调和辛酸而安正气】
　　右三味以水五升煮取一升五合去滓分温服○疑非仲景意
　　发汗若下之病仍不解烦躁者茯苓四逆汤主之【发汗若下病宜解也若病仍不解者则发汗外虚阳气下之内虚隂气阳隂俱虚邪独不解故生烦躁与茯苓四逆汤以复隂阳之气】
　　茯苓四逆汤方
　　茯苓【六两味甘平】人参【一两味甘温】附子【一枚生用去皮破八片味辛热】甘草【二两炙味甘平】干姜【一两半味辛热】
　　【四逆汤以补阳加茯苓人参以益隂】
　　右五味以水五升煮取三升去滓分温服七合日三服
　　发汗后恶寒者虚故也不恶寒但热者实也当和胃气与调胃承气汤【汗出而恶寒者表寒也汗出而不恶寒但热者里实也经曰汗出不恶寒者表解里未和与调胃承气汤以和胃气】太阳病发汗后大汗出胃中干烦躁不得眠欲得饮水者少少与之令胃气得和则愈若脉浮小便不利防热消渇者与五苓散主之【发汗已解胃中干烦燥不得眠欲饮水者少少与之胃气得润则愈若脉浮者表未解也饮水多而小便少者谓之消渇里热甚实也微热消渇者热未成实上焦燥也与五苓散生津液和表里也】
　　五苓散方
　　猪苓【十八铢味甘平】泽防【一两六铢半味酸咸】茯苓【十八铢味甘平】桂枝【半两去皮味辛热】白术【十八铢味甘平】
　　【淡者一也口入而为甘甘甚而反淡者甘缓而淡渗猪苓白术茯苓三味之甘润虚燥而利津液味下泄为隂泽防之咸以泄伏水辛甘发散为阳桂枝之辛甘以和肌表】
　　右五味为末以白饮和服方寸匕日三服多饮暖水汗出愈
　　发汗已脉浮数烦渇者五苓散主之【发汗已脉浮数者表邪未尽也烦渇亡津液胃燥也与五苓散和表润燥】伤寒汗出而渇者五苓散主之不渇者茯苓甘草汤主之【伤寒汗出而渇者亡津液胃燥邪气渐传里也五苓散以和表里若汗出不渇者邪气不传里但在表而表虚也与茯苓甘草汤和表合卫】
　　茯苓甘草汤方
　　茯苓【二两味甘平】桂枝【二两去皮味辛热】生姜【三两切味辛温】甘草【一两炙味甘平】
　　【茯苓甘草之甘益津而和卫桂枝生姜之辛助阳而解表】
　　右四味以水四升煮取二升去滓分温三服
　　中风发热六七日不解而烦有表里证渇欲饮水水入则吐者名曰水逆五苓散主之【中风发热至六七日则当解若不解烦者邪在表也渇欲饮水邪传里也里热甚则能消水水入不吐里热少则不能消水水停则精不散饮而吐水也以其饮水而吐故名水逆而五苓散和表里散停饮】未持脉时病人叉手冒心师因教试令欬而不欬者此必两耳聋无闻也所以然者以重发汗虚故如此【发汗多而亡阳胸中阳气不足病人叉手冒心师见外证知阳气不足也又试令欬而不即欬者耳聋也则阳气虚明矣耳聋者阳气虚精气不足不得上通于耳故也】发汗后饮水多必喘以水灌之亦喘【饮水多而喘者饮冷伤肺也以水灌洗而喘者形寒伤肺也】发汗后药不得入口为逆若更发汗必吐下不止血弱气尽腠理开邪气因入与正气相搏结于脇下邪正分争往来寒热发作有时黙黙不欲饮食藏府相连其痛必下邪髙痛下故使呕也小柴胡汤主之【人之气血随时盛衰当月郭空之时则为血弱气衰腠理开疎之时邪气乘虚伤人则深鍼经月廓空则海水东盛人血气虚卫气去形独居肌肉减皮肤缓腠理开毛发残瞧薄垢落当更时遇贼风则其入深者是矣邪因正虚自表之里而结于脇下与正分争作往来寒热黙黙不欲饮食此谓自外之内经络与藏府相连也邪气随经必传于里故曰痛下作病邪在上焦为邪髙邪渐入里为痛下里气与邪气相搏而上行故使呕也与小柴胡汤以觧半表半里之邪】服柴胡汤已渇者属阳明也以法治之【服小柴胡汤表邪已而渇里邪传于阳明也以阳明治之】得病六七日脉迟浮弱恶风寒手足温医二三下之不能食而脇下满痛面目及身黄颈项强小便难者与柴胡汤后必下重本渇而饮水呕者柴胡汤不中与也食谷者哕【得病六七日脉迟浮弱恶风寒手足温则邪在半表半里未为实医反二三下之虚其胃气损其津液邪蕰于里故不能食而脇下满者胃虚为热气熏蒸发于面目及身故必黄也颈项强者表仍未解也小便难者内乏津液虽本柴胡汤证然以里虚下焦气澁而小便虽若与柴胡汤又走津液后必下重也不因饮水而呕者柴胡汤证若本因饮水而呕者水停心下也金匮要略曰先渇却呕者为水停心下此属饮家饮水者水停而呕食谷者物聚而哕皆非小柴胡汤所宜二者皆柴胡汤之戒不可不识也】伤寒四五日身热恶风颈项强脇下满手足温而渇者小柴胡汤主之【身热恶风颈强者表未解也脇不满而渇者里不和也邪在表则手足通热邪在里则手足厥寒今手足温者知邪在半表半里之间也与小柴胡汤所以解半表半里之邪】伤寒阳脉濇隂脉法当腹中急痛者先与小建中汤不差者与小柴胡汤主之【阳脉濇隂脉而腹中急痛者当作里有虚寒治之与小建中汤温中散寒若不差者非里寒也必由邪气之里里气不利所致与小柴胡汤去黄芩加芍药以除传里之邪】
　　小建中汤方
　　桂枝【三两去皮味辛热】甘草【三两炙味甘平】大【十二枚擘味甘温】芍药【六两味酸微寒】生姜【二两切味辛热】胶饴【一觔味甘温】
　　【建中者建脾也内经曰脾欲缓急食甘以缓之胶饴大枣甘草之甘以缓中也辛润散也荣卫不足润以散之桂枝生姜之辛以行荣卫酸收也隂气不和药之酸以和隂气】
　　右六味以水七升煮取三升去滓内胶饴更上微火消解温服一升日三服虗呕家不可用建中汤以甜故也
　　伤寒中风有柴胡证但见一证便是不必悉具【柴胡证是邪气在表里之间也或胸中烦而不呕或渇或腹中痛或脇下痞鞕或心下悸小便不利或不渇身有微热或欬但见一证便宜与柴胡汤治之不必待其证全具也】凡柴胡汤病证而下之若柴胡证未罢者复与柴胡汤必蒸蒸而振却发热汗出而解【邪在半表半里之间为柴胡证未作里实医便以药下之若柴胡证仍在者虽下之不为逆可复与柴胡汤以和解之得邪气外越外作蒸蒸而热先经下里气虚邪气欲出内则振振然而却也正气胜阳气生复发热汗出而觧也】伤寒中风五六日往来寒热胸脇苦满黙黙不欲食心烦喜呕或胸中烦而不呕或渇或腹中痛或脇痞鞕或心下悸小便不利或不渇身有微热或欬者与小柴胡汤主之【病有在表者有在里者有在表里之间者此邪在表里之间谓之半表半里证五六日邪气在表传里之时或伤寒至五六日或中风至五六日而往来寒热者即是非伤寒又中风也伤寒中风俱有柴胡证俱见一证便是不必悉具正是谓或中风或伤寒也邪在表则寒邪在里则热今邪在半表半里之间未有定处是以寒热往来也邪在表则胸腹不满邪在里则胸腹胀满今止言胸脇苦满知邪气在表里之间未至于胸腹胀满也黙黙静也邪在表则呻吟邪在里则烦闷内经曰阳入之隂则静黙黙者邪方自表之里在表里之间也邪在表则能食邪在里则不能食不欲食者邪在表里之间未至于必不能食也邪在表则不烦不呕邪在里则烦满而呕心烦喜呕者邪在表方得里也邪初入里未有定处则所传不一故有或为之证有柴胡证但见一证便是故有或为之证云】
　　小柴胡汤方
　　柴胡【半觔味辛微温】黄芩【三两味苦寒】人参【三両味甘温】甘草【二両味甘平】半夏【半觔洗味辛温】生姜【三两切味辛温】大枣【十二枚擘味甘温内经曰热滛于内以苦发之柴胡黄芩之苦以发传邪之热里不足者以甘缓之人参甘草之甘以缓中和之气邪半入里则里气逆辛以散之半夏以除烦呕邪半在表则荣卫争辛甘觧之姜枣以和荣卫】
　　右七味以水一斗二升煮取六升去滓再煎取二升温服一升日三服　后加减法
