<!-- { "loadSidebar": true } -->
　　形作伤寒其脉不而弱弱者必渇被火者必讝语弱者发热脉浮解之当汗出愈【形作伤寒谓头痛身热也脉不则无伤寒表脉也经曰诸弱发热则脉弱为里热故云弱者必渇也若被火气两热相合传于胃中胃中躁烦必发讝语脉弱发热者得脉浮为邪气还表当汗出而解矣】太阳病以火蒸之不得汗其人必躁至六七日不解必清血名为火邪【此火邪迫血而血下行者太阳病用火蒸之不得汗则热无从出隂阳俱虚被火必发燥也六日传经尽至七日再到太阳经则热气当解若不解热气迫血下行必清血清厠也】脉浮热甚反灸之此为实实以虚治因火而动必咽燥唾血【此火邪迫血而血上行者也脉浮热甚为表实医以脉浮为虚用火灸之因火气动血迫血上行故咽燥唾血】微数之脉慎不可灸因火为邪则为烦逆追虚逐实血散脉中火气虽微内攻有力焦骨伤筋血难复也【微数之脉则为热也灸能除寒不能散热是慎不可灸也若反灸之热因火甚遂为烦逆灸本以追虚而复逐热为实热则伤血又加火气使血散脉中气主呴之血主濡之血气散不能濡润筋骨致骨焦筋伤血散而难复也】脉浮宜以汗解用火灸之邪无从出因火而盛病从腰以下必重而痹名火逆也【脉浮在表宜以汗解医以火灸取汗而不得汗邪无从出又加火气相助则热愈甚半身以上同天之阳半身以下同地之隂火性炎上则腰以下隂气独治故从腰以下必重而痹也】欲自汗者必当先烦乃有汗而解何以知之脉浮故知汗出解也【烦热也邪气还表则为烦热汗出而解以脉浮故为邪还表也】烧针令其汗针处被寒核起而赤者必发奔豚气从少腹上冲心者灸其核上各一壮与桂枝汤更加桂二两【烧针发汗则损隂血心气虚针处被寒气而成核心气因惊而虚肾气乘寒而动发为奔豚金匮要略曰病有奔豚从核上惊发得之肾气欲上乘心故其气从小肠上冲心也先灸核上以散其寒与桂枝汤以泄奔豚之气】火逆下之因烧针烦躁者桂枝甘草龙骨牡蛎汤主之【先火为逆复以下除之里气因虚又加烧针里虚而为火热所扰故生烦躁与桂枝甘草龙骨牡蛎汤以散火邪】
　　桂枝甘草龙骨牡蛎汤方
　　桂枝【二两去皮】甘草【二两炙】牡蛎【二两煅】龙骨【二两】
　　【辛甘发散桂枝甘草之辛甘以发散经中之火邪澁可去脱龙骨牡蛎之濇以收敛浮越之正气】
　　右四味为末以水五升煮取二升半去滓温服八合日三服
　　太阳伤寒者加温针必惊也【寒则伤荣荣气微者加烧针则血留不行惊者温针损荣血而动心血金匮要略曰血气少者属于心故惊也】伤寒八九日下之胸满烦惊小便不利讝语一身尽重不可转侧者柴胡加龙骨牡蛎汤主之【伤寒八九日邪气已成热而复传阳经之时下之虚其里而热不除胸满而烦者阳热客于胸中也惊者心恶热而神不宁也小便不利者里虚津液不行也讝语者胃热也一身尽重不可转侧者隂气内行于里不荣于表也与柴胡汤以除胸满而烦加龙骨牡蛎丹铅收敛神气而镇惊加茯苓以行津液利小便加大黄以逐胃热止讝语加桂枝以行阳气而解身重错杂之邪斯悉愈矣】
　　柴胡加龙骨牡蛎汤方
　　半夏【二合洗】大枣【六枚擘】柴胡【四两】生姜【一两半】人参【一两半】龙骨【一两半】铅丹【一两半】桂枝【二两半去皮】茯苓【一两半】大黄【二两】牡蛎【一两半熬】
　　右十一味以水八升煮取四升内大黄切如碁子更煮三沸去滓温服一升
　　伤寒十三日不解胸脇满而呕日晡所发潮热已而微利此本柴胡汤下之而不得利今反利者知以丸药下之非其治也先宜小柴胡汤以解外后以柴胡加芒硝汤主之【伤寒十三日再传经尽当解之时也若不解胸脇满而呕者邪气犹在表里之间此为柴胡汤证若以柴胡汤下之则更无潮热自利矣医反以丸药下之虚其肠胃邪热乘虚入府日晡所潮热热已而利也潮热虽为实热胸脇之邪未解故先与小柴胡汤以解外后以柴胡加芒硝以下胃热】伤寒十三日不解过经讝语者以有热也当以汤下之若小便利者大便当鞕而反下利脉调和者知医以丸药下之非其治也若自下利者脉当微厥今反和者此为内实也调胃承气汤主之【伤寒十三日再传经尽谓之过经讝语者阳明胃热也当以诸承气汤下之若小便利者津液偏渗大便当鞕反下利者知医以丸药下之也下利脉微而厥者虚寒也今脉调和则非虚寒由肠胃虚热协热而下利也与调胃承气汤以下胃热】太阳病不解热结膀胱其人如狂血自下下者愈其外不解者尚未可攻当先解外外解也但少腹急结者乃可攻之宜桃仁承气汤主之【太阳膀胱经也太阳经邪热不解随经入府为热结膀胱其人如狂者为未至于至但不宁也经曰其人如狂者以热在下焦太阳多热热在膀胱必与血搏若血不为畜为热迫之则血自下血下则热随血出而愈若血不下者则血为热搏畜积于下而少腹急结乃可攻之与桃仁承气下热散血内经曰从外之内而盛于内者先治其外后调其内此之谓也】
　　桃仁承气汤方
　　桃仁【五十粒去皮尖味甘平】桂枝【二两去皮味辛热】大黄【四两】芒硝【二两】甘草【三两炙】
　　【甘以缓之辛以散之少腹急结缓以桃仁之甘下焦畜血散以桂枝辛热之气寒以取之热甚搏血故加二物于调胃承气汤中也】
　　右五味以水七升煮取二升半去滓内芒硝更上火微沸下火先食温服五合日三服当微利
　　伤寒二三日心中悸而烦者小建中汤主之【伤寒二三日邪气在表未当传里之时心中悸而烦是非邪气传里所致心悸者气虚也烦者血虚也以气血内虚与小建中汤先建其里使在表之邪不致传里而自解也】太阳病过经十余日及二三下之后四五日柴胡证仍在者先与小柴胡汤呕不止心下急鬰鬰微烦者为未解也与大柴胡汤下之则愈【日数过多屡经攻下而柴胡证不罢者亦须先与小柴胡汤以解其表经曰凡柴胡汤疾病而下之柴胡证不罢者复与柴胡者是也呕吐者表里不和也若呕不止鬰鬰微烦者里热也热结于胃中也与大柴胡汤下其里热则愈】大柴胡汤方
　　柴胡【半觔味辛温】黄芩【三两味苦寒】芍药【三两味酸微寒】半夏【半升洗味辛温】生姜【五两切味辛温】枳实【四枚炙味苦寒】大枣【十二枚擘味甘温】大黄【三两味苦寒】
　　【柴胡黄芩之苦入心而折热枳实芍药之酸苦涌泄而扶隂辛者散也半夏之辛以散逆气辛甘和也姜枣之辛甘以和荣衞】
　　右七味以水一斗煮取六升去滓再煎温服一升日三服　一方加大黄二两若不加大黄恐不为大柴胡汤也
　　太阳病当恶寒发热今自汗出不恶寒发热关上脉细数者以医吐之过也一二日吐之者腹中饥口不能食三四日吐之者不喜糜粥欲食冷食朝食暮吐以医吐之所致也此为小逆【恶寒发热为太阳表病自汗出不恶寒发热者为阳明证本太阳表病医反吐之伤动胃气表邪乘虚传于阳明也以关脉细数知医吐之所致病一二日为表邪尚寒而未成热吐之则表寒传于胃中胃中虚寒故腹中饥而口不能食病三四日则表寒已传成热吐之则表热乘虚入胃胃中虚热故不喜糜粥欲食冷食朝食暮吐也朝食暮吐者晨食入胃胃虚不能尅化即知至暮胃气行里与邪气相搏则胃反逆而以胃气尚在止云小逆】太阳病吐之但太阳病当恶寒今反不恶寒不欲近衣此为吐之内烦也【太阳表病今反吐之伤其胃气邪热乗虚入胃胃为邪热内烦故不恶寒不欲近衣也】病人脉数数为热当消谷引食而反吐者此以发汗令阳气微膈气虚脉乃数也数为客热不能消谷以胃虚冷故吐也【阳受气于胸中发汗外虚阳气是令阳气微膈气虚也数为热本热则能消谷客热则不能消谷因发汗外损阳气致胃中虚冷故吐也】太阳病过经十余日心下温温欲吐而胸中痛大便反溏腹微满鬰鬰微烦先此时自极吐下者与调胃承气汤若不尔者不可与但欲吐胸中痛微溏者此非柴胡证以呕故知极吐下也【心下温温欲吐鬰鬰微烦胸中痛当责邪热客胷中若大便反溏腹微满则邪热已下于胃也日数虽多若不经吐下止是传邪亦未可与调胃承气当与柴胡汤以除上中二焦之邪若曽吐损伤胃气胃虚则邪乘虚入胃为实非柴胡汤所能去与调胃承气汤下胃热以呕知胃气先曽动伤也】太阳病六七日表证仍在脉微而沉反不结胸其人发狂者以热在下焦少腹当鞕满小便自利者下血乃愈所以然者以太阳随经瘀热在里故也抵当汤主之【太阳膀胱经也此随经入府者也六七日邪气传里之时脉微而沉邪气传里之脉也表证仍在则邪气犹浅当结于胸中若不结胸其发狂者热结在膀胱也经曰热结膀胱其人如狂此发狂则热又深也少腹鞕满小便不利者为无血也小便自利者血证谛也与抵当汤以下畜血】
　　抵当汤方
　　水蛭【三十个熬味咸苦寒】蝱虫【三十个熬去翅足味苦微寒】桃仁【三十粒去皮尖味苦甘平】大黄【三两酒浸味苦寒】
　　【苦走血咸胜血蝱虫水蛭之咸苦以除畜血甘缓结苦防热大黄之苦以防结热】
　　右四味为末以水五升煮取三升去滓温服一升不下再服
　　太阳病身黄脉沉结少腹鞕小便不利者为无血也小便自利其人如狂血证谛也抵当汤主之【身黄脉沉结少腹鞕小便不利者胃热发黄也可与茵陈汤身黄脉沉结少腹鞕小便自利其人如狂者则非胃之瘀热为热结下焦而为畜血也与抵当汤以下畜血】伤寒有热少腹满应小便不利今反利者为有血也当下之不可余药宜抵当丸【伤寒有热少腹满是畜血于下焦若热畜津液不通则小便不利其热不畜津液而畜血不行小便自利者乃为畜血当与桃仁承气抵当汤下之然此无身黄屎黑又无喜忘发狂之证是未至于甚故不可以余药下之但与抵当丸小下之可也】抵当丸方
　　水蛭【三十个】蝱虫【二十五个】桃仁【二十个】大黄【三两】
　　右四味杵分为四丸以水一升煮一丸取七合服之晬时当下血若不下者更服
　　太阳病小便利者以饮水多必心下悸小便少者必苦里急也【饮水多而小便自利者则水不内畜但腹中饮多令心下悸金匮要略曰食少饮多水停心下甚者则悸饮水多而小便不利则水畜于内而不行必苦里急也】
　　辨太阳脉证并治下第七
