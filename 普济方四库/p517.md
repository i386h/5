<!-- { "loadSidebar": true } -->
　　问曰病有结胸有藏结其状何如答曰按之痛寸脉浮关脉沉名曰结胸何谓藏结答曰如结胸状饮食如故时时下利寸脉浮关脉小细沉名曰藏结舌上白胎滑者难治【结胸者邪结在胸藏结者邪结在藏二者皆下后邪气乘虚入里所致下后邪气入里与阳相结者为结胸以阳受气于胸中故也与隂相结者为藏结以隂受之则入五藏故也宜通而塞故痛邪结阳分则隂气不得上通邪结隂分则阳气不得下通是故二者皆心下鞕痛寸脉浮关脉沉知邪结在阳也寸脉浮关脉小细沉者知邪结在隂也隂结而阳不结虽心下结痛饮食亦自如故隂气乘阳虚而下故时时自下利隂得阳则解藏结得热证多则为易治舌上白胎滑者则胸中亦寒故难治】藏结无阳证不往来寒热其人反静舌上胎滑者不可攻也【藏结于法当下无阳证为表无热不往来寒热为半表半里无热其人反静为里无热经曰舌上如无胎者以丹田有热胸中有寒今舌上胎滑以表里皆寒故不可攻】病发于阳而反下之热入因作结胸病发于隂而反下之因作痞所以成结胸者以下之太早故也【发热恶寒者发于阳也而反下之则表中阳邪入里结于胸中为结胸无热恶寒者发于隂也而反下之则表中隂邪入里结于心下为痞】结胸者项亦强如柔痓状下之则和宜大陷胸丸【结胸病项强者为邪结胸中胸结膈满心下实但能仰不能俛是项强亦如柔痓之状也与大陷胸丸下结泄满】
　　大陷胸丸方
　　大黄【半觔味苦寒】葶【半升熬味苦寒】芒硝【半升味酸寒】杏仁【半升去皮尖熬黑味苦甘温】
　　【大黄芒硝之苦寒所以下热葶歴杏仁之苦甘所以泄满甘遂取其直达白蜜取其润利皆以下泄满实物也】
　　右四味捣筛大黄葶厯二味内杏仁芒硝合研如脂和散如弹丸一枚别捣甘遂末一钱匕白蜜二合水二升煮取一升温顿服之一宿乃下如不下更服取下为效禁如药法
　　结胸证其脉浮大者不可下下之则死【结胸为邪结胸中属上焦之分得寸脉浮关脉沉者为在里则可下若脉浮大心下虽结是在表者犹多未全结也下之重虚邪气复结则难治故云下之则死】结胸证悉具烦躁者亦死【结胸证悉具邪结已深也烦躁者正气散乱也邪气胜正气病必死】太阳病脉浮而动数浮则为风数则为热动则为痛数则为虚头痛发热微盗汗出而反恶寒者表未解也医反下之动数变迟膈内拒痛胃中空虚客气动膈短气躁烦心中懊憹阳气内陷心下因鞕则为结胸大陷胸汤主之若不结胸但头汗出余无汗剂颈而还小便不利身必发黄也【动数皆阳脉也当责邪在表睡而汗出者谓之盗汗为邪气在半表半里则不恶寒此头痛发热微盗汗出反恶寒者表未解也当发其汗医反下之虚其胃气表邪乘虚则陷邪在表则见阳脉邪在里则见隂脉邪气内陷动数之脉所以变迟而脉浮独不变者以邪气结胸中上焦阳结脉不得而沉也客气者外邪乘胃中空虚入里结于胸膈膈中拒痛者客气动膈也金匮要略曰短气不足以息者实也短气躁烦心中懊憹皆邪气实热阳气内陷气不得通于膈壅塞心下为鞕满而痛成结胸也与大陷胸汤以下结热若胃中空虚阳气内陷不结于胸膈下入于胃中者遍身汗出则为热越不能发黄若但头汗身无汗剂颈而还小便不利者热不得越必发黄也】
　　大陷胸汤方
　　大黄【六两去皮苦寒】芒硝【一升味咸寒】甘遂【六钱七分味苦寒】
　　【大黄为将军苦以荡之芒硝一名消石以其咸以耎坚肤间有水甘遂以通水也其气直达邪结之处以导去热邪也】
　　右以水六升先煮大黄取二升去滓内芒硝煮一两沸内甘遂末温服一升得快利止后服
　　伤寒六七日结胸实热脉沉而心下痛按之石鞕者大陷胸汤主之【病在表而下之热入因作结胸此不云下后而云伤寒六七日则是传里之实热也沉为在里为里实以心下痛按之实鞕是亦为结胸不因误下也与陷胸汤以下结实】伤寒十余日热结在里复往来寒热者与大柴胡汤但结胸无大热者此为水结在胸脇也但头微汗出者大陷胸汤主之【伤寒十余日热结在里是可下之证复往来寒热为邪正分争未全结里与大柴胡汤下之但结胸无大热者非热结也是水饮聚于胸脇谓之水结胸周身汗出者是水饮外散则愈若但头微汗出余无汗是水饮不得外泄停畜而不得行也与大陷胸汤以逐其水】太阳病重发汗而复下之不大便五六日舌上燥而渇日晡所有潮热从心至少腹鞕满而痛不可近者大陷胸汤主之【重发汗而复下之则内外重亡津液而邪热内结致不大便五六日舌上燥而渇也日晡潮热属胃此小有潮热非但在胃从心下至少腹鞕满而痛不可近者是一腹之中上下邪气俱实也宜大陷胸汤以下其实邪】小结胸病在心下按之则痛脉浮滑者小陷胸汤主之【凡心下鞕痛手不可近者结胸也正在心下按之则痛是热气犹浅谓之小结胸结胸脉沉或寸浮关沉今脉浮滑知热未深结可与小陷胸汤以除膈上之结热】
　　小陷胸汤方
　　黄连【一两味苦寒】半夏【半升洗味辛温】括蒌实【大者一个味苦寒苦以泄之辛以散之黄连括蒌实之苦寒以泄热半夏之辛以散结】
　　右三味以水六升先煮括蒌取三升去滓内诸药煮取二升去滓分温三服
　　太阳病二三日不能卧但欲起心下必结脉微弱者此本有寒分也医反下之若利止必作结胸未止者四日复下之此作协热利也【太阳病二三日邪在表也不能卧但欲起心下必结者心下结满卧则气壅而益甚故不能卧而但欲起也心下结满有水分有气分有寒分今脉微弱知本有寒分医见心下结而反下之则太阳表邪乘虚入里利止邪气留为结胸利不止至于四日后前下利不止者是邪热下攻肠胃为挟热利也】太阳病下之其脉促不结胸者此为欲解也脉浮者必结胸也脉者必咽痛脉者必两脇拘急脉细数者头痛未止脉沉者必欲呕脉沉滑者协热利脉浮滑者必下血【此太阳病下之后邪气传变也其脉促者为阳盛下后脉促为阳胜隂也故不作结胸为欲解下后脉浮为上焦阳邪结而为结胸也经曰结胸者寸脉浮关脉沉下后脉则太阳之邪传于少隂经曰脉者属少隂内经曰邪客于少隂之络令人嗌痛不可纳食所以脉者必咽痛脉则太阳之邪传于少阳经曰尺寸俱者少阳病也其脉循脇络于耳所以脉者必两脇拘急下后邪气传里则头痛当止脉细数为邪未传里而伤气也细为气少数为在表故头痛未止脉沉则太阳之邪传于阳明为里实也沉为在里为里实阳明里实故必欲呕脉滑则太阳之邪传于肠胃以滑为隂气有余知邪气入里在于下焦也沉为血胜气虚是为恊热下利浮为气胜血虚是知必下血经曰不宜下而便攻之诸变不可胜数此之谓也】病在阳应以汗解之反以冷水噀之若灌之其热被刼不得去弥更益烦肉上粟起意欲饮水反不渇者服文蛤散若不差者与五苓散寒实结胸无热证者与三物小陷胸汤白散亦可服【病在阳为邪在表也法当汗出而解反以冷水潠之灌洗热被寒水外刼不得出则反攻其里弥更益烦肉上粟起者水寒之气客于皮肤也意欲饮水者有热也反不渇者寒在表也与文蛤散以散表中水寒之气若不差是水热相搏欲传于里与五苓散发汗以和之始热在表因水寒制之不得外泄内攻于里结于胸膈心下鞕痛本以水寒伏热为实故谓之寒实结胸无热证者外无热而热悉收敛于里也与小陷胸汤以下逐之白散下热故亦可服】
　　文蛤散方
　　文蛤【五两醎寒】
　　【醎走肾则可以胜水气】
　　右一味为末散以沸汤和一钱匕服汤用五合
　　白散方
　　桔梗【三分味辛苦微温】巴豆【一分去皮心熬黑研如脂辛温】贝母【三分味辛苦平辛散而苦泄桔梗贝母之苦辛用以下气巴豆辛温用以散实】
　　右三味为末内巴豆于臼中杵之以白饮和服强人半钱羸者减之病在膈上必吐病在膈下必利不利进热粥一杯利过不止进冷粥一杯身热皮粟不解欲引衣自覆者若以水潠之洗之益令热邪不得出当汗而不汗则烦假令汗已出腹中痛与芍药三两如上法
　　太阳与少阳并病头项强痛或冒时如结胸心下痞硬者当刺大椎第一间肺俞肝俞慎不可发汗发汗则讝语脉五六日讝语不止当刺期门【太阳之脉络头下项头项强痛者太阳表病也少阳之脉循胸络脇如结胸心下痞鞕者少阳病也太阳少阳相并为病不纯在表故头项不但强痛而或冒亦未全之里故时如结胸心下痞鞕此邪在半表半里之间也刺大椎第一间肺俞以防太阳之邪肝俞以防少阳之邪邪在表则可发汗邪在半表半里则不可发汗发汗则亡津液损动胃气少阳之邪因汗于胃土为木刑必发讝语脉至五六日传经尽邪热去而讝语当止若复不止为少阳邪热甚也刺期门以防肝胆之邪】妇人中风发热恶寒经水适来得之七八日热除而脉迟身凉胸脇下满如结胸状讝语者此为热入血室也当刺期门随其实而防之【中风发热恶寒表病也若经水不来表邪入里则入府而不入血室也因经水适来血室虚空至七八日邪气内传入里之时更不入府乗虚而入于血室热除而脉迟身凉者邪气内陷而表证罢也胸脇下满如结胸状讝语者热入血室而里实期门者肝之募肝主血刺期者防血室之热审防何经气实更随其实而防之】妇人中风七八日续得寒热发作有时经水适断者此为热入血室必结故使如疟状发作有时小柴胡汤主之【中风七八日邪气传里之时本无寒热而续得寒热经水适断者此为表邪乘虚入于血室与血相搏而血结不行经水所以断也血气与邪气分争因致寒热如疟而发作有时与小柴胡汤以散传经之邪】妇人伤寒发热经水适来昼日了了暮则讝语如见鬼状者此为热入血室也无犯胃气及上中二焦必自愈【伤寒发热者寒已成热也经水适来则血室空虚邪热乘虚入于血室若昼日讝语为邪客于府而与阳争也此昼日明了暮则讝语如见鬼状是邪不入府入于血室而与隂争也阳盛讝语则宜下此热入血室不可与下药犯其胃气其脇满如结胸状者可刺期门此虽热入血室而无满结不可刺期门犯其中焦必自愈者以经行热随血去血下已则邪悉除而愈矣所谓无犯上中二焦谓发汗为犯上焦者发汗则动卫气卫气出上焦故也刺期门为犯中焦者刺期门则动荣气荣气出中焦故也脉经曰无犯胃气及上中二焦必自愈岂谓药不谓针耶】伤寒六七日发热微恶寒支节烦痛微呕心下支结外证未去者柴胡加桂枝汤主之【伤寒六七日邪当传里之时呕而心下支结者里证也法当攻里乃发热微恶寒支节烦疼为外证未去不可攻里与柴胡桂枝汤以和解之】伤寒五六日已发汗而复下之胸脇满微结小便不利渇而不呕但头汗出往来寒热心烦者此为未解也柴胡桂枝干姜汤主之【伤寒五六日已经汗下之后则邪当解今胸脇满微结小便不利渇而不呕但头汗出往来寒热心烦者即邪气在半表半里之间为未解也胸脇满微结寒热心烦者邪在半表半里之间也小便不利而渇者汗下后亡津液内燥也若热消津液则小便不利而渇者其人必呕今渇而不呕知非里热也伤寒汗出则和今但头汗出而余处无汗者津液不足而阳虚于上也与柴胡桂枝干姜汤以解表里之邪复津液而助阳也】
　　柴胡桂枝干姜汤
