<!-- { "loadSidebar": true } -->
　　问曰病有太阳阳明有正阳阳明有少阳阳明何谓也荅曰太阳阳明者脾约是也【阳明胃也邪自太阳经传之入府者谓之太阳阳明经曰太阳病若吐若下若发汗后微烦小便数大便因鞕者与小承气汤即是太阳阳明脾约病也正阳阳明者胃家实是也邪自阳明经传入府者谓之正阳阳明经曰阳明病脉迟虽汗出不恶寒其身必重短气腹满而喘有朝热者外欲解可攻里也手足濈濈然汗出者此大便已鞕也大承气汤主之即是正阳阳明胃家实也】少阳阳明者发汗利小便已胃中燥烦实大便难是也【邪自少阳经传之入府者谓之少阳阳明经曰伤寒脉细头痛发热者属少阳少阳不可发汗发汗则讝语此属胃即是少阳阳明病也】阳明之为病胃家实也【邪传入胃热毒留结则胃家爲实华佗曰热毒入胃要须下去之不可留于胃中是知邪在阳明为胃家实也】问曰何縁得阳明病荅曰太阳病发汗若下若利小便此亡津液胃中干燥因转属阳明不更衣内实大便难者此名阳明也【本太阳病不解因汗利小便亡津液胃中干燥太阳之邪入府转属阳明古人登厠必更衣不更衣者通为不大便不更衣则胃中物不得泄故爲内实胃无津液加之畜热大便则难为阳明里实也】问曰阳明病外证云何荅曰身热汗自出不恶寒反恶热也【阳明病为邪入府也邪在表则身热汗出而恶寒邪既入府则表证已罢故不恶寒但身热汗出而恶热也】问曰病有得之一日不发热而恶寒者何也荅曰虽得之一日恶寒将自罢即自汗出而恶热也【邪客在阳明当发热而不恶寒今得之一日犹不发热而恶寒即邪未全入府尚带表　邪若表邪全入则更无恶寒必自汗出恶热】问曰恶寒何故自罢荅曰阳明在中土也万物所归无所复传始虽恶寒二日自止此为阳明病也【胃为水谷之海主养四旁四旁有病皆能传入于胃入胃则更不复传如太阳之入胃则更不传阳明阳明病传之入胃则更不传少阳少阳病传之入胃则更　不传三隂】本太阳初得病时发其汗汗先出不彻因转属阳明也【伤寒传经者则一日太阳二日阳明此太阳传经故曰转属阳明】伤寒发热无汗呕不能食而反汗出濈濈然者是转属阳明也【伤寒发热无汗呕不能进食者太阳受病也若反汗出濈濈然者太阳之邪转属阳明也经曰阳明病法多汗】伤寒三日阳明脉大【伤寒三日邪传阳明之时经曰尺寸俱长者阳明受病当二三日发阳明气血俱多又邪倂于经是以脉大】伤寒脉浮而缓手足自温者是为系在太隂太隂身当发黄若小便自利者不能发黄至七八日大便鞕者为阳明病也【浮为阳邪缓为脾脉伤寒脉浮缓太隂客热邪在三阳则手足热邪在三隂则手足寒今手足自温是知系在太隂也太隂上也为邪蒸之则色见于外当发身黄热小便自利者热不内畜不能发黄至七八日大便鞕者即太隂之邪入腑转属阳明也】伤寒转系阳明者其人濈然微汗出也【伤寒则无汗阳明多汗此以伤寒邪转系阳明故濈然微汗出也】阳明中风口苦咽干腹满微喘发热恶寒脉浮而若下之则腹满小便难也【脉浮在表为里实阳明中风口苦咽干腹满微喘者热传于里也发热恶寒者表仍未解若下之里邪虽去表邪复入于里又亡津液故使腹满而小便难】阳明病若能食名中风不能食名中寒【阳明病以饮食别受风寒者以胃为水糓之海风为阳邪阳杀糓故中风者能食寒为隂邪不杀糓故伤寒不能食】阳明病若中寒不能食小便不利手足濈然汗出此欲作固瘕必大便初鞕后溏所以然者胃中冷水糓不别故也【阳明中寒不能食者寒不杀糓也小便不利者津液不化也阳明病法多汗则周身汗出此手足濈然而汗出而身无汗者阳明中寒也固瘕者寒气结积也胃中寒甚欲留结而为固瘕则津液不得通行而大便必鞕者若汗出小便不利者为实也此以小便不利而水糓不别虽大便初鞕后必溏也】阳明病欲食小便反不利大便自调其人骨节疼翕翕如有热状奄然发狂濈然汗出而解者此水不胜糓气与汗共并脉则愈【阳病客热初传入胃胃热则消糓而欲食阳明病热为实也则小便当数大便当鞕今小便反不利大便自调者热气散漫不为实也欲食则胃中糓多内经曰食入于隂长气于阳糓多则阳气胜热消津液则水少经曰水入于经其血乃成水少则隂弱矣金匮要略曰隂气不通则骨疼其人隂气不足也热甚于表者翕翕发热热甚于里者蒸蒸发热此热气散漫不専着于表里故翕翕如有热状奄忽也忽然发狂者隂不胜阳也内经曰隂不胜其阳者则脉流薄疾并乃狂阳明蕴热为实者则须下之愈热气散漫不为实者必待汗出而愈故云濈然而汗出解也水谷之等者隂阳气平也水不胜谷气是隂不胜阳也汗出则阳气衰脉则隂气盛隂阳气平两无偏胜则愈故云与汗共脉则愈】阳明病欲解时从申至戌上【四月为阳主上旺于申酉戌向旺时是为欲解】阳明病不能食攻其热必哕所以然者胃中虚冷故也以其人本虚故其热必哕【不能食胃中本寒攻其热复虚其胃虚寒相搏故哕也经曰闗脉弱胃气虚有热不可大攻之热去则寒起此之谓也】阳明病脉迟食难用饱饱则微烦头必小便难此欲作谷疸虽下之腹满如故所以然者脉迟故也【阳明病脉迟则邪方入里热未为实也食入于隂长气于阳胃中有热也食难用饱饱则微烦而头者糓气与热气相搏也两热相合消损津液必小便难利者不能发黄言热得泄也小便不利则热不得泄身必发黄防黄也以其发于热故名糓疸热实者下之则愈脉迟者热气未实虽下之腹满亦不减也经曰脉迟未可以攻】阳明病法多汗其身如虫行皮中状者以此乆虚故也【胃为津液之府气虚津液少病则反无汗胃身之肌肉其身如虫行皮中者知胃气乆虚也】阳明病反无汗而小便利二三日呕而欬手足厥者必苦头痛若不欬不呕手足不厥者头不痛【阳明病法多汗反无汗而小便利者阳明伤寒而寒气内攻也至二三日呕欬支厥者寒邪发于外也必苦头痛若不欬不呕手足不厥者是寒邪但攻里而不外发其头亦不痛也】阳明病但头不恶寒故能食而欬其人必咽痛若不欬者咽不痛【阳明病身不重痛但头而不恶寒者阳明中风而风气内攻也经曰阳明病若能食名中风风邪攻胃胃气上逆则欬咽门者胃之系欬甚则咽伤故必咽痛若胃气不逆则不欬其咽亦不痛也】阳明病无汗小便不利心中懊憹者身必发黄【阳明病无汗而小便不利者热蕴于内而不得越心中懊憹者热气欝蒸欲发于外而为黄也】阳明病被火额上微汗出小便不利者必发黄【阳明病则为内热被火热相合而甚若遍身汗出而小便利者热得泄越不能发黄今额上下汗出而小便不利则热不得越欝蒸于胃必发黄也】阳明病脉浮而者必潮热发作有时但浮者必盗汗出【浮为在经者里实脉浮而者表热里实也必潮热发作有时若脉但浮而不者止是表热也必盗汗者睡而汗出也阳明病里热者自汗表热者盗汗】阳明病口燥但欲潄水不欲咽者此必衂【阳明之脉起于鼻络于口阳明里热则渴欲饮水此口燥但欲潄水不欲咽者是热在经而里无热也阳明气血俱多经中热甚廹血妄行必作衂也】阳明病本自汗出医更重发汗病已差尚微烦不了了者此大便必鞕故也以亡津液胃中干燥故令大便鞕当问其小便日几行若本小便日三四行今日再行故知大便不乆出今为小便数少以津液当还入胃中故知不乆必大便也【先亡津液使大便鞕小便数少津液分则大便必自下也】伤寒呕多虽有阳明证不可攻也【呕者热在上焦未全入腑故不可下】阳明病必下鞕满者不可攻之攻之利遂不止者死止者愈【阳明病腹满者为邪气入府可下之心不鞕满则邪气尚浅未全入府不可便下之得止者利为邪气去正气安则愈若因下利不止者为正气脱而死】阳明病面合赤色不可攻之必发热色黄小便不利也【合通也阳明病面色通赤者热在经也不可下之下之虚其胃气耗其津液经中之热乗虚入胃必发热色黄小便不利也】阳明病不吐不下心烦者可与调胃承气汤【吐后心烦谓之内烦下后心烦谓之虗烦今阳明病不吐不下心烦即是胃烦欝热也与调胃承气汤以下欝热】阳明病脉迟虽汗出不恶寒者其身必重短气腹满而喘有潮热者此外欲解可攻里也手足濈然而汗出者此大便已鞕也大承气汤主之热汗多微发热恶寒者外未解也其热不潮未可与承气汤若腹大满不通者可与小承气汤微和胃气勿令大泄下【阳明病脉迟若脉出多微发热恶寒者表未解也若□迟虽汗出而不恶寒表证罢也身重短气腹满而喘有潮热者热入府也四肢诸阳之本津液足为热蒸之则周身汗出津液不足为热蒸之其手足濈然而汗出知大便已鞕也与大承气汤以下胃热经曰潮热者实也其热不潮是热未成实故不可与大承气汤虽有腹大满不通之急亦不可与大承气汤与小承气汤微和胃气】大承气汤方
　　大黄【四两苦寒酒洗】厚朴【半觔苦温炙去皮】枳实【五枚苦寒炙】芒硝【三合醎寒】
　　【内经曰燥淫所胜以苦下之大黄枳实之苦以润燥除热又曰燥淫于内治以苦温厚朴之苦下结燥又曰热淫所胜治之咸寒芒硝之咸以攻蕴热】
　　右四味以水一斗先煑二物取五升去滓内大黄煑取二升去滓内芒硝更上火微一两沸再服得下余勿服
　　小承气汤方
　　大黄【四两】厚朴【二两炙去皮】枳实【三枚大者炙】
　　【大热结实者大承气汤小热微结者与小承气汤以热不大甚故于大承气汤去芒硝又以结不至坚故亦减厚朴枳实也】
　　已上三味以水四升煑取一升二合去滓分温二服初服汤当更衣不尔者尽饮之若更衣者勿服之
