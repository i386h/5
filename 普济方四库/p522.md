<!-- { "loadSidebar": true } -->
　　阳明证其人喜忘者必有蓄血所以然者本有久瘀血故令喜忘屎虽鞕大便反易其色必黒宜抵当汤下之【内经曰血并于下乱而喜忘此下本有久瘀血所以喜忘也津液少大便鞕以蓄血在内屎虽鞕大便反易其色黒也与抵当以下瘀血也】阳明病下之心中懊憹而烦胃中有燥屎者可攻腹微满初头鞕后必溏不可攻之若有燥屎者宜大承气汤【下后心中懊憹而烦者虚烦也当与栀子防汤若胃中有燥屎者非虚烦也可与大承气汤下之其腹微满初鞕后溏是无燥屎此热不在胃而在上也故不可攻】病人不大便五六日绕脐痛烦躁发作有时燥屎故使不大便也【不大便六七日者则大便必结为燥也胃中燥实不得下通故绕脐痛烦燥发也】病人烦热汗出则解又如疟状日晡发热者属阳明也脉实者宜下之脉浮虚者宜发汗下之与大承气汤发汗宜桂枝汤【虽得阳明证未可便为里寔审脉以别内外其脉实者热已入腑为胃实与大承气汤下之其脉浮虚者是热未入腑犹在表也可与桂枝汤发汗则愈】大下后六七日不大便烦不解腹满痛者此有燥屎也所以然者有宿食故也宜大承气汤【大下之后则胃弱不消谷至六七日不大便则宿食已结不消故使烦热不解而腹满痛是知有燥屎也与大承气汤以下除之】病人小便不利大便乍难乍易时有微热喘冐不能卧者有燥屎也宜大承气汤【小便利大便鞕此以有燥屎小便不利而大便或乍难乍易胃热者发热喘冐无时及嗜卧也此燥屎在胃故时有微热喘冐不得卧也与大承气汤以下燥屎】食谷欲呕者属阳明也吴茱萸汤主之得汤反剧者属上焦也【上焦主内胃为之主食谷欲呕者胃不受也与吴茱萸汤以温胃气得汤反剧上焦不内也以治上焦之法治之】
　　吴茱萸汤方
　　吴茱萸【一升冼辛热】人参【三两甘温】生姜【六两切辛温】大【十二枚擘甘温】
　　【内经曰寒淫于内治以甘热佐以苦辛吴茱萸生姜之辛以温之】
　　右四味以水七升煑取二升去滓温服七合日三服
　　太阳病寸缓闗浮尺弱其人发热汗出复恶寒不呕但心下痞者此以医下之也如其不汗者病人不恶寒而渇者此转属阳明也小便数大便必鞕不更衣十日无所苦也渇欲饮水少少与之但以法救之渇者宜五苓散【太阳病脉阳浮隂弱为邪在表今寸缓闗浮尺弱气渐传里则发热汗出复恶寒者表未解也传经之邪入里里不和也不呕但心下痞者医下之早邪气留于心下也如其不汗者必渐不恶寒而渇太阳之邪转属阳明也若吐若下若发汗后小便数大便鞕者当与小承气汤和之此不因吐下发汗后小便数大便鞕若是无满实虽不更衣十日无所苦也俟津液还胃中小便数少大便必自出也渇饮水者少少与之以润胃气但审邪气所在以法救之如渇不止以五苓散是也】脉阳微而汗出少者为自和也汗出多者为太过【脉阳微者邪气少汗出少者为适当故自和汗出多者反损正气是汗太过也】阳脉实因发其汗出多者亦为太过太过为阳絶于里亡津液大便因鞕也【阳脉实者表热甚也因发汗乘热虚蒸津液外泄致汗出太过汗出多者亡其阳阳絶于里肠胃中干燥大便因鞕也】脉浮而芤浮为阳芤为隂浮芤相搏胃气生热其阳则絶【浮芤相搏隂阳不谐胃气独治欝而生热消烁津液为其阳絶也】跌阳脉浮而澁浮则胃气强澁则小便数浮澁相搏大便则难其脾为约麻仁丸主之【跌阳者脾胃之脉诊浮为阳知为气强澁为隂知脾为约约者俭约之约又约束之约内经曰饮入于胃防溢精气上输于脾脾气散精上归于肺通调水道下输于膀胱水精四布五经并行是脾主为胃行其津液者也今胃强脾弱约未津液不得四布但输膀胱致小便数大便难与脾约丸通肠润燥】
　　麻仁丸
　　麻子仁【二升甘平】芍药【半觔酸平】枳实【半觔炙苦寒】大黄【一觔去皮苦寒】厚朴【一觔去皮苦寒】杏仁【去皮尖熬别作脂甘温】
　　【内经曰脾欲缓急食甘以缓之麻子杏仁之甘缓脾而润燥津液不足以酸收之芍药之酸以敛津液肠燥胃强以苦泄之枳实厚朴大黄之苦下燥结而泄胃强也】
　　右六味为末炼蜜为丸桐子大饮服十丸日二服渐加之以知为度
　　太阳病三日发汗不解烝烝发热者属胃也调胃承气汤下之【烝烝者如热薫烝言甚热也太阳病三日发汗不解则表邪已罢烝烝发热胃热为甚与调胃承气汤下胃热】伤寒吐后腹胀满者与调胃承气汤【内经曰诸胀腹大皆属于热热在上焦则吐后不觧复腹胀满者邪热入胃也与调胃承气汤下其胃热】太阳病若吐若下若发汗微烦小便数大便因鞕者与小承气汤和之愈【吐下发汗皆损津液表邪乗虚传里大烦者邪在表微烦者邪入里也小便数大便因鞕者其脾约也小承气汤下和之愈】得病二三日脉弱无太阳柴胡证烦躁心下鞕至四五日虽能食以小承气汤少少与微和之令小安至六日与承气汤一升若不大便六七日小便少者虽不能食但初头鞕后必溏未定成鞕攻之必溏须小便利屎定鞕乃可攻之宜大承气汤【针经曰脉软者病将下弱隂脉当责邪在里得病二三日脉弱是日数虽浅而邪气已入里也无太阳证为表证已罢无柴胡证为无半表半里之证烦躁心下鞕者邪气内甚也胃寔热甚则不能食胃虚热至四五日虽能食亦当与小承气汤微和之至六日则热甚与大承气汤一升不大便六七日小便多者为津液内竭大便必鞕则可下之小便少者则胃中水谷不别必初鞕后溏虽不能食为胃实以其小便少则未定成鞕亦不可攻须小便利屎定鞕乃可攻之】伤寒六七日凢目中不了了睛不和无表里证大便难身微热者此为实也急下之宜大承气汤【内经曰诸脉者皆属于目伤寒六七日正邪气入里之时目中不了了睛不和者邪热内甚上熏于目也无表里证大便难者里实也身大热者表热也微热者里热也针经曰热病目不明热不已者死此目中不了了睛不和则证近危恶也须急与大承气汤下之】阳明发热汗多者急下之宜大承气汤【邪热入腑外发热汗多者热迫津液将竭急与大承气汤以下其腑中之热也】发汗不解腹满痛者急下之宜大承气汤【发汗不解邪热传入腑而成腹满痛者传之迅也是须急下之】腹满不减减不足言不当下之宜大承气汤【腹满不减邪气实也经曰大满大实自可除之大承气汤下其满实若腹满时减非内实也则不可下金匮要略曰腹满时减复如故此为寒当与温药是减不足言也】阳明少阳合病必下利其脉不负者顺也负者失也互相尅贼名为负也脉滑而数者有宿食也当下之宜大承气汤【阳明土少阳水二经合病气不相敌则必下利少阳脉不胜阳明不负是不相尅为顺也若少阳脉胜阳明脉负者是鬼贼相尅为正气失也脉经曰脉滑者为病实也又曰滑数则胃气实下利者脉当微厥冷脉滑数知胃有宿食大承气汤以下除之】病人无表里证发热七八日虽脉浮数者可下之假令已下脉数不解合热则消谷善饥至六七日不大便者有瘀血宜抵当汤【七八日邪入腑之时病人无表里证但发热虽脉浮数亦可与大承气汤下之浮为热客于气数为热客于血下之邪热去而其浮数之脉俱当解若下后数脉去而脉但浮则是荣血间热并于冐气间也当为邪气独留心中则饥邪热不杀谷潮热发渇之证此下之后浮脉去而数不解则是胃气间热合于荣血间也热气合并迫血下行胃虗协热消谷喜饥血至下焦若大便利者下血乃愈若六七日不大便则血不得行蓄积于下为瘀血与抵当汤以下去之】若脉数不解而下不止必脇热而便浓血也【下后脉数不解而大便者是热不得泄蓄血于下为瘀血也若下后脉数不解而下利不止者为热得下泄迫血下行必便浓血】伤寒发汗已身目为黄所以然者以寒湿在里不解故也以为不可下当于寒湿中求之【金匮要略曰黄家所起从湿得之汗出热去则不能发黄发汗已身目为黄者风气去湿气在也脾恶湿湿气内着脾色外夺者身目为黄若瘀血在里发黄者则可下所以寒湿在里故不可下当从寒湿法治之】伤寒七八日身黄如橘子色小便不利腹微满者茵蔯蒿汤主之【当热甚之时身黄如橘子色是热毒发泄于外内经曰膀胱者津液藏焉气化则能出小便不利小腹满者热气甚于外而津液不得下行也与茵蔯汤利小便退黄逐热】伤寒身黄发热者栀子蘗皮汤主之【伤寒身黄胃有瘀热当须下去之此以发热为热未实与栀子蘗皮汤解散之】夫伤寒二日阳明受病阳明病热者胃中寒宜桂枝汤太阳病而发汗汗虽出复不解者转属阳明也宜麻黄汤阳明病若小便少者津液当还入胃中故也凡发汗太过故令大小便难若阳明病当心下满不可汗太过宜半夏汤
　　阳明病若汗出多而微恶寒为外未解无潮热不可与承气汤也若复大便难可与小承气汤和其胃气勿令下多
　　阳明病脇下坚满大便闭而呕口燥宜柴胡汤
　　阳明病脉实者当下脉浮虚者当汗下者宜承气汤汗者宜桂枝汤
　　阳明病发作有时汗不解腹满痛宜承气汤
　　阳明病脉浮发热无汗表不解渇欲饮水宜白虎汤栀子蘗皮汤方
　　栀子【十五个苦寒】甘草【一两甘平】黄蘗【二两】
　　右三味以水四升煑取一升半去滓分温再服
　　伤寒瘀热在里身必发黄麻黄黄连轺赤小豆汤主之【湿热相交民多病瘴瘴黄也伤寒为寒湿在表发黄为瘀热在里与麻黄黄连轺赤小豆汤除热散湿】麻黄黄连轺赤小豆汤方
　　麻黄【二两甘温去莭】赤小豆【一升甘平】连轺【二两连翘根也苦寒】大【十二枚甘温】杏仁【四十个甘温去皮尖】生梓白皮【一升苦寒】生姜【二两辛温切】甘草
　　【内经曰湿上甚而热治以甘温佐以甘平以汗为度正此之谓也又煎用潦水者亦取其水味薄故不】
　　【助湿气也】
　　已上八味以潦水一斗先煑麻黄再拂去上沫内诸药煑取三升分温三服半日服尽
　　辨少阳病脉证并治第九
