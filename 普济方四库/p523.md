<!-- { "loadSidebar": true } -->
　　少阳之病口苦咽干目也【足少阳胆经也内经曰有病口苦者名曰胆瘅甲乙经曰胆者中精之腑五脏取决于胆咽为之使少阳之脉起于目鋭眦少阳受邪故口苦咽干目】少阳中风两耳无所闻目赤胸中满而烦者不可吐下吐下则悸而惊【少阳之脉起于目眦走于耳中其支者下胸中贯隔风伤气壅则为热少阳中风气壅而热故耳聋目赤胸满而烦邪在少阳为半表半里以吐除烦吐则伤气气虚者悸以下除满下则亡血血虚者惊】伤寒脉细头痛发热者属少阳少阳不可发汗发汗则讝语此属胃胃和则愈胃不和则烦悸【经曰三部俱者少阳受病脉细者邪渐传里虽头痛发热为表未解以邪客少阳为半在表半在里则不可发汗发汗主津液胃中干燥少阳之邪因传入胃必发讝语当与调胃承气汤煎服而下之胃和则愈不下则胃为少阳木邪干故烦悸】本太阳病不解转入少阳者脇下鞕满干呕不能食往来寒热尚未吐下脉沉者与小柴胡汤【太阳转入少阳是表邪入于里脇下鞕满不能食往来寒热者邪在半表半里之间若已经吐下脉沉者邪防入腑为里实未可吐下而脉沉为传里虽深未全入腑外邪犹未解也与小柴胡汤以和解之】若已吐下发汗温鍼讝语柴胡汤证罢此为壊病知犯何逆以法治之【少阳之邪在表里之间若妄吐下发汗温鍼损耗津液胃中干燥木邪干胃必发讝语若柴胡汤证不罢者则不为逆柴胡汤证罢者壊病也详其因何治之逆以法救之】三阳合病脉浮大上闗上但欲眠睡目合则汗【闗脉以夫少阳之气太阳之脉浮阳明之脉大脉浮上闗上知三阳合病胆热则睡少隂症眠睡目合则无汗以隂不得有汗但欲眠睡目合则汗知二阳合病胆有热也】伤寒六七日无大热其人躁烦者此为阳去入隂故也【表为阳里为隂邪在于表则外有热六七日邪气入里内热有躁烦者表邪传于里也】伤寒至四日三阳为尽三隂当受邪其人反能食而不呕此为三隂不受邪也【伤寒四日表邪传里里不和则不能食而呕今反能食而不呕是邪不传隂但在阳也】伤寒三日少阳脉小者欲已也【内经曰大则邪至小则平伤寒三日邪传少阳脉当今脉小者邪气欲已也】少阳病欲解时从寅至辰上【内经曰阳中之少阳通于春气寅卯辰少阳木生之时】
　　辨论太隂脉证并治第十
　　太隂脉之为病腹满而吐食不下自利益甚时腹自痛若下之必胸下结鞕【太隂为病邪传里也太隂之脉布胃中邪气壅而为肠满上不得降者呕吐而食不下下不得上者自利益甚时腹自痛隂寒在内而为腹痛者则为常痛此阳邪卜里虽痛而亦不常痛但时时腹自痛也若下之则隂邪留于胸下为结鞕经曰病发于隂而反下之因作痞】太隂中风四肢烦疼阳微隂澁而长者为欲愈【太隂脾也主荣四末太隂中风四肢烦疼者风淫末疾也表邪少则微里向和则澁而长长者阳也隂病见阳脉则生以隂得阳则解故云欲愈】太隂病欲解时从亥至丑上【脾为隂主土于亥子向阳故云解时】太隂病脉浮者可发汗宜桂枝汤【经曰浮为在表沉为在里太隂病脉之浮者邪在经也故当汗散之】自利不渇者属太隂以其藏有寒故也当温之宜四逆汤辈【自利而渇者属少隂为寒在下焦自利不渇者属太隂为寒在中焦与四逆等汤以温之】伤寒脉浮而缓手足自温者系在太隂太隂当发身黄若小便自利者不能发黄至七八日虽暴烦下利日十余行必自止以脾家实腐秽当去故也【太隂病七八日大便鞕者为太隂入腑传于阳明也至七八日暴烦下利十余行脾实腐秽去也下利烦燥者死此以脾气和逐邪下泄故虽暴烦下利日十余行而利自止】
　　本太阳病医反下之因而腹满痛者属太隂也桂枝加芍药汤主之【表邪未罢反下之邪因乘虚传于太隂里气不和故腹满时痛与桂枝汤以解表加芍药以和里】太实痛者桂枝加大黄汤主之【太实大满自可除下之故加大黄以下太实】太隂为病脉弱其人续自便利设当行大黄芍药者宜减之以其人胃气弱易动故也【腹满痛者太阳病也脉弱其人续自便利则邪虽在里未成太实欲与大黄芍药攻满痛者宜少与之以胃气尚弱易为动故也】夫伤寒四日太隂受病腹满吐食下之益甚时时腹痛心胸坚满若脉浮者可发其汗沉者宜攻其里也发汗者宜桂枝汤攻里者宜承气汤
　　太隂病不解者虽不暴烦下利十余行而自止所以自止者脾家实腐秽已去故也宜橘皮汤
　　辨少隂病脉证并治第十一
　　少隂病脉微细但欲寐也【少隂为病脉微细为邪气传里深也邪气行于阳则窹行于隂则寐邪传于少隂则气行于隂而不行于阳故但欲寐】少隂病欲吐不吐心烦但欲寐五六日自利而渇者属少隂也虚故引水自救若小便色白者少隂病形悉具小便白者以下焦虚有寒不能制水故令白色也【欲吐不吐心烦者表邪传里也若腹满痛则属太隂此但欲寐则知属少隂五六日邪传少隂之时自利不渇者寒在中焦属太隂此自利而渇为寒在下焦属少隂肾虚水燥渇欲引水自救下焦虗寒不能制水小便色白也经曰下利欲饮水者内有热故也此下利虽渇然以小便色自明非里热不可不察也】病人脉隂阳俱反汗出者亡阳也此属少隂法当咽痛而复吐利【脉隂阳俱为少隂寒法当无汗反汗出者阳虚不固也故云亡阳亡阳之症是属少隂内经曰客邪少隂之络令人嗌痛不可内食少隂寒甚是当咽痛而腹吐利】少隂病欬而下利讝语者被火气刼故也小便必难以强责少隂汗也【欬而下利里寒而亡津液也反以火刼强责少隂汗者津液内竭火气烦之故讝语小便难也】少隂病脉细沉数病为在里不可发汗【少隂病始得之反发热脉浮者为邪在经可与麻黄附子细辛汤发汗此少隂病脉细沉数为病在里故不可发汗】少隂病脉微不可发汗亡阳故也阳已虚尺脉弱濇者复不可下之【脉微为亡阳表虚不可发汗脉弱濇为亡阳里虚复不可下】少隂病脉至七八日自下利脉暴微手足反温脉反去者为欲解也虽烦下利必自愈【少隂病脉者寒甚也至七八日传经尽欲解之时自下利脉暴微者寒气得泄也若隂寒胜正阳虚而泄者则手足厥而脉不去今手足反温脉反去知阳气复寒气去故为欲解下利烦躁者逆此正胜邪微虽烦下利必自止】少阳病下利若利自止恶寒而踡卧手足温者可治【少阳病下利恶寒踡卧寒极而隂甚也利自止手足温者里和阳气得复故为可治也】少隂病恶寒而踡时自烦欲去衣被者可治【恶寒而踡隂寒甚也时时自烦躁欲去衣被为阳气得复故云可治】少隂中风脉阳防隂浮法为欲愈【少隂中风阳脉当浮而阳脉防者表邪缓也隂脉当沉而隂脉浮者里气和也阳中有隂隂中有阳隂阳调和故为欲愈】少隂病欲解时从子至寅上也【阳生于子子生一阳丑为二阳寅为三阳少隂解于此者得阳则解也】少隂病吐利手足不逆冷反发热者不死脉不至者灸少隂七壮【经曰少隂病吐利燥烦四逆者死吐利手足不厥冷者则阳气不衰虽反发热不死脉不至者吐利暴虚也炙少隂七壮以通其脉】少隂病八九日一身手足尽热者以热在膀胱必便血也【膀胱太阳也少隂太阳为表里少隂病至八九日寒邪变热腹传太阳太阳为诸阳主气热在太阳故一身手足尽热太阳经多血少气为热所乘则血散下行必便血也】少阳病但厥无汗而强发之者必动其血未知从何道出或从口鼻或从目出是名下厥上竭为难治【但厥无汗热行入于里也而强发汗虚其经络热乗经虚廹血妄行从虚而出或从口鼻或从目出诸厥者皆属于下但厥血亡于上为上之竭伤气损血邪甚正虚故为难治】少隂病恶寒身踡而利手足逆冷者不治【针经曰多热者易已多寒者难治此内外寒极纯隂无阳故云不治也】少隂病吐利躁烦四逆者死【四逆恶寒而身倦则寒甚脉不至则真气絶烦热也躁乱也若愤躁之躁从烦至躁为热来有渐则犹可不烦而躁是气欲脱而争也譬犹灯将灭而暴明其能久乎】少隂病六七日息高者死【肾为生气之源呼吸之门少隂六七日不愈而息高者生气断絶也】少隂病脉微细沉但欲卧汗出不烦自欲吐至五六日自利复烦躁不得卧寐者死【隂气方盛至五六日传经尽阳气得复则愈反更自利烦躁不得卧寐则正气弱阳不得复病胜藏故死】少隂病始得之反发热脉觉沉者麻黄附子细辛汤主之【少隂病当无热恶寒反发热者邪在表中虽脉沉以始得而邪气未深亦当温剂发汗以散之】
　　麻黄附子细辛汤方
　　麻黄【二两去节甘热】细辛【二两甘热】附子【一枚炮去皮破八片辛热】
　　【内经曰寒淫于内治以甘热佐以苦辛故用麻黄之甘以解少隂之寒细辛附子之辛以温少隂之经】
　　右三味以水一斗先煑麻黄减二升去上沫内药煑取三升去滓温服一升日三服
　　少隂得之二三日麻黄附子甘草汤微发汗以二三日无里证故微发汗也【二三日邪未深也既无吐利厥逆诸里证则可与麻黄附子甘草汤微汗以散之】
　　麻黄附子甘草汤方
　　麻黄【二两去节】甘草【二两炙】附子【一枚炮去皮】
　　【麻黄甘草之甘以散表寒附子之辛以温寒气】
　　右三味以水七升先煑麻黄一两沸去上沫内诸药煑取三升去滓温服一升日三服
　　少隂病得之二三日以上心中烦不得卧黄连阿胶汤主之【脉经曰风伤阳寒伤隂少隂受病则得之于寒二三日已上寒极变热之时热烦于内心中烦不得卧也与黄连阿胶汤扶隂散热邪】
　　黄连阿胶汤方
　　黄连【四两苦寒】黄芩【一两苦寒】芍药【二两酸平】鸡子黄【二枚廿温】阿胶【二两甘温】
　　【阳有余以苦除之黄芩黄连之苦以除热隂不足以甘补之鸡黄阿胶之甘以补血酸收也泄也芍药之酸收隂气而泄邪热】
　　右五味以水五升先煑三物取二升去滓内胶烊尽少冷内鸡子黄搅合相得温服七合三服
　　少隂病得之一二日口中和其背恶寒者当灸之附子汤主之【少隂客热则口燥舌干而渴口中和者不苦不燥是无热也背为阳背恶寒者阳气弱隂胜也经曰无热恶寒者发于隂也灸之助阳消隂与附子汤温经散寒】
　　附子汤方
　　附子【二枚破八片去皮辛热】茯苓【三两甘平】人参【三两甘温】白术【四两甘温】芍药【三两酸平】
　　【辛以散之附子之辛以散寒甘以缓之茯苓人参白术之甘以补阳酸以収之芍药之酸以扶隂所以然者偏除偏阳则为病火欲实水当平之不欲偏胜也】
　　右五味以水八升煑取三升去滓温服一升日三服
　　少隂病身体痛手足寒骨节痛脉沉者附子汤主之【少隂肾水而主骨节身体疼痛肢冷手足寒脉沉故当与附子汤温经】
　　桃花汤方
　　赤石脂【一觔一半全用一半为末甘温】干姜【一两辛热】粳米【一升甘平】
　　右三味以水七升煑米令熟去滓温服七合内赤石脂末方寸匕日三服若一服愈余勿服
　　少隂病二三日至四五日腹满小便不利下利不止便脓血者桃花汤主之【二三日以至四五日寒邪入里深也腹痛者里寒也小便不利者水谷不别也下利不止便脓血者肠胃虚弱下焦不固也与桃花汤固肠止利也】
