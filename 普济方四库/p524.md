<!-- { "loadSidebar": true } -->
　　少隂病吐利手足厥冷烦躁欲死者吴茱萸汤主之【吐利手足厥冷则隂寒气甚烦躁欲死者阳气内争与吴茱萸汤助阳散寒】
　　少隂病下痢咽痛胸满心烦者猪肤汤主之【少阳之脉从肾上贯于肝膈入肺中则循喉咙其支别者从肺出络心注胸中邪自阳经传于少隂阳虚客热下利咽痛胸满心烦也与猪肤汤调隂散热】
　　猪肤汤方
　　猪肤【一觔甘寒】
　　右一味以水一斗煑取五升去滓加白蜜一升白粉五合熬香和相得温分六服
　　少隂病二三日咽痛者可与甘草汤不差者与桔梗汤【阳邪传与少隂邪热为咽痛服甘草汤则差若寒热相传为咽痛者服甘草汤若不差与桔梗汤以和少隂之气】
　　甘草汤方
　　甘草【二两】
　　右一味以水三升煑取一升半去滓温服七合日二服
　　桔梗汤方
　　桔梗【一两辛甘微温】甘草【二两甘平】
　　【桔梗辛温以散寒甘草味甘平以除热甘温相合以调寒热】
　　右二味以水三升煑取一升去滓分温再服
　　少隂病咽中伤生疮不能语言声不出者苦酒汤主之【凡热伤于络则经络干燥使咽中伤生疮不能语言声不能出与苦酒汤以解络热愈咽痛】
　　苦酒汤方
　　半夏【洗破如枣核大十四枚辛温】鸡子【一枚去黄内上苦着鸡子殻中甘微寒】
　　右二味内半夏着苦酒中以鸡子殻置刀镮中安火上令三沸去滓少少含咽之不差更作三剂
　　少隂病咽中痛半夏散及汤主之【甘草汤主少隂客热咽痛桔梗汤主少隂寒热相搏痛半夏散及汤主少隂客热咽痛也】
　　半夏散及汤方
　　半夏【洗辛温】桂枝【去皮辛热】甘草【炙甘平以上各等分】
　　已上三味各别捣筛已合治之白饮和服方寸匕日三服若不能散服者以水一升煎七沸内散用一两更煎三沸下火令少冷咽之
　　少隂病下利白通汤主之【少隂者主水也少隂客寒不能制水故自利也白通汤温里散寒】
　　白通汤方
　　葱白【四辛温】干姜【一两辛热】附子【一枚生用去皮破八片辛热】
　　【内经曰肾苦燥急食辛以润之葱白之辛以通阳气生姜附子之辛以散隂寒】
　　右三味以水三升煑取一升去滓分温再服
　　少隂病下利脉微者与白通汤利不止厥逆无脉干呕烦者白通加猪胆汁汤主之服汤脉暴出者死微续者生【少隂病下利脉微为寒极隂胜与白通汤复阳散寒服汤利不止厥逆无脉干呕烦者寒气太甚内为格拒阳气逆乱也与白通汤和猪胆汗汤以和之内经曰逆而从之从而逆之又曰逆者正治从者反治此之谓也服汤脉暴出者正气因发泄而脱也故死微续者阳气渐复也故生】
　　白通加猪胆汁方
　　葱白【四】干姜【一两】附子【一枚生去皮破八片】人尿【五合咸寒】猪胆汁【一合苦寒】
　　【内经曰苦调寒热之逆冷热必行则热物冷服下嗌之后冷体既消热性便发由是病气随愈呕哕皆除情且不违而致大益此和人尿猪胆汁咸苦寒物于白通汤热剂中要其气相从则可以去格拒之寒也】
　　已上三味以水三升煑取一升去滓内胆汁人尿和令相得分温再服若无胆汁亦可用
　　少隂病二三日不已至四五日腹痛小便不利四肢沉重疼痛自下利者此为有水气其人或欬或小便利或下利或呕者真武汤主之【少隂病二三日则邪气犹浅至四五日邪气已深肾主水肾病不能制水水饮停为水气腹痛者寒湿内甚也四肢沉重疼痛寒湿外甚也小便不利自下利者湿胜而水气不别也内经曰湿胜则濡泄真武汤益阳气散寒湿】
　　真武汤方
　　茯苓【二两甘平】芍药【三两酸平】附子【二枚炮去皮破八片辛热】生姜【三而辛温】白术【二两甘温】
　　【脾恶湿甘先入脾茯苓白术之甘以益脾逐水寒淫所胜平以辛热湿淫所胜佐以酸平附子芍药生姜之酸辛温经散湿】
　　右五味以水八升煑取三升去滓温服七合三日服后加减法若欬者加五味子半升细辛干姜各一两【气逆欬者五味子之酸以收逆气水寒相搏则欬细辛干姜之辛以散水寒】若小便利者去茯苓【小便利则无伏水故去茯苓】若下利者去芍药加干姜二两【芍药之酸泄气干姜之辛散寒】若呕者去附子加生姜前成半觔【气逆则呕附子补气生姜散气千金曰凡呕家多服生姜此为呕家圣药】
　　少隂病下利清谷里寒外热手足厥逆脉微欲絶身反不恶寒其人面赤色或腹痛或干呕或咽痛或利止脉不出者通脉四逆汤主之【下利清谷手足厥逆脉微欲絶为里寒身热不恶寒面色赤为外热此隂甚于内阳格于外不相通也与通脉四逆汤散寒通阳气】
　　通脉四逆汤方
　　甘草【二两炙】附子【大者一枚生用去皮破八片】干姜【三两强人可四两】
　　右三味以水三升煑取一升二合去滓分温再服其脉即出者愈面色赤者加葱玖条【葱味辛以通阳气】腹中痛者去葱加芍药二两【芍药之酸通气利腹中痛为气不通也】呕者加生姜二两【辛以散之呕为气不散也】咽痛者去芍药加桔梗一两【咽中痛加桔梗则能散之】利止脉不出者去桔梗加人参二两【利止脉不出者亡血也加人参以补之经曰脉微而利亡血也四逆加人参汤主之脉病皆与方相应乃可服之】
　　少隂病四逆其人或欬或悸或小便不利或腹中痛或泄利下重者四逆散主之【四逆者四肢不温也伤寒邪在三阳则手足必热传到太隂手足自温至少隂则热邪渐深故四肢逆而不温也及至厥隂手足厥冷是又甚于逆四逆散宣传隂之热也】四逆散方
　　甘草【炙甘平】枳实【破水渍炙干苦寒】柴胡【苦寒】芍药
　　【内经曰热淫于内佐以甘苦以酸收之以苦发之枳实甘草之甘苦以泄里热芍药之酸以收隂气柴胡之苦以发表热】
　　右四味各分捣筛白饮和服方寸匕日三服欬者加五味子干姜各五分并主下痢【肺寒气逆则欬五味子之酸收逆气干姜之辛散肺寒并主下痢者肺与大肠为表里上欬下痢治则颇同】悸者加桂枝五分【茯苓味甘而淡用以渗泄】腹中痛者加附子一枚炮令坼【里虚遇邪则痛加附子以补虚】泄利下重者先以水五升煑薤白三升煑取三升去滓以散三方寸匙内汤煑取一升半分温再服【泄利下重者下焦气滞也加薤白以泄气滞】
　　少隂病下利六七日欬而呕渴心烦不得眠者猪苓汤主之【下利不渴者里寒也经曰自利不渴者属太隂以其藏寒故也此下利呕渴知非虚寒心烦不得眠知协热也与猪苓汤渗泄小便分别水谷经曰复不止当利其小便此之谓欤】少隂病得之二三日口燥咽干者急下之宜大承气汤【伤寒传经五六日邪传少隂则口燥舌干而渇为邪渐深也今少隂病得之二三日邪气未深入之时便作口燥咽干者是邪热已甚肾水干也急与大承气汤下之以全肾也】少隂病自利清水色纯青心下必痛口干燥者急下之宜大承气汤【少隂肾水也青肝色也自利色青为肝邪乗肾难经曰从前来者为实邪以肾蕴实邪必心下痛口干燥也与大承气汤以下实邪】少隂病六七日腹胀大不便者急下之宜大承气汤【此少隂入府也六七日少隂之邪入府之时阳明内热壅甚腹满不大便也阳明病土胜肾水则干急与大承气汤下之以救肾水】少隂病脉沉者急温之宜四逆汤【既吐且利小便复利而大汗出下利清水内寒外热脉微欲絶者不云急温此少隂病脉沉而云急温者彼虽寒甚然而证已形见于外治之则有成法此初头脉沉未有形证不知邪气所之将发何病是急与四逆汤温之】少隂病饮食入口则吐心中温温欲吐复不能吐始得之手足寒脉迟者胸中实不可下也当吐之若膈上寒饮干呕者不可吐也急温之宜四逆汤【伤寒表邪传里至于少隂少隂之脉从肺出络心注于胸中邪既留于胸中而不散者饮食入口则吐心中温温欲吐阳受气于胸中邪既留于胸中则阳气不得宣发于外是以始得之手足寒脉迟此是胸中实不可下而当吐其膈上有寒饮亦使人心温温而手足寒吐则物出呕则物不出吐与呕别焉胸中实则吐而物出若膈上有寒饮则但干呕而不吐也此不可吐可与四逆汤以温其膈也】少隂病下利脉微澁呕而汗出必数更衣反少者当温其上灸之【脉微为亡阳澁为亡血下利呕而汗出亡阳亡血也津液不足里有虚有寒必数更衣反少者温其上以助其阳也灸之以消其隂】少隂病身体痛手足寒脉沉者宜四逆汤
　　辨厥隂病脉证并治第十二
