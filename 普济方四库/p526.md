<!-- { "loadSidebar": true } -->
　　下利有微热而渴脉弱者今自愈【下利隂寒之疾反大热者逆有微热而渴里气方温也经曰诸弱发热脉弱者阳气得复也今必自愈】下利脉数有微热汗出令自愈设复为未解【下利隂病脉数阳脉也隂病见阳脉者生微热汗出阳气得通也利必自愈诸为寒若复脉隂气犹胜故云未解】下利手足厥冷无脉者灸之不温若脉不还反微喘者死【下利手足厥逆无脉者隂气独胜阳气大虚也灸之阳气复手足温而脉还为欲愈若手足不温脉不还者阳已絶也反微喘者阳脱也】少隂负跌阳者为顺也【少隂肾水跌阳脾土下利为肾邪干脾水不胜土则为微邪故为顺也】下利寸脉反浮数尺中自濇者必清脓血【人病下利者脉当沉而迟反浮数者里有热也濇为无血尺中自濇者肠胃血散也随利下必便脓血清与圊通脉经曰清者厠也】下利清谷不可攻表汗出必胀满【下利者脾胃虚也胃为津液之主发汗亡津液则胃气愈虚必胀满】下利脉沉者下重也脉大者为未止脉微弱数者为欲自止虽发热不死【沉为在里为拘急里气不足是主下重大则病进此利未止脉微弱数者邪气微而阳复为欲自止虽发热止由阳胜非大逆也】下利脉沉而迟其人面少赤身有微热下利清谷者必欝胃汗出而解病人必微厥所以然者其面戴阳下虚故也【下利清谷脉沉而迟里有寒也面少赤身有微热表未解也病人微厥针经曰下虚则厥表热欲解临汗之时以里先虚必欝胃然后汗出而解也】下利脉数而渴者令自愈设不差必清脓血以有热故也【经曰脉数不解而不止必恊热而便脓血也】下利后脉絶手足厥冷晬时脉还手足温者生脉不还者死【下利后脉絶手足厥冷者无阳也晬时周时也周时厥愈脉出为阳气复则生其手足不温脉不还者为阳气絶则见死也】伤寒利日十余行脉反实者死【下利者里也脉当微而反实者病胜蔵也故死难经曰脉不应病病不应脉是为死病】下利清谷里寒外热汗出而厥者通脉四逆汤主之【下利清谷为里寒身热不解为外热汗出阳气通行于外则未当厥其汗出而厥者阳气太虚也与通脉四逆汤以固阳气】热利下重者白头翁汤主之【下利津液少热则伤气乗虚下利致后重也与白头翁汤散热厚阳】
　　白头翁汤方
　　白头翁【三两苦寒】黄连【苦寒】黄栢【苦寒】秦皮【苦寒各三两】
　　【内经曰防欲坚急食苦以坚之利则下焦虚是以纯苦之剂坚之】
　　右四味以水七升煑取二升去滓温服一升不愈更服一升
　　下利腹胀满身体疼痛者先温其里乃攻其表温里四逆汤攻表桂枝汤【下利腹满者里有虚寒先与四逆汤温里身疼痛为表未解利止里和与桂枝汤攻表】下利欲饮水者以有热故也白头翁汤主之【自利不渴为藏寒与四逆汤以温藏下利饮水为有热与白头翁汤以凉中】下利讝语者有燥屎也宜小承气汤【经曰实则讝语有燥屎为胃实下利为腹虚与小承气汤以下燥屎也】下利后更烦按之心下濡者为虚也宜栀子防汤【下利之后不烦为欲解若更烦而心下坚者恐其谷烦此烦而心下濡者是邪热乗虚客于胸中为虚烦也与栀子豉汤吐之则愈】呕家有痈脓者不可治呕脓尽自愈【胃脘有痈则呕而吐脓不可治呕得脓尽呕亦自愈】呕而脉弱小便复利身有微热见厥者难治四逆汤主之【呕而脉弱为邪气传里呕则气上逆而小便当不利小便复利者里虚也身有微热见厥者隂胜阳也为难治与四逆汤温里助阳也】干呕吐涎沫头痛者吴茱萸汤主之【干呕吐涎沫者里寒也头痛者寒气上攻也与吴茱萸汤温里散寒】呕而发热者小柴胡汤主之【经曰呕而热者柴胡汤可用】伤寒大吐大下之极虚复极汗出者以其人外气怫欝复与之水以发其汗因得哕所以然者胃中寒冷故也【大吐大下胃气极虚复极发汗以亡阳气外邪怫欝于表则身热医与之水以发其汗胃虚得水虚寒相搏成哕也】伤寒哕而腹满视其前后如何部不利利之则愈【哕而腹满气上而不下也视其前后部有不利者即利之以降其气前部者小便也后部者大便也】
　　夫伤寒六七日烦满而囊缩此则毒气在臓可下而愈宜小承气汤
　　伤寒六日身体热恶风颈项强脇下满手足温而渴宜小柴胡汤
　　伤寒六日阳脉澁隂脉当腹中急痛先与建中汤不差宜大柴胡汤
　　伤寒六日发汗吐下后虚烦不得剧者心神防倒宜服栀子汤
　　伤寒六日已发热及下之其人胸脇满大肠微结小肠不利不呕但头汗出往来寒热而烦此为未解宜小柴胡桂枝汤
　　伤寒六日发热微恶寒肢节烦疼心下支满外证未去宜柴胡桂枝汤
　　伤寒六日大下之后身热不去心中结痛此为欲解宜栀子汤
　　伤寒六日之后胸满烦惊小便不利谵语一身不可转侧宜柴胡汤
　　伤寒六日不解结胸在里但热时时恶风大渴舌干烦燥宜白虎汤
　　伤寒六日风湿相搏身体疼痛不能转侧脉浮虚而濇宜术附汤
　　伤寒病六日后八日九日如疟热多寒少一日再发其脉微缓者为欲愈脉微而恶寒者为隂阳俱虚不可复吐下也发汗面色赤有热者为欲解宜服桂枝麻黄汤

　　普济方卷一百二十八
<子部,医家类,普济方>
　　钦定四库全书
　　普济方卷一百二十九　　明　周王朱橚　撰伤寒门
　　辨伤寒热病两感证
　　夫热病者皆伤寒之类也或愈或死其死皆以六七日间其愈皆以一日已上者何也夫巨阳者诸阳之属也其脉连于风府故为诸阳主气人之伤于寒也故病则为热虽甚不死其两感于寒而病者必死夫两伤于寒病者一日则巨阳与少隂俱病故头痛口干烦满而渴【手太阳是小肠之经手少隂是心之经也】二日足阳明与足太隂俱病则复满体热不食谵言【足阳明胃之经足太隂脾之经】三日则足少阳与足厥隂俱病则耳聋囊缩水浆不入口则不知人六日而死矣【足少阳胆之经足厥隂肝之经也】是为六经隂阳表里者也阳为腑主表隂为臓主里臓腑俱病故曰两感三日而死者为一日两经受故云两感是表里俱病故六日而死矣
　　辨伤寒热病不可治形
　　伤寒三部脉隂阳俱盛大汗出不解者不可治
　　伤寒隂阳俱热虚不止者不可治
　　伤寒脉至乍数乍疎者不可治
　　伤寒讝语妄语身热脉浮大手足温者生脉沉细手足逆冷者不可治
　　伤寒欬而上气其脉散者不可治
　　伤寒热盛脉浮大者生沉小者不可治
　　伤寒已得汗脉沉小者生浮大者不可治
　　伤寒讝语直视而喘者不可治
　　伤寒下利厥逆躁不能卧者不可治
　　伤寒发热下利至厥不反者不可治
　　伤寒病恶寒踡而利手足逆者不可治
　　伤寒五六日脉微细沉但欲卧汗出不烦时自吐利复烦躁不得卧寐者不可治
　　伤寒六七日喘息髙者不可治
　　伤寒发汗汗出若大灌发不可治
　　伤寒泄而腹满甚者不可治
　　伤寒目不明热不已者不可治
　　伤寒老人婴儿热而复满者不可治
　　伤寒汗出呕血者不可治
　　伤寒舌本烂热不已者不可治
　　伤寒欬血而衂汗不出出不至足者不可治
　　伤寒髓热者不可治
　　伤寒热而痉者不可治
　　伤寒热病腰折瘈疭齿噤者不可治
　　伤寒下利后脉絶于手足厥冷脉不还不可治
　　伤寒四逆恶寒脉不至其人不热而燥者不可治热病脉代者一旦死
　　热病二三日身体热腹痛头痛伥食饮如故脉直而疾者至八日不可治
　　热病三四日腹已下不得汗脉大疾者生脉细小难得者不可治
　　热病四五日头不热腹不痛而吐脉来微细至十二日不可治
　　热病七八日脉微小便如墨口干脉代舌焦干黑者不可治
　　热病七八日脉微小病人便血口中干一日半而死热病七八日脉不燥不数后三日中有汗三日不汗者死
　　热病八九日头不痛身不痛目不赤色不变而反利脉来垒垒按不弹手时大心下坚者至十七日不可治热病已得汗而脉尚躁盛此隂脉之极也死
　　热病脉常躁而不得汗者此阳脉之极也死脉盛躁得汗者生也
　　热病已得汗体热不去者不可治
　　热病其人滚滚大热脉细小者不可治
　　热病下利不止腹中痛甚者不可治
　　办可灸形证
　　夫少隂病其人虽里和其病恶寒者宜灸之
　　少隂病吐利手足逆而发热脉不足者灸其少隂夫吐下手足厥无脉者当其厥隂灸之不温反微喘者死
　　伤寒六七日脉数手足厥烦躁不已灸厥隂不顺者死
　　办不可灸形证
　　凡微数之脉不可灸因热为邪必致烦逆内有损骨伤筋血枯之患脉当汗解反以灸之邪无所去因火而盛病当愈重此为逆之治欲解者当发其汗而解也
　　办可火形证
　　夫凡下利后下部中痛当温之宜炒枳实若熬盐等之
　　办病不可火证
　　夫伤寒寸口脉浮而弱即血气虚衞气微其脉浮则汗出如流珠卫气微荣气虚其脉浮汗出如油太阳病中风以火刼其汗风被火热即冷血气流泆常有潮热身体枯发黄病阳胜即衂隂虚即小便难隂阳俱虚竭身体枯燥但头汗出至颈而还腹满微喘口干咽烂或不大便其甚者哕手足躁扰循衣摸床若心下满小便利者其人可治小便不利不可治
　　夫伤寒脉浮而以火逼刼汗即亡阳必惊狂卧起不安夫阳病以火蒸之不得汗者其人必躁结若不结必下清血其脉躁者必发黄也
　　夫太阳病而熨其背大汗必出火气入胃胃中干燥必发防语
　　办可水形证
　　夫太阳病差后胃中干燥不得眠睡渴欲饮当少与之即愈若呕吐热在膈上思水者与五苓散即饮水也夫伤寒七八日大渴欲食水然当与之常令不足勿意极也
　　夫凡伤寒病能饮水者为欲愈也若不渴而强与之因此成祸者其数多矣
　　夫水可除烦使胃和常须少与勿令多若还不与无由汗强与还因水致疴病非大渴不可与水渴不与水无由作汗则喘而殂也伤寒水为欲愈之若渴者与之过多或小渴而强与之饮腹中热少一不能消停饮作害者多矣曰水结曰喘悸曰咳噎曰咳哕曰下利曰小便不利安有不自水气得之诊视又职此太阳病发汗后大汗出胃中燥不得眠其人欲水当少与之胃和则愈厥隂病厥病渴欲饮水者与水则愈霍乱发热头痛身疼热多饮水者与五苓散呕吐条水结证见头汗出条饮水多停心下气上乗心则为悸水气结于胸脇则为水结胸胃中虚冷则为冷呕哕冷气相搏为喧上迫于肺则为咳喘渍入腹中则为下利邪执所搏畜于下焦则为小便不利小腹满而里急溢于皮肤则为肿重饮水过多者五苓散导之
　　辨不可水形证
　　夫凡发汗后饮水水灌之其人必喘水药不得入口入则为逆伤寒结胸为无热证者宜与平和之药若以水灌之益令热不得出当汗而不汗即烦假令汗出后腹中痛可服和气止痛之药夫寸口脉浮大医反下之此为大逆浮则无血大则为寒寒气相搏即为腹鸣医不知而反饮其水令汗大出水得寒气必相搏其病必甚也
　　夫伤寒五六日而渴欲食未宜与也为腹中热气尚少不能消之更作病深矣若大渴者宜与之也
　　办可温形证
　　夫法冬宜热药
　　夫凡病发热头痛脉浮数身有疼痛宜温其表
　　夫病腹满下利呕吐身疼痛者宜温其表里
