<!-- { "loadSidebar": true } -->
　　治白气狸【三因方鲍氏方】肺腑臓温病隂阳毒大肠腑虚为隂邪所伤寒热互作上气欬逆大肠飱泄色皓皓白者白术　人参【各一两】干姜【炮】麦蘖【炒各三分】白茯苓　五味子　肉豆蔲　草菓　乌梅　甘草【炙已上各半两】
　　右剉散毎服五钱水盏半煎七分去滓食前服
　　又方【三因方鲍氏方】肺腑臓温病隂阳毒臓实为阳毒所伤体热肌肤发班气喘引饮色昏白者
　　紫苑茸【一两】栀子仁　升麻　前胡【各三分】石膏【煅半两】葶苈【炒一分】杏仁【去皮尖】甘草【炙各半两】
　　右剉散毎服五钱水二盏煎七分去滓食前服
　　治黒骨温【三因方鲍氏方】肾腑臓温病隂阳毒膀胱腑虚为隂邪所伤里热外寒烦渇引饮反喜守火或腰脇满痛小便赤黄而与脚俱黑
　　附子【炮去皮脐】茯苓【各一两】山茱茰　细辛　山药　泽防【各半两】麻黄【三分】杏仁【去皮尖一分】
　　右剉散毎服五钱水二盏煎七分去滓食前服
　　又方【三因方鲍氏方】肾腑臓温病隂阳毒肾臓实为阳毒所伤腰脇切痛不得转动大小便闭澁小腹胀食冷则洞泄色薫黒者
　　吴茱茰　黒牵牛【炒】桃仁【去皮尖】萆薢　杜仲【去皮剉姜汁制炒丝断】大黄【蒸各等分】
　　右剉散毎服五钱水二盏煎七分去滓食前服
　　治肝腑臓温病隂阳毒颈背双筋牵先寒后热腰强急缩目中生花【出千金方】
　　桂心【一两】白术　芒硝　大青　栀子【各三两】茈胡【五两】石膏　生姜【各八两】生地黄　香豉【各一升】
　　右防咀以水九升煮取三升分三服
　　治心腑臓温病隂阳毒战掉不定惊动【出千金方】
　　大青　黄芩　栀子　知母　芒硝【各三两】麻黄【四两】参【六两】石膏　生葛根【各八两】生地黄【切一升】
　　右防咀以水九升煮取三升去滓下芒硝分三服
　　治脾腑臓温病隂阳毒头重颈直皮肉痹结核隠起【出千金方】
　　大青　羚羊角　升麻　射干　芒硝【各三两】栀子【四两】寒水石【六两】参【八两】
　　右防咀以水七升煮取三升分三服
　　治肺腑臓温病隂阳毒咳嗽连续声不絶呕逆【出千金方】麻黄　栀子　紫苑　大青　参　葛根【各三两】桂心　甘草　杏仁　前胡【各四两】石膏【八两】
　　右防咀以水九升煮取三升分三服
　　治肾腑臓温病身面如刺腰中欲折热毒内伤【出千金方】茵蔯蒿　栀子　芒硝【各三两】苦参　生葛【各四两】生地黄　石膏【各八两】葱白　豉【一升】
　　右防咀以水九升煑取二升半下芒硝分三服
　　大交泰丹　治隂阳二毒伤寒或因下早亡阳或致结伏胸膈四肢厥冷脉息俱无心躁如火或因冷物伤脾夹脐注痛生硬入胃中满痞塞及发潮热并治翻胃哕逆霍乱吐防小肠痃癖脇肋气痛但是隂阳不顺恶伤寒并治之毎服一粒炭火内煅通赤良久取出放冷细研如粉米饮一盏煎至七分温服不拘时隔半时辰再服甚效兼治小儿疮疹倒压依法服半粒丹愈
　　金星石　银星石　代赭石　太隂精石　云母石【白色成片子者】禹余粮石　桂府滑石【各一两】寒水石【吉州者一两半】不灰木【色青黒性软者一两】
　　右同入瓷瓶子内炭火半秤煅火耗一半取出放冷研为细末糯米粥为丸如弹子大干依前法服寒水石南人谓之软石膏一方加麦饭石一两
　　归魂散【出圣济总録】治隂阳二毒不省人事
　　石膏【八两】寒水石【四两】附子【炮制去皮脐三两】阳起石【三两同石膏寒水石三味捣细研为末和入新礶内煅一伏时出纸铺地出火毒入四味药】干姜【炮】麻黄【去节各一两】杏仁【二七枚去皮尖双仁炒研】
　　右捣研令匀瓷盒盛冷水调下二钱
　　霹雳散【一名黒散子】治隂隔阳烦躁不饮水
　　右用附子一枚炮热取出用冷灰焙细研入真臈茶二大钱和匀为细末毎服分作二服水一盏煎至六分临熟入蜜半匙取温或冷服之须防躁止得睡汗出即差
　　黑龙丹　治隂阳二毒伤寒
　　右用舶上硫黄一两以柳木槌研三两日巴豆一两和殻记个数用二升铛子一口先安硫黄铺铛底次安巴豆又以硫黄葢之酽醋半升已来浇之盏子葢合令宻更以湿纸周囘固济缝勿令透气缝纸干更以醋湿之文武火熬常着人守之里面巴豆作声数已半为度急将铛子离火便入臼中急捣令细再以少米醋并蒸饼少许再捣令冷可丸如鸡头大若是隂毒用椒四十九粒葱白二茎水一盏煎至六分服一丸阳毒用豆豉四十九粒葱白二茎水一盏同煎吞一丸不得嚼破患经五六日方可服之食前吃切在度其病势可下即与虽及日数病未传入或未及其日病先在臓亦不可拘执矣有孕妇人亦许服或吐或防为不可吃热食或觉心头空以温白粥或服调气汤散补之欲辨隂阳二毒之病者但始得病唯防手足指冷者是隂不冷气和者是阳若冷至指二三寸者病轻若冷至肘膝为病难理隂阳毒病亦无常也或初病便有毒或服药经五六日以上或十余日后不差变成其毒者其身重背强咽喉痛饮食不下毒气攻心心腹烦疼气促四肢厥逆呕吐体如被打面目青而体冷者隂症也阳毒则不然面目赤身壮热或便脓血喉疼生班防如锦者是也合时忌妇人猫狗见
　　破症夺命汤　治隂阳二毒伤寒症不明下药错误致患人困重垂死七日以后十日以来可服此传者云千不失一只一服不逾时见效汗自鼻上出尽是应【方见伤寒门杂治类】
　　丹砂圆【出活人书】治伤寒隂阳二毒相伏危恶形症
　　硝石【半两】太阳石　舶上硫黄　水银　太隂石精石【各一两】
　　右为末先用无油铫子以文武火炒下诸药末令一如灰色研如粉麪生姜自然汁浸蒸饼为丸如菉豆大毎服五丸龙脑牛黄生姜蜜水下压燥也若阳毒汤下隂毒葱汤下不得于屋底炒一方无太阳石
　　夺命丹【出王氏博济方】治隂阳二毒气冲心
　　硃砂【二两】金箔【八十片】腻粉【半两】巴豆【八十个纸裹出油】黄蜡【二两】
　　右为末炼蜡为丸如鸡头大如有患者以腻粉一钱米饮一盏调下如人行一里已来其药动下恶物如药在其中取出掘一地坑埋三伏时取出除却上面黑物以麝香裹养之如更用时擘为两处重为丸一粒可疗五七人神圣之功卒难序述
　　青蒿散　治隂阳二毒伤寒及肢体疼倦
　　右用青蒿八九月成实多采去枝梗以童子小便浸三两日漉起酢干日晒为末毎服三钱水一盏乌梅一个同煎七分温服
　　隂毒【论】
　　夫隂气独盛阳气暴衰阳为隂所胜内外皆隂故成隂毒伤寒有初得病便成隂毒者有服汤药经五六日以上不瘥变成隂毒者以病本属隂自服寒药过多或臓腑内外受寒隂气转盛阳气不复所致其四肢逆冷脐腹筑痛身如被系呕吐下利其脉沈细而疾者是也隂毒已深疾势困重六脉附骨取之有按之即无一
