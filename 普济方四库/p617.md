<!-- { "loadSidebar": true } -->
　　易称天地变化各正性命然则变化之迹无方性命之功难测故有炎凉寒燠风雨晦冥水旱妖灾虫蝗怪异四时八节种种施化不同七十二候日月运行各别终其度方得成年是谓岁功毕矣天地尚且如然在人安可无事故人生天地之间命有通塞时有否泰吉凶悔吝苦乐安危喜怒爱憎存亡忧畏关心之虑日有千条谋身之道时生万计乃度一日是故天无一岁不寒暑人无一日不忧喜故有天行瘟疫病者即天地变化之一气也斯盖造化必然之理不得无之故圣人虽有补天立极之德而不能癈之而能以道御之其次有贤人善于摄生能知撙节与时推移亦得保全天地有斯瘴疠还以天地所生之物以防备之命曰知方则病无所侵矣然此病也俗人谓之横病多不解治皆曰满日自差以此致枉者天下大半凡始觉不佳即须救疗迄至于病愈汤食竞进折其毒势自然而差必不可令病气自然恣意攻人拱手待毙斯为误矣　夫天时气病者是春时应暖而反大寒夏时应热而反大凉秋时应凉而反大热冬时应寒而反大温者此非其时而有其气是以一岁之中病无长少率多相似者此则时行之气也从立春节后其中无暴大寒又不冰雪而人有壮热为病者此属春时阳气发于冬时伏寒变为温病也从春分以后至秋分节前天有暴寒者为时行寒疫也一名时行伤寒此时节候有寒伤于人非触冒之过也若三月四月或有暴寒其时阳气尚弱为寒所折病热热犹小轻也五月六月阳气已盛为寒所折病热则重也七月八月阳气已衰为寒所折病热亦小微也其病与温及暑病相似但治有殊耳　问一岁之中长幼病状多相似此名温疫也四时皆有不正之气春夏亦有寒清时秋冬或有暄暑时人感疫疠之气故一岁之中病无长少率相似者此则时行之气俗谓之天行是也老君神明散务成子萤火丸败毒散冬气温春气寒夏气冷秋气热为时气与伤寒同而治有异者盖因四时不正之气而变更不拘以月数浅深吐下随证施行若春应暖而清气折之则责邪在肝三月四月或有暴寒其时阳气尚弱为寒所折病热犹轻升麻散解肌汤主之夏应暑而寒气折之则责邪在心五月六月阳气已盛为寒所折病热则重七月八月阳气已衰为寒所折病热亦微调中汤射干汤半夏桂枝甘草汤可选用也秋应凉而反大热抑之则责邪在肺温热相薄民多病瘴黄也宜白虎加苍术汤煎茵陈汁调五苓散冬应寒而反大温折之则责邪在肾其冬有非节之暖者名为冬温此属春时阳气发于冬时则伏寒变为温病宜萎防汤仲景云冬温之毒与伤寒大异盖伤寒者伤寒气而作冬温者感温气而作寒疫者暴寒折人非触冒之过其治法不同所施寒热温凉之剂亦异不可拘以日数发汗吐下随证施行要之治热凉以寒温而行之治温以清冷而行之治清寒以热凉而行之治清以温热而行之以平为期不可以过此为大法也然得时行病一日在皮毛当摩膏火灸愈不解者二日在肤可法鍼服解肌散汗出愈不解者三日复发汗若大汗则愈不解者止勿复发也四日在胷服藜芦丸微吐之愈若病固服藜芦丸不吐者服赤小豆蒂散吐之即愈视病者尚未了了复一法针之当解不愈者六日热已入胃乃与利汤下之愈百无不如意但当谛视节度与病耳若食不消病亦与时行病俱发热头痛食病当速下之时行病当待六七日下之时行病始得一日在皮二日在肤三日在肌四日在胷五日入胃乃可下也热在胃外而下之则热乘虚便入胃然病要当复下去之不得留于胃中也胃若实热致此为病三死一生此辈皆多不愈胃虚热入烂胃也其热微者赤斑出剧者黒斑出赤出者五死一生黒斑出者十死一生但论人有彊弱病有难易功效相倍耳病者过日不以时下之热不得泄亦胃烂斑出矣若得病无热但狂言烦躁不安精采言语与人不相主当者勿以火迫之但以猪苓散一方寸水和服之当以新汲冷水令强饮一升若一升半可至二升益佳以指刺喉中吐之随手愈不即吐者此辈病多不善勿强与水水停即结心下也更当以余药吐之皆令相主当者不尔必危若此病不急以猪苓散吐解之者其死殆速亦可先以去毒物及法针之尤佳　又云此病方家呼为伤寒有二种有隂有阳隂伤寒者反于阳是也阳伤寒状表里相应心热则口干苦肝热则放赤晕脾热则谷道稍澁肾热则耳热赤肺热则鼻干渴胃热则呕逆大膓热则大便秘澁小膓热则小便赤少皮肤热则脉洪数身体热反此者乃隂伤寒夫伤寒者则为寒所伤也寒主隂隂主杀凡人隂阳调则无病气既为寒所伤便致斯病也　又云隂阳伤寒者则毒气伤隂阳气也人身中有隂阳之气隂阳者则寒热也本以隂为毒所伤则不能流行阳热独王故天行多热者也此病于诸病之中最为难疗隂阳二病隂尤可忧耳时闻有此病而仓卒死者不少或由证候不能精审方药未达指归饮食乖宜寒温失节故致尔自心不全甄别他医难得精妙与其疗也宁可任之但能滋味适寒温将理中间冷暖守过七日此最为得计其中事须服药不可徒然者唯多日大便不通暂须一转泄耳又时气病一日太阳受病太阳为三阳首主于头项故得病一日头项腰痛　又时气二日阳明受病阳明主于肌肉其脉络鼻入目故病二日内热鼻干不得眠夫诸阳为表表始受病皮肤之间故可摩膏火灸发汗而愈　又时气病三日少阳受病少阳脉循于胁上于颈耳故得病三日胷胁热而耳聋也三阳经络始相传病未入于脏故可汗之而愈　又时气四日太隂受病太隂为三隂之首是知三日已后诸阳受病讫即传之于隂而太隂受病焉其脉主于咽嗌故得病四日腹满而嗌干其病在胸膈故可吐而愈也　又云夫得病四日毒在胷膈故宜取吐有得病二三日便即烦满此为毒气已入或有五六日已上毒气犹在上焦者其人有痰实故也所以复宜取吐也　又时气五日少隂受病少隂脉贯肾络肺系于舌本故得病五日口热舌干渴而引饮其病在腹故可下而愈　又时气病六日厥隂受病厥隂脉循隂器络于肝故得病六日烦满而囊缩也此为三阳三隂俱受病毒气入于肠胃故可下而愈又时气病七日法当小愈所以然者阳隂诸经传病竟故也今病不除者欲为再经病再经病者谓隂阳诸经重受病也　又时气病八九日以上不解者或是隂阳诸经重受于病或已发汗吐下之后毒气未尽所以病不能除或一经受病未即相传至于停滞累日病证不改者故皆当察其证而治之　凡病伤寒而成温病者先夏至日者为病温后夏至日者为病暑故曰冬三月早卧起必待日光使志若伏若慝若有私意若己有得去寒就温无泄皮肤使气亟夺又因于寒欲如运枢故冬伤于寒春必病温也又有冬时伤非节之暖名为冬温之毒与伤寒大异也有病温者乃天行之病耳其冬月温暖之时人感乖候之气未即发病至春或被积寒所折毒气不得泄至天气暄热温毒始发则肌肉斑烂也经曰虚邪贼风避之有时恬淡虚无真气从之精神内守病安从来故曰人清净则肉腠闭拒虽有大风苛毒弗之能害又云四时隂阳者万物之根本也是以圣人春夏养阳秋冬养隂以从其根也从隂阳则生逆之则死故曰精者身之本藏于精者春不病温也有病温汗出辄复热而脉躁病不为汗衰狂言不能食病名为何曰病名隂阳交交者死人所以汗出者皆生于谷谷生于精今邪气交争于骨肉之间而得汗者是邪却而精胜也精胜则当能食而不复热热者邪气也汗者精气也今汗出而辄复热者是邪胜也不能食者精气竭而病留者其寿可立而倾也汗出而脉尚躁盛者死今脉不与汗相应此不胜其病也其死明矣狂言者是失志也失志者死今见三死不见一生虽愈必死凡肤热其脉盛躁者病温也其脉盛而滑者汗且出也凡温病人三二日身躯热脉疾头痛饮食如故脉直疾八日死四五日头痛脉疾喜吐脉来细十二日死此病不疗八九日脉不疾身不痛目不赤色不变而反利脉来牒牒按不弹手指时时大心下硬十七日死病三四日已下不得汗脉大疾者生脉细小难得者死不疗也下利腹中痛甚者死不疗也凡热病新差及大病之后食猪肉及肠血肥鱼油腻等必大下痢不能疗也必至于死若食饼饵莱黍饴脯鲙灸枣栗诸果及坚实难消之物胃气尚虚弱不能消化必更结热适以药下之则胃中虚冷必大利难禁不下必死下之必危皆难救也热病之后多坐此死不可不愼也病新差但得食糜弱宁可少食令饥慎勿饱不得他有所食虽思之勿与计日转久可渐食羊肉糜若羮汁雉鹿肉愼不可食猪犬肉也新差后当静卧愼勿令人梳头洗面非但体劳亦不可多言语用心使意劳凡此皆令劳复故督邮顾子献得病已差未健诣华敷视脉敷曰虽差尚虚未复阳气不足勿为劳事余劳尚可御内即死临死当吐舌数寸其妻闻其夫病除从百余里省之宿交接中间三日发舌出数寸而死病新差未经百日未得气平复而行房室大略无不死者盖正疾愈后六十日已能行射猎行房室则吐涎而死凡热病房室名为隂阳易之病皆难疗多死近者有士大夫小得伤寒发汗已十余日能乘马行来自为平复故以房室则小腹急痛手足拘拳而死深师说天行病未复强食黄花菜手足稍重一方云青花天行病差食鸡鱼必变成疷又食鸡鱼肉结气不化天行病差饮酒合隂阳复必死天行病差未满三月食鲻防肉则复下血食盐豉令人四支不举天行病差食诸菜有花者三年肌肤不充天行病未好食生芥菜三月浮肿也天行病差食菜合隂阳复必死千金天行病差后未满五日食一切肉麫者病更发困天行病差食芥防发病天行病差新起饮酒及食韮菜病更发天行病差食生鱼作下利必不止天行病食生菜顔色絶身不平复天行病新汗解饮冷水者损心包令人虚不复天行病未复食犬肉并葫以合食之复则死天行病差食生枣及羊肉者肠腹作热蒸天行病新差食犬肉食羊肉作骨中蒸热天行病差食鱼肉并生菜者令人身肿天行病食蒜者病发大困　问曰伤寒温病何以辨脉答曰温病冬伤于寒所得也至变为温病伤寒汗下不愈而过经其证尚在而不除者亦温病也经曰温病之脉行在诸经不知何经之动随其经所在而取之如太阳证汗下后过经不愈诊得尺寸俱浮者太阳温病也如身热目疼汗下后过经不愈诊得尺寸俱长者阳明温病也如胸脇痛汗下后过经不愈诊得尺寸俱少阳温病也如腹满嗌干诊得尺寸俱沈细过经不愈者太隂温病也如口燥舌干而渴诊得尺寸俱沈过经不愈者少阳温病也如烦悗囊缩诊得尺寸俱微缓过经不愈者厥隂温病也是故随其经而取之随其证而治之如发斑乃温毒也　又云黄帝曰伤寒热病死候有九【太素云不可刺者九】一曰汗不出大热发哕者死【太素云汗不出大热发哕者死】二曰泄而腹满甚者死【甚一作黄】三曰目不明热不己者死四曰老人婴儿热病腹满者死五曰汗不出呕下血者死六曰舌本烂热不己者死七曰欬而衂汗不出出不至足者死八曰体热者死九曰热而痉者死热病痉者腰反折瘈疭齿噤齘也热病七八日脉微小病者便血口中干一日半而死脉代者一日死热病七八日脉不躁不数后三日有汗三日不汗四日死热病己得汗而脉尚躁盛此隂脉之极也死其得汗而脉静者生热病脉常盛躁而不得汗者此阳脉之极也死脉盛躁得汗者生疫疠传染老幼皆相似调治一也寸虚弱尺紧或肝脉濡细是虽责邪四时然发汗吐下条例通行故曰明知顺逆正治从治不外隂阳表里条例通行固也然其毒疠之气蕴畜于中亦随其温凉权其轻重而利导之庶毒有所泄则易为力也病源云挟毒疠之气状热烦毒发为心腹胀满若不治春感清邪在肝升麻葛根汤解肌汤夏感寒邪在心调中汤射干汤半夏桂枝甘草汤秋感热邪在肺白虎加苍术汤发黄瘅茵陈调五苓散冬感温邪在肾亦名冬温萎防汤土无正行因火而名当随经取之此大槩然耳寒证者圣散子萤火丸神明散可选用圣散子内用木附豆防良羌只可施之寒湿毋惑于通用之说　凡温病可针刺五十九穴又身之穴六百五十有五其三十六穴灸之有害七十九穴刺之有灾
