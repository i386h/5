<!-- { "loadSidebar": true } -->
　　右捣末以肥苦瓠汁浸麦门冬经宿然后去心即于臼中捣烂纳黄连末臼中和捣丸得疾并手丸梧桐子大食后饮下五十丸日再但服两日其渇必定若重者毎服一百五十丸第二日一百二十丸第三日一百丸第四日八十丸第五日依本服之若欲合药先看天气晴明其夜方浸药切须净处禁妇人鸡犬见知少可毎日服二十五丸服讫觉虚即取白羊头一枚净去毛洗了以水三大防煮令烂去头取汁可一防以来细细服之亦不用着盐不过三剂平复海上方治痟渇丸云偶于野人处得神效不可言
　　又一法【出仁存方】
　　白扁豆【净煮烂去皮一两】
　　右为末以蜜入天花粉汁同丸梧桐子大用金银箔为衣毎服二十丸日二服同蒌根汁下次用麦门冬汤下病退忌炙煿酒色次服补养药与信方稍同其方用黄丹麦门冬牡蛎知母各一两黄连天花粉苦参各二两金箔百片银箔二百片生栝楼根汁为丸如上服
　　香墨散【出圣济总録】　治痟渇
　　香墨【一两】栝楼根【二两】铅丹【半两】
　　右为末二钱新水一盏调下次日一服水调药末一钱不计时服药时不必忌水任意饮三两盏后自然怕饮服三五日见效
　　治痟渇热【出圣恵方】　或心神烦乱宜服此
　　樱粟【一合】
　　右细研以温水一大盏调令匀分三服食前服之
　　又方【出圣恵方】
　　田中活螺三升洗去土又以糯米二升煮为稀粥可及二防已来冷即将田螺置扵冷粥盆内以物盖养之待螺食尽粥却吐沫收
　　瓜连丸【出经验良方】　治痟渇骨蒸
　　右用大冬瓜一枚去瓤入黄连细末实冬瓜内浸十余日觉冬瓜肉消尽为度同硏丸梧桐子大毎服冬瓜煎汤随意服之
　　治痟渇及小便多【出千金方】
　　右用瓜蒌粉和鸡子打和得所曝干为末滴水为丸毎服三四十丸温熟水或新水或白汤放温服一方薄切炙干五两水五升煮取四升随意饮之良
　　栝楼粉【出千金方】　治大渇
　　深掘大栝楼根厚削皮至白处止寸切水浸一日一夜易水经五日取出烂捣碎硏之以绢袋滤出粉干之水服方寸匕日三四服亦可作粉粥乳酪中食之不限多少取瘥止孙思邈作粉治法
　　治不渇而小便大利垂至扵死者
　　右用牡蛎五两以患人尿三升煎取二升分再服神验
　　又方【出千金方】
　　水和栝楼散服方寸匕亦可蜜丸梧桐子大服三十丸方见渇利类
　　又方【出本草】
　　以青梁米煮取汁饮之即瘥
　　治痟渇头痛壮热又妇人血气牢闭不堪者及五淋
　　茅根【三升切】
　　右捣取汁令尽渇饮之一方白茅煎汁服之白茅能破血
　　治痟渇
　　拣黄连【一两八九莭者】
　　右防咀水一碗去滓顿服之立效
　　治霍乱心头卒热渇【出本草】
　　粟米泔
　　右饮数升即愈一作煮泔
　　治口渇失精醒酒
　　田螺
　　右水渍汁饮之最良小便数亦可服或煮汁服之亦可
　　治渇【出本草】
　　牛肚
　　右以醋煮食之
　　治一切渇【出肘后方】
　　大牡蛎
　　右扵臈日或端午日用黄泥裹煆通红放冷取出为末用活鲫鱼煎汤调一钱小儿调半钱只二服瘥
　　専治日夜发渇饮水频并兼治黄肿【出肘后方】
　　浮萍草
　　右八月取来隂干为末临卧酒调或浮萍汁饮之
　　専治渇
　　扒殻【一名薇葜】
　　右防咀毎服半两水三盏乌梅一个煎一盏
　　治渇备急方【出圣济总録】
　　大豆【苗嫩者】
　　右以三五十茎涂酥炙令黄熟捣罗为散毎服二钱煎人参汤调下
　　治痟渇方【出圣济总録】
　　冬瓜【一枚削去皮】
　　右埋在湿地中一月将出破开取清汁饮之或烧绞取汁服之尽更佳
　　治渇【出危氏方】
　　糯稲秆灰
　　右取中一尺烧淋汁饮或不烧便煎服亦妙同生牛乳细呷或生萝卜捣取汁时饮少许
　　治热去烦渇【出本草】
　　甜瓜
　　右取去皮食后吃之煮皮作羮亦佳
　　止渇方
　　酪
　　右味酸寒无毒主之
　　又方【出十便良方】
　　桑叶【炙】
　　右煎饮之一如茶法
　　治渇方【出肘后方】
　　糯米【二升】
　　右淘取泔饮讫则定
　　又方【出肘后方】
　　糯米
　　右渇者腹当饱硏取白汁饮之以瘥为度
　　止酒后烦热渇
　　牡蛎肉
　　右扵姜醋中生食之亦主丹毒
　　治烦热少睡多渇
　　小麦
　　右用作饭水淘食之
　　治渇止小便数【出本草】
　　羊肺　小豆叶
　　右合并煮食之良
　　治痟渇不止下元虚损【出肘后方】
　　牛膝【五两】生地黄汁【五升】
　　右将牛膝细剉为末入生地黄汁内昼曝夜浸汁尽为度蜜丸如梧桐子大空心酒下三十丸后乆服壮筋骨驻顔色黑髪津液自生一方粥饮下
　　治痟渇伤中小便数【出本草】
　　黄雌鸡【一只】
　　右治如常煮令熟去鸡停冷渇即饮肉亦可食若和米及盐豉作粥及五味作羮并得
　　又方【出本草】
　　兔【一只】
　　右剥去皮爪五臓等水一斗半煎使烂骨肉相离漉出骨肉斟酌五升汁便澄滤令冷渇即饮之极重不过三服便效
　　桑根白皮汤【出肘后方】　治卒小便多痟渇
　　桑根白皮【入地三尺取桑根剥白皮炙令黄黒剉】
　　右水煮之令浓随意饮之亦可纳少米勿入盐一方治痟渇后成痈疽粗捣筛毎服二钱水煎
　　治痟渇【出本草】
　　石燕　水牛鼻
　　右和煮饮之自死牛鼻不如落厓死者良
　　又方【出本草】
　　麻鞋底【故者】
　　右用煮汁服之
　　独胜散【出肘后方】
　　萝卜【出子者三枚】
　　右净洗薄切晒干为末毎服二钱煎猪肉澄清调下食后并夜卧日三服
　　治痟渇饮水不知【出本草】
　　花白鸽【一只】
　　右切作脔以土苏煎令病人咽津白鸽即鹁鸽也
　　治痟渇【出本草】
　　荔枝
　　右以食之
　　治痟渇风热益气力发气胀【出本草】
　　苦竹笋
　　右蒸煮炒任食之
　　治痟渇引饮无度食韭苗自止法【出肘后方】
　　韭苖
　　右日吃三五两或炒或作羮不入盐效但吃十斤即佳过清明勿吃酱肉无妨
　　烦热痟渇
　　真珠　知母
　　右为散服之
　　治痟渇止烦闷
　　乌梅肉【二两防炒】
　　右为末毎服二钱水二盏煎一盏去滓热入豉二百粒煎至半盏去滓毎扵食后及临卧煎服之当解烦止渇也
　　治痟渇【出本草】
　　糯米
　　右作糜食一防效
　　治多年痟渇无不瘥者【出本草】
　　牡驴骨
　　右用煮头汁令服三二升
　　治大渇日饮数防小便赤者
　　麻子【一升】
　　右用水二升煮三四沸取汁饮之无限服过九升麻子愈【麻子今人绩布麻种子也】
　　治痟渇心脾中热下焦虚冷小便多渐羸瘦者【出本草】
　　黄牛乳
　　右渇饮三四合一方用牛羊乳
　　治痟渇补肝肾气和小膓疗虚劳益精气【出本草】
　　羊乳　羊脂
　　右合作羮食之亦主女人与男人中风
　　治卒痟渇小便多【出十便良方】
　　竹沥
　　右恣饮数日愈一方治痟渇小便不利食后时饮一合
　　治痟渇
　　濮瓜【去皮】
　　毎食后嚼吃三二两五七度良
　　治痟渇日夜饮水数斗小便数瘦弱者【出本草】
　　猪肚【一枚】
　　右用水洗净水五升煮令烂熟取二升已来去肚着少豉渇即饮之肉亦可吃又和米着五味煮粥饮之亦佳
　　治烦热痟渇【出本草】
　　猕猴桃
　　右俟熟收之取瓤和蜜煎作膏食之一名藤棃一名本子一名猕猴棃大冷不可乆服
　　治烦热痟渇【出本草】
　　麦门冬【去心】
　　右以煮饮服之
　　止烦渇【出本草】
　　芭蕉油
　　右以服之
　　治卒痟渇小便多【出本草】
　　黄蘖【一斤】
　　右水一斗煮三五沸渇即饮之恣意饮数日便止一方用酒煮三沸去滓饮
　　治痟渇得效【出刖后方】
　　乌豆　牛胆
　　右取乌豆置牛胆中隂干百日吞之即瘥
　　又方
　　比梨
　　右毎日服食以安为度
　　猪肚丸【出神效方】　治痟渇
　　猪肚【一枚】黄连【五两】栝楼【四两】麦门冬【四两去心】知母【四两如无茯神代之】
　　右为细末纳猪肚内线缝安置甑中蒸极烂熟就热木臼中捣可丸如硬少加蜜梧桐子大毎服三十丸渐加至四十丸渇则服之如无木臼以沙盆中用木杵硏亦可烂之为妙
　　酒蒸黄连丸【一名独连丸出神效方】　治痟渇日饮水数升至二三斗小便五七十次发热瘦弱口干食已如饥此名痟瘅今用黄连味苦寒无毒除热气止烦渇厚膓胃消渇人喜水脾胃恶湿黄连为对症
　　黄连【净半斤酒二升重汤蒸时取出曝干】
　　右为细末滴水和丸如梧桐子大毎服五十丸大茶饭前服之温水下初伏日为头服之一方以醋煮和丸一方用蜜丸无酒蒸
　　治痟渇【出圣恵方】
　　防汁
　　右饮任性多少瘥止一方豆豉三合以水二大盏煎取顿汁服
　　神效散【出家藏经验方】　治痟渇
　　白芍药　甘草【各等分】
　　右为末水调日三服有人患此九年服七日愈经验方陈氏云昔鄂渚李祐之尝病渇九年服药不一徃徃止而复作与苏朴宰交因授此方服三四日疾势顿愈今年余不作觉前后所服之药取效无愈扵此者不当以所用之药平易而忽之也
　　又方【出肘后方】
　　故破屋瓦
　　右用煮之多饮即恶闻水气一方故屋上古瓦两张净洗捶破水煮浓汁食后温频服一小盏
　　治痟渇
　　挦猪汤
　　右用滤过勿使患人知饮一碗即愈
　　又方　治痟渇
　　香水梨【或好鵞梨或南雪梨俱可】
　　右用蜜熬瓶盛不时用热水或冷氷水调服大有功效止嚼梨亦妙东坡家藏方载消渇日饮水数斗食倍常而频溺连年服药不愈者可用麝香当门子一个须浸之作十小丸以枸杞熬汤送下随意此病脾脉实而肾脉衰初因饮酒瓜菓过度热在脾内若胃而停积生冷虽实饮过人而吃水既多不得不溺非消渇也言甚当理服者审之
　　人参白术汤　治胃膈瘅热烦满不欲食或瘅或为痟中善食而瘦或燥鬰甚而痟渇多饮而小便数或热病或恣酒色误服热药致脾胃真隂血液损虚肝心相抟风热燥甚三焦伤胃燥怫鬰而水液不能宣行则周身不得润泽故瘦瘁黄黑而燥热痟渇虽多饮而水液终涸下焦虚冷误死多矣又如周身风热燥鬰或目瘴痈疽疮疡上为喘下为痿瘅或停积而温热内甚不能化者变水肿腹胀也凡多饮数溲为痟渇多食数溲为痟中肌肉消瘦小便有脂液者为痟肾此世之所三痟病也虽经所不载以内经考之但燥热之为甚者也此药兼疗一切阳实隂虚风热燥鬰头目昏风中偏枯酒过积毒一切膓胃澁滞壅塞疮疥痿痹并伤寒病杂烦渇气液不能宣通并宜服之
　　人参　白术　当归　芍药　大黄　山栀子泽防【已上各半两】连翘　栝楼根　干葛　茯苓【已上各一两】官桂　木香　霍香　寒水石【各一两】甘草【三两】石膏【四两】滑石【半斤】盆硝【半斤】
