<!-- { "loadSidebar": true } -->
　　乘车来者。卧以休息。如食顷。乃刺之。步行来者。坐以休息。如行十里顷乃刺之。大惊大恐。必定其气乃刺之。刺中心一日死。其动为噫。刺中肺三日死。其动为咳。刺中肝五日死其动为语。刺中脾十五日死。其动为吞。刺中肾三日死。其动为嚏（刺中五脏死日变动出素问刺禁篇。又诊要经篇云。中心者环死中脾者五日死。中肾者七日死。中肺者五日死。又四时刺逆从篇云。中心一日死。其动为噫。中肝五日死。其动为语。中肺三日死。其动为咳中肾六日死。其动为嚏。中脾十日死。其动为吞。王冰注云。此三论。皆岐之言。而不同者。传之误也）。刺中胆一日半死。其动为呕。刺中膈为伤中。不过一岁必死。刺趺上中大脉。血出不止死。刺阴股中大脉。血出不止死。刺面中流脉不幸为肓。刺客主人内陷中脉。
　　为漏为聋。刺头中脑户。入脑立死。刺膝膑出液为跛。刺舌下中脉太过。血出不止为喑。刺臂太阴脉出血多。立死。刺足下布胳中脉。血不出为肿。刺足少阴脉。重虚出血。为舌难以言。刺隙中大脉。令人仆脱色。刺膺中陷中脉为肺为喘逆仰息。刺气冲中脉血不出为肿鼠鼷刺肘中内陷气归之为不屈伸。刺脊间中髓为伛。刺阴股下三寸内陷。令人遗溺。刺乳上乳中乳房为肿根蚀。刺腋下胁间内陷。令人咳。刺缺盆中内陷气泄。令人喘嗽逆。刺小腹中膀胱溺出。令人小腹满。刺手鱼腹内陷为肿。刺 阳内陷为肿。刺目眶上陷骨中脉为漏为肓。
　　刺关节中液出。不得屈伸。神庭禁不可刺。上关刺不可深。缺盆刺不可深。颅息刺不可多出血，脐中禁不可刺。左角刺不可久留。人迎刺过深杀人。云门刺不可深（经云。云门刺不可深。今则都忌不刺。学人宜详息之）。五里禁不可刺。伏兔禁不可刺（按甲乙足阳明经。伏兔刺入五分。则不当禁）。三阳络禁不可刺。复溜刺无多见血。承筋禁不可刺。然骨刺无多见血。乳中不可刺。鸠尾不可刺。
　　
　　卷三　针灸门
　　针忌
　　千金方云。夫用针者。先明其孔穴。补虚泻实。勿失其理。针皮毛腠理勿伤肌肉。针肌肉勿伤筋脉。针筋脉勿伤骨髓。针骨髓勿伤诸络。伤筋膜者。愕视失魂。伤血脉者。烦乱失神。
　　伤皮毛者。上气失魄。伤骨髓者。呻吟失志。伤肌肉者。四肢不收失智。此为五乱。因针所生若更死。度有死之忧也。
　　
　　卷三　针灸门
　　灸禁忌法
　　头维禁不可灸。承光禁不可灸。脑户禁不可灸。风府禁不可灸。哑门禁不可灸。阴市禁不可灸。下关耳中有干适低无灸。耳门耳中有脓无灸。人迎禁不可灸。丝竹空灸之。不幸使人目小及盲。承泣禁不可灸。脊中禁不可灸。乳中禁不可灸。 脉禁不可灸。石门女子禁不可灸白环 禁不可灸。气冲灸之。不幸不得息。渊腋灸之不幸生脓蚀。天府禁不可灸。经渠禁不可灸。伏兔禁不可灸。地五会禁不可灸。鸠尾禁不可灸。
　　
　　卷三　针灸门
　　甲乙经灸禁穴
　　头维。下关。承光。脑户。气冲。伏兔。地五会。风府。渊腋。哑门。天府。经渠。白环鸠尾。迎香。石门（女子）。丝竹空。承泣。耳门。人迎。 脉。少商。尺泽。阴市。阳关少海。晴明。乳中。关冲。
　　
　　又法
　　黄帝问曰。凡灸。大风大雨大阴大寒灸否。既不得灸。有何损益。岐伯答曰。大风灸者阴阳大错。大雨灸者。经络脉不行。大阴灸者。令人气逆。大寒灸者。血脉蓄滞。此等日。乃更动其病。令人短寿。大风灸者。所谓复时不可加火艾。大寒灸者。所谓盛冬凌晨也。大雨灸者。但雨日即下得。虽然有卒得。又逢大雨。此止可灸之。大阴灸者。谓诸云雾。总合凡人初患卒得。终是难下。经云。当其盛也。慎勿哀伤。即是初得重病之状候。
　　
　　卷三　针灸门
　　杂忌法
　　杂忌法有数端。经云。恶于针石者。不可与言于至巧。气血羸劣者。不可刺。久病笃危者。
　　不可刺。大寒大热大风大雨大饥大饱大醉大劳皆不可刺。然大寒无刺。令病患于无风暖室中啜以粥食。饮以醪酪。令病患无畏寒气。候气血调匀。然后可刺。如此刺之。无疾不愈。
　　余皆仿此而行之。经云。无刺漉漉之汗。无刺混混之脉。无刺 之热。此之谓也。
　　
　　卷三　针灸门
　　天医取师疗病吉日
　　正月卯日。二月寅日。三月丑日。四月子日。五月亥日。六月戌日。七月酉日。八月申日。九月未日。十月午日。十一月巳日。十二月辰日。
　　
　　卷三　针灸门
　　针灸吉日
　　丁卯。庚午。甲戌。丙子。壬午。甲申。丁亥。辛卯。壬辰。丙申。戊戌。己亥。己未庚子。辛丑。甲辰。乙巳。丙午。戊申。壬子。癸丑。乙卯。丙辰。壬戌。丙戌。以上并吉。
　　又宜用除日。开日。天医要安。并吉。
　　
　　卷三　针灸门
　　十干日不治病
　　甲不治头。乙不治喉。丙不治肩。丁不治心。戊不治腹。己不治脾。庚不治腰。辛不治膝。壬不治胫。癸不治足。
　　
　　卷三　针灸门
　　十干日不针灸
　　甲日头。乙日耳。丙日肩。丁日背。戊己日腹、脾。庚日肺、腰。辛日膝。壬日肾经。
　　癸日手足。
　　千金方云。痈疽疔 。喉痹客忤。尤为急。凡作汤药。不可避凶日。觉病须臾即死便治又曰。凡卒暴得风。或中时气。凡百所苦。须急救疗。后皆难愈。此论甚当。夫急难之际。命在须臾。必待吉日后治。已沦于鬼 矣。此所以不可拘避忌也。惟平居治病于未形。遇天德月德等日。服药及针灸可也。凡医者。若不能知此诸般禁忌。趋吉避凶。妄乱针灸。非惟不能愈疾。甚者或致患人伤生丧命。为害非轻。若逢病患。年命厄会处。男女气怯下手至难。通人达士。若遇卒急暴患。何暇选择避忌。即不可拘此。若是禁穴。诸般医疗不瘥。明堂经中亦许灸一壮至十壮。更宜以意详之。
　　
　　卷三　针灸门
　　推行年医法
　　
　　年至
　　 子。丑。寅。卯。辰。巳。午。未。申。酉。戌。亥。
　　
　　天医
　　 卯。戌。子。未。酉。亥。辰。寅。巳。午。丑。申。
　　
　　卷三　针灸门
　　求岁天医法
　　当以传送。加太岁太乙下为医。
　　
　　卷三　针灸门
　　求月天医法
　　阳月以大吉。阴月以小吉。加月建。功曹下为鬼道。传送下为天医。
　　
　　卷三　针灸门
　　推避病法
　　以小吉加月建。登明下为天医。可于此避病。
　　
　　卷三　针灸门
　　推治病法
　　以月将加时。天医加病患年。治之瘥。
　　
　　卷三　针灸门
　　唤师法
　　未。卯。巳。亥。酉（鬼所在。唤师凶）。
　　
　　卷三　针灸门
　　释运气定日下血气法
　　井荥逐日建时功。十日循环是一宫。血气相迎行脏腑。通流十干本元宗。阳日从卫先行气。
　　阴日从荣血可通。阳日气先脉出外。阴日脉内血先从。气先血后还行府。行藏荣先气后攻。
　　阳干五行补五府。阴干行藏五行宫。并荥流注俞经合。用建通流日下穷。连转五遭成五十。
　　遍行脏腑五行终。
　　
　　卷三　针灸门
　　释流注逐日时开穴法
　　甲窍阴。乙大敦。丙少泽。丁少冲。戊厉兑。己隐白。庚商阳。辛少商。壬至阴。癸涌泉。
　　
　　卷三　针灸门
　　释流注十二经所属法
　　
　　手太阴肺经穴
　　 少商鱼际与大渊。经渠尺泽肺相连（肺之经辛）。
　　
　　手阳明大肠经穴
　　 商阳二三间合谷（四穴）。阳溪曲池大肠原（大肠经庚）。
　　
　　手少阴心经穴
　　 少冲少府属于心。神门灵道少海寻（心之经丁）。
　　
　　手太阳小肠经穴
　　 少泽前谷后溪腕。阳谷小海小肠经（小肠经丙）。
　　
　　足厥阴肝经穴
　　 大敦行间大冲齐。中封曲泉属于肝（肝之经乙）。
　　
　　足少阳胆经穴
　　 窍阴侠溪临泣胆。丘墟阳辅阳陵泉（胆之经甲）。
　　
　　足太阴脾经穴
　　 隐白大都太白脾。商丘阴陵泉要知（脾之经己）。
　　
　　足阳明胃经穴
　　 厉兑内庭陷骨胃。冲阳解溪三里随（胃之经戊）。
　　
　　足少阴肾经穴
　　 涌泉然谷太溪穴。复溜阴谷肾之经（肾之经癸）。
　　
　　足太阳膀胱经穴
　　 至阴通谷束京骨（二穴）。昆仑委中是膀胱（膀胱经壬）。
　　
　　手厥阴心包络经穴
　　 中冲劳宫心包络。太陵间使曲泽传（心包络经乙）。
　　
　　手少阳三焦经穴
　　 关冲液门并中渚。阳池支沟天井俱（三焦经甲）。
　　
　　卷三　针灸门
　　释流注十二经动脉原穴所在法
　　甲出丘墟乙太冲。丙归腕骨是源中。丁出大陵原内过。戊胃冲阳气可通。己出太白庚合谷。辛缘本出太渊同。壬归京骨期中过。癸出之时在溪空。
　　
　　卷三　针灸门
　　十二经配十二支
　　寅属肺。卯属大肠。辰属胃。巳属脾。午属心。未属小肠。申属膀胱。酉属肾。戌属心主。亥属三焦。子属胆。丑属肝。
　　
　　卷三　针灸门
　　十二经配合
　　膀胱配肾。脾配胃。胆配肝。心配小肠。肺配大肠。心包络配三焦。
　　
　　卷三　针灸门
　　论九针孔穴应候诀
　　
　　九针者。上应天地。下应四时阴阳。
　　一天。二地。三人。四时。五音。六律。七星。八风。九野。
　　
　　身形以应。
　　一皮。二肉。三脉。四筋。五声音。六阴阳。七睛齿。八风。九窍。
　　
　　卷三　针灸门
　　手三阴三阳穴流注法
　　凡孔穴。所出为井。所流为荣。所注为 。所过为原。所行为经。所入为合。
　　灸刺大法。春取井。夏取荣。季夏取俞。秋取经。冬取合。
　　肺出少商为井。手太阴脉也。流于鱼际为荣。注于大泉为俞。过于列缺为源。行于经渠为经入于尺泽为合。心主于中冲为井。心包络脉也。流于劳宫为荣。注于大陵为俞。过于内关为源。行于间使为经。入于曲泽为合。心出于少冲为井。手少阴脉是也。流于少府为荣。注于神门为俞。过于通里为源。行于灵道为经。入于少海为合。大肠出于商阳为井。手阳明脉也。流于二间为荣。注于三间为俞。过于合谷为源。行于阳溪为经。入于曲池为合。三焦出于关冲为井。手少阳脉也。流于腋门为荣。注于中渚为俞。过于阳池为源。行于支沟为经。
　　入于天井为合。小肠出于少泽为井。手太阳脉也。流于前谷为经。注于后溪为俞。过于腕骨为源。行于阳谷为经。入于小海为合。
　　
　　卷三　针灸门
