<!-- { "loadSidebar": true } -->
　　下膝三寸而别。以下入中指外间。其支者。别跗上。入大指间。出其端（大指间次指之端也厉兑所居焉。素问云。阳明根起于厉兑足阳明。自此交入足太阴）。是动则病（足阳明常多气多血。今气先病。是谓是动也）。凄凄然（凄凄然。不乐之貌）。振寒（寒气客于经。则阴气盛。阳气虚。故为振寒）。善伸（伸。谓伸弩筋骨也）。数欠。颜黑（颜。额也）。病至则恶人（足阳明厥则喘。而惋惋则恶人也）。与火（足阳明气血常盛。邪客之则热。热盛则恶火）。闻木音。则惕然而惊（胃土也。木能克土。故闻木音则惕然而惊）。心欲动（谓心不安也）。独闭户塞牖而处（处居阴阳相搏。阳尽阴盛。故欲独闭户塞牖而居。以其恶喧尔）。甚则欲上高而歌（甚。谓盛也。阳盛则四肢实。则能登高也。歌者。以阳主喜。故其声为歌耳）。弃衣而走（热盛于身。故弃衣也。以阳主动。故走也）。贲响腹胀。是谓 厥。是主血（ 者。胫别名也）。所生病者（血受病于气。是气之所生病也。足阳明血气常多。乃人之常数也。亦有异于常者。灵枢经曰。足阳明之上血气盛。则鼷短。气少血多。则髯少。血气皆少。则无髯。两吻多尽。足阳明之下血气盛。则下毛美。长至胸。血多气少。则下毛美短至脐。行则善高举足。足指少肉。足善瘃。血气皆少。则无毛。有则高抽卒善痿。厥足痹。又云。美髯者。阳明多血。由此。则足阳明血气多少。可得而知也）。狂疟（足阳明病发。则多狂妄）。温淫汗出（其体温壮。浸淫可止。汗出乃已。然已而复起）。鼽衄。口 唇胗（胗。谓唇疡也）。颈肿喉痹。大腹水肿（胃为水谷之海。气虚弱。则不能传出水谷。令水肿侍。因而留滞肠胃之间。其肿大。故曰大腹水肿）。膝膑肿痛。循膺乳（胸傍曰膺。膺下曰乳）。气街。股伏兔（街谓气冲。股谓膝上也）。 外廉。足跗上皆痛。中指不用。气盛。则身以前皆热（气盛身热说。在下文）。其有余于胃。则消谷善饥（胃为水谷之海。其气有余。则能消。在水谷。故病善饥）。溺色黄。气不足。则身以前皆寒栗（腹为阴。背为阳。足阳明行身之阴。其气盛。故身以前皆热。气不足。故身以前皆寒栗。善行身之阳者。足太阳之谓也）。胃中寒。则胀满（寒者。阴气也。阴主下。若阴气盛。则复上行。故病胀满）。盛者。人迎大三倍于寸口也。
　　虚者乃人迎而反小于寸口也。
　　足阳明之别。名曰丰隆。去踝八寸。别走太阴。其别者。循胫骨外廉。上络头项。合诸经之气。下络喉嗌。其病气逆。则喉痹卒喑。实则狂癫。虚则足不收。胫枯。取之所别也。
　　足阳明之筋。起于中三指。结于跗上。斜外上。加于辅骨。上结于膝外廉。直结于髀枢上循胁。属脊。其直者。上循 。结于膝。其支者。结于辅骨。合少阳。其直者。若上循伏兔上结于髀。聚于阴器。上腹而布至缺盆。而上结颈。上挟口。合于鸠下结于鼻。上合于太阳。太阳为目上纲。阳明为目下纲。其支者。从颊结于耳前。其病。足中趾胫转筋脚跳。坚伏兔转筋。髀前肿。 疝。腹筋急。引缺盆及颊。卒口僻。急者。目不合。热则筋纵目不开颊筋有寒。则急引颊移口。有热。则筋纵缓不收故僻。治之以马膏。膏其急者。以白酒和桂以涂之。其缓者。以桑钩钩之。即以生桑炭置之坎中。高下与坐等。以膏熨其颊。且饮美酒。啖美炙肉。不饮酒者。自强也。为之三时而已。治在燔针劫刺。以知为数。以痛为输。
　　名曰季春痹也。
　　邪客于足阳明之络。令人鼽衄。上齿寒。刺足中趾次趾。爪甲上与肉交者各一 。左刺右。右刺左。
　　缪传引上齿。齿唇寒痛。视其手背脉血者去之。足阳明中指爪甲上一 。手大指次指爪甲上各一 。立已。左取右。右取左。
　　胃之大络。名曰虚里。贯膈络肺。出于左乳下。其动应衣。脉宗气也。
　　足阳明胃之经。从头走足。长八尺。左右共一丈六尺。凡九十穴。
　　头维二穴。下关二穴。颊车二穴。承泣二穴。四白二穴。巨 二穴。地仓二穴。大迎二穴。
　　人迎二穴。水突二穴。气舍二穴。缺盆二穴。气户二穴。库房二穴。屋翳二穴。膺窗二穴。
　　乳中二穴。乳根二穴。不容二穴。承满二穴。梁门二穴。关门二穴。太一二穴。滑肉门二穴天枢二穴。外陵二穴。大巨二穴。水道二穴。归来二穴。气冲二穴。髀关二穴。伏兔二穴阴市二穴。梁丘二穴。犊鼻二穴。三里二穴。上巨虚二穴。条口二穴。下巨虚二穴。丰隆二穴。解溪二穴。冲阳二穴。陷骨二穴。内庭二穴。厉兑二穴。
　　
　　卷四　针灸门
　　足太阴脾经
　　足太阴之脉。起于大趾之端。循趾内侧（大趾内侧。隐白所居。素问曰。太阴之根。起于隐白）。白肉际。过核骨后（核骨之下。太白所居焉）。上内踝前廉（商丘居此内踝之前）。上后（ 谓胫之鱼腹也）。循 骨后。交出厥阴之前（厥阴行太阴之前。至 骨之后。而太阴复在其前）。上循膝（膝下相侧。阴陵泉所在焉）。股内前廉入腹。属脾（足太阴。脾之经。故其脉属于脾）。络胃（胃者。脾之维。故脾脉络于胃也）。上膈。挟咽连舌本（舌本。与会厌相连发泄声音之所也）。散舌下（舌下有泉焉。乃脾之灵津也。道家饮此以延生。号曰华池。仲长统曰。漱舌下泉而咽之。名曰台仓）。其支者。复从胃别上膈。注心中（足太阴自此交入手少阴）。是动则病（足太阴。常多气少血。今气先病。是为是动）。舌本强。食则呕（素问所谓食则呕者。物盛满而上溢。故呕也）。胃脘痛（以其脉络胃故）。腹胀（素问所谓病腹胀者。
　　太阴子也。十一月万物之气皆藏于中。故曰病胀）。善噫（素问曰。心为噫。今足太阴之阴气盛。而上走于心。故为噫耳。以其脉支者。复从胃别上膈。注心中故也）。得后与气。则快然如衰（素问所谓得后与气。则快然如衰者。十二月阴气下衰。而阳气且出。故病如是）。身体皆重（以脾主肉。故脾病则身体重）。是主脾所生病者（血受病于气。是气之所生。故云。
　　所生病也）。舌本痛。体不能动摇。食不下。烦心。心下急痛。寒疟（凡疟先寒而后热者。谓之寒疟。先热而后寒者。谓之温疟。但热而不寒者。谓之瘅疟）。溏瘕泄水闭（按甲乙经。作溏水泄。病水温。溏泄谓如汤之溏也。素问所谓 溏者。是也）。黄胆。不能卧。强立。股膝内肿厥（按甲乙经。作好卧不能食肉。唇青强立股膝内）。足大趾不用。盛者寸口大三倍于人迎。虚者寸口反小于人迎也。
　　足太阴之别。名曰公孙。去本节之后一寸。别走阳明。其别者。入络肠胃。厥气上逆。
　　则霍乱。实则肠中切痛。虚则鼓胀。取之所别也。足太阴之筋。起于大趾之端内侧。上结于内踝其直者。上结于膝内辅骨。上循阴股。结于髀。聚于阴器。上腹。结于脐。循腹里。结于胁。散于胸中。其内者。着于脊。其病足大趾支内踝痛。转筋痛。膝内转骨痛。阴股引髀而痛。阴器钮痛。上引脐两胁痛。引膺中脊内痛。治在燔针劫刺。以知为数。以痛为输。名曰孟秋痹也。
　　邪客于足太阴之络。令人腰痛。引少腹控 。不可以仰。急刺腰尻之解。两胂之上是腰。以月死生为 数。发针立已。左刺右。右刺左。
　　脾病者。身重善饥。肉痿足不收。行善 。脚下痛。虚则腹满。肠鸣。飧泄食不化。取其经太阴。阳明少阴血者脾热病者。先头重颊痛烦心。颜青欲呕。身热。热争则腰痛不可俯仰。
　　腹满两颔痛。甲乙甚戊己。大汗气逆。则甲乙死。刺足太阴阳明。
　　脾之大络脉。别名曰大包。出渊腋下三寸。布胸胁。实则一身尽寒。虚则百节皆纵。此络若罗络之脉者。皆取之。
　　足太阴脾经。从足走胸中。长六尺五寸。左右共一丈三尺。凡四十二穴。
　　隐白二穴。大都二穴。太白二穴。公孙二穴。商丘二穴。三阴交二穴。漏谷二穴。地机二穴阴陵泉二空。血海二穴。箕门二穴。冲门二穴。府舍二穴。脐结二穴。大横二穴。腹哀二穴。食窦二穴。天溪二穴。胸乡二穴。周荣二穴。大包二穴。
　　
　　卷四　针灸门
　　手少阴心经
　　手少阴之脉。起于心中。出属心系。下膈。络小肠（小肠心之维。故下膈络小肠也）。其支者从心系。上挟咽。系目系。其直者。复从心系。却上肺。下出腋下。循 内后廉。行手太阴心主之后（太阴心主。行 之前。而少阴出其后也）。下肘内廉（肘内横文。少海所居）。循臂内后廉。抵掌后（灵道在掌后。同身寸之一寸五分）。锐骨之端（神门穴分也）。入掌内后廉（少府所居）。循小指之内出其端（少冲居此。小指内。则手少阴自此方入手太阳也）。是动则病（手少阴常少血多气。今气先病。是为是动也）。嗌干心痛。渴而欲饮。是谓臂厥。是主心所生病者（血受病于气。是气之所生。故云所生病也）。目黄胁痛。 臂内后廉痛。厥掌中热盛者寸口大。再倍于人迎。虚者寸口反小于人迎也（心者。君主。其实坚固。不受诸邪。
　　邪客之则死矣。其有病。乃在心之包络也。故治病者。治包络之经。无绝其经君焉。故灵枢经曰。少阴无愈外经受邪者。正谓此也）。
　　手少阴之别。名曰通里。去腕一寸。别而上行。循经入于心中。系舌本。属目系。其实则支膈。虚则不能言。取之掌后一寸。别走太阳也。
　　手太阴之筋。起于小指之内侧。结于锐骨。上结肘内廉。上入腕。交太阴。侠乳里。结于胸中。循贲下系于脐。其病内急。心承伏梁。下为肘纲。其病当所过者。支转筋痛。治在燔针劫刺以知为数。以痛为输。其成伏梁。唾血脓者。死不治。经筋之病。寒。则反折筋急。
　　热。则筋弛纵不收。阴痿不用。阳急则反折。阴急则俯不伸。淬刺者。刺寒急也。热则筋纵不收。无用燔针。名曰。季冬痹也。
　　心病者。胸中痛。胁支满。胁下痛膺背肩脾间痛。两臂内痛。虚则胸腹大。胁下与腰相引而痛。取其经少阴。太阳。舌下血者其变病。刺隙中出血。心热病者。先不乐。数日乃热。热争则卒心痛。烦闷。善呕。头痛面赤。无汗。壬癸甚。丙丁大汗。气逆则壬癸死。刺手少阴太阳。
　　手少阴心经。从腹走手。长三尺五寸。左右共七尺。凡一十八穴。
　　极泉二穴。青灵二穴。少海二穴。灵道二穴。通里二穴。阴 二穴。神门二穴。少府二穴。少冲二穴。
　　
　　卷四　针灸门
　　手太阳小肠经
