<!-- { "loadSidebar": true } -->
　　人患羸瘦。固瘵疾自有寒热等证。宜随证医治。若素来清 者。非有疾也。惟病后瘦甚久不复常。谓之形脱。与夫平昔充肥忽尔羸瘦。饮食减少者。或有他疾乘之。则难救疗。须辨之早而着艾可也。然仲景论六极。必曰。精极令人气少无力。渐渐内虚。身无润泽。翕翕羸瘦。眼无精光。且云。八味肾气差六极而差五劳。则是八味丸所当服肾俞等穴。尤所当灸也治腹中气胀。引脊痛。食多身羸瘦。名曰食晦。先取脾俞。后取季肋。穴脾俞。大肠俞治五脏六腑心腹满。腰背痛。饮食吐逆。寒热往来。小便不利。羸瘦少气。穴三焦俞。
　　灸随年壮。
　　治劳瘵。癸亥夜更六神皆聚之时。解去上体衣服。于腰下两旁微陷处。谓之腰眼。直身平立用笔点定。然后上床合面而卧。每灼小艾炷七壮。虫或吐出。或泻下即安。又法。膏肓肺俞穴。每穴各灸九壮。乃根据前虫醉日。各穴俞多灸为妙。后百日忌煎爆生冷热物毒食。仍戒房事。避风寒。减喜怒。安心静处。将息若一月后。犹觉未瘥于初穴上再灸。
　　治传尸伏连 。骨蒸 癖。鬼气恶寒。或如疟状。宜灸大椎上一穴。又灸大椎两旁近下少许。对椎节间各相去一寸五分二穴。又灸两胁下二穴。名章门。又灸当心脊骨上两旁。各相去一寸二穴。以上七穴。日别灸。皆取正午时灸。各七壮。满百壮渐瘥。至五百壮。病除。
　　治骨蒸 癖。灸两肩井二穴。若人面热带赤色者。灸之即瘥。取穴之法。坐以手三指。
　　从膊骨罅。向项筋上捺之中指下节是也。上廉二穴在膝外下三寸是。一云。三里下三寸是。下二穴。在上 下三寸是。当心脊骨上平立。以物柱地。当心点记。回量脊上点即是穴。以上七穴。灸之如前法。
　　治骨蒸 癖。令患者于板上平身正立。以杖柱板向上。度当脐点。杖记之。又回杖量脊中点之。又令患人合口别以物横口。两吻当中折之。以折处点灸。又两乳一大肋间二穴。总六穴灸之。并如前法。凡量。皆取病者男左女右。无名指中节屈之为寸。又法。取男左女右手中指以物从指本量至指端。仍将此度于趺跗上系鞋处。横纹当胫面上。量一度是穴。
　　治传尸 喜魇梦。穴商丘。二穴灸七壮。瘥乃止。厉兑二穴。灸一壮。大良。二间二穴。灸三壮。以上六穴。商丘疗多卧。厉兑疗嗜卧怠惰。章门疗贲豚气胀。
　　治二十种骨蒸。崔知悌曰。骨蒸病者。亦名传尸。亦谓 。亦称复连。亦曰无辜。丈精为根。女人以血为本。无问老少。多染此疾。凡取四花穴。以稻秆心量口缝如何阔。断其长多少。以如此长裁纸四方。当中剪小孔。别用长稻秆踏脚下。前取脚大指为止。后取脚曲横纹中为止。断了却环在结喉下垂向背后。看秆止处。即以前小孔纸。当中安分为四花。
　　盖灸纸四角也。又一医传一法。先横量口吻取长短。以所量草。向背上三椎骨下直量至草尽处。两头用笔点。再量中指长短为准。却将量中指草。横直量两头。用笔圈四角。其圈者是穴。不圈不是穴。可灸七七壮止。王氏云。三十日灸活十三人。前后瘥者数逾二百。非止单攻骨蒸。又别疗气风。或瘴或劳。或邪或癖。病状既广。灸活者不可具录。灸后。宜服治劳地黄丸良。
　　卫生宝鉴方云。昔按察副使奥屯周卿子。年二十三岁。至元戊寅三月间。病发热。肌肉消瘦四肢困倦。嗜卧盗汗。大便溏泄。肠鸣。不思饮食。舌不知味。懒于语言。时来时去。约半载余。请予治之。诊其脉浮数。按之无力。正应王叔和浮脉歌云。脏中积冷荣中热。欲得生精要补虚。先灸中脘乃胃之纪也。引清气上行肥腠理。又灸气海穴。乃生发元气。滋荣百脉。长养肌肉。又灸三里。乃胃之合穴。亦助胃气。散上热使下达于阴分。以甘寒之剂泻热火。佐以甘温。养其中气。又食粳米羊肉之类。固其胃气。戒以慎言语。节饮食。惩忿窒欲病气日减。数月气得平复。逮二年肥盛倍常。或者曰。世医治虚劳病。多用苦寒之剂。君用甘寒之药。羊肉治发热。人皆忌之。今食羊肉粳米之类。请详析之。予曰。内经有云。火位之主。其泻以甘。藏气法时论曰。心苦缓。急食酸以收之。甘以泻之。泻热补气。非甘寒不可。若以苦寒。以泻其土。使脾土愈虚。火邪愈盛。又云。形不足者。温之以气。精不足者。补之以味。劳者温之。损者益之。十剂云。补可以去弱。人参羊肉之属是也。先师亦云人参能补气虚。羊肉能补血虚。虚损之病。食羊肉之类。何不可之有哉。或者叹曰。洁古之学。有自来矣。
　　治五劳七伤。及山岚瘴气。背膊烦重。心痛注忤气羸。食不生肌肤。寒热邪气。颈项强面色黑黄。精神昏倦。积年淋沥。积癖鬼气。传尸骨蒸等疾。穴胃俞。二穴灸七壮止。或至一百壮。量病轻重加灸。又穴肾俞。二穴灸七七壮。病深者。日灸七壮。至百壮佳。又章门二穴可灸七壮。日灸渐至七七壮。同前法。又太冲二穴。灸五壮。渐加日灸如前法。
　　凡取膏肓二穴。令病患坐。曲背伸两臂着膝。令直手大指抵膝齐。以物抵肘勿令臂动。从膊骨上角摩捺至膊骨下头。其间当有四肋三间。灸中间。根据转膊骨之里。去膊骨容侧指许。摩膂肉之表肋间灸处捺之。自觉牵引胸肩中。灸两膊骨内各一处。五百壮。多至千壮。气下如水。若无停痰宿水。必有所下也。灸法无所不治。若病困。即令侧卧。挽臂令前取穴。或正坐伸臂。令人挽之使两臂骨相远。不尔。膊骨覆穴即难取也。其穴近五椎。相望求之。又肝俞二穴。在第六椎下两傍。各一寸五分。日灸七壮。病深者至百壮佳。又神堂穴。在第五椎下两傍各三寸陷中。正坐取穴。宜灸七壮。至七七壮。如前法。以上七名。总灸四穴。若不能遍灸。当取紧者灸之。其紧者。即膏肓。胃俞。章门。肾俞。太冲是也。若能根据次第灸之各满百壮尤妙。凡量穴法。不拘病患肥瘦长短。取病患男左女右。手中指度两横纹为寸。
　　是为同身寸也。凡灸皆取正午时佳。若早起空腹灸。即伤人气。又令人血虚。若至晚食后灸则病气难去。若治至卒病风气。即不在此例。
　　
　　卷十三　针灸门
　　梦遗失精
　　治虚劳尿精梦泄（资生经）。灸第七椎两旁。各三十壮。曲泉百壮。
　　治虚劳白浊泄精。穴脾俞。三焦俞。肾俞。章门各百壮。
　　治梦遗失精小便浊难。穴肾俞灸百壮。
　　治梦泄精。及治失精阴缩。穴中封。灸百壮。
　　治男子梦与女子交。泄精。穴三阴交。灸五十壮。
　　治阴痛。溺血精出 穴列缺。灸五十壮。
　　治失精。五脏虚竭。穴曲骨端。灸五十壮。
　　治失精。阴缩茎痛。穴大赫。灸三十壮。
　　治失精膝胫痛冷。穴曲泉。灸百壮。
　　治腰脊冷疼。溺浊。穴脾募。灸百壮。
　　治白浊漏精。灸大椎骨龟尾骨。并中间共三穴。以绳量大椎至龟尾骨。折中取中间穴。
　　治精不足。穴太冲 中封 地机治失精。及小便不利。穴中极 蠡沟 漏谷 承扶 至阴治失精。小便淋沥。穴志室治失精。 酸不能久立。足一寒一热 穴然谷治溺难。白浊。寒疝小腹肿。穴行间治溺血。便浊出精。穴肾俞治梦失精。穴膏肓俞治失精。穴至阴 曲泉 中极治下肿失精。穴志室治虚劳尿精泄精。穴阳陵泉 阴陵泉随年壮。或十椎或十九椎。旁三十壮。
　　治失精及耳聋。腰痛。食少。膝以下清冷。穴京门。灸五十壮。又十四椎百壮。
　　治失精。穴中极治失精泄精。穴三阴交。二七壮。梦断。神良（一云。各二十一壮。梦民百日。复灸五十壮一年无复有泄）。资生经云五脏论曰。心有三孔。藏精汁三合。则人之遗漏。其因于心乎心动则遗漏从之。而欲免此患。要养其心。使不动可也。其次则邪念或起。必须早抑之。
　　至游居士云。不愁念起。只恐觉迟是也。服药针灸。斯为下矣。然犹愈于不治也。
　　
　　卷十三　针灸门
　　消渴
　　治烦中渴（资生经）。穴商丘治消渴。身热面目黄。穴意舍治消渴嗜饮。穴然谷治饮渴。穴隐白治苦渴食不下。穴劳宫治寒热渴。穴曲池治嗌干善渴。穴太冲 行间治小便黄。舌干消渴。穴兑端治肾虚消渴。汗不出。腰脊不得俯仰。腹胀胁痛。穴中膂俞。意舍。
　　治舌纵。烦满消渴。穴然谷治消渴。饮水无度。穴水沟治消渴。穴阳纲治消渴嗜饮。穴承浆 意舍 关冲 然谷治消渴饮病。兼身体疼痛。穴隐白治消渴。咽喉干。灸胃脘下俞三穴。各百壮。穴在背第八椎下。横三寸间灸之。又灸胸堂五十壮。足太阳五十壮。
　　治消渴口干。不可忍者。灸小肠俞百壮。
　　治消渴咳逆。灸手厥阴。随年壮。
　　治消渴。口干烦闷。灸足厥阴百壮又灸阳池十壮。
　　治消渴。小便数。灸两手小指头。及两足小指头。并灸项椎佳。又灸当脊梁中央解间一处。
　　与腰眼上两处。凡三处。又灸背上脾俞下四寸。当夹脊梁灸之两处。皆随年壮。又灸肾俞三处。又灸腰目在肾俞下三寸。亦夹脊骨两傍各一寸半左右。以指按取关元一处。又两傍各二寸二处。阴市二处。在膝上当伏兔上行三寸。临膝取之。或三二列灸相去一寸。名曰肾系者（黄帝内经云。伏兔下一寸）。曲泉。阴谷。阴陵泉。复溜。此诸穴断小便最佳。不损阳气。
　　亦云治遗溺也。太溪。中封。然谷。太白。大都。跗阳。行间。大敦。隐白。涌泉。凡此诸穴。各一百壮。腹背两脚。凡四十七处。其肾俞。腰目。关元。水道。此可灸三十壮。五日一报之。各得一百五十壮佳。涌泉一处。可灸十壮。大敦隐白行间此处可灸三壮。余者悉七壮。皆五日一报之。满三灸止。若灸诸阴而不愈。宜灸诸阳。在脚表。并灸肺俞募。按流注孔穴壮数。如灸阴家法。
　　治男子妇人血结胸。面赤大燥。口干消渴。胸中疼痛不可忍者。刺足厥阴经之期门二穴王氏云。凡消渴经百日以上。不得灸刺。灸刺则于疮上漏脓不歇。遂致痈疽羸瘦而死。
　　亦忌误针。若误针。则所饮之水。皆于疮中变成脓水而出。若水出不止者。必死。慎之慎之。初得患者。可如方刺之。
　　诸气类
　　卷十三　针灸门
　　咳逆上气
