<!-- { "loadSidebar": true } -->
　　正风者，其中人也浅，合而自去，其气来柔弱，不能胜真气，故自去。虚邪之中人也。洒淅动形，起毫毛而发腠理。其入深，内搏于骨，则为骨痹。搏于筋，则为筋挛。搏于脉中，则为血闭不通，则为痈。搏于肉，与卫气相搏。阳胜者，则为热；阴胜者，则为寒。寒则真气去，去则虚，虚则寒。搏于皮肤之间，其气外发，腠理开，毫毛摇，气往来行，则为痒。留而不去，则为痹。卫气不行，则为不仁。（余义详本经）

　　《通评虚实论》曰：邪气盛则实，精气夺则虚。帝曰：虚实如何？岐伯曰：气虚者，肺虚也。气逆者，足寒也。非其时则生，当其时则死。余藏皆如此。

　　《评热病论》曰：邪之所凑，其气必虚。

　　《小针解》曰：夫气之在脉也，邪气在上者，言邪气之中人也高，故邪气在上也。浊气在中者，言水谷皆入于胃，其精气上注于肺，浊溜于肠胃。言寒温不适，饮食不节，而病生肠胃，故曰浊气在中也。清湿在下者，言清湿地气之中人也，必从足始。故曰清气在下也。

　　《阴阳应象大论》曰：天之邪气，感则害人五脏；水谷之寒热，感则害于六腑；地之湿气，感则害皮肉筋脉。

　　卷之三十六天集·杂证谟　诸气

　　经义

　　《寿夭刚柔篇》曰：风寒伤形，忧恐忿怒伤气。气伤脏，乃病藏；寒伤形，乃应形；风寒伤筋，筋脉乃应，此形气外内之相应也。

　　《脉要精微论》曰：阳气有余，为身热无汗。阴气有余，为多汗身寒。阴阳有余，则无汗而寒。言而微，终日乃复言者，此夺气也。

　　《刺志论》曰：气实形实，气虚形虚，此其常也。反此者，病。谷盛气盛，谷虚气虚，此其常也。反此者，病。脉实血实，脉虚血虚，此其常也。反此者，病。气虚身热，此谓反也。谷入多而气少，此谓反也。谷不入而气多，此谓反也。脉盛血少，此谓反也。脉少血多，此谓反也。气盛身寒，得之伤寒。气虚身热，得之伤暑。谷入多而气少者，得之有所脱血，湿居下也。谷入少而气多者，邪在胃及与肺也。脉小血多者，饮中热也。脉大血少者，脉有风气，水浆不入，此之谓也。夫实者，气入也。虚者，气出也。气实者，热也。气虚者，寒也。

　　《宣明五气篇》曰：五气所病：心为噫，肺为咳，肝为语，脾为吞，肾为欠为嚏，胃为气逆、为哕、为恐，大肠小肠为泄，膀胱不利为癃，不约为遗溺，胆为怒，是谓五病。五积所并：精气并于心则喜，并于肺则悲，并于肝则忧，并于脾则畏，并于肾则恐，是谓五并。

　　虚而相并者也。五劳所伤：久视伤血，久卧伤气，久坐伤肉，久立伤骨，久行伤筋，是为五劳所伤。

　　《举痛论》帝曰：余知百病生于气也。怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结，九气不同，何病之生？岐伯曰：怒则气逆，甚则呕血及飧泄，故气上矣。喜则气和志达，营卫通利，故气缓矣。悲则心系急，肺布叶举，而上焦不通，营卫不散，热气在中，故气消矣。恐则气却，却则上焦闭，闭则气还，还则下焦胀，故气不行矣。寒则腠理闭，气不行，故气收矣。炅则腠理开，营卫通，汗大泄，故气泄矣。惊则心无所倚，神无所归，虑无所定，故气乱矣。劳则喘息汗出，外内皆越，故气耗矣。思则心有所存，神有所归，正气留而不行，故气结矣。

　　《举痛论》曰：寒气客于脉外则脉寒，脉寒则缩蜷，缩蜷则脉绌急，绌急则外引小络，故卒然而痛。得炅则痛立止，因重中于寒，则痛久矣。（诸寒气等义详心腹痛门）

　　《本神篇》曰：肝气虚则恐，实则怒。脾气虚则四肢不用，五脏不安，实则腹胀泾溲不利。心气虚则悲，实则笑不休。肺气虚则鼻塞不利少气，实则喘喝胸盈仰息。肾气虚则厥，实则胀，五脏不安。必审五脏之病形，以知其气之虚实，谨而调之也。忧愁者，气闭塞而不行。

　　《口问篇》曰：上气不足，脑为之不满。（详虚损门）

　　《生气通天论》曰：因于气，为肿，四维相代，阳气乃竭。俞气化薄，传为善畏，及为惊骇。

　　《厥论》曰：阳气衰于下，则为寒厥；阴气衰于下，则为热厥。（详厥逆门）

　　《逆调论》帝曰：人身非常温也，非常热也，为之热而烦满者，何也？（详寒热门）

　　《痹论》曰：风寒湿三气杂至，合而为痹也。（详风痹门）

　　《痿论》帝曰：五脏使人痿何也？岐伯曰：肺热叶焦，则皮毛虚弱急薄者，则生痿也。心气热，则下脉厥而上，上则下脉虚，虚则生脉痿，枢折挈，胫纵不任地也。（详痿证门）

　　《百病始生篇》帝曰：积之始生，至其已成奈何？岐伯曰：积之始生，得寒乃生，厥乃成积也。（详积聚门）

　　《评热病论》曰：诸有水气者，微肿先见于目下也。月事不来者，胞脉闭也。胞脉者，属心而络于胞中。今气上迫肺，心气不得下通，故月事不来也。

　　《至真要大论》曰：诸气郁，皆属于肺。

　　《病能论》曰：有病怒狂者，生于阳也。阳气者，因暴折而难决，故善怒也。（详癫狂门）

　　《阴阳别论》曰：一阳发病，少气善咳善泄，其传为心掣，其传为隔。

　　卷之三十六天集·杂证谟　诸气

　　经义

　　《五常政大论》曰：必先岁气，无伐天和，无盛盛，无虚虚，而遗人夭殃；无致邪，无失正，绝人长命。

　　《上古天真论》曰：夫上古圣人之教下也，皆谓之虚邪贼风，避之有时，恬虚无，真气从之，病安从来。上古有真人者，提挈天地，把握阴阳，呼吸精气，独立守神，肌肉若一。

　　《玉机真藏论》曰：凡治病，察其形气色泽，脉之盛衰，病之新故，乃治之。无后其时。形气相得，谓之可治；色泽以浮，谓之易已；脉从四时，谓之可治；脉弱以滑，是有胃气，命曰易治，取之以时。形气相失，谓之难治；色夭不泽，谓之难已；脉实以坚，谓之益甚；脉逆四时，为不可治。必察四难，而明告之。

　　《疏五过论》曰：凡欲诊病者，必问饮食居处，暴乐暴苦，始乐后苦，皆伤精气，精气竭绝，形体毁沮）治病之道，气内为宝，循求其理，求之不得，过在表里。

　　《六元正纪大论》曰：司气以热，用热无犯。司气以寒，用寒无犯。司气以凉，用凉无犯。司气以温，用温无犯。间气同其主无犯。异其主则小犯之，是谓四畏。必谨察之。故曰：无失天信，无逆气宜，无翼其胜，无赞其复，是谓至治。

　　《至真要大论》帝曰：服寒而反热，服热而反寒。其故何也？岐伯曰：治其王气，是以反也。帝曰：不治王气而然者，何也？曰：不治五味属也。夫五味入胃，各归所喜攻。酸先入肝，苦先入心，甘先入脾，辛先入肺，咸先入肾。久而增气，物化之常也；气增而久，夭之由也。审察病机，无失气宜，此之谓也。补上治上制以缓，补下治下制以急。急则气味浓，缓则气味薄。适其至所，此之谓也。

　　《根结篇》曰：形气不足，病气有余，是邪胜也，急泻之。形气有余，病气不足，急补之。形气不足，病气不足，此阴阳气俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有余，病气有余，此阴阳俱有余也，急泻其邪，调其虚实。故曰有余者泻之，不足者补之，此之谓也。

　　《刺法论》帝曰：五疫之至，皆相染易，如何可得不相移易者？岐伯曰：不相染者，正气存内，邪不可干，避其毒瓦斯，天牝从来，复得其往，气出于脑，即不邪干。（以上俱经旨）

　　卷之三十六天集·杂证谟　诸气

　　经义

　　夫人之有生，无非受天地之气化耳。及其成形，虽有五行五志，五脏六腑之辨，而总惟血气为之用。然血无气不行。血非气不化，故经曰：血者，神气也。然则血之与气，诚异名而同类，而实惟气为之主。是以天地间阴阳变迁，运数治乱，凡神神奇奇，作于杳冥莫测之乡者，无非气化之所为。使能知此而气得其正，则何用弗臧。一有违和，而气失其正，则何往弗否？故帝曰：百病生于气也。又近见应震王氏曰：行医不识气，治病从何据？堪笑道中人，未到知音处。旨哉斯言！是实治身治病第一大纲，而后学鲜有知者。且轩岐言气，既已靡遗，奈何久未发明，终将冥讳。故余摭其精微，类述一十五条，详列如前。俾后学得明造化之大源，则因理触机，而拯济无穷，斯见轩岐赞育之恩，与地同矣。时崇祯丙子，后学介宾谨识。

　　卷之三十六天集·杂证谟　诸气

　　经义

　　夫百病皆生于气，正以气之为用，无所不至，一有不调，则无所不病。故其在外则有六气之侵，在内则有九气之乱。而凡病之为虚为实，为热为寒，至其变态，莫可名状。欲求其本，则止一气字足以尽之。盖气有不调之处，即病本所在之处也。是为明哲不凡者，乃能独见其处。撮而调之，调得其妙，则犹之解结也，犹之雪污也。污去结解，而活人于举指之间，诚非难也。然而人多难能者，在不知气之理，并不知调之法。即自河间相传以来，咸谓木香槟榔可以调气，陋亦甚矣。夫所谓调者，调其不调之谓也。凡气有不正，皆赖调和。如邪气在表，散即调也；邪气在里，行即调也；实邪壅滞，泻即调也；虚羸困惫，补即调也。由是类推，则凡寒之、热之，温之、清之，升之、降之，抑之、举之，发之、达之，劫之、夺之，坚之，削之，泄之、利之，润之、燥之，收之、涩之，缓之、峻之，和之、安之。正者，正之。假者，反之。必清必静，各安其气，则无病不除。是皆调气之大法也。

　　此外有如按摩导引、针灸熨洗，可以调经络之气。又如喜能胜忧，悲能胜怒，怒能胜思，思能胜恐，恐能胜喜，可以调情志之气。又如五谷、五果、五菜、五畜可以调化育之气。

