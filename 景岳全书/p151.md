<!-- { "loadSidebar": true } -->
　　一、养正之法，当察阴阳上下，病之久新，及邪正强弱之势。其有停瘀虽甚而元气困弱者，不可攻。病久而弱，积难摇动者，不可攻。凡此之类，皆当专固根本，以俟其渐磨渐愈，乃为良策。如郁结伤脾者，宜用归脾汤、逍遥饮、寿脾煎。脾胃虚寒者，宜温胃饮、养中煎、六君子汤。肝肾虚寒者，宜大营煎、暖肝煎、理阴煎，或《良方》交加散亦可。脾肾虚寒，大便泄泻或不实者，宜胃关煎、理阴煎。病久脾肾气滞而小腹痛胀者，宜八味地黄丸。

　　肝火不清，血热而滞者，宜加味逍遥散。以上诸证，凡虚中带滞者，不妨于前药中各加行气导滞之品，此在用者之圆活也。

　　一、妇人久宿痞，脾肾必亏，邪正相搏，牢固不动，气联子脏则不孕，气联冲任则月水不通。内治之法宜如前，外以阿魏膏贴之，仍用熨痞方，或用琥珀膏亦可。然必须切慎七情及六淫、饮食起居，而不时随证调理，庶乎可愈。

　　卷之三十九人集·妇人规（下）　瘕类

　　食（七四）

　　凡饮食留聚而为痞者，或以生冷，或以风寒，或以忿怒气逆，或以劳倦饥馁，而饮食叠进不用消化，则积而成矣。然胃气强者必不致留聚饮食，而饮食之不能化者，必由脾肾气弱而然。所以治此者，宜酌虚实而为攻补，庶乎得效也。诸治法详积聚门，宜参而用之。

　　立斋曰：前证若形气虚弱，须先调补脾胃为主，而佐以消导。若形气充实，当先疏导为主，而佐以补脾胃。若气壅血滞而不行者，宜用乌药散，散而行之。若脾气虚而血不行者，宜用四君、芎、归，补而行之。若脾气郁而血不行者，宜用归脾汤，解而行之。若肝肾血燥而不行者，宜用加味逍遥散，清而行之。大抵食积痞块之证，皆以邪气盛则实，真气夺则虚，但当养正辟邪，而积自除矣。虽曰坚者削之，客者除之，若胃气未虚，或可少用。若病久虚乏者，不宜轻用。

　　卷之三十九人集·妇人规（下）　瘕类

　　气瘕（七五）

　　瘕者，假也。所谓假者，谓其形虽若，而原无根窠，非若痞之坚顽有形者也。盖有形者，或因血积，或因食积，积有定形，所不可移易者也。无形者，病在气分，气逆则甚，气散则缓，聚散无根者也。惟其无根，故能大能小，或左或右。或近胁肋而如臂如指，则谓之癖；或下脐腹而为胀为急，则谓之疝瘕。《难经》曰：病有积聚，何以别之？然，积者阴气也，阴沉而伏。聚者阳气也，阳浮而动。故积者五脏之所生，聚者六腑之所成也。然则由于积，积在阴分而有渊薮，故攻之非易；瘕由于聚，聚在阳分而犹乌合。

　　故散之非难，此瘕之辨有如此。惟散之之法，最有因通因塞之妙用，而人多莫之知也。

　　一、凡病在气分，而无停蓄形积者，皆不可下。盖凡用下者，可除有形，而不可以除无形。若气因形滞者，去其积则气亦顺，自无不可。若全在无形气分，即下亦不去，而适足以败正气也，宜切识之。

　　一、散气之法，止在行气，盖气行则散也。但行气之法，大有权宜。如气实则壅滞，宜破而行之；气闭则留蓄，宜利而行之；气热则干涸，宜寒而行之；气寒则凝结，宜温而行之。此散气治瘕之大法也。然瘕聚之证，使果气强力健，则流行不息，又何瘕聚之有？惟正气不行，而后邪气得聚。经曰：邪之所凑，其气必虚。故凡为此病，必气虚者多，虚不知补，则正气不行，正气不行，则邪气不散，安望其有瘳乎？但实者有据，故显而易见，虚每似实，故隐而难知，此所以当辨其真也。

　　一、破气行气之剂，凡气实气壅之甚而为胀为痛者，宜排气饮、木香顺气散、木香调气散、四磨汤、诸七气汤之类主之。若血中之气滞而为瘀为痛者，宜失笑散、通瘀煎、调经饮，甚者《良方》奇命丹。疝瘕气聚者，荔香散，甚者天台乌药散。气结膀胱，小水不利者，小厘清饮、四苓散、五苓散。气结大肠，干秘不行者，搜风顺气丸、麻仁丸。水亏血虚而秘滞者，济川煎；肝气逆而为聚者，解肝煎，兼火者，化肝煎。气聚兼热，火郁不行者，抽薪饮、大厘清饮。寒滞不行，气结胀聚者，抑扶煎、和胃饮、丁香茯苓汤。三焦壅滞，气道不清而中满肿胀者，廓清饮。痰饮水气停蓄胸胁，而为吞酸呕逆者，苓术二陈煎、六安煎、和胃饮、括痰丸之类主之。以上诸法，惟气实瘕聚者宜之，凡元气不足者，皆不可用。

　　一、补气以行气之剂，如圣愈汤、参归汤、七福饮，皆能调心气之虚滞。五味异功散、参术汤，能理心脾之气虚不行。独参汤、参附汤，能助肺以行五脏之治节。若脾胃气虚而滞者，惟六君子汤、归脾汤为宜。脾胃虚寒而滞者，必温胃饮、理中汤、五君子煎最佳。若虚在脾肾阴分，气有不行而或为痰饮，或为胀满，或为呕吐腹痛等证，非理阴煎不可。若虚在血中之气而为滞为痛，微则四物汤，甚则五物煎、决津煎、大营煎方可。若肝肾寒滞，小腹气逆而痛者，必暖肝煎以温之。若脾肾气虚，门户不要而为滞为痛者，必胃关煎以固之。若元气下陷，滞而不升者，宜补中益气汤、举元煎以举之。若元气大虚，气化不行而滞者，必五福饮、十全大补汤、大补丸煎，或六味回阳饮以培补之。以上皆补气行气之法也。亦不过为之筌蹄云耳。而此中之用，诚有未可以言悉者。然常人之情，犹为气之滞者，惟破之散之为宜；而反云补之，必不然也。不知客之强者，以主之弱；邪之胜者，惟正之虚。凡今人之病虚者最多，而用补者最少，治与病违，而欲以药济人，盖亦罕矣。即余以多虚少实，谆谆为言，而人亦未信，姑以人事喻之，其或可晓然乎。夫人之虚实，亦犹人之贫富。气实者若富翁，气虚者若贫士，今人于千百中，而富者其几？舍富之外，尽贫人矣。其多其少，即此类也。又有华其貌而罄其室者，人多难测，亦此类也。但贫人之情，可益不可损，增一分犹然未足，削一分其窘何堪？使以潜消暗剥之术，而加之贫寒窘乏之士，阴移人祚而人不之觉，亦甚堪怜矣。此道以仁为术，其可不以此为心乎？嗟乎！人生以气为主，得气则生，失气则死。夫知者知人之命，不知者知人之病。若强不知以为知，而徒资便给，以人命为尝试者，则其概可知矣。

　　卷之三十九人集·妇人规（下）　瘕类

　　瘕类论列总方（七六）

　　四君子汤（补一）五君子煎（新热六）六君子汤（补五）四物汤（补八）五物煎（新因三）五味异功散（补四）五福饮（新补六）七福饮（新补七）十全大补汤（补二十）圣愈汤（补九十）大补丸煎（新补一）补中益气汤（补三十）参术汤（补四十）参归汤（补三八）

　　六味回阳饮（新热二）参附汤（补三七）独参汤（补三五）六味地黄丸（补百二十）举丸煎（新补十七）大营煎（新补十四）八味地黄丸（补一二一）寿脾煎（新热十六）逍遥饮（新因一）加味逍遥散（补九三）归脾汤（补三二）养中煎（新热四）苓术二陈煎（新和四）

　　温胃饮（新热五）胃关煎（新热九）丁香茯苓汤（热六三）理中汤（热一）理阴煎（新热三）天台乌药散（和三二九）暖肝煎（新热十五）和胃饮（新和五）木香调气散（和四四）

　　解肝煎（新和十一）化肝煎（新寒十）木香顺气散（和四三）排气饮（新和六）抑扶煎（新热十一）搜风顺气丸（和三四三）乌药散（和七四）六安煎（新和二）桃仁承气汤（攻四）四磨汤（和五二）廓清饮（新和十三）大厘清饮（新和五）抽薪饮（新寒三）济川煎（新补二一）小厘清饮（新和十）七气汤（和四七）调经饮（新因四）《良方》交加散（妇百）

　　决津煎（新因二）通瘀煎（新因五）加减四物汤（妇百十二）失笑散（妇百四）五苓散（和一八二）玄胡当归散（妇九八）三棱丸（攻三七、六十）荔香散（新因二八）四苓散（和一八七）夺命丹（妇六五）括痰丸（新和十九）穿山甲散（攻四十）桃仁煎（攻三九）赤金豆（新攻二）麻仁丸（攻九二）万病丸（妇一四三）熨痞方（攻八八）琥珀膏（外三一七）阿魏膏（外三一二）

　　卷之三十九人集·妇人规（下）　前阴类

　　阴挺（七七）

　　妇人阴中突出如菌如芝，或挺出数寸，谓之阴挺。此或因胞络伤损，或因分娩过劳，或因郁热下坠，或因气虚下脱，大都此证当以升补元气、固涩真阴为主。如阴虚滑脱者，宜固阴煎、秘元煎。气虚陷下者，补中益气汤、十全大补汤。因分娩过劳气陷者，寿脾煎、归脾汤。郁热下坠者，龙胆泻肝汤、加味逍遥散。

　　水杨汤治妇人阴中生物痒痛，牵引腰腹，多由房事太过，或因淫欲不遂，或因非理所为，以致阴户有伤，名曰阴挺。

　　金毛狗脊五倍子枯矾鱼腥草水杨根黄连（各一两）

　　上为末。分四剂，用有嘴瓦罐煎汤，外预以竹筒去节，接罐嘴，引热气熏入阴中，或透挺上。俟汤温，仍用洗沃之。仍服治挺诸药。

　　卷之三十九人集·妇人规（下）　前阴类

　　阴肿（七八）

　　妇人阴肿，大都即阴挺之类。然挺者多虚，肿者多热。如气陷而热者，升而清之，宜清化饮，如柴胡、防风之属。气闭而热者，利而清之，宜大厘清饮、徒薪饮。肝肾阴虚而热者，加味逍遥散。气虚气陷而肿者，补中益气汤。因产伤阴户而肿者，不必治肿，但调气血，气血和而肿自退。或由损伤气滞，无关元气而肿者，但以百草汤熏洗之为妙。

　　一方：治阴中肿痛。用枳壳半斤，切，炒，乘热以帛裹熨之，以消其外；仍用少许乘热裹纳阴中，冷即易之，不三次愈。

　　一方：用小麦、朴硝、白矾、五倍子、葱白煎汤浸洗。

　　甘菊汤治阴户肿。用甘菊苗叶不拘多少，捣烂，以百沸汤淋汁熏浸洗之。

　　卷之三十九人集·妇人规（下）　前阴类

　　阴疮（七九）

　　妇人阴中生疮，多由湿热下注，或七情郁火，或纵情敷药，中于热毒。其外证则或有阴中挺出如蛇头者，谓之阴挺；如菌者，谓之阴菌；或如鸡冠，或生虫湿痒，或内溃肿烂疼痛，常流毒水。其内证则或为体倦内热，经候不调，或为饮食不甘，晡热发热，或为小腹痞胀，腰胁不利，或为小水淋沥，赤白带下。凡治此之法，若肿痛内外俱溃者，宜芍药蒺藜煎为最佳，或四物汤加栀子、丹皮、胆草、荆芥，或用加味逍遥散。若湿痒者，宜芍药蒺藜煎，或归脾汤加柴、栀、丹皮。淋涩者，宜龙胆泻肝汤加白术、丹皮。淋涩而火盛痛胀者，宜大厘清饮，或抽薪饮。肿而坠毒者，补中益气汤加山栀、丹皮。可洗者用百草煎。可敷者宜螵蛸散、完疮散。

