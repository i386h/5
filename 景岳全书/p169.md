<!-- { "loadSidebar": true } -->
　　一、痘疮收靥太迟，或当靥不靥者，证有数种，当详辨治之。大部当靥不靥之证，惟脾胃弱，中气虚者居多。盖中气虚则不能营养肌肉，使之成实，亦或致溃烂也。但察其别无他证而形色气血俱虚者，宜内用十全大补汤，外用败草散衬之。若当靥不靥，微热脉大而别无他证者，此阴分之不足也，宜四物汤倍加芍药、何首乌。若血虚热毒未清者，宜四物汤加牛蒡子、木通、山楂。若因食少脾胃气虚而不收者，宜六气煎、或六物煎加减主之。若频见泄泻，脾胃弱，肌肉虚，成腹胀烦渴而不收者，宜陈氏十二味异功散，或木香散，外用败草散敷之。若当靥不靥之际，忽见头面温，足指冷，身不热，或泄泻腹胀，气促烦渴，急与陈氏十二味异功散，或九味异功煎，迟则不救。凡痘疮将靥之时，而见泄泻烦渴，腹胀切牙等证，多有难救。若与蜜水生冷等物，必烦躁转加而死。有因饮水过多，或触于湿气，以致脾胃肌肉湿淫，不收难靥者，宜五苓散，或四苓散加山楂利之。有因热毒未退，肤腠郁蒸，阴不能敛而当靥不靥者，若不速解，则毒必内攻，为害不浅，宜犀角散加芍药、牛蒡子。有内外俱热，阳毒散漫，以致大便秘结，阴气不行而当靥不靥者，宜内用四顺清凉饮，或三黄丸以通其便，外用败草散、猪胆导法。有天寒失于盖覆，疮受寒凝而不收者，宜服五积散，外用乳香，或芸香于被内熏之。有天热过暖，痘被热蒸不收者，宜内服人参白虎汤，或五苓散、四苓散以利湿热，外用天水散扑之。有为邪秽阴寒所触，致伤元气而不靥者，宜保元汤，或十二味异功散，外以辟邪丹熏之，猪髓膏涂之即愈。

　　一、痘疮内热，毒邪未尽化而干靥太疾者，后必为目疾，成为痈毒，及诸怪证，宜凉血养营煎少清其火：若大便过于干结者，宜微利之以解其毒，当归丸主之。

　　一、痘疮有脓结靥则为善，无脓结靥则为凶，此治之不可缓也。若痘已脓成，不能结靥，而反致溃烂，或和皮脱去者，此名倒靥，乃毒瓦斯入内也，急须大补中气以托其里，宜六气煎倍加芍药，及紫草、防风、白芷主之；若兼湿热者，宜六气煎加芍药合四苓散主之。如头面疮破，服补药后，但得复肿复灌，或遍身无疮处，又出一层，谓之补空，虽过期延日而饮食不减，不为大害。若服药后不起不补，此毒已入深，最凶候也。

　　一、痘疮无论已溃未溃，于十二日之后，但得结靥，便为佳兆。若痂皮不结，则必成倒靥。其有回之未尽，或遍身俱靥而但有数颗不靥者，终致作痒抓破，亦难必其生也，速宜治之。

　　一、靥时色白如梅花片者，此为假回，十二日后当死，此不治之证也。如不泄泻，可速用六气煎，或六物煎，合二仙散大进救之。

　　一、痘疮成脓不靥，以致溃烂，脓汁淋漓，粘着疼痛，不可着席者，用败草散，或荞麦散，以绢袋盛扑之，更多布席上衬卧尤佳，或用秘传茶叶方亦佳。若欲面上不成瘢者，用救苦灭瘢散，以密水调敷之。

　　一、痘疮溃烂先伤于面者，凶兆也。如饮食无阻，二便如常，更无他证者，宜内用十全大补汤。

　　如毒盛内热者，宜以解毒防风汤加当归、蝉蜕，相间服之，外以救苦灭瘢散敷之。

　　一、痘疮于未灌之先，或会伤犯破烂成疮，及诸痘收靥，此独不靥，脓汁不干，更多痛楚，若不急治，渐成疳蚀，损伤筋骨，以致横夭，宜服十全大补汤，外敷救苦灭瘢散，或白龙散。

　　一、痘疮抓破去皮而犹有血水者，急用六气煎，或六物煎主之，外以白龙散敷之。

　　一、痘有臭气。凡当收靥之时，臭而带腥者，此痘疮成熟之气，邪气自内而出也，为吉。若臭如烂肉浊恶不可近者，此虽似结痂，未可为真，急须清热滋血，宜凉血养营煎，或解毒防风汤。若于养浆之时便见臭者，此毒火熏蒸之气，积于中而见于外也，大凶，速宜清热以解其毒。若痘疮溃烂不靥而臭不可闻者，名为烂痘，间亦有收靥无事者。只要胃气不衰，饮食如故，不作烦躁，则为可治，宜用八珍汤，或四味消毒饮，外用败草散敷之。

　　一、痘疮靥后而有生疮溃烂成坑者，须用托里消毒散，或解毒内托散主之。如气血俱虚而不敛者，必用十全大补汤。如遍身疮多溃烂，深而无气血者必死。

　　卷之四十四烈集·痘疹诠　痘疮（中）

　　靥后落痂治款（二十九）

　　痘疮结痂自当根据期脱落，其有应落下落，及延绵日久者，此亦不可不察而治之，以防他变也。

　　一、结痂至半月、一月，粘肉不落或发痒者，此必表散太过，伤其津液，以致腠理虚涩，无力脱卸故也，宜用人参固肌汤，或以真酥油、麻油润之。如久而不脱，宜六物煎加黄、肉桂、蝉蜕主之。切不可勉强剥去，恐伤皮肤，一时难愈。

　　一、遍身结痂虽完，若余热未退，蕴蓄肌表，或身热，或烦渴而痂不落者，宜凉血养营煎，或解毒防风汤，酌宜用之。如热甚者，宜大连翘饮加地骨皮主之。外宜用滑石为末，以蜂蜜调匀，鸡翎扫润痂上即落。

　　一、痘瘢突起作痒不止者，此热毒未尽也，宜解毒防风汤主之。

　　一、痘瘢发痒，剥去痂皮，或血出，或后成脓如疮疥者，此血热气虚也，宜四君子汤，或四物汤加红花、紫草、牛蒡子治之。

　　一、收靥迟而痂不落，昏昏欲睡，此邪气已退，正气未复，脾胃虚弱也，宜五福饮，或调元汤，缓缓调治之。若余火未清者，宜酸枣仁汤。

　　一、痘痂既落，中气暴虚，多有不能食者，宜五味异功散，或养中煎以调之。

　　一、收靥落痂之后，若余热不退，谵语昏沉者，用辰砂六一散，以小柴胡汤调服之。若大便秘胀者，宜当归丸利之。热甚者，用大连翘饮最妙。

　　一、原痘不灌脓，干如豆壳，虽痂落而疤白，或有余热不退者，虽过一日亦要死，宜速用八珍、十全之类调补之。或毒盛者，仍须先用消毒饮。

　　一、痘痂既落之后，血气未复，极当调护，切不宜澡浴及食饮生冷，伤饥过饱，损伤脏气，致生他病，为终生之患也。慎之，慎之！

　　卷之四十四烈集·痘疹诠　痘疮（中）

　　痘后余毒发热（三十）

　　疮痘无论疏密，只要毒出得尽而无留伏，其发以渐而透，其收以期而净，岂尚有余毒哉！若出不能尽，发不能透，收不能齐，其人自有余热，或渴而腹痛吐泻，或小便赤涩，大便秘结，精神昏惯，四体倦怠，饮食减少，坐卧不安，是皆余毒未净之证。凡出之净者，作三四次出，大小不一，至成浆收靥之时，于疮空中犹有补出者，此皆出之尽也。若只始出一层，后无补空之痘，此必尚有伏也，又发之透者，必于手足候之，盖手足部远，气不易达，若能充拓饱满，浆气颇足，可谓发之透也。若只平不能成脓，此毒虽出而未能旁达四肢，必有留而伏者。又收之齐者，自面而下，痂皮洁净，中无溃烂可谓之齐。若收之太早，或不成痂，此必有内陷之毒也。凡若此者，皆有余毒，须察部位经络、寒热虚实，或补或利，或解或散，以平为期。若治之不应不已者，此坏证也，不必妄行攻击。

　　一、尽后发热不减者，此有虚实二证，如能食而烦渴，小便赤，大便秘者，实也。宜四顺清凉饮、三黄丸之类主之。若痘后余毒未净，有诸热证者，惟大连翘饮为最佳。如大便不秘，小便不赤，坐卧振摇，饮食少进者虚也，宜调元汤，或五福饮加芍药之类主之。

　　《心鉴》云：痘后余热者，虚热也。虚热多发于午后，脸赤唇红，或妄言谵语，切不可作实热治，当用调元汤，或保元汤加黄连，热甚者，宜大连翘饮。若妄用攻下，使胃气一虚，则变生他患，致成坏证，不可治矣。

　　徐氏曰：痘后余热不除者，当量其轻重而治之，大热则利小便，小热则宜解毒。盖利其小水，使心火有所导引，虽不用凉药，而余热自无容留矣。小热宜解毒者，盖小热不解，恐大热渐至矣。

　　利水者，宜导赤散；解毒者，宜犀角地黄汤。若但身表发热而别无他证者，止宜柴胡麦门冬散。

　　卷之四十四烈集·痘疹诠　痘疮（中）

　　禁忌（三十一）

　　一、痘疮起发之初，全要避风寒，远人物，节饮食，守禁忌。若到养浆之时，尤宜谨慎，如天气大热则去衣被，当令清凉但谨门窗帷帐，勿使邪气透入；如天寒则宜浓添盖护，房中勿绝灯火；如或作痒，须为抚摩，勿使搔破，以致难灌，最当慎也。

　　一、痘疮房中，凡诸臭秽腥香之气，及僧道师巫之人，或骂詈呼怒，震惊歌乐，扫地，对面搔痒，对面梳头之类，皆不可不避。

　　一、房中欲辟臭秽，惟烧避邪丹，或红干枣，或黄熟香皆佳。若苍术之气则太峻也。

　　一、饮食最宜调和，无使太过不及。或好食何物有不宜者，但少与之。以顺其意，苦禁固太严，使之忿怒，恐反助火邪，但不可纵耳。至若助火生风，及葱蒜泄气等物，皆所当慎。

　　一、痘疮前后，大忌猪肉、鱼酒之类，恐惹终身痰咳。

　　一、痘疮平复之后，勿与鸡鸭蛋，食之则伤神。

　　一、痘疹退后，须避风寒，戒水湿，如犯其邪，则终身咳嗽，患疮无有休日。

　　东垣曰：痘疮宜避一切秽恶气及外人入房。远行劳汗气，腋下狐臭气，房中淫液气，麝香臊膻气，妇人经候诸血腥臭气，硫黄蚊烟气，厕缸便桶气，误烧头发气，吹灭灯烛气，鸡毛鱼骨气，葱蒜韭薤气，以上皆不可犯。须要时常烧乳香之类甘香之气，使之渐闻，则营卫气畅，可无倒靥陷伏等患。

　　陈氏曰：凡痘疹热渴，切不可与瓜柿蜜水等冷物，及清凉饮、消毒散等药，恐损脾胃，则腹胀喘闷，寒战切牙而难治。轻变重者，犯房室，不忌口，先曾泻，饮冷水，饵凉药也。重变轻者，避风寒，常和暖，大便调也。

　　薛氏曰：前证苦兼吐泻，手足指冷，属内虚寒而外假热也，最忌寒凉。苦大便不通，渴欲饮水，则蜜水之类又当用也。但当审其热之虚实可也。今北方出痘，多有用水，无不愈者，盖化方多睡热炕故也。

　　卷之四十四烈集·痘疹诠　痘疮（中）

　　出不快（三十二）

　　陈氏曰：凡痘疮出不快者，多属于虚，若误谓实热壅盛，妄用宣利之药，致脏腑受冷，营卫涩滞，不能运达肌肤，则不能起发充满，亦不能结实成痂，后必痒，烦躁喘渴而死。

　　薛氏曰：前证亦有各经热盛，壅遏而出不快者，亦有毒盛痘疔而不能起发者，亦有余毒而溃痒者，当细审其因而药之。

