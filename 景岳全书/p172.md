<!-- { "loadSidebar": true } -->
　　凡痘疹吐泻，有不必治者，有当速治者。如初热时即见吐泻，但欲其不甚而随止者吉，盖吐利中自有疏通之意，邪气赖以宣泄，不必治也。其有吐利之甚者则不得不治。又有元气本弱而见此证者，使不速为调补，必致脾气困惫则痘出之后，虚证叠见而救无及矣。此痘前之吐利，其当治不必治，自有轻重之分也。若见点之后，则吐泻大非所宜，速当察其寒热虚实而调治之。

　　一、痘疮吐泻，虽曰多属脾经，然亦有二焦五脏之辨。盖病在上焦，但吐而不利；病在下焦，但利而不吐；病在中焦，则上吐下利。故在上焦者，当辨心肺之脾气；在下焦者，当察肝肾之脾气。此五脏之气，各有相滋相制之机，设不明此，鲜不误矣。

　　一、痘疮吐泻，大都中气虚寒者，十居七八，然亦有邪实毒盛，及饮食过伤而为吐泻者，此宜详审脉证，自有可辨。若果有热毒实邪，则不可误认虚寒，轻用温补，恐反助邪以致余毒痈肿，或为溃烂难收等证。

　　卷之四十五烈集·痘疹诠　痘疮（下）

　　呕吐（四十二）

　　痘疮呕吐，大都虚寒者多，实热者少，但当以温养脾胃为主。即或兼杂证者，亦必有实邪可据，方可因病而兼治之，故不得轻用寒凉及消耗等药。

　　一、凡呕吐之病，病在上中二焦也，切不可妄用下药，致犯下焦元气，则必反甚而危矣。

　　即或有大便不通者，亦当调补胃气，从缓利导，但得脾胃气和，则升降调而便自达，此不可不知也。

　　一、痘疮别无风寒食滞、胀满疼痛等证，而为呕吐或干呕恶心者，必脾胃虚寒也，宜六味异功煎、五君子煎、参姜饮之类主之，或温胃饮、理中汤皆可酌用。

　　一、脾气微寒微呕而中焦不寒者，宜五味异功散。

　　一、胃口虚寒，呕吐而兼有痛滞者，六味异功煎送神香散，或调中汤亦佳。

　　一、脾胃虚寒吐泻并行者，温胃饮，甚者陈氏十二味异功散。

　　一、脾肾虚寒，命门不暖而为吐泻者，必饮食不化，水谷不分而下腹多痛，非胃关煎或理阴煎不可。

　　一、凡寒气犯胃，腹胀腹痛而为呕吐者，神香散、益黄散，或加炮姜。若因饮水或食生冷瓜果而作呕吐者，五苓散加炮姜。

　　一、饮食过伤，停滞胃口，胸膈胀满而为呕吐者，宜和胃饮，或大和中饮，或神香散。

　　一、痰饮停蓄胸膈而胀满呕吐者，宜二陈汤，或橘皮汤加炮姜。

　　一、三焦火闭，烦热壅滞胃口而为呕吐者，此必阳明火证也，宜橘皮汤加黄连，甚者再加石膏，或用竹叶石膏汤。但此证甚少，勿以虚火作实火也。

　　程氏曰：凡痘疮呕吐之证，须辨冷热。热吐者，宜六君子汤加姜汁炒芩、连；冷吐者，宜六君子汤加丁香、藿香、白豆蔻。

　　一、痘疮呕吐不已，声浊而长，或干哕者，最是疮家恶候。

　　卷之四十五烈集·痘疹诠　痘疮（下）

　　泄泻（四十三）

　　痘疮首尾皆忌泄泻，而后为尤甚，惟初热时，有随泄而随止者为吉。若自见黑点之后，以致收靥，毒瓦斯俱已在表，俱要元气内充，大便坚实，庶能托载收成，若略泄泻，则中气虚弱，变患百出矣。若初出之后而见泄泻，则必难起难灌；既起之后而见泄泻，一泻则浆停，泻止则浆满；既灌之后而见泄泻，则倒陷倒靥，内溃内败等证，无所不至，此实性命所关，最可畏也。今多见妄药误治，败人脾气以致莫救者，犹云欲去其毒，泻泻无害，欺耶昧耶，庸莫甚矣。

　　凡治痘疹泄泻，只在辨其寒热，热者必湿滞之有余，寒者必元阳之不足。但十泻九虚而实热者极少，故凡见泄泻、呕吐、腹痛而别无实热等证者，无论痘前痘后，俱速宜温救脾肾。此大要也，当详察之，若失其真，误治则死。

　　一、虚寒泄泻，凡证无大热，口不喜冷，脉不洪数，腹无热胀，胸无烦躁，饮食减少而忽然自利者，则悉属虚寒，切不可妄用寒凉之剂，再伤脾土，必致不救，宜温胃饮、养中煎、五君子煎，或理中汤、四君子汤之类，随宜用之。若腹有微滞微胀而为泄泻者，宜六味异功煎，或五味异功散加砂仁。若泄泻兼呕兼痛而气有不顺者，宜养中煎加丁香、木香，或四君子汤合二仙散。若泄泻而山根、唇口微见青色，或口鼻微寒，手足不热，指尖微冷，泻色淡黄，或兼青白，睡或露睛，此皆脾肾虚寒之证，非速救命门，终不见效，宜胃关煎、理阴煎主之，或陈氏十二味异功散亦可。若泄泻势甚，用温脾之药不效者，则必用胃关煎，或理阴煎之类主之。若久泻滑脱不能止者，宜胃关煎、温胃饮，或陈氏十二味异功散，送五德丸或肉豆蔻丸。若胃本不虚，但以寒湿伤脾，或饮水而为泄泻者，宜佐关煎、抑扶煎，或益黄散加猪苓、泽泄，或五苓散俱佳。

　　一、蓄热泄泻，本不多见而间亦有之，然必有热证可据，方可用清利之药。如脉见洪数，身有大热，口有大渴，喜冷恶热，烦躁多汗，或中满气粗，或痘色肿红紫，或口鼻热赤，小水涩痛之类，皆热证也。且热泻者必暴而甚，寒泄者必徐而缓，皆可辨之。然治热之法，当察火之微甚，勿使药过于病，恐致伤脾，则必反为害。凡湿热内蓄，小水不利，微热不甚而为泄泻者，宜五苓散、四苓散，或小厘清饮之类，加木通主之。若湿热稍甚，清浊不分而泄泻者，宜四苓散加姜炒黄连，或合黄芩汤治之。若食多脉盛气壮而泄泻者，当从热治，宜黄芩汤加黄连。若热在下焦，小水赤涩而泄泻者，宜大厘清饮，或合益元散。若湿热在脾，泄泻内热而兼腹痛者，宜香连丸。若颊赤身热，头痛咽疼，口疮烦躁而泄泻者，阳明火证也，宜泻黄散。若湿热在脾，泻而兼呕者，黄芩汤加半夏、生姜，或《御药》大半夏汤加黄芩。若内热泄泻而兼气虚者，四君子汤加芍药、黄连、木香。

　　一、发渴乃泄泻之常候，盖水泄于下，则津涸于上，故凡患泄泻者，必多口干口渴。但干与渴不同，渴者欲饮，干者不欲饮，渴属阳而干属阴，此其辨也。然有渴欲饮水者，此火证也。

　　有渴欲饮汤者，此非火也。有虽欲饮水而不能多者，有口虽欲凉而胸腹畏寒者，此皆非火证也。

　　然则病渴者尚有阴阳之辨，而矧夫但干而不渴者，此实以水亏而然，若作火治，鲜不为害。故凡有久泻津亡而作渴者，当审其非热而不可不壮其水也。

　　程氏曰：泄泻须分寒热，寒者小便清，宜理中汤，或参苓白术散。然白术、茯苓非泄泻发泡者不宜用，以其渗利故也。按此说可见治痘者，即渗利亦忌，顾可妄为消伐以残其气血津液乎？陈氏曰：凡泻频津耗则血气不荣，疮虽起发亦难收靥。如身温腹胀，气促切牙，烦躁谵妄者皆难治，缘谷食去多，津液枯竭，故多死也，速宜与十一味木香散，或十二味异功散。

　　万氏曰：疮未出而利者，邪并于里，实也，宜从清毒。疮已出而利者，邪达于表，里虚也，宜治其虚。凡痘疮所忌，惟内虚泄泻，若温之固之而不愈者，此不治之证。

　　卷之四十五烈集·痘疹诠　痘疮（下）

　　寒战切牙（四十四）

　　寒战者，阳中之气虚也，阳气虚则阴乘之，阳不胜阴，故寒栗而战也。切牙者阴中之气虚也，阴气虚者肾元惫，骨气消索，故切齿而鸣也。总之，虚在气分，则无非阴盛阳虚之病耳，非大加温补不可也。

　　《心鉴》云：七日前见寒战者，表虚也；切牙者，内虚也。七日后见寒战者，气虚极也；切牙者，血虚极也。气虚者，保元汤倍加肉桂以温阳分。血虚者，保元汤加芎、归以益阴分。余常用六气煎，或六物煎加桂附治之，无不应手而止。其有独寒战、独切牙者，亦一体治之，或合二仙散用之亦妙。

　　一、有寒邪在表，身体大热，脉紧数无汗，邪正相争而为战栗者，此即似疟之类，但散其邪而战自止，宜柴葛桂枝汤之类主之。

　　一、痘疮灰白溃烂，泄泻而寒战切牙者，此纯阴无阳之证，宜九味异功煎，或陈氏十二味异功散亦可。

　　一、痘色干紫黑陷，大小便不通，烦躁大渴而寒战切牙者，此纯阳无阴，火极似水之证也，宜双解散。

　　一、养浆结靥之时，有红紫肿，大小便秘，烦渴喜水者，乃表里俱热之证，以疮痛而振摇忍痛而切牙也。此非寒战切牙之属。如热甚而便秘者，宜四顺清凉饮加连翘、木通、金银花之类主之。

　　一、筋惕肉似战者，以经络血气为疮所耗，不能荣养肌肉，主持筋脉，故惕惕然肌肉自跳，然肌肉自动，本非寒战之证也，宜十全大补汤之类主之。

　　陈氏曰：切牙者，齿槁也，乃血气不荣，不可妄作热治。

　　一、寒战切牙而气喘谵妄，闷乱足冷者，非倒陷即倒靥也，不治。

　　卷之四十五烈集·痘疹诠　痘疮（下）

　　烦躁（四十五）

　　烦者，扰扰而烦，躁者，烦剧而躁，合言之，则烦躁皆热也，分言之则烦在阳分，躁在阴分，烦浅而躁深也。《难知集》曰：火入于肺，烦也。火入于肾，躁也。痘疹烦躁，大非所宜，若吐利厥逆，腹胀喘促，谵妄狂乱，昏不知人而烦躁者，谓之闷乱，乃不治之证。

　　一、痘疮以安静为贵，若忽然烦躁多哭，切须详审其故。如别无逆证而忽然若此，是必疮痛而然，待脓成则痛止而烦亦止矣，不必治之。其或饮食寒热偶有所因而致然者，但当随证调理之，则无不即安者。

　　一、痘疮烦躁兼喘者，火毒在肺也，宜人参白虎汤加栀子仁。

　　一、烦躁多惊者，火在心经也，宜导赤散加栀子、麦门冬，或七味安神丸。

　　一、痘毒未透，热伏于内而烦躁者，宜六味消毒饮，或兼万氏夺命丹。

　　一、热甚于内而烦渴热躁者，宜导赤散，或玄参地黄汤加木通、麦门冬，或万氏牛黄清心丸，或四味消毒饮。

　　一、邪毒未解，热甚于表而烦躁者，宜柴胡麦门冬散，或羌活汤。

　　一、痘疮红紫干燥，壮热口渴，谵妄者，退火丹，或万氏牛黄清心丸，或用《良方》犀角地黄汤。

　　一、阴虚假热，自利烦躁者，肝肾水亏也，轻则五阴煎，甚则九味异功煎，或陈氏十二味异功散。

　　一、吐利不食而烦躁者，脾气虚也，轻则保元汤、温胃饮，甚则九味异功煎，或陈氏十二味异功散。

　　一、疮密脓成，营血亏耗，心烦不得眠者，宜三阴煎加麦门冬。如有微火者，宜酸枣仁汤。

　　一、昼则烦躁，夜则安静。此阳邪盛于阳分也，宜人参白虎汤，或加栀子。如昼则安静，夜则烦躁者，此阴中之阳虚也，宜三阴煎。如有火邪，亦可加栀子仁。

