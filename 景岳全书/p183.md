<!-- { "loadSidebar": true } -->
　　代针膏（一四五溃头）

　　透骨丹（外一四三溃头）

　　猪蹄汤（外一二五洗腐）

　　卷之四十六圣集·外科钤（上）　外科钤（上）

　　舍时从证（十七）

　　立斋曰：经云：诸痛痒疮，皆属于心。若肿赤烦躁，发热大痛，饮冷便秘作渴，脉洪数实者，为纯阳，虽在严冬之时，必用大苦寒之剂，以泻热毒。若不肿不痛，脉细皮寒，泻利肠鸣，饮食不入，呕吐无时，手足厥冷，是为纯阴，虽在盛暑之时，必用大辛温热之剂，以助阳气。不拘严寒盛暑，但当舍时从证。若微肿微痛，似溃不溃，时出清脓者，为半阴半阳，宜用辛热之剂，温补胃气，此亦治阴阳法也。经曰：用寒远寒，用热远热，有假者反之。虽违其时，必从其证。若执常法，无不误矣。壬午仲冬，金台一男子患腹痛，误服干姜理中丸，实时口鼻出血，烦躁发狂，入井而死。辛卯冬，一吏患伤寒，误服附子药一钟，下咽发躁，奔走跌死。夫盛暑之际，附子姜桂三药并用，连进三四剂无事；严冬时令，三药单用一味，止进一剂者，即死。可见罗谦甫先生有舍时从证，权宜用药之妙。余宗此法，凡冬间疮证，如脉沉实洪数，大便秘，疮痛，烦躁，或饮冷不绝者，即用硝黄芩连之剂攻之。虽在夏令而脉见虚弱，或浮大，疮不溃，脓清稀，恶寒饮者，即用姜桂参之剂补之。如脉见沉细，疮不溃不痛作呃逆，手足冷，大便不实，或泻利，或腹痛，更加附子，皆获大效。昧者反以为非，惑乱患人。恪守常法，必使冬用温热，夏用清凉，以致误人，深可哀也。（薛按）

　　至元壬午五月二十八日，王伯禄年逾五旬有七，右臂膊肿甚，上至肩，下至手指，色变皮肤凉，六脉沉细而微，此乃脉证俱寒。余与疡医孙彦和视之曰，此乃附骨痈，开发已迟，以燔针启之，脓清稀解。次日肘下再开之，加呃逆不绝。彦和以丁香柿蒂散两剂，稍缓。次日，呃逆尤甚，自利，脐腹冷痛，腹满，饮食减少，时发昏愦。于左乳下黑尽处，灸二七壮，又处托里温中汤，用干姜、附子、木香、沉香、茴香、羌活等药，咀一两半，欲与服。

　　或者曰：诸痛痒疮，疡皆属心火，又当盛暑之时，用干姜附子可乎。予应之曰：理所当然，不得不然。《内经》曰：脉细皮寒，泻利前后，饮食不入，此谓五虚。况呃逆者，胃中虚寒故也。诸痛痒疮，皆属心火，是言其定理也。此证内外相反，须当舍时从证，非大方辛热之剂急治之，则不能愈也。遂投之，诸证悉去，饮食倍进，疮势温，脓色正。彦和复用五香汤数服，后月余平复。噫。守常者，众人之见，知变者，知者之能。知常不知变，因细事而取败者，亦多矣，况乎医哉。（见罗氏《卫生宝鉴》）

　　愚意，罗先生以舍时从证之法，垂训后人，诚百世不磨之要道也。但时之迁变，本所难知，而证之幽显，尤不易识。何也。盖常人之所谓时者，春夏秋冬之时也，岁岁时常之主气也，谁不得而知之。而不知五六周环，则长夏有寒淫之令，三冬有炎暑之权，此则虽若舍时，而实以从时，昧者固能知此乎。又如察证之法，则凡脉细皮寒，泄泻厥冷之类，是皆已见之寒证也，又谁不得而知之。不知其来有源，其甚有渐，即诸证未见之前，而本来已具，此际便难错认，使必待焦头烂额，而后曲突徙薪，则已晚矣。此罗先生之所以明已然，而余则更为虑未然，盖恐人之见之迟，而无及于事也。虽然余常见今人之于已然者尚不能见，而复欲其见未然，诚哉迂矣。然余慨然之念，则不能不道其详，而深望于知音者。

　　卷之四十六圣集·外科钤（上）　外科钤（上）

　　阳气脱陷（十八）

　　立斋曰：疮疡阳气脱陷，或因克伐之剂，或因脓血大泄，或因吐泻之后，或因误以入房。大凡溃后劳后，元气亏损，或梦遗精脱，或脉数便血，或外邪乘虚而入，以致发热头痛，小便淋涩，或目赤烦喘，气短头晕，体倦热渴，意欲饮水投水，身热憎寒恶衣，扬手掷足，腰背反张，郑声自汗，脉浮洪大，此无根虚火之假热证也。若畏寒头痛，咳逆呕吐，耳聩目蒙，小便自遗，泻利肠鸣，里急腹痛，玉茎短缩，齿牙浮痛，肢体麻痹，冷汗时出，或厥冷身痛，咬舌啮唇，舌本强硬，呃逆喘促，脉微沉细，此阳气脱陷之真寒证也。凡此危候，无论脉证，但见有一二，急用参附汤，或用托里消毒散去连翘、白芷、金银花三味，急加桂附大剂补之，多有复生者。

　　内翰杨皋湖，孟夏患背疽，服克伐之剂，二旬余矣，漫肿坚硬，重如负石，隔蒜灸五十余壮，背遂轻，以六君加砂仁两剂，涎沫涌出，饮食愈少。此脾虚阳气脱陷也。剂用温补，反呕不食，仍用前药作大剂加附子姜桂，又不应。遂以参各一斤，归术陈皮各半斤，附子一两，煎服三日而尽，流涎顿止，腐肉顿溃，饮食顿进。再用姜桂等药，托里健脾，腐脱而疮愈矣。

　　少参史南湖之内，夏患疽，不起发，脉大而无力，发热作渴，自汗盗汗，用参大补之剂，益加手足逆冷，大便不实，喘促时呕，脉细微，按之如无，唯太冲不绝。仍以参、、白术、当归、茯苓、陈皮，计斤许，加附子五钱，水煎二钟作一服，诸证悉退，脉息顿复。翼日疮起而溃，仍用前药四剂后，日用托里药，调理两月余而愈。（薛按）

　　一妇人，于癸卯冬，失物发怒，缺盆内微肿，甲辰春，大如覆碗，左肩胛亦肿，肉色如故。或针出鲜血三碗许，腹痛如锥，泄泻不止，四肢逆冷，呕吐恶寒，或时发热，绝食已七日矣。其脉洪大，时或微细，此阳气脱陷也。用六君加炮姜三钱、附子二钱，早服至午，不应。再剂加附子五钱，熟睡觉来，诸证顿退六七，可进稀粥。再四剂，诸证悉退，饮食如故，缺盆始痛。针出清脓二碗许，诸证复生，此虚极也。以十全大补加姜、桂、附各一钱，三剂而安。后减姜、附各五分，与归脾汤兼服五十余剂而愈。（薛按）

　　卷之四十六圣集·外科钤（上）　外科钤（上）

　　温补按则（十九）

　　留都郑中翰，仲夏患发背，已半月。疮头十余枚，皆如粟许，漫肿坚硬，根如大盘，背重如负石，即隔蒜灸五十余壮，其背顿轻，彼因轻愈，不守禁忌，三日后大作，疮不起发，但苦作痛。用活命饮四剂，势少退。用香砂六君子汤四剂，饮食少进。彼恃知医，自用败毒药二剂，饮食益少，口流涎沫，若不自知，此脾虚之甚也。每用托里药加参各三钱，彼密自拣去大半，后虽用大补药加姜桂亦不应。遂令其子，以参各一斤，归术各半斤，干姜、桂、附各一两，煎膏一罐，三日饮进，涎顿止，腐顿溃，食顿进，再用托里健脾药，腐肉自脱而愈。（下俱薛按）

　　张侍御，患背疮三枚，皆如粟，彼以为小毒，服清热化痰药，外用凉药贴敷，数日尚不起，色黯不，胸中气不得出入，势甚可畏。连用活命饮二剂，气虽利，脓清稀，疮不起。欲用补剂，彼泥于素有痰火，不受参术之补。因其固执，遂阳以败毒之剂与视之，而阴以参归术各五钱，姜桂各二钱，服二剂，背觉热，腐肉得溃，方信余言，始明用大补药乃愈。

　　南都聂姓者，时六月患发背，腐肉已去，疮口尺许，色赤肿，发热不食，欲呕不呕，服十宣散等药，自为不起，请余决之。其脉轻诊则浮而散，重诊则弱而涩，此溃后之正脉。

　　然疮口开张，血气虚也。欲呕不呕，脾胃虚也。色赤肿，虚火之象也，尚可治。遂与十全大补汤加酒炒黄柏、知母、五味、麦冬，及饮童便，饮食顿进，肌肉顿生。服至八剂，疮口收如粟许。又惑于人言，谓余毒未尽，乃服消毒药二剂，复发热昏愦，急进前药，又二十余剂乃愈。后两月，因作善事，一昼夜不睡，以致劳倦发热，似睡不睡。与前汤二剂，更加发热，饮食不进，惟饮热汤后，以前药加附子一钱，二剂复愈。

　　高秋官贞甫，孟秋发背，色黯而硬，不痛不起，脉沉而细，四肢逆冷，急用大艾隔蒜灸三十余壮，不痛。遂用艾如粟大者，着肉灸七壮，乃始知痛。与六君子汤二剂，每剂入附子二钱，不应。后剂又加肉桂二钱，始应而愈。

　　一男子，胁肿一块，日久不溃，按之微痛，脉微而涩，此形证俱虚也。经曰：形气不足，病气不足，当补不当泻。予以人参养营汤治之，彼不信，乃服流气饮。虚证悉至，方服前汤。月余少愈。但肿处尚硬，以艾叶炒热熨患处，至十日余日脓成。以火针刺之，更灸以豆豉饼，又服十全大补汤，百剂而愈。

　　卷之四十六圣集·外科钤（上）　外科钤（上）

　　定痛（二十）

　　齐氏曰：疮疽之证候不同，凡寒热虚实，皆能为痛，故止痛之法，殊非一端。世人皆谓，乳没珍贵之药，可住疼痛，而不知临病制宜，自有方法。盖热毒之痛者，以寒凉之药折其热，而痛自止也。寒邪之痛，以温热之剂熨其寒，则痛自除也。因风而痛者，除其风。因湿而痛者，导其湿。燥而痛者，润之。塞而痛者，通之。虚而痛者，补之。实而痛者，泻之。因脓郁而闭者，开之。恶肉侵溃者，去之。阴阳不和者，调之。经络秘涩者，利之。临机应变，方为上医，不可执方而无权也。

　　立斋曰：疮疡之作，由六淫七情所伤。其痛也，因气血凝滞所致。假如热毒在内，便秘而作痛者，内疏黄连汤导之。热毒炽盛，肿而作痛者，黄连解毒汤治之。不应，仙方活命饮解之。瘀血凝滞而作痛者，乳香定痛丸和之。作脓而痛者，托里消毒散排之。脓胀而痛者，针之。脓溃而痛者，补之。若因气虚而痛，四君加归。血虚而痛，四物加参。肾虚而痛，六味地黄丸。口干作渴，小便频数者，加减八味丸。此皆止痛之法也，慎勿概用寒凉之药。况血气喜温而恶寒，若冷气入里，血即凝滞，反为难瘥之证矣。丹溪云：脓出而反痛，此为虚也，宜补之。秽气所触者，和解之。风寒所逼者，温散之。若专用龙竭生肌，乳没止痛，吾知其必无效也。

　　凡痈毒肿赤痛之甚者，虽内治之法已具如前，然煎剂功缓，而痛急难当者，必须外用敷药，既欲其止痛，又欲其散毒，则无如降痈散之神妙也。

　　卷之四十六圣集·外科钤（上）　外科钤（上）

　　生肌收口（附成漏证二十一）

