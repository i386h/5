<!-- { "loadSidebar": true } -->
　　操江张恒山，左足次指患之，痛不可忍，急隔蒜灸三十余壮，即能举步。彼欲速愈，自敷凉药，遂致血凝肉死，毒瓦斯复炽。再灸百壮，服活命饮，出紫血，其毒方解，脚底通溃，腐筋烂肉甚多。及将愈，予因考绩北上，又误用生肌药，反助其毒，使元气亏损，疮口难敛。予回用托里药补之。喜其禀实，且客处，至三月余方瘥。

　　表甥居富，右手小指患之，或用针出血，敷以凉药，掌指肿三四倍，六脉洪大，此真气夺则虚，邪气盛则实也。先以夺命丹一服，活命饮二剂，势稍缓。余因他往，或又遍刺出血，肿延臂腕，如大瓠，手指肿大数倍，不能消溃，乃真气愈虚，而邪气愈盛也。余回，用大剂参归术之类及频灸。遍手肿势渐消后，大便不实，时常泄气，此元气下陷，以补中益气汤加补骨脂、肉豆蔻、吴茱萸、五味子，又以生脉散代茶饮。大便渐实，手背渐溃，又用大补药五十余剂渐愈。（薛按）

　　卷之四十七贤集·外科钤（下）　外科钤（下）

　　时毒（四十九）

　　齐氏曰：时毒者，为四时邪毒之气而感之于人也。其候发于鼻面耳项咽喉，赤肿无头，或结极有根，令人憎寒发热头痛，肢体甚痛，恍惚不守，咽喉闭塞。人不识者，将谓伤寒。原夫此疾，古无方论，世俗通谓丹瘤，病家恶言时毒，切恐传染。经曰：人身忽经变赤，状如涂丹，谓之丹毒。此风热恶毒所为，自与时毒不同。盖时毒者，感四时不正之气，初发状如伤寒，五七日之间乃能杀人，若至十日之外，则不治自愈也治宜辨之。先诊其脉，凡滑数浮洪、沉紧弦涩皆其候也。但浮数者，邪在表也；沉涩者，邪气深也。察其毒之甚者，急服化毒丹，以攻之。实热便秘者，大黄汤下之。其有表证者，犀角升麻汤以发之。或年高气郁者，五香连翘汤主之。

　　又于鼻内通气散，取十余嚏作效，若药不嚏者，不可治之。若嚏出脓血者，治之必愈。凡左右看病之人，日日用药嚏之，必不传染，切须记之。其病患每日用嚏药三五次，以泄热毒，此治时证之良法也。

　　凡经三四日不解者，不可大下，犹宜和解之，以犀角散、芩连消毒饮，甚者连翘汤之类。至七八日，大小便通利，而头面肿起高赤者，可服托里散、托里黄汤。如肿甚者，宜砭患处，出恶血，以泄其毒瓦斯。此病若五日以前，精神昏乱，咽喉闭塞，语言不出，头面赤肿，食不知者，必死之候，治之无功矣。然而此疾有阴有阳，有可汗者，有可下者，尝见粗工但云热毒，只用寒药，殊不知病有微甚，治有逆从，不可不审矣。

　　罗谦甫云：泰和二年，先师监济源税时，四月民多疫疠。初觉憎寒体重，次传头面肿，盛目不能开，上喘，咽喉不利，舌干口燥。俗云大头天行，亲戚不相访问，染之多不救。张县令侄亦得此病。至五六日，医以承气加板蓝根下之，稍缓。翌日，其病如故，下之又缓，终莫能愈，渐至危笃。或曰：李明之存心于医，可请治之。遂请诊视，具说其由。先师曰：夫身半以上天之气也，身半以下地之气也。此邪热客于心肺之间，上攻头目而为肿盛，用承气下之以泻胃中之实热，是诛伐无过也，殊不知适其病所为故。遂处一方，用黄芩、黄连苦苦寒泻心肺间热以为君；橘红苦平，玄参苦寒，生甘草甘寒，人参甘平，泻火补气以为臣；连翘、鼠粘子、薄荷叶苦辛平，板蓝根味苦寒，马勃、白僵蚕味苦平，行少阳阳明二经气不得伸，桔梗味辛温为舟楫不令下行，升麻、柴胡苦辛以散表邪。共为细末，半用汤调，时时服之，半蜜为丸噙化之，服尽良愈。因叹曰，往者不可追，来者犹可及，凡他所有病者，皆书方以贻之，全活甚众。时人皆曰，此方天人所制，遂刊于石，以传永久，命曰普济消毒饮。

　　薛立斋曰：此感四时不正之气，邪客心肺之间，上攻头目而为患，与膏粱积热之证不同，硝黄之剂，非大便秘实者不可用，若不审其因，不辨表里虚实而概用攻，必致有误。里实而不利者，下之。表实而不解者，散之。表里俱实而不解者，解表攻里。

　　表里俱解而不消者，和之。肿甚痛者，砭去恶血，更用消毒之剂。不作脓或不溃者，托之。饥年普患者，不宜用峻利药，当审而治之。

　　又《治法》曰：若脉浮者，邪在表也，用葛根牛蒡汤、犀角升麻汤、人参败毒散之类以发之。脉沉涩者，邪在里也，用栀子仁汤、五利大黄汤之类以下之。表里俱病而肿不退者，用犀角升麻汤，甚者砭出恶血，并用通关散鼻内取嚏，以泄其毒。表里俱不解而内外俱实者，防风通圣散。欲其作脓者，用托里消毒散。欲其收敛者，用托里散。此法最为稳当。常见饥馑之际，刍荛之人，多患之，乃是胃气有损，邪气从之为患也。故凡以凶荒劳役而患此者，多宜安里为主。或用普济消毒饮最善。

　　一老人，冬月头面耳项俱肿痛甚，便秘，脉实，此表里俱实病也，与防风通圣散不应。

　　遂砭患处出黑血，仍投前药即应，又以荆防败毒散而。盖前药不应者，毒血凝聚上部经络，药力难达故也。恶血既去，其药自效。或拘用寒远寒及年高畏用硝黄，而用托里与夫寻常消毒之剂，或不砭泄其毒，专假药力，鲜不危矣。

　　一男子，头面肿痛，服硝黄败毒之剂愈甚。诊之脉浮数，其邪在表尚未解散，用荆防败毒散加玄参牛蒡子二剂，势退大半，以葛根牛蒡子汤四剂而痊。（薛按）

　　卷之四十七贤集·外科钤（下）　外科钤（下）

　　肺痈肺痿（五十）

　　此证初起，邪结在肺者，惟桔梗杏仁煎为治此之第一方。在新因三三。

　　齐德之曰：肺者五脏之华盖也，处于胸中，主于气候，于皮毛。劳伤血气，腠理虚，而风邪乘之，内感于肺也，故汗出恶风，咳嗽短气，鼻塞项强，胸胁胀满，久久不瘥，已成肺痿也。风中于卫，呼气不入，热至于营，则吸而不出。所以风伤皮毛，热伤血脉，风热相搏，气血稽留，蕴结于肺，变成疮疽。诊其脉候，寸口脉数而虚者，肺痿也。数而实者，肺痈也。若欲知其有脓，但脉见微紧而数者未有脓也，紧甚而数者已有脓也。肺痿之候，久嗽不已，汗之过度，重亡津液，便如烂瓜，下如豕膏，小便数而不渴。渴者自愈，欲饮者将瘥。此由肺多唾涎而无脓者，肺痿也。肺疮之候，口干喘满，咽燥而渴，甚则四肢微肿，咳唾脓血，或腥臭浊沫，胸中隐隐微痛者，肺疽也。又《圣惠》曰，中府隐隐微痛者，肺疽也。

　　上肉微起者，肺疮也。中府者，穴名也。是以候始萌则可救，脓成则多死。又《内经》曰：血热则肉败营卫不行，必将为脓。大凡肺疮当咳嗽短气，胸满，时唾脓血，久久如粳米粥者，难治。若呕脓而不止者，亦不可治。其呕脓而自止者，将自愈。其脉短而涩者，自痊。浮洪而大者，难治。其面色当白而反面赤者，此火之克金，皆不可治。仲景曰：上气面浮肿，肩息，其脉浮大，不治。又加利尤甚。

　　马益卿曰：肺痈治法要略，先以小青龙汤一帖，以解其风寒邪气，然后以葶苈大枣泻肺汤、桔梗汤、苇茎汤（见《金匮要略》）随证用之以取脓，此治肿疡之例也。终以内补黄汤，以补里之阴气，此治溃疡之例也。又曰：肿痈已破，入风者不治，或用太乙膏丸服，以搜风汤吐之，若吐脓血状如肺痈口臭，他方不应者，宜消风散，入男子发灰，清水饮调下，两服可除。

　　立斋曰：凡劳伤血气，腠理不密，外邪所乘，内感于肺，或入房过度，肾水亏损，虚火上炎，或醇酒炙爆，辛辣浓味，熏蒸于肺，或咳唾痰涎，汗下过度，重亡津液，皆能致之。其候恶风，咳嗽，鼻塞，项强，胸胁胀满，呼吸不利，咽燥作渴，甚则四肢微肿，咳唾脓血。若吐痰臭浊，脓血腥秽，胸中隐隐微痛，右手寸口脉数而实者，为肺疽。若唾涎沫而无脓，脉数而虚者，为肺痿也。

　　又《治法》曰：大抵劳伤气血则腠理不密，风邪乘肺，风热相搏，蕴结不散，必致咳嗽。若误用汗下过度，则津液重亡，遂成斯证。凡喘嗽气急胸满者，表散之。咳嗽发热者，和解之。咳而胸膈隐痛，唾痰腥臭者，宜排脓散。喘急恍惚，痰盛者，宜平肺。唾脓，脉短涩者，宜补之。

　　又《治法》曰：若咳嗽喘急者，小青龙汤。咳嗽胸胀者，葶苈大枣泻肺汤。咳脓腥浊者，桔梗汤。咳喘短气或小便短少者，佐以参补肺汤。体倦食少者，佐以参术补脾汤。咳唾痰壅者，肾虚水泛也，六味地黄丸。口干咽燥者，虚火上炎也，加减八味丸。此证皆因脾土亏损不能生肺金，肺金不能生肾水，故始成则可救，脓成则多死。苟能补脾肺滋肾水，庶有生者。若专攻其疮，则脾胃益虚，鲜有不误者矣。

　　陆司厅子，春间，咳嗽唾痰腥秽，胸满气促，皮肤不泽，项强脉数，此肺疽也。盖肺系在项，肺伤则系伤，故牵引不能转侧。肺者气之本，其华在毛，其充在皮，治以黄、当归、川芎、白芷、贝母、知母、麦冬、栝蒌仁、桔梗、防风、甘草，兼以蜡矾丸及太乙膏治之，脓尽脉涩而愈。

　　一男子，面白神劳，咳而胸膈隐痛，其脉滑数。予以为肺痈，欲用桔梗汤，不信。仍服表药，致咳嗽愈甚，唾痰腥臭，始悟。乃服前汤四剂，咳嗽少定，又以四顺散四剂而脉静，更以托里药数剂而愈。

　　一男子，咳嗽喘急，发热烦躁，面赤咽痛，脉洪大。用黄连解毒汤二剂少退，更以栀子汤四剂而安。

　　一男子患肺痿，咳嗽喘急，吐痰腥臭，胸满咽干，脉洪数。用人参平肺散六剂，及饮童便，诸证悉退，更以紫苑茸汤而愈。童便虽云专治虚火，常治疮汤肿疼痛，发热作渴，及肺痿肺痈发热口渴者尤效。

　　一男子面赤吐脓，发热做渴，烦躁引饮，脉洪数而无伦次。先用加减八味丸加麦冬大剂一服，热渴顿止。即熟睡良久，觉而神爽索食，再剂诸证顿减。仍用前药，更以人参五钱，麦冬二钱五分，五味二钱，水煎代茶，日饮一剂，月余而安。此证面赤者，当补肺肾，面白者，当补脾肺，治者审之。

　　一妇人，素血虚，发热咳嗽，或用痰火之剂后吐脓血，面赤脉数，其势甚危，此脓成而气血虚也。余用八珍汤以补元气，用桔梗汤以治肺证，因得渐愈。

　　一儒者患肺痈，鼻流清涕，咳吐脓血，胸膈作胀，此风邪外伤也。先用消风散加乱发灰，二服而鼻利。又用四君加芎归及桔梗汤而愈。后因劳役，咳嗽吐脓，小便滴沥，面色黄白，此脾土不能生肺金，肺金不能生肾水也，用补中益气汤、六味地黄丸而愈。

　　一仆年逾三十，嗽久不愈，气壅不利，睡卧不安，咯吐脓血，甚虚可畏，其主已弃矣。

