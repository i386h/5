<!-- { "loadSidebar": true } -->
　　卷之四十七贤集·外科钤（下）　外科钤（下）

　　便毒（六十一）

　　便毒论治如薛氏之法，固已详矣，然又惟交感不洁，遭淫毒而患者为最多。每每先起下疳，下疳未已，便毒继之，此湿热秽毒之为患也。凡初起肿痛，尚未成脓，而元气尚强者，速宜先去其毒，唯会脓散，或牡蛎散为最善。若已成脓，则或针或蚀，惟速去其脓，随因证调补，使速收口为善。若初起一核，其痛微，其肿漫者，此有二证，一以邪轻，一以元气虚弱毒深而然。若邪轻者，只用会通膏加麝香贴之，无有不散，或降痈散亦可。若元气虚弱而毒深者，既不肯散，又不早溃，愈久必愈甚，最为可畏。及其溃后，多不能收，轻则为，重则殒命。此惟大补元气，方不致害。若肿痛甚，脓已将成，势不能消，宜用降痈散留头围之，则势可敛，痛可解，脓可速成而溃也。

　　立斋曰：便痈，属足厥阴肝经，内热外寒，或劳役过度，或房欲不节，或欲火不遂，或强固其精，或肝经湿热而致，大抵多患于劳役不足，精气俱虚之人。俗云一石米疮，此言百日方可愈。若大补血气，不旬日可愈，何用百日。盖疮之收敛，在乎血气之盛也。亦有内蕴热毒而生者，须辨虚实及成脓与否，不可概投攻药。凡妇人患此者，多在两拗肿痛，或腹中结块，小便涩滞，苟治者得法，患者又能调摄，无足虑也。常见治此证者，概用大黄之类之下之，以求内消，或其脓成，令脓从大便而出，鲜有见其痊也。人多欲内消者，恐收口之难也。

　　若知补养血气，不旬日而收矣，何难之有。若脓既成，岂有可消之理。如再用克伐之剂，必致难治。

　　又曰：便痈者，血疝也，俗呼为便毒，言于不便处为痈也。乃足厥阴之经络，及冲任督脉，亦属肝之傍络。此气血流通之道路，今壅而肿痛，是则热毒所致，宜先疏导其滞，更以托里之剂，此临证制宜之法也。

　　又《治法》曰：内热外寒者，牛黄双解散。湿热壅滞者，宜用龙胆泻肝汤，疏肝导滞。

　　欲心不遂致逆精气者，先用五苓散加大黄，疏其逆滞，后用地黄丸，以补肝肾强固其精。房欲不节者，宜六味丸料。劳倦过度者，补中益气汤。

　　一男子，患便毒肿作痛，大小便秘，脉有力，以玉烛散二剂顿退，更以龙胆泻肝汤，四剂而消。

　　一男子，脓未成大痛，服消毒托里等药不应。诊之脉洪大，毒尚在，以仙方活命饮，一剂痛止，又剂而消。

　　一儒者，肿痛便涩，用八正散二剂，以清肝火，导湿热，而肿痛愈。再以小柴胡加芎、归、泽泻、山栀二剂，以清火补血，而小便利。

　　一男子，已溃而痛不止，小便秘涩，此肝火未解也，与小柴胡加黄柏、知母、芎、归，痛止便利，更以托里当归汤而疮敛。若毒未解，而痛不止者，须用活命饮。

　　府庠沈尼文，年二十，左拗患之。余以肝肾阴虚，先用托里药，溃而将愈。因入房发热作渴，右边亦作痛，脓水清稀，虚证悉至，脉洪大而无力，势甚可畏。用十全大补加附子一钱，脉证顿退，再剂全退。后用大补汤，三十剂而愈。

　　一男子肿而不溃，此因阳气虚弱，用参、、归、术，以补托元气，用白芷、皂刺、柴胡、甘草，以排脓清肝，数剂而溃，以八珍加柴胡，补其气血，数剂而愈。

　　春元凌待之，虚而服克伐药，几至危殆。余用托里健脾药而愈。秀才王文远，因劳苦患之，服小柴胡汤而表证散后，用托里药，脓成，针之，而旬日愈。又胡判官，脓清脉弱，以大补之药而已愈，因新婚复发，自用连翘消毒散，致泻痢不止，竟致不救。可见此证，属不足者多矣，非补不可。大抵便毒属肝经，初起坚硬，肝主筋故也。五七日后，当赤软，脓成故也。若尚坚硬，乃元气不能腐化。往往人见坚硬，只欲内消，反服攻散药，多致虚虚之祸，前此治者，即其验也。

　　一妇人，两拗肿痛，小腹痞满，小便数，白带时下，寒热往来，小水淋漓。余谓脾气滞而血病，用龙胆泻肝汤渐愈，又用加味逍遥散，六味丸而全愈。

　　一妇人，小腹内如有所梗，两拗并人门俱肿，小便淋涩，经候不调，内热作渴，饮食少思，腹内初如鸡卵而渐大，脉洪数而虚，左关尤甚，属肝胆郁结之证也。用加味归脾汤，肝火退，而脾土健，间以逍遥散下芦荟丸而愈。（俱薛按）

　　卷之四十七贤集·外科钤（下）　外科钤（下）

　　杨梅疮（六十二）

　　杨梅疮一证，以其肿突红烂，状如杨梅，故尔名之。其在西北人，则名为天泡疮；东南人，又谓之广东疮。凡毒轻而小者，状类茱萸，故名茱萸疮。毒甚而大者，泛烂可畏，形如绵花，故名绵花疮。大都此证，必由淫毒传染而生。盖此淫秽之毒，由精泄之后，气从精道乘虚直透命门，以灌冲脉，所以外而皮毛，内而骨髓，凡冲脉所到之处，则无处不到，此其危害最深最恶。设初起时，去毒不净，或治失其宜，而随至败烂殒命者，盖不少矣。或至二三十年之后，犹然发为疯毒，或至烂头，或至烂鼻，或四肢幽隐之处，臭烂不可收拾，或遗毒儿女，致患终身。其恶如此，静而思之，则有见此恶道，而不为寒心知避者，其愚亦甚矣。故凡治之之法，最当知要，切不可不慎也。亦有不因淫毒传染，偶中湿热而患者，此不过在皮毛肌肉之间，清去湿热，自当全愈，无足虑也。

　　一、今人每逢此患，或畏人知，或畏毒甚，而大用攻击峻利等药，多致邪毒未除，而元气先败，或成劳瘵，或即殒命，或愈久愈甚，以致败坏不能收敛，皆元气先败之故也，余见之多矣。故凡被此病者，切不可惊慌，亦不可专肆攻击，但按法渐解其毒，务使元气毫无损伤，则正能胜邪，虽毒无害。若正不胜邪，则微毒亦能杀人。此其要也，不可不察。

　　一、广疮治法，凡其初起而元阳未伤，毒亦未甚，宜速用清利，使从小便利去其毒，惟换肌消毒散为第一，其次则五加皮饮亦妙。或兼火邪者，宜秘万仙遗粮汤。或禀气多弱者，宜茯苓膏。凡此诸药，或十日，或半月，甚者一月，无不见效。一、凡生疮毒者，宜服槐花蕊，至二三升，则毒从小便泄去，可免终身之患，真神方也。有按在下疳疮条中。此疮初起时，多有先下疳，次便毒，而后疮出，是为一套。若便毒势甚，肿痛热秘，而元气素强者，即宜用会脓散，或牡蛎散，先去其毒之大势，而后用前方诸药，亦要着也。一、此疮或久而不愈，或元气素弱者，即宜用会脓散或牡蛎散，先去其毒之大势，而后用前方诸药，亦要着也。一、此疮或久而不愈，或元气素弱，或因克伐致虚，但见有正不胜邪之势，则当酌其轻重，或以纯补元气为主，凡脾肾阴阳气血，皆宜随证用方，但使气血得复，则虽毒无害。最忌见不真而执两端，则终归无益，亦是要着。

　　一、饮食宜否，有谓宜忌口者，有谓不宜忌口者，而任其发透，总之亦有其要。盖疮毒初染，毒本未甚，此时，只宜清利，使毒渐消为善。若食发物，则愈发愈多，而毒愈甚矣，此则宜忌之时也。若疮毒已久，元气已弱，脓汁既多，血气既耗，斯时也，非以药食滋补，则日见消败，何以收效。此则不宜忌者也。宜忌不宜忌，是亦宜补不宜补之法耳。使不知辨，安能无误。

　　一、疮生头面，或遍身不便处，欲其速愈，但用点药，则二三日可以脱落，亦神妙者也。但此惟治标之法耳。方在新因。（四十二）

　　一、疮毒久蓄，发为疯毒，亦名杨梅痈漏，或蚀筋，或腐骨，溃烂不收，最为恶候，近来治法，惟五宝丹为最效，及徐东皋杨梅痈漏方，或秘传水银膏，宜择用之。

　　立斋曰：天泡疮，属元气不足，邪气所乘，亦有传染而患。受证在肝肾二经，故多在下体发起，有先筋骨痛而后患者，有先患而后痛者，有疮凸赤作痛，热毒炽甚也。疮微作痛，毒将杀也。疮色白而不结痂，阳气虚也。色赤而不结痂，阴血虚也。瘙痒脉虚浮，气不相荣也。瘙痒脉浮数，血不相荣也。臀背间或颈间作痒，膀胱阴虚也。阴器股内作痒，肝经血虚也。阴囊作痒重坠，肝经阴虚湿热也。小便频数，短少色赤，肝经阴虚也。小便频数，短少色白，脾肺气虚也。面目搔痒或变赤，外邪相搏也。眉间痒或毛落，肝胆血燥也。饮食少思，口干饮汤，胃气虚也。饮食不化，大便不实，脾气虚也。清晨或夜间泄泻，脾肾虚也。

　　又《治法》曰：若表实者，先用荆防败毒散，解散之。里实者，先用内疏黄连汤，通导之。表里俱实者，防风通圣散，双解之。邪热在肝经者，龙胆泻肝汤，清解之。后用换肌消毒散为主，愈后再无筋骨疼痛之患。气虚者，四君子汤。血虚者，四物汤。气血俱虚者，八珍汤。俱加兼证之药治之，自无不愈。若治失其法，有蚀伤眼目，腐烂玉茎，拳挛肢体者，但用九味芦荟丸，以清肝火，六味丸，以生肾水，蠲痹消毒散，以养血祛邪，亦有可生者。

　　若服轻粉等药，反收毒于内，以致迭发。或概服防风通圣散，气血愈虚，因而不治者多矣。

　　凡有肿硬或作痛，外用蒜灸，及敷冲和膏，内服补药，并效。

　　一男子，遍身皆患，脉浮而数，以荆防败毒散治之，表证乃退。以仙方活命饮，六剂疮渐愈，兼饮萆汤，月余而愈。

　　一男子，下部生疳，诸药不应，延及遍身，突肿状似番花，筋挛骨痛，至夜尤甚，此肝肾二经湿热所致。先以导水丸五服，次以龙胆泻肝汤数剂，再与除湿健脾之药，外贴神异膏，吸其脓隔，蒜灸拔其毒而愈。

　　一童子，玉茎患之，延及小腹数枚，作痛发热，以小柴胡汤吞芦荟丸，更贴神异膏，月余而安。

　　一儒者，患前证，先玉茎作痒出水，后阴囊股内小腹胁臂发小，或干或脓窠，误服祛风等药，肢体倦怠，恶寒发热，饮食渐减，大便不实，脉见浮弦，两尺浮数，此肾水虚热，肝木乘脾土也。用六味地黄丸、补中益气汤为主，佐以换肌消毒散而愈。

　　一人患此，服攻毒等药，患处凸而色赤作痛，肢体倦怠，恶寒发热，脉浮而虚，此元气复伤，而邪气实也，用补中益气汤，二剂而愈。

　　进士刘华甫，患之数月，用轻粉、朱砂等药，头面背臀各结一块，二寸许，溃而形气消弱，寒热口干，舌燥唇裂，小便淋漓，痰涎上壅，饮食少思。此脾胃伤，诸脏弱，而虚火动也。先用六君子二十余剂，又用补中益气汤加山药、山茱萸、麦门冬、五味服之，胃气复，而诸证愈。惟小便未清，痰涎未止，用加减八味丸而痊。

