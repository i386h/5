<!-- { "loadSidebar": true } -->
　　夫地黄产于中州沃土之乡，得土气之最浓者也。其色黄，士之色也。其味甘，土之味也。得土之气，而曰非太阴、阳明之药，吾弗信也。惟是生者性凉，脾胃喜暖，故脾阳不足者，所当慎用。至若熟则性平，禀至阴之德，气味纯静，故能补五脏之真阴，而又于多血之脏为最要，得非脾胃经药耶？且夫人之所以有生者，气与血耳，气主阳而动，血主阴而静。补气以人参为主，而术但可为之佐；补血以熟地为主，而芎、归但可为之佐。然在、术、芎、归，则又有所当避，而人参、熟地，则气血之必不可无。故凡诸经之阳气虚者，非人参不可；诸经之阴血虚者，非熟地不可。人参有健运之功，熟地禀静顺之德。此熟地之与人参，一阴一阳，相为表里，一形一气，互主生成，性味中正，无逾于此，诚有不可假借而更代者矣。

　　凡诸真阴亏损者，有为发热，为头疼，为焦渴，为喉痹，为嗽痰，为喘气，或脾肾寒逆为呕吐，或虚火载血于口鼻，或水泛于皮肤，或阴虚而泄利，或阳浮而狂躁，或阴脱而仆地。阴虚而神散者，非熟地之守不足以聚之；阴虚而火升者，非熟地之重不足以降之；阴虚而躁动者，非熟地之静不足以镇之；阴虚而刚急者，非熟地之甘不足以缓之。阴虚而水邪泛滥者，舍熟地何以自制？阴虚而真气散失者，舍熟地何以归源？阴虚而精血俱损，脂膏残薄者，舍熟地何以浓肠胃？且犹有最玄最妙者，则熟地兼散剂方能发汗，何也？以汗化于血，而无阴不作汗也。熟地兼温剂始能回阳，何也？以阳生于下，而无复不成干也。然而阳性速，故人参少用亦可成功；阴性缓，熟地非多难以奏效。而今人有畏其滞腻者，则崔氏何以用肾气丸而治痰浮？有畏其滑湿者，则仲景何以用八味丸而医肾泄？有谓阳能生阴，阴不能生阳者，则阴阳之理，原自互根，彼此相须，缺一不可，无阳则阴无以生，无阴则阳无以化，故《内经》曰：精化为气，得非阴亦生阳乎？孰谓阳之能生，而阴之不能长也。

　　又若制用之法，有用姜汁拌炒者，则必有中寒兼呕而后可；有用砂仁制者，则必有胀满不行而后可；有用酒拌炒者，则必有经络壅滞而后可。使无此数者，而必欲强用制法，是不知用熟地者正欲用其静重之妙，而反为散动以乱其性，何异画蛇而添足。

　　今之人即欲用之补阴，而必兼以渗利，则焉知补阴不利水，利水不补阴，而补阴之法不宜渗。

　　即有用之补血，而复疑其滞腻，则焉知血虚如燥土，旱极望云霓，而枯竭之阳极喜滋。设不明此，则少爪之尚欲兼之以利，又孰敢单用之而任之以多？单用而多且不敢，又孰敢再助以甘而尽其所长？是又何异因咽而废食也。嗟，嗟！熟地之功，其不申于时用者久矣，其有不可以笔楮尽者尚多也，予今特表而出之，尚祈明者之自悟焉。

　　牛膝（四二）味若甘，气微凉，性降而滑，阴也。忌牛肉。酒渍，咀。走十二经络，助一身元气。主手足血热痿痹，血燥拘挛；通膀胱涩秘，大肠干结，补髓填精。益阴活血；治腰膝酸疼，滋须发枯白。其性下走如奔，故能通经闭，破血症，引诸药下降。同麝香用，堕胎尤速。凡脏寒便滑，下元不固者，当忌用之。

　　麦门冬（四三）味甘微苦，性微寒，降也，阳中阴也。去心用，恐令人烦。其味甘多苦少，故上行心肺，补上焦之津液，清胸膈之渴烦，解火炎之呕吐，退血燥之虚热；益精滋阴，泽肌润结；肺痿肺痈，咳唾衄血；经枯乳汁不行，肺干咳嗽不绝；降火清心，消痰补怯。复脉须仗人参，便滑中寒者勿设。

　　续断（四四）川者色灰黑，尖瘦多芦，形如鸡脚，皮断而皱者是。味苦而涩，苦重涩轻，气微凉。

　　他产者，味甘微辛涩少。用川者良。凡用此者，用其苦涩。其味苦而重，故能入血分、调血脉，消肿毒乳痈，瘰痔，治金损跌伤，续筋骨血脉。其味涩，故能止吐血衄血，崩淋胎漏，便血尿血，调血痢，缩小便，止遗精带浊。佐之以甘，如甘草、地黄、人参、山药之类，其效尤捷。

　　蜀葵子（四五）味甘性寒。能利小水，通淋闭，消水肿，润大肠，催生落胎，通乳汁，亦治一切疮疥，并瘢疵赤靥。苗叶可作菜茹，古以葵为五菜之主，今不复用之矣。

　　黄葵花性滑利，与蜀葵大同。若治诸恶疮脓水久不瘥者，用花为末，敷之即愈，为疮家要药。浸油可涂汤火疮。

　　车前子（四六）即苤苡味甘微咸，气寒，入膀胱、肝经。通尿管热淋涩痛，驱风热目赤翳膜；利水能除湿痹，性滑极善催生，兼治湿热泻痢，亦去心胸烦热。

　　根叶生捣汁饮，治一切尿血衄血热痢，尤逐气瘾利水。

　　白蒺藜（四七）味苦微辛微廿，微凉。能破瘕结聚，止遗溺泄精，疗肺痿肺痈，翳膜目赤，除喉痹癣疥痔瘰癜风，通身湿烂恶疮，乳岩带下俱宜，催生止烦亦用，凉血养血，亦善补阴。用补宜炒热去刺，用凉宜连刺生捣，去风解毒，白者最良。

　　沙苑蒺藜性亦大同。若用固精补肾，止遗沥尿血，缩小便，止烦渴，去燥热，则亦可用此。

　　红花（四八）味甘微苦微宰，气微凉，阴中微阳。惟入血脉，多用女科。少用可活血引经，多用能破血通瘀。可下死胎，亦疗血晕；达痘疮血热难出，散斑疹血滞不消；润燥活血，止痛通经，亦消肿毒。

　　紫菀（四九）味苦平微辛。辛能入肺，苦能降气，故治咳嗽上气痰喘。惟肺实气壅，或火邪刑金而致咳唾脓血者，乃可用之。若以劳伤肺肾，水亏金燥而咳喘失血者，则非所宜。观陶氏《别录》谓其补不足，治五劳体虚，其亦言之过也。

　　甘菊花（五十）（白菊花根善利水，捣汁和酒服之，大治癃闭）味甘色黄者，能养血散风，去头目风热，眩晕疼痛，目中翳膜，及遍身游风风疹。作枕明目，叶亦可用。

　　味苦者性凉，能解血中郁热，清头目，去风热眼目肿痛流浪。根叶辛香，能消痈毒，止疼痛。

　　野菊花（五一）一名苦薏。根叶茎花皆可同用。味苦辛。大能散火散气，消痈毒疔肿瘰，眼目热痛，亦破妇人瘀血。孙氏治痈毒方，用野菊连根叶捣烂酒煎，热服取汗，以渣敷之；或同苍耳捣汁，以热酒冲服。冬月用干者煎服，或为末酒服亦可。

　　（五二）味苦，气微寒，有小毒。此物气味颇峻，善逐风湿诸毒。用蜜酒层层和洒，九蒸九曝，蜜丸，空心酒吞，多寡随宜。善治中风口眼歪邪，除湿痹腰脚痿痛麻木。生者酒煎，逐破伤风危急如神。散撒麻疔恶毒，恶疮浮肿，虎伤狗咬，蜘蛛虫毒，或捣烂封之，或煎汤，或散敷并良。

　　其扫荡功力若此，似于元气虚者非利。

　　益母草（五三）子名茺蔚味微苦微辛，微寒，性滑而利。善调女人胎产诸证，故有益母之号。能去死胎，滑生胎，活血凉血行血，故能治产难胎衣不下，子死腹中，及经脉不调，崩中漏下，尿血泻血瘀血等证。然惟血热血滞，及胎产艰涩者宜之，若血气素虚兼寒，及滑陷不固者，皆非所宜，不得以其益母之名，谓妇人所必用也。盖用其滑利之性则可，求其补益之功则未也。《本草》言其久服益精轻身，诚不足信。此外如退浮肿，下水气，及打扑瘀血，通大小便之类，皆以其能利也。

　　若治疔肿乳痈，丹毒恶毒，则可捣汁饮之，其渣亦可敷贴。

　　子名茺蔚，功用略同，但子味微甘，稍温，故能凉血补血，亦益阴气明目。

　　瞿麦（五四）味苦，微寒，降也，性滑利。能通小便，降阴火，除五淋，利血脉。兼凉药亦消眼目肿痛，兼血药则能通经破血下胎。凡下焦湿热疼痛诸病，皆可用之。

　　茵陈（五五）味苦微辛，气微寒，阴中微阳，入足太阳经。用此者，用其利湿逐热，故能通关节，解热滞，疗天行时疾，热狂头痛，利小水。专治黄胆，宜佐栀子。黄而湿者多肿，再加渗利；黄而燥者干涩，再加凉润。只有阴黄一证，因以中寒不运，此非所宜。又解伤寒瘴疟火热，散热痰风热疼痛。湿热为痢，尤其所宜。

　　青蒿（五六）味苦微辛，性寒，阴中有阳，降中有散。主肝肾三焦血分之病，疗阴火伏留骨节，故善治骨蒸劳热，尸疰鬼气，降火滋阴，润颜色，长毛发，治疟疾寒热，杀虫毒，及恶疮湿疥。生捣可敷金疮，止血止痛。款冬花（五七）味微甘微辛而温，其气浮，阳也，入手太阴经。能温肺气，故疗咳嗽，及肺痈肺痿咳唾脓血。寇宗曰：有人病嗽多日，或教以燃款冬花三两于无风处，以笔管吸其烟，满口则咽之，数日果效。

　　麻黄（五八）味微苦微涩，气温而辛，升也，阳也。此以轻杨之味，而兼辛温之性，故善达肌表，走经铬，大能表散风邪，祛除寒毒，一应瘟疫疟疾，瘴气山岚，凡足三阳表实之证，必宜用之。苦寒邪深入少阴、厥阴筋骨之间，非用麻黄、官桂不能逐也。但用此之法，自有微妙，则在佐使之间，或兼气药以助力，可得卫中之汗，或兼血药以助液，可得营中之汗；或兼温药以助阳，可逐阴凝之寒毒；或兼寒药以助阴，可解炎热之瘟邪。此实伤寒阴疟家第一要药，故仲景诸方以此为首，实千古之独得者也。今见后人多有畏之为毒药而不敢用，又有谓夏月不宜用麻黄者，皆不逢可哂也。虽在李氏有云：若过发则汗多亡阳，若自汗表虚之人用之则脱人元气，是皆过用及误用而然。若阴邪深入，则无论冬夏，皆所最宜，又何过之有？此外如手太阴之风寒咳嗽，手少阴之风热斑疹，足少阴之风水肿胀，足厥阴之风痛目痛，凡宜用散者，惟斯为最。然柴胡、麻黄俱为散邪要药，但阳邪宜柴胡，阴邪宜麻黄，不可不察也。制用之法，须折去粗根，入滚汤中煮三五沸，以竹片掠去浮沫，晒干用之。不尔，令人动烦。

　　麻黄根味甘，平，微苦微涩。用甘敛药煎服，可以止汗。同牡蛎粉、米粉，或用旧蕉扇杵末，等分，以生绢袋盛贮，用扑盗汗或夏月多汗，用之俱佳。

　　萱草（五九）一名忘忧，一名宜男，一名鹿葱。萱草者，《诗》作谖草。凡树此玩此者，可解忧思，故名忘忧。烹食其苗，气味如葱，而鹿喜食之，故名鹿葱。妇人佩其花则生男，故名宜男。

　　花叶气味甘而微凉，故能去湿热，利小便赤涩，除烦渴酒湿黄胆；安五脏，利胸膈，令人和悦，亦能明目。

　　根，治沙淋带浊，利水气，解酒疸，宜捣汁服之。治吐血衄血，研汁一大盏，和姜汁细细呷之。

　　治吹乳、乳痈肿痛，须擂酒服，以渣封之。

