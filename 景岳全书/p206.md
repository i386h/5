<!-- { "loadSidebar": true } -->
　　又如药之性毒者，何可不避？即如《本草》所云某有毒、某无毒，余则甚不然之，而不知无药无毒也。故热者有热毒，寒者有寒毒，若用之不当，凡能病患者，无非毒也。即如家常茶饭，本皆养人之正味，其或过用误用，亦能毒人，而况以偏味偏性之药乎？但毒有大小，用有权宜，此不可不察耳。矧附子之性，虽云有毒，而实无大毒，但制得其法，用得其宜，何毒之有？今之人不知其妙，且并人参、熟地而俱畏之。夫人参、熟地、附子、大黄，实乃药中之四维，病而至于可畏，势非庸庸所济者，非此四物不可，设若逸巡，必误乃事。令人直至必不得已而后用附子，事已无济矣。事无济则反罪之，将附子诚废物乎？嗟夫！人之所以生者，阳气耳，正气耳。人之所以死者，阴气耳，邪气耳。人参、熟地者，治世之良相也；附子、大黄者，乱世之良将也。兵不可久用，故良将用于暂；乱不可忘治，故良相不可缺。矧夫附子虽烈，而其性扶阳，有非硝、黄之比；硝、黄似缓，而其性阴泄，又非桂、附可例。

　　华元化曰：得其阳者生，得其阴者死。《内经》曰：门户不要，是仓廪不藏也。得守者生，失守者死。今之人履芒硝、大黄若坦途，视参、附、熟地为蛇蝎，愚耶？知耶？白附子（百二七）味甘辛，大温，有小毒。其性升，能引药势上行。辟头风诸风，冷气心疼，风痰眩晕，带浊，疗小儿惊风痰搐，及面鼻游风，野斑风刺，去面痕，可作面脂，亦治疥癣风疮，阴下湿痒，风湿诸病。几欲入药，炮而用之。

　　大黄（百二八）味苦，气大寒。气味俱浓，阴中之阴，降也。有毒。其性推陈致新，直走不守。

　　夺土郁壅滞，破积聚坚症，疗瘟疫阳狂，除斑黄谵语，涤实痰，导瘀血，通水道，退湿热，开燥结，消痈肿。因有峻烈威风积垢荡之顷刻。欲速者生用，汤泡便吞；欲缓者熟用，和药煎服。气虚同以人参，名黄龙汤；血虚同以当归，名玉烛散。佐以甘草、桔梗，可缓其行；佐以芒硝、浓朴，益助其锐。用之多寡，酌人实虚，假实误用，与鸠相类。

　　常山（百二九）味大苦，性寒，有毒。攻温疟痰疟，及伤寒寒热，痰结气逆，狂痫癫厥。惟胸腹多滞，邪实气壮而病疟者宜之；若老人弱人，俱当忌用。盖此物性悍，善逐痰饮，得甘草则上行发吐，得大黄则下行发泻也。亦治鬼毒蛊毒，及头项瘰鼠。

　　半夏（百三十）味大辛微苦，气温。可升可降，阳中阴也。有毒。其质滑润，其性燥湿降痰，入脾胃胆经。生嚼戟喉，制用生姜。下肺气，开胃健脾，消痰饮痞满，止咳嗽上气，心痛胁痛，除呕吐反胃，霍乱转筋，头眩腹胀，不眠气结，痰核肿突，去痰厥头痛，散风闭喉喑、治脾湿泄泻，遗精带浊，消痈疽肿毒，杀蜈蚣蜂虿虫毒。性能堕胎，孕妇虽忌，然胃不和而呕吐不止，加姜汁微炒，但用无妨。若消渴烦热，及阴虚血证，最忌勿加。李时珍曰：半夏能主痰饮及腹胀者，为其体滑味辛而性温也。滑则能润，辛温能散亦能润，故行湿而通大便，利窍而泄小便，所谓辛走气，能化液，辛以润之是矣。丹溪曰：二陈汤能使大便润而小便长。

　　摄云：半夏辛而散，行水而润肾燥。又《局方》用半硫丸治老人虚秘，皆取其滑润也。世俗皆以半夏、南星为性燥，误矣。湿去则土燥，痰涎不生，非二物之性燥也。古方治咽痛喉痹，吐血下血，多用二物，非禁剂也。二物亦能散血，故破伤打扑皆主之。

　　南星（百三一）味苦辛，气温，可升可降，阳中阴也。性烈有毒，姜汁制用。善行脾肺，坠中风实痰，利胸膈，下气，攻坚积，治惊痫，散血堕胎。水磨箍蛇虫咬毒，醋调散肿。破伤风，金疮折伤瘀血，宜捣敷之。功同半夏，酌用可也。

　　胆星（百三二）七制、九制者方佳。降痰因火动如神，治小儿急惊必用。总之，实痰实火壅闭上焦，而气喘烦躁，焦渴胀满者，所当必用。较之南星，味苦性凉，故散解风痰热滞。

　　射干（百三三）味苦，微寒，有毒。阴也，降也。治咳逆上气，喉痹咽疼，散结气不得息，除胸腹邪热胀满，清肝明目，消积痰结核，癖热疝，降实火，利大肠，消瘀血，通女人经闭。苦酒磨涂，可消肿毒。

　　大戟（百三四）味苦，太寒，有毒。反甘草。性峻利，善逐水邪痰涎，泻湿热胀满，消急痛，破结，下恶血，攻积聚，通二便，杀蛊毒药毒，疗天行瘟疟黄病，及颈腋痈肿。然大能泻肺损真气，非有大实坚者，不宜轻用。若中其毒，惟菖蒲可以解之。

　　甘遂（百三五）味苦，性寒，有毒。反甘草。专于行水，能直达水结之处，如水结胸者，非此不除。若留痰留饮宿食，症坚积聚，无不能逐，故善治腹脚阴囊肿胀，去面目浮肿，通二便、泻膀胱湿热，及痰逆癫痫，噎膈痞塞。然性烈伤阴，不宜妄用。

　　芫花（百三六反甘草）味苦，微温，有毒。专逐五脏之水，去水饮寒痰痰癖，胁下痛，咳逆上气，心腹肢体胀满，瘴疟鬼疟，湿毒寒毒，蛊毒肉毒，虫鱼毒，除疝瘕痈肿，逐恶血，消咽肿。根疗疮疥，亦可毒鱼。若捣汁浸线，亦能系落痔疮。惟其多毒，虚者不可轻用。

　　玉簪（百三七）味甘辛，性寒，有小毒。用根捣汁，解一切诸毒，下一切骨哽，涂消痈疡。妇人乳痈初起，但取根擂酒服之，仍以渣敷肿处即消。然性能损齿，故亦可落齿取牙。

　　凤仙花（百三八）味微苦，性微温，有小毒。子名急性子。治产难下胎，消积块，开噎膈，下骨哽。亦善透骨通窍，故又名透骨草。若欲取牙，但用子研末，入砒少许，点疼牙根，即可取之。

　　然此不生虫蠹，即烽蝶亦不近，似非无毒者也。

　　蓖麻子（百三九）味甘辛，性热，有毒。能逐风散毒，疗口眼斜，失音口噤，肿毒丹瘤，针刺入肉，止痛消肿，追脓拔毒，俱可研贴。若治舌肿喉痹，宜研烂，纸卷烧烟，熏吸立通。催生下胎，可同麝香、巴豆研贴脐中。

　　李时珍曰：一人病偏风，手足不举，用此油同羊脂、麝香、穿山甲煎膏，日摩数次，兼服搜风养血之药而愈。

　　一人病手臂一块肿痛，用此捣膏贴之，一夜而愈。一人病气郁偏头痛，用此同乳香、食盐捣贴太阳，一夜痛止。一妇产后子肠不收，捣仁贴其丹田，一夜而上。此药外用，屡奏奇效，但内服不可轻率尔。或云捣膏，以筋点于鹅、鸭六畜舌根下，即不能食，点于肛门内，即下血死，其毒可知。凡服篦麻者，一生不得食炒豆，犯之必胀死。

　　续随子（百四十）一名千金子。味辛，性温，有毒。能逐瘀血，消痰饮食积，瘕癖，除蛊毒鬼疰，水气冷气，心腹胀满疼痛，腹内诸疾，利大小肠，祛恶滞，及妇人血结血闭瘀血等证。研碎酒服，不过三颗，当下恶物，甚者十粒。若泻多，以酸浆水或薄醋粥食之即止。亦可研涂疥癣恶疮。此物之功，长于逐水杀虫，是亦甘遂、大戟之流也。

　　木鳖子（又百四十）味苦微甘微辛，气雄劣，性大寒，有大毒。〈本草》言其甘温无毒，谬也。

　　今见毒狗者，能毙之于顷刻，使非大毒，而有如是乎？人若食之，则中寒发噤，不可解救。按刘绩《霏雪录》云：木鳖子有毒，不可食。昔一蓟门人，有两子患痞，食之相继皆死，此不可不慎也。

　　若其功用，则惟以醋磨，甩敷肿毒乳痈，痔漏肿痛，及喉痹肿痛，用此醋漱于喉间，引痰吐出，以解热毒，不可咽下。或同朱砂、艾叶卷筒，熏疥杀虫最效。或用熬麻油擦癣亦佳。

　　番木鳖味极苦，性大寒，大毒。功用与木鳖大同，而寒烈之性尤甚。

　　卷之四十九大集·本草正（下）

　　水石草部

　　石斛（百四一）此药有二种，力皆微薄，圆细而肉实者，味微甘而淡，其力尤薄。《本草》云：圆细者为上。且谓其益精强阴，壮筋补虚，健脚膝，驱冷痹，却惊悸，定心志。但此物性味最薄，焉能滋补如此？惟是扁大而松，形如钗股者，颇有苦味，用除脾胃之火，去杂善饥，及营中蕴热。其性轻清和缓，有从容分解之妙，故能退火养阴除烦，清肺下气，亦止消渴热汗。而诸家谓其浓肠胃，健阳道，暖水脏，岂苦凉之性味所能也？不可不辨。

　　菖蒲（百四二）味辛微苦，性温。散风寒湿痹，除烦闷咳逆上气，止心腹痛，霍乱转筋，癫痫客忤，开心气胃气，行滞气，通九窍，益心智，明耳目，去头风泪下，出声音，温肠胃，暖丈夫水脏，妇人血海，禁止小便，辟邪逐鬼，及中恶卒死，杀虫，疗恶疮瘙疥。欲散痈毒，宜捣汁服用，渣贴之。若治耳痛，宜作末炒热绢裹之。亦解巴豆、大戟等毒。

　　蒲黄（百四三）味微甘，性微寒。解心腹膀胱烦热疼痛，利小便。善止典凉血活血，消瘀血，治吐血衄血，痢血尿血。通妇人经脉，止崩中带下，月经不调，妊妇胎漏坠胎，血运血症，儿枕气痛，及跌扑血闷。疗疮疡，消舌肿，排脓消毒。亦下乳汁，亦止泄精。凡欲利者，宜生用；欲固者，宜炒熟用。泽泻（百四四（味甘淡微咸，气微寒。气味颇浓，沉而降，阴也，阴中微阳。入足太阳、少阳。

　　其功长于渗水去湿，故能行痰饮，止呕吐泻痢，通淋沥白浊，大利小便，泻伏火，收阴汗，止尿血，疗难产疝痛，香港脚肿胀，引药下行。经云：除湿止渴圣药，通淋利水仙丹。第其性降而利，善耗真阴，久服能损目痿阳。若湿热壅闭而目不明者，此以去湿，故亦能明目。

　　海藻（百四五反甘草）海带、昆布性用略同。味若咸，性微寒，阴也，降也。善降气清热，消膈中痰壅，故善消颈项瘿瘤结核，及痈肿症积，利小便，逐水气，治湿热气急，腹中上下雷鸣，疗偏坠疝气疼痛，消奔豚水气浮肿，及百邪鬼魅热毒。

　　骨碎补（百四六）味微苦，性温平，乃足少阴、厥阴肝肾药也。能活血止血，补折伤，疗骨中斜毒，风热疼痛，及痢后下虚。或远行，或房劳，或外感风湿，以致两足痿弱疼痛，俱宜以四斤丸、补阴药之类佐而用之。成炒熟研末，用猪腰夹煨，空心食之，能治耳鸣，及肾虚久痢牙疼。

　　卷之四十九大集·本草正（下）

　　竹木部

　　竹沥（百四七）味甘，性微凉，阴也，降也。治暴中风痰，失音不语，胸中烦热，止烦闷消渴。丹溪曰：凡风痰、虚痰在胸膈，使人癫狂，及痰在经络四肢、皮里膜外者，非此不达不行。

　　淡竹叶（百四八）味甘淡，气平微凉，阴中微阳，气味俱轻。清上气咳逆喘促，消痰涎，解热狂，退虚热烦躁不眠，壮热头痛，止吐血。专凉心经，亦清脾气。却风热，止烦渴，生津液，利小水，解喉痹，并小儿风热惊痫。

