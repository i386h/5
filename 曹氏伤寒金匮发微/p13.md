<!-- { "loadSidebar": true } -->
　　结胸证悉具。烦燥者。亦死。易否之彖传曰。内阴而外阳。内柔而外刚。外君子而内小人道长。君子道消也。明乎此。乃可与言结胸之危候。仲师之言曰。结胸证。其脉浮大者。不可下。下之则死。又曰。结胸证悉具。烦燥者亦死。夫群邪在位。贤人在野。则其国必亡。虚阳外脱。阴寒内剧。则其病必死者。结胸而见沉紧之脉。虽阴寒在里。遏其真阳。邪正交争。脉因沉紧。但令真阳战胜。则一下而阴寒消歇。其病决不致死。若反见浮大之脉。譬之明季阮马持权于内。史阁部并命于外。必至君子与小人同败。以沉涸之阴寒。格垂脱之真阳。苟不顾其本。原而攻下之。不根之阳。方且因之而减息。此结胸见浮大之脉。所谓下之而必死者也。其所以烦燥亦死者。结胸之为病。本痰涎并居胸膈之证。其脉沉而紧。心下痛而硬。不大便。舌燥而渴。日晡潮热。心下至少腹俱硬满而痛。或体强如柔痉。或心中奥恼。脉之所以沉紧者。病气凝聚而中有所著也。心下痛而硬者。痰浊与水气并居阳位。格拒而不下也。不大便。舌燥而渴。日晡潮热。心下至少腹硬满而痛者。太阳寒水凝于上。阳明燥气动于下也。体强如痉者。阳热内陷而燥气伤筋也。心中奥恼者。心阳为湿痰所郁。而气不舒也。夫所谓结胸证悉具者。在外则状如柔痉。在里则膈内拒痛。阴寒内乘。阳热外灼。此证已属大难。若更加以烦燥，则证情益剧。盖阳气欲发格于外。寒则烦躁。孤阳无归。格于里阴。则亦烦躁。烦燥同而格于里阴者为甚。譬之汉唐明之末。群奸擅福于朝。党固清流束林之狱。流毒海内。士气消磨殆尽。而三社屋矣。夫群奸肆虐。稍有人心者。不能不并力而争。此亦一烦燥之象也。结胸一证。苟中脘阳气未亡。无论汤X丸缓。皆当下之。而愈。若浊阴内闭孤阳不归。脾肾虚，则里寒益剧。则标热益炽。譬之。油灯将灭。必反大明。此结胸证悉具。所为烦燥而亦死者也。张隐庵乃谓太阳正气内结。而不能外出。并谓今之患结胸而死者。皆由正结。见理悠谬。明眼人常自辨之（陈修园谓邪实固结于内、正处反格于外、极有见地、黄坤载说尤精.）
　　太阳病脉浮而动数。浮则为风，数则为热。动则为痛。头痛发热。微盗汗出。而反恶寒者。表未解也。医反下之。动数变迟。膈内拒痛。胃中空虚。家气动膈。短气燥烦。心中奥恼。阳气内陷。心中因鞭。则为结胸。大陷胸汤主之。若不结胸。但头汗出。余处无汗。剂颈而还。小便不利。身必发黄也。（此黄宜茵陈蒿汤为是.）
　　
　　大陷胸汤方
　　大黄（六两）芒硝（一升）甘遂（一钱七）
　　右三味。以水六升。先煮大黄。取二升。去渣。内芒硝。沸一两沸。内甘遂末。温服一升。得快利。止后服。
　　太阳病。无问伤寒中风。其脉必浮。浮而见数。则为中风发热。动则不静之谓。风中肌腠。则上冒太阳之穴而头疼。数为营气之热。肌腠闭而营虚不能作汗。风热上郁。故头痛而脉数。医者苟遇此证。一见头痛发热。汗出恶寒者。不特腠理未解，既皮毛之未解，桂枝二越婢一汤。其正治也。医反下之。则表阳随之下陷而营气益虚。动数之脉。因变为迟。此证太阳魄汗未经外泄。则以误下而成上湿。太阳阳热不从汗解。则以误下而成下燥。上湿不尽。则痰涎凝结而膈内拒痛。下后胃中空虚。中无所阻，下陷之阳热上冲。客气动膈。而又上阻于痰湿。则短气而燥烦。于是心中懊农。懊农者。湿盛阳郁而气机不利也。阳气迫于下，湿邪停于上。心下因硬。此为结胸所由成。内陷之阳气。欲出而不得。故燥烦可以不死。非似孤阳外浮阴寒内阻之烦燥。为阴阳离决而必死也。是故大陷胸汤。用大黄芒硝。以除内陷之阳热。用甘遂以祛膈下之浊痰。而结胸自愈矣。设因误下之后。不病结胸。则寒湿内陷。而上无津液。证情与火劫发汗但头汗出剂颈而还相似。惟火劫发汗者。津液已涸。故阴虚不能作汗。此证为阴液内陷。故亦见但头汗出剂颈而还之证。阴液与湿热并居。故小便不利而身发黄。但令小便一利。则身黄自退。太阳府气通。阴液得随阳上升。而汗液自畅。此又为五苓散证。而无取大陷汤者也。（不由误下之结胸、予屡见之。）
　　伤寒六七日。结胸热实。脉沉而紧。心下痛。按之石鞭者。大陷胸汤主之。
　　伤寒六七日。甫及一候。所谓伤寒一日。太阳受之也。本寒郁于上。标热实于下。因病结胸。关上脉沉紧者。寒与热并居于中脘也。中脘气阻。故心以下痛。水气与热结而成痰。故按之石硬。但用硝芒以去实热。甘遂以下湿痰。而结胸自愈。此证不由误下而成。治法与之相等。学者于此。可以悟参变矣。
　　伤寒十余日。热结在里。复往来寒热者。与大柴胡汤。但结胸。无大热者。此为水结胸胁也。但头微汗出者。大陷胸汤主之。
　　伤寒十余日。当两候之期。设传阳明。必发潮热。乃热结于肠胃。而又往来寒热。则阳明之证垂成。太阳之邪未解。如是。即当与大柴胡汤。使之表里双解。但胸中痛而表无大热。则阳明之火不实。而太阳之水内壅。上积于胸。下及两胁三焦。水道不能下达膀胱。大黄芒硝。皆在禁例。但须与悬饮内痛同治。投之以十枣汤。而胸胁之水邪已破。要惟头有微汗出者。阳气既不能外泄而成汗。寒水又不能化溺而下行。不得已而用大陷胸汤。此亦从头上之微汗。察其中有阳热。格于中脘痰湿而攻之。设头上并无微汗。则仍为十枣汤证。不当更用大陷胸汤矣。
　　太阳病。重发汗而复下之。不大便五六日。舌上燥而渴。日哺所小有潮热。从心下至小腹鞭满而痛。不可近者。大陷胸汤主之。
　　太阳之病从发汗而复下之。津液屡伤。则阳明之府气将燥。故不大便五六日。舌上燥而渴。日哺所有潮热。此皆大承气汤证。惟心下到少腹硬满而痛。手触者。可决为水气痰涎凝沍不解。而非承气汤所能奏效。特于大黄芒硝外。加甘遂以攻之。如是则不特去阳明之燥。并水气痰涎一时划削。此亦双解之法也。
　　小结胸病。正在心下。按之则痛。脉浮滑者。小陷胸汤主之。
　　小陷胸方
　　黄连（一两）半夏（半斤）栝蒌实（大者一枚）
　　右三味。以水六升。先煮括蒌。取三升。去渣。内诸药。煎取二升。去渣。分温三服。
　　病在心下。故称结胸。小结胸与大结胸同。此部位之不可改易者也。但按之痛。则与不按亦痛之大结胸异。脉浮滑。则与大结胸之沉紧异。所结不实。故无沉紧之脉。必待按之而始痛。太阳标热并于上。故脉浮。水气湿热结于心下。故脉滑。小陷胸汤。黄连苦降。以抑在上之标热。半夏生用。以泄而涤痰。括蒌实以泄露中脘之浊。按此。即泻心汤之变方。后文半夏泄心汤生姜泄心汤。甘草泄心汤皆黄连半夏同用。是其明证也。意此证里实不如大结胸。而略同虚气之结而成痞。方中用黄连以降上冒之热邪。用栝蒌实以通胃中之积垢。与后文治痞之大黄黄连泻心汤相类。但此证为标热陷于心下。吸引痰涎水气。而腑滞稍轻。故以黄连半夏为主。而以栝蒌实易大黄。后文所列之痞证关上脉浮者。腑滞较甚。而又为标热吸引。故以大黄为主而黄连副之。不更纳去水之半夏也。
　　太阳病二三日。不能卧。但欲起。心下必结。脉微弱者。此本有寒分也。反下之。若利止。必作结胸。未止者。四日复下之。此作协热利也。
　　古者庸工之误治。必有误治之因。所患一闭未达耳。非似今日之名医。不论何证。既以不能生人不能杀人之药为标准。置人于不生不死之间也。太阳病二三候。正当传阳明少阳之期。不能卧。但欲起。心下结。此正与胃家实相似。盖胃不和。固寐不安也。误下之因。实出于此。由是以微弱之脉本有寒分者。置之不辨。反与滑大之脉同治。若一下而即止。标热与本寒停蓄心下。因作结胸。若一下不止。则标热与本寒并趋大肠。因作协热利。寒即因利而滑。寒从水尽也。按后文协热利者。脉沉滑。金匮下利脉滑者。当有所去。则当及四候之期。更进大承气汤。乃一下而更无余事矣。少阴篇下利色纯青。与此同例。故知用大承气也。
　　太阳病。之下。其脉促。不结胸者。此为欲解也。脉浮者。必结胸。脉紧者，必咽痛。脉弦者。必两胁拘急。脉细数者。头痛未止。脉沉紧者。必欲呕。脉沉滑者。协热利。脉浮滑者。必下血。
　　太阳病之下后。其脉促。则太阳表气不因误下而陷。而反欲上冲。气上冲者。虽不结胸。其胸必满。无他。为其营气欲出。卫不与之和也。故其证当从汗解。上节桂枝去芍药汤主之者。即系此证。若喘而汗出。则又为葛根苓连证。揆之本条欲解之义。未能强合。结胸之脉。寸口必浮。若关上见沉紧。即为大结胸证。设但见浮脉。标热在上。将成小结胸证。脉紧固伤寒之本脉。下后脉紧咽痛者。表气因下骤虚。外寒闭其皮毛。阻遏阳气。因病咽痛。按此为麻杏石甘汤证。盖咽为胃之门户。寒过于肺。麻杏以散之。热郁于胃。石甘以清之。而非少阴咽痛用半夏散之证也。脉弦必两胁拘急云者。盖弦为阴寒之脉而主痛。金匮腹满疝宿食篇云。趺阳脉微弦。法当腹满。不满者。必便难。两肢疼痛。此虚寒从下上也。当以温药服之。寸口脉弦者。即胁下拘急而痛。其人啬啬恶寒。盖两胁居两肾之上。为三焦水道之冲,太阳寒水从三焦下行。由肾出膀胱者。内经认之下焦（即输尿管）太阳寒水。不能化汗而出皮毛。则寒湿阻于两胁。故其证恶寒。恶寒者。表寒未解而水气内积。今人一见弦脉。便言肝胆为病。曾亦知为手少阳三焦之病乎。所以谓脉细数头痛未止者。头痛为太阳本病。云未止者。表未解也。细数虽非太阳本脉。然标热上郁。终异阳明实热故脉来细数。前文云脉浮数者。可发汗。亦表未解也。本太阳病不解而转入少阳者。必干呕而脉沉紧。沉则寒水著于里。紧则标热拒于表。少阳篇幅主以小柴胡汤。柴胡以散表寒。黄芩以清里热。使内陷之邪。仍从太阳外解而为汗。则沉紧和而呕亦止矣。脉沉滑所以成协热利者。沉在里，滑则停瘀。此即上四日复下之之证也。脉浮滑必下血者。太阳标热。X于表则浮。入于府则滑。太阳之府。与胞中血海相附丽。故必伤及血分。苟其蓄而不下。则为抵当汤证。若血既自下。其势无可再攻。求之金匮。惟赤小豆当归散最为允当。此无他。以胞中之血。部位甚下。直可决其为近血故也。
