<!-- { "loadSidebar": true } -->
　　玉衡六问曰。大寒后。十五日。斗指艮。为立春。立。始建也。春气始至。故谓之立也。太阳尚在子。躔玄枵之次。表影长一丈五寸二分。后十五日。斗柄指寅。为雨水。言雪散而为水矣。太阳始过亥。躔娵訾之次。表影长五尺九寸二分。雨水。乃正月中气。斗指寅。故月建寅。从月之中气而定建也。寅者何。乐志曰。寅。津也。谓生万物之津途。七十二候之初度。三十六旬之发程也。汉律历志云。引达于寅。史云。寅者。万物始生。螾然也。说文云。寅。髌也。阳气动。去黄泉。欲上出。阴尚强而阳尚未达。髌寅于下也命曰春王正月。乃我夫子尊周之朔。又曰孟春。曰孟阳。曰孟陬。曰摄提。曰上春。曰初春。曰开春。曰发春。曰献春。曰首春。曰开岁。曰首岁。曰献岁。曰芳岁。曰岁首。曰岁始。曰岁朝。曰发岁。曰初岁。曰肇岁。曰岁华。曰方岁。曰端月。曰初月。曰陬月。曰上时。曰监德。又曰三微月。曰一止月。言阳气始施黄泉。万物微动而未着也。是月也。气属三阳。天气下降。地气上腾。天地和同。二气交感。万物皆生。草木萌动。月卦名泰。言阴阳交而为泰也。气卦名艮。律应太簇太。大同。簇。奏也。言万物始大。奏地而出也。八音匏。八风条。日躔营室。北方之宿。卫之分野。昏参中。旦尾中。中者。南方之中也。立春日。谓之启。乃正月节。是日东风解冻。次五日蛰虫始振。后五日鱼上冰。雨水气。

　　獭祭鱼次五日。候雁北。后五日。草木萌动。天子居青阳左个。乘鸾路。驾苍龙。载青旗。衣青衣。服青玉。饮八风水。食麦与羊。器疏以达。象阳气之射出也。当立春日。农祥之星晨正。日月底于天庙。土乃发脉。夜漏未尽五刻。天子率三公九卿大夫。下至斗食令史。皆服青帻。立青旛。以迎春于东郊。祭青帝勾芒。出土牛以示劝农。乐正歌青阳。舞云翘。八佾。群臣称贺进棷柏酒。还乃行赏。命相布德和令。行庆施惠。下逮兆民。以元日祈谷于上帝。择元辰。亲载耒耜。躬耕籍田。行三推五推九推礼。命田正舍东郊。殖五谷。修祀典。命乐正入学习舞。牺牲无用牝。禁止伐木。无覆巢。无杀孩虫胎夭飞鸟。无麛无卵。母聚大众。无置城郭。揜骼霾髊。无称兵。无变天之道。绝地之理。乱人之纪。天地交泰。后以裁成天地之道。辅相天地之宜。以左右民。遒人以木铎循于道路。龟人衅龟。退贪残。进柔良。给孤幼。赈不足。求隐士。又于立春之日。下宽大书曰。方春东作。敬始慎微。罪殊死。且勿案验。皆须麦秋。又祭风师于东北郊。傥行夏令。则雨水不时。草木蚤落。国时有恐。行秋令。则民大疾疫。焱风暴雨总至。藜莠蓬蒿并兴。行冬令。则水潦为败。霜雪大挚。首种不入。

　　正月逐日杂记

　　初一日。曰元日。上日。曰履端。履新。曰正朔。岁朔。岁元。曰三始。正始。七始。四始。五始。曰上日。正日。曰三元。三朝。曰天腊节。天中节。又谓之献寿日。

　　是日　弥勒尊佛诞。又藏经云。是大佛会。　天地神祗朝三清玉皇。　裴玄新语。正旦县官杀羊。悬其头于门。又磔鸡以副之。俗说以厌厉气。伏君曰。是日土气上升。草木萌动。羊啮百草。鸡啄五谷。故杀之以助生气。　岁时记正月一日帖画鸡于户上。悬韦索于其上。插符于其傍。百鬼畏之。　拾遗记。祗支国有重明鸟。一名重精。言其一目双精。状如鸡。鸣似凤。有时解落羽毛。肉翮而飞。能搏逐猛兽虎狼。使妖灾群恶。不能为害。今人元日画鸡于门。盖重精之遗像也。又于门上书一（上渐下耳）字。或画虎头。或挂钟馗像。以辟一年之邪。又迎司命。钉桃符。书宜春二字。帖门。依山海经造桃板于户。画神荼郁垒于门。以厌魑魅。　易通卦验云。正旦五更起。整衣冠于家庭中。爆竹画鸡。或镂五色土于户上。以厌不祥。　岁时记。元日庭前爆竹。以避山臊恶鬼。　又于子时。烧粪帚令人仓库不耗。　秘要曰。此日取鹊巢烧灰。着于厕。则可辟兵。撒于门里。又可辟盗。　又于鸡鸣时。以绳系木偶。往积壤处。以杖打粪堆。呼如愿。云使人富。　道经曰。元旦酬恩。宜斋戒焚香点烛。拜谢天地日月星辰。国王水土。祖宗父母。社稷六神。勿兴恶念。　元日进树柏酒。称柏叶觞。食五辛盘。献椒花颂。故刘臻妻陈氏。进颂曰。璇宫周回。三朝肇建。青阳散辉。澄景载涣。美哉灵葩。爰采爰献。圣容映之。永寿于万。四海月令云。晋海西令问董勋曰。元日饮屠苏酒。先从少者饮起何也。勋曰。少者得岁。先以酒贺之。而老者失岁。饮宜在后。

　　故裴夷直有诗云。自知年纪偏应少。先把屠苏不让春。傥更数年逢此日。还应惆怅羡他人。　文成干诗云。戴星先捧祝尧觞。镜里堪惊两鬓霜。好是灯前偷失笑。屠苏应不得先尝。　隐诀曰。元旦五更。人未起时。以火照树则无虫。又以斧敲果树而断之曰。要结实。则结实多。　又云。栽树用上时。凡栽果。上半月栽者。多子。月半后栽者。子少。南风发及火日不可栽。大凡果树。于元旦五更以长竿打其树梢。其子应繁。以石头安树乂间尤妙。　大明会典。永乐十一年。正月朔辛巳日食。诏免贺宴。先是鸿胪寺奏习正旦贺仪。上召礼部翰林官问。正旦日食。百官贺礼可行乎。尚书吕震曰。日食与朝贺异时。先后不妨。侍郎仪智曰。终是同日。免贺为当。杨士奇曰。日食天变之大。宋仁宗时。元旦日食。富弼请罢宴彻乐。吕夷简不从。弼曰。万一契丹行之。为中国羞。后有自契丹来者。言虏是日罢宴。仁宗深悔。今免贺诚当。上从之。

　　○初二日万神会。　宝胜如来生。　景陵宣宗章皇帝忌辰。○初三日宋英宗生。　北斗翼圣真君降。　太白金星现。　又龙神会日。○初四日太上太道玉晨真君。登玉霄宫。四盻天下。　重阳全真开化真君上升。　我太祖高皇帝。以吴王二年正月初四日。祭天地即皇帝位。改为大明洪武元年。而大明会典云。洪武元年正月乙亥。天气大明。先是壬戌以来。连日雨雪阴冱。至正月朔旦霁。粤二日省牲。云悉敛。日皎洁。既行礼。天宇廓清。星纬昭朗。众皆欣悦。遂即位于郊坛南。以此观之。寔初二日也。○初五日。邓伯玉。王仲甫。二真人飞升。○初六日。定光佛诞于江州白花岩。○初七日。天曹赏会日。曰三会日。曰人胜节。宜斋。　北极玄天真武午时下降。　甘真人名精行者。此日飞升。　太上老君乘白鹿。张天师乘白鹤。到成都玉局治。太上升座。为道陵说北斗经而去。此日可设斋醮。宜食七菜羹。宜登高。岁时记。此日剪彩为人。或缕金箔。帖屏风上。或戴于头鬓。王沂公春帖子云。彩燕迎春入鬓飞。轻寒未放镂金衣。　夔州人重诸葛武侯。以人日倾城出登八阵碛。谓之踏碛。妇人拾小石之可穿者。以彩索贯系钗头。为一岁之祥。府帅亦以是日宴碛上。　此日不宜裁衣交易。○初八日江东圣诞。南无华严众意甘露王。及观世音菩萨示现。　五殿闫罗王韩生日。　景龙四年。正月初八日立春。内出彩花赐群臣赋诗者。武平一应制。中二句云。黄莺未解林间转。红蕊先从殿里开。中宗叹赏。更赐花一枝以彰其美。因舞蹈拜谢。崔日用乘酒酣。欲夺平一花。上帘中见。问平一。平一跪曰。读书万卷。从日用满口虚张。赐花一枝。学平一终身不得。上及侍臣大笑。　自元旦至初八日。各一有定名。一鸡二犬。三猪四羊。五牛六马。七人八谷。凡此八名。于传有之。至于九豆十麦。是据所闻者。　晋议郎董勋。答问礼俗云。一日为鸡。二日为狗。三日为羊。四日为猪。五日为牛。六日为马。七日为人。八日为谷。故正旦画鸡于门。七日帖人于帐而一日不杀鸡。二日不杀狗。三日不杀羊。四日不杀猪。五日不杀牛。六日不杀马。七日不用刑。至于其日。向晨至门。呼鸡犬猪羊牛马令来。乃置粟豆于灰散之宅内。云招六畜。　东方朔占书云。若所值日。天气晴霁。则本事蕃息安泰。如阴雨风寒。气象惨烈。则疾病哀枯。各以所值之日天气验之。　纂要云。立春日水。谓之神水。贮以酿酒不坏。　东晋李鄂。立春日。以芦菔芹芽为菜盘相赠遗。民间为春饼食生菜。以迎新春。进浆粥以道和气。　王方庆奏。天子宜以孟春上辛日于南郊总受十二月之政。藏之祖庙。每月取一政。颁于明堂。○初九日。玉皇太天尊玄穹高上帝诞。　五通仙诞。　南斗星君降现。　太真三元朝真。受洞诀者。当以此日朝太素三元君。○初十日。南极长生护身保命天尊下降。○十一日。永陵孝恪皇后忌。亦龙神行度日。○十二日云开节。岳州风土记。自献岁始。邻里以饮宴相庆。至此日始罢故云。○十三日。三元集会之辰。刘烈猛将生。杨公忌曰。十三日不宜问疾。○十四日。三官降。○十五日。曰上元节。　乃天官赐福之辰。　又系天地水官朝天。暨上圣高真妙行真人。同下人间考定福罪之日。　第一代天师。正一静应真君张道陵。字辅汉者。建武十年。以此日诞于天目山。唐天宝七年。封为天师。子孙居信州。族甚蕃。世有一胤。肖其像。袭其号。传其印。印之所异。累纸百重。一印而丹文必彻。亦张灵源真人。张元精真人。二位飞升之期。　又佑圣司命真君诞。　通考。王玄甫学道于赤城霍山。服青精饭。吞日精丹景之法。内见五脏晋永和元年。正月十五。空中传言。玉帝遣羽车迎。乘龙升天。为中岳真人。　是夜曰元宵。曰元夜曰灯夕。世人为灯楼。灯市。火蛾。火树放银花。烧烟火采鳌山。故玉漏弗催。金吾弛禁。前后各一夜。而贵戚登楼观灯。楼上有黄柑相遗。又谓之传柑节。　太乙青藜丈人。以藜杖燃火。照刘向校书天禄。而祀太乙。迎紫姑亦此夜也。按紫姑。姓何名媚字器卿。自幼读书辨慧。垂拱三年。寿阳刺史李景。纳为妾。妻妒杀之于厕。时正月十五也后遂显灵故后人作形于厕迎之以卜。祝云。子胥不在曹夫已行可以出矣。　大明会典。令各州府县。以是日行乡酒礼。祝词云。恭惟　朝廷。率由旧章。敦崇礼教举行乡饮。　荆楚岁时记曰。望日祭门。□　插杨枝随其所指以酒脯饮食豆粥插箸□□隋时都邑百姓。每正月朢日。作角抵之戏。递相夸竞。至于縻费财力。柳彧上奏曰。近代以来。京兆及外州。每以正月朢。充街塞陌。聚戏用游。鸣鼓聒天。燎炬照地。倡优杂技。诡状异形。内外共睹。曾不相避。高棚跨路。广幕陵云。袨服靓妆。车马嗔噎。肴醑肄陈。丝竹繁会。竭赀破产。竞此一时。浸以成俗。实损于民。请颁行天下。并即禁断。诏可其奏。

