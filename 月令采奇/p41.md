<!-- { "loadSidebar": true } -->
　　孝经纬曰。小雪后十五日。斗指壬。为大雪。言积阴栗烈。至此而雪大矣。太阳尚在寅。躔析木之次。表影长一丈二尺五寸。后十五日斗指子。为冬至。又曰长至。曰三至。谓阴之极至。阳气始至。日行南至。又谓之三极。昼漏极短。去极极远。晷影极长。冬至日。则斗北中绳。阴气极。阳气萌。故曰冬至为德。时阳已起而反。大寒者何。盖阳气始起。阴气推而毕上。故大寒也。太阳始过丑。躔星纪之次。表影长一丈二尺三寸。日月亦会于星纪。日道发南。去极弥远。其影弥长。远长之极。冬乃至焉。冬至乃十一月中气。斗指子。故月建子。从十一月中气而定建也。子者何。汉律历志曰。阴阳合德。气钟于子。化生万物者也。白虎通曰。子。孳也。孳孳无已。谓阴气至此。万物萌孳于下也。命曰仲冬。曰畅月。曰周月。曰复月。曰黄钟月。曰辜月。曰天泉月。六帖曰。广寒月。曰困敦月。是月也。阴阳争诸生荡。一阳始生。用历管吹灰以候气。日短至而复长。月卦名复。复。反也。阴助于下。以顺上行之义也。气卦名坎。律应黄钟白虎通曰。黄。中央之色。钟。助也。言阳气动于黄泉之下。欲养万物也。是为天统。八音革。八风广漠。日躔斗。北方之宿。吴之分野。昏东壁中。旦轸中。大雪。冰益壮。地始圻。鹖鴠不鸣。次五日。虎始交。后五日。芸始生。荔挺出。冬至气。蚯蚓结。次五日。麋角解。后五日。水泉动。天子居玄堂太庙。乘玄辂。驾铁骊。载玄旗。衣黑衣。服玄玉。食黍与彘。器宏以弇。命乐师习乐舞。□牲醴。祭天于圜丘。命有司土事无作。无发盖藏。起大众。以发天地之房。命阉尹申宫令。审门闾。谨房室。必重闭省妇事。毋得淫。虽有贵戚近习。毋有不禁。命大酋。秫稻必齐。曲櫱必时。湛炽必洁。水泉必香。陶器必良。火齐必得。兼用六物。大酋监之。毋令差忒。复命有司。祀四海大川。名原渊泽井泉。是月农有不收敛积聚者。马牛畜牲。有放佚者。取之不诘。山林薮泽。有能取蔬食田猎禽?者。野虞教道之。其有相侵夺者。罪无赦。伐林木。取箭竹。罢官之无事。去器之无用。涂阙廷门。筑囹圄。以助天地之闭藏。故冬至前后十日。闭关。谢事。傥行春令。则蝗虫为败。水泉咸竭。民多疾厉。行夏令。则其国乃旱。雾气冥冥。雷乃发声。行秋令。则天时雨汁。瓜匏不成。国有大兵。

　　十一月逐日杂记

　　○初一曰周岁首。屦端于始。谓以上元历。十一月初一日。子初一刻冬至。为历首。　此日秦始皇诞辰。　王洪范真人飞升。　葛仙翁受太上三天金简册书。　苏东坡在玉堂。十一月一日苦寒。诏赐官烛法酒。坡诗曰。光分御烛星辰乱。拜赐官壶雨露香。○初三日。太上玉高大道真君。登玉霄琳房。四盻天下。○初五日。昭陵恭让章皇后忌日。正统八年。○初七日。玄天上帝辰时降。○初八。王真人洪临升仙。○十一日。英宗睿皇帝生。宣德二年。　太乙救苦天尊诞。　亦天仓开日。○十二日。谢女自然仙升。此日忌裁衣交易。○十三日。海空智藏天尊降。○十五日。天帝游东井。又上帝酷杀日。此月丙午日亦是。不宜会客。宜斋。○十六日。宝应节。○十八日。御制文集云。洪武八年。十一月十八。高皇帝亲祀上帝于圜丘。时甘露降松下。有如明珠。帝作甘露论。○十九日。日光天子生。　诸天华严菩萨出世。文殊菩萨出世。　北斗北极圣母元君下降。　清凉宝山。白衣自在观世音示现。　据人物考云。二十一日。庚子申时。至圣先师孔子生。时有五老在庭。二龙遶室。胸堂有制作定世符五字。是周灵王二十一年。十一月也。按家语。叔梁讫娶鲁之施氏。生九女。其妾生孟皮。孟皮病足。乃求婚于颜氏。讫老而征在少。非当壮室初笄之礼。故曰野合。　此日茂陵孝惠后忌。嘉靖元年。　永陵孝烈皇后忌。嘉靖二十二年。　复考山东志云。先师生于周灵王二十一年十月庚子。卒于敬王四十一年四月初七日。先师山东人也。当以山东志为是。而搜神记亦云生于十月庚子。与山东志相符。　纂要曰。二十二日忌裁衣交易。○二十三日。　南斗六司星君。奏录生藉之辰。云笈七签曰。此日不宜问疾。○二十八日。施勇悟真人升仙。○三十日。祭门。用赤豆粥。可逐疫。　岁时杂记曰。冬至日煮赤豆粥。合家食之。可免疫气。注曰。共工氏有不才子。以冬至日死为疫鬼。畏赤小豆。故赤豆粥可以穰疫。

　　武林旧事。冬至朝廷庆贺。排当并如元正仪。都人最重一阳贺。冬至车马填拥于九街。诣诸神庙。炷香。店肆罢市。三日垂帘。饮博。谓之做节。　梦华录。京师最重冬节更易新衣。□办饮食。享祀先祖。官放关扑。一如年节。　冬至日。群臣有屦长之贺。鼓鼙鼓。吹孤竹。奏云和之瑟。为云门之舞。民间亦有屦袜之献。故崔骃袜铭云。有建子之月。助养元气之事。阳升于下。日永于天。长屦景福。至千亿年。　魏曹植献袜屦表云。伏见旧仪。国家冬至。献屦贡袜。所以迎福践长。　后魏崔浩女仪云。近古妇人。常以冬至日进屦袜于舅姑。践长至之义也。　岁时记晋魏间。宫中妃嫔。以红线量日影。冬至过后。每日添长一线。　玉烛宝典曰。十一月建子。周之正月。冬至。日极南。影长。阴阳日月。万物之始。当黄钟律。其管最长。故有屦长之贺。　宋书。魏晋冬至日。受万国及百僚称贺。因小会。其仪亚于岁朝。　北齐书。冬至贺礼。古无有也其殆始于汉乎。汉杂记云。是日冬至阳生。君子道长。故贺。　易简方曰。冬至日。钻燧改火。可免瘟疫。

　　宋史。十一月一日。有司进暖炉炭。民间亦置酒。作暖炉会。　唐书。开元二年冬至交趾国进犀角一株。色黄如金。使者请以金盆置于殿中。温温然有暖气袭人。上问其故。使者对曰。此辟寒犀也。顷自隋文帝时。本国曾进一株。直至今日。上甚悦。厚赐之。　本纪。永徽二年。十一月。阴雾凝冻。封树木。数日不解。按刘向以为木。少阳也。人将有害。则阴气胁。木先寒。故得雨而冰。亦谓之树介。兵象也。　宋史。十一月。帝斋于郊宫。罢临观阙。不幸苑囿。故事车驾至青城。即幸后苑。阅水沼。至是神宗熙宁元年。精意奉祠。悉罢游观千七百事。着为定制。　大明会典。冬至　皇帝大祀天于圜丘。配以　太祖。从祀凡四坛。曰太明。曰夜明。曰二十八宿。洎五星辰。曰云雨风雷四师。　上三献正位。分献官。三献从祀。冬至　皇帝拜天于玄极殿毕。后升　御座。百官行拜贺礼。在外司府州县。于各公厅行礼如朝仪。

　　○十一月朔日。钦天监官。进历。仍颁赐京官。颁行天下。　大明会典。洪武　年十一月辛巳。朔旦冬至。天子始郊拜太乙。是夜有美光。及昼有黄气上属于天。太史令奏。神灵之休。佑福兆祥。　五经通义曰。冬至前后闭关十日。商旅不行。君不听政。所以寝兵鼓也。　后汉书。虞诩祖父绎。为郡县狱吏。案法平正。务宽恕。冬月上其状常流涕随之。　后汉书。钟离意。辟大司徒侯霸椽。诏部送徒。诣河内。时冬寒。徒病不能行路。过弘农。辄移县属。使作徒衣。县不得已与之。上书言状。意亦具以闻。光武得奏。以见侯霸。曰。君所使椽。何乃仁于用心。诚良吏也。会稽典录。盛吉为廷尉。每至冬月。罪囚当断。其妻执烛。吉持丹笔相向垂泣。妻问何泣。吉曰。吾一落笔。人之生死判矣。　南史。王志。字次□。僧虔子也。为东阳太守。郡狱有重囚十余。冬至日悉遣还家。过节皆反。惟一人失期。志曰。此自太守事。主者勿忧。明旦果至。以妇孕故迟。吏人益叹服。　梁书。席阐为东阳太守。传岐为始新令。冬至放囚俱同。晋书。吴隐之为郡守。冬月无被。尝汗衣无他衣更换。乃披絮。有宾客访则称病不出。其俭苦同贫庶也。是可以风。　月纂云。自大雪十一月节后。天道东南行作事出行。宜向东南吉。月厌在子。月杀在未。天德在巽。月德在壬。月合在丁。月空在丙。丙丁壬上。宜修造取土。生气在戌。坐卧宜向西北作事时日。不宜用子字。犯月建不吉。

　　调摄

　　孙真人导引方。是月肾脏正旺。心肺衰微。宜增苦味。绝咸酸。补理肺胃。闭关静摄。以迎初阳。使长养以全吾生保生心鉴。十一月属子。火气潜伏闭藏宜养本然之真。而为春发生之本。此时若恣欲戕贼。至春升之际。下无根本。阳气轻浮。必有温热之病。　十一月微阳方生。阴未退听。阴阳争而未定。故君子斋戒。处必检身。身欲宁。去声色。禁嗜欲。安形性。事欲静。以待阴阳之定。　大雪十一月节运主大阳终气。足少阴。肾君火。每日子丑二时。起身仰膝。两手左右托。两足左右踏。各五七次。叩齿咽液。吐内如数。　冬至十一月中。运主太阳终气。足少阴。肾君火。每日子丑二时平坐。伸两足拳两手。按两膝。左右极力三五度。吐内叩齿咽液如数。　保生月录。冬至日。一阳方生。省言语。养元气。勿劳其体。其月肾气正王。心肺衰。宜助肺安神。补理脾胃。无乖其时。勿暴温暖。切慎东南贼邪之风。犯者令人多汗面肿。腰脊疼痛。四支不通。

　　养生要术。南阳张平子云。冬至阳气归内腹中。热物入胃易消。此日勿多言。宜闭关静坐。　食物本草雉肉味酸寒。无毒。虽野味之贵。食之损多益少。独十一月有补。　又云。獐肉味甘温。无毒。补益五脏。十一月食之甚美。余月食动气。　兔肉味辛平。无毒。主益气。孟诜云。十一月可食。服丹石人相宜。以其性冷故也。不宜与姜橘同食之令人患心病。若秦椒豆跂之类。宜常食。　千金月令曰。麋肉微补五脏。多食令人强房事。麋鹿同一淫物。冬至一阳生。故麋解角。利补阳也。不可合虾与生菜梅李同食。　四时纂要云。是月勿多食鱼。令人水病。勿食陈脯。成水癖疾。勿食鸳鸯。令人恶心。勿食生菜。发宿疾。勿食韭。令多涕唾。韭白冷而青热。多食青。发热病。勿食黄鼠。损人神气。勿食螺蚌蟹鳖带甲之物。损人志气。长尸虫。勿食火焙肉。动火。勿食脾胃。勿食经霜菜果。令人面无光泽。　云笈七签曰。此月十日。取枸（木巳）煎汤沐浴。令人不老不病。　此日亦宜拔白。○十一日不宜沐浴。仙家大忌。亦不可用火炙背。此日亦天仓开日。　便民图纂云。十五日。夜半时沐浴。令人无忧畏。○十六日沐浴吉。　千金方云。冬至后。庚辛日。不可合阴阳大凶。冬至后五日。夫妇当别寝。戒容止。犯者减寿。朔朢各减十年。晦日减一年。上下弦。各减五年。甲子庚申本命日。减三年。冬至减四年。二十八日减一纪。

　　占候

