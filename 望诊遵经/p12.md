<!-- { "loadSidebar": true } -->
　　热结在里。表里俱热也。渴欲饮水。口干舌燥者。热在里而耗其津液也。黑刺破裂而干燥者。热甚而津涸也。舌灰黑中有干刺。咽干口燥者。热结在少阴也。满舌黑苔而生大刺。干燥底红者。实则可下之证也。伤寒十一日。舌干已而嚏者。少阴病衰也。下痢舌黄燥而不渴。胸中实。下不止者。死证也。腹满口干舌燥者。

　　肠间有水气也。舌中黑无苔而燥者。津液受伤。虚火用事也。此集诸书之言津液者。愚谓舌色淡红。苔薄而滑者。内寒也。舌色深赤。苔浓而滑者。外寒也。苔薄而涩。舌淡红者。虚热也。苔浓而涩。舌深赤者。实热也。

　　然正虚者。邪气有有无之辨。邪实者。正气有盛衰之分。宜合之五法。参之四时。庶不至虚虚实实。损不足而益有余矣。第察舌之时。病患宜诊而后食。则苔之浓薄易分。诊而后饮。则苔之滑涩易辨。至于干黑之舌。又当以蜜拭苔垢。然后视其形色。红赤者可治。青黑者不可治。亦望舌之所宜知也。若夫部位之分。或因形色。或因苔垢。或因津液。可以类推。故不复集。

　　卷下

　　诊口形容提纲

　　闻之舌以舒卷为用。口以开阖为用。各一其阴阳也。且口者脾之窍。心之外户也。难经七冲门。谓唇为飞门。齿为户门。以其开阖运动。声音从口出。饮食从口入。四通五达。为脏腑之冲要也。察之之法。盖有十焉。

　　曰张、曰噤、曰撮、曰僻、曰振、曰动、曰颏落、曰口啮。由是分其燥湿。辨其寒热。其为病亦可见矣。何言之。张则开而不闭。噤则闭而难开。撮则上下有蹙聚之形。僻则左右有缓急之状。振者寒栗鼓颔。急急摇振。动者开阖其口。频频运动。颏落者似张。而颏不能阖。口啮者似动。而啮不频开。燥由津液之干。湿属唾涎之滑。

　　是故张主虚。噤主实。撮为邪正交争。正气衰而邪气胜。僻是经筋相引。急为正而缓为邪。振乃阳明之虚。

　　动缘胃气之绝。颏落者。颊车不收。病在阳明之脉。口啮者。肾脏将败。病达胃腑之经。是皆口之形容也。然形容虽有燥湿之分。燥湿亦有虚实之辨。故燥虽属热。湿虽属寒。而上下表里不同。脏腑阴阳亦异。苟不合之四诊。参之五官。则知其燥而不知其所以燥。知其湿而不知其所以湿。将治热而热不除。疗寒而寒不退。其不倒行逆施也者几希。若夫口之五色着于唇。口之五味详于问。又当参伍相证焉。庶乎体益明而用益达矣。他如浸淫疮。从口流向四肢者可治。从四肢流来入口者不可治。推而论之。即痘疮广疮。及诸痛疮疡。其顺逆亦犹是也。

　　卷下

　　诊口形容条目

　　既识口之提纲。当知口之条目。如书云。目瞪口开。两手舒展。若惊怖之状者。大惊卒恐。气血分离也。呼吸张口短气者。肺痿吐沫也。痫病张口摇头马鸣。欲反折者。马痫也。肉热口开舌破。咽塞声嘶者。心脏实。为阳毒所侵也。口张生疮者。小肠伤热也。发热恶寒。身重而疼痛。其脉弦细芤迟。小便已。洒洒然毛耸。手足逆冷。小有劳。身即热。口前开板齿燥者。太阳中 也。脱肉又卧。口欲得张。时时手足青。目瞑瞳仁痛者。此为肝脏受伤所致也。肺病言音喘急。短气好唾。热而狂。闭目悸。言非常所说。口赤而张。饮无时度者。热伤肺。火克金。不治。若面赤鼻不欹。可治也。中风口开者。心绝也。痉病目瞪口开。神昏不知人者。死证也。病患口张者。三日死也。鼻口虚张短气者。肺绝也。口张但气出不返者。肺绝。三日死也。病患口张开者。心先病也。病患脉绝。口张足肿者。五日死也。口如鱼口。不能复闭。气出多不返者。死证也。口如鱼口。不能合者。脾绝也。目瞪口呆。势危者。必绝也。神脱口开。天柱倾欹者。死证也。口噤难言者。风痉也。言迟者。风也。牙关紧急。口阖不得开者。风寒中于阳明也。太阳病。无汗而小便反少。气上冲胸。口噤不得语者。欲作刚痉也。胸满口噤。卧不着席。脚挛急。必 齿者。痉之为病也。产后发疾口噤。倒闷吐沫。螈 。眩冒不知人者。卒中风也。口不能言者。肝风之候也。卒不能语。口噤。手足不遂而强直者。风痱也。烦闷无知。口沫出。四体角弓。目反上。口噤不得言者。风眩发。大人癫。小儿痫。其实一也。神昏卒倒。口噤不语者。中恶尸疰之候也。伤寒五六日以上不解。口噤不能语。惟欲饮水者。热在胸中。为坏伤寒也。诸乘寒。郁冒不仁。口急不能言。战而栗者。胃无谷气。脾涩不通也。烦疼口难言者。荣气不足也。病六七日。手足三部脉皆至。大烦而口噤不能言。

　　其人躁扰者。病邪必欲解也。妊妇项背强直。筋脉挛急。口噤语涩。昏迷发搐。时作时止者。子痫也。小儿初生。面青身冷。口噤者。胎寒也。脐风口噤舌大痰壅者。不可治也。面青口撮者。疼痛也。小儿初生。唇口撮。多啼不能吮乳者。脐风也。小儿初出腹。面目绕鼻口悉黄。闭目聚口撮面而啼。口中干燥。四肢不能伸缩者。

　　今人以为脐风。实则其血沮败。肌肉不成。血脉不敛也。小儿初生。口撮如囊。吮乳不得。舌强唇青。面色黄赤者。即名之为撮口也。撮口脐风。唇口收束锁紧。舌强直者。死证也。撮口吐白沫。四肢厥冷者。不治之证也。口僻者。足阳明之筋。有寒则急。有热则缓也。 僻不遂者。邪气反缓。正气即急也。口歪于左者。右边瘫痪。左脸动肉缩短也。口歪于右者。左边瘫痪。右脸动肉缩短也。口眼 斜者。风中经络也。口耳为僻。 急不能卒视者。足阳明手太阳之筋急也。口 唇疹者。足阳明病也。惊掣悸。语声宽急混浊。口 冒昧好自笑者。心虚寒。厉风伤心也。病先起于毫毛。伸欠乃作寒栗鼓颔。腰脊俱痛。寒去则内外皆热。头痛如破。渴欲冷冻饮料者。疟始发之状也。疟而寒栗鼓颔者。阳明虚也。平人口振者。亦阳明虚也。口目动作者。阳明终也。

　　下颏脱落者。谓之落架风。阳阴之脉。纵缓不收也。小儿睡熟啮牙者。或腹有虫积。或欲出新牙也。状如感冒风寒。畏风特甚。时作狗声。每欲啮人及衣物。小腹坠胀。小便难者。癫狗咬伤而毒发也。小儿咬爪甲者。

　　疳病有虫也。小儿啮齿咬人者。肾绝也。痘症切牙。甚则脱落者。疫气内陷于肾也。阳明病。口燥但欲漱水。

　　不欲咽者。必衄血也。伤寒一日。头痛口干而烦满者。巨阳与少阴俱病也。少阴病。自利清水。色纯青。心下必痛。口干燥者。急下之证也。少阴病。得之二三日。口燥咽干者。亦急下之证也。口燥而喘。身运而重。冒而肿胀者。肺中风也。唇口干燥生疮者。胃中客热也。脉自涩。唇口干燥者。其人不欲饮也。病者如有热状。烦满。口干燥而渴。脉反无热者。此为阴伏。是瘀血也。伤热气喘。甚则唾血。短乏不欲食。口燥咽干者。气极也。

　　热病七八日。脉微小。溲血。口中干。一日半死。脉代者。一日死也。热病不知所痛。耳聋不能自收。口干。阳热甚。阴颇有寒者。热在髓。死不治也。丁肿五六日不瘥。眼中见火。神昏口干心烦者。死证也。嗌干口中热如胶者。足少阴之证也。大病瘥后喜唾。久不了了者。胃上有寒也。小儿流涎不已者。脾气虚也。流涎滞颐者。

　　脾冷也。口中多涎者。上焦寒也。虚满而咳。善呕沫者。手太阴厥逆也。人之涎下者。虫动也。吐涎心痛。发作有时者。蛔之为病也。蛔心痛。心腹中痛。发作肿聚。往来上下行。痛有休止。腹中热。善涎出者。是蛔咬也。脾脉微急。食饮入而还出。后沃沫者。膈中病也。痫发痰涎壅盛。气促昏倒。口吐痰沫者。痰痫也。喜吐沫者。猪痫也。癫疾呕多沃沫。气下泄者。皆不治也。发直如麻。口吐沫者。死证也。反胃口中多出沫。沫大出者。死证也。膈噎吐如蟹沫者。脾败也。心下热痛。掌中热。时时善呕。口中伤烂。左寸脉阴绝者。心虚也。口疮腐烂者。

　　心病也。口糜者。膀胱移热于小肠也。病苦身热未去。口中生疮。心中烦满。汗不出。身重。左寸脉阳实者。手太阳小肠实也。口中生疮。胀满不通者。大肠实热也。口疮者。邪之出也。口烂蚀龈者。三焦相溷。内外不通。

　　脏气相熏也。此皆口之形容也。

　　卷下

　　诊唇望法提纲

　　既视其口。当察其唇。唇也者。齿之垣也。脾之官也。肌肉之本也。经曰。脾者。谏议之官。知周出焉。其充在肌。

　　其华在唇。故视唇之好恶。可知脾之吉凶。何则。黄色小理者脾小。粗理者脾大。揭唇者脾高。唇下纵者脾下。唇坚者脾坚。唇大而不坚者脾脆。唇上下好者脾端正。唇偏举者脾偏倾。此形容之常也。左病者应在左。右病者应在右。上应乎上。下应乎下。而凡形容之变。气色之殊。皆可以是推之。此部位之分也。按部位而视形容。则唇肿者。病气实。唇痿者。形气虚。唇短缩者。脾伤。唇不收者。脾病。唇烂者。阳明之证。唇反者。太阴之终。唇焦干者。病在肉。唇枯槁者。病在脾。唇疮者。邪从外解。唇裂者。毒从内发。唇内生疮者。腹中有虫。

　　唇上碎裂者。胃经有热。唇口僻者。风中阳明之筋。唇口撮者。风入阳明之脉。诸太过者。病在外。诸不及者。

　　病在内。此皆形容之变也。视形容而观气色。则唇赤者。常色也。深赤者。为太过。淡红者。为不及。淡白而黑者。寒甚。深赤而黯者。热深。青而深者。主痛。青而淡者。为寒。唇白者。脾亏。唇黄者。脾病。诸色浅者。正气虚。

　　诸色深者。邪气实。明润而有血色者生。枯暗而无血色者死。此皆气色之殊也。夫分形容气色而言之。所以识其常。合形容气色而观之。所以通其变。然究其常变。而原其始终。体用虽殊。莫不以神为本。夫神也者。

　　明润精爽。而有血色者也。得则生。失则死。易传云。精气为物。游魂为变。是故知鬼神之情状。其死生之谓乎。

　　卷下

　　诊唇形容条目

　　诊唇形容。既已述其提纲。还当集其条目。如唇口俱赤肿者。肌肉热也。上唇浓大。下唇细小者。腹胀也。唇白而肿者。脾绝也。唇舌皆肿。大便赤泄。溺血。足肿者。九日死。肉绝也。唇肿齿焦黑者。脾肾绝也。唇薄似有笑状者。内痈之危证也。唇肉缩小。恍似与人笑者。或膈间热。或腹中痛也。脾伤唇虽萎黄。语音若转者。犹可治也。唇缩流津者。脾冷也。虚劳唇寒齿宣露者。死证也。病苦头痛。目眩。惊狂。喉痹痛。手臂卷。唇吻不收。

