<!-- { "loadSidebar": true } -->
　　枯则凶。爪色虽殊。其变皆决于此矣。诸书谓痹病骨痛爪枯者。足少阳血气皆少。色苍爪枯者肝热。爪甲黑。干呕面青。肢厥冷者病凶。病患爪甲白者不治。爪甲青者死。爪甲下肉黑者。八日死。手足爪甲青。呼骂不休者筋绝。九日死。小儿爪甲青黑。忽作鸦声者肝绝。小儿咬爪甲者。乳少成疳。心病为疟。心烦甚。欲得清水。反寒多热不甚。若其人本来心性和雅。今忽弊急。言未竟便住。以手剔脚爪。此人心死。名曰行尸。是皆诊爪之目也。能参合而行之。庶无虚虚实实之弊矣。

　　卷下

　　诊乳望法提纲

　　诊乳之法。内经未言。李梃医学入门云。女人属阴。阴极则必自下而上冲。故乳房大而阴户缩也。男子属阳。阳极则必自上而下降。故阴茎垂而乳头缩也。杨士瀛曰。男子以肾为重。妇人以乳为重。上下不同。而性命之根则一。诊乳之法。观此亦可心解矣。何也。相书谓妇人乳头朝上。生子易养。乳头朝下。生子难养。

　　以脾胃冲任之有强弱也。乳大者子多。乳小者子少。以脾胃冲任之有盛衰也。白小低偏者。子息难。以形色亏也。黑大坚硬者。子息好。以形色全也。男胎则左乳先胀硬。女胎则右乳先胀硬。阳从左。阴从右也。妇人受孕。其乳当转黑。小儿脐风。其乳当结核。有诸中。形诸外也。至于妇人乳中坚硬。不红不痛者。乳岩也。

　　乳中肿胀。色红且痛者。乳痈也。痈者壅也。疽者阻也。六腑有所壅。则为痈。五脏有所阻。则为岩也。合色脉而察之。亦诊妇人赤子之一助云尔。

　　卷下

　　脐府望法提纲

　　脐之为言。齐也。以其当两肾之中。前直神阙。后直命门。而上下齐也。脐也者。人之命蒂也。或谓胎中之息在脐。道家之息在脐。殊不知鸡乳而卵中不闭。水胀而脐内不通。况观于剪脐而带中血出。怀孕而腹中子鸣。益可知母气通于儿鼻。母血通于儿脐矣。然此特论脐之理。非望脐之法也。望之之法。诸书谓脐大者多寿。脐小者多夭。以脐中为神阙。相体之本也。妇人脐深者子多。脐浅者子少。以脐内为子宫。冲任之属也。人病脐肿反出者。死。以仓廪之本既竭。饮食之精不输也。水病脐肿突出者死。以决渎之令不行。州都之气不化也。积聚肿胀。脐不凸者可治。脐凸者不可治。微则在于脏腑血脉之间。甚则舍于脏腑血脉之外也。怀孕三四月。脐便平满者。女胎也。怀孕八九月。脐方平满者。男胎也。女胎背母而怀。男胎面母而怀也。小儿多啼而脐凸者。气逆于内也。小儿撮口而脐黑者。气绝于中也。怀孕之外证。脐色当红黑。脐风之死候。脐府当青硬。此谓诚于中。形于外。知微之显也。脓从脐出。疮绕脐生。肠痈之候也。任脉循脐而上。

　　冲脉侠脐而行。又察脐之所宜知者。若合病症而观之。亦诊家之一助云尔。

　　卷下

　　肾囊望法提纲

　　尝谓肝脉络阴器。囊形属肾脏。故以肾为名也。然任脉起于会阴之分。督脉络于合篡之间。是二经亦各有所主焉。察之之法。其惟形色乎。以形言之。囊宜小。纹宜细。小儿囊紧实者。多寿。气胜形也。囊坠下者。多病。形胜气也。伤寒六七日。囊缩者。厥阴病甚。邪气传入其经也。伤寒十二日。囊纵者。厥阴病衰。邪气传出其经也。囊胀者谓之疝。任脉为病也。囊肿者谓之水。关门不利也。阴囊更加肿胀。渐渐溃腐者。病水死征。

　　睾丸偏有大小。时时上下者。阴狐疝气。此观形之法也。以色言之。小儿肾囊紧细色紫者多寿。气血足也。

　　宽大色白者多疾。气血亏也。阴囊绉黑有弦者易养。形色皆顺也。阴囊色赤无纹者难养。形色皆逆也。此察色之法也。合而诊之。可通变矣。

　　卷下

　　阴茎望法提纲

　　夫前阴者。宗筋之所聚。太阴阳明之所合也。其精窍通于肾。溺窍通于脬。阴器属于肝。督脉络之。带脉束之。冲任渗灌之。阳明主润而为之长。动乎情。宰乎心。而其病则生于房室。诊之之法。如经言宗筋纵者。阳明虚。宗筋痿者。肝气弱。纵挺不收者。足厥阴之经伤于热。缩入不用者。足厥阴之经伤于寒。阳强则有肾热强中之证。阴痿则有魂伤骨极之因。阴气不起者。伤于内。囊茎肿胀者。属于疝。阴囊及茎俱肿者。水病之死证。阴囊及卵俱缩者。肝经之绝候。疳疮者。淫秽之毒。肿痛者。湿热之征。凡此诸候。当参四诊。辨其寒热虚实。察其轻重浅深。庶可识常通变矣。至于儿生阴物不起。亦为死证者。岂以赋禀不足。形体未备欤。

　　特察小儿。宜从望诊。故并述之。

　　卷下

　　诊汗望法提纲

　　尝思汗液之有无。由于腠理之开阖。而腠理之开阖。则因卫气之虚实。故经云。阳气有余。为身热无汗。阴气有余。为多汗身寒。阴阳俱有余。则无汗而寒。夫汗者。心之液。在营则为血。在卫则为汗者也。若因而诊之。有部位之分。有形色之辨。部位者何。在阳经之部者属乎阳。在阴经之部者属乎阴。头额汗出者。病在诸阳。手足汗出者。病在于胃。心窝汗出者。心脏亏虚。阴下汗出者。下焦湿热。汗出偏沮者。使人偏枯之先兆。汗不至足者。热病咳衄之危证。此皆部位之分也。形色者何。三阳实。三阴虚者。汗不出。三阴实。三阳虚者。汗不止。有汗身热者。阳邪在营。无汗身热者。阴邪在卫。汗出少者为自和。汗出多者为太过。风湿发汗。

　　微微似欲汗出者。风湿俱去。 如水流漓者。病必不除。黄汗者。湿热之证。白汗者。厥气之征。红汗者。气虚之候。小儿初生。汗出如血者。多夭寿。小儿初生。汗出不流者。不成人。汗出如浴者。酒风之候。汗出如油者。命绝之容。汗出如流珠。脉浮者。卫气衰。汗大如贯珠不流者。元气绝。 然汗出者。表将解。 然汗出者。里未和。汗出不止者。阳亡于外。夺血无汗者。阴虚于内。此皆形色之分也。若夫时有寒暑。衣有冷暖。

　　形有动静。腠理因之而开阖。汗液因之而有无。非病也。常也。其或饮食饱甚。汗出于胃。惊而夺精。汗出于心。持重行远。汗出于肾。疾走恐惧。汗出于肝。摇体劳苦。汗出于脾。是皆人事之异。非病候之殊也。故善诊汗者。必视寒暑。观冷暖。察动静。知其汗之常。以审其汗之变。夫而后可按部位。辨形色。以分其表里。而判其虚实焉。他如热汗为阳。冷汗为阴。宜合体之冷热而分之。合病之阴阳而辨之。则其诊益备。其用益明矣。

　　卷下

　　诊血望法提纲

　　尝思血之为物也。和调于五脏。洒成于六腑。其色属火。其形类水。内主于心。外行于营。循环上下。灌溉周流。以应度数。以奉生身。故经曰。血气者。人之神。不可不谨养。若乃将息失宜。嗜欲过度。外感六淫之邪。内动五脏之志。营卫不调。脏腑相胜。有过不及。病斯见焉。彼谓诸见血皆热证者。是知其属火。而不知其类水。知其太过。而不知其不及也。析而论之。则出于九窍。曰九窍出血。出于小便曰尿血。曰血淋。出于大便。

　　曰肠风。曰血痔。从鼻出曰鼻衄。从舌出曰舌衄。从齿龈出曰齿衄。从汗孔出曰肌衄。因呕而出曰呕血。因吐而出曰吐血。因咯而出曰咯血。因唾而出曰唾血。因咳而出曰咳血。因嗽而出曰嗽血。凡诸血证。所出不同。所因亦异。而况有殴伤出血。跌仆出血者乎。况有月事逆行。伤寒误汗者乎。他如外科之疮疡出血。

　　女科之崩漏夺血。以及胎前产后。半产下痢。亦指不胜屈矣。故内经谓诸血皆属于心则可。丹溪谓诸见血皆热证。则断断不可。且就血而论其形色。亦有可辨。如诸书谓精壮者。血轮多。故色浓而赤。虚弱者。血轮少。故色淡而稀。阳证溢出鲜血。阴证下如豚肝。新血鲜红。旧血瘀黑。色之鲜紫浓浓者。为气盛。色之晦暗无光者。为气衰。风证色青。寒证色暗。暑证色赤。湿证色如烟煤屋漏。便血浅褐色者已重。深褐色者尤重。褐色变黑者极重。吐血带痰沫及粉红色者属于肺。正赤如朱漆光泽者。属于心包络。鲜紫浓浓者属于脾。青紫稠浓。或带血缕。或有结块者属于肝。咯吐稀痰。中杂如珠。血无几。色不鲜者属于肾。成盘成盏。

　　多兼水谷痰涎者属于胃。若从大便出者。多属大小肠。从小便出者。多属膀胱肾。此皆因形色而分也。其出于五官四体。又当因经络而分焉。故经曰。阳络伤。则血外溢。血外溢。则衄血。阴络伤。则血内溢。血内溢。

　　则后血。凡血证。阳证则身热多渴。阴证则身冷不渴。有潮热者重。无潮热者轻。上行多逆。下行多顺。若吐出便凝。摸之不粘指者。为守脏之血。口鼻俱出如涌泉者。为心肺脉破。则皆不可治也。然予犹有说焉。如吐血先鲜红而后凝紫。先多而后少。先疾而后徐者。其势渐减。先凝紫而后鲜红。先少而后多。先徐而后疾者。其势渐增。亦皆可以相参也。若夫因气色而病异。因脉证而病异。又当合四诊而观之。此特粗举隅焉。以明诸见血。非皆热证也。丹溪谓知其要者。可一言而终。言不可以若是其几也。何也。不知其要。斯害也已。

　　卷下

　　诊痰望法提纲

　　尝谓虞书记时以鸟兽。月令占候于虫鱼。是因天之物以验天也。内经诊病于水液。后世辨证以痰涎。是因人之物以验人也。盖天道远。人道迩。远取诸物。近取诸身。其事虽异。其理则同。而况痰因病生。病以痰着。又事理之至明且显者乎。间尝考之于书。以为痰形稠而浊。饮色稀而清。寒痰青。湿痰白。火痰黑。热痰黄。老痰胶。其滑而易出者。湿痰属脾。燥而难出者。燥痰属肺。清而多泡者。风痰属肝。坚而成块者。热痰属心。有黑点而多稀者。寒痰属肾。病新而轻者。清白稀薄。病久而重者。黄浊稠粘。多唾者胃寒。流涎者脾冷。

　　舌难言。口吐沫者。邪入于脏。腹时痛。口吐涎者。蛔乱于中。咳唾涎沫。口张气短者。肺痿之证。咳唾脓血。口干胸痛者。肺痈之征。其吐如米粥。吐而腥臭者。皆肺痈之候。形如败絮。色如煤 者。悉老痰之容。此诸书因痰涎之形色。诊病之浅深也。或谓痰声相应为轻。不相应为重。由稀而稠者。病日退。由稠而稀者。病日进。因痰嗽而吐血者。多起于外感。因吐血而痰嗽者。多属乎内伤。亦可因证以相参也。会而观之。析而论之。则稀者为饮。稠者为痰。清者形气不足。浊者病气有余。青白者少热气。黄赤者多热气。而凡痰形之变。

　　痰色之殊。胥于是乎推。亦于是乎断矣。

　　卷下

　　大便望法提纲

