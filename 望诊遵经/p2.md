<!-- { "loadSidebar": true } -->
　　色浅青者。正虚也。唇黄。脾病也。色深黄者。邪实也。浅黄者。正虚也。舌赤卷短。心病也。色深赤焦卷者。邪实也。色浅红滋短者。正虚也。耳黑。肾病也。色深黑者。邪实也。色浅黑者。正虚也。盖以浅淡为虚。深浓为实。因五官以分五脏也。然五官之分。有视形容之法焉。有观气色之法焉。或因形容分五脏。或因气色分五脏。

　　则又各有提纲。各有条目。详述于后。可以参观。所谓耳目不违心。结诸心形诸色也。夫形色之理。阴阳之道也。阴阳也者。合之。则脏腑经络。具一阴阳也。分之。则耳目口鼻。各一阴阳也。身体之大。毫发之微。莫不有形色之理焉。莫不有阴阳之道焉。邵子所谓物物具一太极者。可不引之相发明哉。

　　卷上

　　五色分应五脏

　　既知五官分五脏。当知五色分五脏。盖人者。天地之心也。五行之端也。食味别声。被色而生者也。故经云。

　　以五色命脏。青为肝。赤为心。黄为脾。白为肺。黑为肾。肝合筋。心合脉。脾合肉。肺合皮。肾合骨。故青病在筋。

　　赤病在脉。黄病在肉。白病在皮。黑病在骨。盖以色应脏。以脏合形也。然或察部以言脏。或察色以言脏。亦犹诊脉之法。或以气口寸关尺分五脏。或以弦钩代毛石分五脏。夫弦钩代毛石者。五脏之气。见于血脉也。青赤黄白黑者。五脏之气。见于气色也。五脏之气。见于气色。因以气色分五脏。五脏之气。见于明堂。因以明堂分五脏。此活法也。亦定法也。至若以气色分脏腑。则浮泽为外。病当属腑。沉浊为内。病当属脏。若更合气色部位分脏腑。则色见于脏部者。其色深浓。当为脏气有余之病。其色浅淡。当为脏气不足之病。

　　见于腑部者。其色深浓。当为腑气有余之病。其色浅淡。当为腑气不足之病。故以阴阳言。则脏阴也。腑阳也。色见诸阴者。脏病也。见诸阳者。腑病也。察其何部何色。而断其何脏何腑也。举凡皮肉血脉筋骨。亦以气色部位分之。矧气色有阴阳。部位有阴阳。脏腑病症。又各有阴阳。参而伍之。错而综之。可以象求。难以数推矣。

　　卷上

　　相气十法提纲

　　大凡望诊。先分部位。后观气色。欲识五色之精微。当知十法之纲领。十法者。浮沉清浊微甚散抟泽夭是也。何谓浮沉。色显于皮肤间者。谓之浮。隐于皮肤内者。谓之沉。浮者。病在表。沉者。病在里。初浮而后沉者。

　　病自表而之里。初沉而后浮者。病自里而之表。此以浮沉分表里也。何谓清浊。清者清明。其色舒也。浊者浊暗。其色惨也。清者病在阳。浊者病在阴。自清而浊。阳病入阴。自浊而清。阴病转阳。此以清浊分阴阳也。

　　何谓微甚。色浅淡者谓之微。色深浓者谓之甚。微者正气虚。甚者邪气实。自微而甚。则先虚而后实。自甚而微。则先实而后虚。此以微甚分虚实也。何谓散抟。散者疏离。其色开也。抟者壅滞。其色闭也。散者病近将解。抟者病久渐聚。先抟而后散者。病虽久而将解。先散而后抟者。病虽近而渐聚。此以散抟分久近也。

　　何谓泽夭。气色滋润谓之泽。气色枯槁谓之夭。泽者主生。夭者主死。将夭而渐泽者。精神复盛。先泽而渐夭者。血气益衰。此以泽夭分成败也。盖十法者。辨其色之气也。五色者。辨其气之色也。气者色之变。色者气之常。气因色而其理始明。色因气而其义乃着。气也色也。分言之。则精微之道显。合观之。则病症之变彰。此气色之提纲也。经曰。相气不微。不知是非。属意弗去。乃知新故。其是之谓乎。

　　卷上

　　望法阴阳总纲

　　明堂察色。以脏腑部位为体。以气色诊法为用。故分观之。可以识其常。合参之。可以通其变。然究其常变。

　　而原其始终。要不离乎阴阳之旨。盖阴阳者。天地之道也。万物之纲纪。变化之父母。生杀之本始。神明之府也。故以五色分言之。青属少阳。旺于春。赤属太阳。旺于夏。白属少阴。旺于秋。黑属太阴。旺于冬。黄属中央土。寄于四季。旺于长夏。以六部分言之。外者上者左者皆为阳。内者下者右者皆为阴。以十法分言之。

　　浮清甚散泽为阳。沉浊微抟夭为阴。于是乎气色兼见。部位互考。则阴阳相错。阴中有阳。阳中有阴。此阴阳之总纲也。顾阴阳之道。阳清阴浊。阳升阴降。阳热阴寒。阳动阴静。阳外阴内。阳上阴下。阳左阴右。阳道实。阴道虚。阳常有余。阴常不足。是以色见诸阳者易治。见诸阴者难疗。外感阴病见阳色者易治。阳病见阴色者难疗。内伤阳病见阴色者易治。阴病见阳色者难疗。凡此阴阳之理。既可合气色部位以相参。亦可合脏腑病症以相证者也。易传曰。一阴一阳之谓道。阴阳不测之谓神。内经曰。得神者昌。失神者亡。阴阳变化。一以贯之矣。

　　卷上

　　五色相应提纲

　　尝考内经望法。以为五色形于外。五脏应于内。犹根本之与枝叶也。色脉形肉。不得相失也。故有病必有色。内外相袭。如影随形。如鼓应桴。远者。司外揣内。近者。司内揣外。五色之见。莫不相输应焉。何言之。肝属东方木。通于风气。在时为春。在窍为目。在志为怒。在变动为语。其藏魂。其脉弦。其声呼。其音角。其臭臊。其味酸。其液泣。其合筋。其荣爪。其腑胆。其日甲乙。其时寅卯。其经足厥阴。此青色之应也。心属南方火。通于暑气。在时为夏。在窍为舌。在志为喜。在变动为噫。其藏神。其主血。其声笑。其音征。其臭焦。其味苦。其液汗。

　　其合脉。其荣色。其腑小肠。其日丙丁。其时巳午。其经手少阴。其包络手心主。此赤色之应也。脾属中央土。

　　通于湿气。在时为长夏。在窍为口。在志为思。在变动为吞。其藏意。其脉缓。其声歌。其音宫。其臭香。其味甘。

　　其液涎。其合肉。其荣唇。其腑胃。其日戊己。其时辰戌丑未。其经足太阴。此黄色之应也。肺属西方金。通于燥气。在时为秋。在窍为鼻。在志为悲。在变动为咳。其藏魄。其主气。其脉毛。其声哭。其音商。其臭腥。其味辛。

　　其液涕。其合皮。其荣毛。其腑大肠。其日庚辛。其时申酉。其经手太阴。此白色之应也。肾属北方水。通于寒气。在时为冬。在窍为耳。在志为恐。在变动为欠。其藏志。其脉石。其声呻。其音羽。其臭腐。其味咸。其液唾。其合骨。其荣发。其腑三焦膀胱。其日壬癸。其时亥子。其经足少阴。此黑色之应也。色之应乎脏者。亦应其腑。

　　应乎腑者。亦应其经。但当分其部位之内外。察其气色之阴阳。五色之见。莫不相输应焉。顾应者。常也。不应者。变也。知其常变。则知其生克矣。知其生克。则知其逆从矣。五脏各有病证声色臭味。当与气口明堂相应焉。其太过不及。相生相克者。皆病也。从外知内。盖本乎此。

　　卷上

　　五色主病提纲

　　窃思经言。见其色。知其病。命曰明。非特明其色。且明其病也。亦非特明其色。明其病。且明其病之应乎色。

　　色之主乎病也。何以言之。肝色青。心色赤。脾色黄。肺色白。肾色黑。肝病者。两胁下痛引少腹。令人善怒。虚则目KT KT 无所见。耳无所闻。善恐。如人将捕之。气逆则头痛。耳聋不聪。颊肿。心病者。胸中痛。胁支满。胁下痛。膺背肩胛间痛。两臂内痛。虚则胸腹大胁下与腰相引而痛。脾病者。身重。善肌肉痿。行善 。脚下痛。虚则腹满。肠鸣飧泄。食不化。肺病者。喘咳逆气。肩背痛。汗出。尻阴股膝髀 足皆痛。虚则少气不能报息。

　　耳聋。嗌干。肾病者。腹大。胫肿。喘咳。身重。寝汗出。憎风。虚则胸中痛。大腹小腹痛。清厥。意不乐。此五脏之病证。五色之所主也。肝合胆。心合小肠。脾合胃。肺合大肠。肾合三焦膀胱。胆病者。寒热。善太息。口苦。呕宿汁。

　　心下澹澹。恐人将捕之。小肠病者。小腹痛。腰脊控睾而痛。时窘之后。当耳前热。若寒甚。若独肩上热甚。及手小指次指之间热。胃病者。腹 胀。胃脘当心而痛。上肢两胁膈咽不通。食饮不下。大肠病者。肠中切痛。

　　而鸣濯濯。冬日重感于寒。即泄。当脐而痛。不能久立。三焦病者。腹气满。小腹尤坚。不得小便窘急。溢则水留即为胀。膀胱病者。小腹偏肿而痛。以手按之。即欲小便而不得。肩上热。若脉陷及足小指外廉。及胫踝后皆热。此六腑之病证。五脏之所合也。析而言之。脏主里。腑主表。色之沉者病在里。色之浮者病在表。是脏腑表里之分也。脏为阴。腑为阳。色之浊者病在阴。色之清者病在阳。是脏腑阴阳之分也。脏有虚实。腑有虚实。色之浅淡者为虚。色之深浓者为实。是脏腑虚实之分也。如是而知脏腑之为病。气色之所主。亦可见其色知其病矣。然而有时相应。有时不相应。何也。盖脏腑有盛衰。气色有生克。太过则薄所胜而乘所不胜。其不及则所胜妄行。而所生受病。所不胜薄之也。灵枢曰。肾乘心。心先病。肾为应。色皆如是。是则一隅三反。亦可推测而知。此皆主病之提纲也。（善肌肉痿。千金肌作饥。甲乙作苦饥肌肉痿。）

　　卷上

　　部色主病提纲

　　既知气色之主病。当知部色之主病。夫而后可因部位气色之所主。以言脏腑经脉之所病。谨按灵枢经脉篇曰。肺手太阴之脉。是动则病肺胀满膨膨而喘咳。缺盆中痛。甚则交两手而瞀。此为臂厥。是主肺所生病者。咳上气喘渴烦心胸满。 臂内前廉痛厥。掌中热。气盛有余。则肩臂痛。风寒汗出。中风。小便数而欠。气虚则肩臂痛寒。少气不足以息。溺色变。为此诸病。大肠手阳明之脉。是动则病齿痛颈肿。是主津液所生病者。目黄口干。鼽衄喉痹。肩前 痛。大指次指痛不用。气有余。则当脉所过者热肿。虚则寒栗不复。

　　为此诸病。胃足阳明之脉。是动则病洒洒振寒。善呻数欠。颜黑。病至则恶人与火。闻木声则惕然而惊。心欲动。独闭户塞牖而处。甚则欲上高而歌。弃衣而走。贲响腹胀。是为 厥。是主血所生病者。疟狂温淫。汗出鼽衄。口 唇胗。颈肿喉痹。大腹水肿。膝膑肿痛。循膺乳、气街、股伏兔、 外廉、足跗上皆痛。中指不用。气盛则身以前皆热。其有余于胃。则消谷善饥。溺色黄。气不足。则身以前皆寒栗。胃中寒则胀满。为此诸病。

