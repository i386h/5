<!-- { "loadSidebar": true } -->
　　脾足太阴之脉。是动则病舌本强。食则呕。胃脘痛。腹胀善噫。得后与气。则快然如衰。身体皆重。是主脾所生病者。舌本痛。体不能动摇。食不下。烦心。心下急痛。溏瘕泄。水闭。黄胆。不能卧。强立。股膝内肿厥。足大趾不用。为此诸病。心手少阴之脉。是动则病嗌干。心痛。渴而欲饮。是为臂厥。是主心所生病者。目黄。胁痛。

　　臂内后廉痛厥。掌中热痛。为此诸病。小肠手太阳之脉。是动则病嗌痛。颔肿。不可以顾。肩似拔。 似折。是主液所生病者。耳聋。目黄。颊肿。颈颔肩 肘臂外后廉痛。为此诸病。膀胱足太阳之脉。是动则病冲头痛。

　　目似脱。项如拔。脊痛。腰似折。髀不可以曲。 如结。 如裂。是为踝厥。是主筋所生病者。痔疟狂癫疾。头囟项痛。目黄泪出。鼽衄。项背腰尻 脚皆痛。小指不用。为此诸病。肾足少阴之脉。是动则病饥不欲食。面如漆柴。咳唾则有血。喝喝而喘。坐而欲起。目KT KT 如无所见。心如悬若饥状。气不足则善恐。心惕惕如人将捕之。是为骨厥。是主肾所生病者。口热舌干。咽肿。上气。嗌干及痛。烦心。心痛。黄胆。肠 。脊股内后廉痛。

　　痿厥嗜卧。足下热而痛。为此诸病。心主手厥阴心包络之脉。是动则病手心热。臂肘挛急。腋肿。甚则胸胁支满。心中 大动。面赤目黄。喜笑不休。是主脉所生病者。烦心。心痛。掌中热。为此诸病。三焦手少阳之脉。是动则病耳聋。浑浑 。嗌肿喉痹。是主气所生病者。目锐 痛。颊肿。耳后肩 肘臂外皆痛。小指次指不用。为此诸病。胆足少阳之脉。是动则病口苦。善太息。心胁痛不能转侧。甚则面微有尘。体无膏泽。足外反热。是为阳厥。是主骨所生病者。头痛颔痛。目锐 痛。缺盆中肿痛。腋下肿。马刀侠瘿。汗出振寒。疟。胸胁肋髀膝外至胫绝骨外踝前。及诸节皆痛。小指次指不用。为此诸病。肝足厥阴之脉。是动则病腰痛。不可以俯仰。丈夫 疝。妇人少腹肿。甚则嗌干。面尘脱色。是主肝所生病者。胸满。呕逆。飧泄。狐疝。遗溺。闭癃。

　　为此诸病。此皆经脉之病也。经脉十二。外络形骸。内通脏腑。故其为病。或见于形容。或见于气色。形容有部。气色有部。或因形容知其病。或因气色知其病。是皆主病之谓也。举痛论曰。五脏六腑。固尽有部。视其五色。黄赤为热。白为寒。青黑为痛。此所谓视而可见者也。夫明堂四体面貌五官。与夫经络之所行。形层之所属。固尽五脏六腑之部也。明察乎是。言病其庶几乎。

　　卷上

　　四时望法相参

　　凡观五色之殊。当审四时之变。经曰。春气在经脉。夏气在孙络。长夏气在肌肉。秋气在皮肤。冬气在骨髓。

　　气之内外。既因乎时。色之浮沉。当因乎气。故可以气之内外。而知其色之浮沉。亦可以色之浮沉。而知其气之内外。然浮沉若是。而气色何如。盖尝闻之。天有五行。分时化育。以成万物。春肝木旺。其色当青。若甚而浮清。是谓太过。病在外。微而沉浊。是谓不及。病在内。春以泽为本。春时色青。如以缟裹绀。曰平。青多泽少曰病。但青无泽如草滋曰死。夏心火旺。其色当赤。若甚而浮清。是谓太过。病在外。微而沉浊。是谓不及。

　　病在内。夏以泽为本。夏时色赤。如以缟裹朱。曰平。赤多泽少曰病。但赤无泽。如 血曰死。长夏脾土旺。其色当黄。若甚而浮清。是谓太过。病在外。微而沉浊。是谓不及。病在内。长夏以泽为本。长夏色黄。如以缟裹栝蒌实。曰平。黄多泽少曰病。但黄无泽如枳实曰死。秋肺金旺。其色当白。若甚而浮清。是谓太过。病在外。

　　微而沉浊。是谓不及。病在内。秋以泽为本。秋时色白。如以缟裹红。曰平。白多泽少曰病。但白无泽如枯骨曰死。冬肾水旺。其色当黑。若甚而浮清。是谓太过。病在外。微而沉浊。是谓不及。病在内。冬以泽为本。冬时色黑。如以缟裹紫。曰平。黑多泽少曰病。但黑无泽如煤 曰死。凡此四时之色。得其平则不病。不得其平则病者。亦犹脉之太过实强。病生于外。不及虚微。病生于内也。然当其时而见其色者。常也。非其时而见其色者。变也。变或先时而见。后时而退者。为太过。后时而见。先时而退者。为不及。太过则薄所胜而乘所不胜。其不及则所胜妄行。而所生受病。所不胜薄之也。以生克言之。色生时者为虚邪。时生色者为实邪。

　　色克时者为贼邪。时克色者为微邪。色时相应者为正邪。五色之见。可比例而推也。时日支干。孤虚旺相。

　　亦可按法而究焉。第病症有三因。气色有十法。又当参伍以通其变矣。若夫非其时而有其气。如冬应寒而反温。夏应热而反凉。或时已至而气未至。或气已至而时未至。或至而太过。或至而不及。气色与之相应者。顺时者也。不相应者。逆时者也。此又四时五色之变。其太过不及。可候气而参观也。夫邪气之客于身也。以胜相加。至其所生而愈。至其所不胜而甚。至于所生而持。自得其位而起。必先定五脏之色脉。乃可言间甚之时。死生之期也。此皆四时之要也。

　　卷上

　　四时气色主病

　　既知四时之色。须知四时之病。知四时之病。以察四时之色。夫而后可按四时之色。以言四时之病。其病维何。玉机真藏论曰。春脉如弦。太过则令人善忘。忽忽眩冒而巅疾。其不及则令人胸痛。引背下则两胁满。夏脉如钩。太过则令人身热。而肤痛为浸淫。其不及则令人烦心。上见咳唾。下为气泄。秋脉如浮。太过则令人逆气而背痛愠愠然。其不及则令人喘。呼吸少气而咳。上气见血。下闻病音。冬脉如营。太过则令人解 。脊脉痛而少气不欲言。其不及。则令人心悬如病饥。 中清。脊中痛。少腹满。小便变。脾脉者。中央土。孤脏以灌四旁者也。太过则令人四肢不举。其不及则令人九窍不通。名曰重强。此皆四时之病也。

　　然此四时之病。内经以脉言。而吾以色言者何哉。盖尝读内经而有悟于岐黄之言焉。岐伯曰。夫色脉与尺脉之相应也。如桴鼓影响之相应也。不得相失也。色之变化。以应四时之脉。此上帝之所贵。以合于神明也。黄帝曰。吾得脉之大要。天下至数。五色脉变。揆度奇恒。道在于一。由此观之。四时气色之生克。亦可以脏腑经脉之病症比例而推矣。何也。五脏之病。四时之色。推之以五行之理。太过则薄所胜。而乘所不胜。其不及则所胜妄行。而所生受病。所不胜薄之也。设或知病而不知诊。或知诊而不知病。则虽能知诊。

　　虽能知病。而究不知诊病。即能知诊病。而尚不知治病。而况尚不知诊。尚不知病耶。呜呼。灵素之书。若此其详也。延医之法。若此其备也。然而无有乎尔。则亦无有乎尔。（善忘之忘。宋林亿等较正千金素问。皆云当作怒。今考素问气交变大论。亦作怒。宜从之。）

　　卷上

　　昼夜阴晴相参

　　既讲春夏秋冬之异。须知昼夜阴晴之殊。盖人在气交之中。与气候之相应也。犹影之随身。犹水之鉴形。

　　夫是故昼为阳。卫气日行于阳。夜为阴。卫气夜行于阴。天温日阳。则人血淖溢而卫气浮。天寒日阴。则人血凝泣而卫气沉。血气营卫之相应如此。则色之相应可征矣。何者。脉以应月。色以应日。昼则气行于阳。

　　色之见也。当光辉而外映。夜则气行于阴。色之见也。当明润而内含。晴则气热。热则气淖泽。淖泽则黄赤。

　　阴则气寒。寒则血凝泣。凝泣则青黑。此皆其应也。色之应乎昼夜阴晴者。常也。不应乎昼夜阴晴者。病也。

　　夫百病多以旦慧、昼安、夕加、夜甚。色当因病之旦慧、昼安、夕加、夜甚也。其或暮轻朝重。夜减昼加。则不在乎卫气。而独主乎脏气矣。是必以脏气之所不胜时者甚。以其所胜时者起。夫所不胜者。克我者也。所胜者。我克者也。盖以一日分为四时。以四时分应五脏。肝日甲乙。其时寅卯。心日丙丁。其时巳午。肺日庚辛。

　　其时申酉。肾日壬癸。其时亥子。脾日戊己。其时辰戌丑未。以五脏之日时。合五脏之病色。其生克之理。间甚之候。死生之期。胥于是乎推。亦于是乎断矣。然而一日之内。一时之间。寒暄不齐。雨 靡定。则又各有所胜。各有所不胜矣。若夫宫室有冷暖之殊。衣服有寒温之异。病或因之而重轻。色或因之而损益。虽不当以昼夜论。亦皆可作阴晴观。触目关心。存乎人矣。

　　卷上

　　五方望法相参

　　夫人之有是身也。资始于天。资生于地。禀精气以成形。藉阴阳而赋命。顾天地有五方之殊。斯气化有五行之异。风土于焉而变。气色由是而分矣。经曰。东方之人多青。南方之人多赤。西方之人多白。北方之人多黑。中央之人多黄。此相应之谓也。然相应者色之常。不相应者色之变。或常或变。而无过不及者。平色也。或常或变。而有过不及者。病色也。要之天包地外。地在天中。天气胜地气为顺。地气胜天气为逆。五色之见。或不合乎五方之正色。而合乎四时之平色者。常也。承天而时行地道也。不合乎四时。而与声音脉症相生者。病之顺者也。不合乎四时。而与声音脉症相克者。病之逆者也。五色之变。可比例而参观也。析而言之。一方之间。一邑之内。地形有高下。则风气有寒温。地形有燥湿。则风气有刚柔。风气既感于中。形色必应于外。是故坚土之人刚。弱土之人柔。垆土之人大。沙土之人细。息土之人美。HT 土之人丑。山林之民毛而方。得木气多也。川泽之民黑而津。得水气多也。丘陵之民专而长。得火气多也。坟衍之民皙而瘠。

　　得金气多也。原隰之民。丰肉而痹。得土气多也。望其容貌。瞻其颜色。近者小异。远者大异。皆可以风气之寒温。而知其色脉之常变焉。以色脉之生克。而知其病症之顺逆焉。凡四海之大。十室之小。苟有诸中。必形诸外。准其情。察其理。相其势。度其时。引而伸之。触类而长之。风土虽变。气色虽异。岂能外乎五行哉。散之在理。则有万殊。统之在道。则无二致矣。

　　卷上

　　气质望法相参

　　夫色之同于众人者。气候之常。而不同于众人者。赋禀之变。故夫气质不齐。形色亦异。经曰。木形之人青。

