<!-- { "loadSidebar": true } -->
　　土形之人黄。火形之人赤。金形之人白。水形之人黑。盖其赋禀独盛。故其气色独着也。然五形之人。其脏腑之盛衰。骨节之大小。筋之粗细。肉之坚脆。皮之浓薄。血之清浊。气之滑涩。脉之长短。血之多少。经络之数。营卫之度。又各不齐。扩而充之。则人心之不同。如其面焉。岂仅阴阳五人。五五二十五人而已哉。变化盖无穷矣。是故圣人视其颜色。黄赤者多热气。青白者少热气。黑色者多血少气。参之四时。合之五行。可以推其生克。断其吉凶矣。四诊心法云。五脏之色。随五形发见。百岁不变者。主色也。四时之色。随四时加临。推迁不常者。客色也。主色人气之所生。客色岁气之所化。岁气胜人气为顺。人气胜岁气为逆。所谓逆者。春当青而反白。秋当白而反赤。夏当赤而反黑。冬当黑而反黄。长夏当黄而反青。可随时而观也。夫色之生于心也。体天地。法四时。则阴阳。顺人情。岂特一端而已哉。夫各有所当也。

　　卷上

　　老少望法相参

　　夫色之不能一致者。气质之变也。而亦有老少之殊。方其少也。血气盛。肌肉滑。气道通。营卫之行速。及其老也。血气衰。肌肉枯。气道涩。营卫之行迟。夫是故老者之色多憔悴。少者之色多润泽也。经曰。人生十岁。

　　五脏始定。血气已通。其气在下。故好走。二十岁。血气始盛。肌肉方长。故好趋。三十岁。五脏大定。肌肉坚固。

　　血脉盛满。故好步。四十岁。五脏六腑十二经脉皆大盛。已平定。腠理始疏。荣华颓落。发颇斑白。平盛不摇。

　　故好坐。五十岁肝气始衰。肝叶始薄。胆汁始减。目始不明。六十岁。心气始衰。善忧悲。血气懈惰。故好卧。七十岁。脾气虚。皮肤枯。八十岁。肺气衰。魂魄离。故言善误。九十岁。肾气焦。四脏经脉空虚。百岁。五脏皆虚。神气皆去。形骸独居而终矣。盖五十以前。五脏相生而日长。五十而后。五脏相减而日消。此天年之常也。然有年已老而体未衰者。有年方壮而形先槁者。虽强弱之不齐。亦盛衰之各异尔。要之盛于中者。必着于外。衰于里者。必形于表。故望其形色之盛衰。即可知其脏腑之盛衰。脏腑形色。犹根本之与枝叶也。此老少之同异。可一隅而反三也。

　　卷上

　　居养望法相参

　　形志苦乐不同。气体居养各异。老少强弱既讲。富贵贫贱须详。藜藿之家。原难例于肉食。文绣之体。岂可比之布衣。贫贱者。形容枯槁。面貌黧黑。因受酷热严寒之困。富贵者。身体柔脆。肌肤肥白。缘处深闺广厦之间。此居养之不齐。而气色所由异者也。或谓富贵多虚。其治宜补。贫贱多实。其治宜攻。殊不知道贵融通。虚实勿拘于黑白。法嫌执滞。补泻宜察其浅深。况乎劳其筋骨。饿其体肤。贫贱恒多空乏。食必大牢。出必乘车。富贵岂少强盛哉。是故治疗之则。必审其因。诊视之方。当观其证。五官面貌。无不变色易容。二便均调。要皆舍标从本。见于面。盎于背。生色根心。察其理。聆其音。诚中形外。用是见微知着。因此识彼。证治本于岐黄。针灸循其规矩。汤遵仲景。博采众方。药效神农。参观本草。此圣人之遗范。实医士之格言也。

　　卷上

　　变色望法相参

　　望诊之法。有天道之殊。有人事之变。故凡欲知病色。必先知常色。欲知常色。必先知常色之变。欲知常色之变。必先知常色变中之变。何则。饮酒者脉满络充。故目红息粗而色赤。肝浮胆横。故趾高气扬而色青。

　　食入于阴。气长于阳。故饱食者。血华色而益泽。饥则气衰。甚则气少。故腹馁者。色泽减而少气。奔走于风雪中者。寒侵肌表。故色青而闭塞。奔走于暑日中者。热袭皮肤。故色赤而浮散。房劳者。精气下泄。故目下色青。用力者。血气上趋。故面上色赤。久卧伤气。面则壅滞。未睡伤血。色或浮赤。怒则肝气逆。故悻悻然目张毛起而面苍。愧则心气怯。故赧赧然颜惭汗出而面赤。思则气结于脾。故睑定而色黄以涩。喜则气发于外。故颐解而色红且散。悲则气消于内。故五脏皆摇。色泽减而声 以杀。忧则气并于中。故两眉双锁。

　　色沉滞而气郁以塞。恐惧者。精神荡惮而不收。故色脱而面白。惊怖者。血气分离而乖乱。故气促而面青。

　　此皆常色变中之变。固可因其气色未定而知之。然必待其气色已定而诊之。知其常色变中之变。可诊其病色变中之变矣。

　　卷上

　　望色先知平人

　　凡欲知病色。必先知平色。盖平人之色。不浮不沉。不清不浊。不微不甚。不散不抟。光明润泽。血华其色也。

　　五脏生成篇曰。生于心。如以缟裹朱。生于肺。如以缟裹红。生于肝。如以缟裹绀。生于脾。如以缟裹栝蒌实。

　　生于肾。如以缟裹紫。此五脏所生之外荣也。夫缟者。白绢也。绢之白。犹肤之白也。绢之光明润泽。犹肤之光明润泽也。光明者。神气之着。润泽者。精血之充。其曰朱。谓其色之正赤也。曰红。谓其白之间赤也。曰绀。

　　谓其青之间赤也。曰栝蒌实。谓其黄之间赤也。曰紫。谓其黑之间赤也。赤者。血色也。缟者。肤色也。其青赤黄白黑虽不同。要皆有血色之赤。以间乎其中焉。肤色之白。以包乎其外焉。惟此朱红绀紫者。隐于肤之内。而光明润泽者。显于肤之外。故曰。如以缟裹。盖五色之着。欲其间见。不欲其独呈。欲其合于中。不欲其露于外也。五脏之所生也。四时之所成也。气血华其色。精神彰于面焉。此所谓平人也。平人者何。无病者也。知其平之为无病。可知其不平之为病矣。

　　卷上

　　色以润泽为本

　　盖闻博以穷理。约以知要。色脉之变。虽有万殊。理义之旨。初无二致。特不求其本。斯散而无纪矣。何则。灵素论脉。以胃气为本。望色。以润泽为本。凡诊脉有胃气者生。无胃气者死。凡望色润泽者生。沉夭者死。然则色之润泽。岂非犹脉之胃气乎。经言。青如翠羽者生。赤如鸡冠者生。黄如蟹腹者生。白如豕膏者生。黑如乌羽者生。此五色之见生也。以其血色虽变。而犹有润泽也。青如草滋者死。黄如枳实者死。黑如煤者死。赤如 血者死。白如枯骨者死。此五色之见死也。以其血色已变。而更无润泽也。夫润泽之有无。犹胃气之有无也。盖脉之胃气。脉之神也。色之润泽。色之神也。脉贵有神。色亦贵有神也。色脉虽殊。其源无二。实决死生之大要。察病症之先务。因举一言以蔽之曰。色以润泽为本。盖润泽者。血气之荣光明者。润泽之着。有血气即有润泽。有润泽即有光明也。夫光明润泽者。气也。青赤黄白黑者。色也。有气不患无色。

　　有色不可无气也。合言之。而气色之见不可离。分论之。而气色之辨不可混。何也。脉以胃气为本。色以润泽为本。法异而理同也。

　　卷上

　　五色交错合参

　　窃谓五色交错。有分见者焉。有间见者焉。生克于是乎推。吉凶以此而断。所谓分见者。六部之色。彼此不同也。如青赤分见。赤黄分见。黄白分见。白黑分见。黑青分见。此色之相生者也。青黄分见。黄黑分见。黑赤分见。赤白分见。白青分见。此色之相克者也。所谓间见者。五色之着。彼此相乘也。如青赤间见。赤黄间见黄白间见。白黑间见。黑青间见。此色之相生者也。青黄间见。黄黑间见。黑赤间见。赤白间见。白青间见。此色之相克者也。凡相生者顺。相克者逆。然皆各有浅深。则亦各有虚实。是必察其泽夭。而后决其成败。倘色夭不泽。虽相生亦难调治。色泽不夭。虽相克亦可救疗。要在合乎四时。参以十法而明辨之。毋致按图索骥也可。

　　卷上

　　五色十法合参

　　望诊之法。五色交错。已述于前。十法合参。当讲于后。盖察其气色。分其生克。固知其病之顺逆。症之从违矣。由是参以浮沉之法。则知其病之表里。参以清浊之法。则知其病之阴阳。参以微甚之法。则知其病之虚实。参以散抟之法。则知其病之远近。参以泽夭之法。则知其病之成败。而又合气色言之。如色赤者。热也。赤而微者。虚热也。赤而甚者。实热也。微赤而浮者。虚热在表也。微赤而沉者。虚热在里也。甚赤而浮者。

　　实热在表也。甚赤而沉者。实热在里也。若更合清浊而言。则知其病之脏腑矣。合散抟而言。则知其病之轻重矣。合泽夭而言。则知其病之吉凶矣。而凡五官六部。与夫四时五色。皆可错综参观。夫如是。病之传变。不亦昭然乎。虽然。病情深奥。望法精微。间有隐于此而显于彼者。其病盖又有遁情焉。故必参伍于脉症。错综于声音。察之至精。问之至确。然后决其病焉可也。

　　卷上

　　五色六部合参

　　明堂望法。五色既可互参。六部亦当合论。试举阴阳相乘之诊为例。而凡五色六部。仿此类推。假如上部。

　　阳位也。黑色。阴色也。黑色见于上部。阴乘阳也。下部。阴位也。赤色。阳色也。赤色见于下部。阳乘阴也。阴乘阳位。为阴盛阳虚。阳乘阴位。为阳盛阴虚。若阳色见于阳位。为重阳。阴色见于阴位。为重阴。中藏经曰。热发于上。阳中之阳邪也。热发于下。阴中之阳邪也。寒起于上。阳中之阴邪也。寒起于下。阴中之阴邪也。脉经云。阳乘阴者。腰以下至足热。腰以上寒。栀子豉汤吐以升之。阴气上争。心腹满者死。阴乘阳者。腰以上至头热。腰以下寒。桂苓丸利以导之。阳气上争。得汗者生。此相乘之旨也。然病有表里。色有浮沉。病有虚实。色有浅深。又当参伍十法。以通其变焉。举一反三。庶乎可矣。

　　卷上

　　气色部位合参

