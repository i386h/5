<!-- { "loadSidebar": true } -->
　　伤寒一日。太阳受之。太阳主表。其证头项痛。腰脊强。恶寒无汗。夫恶寒无汗。则其皮肤闭也可知。皮肤闭则其面色闭也又可知。此可因恶寒无汗。而知其面色闭。即可因面色闭而知其恶寒无汗。又可因恶寒无汗而知其头项痛。腰脊强。即可因头项痛。腰脊强。恶寒无汗。而知其太阳病。伤于寒矣。伤寒论云。太阳病。或已发热。或未发热。必恶寒体痛呕逆。斯时也。未发热者。色或惨然而黑。此外寒之色也。已发热者。色或怫郁而赤。此表热之色也。若未得汗。其色当闭。若已得汗。其色当开。若将汗未汗。则色当有闭而欲开之象矣。匪直此也。更可因其赤色之微甚。而知其热之轻重。因其赤色之浮沉。而知其热之进退。因其赤色之散抟。而知其病之聚散。因其赤色之泽夭。而知其症之成败。而凡六部十法。与夫四时五色。莫不可推。伤寒如此。诸病亦然。神而明之。存乎其人。难以笔楮形容矣。

　　卷上

　　主病条目大意

　　色自内而达外。已言其相应矣。医从外以知内。当讲夫主病焉。夫相应之与主病。其义一也。其义一。其用二。如湿病色黄。疸病色黄。脾病色黄。此内外相应之理也。万殊之所以一本也。然脾病之黄。不同于疸。疸病之黄。不同于湿。此气色主病之分也。一本之所以万殊也。盖相应者。言其色之同。主病者。辨其气之异。

　　夫色之同者。拟议非难。而气之异者。形容不易。故今条目诸篇。惟集古圣先贤所言者。分录于后。学人不以文害辞。不以辞害意。以意逆志。是为得之。否则如刻舟求剑。胶柱鼓瑟矣。至若病症不齐。气色各异。可以象求。难以言尽。然能熟其提纲。识其部位。参伍诊法。错综病情。虽四海之大。百世之远。万病之殊。皆可因望而知变。因变而知治。大哉。至哉。范围天地而不过。曲成万物而不遗。非岐黄之至圣。其孰能与于斯。

　　卷上

　　青色主病条目

　　经云。青黑为痛。夫青者。肝胆之色。亦风木之色也。虽为痛为风。宜以部位诊法参观。然后言其寒热虚实。

　　如鼻头色青者。腹中痛也。青黑甚者。痛甚为挛也。面青而唇口撮者。疼痛方殷也。鼻头色青腹中痛。若冷者。死证也。心痛色苍苍如死状。终日不得太息者。肝心痛也。头痛颊青黄。目眩晕不欲闭。身体沉重。兀兀欲吐者。厥阴太阴为病。痰厥头痛也。腹痛。尿白。爪甲白。面多青。喜热饮。或腹满下利者。寒痛也。腹中作痛。

　　面色乍赤乍青乍白。其痛时作时止。时吐清水者。虫也。色青。脉至长而左右弹者。有积气在心下肢 。名曰肝痹。得之寒湿。与疝同法。腰痛足清。头痛也。青而闭滞者。痹痛也。环目鼻而青者。筋骨酸痛也。目间青脉见者。胆滞掣痛也。面目青。身痛如被杖。咽喉痛。五日可治。七日不可治者。阴毒之为病也。烦躁如狂。心腹搅痛。头旋欲吐。面目青黑。四肢冷逆者。中砒霜之毒也。中毒。手足面皆青者。时过救之。恐不及也。 青者。肝病也。色微苍。嗌干。善悲。善怒。时憎女子。多汗恶风。目下色青者。肝风也。风门青者。风病发搐也。乍赤乍青者。螈 也。面青吐沫。卒不知人者。痫也。面青目反视。手足摇者。肝痫也。痫发手足厥冷。偃卧拘急。面青吐沫。声音微小。脉沉细者。阴痫也。病发似癫痫。面色青黄者。食芹得之。蛟龙病也。色苍而爪枯者。肝热也。耳前青者。风也。肝病色青。手足拘急。胁下苦满。或时眩冒。其脉弦长者。可治之证也。面青心闷乱。吐逆呕沫。胁痛头眩重。耳不闻人声。偏枯筋急。曲拳而卧者。肝风发也。色青苍白。见于目下。善悲。指爪皆痛。好转筋者。筋虚伤风。为肝虚风也。善怒嗌干。咳则胁下痛。不能转侧。脚下满痛者。筋实伤热。为肝实风也。面目青黑。卒然喑哑不声。踞坐不得。四肢缓弱。遗失便利者。肝虚寒。厉风所损也。面青颊赤者。疟病寒热也。

　　疟病色苍苍然太息者。肝疟也。先头重颊痛。颜青欲呕身热。热争则腰痛不可以俯仰。腹满泄。两颔痛者。

　　脾热病也。小儿面青肉冷。目陷干呕。利下如水者。夏月积冷。暴凉加之。而胃气虚弱也。小儿夜啼。面色青白。手足俱冷。不欲吮乳。曲腰不伸者。脾寒也。两颊如青黛者。中恶也。卒然面青气促者。惊怖也。小儿初生。

　　眉青脸赤口撮者。脐风也。小儿上气气逆。面青喘嗽。昼夜不息者。风冷入肺也。面青目瞠者。气喘也。小儿面色时青时白时赤时黑者。险证也。青遮口角者。必难治也。目下胞青者。胃寒也。青而紫者。恶血也。瘀血上冲。中心闷乱。色青者。死证也。筋痹好悲思。颜色苍白。四肢痿痹。手足拘挛。伸动缩急。腹中转痛者。筋虚极也。色青逆噫。喜恍惚失气。状似悲泣之后。舌强咽喉干。寒热恶风。不可动。不嗜食。苦眩。善妄言者。脉极也。青黑惨暗者。阳气虚也。青白形瘦如柴者。元气衰弱也。青或兼白者。阳虚阴胜也。脉涩面色青者。营气不足也。目下色青者。或多忧惊。或多色欲也。面如尘垢者。少阳病也。咳嗽面青者。肝乘肺也。面青夺色者。

　　久病也。色青脉弦而细。两胁下痛。邪气走心下。足胫寒。胁痛引小腹。善转筋。爪甲枯黑。春瘥秋剧者。肝积之病。男子积疝。女子瘕淋也。妇人面青者。肝强脾弱。或多怒少食。或经脉不调也。妊娠右目下青者。女胎也。妊娠目上青者。生女又产难也。妊娠沟洫青者。双生也。无病而青色见于天庭者。将病瘟疫也。青如点染者。晦气时侵也。山根年寿青者。频逢疾病也。面青多言而热者。阴中之阳邪也。面青多言而寒者。阴中之阴邪也。面青不言而寒者死。阴之极也。面青目黄者。必难治也。青白色如拇指大。 点见于颜颊上者肝病。虽少愈。必卒死也。青黑色如拇指大。 点见于颜颊上者脾病。虽少愈。必卒死也。青色横于正面者。

　　行尸也。脱色而面苍苍然者。阴阳俱脱。表里相离也。吐泻目陷。睑青如磕伤者。土败木贼也。青色绕耳者。

　　半年损寿也。劳病青色自发际接印堂者。死在六十日也。劳病青色自发际接印堂至鼻者。死在三十日也。劳病青色自发际至鼻及人中者。死在十七日也。满面色青者。即死也。耳聋百节皆纵。目HT 系绝。色先青白。乃死者。少阳终也。痰涎壅极。吞吐不能。呃逆不止。腹胀色青黑者。脾胃气绝也。眼闭不开。躁急扰乱懊。囊缩。色青灰白者。肝脏绝也。面青但欲伏眠。汗出如水不止者。肝绝也。四肢 习。唇吻反青者。肝绝也。面色青。眼视人不直。数泪出者。肝绝也。真肝脉至。中外急。如循刀刃。责责然。如按琴瑟弦。色青不泽。毛折乃死者。脉无胃气。金克木也。脾病色黄体青。夫溲直视。唇反张。爪甲青。饮食吐逆。体重节痛。四肢不举。

　　其脉当浮大而缓。今反弦急。其色当黄而反青者。此是木克土。为大逆。十死不治。是皆青色之目也。

　　卷上

　　赤色主病条目

　　经云。赤为热。夫赤者。心与包络小肠之色。亦暑热之色也。然热有表里阴阳虚实之辨。色有浮沉清浊微甚之分。推而言之。则四时六部。亦各不同。如额赤者。上热也。颐赤者。下热也。目痛鼻干面赤者。阳明病也。

　　面赤如醉者。胃热也。两颊微赤。环目鼻而青者。恶寒发热也。面色缘缘正赤者。阳气怫郁在表也。颊赤面青者。寒热往来也。面赤多言而寒者。阳中之阴邪也。面赤多言而热者。阳中之阳邪也。面赤而光者。上热下寒也。面赤而郁者。下热上寒也。少阴病。不利清谷。手足厥逆。脉微欲绝。身反不恶寒。其人面色赤者。里寒外热也。伤寒太阳病。得之八九日。如疟状。发热恶寒。热多寒少。面色反有热色者。未欲解也。面赤不退者。邪盛病进也。面赤渐退者。邪解病退也。脉浮而迟。面赤而战惕者。六七日当汗出而解。反发热者瘥迟。

　　迟为无阳。不能作汗。其身必痒也。多唾口燥。寸脉沉。尺脉微。手足厥逆。气从小腹上冲胸咽。手足痹。其面翕热如醉状。因复下流阴股。小便难。时复冒者。当治其气冲也。阳明病。面合赤色。不可攻之。攻之必发热。

　　色黄。小便不利也。先不乐数日乃热。热争则卒心痛。烦闷善呕。头痛。面赤无汗者。心热病也。伤寒下利。脉沉而迟。其人面少赤。身有微热。下利清谷者。必郁冒汗出而解。所以然者。其面戴阳。下虚故也。肠满善喘咳。面赤身热。喉咽中如核状。右寸阳实者。手阳明大肠热实也。满面色红而气盛者。实热也。面色微赤。或隐或见者。虚热也。颊上赤青唇白者。中风也。面赤目上窜者。风中太阳也。色赤身热自汗口渴。脉虚者。伤暑也。面赤斑斑如锦纹。咽喉痛。吐脓血。五日可治。七日不可治者。阳毒之为病也。小儿发热。面赤气粗。涕泪交流。四末独冷。鼓栗恶寒者。痘疹也。发热面赤。眼中含泪。指梢冷者。痘也。头痛身热。咳嗽喷嚏。呵欠顿闷。鼻流清涕。面肿腮赤者。疹也。面浮赤。而眼光利射者。狂病也。面赤心下有热。短气息微者。心痫也。痫发身热。自汗。仰卧面赤。牙关紧急。啼叫不已。口吐涎沫。脉象洪数者。阳痫也。痫发。吐吞急叫。面色乍红乍白。

　　悚惕不安。如人将捕之状者。惊而致痫也。面翕然赤。 热有汗。胸中烦热。洗洗恶寒。翕翕发热者。肝中寒也。小儿夜啼。面赤唇红。身腹俱热。小便不利而烦躁者。心热也。鼻红燥者。脾热也。儿生头面肢体赤若涂丹者。胎赤之病也。咳嗽病。面赤咽干。痰黄气秽。多带稠粘。频频咳嗽者。热嗽也。太阳红黑。面如桃色者。痢疾也。口干脸赤。五心烦热。痢不止者。中巴豆之毒也。喜寐不知痛处。面赤如醉。下利脓血。其下部孔稷稷然赤者。 疮也。乍赤乍白乍黑者。狐惑也。颧如涂红粉者。腰痛也。身热足寒。颈项强急。恶寒。时头热。面赤。

　　独头摇。卒口噤。背反张者。有汗不恶寒。为柔痉。无汗反恶寒。为刚痉也。年寿赤光者。多生脓血也。肝与肾脉并至。其色苍赤者。当病毁伤也。胃脉搏坚而长。其色赤。当病折髀。其 而散者。当病食痹也。疠风面紫发泡者。病在肝也。年寿目堂赤者。疝气也。兰台庭畔赤如丝者。遗精白浊也。面色唇舌紫黯者。中毒也。颧上起红点如火者。男痔疮。女产厄也。妊娠左目下赤者。男胎也。妊娠无病。身更轻健。其性多喜。面色加红。

