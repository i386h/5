<!-- { "loadSidebar": true } -->
　　左脉大者。男胎也。妊娠准头赤者。必产难也。产后发热。面正赤。喘而头痛者。中风也。色赤焦绝。善怒吓。多汗恶风。甚则言不可快。口色赤者。心风也。面赤翕然而热。悲伤嗔怒。张目呼唤者。心风发也。脉沉而芤。胸满悸。腹中热。上下无常处。面赤咽干。心烦掌中热。甚则唾血。身螈 。夏瘥冬剧者。心积之病也。心病色赤。

　　心痛短气。手掌烦热。或啼笑骂詈。悲思愁虑。身热脉实大而数者。可治之证也。色赤而络脉溢者。心热也。

　　面若涂朱者。心火也。气满胸中。喘息。面赤者。气海有余之病也。色赤。脉喘而坚者。有积气在中。时害于食。

　　名曰心痹。得之外疾。思虑而心虚。故邪从之也。劳倦即头面赤而下重。心中痛。自烦发热。当脐跳。其脉弦者。此为心脏受伤所致也。颧赤舌卷短者。心病也。赤甚者。血病也。午后色赤如妆者。血虚也。两颧深赤者。

　　阴火上乘。虚损劳疾也。两颧鲜赤。如指如缕者。阴虚也。两颧鲜赤。或作或止者。戴阳也。两颊炎赤者。骨蒸劳疰也。赤而索泽者。气虚也。面赤目白。忧恚思虑。心气内索。面色反好者。不过十日死也。中风面赤如妆者。不可治也。面赤目白喘气者。火克金也。虚极面赤。发喘痰多。身热趺肿。溏泄。脉紧不食者。死证也。人病面上忽见红点者。多死证也。呼吸不相通。五色不华者。魂之损也。茏葱华色者。魂之至也。耳目颧颊皆赤者。死在五日中也。热病汗不出。大颧发赤。哕者。死证也。赤色出于颧。大如拇指者。病虽少愈。必卒死。大气入于脏腑也。肺病赤黑如拇指。点 见颜颊上者。病虽少愈。必卒死也。神气脱而昏沉不醒。面赤黑者。心绝也。面赤如脂者。心绝也。面赤黑。汗缀如珠者。心绝也。真心脉至。坚而搏。如循薏苡子。累累然。色赤黑不泽。毛折乃死者。脉无胃气。水克火也。肺病身当有热。咳嗽短气。唾出脓血。其脉当短涩。今反浮大。其色当白而反赤者。此是火之克金。为大逆。十死不治。是皆赤色之目也。（稷稷然一作搜搜然）

　　卷上

　　黄色主病条目

　　经云。黄赤为风。又云。黄赤为热。夫黄者。脾胃之色。亦湿土之色也。六部十法。咸可交推。五色四时。皆当参究者也。如一身尽疼。发热。身色如熏黄者。湿家之为病也。面黄发热。身重体痛者。湿在表也。面黄润而微者。湿热也。湿家病。身上疼痛。发热面黄而喘。头痛鼻塞而烦。其脉大。自能饮食。腹中和无病。病在头中寒湿。故鼻塞也。黄而昏滞者。寒湿也。身痛。面色微黄。齿垢黄。爪甲上黄者。黄胆也。黄如栀子者。黄胆也。风湿相搏。食谷即眩。谷气不消。胃中苦浊。浊气下流。小便不通。阴被其寒。热流膀胱。身体尽黄者。谷疸也。黄而昏黑者。女劳酒疸也。目青面黑。心中如啖蒜齑状。大便正黑。皮肤不仁。其脉浮弱。虽黑微黄者。黑疸也。疸病面红黄。口渴。尿赤色亮。身热者。阳黄也。疸病口不渴。面色暗黄。身冷如冰者。阴黄也。疸病面黑黄。作渴腹胀者。难治也。儿生遍体面目皆黄。其色如金者。苔黄也。一身面目黄肿。其脉沉。小便不利者。里水也。唇黄者。脾病也。色萎黄者。脾虚也。鼻端色黄。腠理开。汗大泄。体痒淫淫如鼠走者。肌痹不已。复感于邪。内合于脾也。风气二池如黄土者。脾伤也。色薄微黄。不嗜食。身体怠惰。四肢不欲动。多汗恶风。鼻上色黄者。脾风也。面黄身体不仁。不能行步。饮食失味。梦寐倒错。与亡人相随者。脾风发也。面黄腹大。喜痢者。脾痫也。

　　痫发面黄腹满。吐利酸臭。时时发搐者。食痫也。色黄而肉濡动者。脾热也。面黄目赤。季胁痛满者。脾热也。

　　喜欠善嚏。清涕出。发热色黄者。中寒也。黄而兼白者。脾胃虚寒也。黄而兼青者。脾虚泄泻也。黄白无泽者。

　　脾肺气虚也。黄而枯 者。胃病虚热也。黄而色淡者。胃病虚寒也。腹胀食少。精神倦怠。面黄肌瘦者。虚胀也。黄而虚肿食少者。虚极也。色苍黄。腹筋起。腹胀身皆大。大与肤胀等者。鼓胀也。面黄大便黑。喜忘如狂者。内有蓄血也。凡面黄者。知其大便难也。一黄一白如蟹爪路者。食积也。安卧色黄。脉小而涩者。不嗜食也。小儿面黄肿者。积证也。面色青黄。肌肉消瘦。皮毛憔悴。眼睛发HT 。腹坚且大。青筋暴露者。疳病之证也。

　　面色乍黄乍白者。疳积也。面黄羸瘦。毛发作穗。鼻痒者。脑疳也。脊骨如锯。拍背如鼓。面黄瘦者。脊疳也。项内有核。便利脓血。羸瘦面黄发热者。无辜疳也。腹胀筋青。面色萎黄。毛焦骨立。好食泥土。乳食不消。身有疮疥者。脾疳也。腹大头细。黄瘦者。丁奚疳也。身瘦面黄。有疮疥。或泻青黄白色。或如垢腻如烂泥者。疳泻也。身热腹大。昏睡面黄。四肢无力。鼻烂汁臭。齿龈生疮。或下利黑血者。小儿疳 。腹中有虫也。面目青黄。

　　力乏身痛。唇舌焦干。眉发脱落。腹中切痛。或如虫啮。或如虫行者。虫疰也。腹中块起。按之不见。肿聚往来。

　　痛无休止。五更心嘈。牙关强硬。呕吐涎沫清水。面色青黄。饮食不生肌肤者。虫证也。眼眶鼻下青黑。面色萎黄。脸有血丝几条如蟹爪者。亦虫证也。面黄唇白者。虚寒泄泻也。色深黄者。伤食吐利也。脉弦浮大而短气。腹部满。胁下及心痛。久按之。气不通。鼻干。不得汗。嗜卧。一身及面目悉黄。小便难。有潮热。时时哕。耳前后肿者。阳明中风之证也。面目悉黄。有潮热者。胃热也。黄而目窠下微肿者。痰饮也。色黄脉大而虚者。

　　有积气在腹中。厥疝之证也。色黄而赤。肾脉搏坚而长者。当病折腰。其 而散者。当病少血。至令不复也。

　　脾脉搏坚而长。其色黄。当病少气。其 而散。色不泽者。当病足 肿。若水状也。色黄脉浮大而长。心下累累如桃李。腹满呕泄肠鸣。四肢重。足胫肿厥。不能卧者。脾积之证。饥则见。饱则减。 气与谷争减也。黄而枯燥者。热伤津液也。黄而昏暗者。津液耗也。天庭黄赤者。上焦热也。脉微面色黄者。卫气衰也。寸口脉微而涩。面色青黄。寒栗咳逆唾腥吐涎沫者。营卫俱微也。鼻头色黄者。胸上有寒也。鼻色惨黄者。脾败也。鼻尖青黄者。其人必淋也。候其鼻准色黄者。知其小便难也。妇人面色如熏黄者。经脉不调也。肥人脉细色黄者。胸上有寒也。小儿初出腹。面目绕鼻口左右悉黄。闭目而啼。聚口撮面。口中干燥。四肢不能伸缩者。

　　其血沮败。肌肉不成。血脉不敛也。黄而膏润者。脓也。黄而夺色者。久病也。久病色黄能食者。内热也。伤寒太阳病。汗下后。复加烧针。心下痞。胸烦。面色青黄。肤 者难治。色微黄。手尺温者。易愈也。鼻头山根亮。目黄者。病有起色也。脉和其人大烦。目重睑内际黄者。病欲解也。久病面转黄者。病欲愈也。隐隐微黄者。

　　病向愈也。诸病之色。如云彻散者。病将愈。易治也。两 有黄色起者。病方愈也。承浆黄者。不治之病也。口角黄者。脾绝之候也。肾病黄黑色。 点如拇指应耳者。必卒死也。热病喘咳唾血。手足腹肿。面黄。振栗不言者。肺先死。魄与皮毛俱去也。面黄目青。手乱者。邪风在胃。木克土也。面无精光如土色者。脾绝也。面无精光若土色。不受饮食者。四日死也。口目动作。善惊妄言。色黄。其上下经盛不仁者。阳明终也。病者萎黄。

　　燥而不渴。胸中烦实。利不止者。脾胃绝也。真脾脉至。弱而乍疏乍数。色青黄不泽。毛折乃死者。脉无胃气。

　　木克土也。肾病手足逆冷。面赤目黄。小便不禁。骨节烦疼。小腹结痛。气冲于心。其脉当沉细而滑。今反浮大。其色当黑而反黄者。此是土之克水。为大逆。十死不治。是皆黄色之目也。

　　卷上

　　白色主病条目

　　经曰。白为寒。又曰。少热气。夫曰寒。则知其阳衰矣。曰少热气。则知其气少矣。然白者。肺与大肠之色。亦燥金之色也。虽为寒为虚。当按四时五行辨之。六部十法分之。如面色 白者。寒也。面色青白。鼻尖冷。口气不热者。亦寒也。面色白甚者。皮不仁也。色 然白。时咳短气。多汗恶风者。肺风也。面白。咳逆唾脓血。上气奄然而极者。肺风发也。色白而毛败者。肺病也。厥心痛。卧若从心间痛。动作痛益甚。色不变者。肺心痛也。

　　肺病色白。身体大寒无热。时时咳。其脉微迟者。可治之证也。面白少泽者。气虚也。面白色枯者。血气俱虚也。脉形如循丝累累然。其面白脱色者。恐怖也。脉浮而面色乍赤乍白者。愧也。色白夭然不泽。其脉空虚者。血脱也。白而微青。或臂多青脉者。亦血脱也。白而淡黄气不足者。失血也。鼻头色白者。亡血也。面白无血色者。衄血也。色白不泽。气不足者。夺血夺气。脱津液也。妇人面色黄白如鸡皮者。产后夺血也。面无血色。无寒热。脉沉弦者。衄也。面无血色。无寒热。脉浮弱。按之绝者。下血也。面无血色。无寒热。烦咳者。必吐血也。男子面色薄。主渴及亡血。卒喘悸。其脉浮者。里虚也。 白浅淡者。非脱血。即心不生血也。男子脉虚沉弦。无寒热。短气里急。小便不利。面色白。时目瞑兼衄。少腹满者。此为劳使之然也。男子面无血色。女子月经不通者。心劳也。淫而夺形。身热。色夭然白。及后下血 。血 笃重者。皆逆证也。妇人产难。面无颜色。气欲绝者。血气上抢心也。妇人饮食减少。面无光色。腹中冷痛。经候不调。吸吸少气无力者。劳冷虚损也。崩中面目脱色。唇干口燥者。虚极乏气也。色白干燥不泽。饮食不为肌肤者。脉热极。血气脱也。色白。脉喘而浮。上虚下实者。有积气在中。喘而虚。名曰肺痹。寒热。得之醉而使内也。饮食不为肌肤。咳脱血。色白不泽。

