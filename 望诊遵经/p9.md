<!-- { "loadSidebar": true } -->
　　凡观气色。当视精明。精明者目也。五脏六腑之精也。营卫魂魄之所常营。神气之所生也。心之使也。肝之官也。宗脉之所聚也。阴阳之所会也。气之清明者也。灵枢曰。五脏六腑之精气。皆上注于目而为之精。精之窠为眼。骨之精为瞳子。筋之精为黑眼。血之精为络。其窠气之精为白眼。肌肉之精为约束。裹撷筋骨血气之精。而与脉并为系。上属于脑。后出于项中。夫筋骨血气肌肉者。五脏之所属也。是故以眼分五脏。

　　血络属心。黑珠属肝。白珠属肺。瞳子属肾。约束属脾。赤脉从上下者。太阳病。从下上者。阳明病。从外走内者。少阳病。从内 始者。阳跷病。瞳子黑眼。法于阴。白眼赤脉。法于阳。阴阳合传而精明也。此脏腑之部。阴阳之分也。由是而观。有形焉。有容焉。有气焉。有色焉。分而论之。所以明其理。合而诊之。所以通其变。形也。

　　容也。气也。色也。无往而非脏腑之征。亦无往而非阴阳之理也。脏腑阴阳。形容气色。有诸中。形诸外。要皆以神为本也。寤则神栖于目。寐则神处于心。神也者。视瞻平正。黑白分明。容色精爽。光彩清莹。朗朗然。不可须臾离也。神之昭着于目者盖如此。至若目之五轮。睛之八廓。名虽附于羲黄。实则乖夫体用。殊不知眼科诊目之法。当遵圣人诊目之法。若附会圣人之法以立法。则附会圣人之法即非法。然则求眼科之法者。其知所以法乎。

　　卷下

　　眼目形容提纲

　　诊目形容之法。相士观人贤否。宜识其常。医家论病吉凶。当明其变。用是考古参今。删繁就简。约而言之。

　　其大纲有四。以形象察气质。以开阖分阴阳。以目睑辨虚实。以眼珠决死生。四者既明。而合之气色。参之病情。庶乎其可见矣。以形象言之。目者。肝之外候也。目大者肝大。目小者肝小。目深者肝坚。目露者肝脆。

　　目高者肝高。目下者肝下。目偏倾者肝偏倾。目端正者肝端正。此形象之变。气质之常也。以开阖言之。

　　目者。阳证也。瞑目者。阴证也。目不合者。气留于阳。目不开者。气留于阴。目纲筋急而不合者。太阳阳明之筋寒。目纲筋纵而不开者。太阳阳明之筋热。目圆者阳气绝。目小者阴气亡。口眼 斜者。阳明中风。口目动作者。阳明将绝。昏睡露睛者。阴阳俱不足也。此开阖之变。阴阳之分也。以目睑言之。上睑属脾。下睑属胃。睑动迟者脾动迟。睑动速者脾动速。上睑气壅者。脾衰于内。下睑微肿者。水聚于中。目胞肿痛者邪气实。目眶陷下者正气虚。此目睑之变。虚实之辨也。以眼珠言之。目肿胀者为实。目陷下者为虚。上视者太阳不足。下视者宗气亏虚。斜视者。少阳已绝。直视者。少阴已终。目转目运者。阴经之绝证。目HT 戴眼者。阳经之死候也。此眼珠之变。死生之异也。盖察目之形容者。所以辨其脏腑经络也。观目之气色者。所以辨其寒热虚实也。合形容气色以观之。参声音脉症以辨之。分其脏腑经络。以审其寒热虚实。庶乎知病之所。而无泛治之虞。不则寒热虚实虽明。而脏腑经络未达。其犹风马牛不相及欤。

　　卷下

　　眼目气色提纲

　　凡诊眼目。既察形容。当观气色。夫目者心之符。肝之窍。五脏六腑之精气也。华色者。其荣也。论疾诊尺篇曰。目赤色。病在心。白在肺。青在肝。黄在脾。黑在肾。黄色不可名者。病在胸中。此以目色分五脏也。由是而观。有明暗之辨焉。有清浊之分焉。有浅深之异焉。明则神气充足。暗则神气亏虚。清者病在阳。浊者病在阴。浅深者。言乎其虚实也。合而论之。则深而清明者为太过。浅而浊暗者为不及。太过者病在外。不及者病在内。察其气色而言脏腑。察其脏腑而言病症。明暗者言其光彩。清浊者论其气色。气色淡者谓之浅。

　　气色浓者谓之深也。以寒热言之。黄赤者多热气。青白者少热气。以证候言之。黄赤为风。青黑为痛。白为寒。其声色臭味情志变动。与夫部位之生克。色病之从违。皆可以面部相应之法。比例而推也。然面目相应者。固可同断。面目不应者。亦可合观。盖应者其常。不应者其变。知其所以变。则知其所以病矣。经曰。精明五色者。气之华也。赤欲如帛裹朱。不欲如赭。白欲如鹅羽。不欲如盐。青欲如苍璧之泽。不欲如蓝。黄欲如罗裹雄黄。不欲如黄土。黑欲如重漆色。不欲如地苍。由此观之。则目色之欲清明。不欲浊暗。益可见矣。

　　夫清明者。神之着。灵动者。神之用。得神则生。失神则死。神也者。心之精爽也。左传云。心之精爽。是谓魂魄。

　　魂魄去之。何以能久。其是之谓乎。（地苍。朝鲜本作地炭。见东医宝鉴。）

　　卷下

　　睑色望法提纲

　　既述睑之形容。当观睑之气色。夫睑者。眼弦也。上为阳。下为阴。左为阳。右为阴。小 在外为阳。大 在内为阴。察其色之所见。以言其病之所在。脾胃之候也。脉经云。脾之候在睑。以气色言之。青属木。赤属火。黄属土。白属金。黑属水。此脏腑五行之分也。察其泽夭。以知成败。察其浮沉。以知浅深。察其清浊。以知阴阳。

　　察其微甚。以知虚实。察其散抟。以知远近。浮清为外。沉浊为内。视气色而言脏腑。审脏腑而言病症。参之以五色相应之理。其常变可推也。参之以五行生克之理。其顺逆可推也。合气色部位而参之。其相乘之理。又可推也。黄赤为风。青黑为痛。白为寒。皆可比例以相参也。析而观之。合而断之。变化无穷矣。圣人之法。所操者约。所及者广。五官气色。皆当作如是观也。然经言五色决于明堂。又当参伍以通其变焉。合四诊而察之。庶乎其可矣。

　　卷下

　　面目望法相参

　　察目之法。形色既可参观。面目亦当合论。经曰。凡相五色之奇脉。面黄目赤。面黄目青。面黄目白。面黄目黑者。皆不死也。面青目赤。面赤目白。面青目黑。面黑目白者。皆死也。盖不死者。以其有黄色也。死者。以其面无黄色。目亦无黄色也。夫黄者。土色也。犹脉之胃气也。故凡病患。准头印堂年寿及目睑。有黄气明润者。皆为欲愈之候。扁鹊华佗察声色秘诀云。病患面目俱等者不死。病患面黄目青者不死。青如草滋死。

　　病患面黄目赤者不死。赤如 血死。病患面黄目白者不死。白如枯骨死。病患面黄目黑者不死。黑如死。病患面黑目青者不死。病患面青目白者死。病患面黑目白者不死。病患面白目黑者死。病患面青目黄者五日死。病患面赤目青者六日死。病患面黑目白者。八日死。病患面黄目青者。九日死。病患面赤目白者十日死。此皆相参之法也。详求扁鹊华佗所谓生死者。面目以贵明润而忌枯槁也。其与内经有异同者。当以是贯通之。（秘诀面目之色。传写多误。今从宋元校正王氏脉经。）

　　卷下

　　眼目形容条目

　　凡察目之形容。前已述其提纲。今当集其条目。如开目喜见人者。属阳。闭目不欲见人者属阴。 目者阳气盛。瞑目者阴气衰。目瞑不得卧者。卫气留于阳。不得入于阴。目闭不得视者。卫气留于阴。不得行于阳。

　　阳病 目而动者轻。阴病闭目而静者重。闭目而渴。心下牢者。脉当得紧实而数。而反得沉濡而微者死也。闭目不欲见人者。脉当得弦急而长。而反得浮涩而短者死也。目瞑耳聋。上虚下实者。过在足少阳厥阴也。强上瞑视。唾出若涕。恶风而振寒者。劳风也。目不合。卒口僻者。足阳明之筋急也。目不开。卒口僻者。

　　足阳明之筋纵也。翕翕发热。形如醉人。腹中烦重。皮目 而短气者。脾中风也。眼皮垂下。而不能展上者。因于风湿。将有半身不遂之患也。眼畏光不能开者。眼内发热也。中风。合眼鼻鼾者。不治之证也。目闭而青。时小惊者。痫候也。太阳病。脉浮紧。无汗发热。身疼痛。八九日不解。发烦目瞑。剧者必衄。衄乃解也。视而时瞑。非开目者。衄之常候也。脉浮大上关上。但欲眠睡。目合则汗者。三阳合病也。脉微细。但欲寐者。少阴病也。热病身重。骨痛耳聋。而好瞑者。病在骨也。目不合者。目气不营。阴跷病也。目瞑直视。毛焦面黑者。

　　阴气绝也。目涩欲睡者。肝绝也。厥不知人。目合。爪甲青者。肝绝也。目正圆者。痉病之死证也。目正圆。手撒。

　　戴眼者。太阳绝也。病痈疽。眼小。白珠青黑者。逆证也。昏睡露睛者。脾胃虚极也。口眼 斜者。风中经络也。

　　睑涩嗜卧者。脾病也。睑浮肿者。脾虚不健运也。上睑肿者。脾气热也。目下肿者。水在腹也。目下有卧蚕。面目鲜泽。脉伏。消渴者。病水也。目窠下微肿。如新卧起之状。颈脉动。时咳者。风水也。面目肿大。有热者。风水也。诸有水者。微肿先见于目下也。眼胞肿。十指头微肿者。久咳也。眼胞忽陷者。五脏绝也。目眶陷者。阴阳竭绝也。目眶陷。视不见人。真脏脉见。顷刻而死。若能见人者。至所不胜之日时而死也。眼眶烂者。风也。婴儿目胞边赤烂痛痒难睁者。胎中蕴热。生后上攻也。 疡者。燥火流行而目病也。目赤肿痛者。岁火盛行而目病也。目生翳膜 肉者。外障也。黑珠胀起者。肝气郁滞也。疳病白膜遮睛。或泻血黄瘦者。肝疳也。目肿。腹胀泻利青白者。疳在内也。眼珠脱出。或不动。或脱落者。风毒也。疠风目先损者。病在心也。目如脱。喘咳上气者。肺胀也。目如脱状。虚而满喘。咳逆倚息。其脉浮大者。亦肺胀之证也。吐泻。目陷睑青者。土败木贼也。目内陷者。死证也。先不乐。头重痛。视举目赤烦心者。癫疾始生也。目不明。上视喜阳者。痫证也。喜反目上视者。亦痫证也。目反。四肢不举者。膈痫也。上视者。太阳不足也。戴眼螈 。色白绝汗出者。太阳终也。

　　戴眼足不可屈伸者。足太阳气绝也。头倾视深者。精神将夺也。平人忽然眼垂下视者。寿不永也。视下言徐者。无守气也。目眶陷。目系倾。汗出如珠者。阳绝也。病患目系倾者。七日死也。身热目时直视。或视不精者。痫候也。瞳子卒大。黑如常者。亦痫候也。目正直视。腹大者。牛痫也。病肺疟。其人语声本雄烈。忽尔不亮。

