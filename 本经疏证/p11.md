<!-- { "loadSidebar": true } -->
　　刘潜江云：『经曰：「五脏者，藏精气而不泻；六腑者，传化物而不藏。」又曰：「脑、髓、骨、脉、胆、女子胞，此六者地气之所生也，皆藏于阴而象于地，故藏而不泻。」是胆虽为腑，实不与胃、大小肠、三焦、膀胱同为天气之所生，传化物而不藏矣。居阳之位，禀阴之体，是以为阳之少，倡率五腑，根阴达阳。然五腑达阳，其用在泻；胆达阳，其用在不泻。恰象春生之气，首畅万化，奋决而出，出乎阳，未离乎阴，是以为半表半里也。』茈胡于仲冬根生白蒻，于仲春生苗，于仲夏极茂，于仲秋成实，随阳气始生而萌，至阴气既平而萎，其香彻霄，其质柔，全有合乎少阳之义，此所以为半表半里和解之剂，能助胆行上升生发之气，为十一脏所取决矣。然则茈胡既以升阳为用，将无与于比阴之病欤？曰：『阴阳分于动静，静中有动，动中有静。茈胡于仲冬根生白蒻，是静中有动也，识此义则所云能达阴中之阳者，何止举阳之透阴而出哉！即举阴之包阳而藏者，悉皆托出矣。必阳上彻而阴未能须臾与离，用此升举乃为无弊。盖茈胡非徒畅阳，实能举阴，非徒能畅郁阳以化滞阴，并能俾阳唱阴随，是以心腹肠胃之间，无结不解，无陈不新，譬之春气一转，万化改观，自有不期然而然者矣。夫然，则六气因郁而升降之机阻者，将可并用茈胡以转其枢乎！

　　夫肝胆阳升阴即随之者，以脾肾之阴原至于肺也。肺为阳中少阴，三阴之气至于阳中之阴自降，阳亦随之降矣。盖下之阴裕，必藉阳之先导，以为上际；上之阳裕，亦必资阴之先导，以为下蟠，故三阴之经脉上行，三阳之经脉下行，固有为之先导者而得通也。其或升降不前，如有窒之者，宜细参其阴阳之虚实以为主治矣。当导阳而下者，必阳实阴虚者也；当导阴而上者，必阴实阳虚者也。如下之阴不足以纳阳，上之阳不足以化阴，则升降之原已戾，可期其升降相因推移气化乎！即是思之，则茈胡为用必阴气不纾，致阳气不达者，乃为恰对，若阴气已虚者，阳方无依而欲越，更用升阳，是速其毙耳可乎！故凡元气下脱，虚火上炎及阴虚发热，不因血凝气阻为寒热者，近此，正如鸩矣。

　　仲景着小茈胡汤之效，曰：『上焦得通，津液得下，胃气因和，身濈然而汗出解。』以是知茈胡证皆由于上焦不通，上焦不通则气阻，气阻则饮停，饮停则生火，火炎则呕吐，半夏、生姜能止吐蠲饮，然不能彻热，黄芩能彻热，然不能通上焦，能通上焦者，其惟茈胡乎！故往来寒热为小茈胡主证，而往来寒热悉本于上焦不通。盖惟痰凝气滞，升降之机始阻。当升不升，则阳怫怒为热；当降不降，则阴鸱张为寒。治其阻者，固不可无，而伐树寻根，终必求其致阻之因，以拔其本，则谓非茈胡之力不可也。虽然茈胡证仍有不往来寒热者，何居？柯韵伯曰：『茈胡为枢机之剂，凡风寒不全在表，未全入里者皆可用。』夫伤寒则呕逆，中风则干呕，凡伤寒中风无麻黄桂枝证，但见喜呕一证，则虽发热者，便可用茈胡汤，不必具往来寒热也。发热而呕，则人参当去，桂枝亦非所宜矣。其目赤，耳聋，胸满而烦者，去参、夏加栝蒌实。脉弦细，头痛，发热者，去人参加桂。故曰：『证不必悉具。』方亦遂无定品也。愚按呕固是上焦不通，特仍有不往来寒热，不呕，用茈胡汤者，亦终有上焦不通形象为据，如心下满、胁下满、胸胁满、胁下满、心下支结、胸胁满微结、心下急郁郁微烦是也。乃仍有非上焦不通而用茈胡，如“阳脉濇，阴脉弦，腹中急痛”之用小茈胡，“少阴病，四逆，或欬，或悸，或小便不利，或腹中痛，或泄利下重”之用四逆散，则又当揣其义者。夫茈胡之通上焦似乎主降，不知其所以降，实系升之之力。盖肺不得肝胆之阳上畅，则无以使阴下归，复其升降之常。“阳脉濇，阴脉弦，腹中急痛”是阳郁阴中，阴为阳累，既用小建中汤调其肝，不愈，势必举其阳，阴则随之以转，此小茈胡在所不得不投矣。“欬、悸、小便不利”不降也，“腹中痛，泄利下重”不升也，病同一源，或为不升，或为不降，亦可见其为中枢不旋矣。旋其中枢，舍茈胡其谁与归！或谓天道下济而光明，地道卑而上行，人身似之。故阴常上朝，阳常下潜，今责其阳升阴降，得无与此违乎！盖阴中有阳，阳中有阴，阴不得阳，何以上朝，阳不得阴，何以下济。特欲其上之阳，与欲其降之阴，此阴阳之麤也。上朝下潜之阴阳，阴阳之精也，故曰：『阴者，藏精而起亟也；阳者，卫外而为固也。』又曰：『阴精所奉，其人寿；阳精所降，其人夭。』

　　观甲煎丸、薯蓣丸二方，知古人用意深远，未容浅窥也。夫甲煎丸其意在攻坚，坚去而枢机不转，则病邪与气血相溷，必复结于他所为患。薯蓣丸其意在补虚，虚复而枢机不转，则新受之补与宿存之病相搏，必转结而为患。有余而往，不足随之，不足而往，有余随之，此其旨矣。两方皆用桂枝，皆用茈胡，盖太阳者，诸阳之长也；少阳者，阴阳之轴也。虚劳、症癖病深在内，虽无与于诸阳，然病气深伏，不使从阳分消，以杀其势，欲专精毕力，群萃攻之，旷日持久，未见其成，猝为他气所乘，以致败者，盖亦多矣。太阳实统营卫，营卫行于身，日夜共五十周，无间不入，无微不至，太阳既治，营卫经由病所，病必避而让之，此其时岂不能稍稍带去病根，积微成着，未见其必无功也。何况少阳能转阴阳之枢机，使升降各得其所，不更能带去病邪耶！两者相较，欲补虚者，通营卫为长；欲攻坚者，转枢机为要，故甲煎丸用茈胡得君药十分之五，桂枝得君药四分之一。薯蓣丸桂枝得君药三分之一，茈胡得君药六分之一也。

　　寇宗奭氏极诟世以茈胡治劳，李东璧氏又诟寇氏之说，谓为不足凭，诘难纷纷于茈胡之用，略未得其纲领，即其所谓劳，亦无当于古人之旨。仲景之言曰：『男子平人，脉大为劳，极虚亦为劳。』夫脉大，阴虚也；极虚，阳虚也。劳有两途，阴虚、阳虚尽之矣，而可用茈胡耶！寇氏之说似矣，然所谓“虚劳，诸不足，风气百疾，薯蓣丸主之。”中有茈胡，此又何说哉！李氏引东垣之言谓有热则加，无热则不加，仲景论劳，阴虚至于“渴及亡血，虚烦不眠”，阳虚至于“阴寒精出，酸削难行，里急”，并不言发热，其言有涉于热者，曰手足烦热止矣。手足烦热，亦非茈胡可治也，夫茈胡之为物，其用在阳为阴蛊。阳为阴蛊，阳非不足，阴亦非有余，故为之开其痼，解其缚，于是阳得畅，阴亦随之以和。假使阳乘阴位，阴逼阳浮而用之，则祸患之来捷于桴鼓，寇氏之言未为诬也。设使阳累于阴，痹侠背行，肠鸣，马刀侠瘿，且兼寒热，李氏之说可尽废乎！即如寇氏言，苟无实热必不得用，既为虚劳何得更有实热，两家之言，多为似劳非劳者误耳。何谓似劳非劳，即《金匮》所谓“五脏虚热”者也。徐忠可曰：『五脏虚热当与。』凡伤于寒则为病热对看，盖伤寒邪自外来，外来之邪病在经络为实邪，故此言五脏以别于表也。曰虚热，以别于实邪也，谓五脏之间为虚邪所袭，因致血气滞而不畅，则表里之间虚邪作热，惟虚邪故四时皆有之，唯虚邪不若表邪之传经更变，故可以一方随时加减治之。茈胡为半表半里和解之品，且能畅发少阳生生之气，四时咸用焉。后人逍遥散等方，此其嚆矢也，而谓之劳，则亦失其实矣。

　　甲煎丸用茈胡，小茈胡汤治妇人热入血室，必以为茈胡亦入血分矣。不知所谓血者，即前所云能为阳累之阴也。仲景曰：『血弱气尽，腠理开，邪气因入，与正气相搏结于胁下，邪正分争，往来寒热，休作有时，默默不欲饮食。脏腑相连，其痛必下，邪高痛下，故使呕也。』夫邪高谓其所从来，痛下谓其所当及。高者谓胁，下者谓肝，肝与胆地逼气通，势相连属，故邪气自募入腑者，必由腑及脏，及脏则病连血分矣，以其源本系血弱气尽也。虽然少阳之气振则自能庇护，使邪不相侵，腑且不相侵，又何侵脏之虞，是虽名治血，实则治气也。症瘕病皆属肝，甲煎丸攻坚消积，飞走灵动，已略具矣。其拔本塞源则系于茈胡，以是知茈胡仍为气结用也。曰：『妇人中风，七八日，续得寒热，发作有时，经水适断者，此为热入血室，其血必结，故使如疟状。』夫血去则热随血行，血止则热与血结，结之久则为症为瘕，其暂者亦不过适与相聚，原未根深蒂固也。拔去其邪，热与谁结，此仲景治病不异庖丁解牛，批郄导窾，两无所伤，不必泥于治血，血分之病自无不愈矣。

　　麦虋冬

　　味甘，平、微寒，无毒。主心腹结气，伤中，伤饱，胃络血绝，羸瘦，短气，身重，目黄，心下支满，虚劳，客热，口干，燥渴，止呕吐，愈痿蹷，强阴益精，消谷，调中，保神，定肺气，安五脏，令人肥健，美颜色，有子。久服轻身、不老、不饥。秦名羊韭，齐名爱韭，楚名马韭，越名羊蓍，一名禹葭，一名禹余粮，叶如韭，冬夏长生，生函谷川谷及堤肥土石间久废处。二月、三月、八月、十月采，阴干。（地黄、车前为之使，恶冬、苦瓠，畏苦、青蘘。）

　　麦虋冬凌冬不雕，叶似莎草，长及尺余。四月开淡红花，如红蓼花。实圆而碧，如青珠。根黄白色，有须在根，如连珠形。（《图经》）

　　人之有生，全恃纳谷，谷入于胃，为之敷布一身，使徧而不，常而有制，则藉乎肺。《经脉别论》曰：『食气入胃，浊气归心，淫精于脉。脉气流经，经气归于肺。肺朝百脉，输精于皮毛。毛脉合精，行气于腑。腑精神明，留于四脏。气归于权衡，权衡以平。气口成寸，以决死生。』但胃之为腑，多气多血，凡有变动，每患其实，不比于虚。设使胃气偏盛，所纳遂多，转输稍不循序，则气之壅结所不能免，是心腹结气、伤中、伤饱所由来也。胃络脉绝，当以仲景“胃气生热，其阳则绝”为解，盖心腹既有结气，则输送之机更滞，是以中气无权，不患伤饥，每为饱困，由是胃气益盛，孤阳生热，渐致脉络不与心肺相通，则食入不得为荣，形羸气短，诸恙丛生矣。

