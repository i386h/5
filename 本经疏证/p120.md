<!-- { "loadSidebar": true } -->
　　《圣济总录》曰：『金刃所伤，疮有微甚，生死所系，要在原经络所在，观变动之形，察微妙之脉。』葛稚川曰：『天窗、眉角、脑户、臂里跳脉、髀内阴股、两乳上下、心、鸠尾、小腹及五藏六府俞，皆不可伤。』此所谓原经络所在也。『脑破出血，戴眼直视，不能语言，咽中伤，声嘶急，舌出，两手妄举，肌肉不生，按之干急，或青黄汁出，或疮边寒青，肉消殠败，或先出赤血后出黑血，或血出不止，白汁随出，皆不可疗。』此所谓观变动之形也。『胗其脉虚细小者生，微细迟者生，反此为难治。』此所谓察微妙之脉也。而《病源》载其分析，有血出不止，有内衄，有筋急相引痛，不得屈伸，有伤筋断骨，有中风发痉，有惊痉，有惊悸，有烦，有欬，有渴，有虫出，有着风，有着风肿，有痈肿，有风水，甚者有断肠，有肠出，有金刃不得出，有下血虚竭，有久不差，不可以一二端窥也。独奈何以不足二十物者，印定人眼目，为治金疮通用哉！且照证科分，指明某物治某证，犹之可矣，乃偏列药十有八味，而止血者居其八，生肉者居其三，止痛者居其四，混云治金疮者居其五，而于前所胪兼证，仅及中风、水肿及补腰续筋数端，谓为备，则疏漏已甚，谓为不备，偏又有一支一节存于其间，是果何说也哉！殊不知惊悸者，烦者，渴者，虫出者，痈者，水者，既有专门，皆曾列治，惟其血出不止，不可与吐衄并论，疼痛筋挛，不可仿湿痹为治，而断折而刃留，皆他病不能兼有者，至中风则与中于腠理者异，水入则与水停者不同，故微逗其义，略引其端，使人知循病本之绝殊，参病情之究异，俾求治法于他门，不至刻舟求剑，与泛常关于此，备于彼者，为迥不侔矣。虽然其中具寒温与平之性，行气行血之殊，散逐补苴之宜，去败生新之效，讵可任拈一物，浪治一证哉！亦自有针孔相符处，但观其一物兼列数效者，可差识其绪矣。再试思《金匮要略》王不留行散为治金疮第一经方，仅得是篇二味，其余寒如黄芩、芍药，热如蜀椒、干姜，并与金疮无涉，却故用之何也？又思《肘后》、《外台》每每单拈一味使治金疮，并非是篇所有，却又何故？譬如甘草，《本经》明明载主金疮尰而未列此篇，欲使人举一反三，从中会悟耳。

　　卷六

　　踒折

　　【生鼠】微温。牡鼠，疗踒折，续筋骨，捣敷之。

　　【生龟】平。身肿，踒折（《食疗》）。

　　【生地黄】大寒。主堕坠，踠折，瘀血，留血。

　　【乌雄鸡血】平。主踒折，骨痛。

　　【乌骨鸡】平。

　　【李核仁】平。主僵仆跻，瘀血，骨痛。

　　蜀本

　　【自然铜】平。疗折伤，散血，止痛。

　　【木子】温。主折伤，散结肿。

　　【骨碎补】温。补伤折。

　　【无名异】平。主金疮，折伤，内损，止痛，生肌肉。

　　药对

　　【续断】微温（臣）。主金疮痈伤，折跌，续筋骨，金疮血，内漏，止痛。

　　踒，《说文》《玉篇》皆云足跌也。踒折，后人或谓之被打（《千金》），或谓之腕伤（《病源》），或谓之伤折（《圣济》），或谓之跌仆损伤（今人），其意皆无踒折二字之周，盖为人所侮，不过力不相及，在伤者本无病也，而有气愤之兼，暴折之歉，若但蹉跌，则或以眩晕，或以惊触，或以下弱，或以失足，或从车覆，或从骑蹶，或因道滑，或因巉岩。当时之情景不同，则受伤之浅深自别，而气血之违从遂殊，曰足跌而致折，则人之相加，己之失误，并宿疾之发动，无不由之矣，故谓之周。然其间派别，犹有头破脑出、折骨伤筋、压迮堕坠、内损中风、发痉、发肿诸异，除此之外，则无不有瘀，而瘀又有新者久者，皆按篇中可循条理而得其绪。夫在血曰瘀，曰内漏，曰止，曰散，可想见其伤折后血之情形；在跌曰堕坠，曰僵仆跻，可想见致伤折之景状；在痛曰骨，曰腕，曰肿，曰折，可想见受伤折之部位。而所列之物，偏选其跌而不伤者（鼠），开而能阖者（龟），折而可联者（鸡），外虽断而中仍连者（地黄、续断），击之可碎，镕之可合者（自然铜），紫烂于外，青白其中者（李），皆使元气不随伤而伤，不因折而折耳。至因是而幻成他候，则仍有本类可稽，取治则于彼焉。

　　瘀血

　　【蒲黄】〔平〕。消瘀血。

　　【琥珀】平。消瘀血，通五淋。

　　【羚羊角】〔寒〕微寒。去恶血，注下。

　　【牛膝】〔平〕。逐血气，伤热，妇人月水不通，血结，逐恶血留结（《药性论》）。

　　【大黄】〔寒〕大寒。主下瘀血，血闭，寒热。

　　【干地黄】〔寒〕。逐血痹，破恶血，通血脉。

　　【朴消】〔寒〕大寒。破留血闭绝。

　　【紫参】〔寒〕微寒。疗肠中聚血，散瘀血，主心腹坚胀（《药性论》）。

　　【桃仁】〔平〕。主瘀血，血闭瘕，邪气。

　　【虎杖】微温。破留血症结。

　　【茅根】〔寒〕。除瘀血，血闭，寒热。

　　【蟅虫】〔寒〕。破瘀，下血闭。

　　【虻虫】〔微寒〕。木虻，主瘀血，血闭。蜚虻，主贼血在胸腹。

　　【水蛭】〔平〕微寒。逐恶血，瘀血，月闭，破血瘕积聚。

　　【蜚蠊】〔寒〕。主瘀血，通利血脉。

　　蜀本

　　【天南星】利胸膈，散血。

　　药对

　　【鲍鱼】温。主踒跌。除瘀血痹在四肢不散。

　　【饴餹】微温。去血病（臣）。止渴去血。

　　【神屋】平。主血。

　　【败龟】治血麻痹。

　　【庵闾子】微寒。主藏血，身中有毒（臣）。主五藏瘀血，心下坚。

　　【芍药】微寒。主逐贼血。除血痹，通顺血脉，缓中，散恶血，逐贼血。

　　【鹿茸】温。主血流在腹（臣）。

　　【车前子】寒。主瘀血痛。叶及根，主瘀血，血瘕，下血。

　　【牡丹】微寒。主除留血（使）。主症坚，瘀血留舍肠胃。

　　【射干】微温。主除留血，老血（使）。疗老血在心脾间，欬唾，言语气臭。

　　【藕汁】寒。主消血。破产后血闷。

　　【天名精】地菘是也。寒。主瘀血，血瘕欲死。

　　玩篇中端绪甚繁，第一先剖其瘀之情状，则濡迟有待曰留（篇中凡朴消、牡丹、射干皆治留血），壅塞不通曰闭（大黄、茅根、蟅虫、虻虫、桃仁皆治血闭），积久而朽曰老（射干主老血），困垢秽曰恶（羚羊角、牛膝、干地黄、水蛭皆治恶血），败类害良曰贼（虻虫、芍药皆主贼血）。其次当究其瘀之部分，则在内曰肠中（紫参疗肠中聚血），曰腹中（鹿茸主血流在腹），曰胸腹（蜚虻除贼血在胸腹），曰心脾（射干主老血在心脾间），曰心腹（紫参散瘀血主心腹坚胀），曰胸膈（天南星利胸膈散血），在外曰血脉（干地黄主通血脉，蜚蠊主利血脉，芍药主通顺血脉），曰四肢（鲍鱼主血痹在四肢）。其次当审其瘀之为病，则曰寒热（大黄、茅根皆主血闭寒热），曰淋（琥珀主消瘀通五淋），曰注下（羚羊角主恶血注下），曰渴（饴餹主止渴去血），曰麻痹（败龟主血麻痹），曰症瘕（桃仁主血闭瘕邪气，虎杖主留血症结，水蛭主血瘕积聚，车前根叶主血瘕下血，牡丹主症坚瘀血留舍肠胃，天名精主血瘕欲死），曰月水不通（牛膝主月水不通血结，水蛭主瘀血月闭），曰踒跌（鲍鱼主踒跌），条分件析，皆有循绪以通，特已后经方治是，均附载他门，不别标统领，遂使内有瘀血，无以悉其外见情形，是盖当细核焉。夫仲景书虽云不无疏漏，要其彻源彻委处，未尝不纲举目张，何为源，病因是也；何为委，病处是也。病形则有内外之殊，内因者，所谓食伤、忧伤、饮伤、房室伤、饥伤、劳伤、经络荣卫伤；外因者，瘀或比于风（桃仁承气汤证），或比于热（抵当汤丸证），或比于水（大黄甘遂汤证），皆所经见于书者也。病处则有上下之别，在上者为肌肤甲错，两目黯黑（大黄蟅虫丸证），为其人咳，口干，喘满，咽燥不渴，多唾浊沫，时时振寒，热之所过，血为凝滞，畜结痈脓，唾如米粥（肺痈证）。在下者为着脐下腹痛（下瘀血汤证），在少腹不去（温经汤证），少腹满如敦状，小便微难而不渴（大黄甘遂汤证），经水闭不利，藏坚癖不止，下白物（矾石丸证），亦所经见于书者也。但其所陈，不若此篇之备，然据所谓：『如狂喜忘，少腹满而小便自利，脉微而沉。』『脉沉结，屎虽硬，大便反易，其色黑，无表里证。』而『发热，脉浮数，虽下之，脉数不解，消谷善饥。』其景其情，在内在外，固已略备其概矣。而其最有致者，曰：『病人胸满，唇痿，舌青，口燥，但欲嗽水不欲咽，无寒热，脉微大来迟，腹不满，其人言我满，为有瘀血。』曰：『病者如有热状，烦满，口燥而渴，其脉反无热，此为阴伏，是瘀血也。』曰：『妇人年五十，所病下利数十日不止，暮即发热，少腹里急，腹满，手掌烦热，唇口干燥，此曾经半产，瘀血少腹不去。』统而言之，已见热标而无热证，脉无热象者，瘀也。有所阻则应有所不通，有所阻而气化仍通者，瘀也。并无所阻而自谓若有所阻者，瘀也。有燥象而不渴，不应渴而反渴者，瘀也。盖气以化而行，血以行而化，气已行而结者犹结，则非气病，况血应濡而不濡，实未枯而似枯，是非有瘀，何由得此哉！故曰：『仲景书虽似疏，然得为是编之纲；是编虽密，仅能为仲景书之目者此也。』

　　火灼

　　【柏白皮】微寒。主火灼烂疮。

　　【生胡麻】〔平〕。润五藏，主火灼（《食疗》）。

　　【盐】〔寒〕。

　　【豆酱】寒。汤火烧灼，未成疮，用汁点之。

　　【井底泥】寒。治汤火烧疮用之。

　　【醋】温。

　　【黄芩】〔平〕大寒。下血闭，恶疮疽，热火疡。

　　【牛膝】〔平〕。主伤热火烂。

　　【栀子】〔寒〕大寒。

