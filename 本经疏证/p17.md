<!-- { "loadSidebar": true } -->
　　古书语简而意深，读之者慎勿草草，如此条所谓妇人阴中肿痛者是也。夫阴中肿痛，丈夫亦有之，何独于妇人？即妇人阴中为病，亦不止肿痛一端，《金匮要略》虽无明文，《千金》《外台》所胪列者，如阴蚀、阴疳、阴中烂伤、阴痒痛、阴中有虫、阴下脱、阴挺皆不用黄连，而独于肿痛则间用之。大抵阴中之疾，皆始于小便，小便不利则湿壅热生，湿与热相搏不得泄则肿，妇人前阴又为血潮汐之常道，于是遂涉血为痛，理固然矣。黄连非能治肿痛也，阴中肿痛须用之者，盖阴中肿痛必由湿热，而燥湿之物多足以助热，清热之物多足以滋湿，惟黄连既能燥湿又能清热，他处肿痛有因风者，有因寒者，有因火者，不必尽由于湿，故《本经》独标出妇人也。虽然丈夫阴中诸疾，亦无不由湿热，黄连之治独标出妇人者何居？盖惟丈夫多不涉及于血，即使停湿生热，且涉及于血，亦宜通利，宜滋清，如导赤等方，而不宜燥。夫甘为湿化，苦为燥化，故凡味之甘者，虽性燥亦能壅气为湿；味之苦者，纵如黄连之寒，独不能因燥以激发其火耶！是知黄连之治湿治热须分别观之。湿证之急者可用，缓者不可用，盖湿缓者热不盛，热不盛则恶黄连之气寒也。热证之缓者可用，急者不可用，盖热证急者湿不盛，湿不盛则恶黄连之性燥矣。又黄连之治血热，亦宜分别观之，盖惟气分之热涉及血者可用，血分自生热者不可用，以血似水而性主流动，黄连之寒恐其凝血，而其燥又恐涸血也。

　　或问黄连入心清热燥湿，子既言之凿凿矣。独不思乌梅丸、干姜黄连黄芩人参汤任黄连皆重，而所治皆肝病乎？曰：『篇中凡言入某脏某腑者，解释其义如此耳，非凿凿言之也。试观《本经》《别录》止言某药治某病，而不言入某脏某腑，解之者不推明某病关系某脏某腑，何由知其病之所以然，而仲景书亦止以某病属某经，某方主治某病，并不言某方治何脏何腑之病。譬如太阳病有恶风恶寒而喘，非肺病乎！心愦愦、心惕惕、心中悸，非心病乎！大义之所在，讲论之所及，原不可一途论也。子以乌梅丸、干姜黄连黄芩人参汤病为肝病，独不思“厥阴之为病，气上撞心，心中疼热”能不关于心乎！是二方之君黄连，《别录》盖已确然言之矣。曰：『黄连主五脏冷热，久下泄澼脓血是也。』夫冷热天渊，何能久相守而不相入，必也君主之火令不行，斯冷是冷而热是热，冷是冷热是热，斯一身所有津液，每日所增水谷，悉不化为精纯以上腾，而纷纷坠累而下。冷多者为泄，热多者为澼，澼甚者为脓血，冷轻者为痰饮，故乌梅丸治久利脓血。干姜黄连黄芩人参汤治寒格吐下，白头翁汤治热利下重，小陷胸汤治饮滞停中，无不有藉于黄连，其病之轻重高下，系于冷热孰多孰少，故或配以附子、干姜、桂枝，或配以干姜、人参，或配以秦皮、黄檗，或配以栝楼、半夏，不全藉黄连，是可知黄连之治，未必在肝，乌梅丸证、干姜黄连黄芩人参汤证，未必不系心矣。虽然“五脏冷热，久下泄澼脓血”一语读之，当字字较量，观下利圊谷者与四逆汤，下痢便脓血者与桃花汤，皆不用黄连，又可知泄澼脓血之未久者，及久而但关乎五脏之冷，不关乎五脏之冷热相兼者，均与黄连不宜矣。

　　《千金方》之论消渴，曰：『凡积久饮酒，未有不成消渴。』大寒凝海而酒不冻，明酒性酷热，物无以加。脯炙盐咸，酒客耽嗜，不离其口，三觞之后，制不由己，饮噉无度，咀嚼酢酱，不择酸咸，积年长夜，酣饮不解，遂使三焦猛热，五脏干燥，木石犹且焦枯，在人何能不渴。《外台秘要》方述《古今录验方》曰：『消渴病有三。一、渴而饮水多，小便数，有脂似麸片甜者，消渴也。二、吃食多，不甚渴，小便少，似有油而数者，消中也。三、渴饮水不能多，但腿肿，脚先瘦小，阴痿弱，数小便者，肾消也。消渴者，倍黄连。消中者，倍栝蒌。肾消者，加芒硝。』由《千金》而言，酒是湿热相兼之物，因酒致病必系湿热为源，所以宜用黄连也。由《外台》而言，消渴略相似之病，有此三种，消中、肾消与黄连不宜，所以别乎可用黄连之的证也。反复乎此二书，则庶几欲用黄连止消渴者，知有别择矣。

　　刘潜江云：『说者谓黄连能除湿热，即是厚肠胃。然黄芩亦除湿热，何以不然。盖黄连性燥，故入心而燥，即寓味苦气寒中，足阳明胃、手阳明大肠皆属燥金，同气相求，是即厚之意也。惟黄连苦寒而燥，黄芩虽苦寒而不燥矣。是以不得以厚肠胃属之。』愚谓《别录》谓黄连调胃厚肠，不得混而称之，曰厚肠胃也。夫肠胃中皆有脂膜一道包裹其内，所以护导滓秽使下行者，若有湿热混于其间，则脂膜消镕随滓秽而下，古人谓之肠澼，后人目为刮肠痢，亦曰肠垢。胃体广大，容垢纳污，虽有所留，亦未必剥及脂膜，故但和其中之所有，边际自不受伤，故曰“调”。肠势曲折盘旋，惟其曲折盘旋之处，更为湿气留聚，湿阻热益生，热阻脂膜益消，去其所阻，则消烁之源绝，而薄者厚矣，故曰“厚”。凡人所食之物，不论青黑白赤，至胃悉变而黄，不得谓不象黄连之色。又人之脏腑有独治一处者，有两相连属者，从无似大肠之于小肠，小肠之于胃，胃之于咽嗌，三腑相通，彻上彻下，连属无隔。如此者，不得谓不像黄连之形，是黄连之调胃厚肠，原广有意义，不必隘之以同气相求一语也。惟“苦寒而燥”一语，实足贯彻黄连功能，如胆中清之腑，为湿热所扰，则其中不清，故曰“益胆”。水湿流关节而生热，则骨骱不利，故曰“除水利骨”。是在用之者意会焉可已。

　　黄芪

　　味甘，微温，无毒。主痈疽，久败疮，排脓止痛，大风，癞疾，五痔，鼠瘘，补虚，小儿百病，妇人子脏风，邪气，逐五脏间恶血，补丈夫虚损、五劳、羸瘦，止渴、腹痛、泄利，益气，利阴气，生白水者冷补。其茎叶，疗渴及筋挛、痈肿、疽疮。一名戴糁，一名戴椹，一名独椹，一名芰草，一名蜀脂，一名百本。生蜀郡山谷，白水，汉中。二月、十月采，阴干。（恶龟甲。）

　　黄芪十月种子，如种菜法，独茎而生，枝干去地二、三尺，叶扶疏似槐叶而微尖小，又似蒺藜叶而稍阔大，青白色，开黄紫花，大如桃花，结小尖角，长寸许，根长二、三尺，柔韧如绵，皮褐色，内层白，中心黄，紧实如箭簳者良。（参《图经》《纲目》）

　　黄芪根茎皆旁无歧互，独上独下，其根中央黄，次层白，外层褐，显然三层界画分明，又其味甘，其气微温，直入中土而行三焦，故能内补中气，则《本经》所谓“补虚”，《别录》所谓“补丈夫虚损，五痨，羸瘦，益气”也。能中行营气，则《本经》所谓“主痈疽，久败疮，排脓止痛，大风，癞疾”，《别录》所谓“逐五脏间恶血”也。能下行卫气，则《本经》所谓“五痔，鼠瘘”，《别录》所谓“妇人子脏风，邪气，腹痛，泄利”也。《痈疽篇》：『寒邪客于经络之中，则血泣不通，卫气归之，不得复反，故痈肿。寒气化为热，热胜则肉腐为脓。』《素问．风论》：『风气与太阳俱入，行诸脉俞，散于分肉，与卫气相干，其道不利，故使肌肉愤有疡，卫气有所凝，故肉有不仁，营气热胕不清，故使鼻柱坏而色败，名曰疠风。』《生气通天论》：『营气不从，逆于肉理，乃生痈肿。』历历明征，莫非营卫之病，而营卫所以属三焦，三焦所以属中土者。《灵枢．营卫生会篇》：『上焦出于胃上口，贯膈，并咽，布胸中，以发呼吸而行营卫，是为中气。中焦亦并胃中，出上焦之后，此所受气，泌糟粕蒸津液，上注于肺，乃化为血，是为营气。下焦别回肠，济泌别汁，注于膀胱，是为卫气。』三者皆本于水谷，是三焦为营卫之本，脾胃之蒸腐变化，又为三焦之本。黄芪一源三派，浚三焦之根，利营卫之气，故凡营卫间阻滞无不尽通，所谓源清流自洁者也。

　　黄芪《别录》云利阴气者，何谓也？不识即前之行营气欤？抑即逐五脏间恶血欤？行营气，逐恶血，固亦是利阴气，而利阴气决非仅行营气逐恶血也。《素问．生气通天论》：『阴者，藏精而起亟也；阳者，卫外而为固也。阴不胜阳，则脉流薄疾并乃狂；阳不胜阴，则五脏气争，九窍不通。』亟，数也。精藏于阴，虽湛然常静，然为命火所温养，气遂蒸变而出，是气亟起，即阳之卫外为固者也，故曰卫出下焦，而卫阳之升，实本于浊阴之降。黄芪送蒸腐之水谷，使归下焦，即还反生卫，与并出于上，下行迅，则起亟自迅，起亟迅则内外安和。是故阴不胜阳者，非黄芪所能为力；阳不胜阴，则阳不上而五脏气争，阴不下而九窍不通。盖阴之降，实本于脾胃之阳旺，故总微论以黄芪一味治小便不通耳。李东垣云：『内伤者，上焦阳气下陷为虚热，非黄芪不可。』刘潜江云：『治虚损，膀胱有热，尿血不止者，于蒲黄丸中用黄芪固下焦之卫，然后地黄、麦冬始得合而奏清热之功，亦藉其升阳以达表，而水府之热乃以投清寒而除，是可明于阳气下陷之义。盖阳不得正其治于上，斯阴不能顺其化于下，旨哉言矣。

　　仲景《伤寒论》绝不用黄芪，即如汗出阳亡，似与黄芪之强卫固表相宜，亦终不及，何也？盖阳加于阴谓之汗，其系卫阳盛蒸逼营阴。阴气泄为汗者，用黄芪则既能使营阴充不受阳蒸逼，又能使卫阳不蒸逼营阴可矣。若伤寒汗多阳亡，则系阴气逼阳外泄，必以附子振其阳，阴霾始散，汗乃得止，与黄芪之止汗适相反也，然亦有兼两义，如附汤者，则又别有故焉。夫阳被迫欲亡，虚固不待言矣，阴离位而迫阳，亦非循常度者也，不得谓之充裕。但伤寒则有外感阴邪相杂，杂病则无挟阴邪者，自宜外振威武，内清奸宄，故四逆汤若用黄芪，谓之闭门逐贼。无阴邪者，乃阳先越而阴继之，故附汤若用干姜，是救焚泼膏也，故其用黄芪非特藉以固外，实恃以和阴，使不迫于阳，仲景治伤寒不用黄芪义实在此，其后人止汗诸方，如当归六黄汤、黄芪建中汤、玉屏风散，亦莫不仿此为法，特阴阳屈伸之理既别，佐使自不同耳。

