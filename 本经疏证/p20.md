<!-- { "loadSidebar": true } -->
　　风湿寒热，邪气新感者也，热素有者也。新感之邪为素有之热结成黄疸，此证已所谓因陈矣，故《伤寒》《金匮》二书，几若无疸不茵蔯者。然栀子檗皮汤证，有外热而无里热。麻黄连轺赤小豆汤证，有里热而无外热。小建中汤证，小便自利。小茈胡汤证，腹痛而呕。小半夏汤证，小便色不变而哕。桂枝加黄芪汤证，脉浮。栀子大黄汤证，心中懊。消石矾石散证，额上黑，日晡发热。则内外有热，但头汗出，齐颈而还，腹满，小便不利，口渴，为茵蔯蒿汤证矣。第腹满之治在大黄，内热之治在栀子，惟外复有热，但头汗出，小便不利，始为茵蔯的治，其所以能治此者，岂不为新叶因陈干而生，清芬可以解郁热，苦寒可以泄停湿耶！盖陈干本能降热利水，复加以叶之如丝如缕，挺然于暑湿蒸逼之时，先草木而生，后草木而雕，不必能发散，而清芳扬溢，气畅不敛，则新感者遂不得不解，自是汗出不止于头矣。故曰：『发热，汗出，此为热越，不能发黄也。』

　　王不留行

　　味苦、甘，平，无毒。主金疮，止血，逐痛，出刺，除风痹内塞，止心烦，鼻衄，痈疽，恶疮，瘘乳，妇人难产。久服轻身、耐老、增寿。生泰山山谷，二月、八月采。

　　王不留行多生麦地中，苗高一、二尺，三、四月开小花，如铎铃状，红白色，结实如灯笼草子，壳有五棱，壳内包一实，大如豆，实内细子大如菘子，生白熟黑，圆如细珠。（《纲目》）。

　　王不留行多生麦地，且其成实适与麦熟同时，故每杂于麦中，凡麦中有此则面不能纯白，故须检去之。检之之法，垫漆几令欹侧，倾麦其上，以手抚之，则纷纷自下，以其形浑圆也。凡物之浑圆者，皆转旋极速而不滞，王不留行名义大率亦不外此。人身周流无滞者，血也，观《本经》《别录》取治金疮血出、鼻衄，仍治妇人难产，可见其能使诸血不旁流逆出。其当顺流而下者，又能使之无所留滞，内而隧道，外而经脉，无不如之，则痈疽、恶疮、瘘乳，皆缘血已顺流，自然轻则解散，重则分消矣。血流于脉，风阻之为风痹，内塞血不流畅，血中之气内薄为心烦，能治之者，亦总由血分通顺，故并克取效也。仲景用治金疮，义盖本此，后人仿此义，用之治淋，亦大有见解。

　　升麻

　　味甘、苦，平、微寒，无毒。主解百毒，杀百精、老物、殃鬼，辟瘟疫、瘴气、邪气，蛊毒入口皆吐出，中恶，腹痛，时气，毒疠，头痛，寒热，风肿诸毒，喉痛，口疮。久服不夭、轻身、长年。一名周麻，生益州山谷，二月、八月采根，日干。

　　升麻春生苗，高三尺以来，叶似麻黄叶，并青色。四、五月着花，似粟穗，白色。六月以后结实，黑色。根如蒿根，多须，外紫黑内白，紧实者佳。（《图经》《纲目》）

　　中恶、腹痛，毒之在下者也。时气、毒疠、头痛、寒热、风肿、诸毒，毒之在中者也。喉痛、口疮，毒之在上者也。升麻所以能解如许多毒者，盖以其根内白外黑，茎叶皆青，复花白实黑，是为金贯水中，水从木升，仍发越金气以归功于畅水也。水者何？严厉之寒气也。金者何？收肃之热气也。以严厉之寒包收肃之热，阳欲达而被阴束，是所以为毒也，使随木升而畅发焉，即所谓解毒矣。观所胪诸证，虽得之不同其源，为病不一其状，归结其旨，均热收于中，寒束于外。在外者固是病，在内者亦未始非病，譬如伤寒、中风，虽亦系外寒内热，然惟外寒是病，内热乃身中阳气，故时气及头痛、寒热，皆与伤寒、中风相近，而治此不治彼，则可以知之矣。

　　牡桂

　　味辛，温，无毒。主上气，欬逆，结气，喉痹吐吸，心痛，胁风，胁痛，温筋通脉，止烦，出汗，利关节，补中益气。久服通神、轻身、不老。生南海山谷。

　　箘桂

　　味辛，温，无毒。主百病，养精神，和颜色，为诸药先骋通使。久服轻身、不老、面生光华，媚好常如童子。生交址、桂林山谷岩崖间，无骨正圆如竹，立秋采。

　　《本经》桂有两种，有牡桂，有箘桂，诸家论之纷如，愚谓皆有所未确，盖古人采药，必以其地，必按其时，决不以非法之物施用，乃后世专嘐嘐于此，不知古人每以形似名物，按“菌，大竹也”，桂之本根，去心而留皮者象之，今所谓肉桂是也。牡对牝而言，门之轴所藉以辟阖者，曰门牡，箘桂去心而卷似牝，则桂之尖但去麤皮而不去心者，象牡矣，今所谓桂枝是也。仲景书用桂，而不云枝者二处，一、桂枝加桂汤，一、理中丸去朮加桂。一主脐下悸，一主脐下筑，皆在下之病。东垣曰：『气之薄者，桂枝也；气之厚者，桂肉也。』气薄则发泄，桂枝上行而发表；气厚则发热，桂肉下行而补肾。此天地亲上亲下之道也。刘潜江曰：『亲下者，趋阴也，以消阴翳而发阳光；亲上者，归阳也，以达阳壅而行阴化。』又曰：『气之厚者亲下，即走里而入阴分，凡在里之阴滞而阳不足者，皆可治也；气之薄者亲上，即走表而入阳分，凡在表之阳壅而阴不和者，皆可治也，则桂枝、桂肉之用，岂不彰明较着哉！

　　凡药须究其体用，桂枝色赤条理纵横，宛如经脉系络，色赤属心，纵横通脉络，故能利关节、温经通脉，此其体也。《素问．阴阳应象大论》曰：『味厚则泄，气厚则发热。辛以散结，甘可补虚。』故能调和腠理，下气散逆，止痛除烦，此其用也。盖其用之之道有六，曰和营，曰通阳，曰利水，曰下气，曰行瘀，曰补中，其功之最大，施之最广，无如桂枝汤，则和营其首功也。夫风伤于外，壅遏卫气，卫中之阳与奔迸相逐，不得不就近曳营气为助，是以营气弱卫气强，当此之时，又安能不调和营气，使散阳气之郁遏，通邪气之相迸耶！（桂枝汤、桂枝麻黄各半汤、桂枝二麻黄一汤、桂枝二越婢一汤、桂枝加葛根汤、桂枝加厚朴杏仁汤、桂枝加附子汤、桂枝去芍药汤、桂枝去芍药加附子汤、葛根汤、葛根加半夏汤、麻黄汤、大青龙汤、小青龙汤、桂枝新加汤、茈胡桂枝汤、茈胡桂枝干姜汤、桂枝人参汤、桂枝附子汤、甘草附子汤、桂枝加芍药汤、当归四逆汤、当归四逆加吴茱萸生姜汤、半夏散及汤、瓜蒌桂枝汤、麻黄加朮汤、侯氏黑散、风引汤、《古今录验》续命汤、白虎加桂汤、黄芪桂枝五物汤、桂枝加龙骨牡蛎汤、薯蓣丸、小青龙加石膏汤、《千金》桂枝去芍药加皁荚汤、厚朴七物汤、黄芪芍药桂酒汤、桂枝加黄芪汤、《外台》黄芩汤、竹叶汤、小茈胡去人参加桂汤）。心为众阳之主，体阴用阳，其阳之依阴，如鱼之附水，寒则深藏隐伏，暖则踔跃飞腾，古人谓有介类伍之，乃不飞越，故凡有风寒，汗之，下之，火之，或不得法，则为悸，为烦，为叉手冒心，为起卧不安，于是以桂枝引其归路，而率龙骨、牡蛎介属潜之也（桂枝甘草汤、茈胡加龙骨牡蛎汤、桂枝去芍药加蜀漆龙骨牡蛎救逆汤、桂枝甘草龙骨牡蛎汤、炙甘草汤、防己地黄汤、桂枝芍药知母汤、四逆散）。水者，火之对。水不行，由于火不化，是故饮入于胃，由脾肺升而降于三焦、膀胱。不升者，心之火用不宣也；不降者，三焦、膀胱之火用不宣也。桂枝能于阴中宣阳，故水道不利，为变非一，或当渗利，或当泄利，或当燥湿，或当决塞，惟决塞者不用桂枝，余则多藉其宣化，有汗出则病愈者，有小便利则病愈者，皆桂枝导引之功也（茯苓桂枝甘草大枣汤、茯苓桂枝白朮甘草汤、五苓散、茯苓甘草汤、木防己汤、木防己去石膏加茯苓芒消汤、防己茯苓汤、茵蔯五苓散、茯苓泽汤、桂枝汤去桂加茯苓白朮汤、桂枝加桂汤、理中丸）。若夫赤能入血，辛能散结，气分之结散，则当降者自降（桃核承气汤、乌梅丸、泽漆汤、桂枝生姜枳实汤、乌头桂枝汤、桂苓五味甘草汤、蜘蛛散、竹皮大丸、枳实薤白桂枝汤、四逆散、防己黄芪汤、桂苓五味甘草去桂加干姜细辛汤）。血分之结散，则当行者自行，皆自然而然，非可勉强者（甲煎丸、桂枝茯苓丸、温经汤、土瓜根散）。至补中一节，尤属义精妙而功广博，盖凡中气之虚，有自馁而成者，有为他藏克制而成者。自馁者，参朮草所主，非桂枝可施，惟土为木困，因气弱而血滞，因血滞而气愈弱者，必通血而气始调，气既调而渐能旺（小建中汤、黄连汤、黄芪建中汤、桂甘姜枣麻辛附子汤、《千金》内补当归建中汤）。此其所由，又非直一补气可概也。

　　愚谓窥古人用药之意，于加减间尤其亲切，今计两书中除桂枝加桂汤、理中丸已具论外，其余小茈胡以不渴，外有微热加，四逆散以悸加，防己黄芪汤以上气加，其和营通阳下气之功，已显然无可疑矣。若夫“服桂枝汤或下之，仍头项强，翕翕发热，无汗，心下满微痛，小便不利者，桂枝汤去桂加茯苓白朮汤主之。”“服桂苓五味甘草汤后，冲气低，反更欬，胸满者，桂苓五味甘草汤去桂加细辛干姜以治其欬满。”二条，前一条表证明明未罢而去之，后一条冲气仅低亦去之，颇为费解，殊不知甘能增满，则两条皆有胸满也，且病之互相牵属者，必并力解其一面，则所留一面，自无所依，不能为大患，如前条之表邪也，水饮也，是水饮为表邪之根，故去其饮，邪遂无所容。后条之上气也，支饮也，是上气由支饮而发，故但温宣其饮，上气可不论矣。可见治病用药，贵乎审其前后缓急，经服何剂，不得执一药之气味功能，而遂用之。若二病者，非忌桂枝，实用桂枝后，权其不得更用，故不用也。

　　或问：『桂枝与白虎，寒热天渊，安可兼用，且论中谆谆以表不解禁用白虎，既可兼用则何不加此，而必待表解耶？』曰：『表不解不可与白虎条，上文言：「脉浮，发热，无汗。」乃麻黄证，非特不得用白虎，且不得用桂枝矣。白虎证者，脉大也，汗出也，烦渴欲饮水也，三者不兼即非是。今云其脉即平，身无寒，但热，时呕，皆非白虎证，亦未必可用桂枝，特既与白虎，则三者必具，再加骨节疼烦之表，则无寒不得用茈胡，有汗不得用麻黄，热证多又不得用附子，不用桂枝和营通络而谁用哉！且古人于病有分部，非如后世多以阴阳五行生克为言。伤寒有伤寒用药之例，温疟有温疟用药之例，盖伤寒自表入里，故有一毫未入，则有一毫未化之寒，即不可与全入者并论，温疟自内出外，里既全热，但有骨节疼烦一种表证，即不得全认为热而单用白虎，则兼用桂枝使之尽化，又何不可耶！是白虎加桂枝汤之用桂枝，不过和营，并无甚深妙义也。』

