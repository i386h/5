<!-- { "loadSidebar": true } -->
　　味咸，平、微寒，无毒。主伤寒寒热，温疟洒洒，惊恚，怒气，除拘缓，鼠瘘，女子带下赤白，除留热在关节、营卫，虚热去来不定，烦满，止汗，心痛气结，止渴，除老血，涩大小肠，止大小便，疗泄精、痿痹、欬嗽、心胁下痞热。久服强骨节，杀邪鬼，延年。一名蛎蛤，一名牡蛤，生东海池泽，采无时。（母为之使，得甘草、、远志、蛇床良，恶麻黄、吴茱萸、辛夷。）

　　牡蛎假水沫之依于面南石上而成，其首向东，有牡无牝，始生如拳，四面渐长，能至数丈，崭岩如山，磈礧如房，房中有肉，大者如马蹏，小者如指面。潮来房开，潮退房合，合时纳小虫以充腹。剔去肉，用其壳，煮盐家取而煅之，以其灰泥釜，云耐水火不破漏。（参隐居《图经》《纲目》）

　　刘潜江云：『牡蛎盐水结成，块然不动，无情者也。』然潮涨则开，潮落则合，极似有情者，何以故？《宣伯聚潮候图说》云：『圆则之运，大气举之；方仪之静，大水承之。气有升降，地有浮沉，故月有盈虚，潮有起伏，是以盈于朔望，虚于两弦，息于眺朒，消于朏魄。月为阴精，水之所生；日为阳宗，水之所从。故昼潮之期，月常加子；夜潮之候，月必在午；卯酉之月，阴阳之交。故潮大于余月，朔望之后，天地之变，故潮大于余日，一晦一明，再潮再汐，月经于天，水纬于下，进退消息，相为生成，斯天地之至信也。』牡蛎之结，缘水沫为潮所荡而依于石，因是渐渐生长，假无成有，幻泡作坚，因潮而生，斯情系于潮，其与潮为吐纳也固宜。夫水阴中之阳，潮则阳之动也，迎其涨则开以纳之，是召乎阳以归阴也。迨其退则合以茹之，是化其阴以清阳也。惟其召阳归阴，故阴得阳以化，惟其化阴以宅阳，故阳由阴而清。愚谓人之生本于水，水之所以灌溉一身周流无滞者，又端赖夫火，假使水不纳火，则汪洋而无统摄；火不入水，则燔炽而能物。水火之相离合，阴阳之相激荡，必休作有时，消长有度，如伤寒之寒热，温疟之洒洒者矣。惊者气之散而不收，恚者气之愤而难达，怒气者气之欲达而不得畅。伤寒寒热温疟洒洒，象潮来之候，惊恚怒气，象潮涨之形，以牡蛎迎而纳之，消而息之，是知牡蛎非治伤寒寒热温疟洒洒也，治伤寒寒热，温疟洒洒中之惊恚怒气耳。潮涨似缓，潮落似拘，牡蛎者偏能于缓时纳物果腹，以济拘时之饥，则其除拘缓之义可识矣。聚沫而成块礧，即锺生气于块礧中，比之聚痰而生瘘，遂致瘘中血脉不行动者，正相反也，使其中吐纳生气，鼠瘘自消，亦实理之所在耳。妇人带下，有胎产乳字等故，不比女子，一皆由经水不调，但使天癸应时如潮之起落不爽，又何赤白带下足虑耶！主伤寒寒热，温疟洒洒，惊恚怒气，所谓化阴以清阳也。除拘缓鼠瘘，则所谓召阳以归阴也。《伤寒》《金匮》两书用龙骨者七方，用牡蛎者十二方，龙骨、牡蛎同用者五方，用龙骨不用牡蛎者二方，用牡蛎不用龙骨者七方。夫不参其同用，不足知其相联之奥妙；不参其独用，不足显其主治之功能。欲参其独用之最亲切有味者，在外感，莫如蜀漆散、牡蛎汤之并治牡疟；在内伤，莫如天雄散之治虚劳，白朮散之养胎气。夫疟之发必由痰固于中，痰则水为火搏而成者也。邪火搏痰，身中之火与俱，斯外达无从，虽表间但患寒多，而不知正患热盛也，故仗蜀漆吐去痰涎，以铲其根，以云母、龙骨使阳返于土，邪达于外，当留者留，当去者去。倘若外更束寒，毛窍痹阻，则必用麻黄、甘草大开其外，以散其寒。然蜀漆之吐，仅使阳从土达，云母、龙骨引阳使还土而已，麻黄则使阳从水达，故当易以牡蛎，使当返本之阳归水中，而不得用龙骨矣。以是知龙骨之用，在火不归土而搏水；牡蛎之用，在阳不归阴而化气也。人之精气禀于有生之先，既已损削，必赖后天方能生长，以故天雄于至阴中壮阳，白朮于淖湿中助气，苟徒倚以入肾，适足以耗阴，乃欲其生气生精，无是理也。用龙骨足敛二物之气入脾，使脾充而气旺，气旺而精生矣。妊娠者，锺阴于下，吸阳于上，故每经信乍阻，胎元尚稚，吸取不多，则阴阳交阻于土，为胸痛、呕、渴，夯者见此，未免用清，殊不知削其阳，正以伤其胎耳。岂若芎藭于血中出其不合盛之阳；白朮于中宫扶其不合衰之土，蜀椒以降阳气下归，牡蛎以召入阴中之为愈乎！于是又知龙骨之引火归土，可藉以化气生精；牡蛎之召阳归阴，可藉以平阳秘阴矣。

　　龙骨、牡蛎联用之证，曰惊狂，曰烦惊，曰烦躁，似二物多为惊与烦设矣，而所因不必尽同，何也？盖惊怖火邪皆从惊发得之，故太阳伤寒加温针必惊，少阳吐下则悸而惊，是知惊者不必泰山崩于前，见闻骇于骤也，随证可致，随处异源。善哉！《素问．举痛论》曰：『心无所依，神无所归，虑无所定。』数言括尽惊之状，是则心无所依，神无所归，虑无所定，即可谓之惊，岂必别有他故也？然曰：『伤寒脉浮，医以火迫劫之，谓之亡阳，治以救逆，岂救逆汤遂可与四逆比耶？』夫心也，神也，虑也，皆阳之作用也。无所依，无所归，无所定，是阳不守舍矣。非阳亡而何？虽然阳之亡有别，以发汗而致者，先动其阴后动其阳，故阳动而阴逆，仅止阴之逆，阳气乃得奠安。以惊而致者，先动其阳，仅曳动其阴，故阳虽动而阴不逆，则安其阳，召使归阴，自弭帖矣。是故脉浮更遭火迫以致亡阳，迥非发汗多或重发汗可比，桂枝去芍药加蜀漆牡蛎龙骨救逆汤又岂可与四逆同日语哉！然此可为太阳温针，少阳吐下者言耳。若虚劳之桂枝加龙骨牡蛎汤，中风之风引汤，其可以是为说耶？夫桂枝加龙骨牡蛎之证曰：『脉芤动微紧，男子失精，女子梦交。』芤动者，阳之越。微紧者，阴之结。惟其阳不归阴，是以阴气为结，惟其阴愈结，斯阳愈不归。土者，生阴之源；水者，元阳之配。土不藏阳，水不摄阳，则阳之无所依，无所归，无所定，与因惊者不异矣。和其外之阳，使受摄于内，奠其阳之窟，使吸引于外，一转移间，安内攘外，强干弱枝之义备焉，绝不因惊与因惊之证，无有不合矣。若夫风引汤之除热瘫癎，仍缘邪郁生惊，因惊而甚，其与茈胡加龙骨牡蛎汤黍铢不爽者也。大率龙骨、牡蛎，推挽空灵之阴阳，与他发敛着物之阴阳者异，故桂枝、茈胡、承气汤无不可会合成剂，而摄阳以归土，据阴以召阳，实有联络相应之妙，此所以治内伤，治外感，均可随地奏功，无顾此失彼之隔阂也。

　　小茈胡汤、茈胡桂枝干姜汤，以胸胁满结而用牡蛎，所谓主伤寒寒热、温疟洒洒中惊恚怒气者，然惊恚怒气所以为胸胁满结，何故？夫当潮盛涨之时，其气正如怒而不泄，惟其怒而不泄，斯喷沫聚泡涌于水上，乃遂不与水化，而随水激荡，倘适与崖石相着，日久遂成有生之物，以与水相吞吐。人之阴盛涨而寒，阳盛涨而热，其飙举风发之时，岂无怒气当先，如喷沫，如聚泡者，其混处寒热中者，仍随寒热为聚散，其适着于窔奥之区，则遂凝结不散而满且矣，治之以牡蛎是欲致生气于其间，使仍与寒热相化而俱消也。然则腰已下水气，百合病渴不已，亦岂喷沫聚泡所可拟耶？是则不然，是皆病在下而其源在上。牡蛎泽散证，水畜于下，上焦之气不能为之化，故类萃商陆、葶苈以从上下降，泽、水藻以启水中清气上行，栝蒌、牡蛎则一以上济其清，一以下召其浊，而使之化耳。况栝蒌牡蛎散证，原系百合病，既历久变渴，又弥久不差，则为上已化而下不化，用栝蒌生上之阴以和其渴，用牡蛎为下之橐钥，吸已化之阳，使下归而化阴，济上之亢，通下之道，俾溺时得快然，百合病遂净尽无余，又何不可。惟侯氏黑散之治四肢烦重，心中恶寒，不足，是阳气困于内而浮越于四末，既以桂、朮、细辛、干姜振作其中阳矣，召四末之阳使归于内者谁耶？则牡蛎之用可知矣。因是识召阳归阴非止一端，凡上为阳，则下为阴，外为阳，则内为阴，均可以是推之者也。

　　文蛤

　　味咸，平，无毒。主恶疮蚀，五痔，欬逆，胸痹，腰痛，胁急，鼠瘘，大孔出血，崩中，漏下。生东海，表有文，取无时。

　　文蛤即海蛤之有文理者，大者圆三寸，小者圆五六分，即今吴人所食花蛤也。其形一头大，一头小，壳有花斑。（参《唐本》《梦溪笔谈》）

　　夏小正，季秋之月，雀入于海为蛤。安氏（名吉，无锡人，嘉庆中着有《夏时考》）曰：『雀，羽虫也。羽虫属火，火炎上，故鸟上飞，曷为入海而为蛤。』盖九月火伏于戌，十月纯阴金水之令，故羽虫感之而化也。蛤属水，水性下，故下潜，秋冬水胜火，雀为蛤，象火之伏于水也。又离为火为雉为蚌，雀雉之类，蛤蚌之类，外刚内柔，皆离之变化也，因而思《伤寒论》“病在阳应以汗解之，反以冷水噀之，若灌之，其热被劫不得去，弥更益烦，肉上粟起，意欲饮水，反不渴者。”非火厄于水而何？《金匮要略》云：『吐后，渴欲得水而贪饮，微风，脉紧头痛者。』非火之溺于水而何？惟其火在水中而病，故以火入水中而生者治之。然厄于水者恶水，恶水则火与水未相浃也，故直以是使水中之火，仍畅茂得生而可已。溺于水者喜水，喜水则火与水渐相浃矣，故必合麻黄杏仁甘草石膏汤加姜枣以清发之，乃能已也。恶疮者，火为津液所裹。五痔者，至阴之处为火所伏，生动其火，正欲其得出于水也。则夫咳逆、胸痹、腰痛、胁急、鼠瘘，义皆附此矣。夫血亦水属也，倘使火得入其中而迫逐焉，致男子为大孔出血，女子为崩中漏下，亦必令火有生气，乃能不与血为患也。

　　橘柚

　　味辛，温，无毒。主胸中瘕热、逆气，利水谷，下气，止呕欬，除膀胱留热、停水，五淋，利小便，主脾不能消谷，气冲胸中，吐逆，霍乱，止泄，去寸白。久服去臭、下气、通神、轻身、长年。一名橘皮，生南山川谷，生江南，十月采。

　　橘树高丈许，其性直竦，枝叶不相妨，又畏霜，洞庭四面皆水，水气上腾能辟霜，故生是者为最佳。枝多刺，其叶两头尖绿青色，面大寸余，长二寸许，四月着小白花甚香，结实至冬黄熟，包中有瓣，相向横砌，瓣中有核，圆白而微尖，种类不一，以不接而种成者为上。（参《事类合璧》《嘉佑杂志》《文昌杂录》）。

