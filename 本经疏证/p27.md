<!-- { "loadSidebar": true } -->
　　张隐庵曰：『橘实形圆色黄，臭香，肉甘，脾之果也。其皮气味苦辛，性主温散，筋膜似络脉，皮形似肌肉，棕眼如毛孔，乃从脾胃大络外出于肌肉毛孔之药也。若中宫浊气留聚，则假气成形而为瘕热逆气，则橘皮能达胃络之气出于肌腠，而中之留聚自通，若脾不能为胃散精布气，则水谷之气遂有壅滞而不利。橘皮着肉之膜，宛如脾胃相连之络，藉其芳香辛苦以通达之，水谷自利矣。』

　　刘潜江云：『橘皮味苦辛，适均而气温，若但据其苦泄辛散温行，以为与他行滞气之物等则误矣，《本经》于此独取其利水谷。夫后天之气，即水谷气合于真气以充身者也。水谷利，则水谷之气畅茂，而真气得其助。』卢氏谓：『上焦开发，宣五谷味，熏肤充身泽毛，若雾露之溉，橘皮有焉。』夫气生化于脾肺，本以流行为无病，寒热升降，或愆常度，皆能滞着为病，橘皮则无间寒热升降补泻之剂，胥得合之以奏绩，而水谷之气所以充于身者，亦能尽其常矣。愚按二家论橘皮之所以然，善矣，特张氏仅及胸中气而未尽“瘕、热、逆”三字之义，夫瘕则有形，热则非寒，逆则上冲，必尽此三义，胸中瘕热逆气方确切也。瘕之为病，借气聚以成形，依物象而成质，迨气散物消，则形质亦随而消散，故仲景书有所谓固瘕者，有所谓症瘕者，有所谓寒疝瘕者，皆其物在上，以瘕字足之。此则瘕在热上，亦可见因气聚而成瘕，因瘕停而生热，与中寒多食大便不通之固瘕（《阳明篇》），寒热整月不罢之症瘕（《疟病篇》），趺阳脉紧腹中痛之寒疝瘕（《水气篇》），为不同矣。大率瘕之在下者多依寒，在中者多依血，故固瘕必大便初硬后溏，寒疝瘕下之，方胸满短气，而症瘕为寒热难止，与瘕热之在上者，多因气而其病为逆气者，又自不同也。因热而瘕，则其治在热；因症瘕而热，则其治自应在气，气散则非特热解，即逆气亦随以平，不然味辛性温之物，又岂治热治逆者耶！观仲景于橘皮仅用以治胸痹、胸中气塞、短气（橘枳生姜汤），若干呕哕手足厥（橘皮汤），若哕逆（橘皮竹茹汤），而不以治瘕治热，亦良以瘕热由气积而成，其着象自仍在气，但得气通且平，即瘕之与热，又何所容哉！

　　大枣

　　味甘，平，无毒。主心腹邪气，安中养脾，助十二经，平胃气，通九窍，补少气，少津液，身中不足，大惊，四肢重，和百药，补中，益气，强力，除烦闷，疗心下悬，肠澼。久服轻身、长年、不饥、神仙。一名干枣，一名美枣，一名良枣，八月采，暴干。叶覆麻黄能令出汗，生河东平泽。（杀乌头毒。）

　　枣木赤心有刺，四月生小叶，尖觥光泽，其地须牛马履践令坚实，荒秽则生虫害枣矣。五月开小花白色，微青时大蚕方入簇，以竹枝击其枝间，振去狂花，花繁则不成实，六月结实，色青白，至八月全红则撼而落之，以暴干者为上。正月一日日出时，反斧斑驳椎之，名曰嫁枣，不椎则花而无实，斫则子萎而落。（参《齐民要术》《纲目》）

　　大枣木红生刺，实熟必丹，讵非全禀火德，而味甘性缓臭香，又纯乎属土，以是确为以火生土之物。夫火之生土，岂以凡火遇物辄令灰烬成土类哉！亦良以气相嬗耳，盖枣本联木火之德，成合火土之用者也。夫以味甘性缓臭香之物，苟无火气运用其间，则能滞物而不能动物，惟有火气运用，则以补中，遂能托心腹之邪；以安中，遂能行十二经之气；以平胃，遂能通九窍之出纳矣。是何也？寒邪着人，中气不足以逐之，缘少气也（桂枝汤、小茈胡汤之类）。热邪着人，中气不足以逐之，缘少津液也（黄芩汤、越婢汤之类）。脉结代，心动悸，十二经之气不足也。火逆上气，咽喉不利，津液不足，而胃气不平，九窍不和也（炙甘草汤、麦虋冬汤）。推安中之极功，能使气之乱者收，则除大惊矣。推助十二经之极功，能使经气嬗代者无留滞，则除四肢重矣。入散剂，以安中养脾平胃；入补剂，以助经气际邪气，则谓之和百药也，实与甘草之解百药毒殊，又与石蜜之和百药异矣。或曰：『火土相合则土燥而非生物之土矣。』曰：『此则言火土之相烁而非相合也。』日，火之最盛；地，土之最盛，而土润溽暑，大雨时行，偏系日在北陆，与地对冲时。其时也，万物畅茂，草木森蔚，可谓土燥不生万物乎！枣肉厚含津，津液紧帖于肉，不能挤泌而分，非如他物可压而取汁也，不似土之润耶！即投于火而燔之，则液随火消而成烬，不似溽暑之湿在热中耶！而其时之气，云龙升降也，风雷激荡也，以愈閟而愈伸，不似枣之质滞腻而性疏通耶！则《别录》所谓“益气强力，除烦闷、心下悬”者，亦已得其最奥之旨矣。肠澼者，津液败而流，不紧帖土中也，故亦能治之。

　　《伤寒论》《金匮要略》两书用枣者五十八方，其不与姜同用者十一方而已。大率姜与枣联为和营卫之主剂，姜以主卫，枣以主营，故四十七方中，其受桂枝汤节制者二十四，受小茈胡汤节制者六，所以然者，桂枝、小茈胡俱调和营卫之剂也。桂枝汤治邪之轩轾于营卫，小茈胡汤治邪之出入于营卫，曰：『病常自汗出者，此为营气和，营气和者，外不谐，以卫气不共营气和谐故尔，复发其汗，营卫和则愈。』非邪之轩轾耶？曰：『本茈胡证，反下之，茈胡证仍在者，复与茈胡汤。此虽已下之，不为逆，必蒸蒸而振，却发热汗出而解。』非邪之出入耶！邪之轩轾，彼此轻重之谓也。邪之出入，则无彼此轻重。第不能御而阻之，任其欲来则来，欲往则往尔，其可同用姜枣，何也？盖营者，荣养也。卫者，捍卫也。荣养者非能御而阻之，欲其御而阻之，不望捍卫者而谁望。病常自汗出者，视其外似卫盛而营虚，究其实则营和而卫疎，故再进一步，则曰：『发汗后，身疼痛，脉沉迟，则加生姜矣。』蒸蒸而振者，浅窥之，似营强而能托，深揣之则卫壮而能振，故再退一步，则曰：『胁下痞，则去大枣矣。』是何也？以邪在营卫之间，固欲其出，不欲其入也。然姜枣之和营卫，姜优而枣劣欤？则又非矣。观夫不同姜用之方，若当归四逆汤、茯苓桂枝甘草大枣汤。同姜用之方，若炙甘草汤、橘皮竹茹汤皆用枣，较之茈胡桂枝为重，则以能安中故尔。夫中不安则营乌能和，卫乌能振，且卫之振，正以营和之力，此实用姜枣之界画，枣之安中和营，尚不可见耶？果如是，则与姜同用之十七方，不受桂茈节制者，遂无与于营卫欤？此盖有二焉，皆有涉于营卫。一者营卫之气为邪阻于外，欲开而出之，又恐其散之猛也，则麻黄剂中加用之，以防其太过（大青龙、麻黄连轺赤小豆、越婢、桂甘姜枣、麻辛附子、文蛤等方）。一者营卫之气为邪阻于内，欲补而达之，又恐其补之壅也，则人参剂中加用之，以助其不及（生姜泻心、旋覆代赭、吴茱萸、橘皮竹茹、炙甘草等方）。防之于外者，欲其力匀称，故分数仍桂枝、茈胡之法；助之于内者，欲其和里之力优，而后外达能锐，故枣重于姜，此实用姜枣之权舆，枣之功能尤于是足见者也。其它虽痈脓之在腠理，疼痛之在腹内，似诚无与于营卫矣，而欲排而出之，调而达之，则仍不能不藉营卫之通行（排脓、小建中等方），可曰用姜枣者无涉于营卫哉！然则离姜论枣，当无涉于营卫矣，岂知转有以帖切于营气者。枣之为木，肌理腻致，体质坚嫩，宜为至静之物矣，乃令节元辰，偏宜斧斤椎击之，非至静偏喜动耶！其花青白幽洁，繁茂星布，宜为至密之物矣，乃开放盛时，偏宜杖竹振而落之，非至密偏喜疏耶！故其实皮宽肉厚，味甘性缓气平，俱应乎静，偏能主病之动者。营之为气亦静矣，然其自中焦受气变赤以来，首于胸中行手太阴，以次而手阳明、足阳明，递至手足厥阴，复转于手太阴，潜行暗转，内徧脏腑，外彻骨节，无一息暂停，可谓与静而喜动有合否？其不宜盛不宜衰，须恰当其可，倘过盛则壅为痈脓，溢为吐衄，坠为崩漏，甚至结为症瘕，滞为臌胀，可谓与密而喜疏有合否？津液之为物，周彻上下，徧敷内外，实与营气通连，是故崩漏吐衄，或至盈盆成桶而未止，人之血不若是之多也，其所以然者，则曳津液皆为血耳。人之汗出或至衣被透湿，接连时日而未止，人之津液不若是之多也，其所以然者，则曳血皆为津液耳。夫枣配姜而论，则治血者也；离姜而论，则治津液者也，何也？夫血主于心，津液汇于腹，枣固主心腹不正之气者也，欲其外行，恐其太泄越，则以枣辅散发之物，使循经由轨，潜行暗达，无一往无前之决裂。欲其内守，恐其太凝滞，则以枣辅补益之品，使展布洒陈，不遗不滥，无壅淤泛滥之积弊，此枣之所以为枣，与他缓中补益之药不同者也。虽然枣之为枣，其功遂尽于此哉！上吐下利，仓皇奔迫，得此则守其津液之外驰（半夏泻心汤、甘草泻心汤）。水饮壅淤，势宜峻逐，得此则抑药性之太过，固元气之遗余（十枣汤、葶苈大枣泻肺汤）。水不化津，液不泽槁，下气上逆，得此则缓其迫促，调其冲激（苓桂甘枣汤、麦虋冬汤）。邪气内横，欲越不达，欲泄不利，得此则驯其急躁，消其冲突（黄连汤、黄芩汤）。其它联补药散药之不和（薯蓣丸）。通病情治法之相梗（附子米汤）。具涵育性情之标韵（甘麦大枣汤）。其功伟矣，即反而溯其所以治营卫津血之故，又岂有他致哉！

