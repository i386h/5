<!-- { "loadSidebar": true } -->
　　或谓“本太阳病，医反下之，因尔腹满时痛者，桂枝加芍药汤主之。”则治腹痛者，芍药之功，非饴餹之力也。此诚有辨焉，何则？“伤寒，阳脉濇，阴脉弦，法当腹中急痛者，先与小建中汤。”“虚劳里急，悸，衄，腹中痛，梦失精，四肢酸疼，手足烦热，咽干口燥，小建中汤主之。”“虚劳里急，诸不足，黄芪建中汤主之。”“妇人产后，虚羸不足，腹中刺痛，吸吸少气，或苦少腹中急挛，痛引腰背，内补当归建中汤主之。”“妇人腹中痛，小建中汤主之。”是知桂枝加芍药汤所主是满痛，小建中汤所主是急痛矣，桂枝加芍药汤，即小建中汤少饴餹耳。下后邪气内传为满痛是实，虚劳产后腹痛是虚，仅饴餹一味之转移，治证遂虚实不侔，犹不可见饴餹善补虚乏耶！桂枝汤在伤寒所治证多矣，兹则吸吸少气也，咽干口燥也，里急腹痛也，腹中刺痛也，少腹急挛也，皆非桂枝汤所曾治，以是知即饴餹之功矣。盖土滞以木而疏，土虚以木而困，故少气、咽干、口燥是脾乏谷气，里急腹痛乃肝气侮脾，饴餹之柔润芳甘，正合脾家土德，而即以缓肝之急，以肝固罢极之本，虚乏之所从来也。是故桂枝加芍药汤无饴餹即不名建中，桂枝加黄芪汤不加芍药不用饴餹，即不名黄芪建中，而蜀椒、干姜、人参协以饴餹，即名大建中，是知建中固以饴餹得名耳。然则其所谓大小者究何义耶？夫以势合势分分大小，则小建中用芍药、桂、甘、生姜得十五两，又益大枣十二枚。大建中用人参、干姜仅五两，止益以蜀椒二合，乃同用饴餹一升，则饴餹在大建中汤独多而势合，在小建中汤体均而势分，此一说也。若以力专力薄分大小，则辛甘为阳，酸苦为阴。大建中纯用甘辛，则力厚气专；小建中兼用酸苦，则力敌气薄，此又一说也。总之两建中皆以饴餹为君，君尊而臣从命，则为大；君卑而臣擅命，则为小。此实大小得名之确指欤！而饴餹之所以尊于此，益可彻悟矣。

　　“太阳病，小便利者，以饮水多，必心下悸。小便少者，必苦里急也。”解此者，谓缘饮水多乃心下悸，故悸皆为饮水侵心，殊不思小建中汤所治之悸，亦可以水饮言乎？故夫悸有心中自动者，心液虚也。有他处动而连及心者，水饮也。而水与饮又复有别，则以下焦外连卫气，其地旷荡，水饮居之，则能上冲外薄，渺无涯际，故为水。上焦之约束严，水饮若在，终不能肆，故仅为饮。稽之《伤寒论》所谓：『伤寒，厥而心下悸者，当先治水，宜服茯苓甘草汤。却治其厥，不尔，水渍入胃，必作利。』『太阳病，发汗，汗出不解，其人仍发热，心下悸，头眩，身动，振振欲擗地者，真武汤主之。』是上焦之悸也。『发汗后，其人脐下悸者，欲作贲豚，茯苓桂枝甘草大枣汤主之。』是下焦之悸也。两者一曰心下悸，一曰脐下悸，皆系他处连及之文，故均为水饮。至『伤寒，二、三日，心中悸而烦者，小建中汤主之。』『伤寒，脉结代，心动悸者，炙甘草汤主之。』不曰心下、脐下，而直曰心中，固可知为心之虚矣，盖心之用在阳而体属阴，故其取象，协于两阳外丽，一阴内守之“离”。自动之悸，为内阴欲出而阳不安，连及之悸，为外阴内侵而阳不安，同为阳不安而验于自动与连及，犹不豁然可覩耳。但炙甘草之悸与小建中之悸又何以异也？夫曰脉结代心动悸，是阳之踬，曰心中悸而烦，是阳之盛。阳踬者，当滑泽其道路；阳盛者，当开辟其途径。滑泽其道路，则地黄、麦冬之功；开辟其途径，则重用芍药之力，而其能使阴阳巽而相入。在炙甘草汤，则麻仁、阿胶；在小建中汤，则胶饴之为功大矣。麻仁、阿胶能使水定而火凝；饴餹则能使火静而水生。此则烦与不烦为炙甘草汤、小建中汤界画者也。然观于“发汗过多，其人叉手自冒心，心下悸，欲得按”，用桂枝甘草汤，可以知心液虚之故，即可以知炙甘草、小建中皆用桂枝、甘草之故，特彼以汗后液随汗泄，此不注明治后，且独标二、三日，可见为心液自虚耳。

　　冬葵子

　　味甘，寒，无毒。主五脏六腑寒热，羸瘦，五癃，利小便，疗妇人乳难内闭。久服坚骨、长肌肉、轻身、延年。生少室山，十二月采之。（黄芩为之使。）

　　葵根

　　味甘，寒，无毒。主恶疮，疗淋，利小便，解蜀椒毒，叶为百菜主，其心伤人。

　　卢芷园曰：『葵有多种，冬茂者曰冬葵，字从癸从冬，皆属于肾，其子易生，用治胎产，自然入神，其花向日而倾，有返顾卫根之义。观其能通小便，又能治多溺，盖可见矣。（《外台秘要》消中，日夜溺七八升，用冬葵根五斤，水五斗，煮三斗，每日平旦服二升。）《本经》主“五脏六腑寒热，羸瘦，五癃”，盖寒热虽欲其通，然过通则五脏六腑之气不藏，能致肌肉羸瘦，水气虽欲其藏，然过藏则溺道泣濇，能致小溲闭塞。葵性滑养窍，能使藏者通，返顾卫根，使能通者藏，若病属久藏而发者，如淋，如带，如痘疹，如死胎，如丹石毒，如消渴，如痈肿没头，如肠痈、胃疽，如肉锥怪证，皆有奇征，第有风疾宿病、天行病后、曾被犬伤者忌之。世人但知其能发宿疾，不知其能使宿疾不留，免他日卒中之虞，正其功耳。

　　凡物之生各有至理，葵多子性滑，多子者归肾，性滑者利窍，又其花向日而倾，返顾其本，故仲景于“妊娠有水气，小便不利，头眩”，用葵子茯苓散。夫他物利水，径情直行，岂复返顾，则当防其导胎下坠，且小便不利在极下，头眩在极上，焉能联络为一，一味之用，具此两义，其精有如此者。至《别录》所主妇人乳内闭肿痛，亦取其滑以开闭，其色白卫根，仍不外返顾血海之义。扩而充之，其功盖不止是二者而已。

　　瓜蔕

　　味苦，寒，有毒。主大水，身面四肢浮肿，下水，杀蛊毒，欬逆，上气，及食诸果病在胸腹中皆吐下之，去鼻中息肉，疗黄疸。生嵩高平泽，七月七日采，阴干。

　　甜瓜仲春种之，掊坑大如斗，纳瓜子四枚，大豆三枚，瓜既出土，生数叶，则搯去豆，以初生蔓弱，须假豆扶以出土，若豆长又恐搧瓜也。地须多锄，则子饶引蔓延生长，或以丈计，叶大数寸，五、六月开黄花，六、七月瓜熟，形色不一，用瓜蔕须团而短，色青绿者良，收子须拌盐藏方不死。（参《齐民要术》《纲目》）

　　卢子繇曰：『瓜象实，在须蔓间也。蔕，瓜之缀蔓处也。性偏蔓延，末繁于本，故少延辄腐。《尔雅》云：『其绍瓞。』疏云：『继本曰绍；形小曰瓞。』故近本之瓜常小，近末之瓜转大也。凡实之吮抽津液，惟瓜称最，而吮抽之枢惟蔕。是以瓜蔕具彻下炎上之用，乃蔕味苦而瓜本甘，以见中枢之所以别于上下内外，诚涌泄之宣剂、通剂也。』

　　刘潜江曰：『瓜以二月下种，蔓延而生，是由风木以达水，花于五、六月，其色黄，是秉火气以致土，乃吐。花即有蔕，蔕味苦，实即结于蔕上而味甘，是又为达水气以至土，其所以舍甘而独用苦者，正以苦能达甘之用也。甘之用云何？盖不止达水以至土，更先能达水以至火也。故蔕之苦，其气本于火；瓜之寒，其气畅于水，观其末大本小，可知厚孕于水气。火原在水中，至夏而火毕达，火之毕达，正水之毕达也。夫土之甘本备四气，而以水火为用，至于水火毕达，则土之用乃得际于极上，胃气之至于肺，以布四脏，皆由此也。即是以思，则其疗诸证之功，如火能达，则风与热之为患者俱散；水能达，则湿与寒之为患者俱散。水火既达，土亦自达矣，何况湿热、黄疸，其病原在土之体，又何不达之有哉！

　　观病如“桂枝证，头不痛，项不强，寸脉微浮，胸中痞，气上冲咽喉，不得息者，此为胸有寒也，当吐之。”“病人手足厥冷，脉乍紧者，邪结在胸中”“心中满而烦，饥不能食者，病在胸中，当须吐之”皆瓜蔕散主之。“太阳病，中暍，身热疼重而脉微弱，此以夏月伤冷水，水行皮中所致，宜一物瓜蔕汤。”则知瓜蔕之治胸中实矣。观“少阴病，饮食入口即吐，心中温温欲吐，复不能吐，始得之手足寒脉弦迟者，此胸中实，不可下，当吐之。若膈上有寒饮，干呕者，不可吐，当温之。”则知虽胸中实，但兼干呕，遂不可用矣。观“胸上诸实，胸中郁郁而痛，不能食，欲使人按之，反有涎唾，下利日十余行，其脉反迟，寸口脉微滑，此可吐之，吐之利即止。”则知虽喜按下利，但胸中实而痛，即可用矣。观“太阳病，当恶寒。不恶寒，关上脉细数，为吐之过。”则知凡胸中未痞者，皆不可吐矣。所以然者，瓜蔕属火，为土防水之门阈，乃抽吮土气之物，非抽吮水气之物，故主吸地中滋润以益瓜。凡栽瓜者，必使其蔓不着田塍，若田塍燥则蔕反浥瓜中脂液以救蔓，田塍有水则蔓烂蔕落，此瓜蔕之仅能抽吮寒气、热气、湿气，而于水饮则忌之，于土之燥者益忌之。是“吐后腹中饥，口不能食，不喜糜粥，欲食冷食。”所由见也。然则宿食在上者宜吐之，则非寒热湿而与水饮同为有形之物矣，此又当作何解？夫吐水多系虚证，吐食多系实证，以土著水则淖，非若他物之着土，但去其物，土犹夫故者比也。

　　瓜瓣即瓜子。《唐本》注称其主腹内结聚、破溃脓血，最为肠胃脾内壅要药，核之《金匮》治腹裹脓血之肿痈，《千金》治咳吐脓血之肺痈，若合符节。盖瓜之中裹大津液为瓤，子即依于瓤内，瓤善溃烂，子终不因之烂，则其能于腐败之中自全生气，即善于气血腐败之中全人生气矣。予尝仿是意，用治痰之浓厚色黄者多有效，由是推之，其可用处亦不少矣。

　　卷六

　　中品，石三味，草七味。

　　雄黄

　　味苦甘，平、寒、大温，有毒。主寒热，鼠瘘，恶疮，疽，痔，死肌，疗疥虫，疮，目痛，鼻中息肉及绝筋破骨，百节中大风、积聚、癖气，中恶，腹痛，鬼疰，杀精物、恶鬼、邪气、百虫毒，胜五兵，杀诸蛇虺毒，解藜芦毒，悦泽人面。炼食之，轻身伸仙。饵服之，皆飞入人脑中，胜鬼神，延年益寿，保中不饥。得铜可作金，一名黄食石。生武都山谷，炖煌之阳，采无时。

