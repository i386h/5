<!-- { "loadSidebar": true } -->
　　石为从土化金，雄黄尤松脆易解，是质仅似金，土性未除，且成块时赤如鸡冠，有光晔晔，既研为末，则黄如鹅喙，黯淡无华，其能解土中浮火着于皮肤者何疑？凡土中之火，必湿与热久相酝酿乃成，故得以雄黄刚土性寒治之，而其味辛，辛生皮毛，故仅能主其在外者，即土中实结之火，非所能治也。观《金匮》面赤斑斑如锦文者，名曰阳毒，则用之；若面目青者，名曰阴毒，则去之。可证雄黄能治中土之火着于外者，又即可证阳毒、阴毒为由土中湿热酝酿而成矣，即雄黄善杀蛇，蛇独非土中湿热酝酿以成者乎。巢元方云：『鼠瘘者，由饮食不择，毒物所化，入于腑脏，出于脉，稽留脉内不去，使人寒热。』又非由内及外，久蓄而成者耶！言恶疮、疽、痔、死肌而不及痈者，以痈裹大脓血，溃决而出，不得为死肌也。死肌不必尽由恶疮疽痔，恶疮疽痔不必尽为死肌，惟由恶疮疽痔而为死肌者，方是由中及外，久蓄而成之毒，乃得以雄黄主之也。若有虫蚀肛，虽亦湿热所化，由内至外，第既在外而内无他患，则取此外治熏而杀之斯已矣。

　　石膏

　　味辛甘，微寒、大寒，无毒。主中风寒热，心下逆气，惊喘，口干舌焦，不能息，腹中坚痛，除邪鬼、产乳、金疮，除时气头痛、身热，三焦大热，皮肤热，肠胃中隔气，解肌，发汗，止消渴烦逆，腹胀，暴气，喘息，咽热。亦可作浴汤，一名细石，细理白泽者良，黄者令人淋。生齐山山谷及齐卢山、鲁蒙山，采无时。（鸡子为之使，恶莽草、马目毒公。）

　　石膏生于石中，大块作层，如压扁米糕，每层厚数寸，色白洁净，细文短密如束针，正如凝成白蜡，松易碎，烧之即白烂如粉。（《纲目》）

　　凡物重则应坚，泽则应韧，辛则多窜，寒则多腻。石膏体质最重，光明润泽，乃随击即解，纷纷星散而丝丝纵列，无一缕横陈，故其性主解横溢之热邪也。盖惟其寒，方足以化邪热之充斥；惟其辛，方足以通上下之道路；惟其泽，方足以联津液之灌输；惟其重，方足以摄浮越之亢阳。譬之溽暑酷烈，万物喘息仅属，不敢自保，惟清飙乍动，肃降乃行，而化随爽洁，于是欣欣然始有有生之乐焉。人病中风而至心下逆气、惊喘、口干、舌焦、不能息者，可以异是。病寒热而至心下逆气、惊喘、口干、舌焦、不能息者，又何以异是。《别录》之治暴气喘、咽热，即《本经》所谓心下逆气、惊喘也。止消渴、烦逆，即《本经》所谓口干、舌焦、不能息也。身热、三焦大热、皮肤热，解肌发汗，又所以明热之散漫充斥也。惟《本经》之腹中坚痛，《别录》之肠胃中结气及腹胀，似热不仅散漫矣，夫热邪既盛，内外相连，久延不解，焉能不与气结，故暂时散漫，继遂胀满而坚痛，然曰腹中坚痛，曰结气腹胀，明其尚未与滓秽相结，犹可解以石膏也，若不待解肌发汗而汗自出，腹中满痛，小便自利，则其热已与滓秽抟聚，非承气不为功矣。石膏又乌能为？

　　“心下有水气，肺胀，咳，上气而喘，脉浮”，皆小青龙汤证也。多一烦躁则为小青龙加石膏汤证，核之以大青龙汤之不汗出而烦躁，白虎汤之大烦渴不解，竹皮大丸之中虚烦乱，是石膏为烦设矣。但《伤寒》《金匮》用石膏者十一方，此纔得其四，其不烦而用者何多也，夫阴气偏少阳气暴胜，外有所挟内有所亏，或聚于胃，或犯于心，乃为烦，烦之由来不一，本非石膏所主，化其暴胜之阳，解其在胃之聚，非治烦也。越婢加半夏汤候曰：『肺胀，咳而上气，其人喘，目如脱状。』小青龙加石膏汤候曰：『肺胀，咳而上气，烦躁而喘。』木防己汤候曰：『膈间支饮，其人喘满，心下痞坚。』麻杏甘膏汤候曰：『汗出而喘，无大热。』是石膏者为喘而设欤？夫喘有虚有实，虚者无论，实者必邪聚于气，轩举不降，然邪又有不同，兹四喘者，皆热盛于中，气被逼于上，则石膏所主，乃化其在中之热，气自得下，非治喘也。然则石膏气寒而形津润，《本经》以主口干、舌焦、不能息，宜乎必治渴矣，乃《伤寒》《金匮》两书用石膏方并不言渴，越婢汤治风水，并证明不渴，白虎汤之治渴者必加人参，其不加人参证，亦并不言渴，岂石膏之治热，必热而不渴者乃为恰当乎！是可知石膏止能治六淫所化之热矣。故仲景用石膏者十一方，同麻黄用者六，同大黄用者一，同防己用者一，同桂枝白薇用者一，可同人参用者仅二方，而一方可同可不同，惟竹叶石膏汤却必与参同用，是石膏之治热，乃或因风鼓荡而生之热，或因水因饮蒸激而生之热，或因寒所化之热，原与阴虚生热者无干，其《本经》所谓口干、舌焦，乃心下逆气惊喘之余波，故下更着不能息为句，盖心下既有逆气而遇惊辄甚，则其口张不翕，焉得不干不焦，然又当验其能息与否，能息则口尚有翕时，干与焦亦有间时矣。他如竹叶石膏证之欲吐，竹皮大丸之呕逆，皆适与用石膏相值，亦可知为热致虚，因虚气逆，解热气自平，气平呕吐自止，非石膏能治呕治吐矣。

　　说者谓麻黄得石膏则发散不猛，此言虽不经见，然以麻杏甘膏汤之汗出而喘，越婢汤之续自汗出证之，则不可谓无据矣。麻黄为用，所以从阴通阳，然阳厄于阴，其源不一，有因寒凝，有因热壅，故其佐之者，不用桂枝，则加石膏。桂枝文理有纵有横，石膏则有纵无横，纵者象经，横者象络，经络并通与及经不及络者，其优柔猛烈，自是不同。况因寒者，所谓体若燔炭汗出而散（从丹溪章句），固其所当然也；因热者，乃阳猖而阴不与交，欲使阴交于阳，非泄热不可。第徒泄其热，正恐阴反肆而迫阳，故一面任石膏泄热，随手任麻黄通阴，使阴之郁勃者随阳而泄，柔和者与阴相交。是以石膏协麻黄，非特小青龙加石膏汤、厚朴麻黄汤、越婢加朮汤、越婢加半夏汤、文蛤汤，其禁忌较之大青龙汤、麻黄汤为弛，即如所谓麻杏甘膏汤、越婢汤者，并有汗亦治之，可见其汗乃盛阳之加于阴，非阴阳交和而成，亦非营弱卫强而有矣。矧证之以《千金》用越婢加朮汤治肉极热，则身体津脱、腠理开、汗大泄，顾何谓耶？夫亦以热盛于中，内不与阴和，而外迫逐津液，与纔所论者无异，特恐通其阴而阴遂逆，故凡兼恶风者，即于汤中加附子耳，尚不可信麻黄石膏并用可治汗出耶！然则桂枝二越婢一证，谓之无阳者，又当作何解？夫发热者，太阳之标；恶寒者，太阳之本。热多寒少，标盛本微矣，而脉反微弱，则非因阳不足，乃表阳内伏也，表阳之所以内伏，正为其本寒将尽，无事与相拒于外耳，故曰无阳。然阳者津液之所从化，汗之所由出也，不泄其标热，而从阴中通其内伏之阳，表气于何而和，营卫于何而调？故取桂枝之二以解外，取越婢之一以通中，此其义也。

　　风寒抟热，用麻黄石膏泄热通阳，既知之矣。水饮与热，其不相入，正同冰炭，何亦能合为患耶！不知寒与热犹本异而末同，水与热更本同而末异，何也？夫寒在人身，被阳气激而化热，既化则一于热，不更为寒，水则本属太阳，原能盛热，是以寒既化热，热已而寒无存，水中挟热，热去而水尚在，其同用麻黄，在寒化之热，止欲其通阳；在水挟之热，更欲其去水矣。虽然水与饮固有分，且同为水，复有近表近里之分，曰：『风水，恶风，一身悉肿，脉浮不渴，续自汗出，无大热，越婢汤主之。』此比于大青龙者也，故麻黄分数多。曰：『吐后，渴欲得水而贪饮者，文蛤汤主之，兼主微风，脉紧，头痛。』此比于麻杏甘膏者也，故麻黄分数少。曰：『里水，越婢加朮汤主之。』此则比于麻黄附子甘草汤矣。以其是水与热而非寒，故不用附子而用白朮、石膏，是二证近表，一证近里，既彰彰然矣。若夫饮，则非如水之无畔岸，可随处横溢也，则必着脏腑而后为患。曰：『咳而上气，此为肺胀，其人喘，目如脱状，脉浮大者，越婢加半夏汤主之。』此着于上者也。曰：『膈间支饮，其人喘满，心下痞坚，面色黎黑，其脉沉紧。得之数十日，医吐下之，不愈者，木防己汤主之。』此着于中者也。着于上者，比于表，故用麻黄；着于中者，比于里，故不用麻黄，石膏则皆不可阙者也。然服木防己汤，虚者即愈，实者复发，则去石膏加茯苓、芒消。夫曰实乃去石膏，不去人参，似其助实，反在石膏矣，然膈间支饮，则喘满色黑，固其宜也，其关节只在“心下痞坚，脉沉紧”二者，痞犹可以桂枝下之，坚则非芒消不为功矣。痞由于饮，犹可专以防己通之；饮而至坚，则非兼用茯苓不为功矣。其用人参、石膏取义原与白虎加人参同，欲其泄热生津，为已病数十日，曾经吐下也。屡经剥削，继得和养，自然立能应手，然终以痞坚而脉沉紧，非剥削已极之征。第初投之能获效，必饮中之热得清而解，其再发也，纵有热亦杀于前，况经再与前方不愈，则病虽不去而热未必复留矣，故于前方去石膏加茯苓、芒消，不去人参者，一则尚缘剥削之余，一则所以驭防己、芒消之暴也。

　　凝水石

　　味辛、甘，寒、大寒，无毒。主身热，腹中积聚、邪气，皮中如火烧，烦满，水饮之，除时气热盛、五藏伏热、胃中热烦满，止渴，水肿，小便痹。久服不饥。一名白水石，一名寒水石，一名凌水石。色如云母，可析者良，盐之精也。生常山山谷，又中水县及邯郸。（解巴豆毒，畏地榆。）

　　凝水石生于卤地积盐之下，精液渗入土中，年久至泉结而成石，大块有齿棱如马牙消，清莹如水晶，亦有带青黑色者，皆至暑月回润，入水浸久亦化。（《纲目》）

