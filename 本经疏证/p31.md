<!-- { "loadSidebar": true } -->
　　水必死而后咸，借土为倚伏，则生气复着矣。其有受烹于火，日结为盐者，性遂转温，其有纔经烹炼，自渗入地，得成晶莹如石者，岁久火退，既未接乎黄泉，尚锺气于膏壤，以形体论则金也。然其源本水，其所趋亦水，故虽伏土中，遇水能化。陶隐居云：『末置水中，夏月可使为冰。是其阴凝之甚，肃厉之严，纯乎寒化，似非他物能间，而其味乃辛，则仍能外达皮毛，非仅寒中一节已也。身热、腹中积聚邪气是内为本外为标，皮中如火烧、烦满是外为本内为标，均可以是化水饮之者，盖是物之生原，贯彻水土标本，当其为水之死，固已背阴向阳，迨与土化烹炼为盐，则转而温，乃不肯保其温，复溜于下以变为寒，仍与水化而味犹辛，则其假散而联为聚，即聚而复为散，昭然矣。身热皮中如火烧，散也；腹中积聚邪气烦满，聚也。聚而能散，则在内者释散而终不能聚，则在外者已，又何必究其为标与本哉！风引汤入此于中，以治外热内满，亦可见其满之不仅为实，而热则已造其极，故与大黄、石膏、滑石伍以胜外热，而内之满终不能废干姜、桂枝矣。

　　干姜

　　味辛，温、大热，无毒。主胸满，欬逆，上气，温中，止血，出汗，逐风湿痹，肠澼，下痢，寒冷腹痛，中恶，霍乱，胀满，风邪诸毒，皮肤间结气，止唾血，生者尤良。

　　生姜

　　味辛，微温。主伤寒，头痛，鼻塞，欬逆，上气，止呕吐。久服去臭气，通神明。生犍为川谷及荆州、扬州。九月采。（秦椒为之使，杀半夏、莨菪毒，恶黄连、黄芩、天鼠粪。）

　　姜宜原隰沙地，四月取母姜种之，五月生苗如初生嫩芦，高二、三尺，叶如竹两两对生，辛香可爱。秋社前后，新芽顿长，如列指状，色黄尖紫，谓之紫姜，亦曰子姜，釆食无筋，自此以渐充壮，霜后则老，谓之宿姜，即母姜也。姜恶沮洳，又畏日畏热，凡秋热则无姜，故六月间须作苇屋盖之。（参《齐民要术》《图经》《纲目》）

　　作干姜法，取白净坚结者，水淹三日，去皮，置长流水中六日，更刮去皮，晒干，置瓷缸中酿，三日乃成。（弘景）

　　物之燥者，不恶湿，为恃其气足以御之也；物之湿者，不畏热，为假其气足以助之也。姜则偏生沙燥之地，厌恶沮洳，且复畏日，至为盖苇棚以避酷暑，又曰秋热则无姜，是何故哉？盖四时递嬗，六气流迁，百物生长收藏其间，拈一物而谛审之，似若气依物为转旋，究其实理，则何物非因气触动也耶！姜以中夏发生，是感火气以动矣，故其性温，乃旋交湿令，而姜枝叶长茂，根株横溢，是感土气以昌盛矣，故其色黄，于是金经一气以培以充，迨交燥令，而气乃全，用乃具，故其味辛，统而计之，则火者其禀，土者其体，金者其用，贯而属之，则具火性于土中，宣土用于金内，姜之能事尽矣。盖土者，脾也，胃也，以厚德载物，而敷布一身。金者，肺也，大肠也，以节宣诸气而泌清泄浊，假使中宫清气阻遏而不至肺，则气壅于上，胸满咳逆上气之病生。浊气扞格而不至大肠，则气滞于下，肠澼下利之患作，原其所以阻遏扞格者非他，则以中土无火，故使土用乖，而金不效其节宣之职，火之所以生土，土之所以生金，考厥机缄，端在是也。虽然肺为娇脏，既恶痰涎之裹，尤畏炎之铄，与姜之性诚有酷肖者矣，独肺喜清肃，姜非致清肃者也。以谓土之生金，其机在是，不更有说乎？夫仲景曰：『太过可怪，不及亦然。』论脉也，脏气何独不尔。姜之用，前固曰缘火不生土，土遂不生金，此中土之火不及也。设土中之火太过，岂能保其不碍生金乎！病果如是，原非姜所能治矣。姜有生者、干者之别，前人谓姜之皮凉，故留皮者辛温差减，止能散发是已，而犹有未尽者。姜桂之性，老而弥辣，干姜受气足，足则上达肺，下通大肠，外及皮毛，中镇沸逆。生姜受气微，微则仅能由中及上，故止散外感，止呕吐耳，不然干姜所主，《本经》谓其逐风湿痹，《别录》谓其治皮肤间结气，其病咸在皮毛肌肉间，此何说耶？以五味、干姜治咳，于五味子条详言之矣，犹有未尽，则用五味不用干姜也，干姜分数不等也。用五味不用干姜，其旨在射干麻黄汤，曰：『咳而上气，喉中水难声。』是痰，非饮与水矣。观小青龙汤、小青龙加石膏汤、真武汤，皆曰心下有水，苓甘五味诸加干姜法，又皆隶于痰饮，则可见干姜所治，为在中之水饮，非在上之痰矣。至其分数之不等，是愈下则愈少，愈上则愈多，故用一两者止真武汤，二两则小茈胡汤、厚朴麻黄汤、苓甘五味加姜辛半夏汤，余则尽用三两矣。虽然真武汤本不用干姜，岂不因方中有生姜乎！小青龙、苓甘五味诸剂，其寒水之不化，正在胸中，合之《本经》，干姜主治咳逆上气，前冠胸满二字，为不虚设矣，犹不可知姜为脾肺药耶！

　　或问伤寒，病之莫急者也，伤寒至阳亡阴逆，尤病伤寒之莫急者也。仲景用干姜于干姜附子汤、茯苓四逆汤、白通汤、真武汤、四逆汤，皆用之至少，反于非伤寒之大建中汤、甘干苓朮汤用之最多，何也？曰：『此正仲景神明不测处也。夫病根有深浅，用法有机势，得其间则批郄导窾，刃不伤铓，当其锐，则高城深池，守犹难固。人伤于寒，则为病热，是固阴伤局也，乃不胜治法之紊，致阳越阴搏焉，岂诚阳之虚，阴之盛耶！故曰脉微，曰下利，曰烦躁，曰头眩身，其阳之衰也骤，阴之横也飘忽，而无所附，固不得仅用干姜，必并以附子，但干姜既得附子，一主其中，一主其下，一主守，一主走，若轻车，若熟路，风行雷动，所当必摧，所击必散，阴散斯阳归，阳归斯病已，又何恃乎用之重，重则不惧，有后患耶！此其义见于论中，所谓“下利，腹胀满，身体疼痛者，先温其里，乃攻其表，温里宜四逆汤，攻表宜桂枝汤。”者也，夫既用四逆治里矣，仍有桂枝治表在后，设使用姜附重，则向所未攻之表证能保其不变为里证耶！惟伤寒“少阴病，下利圊谷，里寒外热，手足厥逆，脉微欲绝，身反不恶寒，其人面赤色者”，阳已浮于外，阴已逆于内，各自树势，两不相下，故仲景于通脉四逆汤，附子仍依四逆之数，干姜倍焉，何则？其势相侔，其锋相敌，病既植根中气之虚而中寒，自非倍其数不可，是仲景于回阳逐阴，又非轻用姜者比矣。若夫“心胸中大寒痛，呕不能饮食，腹中上冲皮起，出见有头足，上下痛，不可触近”（大建中汤证）。“身体重，腰中冷，如坐水中，形如水状，不渴，小便自利，饮食如故，劳辄汗出，衣里冷湿，久则腰已下冷痛，腹重如带五千钱”（甘干苓朮汤证），其沉寒痼冷，一在于中，一在于下，一动而猖，一静而劲，动者四出剽掠，其势向上为多。凡向上者虽阴，其中必有阳，实中必有虚，则既不得用附子为尾逐之师。静者僻居一处，食饮二便尚娴节制，然汗出至衣里湿，其寒不衰，是虽用附子攻冲之，亦决不能骤解，故大建中汤治动，乃镇以静，而抑之使平，是条侯坚壁于梁。甘干苓朮汤治静，乃抚其循良，销其梗化，是姬公毖顽于洛。总之，前后诸方皆从温中起见，而击乌合，则宜锐不宜多，讨积猾，则宜围不宜攻，权衡其轻重，稽核其利钝，而治法可推，推治法之委婉曲折，而方义可识，识方义之丝联绳贯，而干姜之用了然如在心目间矣。

　　然则白通、四逆等方其于温中尽之乎是？殆非也。夫诸方注意，大半在于温下，故其所主证下利及既吐且利者居多，则取法实兼《本经》之温中、肠澼、下利，《别录》之霍乱，特附子以走下，干姜以守中，有姜无附，难收斩将搴旗之功，有附无姜，难取坚壁不动之效，是干姜之治在温中，非诸方之治在温中也。大建中汤、甘干苓朮汤注意在温中矣，乃一则药协蜀椒，一则证原腰冷，是其微旨，仍不尽在中也。微旨尽在中者，其惟理中汤乎！理中汤所主，在《伤寒论》曰：『既吐且利，寒多不欲饮水。』在《金匮要略》曰：『胸痹，心中痞，留气结在胸，胸满，胁下逆抢心。』一者由中而溃决四出，一者由上下而并凑于中，惟其中无所守，是以外者能内，内者能外，内外可以易位，生死不可遂判乎！方中参甘气味柔和，能羁内出外入之驶，不能制内出外入之令。白朮刚乎参甘，能制其出入矣，犹不能不令出入。惟干姜味辛气温，能令外不敢入；性守不走，能令内不敢出，盖惟中虚，是以客气得入；惟中寒，是以不能逐而使出，故理中补虚，即其制出之权；其驱寒，即其制入之威，于是加以桂枝，则治内寒外热，内虚外实，心下痞，利下不止，表里不解（桂枝人参汤证）。杂以薯蓣及诸补散，则治虚劳诸不足，风气百疾（薯蓣丸证）。间以半夏而去朮、草，则治妊娠呕吐不止（干姜人参半夏丸证）。增以旋覆花、代赭石、半夏、大枣而去朮，则治心下痞，噫气不除（旋覆花代赭石汤证）。莫非分理中之半，恃姜为却寒散满之长城，即对待以寒凉，如半夏泻心汤、生姜泻心汤、甘草泻心汤、黄连汤、干姜黄连黄芩人参汤，按而察之，犹有理中之参、草、干姜在其中，而恃干姜不浅矣。

