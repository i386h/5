<!-- { "loadSidebar": true } -->
　　“太阳病，脉浮紧，不发汗，因致衄者，麻黄汤主之。”“吐血不止者，柏叶汤主之。”“少阴病，下利，便脓血者，桃花汤主之。”“病金疮，王不留行散主之。”“妇人陷经，漏下，黑不解，胶姜汤主之。”夫云因不发汗，则知苟发汗必不动血；云不止不解，则知曾有以止之解之而不应；云脓血，则与纯血有间；云下黑，则与鲜赤自别；云病金疮，则因去血而病，非因病而去血。盖失治者，其咎为养痈贻患，故病甚于此，能转攻于彼；误治者，其咎为无益有损，故非以已之，适以激之。而血之为物，遇寒则凝，遇热则散，抟于阳则得火之色，抟于阴则得水之色，推是而言，则凡病乎血，用姜以止之者，莫不有确据可寻也。其在于经，则《荣卫生会篇》有“夺血无汗，夺汗无血”之文。脉要精微论有“肺脉搏坚而长，当病唾血”之文。《邪气脏腑病形篇》有“肺脉微急，为肺寒热，怠惰，咳唾血”之文。《脉解篇》有“少阴所谓咳则有血者，为阳脉伤，阳气未盛于上而脉满，满则咳，故血见于鼻”之文。阴阳别论有“结阴者，便血一升，再结二升，三结三升”之文。此皆可以姜治者也，其在《千金》，则凡妇人崩漏之少腹弦急或苦绞痛（慎火草散），五脏空虚，失色黄瘦（增损禹余粮丸），腰背痛，四肢沉重（大牛角中人散），虚羸少气（治崩中下血方）者（已上在四卷），吐血之胸中塞痛（治吐血中塞痛方），上气，面如土色（柏叶汤），胸腹烦满疼痛（干地黄丸）者（已上十二卷），血利之腹痛（龙骨丸），五内绞切痛（治热毒下黑血方），赤滞下血，连月不瘥（白头翁汤），羸笃垂死（茯苓汤），赤白利（黄连汤）者（已上十五卷下），并用干姜，其诸病之兼寒热者、呕吐者并用生姜，则姜之止血，可以循类而求，按证以施，又何疑于辛温也哉！

　　“生者尤良”句缀于主治之末，其意甚混，岂以凡治胸满咳逆上气等病，均生者优于干者耶！则何不直名之曰生姜，而标其目曰干姜也。抑以生者不便致远久藏，姜非随地皆产，故概之曰干姜，可为不产姜处法耶！则孔子曰：『不撤姜食，常可为蔬。』是随处皆产也。愚意生者有生者之功能，干者着干者之实效，仲景于生姜泻心汤中，生姜、干姜并用，真武汤有生姜，又可加入干姜，以是知《本经》干姜主治当分作两截读。曰“干姜，味辛，温。主胸满，咳逆，上气，温中，止血”为一截。“出汗，逐风湿痹，肠澼，下利，生者尤良”为一截，以是合之仲景之用生姜，凡桂枝、小茈胡诸加减法，皆所谓出汗，桂枝附子汤、白朮附子汤、桂枝芍药知母汤、桂枝黄芪五物汤、抵当、乌头桂枝汤，皆所谓逐风湿痹。惟肠澼下利无明文，然桂枝汤证、小茈胡汤证多有兼下利者，焉知其不指此耶！推而类之，则《别录》之“风邪诸毒，伤寒，头痛，鼻塞”，即桂枝、茈胡之用。其桂枝麻黄各半汤治身痒，白朮附子汤治风湿相搏，初服其人如痹，继而如冒，又岂非去皮肤间结气耶！

　　仲景之用生姜，即承《本经》出汗之旨固矣，特《伤寒论》用生姜方凡三十有五，而协枣者至二十有九，《金匮要略》用生姜方，除经见《伤寒论》者，犹三十有二，其协枣者亦一十有八，统而计之，其不同枣用者仅十之三，生姜大枣之相比，浅而言之，则枣甘姜辛，所谓辛甘发散是已，殊不知枣之主“心腹邪气，通九窍，助十二经，补少气”，则其注意不在甘缓羁辛之驶也。《宣明五气篇》曰：『辛走气，气病毋多食辛。』凡邪中于表，必表气之虚也，但知去邪不知崇正，邪去正伤，致生他患者不少矣，奚如随剿即抚之愈耶！且即枣之功用而论，亦已可知守中有走，姜之生者虽散，迨干则能守矣，是不可谓走中之守乎！故凡汗后表邪里邪未解者，多不忌姜，如厚朴生姜甘草半夏人参汤证、桂枝去桂加茯苓白朮汤证、茯苓甘草汤证，皆曾有汗，甚至新加汤且加重焉，又可见姜之不纯乎散，协枣尤能治汗后虚邪势将入里者矣，玩生者尤良句，以见无生姜处，出汗亦可任干姜，即干姜亦可出汗，意其于通行经络中，寓走中有守，守中有走之义，又何疑哉！

　　近世论干姜、生姜者，多晓晓置辨于去皮、留皮之别。予尝取生姜刮去皮，暴而干之，则但存其筋，无所为姜矣，因是知姜非在地中至极老，不足为干姜，不去皮不渍不酿，亦不足为干姜。盖凡暴物之道，难碎者易干，易碎者难干，以其有老嫩之殊也。莩甲厚者易干，莩甲薄者难干，以皮受烁，则引在内之津润以滋之也，若姜惟皮与筋为有形，其肉则遇水能化，故捣姜和水去皮筋，澄之可以成粉，是干姜所以必去皮，必渍水，必盦酿，乃得暴干而肉仍如故也，是生姜之走，干姜之守，系于老与嫩，不系于去皮留皮。其去皮留皮，系于使之任暴不任暴，不系于使之守使之走矣。盖尝细咀两姜，干者与生者不特味有厚薄，即气亦有厚薄。《阴阳应象大论》曰：『味厚则泄，薄则通。气薄则发泄，厚则发热。』惟其发且通，斯能走；惟其泄且热，斯能守。非泄何以能除胸满咳逆上气，非热何以能温中止血，非发何以能出汗，非通何以能逐风湿痹，此生姜、干姜之分矣，特《本经》不言姜治呕，而《别录》以治呕属之生姜，仲景于呕则或以干姜，或以生姜，是岂无故。盖尝检仲景两书，干姜治呕者一十六方，生姜治呕方亦仅与之相埒，何以见治呕必系生姜，但注不呕而用干姜者有干姜附子汤、茈胡桂枝干姜汤等方，生姜则无之。以呕而加生姜者，有黄芩加半夏生姜汤、栀子生姜豉汤、真武汤、通脉四逆汤、理中丸等方，干姜则无之，此足见干姜之治呕为兼及他证而用，生姜则专治呕。其呕而不用生姜，则因与他证忌，夫亦以生姜得夏气多，故功主横散；干姜得秋气多，则功兼收敛。横散则上逆无力，收敛则气不四驰，然姜之体性究系横生，则非特能禁其上，能禁其下，并能禁其既上且下，此生姜泻心汤、真武汤所以干姜、生姜并用，为一定不易矣。

　　用生姜最重莫如生姜半夏汤及当归生姜羊肉汤之寒多者，皆至一斤。夫胸中似喘不喘，似呕不呕，似哕不哕，彻心中愦愦然无奈，系寒邪挟饮逼迫气分；或寒疝腹痛，或胁痛里急，或产后腹中痛，系寒邪乘虚逼迫血分。气分者，心肺为主，故病在上；血分者，肝脾为主，故病在下。饮为有形，故绞取有形之汁，少煎而使其锐；虚乃无形，故连质合煎，多煮而欲其缓，是又一用药法例，可概众药，不特施之生姜者也。其次莫如厚朴生姜甘草半夏人参汤、当归四逆加吴茱萸生姜汤，皆至八两。夫发汗后腹胀满，是脾家津气不宣，手足厥寒，脉细欲绝，内有久寒，是肝家阴邪欲逆，盖既因发汗而增病矣，乃复重用生姜，生姜非散剂耶？阴邪横及四肢于理宜行姜附，乃仅用生姜、吴茱萸，生姜、吴茱萸岂能代干姜、附子耶？原人身不外阴阳，邪气亦不外阴阳，病发于阳者，必客于胸中，胸中以肺为都会，肺者体阳用阴，故受寒发热，仍不能不畏寒。麻黄汤宣达肺气，邪既得行，设肺气宣达，脾不与之灌输相续，肺遂不能节宣诸气，脾家津液横溢不升，用生姜者岂非令继参甘之益气，厚朴之下气，就其横以运津液尽余邪耶！病发于阴者，必客于腹中，腹中以肝为都会，肝者体阴用阳，故虽因内有久寒，至手足厥逆，脉细欲绝，仍不能无消渴与心中疼热。吴茱萸降在上之热以就下，生姜散在下之寒而使之横达，不然，热就上为咳吐脓血，寒就下为下利厥寒，岂四逆辈启生阳于肾中可比耶！是生姜在上可以止逆，在下可以挽溜，在中又可以定倾颓，行津液，一皆取其横散之功。

　　于吴茱萸汤重用生姜，可以知生姜能治肝病。于桂枝黄芪五物汤重用生姜，可以知生姜又能治肾病，何者？吴茱萸汤证阳在上而阴在下，“食谷欲呕，吐利”“干呕，吐涎沫”“头痛，呕而胸满”，则阳尽在中不能安于中，且欲上出矣。“手足厥逆，烦躁欲死”，则仅能扰于中，不得达于外矣，所以致此者非在下阴邪搏之而何？然据于中而不越于上，泄于外，可知其阴自肝而不自肾矣。吴茱萸汤首吴茱萸，是导阳下达，然仅导阳下达而不剿抚其阴，则阳虽下，阴仍得与之敌，是故参枣所以抚定其阴，生姜则能使阴邪横散，不与阳为敌者也。然则生姜非治肝，乃散自肝上引之阴邪耳。桂枝黄芪五物汤证，则为阴外裹而在内之阳不振。身体不仁如风痹状，阴邪也。寸口关上微，阳不振也。惟尺中小紧，方知受邪之所，在下而不在上中，桂枝黄芪五物汤即和营卫驱风寒之桂枝汤，以受邪不在中，而在中气之卫于外者，故易甘草以黄芪，以不头项强痛，身体不仁，则邪非上入而为横束，故倍生姜，倍生姜是不欲其上行下达，欲其横散也，然则生姜非治肾，乃逐在外之阴邪束缚，使肾阳外布尔。于此见凡系阴邪搏阳，当使阴横散，阳乃通畅者，生姜皆能主之。无论在下在上，但在上则任之轻，在下则用之重，遂可辟某药入某经之不广矣。

　　《金匮》附方《千金》内补当归建中汤，若无生姜以干姜代之，是生姜、干姜可混用也。《千金》治心实热，半夏泻心汤，客热以生姜代干姜。治小儿利，《千金》牛黄汤，嫌儿热者用生姜代干姜，是生姜、干姜不可混用也。由诸条核之，则调中可混用，解外不可混用，《伤寒论》小茈胡汤，咳者去生姜加干姜；生姜泻心汤，干姜、生姜并用；真武汤，下利者加干姜。《金匮要略》以姜夏为剂，用生姜者，名小半夏汤、生姜半夏汤；用干姜者，名半夏干姜散，是干姜、生姜之条理明晰者也。当归四逆汤证，若其人内有久寒者，加生姜；理中丸，寒者更加干姜；厚朴七物汤，寒多者加生姜；当归生姜羊肉汤，若寒多者更加生姜；《千金》治妇人虚损，甘草丸，胸中冷者增干姜；治诸风，金芽酒，冷加干姜；《肝脏门》巴天酒，腹中冷加干姜，先患冷者亦加干姜；《肾脏门》五补丸，冷加干姜。是干姜、生姜之不明晰者也。由诸条核之，曰寒者，多用生姜，曰冷者，多用干姜，寒与冷古今无异诂，以愚意度之，则散者曰寒，着物者曰冷。总而绎之，则干姜可代生姜，生姜不可代干姜，其故何也？夫调可常也，守可常也，散不可常也，走不可常也。呕者多用生姜，间亦用干姜；咳则必用干姜，竟不得用生姜，盖咳为肺腑病，肺主敛不主散也。

