<!-- { "loadSidebar": true } -->
　　苦参能止溺有余沥，又能止泪，则是收摄水气之物，何以又曰逐水？盖苦参为物本乎土，而受疏于木者也，惟本乎土，故根色黄，而三、五并生；受疏于木，故茎干独而色青，与脾土之气结于中，而为患于他处不一者，但得肝胆之气，疏而逐之，使摄归脾土所当输泄之道，其理毫无以异，是所谓以收摄为流通者也。人身之属水者，血以流通经脉，津以荣养诸窍，液以滑泽骨节，湿以熏肤充身。假使血被火结而成症瘕，津被火结而为积聚，液被火结而为痈肿，湿被火结而为黄疸，其咎皆在土之不能防水。苦参味苦气寒，正除火之附于水者，且复借肝之疏，成土之防，而为水之治，故美其功曰补中，非补中也，去中土所生之患，则中已受益也。然则苦参究竟为利水乎！为摄水乎！夫苦参非利水亦非摄水，而正与利水摄水同，使水不为患于他处，是功同摄；使水归脾统领，复其输泻之常，是功同利。在仲景书湿热生虫者，苦参汤洗之，亦系摄水之效。“妊娠，小便难，当归母苦参丸主之。”则利水之效矣。

　　当归

　　味甘、辛，温、大温，无毒。主欬逆，上气，温疟，寒热洗洗在皮肤中，妇人漏下，绝子，诸恶疮疡、金疮。煮饮之，温中，止痛，除客血内塞，中风，，汗不出，湿痹，中恶，客气虚冷，补五脏，生肌肉。一名干归，生陇西川谷，二月、八月采根，阴干。（恶茹，畏菖蒲、海藻、牡蒙。）

　　当归春生苗，绿叶有三瓣，七、八月开花似莳萝，浅紫色，根黑黄色，以肉厚而不枯者为胜。（《图经》）

　　凡用卉草，其发芽放叶时，可悟其力之所始。其吐花结实时，可知其力之所竟。以一岁配五脏，则冬肾、春肝、夏心、长夏脾、秋肺，以五脏配躯体，则肺皮毛、心血脉、脾肌肉、肝筋、肾骨。当归发芽于仲春，开花于仲秋，其功始于肝，终于肺。始于肝终于肺，其物应升而反降者，则以体者其性，气味者其用，当归体滑润，故不能升，气厚为阳，味薄为阴中之阳，阴足以挠阳，用不能违体，故遂展转牵率，祇能上至于肺，外达于皮毛矣。其专入血分，则以肝藏血、脾统血、心主血，皆在所部之内，又其体滑润，象血之质，花嫣红，象血之色，故其为用，一言以蔽之，曰：『治阳气踬于血分。』尽之矣。阳气踬于上焦血分，则呼吸迫促，为咳逆上气；阳邪踬于营卫血分，则经脉争道，寒热洗洗在皮肤中；阳气踬于下焦血分，则血海不安，漏下，绝子。中风、中恶、客气虚冷，皆气为血挠之所致也。冲脉上行，主血以时下，当归之气升体降似之，故治逆气里急；带脉之性，不升不降，横束一身，当归之体用相挠，祇能横行者似之，故治腰溶溶如坐水中。

　　刘潜江曰：『当归味甘，次苦，次辛，又复甘。苦为火而属心，归于血之所主矣。苦而有辛，是金火相合以孕水也。火因金而和于水，则气化；金孕水而亲于火，则血生。其始甘者，所谓谷入于胃，以传于肺也；其终仍甘者，所谓中焦并胃中出上焦之后，此所受气泌糟粕津液，化其精微，上注于肺，乃化为血是也。肺合于心而气化，为血脉之所由始；肺合于脾而血化，为经脉之所由通，故血所不足处，即有血之生气以裕之润之；血所乖阻处，即有血之化气以和之行之。既能养血，又能和血、行血，随所引而莫不各归其所当归，斯言也，实得古圣命名之微义，于是物之体性备矣，而其用亦不外乎是！盖血所不足，则气袭而居之，行其气而且裕之润之，则血生矣。血性常流行，而乖阻即气为之也，和之行之，则气不为血碍矣。气通利而血流行，则各归其所当归之谓也。

　　少阳之往来寒热，盖如《素问．疟论》所谓“阴并阳则热，阳并阴则寒”者，庶几是矣。厥阴之厥深热深，其亦犹此乎，而不知非也。夫仲景治少阳，一于和解，故热去寒亦解，寒解热亦除。厥阴之治，则有温有清，以是知热退避寒则厥，寒退避热则热也，然退舍之际，寒热何所匿耶？夫气阳血阴，阳不胜阴，则寒匿于气分，阴不胜阳，则热匿于血分。夫然，故治寒必仍照顾血分之热，此当归四逆汤以当归为君也。治热必仍照顾气分之寒，此白头翁汤以白头翁为君也。凡药能于气分中开阴气者多，能于血分中开阳气者少，故《厥阴篇》列六方用当归者至四，而四方皆以治厥，则当归能开血分所郁之阳气可知矣。矧厥阴热证之极致，曰口伤烂赤，曰下利脓血，曰必发痈脓，无不关乎血分。他如赤小豆当归散之目赤如鸠眼，阳毒、阴毒之喉痛，亦与此类耳，然当归之短不可不知也，乌梅丸中有当归而主久利，则以退在偏裨也；麻黄升麻汤中有当归，则与他物权均力侔也。他凡大便不固者，究与滑润之物不相能，此则所宜深计也。

　　古人有治风先治血之论，岂漫然血药足以当之，盖必择辛甘发散者用之，风乃能解，则芎藭、当归其物也。芎藭治风陷于血，当归治风踬于血，欲血中之风上行而散者，宜芎藭；欲血中之风旁行而散者，宜当归，以风性喜升喜流荡故也。然仲景治风不用二物，即至厥阴亦仅用归不用芎者，则以二物能治羁留之风，不能治鼓荡之风。风虽阳邪，其骤也，止能扬血使沸腾，不能入于血；其缓也，方乘间抵罅入之，其至厥阴，厥阴性本升，血分有热正虑其升为喉痹，为口伤烂赤，焉得复用芎藭。要知当归四逆汤、乌梅丸、麻黄升麻等方用当归，亦止藉其托出血分，即继以他药推送使解，不全委以驱除之任，即如桂枝附子汤、白朮附子汤、甘草附子汤证至骨节烦疼，掣痛不能屈伸，邪亦未始不及血分，特以风本兼湿，湿忌滑润，故遂置之不用，则治血之言，非特不可漫听，即使宜于血分之物，如芎如归，尚不得浪用，概可见矣。侯氏黑散治“大风四肢烦重，心中恶寒，不足者”，“虚劳，诸不足，风气百疾，薯蓣丸主之。”治风先治血之楷模，盖在乎此。菊花、防风、细辛、桂枝，是侯氏黑散中驱逐风邪物也。桂枝、防风、黄卷、茈胡、白蔹，是薯蓣丸中驱逐风邪物也。其侯氏黑散之芎藭，薯蓣丸之地黄、芎藭、芍药，是与当归并驾齐力者也，而菊花、薯蓣分数多至十倍，参、朮、甘草亦不啻倍蓰，明明以之督率众品，驾驭群才，若泥先治血一言，使以血药为长，则岂复成方耶！即如贲豚汤，芎归芍迭用，以治气上冲胸，腹痛，住来寒热，似乎其旨在和血袪风矣，不知袪风自有生葛、生姜，不过因其气上冲，必饮邪凭借厥阴风木之威，故臣以半夏、甘草之涤饮缓中，仍取芎归与芍开解血分以和肝，实乃偏裨之资，不可与他物并论也。虽然气机既已上冲，风木势难自屈，设不以芍之开结，归之解散，芎之升发，使不佐威煽虐，则散者虽散，冲者自冲，不至元气竭尽不止，此迭用之意所在，不可不知者也。

　　《本经》当归治诸恶疮疡、金疮，《别录》主温中止痛，皆得为阳踬血中，乃《金匮要略》治肺痈之葶苈大枣泻肺汤、桔梗汤、白散、苇茎汤，肠痈之薏苡附子败酱散、大黄牡丹皮汤，诸疮疡之排脓散、排脓汤，金疮之王不留行散，腹满痛之附子米汤、厚朴三物汤、大茈胡汤、大建中汤、大黄附子汤、大乌头煎，皆置不用，于此可见仲景之用药批郄导窾，悉中肯綮之妙也。夫气阻血中必有致阻之由，知其由，遂拔其本，塞其源，若从血中通其阻，因出其被阻之气，是循流逐末之计矣。气上而不下，则阻于上；下而不上，则阻于下；壅而不宣，则阻于中；外而不内，则阻于外。上者下之，下者上之，壅者宣之，外者泄之，又何暇待当归，且痛多属寒，寒者阴气，更投滑润之物，徒足以泄阳光致下利，如当归生姜羊肉汤，亦未尝不用，又何尝不以之为君耶！于此观之，当归于阳留血分，未与血相得者，能治之；已与血相得，而成脓者，非其所司也。《本经》云云，殆其始尔于阳踬血分之痛能治之，阴气结而痛者，亦非其所司也。

　　当归能治血中无形之气，不能治有形之气，故痈肿之已成脓者，症癖之已成形者，古人皆不用，独于胎产诸方，用之最多，则以胎元固血分中所锺之阳气也。特既已成形，则月事不行，月事不行，则气滞于血者非一端矣。检胎产诸方，用当归者六方，其与他物并驾齐驱为领袖者，当归母苦参丸；当归散一方，其肩随他物为督率者；芎归胶艾汤、当归芍药散、温经汤三方，其所主证，若气因血滞为胞阻，为痛，热因血郁为便难，气阻于血而生热，无非血分中无形之蓄聚，是以气行血即安。惟当归生姜羊肉汤之治男子寒疝、腹中痛、胁痛、里急、妇人产后腹中痛，全似阴寒结于血分，特痛与急痛有别，胁痛里急又与腹痛里急相殊，以是知为气阻血中，乃气之虚，非气之实也。

　　卷七

　　中品，草十五味。

　　麻黄

　　味苦，温、微温，无毒。主中风，伤寒，头痛，温疟，发表出汗，去邪热气，止欬逆、上气，除寒热，破症坚积聚、五脏邪气，缓急风，胁痛，字乳余疾，止好唾，通腠理疎，伤寒，头痛，解肌，泄邪恶气，消赤黑斑毒。不可多服，令人虚。一名卑相，一名龙沙，一名卑盐。生晋地及河东，立秋采茎，阴干令青。（厚朴为之使，恶辛夷、石韦。）

　　麻黄春生苗，至五月长及一尺，梢上有黄花，结实如百合瓣而小，又似皂荚子，味甜，外皮红，里仁黑，根皮黄赤色，长者近尺余。（《图经》）

　　麻黄之实，中黑外赤，其茎宛似脉络、骨节，中央赤外黄白。实者先天，茎者后天，先天者物之性，其义为由肾及心；后天者，物之用，其义为由心及脾肺。由肾及心，所谓肾主五液，入心为汗也；由心及脾肺，所以分布心阳，外至骨节肌肉皮毛，使其间留滞无不倾囊出也，故栽此物之地，冬不积雪，为其能伸阳气于至阴中，不为盛寒所凝耳。夫与天之寒，声相应，气相求者，于地为水，于人身为精血津液，故天寒则地中之水皆凝为冰而不流，人身亦然。精被寒凝，则阳气沸腾，鼓荡于外，为伤寒、温疟，邪热在表而无汗；津液被寒，则其质凝聚为水，而其中之气奔迸上迫，为欬逆上气；血被寒，则脉络不通为症坚积聚。麻黄气味轻清，能彻上彻下，彻内彻外，故在里则使精血津液流通，在表则使骨节肌肉毛窍不闭，在上则欬逆头痛皆除，在下则症坚积聚悉破也。

