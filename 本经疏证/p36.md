<!-- { "loadSidebar": true } -->
　　昔人泥于《伤寒．脉法篇》脉浮而紧一节，遂谓寒必伤营，风仅中卫，附以“伤寒无汗，中风汗出”二语，以为麻黄、桂枝二汤方柄，至大小青龙二汤，则既不可隶之寒伤营，又不容隶之风伤卫，遂别立风寒两伤营卫一门，以为鼎峙，殊不知风则伤卫，寒则伤营，仲景之言也，风寒两伤营卫，非仲景之言也。夫寒非风何以能及人之身，风非寒何以能中人之卫，是风与寒，寒与风，一而二，二而一者也。柯韵伯曰：『太阳中风，脉浮紧，不汗出而烦躁。阳明中风，脉弦浮大，不得汗。』合而观之，不得以无汗为非中风矣。“太阳病，或未发热，或已发热，必恶寒，体痛，呕逆，脉阴阳俱紧者，名曰伤寒。”而未尝言无汗。“太阳病，头痛，发热，身疼腰痛，骨节疼痛，恶风，无汗而喘者，麻黄汤主之。”此不冠以伤寒，亦不言恶寒，又“伤寒，脉浮，自汗出，微恶寒。”合而观之，不得以有汗为非伤寒矣。今人但据桂枝证之自汗，不究伤寒亦有自汗者，但以麻黄证之无汗，不究中风最多无汗者，谓伤寒脉浮紧，中风脉浮缓，不知伤寒亦有浮缓，中风亦有浮紧者。仲景之论变动不居，后人偏为分疆画界，致使执滞难通，伤寒中风之说拘，则麻黄、桂枝之用混，何如无汗不得用桂枝，有汗不得用麻黄，直捷了当也。善夫刘潜江之论麻黄桂枝二汤也，曰：『麻黄既以主气名，然寒伤营者用之，营则属血也。桂枝既以主血，然风伤卫者用之，卫则属气也。』营在脉中，伤之则邪入深，是岂止营病，且并卫病矣，故麻黄汤驱营中之邪，使之发越自卫而出，卫在脉外，伤之则邪入犹浅，然风邪干阳，阳气不固，必由卫不与营和，斯汗出耳，故桂枝汤散表外之邪，引卫气与营气谐和。虽然麻黄何以能由营通卫，《本经》谓麻黄苦温，夫苦为在地之阴，是发于阴，出于阳矣，犹助以杏仁之疏卫，乃能遂其由阴达阳之用。桂枝何以能由卫和营，《本经》谓桂辛热，夫辛为在天之阳，是发于阳入于阴矣，且助以白芍之通营，乃能遂其由阳和阴之用。盖风寒既伤于外，营卫本皆乖戾，特伤之重者无汗，无汗则以麻黄从阴中达阳，营气乃通；伤之轻者有汗，有汗则以桂枝从阳中召阴，卫气乃和，谓桂枝不入营，麻黄不由卫，可乎！夫寒着人则水气郁，水气郁则由卫及营，其害有不仅至营而止者，非如麻黄之气味轻扬，出入无间，能使在地之水不凝，出地之阳亦不壅者，何以使血脉利营气通耶！是营卫之义，不可不明，麻黄桂枝之用，断不必泥于在营在卫。《脉法篇》所谓脉浮而紧，浮则为风，紧则为寒，风则伤卫，寒则伤营，营卫俱病，骨节烦疼，当发其汗者，不为虚设矣。

　　或谓麻黄治外寒固矣，然必谓外寒与身中水气相应为病，则不有佐使用寒药者乎？曰：『凡用麻黄以寒药为佐使者，大青龙汤、麻黄杏仁甘草石膏汤、越婢汤、《古今录验》续命汤、文蛤汤，皆用石膏，麻黄升麻汤用知母、石膏黄芩，桂枝芍药知母汤用知母，《千金》三黄汤用黄芩。然大青龙汤、《古今录验》续命汤、《千金》三黄汤治风寒，越婢汤治风水，文蛤汤治水气，桂枝芍药知母汤治风湿，仍系外寒水气交关为害，惟麻黄杏仁甘草石膏汤、麻黄升麻汤，外寒未尽，里已化热，绝不与水气相干，但一则曰：『汗下后，不可更行桂枝汤，汗出而喘，无大热。』一则曰：『大下后，手足厥冷，咽喉不利，吐脓血，泄利不止。』则皆已服他药。夫已服他药，何以知其发病时不系外寒与身中水气为病耶！且麻黄杏仁甘草石膏汤，冠以不可更行桂枝汤，麻黄升麻汤，冠以伤寒，则其始为外寒无疑矣，而服药后既已变证，仍不离乎伤寒、中风，此最当着眼者也。』

　　有汗不得用麻黄，斯言信矣，然麻黄杏仁甘草石膏汤、越婢汤二证，皆有汗出，汗出更用麻黄，独不畏其亡阳耶？虽然汗多亡阳，为佐使用温药者言耳。夫寒邪外着，热气腾沸，原因身中阴气痹阻，不与阳交，故麻黄、青龙等汤义，在使阴交于阳，阳气既和，遂和于外着之阴寒为汗，设服之过剂，则阳纔外泄，阴即内争，此汗多亡阳之谓矣。兹二证者，既已有汗，阳犹甚盛，不与阴和，故或逼阴于外为汗，或逐阴于上为喘，或阳郁不宣为风水，或阻气于上为肺胀，故曰：『汗下后，不可更行桂枝汤。若汗出而喘，无大热者，可与麻黄杏仁甘草石膏汤。』曰：『风水，恶风，一身悉肿，脉浮，不渴，续自汗出，无大热，越婢汤主之。』曰：『欬而上气，此为肺胀，其人喘，目如脱状，脉浮大者，越婢加半夏汤主之。』曰：『《千金》用越婢加朮汤治肉极热，则身体津脱，腠理开，汗大泄，厉风气，下焦脚弱。』可见皆阴与阳争，不能胜阳，阳结聚而阴散漫，阳上薄而阴不下输，如是而不用麻黄发其阳，阳终不能布，不用石膏泄阳通阴，阴终不能归，故两方者非特用麻黄，且多用（麻黄杏仁甘草石膏汤），且倍用焉（越婢汤），然终以阴阳不能相交，刻刻虑其阴胜阳负，故越婢汤下云：『恶风者，加附子一枚。』其中仍有生姜三两，可见虽发其阳泄其阳，仍不忘夫亡阳矣。

　　然则大青龙汤用石膏倍麻黄，义莫比于此否？曰：『大青龙汤与越婢汤对待，固可以知表气疏密；与小青龙汤对待，尤可以知里气虚实。』夫麻黄由表实而用，用麻黄弥重者表弥实，用麻黄至六两已矣，乃大青龙之不汗出，与越婢之续自汗出，固可同日而语欤！夫皮毛者，肺之合，肺主卫，卫者一身极外之捍卫也，故表气实者不聚于营卫皮毛，即聚于肺。心者，覆于肺下，表邪既聚于肺，心气无从发舒，故不汗出而烦躁者，大青龙主之，如盛寒之邪聚于皮毛营卫，虽至一身悉肿，在内之心气犹可发舒，故无大热，续自汗出者，越婢汤主之，聚于上则欲其通于营卫，为汗外泄耳。若在营卫皮毛为肿，则不必桂枝之通，毋庸杏仁之降，此大青龙、越婢之殊也。若小青龙寒水之化聚于中，与大青龙之聚于上，又适相对照，盖聚于上能束缚胸中之阳为内热，聚于中则侵损胸中之阳为内寒。内热则烦躁，内寒则喘欬呕哕，烦躁故佐以石膏，内寒故佐以细辛、干姜，然热比于实，寒比于虚，实者治宜急，急者倍麻黄，不急恐石膏增寒于内；虚者治宜缓，缓者半麻黄，不缓恐麻黄、细辛亡阳于外，此又小青龙、大青龙所攸分也。

　　中风见寒脉，伤寒见风脉，此之谓风寒两伤营卫，主持是说者非一人。柯韵伯、尤在泾非之，今之说又与柯氏、尤氏所说者异，不合大青龙两条，比类而疏通之，则是说终为无据矣。大青龙扼要为寒水之化聚于上，寒水之化有风甚于寒者，有寒甚于风者。风性急疾，故脉紧急绞转；寒性凝重，故脉宛转不畅。风甚者，内侵亦甚，则不汗出而烦躁；寒甚者，障蔽亦甚，则身不疼而但重。充其类，风甚者能内为实热，寒甚者能外为肿胀，其源同则其治亦同，而其趋向少有不同，则其变必不能同，故急治之，急治之，故用麻黄至六两也。柯氏之说善矣，然于下条必增入“发热，恶寒，无汗，烦躁”句，其理始可通，尤氏之说亦甚当，然但疏加石膏，不及倍麻黄，于大青龙意义，终未为熨贴。今之说又遗却“无少阴证”句，亦未为全璧也，夫少阴证，非他，烦躁是也，烦躁，非少阴证也。“伤寒一日，太阳受之，脉若静者为不传。颇欲吐，若烦躁，脉数急者为传。”是烦躁为太阳证矣。夫曰烦躁为传，烦躁乃多见于《少阴篇》，是以知烦躁者，实太阳、少阴两经接界证也。是上下两条者，皆针锋相对，无少渗漏，上条冠以“太阳中风，乃脉浮紧，发热，恶寒，不汗出而烦躁”，则与太阳中风应服桂枝汤者异。下条冠以“伤寒，乃脉浮缓，身不疼但重，且乍有轻时”，又与太阳伤寒应用麻黄汤者异，惟其病属麻黄，证见桂枝；病属桂枝，证见麻黄，斯合两方为一方矣。中风证不应烦躁而烦躁，是风性善生热，亟亟乎将入少阴，故不得不以石膏从阴通阳，从阳引阴，截于中道，使从太阳解，然不倍麻黄，则散发无力，恐阴既通阳，阳随阴化，热证未已，寒证复起，是适以害之也。伤寒证应烦躁而不烦躁，是寒性善凝聚，故身重而将入太阴，不得不倍麻黄以发其凝聚，然不加石膏则阴无所守，恐阳邪散阴亦随之以竭，是适以杀之矣。观乎《金匮要略》之论饮，曰：『饮水流行，归于四肢，不汗出，身体疼重，谓之溢饮。』曰：『病溢饮者，当发其汗，大青龙汤主之。』亦可思身重之所以矣。

　　麻黄非特治表也，凡里病可使从表分消者皆用之，如小续命汤、葛根汤之治风，麻黄附子细辛汤、麻黄附子甘草汤之治寒，麻黄加朮汤、麻黄杏仁薏苡甘草汤之治湿，麻黄连轺赤小豆汤、麻黄醇酒汤之治黄，桂枝麻黄各半汤、桂枝二麻黄一汤、桂枝二越婢一汤、牡蛎汤之治寒热，则犹有表证，有表证者用麻黄，《本经》所谓“发汗，去邪热，除寒热”也。若乌头汤之治风，射干麻黄汤、厚朴麻黄汤之治欬，甘草麻黄汤、文蛤汤之治水，则无表证矣，无表证而用麻黄，则《本经》所谓“止欬逆上气，破症坚积聚”者。然所谓从表分消者谓何？曰：『欬而上气，喉中水鸡声。』曰：『欬而脉浮。』是病聚于肺，肺者皮毛之合，从皮毛而泄之，所以分消肺病也。曰；『里水。』曰：『吐后，渴欲得水，脉紧，头痛。』是病仍在上及皮毛，与风寒不殊矣。惟心下悸一证，绝不见可用麻黄踪迹，主以半夏麻黄丸，其义最为难释，盖悸者水饮侵心，心气馁缩，固应半夏之治饮，然用麻黄通心，不用桂枝者，则以桂枝仅能通血脉，不能发舒心阳，然究病轻药峻，不宜急治，故止服如小豆者三丸，日三服以渐去之，于此见用麻黄，仍欲使之和缓有如此者。

