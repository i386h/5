<!-- { "loadSidebar": true } -->
　　朴消生斥卤之地，刮埽煎汁，经宿结成，状如末盐，再以水煎，化澄去脚，入萝卜数枚同煮熟，倾入盆中，经宿则结成白消，如冰如蜡。其在上生细芒如锋者，为芒消。其生牙如圭角，作六棱纵横，玲珑洞彻可爱者，为马牙消。以似白石英亦谓之英消。二消之底则通名朴消也。其再三以萝卜煎炼至去咸味，为甜消。置风日中吹去水气，则轻白如粉，为风化消。同甘草煎过，鼎罐升煅则为元明粉。消石亦产卤地，秋冬间徧地生白霜，埽去煎炼而成，亦再三煎煮，倾盆中，其上亦有芒有牙，其底则通为消石。惟朴消得水便化，消石得火焰发，斯为异耳，故朴消谓之水消，消石谓之火消。（《纲目》）

　　卢子繇曰：『朴消、消石咸生卤地，假水火二大以为形质，但胜劣有异，故水火之用迥别。』楞严云：『火腾水降，交发立坚，湿为巨海，干为洲潬。』以是义故，彼大海中火光常起，彼洲潬中江河常注，交妄发生，递相为种。用是思维，彼水消者，火势劣水，故火体似藏而水用独着。彼火消者，水劣火势，故水体似藏而火用独着。观其主治，思过半矣。

　　刘潜江云：『朴消、消石水火攸分，然同源于水，同归于治热，何欤？夫水消治热之结，结则多属血分，所谓阴不降，阳不化者也。能行阴中之阳结，则阴降阳自化矣。火消乃治热之郁，郁者多属气分，所谓阳不升，阴不畅者也。能达阳中之阴郁，则阳化阴自畅矣。即就其味辨之，则亦有大异者，水消以咸胜，却带微苦，本于咸而就下，即以归火之原也。火消以辛胜，亦有咸，但大逊于水消，苦则稍加，本于辛以上际，正以达火之用也。火消投之火中则焰生，水消则否。入火生焰者，与火同气也；入火不谐者，水固胜火也。但二物均以消得名，则俱能破坚开结。缘天地间生人生物，未有不本于水火者，生之者水火，化之又能外水火乎！第各就其孰为宜降而行，孰为宜升而散，审证察脉，贵有攸当，所谓适事为故可耳。即如水消之能以寒化热，以咸化坚，固不徒纯阴而已。夫孤阴岂能化阳之结耶！推之火消亦犹是矣。

　　凡药之为物，有理焉，有情焉。理者，物之所锺；情者，物之所向，而适与病机会者也。卢氏、刘氏所言，物之理耳，其情则犹有不止如是者。夫火消，《本经》以主五脏积热，胃胀闭；水消，《本经》以逐六腑积聚、结固、留癖。是分明指火消入脏，水消入腑矣。脏藏精而不泻者也；腑传化物而不藏者也。藏而不泻，则所积者皆无形，倘启敛不以时，而有盛满之患，遂仍移于六腑，故其积者惟热，而能使胃胀闭。曰：『涤去蓄结饮食，推陈致新。』则去胃之胀闭也。胃之胀闭去，五脏积热自已矣。传化物而不藏，则所积皆有形，倘输导不以时，亦有盛满之患，遂致移于躯体，故其积者，胥饮食、痰涎、血液，皆能固结成癖。曰：『主百病，除寒热、邪气。』则其移于躯体者也。结固留癖下，躯体百病亦已矣。所以然者，火消性向阳，故解自阴而阳之盛热；水消性向阴，故逐伏在阳中之实结。然皆即于物而化物，故能所入无间，所当必摧，此其一也。凡病之虚者，必自阳入阴；实者，多自里出外。二消原治实之物，妙在一则遇焰辄发，一则逢水即化，故一能发阳之郁于阴中，一能化阴之结于阳内，此又其一也。虽然火非涤物者，水非逐物者，乃《本经》着两消去病之功，在火消曰涤，在水消曰逐，何也？夫固不必拘，涤以水，逐以物矣。盖涤者溥词，如大黄之荡涤肠胃，是在肠胃之病，无不荡涤净尽。特彼曰荡，则有动之义，今祇曰涤，则仅澣濯之而已。以明凡病不受泛治者，不得用也。逐者单词，如干姜之逐风湿痹，山茱萸之逐寒湿痹，地黄之逐血痹，黄芩、苦之逐水，白头翁之逐血，水蛭之逐恶血，皆特指一节，示不他及，则此亦仅能于六腑中，去积聚之结固留癖者，以明凡病散而未结者，不得用也。试更参仲景之用二消，消石矾石散之治，非脏中郁热耶！大承气汤、调胃承气汤、茈胡加芒消汤之治，非腑中结热耶！大陷胸汤丸、木防己去石膏加茯苓芒消汤之治，非腑中留癖耶！是皆其性之所向，征之于理，固不悖；体之于情，尤脗合者也。而所谓适与病机会者，则更有精密焉，如芒消岂能治渴，己椒苈黄丸偏加之以治渴；芒消安能止利，小茈胡汤偏加之以止利是也。盖津液与固癖结，遂不得上潮为渴，去其固癖，正使津液流行；积聚结于中，水液流于旁为下利，去其积聚，正所以止其下利耳。又岂有他奇也哉！

　　赤消，想即朴消之赤者，据《别录》能杀人，仲景甲煎丸用之，且与为君之甲同用至十二分，岂以服之最少，不厌其毒耶！抑欲其入血化坚开结，必不可阙耶！亦无从臆断其是否矣。

　　滑石

　　味甘，寒、大寒，无毒。主身热，泄澼，女子乳难，癃闭，利小便，荡胃中积聚、寒热，益精气，通九窍、六腑津液，去留结，止渴，令人利中。久服轻身、耐饥、长年。一名液石，一名共石，一名脱石，一名番石。生赭阳山谷及泰山之阴，或掖北白山，或卷山，采无时。（石苇为之使，恶曾青。）

　　滑石洁白如雪，腻滑如脂，其初出时柔似泥，久渐坚强成石者，以在地中气热故也。一切布帛凡着油污，即屑滑石其上，炽炭熨斗中烙之，油污遂尽，布帛竟能无迹，此与天虋冬之挼水浣缣素同。第天虋冬仅能令缣素柔白，此则无论何色均堪复故，且一用水一用火，故天虋冬裕肺肾精气，此则通六腑九窍津液也。六腑者，胃为之长，非胃中积污，无有内既为泄为澼，外仍身热者。藉其外之身热，为熨斗中炽炭，使滑石者浥去其污，从下窍而出，则利小便，荡胃中积聚寒热，均在此矣。女人乳为冲脉之所届，冲脉者，隶于阳明。乳难癃闭，阳明冲脉之病，与胃有污，而小便不利者，同一理也。由是推之，滑石之运化上下，开通津液，除垢存新，端借病势之身热，为药力之助，若身不热者，恐未必能奏绩矣。

　　《本经》于药之去病，不肯轻用荡字，惟大黄、巴豆、滑石则有之。荡，荡也，排荡去垢秽也（《释名》释言语），动也（《文选》西京赋薛注），摇也（左僖三年贾注），放也（《汉书》丙吉传注），散也（《后汉书》冯衍传注）。若于辞气间分轻重，则荡练（巴豆）、荡涤（大黄）自应作排荡观。若徒云荡，则动摇放散之谓矣。况荡练者能徧五脏六腑，荡涤者犹及肠胃，徒荡则仅去胃中积聚寒热耳。且开通闭塞（巴豆），推陈致新（大黄），皆实有物堵于其间。今若但曰积聚，则尚似有其物者。乃积聚之下，即紧承曰寒热，是决以有气无形视之矣。去有气无形者，而命之曰荡，谓非动摇放散之义可乎！故复足其词曰益精气，明系滓秽去而清光来，断断不容与巴豆、大黄一往无前者，同日而语。虽然胃中积聚寒热，何由知其不从大便去，而从小便泄也。夫曰积聚，则非一朝一夕之故矣。寒热已久留，若能从大便去，则亦因泄澼而病可愈，既泄澼而仍身热，尚非当必从小便去耶！所以用滑石者，为滑石初如泥而旋坚结，为以土化金，主肃降者，于土中行肃降，此所谓利小便，一也。金性凝重，其得下流，必从火化。滑石初出如泥，正以地中气暖，今即借积聚寒热所化之身热，为滑石之暖气，又焉得不气变柔而下流，迨其下流，气已变柔，则必不从大便去，此所谓主身热泄澼，二也。色白为金，味甘为土，气寒则降，土随金降，非味归形，形归气，气归精而何？此所谓益精气，三也。乳者色白味甘，化于血而性寒，恰有合于滑石，非气归精，精归化而何？此所谓主女子乳难癃闭，四也。然《别录》曰：『通六腑九窍津液。』何也？夫通者，有无相济之词也。观上文《本经》之所主泄澼者，有余于大肠，不足于膀胱。乳难者，有余于胃，不足于乳，皆津液之变而不循其常也。使之输其有余，以济不足，不谓之通而何？曰：『令人利中。』何也？夫壅于大肠，涸于膀胱，艰于乳，滞于胃，非中之不利耶！通膀胱而小便利，乳道利而胃中和，则虽不谓之利中不可。曰：『通九窍六腑津液。』滑石之能也。曰：『令人利中。』滑石之功也。惟其有能，乃得建功。

　　仲景于“阳明病，脉浮，发热，渴欲饮水”，猪苓汤中用滑石，则诚所谓“胃中积聚，寒热，身热，口渴，小便不利”矣。其治他病，不能若是之备也，亦有说以通之欤？夫亦惟细意较量其证，而可得之矣。猪苓汤证在少阴，即不云有身热，然曰心烦不得眠，则虽不热于表，其里之热不可谓不剧，况兼下利而渴，尚非身热、泄澼耶？风引汤治“热瘫，痫纵，无身热”，亦不能谓非热证。滑石代赭汤与百合同用，夫百合固主“邪气、腹胀、心痛”者，亦焉能因病体之如寒无寒，如热无热，而谓既遭攻下，必不得有热哉！矧皮水“脉浮，胕肿，按之没指，不恶风”，其中岂得无热？中有热而四肢复厥，其为热能不更甚耶！其治小便不利，观其或合蒲灰，或合乱发、白鱼，均非温热之品，则必谓无热所不能矣。大抵仲景之书词简意深，故有反复推明病候，不出方者，则令人循证以识方，有但出方不推究病源者，则令人由方以求病，如枳实薤白桂枝汤之与人汤并主“胸痹，心中痞，留气结在胸，胸满，胁下逆抢心”，则必一虚而一实。茯苓杏仁甘草汤与橘枳生姜汤并主“胸痹，胸中气塞，短气”，则必一热而一寒。今均为小便不利，而上文用栝楼瞿麦丸中有附子，则此之蒲灰散、滑石白鱼散，必为栝楼瞿麦丸之对照无疑矣。况防己茯苓汤所治之皮水，但四肢聂聂动，而蒲灰散所主者则厥，核之以厥深热深之义，其为热又何逃焉。“百合病变发热者，百合滑石散主之。”既已明明标发热矣。因其下后仅多代赭一味，则遂不热，有是理欤？要之滑石非治身热也，以身热而神其用耳，故为烦、为渴，皆可以当热。滑石非止泄澼也，水气因小溲利，自不入大肠耳，故咳者、呕者，亦得以水气下趋而遂止，明乎此而推广之，盖其用有不止于是数端者矣。

　　禹余粮

　　味甘，寒、平，无毒。主欬逆，寒热，烦满，下赤白，血闭，症瘕，大热，疗小腹痛结、烦疼。炼饵服之，不饥，轻身，延年。一名白余粮。生东海池泽及山岛中，或池泽中。

　　禹余粮外以石为壳，形如鹅鸭卵，生黄粉如蒲黄，无沙者佳。其极好者乃如牛黄，重重甲错，甚者紫色靡靡如面，嚼之无复。（隐居）

