<!-- { "loadSidebar": true } -->
　　防己之为物，有黑纹贯于黄肉中，其用为治水侵于脾无惑矣。然仲景治风水、皮水，所谓“身重，汗出，恶风，水气在皮肤中，四肢肿，聂聂动”者，均与此合，以身重固系脾病，四肢为脾之合故也。独木防己汤之膈间支饮，己椒苈黄丸之肠间水气，一在上，一在下，似不关乎脾者，亦皆用之，何也？盖此上下尽病，治其中也，夫支饮不关乎下，何以用芒硝；肠间有水气不关乎上，何以用葶苈，故脉沉紧、面色黧黑，即病根于下之征；口舌干燥，乃病及于上之验。支饮之心下痞坚，肠间水气之腹满，虽于脾有略上略下之差，然究竟不得不为脾病，且病在上，吐之则愈；在下，下之则愈。吐下之不愈，病不在中而何在哉！此可见水饮等病，在经脉肌肉者多虚，在胸膈肠胃者多实，在胸膈者犹实中之虚，惟在肠胃乃为实中之实耳，然虚者反挟热，实者反挟寒，此其间则亦有出。盖惟其虚与热，斯飘于外，举于上；惟其实与寒，斯着于内，沉于下，此防己黄芪汤、防己茯苓汤所以用芪用朮，木防己汤所以用参，己椒苈黄丸所以用椒目也。

　　防己地黄汤地黄最重，防风、桂枝次之，防己、甘草最少，偏以防己名汤，且冠于地黄之上何欤？夫固因证之主为之名耳。《灵枢．颠狂篇》曰：『狂言，惊乱，善笑，好歌乐，妄行不休者，得之大恐，取手阳明、太阳、太阴。』《素问．举痛论》曰：『恐则精却，却则上焦闭，闭则气还，还则下焦胀，故气不行。』今曰病如狂状，妄行，独语不休，不与精却而上焦闭者合乎！用地黄是治精之却也，用防己是治上焦之闭，下焦之胀也。曰无寒热，恐其误以为外感也。曰其脉浮，恐其直以为内伤也。夫气之乍动，上下拂逆颠倒，命曰伤，而实未有所去，命曰无所伤，则方之奉我生者，且倒戈反与我为难矣。然与我为难之气，终不能复奉我以生，如火之既烟焰，则不能复反于薪，而既烟焰之薪中非不有未燃者在也，故治之之道，以补为行，以行为补。以补为行，是地黄之润下使得大便而已下焦之胀，即藉以益精髓而安其居，使不却也。以行为补，是防己逐肾气之贯于肌肉血脉者，使润其道而通且降。防风使气之可复反者还于卫，以布一身，则血脉肌肉中得其常，不反攻以凌于心也。如此又何能不以二物名汤，又安得不以防己冠地黄耶！《伤寒论》曰：『发汗过多，其人叉手自冒心，心下悸欲得按者，桂枝甘草汤主之。』彼因汗多心虚，胸中饮气凌心，此则血脉中水气凌心，然胸中之饮乃实有是物，血脉中水则但有其气并无其质，故一则实煎与之，一则以酒浸取汁亦仅取其气也。

　　防己之茎如木，故名木防己，后世以其出汉中，故又名汉防己，非二物也。故仲景但以防己名汤，则曰木防己汤，连他物以为名，则除去木字，以便称谓耳，后人以茎为木，以根为汉，及治风治水之用，均可弗论。

　　红蓝花

　　味辛，温，无毒。主产后血运，口噤，腹内恶血不尽，绞痛，胎死腹中，并酒煮服，亦主蛊毒。

　　红蓝花冬月布种，至春生苗，叶如蓝，夏乃有花，花下作梂汇多刺，花出梂上，乘露采之，釆已复出，至尽而罢。梂中结实，白颗如小豆大，其花釆得，熟捣，以水淘之，绞去黄水者再三，乃捏成饼，阴干入药，搓碎用。

　　红蓝花初捣，出水色黄，黄水去尽，方有红色，以染布帛，其红甚鲜泽，而味辛性温，其有力于行血固宜，《开宝》所胪产后血运口噤，正与仲景六十二种风合，盖口噤非风不能成也，腹内恶血不尽绞痛，又与腹中血气刺痛合，盖但瘀作痛，定而不移，曰绞，曰刺，仍是气为之也。治血者，因其始黄终赤，德协火土，故能彻上彻下；治气者，因其味辛性温，辛则能散，温则能通。因是而思，则其有异于他物之通瘀矣。

　　牡丹

　　味辛、苦，寒、微寒，无毒。主寒热，中风，瘈瘲，痉，惊癎，邪气，除症坚、瘀血留舍肠胃，安五脏，疗痈疮，除时气、头痛、客热、五劳、劳气、头腰痛、风噤、癫疾。一名鹿韭，一名鼠姑。生巴郡山谷及汉中，二月、八月采根，阴干。（畏兔丝子。）

　　牡丹于二月宿梗上生芽发叶，三月开花，五月结子，黑色，如鸡头子大，根黄白色，可长五、六寸，大如笔管。（《图经》）

　　心为牡藏，牡丹色丹属心，气厚味薄为阳中之阴，心者体阴用阳，其所主血脉。今有物焉，入其体，调其用，而宣通其所主，则不谓其入心而何哉？味辛则能通，气寒则能降，是以不为补剂而为通剂。凡血之所至，气必至焉，血不宣则气亦壅，气壅则不能卫外而为固，于是阳与阴相争，气与血相薄，而为寒热。血宣气行，外入者不解自去，此牡丹之首功，在甲煎丸所由取重也。大抵牡丹入心，通血脉中壅滞，与桂枝颇同，特桂枝气温，故所通者血脉中寒滞；牡丹气寒，故所通者血脉中热结。桂枝究系枝条，其性轻扬，故凡沉寒痼冷，未必能通；牡丹则本属根皮，为此物生气所踞，故积热停瘀，虽至成脓有象，皆能削除净尽，此则非特性寒性热之殊矣。牡丹有枝有叶，有花有实，皆所不用，独用其根者，则以凡物有实，则生气系于实，根株遂朽，此虽成实生条布叶之具，仍在于根，是其气全在根，非茎条花叶所能该耳。是其微义，不可不触类旁通者也。

　　尝读《素问．大奇论》而疑之，谓：『心脉满大，痫瘛筋挛；肝脉小急，痫瘛瘲挛。』肝心同为血脏，满大小急之殊，不啻霄壤，何以发病正相同也。解之者曰：『心属火，火有余则脉满大而血干涸；肝属木，木感寒则脉小急而气窘迫。』不知痫因于惊，惊则气血乱，气乱则入于经脉，心气为之满大；血乱则出于血室，肝气为之小急，是心之盛与肝之衰，理实相连，不可分也，虽然此非牡丹所能治也。由惊而痫，由痫而瘛瘲，或由中风而瘛瘲，此则牡丹之所能治矣。《本经》言牡丹主“中风，瘛瘲，惊痫，邪气”，明瘛瘲有由于中风者，有不由于中风者。曰中风瘛瘲，则与瘛瘲之不由中风者有别矣。惊痫有有邪气者，有无邪气者，曰惊痫邪气，则与惊痫之无邪气者有别矣。再证之以《别录》所主“时气，头痛，客热，五劳，劳气，头腰痛，风噤，癫疾”，则凡风热之中，血分者为牡丹所专治无可疑矣。独是牡丹入心，通行血分，能行血中久痼瘀结，虽至化脓，亦所擅长，假如血结不流，不有血脉虚而纵弛者乎！不有脉随血聚而拘急者乎！不有因血结而热生，因热熏而惊痫者乎！由此以观，则牡丹之用，未为不广也。

　　巢元方曰：『寒温失节，致脏腑虚弱，食饮不消，聚结在内，渐染生长，块段盘牢，不动移者为症，言其形状可征验也。』又曰：『冷热不调，饮食不节，积在腹中或肠胃之间，与脏相结，搏其牢强，推之不移，曰症。』又曰：『产后脏虚，余血不尽，为风冷所乘，血则凝结成症。』由是推之，症坚不必皆由瘀。特动者为在气，不动者为在血，故症不能不谓为血分之病，则病症坚者不必不有瘀，特瘀有不为症坚者，故曰：『症坚，瘀血也。』症坚瘀血有舍于脏腑之隙者，有留于经络之交者，不能尽在肠胃，惟在肠胃者为牡丹所主，故曰；『治症坚瘀血留舍肠胃也。』何以知其在肠胃耶！盖在胃必妨食饮，在小肠必妨溲溺，在大肠必妨大解。气血既结，则不能流动之气血聚而归之，故腹中既有形兼呕血者、溺血者、下血者，皆为牡丹所宜，以此类推，百无一失矣。

　　仲景治症坚瘀血用牡丹者，推桂枝茯苓丸、温经汤两方，两方所主之证，不得云在肠胃也，其亦有说欤？夫桂枝茯苓丸证，胎动在上，漏下不止，是为症在小肠，故血从前阴下也。温经汤证，少腹里急，腹满，烦热，唇干，下痢，是瘀在大肠，故谷道窘急而痢也。且病有暂有常，自其同者观之，则热迫冲任而下血，滞积肠胃而肠澼，计亦不甚相远也；自其异者观之，则妊娠下血，必不久而胎堕，决不能按期自行自止至三月矣。肠澼暮即发热，不剧必差，未有常常如是能至数十日者，此何以故？则以下血肠澼为暴病故也。若症坚瘀血积久方病，既病亦不骤愈，故虽同在肠胃而有久暂之殊，遂使治有天渊之别，《本经》于症坚瘀血在肠胃，必下“留舍”二字者此也。或谓瘀在大肠未必下痢，或者阻碍水道，故小水入大肠而下痢欤？非也。夫滞在大肠亦能下痢，瘀何独不然，若小便则必不以瘀而碍。《伤寒论》云：『小便不利者，为无血也。小便自利者，血证谛也。』以小便由气化，气分无病，小便必调为可据矣。温经汤证，暮即发热，手掌烦热，唇口干燥。大黄牡丹汤证，时时发热，自汗出，复恶寒，可知瘀血痈脓在大肠者，必兼表证，盖大肠与肺为表里，大肠病必延及肺，肺主皮毛则寒热矣。温经汤证，少腹里急，腹满下痢，而不云小便不利；大黄牡丹汤证，少腹痞，按之即痛，如淋，小便自调，又可知大肠虽逼处膀胱，但气不病，终不为膀胱害也。牡丹《本经》主疗痈疮，《金匮要略》中排脓散、排脓汤、王不留行散皆不用，肠痈二方，则一用一不用，《千金方》治诸疔肿痈疽疮漏皆不用，肠痈三方毕用之，可知牡丹为物，非特主症坚瘀血留舍肠胃，即痈脓亦必涉及肠胃方可用矣，然牡丹何以独能去肠胃中壅结瘀积也？盖心属火而主降，牡丹气寒味辛微苦，辛则能开，苦则能降，故心交于肾而膀胱之化行，若有所隔碍者，牡丹在所必须，此肾气丸用之也。非特此也，胃者受盛之府，肠者传化之府，既受而盛，则非火莫化，既化而用，则非火莫行。牡丹非能助火之行也，凡火结不行者，牡丹能开降之，此所以专主留舍肠胃中症坚瘀血也。

　　肾气丸之治，在《金匮要略》中有四，而皆涉及小便，与牡丹无涉者也，牡丹果何为者哉？《金匮真言论》云：『北方黑色，入通于肾，开窍于二阴。』《水热穴篇》云：『肾者，胃之关，关门不利，故聚水而从其类也。』夫肾兼畜水火，火不宣则水不行，水不行则火益馁，于是不行之水郁而生热，益馁之火暗而不燃。水中有热，则小便反多；火中有寒，则小便不利。水中有热，火中有寒，非牡丹色丹气寒味辛苦者，孰能治之，此附桂之壮阳，地黄之滋水，虽能为之开阖，不能为转其枢，则牡丹之功不小矣。是方也，养阴之力虽厚，振阳之力亦雄，养阴之力厚，恐其水中之热延留，故必以牡丹泄阴中之阳者佐之。振阳之力雄，恐其燥急而难驯，故以山茱萸于阴中摄阳者辅之也。

　　白前

　　味甘，微温，无毒。主胸胁逆气，欬嗽，上气。

