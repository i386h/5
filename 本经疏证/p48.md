<!-- { "loadSidebar": true } -->
　　味苦，微寒、大寒，无毒。主风寒湿痹，洗洗寒气，除热、目中青白膜，疗男子少精，妇人带下，小儿癎，身热，可作洗目汤。久服头不白，轻身，皮肤光泽，肥大有子。一名岑皮，一名石檀。生庐江川谷及冤句，二月、八月采皮，阴干。（大戟为之使，恶吴茱萸。）

　　秦皮其木小而高似檀，枝干皆青绿色，叶如匙头许而不光，并无花实，根如槐，其皮有白点而不麤错，取以渍水，水便碧色。（《唐本》《图经》）

　　凡草木禀地力偏厚，锐欲接于天，则乔耸而瘦；禀天气偏厚，频资溉于地，则圆短而大；禀天地之气俱厚，则高大；禀天地之气俱薄，则丛生。凡物气禀乎天，味禀乎地，色与香则虽出于物，亦不能不囿于气味，故香丽于气，色丽于味。其入于人身，则得于天者行阳，得于地者行阴，所谓从其类也。虽然气之寒者凉者，从阳入阴；味之辛者甘者，从阴入阳。色之青者赤者，不能不上行；臭之腥者臊者，不能不下降。秦皮者，高耸而小，味苦气寒，色青以碧，为禀阴气厚而行于阳。夫色之青碧，畅茂盛长之应也；气味之苦寒，严厉肃杀之应也。《本经》之于“风寒湿痹，洗洗寒气，除热”，是于严厉肃杀中行畅茂盛长之化也。仲景之于厥阴病治渴欲饮水之热利，是于畅茂盛长中振严厉肃杀之威也，而其用在皮。凡木之皮主抽吮津液以上行，故肝胆之火上行而水不继者服之有功。其皮又青而有白点，皮者肺之合，目之白睛为肺所主，故白晴有青白膜者，服之亦有功。少精者，地气不吸于天也。带下者，阴精不返于阳也。引其阴以交于阳，致其阳以行于阴，即《阴阳应象大论》所谓精食气，精化为气者是也。

　　山茱萸

　　味酸，平、微温，无毒。主心下邪气，寒热，温中，逐寒湿痹，去三虫、肠胃风邪、寒热、疝瘕、头风、风气去来、鼻塞、目黄、耳聋、面疱，温中，下气，出汗，强阴，益精，安五脏，通九窍，止小便利。久服轻身、明目、强力、长年。一名蜀枣，一名鸡足，一名鬾实。生汉中山谷及琅琊、冤句、东海、承县，九、十月采实，阴干。（蓼实为之使，恶桔梗、防风、防己。）

　　山茱萸木高丈余，叶似榆，二月开白花如杏，四月结实，未干时如酸枣赤，既干皮甚薄，中有核。（《图经》）

　　李濒湖谓山茱萸、吴茱萸甚不相类，未审何缘同名？予则谓惟其同类，是以同名耳。盖至九、十月之交，万象箫索，惟三种茱萸（吴、山、食）累然朱实，灿烂可观，且三物者荣茂最早，收成反迟，均为善物。朱者，丹也。臾者，善也（《广韵》云）。以是得名，讵不允协耶！且山茱萸于气交湿令，与吴茱萸俱有行所无事之概，惟吴茱萸则既开花，而于是时不结实；山茱萸则既结实，而于是时不长茂，并作游行跌荡之态，故其主病关中上，且在心下者，尤为异曲同工。第结实于秋者，其性严烈，故辛窜而峻；结实于春者，其性醇和，故酸润而温。惟其酸润而温，故气深稳而力优柔，不然则心下既有邪气寒热，在外复有寒湿成痹，譬如天下之事已至内外云扰，又何可以温中解之，以温中而能悉解内外云扰，必其秉疏通之智，其镇定之识，施练达之才，行敦厚之政者也。故山茱萸之主心下邪气、寒热、逐寒湿痹也，以游行无碍于中土之资，入其中而据之，乃施其春和发越之令，俾出于外，则随汗而能泄，俾入于肠胃，则随下而能通，在于中者既行，闭于外者又安得而不动，是知所谓邪气寒热与寒湿痹者，必系肝以虚而失其疏通之职，土遂硗瘠不能运邪，肌肉应之，亦为寒湿所著而痹阻，此《本经》之旨，皆论其因于中者耳，若夫《别录》则又参出阴虚而火浮于上，阳弱而水脱于下两节。夫阴以静为职，阳以密为功，故《生气通天论》曰：『阴者，藏精而起亟也；阳者，卫外而为固也。』阴不起亟，则徒火在上，而头风、风气去来、鼻塞、目黄、耳聋、面疱；阳不卫外，则小便多、汗出。惟得温和润泽之物镇于中，更以酸味招而收之，斯浮于上者回，脱于下者固，既回既固，气自含蓄于中，阴又安得不强，精又安得不固，阴强精固，五脏又焉得不安，九窍又焉得不开阖合节耶！总之，山茱萸之长，在结实于春而备受夏秋冬之气，不吐不茹，能常保其酸温之气味，常布其煦育之清标，在阴则能使阴谐而阳不僭，在阳则能使阳秘而阴不耗，山茱萸之功力毕于此矣。或言山茱萸濒湖谓五月采实，不得竟泥元古之《别录》。夫自《别录》《千金翼》《外台秘要》至《图经》，均云九月、十月采，惟《图经》载一云五月采，与此小异，明明别着一说，不可为凭。王摩诘山茱萸诗云：『朱实山下开，清香寒更发，幸与丛桂花，窗前向秋月。』则于五月釆之说更何如耶！

　　紫葳

　　味咸，微寒（大观本作酸，微寒。太平御览引作咸。今尝此物味实咸，故从御览改正。），无毒。主妇人产乳余疾，崩中，症瘕，血闭，寒热，羸瘦，养胎。茎叶，味苦，无毒，主萎蹷，益气。一名陵苕，一名茇华，生西海川谷及山阳。

　　紫葳，凌霄花也，野生蔓纔数尺，得大木依附而上，即高数丈，年久者藤大如杯，春初生枝，一枝数叶，光长有齿，深青色，自夏至秋开花，一枝十余朵，大如牵牛，花头开五瓣，赭黄色，有细点，秋深更赤。八月结荚如豆荚，长三寸者，其子轻薄如榆仁、马兜铃仁。其根长亦如兜铃根状，秋后釆之。（《纲目》）

　　紫崴附木而生，直上颠顶，其象为入肝，其花先黄后赤，灿烂弥久，其象如血，故所主多肝家血分之疾，然其治崩中也，止治产乳余疾之崩中；其治寒热赢瘦也，又止治症瘕血闭之寒热羸瘦，且治症瘕血闭矣。则其性似行血之物也，乃偏能治崩中，又善养胎，何也？夫紫葳性寒，寒则能凉血；味咸，咸则能凝血。盖尝见宰豕羊鸡鹜者，必先取器贮水与盐，以承其血，搅和而煮之，则血凝为块，既能凉血复能凝血，又何患其不能养胎。产乳之余，血气溃乱剽疾，故为崩中，若他崩中，则不必血不凝矣，寒以凉之，盐以凝之，其能止不凝之崩中亦易易耳。惟症瘕为病，有血闭者，有血不闭者，然皆属里，与表无与，则不必有寒热，症瘕、血闭而有寒热且羸瘦，则必血与邪热相搅，血欲凝而不得，邪欲出而不能，因以内结症瘕，外相凌薄，气日耗而肌肉日渐消瘦，若用紫葳，实一举两得焉。仲景甲煎丸，行气消瘀，和中解外，各有其物所以必用紫葳，正由此也。

　　猪苓

　　味甘、苦，平，无毒。主痎疟，解毒、蛊疰、不祥，利水道。久服轻身、耐老。一名豭猪屎。生衡山山谷及济阴、冤句，二月、八月采，阴干。

　　猪苓生枫树下，其皮至黑，作块似猪矢，肉白而实者佳。（隐居）

　　松下有茯苓，竹下有雷丸，枫下有猪苓，则凡树下皆有苓，未为妄也。第凡树皆有寄生，皆有螵蛸，而入药必取在桑者（张隐庵），则猪苓之必取在枫者又何疑焉！然《本经》主治多有不必穿凿解者，如延年益寿、轻身神仙等无论矣，有谓能行水上者、与鬼神通者，则神圣之言，该括众理，非浅学所可强明，如此味所谓“主痎疟，解毒、蛊、疰、不祥”均有偏于鬼神之感应而言，测其意旨，岂不以猪苓出自枫下，而枫者泥之可以致雨（《尔雅疏》），岁久能生瘿瘤，遇暴雨骤雨能暗长三、五尺，谓之枫人。越巫取之作术，有通神之验，取之不以法，能自化去（《南方草木状》），老者能为人形（《述异记》），化为羽人（《化书》），而其木无风自动，天雨则止（《物类相感志》），其瘿又有风神居之（《埤雅》《述旧记》），既具此种种灵异，又系得其余气，生于幽隐之地下者，能不益着奇功，驱鬼魅之老疟，解邪惑之毒蛊与疰，而召休征哉！独利水道一语，乃实理所在，有非迷离倘怳之说所能解者，盖凡草木所生之物，入土即放芽发叶，其有不放芽发叶者，则感地下阴湿，溃烂无余。惟茯苓、猪苓得木气而生于地下，既不茁萌挺茎，又不溃腐消败，是其却湿可知，乃复久而不变，则非特能却湿，且能化湿气为生气矣。虽然茯苓可利水道，猪苓亦利水道，则凡木之苓皆能利水道，是猪苓不必定以生枫下者，且茯苓、猪苓尽可混用，乃仲景书中茯苓、猪苓各自为功，又每相连为用，似若断难相混者，何哉？盖亦可察物理而知之矣。夫松之概，挺拔劲正；枫之概，柔弱易摇。松之理麤疏，枫之理坚细；松之叶至冬益苍翠而不雕，枫之叶至冬遂鲜赤而即落。是其一柔一刚，显然殊致。茯苓属阳，治停蓄之水不从阳化者；猪苓属阴，治鼓荡之水不从阴化者，是故仲景以猪苓名方者，其所治之证，曰：『阳明病，脉浮，发热，渴欲饮水，小便不利者，猪苓汤主之。』曰：『少阴病，下利，欬而呕、渴，心烦不得眠者，猪苓汤主之。』曰：『诸病在脏欲攻之，当随其所得而攻之，如渴者，与猪苓汤。』曰：『呕吐而病在膈上，后思水者，猪苓散主之。』统而核之，莫不有渴，若五苓散则其治有渴者，有不渴者，至茯苓入他方所治之病，则不渴者居多。盖渴者，水气被阳逼迫欲得阴和而不能也，与之猪苓，使起阴气以和阳化水，譬之枫叶已丹，遂能即落也，或曰猪苓之化水，与茯苓异，是则然矣。凡淡渗之物皆上行而复下降，泽亦其一也，所以与猪苓、茯苓异者，其旨安在？是其义已见泽条中，所谓泽能使水中生气上朝，二苓则能化之者是也，惟五苓散、猪苓汤用泽，使未熟之水就上矣，乃既用茯苓使从阳化，又用猪苓使从阴化，此则不能不剖其疑。夫水既曰生，则不使从阳化，何以令其熟，若使徒从阳化，又置渴于何所，此亦浅显易明，不劳深释者也。

　　卷九

　　中品，兽二味，虫鱼五味，果一味，谷八味，菜三味。

　　马通

　　微温。主妇人崩中，止渴及吐下血、鼻衄、金创血。

