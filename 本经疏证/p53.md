<!-- { "loadSidebar": true } -->
　　曰：『仲景用豆豉多于汗吐下后。何也？』曰：『豆豉之功，在除烦躁、满闷，烦躁、满闷非汗吐下后不多见也。』虽然汗吐下后兼烦躁、兼满闷者不少矣，于何定其为栀豉汤证？夫汗后有亡阳证，则烦躁而不满闷；有内热证，有内实证，则烦而不躁；下后有结胸证，有痞证，则满闷而不烦躁；吐后有烦满而无躁。盖烦躁则非实，满闷则非虚，惟其虚实之间，斯为发越泄降所宜用于此，犹不可定豆豉为开发上焦郁抑，倡导阴浊逗遛耶！然则葛稚川取葱豉汤治伤寒初起，非欤？夫稚川固言之矣，曰：『凡初觉头痛身热，脉洪，一二日，便以葱豉汤治之。』则其为热邪非寒邪，在阳明不在太阳，明甚，何则？寒邪应恶风恶寒，此但言身热；寒邪当脉数脉紧，此则言脉洪。证之以仲景所谓：『伤寒三日，阳明脉大者。』讵非若合符节，且栀子与葱白，一系泄热，一系通阳。泄热者纵，通阳者衡，纵则能通上下之道，此所以宜于汗吐下后，表邪已减之时；衡则能达外内之情，此所以宜于病初起，卒难辨识之际。是在先在后，关栀子、葱白，不关豆豉，又可明矣。曰：『栀子煎汤证，亦未见必有满闷也。』此则论中所载多矣。曰胸中窒，曰心中结痛，非满闷之谓耶！特“按之心下濡”句切宜着眼，究恐烦满为实热证也。

　　若论烦躁则在阴者多，在阳者少。如少阴有“吐利，躁烦，四逆”者，有“自利，躁烦，不得卧”者，有“吐利，手足逆冷，烦躁欲死”者。厥阴有“热少厥微，指头寒，默默不欲食，烦躁”者，有“脉微，手足厥冷，烦躁”者。皆以有脉微、四逆而无满闷，知其非阳经证，不得治以豆豉矣，然阳经之烦躁，阴经之烦躁，其因究有别也，应如何而审之？夫烦未有非阳盛者，躁无有非阴逆者，特阳经之烦躁是阴阳相搏，阴经之烦躁是阴阳相逐。相搏者，其力足相敌而两不相下；相逐，则阳既败北，阴复追之也。是故阳经之烦躁，虽轻扬之豆豉，散其阴逆有余；阴经之烦躁，即沉重之姜附，辅其阳弱不足也。虽然豆豉味苦气寒本属阴，以之治阴逆则寒因热用，热因寒用，非欤！夫气寒气凉，治以寒凉，行水渍之，此《五常政大论》文也，注家谓热汤浸渍，则寒凉之物能治寒凉，试检《伤寒论》诸用豆豉汤，皆不以生水煮，甚者枳实栀子豉汤先空煮清浆水，更入枳实、栀子，再下豉，仅须五六沸，即已成汤。如《金匮要略》栀子大黄汤，以治阳而非治阴，遂入药不分先后，是其秉经训何如严耶！又如瓜蒂散证，在太阳曰胸有寒，在少阴曰手足寒脉弦迟，在厥阴曰手足厥冷脉紧，更明明为寒，非如诸栀子豉汤证之并未言寒也，而瓜蒂苦寒，豆豉又苦寒，亦以热汤下豉煮汁，和瓜蒂、赤小豆末服，正与以寒治寒之旨相符，其证为邪与痰饮，因阴阳相搏而结于胸中，断可识矣。

　　于此见阴翳之所在，即阳气之所阻，驱散其阴翳，阳气自伸，此豆豉之功。阳气既伸，其实者随即引而越之，使不经无病之所；虚者随即抑而下之，使不伤未败之气，此瓜蒂与栀子之力，夫故曰胸中实，曰虚烦，而用豆豉可并行不背也。说者谓仲景之六经是区分地面，所该者广，虽以脉为经纪，凡风寒湿热内伤外感，自表及里，寒热虚实无乎不包。《素问．皮部论》曰：『皮有分部，脉有经纪。其生病各异，别其部分，左右上下，阴阳所在，诸经始终。』此其立说之源也（柯韵伯《六经正义》）。观于广济疗骨蒸肺气，每至日晚即恶寒，壮热，颜色微赤，不能下食，日渐赢瘦，方用豆豉、葱白、生地黄、甘草、童子小便。张文仲疗虚损，惨顇不食，四体劳强，时翕翕热，无气力作骨蒸，方用豆豉、栀子、杏仁、童子小便，服后四体益热，即服豆豉、葱白、生姜、生地黄、童子小便，仍不离阳明葱豉法。（《外台》十六卷）删繁疗胆腑实热，精神不守，泻热栀子煎，方用豆豉、栀子、甘竹筎、大青、橘皮、赤蜜。《千金》疗心实热，或欲吐不出，闷，喘急，头痛，泻心汤，方用豆豉、栀子、小麦、石膏、地骨皮、茯苓、淡竹叶，仍不离太阳阳明栀豉法。信然以是类推，则删繁之以理中茯苓汤治脉实热极，血气伤心，使心好生赫怒，口为变赤，言语不快，消热，止血气，调脉。以甲汤治劳热、四肢肿急、少腹满痛、颜色黑黄、关格不通者，并用豆豉。甚者《千金》以豆豉、地黄二味捣散酒服，治虚劳冷、骨节痛、无力。崔氏枸杞酒取豆豉，以枸杞汤淋秋麻子粉，煮汁，取半浸曲，取半浸米和地黄蒸饭酿成酒，治五内邪气，消渴，风湿，下胸胁间气，头痛，坚筋骨，强阴，利大小肠，填骨髓，长肌肉，破除结气，五劳七伤，去胃中宿食，利耳目，鼻衄，吐血，内湿，风疰，补中逐水，破积瘀、脓、恶血、石淋，长发，伤寒痹气，烦躁，满闷，虚劳喘吸，逐热破血，及脚气肿痹，亦悟《别录》虚劳喘吸，两脚疼冷之旨矣。盖上者阳之所治，下者阴之所治。阴翳于上，则阳与阴搏为烦躁；阴翳于下，则阴胜阳伏为疼冷。豉之为用，在上则取蒸盦已后之轻扬，在下则取其本体之色黑性沉，能于极下拔出阴翳，变沉伏为轻扬，其实一理也。

　　葱实

　　味辛，温，无毒。主明目，补中不足。其茎葱白，平。可作汤，主伤寒，寒热，中风，面目浮肿，能出汗，伤寒，骨肉碎痛，喉痹不通，安胎，归目，除肝中邪气，安中，利五脏，益目睛，杀百药毒。葱根，主伤寒头痛。葱汁，辛，温。主溺血，解藜芦毒。

　　葱之为物，其下层层紧裹而色白，其上空中锐末，而色青，其实又含孕两者而白黑，若求象形，于人身舍目又谁似哉！则能补目中不足无惑矣。茎，葱之去叶者也。汁，捣全葱而绞出者也。茎性平，汁性温，则陶隐居白冷青热之说不虚矣。然其一主发表，一主止血者，何居？夫其层层紧裹之中，莫不茎叶悉具，特既出为叶则温，未出内含则平，此其间自有精义，可容思索。盖内苞者为阳涵于阴，既已透达则纯平阳矣。伤寒、寒热、骨肉痛是阳气外出，与所中之风寒争而不胜也；中风、面目肿、喉痹不通是阳气为风寒所束缚，欲透达而不能也。葱茎中饱，具从阴达阳之叶，直至根柢，其数难稽，跃跃欲透而仍未透，乃复中含稠涎，外包紧束，是其发表也，能使阳仍不离于阴，则与他物之发散异矣。血亦气之汁，从气而化，随气而行，内阴外阳，上顶下踵，周流灌溉，无有已时，此其常性也。乃或上而不下，则为吐为衄；下而不上，则为溺为利。设使邪火内停，正当中焦受气变赤之处，则迫气化血，迫津化血，就近则涌阳明为衄，就便则溜太阳为溺。葱汁正上下流通，出阴贯阳之液，其辛温之性味，又足以驱散内停之邪火，使化者循常，行者复故，是以不特《别录》着其止溺血，后世且复阐其止衄血矣。肝者，阴中之阳。胎者，静中之动。不使阳羁于阴，而肝家留邪，其用在葱之气；不使动阂其静，而胎气不宁，其用在葱之液。能如是，则谓其安中利五脏也，夫何恧焉。

　　葱至难死，任凭藏，但置阴处，未曾浥烂，临风日不至枯极，寸根着土即便森然。夫生气皆阳气也，死气皆阴气也，于死阴中得一线生阳，即可栽培扶植，使之回于黍谷，则仲景通脉四逆汤、白通汤用葱之义矣。盖病至“下利圊谷，里寒外热，手足厥逆，脉微欲绝，身反不恶寒，面赤色”一段，阴寒景象，仅仅“外热、面赤、身不恶寒”数事，可以知阳之未尽，然亦已离根而浮于外矣。“下利，厥逆，无脉，干呕而烦”，阳之尚不澌灭，亦祇一线之烦，而阴寒下盛逼阳上越，已经昭著，乃均赖难死之葱茎，培种微阳，即以剔去阳中依附，揣情合理于仲景微意，不既确切而熨帖耶！特通脉四逆汤证，腹痛者去葱加芍药，此则犹有说焉。夫阴经下利，无用芍药者，何则？“太阴病，脉弱，其人续自便利，设当行大黄、芍药者，宜减之，以胃气弱易动故。”故真武汤证，若下利者去芍药加干姜，其它则仅有桃花汤证，腹痛而又下利，于此可见纯阴下利之候，本无腹痛也。盖阴之逼阳，有散有结，论其证则涣散者盛，结聚者微，故其治法，散者直随阳之所在而使生根，不然则阴阳遂离散矣。结则尚可破散其阴，冀阳得转，而布于其间，较之随地培阳者为犹易也，此芍药与葱之异致，芍药与葱之性即可于此识之。

　　《本经》《别录》所载葱之目，有实有茎，有根有汁，是其用各有偏胜而不得相溷，仲景用葱凡五处，在白通汤、白通加猪胆汁汤、旋覆花汤皆但曰葱，至言其数则曰几茎，亦可知即《本经》之葱茎矣。而《本经》其茎已下，《别录》即紧注之曰葱白，则五方所用均葱白也，更夷考《本经》《别录》四目，则葱白者，下不连根，上须去管，何则？以别着根而其名为白，则必不兼用其青也，乃今之用旋覆花汤者，动曰葱管，积习相沿，盖不知何人作俑矣。旋覆花汤之证，在《五脏风寒积聚篇》曰：『肝着，其人常欲蹈其胸上，先未苦时，但欲饮热。』在《妇人杂病篇》曰：『寸口脉革，妇人半产漏下。』夫革者，外兼有余，内纯不足也。常欲蹈，可见肝之着而气不得条达。不曰渴而曰欲饮，且所欲饮者不喜寒而喜热，更中插“先未苦时”句，则令欲蹈时，已不欲热饮，则肝之着非他，乃外寒内热，阴蓄阳，阳不得达耳。再证之以脉弦而大之革，亦为外阴逼迫，内阳虚惫，此犹不以旋覆花去其在内坚韧之阴，葱白通其在内敝疲之阳，以绯帛之新者，和其血络而谁恃哉！故葱之为用，仍是《别录》“除肝中邪气”一语，无他甚奥微义，则不用白而用青者，其意究何居耶！

　　薤

　　味辛、苦，温，滑，无毒。主金疮，疮败，轻身，不饥，耐老，归于骨，除寒热，去水气，温中，散结气，作羹食，利病人，诸疮中风，寒水气肿捣涂之。生鲁山平泽。

　　薤八月栽根，正月分莳，最宜肥壤，数枝一本，则茂而根大。叶状似韭，韭叶中实而扁，有剑脊。薤叶中空似细葱而有棱，至滑泽，露不能贮，二月开细花紫白色，根如小蒜，一本数颗，相依而生。五月叶青则掘之，否则肉不满也。（参《衍义》《纲目》）

