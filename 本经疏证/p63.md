<!-- { "loadSidebar": true } -->
　　疟病之本，由夏伤于暑热，气盛藏于皮肤之内，肠胃之外，营气所舍之处，遂令人汗空疏，腠理开，因得秋气，汗出遇风，及或以浴水，气舍于皮肤之间与卫气并居，卫气行至畜邪之所，则两邪相薄，先则阳邪从阴为寒，继则阴邪并阳为热，先寒后热，此为寒疟。其有先中之邪舍之深者，内薄于五脏，横连于募原，则其道远，其出迟，不能日与卫气相从，故有间日作者，有间两日作者。甚有病因与是反者，则先热后寒，为温疟。有阳邪独发，不返于阴，则但热不寒为瘅疟。大率邪之深者，痰涎必多，痰涎愈多则寒益盛，故《金匮》用蜀漆散治多寒之牡疟，更加蜀漆则治温疟，附《外台》牡蛎汤方亦治牡疟，即三法以观蜀漆之用，及用蜀漆之法，均可窥矣。盖痰涎深伏幽隐，非蜀漆和浆水涌吐之法无以发越，更须龙骨、云母，使不当去之火有所归，斯阳从龙起，阴随涌泄，庶胸次得以廓然，其痰涎益深，则寒气亦益深，甚且寒反居后，则蜀漆更加半分。至牡蛎汤中牡蛎，即蜀漆散中龙骨之义。蜀漆得云母专去阳邪依阴，故以龙骨为佐。牡蛎汤中麻黄，即蜀漆散中云母之义。蜀漆得麻黄，专开阴邪之固闭，故以牡蛎为辅，升降得宜，收放由我，此用蜀漆之权宜，亦用诸毒药之通义也。

　　“伤寒，脉浮，医以火迫劫之，亡阳，必惊狂，起卧不安者，桂枝去芍药加蜀漆牡蛎龙骨救逆汤主之。”其加蜀漆也，成聊摄谓：『是山泽通气，取以泄阳热之气。』方中行谓：『是散火邪之错逆。』张隐庵谓：『是从阴达阳以清火热。』魏念庭谓：『去芍药加此为奏迅疾之效。』黄元御谓：『是吐瘀腐而疗狂。』尤在泾谓：『是去胸中邪结气。』徐五成谓：『是辛散火邪。』喻嘉言、程郊倩并不解及于此。愚按泄热正须芍药，辛散岂无生姜，通阳岂无桂枝，惟吐腐去结庶为近理。然同一火逆也，前此曰：『火逆下之，因烧针烦躁者，桂枝甘草龙骨牡蛎汤主之。』夫吐之与下，必吐伤甚而下差缓，与其吐之而仍治以桂枝甘草龙骨牡蛎，何如下后亦不过用此之愈乎！曰：『脉浮，热甚，反灸之，此为实，实以虚治，因火而动，必咽燥唾血可见。脉浮被火，应至吐血，今更吐之，是速其血耳。矧《千金》《外台》两书非痰非疟不用是物，则是方之有舛讹无疑，故愚不敢强为附会云。』

　　甘遂

　　味苦、甘，寒、大寒，有毒。主大腹疝瘕，腹满，面目浮肿，留饮，宿食，破症坚积聚，利水榖道，下五水，散膀胱留热，皮中痞，热气肿满。一名甘，一名陵，一名陵泽，一名重泽，一名主田。生中山川谷，二月采根，阴干。（瓜蒂为之使，恶远志，反甘草。）

　　甘遂苗似泽漆，茎短小而叶有汁，根皮赤肉白，作连珠状，大如指，实重者良。（参《唐本》《蜀本》《图经》）

　　甘遂根皮赤肉白，金就火裹，何忧不流，而味苦下趋，气寒协水，实重者其性着，里如连珠，则节节疏通，虽有挟束，仍能开纵，故专行着里之水，无问顽坚也。《水热穴篇》之论水曰：『水病者，下为胕肿、大腹，上为喘呼。』故肾为之本，肺为之标，大腹腹满，面目浮肿，标本俱病矣。尤在泾之论陷胸证曰：『胃为都会，水谷并居，清浊未分，邪气入之，夹杂痰食，相结不解，则成结胸。』大小肠者，精华已去，糟粕独居，邪气入之，但与秽物结成燥粪而已。大承气专主肠中燥粪，大陷胸并主心下水食粪，在肠必藉推逐，故须枳朴；水食在胃，必兼破饮，故须甘遂。留饮宿食去，则水谷之道利矣。《金匮要略》用甘遂半夏汤治“虽利，心下续坚满”，又用大黄甘遂汤治“水与血结于血室”，于此见水能为疝瘕症坚积聚之根，并可见泄利者，大黄不得用，甘遂仍可用。盖其性径情直行，不稍留恋，故非特能行停蓄泛滥之水，即徘徊瞻顾欲行不行之水，并其所长矣。

　　白敛

　　味苦、甘，平、微寒，无毒。主痈肿疽疮，散结气，止痛，除热、目中赤、小儿惊癎、温疟、女子阴中肿痛，下赤白，杀火毒。一名菟核，一名白草，一名白根，一名昆仑。生衡山山谷，二月、八月采根，暴干。（代赭为之使，反乌头。）

　　白敛二月生苗，多在林中，作蔓赤色，叶如小桑，五月开花，七月结实，根如鸡鸭卵而长，三、五枚同一窠，皮黑肉白。一种赤敛，花实功用皆同，但表里俱赤尔。（《图经》）

　　昔人多谓白敛以能敛疮得名，此义终觉未妥。夫痈肿疮疽或有当敛而解者，结气不可敛而散也；热不可敛而除也；带下赤白不可敛而止也。然则其根色白属肺，气平属金，味苦象心，赤蔓象血脉，得无与肺朝百脉之义合否！盖尚未然，若众赤蔓共成一白实则合矣。众白根共生一赤蔓，又可以为肺朝百脉乎！《四气调神大论》曰：『秋三月，此为容平。』玩容平二字，正合敛字之意，盖方经夏三月，散发已极，如人意得志满，诸事惟所欲为，一旦遇尊严有道之人，不自知其不能肆意遂志，而心为之敛，气为之消，容为之平，此岂有道之人呵叱之束缚之，而使之然耶！今夫凉飙倏动，暑意默消，鸣蛩吟阶，白露被野，向日盈溢之沟渠，溽润之土地，又孰使之不涨，又孰使之净洁，推其故，则谓之诸物就敛，然敛之为敛，果可与聚敛、厚敛同日语哉！不得已以一字解之，曰肃。肃者，清肃也，清肃气振则暑热自消，结聚自解，故夫暑热之气壅于血，则为痈肿疽疮；壅于气，则为结气；壅精明之光耀，则为目赤；壅神气之游行，则为惊痫；壅营卫之周流，则为温疟。内与血壅，则为阴中肿痛；内有湿壅，则为带下赤白。莫非凝血脉之流行而然，是则清肃之白气累累者，不一贯通于赤蔓之中，以消散其蕴隆，开解其菀结，此《本经》白敛主治之义也。虽然壮年不有惊痫、温疟乎！男子不有阴肿、淋沥乎！独称小儿、女子何也？夫惟嗜欲之失节，思虑之过度，营求之不遂，皆能生火而阂血之流，气之行，小儿则无是也。冲任之不咸而气逆里急，内结七疝，妇人则无是也。夫然，则知循经而阻之热，与气血间热、脏腑间热、肠胃间热、骨节间热、肉腠间热、皮肤间热皆有异矣。

　　《金匮》薯蓣丸类萃补益以为君，复类萃开结消导以为臣，虚劳诸不足之治，古之人固如是也。独风气百疾，桂枝以行皮腠，大豆黄卷以行肌肉，防风以行筋骨，柴胡以行肠胃，惟结于血脉间者，不能不用白敛也。任为最轻，职为最下，故其分数殿一方之末。

　　大戟

　　味苦、甘，寒、大寒，有小毒。主蛊毒，十二水，腹满急痛，积聚，中风，皮肤疼痛，吐逆，颈腋痈肿，头痛，发汗，利大小肠。一名卬巨。生常山，十二月采根，阴干。（反甘草。）

　　大戟春生红芽，渐长丛高，茎直中空，叶长狭如柳，折之有白汁，三、四月开黄紫花，团圆似杏花及芜荑花，根似细苦参，皮黄肉黄白，有紫色者浸于水中，水色青绿。（参《蜀本》《图经》《纲目》）

　　十二经皆属于五脏，大戟芽红，茎中汁白，花黄紫，根皮或黄或紫，渍水则青，具五行之色。味苦气寒，功专降泄，而合德于水，是以十二经皆有水。至腹满急痛而成积聚者能治之，其茎中空，惟其中空，斯能外达，是以中风在表难泄而至皮肤疼痛者，亦能治之。水满则上溢，风急则上冒，故为吐逆。水行风息，吐逆之根已拔，是以亦能治之。

　　泽漆

　　味苦、辛，微寒，无毒。主皮肤热，大腹，水气，四肢面目浮肿，丈夫阴气不足，利大小肠，明目，轻身。一名漆茎，大戟苗也。生泰山川泽，三月三日、七月七日采根叶，阴干。（小豆为之使，恶薯蓣。）

　　泽漆一名猫儿眼睛草，一名绿叶绿花草，一名五凤草。江湖原泽平陆多有之，春生苗，一科分枝成丛，柔茎如马齿苋，绿叶如苜蓿叶，叶圆而黄绿，颇似猫睛，故名猫儿眼。茎头凡五叶中分，中抽小枝五茎，每枝开细花青绿色，复有小叶承之，齐整如一，故名五凤草、绿叶绿花草。搯茎有白汁黏人，其根白色有骨，方家用治水蛊、脚气有效，尤与《神农本经》文合。自《别录》以茎有白汁，误以为大戟苗，故诸家袭之尔。（《纲目》）

　　凡物之行水者，必能伤阴。养阴者，未必能行水，何则？水，阴属也。气不熏身，充肤泽毛，泄泽骨节屈伸，而化为水，则既已伤矣。若又使往而不返，能无倍其伤乎！养阴者，能使阴滋，不能使阴若雾露之溉，使阴滋者，适足助水之澜，决非浚水之源以导其流，能变怀山襄陵为膏壤埴坟者也。若既行水，而又妙能使阴气不至不足者，其惟泽漆乎！何以言之，夫肾主五液，入心为汗，入肺为涕，入肝为泪，入脾为涎，自入为唾（四十九难），不似泽漆之白汁贯茎，彻下彻上，一本在下，五歧在上，歧端各生灿烂之花乎！肾者，主受五脏六腑之精而藏之，故五脏盛乃能泻（《上古天真论》），不似泽漆之五歧原出一茎，收花成实已后，则精气原归于本乎！惟其能使方为大腹水气、四肢面目浮肿之水，仍归于分布五液之肾，使肾既平均，方泻其有余，则水消之后，又岂致阴气不足耶！夫然，则凡病水者胡不皆用此，免事后之周章，乃古人不常用何哉？盖肾家之水与火同居，故惟与火同病之水，泽漆能化之能行之，否则不能矣，何谓与火同病？则皮肤热是也。水病者不皆皮肤热，惟皮肤热之水病，则泽漆所专治矣，然则大腹水气、四肢面目浮肿且皮肤热之病，妇人亦应有之，条中特提丈夫者何？夫丈夫之肾，以气为权衡；妇人之肾，以血为权衡。泽漆者，能化气不能化血，倘妇人病此而用泽漆，水气既回于肾，肾家或值血实，或值血虚，实则水与血混，虚则水入血中，虽两者并仍可治，然至水血攸分，恐肾气不能无不足之患也。

