<!-- { "loadSidebar": true } -->
　　《金匮要略》曰：『欬而脉沈者，泽漆汤主之。』夫但曰欬而脉沈，似未足尽病之情状，何以见定当用泽漆汤，按此亦发凡起例处也。欬之为病，木与水气相连，故大青龙汤、小青龙汤、越婢汤、射干麻黄汤，均防欬之能为水，而水仍有阴阳内外之分，阳且外者，不外如龙之兴云致雨，以汗而解；阴且内者，水征虽见，欬究未除，终不可忘在上之病源，但顾在下之水气，故厚朴麻黄汤治欬而脉浮，仍是大小青龙加减，若脉沈者，终不得与五苓、十枣同科。泽漆汤用泽漆为君，使水气还归于肾，先煎久煎，使其力缓厚，然后以和阳化饮，复入其间，当归者归，当散者散，不似治水，亦不似治欬，欬无不止，水亦无不行，所谓脉得诸沈，当责有水者也。诚使水猖于欬，原不能不治水，若欬甚于水，亦焉可不专力治欬，故曰：『欬而脉浮者，厚朴麻黄汤主之。欬而脉沈者，泽漆汤主之。』似乎泛指之词，实欲治病者得风便转，使不滞于当前，而能以证参脉，相与为推移者矣。学者于此等处，非特不容忽，且尤不可泥。

　　历考泽漆治水，非不暂与防己、大黄、葶苈、甘遂辈相合成方而决壅泻实，然终其人参、白朮、茯苓、桂心、薏苡等，治因虚成水者居多，如《千金》与鲤鱼、人参、甘草、生姜、赤小豆、茯苓、麦虋冬同用，治或从消渴，或从黄疸，致内虚不足，营卫不通，血气不化，气实皮肤中，徧身洪肿，四肢无堪，喘息不安，腹中向向胀满，眼不得视。崔氏与白朮、生姜、橘皮、桑根白皮、元参、郁李仁、杏仁同用，治水肿盛满，气急喘欬，小便濇如血。《古今录验》与鲤鱼、人参、甘草、茯苓、麦虋冬同用，治水在五脏，令人欬喘，上气，腹大向向，两足肿，目下卧蚕，胸满隐痛，吸吸寒热，小便数少甚。至《古今录验》与鲤鱼、人参、甘草、茯苓、泽、杏仁同用，治缘三焦决漏，精液不通，水气都行，致通身手足面目肿，食饮减少，且云：『年八十病大困者，服此亦差。』可见泽漆所治之大腹水气，四肢面目浮肿，必兼喘欬上气，小便不利者。泽漆诚行水中，返顾根本之剂哉！

　　荛花

　　味苦、辛，寒、微寒，有毒。主伤寒，温疟，下十二水，破积聚、大坚、症瘕，荡涤肠胃中留癖、饮食、寒热、邪气，利水道，疗痰饮、欬嗽。生咸阳川谷及河南中牟，六月采花，阴干。

　　荛花苗似胡荽，高二尺许，茎无刺，花细黄色，六月收。（参《唐本》《蜀本》）

　　“伤寒表不解，心下有水气，干呕，发热而欬，若微利者，去麻黄加荛花，如鸡子大，熬令赤色。”注云：『下利者，不可攻其表，汗出必胀满。去麻黄，恶发汗。』夫太阳与阳明合病下利者，与葛根汤，其中未尝无麻黄，不虑其胀满何哉！盖葛根汤所治证，其表但有风寒，风寒者标在外，本亦在外。小青龙汤证则本虽风寒，标已化水，风寒虽仍在外，水饮则已内连，若徒发其外，则在外之风寒纔散，内连之水气必随出于表，于是水入经隧为胀满，不可与葛根汤同论也。虽然治水之出于表者，有防己，有大戟。治水之为欬喘者，有芫花。此则用荛花者何？盖防己主伤寒、温疟、热气，此则未化为热也。大戟治风与水在皮肤疼痛，此则不疼痛也。芫花治因水欬者，仅能下气，不能治利，故主以荛花。然主治惟与芫花为近，故后世或有以芫花代者焉，于此见荛花与芫花功用略同，而芫花惟下气行水，荛花兼破饮食积聚、利水道，差有别矣。

　　牙子

　　味苦、酸，寒，有毒。主邪气，热气，疥瘙，恶疡，疮，痔，去白虫。一名狼牙，一名狼齿，一名狼子，一名大牙。生淮南川谷及冤句，八月采根，暴干。中湿腐烂生衣者杀人。（芜荑为之使，恶地榆、枣肌。）

　　狼牙苗似蛇莓而厚大，深绿色，根黑若兽之牙。（《蜀本》）

　　牙者其形，狼者其性，狼肠直鸣则后窍皆沸，是物能通中，且专治阴中之疾，其形似牙，故以狼牙目之。凡物生湿地者多燥，狼牙出淮南、冤句、江东污下处川谷，性偏不燥，善治因湿为病者，则以其生气锺于湿中，即能转湿气为生气，又味苦化湿，气寒胜湿热，故凡系邪气热气所生之疥瘙、恶疡、疮痔咸赖之为治矣。虽然邪热所生之恙，但去邪清热，无不可愈，何为独取狼牙？盖尝以《金匮要略》参之，知狼牙所治疥瘙、恶疡、疮痔之必由虫也。曰：『少阴脉滑而数，阴中蚀疮烂者，以此洗之。』夫脉滑数而疮烂，自是湿热为病，但曰蚀则非虫不能已。阴中生疮可以有虫，则疥瘙、恶疡、疮痔，何者不可有虫？阴疮中有虫可以狼牙治，则疥瘙、恶疡、疮痔有虫，何者不可以狼牙治耶！然杀虫之物亦多，唯取狼牙必又有故，盖诸疾者非一杀虫能了，与其兼用清热化湿杀虫，何如用一物三者并擅其长之为愈乎！且人之肌肉因湿热而溃腐，虫即借人之溃腐以为生气，狼牙者固借湿热之气为生气者也，同气相求，以毒攻毒，用药之巧莫逾于是，舍其便利而委曲繁复，是求农黄之智不出此也。特九痛丸杂狼牙于附子、干姜、吴萸、巴豆、人参中，治连年积冷流注，心胸痛，冷冲上气，及腹胀痛，口不能言，岂诸辛热者必藉兹苦寒为之导乎！不知所谓狼牙者，正以其性似狼，鸣则后窍皆沸也。夫冷滞至口不能言，则在中机针闭矣，设但攻其积，积去机针仍不能开，又当用何法开之？则何如用鸣则通，通则鸣之物为善乎！

　　商陆

　　味辛、酸，平，有毒。主水胀、疝、瘕、痹，熨除痈肿，杀鬼精物，疗胸中邪气，水肿，痿痹，腹满洪，直疏五脏，散水气。如人形者有神，一名根，一名夜呼。生咸阳川谷。

　　商陆春生苗，高三、四尺，叶青如牛舌而长，茎青赤至柔脆，夏秋开花作朵，根如萝卜而长。赤花者赤根，白花者白根，赤者不可用，八月采。（参《蜀本》《图经》）

　　刘潜江云：『商陆春生苗，夏秋开花，八、九月乃采其根。《本经》用以主水肿疝瘕痹，熨除痈肿，岂非取其导阳入阴，归于阴中气分，以散结消肿耶！』即《别录》所谓“疗胸中邪气，水肿，痿痹，腹满洪，直疏五脏，散水气”，夫亦自胸而腹，遂并见其由心肺而及肝肾，方得谓之直疏。夫水阴也，肾纳五脏之阴者也，直疏五脏气以归肾，令水气散，以肾能聚水生病，则使水或留或行，宜消宜散，不为病者亦惟肾耳。虽然检古方书有治石水之槟榔散，及治阳水之疏凿饮子，均用商陆，岂不嫌其漫无别择乎！不知两者之用商陆，所谓急则治标之义，皆取其导阳气以化阴邪，疏阴邪以导阳气耳。盖阳水之本由于阴虚，阳不能化而标病之甚者，乃阴邪也；阴水之本由于阳虚，阴不能化而标病之甚者，亦阴邪也。同是阴邪为之标，舍气实能食之时，不因其小大不利，以取其水而救其标，乃漫云治本，逡巡畏缩，缓不及事，直待正气尽化为水，驯至不治，则所谓羊已亡而计补牢，果何益之有欤！即其敷贴石痈（坚硬不作脓者，张文仲方商陆根捣擦，燥则易，取为度，亦治湿漏诸疖。）腹中暴症（有物如石，痛刺呼，不治，百日死。《千金方》多取商陆根，捣汁或蒸之，以布藉腹上，安药勿覆，久即易，昼夜勿息。）痃癖如石（在胁下坚硬，《圣惠方》取生商陆根汁一升，杏仁一两浸去皮，捣如泥，以商陆汁绞杏泥，火煎如饧，每服枣许，空腹热酒服，以利下恶物为度。）胥能散之，就其能散成形之物于阴分，则其疏五脏之气而散阴结者，固可不言喻矣。即《本经》所谓治疝瘕痹及熨除痈肿者，不又可于此见之耶！

　　异哉李濒湖谓商陆沈降而阴，其性下行，专于治水，与大戟、甘遂异性同功也。夫所贵于治《本经》者，为能审名辨物，知其各有所宜耳，若商陆之功，不过与大戟、甘遂埒（埒，等也），则用大戟、甘遂已耳，又何取于商陆哉！夫大戟、甘遂味苦，商陆味辛，苦者取其降，辛者取其通，降者能行逆折横流之水，通者能行壅淤停畜之水，取义既殊，功用遂别，岂得以此况彼也。仲景书中，十枣汤用大戟、甘遂，大陷胸汤、甘遂半夏汤、大黄甘遂汤均用甘遂不用大戟，则甘遂之与大戟固自有异矣。独于大病差后，腰已下有水气者，牡蛎泽散中偏取商陆，谓非商陆有异于大戟、甘遂乎！商陆不用赤花赤根，独有取于白花白根者，盖以其色之白恰配其味之辛，以为攻坚破顽之用。下病者上取，上病者下取，牡蛎泽散治腰以下水气不行，必先使商陆、葶苈，从肺及肾开其来源之壅，而后牡蛎、海藻之坚，蜀漆、泽之开泄方能得力，用栝楼根者，恐行水之气过驶，有伤上焦之阴，仍使之从脾吸阴还归于上，与常山之蛇，击其首则尾应，击其尾则首应者，不殊也。是故商陆之功，在决壅导塞，不在行水疏利，明乎此，则不与他行水之物同称混指矣。

　　白头翁

　　味苦，温，无毒、有毒。主温疟，狂易，寒热，症瘕，积聚，瘿气，逐血止痛，疗金疮、鼻衄。一名野丈人，一名胡王使者，一名奈何草。生高山山谷及田野，四月采。

　　白头翁正月生苗作丛，状似白薇而柔细稍长，叶生茎端如杏叶，上有细白毛而不滑泽，近根处有白茸，根紫色深，如蔓菁，其苗有风则静，无风则摇。（《图经》）

