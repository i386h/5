<!-- { "loadSidebar": true } -->
　　巴豆、大黄均峻逐委积之剂，徐之才则谓巴豆畏大黄何也？夫《本经》称述两物之功能，在大黄曰：『荡涤肠胃，推陈致新。』在巴豆曰：『荡练五脏六腑，开通闭塞。』已明明一则许以如水濯物，一则许以如火爓物矣（《释名》释帛“练，烂也，煮使委烂也。”）火既见水焉，得而不畏，然则三物备急丸并用之，何也？是缘沈寒锢热，胶固脏腑空隙处，犹物之垢污牢着，非徒濯徒爓所能洁，必水火合而烹焉，舍是更无他法可使净耳。虽然《本经》称之，仲景用之，其义极精极审，不得草草读过也。何者？夫曰练，则非坚韧不克任矣；曰涤，则非浮泛不能去矣；曰五脏六腑，见其所入之徧有一处，不任其练者，即不可施；曰肠胃，见其止能至此，而不及乎他；曰推陈致新，则滓秽去而清光来，去其陈正以保其新也；曰开通闭塞，则仅能鉴孔使通，其因通而出者，不能别择可否也，故在《伤寒论》斤斤分别于但下与丸下之别耳。所以然者，大黄贯火用于土中，仅关取义已灵迅如是，况巴豆气热味辛，诚如烈火性峻，十倍于大黄，且隐起金线纵绕其壳，则不特直行下泄，横行之势有更猛者（张隐庵曰：『凡服巴豆，即从胸胁，大热达于四肢，出于皮毛，然后复从肠胃而出。』），惟其横行，故首主伤寒、温疟、寒热；惟其直行，故继破症瘕、结聚、坚积、留饮、痰癖、大腹、水胀，无一非沈锢深邃难找之患。盖即其代叶之由，可以深思而得之者，夫至季冬始渐雕，然犹不落也，及仲春新叶发，故叶纔去，然犹不尽落也，是其阳刚之至，不畏寒冱，已可概见。至四月全脱，开花结实，即于是时，其为乘阳气而暴烈迅发，有莫御之势，无疑也。迨至八月始熟，则其性向金水，又断断乎可识矣。是故仲景用之，谛审极详，在伤寒治寒实结胸，则佐以气力单薄之母、桔梗，导其机而缓其势，又必以热粥、冷粥剂量其间，使之当行则行，当止则止。在卒暴、中恶，则既同大黄以为牵制，复用干姜守住其脾，不使倾笥倒箧，尽出无余。《外台》因之，如九痛丸之并以干姜、附子、人参；走马汤之合以杏仁，亦一寒一热，一补一轻，正得仲景家法，故均得附入《金匮要略》中，编书采方者，亦可谓详慎之至矣。

　　蜀椒

　　味辛，温、大热，有毒。主邪气，欬逆，温中，逐骨节皮肤死肌，寒湿痹痛，下气，除六腑寒冷，伤寒，温疟，大风，汗不止，心腹留饮，宿食，肠澼，下痢，泄精，女子字乳余疾，散风邪、瘕结、水肿，黄疸，鬼疰，蛊毒，杀虫鱼毒。久服之头不白，轻身，增年，开腠理，通血脉，坚齿发，调关节，能耐寒暑，可作膏药，多食令人乏气，口闭者杀人。一名巴椒，一名蓎毅。生武都川谷及巴郡，八月采实，阴干。（杏仁为之使，畏款冬。）

　　椒树高三、四尺，似茱萸而小，有针刺，叶坚而滑，四月结子，无花，但生枝叶间，颗如小豆而圆，皮紫赤色，八月采，徧处皆有，惟蜀中生者，肉厚皮皱，其仁光黑如人之瞳人，故谓之椒目。（参《图经》《纲目》）

　　金凝重而不动，火炎上而不降，其常性也。试炽炭于炉，投金于火，久则金镕就下，若水流矣，火亦随之而流，金火之相锻有如是哉！椒不花而结红实于四月，是其直禀阳刚火德，而饱吸湿土燥金之气，至内膜白，子光黑，乃为成就，是其以阳熯湿，以火炼金，昭然可见，且其子光黑浑圆，旋转如珠，则又象水。斯所以为从在上之肺，挟火直抵于肾，无惑也。然则凡火不归下，皆可以椒引之使归欤！是又非矣。夫红皮之内，白膜之表，不有黄肉在其间乎！请观分金之炉，必有土为之范，量其高下之差，分为数道，以就金银铜铁之所贮。重者归于极下，轻者以次而上，设无此范，则五金就洼，仍杂一处，金不能极其所至，火又何能自往耶！以是知椒之引火下归，必藉土为之范也。土，脾胃之气也。胃主降，胃病则吐逆；脾主升，脾病则泄利。泄利者，火不在下；吐逆者，火反上逆。能使火不上逆而下归，是金之挟火下流，以就土之范也，是椒之能事也。

　　由是言之，则中宫有邪成欬逆者，治以椒，使肺金得降，气火不升，痰涎开拓，固犹拔刺雪污矣。下文则多有难明者，曰：『温中，逐骨节皮肤死肌。』骨节间得有死肌耶！不知此当连下句读，言能逐骨节间寒湿痹痛，亦能逐皮肤间有死肌者寒湿痹痛也。夫风气盛者为行痹，寒气胜者为痛痹，湿气胜者为着痹。痹而偏重于骨节，或在皮肤，且有死肌，是之谓着，而由于湿，又皆痛，是由于寒，故曰：『逐骨节皮肤死肌，寒湿痹痛。』明其无与于风也。椒本行中道，以能温中，故其量得及于骨节皮肤，然于骨节皮肤间，祇能使凝重者行，不能使流动者行，惟痹既流动，则必中气有权，能鼓舞邪气，俾不着而为患也。若更温其中，是徒以损阴耗气而无当矣。然既云寒与湿矣，其间岂有火耶？椒固善治火者也。夫惟痛则固有火矣，盖寒与湿均火之所畏，况既痹着于物，火至此而为之阻，则两相搏而痛，所谓诸痛皆属火，有寒方痛者也。虽然“逐”字之上，首以温中，则中不受温者，纵有痛痹、着痹不可用矣。痛之末殿以下气，则痛痹、着痹之不必下气者，不可用矣，是所当意会者也。

　　病者静而时烦，须臾复止，得食而呕，又烦（乌梅丸证）。痛，呕不能饮食，腹中寒，上冲皮起，出见有头足，上下痛不可触近（大建中汤证），非动病耶！又何以用椒也。夫静，固寒也。时烦得食即呕，非火耶。痛，固寒也。有头足能上下，非火耶。二者均呕，均不能饮食，则寒与火交战于中，逆而上行，为不受土之范矣。椒固就火以致金，使火因金以归下者也。火归则土安，寒无与轧，遂自就戢而旋退，可不谓之返动为静耶！然则椒固下降之物，乌梅丸何以能主久利也？夫利岂止一端，硝与大黄皆能治之，椒之治利，则非以其降，盖火能生土，土能防水，致火以熯土，使水不就洼，下沁而入焉，以成其生化，谓非治利之善法可乎之！二证者皆呕，核之以厥阴心中疼热，则又皆痛，是椒之治，必痛呕相兼，始得用矣。乃乌头赤石脂丸证，有痛而无呕；王不留行散、白朮散，则痛呕皆无，是又何说哉？殊不知妊娠于呕为常候，以冲脉不降，致胃气逆上也，屡逆岂能不痛，金疮讵有不痛者耶！唯乌头赤石脂丸既有附子，则不应有呕，而方中乌、附、干姜、蜀椒外，又加以赤石脂，则焉知其无利？核之以乌梅丸之除久利，则胸痛而利者，亦椒之所主欤！即王不留行散中，非特蜀椒，并有干姜、厚朴，则不但痛而胸满，且必有呕，又均有黄芩、芍药，岂得谓必无利耶！是在明者以意消息之耳。

　　己椒苈黄丸既用防己、葶苈、大黄，虽无椒目，肠中之水亦不能不去，何俟有此？夫既云有水气，则不得口舌干燥，有水气又口舌干燥，且腹满，明明气与热阻于中，津随水溜于下也。热者阳邪，水者阴类，阴承于阳，则阳必上出，是口舌干燥者，其初见之微征，过此以往，在上之热，方将炽而未肯衰，昭昭可见。逐其留中之热，大黄固立能裁决，除自中以上之热，自中以下之水，葶苈、防己亦谊所不辞，特前此上引之热，不知尽热邪耶？抑亦有身中阳气杂于其间也。肠间有水而口舌干燥，则为有津液杂于其间，设但逞一下之快，不计正气之累及，则在中之热，在下之水虽去，身中之阳与阴亦且不克自支。椒者自火而归于水，其目之漆黑光泽而浑圆，则水象之确著者也，故能使从水中泛出之火，原归水中，于以熏蒸水中所杂之津，仍朝口舌。蜜丸仅与一丸，先食而服焉，用药已急中有缓，服法尤缓中之缓，正虑克削人元气耳。即方后口中有津液，渴者加芒硝是，在土之津不下溜，而攻下可益峻矣。于此犹不可悟椒目之用耶！

　　或曰：『昔之人皆谓椒为肝家物，而子独以色红味辛谓为得金火之用，似绝无与于肝者。《伤寒论》祇乌梅丸中用椒实为治厥阴之方，其说犹可通耶？』予曰：『是说也，得五行之一端而未及乎全体也。今夫弥大地之用皆在土，而土之翕受敷施，由于日之发敛，然不得金以耕，则土自土，日自日，犹不能生物，是成土之用在金与火，土既耕矣，物既生矣，而不得日，则虽有水而物不受其滋。土之所生者无他，惟木耳，是见土之用，惟木与水，故夫金火者，所以致土之翕受；木水者，所以致土之敷施。试观《本经》所主诸证，土气不守中，则邪气袭而欬逆生；土气不运外，则寒湿停而痛作。是厥阴病之气上撞心，心中疼热，烦躁，吐蚘，下利，何一事非土乏金火之助，遂不能布水气于木，木乃燥裂强梗耶！由是而推，可以知《别录》之所主，凡六腑寒冷，心腹留饮，宿食，肠澼，下利，水肿，黄疸，莫非土气之不守中；凡伤寒，温疟，大风，汗不出，风邪瘕结，莫非土气之不外运。但使火随金，金就土，土得尽当然之用，则又何患之不除。特治泄精及女子字乳余疾两事，似有难明者，然核《千金》之治“虚劳，寒澼，饮在胁下决决有声，饮已，如一边下有头足冲皮起，引两乳内痛里急，善梦，失精，气短，目惚惚，多忘”，大建中汤。治“五劳，七伤，百病，补虚，益精”，大通丸。治“虚劳不起，囊下痒，汗出，小便淋沥，茎中数痛，溺时赤黄，甚者失精，剧苦溺血，目视，见风泪出，茎中冷，精气衰，两膝肿不能久立，起则目眩”，补虚方（卷十九）。及治“产后大寒冷，所为心痛”，蜀椒汤。治“产后余疾，寒下冻脓，裹急，胸胁满痛，欬嗽，呕血，寒热，小便赤黄，大便不利”，泽兰汤。治“产后下利”，蓝青圆。治“产后虚冷，下利”，赤石脂圆。治阴下挺出方（卷三），总不过火不燠土，土不防水，水或泛滥妄行，或就洼停淤之候，则其用椒之意，亦不能大远于前所云云矣。』

　　皂荚

　　味辛、咸，温，有小毒。主风痹，死肌，邪气，风头，泪出，利九窍，杀精物，疗腹胀满，消谷，除欬嗽、囊结、妇人胞不落，明目，益精，可为沐药，不入汤。生雍州川谷及鲁邹县，如猪牙者良，九月、十月采荚，阴干。（柏实为之使，恶麦门冬，畏空青、人参、苦参。）

　　皂树高大，叶如槐，瘦长而尖，枝间多刺，夏开细黄花，结实有多种，以长且肥厚，多脂而黏者为胜。其树多刺难上，采时以篾箍其树，一夜荚悉落。有不结实者，凿树为孔，入生铁三、五斤，泥封之即结荚。以铁槌树即自损；铁碾碾之，久则成孔；铁锅爨之，多爆片落。（《纲目》）

