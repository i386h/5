<!-- { "loadSidebar": true } -->
　　卢子繇谓：『杏为心果，心主脉，故杏有脉络。桃为肺果，肺主毛，故桃有肤毛。』此言解杏与桃是矣。第果之与仁，终应有异，且杏仁、桃仁《本经》主治，仲景用法，皆不谓杏主脉，桃主毛也，然则将奚从？愚按《素问》五常政等论，论运气太过不及，而约以谷食所宜，当有彼此取舍之殊，盖气有偏旺偏衰，谷食所主亦有彼此肥瘠耳。要而言之，则《藏气法时论》所谓五谷为养，五果为助，原为平人察藏气之偏，而裒多益寡，称物平施，以底于无过不及，非为治病立论也。是故杏有脉络，则以之助心；桃有肤毛，则以之助肺，然果是一物造就之功能，仁是一物所锺之生气，凡物惟不偏不倚，相制相援，生理乃具。使杏有脉络，仁遂助脉络；桃有肤毛，仁亦助肤毛，偏倚极矣，无相制相援之妙，又何得为生理所锺哉！夫血无气不流，气无血不泽。血不流，则脉络阻，而气先涌逆；气不泽，则腠理塞，而血遂壅淤，故杏主助脉络，仁即主通脉络之气；桃主助肤腠，仁即主疏肤腠之血，是杏之生气锺于金，成于火；桃之生气锺于木，就于金，金必锻冶，乃能为物；木必斲削，始克成材，实理如是，非附会也。是故论治病者，但取其杏有脉络，仁则主降气；桃有肤毛，仁则主疏瘀。斯降气为降，何等之气，疏瘀为疏，何等之瘀，皆可了然，不必牵连杏为心果，桃为肺果矣。《本经》桃仁所主瘀血，是通血之物皆能治者也，血闭而成瘕且杂邪气，则非寻常血闭，为因气不行，血遂阻滞者矣。杏仁所主欬逆、上气、贲豚，是下气之物皆能治者也，雷鸣由于喉痹，且当下气，则可知其非寻常上气，为血络不通，气被壅逆者矣。更推以仲景之用桃仁，无不与是脗合者。

　　《本经》曰桃仁主瘀血、血闭瘕、邪气，似乎凡由血闭而成瘕，其无邪气者，不足当之矣，乃仲景用桃仁承气汤、抵当汤丸、甲煎丸、大黄牡丹汤所治证，诚因邪气而致。若大黄蟅虫丸、桂枝茯苓丸、下瘀血汤，亦可谓因邪气而致者乎？愚以为是亦皆因邪气而致者也。夫五劳、虚极、羸瘦，至腹满不能饮食，肌肤甲错，两目黯黑，非积年累月不能成，而推原其本，曰：『食伤、饮伤、饥伤、劳伤、经络营卫气伤。』无不由于外因，非本实之先拨也，惟忧伤、房室伤，为七情内因之咎，然能至积年累月。不过，腹满不能饮食，肌肤甲错，两目黯黑，则亦未免因忧因房室致外感耳。若夫内有宿症，苟一身之生气皆为血阻，则不应有孕，有症仍能得孕，非因邪气之入内与血结仅阻于一处，不害生气之流行阖辟耶！至产妇腹痛，其因恶血未尽，与枳实芍药散而必可瘳，其不瘳而血反瘀于脐下焉。若不由邪入，断无此病，细探而力索之，则仲景之用桃仁与《本经》之所主，有不爽铢黍者矣。盖桃仁以今日所锺生气而言，气薄则泄，味厚则发；以他日所造就而言，花色红润，实有肤毛，其泄且发，遂为内自血分，外达肌腠矣。前圣之因物品能，后圣之开来继往，息息相贯，心心相印，有如此者。

　　然桃仁所主血闭瘕、邪气，皆内证也。其外候云何？然此可考核而知者也。仲景书并《千金》附方用桃仁者凡九，其方中同用之物，既因大黄、芒硝、虻虫、水蛭，可知其为附于里证矣。不可因瓜瓣、丹皮、桂枝、芍药，而可知其为附于表证耶！是故用桃仁证之外候有三，曰表证未罢，曰少腹有故，曰身中甲错，何以言之？盖桃仁承气汤证曰：『太阳病不解。』抵当汤证曰：『表证仍在。』抵当丸证曰：『伤寒有热。』苇茎汤证曰：『欬而有微热。』甲煎丸证曰：『疟一月不解。』大黄牡丹皮汤证曰：『时时发热，自汗出，复恶寒。』以是知其必由表证来也。桃仁承气汤证曰：『少腹急结。』抵当汤证曰：『少腹满。』抵当丸证曰：『少腹满。』大黄蟅虫丸证曰：『腹满不能饮食。』大黄牡丹皮汤证曰：『少腹肿痞。』下瘀血汤证曰：『腹中有瘀血着脐下。』以是知其少腹必有故也。大黄蟅虫丸证曰：『皮肤甲错。』苇茎汤证曰：『胸中甲错。』大黄牡丹皮汤证之前条曰：『肠痈之为证，其身甲错。』以是知其身中必有甲错处也。虽然风寒为病，皆有表证；畜水停痰，皆能腹满。肠痈并不用桃仁，用桃仁者乃肿痈，是三者果可为确据耶！夫固有辨矣。曰：『太阳病，六七日，表证仍在，脉微而沈，其人发狂者，以热在下焦，少腹当满。小便自利者，下血乃愈。』曰：『伤寒有热，少腹满，应小便不利，今反利者，为有血也。』是知表证未罢，必少腹满，乃得窥桃仁证之一斑。少腹满矣，必小便利，乃得为桃仁证之确据。肠痈虽不用桃仁，然前条起首云肠痈之为病，明系发凡起例之词，下条起首云肿痈者，明谓肿痈即肠痈之别。肠痈可该肿痈，则肿痈亦可有甲错矣。况三者谓不必比连而见，得其二即用桃仁可也。若三者一件不见，竟用桃仁，则必无之事矣，循是而求桃仁之所当用，又岂有他歧之惑哉！

　　麻黄汤、大青龙汤、麻黄杏仁甘草石膏汤、麻黄加朮汤、麻黄杏仁薏苡甘草汤、厚朴麻黄汤、文蛤汤，皆麻黄、杏仁并用，盖麻黄主开散，其力悉在毛窍，非藉杏仁伸其血络中气，则其行反濡缓而有所伤，则可谓麻黄之于杏仁，犹桂枝之于芍药，水母之于虾矣。然用麻黄者不必尽用杏仁，在《伤寒》《金匮》两书可案也。惟“喘家，作桂枝汤加厚朴杏子汤佳。”凡麻黄汤证多兼喘，则凡用杏仁皆可谓为喘设矣，乃小青龙汤偏以喘，去麻黄加杏仁，其故何欤？此其义盖见于《金匮．痰饮篇》，夫支饮冒而呕，既以服桂苓五味甘草去桂加姜辛半夏汤，水去呕止矣，则不应肿，肿而无水，即所谓无水虚肿，为气水也。气水，发其汗即已，谊得用麻黄，乃不用麻黄而用杏仁，云以其人血虚，则其故有在矣。然则杏仁遂为补血之剂欤？斯殆非也。夫杏仁外苞血络，内韫生机，无水虚肿为气水，分明气乘血络之虚，袭而入之，遂为肿也，得杏仁致生气于血络，推而行之，于以化肿气为生气，于以除壅遏而得节宣，肿遂愈矣。喘者，肿之根；肿者，喘之渐，治肿以是，治喘即以是，犹不可知杏仁之所治，乃气入血络，壅肿而不得外达之喘耶！曰：『太阳病，下之后，其气上冲者，可与桂枝汤。若不上冲，则不得与。』又曰：『太阳病，下之微喘者，表未解也，桂枝加厚朴杏仁汤主之。』汗能伤阴，下后气上冲，虽是邪还阳分，然欲由外解，必经血络而后及于肌肤。多恐血络既虚，则邪入之，遂生壅肿，故加厚朴、杏仁，一从直道下降，一从血络外出，仍与治肿同一理也。虽然麻黄协杏仁，所治之证多有不喘者，盖亦皆以血络壅遏，不能外达用之。玩麻黄连轺赤小豆汤证，所谓“伤寒，瘀热在里，身必发黄”条，只一瘀字，其关于血络可知矣。

　　然则大陷胸丸、麻仁丸、茯苓杏仁甘草汤、矾石丸之用杏仁，尽以其能行血络之气耶？盖亦有之而稍异。夫旁通直降，杏仁之性，两者兼备，是以合麻桂而播其先声，协硝黄而壮其后劲，且大陷胸汤证猛于大陷胸丸证，麻仁丸证劣于小承气汤证。大陷胸丸中全有，大陷胸汤不必杏仁、葶苈而可通；麻仁丸中全有，小承气汤不必麻仁、杏仁、芍药乃能降，所以然者，大陷胸汤所主无心已上证，小承气所主无不足证。假使大陷胸丸证用大陷胸汤，则结胸纵解，项强如柔难除；麻仁丸证用小承气汤，则脉浮虽愈，枯樯难泽延于下后。能保其在上与不足之余患，不幻为他变耶！是故项强如柔者，结胸余威乘血络虚而溢于上也。脉濇者，大便，小便自利之消耗，既使胃中液乏，复能吸伤血络也。是杏仁在大陷胸丸，为葶苈引导，以剿捕余党；在麻仁丸，则为麻仁引导，以安帖反侧，均为善后起见耳。触类而长之，则产乳既伤其内，金疮复伤其外，血液内外交泄，脉络势将中绝之候，不可知杏仁乃添补血液剂中开通内外之使耶！胸痹，胸中气塞，短气，是饮闭于上。经水闭不利，脏坚癖不止，中有干血，下白物，是湿闭于下。饮闭于上，能使水液皆化痰涎；湿闭于下，能使血液皆成白物。在上者宜利之，利之而横溢者，不能全去也；在下者宜却之，却之而方来者，犹将化也，故茯苓杏仁甘草汤中用杏仁，乃为茯苓旁搜溢入之饮；矾石丸中用杏仁，乃为矾石直通血脉之气，其一横一直之间，已足见杏仁在直剂中能横，在横剂中能直。已引而伸之，则欬逆为由下而上逆，喉痹为由横而阻中，以至金疮、贲豚无非一横一直，亦无非自下而上，不又可见杏仁原一线直达之物，而善带曳横阻之邪以出，本非能横行者耶！

　　或问：『《伤寒》《金匮》两书，何以独大黄蟅虫丸一方桃仁、杏仁并用？』曰：『夫仁，生气之锺于极内者也。核，其骨也。果，其肉也。温分肉，泽筋骨，断藉仁中之生气，至理所在，毋可易也。然其气之出于外面，温泽分肉筋骨，必先刚而后柔，乃桃则肉白而骨赤，杏则肉黄赤而骨白，于此可见桃仁入血分而通气，杏仁入气分而通血脉矣。干血之为物，非气血并坚癖不能成，若气煦血濡，有一件足自立，必不致血之干，且阻气之行，而至虚极赢瘦，腹满不能食矣。大黄蟅虫丸泽血通血，搜血消血，既皆有其物，非桃仁之入阻血中“行气”，杏仁之入阻气中“行血”，又何以使两者成和，而化干物为润物，起死物为生物耶！观矾石丸所主，曰：「妇人经水闭不利，藏坚癖不止，中有干血，下白物。」尽血病也，偏用杏仁。《千金》苇茎汤所主“欬有微热，烦满，胸中甲错”尽气病也，偏用桃仁，其故亦可思矣。』

　　李核仁

　　味苦，平，无毒。主僵仆跻，瘀血，骨折。根皮：大寒，主消渴，止心烦、逆奔气。实：味苦，除痼热，调中。

　　李树大者高丈许，枝干如桃，叶绿而多，性最耐久，得三十年。老虽枝枯，子亦不细，与桃并时花，花小色白，淡泊纤秾，香雅洁密，夜间尤艳。实熟稍后于桃，种类甚多，味甘酸苦濇不一，色亦青赤白不一，大率皮赤肉青，味甘苦带濇者为多。（参《齐民要术》《格物丛话》）

