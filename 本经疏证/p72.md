<!-- { "loadSidebar": true } -->
　　火是气之灵，水是气之粹，气和则火丽于水为精明，气乖则水拂于火为水气，水气盛而精明衰，益精明正以除水气，除水气即以益精明。茺蔚子得水之余也，而能会神聚精于火也，子是气之精，茎是气之道，气盛则血顺而流行，气衰则血违而留滞，留滞于节而瘾疹痒，去瘾疹正以行气血，行气血即以除瘾疹。茺蔚之茎得木之条达，而偏开花结实于节也，盖尝读《易》而玩夫节焉，节者阴阳适均之分限，而在下者整，在上者微，此其取象也。节者阳上出以化阴，而下者犹麤，上者愈精，此其义旨也。乃茺蔚者，开花结实，不上不下，适当其节，是子为遇阴阳之相值，以翕其和；茎为就阴阳之相续，以致其通。彼阴阳欲相续而不通，为瘾疹作痒；阴阳既相值而不和，为水泛目暗，得此何能不和且通耶！虽然世之视茺蔚也，美厥名曰益母，任以职曰行瘀。行瘀是已血行，不止者又复资之，妇孺咸知，村野广用，而实堪取效，乃《本经》绝无一言道及，岂古人之智不若今耶！曷不究夫《别录》乎！试观盛夏蕴隆，日近如炙，土焦如渴而水反盛涨，在人则津液消耗而百脉反愤盈，是何故哉？以诸阴尽为阳所劫持也。不然，血既逆矣，乌得更为大热，而心烦、头痛，绝似外感之所为耶！妇人当胎产时，血亦已伤矣，而种种患害，复皆本于血，血既为逆，则一身所聚之水气及津液涕唾便溺，何者不可从血以为患。益母者不及盛暑，已告收成，明明不与浮阳为伍，且当夏气初动，随即处处会精聚神于阴阳交届之节，是益母行瘀，非行瘀也，取其未及盛满，先留余地也。益母止血，非止血也，取其不劫持阴气，尽化为血也。由是言之，则茎叶所主，仍是其子除水之功，特通畅条达，令其行所当行，止所当止，奏效更长耳。

　　车前子

　　味甘、咸，寒，无毒。主气癃，止痛，利水道，小便，除湿痹，男子伤中，女子淋沥，不欲食，养肺，强阴，益精，令人有子，明目，疗赤痛。久服轻身、耐老。叶及根，味甘，寒，主金疮，止血，衄鼻，瘀血，血瘕，下血，小便赤，止烦，下气，除小虫。一名当道，一名芣苜，一名虾蟆衣，一名牛遗，一名胜留。生正定平泽邱陵道中，五月五日采，阴干。

　　车前子春初生苗，叶布地如匙面，中抽数茎，作长穗如鼠尾，花甚细密，色青微赤，五月结实如葶苈，赤黑色。（《纲目》）

　　或问车前之子治气，根叶治血，同一本也，而二其德，且显然有彼此之殊，其故安在？夫车前疏利水道之物也，气水相阻而结濇，血水相随而流荡，得此则行者行，顺者顺，恰似治气治血，若究其实，子亦何尝治气，根亦何尝治血。善夫！徐洄溪之言曰：『凡多子之物皆应属肾。』肾者，人之子宫也。车前多子，自当隶肾，特质滑气薄，则不能补而为输泄，人身赖肾以输泄者，非水道而何？且叶又先茎而生，茎又先叶而槁，然叶终不如茎之高，茎终不如叶之广，一则透空而出，一则帖地而生，正似气呼吸于中，血盘旋于外，气易成易伤，血难长难竭也。又其物不生于耕拨空松之土，亦不生于筑治坚实之土，独于道旁，人畜所践而不常践处则出，根虽不长入土甚固，欲拔其茎，一撮即起，欲拔其根，必全引其叶，用力拔之，方得离土，苟一叶不在引中，则余叶皆脱，根仍在土兀然不动，而根色白，叶深青，茎青白，子黑，不又似生于金土胶固之中，适被四月正阳火化，乃各分道扬镳，归于色青色黑之肝肾耶！是可知其功能所由，在虚处之土与火，其作用境界，在实处之肝与肾，而上则发始于胸膈，下则直竟于前阴矣。虽然《千金》《外台》子多入于补剂，叶仅恃之疏泄，何也？夫其味甘固近于补，气寒则终归于泄，两者本无异，特水流气顺则下益于精，血荡水随，系上酿有火，故子之治非特气癃而痛，水道不利而溺濇，因湿而痹者可除，即目赤痛而不明者亦可已，盖水与气相阻则火生，火在水中，于是一身宜得水之益者，反遭火之累。气顺水流，斯火清，火清斯还受益而不受累，故充类之极功，曰：『养肺，强阴，益精』也。根叶之治，非特血行之金疮、衄鼻可除，即血停之瘀血、血瘕、下血亦可已，盖惟血之流荡忘反，必缘火迫，火既迫血，血无以继，则水随之，于是水亦竭而小便为之赤，能去血中之火，正以其能去水中之火，故充类之极曰：『止烦，下气』也。反而观之，则水道不利，证任是“溺濇，气癃，湿痹，目赤”，凡不痛者则非车前子可治，其“金疮，血不止，衄鼻，瘀血，血瘕，下血”，凡小便不赤、不烦、不气逆者，皆不得用车前根叶矣。

　　木香

　　味辛，温，无毒。主邪气，辟毒疫、温鬼，强志，主淋露，疗气劣、肌中偏寒，主气不足，消毒，杀鬼精物，温疟，蛊毒，行药之精。久服不梦寤魇寐、轻身、致神仙。一名蜜香。生永昌山谷。

　　木香形如枯骨，味苦黏牙者良。（《图经》）

　　强志之义，具见远志。木香气温味辛苦，其气芳郁，宜乎性刚而散发者，岂亦能凝神于精，摄阳于阴耶？夫灯烛之譬，在于远志原喻以芯，剔翳沁膏，厥功懋矣，然膏中有故，独不能使灯不明乎！即膏中有故，系滓厚而沈浊者，犹非木香能为力也。灯既张矣，飞蛾青虫集焉，渍于膏而难出，将死未死，宛转蠕动，膏荡摇，灯亦为之不明，非刚者挑而去之不可，此木香所为强志也。夫木香之首功为主邪气，则明非膏中所自有矣，曰毒曰鬼，皆阴也，必丽于阴。然毒而曰疫，鬼而曰温，不犹么么之类，虽属夜出，然能飞扬者乎！是木香之治，治阴厉之气，反受质于阳。善飞扬而着人身之阴者，则导而出之于阳，以成其神，不摇于精，阳自摄于阳而不耗夫阴之功。能入于阴，以其似枯骨也。能去阴中之客阳为累，以其气温味辛也。能不耗降，以其质粘牙也。故夫淋露者，火在水中，致水流濇；梦寤魇寐者，神归阴分，为热所扰，皆阴中不靖，栖阳不稳之病，与远志之使阳归阴，而阳不受翳累者，原大相径庭，至于《别录》所增治疗，若主气不足，致毒鬼温邪之伏于阴；气劣不行，致阳之不得徧于外，皆注《本经》而推广之词，独“行药之精”一语，他味不常有。夫药物行阳行阴者多矣，若阴中行阳，阳中行阴者则较寡，而此非特于阴中行阳，且能于阴中行阴，药之精微使合于阳而成化育，则亦以其味辛在苦中，而其质粘牙而不粘舌，比之龙骨粘舌而不粘牙者为不侔，以彼之摄火于土，则知此为摄火于水，仍能使交于火矣。

　　远志

　　味苦，温，无毒。主欬逆，伤中，补不足，除邪气，利九窍，益智慧、耳目，聪明不忘，强志，倍力，利丈夫，定心气，止惊悸，益精，去心下膈气、皮肤中热、面目黄。久服轻身、不老、好颜色、延年。叶名小草，主益精，补阴气，止虚损、梦泄。一名棘菀，一名葽尧，一名细草。生泰山及冤句川谷，四月采根叶，阴干。（得茯苓、冬葵子、龙骨良，杀天雄、乌头、附子毒，畏珍珠、藜芦、蜚蠊、齐蛤。）

　　远志有大叶小叶二种，大叶者似大青而小，小叶者似麻黄而青，亦似毕豆叶，三月开花，亦有红白二色。红者属大叶也，根长及一尺，色黄黑，去心用。（参《图经》《纲目》）

　　或问刘潜江于远志自诩“阴中醒（本作发）阳，阳中宅阴”两语为中肯，不知当否？予谓：『譬之灯膏盈而火闇者，必挑其芯，此阴中醒阳之意也。譬之烛必芯具而膏始得附，必火然而膏始得融，此阳中宅阴之意也。两语者诚为扼要，且人之智能、聪明、记忆、志力、运动皆火，其精血、津液、涕唾、泗洟、便溺皆膏，火以化膏为用，膏以资火为用，而火之余烬不可使留，以翳夫火，故随其所翳挑而剪之。』远志者，苗短根长（苗名小草根长尺余），根之长有以见其入膏之深，苗之短有以见其剪翳之净，此益智慧、耳目聪明、不忘、强志、倍力之说也。阳之所在即阴之所随，阴之所资即阳之所运，两者必胶黏融液，并无乖隔，斯得运动灵，开阖利，苟有纤尘干于其间，即机关窒强矣。远志者根似牛膝，叶似麻黄，惟其入阴者深，出阳者浅，外出之力为入下之性所掣，是以不能如麻黄之大发其阳，随窍皆透，而仅能去九窍之翳累，此除邪气利九窍之说也。震动于上，能使阳离于阴；泄澼于下，能使阴离于阳。离之甚者，上伤及下，下伤及上；离之浅者，则仅伤中。若上久震动，在中津液遂漓，而有阴不摄阳之兆，惟使阳能入阴，阴从阳化，乃得两气复相联聚。远志者，从上下下，最为有力，犹不能及泉；从下上上，终不能及其根之分寸，故仅能使由上病而伤中者复，此欬逆、伤中、补不足之说也。三项之中最精微者，置之极后，极笼统者，反着最前，何也？是盖顺病之高下以为言，且以明远志之用虽广，而其实在由阳病以累及阴，其于由阴病而累及阳者，犹隔膜也。至若《别录》所著，皆《本经》注脚，曰：『去心膈气、皮肤中热、面目黄。』即所谓“欬逆、伤中、补不足”也。曰：『定心气，止惊悸。』即所谓“益智慧、耳目聪明、不忘、强志”也。

　　古今注本草家，类以远志《本经》有不忘强志之文，《别录》有益精之文，遂互相牵合，谓惟能益精，故有不忘强志之效，不知味苦气温性燥之物，岂是益精之品，必也精本不亏，而运精之神有翳累，故拨去其翳累而神自清，神清而精自融液，谓为益精可也。《本神篇》曰：『肾藏精，精舍志。』又曰：『肾盛怒而不止则伤志，志伤则喜忘其前言。』明明因暴怒引火上浮，致神离于精耳，精亦何从骤亏，惟引其火使归于精，精与神相合而自复，又何必益精。《千金．杂补门》治阴痿精薄而冷方，后注“欲多房室，倍蛇床。欲坚，倍远志。欲大，倍鹿茸。欲多精，倍锺乳”，亦可见用远志者为坚志意，非益其精之谓也。远志何以能坚其志，盖房室之事源发于心，心有所忆谓之意，意之所存谓之志，其志不回，则其火不散，而阴不泄，此即与不忘、强志、倍力之经文一贯矣。于此见善忘即志不坚，志之不坚即神之注于精不纯，一其取义仍在远志之苗短根长，自上下下，苦温以醒发其火耳，益精云乎哉！

　　龙胆

　　味苦，寒、大寒，无毒。主骨间寒热，惊癎，邪气，续绝伤，定五脏，杀蛊毒，除胃中伏热、时气温热，热泄下利，去肠中小虫，益肝胆气，止惊惕。久服益智不忘、轻身、耐老。一名陵游。生齐朐山谷及冤句，二月、八月、十二月采根，阴干。（贯众为之使，恶防葵、地黄。）

