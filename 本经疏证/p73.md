<!-- { "loadSidebar": true } -->
　　龙胆宿根黄白色，下抽根十余本，大类牛膝，直上生苗，高尺余，四月生叶似柳叶而细，亦如嫩蒜，茎如小竹枝，七月开花如牵牛花，作铃铎形，青碧色，冬后结子，苗便枯。（《图经》）

　　龙胆至苦极寒，论其性体，定能逢热则清，遇火则折，宜乎降泄无余，堪与大黄鬪技争捷矣，乃其功效不曰荡涤，不曰推逐，而曰：『主骨间寒热，惊痫，邪气，续绝伤，安五脏。』一若自内达外者何？夫无平不陂，无往不复，惟其苦寒届至极，斯不泄不降已寓其间，盖苦本主发，龙胆苦之至而兼濇，濇者至苦之中有至酸也。酸禀春之发育，苦禀夏之畅达，乃相联属焉，则其寒非极泄而为极入矣。味阴而气阳，阳唱则阴随，故味之畅发不能违气之深入，然进锐者退必速，气寒既引味苦以深入，而寒力先退苦力方优，能不谓其功为畅发极内之火邪耶！极内者何？在躯体为骨，在五志为神，则龙胆之用，在驱体为除骨间寒热，在五脏为除惊痫邪气，又何疑焉。极内所藏自极精微，其行止动作皆暗相输灌，默相交会，而有邪气干于其间，则有形者为断绝，无形者为不安，曰：『续绝伤，安五脏者。』即“骨间寒热，除惊痫，邪气散”之效验也。虽然深中有浅，浅中亦有深，皮毛血脉固不得为深矣。在躯体之内，岂无舍五脏间神志外，亦有深焉者乎！《别录》缘其如此，故又补出“驱六腑间邪热”一层，六腑中气之极深者，第一则胆中清净之气，其次则肠胃三焦中水谷运行之气，热邪干胆中清净之气则为热泄下利，干肠胃三焦中水谷运行之气，则为胃中伏热，肠中小虫。热泄下利之上，又冠以时气温热者，明下利非由时气温热，其故则在水谷不得为热泄也。龙胆之功，由浅及深，在浅则去着物之热，在深则除不着物之热。《阴阳应象大论》曰：『阳化气，阴成形。』此天地之规模，以生人生物者也，惟此能于阳分，和化气之枢，于阴分，去成形之累，犹不可谓锺生气于病中，化病气为生气耶！《本经》列之上品，治非无由，而后人视为苦寒峻利，殊失厥旨，故其续增主治如“黄疸，狂烦，疥疮，痈肿，喉痛”等证，尽是有形间病，然能于水中求火之所在，则亦不能不服其苦思深得也。

　　石斛

　　味甘，平，无毒。主伤中，除痹，下气，补五藏虚劳羸瘦，强阴，益精，补内绝不足，平胃气，长肌肉，逐皮肤邪热、疿气，脚膝疼冷痹弱。久服厚肠胃、轻身、延年、定志、除惊。一名林兰，一名禁生，一名杜兰，一名石遂。生六安山谷水傍石上，七月、八月采茎，阴干。（陆英为之使，恶凝水石、巴豆，畏殭蚕、雷丸。）

　　石斛丛生石上，其根斜结甚繁，干则白，五月生茎似小竹节，节间出碎叶，生皆青色，干则黄，七月开花红色，十月结实，节上自生根须，人亦折下以沙石栽之，或以物盛挂屋下，频浇以水，经年不死。（参《图经》《纲目》）

　　凡水土媾乃生木。草，木类也。未有草藉水石而生，不资纤土者，有之则石斛是。凡水石相渍，纵千百年，水不烂石，石不耗水，惟既生斛，则若石挹水以灌斛，斛因石以引水。石属金，内应乎肺，水则内应乎肾，是石斛者，引肾阴以供肺，通调下降者也。斛以五月生，其时则阴姤于下而势浸长，阳拔队而浮于土。以十月实，其时则阳复于下而力颇厚，阴连引而际于天。是其功用究竟为助肺降，而泄阳使下，引肾升而交阴于天。夫阴沈于下而不动，阳痹于中而不散，气结于上而不降，其中之伤为何如？但使阴济于上，相和而下交，阳归于下，成化而上济，斯可谓主伤中、除痹、下气否耶！脾肺肾既受益，则心与肝自不能不受益，五脏皆受益，斯虚劳羸瘦何能不复，而其归着则尽由于强阴，盖斛固得金水之专精，而茎生青干黄，花红，原具五藏之全也。“益精，补内绝不足，除脚膝冷疼痹弱”，此其故皆在肺肾不连。“平胃气，长肌肉，逐皮肤邪热，疿气，定志，除惊”，此其故皆在热气中痹。得《别录》一证，《本经》益明，而用者遂有可遵循，此古人用意深处所宜细绎者也。要之石斛，自是补剂，然其调处阴阳，交联上下，有扶危定倾之概，遂不得但目为补剂，故施之于外感，凡火痹于中，气结于上，阴伏于下者，尤见收功莫测，以意消息而用之也可。

　　巴天

　　味辛、甘，微温，无毒。主大风邪气，阴痿不起，强筋骨，安五脏，补中，增志，益气，疗头面游风、小腹及阴中相引痛，下气，补五劳，益精，利男子。生巴郡及下邳山谷，二月、八月采根，阴干。（覆盆子为之使，恶朝生、雷丸、丹参。）

　　巴戟天生山林者，叶似茗，生内地者，叶似麦虋冬而厚大，至秋结实，经冬不枯，根如连珠，宿根青，新根白紫，用之皆同，以连珠多肉厚者为胜。（《唐本》参《图经》）

　　夫风邪之于人，其始能令人毫毛毕直，其继能令人多汗恶风已耳。阴痿不起，岂大风邪气所能致耶！不知阴痿不起，非外中之风，犹口燥舌干，非外受之燥也。然内涸之燥，有口燥舌干可凭，阴痿不起，非风所能致，何以知其由大风邪气，此则有说焉，三百六十五日分为七十二候，凡羽毛鳞介草木，生壮老死于其间者何限，而独着为生杀之表率者。在立春第一候，曰东风解冻；在立秋第一候，曰凉风至，是风为生杀统领。物当生壮，设遇凉风必遭抑遏；物垂老死，设遇东风亦缓顦顇（《玉篇》“顦顇，忧貌”）。惟物有届时难挽之期，故风无久违气候之异，此夏令风从西北，冬令风自东南胥有之，特终未见积月累旬不能休止也。人自生至病，原不得常以阴痿不起为病，适当二八已后，八八已前，不因精血之亏，不缘元气之损，而肢体疲罢，筋骨懈弛，志气虺颓，观其状似蒲柳之易衰，究其归实枢机之完密，岂不似物当生壮，忽值凉飙，惟旋转其风，则以厉阶为荣资，譬之行舟，适纔石尤打头，极费纤挽，忽而扬帆鼓枻，不由人力，是巴戟天之主“阴痿不起，强筋骨，安五脏，补中，增志，益气”，不必谓之治风，直谓之转风可也。虽然巴戟天能转萧索为温茂，其故安在，盖惟其色紫。紫者，阳入阴中，阴随阳唱之验也，而紫中间白，白则符于萧索，然间岁则变青，青非鼓动阳风之色乎！紫之多不能泯白，白之少非特不化于紫，且能转而为青，是萧索实温茂之所由，温茂乃萧索之所发，有紫色为根柢，而此则发其机耳。锺阳气于阴中，而阴赖以化；布阳气于一身，而阴随以生，此小腹阴中相引作痛，及头面游风所以并能疗也。设使火原偏旺，水原偏衰，纵有阴痿不起，少腹引痛，虽昧者亦不恃此为救援矣。

　　赤箭

　　味辛、温。主杀鬼、精物、蛊毒、恶气，消痈肿，下支满、疝，下血。久服益气力、长阴、肥健、轻身、增年。一名离母，一名鬼督邮。生陈仓川谷、雍州及泰山少室，二月、四月、八月采根，暴干。

　　赤箭春生苗，初出如芍药，独抽一茎，挺然直上，高三、四尺，茎中空，色正赤，帖茎杪之半，微有尖小红叶，四月梢头成穗作花，灰白色，宛如箭簳且有羽。有风不动，无风自摇，结实如楝子，核有六棱，中仁如面，至秋不落，却透空入茎中，还筒而下，下潜生土内，根如芋，去根三、五寸，有游子十二枚，环列如卫，皆有细根白须，虽相须而实不相连，但以气相属耳。根大者重半斤，或五、六两，皮色黄白，即天麻也。赤箭是其苗。（《乘雅》）

　　或曰：『阳极变阴，发转为敛，天麻之茎实有焉，宜乎能出阳入阴，为功甚巨。今观《本经》《别录》所著，一若殊狭，何哉？』曰：『循环之数，天地仅足自主，不能制物也。火然而难离，水流而莫返，能使不净尽无余，其用已不小，何况水火之相遭，火金之相铄，余烬遗镠，珍藏什袭，不令同腐败者均为弃物，其功讵不大哉！肌肉以火而丰，阴以火而强，力以火而大，气以火而盛，然皆具往而不返之机，其取义犹赤茎之直上，支节不生，而孰知竟其所至，转阳为阴，遂生六棱之实，且不堕他所，仍入茎中而归根复命，是其往而能返，谓之益气力、长阴、肥健不亦可乎！』然则有游子十二，围环其根，又何义？夫以环于中而言，则脾胃也。以十二而言，则脏腑之数也，经脉之数也。脏腑经脉以气血而环周一身，气之所归，气海也，血之所归，血海也，气旋绕于上，则支满；旋绕于下，则为疝，气血离而旋绕他所，则下血；气血并而旋绕他所，则痈肿，皆瘦削阴痿无力少气之根，得归其所当归，不旋绕其不当旋绕，则不特益气力、长阴、肥健，且消痈肿、支满、疝、下血焉，是《本经》述其正面，《别录》抉其底蕴矣。主蛊毒、恶气者，俾正气不助为虐，是取其功用；杀鬼、精物者，彤矢为阴类所畏，是取其形象也。

　　刘潜江云：『天麻在方书云疗风，惟罗氏谓其治风，大明谓其助阳气。』两说不相谋，果孰是耶！夫人身惟阴阳合和以为气，而风木由阴以达阳，故阴虚则风实，阳虚则风虚，助阳气者，正所以补风虚也。是故虚风为病，有缘于清阳不升浊阴不降，致肝木生发之气不得畅而生者，有因脾胃有病，致土败木侮而生者。天麻为物，根则抽苗直上，有自内达外之理。苗则结子下归，有自表入里之象，即其有风不动，无风自摇，乃畅其风之郁，而不使滥；静镇其风之变，而不使羣动。畅风郁，乃自内达外之功；镇风变，乃自表入里之效，就其一往一来而已，能使静作动，返动为静，是其功用断在根而不在苗。风为六气之首，人身元气，通天之本也。元气出于地，风化即与之并育并行，故其治小儿惊气风痫（《开宝》），眩晕头痛（元素），皆风虚之不能达于阳也，可谓自内达外，然亦不外乎自表入里之体；其治诸风湿痹（《开宝》），冷气痹瘫缓不随（甄权），可谓自表入里，然即具有自内达外之用。是则天麻之用，殆亦侈乎！所云木乘土虚，是木居其实矣，何以亦曰风虚？盖胃者五脏六腑之本，食气入胃，首即散精于肝中，土虚则风木之化源伤，可不谓风虚乎！就风气之能达，是为宣阴；挽风气之能回，是为和阳，和阳则所谓自表入里者也，宣阴则所谓自内达外者也。

　　卷柏

　　味辛、甘，温、平、微寒，无毒。主五藏邪气，女子阴中寒热痛，症瘕，血闭，绝子，止欬逆，治脱肛，散淋结，头中风眩，痿蹷，强阴，益精。久服轻身、和颜色、令人好容颜。一名万岁，一名豹足，一名求股，一名交时。生常山山谷石间，五月、七月采，阴干。

