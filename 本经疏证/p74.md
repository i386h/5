<!-- { "loadSidebar": true } -->
　　卷柏宿根紫色多须，春生苗似柏叶而细碎，拳挛如鸡足，青黄色，高三、五寸，无花子，多生石上，去下近石有沙土处用之。（《图经》）

　　味辛气温之物，性秉于阳，计其状当魁梧奇伟，而胡为其挛拳曲跽也。挛拳曲跽之物，即使治挛拳曲跽之病，且何故哉？说者谓：『春分之时，阴方离于阳，是物以发，故能使阴与阳交合，而主至阴之地为邪所薄者。』予谓不然。友人陆君子全，幼时畜此为戏，具言其干时黄萎拳曲，绝无可爱，但渍之水中，则挺发森秀之概，扶摇动荡之致，蒨翠苍碧之色，片晌间炫目惊人，及去水令干，黄萎拳曲犹故，屡渍屡干，不为败坏，且徐氏《药对》谓其生于立冬，为桑螵蛸、阳起石使，是其能于至阴中，熨帖以醒阳；于至阳中，委曲以和阴。试观《本经》《别录》所主，何莫非阴中之阳不达，阳中之阴不顺耶！则是物为体阳而就阴，用阴以起阳，无疑矣。

　　蓝实

　　味苦，寒，无毒。主解诸毒，杀蛊蚑疰鬼螫毒。久服头不白、轻身。其叶汁杀百药毒，解狼毒、射罔毒。其茎叶可以染青。生河内平泽。

　　蓝种颇多，然不离乎生甚晚而长最速，以夏茂而饶汁。卢子繇谓：『肝主色，自入为青，青出于蓝而深于蓝，则以色用为入肝矣。其多汁而气寒，则为及肾，味苦而性通彻，则为及心。』刘潜江谓：『其取精于水，长养于火，以达其木之用，木用达则水火合和之气毕达举，五脏之郁为火者，皆由此而达。正气流行，邪气涣释，故曰解毒。毒固热入人身，而胁人正气为附从者，正气不为所胁而自行所当行，毒又焉能为患，有不解散者哉！』予谓如此疏蓝，亦既明彻矣。第其所以内理痰火，外疗盛热者，谓何？夫木盛遇热则津生，天地之轨则也。人身则有壮热而阴反耗，阴耗而热益猖者，投以寒凉，正患其拒而相搏，改与滋养，又恐其壅而不化，惟此津随热极而生，热以津济而解者，岂不适相当耶！此其疗盛热也。至如痰火，则上之阳不入阴而与之化，反灼阴而使之消，若增阴则徒能随阴以消，暂延一时之涸竭，若散火则并阴使尽，且不与阴济之火，又焉能化而得散，此其充热以津，化津入热，为至理所注矣。然急难稍延者，用蓝汁；缓能及济者，用蓝实；微而未猖者，用青黛，各择其宜焉可矣。

　　络石

　　味苦，温、微寒，无毒。主风热，死肌，痈伤，口干，舌焦，痈肿不消，喉舌肿不通，水浆不下，大惊入腹，除邪气，养肾。主腰臗痛，坚筋骨，利关节。久服轻身、明目、润泽、好颜色、不老、延年、通神。一名石鲮，一名石磋，一名略石，一名明石，一名领石，一名悬石。生泰山川谷，或石山之阴，或高山岩石上，或生人间，正月采。（杜仲、牡丹为之使，恶铁落，畏母、菖蒲。）

　　络石生阴湿处，冬夏常青，其蔓折之有白汁，叶圆如橘，正青色。其茎蔓延，茎节着处即生根须包络石上，花白子黑。（参《唐本》《图经》）

　　石者，土欲化金而未成也，于藏气为帖紧相承之脾肺。络石者，木水土相参之化也，于藏气为间于脾肾之肝。肝主疏泄畅达者也，乃络石疏泄畅达独于帖紧相承之脾肺，依附甚固，则凡脾肺所主肌肉皮毛间，倘有邪气附着，生气不荣，吸摄津液，以资启溉，致津液干涸，仍无济于生气者，得此疏泄畅达焉，不特枯竭转而荣茂，且干涸转而润泽矣。何则？以脾肺本主津液相输灌也。惟然，则于“死肌、痈伤、口干、舌焦、痈肿不消、喉舌肿、水浆不下”固有会矣，特谓其主于风热，何也？夫不因风热，则“死肌、痈伤、口干舌焦、痈肿不消、喉舌肿、水浆不下”又何自而来，但其味苦温，苦温非治风热者，兹则所宜阐明者矣。盖诸证者，火结非假，津涸非真，乃阳劫阴以自资，阴被劫而不得化，故惟阳能入之，阴则不能入也。设使用寒，必被阳格，用热又属耗阴，惟苦以发之，温以散之，相比成功。仍是冬夏不雕，寒暑皆荣之物，生乎阴而长于阳，络于阴而伸夫阳者，《至真要大论》所谓“微者逆之，甚者从之”是矣。虽然《别录》所系“大惊入腹，除邪气”，则气乱而邪从以入也，其所谓“养肾，主腰臗痛，坚筋骨，利关节”不与他主治大相径庭耶！盖人气升降如环无端，第下者必化于肾而后能升，上者必化于肺而后能降。络石之于肺，虽邪阻气挠，颠连如石，亦能化而通之，行而降之。若是假使在上已无病，而下之机关犹未转，则尽利其上，其在下者能常自窒乎！矧络石原生于阴湿处，则其机关本自下而上，其奏功则自上而下耳。径庭云乎哉！

　　蒺藜子

　　味苦、辛，温、微寒，无毒。主恶血，破症结积聚，喉痹，乳难，身体风痒，头痛，欬逆伤肺，肺痿，止烦，下气，小儿头疮、痈肿、阴，可作摩粉。其叶主风痒，可煮以浴。久服长肌肉、明目、轻身。一名旁通，一名屈人，一名止行，一名豺羽，一名升推，一名即藜，一名茨。生冯翊平泽或道傍，七月、八月采实，暴干。（乌头为之使。）

　　蒺藜叶如初生皂角叶，齐整可爱，刺蒺藜状如菠棱子及细菱，三角四刺，实有仁。白蒺藜结荚长寸许，内子大如芝麻，状如羊肾而带绿色。（《纲目》）

　　蒺藜子锋颖四出，坚锐铦利，谓非象金不可，而其味苦其气温，则又皆属乎火，是之谓金与火遇，火在金中。夫金与火之接也，始则相守，继则就镕，终则交流。相守，则金之芜杂难消者消；就镕，则金之凝重不动者动；交流，则火之炎上不下者下。凝重者动，谓之形随性化；炎上者下，谓之性随形化。其在人身，性本于气，形充于血，两者不咸，则有性与形违，而为积聚、喉痹者；有形与性违，而为恶血、症结、乳难者，得此交相化而适相成之物，又乌能不已耶！而《别录》又恐后人误会《本经》用蒺藜泛治腹中恶血、症结、积聚也，故其命意措辞，若谓就金言金，在上治上焉者。夫曰身体风痒，则疾必不在分肉筋骨而在肌肤，皮毛固肺之合也。又况“头痛、欬逆伤肺、肺痿”皆火守于金之病，火与金本相仇，因相仇而致病，则以相守而生长之物，化病气为生气，犹不可谓极允帖之治乎！而后人识透此关，莫妙于《大明》，以此益精，疗水藏冷、小便多，止遗沥、泄精、溺血。夫火金相仇为病于上，但得其就镕下流，则并化为水，且非冷水而为暖水，又何水藏精溺二道之不受益也。夫然，故沙苑蒺藜之刺在茎而不在实，实形正似肾者，则金火之交镕向下，并在茎中，而实遂大擅益下之功于精溺二道，更着良猷矣。

　　肉苁蓉

　　味甘、酸、咸，微温，无毒。主五劳七伤，补中，除茎中寒热痛，养五脏，强阴，益精气，多子，妇人症瘕，除膀胱邪气、腰痛、止痢。久服轻身。生河西山谷及代郡、雁门，五月五日采，阴干。

　　肉苁蓉二月丛生大木间及土堑垣中，生时似肉，皮如松子，有鳞甲，苗下有根，广扁柔润，长尺余。色紫黑，浸挼去黑水、咸、酸味（《六书故》“挼，按揉也”），宛如殷纸折迭成卷（殷，赤黑色）。（参《图经》）

　　阳翳于阴，其气终伸，阳蛊于阴，其气则挠，何也？翳阳之阴冽而易摧，蛊阳之阴柔而难破也。然蛊于阴而不必于阴，则其性常欲伸，惟伸者自伸，蛊者自蛊，故推其源为阴蛊阳，究其实已阴随阳矣，于此而有物似焉，其入于人身，能不伸阴中之阳，而挠阳以毓阴耶！河西（今甘肃）最寒冱，八月已冰，二月未泮，大木间及土堑垣中又日光所不届，适当其时，在地之阳奋然欲出，上无所引，旁有所挠，于是生苁蓉，质柔而属阳，气温而主降，乃火为水制，故色紫黑而味甘酸咸，阳不遂其升，阴方幸其固，乃不直伸而横溢，故形广扁而皮有鳞甲。须阴干者，炙之以火，恐阴消于阳也。必浸去酸咸味者，欲全阳之用也。夫然，故味酸可去，咸可去而甘不可去，色紫可去，黑可去而殷不可去，遂可知其义取于阴蛊，其用惟在阳伸，去其阴之蛊，正以佐其阳之伸。五劳七伤者，或因用力而劫阳于外，或因用心而耗阴于内，俾阳就阴范，阳供阴使，是为补中，因其衰而彰之之治也。茎中阳盛而阴为所迫，则热且遗；阴盛而阳不相下，则寒且痛，助其阳即以和其阴，而痛自除，因其重而减之之治也。阴阳相浃，精气相抱，斯藏精而不泻之五脏自安，五脏既安而精何能不充，阴何能不强，而施化遂非浪举矣。妇人症瘕，亦阴不柔而阳遭困者方宜。

　　黄帝问五劳七伤于高阳负，负曰：『一曰阴衰，二曰精清，三曰精少，四曰阴消，五曰囊下湿，六曰腰（一作胸）胁苦痛，七曰膝厥痛冷不欲行，骨蒸，远视泪出，口干，腹中鸣，时有热，小便淋沥，茎中痛或精自出，有病如此，所谓七伤。一曰志劳，二曰思劳，三曰心劳，四曰忧劳，五曰疲劳，此为五劳。』（见《千金》石韦丸下）孙真人曰：『五劳者，一曰志劳，二曰想劳，三曰忧劳，四曰心劳，五曰疲劳。七伤者，一曰肝伤善梦，二曰心伤善忘，三曰脾伤善饮，四曰肺伤善痿，五曰肾伤善唾，六曰骨伤善饥，七曰脉伤善嗽。凡远思强虑伤人，忧恚悲哀伤人，喜乐过度伤人，忿怒不解伤人，汲汲所愿伤人，戚戚所患伤人，寒暄失节伤人，故曰五劳七伤也。』（《千金．肾脏门》补肾论）其述五劳略同，七伤则有异，即孙真人之论亦有两端。苁蓉所主究以何者为是？夫此固不必深求其合，第别其用力用心可矣，且苁蓉须补中者乃可用，设中气自旺而不必补则非所宜，如善饮善饥等候，何尝不蒸腾有力，运化有权，犹可以味甘性温之物与之乎！与之是使渴者益渴，饥者益饥也。然则宜补中者果安在？夫苁蓉之生精固优，故能挠夫气，气固旺故不致汨于精，五劳七伤名目虽多，约其归不越伤气、伤精二种。伤气者，如烛之然，芯尽而膏亦竭也；伤精者，如舟之行，水涸而棹难鼓也，是故或精枯于下而火浮于上，或火炽于上而引精自资。中央者，须火下畜，其气乃生，生乃固，火既违顺，容纳自拙，得此以气致精，藉精行气之苁蓉，使火回精聚，则在中之生气又何能不受益耶！就使善饮善饥，亦难保无精竭火离，仍须补中者，是故谓补中于五劳七伤，仅得治法之一节则可，谓苁蓉于补中犹有所隔阂则不可，谓苁蓉之补中仅得施于五劳七伤则可，谓凡补中者皆得用苁蓉则不可，以《本经》固云主五劳七伤补中，不云补中主五劳七伤也。

