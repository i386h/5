<!-- { "loadSidebar": true } -->
　　气鼓津溢，火动水随。科其咎，固系鼓动之非宜；究其归，应思随从之何易。薇衔根黑兼赤，虽已火搅水中，然发茎但赤，则仅火动而水不动，故卒能花开黄色，下足以致水气之转输，上即可吸火气为生气而收缩。夫阴阳兼操乎动静，是其有风不动，为不受病气凭陵，而无风独摇，为暗使元气生长矣。夫风湿痹，静病也，风湿痹而历节痛，则其患在动矣。悸气，水病也，悸气而为惊痫之掣纵，吐舌之伸缩，则其患在火矣。即鼠瘘痈肿，固亦静病，乃实由于贼风之动，动者能使之不动，不动者能使之动，竟已可制病之变幻，而况化火气为生气，浥水气得灌输，以大会于中黄，和调于上下，则症之暴者，为适动而纔静；水之可逐者，为方静而今动；痿蹷之得受疗者，为上逆而欬所发（《素问．生气通天论》），犹不可以皆已乎！烂醉受风酒之气，随风气而外飘扬；酒之质侵脾家，而中迟钝。是以身热懈惰，汗出如浴，恶风少气，治其中，治其质，则朮与泽优为之；治其外，治其气，则惟薇衔是赖矣。

　　槐实

　　味苦、酸、咸，寒，无毒。主五内邪气热，止涎唾，补绝伤，五痔，火疮，妇人乳瘕，子藏急痛，以七月七日取之，捣取汁，铜器盛之，日煎，令可作丸，大如鼠矢，内窍中，三易乃愈。又堕胎。久服明目、益气、头不白、延年。枝主洗疮及阴囊下湿痒。皮主烂疮。根主喉痹寒热。生河南平泽，可作神烛。（景天为之使。）

　　槐花

　　味苦，平，无毒。治五痔，心痛，眼赤，杀腹藏虫及热，治皮肤风并肠风泻血，赤白利并炒服。叶，平，无毒。煎汤治小儿惊癎，壮热，疥癣及丁肿，皮茎用同。（宋附）

　　槐极高大，其木材坚重，有青白黄黑等色，其叶有大而黑者，有细而青绿者，有昼合夜开者，并以季春五日而兔目，十日而鼠耳，更旬而始规，二旬而叶成，四月、五月开黄花，当未开时状如米粒，花以是时采，六月、七月结实，作角连珠，中有黑子，以子连多者为好，十月上巳日釆之。（《图经》参《纲目》）

　　阳淫于上，不与阴浃，则津自不摄；阳实于下，不与阴浃，则血自不藏，而阳则咸化为风，特在上为风虚，在下为风燥，斯其异耳。风虚且津不摄，则五内邪气热而目暗；风燥且血不藏，则五痔火疮而绝伤。然欲求其本，皆当责之于肝，所谓木热则津溢，肝热则血漏是也。肝木之热何以取治于槐？《周礼》“四时改火，冬取槐檀”，非以其能生木耶！且开花于阳之极盛，结角于阳之未衰，而得味为苦，得气且寒，可不谓当至阳之化育，得锺纯阴之性味乎！血者源于水而成于火，正与是相肖，故为入肝凉血之剂无惑也！然其花与实之别何在？盖花者开散之告终，实者生发之能始，故妇人乳瘕、子藏急痛，病之在内者，则于子有专功。治皮肤风、肠风泻血、赤白利，病之连外者，则于花为独效，同为凉血，而用有内外之殊，是其别矣。

　　枸杞

　　味苦，寒、根大寒、子微寒，无毒。主五内邪气，热中，消渴，周痹，风湿，下胸胁气客热，头痛，补内伤、大劳嘘吸，坚筋骨，强阴，利大小肠。久服坚筋骨、轻身、不老、耐寒暑。一名杞根，一名地骨，一名枸忌，一名地辅，一名羊乳，一名却暑，一名仙人杖，一名西王母杖。生常山平泽及诸邱陵阪岸，冬采根，春夏采叶，秋采茎实，阴干。

　　枸杞二月生叶如石榴叶而薄，五月再生，七月复发，随开小红紫花，便结红实，形微长如枣核，其根皮如远志。（《图经》）

　　晷度愈西，收肃愈甚，枸杞为物，叶岁三发，木气最畅，乃当收肃之候，且花且实，此之谓以金成木。色赤属火，火衰畏水，火盛耗水，枸杞之实，内外纯丹，乃饱含津液，严寒不坠，此之谓从火制水。以金成木，是于秘密中行生发，故主五内邪气；从火制水，是于焦涸中化滋柔，故主热中、消渴。此一根之功，一实之效，已明晰晓示无复遗义。然所谓周痹、风湿者，却宜何所取裁？夫周痹在血脉之中，随脉以上，随脉以下，由风寒湿客于外分肉之间，迫切而为沫，沫得寒则聚，聚则排分肉而分裂，分裂则痛。因邪而成沫，以沫而致痛，谓不似其实之嵌红色于津液中，包津液于红裹内不可。夫惟津液与红酿成一体，是以能使风与湿相携而化，不相逐以争，曰周痹、风湿者，以味苦气寒之资，不能已寒，特可治周痹之属风湿者。虽然《别录》所著“下胸胁气、客热、头痛”，是升而有降之功；“补内伤、大劳、嘘吸、坚筋骨、强阴、利大小肠”，是降而得升之益。仍可一系之根，一系之实者，又缘何而有此效？夫实主退藏，根主生发，原草木之恒性。则实，际水土而转生发；根，极畅茂而转退藏。独非草木常理乎！特枸杞者，其水木之气，究竟须得金火乃能致功，就下胸胁气、治客热、头痛，固呈效于至高，而补内伤、大劳、嘘吸者，又岂不在心肺。盖水木之用成于金火，然火之所以丽，金之所以位，却终赖水火之精华奉养，乃克就昌明治节之勋，往还相承，周旋相济，而实有益于形体者，则曰坚筋骨、强阴是已。后人所谓枸杞根能退有汗之热，枸杞实能益心中之液，不甚有意乎！

　　琥珀

　　味苦，平，无毒。主安五脏，定魂魄，杀精魅、邪鬼，消瘀血，通五淋。生永昌。

　　琥珀乃松树枝节荣盛时，为炎日所灼，流脂入土，岁久为土所渗泄，而光莹之体独存，其地有琥珀，则旁无草木。入土浅者五尺，深者八、九尺，取纯赤晶莹，摩呵吸草者佳。（《本草别说》参《衍义》）

　　松脂能流入地，遂可谓通五淋乎！琥珀自黄变赤，遂可谓消瘀血乎！浅之乎论琥珀矣！夫岂不曰松脂入地，千年乃成琥珀耶！松脂为物，遇热能流，得火能燃，惟沦入地中，日久化成，其能燃之性被水养而至难燃，能流之性被土养而至难流，遂火化为色，水化为光，故其殷赤是火丽于水也，其晶莹是水凝于火也。火阻水而成淋，水违火而为瘀，不藉之可消可通耶！且消瘀血非行瘀血，通五淋非利小便，曰消，则可见能化死为生；曰通，则可见能使止为行，是故欲知非行瘀非利水之故，则当审所谓消瘀血通五淋者，必在五藏不安，魂魄不定中，施其作为，而后此义可明。魂，神之凝于气者也；魄，神之凝于精者也。五脏有所不安，精气有所不摄，则魂魄遂不定，盖魄藏于肺，肺不安则治节失职而火阻夫水。魂藏于肝，肝不安则疏泄失宜，而水违于火，此其证必精神恍惚，梦寐纷纭，惊惕不安，语言少序，即使有瘀而不得行攻伐，有阻而不得极导泄之候，故以此呼吸嘘植其精神，胶黏其水火而后可消可通也，若因瘀滞而成瘕癖，因邪火而致淋沥者，原非所宜用。

　　榆皮

　　味甘，平，无毒。主大小便不通，利水道，除邪气，肠胃邪热气，消肿，性滑利。久服轻身、不饥。其实尤良，疗小儿头疮、痂疕。花主儿癎、小便不利、伤热。一名零榆。生颖川山谷，二月采皮，取白，暴干，八月采实，并勿令中湿，中湿伤人。

　　小便数，大便必；大便溏，小便必难，此通塞之由阳分也。津液饶，大小便俱利；津液竭，大小便俱秘，此通塞之由阴分也。然有大小便不利，但得大便通，小便即随之行者；有得小便行，大便乃随之通者，此又不得以阴阳言，盖大肠盛满能使膀胱亦阻，膀胱盛满能使大肠亦阻耳，此其故当验之于虚实，实者须先通大便，虚者宜先行小便，虽未必尽能准此，以是体之，亦思过半矣。曰：『主大小便不通，利水道，除邪气。』非先通小便乎！榆皮所以能于大小便俱不通证，先行小便，何故？夫凡木之液，多由其皮输引津液，故去皮辄死，榆则去皮仍生，可见其内外皆能输引也，是通小便中，寓通大便意，特皮之力终优于木，且正服其皮，所以小便应先行也。然木皮输引津液，本以上资非以下溉，而谓能行小便，讵不悖哉！《周官》曰：『以滑养窍。』《戴记》曰：『堇亘枌榆，兔薨滫髓以滑之。』则榆者以滑窍而使之通耳，非通利也，且大小便之通滓秽，固欲其下，津气却欲其升，非必相偕尽下，不得为悖也。然则滑窍耳，又乌得云除邪气？夫邪气者，不过下文《别录》所注肠胃邪热气而已，肠胃有邪热气而大小便不通，但大小便得通，邪热气且能自解，何况以窍濇而致不通，肠胃间因畜邪热，则通后邪热气又为所据耶！然则其仁《养生论》谓令人善瞑，《别录》则仅谓疗小儿头疮痂疕（疕，头疡，又谓秃也），何也？夫榆当春先生荚以成实，至荚乃生叶，是就生气为收气也。既能就生气为收气，定能即收气中延生气，小儿生气最盛，头尤当生气之冲，而为疮且结痂疕，有不脱者哉！若令人瞑，则固生气之收，能毓生气而不伤（毓，同育），得初春便实之物，自然随发涵毓，与收中寓鬯何异（鬯，同畅）。

　　楮实

　　味甘，寒，无毒。主阴痿，水肿，益气，充肌肤，明目。久服不饥、不老、轻身。生少室山，一名榖实，所在有之，八月、九月采实，日干，四十日成。叶，味甘，无毒。主小儿身热，食不生肌，可作浴汤，又主恶疮生肉。树皮，主逐水，利小便。茎，主瘾疹痒，单煮洗浴。皮间白汁，疗癣。

　　楮有两种，雄者皮斑而叶无桠叉，三月间开花成长穗，如柳状，不结实。雌者，皮白而叶有桠叉，亦开碎花，结实如杨梅，初青绿色，至六七月渐深红色，乃成熟，八、九月采，水浸，去皮穰，取子用，树极易生，叶多涩毛，摘断其枝叶，均有白汁。（《纲目》参《图经》）

