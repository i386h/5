<!-- { "loadSidebar": true } -->
　　甘草春苗夏叶，秋花冬实，得四气之全。其色之黄，味之甘，迥出他黄与甘之上，以是协土德，和众气，能无处不到，无邪不祛，此所谓主五脏六腑寒热邪气也。土为万物母，凡物无论妍媸美恶，莫不生于土，及其败也，又莫不归于土，化为生生之气，则所谓能解百药毒，安和七十二种石，千二百种草也。人之气犹物之气，和顺者，其妍美也；急疾者，其媸恶也。尽化急疾为和顺，经脉自然通调，血气自然滑利，于是肌骨坚，肌肉长，气力倍矣。特甘性缓，甘弥甚者，缓亦弥甚。凡一身之气因急疾为患者能调之，纵弛而阻滞者，非所宜也。

　　《伤寒论》《金匮要略》两书中，凡为方二百五十，用甘草者至百二十方。非甘草之主病多，乃诸方必合甘草，始能曲当病情也。凡药之散者，外而不内（如麻黄、桂枝、青龙、茈胡、葛根等汤）。攻者，下而不上（如调胃承气、桃仁承气、大黄甘草等汤）。温者，燥而不濡（四逆、吴茱萸等汤）。清者，洌而不和（白虎、竹叶石膏等汤）。杂者，众而不群（诸泻心汤、乌梅丸等）。毒者，暴而无制（乌梅汤、大黄蟅虫丸等）。若无甘草调剂其间，遂其往而不返，以为行险侥幸之计，不异于破釜沈舟，可胜而不可不胜，讵诚决胜之道耶！

　　甘草中黄皮赤，入脾而兼入心，此泻火之说所由来也。泻火之说，在仲景书有二端。一者，“发汗、吐、下后，虚烦不得眠，若剧者，必反复颠倒，心中懊，少气，栀子甘草豉汤主之。”一者，“少阴病，二三日，咽痛者，可与甘草汤。不差者，与桔梗汤。”夫太阳病懊者，宜栀子豉汤，少气则加甘草，然何以知少气之不为虚乎！其说在东垣书，所谓心火急而乘脾者，虽不得为实，亦不可谓虚。譬如饥极，则胸中热且烦，欲动作不得，此之谓少气，其用甘草，竟可谓之补虚。喉咙，少阴直脉所循也。少阴病，仅二三日即咽痛，明其急疾之至，谓非少阴之热，循直脉之从肾贯肝膈，入肺中，循喉咙，挟舌本而上者，不可。其用甘草，即可谓之缓中，甘草缓之至，而治急疾之病，着效甚速，故虽实为缓中补虚，而谓之泻火也可。即如《别录》所谓温中下气，治烦满短气也，亦无不可。或谓甘草解毒，恐即是和药性之一端，虽亦有是理，然其中别有精妙，非和药性所能尽者，如前所谓，凡物无论美恶，入土即化者，此其一也。《金匮要略》云：『凡诸毒多是假毒以损元，知时，宜煮甘草荠苨汁饮之，通治诸药毒。』忠可徐氏谓：『一线之毒，何能杀人，乃假些微毒气渗入，元气反为毒气作使，至不可疗，所谓星星之火，势极燎原也。』虽然补元气之物多矣，必取甘草者，则以上文云：『凡煮药饮汁以解毒，虽云救急，不可热饮，诸毒病得热更甚，宜冷饮之。』既欲其甘缓元气之急，又欲其凉不使助毒，舍甘草其何从，此又其一矣。予尝治一人暑月烦懑，以药搐鼻，不得嚏，闷极，遂取药四、五钱匕服之，烦懑益甚，昏不知人，不能语言，盖以药中有生南星、生半夏等物也。予谓南星、半夏之毒，须得姜汁乃解，盛暑烦懑，乌可更服姜汁？势必以甘草解之。但甘草味极甘，少用则毒气不解，服至一、二钱，即不能更多，因以甘草一斤蒸露饮之，饮尽而病退。是知孙真人云：『甘草解百药毒如汤沃雪。』不我欺也。

　　金创之为病，既伤则患其血出不止，既合则患其肿壅为脓。今曰金创肿，则金创之肿而未脓，且非不合者也。《千金方》治金创，多系血出不止，箭镞不出，故所用多雄黄、石灰、草灰等物，不重甘草。惟《金匮要略》王不留行散，王不留行、蒴藋细叶、桑东南根皆用十分，甘草独用十八分，余皆更少，则其取意正与《本经》脗合矣。甘草所以宜于金创者，盖暴病则心火急疾赴之，当其未合则迫血妄行，及其既合则壅结无所泄，于是自肿而脓，自脓而溃，不异于痈疽，其火势郁结，反有甚于痈疽者。故方中虽已有桑皮之续绝合创，王不留行之贯通血络者，率他药以行经脉贯营卫，又必君之以甘草之甘缓解毒泻火和中。浅视之，则曰：『急者制之以缓。』其实泄火之功为不少矣。金创血病，血病不多用血药，反以气药为君，则以气固血之帅，血去气随，则阳随阴壅，阴为阳溃而死矣。方下血而用王不留行，则血遂不可止，已成脓而用川椒、干姜，则痛不可忍。不后不先，正当金创肿时而用是方，此仲景深入《本经》，非他人所能及者也。

　　甘草之用生、用炙确有不同，乃两书百二十方，《伤寒论》用生甘草者不及十之一，《金匮要略》用炙甘草者亦不及十之一，甚有同一方在《伤寒论》则炙用，在《金匮要略》则生用者，是知古书传讹者多矣。如《本经》《别录》主治，大率“除邪气、治金创、解毒”，皆宜生用；“缓中、补虚、止渴”，宜炙用。消息意会之可矣。炙甘草之任莫重于复脉汤，其用在通经脉，利血气，可无论矣，而《金匮要略》附《千金翼方》，治“虚劳不足，汗出则闷，脉结悸，行动如常”，非所谓烦满、短气乎！又附《外台方》，治“肺痿，涎唾多，心中温温液液者”，非所谓伤脏咳嗽乎！特脉之动而中止，不能自还，因而复动者有三，曰代、曰结、曰促。解之者曰：『脉数而止，谓之促；缓而止，谓之结；止有定时，谓之代。』乃炙甘草汤但治结，而不治代、促，其义何居？曰：『此非甘草不治代、促，乃非治代、促之汤也。』观论中桂枝去芍药汤证（脉促胸满），葛根黄连黄芩汤证（脉促下痢），下后欲解证（脉促不结胸），皆不忌甘草，即可知其旨不在甘草矣。

　　其次则甘草干姜汤、芍药甘草汤，一和脾，一和肝。和脾者，安中宫阳气之怫乱；和肝者，通木脏阴气之凝结。虽系干姜、芍药之力，然此重彼轻，则又可见中央之病，中央药主之。干姜、芍药力虽大，然保泰定功，不能不归于甘草也。故两汤之治，曰：『便厥，咽中干，烦躁，吐逆，两胫拘急。』是阳明内结也。与甘草干姜汤，厥愈足温，重与芍药甘草汤，尔乃胫伸。夫阳结为厥，阴结为拘，干姜能破阳，芍药能破阴，破阴破阳，能愈拘愈厥，不能愈咽干，止烦躁，此保泰定功之所在矣。夫中者，上下之枢。《金匮要略》云：『肺痿，吐涎沫而不咳者，其人不渴，必遗尿、小便数。所以然者，上虚不能制下也。此为肺中冷，甘草干姜汤以温之。』是由中以益上制下也。一变而为理中汤，治上吐下利，是由中以兼制上下矣。再变而为桂枝人参汤，治外热内寒，表里不解，是由中以兼制内外矣。又一变而为四逆汤，治下利清谷，是由中以制下矣。再变而为通脉四逆汤，治下利面赤，内寒外热，是由中及下，兼制内外矣。甘草干姜汤制上中以及下，能扩充以至外；芍药甘草汤则制中下以及外，能扩充以至内。如桂枝汤之治风，黄芩汤之治热，芍药甘草附子汤之治寒，莫不连类及者，亦可悟甘草居中安土之大凡矣。

　　其次，则甘草泻心汤与半夏泻心汤，同因甘草分两重，遂别出方名也。柯韵伯曰：『泻心汤即小茈胡去茈胡加黄连、干姜汤也。小茈胡汤七味，五味皆可加减，惟茈胡、甘草无可加减，以安内攘外，不容偏废也。其变为泻心汤多由误下，误下则内益不安，此泻心汤中甘草可加而不可减所取义矣。而泻心汤三方，又有来自三阳之别，曰：『茈胡汤症具，以他药下之，心下遂满而不痛者，从少阳来者也。』曰：『汗出解后，心下痞，干噫，下利者，从太阳来者也。』曰：『医反下之，下利日数十行，心下痞而满，干呕，心烦，不得安，从阳明来者也。』从太阳、少阳来者，用甘草本未尝轻；从阳明来，既心下痞矣，乃以为病不尽而复下之，致痞益甚，其为胃虚何疑！是知甘草治胃虚之的药，胃愈虚用之愈重。成无己曰：『汗后胃虚，是外伤阳气，故于泻心汤加生姜；下后胃虚，是内损阴气，故于泻心汤加甘草。』是知甘草补胃，为补胃中之阴矣。

　　治血痹，用桂枝黄芪五物汤，治黄汗，用桂枝加黄芪汤，相去仅一味，所治之病大有不同，斯可悟《素问》制方之旨，仲景得之为最深矣。曰：『血痹，阴阳俱微，寸口关上微，尺中小紧，外证身体不仁，如风痹状。』微者虚之所在，紧者病之所在，不治其病，虚无由复，是则治下制方宜急，急则去甘草而多其分数，此桂枝黄芪五物汤分数较之桂枝加黄芪汤为多也。曰：『黄汗为病，两胫自冷，从腰已上汗出，下无汗，腰髋弛痛，如有物在皮中状，剧者不能食，身疼重，烦躁，小便不利。』在上汗，在下痛，不治其汗，痛无由复（以汗非寻常之汗也），是则治上制方宜缓，缓则加甘草而减其分数也。矧血痹之源，因尊荣人骨弱肌肤盛，疲劳汗出，卧不时动摇，加被微风，皆伤下之候，故其治曰：『宜针引阳气，令脉和紧去则愈。』则谓其治下不谬。黄汗，身体肿，不恶风，小便通利，为上焦有寒，其口多涎，能不谓病在上哉！是故两方之相去虽以甘草，然其义实有非甘草所能尽者。《至真要大论》曰：『急则气味厚，缓则气味薄。』适其至所，此之谓也。王太仆云：『治上补上，方迅急则止不住而迫下；治下补下，方缓慢则滋道路而力又微。制急方而气味薄，则力与缓等；制缓方而气味厚，则势与急同。如是为缓不能缓，急不能急，厚而不厚，薄而不薄，则大小非制，轻重无度，虚实寒热，脏腑纷挠，无由致治，是知分数不可不定也。』

　　干地黄

　　味甘、苦，寒，无毒。主折跌，绝筋，伤中，逐血痹，填骨髓，长肌肉，作汤除寒热、积聚，除痹，主男子五劳、七伤，女子伤中、胞漏、下血，破恶血、溺血，利大小肠，去胃中宿食，饱力断绝，补五脏内伤不足，通血脉，益气力，利耳目，生者尤良。

　　生地黄

　　大寒。主妇人崩中、血不止，及产后血上薄心闷绝，伤身，胎动，下血，胎不落，堕坠，踠折，瘀血，留血，衄鼻，吐血，皆捣饮之。久服轻身不老。一名地随，一名芐，一名芑。生咸阳川泽，黄土地者佳，二月、八月采根，阴干。（得麦虋冬、清酒良，恶母，畏芜荑。）

　　地黄二月生叶，布地似莗前，叶上有皴纹而不光。高者及尺余，低者三、四寸，其花似油麻花，红紫色亦有黄花者。其实作房如连翘，中子甚细，沙褐色。根如人指，色黄。（《图经》）

