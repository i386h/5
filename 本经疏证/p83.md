<!-- { "loadSidebar": true } -->
　　胡麻，谷食也，而味甘气平臭香，悉合土之德，宜乎其主伤中，然曰主伤中虚羸，则似与伤中而不虚羸者无与也。虚羸与否，于伤中果有异乎？夫胃刚而静，脾柔而动，刚者主容纳，柔者主运用，中虚之病纵少容纳，但能运用得宜，未必遽至虚羸，以脾固善撮一身之阴阳，而裒益调剂之也，若运用不灵，虽容纳犹济，则不为壅阏，必至泄澼，于是素仰资给者，遂无所藉而连比受伤，不至气馁形瘠不止，于此可见“肌肉削、气力萎、五内损”，是脾病而非胃病，能“补五内、益气力、长肌肉”，是治脾而非治胃，冠以伤中，随赘以虚羸，非无故矣。然则胡麻之能，是为通壅阏乎？为止泄澼乎？夫壅则不泄，泄则不壅，通其壅正以止其泄耳。通其壅奈何？盖脾之职在敷布津液以上升。壅，不敷布也；泄，不上升也；气馁形瘠，乏津液也。胡麻为物，植必上旬，必截雨脚，自生及长，以至成实，徧体无不滑泽，结角上耸，虽实满而不垂，不似他谷穗中有实即俯首也。实排角中，不易剔去，须角口开，乃倒竖而抖擞之，已还藂之（藂，丛也），三日一抖擞，四五遍乃能尽（《齐民要术》）。是其饱含脂液之实，性善帖上而不肯下，恰有切于脾之用，脾用既宣，又有何壅，性善及上，乌能作泄，是以《本经》命曰填髓脑，又非无故矣。然则胡麻之益阴如是，而不能除烦止渴何也？夫除烦止渴是津之用，今者所主是液之用，夫腠理发泄，汗出溱溱，是为津。谷入气满，淖泽注于骨，骨属屈伸泄泽，补益脑髓，肌肤润泽，是为液。液屈伏于极内，津宣发于极外，故生津之物，若蔗梨菱藕，其汁易出，与胡麻之液，非磨蒸挤压不得出者不同也，又乌能除烦、止渴哉！虽然参《别录》所主而稔其有互相关会者，盖津比于气，液比于血，故气行则津随，津至则气达，液充则血盛，血衰则液耗，然观夺血无汗，夺汗无血，血原未尝不能济津之不继，渗灌溪谷，滑泽骨节，血又乌得不浥液之有余，此金疮血去濇痛者，用胡麻止痛，是引液以补血之脱也。伤寒、温疟大吐后，用胡麻治虚热羸困，是引血济津而使与液相嘘吸也。二者势虽不同，而理则一，一者何因，阴去而阳遂困也，是仍不外冠首之伤中虚赢句矣。若夫青蘘自较其实轻浮而达外，藉其润泽宣发以滑利邪气之痹而不行，是可知其风寒湿痹必腠肤燥濇，而久驻不解者。

　　白冬瓜

　　味甘，微寒。主除小腹水胀，利小便，止渴。

　　白瓜子

　　味甘，平、寒，无毒。主令人悦泽好颜色，益气不饥。久服轻身、耐老。主除烦满不乐。久服寒中，可作面脂，令面泽。一名水芝，一名瓜子。（上既标白瓜子矣，此处何又有是句，上下必有衍文。）生嵩高平泽，冬瓜仁也，八月采。

　　冬瓜三月生苗，引蔓，大叶，圆而有尖，茎叶皆有刺毛，六、七月开黄花，结实大者，径尺余，长三、四尺，嫩时绿色有毛，老则苍色有粉，其皮坚厚，其肉肥白，其瓤白虚如絮，可浣练衣服，其子在瓤中成列，霜后采之。（《纲目》）

　　刘潜江谓：『冬瓜、苦瓠皆行水，仅有宣阳达阴之分。』予则谓两物已大相径庭，两物所治，尤不可同日语。盖苦瓠苦寒，冬瓜甘寒，苦瓠之肉能干，冬瓜之肉不能干，苦瓠用瓤子，冬瓜用肉，其意固迥别矣。苦瓠治大水、四支面目浮肿，冬瓜治小腹水胀，浮肿与水胀固皆气水兼病，然浮肿在外，水胀在内，且一能上及面目，一祇下在小腹，不又分隔天渊。况一曰：『下水令人吐。』可见其水不择大小便而下，犹或不及，则在上者并自吐去，是其急疾何如。一曰：『利小便、止渴。』可见必化其水，小便始利，而当其化时，犹能泌其清者上朝为津，是其宛转若何，而可一律视之欤！盖凡物之津润者，类不堪久藏，惟此届冬方釆之物，自然经岁不至浥烂，譬如腌菹干肉，必以冬成，方得经久耳。然用其外廓而能化在内之气与水，何故？夫冬瓜初实，其瓤亦如一切瓜瓠，裹大津液充满无间，及其饱经霜露，瓤子空悬于中，其津液既未外泄又非内耗，乃尽浥于肉中，而昼受暴炼，夕荫露浆，已尽拔其浮浊，乃独留其精纯，斯能久而不坏也。人身津气在肌肉间者，非卫气而何？卫气者起于下焦，上行以护卫一身，剽悍急疾，昼夜五十周，不自暂驻。冬瓜者，既挹小腹间水中之气，行于肌肉，随卫气敷布，且能上止其渴矣，其所余水能不自化，随小便以出耶！苦瓠、冬瓜功用，其分界在此，然所治之肿与胀，皆属热而不属寒，则其孚合处不可竟指为同，又不可全辟为异，以其气均寒也，至其子之治烦满不乐，则更有说焉。夫含浆裹液而生者必不乐干，然不干又不堪作种，惟冬瓜之子初生于盛津包襭之中，续成于涨落津消之后，而以十月收采，即以十月种植（见《齐民要术》），究竟并未尝干，乃亦随即萌达，溯其在瓜之日，磬悬于中，系络于肉，足见其当津液盛涨时，能由络以输其肉，及至消落已后，又能随络以吸取于外，是其常与津液相往来，不必论其干与泽者。烦，是水之不足；满，是水之有余，能使满通于外，即已水交于内，而烦与满并除矣，其可为面泽，亦即引津外敷之效耳。

　　白芥

　　味辛，温，无毒。主冷气。子，主射工及疰气，上气，发汗，胸膈痰冷，面黄，生河东。（宋附）

　　白芥八、九月下种，冬生可食，至春深茎高二、三尺，其叶花而有丫如花。芥叶青白色，茎易起而中空，亦有中实而大者，性脆最畏狂风，三月开黄花甚香郁，结角如芥角，其子大如梁米，黄白色。（《纲目》）

　　白芥子布种于秋尽，采实于夏初，以生以长咸在冬春，而于夏秋反若无所与者，殊不知发生于冬，长养于春，皆其胚胎之际，而夏秋则其原始要终之会也。味之辛得于秋尽，气之温得于夏初，是辛感于水而生，温孕于寒而育，温不能离辛，辛不能离温，则辛温之用皆萃于水矣。辛者所以通，温者所以发。痰冷阻中，则气难横达，而一于上行为上气；气难横达，则痰冷益无所泄，而惟留于胸膈，于是碍脾之磨荡，而黄发于面。一温而胸膈痰冷无不发越，一辛而气机上逆无不宣通，皆由横达之功，并非泄降之力，故后世称其能除皮里膜外之痰，四支骨节之痛亦为此耳。然得谓凡痰凡痛皆可治以是欤？盖亦有界限矣。夫大则空虚，小则坚实，他物之恒情，惟白芥之茎小者反中空，大者反中实，仍系一类二种，可同为用。中空者，象痰之逼窄气道；中实者，象痰之壅肿径隧，是故用以治内，其证必兼上气；用以治外，其证必兼肿痛。则凡痰在骨节及皮里膜外之候，必里有痰而外为肿痛已久，而按之不空者，方与此宜，以是为其畛域可也。

　　卷四

　　中品，石三味，草二十七味。

　　磁石

　　味辛、咸，寒，无毒。主周痹，风湿，肢节中痛，不可持物，洗洗酸痟，除大热、烦满及耳聋，养肾藏，强骨气，益精，除烦，通关节，消痈瘇，鼠瘘，颈核喉痛，小儿惊癎，炼水饮之令人有子。一名玄石，一名处石。生泰山川谷及慈山山阴，有铁处则生其阳，采无时。（茈胡为之使，杀铁毒，恶牡、莽草，畏黄石脂。）

　　磁石色紫黑而濇，其中有孔，孔中黄赤色，其上有细毛，性吸铁，能虚联数十针，或一、二斤刀器，回旋不落者佳。（参《图经》《衍义》）

　　周痹不仅由风湿，风湿不尽为周痹，特肢节中痛，周痹有之，风湿亦有之，若云风湿、周痹，则嫌于但由风湿之周痹，而无与于未成周痹，但因风湿之肢节中痛矣。周痹者，在血脉之中，随脉以上，随脉以下，徧身皆可及也，而曰肢节中痛，得毋无与于身欤？肢节中痛，则四末皆可及也，而曰不可持物，得毋无与于足欤？肢节中痛不可持物，则暴病宿病皆可有也，而曰洗洗酸削，得毋无与于新病欤？夫《灵枢．周痹篇》之言可稽也，曰：『风寒湿气客于外分肉之间，迫切而为沫，沫得寒则聚，聚则排分肉而分裂也。』今不得寒则不聚，不聚则不外排分肉，而内入骨节矣。曰：『分裂则痛，痛则神归之，神归之则热，热则痛解，痛解则厥，厥则他痹发。』今不分裂而内向，则不热不厥，而但洗洗酸削矣。曰：『此内不在藏，外未发于皮。』此周痹、风湿所共也。曰：『独居分肉之间。』则与风湿不同矣，所以然者，磁石所主，既能于真气不周之证使之周，即未至于真气不周者亦治之。盖磁石者以质而论，则取其有毛之石，石中有孔，为重坠下降，自肺及肾也；以色而论，则取其石色黑，孔中黄赤而独无青，为有降无升也，自肺及肾，倘肾家不空，如石中无孔，则虽降亦无所用此，所以不能治躯体之痛矣。有降无升，倘痛在足膝，如石已至地，则于何更坠，此所以止能治肘腕中痛矣。然重坠者，仅得直行，肘腕者，理须旁及，在旁之病从直道治之，能有济耶？不知臂有六经，其在内廉则太阴为之长，在外廉则阳明最居前。太阴、阳明，表里也，太阴病，则阳明为之开其去路；阳明病，则太阴为之浚其来源，总欲使其得至胸中，则自能遂其降矣，何况肘腕之病之根，何必不在胸中，胸中通则肘腕何必不自舒耶！曰：『刺周痹者，必先循其下之六经，视其虚实及大络之血结而不通，及虚而脉陷空者，而调之，熨而通之，其瘛坚转引而行之。』而磁石则治虚之法备矣。然又谓除大热烦满及耳聋，何也？夫曰及，则不得作一线观，亦不得作两截观，盖凡耳聋之大热烦满者治之，大热烦满而不耳聋者亦治之，内以别于肾气竭绝之耳聋，外以别于风热暑湿之大热烦满也。听之为义，如水影物，无水而物无影，此原难复之候。有水而物无影，则由水浊；有影而并无物，则由风狂。磁石之所主，盖治水浊之疴，何者？水所以浊，或由湿蒸土浮，或由郁热水泛而大热烦满，则由肺动而肾随之，且过中不惧所主之脾，抵上不凌所畏之心，此其病似实而非实，似虚而非虚，是《经脉篇》所谓所生病者也。母病本轻，缘子救而转盛；子原无病，因救母而生灾，是以手太阴之烦与心胸满，足少阴之口热舌干，遂相凑为大热烦满矣。得此以石吸金，自肺及肾之物，焉能不水静其波而归其壑，金遂其重而下溉耶！于是知《别录》所称“强骨气，除烦，通关节”，皆即《本经》之所主其养肾气益精，乃自肾吸肺，凭恃母气之功。小儿惊痫，则金水相安，火自不之效。消痈脓、鼠瘘、颈核、喉痛，又水不上泛，火遂清静之功。况炼之为水，则朝肺之百脉，皆随之顺流而下溉，以养肾而荣精，能不令人有子哉！

　　阳起石

