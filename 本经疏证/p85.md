<!-- { "loadSidebar": true } -->
　　苗短根长，本主摄阳入阴以行阴中之化，远志、秦艽莫不如是，惟白芷则以其味辛色白，性芳洁而专象阳明燥金，故宜归阳明。第阳明主肠胃，为秽浊之所丛集，而性洁者喜行清道，则其最相近而相隶属者，莫如血海，故其用为入冲脉为之行其阳，用以去其秽浊芜翳，阴之既成形者。水火之属，血也，泪也，涕泗也，津也，溺也，今观夫水，一若流行坎止，任其自然，绝无为之推挽者，然试思其所处之势，或平坦旷荡而常停不动，若无风以澄泌其间，则凡纳垢入污，必不终日而泥滓腾扬，淤浊泛滥，或高下悬绝而倾泻无余，诚有风以宣障其间，则仍能倾者平，泻者畜，如潮汐之逆行，如东风之溢涨，则亦可知其故矣。“女人漏下赤白，风头侵目泪出，肌肤枯槁”，非水无风以宣障耶！“血闭，阴肿，寒热”，非水无风以澄泌耶！是皆阳明血分所属，上则阳明经脉所及，下则冲任所行也。虽然冲任者上行，阳明者下行，以为有所隶属，是何言欤？盖惟其相并而相违，斯可以为节宣，若相并而相顺，则直推送已耳，故《素问．骨空论》之述冲脉也，曰：『挟少阴而上行。』《难经》二十八难之述冲脉也，曰：『并足阳明之经，夹脐上行。』惟其相违乃所以相摄，且此以论脉络而无与于药也。若夫白芷辛温，则其气味为上行，苟并脉而论，则阳明下而此则上，冲脉上而阳明偏下，一顺一逆之间，可见阳明能致冲脉不咸，而白芷则宣阳明之流，是漏下赤白者，阳明秽浊坠于冲，而冲遂为之逆也。血闭、阴肿、寒热者，冲脉气盛，阳明不能胜也。冲脉能鼓阳明之气于上以和阴，则自无风头侵目泪出之疴；阳明能运冲脉之血于外以和阳，则肌肤自长而润泽。是白芷之用，为其善致阳明之气于冲脉，善调冲脉之血随阳明，而其功只在去阳明之浊翳，致冲脉之清和矣。

　　淫羊藿

　　味辛，寒，无毒。主阴萎，绝伤，茎中痛，利小便，益气力，强志，坚筋骨，消瘰疬、赤痈，下部有疮洗出虫。丈夫久服令人无子。一名刚前。生下郡阳山山谷。（薯蓣为之使。）

　　淫羊藿生大山中，根紫色有须，一根数茎，茎如粟秆而细如线，高一、二尺，一茎三桠，一桠三叶，叶长二、三寸如杏叶，青色，又如豆藿，面光背淡，甚薄而细齿，有微刺，四月开白花，亦有紫花者，经冬不雕，生处不闻水声者良。（参《图经》《纲目》）

　　诸疏《本经》家类视阴痿为阳不充，淫羊藿之性偏寒则难于置说，以故改寒为温，辛温之物治阴痿固当矣，不知于“阴痿、绝伤、茎中痛、小便不利”亦有当否耶？夫绝之训为过（《后汉书．郭泰传》注），阳过盛阴不得与接，阴过盛阳不得与接之谓也。又训为断（《广雅释诂》），阳道断不得至其处，阴道断不得至其处之谓也。假云阴过盛阳不得与接，则茎中痛。云阴道断不得至其处，则小便不利，有是理乎！阴痿、绝伤、茎中痛、小便不利者，阳盛于下，阴不能与相济也。阳盛则吸水以自资，故小便不利；阳壅则溺道阻塞，故茎中痛。淫羊藿为物，妙能于盛阳之月开白花，是致凉爽于阳中也。其一茎之所生必三枝九叶，是导水联木以向金也。（一，水数。三，木数。九，金数。）导水以接火则火聚，联木以生火则火安，致金以就火则为火劫而停者，皆应火金融液而下游。火聚则阴不痿，火安则茎中不痛，傍火之物下流则小便利，不可谓无是理也。益气力、强志正与远志之强志、倍力对，彼则阳为阴翳，此则阳盛格阴；彼去翳而阳光舒，此阴入而阳光敛。阳舒则力宽裕而优厚，故曰倍；阳敛则力宛展而不衰，故曰益。《本经》之所主皆有理可通，若云性温主真阳不足，纵使有说能辨，亦决不得一线贯注如此，即如《别录》所载瘰疬、赤痈，能消下部有疮，能洗出虫，又岂性温补真阳者可为力哉！是以丈夫久服令人无子，必更为有子而后可通矣，明者自能稔之。

　　狗脊

　　味苦、甘，平、微温，无毒。主腰背强，关机缓急，周痹，寒湿膝痛，颇利老人，疗失溺不节，男子脚弱，腰痛，风邪淋露，少气，目闇，坚脊，利挽仰，女子伤中，关节重。一名百枝，一名强膂，一名扶盖，一名扶筋。生常山川谷，二月、八月采根，暴干。（萆薢为之使，恶败酱。）

　　狗脊根黑色，长三、四寸，大两指许，或有金黄色毛，或有黑须簇之。大似狗之脊骨，肉青绿色，苗尖细碎，青色，高一尺以来，叶两两对生，正似大叶蕨，又似贯众，叶细而有齿，面背皆光。（参《图经》《纲目》）

　　凡兽之脊，负重者，坳帖而不挠；行远者，平挺而矢发绝；有力者，穹突而倾前。狗则便儇狡捷之尤也，故其脊坳突随时，折旋任意，奔窜则挻，捕逐则倾，回转如风，蹲起如浪，乃草之根有以似其形，则能通关节可知矣。黑主肾，青主肝，肾者作强之本，伎巧所由出；肝者罢极之本，屈伸所由发。相连而周运一身，出于下者为坚强，出于上者为便捷，乃草根之皮肉有以似其色，则能利机括可知矣。人之脊为骨之长，凡骨之屈伸以节，节之能屈伸以脱，脱则屈伸之机括，究在筋而不在骨，惟脊寸寸有节，节皆不脱，仍能屈伸，是骨也而含筋之用，为一身关机之所属。狗脊者，皮黑肉青绿，律以肝主筋肾主骨之义，绝似骨含筋用。周痹者，风寒湿之气，内不在脏，外未发于皮，致真气不能周也，故其治在刺法，则痛从上下者，先遏其下，后脱其上；从下上者，先遏其上，后脱其下，是截其流以探其源。狗脊之所治，腰背强，是其源；关机缓急，寒湿膝痛，是其流。关机缓急，所谓左缓右急，右缓左急者也；寒湿膝痛，所以别湿热膝痛，风湿膝痛也。夫众痹之痛各在其处，更发更止，更起更居，以右应左，以左应右，是以不得为周，今曰关机缓急，则非以右应左，以左应右矣，曰寒湿膝痛，则必更发更止，更起更居，各在其处矣，故关机缓急冠于周痹之前，而寒湿膝痛系于周痹之后，以明寒湿膝痛之非周痹，惟关机缓急乃为周痹，而腰背强，则狗脊之主证，为两病之所均有也，此《本经》之最明析周详，遥应《灵枢．周痹篇》，黍铢无漏者也。虽然味苦气平，则性专主降，惟其苦中有甘，平而微温，乃为降中有升。降中有升，是以下不能至地；本专主降，是以上不能至天，而盘旋于中下之际，为活利之所凭借，非补虚亦非泄邪，有邪者能活利，无邪者亦能活利，是以“颇利老人”句着于周痹膝痛两证之外，以见其不专治邪耳！其《别录》以疗失溺不节，更治男女有异，何也？盖溺虽出于膀胱，而启闭由于肾，启闭之以时，犹关节之以利，利者过利，必有不利者过于不利；利者以时，则不利者利矣。所以然者，肾固主藏五脏六腑之精而敷布于周身百节者也，故以启闭之机关，可验屈伸之机关；以屈伸之机关，可揣启闭之机关。用是知狗脊所治之失溺不节，必机关有倔强之萌者矣。治痿者独取阳明，阳明者主宗筋，宗筋主束骨而利机关，病涉宗筋，男女自应有别，脚弱俛仰不利，痿之似而缓急之根；关节重，则痹之似而亦缓急之根，其源于湿一也。特宗筋纵者，其病也疾；宗筋缩者，其病也徐，故男子用狗脊，遇弱而无力即应投之；女子用狗脊，虽至关节已重，可也。

　　茅根

　　味甘，寒，无毒。主劳伤，虚羸，补中，益气，除瘀血、血闭、寒热，利小便，下五淋，除客热在肠胃，止渴，坚筋，妇人崩中。久服利人。其苗主下水，一名兰根，一名茹根，一名地菅，一名地筋，一名兼杜。生楚地山谷田野，六月采根。

　　茅春生苗，布地如针，三、四月开花作穗，茸白如絮，随结子，至秋乃枯，根牵连长冗，经寸成节，柔白如筋，甘甜如蔗，干之夜视有光，腐则变为萤火。（《乘雅》参《崇原》）

　　王辅嗣易注：『茅之为物，拔其根而相牵引，故曰茹。茹，相牵引之貌。』今观夫茅皆生坟壤，凡欹倾处有茅则不崩溃，以其互相牵引，能使土相属也。低洼积水之地则不生，有茅处则不积水，以其体滑能泻水也，然生于燥土而偏多津，荣于春夏而偏色白，花茸茸然白而有光，偏开于初夏，叶枯后犹挺然殷赤，虽至得火即燎，亦不萎，是其于至阳中得浓阴，于至阴中得坚阳。惟其于至阳中得浓阴，故凡劳伤、虚羸证中，能为之补中益气也；于至阴中得坚阳，故凡瘀血、血闭证中能为之除寒热也。夫劳伤、虚羸之须补中益气者，定系火烁夫土，而土不黏；瘀血、血闭之能为寒热者，必是阳翳夫阴，而阴不服。土不黏即崩析之初阶，阴不服即战阳之着象，得生于刚土，十百比连，互相牵引，而多津之物，使阴行于中，阳散于外，斯土遂受益而成发育之功，阴得和阳而解鬪争之扰，名曰补虚，非补虚也，济阴气于阳中，则阳自不偏刚，而不能化气耳；名曰通血，非通血也，和阳气于阴分，则阴自不蓄怒而与阳相争耳。不然，《别录》是为《本经》点睛者也，其应“劳伤、虚羸、补中、益气”，则曰：『除客热在肠胃，止渴，坚筋。』其应“瘀血、血闭、寒热”，则曰：『妇人崩中』耳。利小便者，即其不受积水之能事，其苗下水者，即利小便之尤有力耳。

　　刘潜江云：『白茅初春而芽，届夏而花，用其根，采以六月，岂非以其始于木，畅于火，成于土乎！故味为甘，甘者专乎土也，然当火土司令时，偏不禀其燥热，而独全其甘寒，是能于至阳中禀清和之阴，即以清和之阴转达其至阳之化者也。』观《本经》所主，非以其裕阴和阳乎！固非谓其以通利为能，然亦不以止畜为功，盖其能行能止者，皆阳从外而依阴，阴从中而起阳，流行坎止，得应自然之节耳。即谓其甘寒能和血，血和而通塞不爽其度者，犹浅之乎视先圣之言也。其扼要只在热散而阴和，阴和而阳愈宣，盖在天之阳无阴，则无以化，犹在地之阴无阳，则亦无以化也。

　　前胡

　　味苦，微寒，无毒。主疗痰满，胸胁中痞，心腹结气，风头痛，去痰实，下气，治伤寒寒热，推陈致新，明目，益精。二月、八月采根，暴干。（半夏为之使，恶皂荚，畏藜芦。）

　　前胡春生苗，青白色似斜蒿，初出时有白芽，长三、四寸，味甚香美。苗高一、二尺，叶如野菊而细瘦，七月内开黪白花与葱花相类（黪，音惨，浅青黑也《说文》，暗《广韵》），又类蛇床子花，八月结实，实紫色或皮黑肉白，有香气。（《图经》参《纲目》）

