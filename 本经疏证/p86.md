<!-- { "loadSidebar": true } -->
　　陶隐居曰：『茈胡、前胡为疗，殆欲同之。』李濒湖曰：『茈胡主升，前胡主降，为不同。』予谓：『言其同，正足见古人立言深浑，言其升降有殊，虽亦未可厚非，然立言之旨不如古人，亦于此可见。』盖二月生苗，初出时有白芽，七月开花，气香味苦，两物正同，故其去结气，除痰，推陈致新，明目益精亦同，惟茈胡主肠胃中结气，前胡主心腹结气；茈胡主饮食积聚，前胡主痰满、胸胁中痞，足以见茈胡之阻在下，前胡之阻在上，在下则有碍于升，在上则有碍于降，去其阻而气之欲升者得升，欲降者得降，但举目前而名之，曰升曰降，于理固不为悖，特其功能并不在升与降，效验乃在升与降耳。夫在下之阻，必系阳为阴遏，茈胡之治能畅阳而仍不离于阴，故阴亦得随阳而畅；在上之阻，定因阴不从阳，前胡之治能化阴而复不扰夫阳，故阳亦得同阴以化。阳畅则升，阴化则降，迹虽异而理则同，命之曰同，诲后学之真挚也；命之曰异，启发后学之警悟也。吾辈从事于此，正宜领其启迪之益，虽然为学贵有心得，主持勿眩陈言，前胡主治以“疗”字系痰满于前，以“治”字格伤寒于后，得无痰满云云者，皆非外感，伤寒云云者，皆非内因欤！而云风头痛则仍不离于外因，云推陈致新则仍不离于内积也。夫阴随阳化，阳从阴降，是为胸中太和之气。痰者，阳为阴裹，阴从阳滞也，至满于胸胁以为痞，结于心腹而阻气，在内无同心协力之气以拒邪，则在外自有阴寒肃厉之气相干犯。是内因者，即招外邪之根柢；外邪者，即托内因之枝节也。前胡既能以仲春发育之气，化阴寒为温煦，复能以初秋凉爽之气，不使阳炽阴穷，故相裹而不相离，相持而不相下者，得此遂相和洽而无相夺伦，痞者为之开，结者为之解，固无论矣。即缘内乖所招外侮，既无根柢可凭，更于何处托迹，曰：『风头痛，去痰，下气，治伤寒寒热，推陈致新』言惟痰气在中，斯风得乘之而为头痛；惟宿热在内，斯寒得与相争而为寒热，去其在里之勾引，而在外者自无所容，是治字者，界于两语之中，以为间隔，非提曳全文而为领袖也。然则所谓“伤寒寒热，推陈致新”者，得无嫌于推去旧热，招引新寒乎？夫惟服攻下之剂，方能推送在中陈腐，新邪遂乘而内入，前胡气味形体均在解散之列，焉能引邪入里。推陈致新者，解散相因积聚之热，招徕新化和煦之阳，使拒外相侵陵之寒之谓也。

　　白鲜

　　味苦、咸，寒，无毒。主头风，黄疸，欬逆，淋沥，女子阴中肿痛，湿痹，死肌，不可屈伸起止行步，疗四肢不安，时行腹中大热，饮水太呼（欲走二字应在此下），小儿惊癎，妇人产后欲走（欲走二字应在前大呼下）余痛。生上谷川谷及冤句，四月、五月采根，阴干。（恶螵蛸、桔梗、茯苓、萆薢。）

　　白鲜苗高尺余，茎青，叶稍白如槐，亦如茱萸，四月开花，淡紫色似小蜀葵，子累累如椒，根似蔓菁，皮黄白而心实，其气息都似羊膻。（《图经》）

　　凡草之根，多于花实后，津气返本，方自坚实，独白鲜于花实后则虚耗，岂非取其极升长时津气反下行乎！凡草之气无论香臭腥臊，多发于枝叶花实，独白鲜藏膻气于根，岂非取其剔幽隐之邪乎！故气之因下蔽而致上泄，病之因内不通而致外结窒者能主之。盖物莫能两大，优于此必绌于彼，头面多汗，欬吐痰涎，究竟所去者少，小便不通不爽，讵非所壅者多，此黄疸、淋沥所由成，惟极于上者能使之下，斯上者解而下者亦解矣，且治病之法，两源而归并一处，则当两路剿除，两歧而共出一源，则须直探一致。今内之结肿能缘隙而外溢，外之强直不得破结而内讧，此女子湿痹、死肌、不可屈伸起止行步，只源于阴中肿痛者，可以专攻其内而外自解也。凡上扰者多风，则下结者为湿，内壅者惟热，则外溢者是风。臭之膻者，本属风，既已藏于根柢，则可除上冒外迸之风；味之苦者本化燥，气之寒者本已热，既已托于体质，则可除内郁下蔽之湿热，此其所致虽有两途，然湿热遏甚而拒风，风气阻碍而生湿热，在白鲜功用原可视同一辙，此四肢不安、小儿惊痫、妇人产后余痛之属风，时行腹中大热、饮水大呼欲走之属湿热，不妨举一物而尽治矣。

　　萆薢

　　味苦、甘，平，无毒。主腰背痛，强骨节，风寒湿周痹，恶疮不瘳，热气，伤中恚怒，阴痿，失溺，关节老血，老人五缓。一名赤节。生真定山谷，二月、八月采根，暴干。（薏苡为之使，畏葵根、大黄、茈胡、牡蛎。）

　　萆薢作蔓生，苗叶俱青，叶作三叉，似山薯，又似绿豆叶，花有黄红白数种，亦有无花结白子者，根黄白色多节，三指许大。茎有刺者，根白实；无刺者，根虚。者为胜，春秋釆根，暴干。（《图经》参《唐本》）

　　或谓刘潜江于萆薢约“化阴导阳”四字为宗旨，推而广之，诚得左右逢源之妙，不知萆薢何以为化阴导阳，而《本经》《别录》所主，何因可以化阴导阳愈也。予谓：『能化阴者，以其或不花而实也；能导阳者，以其根多节也。』夫物之与气必相感化而发，又必相感化而藏，感化之候即其极荣之际。草木当花，非其时乎，而萆薢者不硁硁于花，亦不硁硁于不花，即花亦其色不一，均无碍得成归根复命之实，味苦秉火，气平秉金，金火相媾，其所趋向，盖不问可知其必在阴矣。何况节之义为阳出于阴，阳阻于阴而终能上出，又且迭出迭微，阴阳因得相称，是其象明着于节卦，犹不可为趋于阴而化，导于阳而伸证耶！是故化阴能使阴气化也，导阳能使阳气伸也。腰背痛、骨节不强、阴痿、失溺、老人五缓，非阴不化而阳不伸乎！风寒湿周痹及恶疮不瘳之热气，伤中、恚怒、关节老血，非阳不伸而阴不化乎，若恃他物，则化阴者未必能导阳，导阳者未必能化阴，纵兼取而并收焉，亦已彼此各效其长，而不能一气联络矣，又何以利机缄调缓急耶！惟导阳即以化阴，化阴即以导阳，斯视阴阳如一气，平偏侧为太和，而止者自行，行者自利矣。善夫潜江之言，谓萆薢为足三阴药，而足三阴即足三阳化原，如阳虚则阴必实，能化阴而导阳以达，讵非补阳之助乎！若阴亦不足难遽补阳，亦惟益其阴气而借化阴者以导于阳耳，更如益血而不有此以化阴导阳，则骤补之血不将与亢阳杆格乎！故亦须是以转其枢，盖肾为至阴，脾为太阴，而肝则阴中少阳经，所谓一阴为枢者，固化阴导阳之关键也，即如后世咸谓此能分清浊。夫阴化则清升，阳导则浊降，故能止小水之数，又疗小水数而茎中痛，是非其化阴而清升者，乃所以止便数；导阳而浊降者，乃所以疗茎痛乎！然又何以见其入足三阴也。夫有花有实，有茎有叶，而独用其根，故有以知取其入下矣。况茎有刺者，根白实；茎无刺者，根虚。而虚者为胜，不更可知取其松发于内而条帖于外哉！抑其团结于下而扶疏于上，又确然其根与茎之概，且叶必三叉，则其底里之具于中，效验之着于外，舍足三阴其孰克似之，即其化阴而不致阴亏，导阳而不使阳亢，亦于此可寻其端矣。

　　大青

　　味苦，大寒，无毒。主疗时气头痛，大热，口疮。三月、四月采茎，阴干。

　　大青春生青紫茎，圆似石竹，高二、三尺，叶长三、四寸，面青背淡，对节而生，八月开小花成簇，红紫色，似马寥亦似芫花。结青实大如椒颗，九月色赤根黄。（参《图经》《纲目》）

　　时气头痛、大热，所谓太阳病不恶寒者也。太阳病不恶寒者，得有口渴，不得有口疮。口渴者，热只在气分，口疮则热于依形矣。《金匮真言论》曰：『中央黄色，入通于脾，开窍于口，藏精于脾。』是口疮者，热依脾胃也。巢氏曰：『发汗下后，表里俱虚，毒气未尽而熏于上，故喉口生疮。』则口疮者不得发于病初起时，是头痛、大热、口疮为发汗下后，病仍不去牵连表里之候，非太阳初得病即能并见此也。大青所以治此者，为其青叶发于紫茎，紫花结为青实，紫者火依于水之象，青则从内达外之色，故能使在内附于津液之热倾里透达也，且其开花以八月，结实以九月，而釆之以三月、四月，是取其锋涌外出之气，不发泄于草而发泄于人身也。况其实见霜便赤，又可见热在内蒸腾外出，倘遇寒遏而热势益剧，至成斑疹，或为喉痹者，亦惟此能发之矣。

　　恶实

　　味辛，平。主明目，补中，除风伤。根、茎，疗伤寒寒热，汗出中风，面肿，消渴，热中，逐水。久服轻身、耐老。生鲁山平泽。

　　恶实即牛蒡子也，一名鼠黏子。三月生苗，起茎高者三、四尺，叶大如芋叶而长，四月开花成丛，淡紫色，结实如栗球而小，萼上细刺百十攒簇，一球有子数十颗，其根大者如臂，长者近尺，其色灰黪，七月釆子，十月釆根。（《纲目》参《图经》）

　　恶实明目以象形也，其象形奈何，则以其壳象目之胞，胞上有刺象目之睫，然则谓补中除风伤何也？夫以恶实明目，正为其能补中、除风伤耳。风气通于肝，风伤即肝伤，肝伤则中无所疏泄而亦伤，中伤斯上注之气不精，而目之明减矣。恶实以木气盛时生苗起茎，以初交火令开花紫色，不正似肝家升发之气，挟血上注为精明乎！在水谷之气，其升发精微也，亦赖以清浊攸分而不混，是中之受益固已矣。能不谓因除风伤而补中，因补中而目明乎！虽然此皆风伤已后，阴阳乖错情景也，不审知风伤当时形状，何以见目之不明，中之不足由风伤乎！夫风伤时形状非他，即下文根茎之所主是已。伤寒、寒热、汗出，内风与外邪相搏，两不相下也。中风面肿，内风不受外风也。消渴、热中、逐水，内风外风相拒难解，遂化热而致水涨也，此非皆本身风气受伤之源耶！味辛者擅通，气平者擅降，况是开花结实后，气已退藏于密，将为他日生发之基者，其能不使内风受驱逐外风之伤，而使外风遂无所应，不能内侵以为伤，又何疑矣。后世不用根茎，惟取其实以治若此等证，于理虽亦有可通者，但欲述是物之所以然，不得不如是界域分明耳。

　　水萍

　　味辛、酸，寒，无毒。主暴热身痒，下水气，胜酒，长须发，止消渴，下气，以沐浴生毛发。久服轻身。一名水花，一名水白，一名水苏。生雷泽、池泽，三月采，暴干。

　　水萍俗名浮萍，季春生池泽止水中，或云杨花所化。一叶经宿即生多叶，叶下有微须，即其根也。有背面皆绿者，有面青背紫赤若血者，谓之紫萍，入药为良。（《纲目》）

