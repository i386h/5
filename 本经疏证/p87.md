<!-- { "loadSidebar": true } -->
　　时至季春，天气晴暖，杨花始飘，萍非必生于杨花，然适生杨花后，暖气正盛，晴爽方多，阳欲毕达，以隔水而未谐；水欲涨溢，以值旱而未得。（《夏小正》三月时则有小旱，四月越有大旱。）乃不生于流水而生于止水者，以流水顺化，止水轧化。轧化正以其隔阳气也，隔阳气何以生萍？则以值旱而水不得涨溢也，故其为状，外帖水面，内含血络，乘夫阳而发于阴，引水气而交于火，转不相续为联络，致两相拒为成和，故能于人身凡水不化于阳，而外不得泽肌腠，上不得润咽嗌，下不得通调膀胱，为暴热、身痒、水气、消渴者，使阴际阳而化，火交水而和，上奉下通，外弥徧体，且不特沦浃无间，即须发亦藉此以郁葱蓬勃矣。独谓其胜酒，酒气悍以清，能后谷而入，先谷而液出，且更胜之速，何如也？夫胜酒两言，列于暴热、身疾、下水气、长须发、止消渴之间，可见其行于外，行于下，能不让酒之速，特酒以气为用，则热与水虽去而气亦伤，故凡酒后溺多汗多者口必渴，萍则以质为用，热与水去而阴液反裕，并能止消渴，亦可知萍之帖水而平，能使水气生动而不使水气消耗，观于暴萍者，必下承以水始得干，萍干而水不耗，不可识其性耶！

　　地榆

　　味苦、甘、酸，微寒，无毒。主妇人乳痛，七伤，带下病，止痛，除恶肉，止汗，疗金疮，止脓血，诸瘘恶疮，热疮，消酒，除消渴，补绝伤，产后内塞，可作金疮膏。生桐柏及冤句山谷，八月采根，暴干。（得发良，恶麦虋冬。）

　　地榆宿根三月内生苗，初生布地，独茎直上，高三、四尺，对分出叶，叶似榆而稍狭细长，如锯齿状，青色。七月开花如椹，子紫黑色，根外黑里红似柳根，道家烧作灰能烂石。（《图经》）

　　凡物之色，赤应火而黑应水，何以火诚赤而水无色也。人之身，气似火而血似水，何以血反赤而气无色也。夫亦所谓积厚流光耳。星星之然于灯烛，涓涓之盛于桮杓（桮，俗作杯，通作杯《说文》），又何尝赤，又何尝黑。惟其勃发燎原，回光返照，斯不胜其赤；幽元深邃，蓦地无见，乃不胜其黑。试分之挹之，犹赤固非赤，黑亦非黑，是故无色乃色，有色乃非色也。人色之着于形体何？莫非以赤验火，以黑验水，至于周流之气血，不有火盛而血益赤，火衰而血遂淡乎！是知有色者系火胎水中，无色者乃水交于火，以故气鼓血行，血随气顺，为生人之符；气违血散，血窒气壅，为病人之本。地榆之根，黑外赤内，水火不相入，而偏际风木之极盛时生（三月），遇风木之受制时荣（七月），不似气血之相违，乘间插入风邪以为病，乃转能化风气为生气，以开紫黑色花，遂可验气已入血，血已随气耶！夫紫黑固水火相间之色也。妇人乳病甚多（此乳字当作生产解，汉以前生产皆谓为乳。曰产后者，始自《金匮要略》也。）不被风者不（《金匮要略》曰：『新产血虚，多汗出，喜中风，故令病。』）不必皆痛，故产后不必尽可以地榆治，惟而且痛，乃地榆所专主也。以是推之，七伤、带下病亦非风不痛（巢元方曰：『妇人带下六极之病，脉浮则肠鸣、腹满；脉紧即肠中痛；脉数则阴中痒痛、生疮；脉弦则阴疼掣痛。浮紧数弦皆有风象者也。』）则地榆者不治别因之带下，并不治七伤、带下病之不痛者，惟能为七伤、带下病止痛，又可见矣。何况血去气散，风乘虚入，而为恶肉。风乘营卫之相遭而鼓荡，为汗。金疮被风，而痛不可瘳。不皆为地榆所属耶！《别录》之“止脓血，诸瘘恶疮，热疮，产后内塞，作金疮膏”，皆于《本经》推类言之，惟“消酒，除消渴，补绝伤”，则其义若别有在者，然气盛而鼓风入血，何异血虚而风乘以入；风入而更耗其血，何异风入而大耗其津液；风横梗于气血之间，何异气血之不相续，则仍是血虚气违为根本，风气搅扰于其间乃为病，而治之以化风气为生气，致气血使调和，得巽而相入矣。

　　泽兰

　　味苦、甘，微温，无毒。主乳妇内衄，中风余疾，大腹水肿，身面四肢浮肿，骨节中水，金疮，痈肿，疮脓，产后金疮内塞。一名虎兰，一名龙枣，一名虎蒲。生汝南诸大泽旁，三月三日采，阴干。（防己为之使。）

　　泽兰生水旁下湿地，二月宿根再发，紫茎素枝，赤节绿叶，叶对节生，光泽有歧，八、九月渐老，枝头成穗，作花红白，状似鸡苏，久之花瓣转白，绒裂如球，球中有子一粒，绒着子上，色黑味苦，臭香气烈，即千金花也。佩兰、泽兰同类异种，但以茎圆节长而叶光有歧者为佩兰，茎微方节短而叶有毛者为泽兰，气味俱疏淡而功用自别。（《乘雅》）

　　紫者，水火相间也。白者气也，赤者血也。紫茎素枝赤节，明明水火相混于内，逼气于外，有血为之阻也。诚如此者，阻于中，则为大腹水肿；阻于外，则为身面四肢浮肿；阻于躯体，则为骨节中水，若泽兰者虽已如是，乃非特不阂其生全，且难禁其芳烈，而色绿光泽之叶相对以生，层出无已，复开花成实焉。可谓锺生气于血阻气滞所成之水肿，使阻阂自阻阂，生发自生发，而水肿自能消解者非耶？虽然血何以阻气，气何以为血所阻，盖气伤而无以推行夫血，则血滞；血伤而无以滑泽夫气，则气阻。气已阻矣，而血复隔阂之，几何其不化水而成肿也，故乳妇内衄、中风余疾，皆气血并伤之余，复气伤未至馁败，血伤未至枯涸，则纷纷零乱之气血，踞于流行之衢，横于四达之隘，而血阻气滞，气阻血滞，实不足也，而已翻成有余，既无从下，又不可补，舍象形之物致生气于其中，而谁恃哉！再征之以金疮、痈肿、疮脓，亦复何异，皆为其虚中有内塞之者耳。火衰则化水，火盛则化脓，曾无甚分别也。

　　高良姜

　　大温。主暴冷，胃中冷逆，霍乱腹痛。（《别录》）

　　红豆蔻

　　味辛，温，无毒。主肠虚，水泻，心腹搅痛，霍乱，呕吐酸水，解酒毒，不宜多服，令人舌麤，不思饮食，是高良姜子也。（宋附）

　　高良姜春生茎叶如姜苗，而大瘦如碧芦，高一、二尺许，花红紫色如山姜花，春末始发，初开花抽一干，有大箨包之（箨，竹皮也《类篇》），箨坼花见，一穗数十蕋，鲜妍如桃杏花色，蕋重则下垂如葡萄，又如火齐璎珞，及翦釆鸾枝之状，每蕋有心两瓣，其子名红豆蔻，似草豆蔻，微带红色，二月、三月釆根用。（《图经》参《桂海志》）

　　凡味辛气温芳香之物类，取其阴中通阳，而用其根，则有取于从土外达。凡根采掇于花实后者类，取其收藏；釆掇于花实前者类，取其散发；若釆掇于临花发时，则一取其去病之速，一取其去骤来之病也。高良蔓以春末开花，采根于二、三月，而所主是暴冷，斯其义讵能外是哉！虽然暴冷与痼冷又何别耶！夫痼冷于人身已有奠居之所，人身元气已有附从之者，不比暴来之冷，破空而入，主客之势既未相亲，格拒之形又已着见，试观下文所谓胃中冷逆、霍乱、腹痛者，为何如证乎？若胃肯受其冷，冷以胃为窟者，则必下泄，决不上逆。若霍乱、手足厥者，纵自吐利，必不腹痛，为非浸淫溃败之由，此暴冷之所可征，高良姜之所可用也。至其子则性向下矣，故其功能在下，而亦与根不甚相差。

　　百部

　　根微温。主咳嗽，上气。

　　百部根春生苗作藤蔓，叶大而尖长，颇似竹叶，面青色而有光，根下作撮如芋子，一撮乃十五、六枚，黄白色。二月、三月、八月釆，暴干。（《图经》）

　　百部主欬嗽、上气，按其形象，当谓似肺朝诸经脉，得经脉之軿辏，集其益而病已矣。殊不知根下撮如芋子，至十五六枚之多，咸黄白色，白为肺本色，黄乃脾色，则似肺致脾气以布于他矣。尚得谓诸脉朝于肺乎！盖欬嗽、上气既已习熟，遂难倏止，则向之引风寒痰热为欬者，至无所资，则转引脾家输肺之精以为赖藉。百部根当能于肺朝百脉时，各令带引精气输于皮毛，于是毛脉合精，行气于府，府精神明，留于四藏而气归于权衡，欬嗽上气焉有不止者，此其欬嗽上气为何如欬嗽上气，可憬然悟矣。

　　蘹香子

　　味辛，平，无毒。主诸瘘，霍乱及蛇伤。（唐附）

　　蘹香深冬宿根生苗作丛，肥茎丝叶，五月茎粗，高三、四尺。六、七月开花，头如伞盖，似蛇床花而色黄，结子大如麦粒，轻而有细棱，青色。八、九月釆实，阴干。（参《图经》《纲目》）

　　蘹香子之主诸瘘，非以其叶至茎杪，转即下垂耶！诸瘘之在颈腋，原以痰气不得上下故耳。蘹香子之主霍乱，非以其叶上出不矗，过茎端下垂，不重引茎屈耶！霍乱之为吐利，原以中宫不支，遂致崩溃故耳。古人曲体物情，深谙病本，征理按旨，帖切求合者盖如此，学者所宜三致意也。然是物也，唐人始笔之书，而《千金方》于霍乱仅一、二用，于诸瘘则不用。《外台秘要》方于诸瘘常一、二用，于霍乱则不用。自日华子着其有治干湿脚气、肾劳、颓疝、阴痛、开胃下气之功，后之人遂一以为治疝之剂，非特忘其能主诸瘘、霍乱，并所谓干湿脚气、肾劳、阴痛胥弁髦置之矣。用蘹香子者，世宗《日华》，则当究《日华》所以用之之故，凡物感深冬之气，区萌达櫱，其属阳者，定非天之阳。凡药物能生发地中之阳者甚多，然其为用不过驱阴霾，助蒸腾，强阳气，行脾着，有一端已耳。惟蘹香则自生长至成实，经历四时，蔚然长青，生气葱郁而枝枝挺直，叶叶倒垂如丝如缕，极清析而不乱，是其伸于上者，皆行于下之先机，比之肾中有阳，乃萎顿而不伸，遂致下部阴气盘旋屈伏，比连壅肿者，适相反对，而其味辛气平，不刚不燥，伸其固有之阳，开其障蔽之气，行于下而不冒于上，试思脚气、颓疝、阴疼有一病在肾之上否？曰肾劳者，明肾因劳而阳不伸，因阳不伸而浊气遏之，遂使清气不能周于下也。疝病非一，有寒疝，有颓疝。寒疝者寒胜，颓疝者气胜，寒疝病于少腹，颓疝病于睪丸。兹曰肾劳颓疝，亦可知其疝之非因寒而为腹中痛者矣。开胃下气者，缘其气之平而芳，味之辛后有甘也，于此更可见诸痿之升不能升，降不能降，与霍乱之过于升，并过于降，为一体，其用蘹香可愈，均以其能开胃下气，而诸气自条达升降合度耳。

　　姜黄

　　味辛、苦，大寒，无毒。主心腹结积，疰，忤，善下气，破血，除风，消痈肿，功力烈于郁金。（唐附）

　　郁金

　　味辛、苦，寒，无毒。主血积，下气，生肌，止血，破恶血，血淋，尿血，金疮。（唐附）

