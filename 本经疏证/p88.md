<!-- { "loadSidebar": true } -->
　　姜黄宿根春末生，先花次叶，花生于根与苗俱出，红白色，入夏花即烂而无子，叶青绿，长一、二尺许，阔三、四寸，有斜文如红蕉叶而差小，秋末渐雕，于八月釆根，切片暴干用。根盘屈黄色，类生姜，圆而有节。（《唐本》参《图经》）

　　郁金四月初生苗，似姜黄，花白质红，末秋出茎，心无实，根黄赤，取四畔子根，去皮火干用之。（《唐本》参《图经》）

　　血结而气违，血脱而气濇，此其病固在血，而其咎实在血中之气与大气相混淆也。血中之气谓何？即中焦之营气，所以带引血液行于脉中者也。此其气清纯，虽与水谷之悍气同出中焦，然一则直达上下，一则周流表里，设清气混于悍气，随而直达，则上为呕血、吐血、衄血，下为大便下血。悍气混于清气，不随而周流，则滞为恶血，结为积血，陷为血淋、尿血，溢为金疮常破，不能生肌。大率血之结且滞者，必与气违，故血积必下气，血之陷者，气因之遂濇，故血淋、尿血必为痛也，郁金何以能治？盖以其本行血中之气，又其取用者为四畔之子根，固系属于正根，而实不与正根混连者，为清纯与剽悍，原各锺生趣，虽呼吸相通而有别也。独郁金主治并不言能除风热、消痈肿，姜黄主治则云破血、除风热、消痈肿，功力烈于郁金，何也？互文见义，其理可彻也。心腹结积、疰、忤，不关血分，不为下气；风热、痈肿不结于血，不必冠以破血，此其于姜黄，盖取其根盘结而有节也。气与血相阻，即气与血相违，气因血而盘旋，血得气而固结，一若有节以碍其流行者，殊不知流行自若，转因有节而生气得锺，花在叶前，透达精英甚猛，比于郁金行血中之气者为更速。大抵二物均以春尽方芽，届秋便殒，有花无实，花白而红，皆秉火金之气化而荣，遇土金之气化而归于土，一似心肺之媾于上而生血，遂顺流于中而禀脾之统辖，其能浚血分之源，行血中之气，又何疑矣。特一则即根而盘错，一则离根而圆浑，见其气禀有纯犷之殊，故其趋向有上下之别。大凡气结血中作痛下气，在上而不见血者，用姜黄；气陷血中作痛下气，在下而见血者，用郁金庶无误矣。

　　补骨脂

　　味辛，大温，无毒。主五劳，七伤，风虚冷，骨髓伤败，肾冷精流，及妇人血气，堕胎。一名破故纸。生广南诸州及波斯国，舶上来者最佳。（宋附）

　　补骨脂茎高三、四尺，叶小似薄荷，花微紫色，实如麻子，圆扁而黑，九月采。（《图经》）

　　骨髓、肾精，皆水属也。凡水遇寒则凝，得热斯流，今曰肾冷精流，于理已不合，加之骨髓伤败而冠以风虚冷，风虚冷者果能使骨髓伤败、肾冷精流乎？夫惟风虚冷，乃能为骨髓伤败、肾冷精流，固也。然有二义焉，一者风冷而水遂涸也。一者风虚而水不涨也。风冷而水遂涸，验之于四时之序；风虚而水不涨，验之于潮汐之候。夫风从西北者为冷风，风从后来者曰虚风，一岁之中，热则水涨，寒则水消。一潮之上，东南风则水涨；西北风则水不涨。盖凝则成形，释则成气者，阳也；凝则成气，释则成形者，阴也，故曰：『阳化气，阴成形。』此水所以盛于夏减于冬也。至阴之气，当冬令闭密严厉，则水凝为寒也；转瞬春融，不必霖雨，水自能盈，则寒释为水也，天气且然，何况人身当五劳、七伤之余，遭箫索飘零之局，髓之充于骨，精之藏于肾者，何能不化而为肃杀严厉以应之，于是静而不动者为之伤败焉，动而不静者为之流散焉。于斯时也，得不以温和之气踞于水中，转冷风为融风，自然伤败者复完，冷流者复聚，此则必有取于花紫而实黑，且味辛气热之补骨脂矣。补骨脂何以能踞水中而转融风，夫花紫固已赤黑相兼，水火相入，且黑实正是水色，而味辛气热即伏其中，则辛之通，热之行，直如风自东南来，解冻泽物，转寒气为温气也。妇人血气堕胎者，承上之词，亦以血气虚冷伤败而不能系胎元也，此物当与天雄之治阴寒精自出，巴天之治大风邪气、阴痿不起，互参也。

　　缩沙蜜

　　味辛，温，无毒。主虚劳，冷泻，宿食不消，赤白泄利，腹中虚痛，下气。生南地，八月采（宋附）

　　益智子

　　味辛，温，无毒。主遗精，虚漏，小便余沥，益气，安神，补不足，安三焦，调诸气。夜多小便者，取二十四枚入盐同煎服有奇验。生昆仑国。（宋附）

　　缩沙蜜苗茎似高良姜，高三、四尺，叶青长八、九寸，阔半寸以来，三月、四月开花在根下，五、六月成实，五、七十枚作一穗，状似白豆蔻，皮紧厚而皱如粟文，外有刺，黄赤色，皮间细子，一团八隔，可四十余粒，如黍米大，微黑色。（《图经》）

　　益智子叶似蘘荷，长丈余，其根旁生小枝，高八、九寸如竹箭，无叶，二月花萼作穗连着，实丛生茎上，五、六月实熟大如枣，中瓣黑，皮白，核中仁细者佳。（《图经》参《南方草木状》）

　　或曰详观缩沙蜜、益智子形象气味，不过与诸豆蔻等致用土金已耳，而核本草主治，若一能宣火之用于水，一能摄水之气于火，其义何居？曰：『以形象言，则二物皆挺发高大，而一则系实于根，一则别系低枝，花实皆蓄缩于下，是其导气使归，不与诸豆蔻之导气以行者同，此其一也。以气味言，则气之香者属土，天地间水火，无土不能相入，味之辛者属金，人间水火，无金不能互交。导之行者，升降自由金木；导之归者，往返自随水火，是其交通阴阳，不与诸豆蔻之分理阴阳者同，此又其一也。』然二物各有亲切着里之理，在缩沙蜜则皮黄赤而核微黑，味兼酸且咸也，是火土之效用，却固护夫水；辛通之循职，却归根于水。故曰：『主虚劳，冷泻，宿食不消，赤白泄利，腹中虚痛，下气。』皆火土之气隔碍，不能下交于水，而水无防范，恣性横流之候也。在益智子则皮黑核白，味兼微苦也，是水之卫乎外，能致火之敛于内，苦降之，循其职能致水，遂滋火而火明，故曰：『主遗精，虚漏，小便余沥，益气，安神，补不足，利三焦，调诸气。』皆水气不敛，不能上交于火，而火萎馁不能自持之候也。以大致而言，则诸豆蔻主通，二物主摄；就二物而言，则缩沙蜜主降，益智子主升。然缩沙蜜之降，乃去其有形以归无形；益智子之升，乃致其有形以禀无形。而其归根复命之元，实亦与诸豆蔻等，为恃其辛凉收肃之力。盖南国气候，冬月类无退藏严密之令，而夏月之发越多昼酷暑而夜即凉爽，是诸物之毓秀于是者，皆发中寓敛，与中土之发者自发，敛者自敛，又不同也。

　　莎草根

　　味甘，微寒，无毒。主除胸中热，充皮毛。久服利人、益气、长须眉。一名薃，一名侯莎，其实名缇。生田野，二月、八月采。

　　莎草根即今香附子，其叶如老韭叶而，光泽，有剑脊棱，五、六月中抽一茎，三棱中空，茎端复出数叶，开青花成穗，如黍中有细子，其根有须，须下结子一、二枚，转相延生，子上有细黑毛，大者如羊枣而两头尖，采得燎去毛，暴干用。（《纲目》）

　　理有常然，物莫两大。戴角者无齿，附翼者两足，无可妄增减也。乃莎草者，既挺茎成穗，结实如黍，复根引连续，实如羊枣，上已叶发繁茂，下更根缕猥多，其气可谓盛矣。然益当究其所由，既无伟岸之茎，又乏魁硕之根，而繁盛如是，可知其生气独锺于根与叶之间，比之人身，则胸中也。缕析之根，则萦洄脏腑之脉络也。条秩之叶，则周浃一身之经脉也。惟内行之气不缕析潆回，外行之气不条秩周浃，斯胸中为热，充气于皮毛而热已，是除胸热，即以充皮毛，充皮毛正由除胸热。气聚于内而不达，气馁于外而不继，则皮毛为悴，内气得达则为益气，外气得继则为长须眉，是益气即以长须眉，长须眉正由气益，虽然是皆气为之病，调气即以除病也，奈何后之人皆谓为血中气药。气主煦，血主濡，煦者能生而不能泽，濡者能泽而不能生，故但启发胸中之热，使出皮毛而无血介于其间，何以称充？但透达在内之气，使抵须眉而无血介于其间，何以称长？曰充曰长，非为其血随气行，气曳血展，气不耗血，血不阻气耶！所以然者，正由其根丝缕曲屈而生实生毛，其叶光泽柔韧而不折不挠也。要而言之，是物之概锺于下者，阳；泽于上者，阴。故后世以之治气，多郁而不达之气；以之治血，多下而不上之血。言其两到，则有升降之殊；言其独诣，则擅阖辟之能矣。

　　霍香

　　微温。疗风水毒肿，去恶气，疗霍乱，心痛。

　　霍香二月生苗，茎方有节中虚，作丛甚密，叶似桑而小薄，七月擢穗作花似蓼，房似假苏，子似茺蔚，五、六月未擢穗时，釆茎叶暴干，踰时则性缓无力矣。（《图经》参《纲目》《乘雅》）

　　霍之为言，护也。太阳用事，护养万物也（《白虎通》德论巡狩）。霍者，万物盛长，垂枝布叶，霍然而大（《风俗通》山泽），香土之臭也（《小戴记》月令注）。由是言之，则霍香乃得火之发舒畅茂，得土之敦厚化育者也。既能发舒畅茂，则恶毒阴厉者逢之辄消；既能敦厚化育，则恶毒阴厉者遇之辄化。缘于乘春以生，遇夏即茂，届秋擢穗开花，体天地之正令，而体方有节，丛密虚衷，又具天地之严整。惟其气味不内存而外驰，故终为倡导良剂，能剿除乱略，以扶危定倾，不能坐镇雅俗，以消化顽梗。不然，其能岂止于为风水去毒肿，为霍乱去恶气、心痛耶！虽然风水、霍乱，仲景述之甚析，辩之甚明，《伤寒论》《金匮要略》可考也。乃风水证并无毒肿，霍乱证并无心痛，何也？夫恶毒之气与六淫之偏胜，固是有别，而人身元气，则原有常被其伤犯者，皆猝然之间，阂其机关也，非俄顷之故，则殊途而同归者，终不能有纤微分辨于其中，故风水本系风病，若间有肿而难移之处，则当明其为毒；霍乱本系寒病，若兼心痛，则当知为恶气。恶气与毒，无风寒之引，原不能深入人身脏腑；风寒无恶气与毒，则仅能为风水、霍乱，而不得有肿及心痛，是故仲景只道其常，至其兼候变迁，要令人深思旁搜以应之，此古人之书所以疏而该也。若使《霍乱篇》《水气篇》必罗致琐屑，如此则虽百倍其籍，且不能备，即霍香之用，亦缘此可明，若厥逆无脉之霍乱，身重汗出恶风之风水，不以之治矣。

　　鳢肠

　　味甘、酸，平，无毒。主血利，针灸疮发，洪血不可止者，傅之立已，汁涂须眉生速而繁。生下湿地。（唐附）

