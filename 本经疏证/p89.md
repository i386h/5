<!-- { "loadSidebar": true } -->
　　鳢肠苗似旋覆花，叶似柳而光泽，茎似马齿苋，高一、二尺许，花细而白，实若小莲房，其苗实皆有汁出，须臾变黑，俗谓之旱莲草，亦谓之金陵草，八月采，阴干。（《图经》）

　　黑固水色，水却不黑，其有黑者，东海着黑水之洋，则水之极洼，不更他引处也。禹贡雍州黑水，则水之极僻不通他流处。黑，殆引水使归之壑，不更移徒之窟欤！说者谓天本苍苍而目之为元，则以其幽远不可穷，然则极下者黑，极高者亦黑，是黑者，阴阳之廓而不可踰越已。旱莲质本不黑，即其汁亦何尝黑，乃出之俄顷遽变为黑，此则方纔踰越，遂止不行之验也，故其所主之证，只长须眉一端已，可证其以黑护血为甚固，以血泽黑为甚速也，而血液之妄出，若吐若衄，若金疮，均中无黑者，惟下利则有如污泥，如败酱，皆缘色黑之物溃，血液遂随之以出，况针灸疮痂必黑，至发而洪血，必黑者已破，是可见黑败而汁不固者，须以汁出而能变黑者止之。血属水而载火以行，黑非能止水，乃以拒火者也，以黑物止血须识此义，而用旱莲则当以中见黑为准。

　　卷五

　　中品，木五味，兽五味，虫三味，果三味，谷五味，菜四味。

　　桑耳

　　味甘，有毒。黑者，主女子漏下赤白汁，血病，症瘕，积聚，阴痛，阴阳（按当作伤），寒热，无子，疗月水不调。其黄熟陈白者，止久泄，益气，不饥。其金色者，治癖饮，积聚，腹痛，金疮。一名桑菌，一名木麦。五木耳名檽，益气，不饥，轻身，强志。生犍为山谷，六月多雨时采，即暴干。

　　木耳生朽木上，无茎叶，并无根株，帖生于树，体似薄革，形弯曲如人耳之边，其良毒悉随木之性，今仅有黑者，其黄白金诸色，绝无有也。（参《纲目》）

　　朽木之气，上结为诸菌，其液上结为木耳，犹松之气，下沦为茯苓，其脂下沦为琥珀也。琥珀利水消瘀，其性下通，则木耳止漏除症，其性上出。夫血生于气，气生于谷，而血注于经，凡多血之经皆主下行，惟冲任起于下流极处而主上行，血至于是，赖冲以容之，任以妊之，挹引而入，储蓄经月，二脉既满，乃得下出，故曰血海，言为众流所归，应期以生潮汐也。然肺以朝诸脉，心以摄诸脉，朝之而不能布政令，归之而不能定约束，则冲失其容，任失其妊，遂不上朝不归往矣。于是不由政令之气，不遵约束之血，如巵无当而系系延延，不竭不爽，名曰漏下赤白汁，以见与整月乃行之经，稠黏不断之带，均有异也。桑耳者，取其肃降绸缪之气化，以入肺而布政令，更取其挹液变色之形质，以入心而定约束，政令既均，约束不愆，则诸脉谐畅和调，非特不上禀而下渗漏者可已，即不渗漏而结成症瘕，酿成积聚者亦可通，以女子带下症聚，固并属任脉为病也。阴痛、阴伤而成寒热，亦由气火挟血下注而不上承，致气血争道，阴阳交战耳。要而言之，结为耳者，木之液也；致液为耳者，木之气也。不结于别时而独生于盛夏多雨时者，大地间生气，收藏发越，由微至者，无一息暂停，即使枯木朽株，偶剩精英，不致徒归泯没，乃复随气赋形，因色达用，其入于人身，有感斯通，故虽枯槁之余，气不盛不能致液，液不灵不能变色，皆以时令之发越，雨露之濡润，媾合以成形，溯源以成色。黄者入脾以止泄，金者入肺以除饮，且并有益气不饥之功焉。非气之盛，液即随之以布耶！特市肆所售，恐非釆自桑者，即不皆釆自桑，亦终有益气不饥之功矣。

　　槟榔

　　味辛，温，无毒。主消谷，逐水，除痰癖，杀三虫、伏尸，疗寸白。生南海。

　　槟榔木大如桄榔，高五、七尺，正直无枝，皮似青桐，节如桂枝，叶生木巅，大如楯头，又似芭蕉，其实作房从叶中出，旁有刺，若棘针重迭其下，一房数百实，状如鸡子，皆有皮壳，春生夏熟，肉满壳中，色正白，肉易烂，不耐数日，以灰煮熟，熏焙令干，始可久留。（《图经》）

　　草木有节，必因中空，中不空必因有枝，不中空又无枝蘗而有节者，则惟槟榔。草木之叶丛生者必由地起，不由地起亦必有枝蘗，既非地起又无枝蘗而发于木杪者，亦惟槟榔。是其叶间所生之果，上行极而下者，非特行于内无或留阻，即行于外，纵有留阻之迹，亦不碍其流转之气。然槟榔之通行节间无复留碍，而主消谷、逐水，何竟与甘遂之有节中实，除留饮、宿食，破症瘕、积聚，利水谷道者同其理？盖根是生发所攸系，故主升；实为退藏所归着，故主降。甘遂草根，槟榔木实，甘遂既可因味苦气寒而下趋，槟榔又何不可因味辛气温而上出，况一株直上，旁无歧互，至五、七丈方得发叶，是其气之坌涌上出甚烈，但以归根复命，其升甚者降亦必甚，故其实为下行，特既沾水土，旋可上生，则降之后仍复能升，本不必以其味辛气温也。是故消谷者，引谷下行，及抵土中使之消磨，还能令气上出；逐水者，导水下行，俾及通调之道，还能令精微上奉，是其行中道之功；除痰癖者，搜剔之，疏通之，不使隐处遐僻，是其行旁侧之力。水谷通调，气机流鬯，自无邪气敢干其间，生虫作祟，若一于降而总为破泄，有如甘遂，则人之比于果实，终日咀囓，何不见猝有大害耶！可以知其故矣。

　　乌药

　　味辛，温，无毒。主中恶，心腹痛，蛊毒，疰忤，鬼气，宿食不消，天行疫瘴，膀胱肾间冷气攻冲背膂，妇人血气，小儿腹中诸虫。其根叶嫩时采，作茶片炙碾煎服，能补中益气，偏止小便滑数。生岭南邕容州及江南，树生似茶，高丈余，一叶三桠，叶青阴白，根色黑褐，作车毂形，状似山芍药根，又似乌樟根，自余直根者，不堪。一名旁其，八月采根。（宋附）

　　治宿食宜消，治溲滑宜固，消之与固，显相背驰，决非一物所堪兼有，而本草著录，方家循用，实能并擅其长，何也？夫肾为阴藏而中有阳，膀胱寒水之府而号太阳，是其实皆体阴而用阳者。乌药色黑，乃气味辛温，且开花结实均以夏月，不正体阴用阳者乎！《金匮真言论》曰：『北方黑色，入通于肾，开窍于二阴。』即本草云：『主膀胱肾间冷气。』皆推本之论，盖惟此阴中之阳，德协地下之暖，他日生发之气于是而化，盛长之气于是而始。中恶、心腹痛、蛊毒、疰忤、鬼气，盛长之气所击散也；宿食不消、天行疫瘴，生发之气所化导也。夫然，则膀胱肾间冷气既攻冲背膂而亲乎上者，不犹乌药之从黑根而生树，却已转冷气为发育条达之气耶！特宜知温而辛，非温而甘苦酸咸者，此仅能使阴中有阳，而不条鬯者发，不能使阴中无阳者生，此则大有径庭，不得混合。至其偏止小便滑数，则巢氏曰：『小便利多者，由膀胱虚寒，胞滑。』又曰：『小便数者，膀胱与肾俱虚，而有客热乘之故也。』是可知滑是滑，数是数，滑数兼称，自系水藏、水府虚寒，客热乘之之故，不得但作虚观。是透发其固有之阳，以拒夫外来之热，化导而使之散耳！特本草明言用叶，而后人所制缩泉丸，却仍用根，或者猝不得叶，而根则肆中所常备，究以其出于一本，气味不甚相远，亦可借用欤！

　　龙眼

　　味甘，平，无毒。主五藏邪气，安志，厌食，除蛊，去毒。久服强魂、聪明、轻身、不老、通神明。一名益智，其大者似槟榔。生南海山谷。

　　龙眼木高二丈许，似荔枝而叶小，凌冬不雕，春末夏初生细白花，七月而实成，壳青黄色，圆如弹丸，核若木梡子而不坚，肉白有浆甚甘美，其实极繁，每枝常三、二十枚，白露后采。（《图经》）

　　甘肥黏厚之物决难治邪，藉云治邪，又岂堪安志。安志矣，何以复厌食。夫厌读为压，抑也，谓压抑谷气，使淫气输精入于经脉也。诸脉者皆属于心，心有所忆谓之意，意之所存谓之志，脉气谐畅，经隧流通，所忆既端，所存胡妄，五脏间遂气摄于液，志凝于精，如金城汤池之不可攻，尚何邪气更敢干哉！所以然者，龙眼壳色青黄，固象以木疏土。肉本洁白，转而红紫，又象金火交媾，化汁为赤。味甘且厚，恰大展力于中，五脏之邪不能干，与志之安，总赖中之宣布，则厌食为是物之功能主脑矣。不然，厌食而不及饮，是安志而非定志、强志，主五脏邪气而非除五脏邪气，又何为者耶？窃尝论之，五志统于神，而神行于气，气复囿于精，所以精减则气耗，气耗则神衰，神衰则志虑绌也。如是者，虽补救有方，缀联有物，凡含气于味者，能从精而益气；寓味于气者，能从气而安神，仍有钳气于精，摄神于气者，然皆仅能通其一节，而不能统会其全体，如龙眼者，由脾而血脉，由血脉而心，上不能关键于肺，下不能帖着于肾肝，又何以云不使五脏得受邪气耶！不知五谷为养，五果为助，五畜为益，五菜为充，原非治病之物。曰厌食，则明明取为食之助以奉生，非可恃以攻坚补缺者也。奈之何欲与药石并列而言哉！但凡居处之致慎，饮食之合节，能补偏救弊于日用寻常之间，俾有所生而无所损，则所谓主五脏邪气者在此。古人重治未病，周官所以列食医于疾医、疡医前也。

　　卫矛

　　味苦，寒，无毒。主女子崩中下血，腹满，汗出，除邪，杀鬼毒蛊疰，中恶，腹痛，去白虫，消皮肤风毒肿，令阴中解。一名鬼箭。生霍山山谷，八月采，阴干。

　　鬼箭生岩间，小株成丛，三月生嫩条，长四、五尺，条上三面如锋刃如箭羽，黄褐色，若柏皮。叶似野茶，对生，四月开碎花，黄绿色。结实如冬青子，削取皮羽入药。（参《图经》《拾遗》《纲目》）

　　下血汗出而不腹满，是产后郁冒虚证。汗出腹满而不下血，是伤寒阳明实邪。腹满下血而汗不出，是症瘕瘀血在中。惟其崩中、下血、腹满、汗出并见，所以虚不成虚，实不成实，为邪因虚而难越，虚因邪而益剧矣，然此邪得以卫矛而除，顾名思义，则当得于已虚未虚之际。夫捍卫不疎，邪不得入，不自警觉，不护以戈矛，惟其虚方伊始，失于防范，是以惧实邪之踵增御侮耳。所谓御侮奈何？盖卫矛之外向者乃其皮，茎之在中则犹圆也，然苟尽其皮之围以廓于外，仍其茎之度而悬于中，则外内不相接，气力不相连，不得云卫且无所为矛矣，惟其皮折迭于外，而其茎着帖于中，斯呼吸相续，还往相资，在人身犹气不因血之漏而汗出不休，血不因气之越而崩下不止，遂有以使其在中之满消，而邪得除。试以贯之鬼毒蛊疰，何莫非正有间而邪得入，邪既入而正遂虚，即更合于《别录》所主之中恶、腹痛、白虫及皮肤风毒肿，《千金》《外台》每以此治心痛，皆可以知其所由矣。

　　鹿茸

