<!-- { "loadSidebar": true } -->
　　卢芷园曰：『地黄《本经》主治首举伤中、逐血痹，即继填骨髓、长肌肉、续绝筋。夫痹者，闭而不通也，随其血之不通而为病。如在目则赤，在齿则痛，在肉里则痈肿，在心则昏烦，在肺则咳血。壅遏而为身热，枯耗而为燥濇痿，泛滥而为吐衄崩漏。血痹颇广，当各以类推之。』逐者，俾其流通者也。性惟润下，功力到时，得二便通利，以为外候。《千金方》黑膏用治热积所成之斑，《肘后方》拌鸡蒸汁用治寒积所成之疝，咸从血痹所生耳。血中有痹，则骨髓不满，肌肉不长，筋脉断绝，均谓伤中。若填满，若生长，若接续，皆克成血液之流通者也。

　　刘潜江云：『地黄之用，在《本经》即首归其功于血。夫血本天一之真阴，资中五之土气以生者也。夫万物莫不资生化于土，惟此味之取精于土者最专且酷，故种植之地，土便焦苦，十年后方得转甜，得谓此味不专主中焦之营气哉！』（《乘雅》云：『种地黄一年其土便苦，次年止可种，再二年可种山药，足十年土味方转甜，始可复种地黄，否则味苦形瘦，不堪入药矣。』）夫既资冲气以化生，独以凉血归之者何？盖脾统血，其为脏也，体柔用升，升为阳，血属阴，设其所统之阴不继，不足以柔其体，而其用之升者自升，于是阳益盛，阴益虚，驯至其脾为约。经曰：『至阳盛则地气不足。』此之谓也。于斯时也，不以得地气之最精且专者裕其所统，又何以柔其体而善其后耶！第所谓伤中者，义又云何？夫中者，阴阳之会也。无阳则阴何由而升，无阴则阳无所从而降，升降之枢，生气生血之源也。血乃真阴之化醇，阳能化则血何自而痹？阴能固，则血无缘而漏。故凡病于阴不济阳，阳气不能化血者，用地黄则为宣剂，即《本经》所谓“逐血痹，除寒热、积聚”是也。凡病于阴不胜阳，阳迫血而阴不固者，用地黄又为摄剂，即《别录》所谓“治胞漏下血，崩中血不止”是也。方书治虚劳，有云实热实极者，均用地黄，既云虚劳矣，又何以云实也？经曰：『精气夺则虚，邪气盛则实。』因精气之虚以致邪气之实，因邪气之实益致精气之虚，故用地黄泻其实在邪者，即救其虚在精者。如补劳劣之味，乃在其后，是不可悟“填骨髓，长肌肉，疗跌折、绝筋”之义耶！

　　古人服药皆有法律，故为丸为散为汤，当各得其宜，而效始着。如《本经》此条宜作两层读，“主伤中，逐血痹，填骨髓，长肌肉，疗跌折、绝筋”，丸散之功也；“除寒热、积聚，除痹”，汤饮之功也。不然若茺蔚之可作浴汤，葡萄之可作酒，当归之煮汁饮，何以皆署于简末，而此作汤二字，独间于中耶！故仲景两书用地黄者八方，为丸者三，为汤者五。炙甘草汤之续绝伤。防己地黄汤、百合地黄汤之除寒热、积聚。黄土汤、芎归胶艾汤之除痹。薯蓣丸之治伤中，长肌肉。大黄蟅虫丸之逐血痹。肾气丸之填骨髓。俱若合符节。

　　予尝治地黄醴饮先君，醴尽而地黄枵然如故也。暴之令干，则其质轻虚，剔而破之，则其中脂液已尽。在外层者，悬空包裹如栝蒌之壳；其在内者，纵横牵引如丝瓜之筋。因是悟地黄之用，在其脂液，能荣养筋骸、血络，干者、枯者，能使之润泽矣。进乎此，则因干枯而断者，得润泽而仍能续，故地黄之用不在能通，而在能养，盖经脉筋络干则收引，润则弛长，是养之即所以续之。《本经》疗跌折绝筋，仲景治脉结代，胥是意也。地黄分数独甲于炙甘草汤，而《伤寒》《金匮》所主，绝无血病，盖是汤所主，重在复脉，故亦名复脉汤。脉者源于肾而主于心，心血枯槁则脉道泣涩，此《伤寒论》所以脉结代与心动悸并称，《金匮要略》又以脉结悸与汗出而闷并述，至肺痿之“心中温温液液，涎唾多”，则阴皆将尽之孤注，阳仅膏覆之残焰。乃炙甘草汤者，非他，即桂枝汤去芍药加地黄、麦冬、人参、阿胶、麻仁也。行血之功虽大，列于行气通营剂中，则犹之地黄之滓，增其壳内络外之脂液耳。然地黄之用不仅此也，其妙尤在血液被迫，不能不去，乃不禁其去，而惟生且长之，使夫受病之故者不留，方生之新者不去，斯则有病遂为无病，此黄土汤、芎归胶艾汤，一治脾不统血，一治肝不藏血，佐使虽殊，用地黄之理则一也。

　　百合地黄汤、大黄蟅虫丸，一不用攻瘀，而云下大便当如漆，一迭用攻瘀，而反不及当下血，于此见缓急轻重之间，又有意义存乎其中矣。均之两证，皆热在血分也，然百合地黄证之热散漫，大黄蟅虫丸之热结聚。散漫者则欲其去，结聚者仅欲其行。百合地黄汤生捣地黄，取汁一升，少煎而急饮之，此缓剂急授也。大黄蟅虫丸用地黄止十两，不及全方十分之一，丸如小豆，酒服五丸，日三度，则所服些微，故能行而不能下，此急剂缓授也。缓剂急授，急剂缓授，其意义虽不尽在地黄，然百合地黄汤用地黄之多，大黄蟅虫丸全系攻伐，独地黄为补剂，则两方之意义，谓尽由地黄可也。

　　百合地黄汤、防己地黄汤二方均是取汁，但一则药和而地黄浅煮，一则药峻而地黄久蒸。生者其锋迅，熟者其力厚。故防己地黄汤，地黄之用在补；百合地黄汤，地黄之用在宣，此义不可不知也。或问肾气丸之用地黄为补耶？为宣耶？曰：『观仲景以之利小便，则行痹着、利水道者为宣，崇土气、益精血者为补矣。』譬如薯蓣丸主“虚劳诸不足，风气百疾”，既有桂枝、防风、大豆黄卷、茈胡、白蔹等在矣，其余则皆益虚劳诸不足者也。

　　朮

　　味苦、甘，温，无毒。主风寒湿痹，死肌，痉，疽，止汗，除热，消食。主大风在身面，风眩，头痛，目泪出，消痰水，逐皮间风水、结肿，除心下急满及霍乱吐下不止，利腰脐间血，益津液，暖胃，消谷，嗜食。作煎饵，久服轻身、延年、不饥。一名山蓟，一名山姜，一名山连。生郑山山谷、汉中、南郑。二月、三月、八月、九月采根，暴干。（防风、地榆为之使。）

　　朮叶叶相对，上有毛，方茎，茎端生花，淡紫碧红数色，根作桠生。（《图经》）

　　朮气温味甘苦而辛，甘能补中，苦能降泄，辛能升散，于人身脾与胃，皆具稼穑作甘之德。脾主升举清阳，胃主通降浊阴，皆属土而畏湿。朮之为物，开花于初夏，结实于伏时，偏于湿气弥漫之际，显其有猷有为，确可知其入脾胃，能内固中气，外御湿侮矣。风寒湿痹、死肌、痉、疽不得尽谓脾病，而以朮为主剂者，则以湿为脾所主，湿能为患，固属脾气不治，一也。脾主肌肉，介在皮毛筋骨中，痹与痉病在肌肉内，死肌及疽病在肌肉外，旁病则当取中，二也。筋骨皮毛均非驻湿之所，惟肌肉间为可驻湿，三也。知此，则凡痹、死肌、痉、疽之系乎风寒湿者，皆朮主之矣。

　　仲景治风寒湿痹，方多有不用朮者，则用朮者当必有故矣。《痹论》：『风寒湿三气杂至合而成痹，其风气胜者为行痹，寒气胜者为痛痹，湿气胜者为着痹。』白朮之效，于风胜、湿胜者为最宜，寒胜者为差减，何以知之？盖风胜必烦，湿胜必重，检《金匮要略》中治痹诸方，其用朮者非兼烦必兼重。如麻黄加朮汤，下云身烦疼；防己黄芪汤，下云身重；桂枝附子汤去桂加白朮汤，下云身体疼烦；甘草附子汤，下云骨节烦疼，掣痛或身微肿；甘干苓朮汤，下云腹重如带五千钱；桂枝芍药知母汤，下云肢节疼痛，脚肿如脱；附《近效方》朮附汤，下云头重。其它若麻黄杏仁薏苡甘草汤、乌头汤、抵当乌头桂枝汤、大乌头煎等方，何尝不治痛治痹，绝不用朮，虽然谓朮功擅于风与湿则可，谓于寒有所忌则不可。《伤寒．少阴篇》附子汤治身体疼，手足寒，骨节痛，不烦不重，亦用白朮。盖湿流关节，云骨节痛则未有不兼湿者。矧风湿二者，必挟寒始成痹，不然则否，《素问》之旨可验也。

　　或问理中丸以吐多去朮，乃五苓散、猪苓散、茯苓泽汤偏有吐而用朮，以下多而还用朮，乃桂枝附子去桂枝加白朮汤偏以大便而用朮，其义何居？夫亦当察其所因也。《金匮要略．呕吐篇》云：『先呕却渴者，此为欲解；先渴却呕者，为水停心下，此属饮家。』今云：『中风，发热，六七日，不解而烦，有表里证，渴欲饮水，水入则吐者，名曰水逆，五苓散主之。』曰：『呕吐而病在膈上，后思水者解，急与之。思水者，猪苓散主之。』曰：『胃反，吐而渴欲饮水者，茯苓泽汤主之。』三证皆有渴，皆欲饮水，而理中丸条则曰：『霍乱，头痛，发热，身疼痛，热多，欲饮水者，五苓散主之。寒多，不欲水者，理中丸主之。』夫热多欲水而用五苓，中仍有朮；寒多不欲水而用理中，亦不离乎朮。惟因吐多而去之，可见呕吐之于朮，渴是一大关键，必持是定其用舍，不然同为霍乱证，何以五苓散下不曰吐多去朮耶！即理中丸下亦云：『渴欲得水者加朮。』可验也。虽然用朮治渴，为呕吐者言之耳，朮究非治渴之物也。如桂枝附子去桂加白朮汤曰：『伤寒，八九日，风湿相搏，身体疼烦，不能自转侧，不呕，不渴，脉浮虚而濇者，桂枝附子汤主之。若其人大便，小便自利者，去桂加白朮汤主之。』独提不呕不渴二者，与呕而渴者，恰相对照。柯韵伯曰：『风寒湿三气杂至，合而成痹，故身体烦疼，不能转侧，病只在表者，用桂枝附子汤驱风散寒，三气自平，营卫自和。若其人又兼里气不和，大便反，小便反利，此非胃家实，乃脾家虚也。盖脾家实，腐秽当自去，此湿流肌肉，因脾土失职不能制水，故大便反见燥化，不呕不渴是上焦之化源清，故小便自利耳。病本在脾，法当培土以胜湿，故以白朮代桂枝。』夫脾虚则湿胜而不运，湿流于内，能使大便不实，湿流于表，更能使大便不濡，脾健则能制水，水在内能使下输膀胱而大便实，水在外能使还入胃中而大便濡，此理中丸所以下多还用朮，而桂枝附子汤以大便小便自利而将朮易桂也。

