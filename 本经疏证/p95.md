<!-- { "loadSidebar": true } -->

　　味苦，微寒，有毒。主腹中邪热气，诸毒，杀三虫，去寸白，破症瘕，除头风，止金疮。花，疗恶疮，令人泄。一名贯节，一名贯渠，一名百头，一名虎卷，一名扁苻，一名伯萍，一名药藻，此谓草鸱头。生元山山谷及冤句、少室山，二月、八月采根，阴干。（雚菌为之使。）

　　贯众春生赤苗，叶大如蕨，青黄色，面深背浅，两两对生，如狗脊而无锯齿，茎三棱，大如，其涎滑，有黑毛丛生。四月花白，七月实黑，根连卷而生，皮黑肉赤，曲屈而有尖觜（觜，通嘴），黑须攒簇，大如伏鸱，其苗随处透出，无论纵横，一根百十头，经冬不死。（参《吴氏本草》《图经》《纲目》）

　　贯众之根裹缬层迭，茎须错出四射，恰有合于腹中；其初出茎须顽梗麤濇，恰有合于邪气；其外黑内赤，味苦气寒，恰有合于为寒所束之热气。然其四射之茎，无不可生青放叶，即皆生理之所敷，则其义为重迭包裹之邪气、热气，自随所过经络四散，而导发于外。诸毒者，邪热久秘，不得宣泄之所成也，邪热既散，毒于何有。虫者，缘湿热而出，遇隙而居，善伏于生气不届之地。贯众随处孔隙，随处生机岔涌，一任沉于水，委于冰雪，皆不阂其生全，苟使脏腑空隙锺气尽能如是，虫何由居。况顽梗粗濇之茎须虽发于外，而根于裹缬层迭之极内，《千金》《外台》以之治虫，专治肾家之虫，为非无所本矣。且其功能岂仅在是，形连卷而不密，则可以疏症瘕中气血，叶对生而不只（只，独也），则可以去头风之偏。内之赤不能越外之黑，则可以止金疮之血；外之黑终能限内之赤，则可已崩漏衄血。皆以其既喜生于山，又必近于水，置燥处而不枯，浸水中而不烂，为具刚体而行柔化，畜滑润而出顽梗，而治喉痹，治物哽，解药毒，消顽肿，均于此取裁矣。

　　何首乌

　　味苦、涩，微温，无毒。主瘰疬，消痈肿，疗头面风疮，五痔，止心痛，益血气，黑髭鬓，悦颜色。久服长筋骨，益精髓，延年不老，亦治妇人产后及带下诸疾。本出顺州南河县，今岭外江南诸州皆有，蔓紫，花黄白，叶如薯蓣而不光，生必相对，根如大拳，有赤白二种，赤者雄，白者雌。一名野苗，一名交藤，一名夜合，一名地精，一名陈知白。春夏采，临用之以苦竹刀切，米泔浸，经宿暴干，木杵臼捣之，忌铁。（宋附）

　　何首乌春生苗，叶相对如山芋而不光泽，其茎蔓延竹木墙壁间，秋开黄白花似葛勒花，结子有棱似荞麦而细小，纔如粟大，根大者如拳，各有五棱，瓣似小甜瓜，此有二种，赤者雄，白者雌，其藤夜则相交，昼则解，故有交藤、夜合之名。（《图经》）

　　刘潜江云：『何首乌之用，或取效于气血之结而经脉壅者（如主瘰疬，消痈肿，疗头面风疮，五痔，止心痛是也），或取效于血气之劣而形器损者（如益气血，黑髭鬓，悦颜色，长筋骨，益精髓是也）。』何其病之迥异而同归于治欤！何首乌传赞曰：『雌雄相交，夜合昼疏。』卢子繇曰：『观其夜合昼疏，则通于昼阳之辟则辟，夜阴之阖则阖矣。』夫气血皆一阴一阳之所化也，阳为开之，阴为阖之，则气血之结者，以开为功，而即具有阖之用；气血之劣者，以阖为功，而即具有开之用，惟开阖尽其神，而气血之生化乃得不竭，岂非不易之元理乎！盖他药得阴阳之分，而此独得阴阳之合。他药得其分者，不必出于合；此味之得其合者，以其能出于分也。或曰此味与地黄同其畏忌，将无与之并能益阴欤？曰：『阴阳之开阖，此味全具，谓其补阴与地黄同功亦何不可，但不与地黄同其沉滞者，其义所当参也。』盖阴阳之开阖，其于肾，若地黄则能为阴之阖，不能为阳之开也。又肝胆根于至阴，达于至阳，亦本开阖以行气血之生化，兹味合于元，始握其枢机，在风实者，阴不能致于阳而使阖也；风虚者，阳不能达乎阴而使开也，既合于至阴为阖，至阳为开，则风之疗也，安能不首推兹味乎！

　　威灵仙

　　味苦，温，无毒。主诸风，宣通五藏，去腹内冷滞，心膈痰水久积，症瘕，痃癖，气块，膀胱宿脓、恶水，腰膝冷疼及疗折伤。一名能消。久服之无瘟疫疟。出商州上洛山及华山并平泽，不闻水声者良。生先于众草，茎方，数叶相对，花浅紫，根生稠密，岁久益繁。冬月丙丁、戊己日采，忌茗。（宋附）

　　威灵仙茎梗如钗股四棱，叶似柳叶作层，每层六、七叶，如车轮，有六层至七层者。七月内生花，浅紫或碧白色，作穗如莆薹子，亦有似菊花头者。实青，根稠密多须似谷，每年旁引，年深转茂，一根丛须数百条，长者二尺许，初时黄黑色，干则深黑，故俗称铁脚威灵仙。（《图经》参《纲目》）

　　味苦气温，火也，而生于早春，釆于深冬，将毋假火之性气，能伸木之屈曲，泮水之冰凝欤？不惟是也。其釆后于众草，效则捷于众草，非效捷也，百卉未萌，是先挺发，似风之播扬鼓荡，驱驰独疾，故曰主诸风也。遇木而茎争先，归水而根稠密，乃届火令，反不花不实，濡滞留连，非濡滞留连也，不浪作叶，必六、七叶排比齐生，周围四出，状如车轮，是为一层，层出不已，至于六、七，似脏腑间结壅非止一处，故曰宣通五脏也。是岂徒伸木泮冰而已哉！夫曰诸风，则其发必骤，曰宣通五脏，则其因必久，况五脏之待宣者，非他，即所谓“腹内冷滞，心膈痰水久积，症瘕，痃癖，气块，膀胱宿脓、恶水，腰膝冷痛”者是。是五脏者不得率尔宣通，诸风者又难迟迟责效，惟威灵仙既具贲育之勇，复有庆忌之捷，而不为扬干之乱行，甚娴不识之部伍，皆缘其根荄色本为黑，形复似须，稠密而长，年深转茂，无非水象倚于水而行气，以行气为化水，层层决排，缕缕疏瀹，使阴不化而阳淫为风者，息；则阳不和而阴淤为淀者，通。是主诸风即所以宣五脏，宣五脏即所以主诸风，而不即不离，不疾不徐，顿然脱释，惟其能息，是以能通，若诸风缘五脏干涩不通而成者，得此立贻殃祸。

　　萹蓄

　　味苦，平，无毒。主浸淫，疥瘙，疽，痔，杀三虫，疗女子阴蚀。生东莱山谷，五月采，阴干。

　　萹蓄春中布地，生道旁，苗似瞿麦，叶细绿如竹，赤茎如钗股，节间开花甚微细，青黄色，根如蒿根。（《图经》）

　　刘潜江曰：『浸淫，疥瘙，疽，痔及虫，皆湿热病也。萹蓄类能治者，得弗为通利之剂乎！』然卢子繇谓其：『引蔓促节，节节开花，若封而辟，辟而封，复不得目以通利，似有逐节以为通，能通而必循其节者，不失之驶疾，不致有遗，更为搜微抉隐之善剂哉！抑当为血分之气药，即其多主杀虫而言。虫从风化，却本于湿不化而从风，如斯所长，不使血分聚湿而风自平，此所以能治自湿化之风热而杀虫也。』予谓：『蓄，聚也。天子升车之石，貌之曰扁（诗白华有扁斯石传），则自卑斯高之阶也。然积少致多之文，类从扁。篇，编是也。充狭致广之文，亦从扁。偏，徧是也，此其中有浸淫之义焉。从浸淫而疥瘙、疽、痔与虫生焉，则以聚为患，自卑而高，自少而多，自狭而广，匪节莫驻，历阶不愆者，此能治之，故号曰萹蓄。』

　　马兜铃

　　味苦，寒，无毒。主肺热咳嗽、痰结、喘促，血痔，瘘疮。生关中，藤绕树而生，子状如铃，作四、五瓣。（宋附）

　　马兜铃春生苗如藤蔓，叶如山芋叶，六月开黄紫花，颇类枸杞花，七月结实，枣许大如铃，作四、五瓣，其根名云南，根似木香，小指大，赤黄色，七月、八月釆实，暴干。（《图经》）

　　肺热咳嗽、痰结、喘促，厥由甚多，堪以马兜铃治者将必有据。如刘潜江所述：『因于寒湿，久而痰滞，气道迫隘，亦痰结喘促者，固无人不知，非所可用矣。』即其所引杨氏云：『虚劳少血，津液内耗，心火自焚，遂使燥热乘肺，咯唾脓血，上气痰潮，嗽连续不已』者，亦岂有必用是之理乎！予以谓：『其于春夏，布蔓发叶，由于木火以达者，必绕树而升；其于秋冬，系铃成实，由于金水以成者，必象金而降。则其所治之热，为缘木而升之热；其所治之痰，为附金而壅之痰。』木者，金所侮也，由木之热至能伤金，则所谓侮反受邪。侮而受邪，寡于畏也，木以无道侵凌所畏，亦必已外强中干，其气升其血亦必动，于是肺受其热，遂失职于治节，而壅结于痰涎，痰以火而胶黏，血缘痰而乖错，谓此为肺热咳嗽、痰结、喘促，然乎？否乎？若血不乖错，何以下为血痔，痰不壅结何以上为瘘疮。观其匪能自立，偏出高巅，如铎如铃，率皆下向。下向者，即他日上出之发踪；上出者，即后时下向之根柢，而苗春花夏，结实非晚，偏至霜降已后，叶已尽脱，铃已四裂，累累骈悬，犹傲睨寒风，浸淫霜雪而不坠，此其苦寒为何如苦寒，亦可见其虽下向而用不在降泄，不在降泄则痰结何由解，喘促何由平，殊不知痰之所以结者因乎火，火缘木而升者因乎郁，郁极斯升之火，譬之荏弱者，声素难高，行素难远，一旦受侮弥深，情极激发，有不自知其声之高，行之远者，郁固由此而伸，结亦由此而解矣。故似此象形之物，先理其郁发之源，次解其浮越之火，而因火壅结之痰自随气而化，津液因痰逼迫之喘促，自随火而下归，乌在其藉降泄而痰结得解，喘促得平，肺热罢，咳嗽遂不作耶！

　　骨碎补

　　味苦，温，无毒。主破血，止血，补伤折。生江南，根寄树上、石上，有毛叶如庵，江西人呼为胡孙姜。一名石庵，一名骨碎布。（宋附）

　　骨碎补生木上或石上，多在背阴处，引根成条，扁长略似姜形，上有黄赤毛及短叶附之，又抽大叶成枝，有桠缺，颇似贯众，面青绿色，上有黄点，背青白色，上有赤紫点。春生叶，至冬干黄，无花实。（《图经》）

