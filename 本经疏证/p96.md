<!-- { "loadSidebar": true } -->
　　折之不死，插之辄生，翦枝移续，劚根重栽，皆草木恒性，讵足为异，未可以疗伤折也。然则倒插亦生，横埋亦生，虽切之成块，暴之至枯，摘其一叶，分其一瓣，无不可生者，遂可以疗伤折乎！此不过水与土正相媾，草木偶得之，遂乘此生发耳！又乌足以疗伤折，且伤之为伤，岂无差别，在皮肉曰伤破，在筋脉曰伤断，惟在骨乃曰伤折。伤既在骨而远望水土之滋凝，草木之联属，其伤处败坏久矣，惟骨碎补者，寸寸折之，寸寸皆生，处处折之，处处有汁，无藉根株之系，不致血液之漏，故曰主破血、止血、补伤折，言能不使瘀结者留滞，不使流动者妄行，而补苴伤折，如未尝伤折也。所以然者，苦本坚里而内含水，自应肾之体；温本生发而能运水，自应肾之用。此后人所以察其几微而谓为补肾，以除耳鸣、齿病，皆可以是义推之矣。

　　白附子

　　主心痛，血痹，面上百病，行药势。生蜀郡，三月采。

　　白附子生沙中，独茎似鼠尾草，穗细，叶周生于穗间（，环绕），根形似天雄，长寸许，干者皱文有节如竹。（参《唐本》《蜀本》《纲目》）

　　白附子所主，其旨在节，节之为物，以体象论则为阴阳之限，以变动论则为用阳布阴。而其威之所竟，力之所加，又为在下者厚，愈上乃愈微也。在下者厚，则主心痛、血痹之谓。愈上愈微，则为面上百病，行药势存焉。盖血痹由尊荣人骨弱肌肤盛重，因疲劳汗出，卧不时动摇，加被微风而为身体不仁如风痹状，则其始病于血脉，以渐内应于主血脉之心，乃为痛矣。当未痛时，原不妨用黄桂枝五物汤可愈，既至心痛，则不得不藉白附子之阳气布散，血脉中阴邪仍有限制，不相侵越，徧检《千金方》用白附子，惟《坚症积聚篇》小狼毒圆一方可服，余则尽系外敷，外敷之中，除一龋齿、虫痛方外，余则尽为面药。夫疱黡，皆湿热滞气之所为，气既滞而不生光华，泽复涩而反增晦黯，则行气宣泽之中，断不能不有用阳布阴之物驾驭其间，以行药势，其为治，固甚精微，而其功力亦云微矣。以是二义而扩充之，则在上用之以气行津，在下用之以气行血与痰湿，皆可无微不入矣。

　　夏枯草

　　味苦、辛，寒，无毒。主寒热，瘰疬，鼠瘘，头疮，破症，散瘿结气，脚肿，湿痹，轻身。一名夕句，一名乃东，一名燕面。生蜀郡山谷，四月采。（土瓜为之使。）

　　夏枯草冬至后生苗，至春高一、二尺，茎微方，叶对节生，似旋覆叶而长大，有细齿，背白，三、四月于茎端作穗，长一、二寸，穗中开淡紫小花，似丹参花，结子亦作穗，一穗四子，交夏至便枯，于未枯前釆之。（《纲目》参《唐本》）

　　刘潜江曰：『人身之阳在上则化阴，在下则化于阴；人身之阴在下则生阳，在上则生于阳。』夏枯之种在地阴也，而遇一阳则生苗焉。由是以渐，挺茎发叶，结穗开花成实，皆为阳效其用矣。而遇一阴则枯瘁，犹不可谓阴在下能生阳，阳在上能化阴乎！结症、脚肿、湿痹，皆阴陷于下，不生阳也。瘰疬、瘿气、鼠瘘、头疮，皆阳极于上不化阴也。得此又乌能不愈乎！况有阴以成阳，则阳之用不穷，用阳以化阴，则阴之源遂裕。阳用穷则无以生血，阴源裕则有以化气，故古人称其治目珠疼至夜辄甚，及点苦寒药剧者，苦寒止能折阳，此并能化血也。又称其治失血后不寐，仿半夏汤意代以夏枯草，半夏仅能导阳入阴，此又能使阳从阴化也。后世扩充其旨，如用以补肝明目，治女子血崩、产后血晕，当识此义。

　　马勃

　　味辛，平，无毒。主恶疮，马疥。一名马庀。生园中久腐处。

　　马勃生湿地及腐木上，于五、六月卒然而发紫色，虚，状如狗肺，弹之粉出，夏秋釆之，有大如斗者，衡之不过钱许。（参隐居《蜀本》）

　　刘潜江曰：『五、六月时，火土极盛，百昌踊跃，既倾尽底里矣。即已腐已化者，偶有生气遗留其间，亦乘之以成形。弹之粉出，可知偶然假聚，不久仍归消化耳。故藉以对待浮而在上，偶寄而未即化之证，使归于无何有也。』斯为妙于取裁。

　　海金沙

　　主通利小肠，得栀子、马牙硝、硼沙，共疗伤寒狂热。出黔中郡，七月收采，生作小株，才高一、二尺，收时全科于日中暴之，令小干，纸衬，以杖击之，有细沙落纸上，旋收之，且暴且击，以沙尽为度，用之或丸或散。（宋附）

　　刘潜江曰：『海金沙无花实，其气专锺于叶而成沙，则不同于吐其华而凝其元，惟得气之流散者，以致其自然之化机而已。』然如蒲黄而色黄赤，则有可参者，夫肾主水而脾主湿，是肾水之用寄于脾也，此其治必在于色黄者。小肠行水而合于心，心主血，血乃水之化，血和而水化自行，此其治必在于色赤者。方书但知其治血淋、膏淋、石淋等证，讵知其种种所患，皆本于湿土之气不能运也，而又有火以合之，乃结聚于水道，有如是乎！要知此物，是于土中布其流散之用，而并达火之丽于土，以病于水者，则可以思其功之所在，固不徒在行水之脏腑而已。

　　栋实

　　味苦，寒，有小毒。主温疾，伤寒，大热，烦狂，杀三虫，疥疡，利小便水道。根，微寒，疗蚘虫，利大肠。生荆山山谷。

　　楝实木高丈余，其长甚速，叶密如槐而长，三、四月开花，红紫色，芬香满庭，实如弹丸，生青熟黄，十二月釆。（《图经》参《纲目》）

　　凡物耐寒者，必畏热；耐热者，必畏寒。惟楝实届夏已生，迄冬在树，故世俗之讪，不甚长进，不易倾覆者，曰楝树子。整年如此，是则其遇暑而不浥烂，逢寒而不拆裂，拟定守正，遂可谓坚持元气之补剂欤？殆非也。夫楝实在夏，则核嫩裹津充满于壳；在冬，则津消核敛，表里相悬，裹津待暑，是布阴以使阳和，即其主温疾、伤寒、大热、烦狂也。敛核御寒，是戢阴以让阳通，即其利小便水道也。湿不混于热，热已化于水，水逞阳通而下行，曾何虫之不除，疥疡之不瘳耶！即后世专以之治疝，疝独非阴缚其阳，阳困于阴乎？阴既戢而阳得伸，阳垂和而阴已布，亦无非赖小便之利，水道之通，与前义不相悖，即其止上下部腹痛义，亦岂能外哉！

　　郁李仁

　　味酸，平，无毒。主大腹水肿，面目四支浮肿，利小便、水道。根主齿龂肿，龋齿，坚齿，去白虫。一名爵李，一名车下李，一名棣。生高山川谷及丘陵上，五月、六月采根。

　　郁李木高五、六尺，枝条花叶皆若李，惟子小如樱桃，赤色味甘酸，核随子熟，六月釆根并实，取核中仁用。（《图经》）

　　郁李性洁，最喜和风暖日，溉宜清水而不欲肥（《广魏芳谱》）。其木色正白，皆金化也，而开花粉红，结实正赤，是为金从火化，人身金从火化者，非由肺行三焦之水道耶！大腹水肿，面目四支浮肿，由于水道不行，小便不利，则水壅于火而还病于金矣。犹能不更浚其源，使金复由火而化水，遂自三焦而通哉！曰利小便水道，正以使其水不从汗泄，不向下混行也。然则其气味之酸平，又作何解？夫酸者，木之发育也。平者，气之顺降也。核中之仁本以生发夫木，而木之生发本以条鬯诸气，惟酸则有曲直之义。曲直者，不徒一于升举，又不肯一于卑俯，应伸则伸，应屈则屈，正其生理之从容而不强梗，且兼得气之平，是其盘旋润泽于上，条达通输于下。精者自不混浊以泄，麤者自不附清而留，澄其源乃欲顺其流耳。至根则洁白，爽肃之气安于土中，自能使在中湿热，不混经气，上病于龂齿，以立坚固之本者也。

　　钩藤

　　微寒。主小儿寒热，十二惊癎。

　　钩藤状如葡萄藤，中空而通，长八、九尺，或一、二丈，大如拇者置酒瓮中，以气吸之则酒涓涓出，茎间有刺，正如钩，钩紫色，叶细长。（参《衍义》《纲目》）

　　《大奇论》曰：『心脉满大，癎瘛筋挛；肝脉小急，癎瘛筋挛；肝脉骛暴，有所惊骇；肝肾并小弦，欲惊；二阳急，为惊。』夫盛满偏于一处，则他处之不足可知；弦急偏于一处，则他处之纵弛又可知。巢氏曰：『小儿血气不和，热实在内，心神不定，所以发惊，甚或摇头弄舌，或睡里惊掣，或数啮齿，则为欲癎。若口眼相引，目晴上摇，手足掣纵，背脊强直，颈项反折，则为癎。』又曰：『惊癎者，因惊怖大，乃发也。』夫相引掣纵，应弦急；强直反折，应盛满，谓非气血至此，忽被牵掣，遂与他处不相流通，若倒钩逆注者，然可乎？《举痛论》曰：『惊则心无所倚，神无所归，虑无所定，故气为乱。』况发于寒热后者，非特正方以兹逆注，邪且难免拘留，此所以有取于钩藤之紫色空中，任是处处倒钩逆注，而脉络决不因之以塞。紫者，水火相参之色，凡阴阳、气血、寒热皆于此取义焉可也。色紫而气寒，则协和气血分解寒热之用，已具于中矣。矧复中空，则交通阴阳，调剂上下之德，抑又可泯乎？不然，则《别录》仅以之治一病，后人遂不可因此为三隅之反矣。

　　獭肝

　　味甘，有毒。主鬼疰，蛊毒，却鱼鲠，止久嗽，烧服之。

　　獭状似青狐而小，毛色青黑似狗，肤如伏翼，长尾短足，水居食鱼，能知其岁水之大小，可验穴而得之，他兽肝叶皆有定数，惟此则一月一叶，其间又有退叶也。（《纲目》参《图经》）

　　巢氏云：『“注”之言“住”也，言其连滞停住也。人有先无他病，忽被鬼排击，当时或心腹刺痛，或闷绝倒地，如中恶然，得差之后，余气不歇，停住积久，有时发动，连滞停住，乃至于死，死后注易旁人，故谓之鬼注，所以可用獭肝治者，其注必在脏腑，脏腑皆有定所定数，獭肝独应月增无定，灵变之气为鬼所骇，遂不敢停也。』又云：『蛊是合聚虫蛇之类，以器皿盛之，任其相噉，存其生者即名为蛊。能变化为毒害，遗毒于饮食间，以为人害，食人腑脏，其状心切痛如被物啮，面目青黄。验此之法，须病人唾，水中沉者是蛊，浮者即非，此其毒必藏匿津液中，所以可用獭肝治者，獭入水剿捕诸鱼，凡水居者见之咸遁，而肝尤其灵异所萃，故益为之惧也。』寇氏云：『常縻置獭大水瓮中，獭于水中旋转如风，而水为之成旋拢起，四围高举，中心凹下，观者骇目。』咳久不止者，水饮上凑所为也，得旋转水而使中心凹下之物，饮亦成旋下趋而咳止矣。至却鱼鲠，则因其所畏以制之。

　　白颈蚯蚓

　　味咸，寒、大寒，无毒。主蛇瘕，去三虫，伏尸，鬼疰，蛊毒，杀长虫，仍自化作水，疗伤寒，伏热，狂谬，大腹，黄疸。一名土龙。生平土，三月取，阴干。

