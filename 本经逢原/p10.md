<!-- { "loadSidebar": true } -->
　　升麻能引清气右升，足阳明本药也。《本经》治疫瘴蛊毒，取性升上行也。治中恶腹痛，取开发胃气也。治喉痛口疮者，取升散少阳、阳明火热也。同葛根则发散阳明风邪。同柴胡则升提胃中清气，引甘温之药上升，故元气下陷者，用此于阴中升阳，以缓带脉之缩急。凡胃虚伤冷郁遏阳气于脾土，宜升麻、葛根以升散其火郁。故补脾胃药非此引用不效，脾痹非此不除。升麻葛根汤乃阳明发散药，若初病太阳便服之，发动其邪，必传阳明，反成其害也。又升麻葛根能发痘，惟初发热时可用，见点后忌服，为其气升发动热毒于上，为害莫测，而麻疹尤为切禁，误投喘满立至。按：升麻属阳性升，力能扶助阳气，捍御阴邪，故于淋带泻痢脱肛方用之，取其升举清阳于上也。古方治噤口痢，用醋炒升麻，引人参、莲肉扶胃进食，大有神效。凡上盛下虚，吐血衄血，咳嗽多痰，阴虚火动，气逆呕吐，怔忡癫狂诸证，皆在所禁。

　　卷一山草部

　　苦参

　　苦寒，无毒。反藜芦。

　　《本经》主心腹结气，症瘕积聚，黄瘅，溺有余沥，逐水，除痈肿，补中，明目，止泪。

　　发明

　　苦参、黄 之苦寒下降，皆能益肾，盖取其苦燥湿寒除热也。热生风，湿生虫，故又能治风杀虫。惟肾水烁而相火胜者宜之。若脾胃虚而饮食减少，肝肾虚而火衰精冷，及年高之人不可用也。久服苦参多致腰重，因其性降而不升也。观《本经》主治皆湿热为患之病，详补中当是补阴之误，以其能除湿热，湿热去而阴自复，目自明矣。然惟湿热者宜之。

　　沈存中苦腰重，久坐不能行，此因病齿痛数年，用苦参揩齿，其气味入齿伤肾所致也。后施昭先亦用苦参揩齿，岁久亦病腰重，自后悉不用之，腰疾皆愈。或云：苦参既能补阴明目，何久服反病腰重乎，殊不知苦寒之性直入心肾，内有湿热者，足以当之。始得之，则有辅阴祛邪之力，清热明目之功，湿热既去而又服之，必致苦寒伤肾，腰重脚弱在所不免，理固然也，何疑之有。

　　卷一山草部

　　白藓皮

　　一名白羊鲜苦咸寒，无毒。

　　《本经》主头风黄瘅，咳逆淋沥，女子阴中肿痛，湿痹死肌，不可屈伸，起止行步。

　　发明

　　白藓皮气寒善行，味苦，性燥，足太阴、阳明经去风湿热药也。兼入手太阴、阳明，为诸黄风痹要药。《本经》所主皆风湿热邪蕴酿经中之病。《千金》治婴儿风痫，热则生风，胸中有痰，白羊鲜汤取其善祛风热也。世医只施之于疮科，浅矣。下部虚寒之人，虽有湿证勿用。

　　卷一山草部

　　延胡索

　　即玄胡索苦辛温，无毒。上部酒炒，中部醋炒，下部盐水炒。

　　发明

　　延胡索色黄入脾胃，能活血止痛，治小便溺血。得五灵脂同入肝经散血破滞。《炮炙论》曰：心痛欲死，急觅延胡，以其能散胃脘气血滞痛也。概当归、芍药调腹中血虚痛，延胡、五灵治胸腹血滞痛。又延胡善行血中气滞，气中血滞，与当归、桂心治一身上下诸痛，及经癸不调，产后血病，往往独行多功，杂他药中便缓。按延胡走而不守，惟有瘀滞者宜之，若经事先期，虚而崩漏，产后血虚而晕，咸非所宜。

　　卷一山草部

　　贝母

　　甘苦平微寒，无毒。反乌头。川者味甘最佳，西者味薄次之，象山者微苦又次之，一种大而苦者，仅能解毒，并去心用。凡肺经药皆当去心，不独贝母也。其独颗无瓣者名丹龙睛，误服令人筋不收持。

　　《本经》主伤寒烦热，淋沥邪风，疝瘕喉痹，乳难金疮，风痉。

　　发明

　　贝母乃手太阴肺经气分药，兼入手少阴心经。一名虻 风，言采其虻，善解心胸郁结之气，故诗人以此寓焉。肺受心包火乘，因而生痰；或为邪热所干，喘嗽烦闷，非此莫治。详《本经》主伤寒烦热者，甘寒能解烦热也。淋沥者，热结二肠也。清心肺郁热而淋沥通矣。疝瘕者，足厥阴之邪干手厥阴也。《经》曰：诊得心脉搏滑急，为心疝，少腹当有形也。喉痹者，热郁结于上也。《经》云：二阴一阳结，谓之喉痹，心主三焦之脉，皆络于喉也。乳难者，郁热结于手足厥阴也。风痉者，金疮热郁生风而成痉，总取解散郁结之邪也。仲景治伤寒寒实结胸，外无热证者，小陷胸汤主之，白散亦可。二方，一主热痰内结，一主寒实内结，虽同一例，治不可混也。俗以半夏性燥，用贝母代之，不知贝母寒润治肺家燥痰，痰因郁结者宜之。半夏性燥治脾胃湿痰，痰因湿滞者宜之。二者天渊，何可代用。若虚劳咳嗽，吐血咯血，肺痿肺痈，痈疽及诸郁火证，半夏乃禁忌，皆贝母为向导也。至于脾胃湿热，涎化为痰，久则生火，火痰上攻，昏愦僵仆，蹇涩诸证，生死旦夕，岂贝母可治乎。浙产者，治疝瘕，喉痹，乳难，金疮，风痉，一切痈疡。又同苦参、当归治妊娠小便难，同青黛治人面恶疮，同连翘治项上结核，皆取其开郁散结化痰解毒之功也。

　　卷一山草部

　　山慈菇

　　金灯花根也。九月开花，朱色，与叶不相见，故又名无义草甘微辛，小毒。

　　发明

　　山慈菇攻坚解毒，治痈肿疮 ，瘰 结核等证。紫金锭用之，亦是解诸毒耳。《丹方》治面上瘢痕用山慈菇末，和轻粉、硼砂末各少许，先用碱水笔涂患处，次掺上药，太乙膏盖，日易一次，俟疙瘩消尽后，以鹰屎白、密陀僧末，蜜水调护，数日勿见风，日效。

　　惟眼胞上者不可治，以其眨动不辙也。

　　卷一山草部

　　白茅根

　　一名地筋甘寒，无毒。与百脉根相类，百脉根出巴西，他处罕得。

　　《本经》主劳伤虚羸，补中益气，除瘀血血闭寒热，利小便。

　　发明

　　甘寒能降除伏热，利小便，止渴。治伤寒呃逆、喘哕，吐衄，便溺诸血。治黄瘅，水肿，胃反上气，五淋疼热，及痘疮干紫不起，但呕吐衄亦有因于寒者，即非所宜。《本经》主治劳伤虚羸者，以甘寒能滋虚热，而无伤犯胃气之虞也。补中益气，胃热去而中气复，是指客邪入伤中州，渐成虚羸而言，非劳伤本病所宜。昔人考本草功用，言白茅根与百脉根相类。今肃州不行岁贡，百脉根无从可得，而止渴去热之用白茅根裕如也。其茅花甘温，色白轻虚，力能上升入肺散热止衄，屋上败茅，研敷斑疮湿烂，取其收湿之力也。

　　卷一山草部

　　草龙胆

　　苦涩大寒，小毒。去芦或酒炒或甘草汤浸一宿用。凡用勿空腹服，令人小便不禁。

　　《本经》主骨间寒热，惊痫邪气，续绝伤，定五脏，杀蛊毒。

　　发明

　　草龙胆苦寒沉降，主肝经邪热，下焦湿热，酒瘅黄肿，目病赤肿，瘀肉，小儿肝气，去肠中小虫。盖肝胆湿热，取苦寒以泻之。时珍曰：相火寄在肝胆，有泻无补。故泻肝胆之热，正益肝胆之气。但大苦大寒，过伤胃中生发之气，反助火邪，亦如久服黄连反从火化之义。《本经》主骨间寒热，是指热伤肾水而言，热极生风则发惊搐，重则变为痫病，湿热邪气之在中下二焦者，非此不除，以其专伐肝胆之邪也。肝胆之邪去，而五脏安和，经脉之绝伤续矣。杀蛊毒者，去湿热之患也。凡胃气虚人服之必呕，脾虚人服之必泻。虽有湿热，慎勿轻用。

　　卷一山草部

　　细辛

　　辛温，无毒。产华阴及辽东者良。反藜芦。

　　《本经》主咳逆头痛，百节拘挛，风湿痹痛，死肌，明目，利九窍。

　　发明

　　细辛辛温，上升入手足厥阴、少阴血分，治督脉为病，脊强而厥。《本经》治咳逆，头痛脑痛，善搜厥阴伏匿之邪也。独活为使，治少阴头痛如神，亦主诸阳头痛。诸风药用之治风湿痹痛，百节拘挛。去死肌、明目者，取辛以散结而开经脉窍隧之邪也。味辛而热，温少阴之经，故仲景少阴证用麻黄附子细辛汤，辛温能散。故凡风寒风湿头痛、口疮、喉痹、 齿诸病用之，取其能散浮热，亦火郁发之之义也。辛能泄肺，故风寒咳嗽上气者宜之。辛能补肝，故胆气不足则肝气有余，惊痫眼目诸病宜之。辛能润燥，故通少阴，诸经及耳窍闭塞者宜之。又主痰结湿火，鼻塞不利，凡口舌生疮者，用细辛、黄连末掺之。凡血虚内热火郁，头痛发热，咳嗽者戒用；以其辛烈耗真气也。细辛辛之极者，用不过五分。

　　卷一山草部

　　杜衡

　　俗名马蹄香，又名杜葵辛温，无毒。

　　发明

　　杜衡香窜与细辛相似，故药肆以之代充细辛。亦能散头目风寒，下气消痰，行水破血。但其气浊，不能搜涤少阴经中之寒，稍逊细辛一筹耳。

　　卷一山草部

　　白薇

　　苦咸平，无毒。

　　《本经》主暴中风，身热肢满，忽忽不知人，狂惑邪气，寒热酸疼，温疟洗洗，发作有时。

　　发明

　　白薇咸平降泄，抑阳扶阴，为足阳明经本药，兼行足少阴、手太阴。《本经》主暴中风身热肢满，是热郁生风，痰随火涌，故令忽忽不知人，狂惑邪气，寒热酸疼，皆热邪所致。温疟乃冬时伏邪，至春而发，缪氏《经疏》言，暑邪所伤，秋必发为温疟，恐非经旨。《别录》疗伤中淋露者，女子伤犯阴中营血，而成淋露之疾，用以除热益阴，则前证瘳矣。下水气利阴气者，总取益阴之功，真阴益而邪水下。性善降泄，故久服利人。《金匮》治妇人产中虚烦、呕逆，安中益气，竹皮丸中用之。《千金》治风温发汗后身灼热，自汗，身重，多眠，鼻息必鼾，语言难出，葳蕤汤中用之。又治妇人遗尿，不拘胎前产后，有白薇芍药汤，取其有补阴之功。而兼行手太阴，以清膀胱之上源，殊非虚寒不禁之比也。古方多用治妇人者，以《别录》有疗伤中淋露之功也。凡胃虚少食，泄泻及喘咳多汗，阳气外泄者禁用。

　　卷一山草部

　　白前

　　甘辛微温，无毒。

　　发明

　　时珍曰：白前入手太阴，长于降气，肺气壅实而有痰者宜之。《金匮》治咳嗽而脉沉者，用泽漆汤，以中有白前也。《深师》治久嗽上气，体肿短气，倚息不得卧，常作水鸡声者，用白前汤。《外台》治久嗽吐血，用白前、桔梗、桑白皮、甘草，皆取其下气耳。

　　若虚嗽常哽气者，不可用也。白前较白薇稍温，较细辛稍平，专搜肺窍中风水。非若白薇之咸寒，专泄肺胃之燥热；亦不似细辛之辛窜，能治肾肝之沉寒也。

　　卷二芳草部

　　当归

　　甘辛温，无毒。蜀产者力刚可攻。秦产者力柔可补。凡治本病酒制，有痰姜汁制。白者为粉归，性劣，不入补剂。

