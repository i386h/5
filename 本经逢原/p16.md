<!-- { "loadSidebar": true } -->
　　《本经》主寒湿痿痹，四肢拘挛，膝痛不可屈伸，逐血气，伤热火烂，坠胎。

　　发明

　　牛膝气薄味浓，性沉降泄，乃足厥阴之药。《本经》专主寒湿痿痹，四肢拘挛等病，不及补养下元之功，岂圣法有所未尽欤。丹溪言：牛膝能引诸药下行，筋骨痛风在下者宜加用之，其性虽下行走筋，然滑利之品，精气不固者，终非所宜。得酒蒸则能养筋，生用则去恶血。其治腰膝痛不可屈伸足痿之病，非取其养血营筋之力欤。其治痈肿恶疮、金疮折伤、尿血淋痛、妇人经秘不通，非取其活血破瘀之力欤。《外台》以生牛膝一味浓煎，治积久劳疟。《肘后》以二斤浸酒治卒暴症疾，延年。以之同葵子煎服下胞衣。《卫生》以之捣罨折伤。《梅师》以之捣涂金疮。《千金》以之捣敷毒肿。《集验》以之通利溺闭。皆取其性滑利窍，消血解毒之功，虽强阴强筋，而气虚下陷，大便易泄，梦泄遗精，妊娠崩漏，俱禁用。惟川产者，气味形质与续断仿佛，庶无精滑之虞。盖肾司闭藏，肝司疏泄，此味专司疏泄，而无固热之功。世俗妄谓益肾而培养下元药中往往用之，与延盗入室何异。其土牛膝亦能解毒利窍，专治血鼓，一味浓煎，姿意服之。又锁喉风诸治不效，以土牛膝和醋捣绞取汁，蘸鸡翎探吐稠痰，不过二三次神验。

　　卷二隰草部

　　紫菀

　　白者名女菀苦辛微温，无毒。或酒洗，或蜜水炒用。

　　《本经》主咳逆上气，胸中寒热结气，去蛊毒，痿 、安五脏。女菀治风寒洗洗，霍乱泄利，肠鸣上下无常处，惊痫，寒热百病。

　　发明

　　紫菀，肺经血分之药。《本经》止咳逆上气，胸中寒热结气，取性疏利肺经血气也。去蛊毒痿 者，以其辛苦微温，能散结降气，蛊毒自不能留。痿 由肺热叶焦，紫菀专通肺气，使热从溲便去耳。《别录》疗咳唾脓血。《大明》消痰止渴，皆滋肺经血气之效。

　　《金匮》泽漆汤用以治咳而脉沉者，咳属肺；脉沉则血分之病也。亦治下痢肺痛，与紫参同功。其性辛而不燥，润而不寒，补而不滞，善调五劳体虚，止咳定喘，疗惊悸，吐衄诸血。又能通调水道，故溺涩便血单服一两即效。然大泄肺气，阴虚肺热干咳禁用，以其性专温散而无培养之力也。白者曰女菀，大泄肺气。《本经》主风寒洗洗，霍乱泄利，肠鸣上下无常处，惊痫寒热百病，一皆气分受伤之病。《肘后方》治人面黑令白，方用女菀三分，铅丹一分为末，醋浆服一刀圭，日进三服，十日大便黑，二十一日面白，便止。过用则太白矣。

　　《千金方》用酒服，男十日，女二十日，黑色皆从大便去。三十岁后不可服，以肺气渐减，不可复泄也。

　　卷二隰草部

　　麦门冬

　　本作 冬甘寒，无毒。去心用，即不烦心。

　　《本经》主心腹结气，伤中伤饱，胃络脉绝，羸瘦短气，久服轻身不老，不饥。

　　发明

　　麦门冬阳中微阴，入心肺肾及足阳明之经，定心热惊烦，疗肺痿吐脓。盖专泄而不专收，寒多人禁服。肺中伏火，脉气欲绝者，加五味子、人参为生脉散，专补脉中元气不足。东垣云：六七月间湿热方盛，人病骨乏无力，身重气短，头旋眼黑，甚则痿软。故孙真人以生脉散补其天元真气。脉者，人之元气也。人参之甘温，泻阴火而益元气。麦门冬甘寒，滋燥金而清水源。五味子之酸咸，泻丙火而补庚金，兼益五脏之气也。时珍曰：麦门冬以地黄为使，服之令人头不白，添精补髓，通肾气，定喘促，令人肌体滑泽。《本经》主心腹结气，伤中伤饱，胃络脉绝，羸瘦短气，一气贯下，言因过饱伤胃而致心腹气结，脉绝不通，羸瘦短气，故宜以此滋其津液，通其肺胃，殊非开豁痰气，消克饮食之谓。其阴虚羸瘦，喘咳上气，失音失血及风热暴嗽，咸非所宜；恐寒郁热邪，牢不可破，多成虚损之疾。麻疹咳嗽不可误用，以其性寒助阴，固敛阳邪不能发越也。凡脾胃虚寒泄泻及痘疮虚寒作泻，产后血虚泻渴，皆非所宜。

　　卷二隰草部

　　萱草

　　一名宜男，一名忘忧甘平，无毒。

　　发明

　　萱性下走入阴，故根治砂石淋，下水气及酒瘅大热，衄血。擂酒服治吹乳肿痛。

　　花治酒瘅，利湿热。其花起层者，有毒勿食。

　　卷二隰草部

　　淡竹叶

　　甘寒，无毒。

　　发明

　　淡竹隰生嫩苗，叶绿花碧，根须结子，与竹绝然不同。性专淡渗下降，故能去烦热，清心，利小便，根能堕胎催生。

　　卷二隰草部

　　冬葵子

　　向日葵子也甘寒滑，无毒。

　　《本经》主五脏六腑寒热、羸瘦，破五癃，利小便。

　　发明

　　向日葵质坚耐寒，入冬不凋，故名冬葵。性滑利窍，能治脏腑寒热，羸瘦，破五淋，利小便。妇人乳房胀痛，同砂仁等分为末，热酒服三钱，其肿即消。孕妇难产不下，专取一味炒香为末，芎归汤下三钱，则易生，取晨暮转动灵活耳。夏子益《奇疾方》云，有人手足忽长倒生肉刺如锥痛不可忍，但食葵菜即愈，亦取其寒滑利窍之用也。

　　卷二隰草部

　　蜀葵

　　甘寒滑，无毒。

　　发明

　　葵以蜀中最胜，种类最多，其子入药。皆性滑利窍，能润气血之燥。《千金》称其除客热，利肠胃，是言其概也。东垣取其花之白者治白带，赤者治赤带，随其色而为所用；被狗啮者食之，疮永不瘥。

　　卷二隰草部

　　秋葵子

　　甘寒滑，无毒。

　　发明

　　葵色种种，惟花于秋者，独禀金气而色黄。其子性专润下，治小便淋，及催生用之，与向日葵不殊。其花消痈肿，浸油涂汤火伤，其痛即止。

　　卷二隰草部

　　龙葵

　　即老鸦眼睛草苦微甘滑寒，无毒。

　　发明

　　龙葵性滑如葵，言苗叶也，消热散血。压丹石毒，去妇人败血。老鸦眼睛言其子也，善能续筋消疔肿，与苗叶不异。根利小便，与木通煎服效。

　　卷二隰草部

　　酸浆

　　一名灯笼草，俗名挂金灯苦寒，无毒。

　　《本经》主热烦满，定志，益气，利水道。

　　发明

　　酸浆利湿除热清肺，治咳化痰，痰热去而志定气和矣。又主咽喉肿痛。盖此草治热痰咳嗽，佛耳草治寒痰咳嗽。故其主治各有专司也。

　　卷二隰草部

　　败酱草

　　一名苦菜，又名鹿肠，根作败酱气，故名。苦平，无毒。

　　《本经》主暴热火疮，赤气疥瘙，疽痔，马鞍热气。

　　发明

　　败酱乃手阳明、厥阴药。善除暴热火疮，皆取苦寒散毒之用。其治疽痔马鞍热气，以其性专下泄也。《金匮》薏苡附子败酱散，治肠痈固结未溃，故取薏苡下达，败酱苦降，附子开结，而为热因热用之向导，深得《本经》之旨。若脓成热毒势胀不可用也。而妇人下部疽蚀，方中亦恒用之。近世医师罕有识者，惟徽人采取笮干，曰苦笮菜，惜乎，不知治疗之功用也。

　　卷二隰草部

　　款冬花

　　辛温，无毒。紫色有白丝者真。蜜水拌微炒。

　　《本经》主咳逆上气，善喘喉痹，诸惊痫，寒热邪气。

　　发明

　　款冬味辛入气分，色紫归血分，虽其性温，却不燥血，故能轻扬上达。观《本经》主治，一皆气升火炎之病。古方用为温肺，治咳嗽之要药。润肺消痰，止嗽定喘，喉痹喉喑，肺痿肺痈，咸宜用之。有人病咳多日，或令燃款冬花三两放无风处，以管吸其烟咽之，数日果愈。嫠寡失合，阴虚劳嗽禁用，以其性温也。

　　卷二隰草部

　　鼠曲草

　　即鼠耳草，又名佛耳草甘平，无毒。

　　发明

　　《别录》：鼠耳主寒痹、寒热咳嗽。东垣：佛耳治寒嗽及痰，除肺中寒，大升肺气。《日华》云：大抵寒嗽多是火郁于内，寒覆于外，故佛耳、款冬为之必用。《宣明》透膈散治寒郁肺络之嗽，用佛耳、款冬、钟乳、雄黄为末并于炉中烧，以筒吸烟咽下，有涎即吐去，屡效。

　　卷二隰草部

　　决明子

　　咸平，无毒。《别录》云：苦甘微寒，无毒，炒研用。

　　《本经》主青盲目淫，肤赤白膜，眼赤痛泪出，久服益精光，轻身。

　　发明

　　《相感志》言，园中种决明，蛇不敢入。丹溪言：决明解蛇毒，本此入药，明目。《本经》治青盲目淫，眼赤泪出，取其苦寒清热也。以水调末涂肿毒，贴心止鼻衄，贴太阳穴治头疼；作枕治头风。《别录》疗口青是主肝经蓄热之验也。不宜久服，久服令人患风伐肝，搜风太过，反招风热也。《本经》言，久服益精光，轻身，是指目疾人肝热内滞者而言。若脾虚血弱者，过用虚风内扰，在所必致耳。

　　卷二隰草部

　　地肤子

　　一名落帚，又名黄蒿甘寒，无毒。

　　《本经》主膀胱热，利小便，补中益气。久服耳目聪明，轻身不老。

　　发明

　　众病皆起于虚，虚而多热，则小便不利，精气日燔，故《本经》主以清利膀胱热邪，中气自复，耳目聪明矣。其能祛热，利小便，去阴火，治客热丹肿。叶主老人夏秋间热淋，用此捣自然汁服之即通。男子白浊用地肤子、白敛为丸滚汤下。妇人白带地肤子为末，热酒服之，屡效。苗叶烧灰煎霜，制砒石粉霜、水银、硫黄、雄黄、 砂毒。

　　卷二隰草部

　　瞿麦

　　家种者曰洛阳苦寒，无毒。

　　《本经》主关格、诸癃结，小便不通，出刺，决痈肿，明目去翳，破胎堕子，下闭血。

　　发明

　　瞿麦利小便为君主之用。故《本经》专主关格、诸癃结、小便不通。《金匮》方治小便不利，有水气，其人苦渴者，用栝蒌瞿麦丸。古方通心经利小肠为最要药。若心经虽有热而小肠虚者，服之则心热未退，而小肠别作病矣，以其降泄太过也。《本经》又言出刺，取鲜者捣涂竹木刺也。破胎堕子下闭血，皆利窍所致。故妊娠产后小水不利，及脾虚水肿禁用，以性专泄气也。

　　卷二隰草部

　　王不留行

　　即剪金花，俗名金盏银台苦甘平，无毒。

　　发明

　　王不留行专行血分，乃阳明、厥阴、冲任之药。能通乳利窍，其性走而不守，故妊妇禁服；一妇患淋卧久，用此煎服，再剂而愈。其利小便，出竹木刺与瞿麦同功。

　　卷二隰草部

　　葶苈

　　辛苦寒，小毒。酒洗净焙用。疗实水满急，生用。

　　《本经》主症瘕，积聚结气，饮食寒热，破坚逐邪，通利水道。

　　发明

　　葶苈苦寒不减硝黄，专泄肺中之气，亦入手阳明、足太阳，故仲景泻肺汤用之。

