<!-- { "loadSidebar": true } -->
　　《本经》主中风恶风、洗洗出汗，除寒湿痹、咳逆上气，破积聚寒热。其汁煎之，名射罔，杀禽兽。

　　发明

　　草乌头、射罔乃至毒之物，非若川乌头、附子之比。自非风顽急疾不可轻投，此药止能搜风胜湿，开顽痰，治顽疮，以毒攻毒而已。《本经》治恶风、洗洗汗出，但能去恶风，而不能回阳散寒可知。昔人病风癣服草乌头、木鳖子药过多，甫入腹遂麻痹不救。乌附五种主治攸分，附子大壮元阳，虽偏下焦而周身内外无所不至。天雄峻补不减于附，而无顷刻回阳之功。川乌专搜风湿痛痹，却少温经之力。侧子善行四末不入脏腑。草乌悍烈，仅堪外治。此乌附之同类异性者，至于乌喙禀气不纯，服食远之可也。

　　射罔 苦温，大毒。人中射罔毒，以甘草、蓝汁、小豆叶、浮萍、冷水、荠 皆可一味御之。

　　发明

　　乌喙、射罔至毒之药。虽有治尸疰症坚 疮毒肿及蛇咬，先取涂肉四畔，渐渐近疮，习习逐病至骨，疮有热脓及黄水肿者，方可涂之。若无脓水有生血及新伤破，即不可涂，立能杀人。

　　卷二毒草部

　　白附子

　　甘辛温，小毒。

　　发明

　　白附子纯阳引药势上行，乃阳明经药。治肝肾风癣、阴痒、洗 黑入面脂用。其性燥血耗气，是以类中风证，虽有痰壅禁用，小儿慢惊勿服。

　　卷二毒草部

　　天南星

　　《本经》名虎掌苦辛温，有毒，治风痰生用，须以矾汤浸。若熟用以湿纸包，于 火中炮制。用造胆星法，以南星磨末，筛去皮，腊月入黄牛胆中，悬当风处干之，年久多拌者良。或兼蜂蜜以润其燥，但色易黑，不能久藏。

　　《本经》主心痛寒热结气，积聚，伏梁、筋痿拘缓，利水道。

　　发明

　　天南星之名，始自《开宝》，即《本经》之虎掌也，以叶取象，则名虎掌，根类取名，故名南星。虽具二名，实系一物。为开涤风痰之专药。《本经》治心痛、寒热、结气，即《开宝》之下气利胸膈也。《本经》之治积聚、伏梁，即《开宝》之破坚积也。《本经》之治筋痿拘缓，即《开宝》之治中风，除麻痹也。《本经》之利水道，即《开宝》之散血堕胎也。夫水由血不归经所化，蕴积于经而为湿热，则风从内发，津液凝聚为肿胀，为麻痹，为眩晕，为颠仆，为口噤身强，为筋脉拘缓，为口眼 斜，各随身之所偏而留着不散，内为积聚，外为痈肿，上为心痛，下为堕胎，种种变端总由湿热所致，盖缘一物二名。后世各执一例，是不能无两岐之说，即仲淳之明，尚以《开宝》之文衍之为疏，而《本经》主治置之罔闻，何怪诸家采集药性，一皆舍本逐末乎。按：天南星味辛而麻，故能治风散血。气温而燥，故能胜湿除痰。性紧而毒，故能攻积拔肿而治口 舌糜。诸风口禁，更以石菖蒲、人参佐之。南星、半夏皆治痰药也。然南星专走经络，故中风麻痹以之为响导，半夏专走肠胃，故呕逆泄泻以之为响导。《千金》治妇人头风，攻目作痛，掘地作坑烧赤，入南星于中，以醋沃之，盖定候冷为末，酒服半钱。《易简》治面生疣子，醋调南星末涂之，其新生之芽曰由跋。《本经》治毒肿结气。《千金方》用之取其开结热之用耳。

　　卷二毒草部

　　半夏

　　辛温，有毒。汤浸，同皂荚、白矾煮熟，姜汁拌、焙干用；或皂荚、白矾、姜汁、竹沥四制尤妙。咽痛醋炒用。小儿惊痰发搐及胆虚不得眠，猪胆汁炒。入脾胃丸剂，为细末姜汁拌和作面，候陈炒用。反乌附者，以辛燥鼓激悍烈之性也。忌羊血、海藻、饴糖者，以甘腻凝滞开发之力也。

　　《本经》主伤寒寒热，心下坚，胸胀，咳逆，头眩，咽喉肿痛，肠鸣下气，止汗。

　　发明

　　半夏为足少阳本药，兼入足阳明、太阴。虚而有痰气宜加用之，胃冷呕哕方药之最要。止呕为足阳明，除痰为足太阴，柴胡为之使，故小柴胡汤用之，虽为止呕，亦助柴胡、黄芩主往来寒热也。《本经》治伤寒寒热，非取其辛温散结之力欤。治心下坚、胸胀，非取其攻坚消痞之力欤。治咳逆、头眩、非取其涤痰散邪之力欤。治咽喉肿痛，非取其分解阴火之力欤。治肠鸣下气止汗，非取其利水开痰之力欤。同苍术、茯苓治湿痰，同栝蒌、黄芩治热痰，同南星、前胡治风痰，同芥子、姜汁治寒痰，惟燥痰宜栝蒌、贝母、非半夏所能治也。半夏性燥能去湿、豁痰、健脾。今人惟知半夏去痰，不言益脾利水，脾无留湿则不生痰，故脾为生痰之源，肺为贮痰之器。半夏能主痰饮及腹胀者，为其体滑而味辛性温也，二陈汤能使大便润而小便长。世俗皆以半夏、南星为性燥，误矣。湿去则土燥，痰涎不生，非二物之性燥也。古方治咽痛喉痹，吐血、下血多用二物，非禁剂也。按：《灵枢》云，阳气满则阳 盛不得入于阴，阴虚则目不瞑，饮以半夏汤一剂通其阴阳，其卧立至。半夏得栝蒌实、黄连，名小陷胸汤，治伤寒小结胸。得鸡子清、苦酒，名苦酒汤，治少阴咽痛生疮，语声不出。得生姜，名小半夏汤，治支饮作呕。得人参、白蜜，名大半夏汤，治呕吐反胃。得麻黄，蜜丸名半夏麻黄丸，治心下悸忪。得茯苓、甘草，以醋煮半夏共为末，姜汁面糊丸，名消暑丸，治伏暑引饮，脾胃不和，此皆得半夏之妙用。惟阴虚羸瘦，骨蒸汗泄，火郁头痛，热伤咳嗽，及消渴肺痿，咳逆失血，肢体羸瘦禁用，以非湿热之邪，而用利窍行湿之药，重竭其津，医之罪也，岂药之咎哉！

　　卷二毒草部

　　蚤休

　　即草紫河车，金线重楼，俗名七叶一枝花苦微寒，有毒。

　　《本经》主惊痫摇头弄舌，热气在腹中。

　　发明

　　蚤休，足厥阴经药，能治惊痫疟疾，瘰 痈肿，详《本经》主治，总取开结导热，而惊痫摇头弄舌之热邪自除。阳气虚者禁用，醋磨敷痈肿蛇毒有效。

　　卷二毒草部

　　鬼臼

　　《本经》名九臼，一名天臼，一名马目毒公，又有术律草、害母草、独脚莲、羞天花、琼田草、山荷叶、八角盘、唐婆镜、鬼药、爵犀、解毒等名辛温，有毒。

　　《本经》杀虫毒鬼疰精物，辟恶气不祥，逐邪解百毒。

　　发明

　　鬼臼辛温，以毒攻毒之猛药，《本经》杀鬼疰虫毒，辟恶逐邪，宁无顾名思实之意。其治邪痈阴疽蛇毒用之。《良方》一字神散，治子死腹中，无灰酒下一钱立效。射工中人寒热发疮，鬼臼叶一握，苦酒捣汁服一升，日二次效。

　　卷二毒草部

　　射干

　　《本经》名乌扇，其叶丛生，横铺一面如鸟翅及扇之状，故有乌 、乌吹、乌蒲、风翼、鬼扇、扁竹、仙人掌等名苦辛微温，有毒。米泔浸，煮熟炒用。

　　《本经》主咳逆上气，喉痹咽痛，不得消息，散结气，腹中邪逆，食饮大热。

　　发明

　　苦能下泄，辛能上散，《本经》治咳逆上气，喉痹咽痛，不得消息，专取散结气之功，为喉痹咽痛要药。痘中咽痛，随手取效，以其力能解散毒郁也。治腹中邪逆，食饮大热，是指宿血在内发热而言，即《别录》疗老血在心脾间之谓。《金匮》治咳而上气喉中水鸡声，有射干麻黄汤。又治疟母，鳖甲煎丸，用乌扇烧过，取其降厥阴之相火也。火降则血散肿消，而痰结自解。《千金》治喉痹有乌扇膏，中射工毒生疮，乌扇、升麻煎服，以滓敷疮上效。治便毒，射干同生姜煎服，利两三行即效。以其性善降，服之必泻，虚人禁用。苗名鸢尾，根名鸢头，又名东海鸢头。《千金》治蛊毒方用之。

　　卷二毒草部

　　玉簪根

　　即白鹤花苦辛温，有毒。

　　发明

　　玉簪入骨软坚，故能下骨鲠，以根捣自然汁，于竹筒灌入喉，不可着牙齿。刮骨取牙，玉簪根干者一钱、白砒三分、白 七分、硼砂三分、威灵仙三分、草乌头一分半为末，点少许疼处自落。

　　卷二毒草部

　　凤仙子

　　又名急性子苦温，小毒。

　　发明

　　凤仙子性最急速，故能透骨软坚、通窍搜顽痰，下死胎、积块、噎膈、骨鲠。治狂痴，胜金丹用之。取其性急，领砒药吐泄也。庖人煮肉硬者，投子数粒即易烂，是其验也。性与玉簪根同，不可着齿，多食戟人咽，入砒点疼牙即落。同独瓣蒜捣涂痞块即消，加麝香、阿魏尤捷。花治蛇伤，擂酒服之即解。

　　卷二毒草部

　　曼陀罗花

　　实名凤茄辛温，有毒。

　　发明

　　此花浸酒治风，少顷昏昏如醉，动火之患也。故麻药为之首推。八月采此花，七月采麻子花，阴干等分为末，热酒调服三钱，少顷昏昏如醉。剜疮炙火宜先敷此，则不觉苦也。寒湿香港脚煎汤洗之。

　　卷二毒草部

　　羊踯躅

　　即闹羊花辛温，大毒。恶诸石及面，不入汤剂。

　　《本经》主贼风在皮肤中淫淫痛，温疟，恶毒，诸痹。

　　发明

　　羊踯躅治中风瘫痪，性祛风寒湿邪，故可以治诸痹恶毒，正与《本经》之治相符，用其毒以攻毒也。然须谅病患虚实而用。《和剂局方》伏虎丹中用之。南方治蛊毒有踯躅花散，其性之猛烈可知。此物有大毒，曾有人以根入酒饮，遂致于毙。不可近眼，令人昏翳。同天南星、川乌、草乌助虐尤甚。中其毒者以绿豆解之。

　　卷二毒草部

　　芫花

　　苦辛温，有毒。陈者良。水浸一宿晒干，醋炒以去其毒。弘景曰：用者微熬，不可近眼，反甘草。

　　《本经》主咳逆上气，喉鸣咽肿短气，蛊毒鬼疟，疝瘕痈肿，杀虫鱼。

　　发明

　　芫花消痰饮水肿，故《本经》治咳逆，咽肿疝瘕痈毒，皆是痰湿内壅之象。仲景治伤寒表不解，心下有水气，干呕发热而咳，或喘，或利者，小青龙汤主之。若表已解，有时头痛汗出恶寒，心下有水气，干呕痛引两胁，或喘或咳者，十枣汤主之。盖小青龙汤驱逐表邪，使水气从毛窍而出，《内经》开鬼门法也。十枣汤驱逐里邪，使水气从大小便而泄，《内经》洁净府、去菀陈 法也。芫花、大戟、甘遂之性，逐水泻湿，能直达水饮窠囊隐僻处，取效甚捷，不可过剂，泄人真元。

　　卷二毒草部

　　荛花

　　苦寒，有毒。熬黄用，芫花叶尖如柳，花紫似荆，荛花苗茎无刺，花细色黄与芫花绝不相似，或言无荛花以芫花代之，性相近耳。

　　《本经》主伤寒温疟，下十二经水，破积聚，大坚症瘕，荡涤胸中留癖饮食，寒热邪气，利水道。

　　发明

