<!-- { "loadSidebar": true } -->
　　水银加盐矾炼为轻粉，化纯阴为燥烈，而阴毒之性犹存，故能通大肠。敷小儿疳疽瘰 ，杀疮疥癣虫，风瘙疮痒，但以阴性暴悍，善劫淫秽霉疮，食之窜入筋骨，莫之能出，久久发为结毒，致成废人。然必仍用水银升炼，入三白丹引拔毒之药，同气相求，以搜逐之。疠风，醉仙丹、通天再造散用以搜涤毒邪从齿缝出。钱氏利惊丸、白饼子皆用之取痰积从大便出，真瞑眩之首推也。

　　卷一石部

　　灵砂

　　甘温，无毒。

　　按胡演《丹药秘诀》云，升灵砂法用新锅安逍遥炉上，蜜揩锅底，文火下烧，入硫黄二两溶化，投水银八两，以铁匙急搅作青砂头，如有焰起，喷醋解之。待汞不见星取出，细研盛入水火鼎内，盐泥固济，下以自然火升之，干水十二盏为度，取出，如 针纹者成矣。《庚辛玉册》云：灵砂有三，以一伏时周天火而成者，谓之金鼎灵砂。以九度抽添用周天火而成者，谓之九转灵砂。以地数三十日炒炼而成者，谓之老火灵砂。并宜桑灰淋醋煮伏过用之。于朱砂中炼出者，谓之真汞，尤为神效。

　　发明

　　时珍曰，此以至阳钩至阴，脱阴反阳，故曰灵砂，为扶危拯急之灵丹。虚阳上逆，痰涎壅盛，头眩吐逆，喘不得卧，寤不得寐，霍乱反胃，心腹冷痛，允为镇坠虚火之专药。但不可久服。凡胃虚呕吐，伤暑霍乱，心肺热郁禁用。

　　卷一石部

　　雄黄

　　辛苦温，微毒。武都者良。入香油熬化或米醋入萝卜汁煮干用，生则有毒伤人。

　　《本经》主寒热鼠 ，恶疮疽痔死肌，杀精物恶鬼邪气，百虫毒，胜五兵。

　　发明

　　雄黄生山之阳，纯阳之精，入足阳明经。得阳气之正，能破阴邪、杀百虫、辟百邪，故《本经》所主皆阴邪浊恶之病。胜五兵者，功倍五毒之药也。其治惊痫痰涎及射工沙虱毒，与大蒜合捣涂之。同硝石煮服，立吐腹中毒虫。《千金方》治疔肿恶疮，先刺四边及中心，以雄黄末敷之。《圣惠方》治伤寒狐惑，以雄黄烧于瓶中，熏其下部。《和剂局方》酒症丸同蝎尾、巴豆治酒积痛。《肘后方》以雄黄矾石甘草汤煮，治阴肿如斗。《经验方》以雄黄、白芷为末酒煎，治破伤风肿。《家秘方》以雄黄研细，神曲糊为丸，空心酒下四五分，日服无间，专消疟母。《急救良方》以雄黄五钱、麝香二钱为末，作二服，酒下，治疯狗咬伤。《外台秘要》雄黄敷药箭毒。《摄生》妙用，雄黄、硫黄、绿豆粉，人乳调敷，酒鼻赤不过三五次愈。《痘疹证治》以雄黄一钱、紫草三钱为末，胭脂汁调，先以银簪挑破搽痘疔。《万氏方》治壅疡漫肿色不 赤，明雄黄细末三分，鸡子破壳调入饭上蒸熟食之，重者不过三枚即消。《圣济录》以雄黄、猪胆汁调敷白秃头疮。熏黄治恶疮疥癣，杀虫虱，和诸药熏嗽。《千金方》有咳嗽熏法。

　　卷一石部

　　雌黄

　　辛平，有毒。

　　《本经》主恶疮头秃痂疥，杀毒虫虱身痒，邪气诸毒。

　　发明

　　雌黄出山之阴，故单治疮杀虫，而不能治惊痫痰疾。《本经》治恶疮头秃痂疥，与雄黄之治寒热鼠 ，迥乎阴阳之分矣。其杀毒虫虱身痒，较雄黄之杀精物恶鬼邪气，解毒辟恶之性则一，而功用悬殊。治狂痴胜金丹用之，不过借为搜阴邪之响导耳。《别录》治鼻中息肉。不宜久服，令人脑漏。

　　卷一石部

　　石膏

　　辛甘大寒，无毒。清胃热 用。治中 热生用。一种微硬有肌理名理石，主治与粗理黄石相类。

　　《本经》主中风寒热，心下逆气惊喘，口干舌焦不能息，腹中坚痛，除邪鬼产乳金疮。

　　发明

　　古人以石膏、葛根并为解利阳明经药。盖石膏性寒，葛根性温，功用讵可不辩。

　　葛根乃阳明经解肌散寒之药。石膏为阳明经辛凉解热之药，专治热病， 病，大渴引饮，自汗头痛，尿涩便闭，齿浮面肿之热证，仲景白虎汤是也。东垣云，立夏前服白虎，令人小便不禁，降令大过也。今人以此汤治冬月伤寒之阳明证，服之未有得安者，不特石膏之性寒，且有知母引邪入犯少阴，非越婢，大青龙，小续命中石膏佐麻黄化热之比。先哲有云；凡病虽有壮热而无烦渴者，知不在阳明，切勿误与白虎。《本经》治中风寒热，是热极生风之象。邪火上冲，则心下有逆气及惊喘。阳明之邪热甚，则口干舌焦不能息。邪热结于腹中，则坚痛。邪热不散，则神昏谵语，等乎邪鬼。解肌散热，外泄则诸症自退矣。即产乳金疮亦是郁热蕴毒，赤肿神昏，故可用辛凉以解泄之，非产乳金疮可泛用也。其《金匮》越婢汤治风水，恶寒无大热，身肿自汗不渴，以麻黄发越水气，使之从表而散；石膏化导胃热，使之从外而解。如大青龙、小续命等剂，又不当以此执泥也。至于三黄石膏汤，又伊芳尹三黄、河间解毒，加入石膏、麻黄、香豉、姜、葱，全以麻黄开发伏气，石膏化导郁热，使之从外而解。盖三黄石膏之有麻黄，越婢、青龙、续命之有石膏，白虎之加桂枝，加苍术，加人参，加竹叶、麦门冬，皆因势利导之捷法。《千金》五石丸等方，用以解钟乳、紫白石英、石脂之热性耳。《别录》治时气头痛身热，三焦大热，皮肤热，肠胃中热气，解肌发汗，止消渴烦逆。腹胀，暴气喘息咽热者，以诸病皆由足阳明胃经邪热炽盛所致，惟喘息略兼手太阴病，此药能散阳明之邪热，阳明热邪下降，则太阴肺气自宁，故悉主之。粗理黄石破积聚，去三虫。《千金》炼石散醋 水飞，同白敛、鹿角治石痈，以火针针破敷之。

　　卷一石部

　　滑石

　　甘寒，无毒。色青赤者有毒。

　　《本经》主身热泄 ，女子乳难癃闭，利小便，荡胃中积聚寒热，益精气。

　　发明

　　滑石利窍，不独利小便也。上能散表，下利水道，为荡热散湿，通利六腑九窍之专剂。取甘淡之味，以清肺胃之气下达膀胱也。详《本经》诸治皆清热利窍之义。河间益元散通治表里上下诸热。解时气则以葱豉汤下。催生则以香油、浆水调服。暑伤心包则以本方加辰砂末一分，使热从手足太阳而泄也。惟元气下陷，小便清利及精滑者勿服。久病阴精不足内热，以致小水短少赤涩，虽有泄泻，皆为切禁。而《本经》又言益精气者，言邪热去而精气自复也。

　　卷一石部

　　赤石脂

　　甘酸辛温，无毒。五色石脂并温，无毒。

　　《本经》养心气明目益精，疗腹痛肠 下痢赤白，小便利，及痈疽疮痔，女子崩中漏下，产难，胞衣不出。

　　发明

　　赤石脂功专止血固下。仲景桃花汤治下利便脓血者，取石脂之重涩入下焦血分而固脱，干姜之辛温，暖下焦气分而补虚，粳米之甘温，佐石脂而固肠胃也。火热暴注；初痢有积热者勿用。《本经》养心气，明目益精，是指精血脱泄之病而言，用以固敛其脱，则目明精益矣。疗腹痛肠 等疾，以其开泄无度，日久不止，故取涩以固之也。治产难胞衣不出，乃指日久去血过多无力迸下，故取重以镇之也。东垣所谓胞衣不出，涩剂可以下之。

　　设血气壅滞而胞衣不出，又非石脂所宜也。其白者敛肺气、涩大肠。《金匮》风引汤用之专取以杜虚风复入之路也。青者入肝，黄者入脾，黑者入肾，总取治崩利水之功，各随其色而用之。

　　卷一石部

　　炉甘石

　　甘温，无毒。

　　发明

　　炉甘石得金银之气而成，专入阳明经而燥湿热，目病为要药。时珍常用炉甘石飞、海螵蛸、硼砂等分，为细末，点诸目疾皆妙。又 过水飞，丸如弹圆，多攒簪孔烧赤，煎黄连汁，淬数次，点眼皮湿烂及阴囊肿湿，其功最捷。

　　卷一石部

　　无名异

　　甘平，无毒。

　　《本经》主金疮折伤内损，止痛，生肌肉。

　　发明

　　无名异《本经》主折伤内损。今人治打伤肿痛，损伤接骨，又《试效方》临仗预用，酒服三五钱则仗不甚伤。苏颂醋磨敷肿毒者，亦取活血凉血之功耳。

　　卷一石部

　　石钟乳

　　甘温无毒。以甘草、紫背天葵同煮一伏时，杵粉入钵，细研水飞，澄过再研万遍，磁器收之。若不经 炼，服之令人淋。

　　《本经》主咳逆上气，明目益精，安五脏，通百节，利九窍，下乳汁。

　　发明

　　钟乳乃山灵阳气所钟，故莹白中空，纯阳通达，专走阳明气分。若质实色谕，必生阴壑，不无蛇虺之毒，误饵伤人。惟产乳源，形如鹅鸽管者最胜。然性偏助阳，阴虚之人慎勿轻服。《内经》云：石药之气悍，服之令阳气暴充，形体壮盛。昧者得此自庆，益肆淫，精气暗损，石气独存，孤阳愈炽，久之荣卫不从，发为淋浊及为痈疽，是果乳石之过欤，抑人之自取耶。惟肺气虚寒，咳逆上气，哮喘痰清，下虚脚弱，阴痿不起，大肠冷滑，精泄不禁等疾，功效无出其右。《本经》主咳逆上气者，取其性温而镇坠之，则气得归元而病自愈。五脏安则精自益，目自明。其通百节，利九窍，下乳汁者，皆取其甘温助阳，色白利窍之力也。昔人言钟乳与白术相反，而《千金方》每多并用，专取相反之性，激其非常之效。予常亲试，未尝有害。孔公孽：孔窍中通附垂于石，如木之孽，即钟乳之床。《本经》利九窍，下乳汁之功与钟乳无异，而殷孽即孔公孽之根，又为疮疽、 痔、症瘕温散结气之用。惜乎！世鲜知者。

　　卷一石部

　　锻石

　　辛温，有毒。

　　《本经》主疽疡疥瘙，热气恶疮，癞疾死肌，堕眉，杀痔虫，去黑子息肉。

　　发明

　　锻石禀壮火之余烈，故能辟除阴邪湿毒，观《本经》所主疽疡疥瘙，热气恶疮，癞疾死肌等，皆外治之用。去黑子者，火气未散，性能灼物，故能去黑子息肉及堕眉也。

　　《本经》虽不言有毒，而内服之方从无及此，其毒可知。寇氏治中风口 ，以锻石醋炒调涂，左涂右，右涂左，立便牵正。《千金》治身面疣，用苦酒浸锻石六七日，取汁，频频滴之自落。又治溺死之人，用化过细灰裹下部，以渗其水即活。又治 疮不合，古冢中锻石浓敷之。《集玄方》治面靥疣痣，碱水煮滚，化矿灰插糯米拌入灰中，经宿色变如晶，以针微拨动，点少许于上，半日汁出剔去药，不得着水，二日即愈。《便简方》治 腮肿痛，醋调陈年锻石敷之。《肘后方》治汤火伤灼，年久锻石，油调敷之。又治刀刃金疮，锻石裹之，即痛定血止，但不可着水，着水即烂肉也。

　　卷一石部

　　浮石

　　一名海石咸平，无毒。 过水飞用。

　　发明

