<!-- { "loadSidebar": true } -->
　　干漆灰辛温，性善下降而破血，故消肿杀虫，通月闭，皆取去恶血之用。而《本经》治绝伤补中，是取其破宿生新之力也。盖胃中有瘀积留滞，则阳气竭绝。不能敷布中外，故脏腑筋骨髓脑皆失营养，乃致健运失常，肢体缓 ，用此以铲除瘀积。中气得复，绝伤皆续，而缓急和矣。生漆去长虫，故《千金》去三虫，方以之为君，三虫去，轻身长年所不待言，但恒人艰于久服耳。元素云，削年深坚结之积滞，破日久凝结之瘀血，斯言尽干漆之用矣。无积血者切忌，以大伤营血。损胃气，故胃虚人服之，往往作呕，此与《本经》之义似乎相背，而实不相违。产后血晕，以旧漆器烧烟薰之即醒。盖亦取下血之义，而破经络中血滞，用真漆涂，鲮鲤甲 入药，破血最捷。妇人血虚、经闭为之切禁。凡畏漆者，嚼椒涂口鼻免生漆疮。误中其毒，以生蟹捣汁或紫苏解之。漆叶涂紫云风，面生紫肿，取其散瘀之功也。漆子专主下血，《千金方》用之。审无瘀滞，慎勿漫投。

　　卷三乔木部

　　梓白皮

　　苦寒无毒。取根去外黑皮用。

　　《本经》治热毒，去三虫。

　　发明

　　梓皮苦寒，能利太阳、阳明经湿热，仲景麻黄连翘赤小豆汤用之。其治温病复伤寒饮变为胃 者，煮汁饮之。取其引寒饮湿邪下泄也。

　　卷三乔木部

　　梧叶皮

　　苦寒无毒。

　　《本经》主恶蚀阴疮五痔，杀三虫。

　　发明

　　梧之与桐本是二种。梧子状如胡椒，性热助火，咳嗽多痰者勿食。梧叶消肿毒，生毛发。《本经》治恶蚀阴疮。《肘后》治发落不生。《医林正宗》治痈疽发背，大如盘，臭腐不可近，用梧叶醋蒸粘贴，热退痛止，渐渐生肉收口。梧皮煎汁疗小儿丹毒、恶疮。《本经》治五痔、杀三虫，今人煎汤熏洗肠痔脱肛，即《本经》治五痔之应。浸水涂须发黑润，过用则发黄赤，助火之验也。

　　卷三乔木部

　　桐实

　　辛寒有毒。

　　发明

　　桐子不入食品，专供作油。其状如罂，摩涂疥癣毒肿。吐风痰喉痹，以桐油和水扫入喉中则吐。误食吐者，得酒即解。

　　卷三乔木部

　　海桐皮

　　一名刺桐苦平无毒。

　　发明

　　海桐皮能行经络达病所。治风湿腰脚不遂，血脉顽痹，腿膝疼痛，赤白泻痢，及去风杀虫。虫牙风痛，煎汤漱之。疳蚀疥癣，磨汁涂之。目赤肤翳，浸水洗之。此药专去风湿，随证入药服之。无风湿者勿用。

　　卷三乔木部

　　川楝实

　　即金铃子，苦楝根附苦寒小毒。酒浸蒸软去皮核，取净肉捻作饼，焙干用。

　　《本经》主温病伤寒大热烦狂，杀三虫疥疮，利小便水道。

　　发明

　　川楝苦寒性降，能导湿热下走渗道；人但知其有治疝之功，而不知其荡热止痛之用。《本经》主温病烦狂，取以引火毒下泄，而烦乱自除。其温病之下，又续出伤寒二字，以温病原从冬时伏邪，至春随阳气而发，故宜苦寒以降泄之。其杀三虫、利水道，总取以苦化热之义。古方金铃子散治心包火郁作痛，即妇人产后血结心疼亦宜用之，以金铃子能降火逆。延胡索能散结血，功胜失笑散，而无腥秽伤中之患。昔人以川楝为疝气腹痛、杀虫利水专药，然多有用之不效者，不知川楝所主乃囊肿茎强木痛湿热之疝，非痛引入腹厥逆呕涎之寒疝所宜。此言虽迥出前辈，然犹未达至治之奥。夫疝瘕皆由寒束热邪每多掣引作痛，必需川楝之苦寒兼茴香之辛热，以解错综之邪。更须察其痛之从下而上引者，随手辄应。设痛之从上而下注者，法当辛温散结，苦寒良非所宜。诸痛皆尔，不独疝瘕为然。近有一人牙宣出血不止，诸治罔效，或令以楝实研细，绵裹塞齿龈即止。详血从内出外治，何能即应？因以少许置舌上，其苦直透诸龈，况有罅漏，安得不渗入于经也。苦楝根治蛊毒，煎汤服之即时吐出。又能杀虫治疟。其花烧烟辟蚊虫，亦《本经》杀虫之验。

　　卷三乔木部

　　槐实

　　俗名槐角苦酸咸寒，无毒。取子入牛胆中，阴干，日服七枚，久服有明目通神，白发还黑之功。有痔及便血者尤宜服之。

　　《本经》主五内邪气热，止涎唾，补绝伤，五痔火疮，妇人乳瘕，子脏急痛。

　　发明

　　槐者虚星之精，益肾清火，与黄 同类异治。盖黄 专滋肾经血燥，此则专滋肾家津枯。观《本经》主治，皆脾胃有热阴津不足之病，止涎唾。肾司闭藏之职也，下焦痔肠风，风热便血，年久不止者，用此一味熬膏炼蜜收服。妇人乳瘕、子脏急痛，皆肝家血热之患，用以清热滋燥，诸证自安。上皆指槐角而言。其角中核子专主明目，久服须发不白，益肾之功可知。惟胃虚少食及孕妇勿服。槐枝烧灰涂妒精疮，有清火润燥之功，《千金方》也。

　　卷三乔木部

　　槐花

　　苦寒无毒。温水涤去灰，焙香用。

　　发明

　　槐花苦凉，阳明、厥阴血分药也。故大小便血，及目赤肿痛皆用之。目得血而能视，赤肿乃血热之病也。肠血痔血同柏叶微炒为末，乌梅汤服。肠风脏毒，淘净炒香为末。

　　肠风荆芥汤服，脏毒蘸猪脏日日服之。但性纯阴，阴寒无实火禁用。

　　卷三乔木部

　　秦皮

　　苦微寒无毒。

　　《本经》治风寒湿痹，洗洗寒气，除热，目中青翳白膜，久服头不白轻身。

　　发明

　　秦皮浸水色青，气寒，性涩，肝胆药也。《本经》治风寒湿痹，取其苦燥也。又主青白翳障，取其苦降也。小儿惊痫，取其平木也。崩中带下，热痢下重，取其涩收也。老子云，天道贵啬。此服食之品，故《本经》有久服头不白、轻身之说。而仲景白头翁汤治热痢下重，以黄柏、黄连、秦皮同用，皆苦以坚之也。秦皮、黄连等分，治赤眼肿痛。又一味煎汤洗赤目甚效。其味最苦，胃虚少食者禁用。

　　卷三乔木部

　　合欢皮

　　一名合昏，《千金》名黄昏，俗名乌绒树甘平无毒。

　　《本经》安五脏合心志，令人欢乐无忧，久服轻身明目。

　　发明

　　合欢属土与水，补阴之功最捷。单用煎汤治肺痈唾浊。合阿胶煎膏治肺痿、吐血皆验。与白蜡同熬膏为长肌肉、续筋骨之要药，而外科家未尝录用，何也？按：合欢所主诸病，不过长肌肉、续筋骨，故用以填补肺之溃缺。而《本经》安五脏，和心志等语，岂特诸疾而已，《嵇康养生论》云，合欢蠲忿，萱草忘忧，宁无顾名思义之实乎。

　　卷三乔木部

　　皂荚

　　一名皂角辛咸温，小毒，入药去皮弦子，酥炙用。

　　《本经》主风痹死肌，邪气头风泪出，利九窍，杀精物。

　　发明

　　皂荚辛散属金，治厥阴风木之病。观《本经》主治风痹死肌，头风泪出，皆取其去风拔毒、通关利窍，有破坚积，逐风痰，辟邪气，杀虫毒之功。吹之、导之则通上下之窍。煎之、服之则治风痰喘满。涂之、擦之则散肿消毒，去面上风气。熏之、蒸之则通大便秘结。烧烟熏之则治 疮、湿毒，即《本经》治风痹死肌之意，用之无不效验。凡人卒中风昏昏如醉，形体不收，口角流涎者，急用稀涎散吐之。若南方类中由于阴虚火炎者，误用涌剂，愈竭其津液矣，得不在所切禁乎。然治湿热痰积，肺痈吐腥，及痰迷颠妄，千缗汤、皂荚丸、来苏膏等诚为圣药，惟孕妇禁服。按：大小二皂所治稍有不同，用治风痰，牙皂最胜；若治湿痰，大皂力优。古方取用甚多，然入汤药最少。有疡医以牙皂煎汤涌吐风痰，服后遍体赤痱，数日后皮脱，大伤元气，不可不慎。至于锁喉风证尤为切禁。常见有激动其痰，锁住不能吐出，顷刻立毙者。其子烧灰存性，能治大肠风秘燥结，祛风逐秽之性可知。

　　卷三乔木部

　　皂角刺

　　辛温无毒。去尖用，否则脱人须发。

　　发明

　　皂角刺治风杀虫，与荚略同，但其锐利直达病所为异。其治痘疹气滞不能起顶灌脓者，功效最捷。而气虚者慎勿误用，恐透表过锐反生虚泡也。若血滞不能起顶灌脓，又需鲮鲤，当非角刺所宜。《丹方》治大风恶疾，眉落鼻崩，用皂角刺三斤烧灰为末，食后煎大黄汤调一匕服之，不终剂而愈。肿疡服之即消，溃疡服之难敛，以其性善开泄也。

　　卷三乔木部

　　肥皂荚

　　辛温有毒。去皮弦子取净肉用之。

　　发明

　　肥皂涤除顽痰垢腻，不减二皂，痴病胜金丹用之，亦取涌发不使砒性留于肠胃之意。其子亦治大肠风秘，须去硬壳及黄膜，但取其仁炒研用之，庶不致有伤肾气耳。

　　卷三乔木部

　　无患子

　　俗名鬼见愁苦平无毒。

　　发明

　　无患子言其辟邪之功也。浣垢去面 。喉痹研纳喉中立开。又主飞尸，子中仁烧之辟除恶邪，煨食辟恶气，去口臭。

　　卷三乔木部

　　没石子

　　一名无食子苦温无毒。

　　发明

　　没石子合他药染须，仲景用治阴汗，烧灰先以汤浴之，以灰扑之甚良。又血痢及产后下痢俱用之。绵裹塞牙痛效，取温散肾经湿热也。

　　卷三乔木部

　　诃黎勒

　　即诃子苦涩温无毒。六棱者佳，去核用。

　　发明

　　诃子苦涩降敛。生用清金止嗽，煨熟固脾止泻。古方取苦以化痰涎，涩以固滑泄也。殊不知降敛之性，虽云涩能固脱，终非甘温益脾之比。昔人言，同乌梅、五倍则收敛，同橘皮、浓朴则下气，同人参则补肺治嗽。东垣言嗽药不用者，非也。然此仅可施之于久嗽喘乏，真气未艾者，庶有劫截之能。又久嗽阴火上炎，久痢虚热下迫，愈劫愈滞，岂特风寒暴嗽、湿热下痢为禁剂乎？曷观世医用润肺丸、益黄散之功过可知。

　　卷三乔木部

　　柳华

　　柳叶苦寒无毒。

　　《本经》主风水黄瘅，面热黑。

　　发明

　　柳华性寒，故能疗风水黄瘅。《本经》虽云柳絮，实柳华也，絮则随风飞扬，何从觅之。《千金》治女人积年不孕，吉祥丸中与丹皮、桃仁、芎 同为散血之用，亦属柳花无疑。柳叶治恶疥痂疮，煎汤洗之立愈，以其力能杀虫也。痘疮生蛆，以儿卧柳叶上其蛆立化；无叶时根皮亦可用之。

　　卷三乔木部

　　柽柳

　　俗名西河柳甘咸平无毒。

　　发明

　　柽柳独入阳明，故其功专发麻疹兼解酒毒去风。煎汤浴风疹身痒效，其治剥牛马血入肉者，取以火炙熨之，亦可煮汁浸之，其毒即解。

　　卷三乔木部

　　水杨

　　苦平无毒。枝硬叶润，条不下垂，其材可造矢者为水杨。其枝软叶细，条叶下垂者谓之柳。

　　发明
