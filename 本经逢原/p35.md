<!-- { "loadSidebar": true } -->

　　柳叶杀虫，痘烂生虫用铺卧下，其虫即出。煎汤洗漆疮恶疥。杨枝解毒，浴之消痈肿疮疡。根治痘疮顶陷浆滞，《博爱心鉴》有水杨浴法，如无水杨根以忍冬藤汤代之。然南方皮腠薄弱，良非所宜。《肘后》治乳痈用柳根。《永类钤方》以水杨根捣贴乳痈，其热如火，再贴遂平。大抵二根性味不甚相远。

　　卷三乔木部

　　榆根白皮

　　《本经》名零榆甘平滑，无毒。

　　《本经》治大小便不通，利水道，除邪气。

　　发明

　　榆有二种。一种二月生荚，其荚飘零，故谓零榆。一者八月生荚，皮有滑汁，谓之榔榆。性皆滑利。然入手足太阳、手阳明经。《本经》治大小便不通，取其有逐湿利窍之功，故五淋肿满及胎产宜之。《本草十剂》云，滑以去着，冬葵子、榆白皮之属，盖亦取其通利渗湿，消留着有形之物耳。榔榆甘寒，其下热淋利水道之功则一，但服之令人睡，较零榆之除邪气稍有不同，二者性皆疏利。若胃寒而虚者服之，恐泄真气，良非所宜。

　　卷三乔木部

　　芜荑

　　辛平无毒。去壳取仁，微炒用。

　　《本经》主五内邪气，散皮肤、骨节中淫淫湿，行毒，去三虫化食。

　　发明

　　芜荑辛散，能祛五内、皮肤、骨节湿热之病。近世但知其有去疳杀虫及肠风痔、恶疮疥癣之用。殊失《本经》之旨。《千金》治妇人经带崩淋之病，每同泽兰、浓朴、本、白芷、细辛、防风、柏仁、石斛辈用之，取其去子脏中风热垢腻也。和猪脂捣涂疮。和蜜治湿癣。及治腹中气血痰酒诸癖，以芜荑仁炒香，兼暖胃活血理气药为散服之。

　　卷三乔木部

　　苏方木

　　甘咸平无毒。

　　发明

　　苏木阳中之阴，降多升少，肝经血分药也。性能破血，产后血肿胀闷欲死者，苦酒煮浓汁服之。本虚不可攻者，用二味参苏饮补中寓泻之法，凛然可宗。但能开泄大便，临证宜审。若因恼怒气阻经闭者，宜加用之，少用则和血，多用则破血。如产后恶露已净，而血虚腹痛大便不实者禁用。

　　卷三乔木部

　　桦木皮

　　苦平，无毒。

　　发明

　　桦皮能收肥腻，故用以治湿热疠风、痈毒，取其能辟恶气、杀虫 也。《开宝》治诸黄瘅，浓煮汁饮之，以其能利小便也。《和剂》治遍身疮疥如疠及瘾疹搔痒，面上生风，妇人粉刺。《灵苑方》治乳痈肿痛结硬欲破，烧存性，无灰酒服之。

　　卷三乔木部

　　棕榈

　　苦涩平，无毒。陈久者良。

　　发明

　　棕灰性涩，失血去多瘀滞已尽者，用之切当，取涩以固脱也。如积瘀未尽，误服则气滞血瘀，益增痛结之患矣。

　　卷三乔木部

　　乌根

　　辛苦温，有毒。

　　发明

　　乌 味苦而辛，性沉而降。故能主暴水症结积聚，功胜大戟，气虚人不可用之。叶治食牛马六畜肉腹中绞痛欲死者，捣自然汁一二盏，顿服大利，毒去则愈。冬用根皮捣烂和酒绞服。 油涂头变白为黑。涂一切肿痛疮疥， 油烛抽去心导大便秘结效。

　　卷三乔木部

　　巴豆

　　辛热，大毒。去壳及心炒紫黑，或烧存性，或研烂纸包压去油，取霜，各随方制。

　　《本经》主伤寒湿疟寒热，破症瘕结聚，坚积留饮，痰癖大腹，荡练五脏六腑，开通闭塞，利水谷道，去恶肉，除鬼毒蛊疰邪物，杀虫鱼。

　　发明

　　巴豆辛热，能荡练五脏六腑，不特破症瘕结聚之坚积，并可治伤寒湿疟之寒热，如仲景治寒实结胸用白散，深得《本经》之旨。世本作温疟，当是湿疟，亥豕之谬也。其性峻利，有破血排脓、攻痰逐水之力，宜随证轻重而施。生用则峻攻，熟用则温利，去油用霜则推陈致新，随证之缓急而施反正之治。峻用则有戡乱却病之功，少用亦有抚绥调中之妙。可以通肠，可以止泻，此发千古之秘也。一老妇人，久病溏泄，遍服调脾升提止涩诸药，则泻反甚，脉沉而滑，此脾胃久伤、冷积凝滞所致。法当以热下之则寒去利止，自后每用以治泄痢结聚诸病，多有不泻而病痊者，妙在得宜耳。苟用不当则犯损阴之戒矣。按：巴豆、大黄同为攻下之剂，但大黄性寒，腑病多热者宜之；巴豆性热，脏病多寒者宜之。其壳烧灰存性，能止泻痢亦却病之效也。孕妇禁用，以力能堕胎也。元素曰，巴豆乃斩关夺门之将，不可轻用。世以治酒病膈气，以其辛热能开通肠胃郁热耳，第郁结虽通，血液随亡，其阴亏损。伤寒结胸，小儿疳积用之，不死亦危。奈何庸人畏大黄而不畏巴豆，以其性热剂小耳，试以少许轻擦完肤，须臾发泡，况下肠胃能无熏灼溃烂之患乎。即有急证不得已而用之，压去其油取霜少许入药可也。

　　卷三乔木部

　　大风子

　　辛热有毒。去壳取仁用。

　　发明

　　丹溪曰，粗工治大风病，佐以大风油，殊不知此物性热，有燥痰之功，而伤血特甚，至有病将愈而先失明者。时珍曰，大风油有杀虫却病之功，然不可多服。用之外涂，其功不可没也。

　　卷三乔木部

　　相思子

　　苦平小毒。

　　发明

　　相思子味苦有毒，立能吐人。其粒半黑半红，故以命名。能通九窍，去心腹邪气，止热闷头痛，风痰瘴疟，杀一切虫毒、蛊毒，取三七枚研水服之，即当吐出。今人皆认此为赤小豆，以之配入六神曲中。铺家以误认而罔名，医家亦不辨而混用。噫，医之道可胜道哉。

　　卷三灌木部

　　桑根白皮

　　甘寒无毒。须蜜酒相和拌令湿透，炙熟用。否则伤肺泄气，大不利人。根见土面者有毒伤人。

　　发明

　　桑根白皮泻肺气之有余，止嗽而能利水。肺中有水气及肺火有余者宜之。肺虚无火，因风寒而嗽者服之，风邪反闭固不散而成久嗽者有之。甄权治肺中水气，唾血，热渴水肿，腹满胪胀，利水道，去寸白虫。可以缝金疮，缝后以热鸡血涂之，桑皮之功用尽矣。

　　卷三灌木部

　　桑椹

　　甘温无毒。

　　《本经》主伤中五劳六极，羸瘦，崩中绝脉，补虚益气。

　　发明

　　桑椹手足少阴、太阴血分药，《本经》所主皆言桑椹之功。而宗 云：《本经》言桑甚详，独遗其椹，即濒湖之博识尚不加察，但以其功误列根皮之下，所以世鲜采用，惟高寿酒用之。

　　卷三灌木部

　　桑叶

　　苦甘微寒，小毒，蜜水拌蒸用。

　　《本经》除寒热出汗。

　　发明

　　桑叶清肺胃去风明目，取经霜者。煎汤洗风眼下泪，同黑芝麻蜜丸，久服须发不白，不老延年。《本经》言除寒热出汗，即《大明》蒸熟捣罨风痛出汗之谓。煎饮利五脏，通关节下气。煎酒服治一切风。桑根烧灰淋汁与锻石点面上风，灭痣去恶肉。

　　卷三灌木部

　　桑枝

　　苦平无毒。

　　发明

　　桑枝清热去风，故遍体风痒干燥，水气、香港脚、风气，四肢拘挛，无不宜之。时珍云，煎药用桑者，取其能利关节，除风寒湿痹诸痛也。观《灵枢》治寒痹用桂酒法，以桑炭炙布巾熨痹处。治口僻用马膏法，以桑钩钩其口，坐桑灰上。又痈疽发背，流注顽疮，久不愈者，用桑木炙法，未溃则拔毒止痛，已溃则补接阳气。其法以桑柴劈作小片，束作小把，燃火吹息，炙患处，每吹炙片时瘀肉渐腐，用此以助内服之药。又治久嗽不止，用桑枝煎汤，渴即饮之。桑柴灰熬膏点大风恶疾。或淋取汁，洗头面，不过十度即瘥，此《圣惠》法也。

　　卷三灌木部

　　柘根白皮

　　甘温无毒。

　　发明

　　时珍曰，柘能通肾气，故《圣惠方》治耳鸣耳聋。藏器煮汁酿酒服，止风虚耳聋，劳损虚羸腰肾冷。《千金》治耳鸣汗出，皆由肾虚或一二十年不瘥者，方用柘根三十斤、菖蒲五斗、故铁二十斤烧赤浸三宿，用米二石、曲二斗，用上三味汁，酿如常法制服必效，方具《千金》二十卷中。

　　卷三灌木部

　　楮实

　　俗名谷树子根，皮名谷白皮甘平无毒。

　　发明

　　楮实走肝肾血分，《别录》治阴痿水肿，益气充肌，明目。《大明》言，壮筋骨，助阳气，补虚劳，健腰膝，益颜色。而《修真秘旨》言，久服令人骨软。《济生秘旨》言，治骨鲠用楮实煎汤服之，岂非软骨之征乎。脾胃虚人禁用。楮根白皮《别录》主逐水利小便。甄权治水肿气满。《吴普》治喉痹，总取散风祛毒之义。

　　卷三灌木部

　　枳壳

　　辛苦平无毒。陈者良。生熟各随本方。

　　《本经》主大风在皮肤中，如麻豆苦痒，除寒热结。

　　发明

　　枳壳破气化痰，泄肺走大肠，多用损胸中至高之气。枳壳主高，枳实主下；高者主气，下者主血。故壳主胸膈皮毛之病。《本经》所治大风在皮肤中如麻豆苦痒，除寒热结，是指表病而言。实主脾胃心腹之病。《本经》所谓止痢长肌肉，利五脏，益气轻身，是指里病而言。凡人脏腑清利则气自益，身自轻矣。详枳壳、枳实皆能利气，气下则痰喘止，气行则痞胀消，气通则刺痛已，气利则后重除也。仲景治胸胁痞满，以枳实为要药。诸方治下血痔痢，大肠秘塞，里急后重，又以枳壳为通利，则枳实不独治下，枳壳不独治高也。然枳实性沉兼能入肝脾血分，而消食积痰气瘀血，有冲墙倒壁之喻。枳壳性浮兼通肺胃气分，而治喘咳，霍乱水肿，有乘风破浪之势。与桔梗同为舟楫之剂，故柴胡、枳壳除寒热痞满之专药。凡夹食伤寒感冒与表药同用，皆无妨碍。妊娠胞肥，有瘦胎饮，乃因气壅阻滞而设。设素禀怯弱者误服，令母气耗难产，子亦气弱难育，是取虚虚之祸也。

　　卷三灌木部

　　枳实

　　辛苦平，无毒。

　　《本经》止痢长肌肉，利五脏，益气轻身。

　　发明

　　枳实入肝脾血分，消食泻痰，滑窍破气，心下痞及宿食不消并宜枳术。故洁古枳术丸以调脾胃，实祖《金匮》治心下坚大如盘。用枳实白术汤之法，腹即软消。洁古曰，心下痞及宿食不消发热并宜枳实、黄连。好古曰，益气则佐之以参、术、干姜，破气则佐之以大黄、芒硝，此《本经》所以言益气，而洁古复言消瘀也。李士材云，自东垣分枳壳治高，枳实治下。好古分枳壳治气，枳实治血。然究其功用皆利气也。凡气弱脾虚致停食痞满，治当补中益气，则食自化，痞自散。若用枳壳、枳实是抱薪救火也。

　　卷三灌木部

　　枸橘

　　辛温无毒。

　　发明

