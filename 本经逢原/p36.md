<!-- { "loadSidebar": true } -->
　　枸橘与枳同类，其干多刺，故破气散热之力过之。时珍治下痢脓血后重，今人解酒毒用之，总取其破气之力也。《丹方》以枸橘 末存性酒服方寸匕，治胃脘结痛。又以醋浸熬膏，摊贴内伤诸痛，贴即痛止，但须久贴方不复发。

　　卷三灌木部

　　栀子

　　苦寒无毒。入吐剂取肥栀生用，入降火药以建栀、姜汁炒黑用。

　　《本经》主五内邪气，胃中热气，面赤酒 ， 鼻白癞，赤癞疮疡。

　　发明

　　栀子仁体性轻浮，专除心肺客热。《本经》治五内邪气，胃中热气等病，不独除心肺客热也。其去赤癞白癞疮疡者，诸痛痒疮，皆属心火也。炮黑则专泻三焦之火及痞块中火，最清胃脘之血，屈曲下行能降火，从小便中泄去。仲景治伤寒发汗吐下后虚烦不得眠，心中懊 ，栀子豉汤主之。因其虚故不用大黄，即亡血亡津。内生虚热，非此不去也。治身黄发热，用栀子柏皮汤。身黄腹满小便不利，用茵陈栀子大黄汤，取其利大小便，而蠲湿热也。古方治心痛恒用栀子，此为火气上逆，气不得下者设也，今人泥丹溪之说，不分寒热通用，虚寒何以堪之？大苦大寒能损伐胃气，不无减食泄泻之虞。故仲景云，病患旧有微溏者不可与之。世人每用治血，不知血寒则凝，反为败证。治实火之吐血顺气为先，气行则血自归经。治虚火之吐血养正为主，气壮则自能摄血，此治疗之大法，不可少违者也。

　　卷三灌木部

　　酸枣仁

　　实酸平，仁甘平，无毒。

　　《本经》主心腹寒热邪结气聚，四肢酸痛湿痹，久服安五脏。

　　发明

　　酸枣仁味甘而润。熟则收敛津液，故疗胆虚不得眠，烦渴虚汗之证。生则导虚热，故疗胆热好眠，神昏倦怠之证；足厥阴少阳本药，兼入足太阴脾经。按：酸枣本酸而性收，其仁则甘润而性温，能散肝胆二经之滞。故《本经》治心腹寒热，邪气结聚酸痛，血痹等证，皆生用，以疏利肝脾之血脉也。盖肝虚则阴伤两烦心，不能藏魂，故不得眠也。伤寒虚烦多汗及虚人盗汗，皆炒熟用之，总取收敛肝脾之津液也。归脾汤用以滋养营气，则脾热自除。单用煮粥除烦益胆气，胆气宁而魂梦安矣。今人专以为心家药，殊昧此理。

　　卷三灌木部

　　白棘

　　辛寒无毒。

　　《本经》主心腹痛，痈肿溃脓，止痛决刺结。

　　发明

　　白棘乃小枣树上针，故能决刺破结。《本经》主痈肿溃脓，与皂刺不甚相远。《别录》治丈夫虚损、阴痿、精自出，补肾气，益精髓，疗喉痹不通。又治腹胁刺痛，尿血痔漏，皆取其透达肝肾二经也。

　　卷三灌木部

　　蕤仁

　　甘温无毒。去壳汤浸，去皮尖水煮过，研细纸包，压去油用。

　　《本经》主心腹邪热结气，明目、目赤痛伤泪出，目肿 烂。

　　发明

　　蕤仁甘温而润，能治诸经风热之邪，心腹邪热结气，不独治目疾也。眼风痒，或生翳，或赤 ，黄连、蕤仁去皮研膏等分，以干枣去核填入煎水，点眼甚验，但不因风热而因于虚勿用。

　　卷三灌木部

　　山茱萸

　　酸温无毒。去核微焙用，核能泄精。

　　发明

　　滑则气脱，涩以收之。山茱萸止小便利，秘精气，取其酸涩以收滑也。甄权治脑骨痛，疗耳鸣，补肾气，兴阳道，坚阴茎，添精髓，止老人尿不节，治面上疮，能发汗，止月水不定。详能发汗，当是能敛汗之误。以其酸收无发越之理，仲景八味丸用之。盖肾气受益，则风藏有度，肝阴得养则疏泄无虞，乙癸同源也。命门火旺，赤浊淋痛及小便不利者禁服。《本经》食茱萸主治从古，误列山茱萸条内，今移入彼，庶不失先圣立言本旨，具眼者辨诸。

　　卷三灌木部

　　金樱子

　　甘酸涩温，无毒。剖开去核及毛用。

　　发明

　　金樱子止小便遗泄、涩精气，取其甘温而涩也。夫经络隧道以通畅为和平，而昧者无过服之，以取快欲则不可。若精气不固者服之，何咎之有。但阴虚多火人误服，每致溺涩茎痛，不可不慎。

　　卷三灌木部

　　郁李仁

　　即棠棣，一名雀李仁辛苦平无毒。汤浸去皮及双仁者，研如膏，勿去油，忌牛马肉及诸酪。

　　《本经》主大腹水气，面目、四肢浮肿，利小便水道。

　　发明

　　郁李仁性润而降，为大便风秘专药。《本经》治大腹水气，面目、四肢浮肿，取其润下之意。利小便水道者，水气从之下趋也，搜风顺气丸用之。虽有润燥之功，而下后令人津液亏损，燥结愈甚。老人津液不足而燥结者戒之。根治风虫牙痛，浓煎含漱，冷即吐去更含，勿咽汁，以其能降泄也。

　　卷三灌木部

　　鼠李

　　当作楮李子，一名牛李子，熬汁可以染绿，今造纸，马铺取汁刷印绿色，故又名绿子苦凉微毒。

　　《本经》主寒热瘰 疮。

　　发明

　　牛李，生青熟黑，而带红紫，入肝肾血分。其味苦凉，善解诸经伏匿之毒。《本经》治寒热瘰 ，《大明》治水肿腹满，苏恭治下血及疝瘕积冷。捣敷牛马疮中生虫。时珍治疥癣有虫，总取其去湿热之功。惜乎世鲜知用。惟钱氏必胜膏治痘疮黑陷及出不快，或触秽气黑陷，方用牛李熬膏，桃胶汤化皂子大一丸；如人行十里再进一丸，其疮自然红活。盖牛李解毒去湿热，桃胶辟恶气活血耳。

　　卷三灌木部

　　女贞实

　　苦甘微寒，无毒。其子黑者为女贞实，若红色者即为冬青，非女贞也。

　　发明

　　女贞，少阴之精，但性禀纯阴，味偏寒滑。脾胃虚人服之，往往减食作泻。以《本经》枸骨主治误列此味之下，后世谬认女贞有补中安五脏之功，多致误用滋患特甚，因表而出之。

　　卷三灌木部

　　枸骨

　　一名猫儿刺，俗名十大功劳微苦甘平，无毒。

　　《本经》补中安五脏，养精神，除百病。久服肥健，轻身不老。

　　发明

　　枸骨，《本经》诸家本草皆误列女贞条下。苦味甘平有补中安五脏、养精神、除百病、久服肥健轻身不老之功，皆指枸骨而言。女贞至阴之物，安有如上等治乎。其木严冬不凋，叶生五刺，其子正赤。允为活血散瘀坚强筋骨之专药，又为填补髓脏，固敛精血之要品，仅见《丹方》不入汤丸。古方惟浸酒补腰脚令健。枝叶烧灰淋汁，或煎膏涂白癜风。今方士每用数斤去刺，入红枣二三斤熬膏蜜收，治劳伤失血、痿软，往往获效，以其能调养血气而无伤中之患也。其脂为 以粘禽鸟，其能滋培精血可知。

　　卷三灌木部

　　卫矛

　　即鬼箭羽苦寒无毒。生山石间，小株成丛，叶似野茶，三四月生小黄绿花。实如冬青子，条上有羽如箭，视之若三羽，故名。

　　《本经》主女子崩中下血，腹满汗出，除邪杀鬼毒蛊疰。

　　发明

　　鬼箭专散恶血，故《本经》有崩中下血之治。《别录》治中恶腹痛，去白虫，消皮肤风毒肿，即腹满汗出，除邪杀鬼毒蛊疰之治。今人治贼风历节诸痹，妇人产后血晕血结聚于胸中，或偏于胁肋少腹者，四物倍归加鬼箭羽、红花、玄胡索煎服，以其性专破血。力能堕胎，妊娠禁用。

　　卷三灌木部

　　南烛

　　牛筋树也，俗名鸟叶苦平无毒。

　　发明

　　凡滋肾药皆能伤脾，此独止泄除睡者，气与神通。藏器言，久服轻身不饥，变白不老者，强精益气之验。《千金》《月令》方用之，令四月八日煮汁，造青精饭是也。

　　卷三灌木部

　　五加根皮

　　辛温无毒。

　　《本经》主心腹疝气腹痛，益气疗 ，小儿三岁不能行，疽疮阴蚀。

　　发明

　　五加者，五车星之精也。为风湿痿痹、壮筋骨、助阳气之要药。《本经》治心腹疝气腹痛、益气疗 ，小儿三岁不能行，其温补下元，壮筋除湿可知。《别录》治男子阴痿囊下湿，小便余沥，女人阴痒，腰脊痛，脚痹风弱。《大明》治骨节拘挛。苏恭主四肢挛急种种，皆须酿酒，则力势易行，非汤药中所宜。

　　卷三灌木部

　　枸杞

　　甘平无毒。河西及甘州者良。

　　《本经》主热中消渴，久服坚筋骨耐寒暑。

　　发明

　　枸杞子味甘色赤，性温无疑，根味微苦，性必微寒，缘《本经》根子合论无分，以致后人或言，子性微寒，根性大寒，或言子性大温，根性苦寒。盖有惑于一，本无寒热两殊之理。夫天之生物不齐，都有丰于此，而涩于彼者。如山茱萸之肉涩精，核滑精。当归之头止血，尾破血。橘实之皮涤痰，膜聚痰，不一而足。即炎帝之尝药，不过详气、味、形、色，安有味甘色赤，形质滋腴之物，性寒之理。《本经》所言主热中消渴，坚筋骨耐寒暑，是指其子而言，质润味浓，峻补肝肾冲督之精血，精得补益，水旺骨强，而肾虚火炎热中消渴，血虚目昏，腰膝疼痛悉愈，而无寒暑之患矣。所谓精不足者，补之以味也。古谚有云，去家千里，勿食枸杞。甚言补益精气之速耳。然无阳气衰，阴虚精滑，及妇人失合，劳嗽蒸热之人慎用；以能益精血，精旺则思偶，理固然也。

　　卷三灌木部

　　地骨皮

　　甘淡微寒无毒。泉州者良。

　　《本经》主五内邪气，周痹风湿，久服坚筋骨，轻身不老。

　　发明

　　地骨皮，枸杞根也，三焦气分之药。下焦肝肾虚热、骨蒸自汗者宜之。热淫于内，泻以甘寒也。人但知芩、连治上焦之火，知、柏治下焦之火，谓之补阴降火。不知地骨之甘寒平补，有益精气退邪火之妙。时珍尝以青蒿佐地骨退热，屡有殊功。又主骨槽风证，亦取入足少阴，味薄即通也。《本经》主五内邪气，周痹风湿，轻身不老，取其甘淡化热，苦寒散湿，湿散则痹着通，化热则五内安。其气清，其味薄，其质轻，诚为修真服食之仙药。

　　按：《续仙传》云，朱孺子见溪侧二花犬，逐入枸杞丛下，掘之得根形如二犬，烹而食之，忽觉身轻，《本经》之轻身不老，可确征矣。则枸杞之滋益不独在子，而根亦止于退热也。

　　苗叶微苦，亦能降火及清头目。

　　卷三灌木部

　　溲疏

　　一名巨骨苦平。一云辛寒，无毒。

　　《本经》主皮肤中热，除邪气，止遗溺，利水道。

　　发明

