<!-- { "loadSidebar": true } -->
　　松萝是松上女萝，又名兔丝，能平肝怒，去寒热邪气。其去头风、止虚汗者，本乎天者亲上也。《别录》疗痰热温疟，可为吐汤利水道，故《肘后方》同瓜蒂、杜蘅酒渍再宿，且饮一合，取吐胸中痰热头痛。《千金方》同瓜蒂、恒山、甘草，水酒和煎，取吐胸膈痰癖，以其轻清上涌，故吐药用之。

　　卷三苞木部

　　竹叶

　　甘微寒，小毒。

　　《本经》主咳逆上气，疗筋急恶疡，杀小虫。

　　发明

　　诸竹与笋皆甘寒无毒；惟竹叶受阴风烈日气多，故不无小毒。《本经》主咳逆上气者，以其能清肺胃之热也。疗筋急恶疡者，以其能化身中之气也。气化则百骸条畅，何有小虫之患乎。仲景治伤寒解后虚羸少气气逆，有竹叶石膏汤。《金匮》治中风发热，面赤头痛，有竹叶汤，总取清肺胃虚热之义。

　　卷三苞木部

　　竹茹

　　甘寒无毒。取竹茹法，选大青竹，磁盘刮去外膜，取第二层如麻缕者，除去屑末用之。

　　发明

　　竹茹专清胃府之热，为虚烦烦渴、胃虚呕逆之要药。咳逆唾血，产后虚烦无不宜之。《金匮》治产后虚烦呕逆，有竹皮大丸。《千金》治产后内虚烦热短气，有甘竹茹汤。

　　产后虚烦，头痛短气，闷乱不解，有淡竹茹汤。内虚用甘以安中，闷乱用淡以清胃，各有至理存焉。其性虽寒而滑，能利窍，可无郁遏客邪之虑。

　　卷三苞木部

　　竹沥

　　甘寒无毒。取竹沥法，以青竹断二尺许，劈开，火炙两头盛取用之。如欲多取，以坛埋土中，湿泥糊好，量坛口大小用篾箍二道，竖入坛口，多着炭火于竹顶上炙之。

　　发明

　　竹叶兼行肌表，故能疗疮杀虫。竹茹专清胃府，故能止呕除烦。竹沥善透经络，能治筋脉拘挛，痰在皮里膜外筋络四肢，非竹沥不能化也。纯阴之性，虽假火逼，然须姜汁鼓动其势，方得应手取效。《千金》治风痱，身无痛四肢不收，志乱不甚，有竹沥饮子，详《本经》疗筋急，专取竹沥之润，以濡之也。《千金》治四肢不收，则兼附、桂、羚羊之雄，以振之也。一以舒急，一以收缓，妙用不可思议。或言竹沥性寒仅可施之热痰，不知入于附桂剂中，未尝不开发湿痰寒饮也。惟胃虚肠滑，及气阻便闷者误投，每致呃逆不食，脱泻不止而毙。阴柔之性不发则已，发则必暴卒，难挽回也。

　　卷三苞木部

　　笋

　　甘微寒小毒。

　　发明

　　诸笋多食，皆动气发冷症令人心痛。与羊肝食之损目；脾胃虚弱、大肠滑泻皆不宜食。俗医治痘往往劝啜笋汤，及加入汤药，不知痘疮不宜。大肠滑利而笋有刮肠篦之名，若肠胃不实尤忌。惟血热毒盛者为宜。其干笋淡片利水豁痰，水肿，葶苈丸用之。

　　卷三苞木部

　　竹黄

　　甘寒无毒。

　　发明

　　竹黄出大竹之中，津气结成。其味功用与竹沥同，而无寒滑之害。凉心经，去风热，为小儿惊痫，风热痰涌失音，治痰清热之要药。以其生天竺国，故名天竺黄。今药肆多烧诸骨及葛粉杂入，不可不辨。

　　卷三苞木部

　　震烧木

　　发明

　　雷气通于心，故可治失心惊悸之病。又挂门户大压火灾。

　　卷三藏器部

　　锦、新绛、黄绢、绵

　　发明

　　锦灰主失血、血崩、金疮出血。新绛治妇人血崩。丝本主血，加以色绛，又用灰，所以取治失血有效。自然黄丝绢煮汁服，止消渴及产妇胞损，为补膀胱要药。绵灰能止吐衄、崩中及大小便诸血。

　　卷三藏器部

　　裆

　　发明

　　仲景治阴阳易病，身重少气腹急，引阴膝胫拘急者，烧 散主之。取 中近隐处烧灰，水调方寸匙，日三服，小便即利，阴头微肿则愈。男用女 ，女用男 。

　　卷三藏器部

　　裹脚布

　　发明

　　男子裹脚布取缠软者，绕其腹，则腹痛泻痢便止。妇人欲回乳，以男子裹脚布勒住一宿即止，功效胜于服药也。

　　卷三藏器部

　　凿柄

　　发明

　　凿柄治妊娠难产，烧灰酒服，取其开凿孔窍也。铳楔烧灰服，取其迅发之疾也。

　　卷三藏器部

　　弓弩弦

　　发明

　　难产取弓弩弦缚腰及烧弩牙，纳酒中饮之，皆取发机快疾之义。时珍曰：弓弩弦催生，取其速疾也。折弓弦止血，取其断绝也。

　　卷三藏器部

　　败蒲扇

　　蒲席发明

　　蒲性本寒，加以为扇，至败。汗渍日久，咸寒相济，故用以烧灰，和粉扑身，取扇动招风止汗之义。败蒲席取久卧者，烧灰酒服二钱。治坠仆恶血，同蒲黄、当归、赤芍、朴硝煎汤调服。汗乃血液，沾濡日久，用以烧灰，同气相感之应也。

　　卷三藏器部

　　漆器

　　发明

　　漆本散血。故用烧烟治产后血晕，熏之即苏。又杀诸虫。

　　卷三藏器部

　　灯盏油

　　苦辛寒小毒。

　　发明

　　油性熬之愈寒，灯油得火气最深，故取以治卒中风不省，喉痹痰厥，用鹅翎蘸扫喉中，涌吐顽痰，通其上逆，然后用药。

　　卷三藏器部

　　炊单布

　　发明

　　炊单布受甑热气最多，故用以治汤火熏蒸，面目浮肿。烧末敷之即消，以类相感也。《金匮》治坠马，一切筋骨伤损，亦用之。青布烧灰蜜调，敷热毒疮效。

　　卷三藏器部

　　败鼓皮

　　平无毒。

　　发明

　　败鼓皮专主蛊毒。取其形空而声响远振也。烧作屑，水和服之，病患即唤蛊主姓名，往呼本主，取蛊即瘥。梅师云，凡中蛊毒或下血如鹅肝，或吐血，或心腹切痛如有物咬，不即治之，食人五脏即死。欲知是蛊与否，但令病患以唾吐水，沉者为是，浮者即非。用败鼓皮烧灰，酒服方寸匕，须臾自呼蛊主姓名。《外台秘要》云：治蛊取败鼓皮，广五寸、长一尺，蔷薇根五寸，如拇指大，水一升、酒三升，煮二升服之，当下蛊毒即愈。

　　卷四虫部

　　蜂蜜

　　甘平无毒。入调补药用白蜜，泻火药用赤蜜。味酸者不堪入药，不可与生葱、独蒜、莴苣同食，令人下利。凡炼蜜，炭火慢炼，掠去浮沫至滴水成珠为度。炼成每斤入陈酒四两再熬沸，和药为丸，则药力易化。

　　《本经》主心腹邪气，诸惊痫 ，安五脏，补不足，益气补中，止痛解毒，除众病，和百药，久服强志轻身，不饥不老。

　　发明

　　蜂采无毒之花酝酿而成。生则性凉清热，故能治心腹之邪气。熟则性温，补中安五脏诸不足，甘而和平，故能解毒。柔而润泽，故能润燥。缓以去急，故能主心腹肌肉疮疡之痛。仲景治阳明结燥，大便不通，用蜜煎导法，取其能通结燥而不伤肠胃也。凡滋补药俱用炼白蜜丸，取其和脾润肺也。赤蜜味酸，食之令人心烦，惟降火药用之。白蜜虽补脾肺，然性凉润，脾胃不实，肾气虚滑，及湿热痰滞，胸痞不宽者，咸须忌之。故琼玉膏用糖霜，枳术丸用荷叶裹饭，佐金丸用米饮，牛黄丸用蒸饼，黑锡丹用酒曲，磁朱丸用神曲，虎潜丸用酒，香连丸用醋，茸珠丹用红枣，滚痰丸用水泛，各有所宜。今人制丸剂概用蜂蜜，殊失先哲用方之义。

　　卷四虫部

　　蜜蜡

　　淡平无毒。

　　《本经》主下痢脓血，补中，续绝伤金疮，益气不饥耐老。

　　发明

　　蜜成于蜡。万物之至味，莫甘于蜜，莫淡于蜡，得非浓此薄彼耶。仲景治痢有调气饮，《千金》治痢有胶蜡汤。盖有见于《本经》之义也。淡为五味之本，胃为五脏之源，故能补中续伤，盖有得于太极也。甄权治孕妇胎动下血不绝欲死，以鸡子大一枚煎三五沸，投美酒半斤服立瘥。又能解毒，故蜡矾丸用之为君。华佗治下痢，食入即吐，用白蜡方寸匙，鸡子黄一枚，石蜜、苦酒、发灰、黄连末各半，鸡子壳，先煎蜜蜡苦酒，鸡子四味令匀，乃纳连末，发灰熬至可丸乃止，二日服尽神效。

　　卷四虫部

　　露蜂房

　　苦咸平有毒。

　　《本经》主惊痫螈 ，寒热邪气，癫疾鬼精，蛊毒肠痔，火熬之良。

　　发明

　　露蜂房，阳明药也。《本经》治惊痫癫疾，寒热邪气，蛊毒肠痔，以其能祛涤痰垢也。疮疡齿痛及他病用之者，皆取其以毒攻毒杀虫之功耳。

　　卷四

　　虫部

　　一名果蠃，细腰蜂也辛平小毒。

　　《本经》治久聋咳逆毒瓦斯，出刺出汗。

　　发明

　　诗言螟蛉有子，果蠃负之，言细腰之蜂，取青虫之子教祝变化成子也。《大明》治呕逆。生研能罨竹木刺，即《本经》出刺出汗取其毒之锐，以出其刺也。

　　卷四虫部

　　虫白蜡

　　甘温无毒。

　　发明

　　蜡树属金，性专收敛坚强之气。其叶能治疮肿，虫食其叶而成，与桑螵蛸无异，为外科之要药，取合欢皮同入长肌肉膏中神效。今人治下疳服之，未成即消，已成即敛，以半两入鲫鱼腹中煮食，治肠红神效。

　　卷四虫部

　　紫矿

　　即紫草茸甘咸平小毒。

　　发明

　　紫矿乃麒麟竭树上蚁壤聚其脂液而成，与蜂酿蜜无异。出真蜡为上，波斯次之。

　　古方治五脏邪气，金疮，崩漏，破积血，生肌止痛。今人专治痘疮，有活血起胀之功，无咸寒作泻之患，其功倍于紫草，故以紫草茸呼之，实非紫草同类也。

　　卷四虫部

　　五倍子

　　即川文蛤苦酸咸平无毒。产川蜀，如菱角者佳。法酿过名百药煎，每五倍末一斤，入桔梗、甘草、真茶各一两为末，入酵糟二两拌和，置糠中窨，待起如发面状即成矣，作饼晒干用。

　　发明

　　川文蛤善收顽痰，解热毒。黄昏咳嗽乃火气浮于肺中，不宜用凉药，宜五倍、五味敛而降之。若风寒外触暴咳及肺火实胜者禁用，以其专收而不能散也。故痰饮内盛者，误用则聚敛于中，往往令人胀闭而死。为末收脱肛及子肠坠下。百药煎性浮，味带余甘，治上焦痰嗽热渴诸病，含噙尤宜。 过主下血，乌须发，消肿毒，敛金疮，治喉痹口疮掺之，便可进食也。

　　卷四虫部

　　桑螵蛸

　　甘咸平无毒。桑枝上螳螂子也，火炙黄用。

　　《本经》主伤中疝瘕、阴痿，益精生子，女子月闭腰痛，通五淋，利小便水道。

　　发明

