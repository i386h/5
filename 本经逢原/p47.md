<!-- { "loadSidebar": true } -->
　　按：《灵枢经》云，卒口僻急者，目不合，热则筋纵。目不开，颊筋有寒则急，引颊移口。有热则弛，纵缓不胜收故僻，治之以马膏，膏其急颊，以白酒和桂涂其缓颊，以桑钩勾之，即以生桑灰置之坎中，高下以坐等，以膏熨急颊，且饮美酒啖炙肉，不饮酒者自强也，为之三拊而已。世多不知此方之妙。窃谓口颊 僻乃风中血脉也，手足阳明之经络于口，会太阳之经络于目，寒则筋急而僻，热则筋缓而纵，故左中寒而逼热于右，右中寒则逼热于左，寒者急，而热者缓也。急者皮肤顽痹，营卫凝滞，治法，急者缓之，缓者急之，故用马膏之甘平柔缓以摩其急，以润其痹，以通其血脉。用桂酒之辛热急束以涂其缓，以收其纵，以和其营卫，以通其经络。桑能治风痹通节窍也，病在上者，酒以行之，甘以助之，故饮美酒啖炙肉云耳。马白睛治癫痫时发，《千金》方用之。马心食之喜忘。马肺食之寒热萎阳。马鞍下肉食之伤人五脏。马乳去风止渴。白马蹄《本经》主惊邪、螈 、乳难、辟鬼气鬼毒、蛊疰不祥。《别录》止衄、内崩、龋齿。白马者治妇人白崩，赤马者治妇人赤崩。

　　毛主小儿惊痫，女子崩中赤白，随其色用之，烧灰止血，涂恶疮。尾主女人崩中，小儿客忤。白马阴茎《本经》主伤中绝脉，阴不起，强志益气，长肌肉，肥健生子。野马阴茎，食之令人阴萎。野马肉食之成马痫，筋脉不能自收持。马溺微寒小毒，治症瘕有验。反胃有虫积者亦能治之。溃疡着肉腐烂彻骨，毒能伤人。马矢煨，风痹药酒，取其透达直入病所也。马通止血、解毒，《千金》梅师治吐血、衄血，《肘后》治卒中恶吐利不止，《经验》治绞肠沙，腹痛欲死，俱绞汁服之。又《肘后》治久痢赤白，《圣惠》治伤寒劳复，俱烧灰服之。

　　《千金》治筋骨破伤，以热马屎敷之。又治破伤肿痛，以马屎烧烟熏之。《圣惠》治疔肿、伤风、肿痛，以马屎炒热熨之。《灵枢》椒姜桂酒置马矢 中助一切药力也。今人以马屎煨烟熏鳖虱臭虫无不毙者。食马肉心烦者，饮美酒则解，饮浊酒则剧。

　　卷四兽部

　　驴

　　甘温无毒。《纲目》作甘凉，误。

　　发明

　　驴肉食之动风，脂肥尤甚。《日华子》言，治一切风是指乌驴而言，乌驴皮治风补血。东鲁阿井水煎膏用之。驴 熬膏，能长鬓发，与马 同功。驴茎强阴壮筋与白马茎同功。驴乳疗黄瘅湿热止渴。驴尿专于杀虫、利水、止胀，其治噎膈，或单服，或入四物汤服之效。驴屎炒熨风肿漏疮，绞汁主心腹疼痛，治水肿，服五合良。

　　卷四兽部

　　驼峰

　　甘温无毒。

　　发明

　　驼峰，八珍之一，味虽极美，但能动风，宿有风气人勿食。驼脂摩风去顽皮、死肌，取热气透肉也。

　　卷四兽部

　　酪

　　甘平无毒。

　　发明

　　凡牛羊驼马之乳并可作酪。南人惟知热酒冲食，北人必以熬熟冲茶浆服，大能清胃，不助湿热，止烦解渴，除心膈热闷，润肠胃燥结摩肿，生精血补虚损，壮颜色。戴原礼云，乳酪，血液之属，血燥者宜食，较之人乳尤胜，以其无怒火淫毒也。华元化云，蜒蚰入耳，以酪灌入即出。

　　卷四兽部

　　酥

　　一名醍醐甘寒利下无毒。酥酪不可与生鱼脍同食，令人腹内生虫。

　　发明

　　酥酪、醍醐性皆滑润，故血热枯燥之人咸宜用之。又伤热失音用以通声最妙。凡炙一切气血坚韧筋骨药俱不可少，但脾胃虚滑者禁用。

　　卷四兽部

　　阿胶

　　甘平微温无毒。辨真伪法：以顶有鬃文极圆正者为真，折之沉亮，不作屑，不作皮臭，蛤粉炒成珠，经月不软者为佳。东阿产者虽假犹无妨害，其水胶入木煤赝造，有伤脾气，慎不可用。

　　《本经》主心腹内崩，劳极洒洒如疟状，腰腹痛，四肢酸疼，女子下血、安胎，久服轻身益气。

　　发明

　　阿井本淄水之源，色黑性轻，故能益肺补肾。煎用乌驴必阳谷山中验其舌黑、其皮表里通黑者，用以熬胶，则能补血、止血。《本经》治心腹内崩，下血安胎，为诸失血要药。劳证咳嗽喘急，肺痿肺痈，润燥滋大肠，治下痢便脓血，所谓阴不足者补之以味也。

　　卷四兽部

　　黄明胶

　　即广胶甘平无毒。

　　发明

　　明胶治吐血、衄血、下血、血淋、血痢，妊娠胎动下血、风湿走注疼痛，打扑伤、汤火伤，一切痈疽肿毒，活血止痛润燥，利大小肠，皆取其有滋益之功，无滑利之患。

　　卷四兽部

　　牛黄

　　苦平小毒。试真假法，揩摩透甲，其体轻气香，置舌上先苦后甘，清凉透心者为真。喝迫而得者名生神黄，圆滑，外有血丝，嫩黄层多者为上；杀后取者，其形虽圆，下面必扁者次之；在角中者名角黄，心中剥得者名心黄，胆中得之名胆黄，则又次之。产西戎者为西黄，产广东者为广黄。

　　《本经》主惊痫寒热，热盛狂痉，除邪逐鬼。

　　发明

　　牛有黄是牛之病也。因其病之在心及肝胆之间凝结成黄，故还治心及肝胆之病。

　　《本经》治惊痫寒热狂痉邪鬼，皆痰热所致。其功长于清心化热，利痰凉惊，安神辟恶，故清心牛黄丸以之为君。其风中心脏者亦必用之，若中经中府者误用引邪深入，如油入面莫之能出，宜详审而用可也。

　　卷四兽部

　　狗宝

　　甘苦温小毒。状如白石微带青色，击碎其理如虫，白腊者真。

　　发明

　　狗宝专治噎膈反胃之病，取苦能下降，温能开结也。予尝推展其用。凡痈疽溃疡不收，癫狂冷痰积结无不可用。惟郁结伤脾，气血枯槁者，误投则有负薪救火之厄。

　　卷四兽部

　　狮油

　　辛温有毒，色微黑者真。

　　发明

　　狮为百兽之长，性最难驯，一吼则百兽辟易。《尔雅》言其食虎豹熊。太古言，其乳入牛羊马乳中皆化成水。西域人捕得取其油入贡，以供宫人涤除衣垢之用。又能去纸上墨迹，刮少许隔纸熨之即脱。予尝试用，垢虽去而衣易毁、纸易脆，仅供一时之用。虽系方物，方药罕用。近世医师以之治噎膈病。盖噎膈皆郁痰瘀积所致，用取涤垢之意，试之辄验。由是方家争为奇物，但性最猛利，力能堕胎，孕妇忌用。象油亦能去垢涤痰，但不能去墨迹耳。

　　卷四兽部

　　虎骨

　　辛微热无毒。骨取黄润者良。若带青黑色乃药箭射者，有毒勿用。酥炙黄脆用之。

　　发明

　　虎阴也，风阳也；虎金也，风木也。虎啸风生，木承金制阳，出阴脏之义。故骨能追风定痛，强筋壮骨，风病挛急，骨节风毒为之要药。虎之一身节节气力皆出前足，故膝胫为胜，而前左胫尤良；以卧必用左胫为枕也。然按病之前后左右取用，其效尤捷。入阴阳二，虎睛定魄，《千金》治狂邪有虎睛汤、丸，并酒浸，炙干用，一时不可得，以珍珠末代之，总取定魄之用也。虎 治反胃吐食，新瓦上 存性，入平胃散末和匀，空腹白汤服三钱效。虎头骨，治头风药中浸酒服。作枕止疟。虎长牙辟邪杀虫，传尸方用之。

　　卷四兽部

　　象皮

　　咸温无毒。

　　发明

　　象禀西方金气，金令主藏不宜擅鸣，鸣主金象，大非所宜。其皮专于收敛，其肉壅肿，人以斧刀刺之，半日即合。故治金疮不合者，用其皮 存性敷之。若入长肉诸膏药，切片酥拌炙之。象牙甘寒能解痈肿诸毒，磨水服之造筋。磨砺之末生蜜调涂治诸铁杂物入肉。旧梳刮薄片屑温汤频服，治竹木刺及诸鱼骨鲠即时吐出，不吐再服，以吐出为度，非刮下薄片不能应手也。

　　卷四兽部

　　犀角

　　苦微咸大寒无毒。镑成以热手掌摸之香者为真，臭者即假。忌卤盐、乌附。孕妇勿服，能消胎气。

　　发明

　　犀之精灵皆聚于角，足阳明胃为水谷之海，饮食药物必先受之，故犀角能凉血、散血，及蓄血惊狂斑痘之证，皆取以通利阳明血结耳。《别录》治伤寒温疫，头痛寒热诸毒。抱朴子云，犀食百草之毒，及众木之棘，所以能解毒。凡蛊毒之乡遇有饮食，以犀筋搅之，有毒则生白沫，无毒则否。宗 曰，鹿取茸，犀取尖，其精锐之力尽在是也。其治吐血、衄血、大小便血，犀角地黄汤为之专药。若患久气虚又为切禁，以其能耗散血气也。痘疮之血热毒盛者尤为必需。然在六七日灌浆之时，又为切禁，以其化脓为水也。而结痂后余毒痈肿则又不忌。惟气虚毒盛之痘切不可犯。其性大寒，无大热邪者慎不可用。凡中毒箭，以犀角刺疮中立愈。又感山岚瘴气，射工溪毒，用生犀磨汁服之即解。

　　卷四兽部

　　熊脂

　　肉甘温无毒。

　　《本经》主风痹不仁筋急，五脏腹中积聚，寒热羸瘦，头疡白秃，面上 。

　　发明

　　熊禀雄毅之性，故其脂可开风痹不仁等疾。可服，可摩，但不可作灯，烟气熏目，使人不能远视。《本经》所主不出风痹筋急之用。风为阳邪，熊为阳兽，其性温润，能通行经络，开通血气也。熊筋亦能壮筋强力，与虎骨之搜风壮骨无异。熊肉振羸，其气有余，痫病患食之终身不愈。

　　卷四兽部

　　熊胆

　　苦寒无毒。试法取少许研滴水中，挂下如线直至水底不散者为真。

　　发明

　　熊胆苦入心，寒胜热，手少阴、足厥阴药也。其性洁不染尘，故能清心平肝。为时气热盛变为黄胆之要药。又能杀虫，明目，除翳瘴疳痔，虫牙，蛔痛，小儿惊痫螈 ，以竹沥化豆大许服之，去心中涎。痔疮赤肿水化点之即消。凡实热之证用之咸宜，苟涉虚家便当严禁。

　　卷四兽部

　　羊角

　　即羚羊角咸寒无毒。镑碎胸前煨热令脆，研如粉，不则黏人肠胃。

　　《本经》主明目，益气起阴，去恶血注下，辟蛊毒恶鬼，不祥魇寐。

　　发明

