<!-- { "loadSidebar": true } -->
　　黄连性寒味苦，气薄味浓，降多升少，入手少阴、厥阴。苦入心，寒胜热，黄连、大黄之苦寒以导心下之实热，去心窍恶血。仲景九种心下痞、五等泻心汤皆用之。泻心者，其实泻脾，实则泻其子也。下痢胃口虚热口噤者，黄连、人参煎汤，时时呷之，如吐再饮。但得一呷下咽便好。诸苦寒药多泻，惟黄连、芩、柏性寒而燥，能降火去湿止泻痢，故血痢以之为君。今人但见肠虚渗泄微似有血，罔顾寒热多少，便用黄连，由是多致危殆。至于虚冷白痢，及先泻后痢之虚寒证，误用致死者多矣。诸痛疡疮，皆属心火。眼暴赤肿痛不可忍，亦属心火。兼挟肝邪俱宜黄连、当归。治痢及目为要药，故《本经》首言治热气目痛，及肠 腹痛之患，取苦燥之性，以清头目、坚肠胃、祛湿热也。妇人阴中肿痛，亦是湿热为患，尤宜以苦燥之。古方治痢香连丸，用黄连、木香。姜连散用干姜、黄连。左金丸用黄连、吴茱萸。治消渴用酒蒸黄连。治口疮用细辛、黄连。治下血用黄连、葫蒜，皆是寒因热用，热因寒用，而无偏胜之害。然苦寒之剂，中病即止，岂可使肃杀之令常行，而伐生发冲和之气乎。医经有久服黄连、苦参反热之说，此性虽寒，其味至苦，入胃则先归于心，久而不已，心火偏胜则热，乃其理也。近代庸流喜用黄连为清剂，殊不知黄连泻实火。若虚火而妄投，反伤中气，阴火愈逆上无制矣。故阴虚烦热、脾虚泄泻，五更肾泄，妇人产后血虚烦热、小儿痘疹气虚作泻，及行浆后泄泻，并皆禁用。

　　卷一山草部

　　胡黄连

　　苦大寒，无毒。忌猪肉，犯之令人漏精。

　　发明

　　胡黄连苦寒而降，大伐脏腑骨髓邪热，除妇人胎蒸、小儿疳热积气之峻药。同乌梅止小儿血痢，同鸡肝治小儿疳眼，同猪胰疗杨梅疮毒，同干姜治果子积，皆取伐肝肾热邪也。小儿肾气本实，故可当此。若脾胃肾脏不足者，服之夺人天元，为害不浅。惟霉疮用胡黄连、当归、甘草、猪胰水，酒煎服，二剂辄效，以其直达下焦，善搜淫火之毒也。

　　卷一山草部

　　黄芩

　　苦寒，无毒。中空者为枯芩入肺，细实者为子芩入大肠，并煮熟酒炒用。

　　《本经》主诸热黄瘅，肠 泄利，逐水下血闭，治恶疮疽，蚀火疡。

　　发明

　　黄芩苦燥而坚肠胃，故湿热黄瘅、肠 泻痢为必用之药。其枯芩性升，入手太阴经，清肌表之热。条芩性降，泻肝胆大肠之火，除胃中热。得酒炒上行，主膈上诸热。得芍药、甘草治下痢脓血、腹痛后重、身热。佐黄连治诸疮痛不可忍。同黑参治喉间腥臭。助白术安胎，盖黄芩能清热凉血，白术能补脾统血也。此惟胎热升动不宁者宜之；胎寒下坠及食少便溏者，慎勿混用。丹溪言黄芩治三焦火。仲景治伤寒少阳证，用小柴胡汤。汗下不解，胸满心烦用柴胡桂姜汤。温病用黄芩汤。太阳少阳合病用葛根黄芩黄连汤。心下痞满用泻心汤。寒格吐逆用干姜黄芩黄连人参汤等方，皆用黄芩以治表里诸热，使邪从小肠而泄，皆《本经》主诸热之纲旨。其黄瘅肠 泻痢之治，取苦寒以去湿热也。逐水下血闭者，火郁血热之所致，火降则邪行，水下血闭自通矣。昔人以柴胡去热不及黄芩，盖柴胡专主少阳往来寒热，少阳为枢，非柴胡不能宣通中外。黄芩专主阳明蒸热，阳明居中，非黄芩不能开泄蕴隆。一主风木客邪，一主湿土蕴着，讵可混论。芩虽苦寒，毕竟治标之药，惟躯壳热者宜之。若阴虚伏热，虚阳发露可轻试乎。其条实者兼行冲脉，治血热妄行。古方有一味子芩丸，治妇人血热，经水暴下不止者最效。若血虚发热，肾虚挟寒，及妊娠胎寒下坠，脉迟小弱皆不可用，以其苦寒而伐生发之气也。

　　卷一山草部

　　秦艽

　　苦平微温，无毒。雷公云，左文列为秦，治湿病。右文列为艽，治香港脚。今药肆多右文者，慎勿混合。

　　《本经》主寒热邪气，寒湿风痹，肢节痛，下水，利小便。

　　发明

　　秦艽阴中微阳，可升可降，入手足阳明，以其去湿也，兼入肝胆，以其治风也。

　　故手足不遂，黄瘅酒毒及妇人带疾，须之阳明有湿，则身体酸痛，肢节烦疼及挛急不遂，有热则日晡潮热，用以祛风胜湿则愈。凡痛有寒热或浮肿者，多挟客邪，用此以祛风利湿方为合剂，故《本经》治寒热邪气，寒湿风痹，肢节痛等证。若久痛虚羸，血气不能营养肢体而痛，及下体虚寒，痛酸枯瘦等病，而小便清利者，咸非秦艽所宜。今庸师喜用秦艽，且不辨左文、右文，凡遇痛证，动辄用之，失其旨矣。

　　卷一山草部

　　柴胡

　　即茈胡苦平，无毒。入解表药生用，清肝炒熟用。

　　《本经》主心腹肠胃中结气，饮食积聚，寒热邪气，推陈致新，明目益精。

　　发明

　　柴胡能引清阳之气，从左上升，足少阳胆经之药。胆为清净之府，无出无入，禁汗吐下，惟宜和解，以其经居半表半里。《本经》治心腹肠胃结气，饮食积聚，寒热邪气，使清阳之气上升。而胃中留结宿滞亦得解散矣。仲景治伤寒寒热往来，胁痛耳聋，妇人热入血室，皆为必用。小儿五疳羸热，诸疟寒热，咸宜用之。痘疹见点后，有寒热或胁下疼热，于透表药内用之，不使热留少阳经中，则将来无切牙之患。虚劳寒热多有可用者。劳有五劳，病在五脏，若劳在肝胆心包络有热，或少阳经寒热，则柴胡为必用药。劳在脾胃有热，或阳气下陷，则柴胡乃引清气退热之药。惟劳在肺肾者，不可用。东垣补中益气用之者，乃引肝胆清阳之气上行，兼升达参、 之力耳。疮疽用之者，散诸经血结气聚也。今人以细者名小柴胡，不知小柴胡乃汤名也，若大柴胡汤而用银州者，可乎？按：柴胡为少阳经药，病在太阳，服之太早则引寇入门。病在阴经，用之则重伤其表，误人不可胜数。其性升发，病患虚而气升者忌之。呕吐及阴火炎上者勿服。若阴虚骨蒸服之，助其虚阳上逆，势必耗尽真阴而后已。奈何操司命之权者，多所未悟也。

　　卷一山草部

　　银柴胡

　　甘微寒，无毒。银州者良。今延安府五原城所产者，长尺余，肥白而软。北地产者如前胡而软，今人谓之北柴胡。勿令犯火，犯火则不效。

　　发明

　　银柴胡行足阳明、少阴，其性味与石斛不甚相远，不独清热兼能凉血，《和剂局方》治上下诸血，龙脑鸡苏丸中用之。凡入虚劳方中，惟银州者为宜。若用北柴胡升动虚阳，发热喘嗽愈无宁宇，可不辨而混用乎。按：柴胡条下，《本经》推陈致新，明目益精，皆指银夏者而言，非北柴胡所能也。

　　卷一山草部

　　前胡

　　苦微寒，无毒。甄权曰：甘辛平无毒。白色者良。去尾用。

　　发明

　　前胡入手足太阴、阳明、少阳，其功长于下气，故能治痰热喘嗽，痞膈诸疾，气下则火降，痰亦降矣。为痰气之要味。治伤寒寒热及时气内外俱热，按：二胡通为风药，但柴胡主升，前胡主降，有不同耳。又按：前胡治气实风痰，凡阴虚火动之痰，及不因外感而有痰音者禁用。

　　卷一山草部

　　防风

　　甘辛温，无毒。叉头者令人烦喘，叉尾者发人痼疾。

　　《本经》主大风头眩痛，恶风风邪，目盲无所见，风行周身骨节疼痛。

　　发明

　　防风浮而升，阳也。入手太阳、阳明、少阳、厥阴，兼通足太阳，治风去湿之仙药，以风能胜湿也。其治大风头眩痛，恶风，风邪等病，其性上行，故治上盛风邪，泻肺实喘满，及周身痹痛，四肢挛急，目盲无所见，风眼冷泪，总不出《本经》主治也。防风治一身尽痛，乃卒伍卑贱之职，随所引而至，风药中润剂也。若补脾胃非此引用不能行，盖于土中泻水也。凡脊痛项强不可回顾，腰似折，项似拔者，乃手足太阳证，正当用之。凡疮在胸膈以上者，虽无手足太阳证，亦当用防风，为能散结去上部风热也。《经验方》治妇人风入胞门，崩中不止，独圣散用一味防风，面糊酒调丸服。然惟血色清稀，而脉浮弦者为宜。如血色浓赤，脉来数者，又属一味子芩丸证，不可混也。惟肺虚有汗喘乏，及气升作呕，火升发嗽，阴虚盗汗，阳虚自汗者勿服。妇人产后血虚发痉，婴儿泻后脾虚发搐，咸为切禁。

　　卷一山草部

　　独活

　　辛苦微温，无毒。香而紫黑者真。

　　《本经》主风寒所击，金疮止痛，奔豚痫痉，女子疝瘕。

　　发明

　　独活不摇风而治风，浮萍不沉水而治水，因其所胜而为制也。《本经》治金疮为风寒所击而痛，及贲豚痫痉，女子疝瘕，皆邪气内贼之候。独活生益州，较羌活其气稍细。

　　升中有降，能通达周身，而散风胜湿。与细辛同用治厥阴头痛目眩，又足少阴经伏风头痛，两足湿痹不能动止者，非此不治。甄权以独活治诸风湿冷、奔喘逆气，皮肤苦痒，手足挛痛，劳损风毒，齿痛，皆风湿相搏之病也。但气血虚而遍身痛，及阴虚下体痿弱者禁用。南方无刚猛之风，一切虚风类中，咸非独活所宜。

　　卷一山草部

　　羌活

　　苦辛温，无毒。香而色紫者良。

　　发明

　　羌活生于羌胡雍州，陇西西川皆有之。治足太阳风湿相搏，一身尽痛，头痛，肢节痛，目赤，肤痒，乃却乱反正之主帅。督脉为病，脊强而厥者，非此不能除。甄权以羌活治贼风，失音不语，多痒，手足不遂，口面 斜， 痹血癞，皆风中血脉之病也。苏恭曰：疗风宜用独活，兼水宜用羌活，风能胜湿，故羌活能治水湿。与芎 同用治太阳、厥阴头痛，发汗散表，透关利节，非时感冒之仙药也。但内伤元气，血虚头痛及遍身肢节痛，皆非所宜。昔人治劳力感寒，于补中益气汤中用之。深得补中寓泻之意。

　　卷一山草部

　　升麻

　　甘苦平，无毒。忌见火。解莨菪毒。

　　《本经》辟温疫瘴气，邪气蛊毒，入口皆吐出，中恶腹痛，时气毒疠，头痛寒热，风肿诸毒，咽痛，口疮。

　　发明

