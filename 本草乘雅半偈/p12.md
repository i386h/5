<!-- { "loadSidebar": true } -->
　　畏黄芩、大黄、官桂。先人云：膏释脂凝，皆肌肉中液也。肌肉有余，则其气扬于外，凝中大有不凝义。世人止知固济，未尽石脂大体，三复本经自见。又云：有上贯四旁义，肾水得用义，六腑净洁义，心邪顺去义。

　　第二帙

　　远志

　　（本经上品）【气味】苦温，无毒。

　　【主治】主咳逆，伤中，补不足，除邪气，利九窍，益智慧，耳目聪明，不忘，强志倍力。久服轻身不老。

　　【核】曰：出泰山，及冤句川谷，冤句属兖州济阴郡，今从彭城北兰陵来。河、陕、雒西州群亦有之。有大叶、小叶二种。俱三月开花，四月采根。大者叶大、花红、根亦肥大；小者叶小、花白、苗似麻黄而青。叶似大青而小，根形如蒿而黄色。苗即小草也。修治，去心，否则令人烦闷。仍用甘草汤浸一宿，曝干，或焙干。得茯苓、冬葵、龙骨良。畏珍珠、藜芦、蜚蠊、齐蛤。

　　绍隆王先生云：气味芳烈，阳草也。菖蒲之流乎，入手少阴经。盖心为君主之官，神明出焉。天君既定，五官自明，百体从令矣。

　　先人云：识深志远，出处咸宜。苗短根长，司肾之物。

　　曰：志，意也。心之所之，心之所向也。藏于肾而用于心，故处则为意，出则为志也。意居六根之六，志居五神之五，可谓远也已矣。维尔之远，乃可裨神明之欲动欲流，圆通无碍，令根身聪慧轻安也。如是则何有于器界六淫，潜入根身之中，而为填塞奔逆者哉。

　　第二帙

　　蒲黄

　　（本经上品）【气味】甘平，无毒。

　　【主治】主心腹膀胱寒热，利小便，止血，消瘀血。久服益气力，轻身延年神仙。

　　【核】曰：香蒲，蒲黄苗也。处处有之，秦州者良。丛生水际，似莞而褊，有脊而柔，春生嫩叶，出水时，红白茸茸然。取中心入地白 ，生啖甘脆。瀹以作 ，一宿可食。亦可炸可蒸及晒干磨粉作饼。周礼谓之蒲俎。诗云：其蔌伊芳何？惟笋及蒲是矣。至夏后，则茎抽叶中，花抱茎端，如武士捧杵，谓之蒲槌，即蒲萼也。黄即花上粉屑，一名蒲灰。开时便取，蜜搜作果，食之大美。七八月摘叶，柔滑而温，可以为席，故礼男执蒲璧，言有安人之道也。

　　凡使勿用松黄，及黄蒿，二件全似蒲黄，只是味 及吐人。真蒲黄须隔三重纸，焙令黄色，蒸半日，却再焙干。

　　曰：蒲，水草。黄其夏火之华英也。凡草木绽萼吐英，与夫荣实蒂落，莫不具春升夏出，秋降冬藏之象；至黄布花心，此又夏出吐英之荣极时也。第蒲黄四布花上，若黄金经久不变。是知蒲性精专在黄，而以巨阳为用，寒水为体，合入太阳，诚太阳气分、血分药也。故太阳是动，则病寒热，小便不利。其所生，则病衄血、血瘀，咸可疗之。客曰：水草红白，夏华抱茎，具心肾义。亦可入心之肾，入臂之心药矣。颐曰：手足太阳少阴，为腑脏表里上下中见。入手太阳，兼中脏之手少阴。入足太阳，兼中脏之足少阴。所谓标之上，气之化；气之下，中之见也。此蒲黄互腑脏表里上下之中见，是以心肾咸关，与水火既济，心肾交互者不同例耳。客曰：既入心肾，亦可交互。颐曰：交互，便非开阖，合象中枢。蒲黄四布花上，唯标臣阳之开方显在中之见。此以府经之气，涉藏经之化，非府经之形，合藏经之（百花有黄，花谢黄灭，以非专精于黄也。蒲黄黄金不变，固属专精。亦具夏火，长夏土，秋金三义。

　　巨阳，太阳也。太阳之上，寒气主之，中见少阴。太阳所谓标，寒气所谓本，少阴所谓中也。本自水中草，标着在夏火吐英荣极时，故专走太阳，兼乎中见。）

　　第二帙

　　泽泻

　　（本经上品）【气味】甘寒，无毒。

　　【主治】主风寒湿痹，乳难，消水，养五脏，益气力，肥健。久服耳目聪明，不饥延年轻身，面生光，能行水上。

　　【核】曰：出汝南池泽。今汝南不复采，以泾州华山者为善，河陕江淮八闽亦有之。春生苗，丛生浅水中。叶狭长似牛舌，独茎直上，五月采叶，秋时白花作丛，似谷精草，秋末采根，形大而圆，尾间必有两岐者为好。九月采实，俱阴干。修治，不计多少，锉极细，酒浸一宿，取出曝干。畏海蛤、文蛤。

　　先人题药序云：壬寅春，受仁和刘 旨集本草约言，一夕解衣欲寝，偶拈泽泻读之，以其利水道也，又能止寒精之自出；以其明目也，又能使人目盲；以其催产难也，又能种人子息。

　　禹航沈生，彼若以为未尽然也。遂动疑再读，得比类法，如甘草色味性情，有土之德，能生万物，而为万物所归。辛亥冬，日中见茶气上升，有细细点子，手挹揽生润，始解泽泻命名之义。迄今望壬寅，已十七年矣，尚未尽了其大义。可见余之迟钝懒惰，宁不自生愧作哉。

　　有人以新刻本草见遗，读之不无憾然，遂温习纲目，后题数言以自记。义出偶中，若泣若歌，余小子敢云着述乎。后之哲人，莫踵予之流弊，内无真见，而外发狂言，破裂当世之规矩准绳也。倘有有志之人，旁闻不甘，遂深究本经，遍攻诸性，融化世间文句，提其精微而印正之。示一草一木，宛然若指诸掌，不是空言，实实见之行事，以济疲癃夭扎，可开天下后世人眼目，此真吾师也。敢不甘拜下风，脱或未然，还须珍重，时巳未浴佛日，记于芷园忏室。

　　曰：世知火与元气不两立，不知水亦与元气不两立。何也？停则为水，散则为气，如水上升为云，云下降为雨。而宣发上升者，火力使然。故知气即体，水即相，火即用。用不离体，体不离相，离则不祥莫大焉。泽泻功力，体用俱备，故益气之力，能行水上，以面生光为外征耳。如是则五脏安和，听视澄彻，痹通乳易，肥健水消，轻身延年矣。设无水相，徒行体用，便目盲水涸，为祸不浅。

　　（古人言火与元气不两立，即举一隅，转水亦与元气不两立，即三隅反。）

　　第二帙

　　茵陈蒿

　　（本经上品）【气味】苦平，无毒。

　　【主治】主风湿寒热邪气，热结黄胆。久服轻身，益气耐老；面白悦，长年。白兔食之仙。

　　【核】曰：生太山，及丘陵坡岸上，所在亦有，不及太山者佳。春生苗，似蓬蒿而叶紧细。九月作花，结实与 花实相似。亦有无花无实者，秋后茎枯，经冬不死，至春旧苗复生。修治，用叶有八角者，阴干，去根，细锉，勿令犯火。伏 砂。

　　先人云：诸邪成热，入中为疸，必从腠理脉络而内薄之。陈丝如腠如理，如脉如络，芬芳疏利，味苦健行，则入者出，结者散矣。又云：诚山厨之清供，脾土之生阳者也。

　　曰：甲子季春，经山阴道中，远瞩篱落间，宛若绿气蒸出，就之丛生似藻，纤柔青整，讯之土人，即茵陈蒿也。始释“ 蒿凄怆，沐醯青陈之丝”之义。藏器谓其因旧苗而发，因名茵陈。内经云：春三月，此谓发陈，大相吻合。故因者，仍也，托也；陈者，故也，有也，木德之始也。言仍托故有，以宣木德之始，虽与蘩萧蔚莪，至秋老成，同为蒿属，不若此芳香宣发之能因陈致新耳。寒热邪气，交结于中，不能宣发，则郁霉成黄，此陈也。茵陈宣发发陈，外入之邪外出，陈去而新生矣。轻身面悦白者，久服则新新非故。益气者，即益新新宣发之气耳。

　　第二帙

　　巴戟天

　　（本经上品）【气味】辛甘，微温，无毒。

　　【主治】主大风邪气，阴痿不起，强筋骨，安五脏，补中，增志，益气。

　　【核】曰：出蜀中，今江淮、河东州郡亦有，不若蜀中者佳，多生山林内。叶似茗，经冬不枯；又似麦门冬叶而浓大，秋深结实。根如连珠，宿根青色，嫩根紫白，以连珠多肉者为胜。土人采根，同黑豆煮紫，殊失气味。一种山 根极相似，但色白。土人以醋煮之，杂巴戟内，莫能识别。但击破之，紫而鲜洁者伪也，紫而青白，兼糁粉色，其理小暗者真也。

　　修先人云：草木至冬，莫不随天地气化而藏，独此不凋，与天相戟，当为冬肾之生物也。

　　其精志与骨，咸肾所司，欲其生发者，仗此大有所裨。

　　曰：深秋结实，经冬不凋，反地之阳杀阴藏，得天之阳生阴长，可判属肝。而以戟、以辛，又可判属肺矣。诚肺肝秉制为用之用药也。故主天有八风，不从乡来者之外所因。

　　与经有五风，触五藏之内所因，或肝失用而阴痿不起；或形失生而筋骨不强；或志从阴藏而颓；或气从阳杀而损，靡不因风入中虚，戟以击之。雷公法秉制之宜，阅杞菊生成，斯义自见。

　　（不曰巴戟地，而曰巴戟天，虽似弄巧，实出至理。如是乃可合天有八风，经有五风，御五位，触五藏也。）

　　第二帙

　　续断

　　（本经上品）【气味】苦，微温，无毒。

　　【主治】主伤寒，补不足，金疮痈伤，折跌，续筋骨，妇人乳难。久服益气力。

　　【核】曰：川蜀江南皆有，出川蜀者最良。苏恭曰：所在山谷有之，俗用方茎，叶似苎，根似大蓟，色黄白者。苏颂曰：三月生苗，干有四棱，叶似苎，两两对生；四月开花，红白色，似益母花；根如大蓟，赤黄色。范汪方云：即是马蓟，与小蓟叶相似，但小于小蓟；叶又似旁翁菜而小浓，两边有刺，刺人，花紫色。时珍曰：续断其说不一，别录复出大小蓟，但自汉以来，皆以大蓟为续断，相承久矣；二苏与梧君相符，当以为正；今人以紫色而瘦，折之有烟尘起者为良；无者即南续断，有者即川续断也。药录云：乐延蔓，叶细，茎如荏，根本黄白有汁，今用茎叶节节断，皮黄皱，如鸡脚者。 曰：采得其根，横切锉之，去向里硬筋，酒浸一伏时，焙干用；又云：草茆根，真似续断，误服令人筋软。

　　先人云：继绝开心，维荣是赖，虽鲜干少异，而根华实同。

　　曰：断者续之，因名续断。故枝茎根节，宛如经脉骨节也。是主续筋骨，连肉理，贯经脉，利乳难，补不足，益气力，续之功用大矣哉。

　　（此以功用诠名，合大小蓟，红兰花，洎夫蓝，义意始备。）

　　第二帙

　　车前子

　　（本经上品）好生道旁及牛马足迹中，命名之义昭然矣。

　　【气味】甘寒，无毒。

　　【主治】主气癃，利水道小便，除湿痹。久服轻身不老。

