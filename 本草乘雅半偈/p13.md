<!-- { "loadSidebar": true } -->
　　【核】曰：出真定平泽、丘陵阪道中。今江湖、淮甸、近汴、北地，处处有之。《诗疏》云：车前好生道旁，及牛马足迹中。《韩诗外传》云：直曰车前，瞿曰 苡，瞿乃生于两旁者。春初生苗，绿叶布地如匙面，累年者长尺许，中抽数茎，作穗如鼠尾。花甚细密，色青微赤。实如葶苈，色正黑。五、六月采苗，七、八月采实。圃人或种之，蜀中尤尚也。修治，淘常山为之使。

　　先人题药云：车前好生道旁，及牛马足迹中，古人以敝车作薪，谓之劳薪。道路之土，得不谓之劳土乎。以劳所生之物，喜通行而好动作者，故治湿土之化，致伤水大之用。为气癃为水道停止者，莫不精良。一云：雷之精，服之神化；雷，震木也，前阴亦属肝木，疏泄二便，须气化以出，形化反不易之乎。且车行而前，孰不开让，疏泄之义显然。无子者，子路不疏泄也，其间必有隐曲，车前开道，病去而路通矣。妇人乐有子，薄言采之，良有以也。

　　【参】曰：引重致远曰：车，不行而进曰前。春生苗叶，翠碧可观，行肝之用，肝之气分药也。癃则肝气疲罢，致水道小便，失于转输，遂成湿痹矣。车前当道，则前阴疏泄，更主泪出之从流而上，与淋沥之从流而下者，各返于所当止也。利而不泄，故益精用，壮气化，但气味甘寒，须以辛佐，不可独往耳。

　　（肝主疏泄二便，故云癃则肝气疲罢，能使逆流而上者，顺流而下，顺流而下者，溯流而上，不但作车，又堪作楫。）

　　第二帙

　　大枣

　　（本经上品）【气味】甘平，无毒。

　　【主治】主心腹邪气，安中，养脾气，平胃气，通九窍，助十二经，补少气，少津液、身中不足，大惊，四肢重，和百药。久服轻身延年。叶覆麻黄，能令出汗。

　　【核】曰：近北州郡皆出，青州者特佳。木心绛赤，枝间有刺。四月生小叶尖泽，五月开小花青白，作兰香，七八月果熟，南北皆有，不及青州者肉浓多脂，种类甚多，如御枣、水菱枣，味虽美不堪入药，有齿疾疳病，及虫 人，不宜啖，小儿尤不宜食。与葱同食，令五脏不和；与鱼同食，令腰腹痛；多啖令齿黄生蚀。嵇康有云：齿处晋而黄是矣。

　　绍隆王先生云：味甘气温而性平，中不足者，以温充之，形不足者，以甘辅之。后天生气，借此盈溢于内外矣。

　　曰：甘平多肉，为脾之果，从两束，以束脾与胃之阳气，腐化水谷，设散漫不羁，便无酝酿宣布之力。唯其束束，方能数数腐化耳。其心赤，故主邪气之在心腹，以致中宫不安。中安，则养脾和胃矣。十二经络，莫不资始于脾，脾属太阴，太阴开，故开通九窍，而助十二经脉也。补少气者，补中气之少，补津液者，津液咸从脾运，脾强则津液足，身中有余，若中气上逆，成大惊者，亦得仗庇，旋归本位，脾主四肢，虚则四肢重，强则四肢轻。

　　和百药者，甘平无毒，赤心之投也。脾资后天，故轻身延年，脾虚当服，实则不任用之。叶覆麻黄，则扬液成汗，以能宣通津液，假麻黄张大之力耳。

　　（合麦门冬参看，则知资始资生，两有异同处，更合龟、鹿、蚱蝉、白僵蚕、狗脊、萆而推展之。其法不可胜用矣。

　　唯其束束，则不散漫不羁矣。唯其不散漫不羁，乃得赤心之投矣。尔雅注云：有壶枣。

　　壶，犹匏也。自大而锐上者是也。有细腰者，为辘轳枣，其实小而圆紫黑色者，为羊枣。

　　潘岳赋云：枣下纂纂，朱实离离。

　　清异录云：百益一损者枣。

　　汉武内传云：老子西游，省太真王母，共食王门之枣，其实如瓶。

　　尔雅翼云：枣者 木，枣束相重，枣 相连。又云：大而锐上曰壶；细腰曰边；白熟曰；树小实酢曰腻；实小而圆，紫黑曰遵；大如鸡卵曰洗；苦味曰蹶泄；不着子曰 ；味短苦曰还味；枣有十一名，郭氏得九焉。后世有紫枣、玄枣、西王母枣、东海蒸枣、洛阳夏内，与古者八月剥枣。大戴礼云：剥者，取也，其修治则曰新之， 之，以为馈食之笾。）

　　第二帙

　　女贞实

　　（本经上品）【气味】苦平，无毒。

　　【主治】主补中，安五脏，养精神，除百病。久服，肥健轻身不老。

　　【核】曰：出武陵山谷，诸处时有。木肌白腻，叶浓而柔，长者约四五寸，碧绿色，面深背淡，花极繁冗，结子累累满树而色褐，即蜡树也。立夏前后，取蜡虫种子，裹置枝上，半月后，其虫化出，延缘枝上，造成白蜡，民间大获其利。亦名冬青，负霜葱翠，振柯凌风故也。虽与冬青同名，共种实异。冬青即冻冬，叶微圆，子红色，虫不造蜡为别也。世俗尽用冬青实，女贞实不复识，二物功用迥别。采择者不可不辨。

　　先人云：凌冬负霜，子繁肌腻，虫食化蜡，坚白脂润，何精如之，故主补中肥健不老。

　　又云：凌冬之资，不老之药。形生本缺金水之精者，需此贞实，坚固其形，然饵服者，亦须如女之贞，久而不变，乃获其益。

　　曰：不曰士贞，而曰女贞，谓主居中之藏阴故也。则凡藏室萎顿，以及精神魂魄意志，离败而为百病者，靡不相宜；故久服则散精于肝，而淫气于百骸，肥健轻身不老，其外征也。

　　（女贞之主居中藏阴，宛若贞女之司中馈也，故清士敛其质，贞女慕其名，淫散字义。

　　合石斛石脂，参看始得。）

　　第二帙

　　辛夷

　　（本经上品）【气味】辛温，无毒。

　　【主治】主五脏身体寒热，风头脑痛，面 。久服下气，轻身，明目，增年耐老。

　　【核】曰：所在有之。树高三四丈，枝条繁茂。正二月开花，花出枝头，有紫白二色。

　　花落乃生叶，叶间随含花茁，经夏历冬，其茁渐大，长半寸而尖锐，茁外有苞，重重有青黄茸毛顺铺，长半分许，如有毛小桃，开时脱苞，花似莲花，大如小盏，作莲兰花香。白花者呼为玉兰，更有千瓣者。以紫花之萼为贵。年浅者有花无子，经三四十年者，方结实也。

　　修事：拭净萼上赤毛，用芭蕉水浸一宿，更以浆水煮之，从巳至未，取出焙干。若治眼目中患，即一时去皮，用向里实者。芎 为之使。恶五色石脂。畏菖蒲、蒲黄、黄连、石膏、黄环。

　　先人云：植树四十年方实，孕萼历三季始开，结子阅九月可采，酝藉濡迟，不似辛散之物，大有和平之象。又云：辛夷合宜用实，第人心不能待其成耳。苞萼虽可用，恐力不及实之全体专精也。又云：遍历四时之气，故形藏咸宜。举寒与热，四气在其中矣。有春气在头象，风木主色象，顾增耐两字则得之矣。

　　曰：草木花叶，俱有外苞，萼拆解孚，各有同异。唯辛夷萼茁，显著特甚。盖遍四气，故曰辛。辛，新也。五行均等，故曰夷。夷，平也。是以藏形咸辅，而辛平木用，故主风头脑痛、面 气上也。久服轻身明目，增年耐老者，奠安形藏，澄彻窍穴之功耳。

　　（生人有胞，凡胎生俱有胞，湿生化生，或胞，或壳，或合感，或离应。卵生唯壳，主于草木果实有莩。人或习闻，若草木孕萼作叶，亦具外苞，从来未曾话破。孟夫子所谓明足以察秋毫，不足以见舆薪者，皆如此类。

　　第二帙

　　松脂

　　（本经上品）【气味】苦甘温，无毒。

　　【主治】主痈疽恶疮，头疡白秃，疥瘙风气，安五脏，除热。久服轻身，不老延年。

　　【核】曰：出太山山谷，处处亦有。今以塞上、衡山者为良。其树修耸多节，其皮粗浓有鳞，其叶凌冬不凋。二三月抽蕤，长三五寸，谓之松黄。放花结实，状如荔枝，叠成鳞砌，秋老则子长鳞裂，随风飞散，着土便生。其脂通明，宛如薰陆香，以松皮内自然凝聚，及流结根底，不见日月者为第一，凿取者次之，煮成者不堪用，宜六月采。修治：用一大釜，釜中置水，釜上置甑，甑中用白茅藉甑底，更置黄沙于茅上，浓寸许。然后布脂，炊以桑薪，汤减频加热水。俟脂尽入釜中，乃出之，投于冷水，既凝又蒸，凡三度，则色白如玉，入钵徐研，钵底置水，方易细。陶贞白云：采炼松脂法，并在服食方中，以桑灰汁，或酒，煮软，纳寒水中，数十过，白滑则可用。震亨云：松脂属阳金，伏汞，制砂，粉银可作匮也。

　　曰：松有脂，如人有血，血余则发华不槁，脂余则叶华不凋。松针上指，宛如须发，心之血分药也。痈疽恶疮，头疡白秃，疥瘙风气，此血中眚，因于血液枯涸，致火气流亢合五行，色黄可入脾，坚凝可入肺，长生可入肝，不凋可入肾，味苦气温可入心，五行周备，故安五脏。若苦能除热，假阴润丽泽之质耳。

　　（百木夭，其气与液，仅自周其急也。松木寿，岂其自周。其气之余为苓，其液之余为脂，为珀，咸成不朽。）

　　第二帙

　　槐实

　　（本经上品）垂布有如钩之象。右肾命门火也，当用老槐之实矣。然则槐之火若龙之火欤。昼炕而聂，夜聂而炕，互呈开阖之枢键也。

　　【气味】苦平，无毒。

　　【主治】主五内邪气热，止涎唾，补绝伤，五痔火疮，妇人乳瘕，子藏急痛。

　　【核】曰：生河南平泽，近道亦有。小枝攫拿，垂布如盖。其叶青绿而细，叶大而黑者，名杯槐；叶昼合夜开者，名守宫槐。叶之初生，季春五日而兔目，浃旬而鼠耳，更旬而始规，再旬而叶成。四五月开赭黄花，六七月结黑褐实，作荚如连珠奇数者为贵。花未开时，状如粟粒，采取煎汁染黄，色甚鲜美。修事：用铜锤捶破，乌牛乳浸一宿，蒸一伏时，晒干收用。先人云：槐实，一名守宫。昼合夜开，是得气于阴。槐字从鬼，鬼为阴之灵。冬钻其火，冬亦时之阴。故入五脏，入血分，入隐僻之地。有取北面不见日枝，及三更仰卧咀嚼者，真得其窍。若气得出而不得入，阴能阖不能开，舍此无繇矣。

　　曰：冬取槐檀之火，槐当入肾，宜乎偏向于右，右为命门火藏故也。淮南子云：老槐生火，诚极阴生阳之象尔。亦可入肝，槐性畅茂，叶尤可玩，尝有香气，宛 松风，是得木体之柔，诚肾肝之用。《庄周》云：水中有火，乃焚大槐。故从治壮火之侵淫肤肉，五内之真火息而邪火炽。释木云：槐叶昼聂夜炕。故从治太阴开折之不能从阖，而涎唾妄泄，厥阴阖折之不能转开，而乳瘕急痛，及风郁于中，而虫蚀成痔也。则凡能开不能阖，能阖不能开者，莫不迎刃而解。设或差池，未有不反实其实，虚其虚者矣。

　　第二帙

　　蔓荆实

　　（本经上品）具筋骨人，方耐岁寒。

　　【气味】苦，微寒，无毒。

