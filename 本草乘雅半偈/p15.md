<!-- { "loadSidebar": true } -->
　　释兽云：虎豹之文来由，狸麝之香来射，则其皮与脐之为累也。吴筠玄猿赋，以为麝怀香而贾害，狙伐巧而招射谓是也。凡用须辨真伪，生香、心结，虽不易得，但取香脐中之当门子，捻之如血线，拓之如桃花瓣，臊甚者始真。纵膜囊完固，尤多伪造。分三种：第一名生香，即自剔出之遗香也，但不易得。香聚之处，草木不生，带过园林，瓜果不实，是其验也。其次名脐香，即捕得杀取者。其三名心结香，即麝遇犬兽捕逐，惊畏失心，狂走坠死者，人得之，破心见血，流出脾上，作干血块者，不堪入药。又有一种，名水麝者，脐中惟水，即以其水，滴一点于斗水中，用洒衣服，经年香气不散。性唯爱脐，为人所逐，即投岩举爪，剔裂其香，就絷而死，犹拱四足，保其脐也。唐天宝初，养于囿中，以麝为兽之香者。故物之香比之，有麝香鸟、麝香木。又有灵猫似麝，生南海山谷，如猫身，亦曰铃狸。异物志云：灵狸，其气如麝，其毛可以为笔。郑虔云：麝毛笔一管，直行写书四十张；狸毛笔一管，界行写书八百张为贵也。修治：向日开之，但微研，不必苦细耳；如欲细甚，入醇酒少许，不损香气。缪仲淳先生云：邪气着人，则淹伏不起。其香芳烈走窜，借其气以达病所，关机窍穴，莫不开通。

　　先人云：射有丹机，生物皆杀，脐为身蒂，形藏都通。

　　曰：射主中的，的即中黄，香结于斯，当入脾藏；中黄，正脾主之宫位耳。气味辛温，性专宣发，一派生阳，全得甲力，脾之用药也。故辟恶气，杀鬼精物，去三虫蛊毒，梦寤魇寤。若开通窍穴，透达肌骨，以中黄建立，则八极洞彻，但发露殆尽，仅可施诸脾土之阳，不可投诸敦浓宁谧者耳。

　　五色石脂补遗【参】曰：石中之脂，如骨中之髓，故揭两石中取之，以粘缀唇舌者为上，何也？骨与肌肉，原相连属，而骨中之髓，假水谷之精，凝聚所成，从土发源，填满骨空，自外而内者也。自外而内，更复自内而外。如骨髓满溢，散精于肾，淫气于骨；散精于肝，淫气于筋；散精于脾，淫气于肉；散精于心，淫气于脉；散精于肺，淫气于皮毛；皮毛血脉肌肉筋骨，五脏之所合也，悉从精髓，陶铸，成形，故五脂先归于髓，游溢精气，转输各藏。是以本经别录，补髓为宗，乃若黄胆肠癖，痈肿疮疡，种种病证，悉属水液血气，混浊不清，石脂能使精气游溢，去滓纯髓，诸疾潜消矣。

　　第三帙

　　桑根白皮

　　（本经上品）曲直仆伛，靡不怒生，枝干叶实，各有专精。具木性之全体者，无出其右；此独拈叶中丝缕而言，其枝干皮根理文丝缕，亦各各井然。

　　【气味】甘寒，无毒。

　　【主治】主伤中，五劳六极，羸瘦，崩中，绝脉，补虚益气，除寒热，出汗。

　　【核】曰：所在有之，花椹枝皮，功无差等，叶频摘频发，枝频剪频生，虽去枝纯干，干尤生枝，叶充蚕食，材多适用，全体专精，灌木易生之上品也。尔雅云：桑辨自葚者栀。

　　又云：女桑， 桑， 桑，山桑。郭璞注云：辨，半也。葚，与椹同。半有椹，半无椹，曰栀。干小条长，曰女。叶细岐锐，皮理粗戾，曰 。 桑，丝中琴瑟。山桑，似桑，材中弓弩，皆材之美者，他木鲜及之矣。李时珍云：桑有数种： 条而分者，椹少叶繁；白桑叶大而浓；山桑叶尖而长；鸡桑叶花而薄；子桑先椹后叶；望海桑，高数丈，枝干茂盛，亭亭如车盖。桑生黄衣，曰金桑，其本必将槁矣。种树书云：桑根下，尝培龟甲，易茂不蛀。典术云：箕星之精，散而为桑。箕，水星也。龟神在坎，故桑以龟为食。东坡曰：琴弦旧而声暗，桑叶揩之，发声如新。本草云：桑根见地上者，曰马额，有毒杀人。旁行出土者，曰伏蛇，亦有毒。转治心痛，故吴淑类赋云：伏蛇治痛，马额杀人。修治，采十年以上，向东畔嫩根，铜刀刮去青黄薄皮一重，取里白皮切焙。皮中涎，甚勿去之。续断、桂心、麻子为之使。忌铁，及铅。

　　（王盘曰：桑种甚多，不可遍举。世所名者，荆与鲁也。荆桑多椹，鲁桑少椹，叶薄而尖，其边有瓣者，荆桑也。凡枝干条叶坚劲者，皆荆之类也。叶员浓而多津者，鲁桑也。凡枝干条叶丰腴者，皆鲁之类也。荆之类根固而心实，能久远，宜为树；鲁之类根不固，心不实，不能久远，宜为地桑，然荆之条叶，不如鲁叶之盛茂，当以鲁桑条接之，则能久远，而又盛茂也。鲁为地桑，而有压条之法，传转无穷，是亦可久远也。荆桑所饲蚕，甚丝坚韧，用最上也，禹贡称厥筐 丝。注曰， ，山桑，此荆之美而尤者也。鲁桑之类，宜饲小蚕；荆桑宜饲大蚕。凡桑果以接传为妙，一曰身接，二曰根接，三曰皮接，四曰枝接，五曰靥业接，六曰搭接。今夫种植之功，其利既溥，又加之以接传，犹变稂莠而为嘉禾，易 而为美玉也，既接传矣。复须剔其虫蠹，柳子所谓吾闻养树，得养人术，此长民为国者，所当视效也。夫民为国本，本斯立矣。既兴其本，又除其害，为治之道，无以外是。苟审行之，不惟得劝课之法，抑亦知教政之本与。

　　辑要曰：桑之种性，惟在辨其刚柔。得树艺之宜，使之各适其用。种树之宜，惟在审其时月。又合地方之宜，使之不失其中。又曰：种椹而后移栽，移栽而后布行；布行而后修莳；修莳而后科斫；科斫者，种桑惟在稀科时斫，使其条叶丰腴而蚤发，不致蚕之稚也。科斫尤在接换；接换之法，惟在时之和融，手之审密，封系之固，拥包之浓，使不至疏浅而寒凝也。

　　郭子章曰：月令季春之月，命野虞无伐桑柘。鸣鸠拂羽，戴胜降桑，具曲植 筐，后妃斋戒，亲东乡躬桑，禁妇女毋观，省妇使，劝蚕事，蚕事既登，分茧称丝，效功，以供郊庙之服，无有敢惰，所以为天下蚕事劝也。木各有所宜土，惟桑无不宜。桑亡不宜，故蚕亡不可事，豳风之诗曰：女执懿筐，遵彼微行，爰求柔桑，则豳可蚕。将仲子之诗曰：无折我树桑，则郑可蚕。车辚之诗曰：阪有桑，隰有杨，则秦可蚕。氓之诗曰：桑之未落，其叶沃若，桑之落矣，其黄而陨。桑中之诗曰：期我乎桑中，则卫可蚕。皇矣之诗曰：攘之剔之，其其桑。桑柔之诗曰：菀彼桑柔，其下侯甸，则周可蚕，禹贡兖州，桑土既蚕，厥篚织文，则鲁可蚕。青州厥篚 丝。管子亦曰：五粟之土，其 其桑，则齐可蚕；荆州厥篚玄 ，则楚可蚕。孟子策梁曰：五亩之宅，树之以桑，则梁可蚕，蚕丛都蜀，衣青衣，教民蚕桑，则蜀可蚕，犹之农夫之于五谷，非龙堆狐塞极寒之区，犹可耕且获也。今天下蚕事疏阔矣。东南之机，三吴越闽最伙，取给于湖茧，西北之机，潞最工，取给于阆茧。予道湖阆，女桑 桑、参差墙下，未尝不羡二郡女红之KT ，而病四远之惰也。夫一女不绩，天下必有受其寒者，而岂第五十之老，帛无所出，不绩则逸，逸则淫，淫则男子为所蛊蚀，而风俗日以颓坏。公父文伯母曰：王后亲织玄 ，公侯夫人加之以 ，卿之内子为大带，命妇成祭服。列士之妻，加之以朝服，自庶士以下，皆衣其夫，社而赋事， 而献功。男女效绩，愆则有辟，古之制也。

　　彼大夫之家，而主犹绩，奈何令天下女习于逸，以趋于淫乎？国家蚕桑，载在令甲，凡民田五亩，至十亩者，栽桑麻木棉各半亩；十亩以上者倍之；田多者，以是为差，特废不举耳。故月令躬蚕之礼，鲁母绩愆之辟，与令甲桑麻之数，此三者，不可谓迂而不讲也。）先人云：桑为蚕食，桑是蚕之天矣。蚕质作丝，丝是蚕之精矣。丝丝缕缕，如人身外之毛发，身内之经络，毛发广之须眉，经络广之肉腠，又深之广之，如经络为营血流行之处，或经脉损而营血崩，或营血去而经脉涸，从脉生病，咸可以桑。

　　曰：季夏取桑柘之火，桑当入脾，为脾之心药，以丝缕如脉，心主脉故也。丝发五音，皮坚似革，色白属金，亦可入肺，脾之肺药也。曲直仆伛，靡不怒生，得木全性，亦可入肝；脾之肝药也。精英在椹，色黑气寒，亦可入肾，脾之肾药也。虽入五脏，以脾为主，然伤中央土，致五脏之劳与极耳。羸瘦即肉极；崩中绝脉即脉极。桑司中央火，且丝缕专胜，故治肉脉之极，其功特着。补虚者，补脾土之虚。益气者，益中央之气。丝缕在叶，叶可通心以除寒热，汗乃心液故也。

　　第三帙

　　橘柚

　　（本经上品）【气味】辛温平，无毒。

　　【主治】主胸中瘕热逆气，利水谷。久服去臭，下气，通神。

　　【核】曰：橘柚生江南，及山南山谷，今以广中者称胜。素华丹实，皮既馨香，又有善味，尤生于洞庭之包山。过江北则无，故曰江南种橘，江北为枳函。考工记云：逾淮而北为枳，则有异同矣。橘颂云：后皇嘉树，橘徕服兮，受命不迁，生南国兮。屈原比之夷齐，愿置以为像，取其贞介似有志也。春秋运斗枢云：璇星散为橘，弓人以橘为干也。柚似橘而大，其味尤酸。孔安国云：小曰橘，大曰柚。郭璞云：柚似橙而大于橘，禹贡扬州，厥包橘柚锡贡。橘柚，皆不耐寒，故包裹而致之也。锡贡者，须锡命而献之，言不尝来也。列子云：吴楚之国，有大木焉，其名为 ，碧木而冬生，实丹而味酸，食其皮汁，已愤厥之疾，齐州珍之，渡淮而北，化为枳焉，则是其类矣。子虚赋云：橘柚芬芳。蜀都赋云：家有盐井之泉，户有橘柚之园。广志云：成都有柚，大如斗。吕氏春秋云：果之美者，江浦之橘，云梦之柚。

　　然则橘柚，类虽同而种则异。本经合称之，功力无优劣矣。考古方书，用橘不用柚，今遵本经橘柚并用为正。修事橘柚，各去白膜锉细，鲤鱼皮裹一宿，至明取用。

　　先人云：橘柚通呼，以本经命名为正。类有橙柑 枳之异；树有高下小大，有刺无刺，有刻、无刻之别；实有圆扁长锐，大小光累之殊。大都色象深绿，凌冬不雕则一也。实皮布窍，色深于皮，皮里有膜，囊上有脉，囊中裹瓤，瓤内裹汁以养核也。种类虽多，但以皮肉气味，互为分析。橘皮苦不可食，肉甘可食。橙皮甘可食，肉酸不可食。柑皮肉酸甘皆可食。

　　枳皮肉皆不可食。柚则形长，皮肉与橘同味矣。大段橘之美者皆接生，子种者不结实；纵结实，亦形长而味不美。今人指此为柚子，此则橘柚合称之本义。柚子不用接生，亦取本有色味，不从人力为也。广中柚子极大可食，永嘉呼之为苞，此又似 ，名虽同柚，种则异矣。

