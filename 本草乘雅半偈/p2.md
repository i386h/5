<!-- { "loadSidebar": true } -->
　　唐孙思邈，撰千金备急方三十卷。亦采灵、素、扁鹊诸书。所论补养诸说，及本草之关于食用者，分类而系之名曰千金食治。夫思邈隐居太白，隋唐征辟，皆不就，年百余而卒。

　　则其所得，必不止服食也。而服食亦足以概所得矣。尚有千金翼方、枕中素书、摄生真录、福录论、三教论、老庄注，为世所重。而余录其食治中， 酥一种。正为切于观颐耳。

　　唐开元中三原尉陈藏器，撰本草拾遗。亦以本经虽有补集，而遗沉尚多，故别为此书。

　　今一人而已。而世犹有僻怪之诮，此与指橐驼为肿背马者，何异。人胞一种，功用最大，特亟采之。

　　蜀后主昶命翰林学士韩保升等，取唐本草，重加订释，间有增补，别为图经。凡二十卷，昶自为文，以弁其首，谓之蜀本草。其生成形状，更核于陶、苏诸家，即增补金樱子，为世要药，特录之。

　　宋太祖开宝六载，命尚药奉御刘翰、道士马志等，取唐、蜀本草，及拾遗诸书，而 校之。马志注解，学士卢多逊等刊正。七年复诏志等，重定。学士李助等，看详此书，凡两经订。今取凡三十一种。

　　宋仁宗嘉 二年，诏光禄卿直秘阁掌禹锡、尚书祠部郎中秘阁校理林亿等，重修本草所增定共九十九种，计一千八百条，谓之嘉 本草。秉笔者意在兼收，务从该博，以副诏旨而于秘奥，实无大发明。今为采十种。

　　日华诸书本草，开宝中人撰，不着姓氏。但云日华大明序，集诸家本草。按千家姓，大姓出东莱，则其人乃姓大，名明也。或又言田姓。云其于药之主治功能颇称详悉，凡三十卷。

　　今用药法象为李东垣先生笔。先生讳杲，字明之，真定人。其祖尝见神女从地涌出，谓汝有贤孙，当以鸿术名世。后得先生，果有倍年之觉。受业于洁古老人，即尽得其学。祖洁古珍珠囊，而增以义例、向导、活法，着为此书。中亦间有补遗，如所采通脱木一种，是已。

　　尝嗟世人不辨脉证，溷同治病，着辨惑论。其遗稿实多，皆门人集成，不无出入。惟脾胃一论，谓其以一脏具五脏体，一气备五气用，发人未发，真千古之卓见也。

　　本草衍义补遗，乃朱震亨所着。震亨元末人，字彦修，世称为丹溪先生。云震亨，尝从罗太无学医，而此书则因寇氏之衍义而推衍之者也。几二百种，亦多所发明。但时泥旧说，而又以诸药分发五行，恐不无牵强之失。今采红曲一种。

　　本草会编出祁门汪机手。机，字省之，嘉靖时人。惩王氏本草不收草木形状，乃削去上中下三品，以类相从。菜、谷通为草部，果品通为木部，合诸家序例，共二十卷。故有会编之名。其撮约似乎简便，而混同反难捡阅。荠在菜部中最为微品，而取以为冠，何其陋也。

　　掩去诸家，更觉零碎，臆度疑似，殊无实见。仅有数条可录，取虫白蜡一种。

　　嘉靖末年，祁门陈嘉谟撰本草蒙筌，其部次一宗王氏集要，每品具气味、产采、治疗、方法，创成对偶，以便诵记，间附己意，颇有发明，便于儿读，故名蒙筌。秋石一种，亦属新增，取之。

　　本草纲目者，乃明楚府奉祠敕封文林郎李时珍之所撰也。珍，字东璧，蕲州人。其书搜罗百代，访采四方，分五十二卷，列一十六部，部各分类，类凡六十，标名为纲，列事为目，增本经药品，惟本经及别录得依三品，且不敢紊次，自别录而下：为草、为木、为果、为谷、为虫豸，不无后先者，以各自成帙故耳。

　　从来本草命名虽殊，而各有增人，故损益之权，非一手一足之所能操也。损操损益者，岂有历代本草，几四十家，除食经及本经不论外，今所录者，只一百四十三种，合之农经，仍是三百六十五种。上契周天，下备人用，亦既优然有余矣。

　　丁亥中秋卢之颐子繇甫识

　　第一帙

　　紫芝

　　（本经上品）希世异种服食致仙上品上生与天合化。

　　【气味】甘温，无毒。

　　【主治】主耳聋，利关节，保神，益精气，坚筋骨，好颜色。久服轻身，不老延年。

　　第一帙

　　青芝

　　（本经上品）【气味】酸平，无毒。

　　【主治】主明目，补肝气，安精魂，仁恕。久服轻身不老，延年神仙。

　　第一帙

　　赤芝

　　（本经上品）【气味】苦平，无毒。

　　【主治】主胸中结，益心气，补中，增智慧不忘。久服轻身不老，延年神仙。

　　第一帙

　　黄芝

　　（本经上品）【气味】甘平，无毒。

　　【主治】主心腹五邪，益脾气，安神，忠信和乐。久服轻身不老，延年神仙。

　　第一帙

　　白芝

　　（本经上品）【气味】辛平，无毒。

　　【主治】主咳逆上气，益肺气，通利口鼻，强志意，勇悍，安魄。久服轻身不老，延年神仙。

　　第一帙

　　黑芝

　　（本经上品）盘绕层台，寄生于土者，此草芝；凡芝也，不足数耳。

　　【气味】咸平，无毒。

　　【主治】主癃，利水道，益肾气，通九窍，聪察。久服轻身不老，延年神仙。

　　【核】曰：出五岳名山者贵，尝以六月生，应六月之卦以表德也。神农经云：山川云雨，四时五行阴阳之精，以生五色神芝，为圣王休祥。瑞命礼云：王者仁慈，则芝草生。论衡云：芝生于土，土气和则芝草生，不假种识，随处寄生，随缘现相。先人云：灵异无根，如优昙一现，若盘绕层台，寄生于土者，此其尝也。本经惟标六芝，然其色相奇异，不可不识，存录以广见闻。菌芝，生深山大木之上，渊泉之侧，五色无尝，或如宫室龙虎，车马飞鸟之形。木威喜芝，生千年茯苓上，上生小木，状似莲花，夜视有光，持之甚滑，烧之不焦。

　　飞节芝，生千岁松树上，皮中有脂，形状如飞。木渠芝，寄生大木，如莲花，九茎一丛，味甘且辛。黄柏芝，生千年黄柏根下，下有细根如缕。建木芝，其皮如缨，其实如鸾。 成芝，赤色有光，扣其枝叶，作金石音。樊桃芝，其木如笼，其花如丹，其实如翠鸟。千岁芝，生枯木下，根如人形跌坐，刻之有血，涂人两足，能行水上，亦可隐形。以上皆木芝也。独摇芝，有风不动，无风自摇，一茎直上，中空外赤，贴茎杪之半，生细小尖叶，稍头成穗，作花灰白，结子十二枚，至秋不落，却透虚入茎中，还筒而下，根大如斗，更有游子十二枚，相为环绕。牛角芝，生虎寿山，及吴凌，状似葱，特出如角，色青翠，长三四尺。龙仙芝，宛如升龙相负之形。紫珠芝，叶黄实赤，状似紫李色。白符芝，大雪而花，季冬而实。朱草芝，其茎如针，九曲三叶，叶有实也。五德芝，状似楼殿，五色具备，方茎紫色，以上皆草芝也。玉暗芝，生有玉之山，状如鸟兽，色无尝彩，多似山水苍玉，亦如鲜明水晶。七孔九光芝，生临水石崖间，状如盘盎，有茎有叶，叶有七孔，夜视有光，食之七孔洞彻。石蜜芝，生少室石户中。桂芝，生石穴，似桂，乃石也，其色光明。石脑芝，石中黄，亦石芝类也。

　　石芝，石象，生于海隅及石山岛屿之涯。肉芝，其状如肉，附于大石，头尾俱有，乃生物也，赤如珊瑚，白如截肪，黄如紫金，黑如重漆，青如翠羽，光明洞彻，俨若坚冰，大者重十多斤。千岁燕、千岁蝙蝠、千岁龟、万岁蟾蜍、山中小人，皆肉芝类也。凤凰芝，生名山金玉间。燕胎芝，形如紫葵，紫色如燕状。黑云芝，生山谷之阴，黑盖赤理，茎黑味咸。又有五色龙芝、五方神芝、甘露芝、青云芝、云气芝、白虎芝、车马芝、太乙芝，名状不一，皆服食仙去者也。抱璞子云：欲求芝草，当入名山，必以三月、九月，乃山开出神药之月也。

　　忌山 日，用天辅时，出三奇吉门。到山须六阴之日，明堂之时。带灵宝符，牵白犬，抱白鸡，包白盐一斗，及开山符檄，着大石上。入山执吴唐草一把，山神喜，芝乃得见。禹步往采，以旺相专和、支干上下相生之日，刻以骨刀，阴干为末，服有神异。若人不致精久斋，行秽德薄，又不晓入山之术，虽得其图，鬼神不与，终不可得。郭璞云：一岁三华，瑞草也。昔四皓采芝，群仙服食者也。智者大师云：服食石药，但可平疾，服食芝草，并可得仙。

　　陶隐居云：凡得芝草，正尔食之，无余节度，故皆不云服法也。

　　（天有五气，御五方，而生五岳，此指神芝所生缘。山川云雨，四时五行阴阳之精，此指神芝能生因，则神芝不惟为五芝首，且独为五岳主矣。故欲尽神芝希有功德，须从生成能所中，看得广大圆满。）先人云：芝草为仙家服食，药之上品上生者也。从山石水木之灵气，郁蒸所结，亦草亦木，亦石亦土，而非草非木，非石非土，与菌杨 别。要在名山大川，古木仙境中得者，服之自然灵妙。李濒湖以为可食，溷置菜部，是何异高隐灌园耶。予从固陵山中，获小黄芝，细咀微咽，顷之喉间凉润如云，盘绕五内，信是气钟；非灌溉滋生之比，灵异无根，如优昙一现，宜特尊诸首。

　　又云：神农为民疾，遍尝草木，以起夭扎。芝则可以养性移情，进之于德，如仁慈忠信，和乐勇悍，非草木所能滋益也。感天地氤氲之和，属精神，不属形质，故主治如此耳。

　　曰：阴阳合和，地气上为云，天气下为雨，雨霁云彻则芝生。气味凉润，体相旋绕，不假种识，以无成有，故益五藏。有中之无，藏形为有，藏神为无也。如神芝具五色味，则五藏咸入。紫芝赤黑相间，则交通心肾，偏得一色一味，则各从其类矣。与滋培有形者别异。澄彻性灵，久而得仙，设非烟霞静隐之流，外息诸缘，内心无喘，不堪僭服耳。

　　（雨霁云彻，阴阳必清必净矣。不与阴阳蒸郁，而作杨菌者反乎。）

　　第一帙

　　人参

　　（本经上品）三桠五叶，背阳面阴，欲来求我， 树相寻。

　　【气味】甘、微寒，无毒。

　　【主治】主补五脏，安精神，定魂魄，止惊悸，除邪气，明目，开心，益智。久服轻身延年。

