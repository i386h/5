<!-- { "loadSidebar": true } -->
　　即转拨瞳仁，需以利金；又可入脾，味甘故也。设土实不灵，遂致肌死，以及肢挛，敦土德用，自然反活回鲜。又可入心，气温故也。心用为水，水司液，心司血，血液充满，乃得筋转脉摇，故不独五脏咸入，即筋骨肌肉，头目脑髓，靡不周到。但致疾之因，风湿使然，风淫偏胜，刚以济之，如痹于头，则风头寒痛；痹于百骸，则周痹；痹于四肢，则四肢拘挛痛；痹于肌肉，则肌肉死恶；痹于膝，则膝痛；痹于气，则气损；痹于耳，则耳聋；痹于目，则目盲；痹于志，则志颓；痹于身，则身重身木，罔觉有触，种种变证，皆借以濡润宣达，交互承制者也。世但知治疗疮疡，殊失灵异。备录名相，用广见闻。

　　第四帙

　　当归

　　（本经中品）【气味】苦温，无毒。

　　【主治】主咳逆上气，温疟寒热，洗洗在皮肤中，妇人漏下绝子，诸恶疮疡金疮。

　　【核】曰：生陇西川谷，今当州、宕州、翼州、松州、秦州、汶州多种莳矣。仲春生苗布叶，似牡丹叶，嫩绿三瓣。七八月开花，似莳萝花，娇红可目。根黑黄色，肉浓不枯者为胜。秦州者，头圆尾多，色紫气香，肥润多脂，名马尾归，此种最佳。他处者头大尾粗，色白枯燥，名 头归，不堪用也。大都川产者力刚而善攻，秦产者力柔而善补。雷公云：去芦头，酒浸一宿，止血破血，头尾效各不同，破宜使头，止宜用尾，并服无效，单使为贵也。

　　元素云：头止血，尾破血，身和血，全用则一破一止矣。李杲云：头止血而上行，身养血而中守，尾破血而下流，全活血而不走。时珍云：雷、张两说，功效各异，大凡根 身半以上，气脉上行，法乎天；身半以下，气脉下行，法乎地。而人身法象天地，则治上当用头，治中当用身，治下当用尾，通治当全用，此一定之理。当以张说为优，以颐论之，雷说为当。经云：藏真高于肺，以行营卫阴阳也。藏真下于肾，肾藏骨髓之气也。唯居上者乃能行，居下者乃能止，所谓欲举必先按，欲按必先举耳。而行中有止，止中有行，此又上下相 之妙。

　　收藏须晒干，乘热裹纸，封固瓮中，则不蛀。

　　曰：古人相招以文无。文无，当归也，盖以功用为名矣。味苦气温，臭香色紫，当入心，为心之使药，心之血分气分药也。祗判入血，便失当归本来面目矣。何也？血无气，则不能营运经隧，灌溉周身，彼此依循，互为关键。经云：藏真通于心，心藏血脉之气也，如咳逆上气，此即气不于归。皮肤之中，营气之所舍也，温疟寒热，不在皮肤外，肌肉内，而洗洗在皮肤中，此邪不于归，营无归向。若漏下，即血不归远。绝子，即血无归息。

　　金疮，即血不归旋。疮疡，即气不归摄，当归助气之用，益血之体，能使气血邪气，各归于所当归之地。煮汁饮之，宣扬帅气耳。唐诗云：胡麻好种无人种，正是归时又不归，良有以也。

　　第四帙

　　芍药

　　（本经中品）【气味】苦平，无毒。

　　【主治】主邪气腹痛，除血痹，破坚积，寒热疝瘕止痛，利小便，益气。

　　【核】曰：出中岳川谷，及丘陵。今出白山、蒋山、茅山者最好。处处亦有，人家种莳矣。昔称洛阳牡丹、广陵芍药甲天下。今药中亦取广陵者为胜。十月生芽，至春乃长，赤茎丛生，三枝五叶，花叶子实，都似牡丹，第逗芽在牡丹之前，作花在牡丹之后。传云：惊蛰之节，后二十五日芍药荣是也。花有单叶千叶，千叶者，俗呼小牡丹，今群芳中，牡丹昌第一，芍药第二，故世谓牡丹为花王，芍药为花相。又或以为花王之副也。花之名，曰余容、绰概言之，曰花婢，种种幻巧，难以缕述。根之名曰 ，曰犁食，曰白木，曰余容，入药只宜白花单瓣之根，气味全浓，然根之赤白，亦随花之赤白也。白者曰金芍药，赤者曰木芍药。

　　概根茎花叶，统名曰离草，一名曰将离。修治，先别赤白，白根固白，赤根亦白，每根切取一片，各以法记，火酒润之，覆盖过宿，白根转白，赤根转赤矣。各以竹刀刮去皮，并头，锉细，蜜水拌蒸，从巳至未，晒干用。今市肆一种赤芍药，不知为何物草根，疡瘿儿医多用之，此习矣而不察，其为害殊甚也。须丸为之使。恶石斛、芒硝，畏硝石、鳖甲、小蓟。反藜芦。

　　曰：尔雅翼云：芍药花之盛者，当春暮祓除之时，故郑之士女，取以相赠，董仲舒以为将离赠以芍药者，芍药一名可离，犹相招赠以文无。文无一名当归也，然则相谑之后，俞使去尔。其根可以和五脏，制食毒、故古之遗法，马肝食之至毒者，文成以是死，言食之毒，莫甚于马肝，则制食之毒，宜莫良于芍药。故独得药之名，犹食酱掌和庶羞之类，而酱又因以为名也。子虚赋云：芍药之和，共而后御之。南都赋云：归雁鸣 ，香稻鲜鱼，以为芍药气恬臭酸，百种千名，是因致其滋味也。故隐居一名犁食，盖祓除不祥，制服食毒，和御众情，则离中有合，合中有离，一勺之多，万钧之力矣。顾其时值闭藏，便行甲拆，一派生阳，绝不以党锢为禁忌。则凡药之所难及，力之所难到者，靡不骈驰翼驱，叶直以往，故引导最先。窦机极早，虽牡菌二桂，先聘通使，亦必藉之以为前驱。世称气味酸敛，唯堪降入，此不识臭味，罔顾名义者矣。观主邪气入腹，遂闭拒成痛，芍从中开发，逐邪从内以出，至涤除血痹，入破寒热疝瘕。巳成坚积，唯堪消陨者，芍力转倍。若小便不利，为癃为约，裨益肝气，偏行疏泄，虽属在下，先开在上，欲按则举，欲举则按，此必然之势，芍亦两得之矣。遍阅别录方书，比量推度，尽人之性，则能尽物之性，不致为耳食所缚，药物之幸大矣。

　　第四帙

　　款冬花

　　（本经中品）【气味】辛温，无毒。

　　【主治】主咳逆上气，善喘，喉痹，诸惊痫寒热邪气。

　　【核】曰：出关中，及雍州、南山、溪水、华州，山谷水涧间；多丛生，叶似葵叶而大，罔顾冰雪，先春而花，去土一二寸，出萼如菊，色青紫，通直而肥，开时花黄色，花在根下也。一种花红者，叶如荷而斗直，大可容升，俗呼蜂斗。修事，须取微见花者，如以芬芳，则无气力。拣去向里裹花蕊壳，并向里实如栗零壳，及枝叶，以甘草水浸一宿，却取款冬叶相拌，蒸一夜，晒干，去叶用。杏仁为之使，得紫菀良。恶皂荚、硝石、玄参。畏贝母、辛夷、麻黄、黄 、黄芩、连翘、青葙。

　　曰：以坚水为膏壤，吸霜雪以自濡，此水里阳生，宜当入肾，肾之心药也。故出肺肾之邪，先肝心之用，与 藉幽深者不相侔也。惊痫邪气，伏匿于中，对待治之，发越尽净。若咳逆上气，善喘喉痹，因肾苦燥，及形寒饮冷，秋伤于湿者始宜，或火热刑金，或肺气焦满，恐益消铄毁伤矣。

　　第四帙

　　芎

　　（本经中品）【气味】辛温，无毒。

　　【主治】主中风入脑头痛，寒痹，筋挛缓急，金疮，妇人血闭无子。

　　【核】曰：芎 。蘼芜根也。川中者胜，胡戎者曰胡芎；关中者曰京芎；蜀中者曰川芎；天台者曰台芎；江南者曰抚芎，皆以地得名也。清明后宿根生苗，即分其枝，横埋土中，节节作根生苗也。八月后根下始结芎 ，叶似芹，微窄有叉，又似白芷而细，亦似胡荽而壮，一种叶似蛇床而稍粗，茎叶俱香，茎细节大，纤柔青整，繁芜蘼弱也。种莳者根形块大，实而多脂；山生者细瘦辛苦。五月采苗，十月采根，非时则虚恶，不堪入药矣。凡用其根，取川中大块，色白不油，嚼之辛苦，形如雀脑者隹。白芷为之使。畏黄连。伏雌黄。得细辛，疗金疮止痛。得牡蛎，疗头风吐逆。

　　曰：芎 ，谐声。穹，高也；极也；穷，究竟也，言主治作用也。故主风中头脑，或脑痛，或头脑俱痛者，此风气通于肝，亦即春气者病在头也；力能直达肝用，从踵彻巅，正鼓而邪自罢矣。风与寒合，斯成筋痹，或挛，或缓，或急者，此属不直，直之使通也。并治金疮者，仍转动摇以成执持。血闭即血痹，逐而通之，使巳亥相合以结胞胎，寅申交会而成种子，皆究竟高远之义。

　　（风气通于肝，物各从其类，春气者病在头，鱼涉负冰之候乎。）（巳亥相合，厥阴始结胞胎，寅申交会，少阳乃作乳字。）

　　第四帙

　　阳起石

　　（本经中品）【气味】咸，微温，无毒。

　　【主治】主崩中漏下，破子藏中血，症瘕结气，寒热在腹中，无子，阳痿不起，补不足。

　　【核】曰：阳起石，云母根也。出齐山，及云山、泰山、琅琊诸山谷。今唯齐州采取，他处不复识之矣。仅一土山，石出其中，彼人谓之阳起山，其山尝有暖气，虽盛冬大雪，独无积白，盖石气熏蒸使然也。山唯一穴，禁闭不开，每岁初冬，州官监采，第岁月积久，其穴益深， 凿他石，得之甚难。以白色明台，云头雨脚，轻松若野狼牙者为上；黄色者亦佳；其上犹带云母者称绝品也。拣择供上，剩余者，州人方货之，不尔无繇得也。庚辛玉册云：阳起，阳石也。齐州拣金山出者为胜。其尖似箭镞者力强，如狗牙者力微，置雪中，倏然没迹者为真，写纸上飘然飞举者乃佳也。桑螵蛸为之使。恶泽泻、菌桂、雷丸、石葵、蛇蜕皮。

　　畏菟丝子。忌羊血。不入汤煎用。

　　曰：起阳以为量，因名阳起石耳。盖阴气流行则为阳，阳气凝聚则为阴，故主凝聚以为眚，流行以为用也。阳起，云母根，高山，阳起母，云母阳起，互相 勘，则知内守外使之为用矣。

　　（阳在外，阴之使也；阴在内，阳之守也。阴者，藏精而起；亟阳者，卫外而为固。阳起，两得之矣。）

　　第四帙

　　雄黄

　　（本经中品）非将军不能功胜五兵，非将军亦不能开辟土地，不唯尽雄黄功绩，并显大黄威武矣。

　　【气味】苦平，无毒。

　　【主治】主寒热，鼠 ，恶疮，疽痔死肌，杀精物恶鬼邪气，百虫毒，胜五兵。炼食之，轻身神仙。

　　【核】曰：出武都山谷、敦煌山之阳。武都，氐羌也，是为仇池。宕昌亦有，但小劣耳。

