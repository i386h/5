<!-- { "loadSidebar": true } -->
　　【核】曰：人参，一名人 、人衔、人微、黄参、地精、土精、神草、海腴，皱面还丹，摇光星所散也。运斗枢云：人君废山渎之利，则摇光不明，人参不生。生上党，及百济、高丽。多于深山，背阳向阴，及 漆树下。下有人参，则上有紫气。春生苗，四五相对，一茎直上，三桠五叶，四月作花紫色，细小如粟。秋后结子，或七八枚，如大豆，生青熟红，秋冬采根，坚实堪用，如人形者有神。出上党者，形长黄白，状似防风，坚润而甘。百济者，形细坚白，气味稍薄。高丽者，形大虚软，气味更薄，唯以体实有心，味甘微苦，多余味者最胜。收纳新器中密封，可经年不坏，频见风日则易蛀。生用 咀，熟用隔纸焙之，或醇酒润透。忌铁器、咸卤，用童便润制者谬矣。恶皂荚；反藜芦；畏五灵脂；为茯苓马蔺之使。

　　先人云： 赞天地，奠安神理，精腴在握，还丹可期，形山之秘宝，帝王之仁泽也。又云：人参功力，安定精神魂魄意志，于仓忙纷乱之际，转危为安。定亡为存，如武有七德，一禁暴，二戢乱，三保大，四定功，五安民，六和众，七丰财。又云：生处背阳向阴，当入五藏，以类相从也。人身卫气，日行于阳道则寤，夜入于五藏则寐。则凡病剧张惶，不能假寐者，人参入口，便得安寝，此即入藏养阴，安精神，定魂魄之外征矣。

　　缪仲淳先生云：神农曰微寒；隐居曰微温；微寒则近于温；微温则近于寒；以言乎天，则得生生升发之气；以言乎地，则得清阳至和之精。上应瑶光状类人形，故能回阳气于垂绝，却曰：参， 也。设作生训，未尽本旨。盖三才并立，方成世谛。故天资万物之始，地资万物之生，人则参天两地，禀万物之灵，人参虽质依于草，而克肖乎人，是具足三才，乃精英之气，融结所成也。色白属金，气寒喜阴，属水，花色纯紫，及生处上有紫气属火，三桠属木，味甘五叶属土，五行周备，是补五脏，而奠安神舍，则邪僻自除，窍穴明彻，济弱扶倾，运用枢纽者也。顾彼命名之义，功德作用可知。

　　（参天两地，则人为天地枢纽，天地为人躯壳矣。无躯壳，则种性无依：无枢纽，则世界不立。彼此交互，不相舍离，而此种性，能生诸缘。和合六尘，应现根身之相，即以根身为亲相分，器界为疏相分。有器界，便有败坏；有根身，便有疾疚。有疾疚，便有药石，而药石又分优劣醇暴。及得气味之全与偏者，人参 天两地，沦结所成，功德真无量矣。）

　　第一帙

　　甘草

　　（本经上品）合腑脏为中，内筋骨，外肌肉为四。

　　【气味】甘、平，无毒。

　　【主治】主五脏六腑寒热邪气，坚筋骨，长肌肉，倍气力，金疮 ，解毒。久服轻身延年。

　　【核】曰：甘草，一名 草、灵通、国老、美草。

　　出陕西河东州郡，及汶山诸夷处。春生苗，高五六尺，叶如槐，七月开花，紫赤如奈冬，结实作角如毕豆，根长三四尺，粗细不定，皮亦赤，上有横梁，梁下皆细根也。以坚实断理者佳，轻虚纵理，细韧者不堪用。凡使去头尾，及赤皮，切作三寸长，劈为六七片，入瓷器中，好酒浸蒸，从巳至午，取出曝干，锉细入药。苦参、干漆为之使。恶远志。反大戟、芫花、甘遂、海藻。忌猪肉。

　　先人云：甘具生成，路通能所，草从柔化，和协众情。又云：和具四义，一合，二纯，三分明，四接续，甘草四德备焉。又云：青苗紫花，白毛槐叶，咸出于黄中通理之 ，土具四行，不言而喻矣。又云：土贯四旁，通身该治，是以土生万物，而为万物所归。

　　曰：尚书云：土爰稼穑，稼穑作甘，言土以能生为性，而所生草木，唯稼穑最得土气之和，即拈以征土性，及土味耳。有云：土位乎中。又云：土贯四旁。难者曰：设标竿于中，东观则西，南观成北，中亦难定，予谓中当竖论，四当横论。内经云：地何凭乎，大气举之也。固知上下唯气，而土独居其中，四即在中之土，横贯四旁，离四无中。统言之也，甘草色味性情，含章土德，为五味之长，故治居中之腑脏。为邪所薄，而寒热外见，与在内之筋骨，在外之肌肉，悉以横贯之力，坚固长养，气聚于形，形全则力倍，形败则气亡，金疮成 ，如掘土剥地，以致腠理断绝，此属九土之精，行土之用，接续地脉，仍相连合，毒性杀厉即以幽静平和之土缓解之，毒自降心而退舍焉。形全则身轻，形固则延年。中央内外，左右四旁，皆土贯之。若因土致病，因病及土者宜用，设四行借用，另须体会。

　　（土爰稼穑，金曰从革等语，直指五行真性，若能生之能所生之所，又指五行体用。）

　　第一帙

　　黄

　　（本经上品）扶疏处正显整密。整密处正见扶疏。

　　【气味】甘，微温，无毒。

　　【主治】主痈疽久败疮，排脓，止痛，大风癞疾，五痔，鼠 ，补虚，小儿百病。

　　【核】曰：出蜀郡汉中，今不复采。唯白水、原州、华原山谷者最胜，宜、宁二州者亦佳。春生苗，独茎丛生，去地二三寸。作叶扶疏，状似羊齿，七月开黄紫色花，结小尖角，长寸许。八月采根，长二三尺，紧实若箭干，皮色黄褐，折之柔韧如绵，肉理中黄外白，嚼之甘美可口。若坚脆味苦者，即苜蓿根也。勿误用木耆草，形类真相似，只是生时叶短根横耳。修治去头上皱皮，蒸半日，劈作细条，槐砧锉用。茯苓为之使，恶龟甲、先人云：黄 一名戴糁，戴椹，百本。戴在首，如卫气出目行头，自上而下，从外而内，百矣。

　　曰：黄中色，通志云：始生为黄， ，耆宿也。指使不从力役，如人胃居中，营卫气血，筋脉齿发之属，莫不始生于胃，而卫气之 吸，营血之濡运，筋脉之展摇，齿发之生长，亦莫不从胃指挥宣布。所谓外者中之使也，营血筋脉悉属有形，统御节制，唯一卫气，所谓卫者气之帅也。痈疽久败、大风癞疾、五痔鼠 ，咸无卫气卫外，故肌肉腐烂。黄 味甘气温，肉似肌腠，皮折如绵，宛若卫气之卫外而固者也。故能温分肉，充皮肤，肥腠理，司开阖。唯卫气虚弱，不能固护肌肉者宜之。倘涉六淫，毒热炽盛，又当谢之，未可谬用。

　　补虚者，补卫气之虚，小儿阴常有余，气常不足，故百病咸宜也。

　　（涉六淫毒炽盛，亦非禁止不行，惟在颐指气使者何如耳。耆宿，则更事久历，事能尽知，乃可颐指气使，不从力役。设非主张于内者，安能固护于外耶。）

　　第一帙

　　蓍实

　　（本经上品）近取诸身，远取诸物。

　　【气味】苦酸，平，无毒。

　　【主治】主益气，充肌肤明目，聪慧先知，久服不饥，不老延年。

　　【核】曰：生少室山谷，及蔡县白龟祠旁。春时宿根再发，端直无枝，末大于本，一本一二十茎，或四五十茎，经百岁者，茎亦百，茎虽多，总一本也。秋后花出茎端，红紫色；实褐色，如艾实。吕氏春秋云：蓍满百茎，所在之处，兽无虎野狼，虫无蛇螫，其下便有神龟守之，其上常有青云覆之。传云：天下和平，王道得而蓍茎长丈。又云：天子蓍长九尺，诸侯七尺，大夫五尺，士庶三尺，设有僭用，便失灵异。埤雅云：此神草也。亦草中之多寿者也。故蓍从耆。

　　曰：悉一根抽发，原具生生变化之数，而末大于本，所谓知来者逆也。明目者，字从目，即默识精明，条分缕析之征也。聪慧先知者，字从老，即更事久，尽知之征也。气味苦酸平，得木火升出之机，故益气熏肤充肌、根繁余百，行地无疆，故不饥不老。

　　（神物考云：蓍，天所生之神物也。其法始于伏羲，今唯文王孔子墓间生之。其茎长丈，一年长寸，百年长丈，自丈后，则不长矣。其丛满百数，止百茎，无多寡也。覆以紫云，守以灵龟，祥瑞之物，气类之感耳。）（尔雅翼云：圣人幽赞于神明而生蓍。蓍，草也，初不待圣人而生，盖通天之道，穷物之（易曰：蓍之德圆而神，卦之德方以智。又云：神以知来，智以藏往，其孰能与此。）

　　第一帙

　　菟丝子

　　（本经上品）【气味】辛、平，无毒。

　　【主治】主续绝伤，补不足，益气力，肥健，汁去面 ，久服明目，轻身。

　　【核】曰：出朝鲜川泽田野间。今近道亦有，以冤句者为胜。夏生苗，如细丝，遍地不能自起。得他草木，则缠绕而上，其根即渐绝于地，寄生空中。无叶有花，白色微红，香亦袭人。结实如秕豆而细，色微黄，久则黑褐。勿用天碧草子，形真相似，只是味酸涩，并粘手也。修治，去壳，用苦酒浸一宿。取出，再以黄精汁相对浸一宿。至明，微火煎焙干燥。

　　入臼中，烧热铁杵，杵之成粉。

　　【参】曰：菟从兔，性相类也。服月魄以长生。阴，阳体；阴，阳用也。尔雅云：唐蒙菟丝，菟丝女萝，注曰，别四名，则是谓一物。广雅云：女萝，松萝也。菟丝，菟丘也。

　　则是一物二名矣。癸酉七月，过烟霞，望林树间，有若赤网笼幂者；有若青丝覆罩者；又有青赤相间者。以讯山叟，曰：赤网即菟丝，青丝即女萝，因忆古乐府所谓南山幂幂菟丝花，北陵青青女萝树者是矣。青赤相间者，即萝菟交互，唐乐府所谓菟丝故无情，随风任颠倒，谁使女萝枝，而来强萦抱者是矣。但女萝藤类，细长而无杂蔓，故山鬼歌云：被薜荔兮带女萝，言如带也，菟丝蔓类，初夏吐丝，不能自举，随风倾倒。萦草者，则不经久，若傍松柏，及他树，则延蔓四布，宛如经纬，根或绝地，亦寄生空中，质轻扬，不损本树之精英，反若得之而花叶倍繁于昔。夏末作花，赤色而无叶，随亦结实。实或着树间，次年随在吐丝，不下引也。雷公谓禀中和，以凝正阳之气得其性矣。内经云：阳在外阴之使也；阴在内阳之守也。互交之机，惟兔丝有焉。设内无阴，则纤微之物，安能受气以生。诚得阴阳内外之枢纽，故主阴阳之气不足，以着绝伤，益气之力，致肌肉若一，成肥健人矣。别录主强阴，此即阳无内守。局方主真阴不固，此即阴无外使。更主心肾不交，佐以茯苓、莲实，谓菟丝虽具内外上下之机，其所专精，则外与上相亲切。而茯苓者，其精气旋伏于踵，则内与下相亲切。更借莲实之坎满，填离中之虚位，则内外上下及中，各有凭持。佐以玄参，潜消痘毒，方名玄菟，痘乃受胎之毒，包含至阴之内，仗玄参之玄端，从子半至阴之中，逗破端倪，交互菟丝阳外之阴使，默相化育，内守之阴，不期清净而清净。在外之阳，不期轻升而轻升。

