<!-- { "loadSidebar": true } -->
　　用治风痰，生用须温汤洗净，再以白矾作汤，或皂角煎汁，浸二三日，每日一换，浸足暴干。熟用，择黄土地上，掘一小坑，深五六寸，先以炭火烧红，次用好酒沃之，乃安虎掌于坑内，上以瓦盆覆定，灰泥固济，过夜取用。设急用，用湿纸包裹，埋糠灰火中，周匝绽裂，便可用矣。一法：以酒浸一宿，用桑柴火蒸之，尝令洒酒入甑内，令气猛。一伏时取出，竹刀剖开，味不麻舌为度。一法以生姜杵碎，和黄泥包虎掌煨熟，去泥焙用。若造曲用，生姜汁，及矾作汤，和虎掌末作小饼子，安篮内，楮叶包盖，俟上有黄衣生，取晒收之。造胆星法：将虎掌研末，腊月取黄牯牛胆汁和匀，纳胆囊内，悬系有风处，干之，年久弥佳。蜀漆为之使。恶莽草。

　　先人云：名色性气，合属燥金；味苦气温又得火化，为肺金之用药也。与易称 万物令燥者合其德，当治风，第可平诸疾生风，不可平风生诸疾，以非真实燥故。其治诸暴强直，支痛里急，筋缩 戾，平以虎掌，风从燥已矣。

　　曰：命名虎掌，不独茎叶根 形相似也，虎力在掌，故主寒热气结，积聚伏梁，以及心腹，若探囊耳。盖掌用在筋，且风生从虎，故主厥阴风木，变生筋主为病，以致筋痿挛拘也。风行水涣，故并利水道。

　　（厥阴变眚，则风木之化不行焉。虎啸风生，从其类也。风感水受，水道乃行，故利水道。）

　　第六帙

　　常山

　　（本经下品）【气味】苦寒，有毒。

　　【主治】主伤寒寒热，发热温疟，鬼毒，胸中痰结吐逆。

　　第六帙

　　蜀漆

　　（本经下品）【气味】辛平，有毒。

　　【主治】主疟，及咳逆寒热，腹中症坚，积聚邪气，蛊毒，鬼疰。

　　【核】曰：出益州川谷，及汉中，今宜都、建平、海州、汴西、淮、浙、湖南并有之。

　　生山谷间，茎圆有节，高三四尺。叶似茗，两两相当二月作白花，青萼。五月结实青圆，三子为房。根似荆根，色黄而皱，苗即蜀漆也，采时须连根苗收用，气力始备，性颇恶湿，采即暴燥，青白堪用，否则黑烂郁坏矣。宜都、建平者，根形细实，宛如鸡骨，取用最胜。海州者，叶似楸叶，八月开花红白，似山楝而小。又天台一种土尝山，苗叶并甘而凉，颇适口，非同类也。修事，如用蜀漆，临时去根，同甘草相拌，水润蒸之。去甘草，细锉，再以甘草汁拌蒸，晒干取用。如用尝山，临时去苗，用酒浸一宿，取出，晒干熬捣用。尝山，畏玉札。

　　蜀漆曰：经久不迁之谓尝，宣气散生之谓山。盖以止行行止为体用，故一名互草。从治伤寒、温疟之体似止，显寒热往来之用似行，及鬼毒与胸中结痰吐逆之似止而行，似行而止者。苗曰蜀漆，山独之谓蜀，水泻欲留之谓漆，故功用相同，略分内外上下之异耳。

　　（合石膏 看，便知彼此功力差别：石膏之止，止有凝义，行有散义；尝山之止，止有停义

　　第六帙

　　芫花

　　（本经下品）虚中者，转能善开茅塞；茅塞者，当号毒鱼。

　　【气味】辛温，有小毒。

　　【主治】主咳逆上气，喉鸣喘，咽肿，短气，蛊毒，鬼疟，疝瘕，痈肿，杀虫鱼。

　　【核】曰：出邯郸，及绛州，所在亦有。茎干不全类木，亦非草本，草中木，木中草也。

　　本高二三尺，正二月旧枝抽苗作花，有紫、赤、黄、白四种。紫赤者多，白色者时有，黄色者，绛州所产也。三月花落尽，叶乃生，叶似白前，及柳叶而青，渐加浓，则转黑矣。根似桑，三月采花，五月采叶，八、九月采根。有争斗者，以叶 擦皮肤，辄作赤肿，和盐擦卵，则染外若赭色也。修事，取陈久者佳，用米醋煮十余沸，去醋，水浸一宿。晒干，则毒减。

　　决明为之使。反甘草。

　　曰：芫谐元，元，首也。山海经云：首山多芫，亦苗首出，萼即随之，花落尽，叶乃茁也。形色气味，具火大虚中之体，从内而外，以张横遍之用者也。是主蛊毒、鬼疟、疝瘕，为阴凝之属，满实在中，致令气短，用失横遍，遂上逆而咳气喉鸣喘，及咽肿者，对待治之。若痈肿，亦中气不达，不能横遍肉理故也。若杀虫鱼，以功能彻水，则鱼失所夫矣。

　　故一名去水，一名毒鱼，行水之功，于此可见。

　　第六帙

　　大黄

　　（本经下品）【气味】苦寒，无毒。

　　【主治】主下瘀血，血闭，寒热，破症瘕积聚，留饮宿食，荡涤肠胃，推陈致新，通利水谷【核】曰：出河西山谷，及陇西者为胜。益州北部汶山、西山者次之。二月卷生黄赤，放叶时，四四相当，宛似羊蹄叶，粗长而浓。茎高三尺许，味酸而脆，颇堪啖也。三月花黄，五月实黑，八月采根。根形亦似羊蹄根，大者如碗，长二尺许。切片阴干，理文如锦，质色深紫。修事，切作薄片，以文如 纹，紧浓者佳。锉细蒸之从巳至未，取出晒干，又以腊水润透，蒸之从未至亥，凡七遍。晒干，更以淡蜜水拌蒸一伏时，色如乌膏为度，乃晒干收用。黄芩为之使。

　　先人云：大黄称将军，将军者，所以行君令，戡祸乱，拓土地者也。味大苦，气大寒，似得寒水正化，而炎上作苦，苦性走下，不与炎上者反乎。 同云：五行相克，更为父母，素问云：承乃制，制则生化，是故五行之体以克为用，其润下者正炎上之用乎。则凡心用有所不行，变生 难者，舍同类之苦巽以入之，不能彰其用矣。盖心主夏，主热火，主神，主血脉，主病在五脏，主心腹部位，若肠胃之间，心腹之分，夏气热火之郁，神情血脉之结，瘀闭宿留，致成症瘕积聚，变生寒热胀满者，皆心用不行。大黄能荡涤之，是谓推陈；推陈者，正所以行君之令，辟土地，安民众，阜生物，是谓致新。致新者，即所以调中化食，安和五脏者也。客曰：开土地，涤肠胃，利水谷，皆脾所司。何为行火用也？曰：火有用而灵，正曰：大黄称将军，转危为安，亡为存故也。具地体用，大其用，黄其体，故其动也辟，应地无疆，含弘光大也。其为方也，为大方，为急方；其为剂也，为通剂，为泻剂。

　　积着留碍者，极物之情，通乎理而已。

　　第六帙

　　蚤休

　　（本经下品）【气味】苦微寒，有毒。

　　【主治】主惊痫，摇头弄舌，热气在腹中。

　　【核】曰：出山阳川谷，及冤句。今河中、河阳、华、凤、文州，及江淮间亦有之。生深山阴湿地，即紫河车、重楼金线、七叶一枝花也。一茎独上，茎当叶心。似王孙、鬼臼、芍药、蓖麻辈叶。凡一茎三层，独王屋山产者，至五七层，每层七叶，叶色碧绿。夏月茎头作花，一花七瓣，上有金丝下垂，蕊长三四寸，秋结红子，根如鬼臼，及紫参、苍术、菖蒲等状，外紫中白，理细质脆，有粳糯两种。修治，洗切焙用。丹家采制三黄、砂、汞。

　　曰：蚤休，阳草也。以生成功用诠名。礼记云：发扬蹈厉之已蚤，使之休止休息尔。一茎独上，茎当叶心，叶必七，花瓣亦七，重台或一或三，或五或七，正阳数之生，火数之成也。味苦气寒，生深山阴湿处，是阳以阴为用矣。对待阴以阳用，致热在中，若风自火出，而弄舌摇头，及阳蹈阴中而痫，阴越阳中而惊，此皆阴阳舛错，越动静之尝故尔。所谓发扬蹈厉之已蚤，使之休止休息也。

　　（头为诸阳之首，舌乃心火之苗，盖动摇名风，若风之自火出也。）

　　第六帙

　　鬼臼

　　（本经下品）【气味】辛温，有毒。

　　【主治】主杀蛊毒，鬼疰精物，辟恶气不祥，逐邪，解百毒。

　　【核】曰：出九真山谷，及冤句、荆州、峡州、襄州，近以钱唐、余杭径山者为上。生深山岩石之阴，即独脚莲、唐婆镜、马目毒公、羞天花、八角盘也。二三月挺生一茎，中空独上，茎当叶心，叶居茎上，如初生荷叶，边出八角，面青背紫，丛生细毛，揉之作瓜李香。

　　旦则东向，暮则西倾，犹葵之卫足也。花开叶下，连缀茎间，未尝见日，故曰羞天。风来不动，风去自摇，能不为风力所转矣。其叶，或二三层叠，总一茎当心直上，或旁生岐出，必另贯叶心，不与本茎相联系也。年生一茎，茎枯根作一臼，新臼次年另生，则旧臼中腐，此陈新相易，九年乃作九臼，九臼者有神，根形如苍术，及黄精之岐曲，以连生臼窍为别也。

　　辟谷，伏汞，畏垣衣。

　　曰：独茎八角，独根九臼，阳以阴为体，阴以阳为用也。茎生叶心，花蔽叶下，阴阳互为根蒂也。花如铃铎，风来不动，风去自摇，见阴阳之体能立用能行也。旦则东向，暮则西倾，与阴阳浮沉于升降也。伏汞成丹，辟谷不饥，操阴阳造化之权衡也。此尽阴阳造化之变，鬼物唯阴，宁不敛掬。许氏云：望之敛掬曰臼，臼音 ，与掬同。两手曰掬，与下画相连之去声者不同。

　　第六帙

　　巴豆

　　（本经下品）毒药攻病，不得不下毒手，亦不得轻下毒手。

　　【气味】辛温，有毒。

　　【主治】主伤寒，温疟寒热，破症瘕结聚坚积，留饮痰癖，大腹，荡练五脏六腑，开通闭塞【核】曰：出巴郡川谷。今嘉州、眉州、戎州皆有之。木高一二丈。叶如樱桃而浓大，初生青色，久渐黄赤，季冬渐凋，仲春渐发，仲夏旧叶落尽，新叶齐生，即开花成穗，其色微黄。五六月结实作房，七八月成熟，渐渐自落。一房二瓣，一瓣一子，或三子。子仍有壳，独他处鲜有。修治，去壳敲碎，每两用麻油，并酒各七合，煮干，研膏用。芫花为之使。畏大黄、黄连、芦笋、菰笋、藜芦、酱、豉、冷水，得火良，恶 草，与牵牛相反。中其毒者，冷水、黄连、大豆汁解之。

　　曰：巴，蛇名。许氏云：巴蛇吞象，捷取巧嗜，糜溃有形，性之至毒者也。谓巴豆之荡练脏腑，开通闭塞，毒烈之性相类尔。故可对待阴凝至坚，结聚留癖。先人博议云：荡则龆龀不存，练则瑕疵尽净，苟非阳气消沮，形如死灰者，未免流毒不辜，慎之。

　　第六帙

　　大戟

　　（本经下品）【气味】苦寒，有小毒。

　　【主治】主蛊毒十二水，腹满急痛积聚，中风，皮肤疼痛，吐逆。

　　【核】曰：出尝山。近道亦有，多生平泽。二三月抽芽红色，渐长丛高，茎直中空，折之有白浆。叶狭长似柳，梢头叶攒密而上。三四月开黄紫色花，如杏及芜荑。根如苦参而细。

