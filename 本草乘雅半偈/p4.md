<!-- { "loadSidebar": true } -->
　　只须内外及上下，不必从中之枢键也。乃若磁朱之会心肾，亦即内外上中及下之机。朱上火，磁下水，非神曲在中之枢，上下不交矣。曲乃肝谷之麦，但木得水浮，肝得水沉，先以半生曲，反佐从下之水，更以半熟曲，越沉而浮，以肝得煮而浮，仍从木相也。然则上下之交，全从中枢互济。故上下及中，各有所专。唯在熟思精审，以一推十，十推百耳。大都病机不离升降，升降不离上下，上下不离开阖，开阖不离阴阳，阴阳不离内外，其名虽异，总归一元。经云阴内阳守，阳外阴使，能会阴阳之元始，则上下内外，左右前后，一言而终。

　　（尔雅翼云：菟丝田野墟落中甚多，皆浮生蓝苎麻蒿上，不必下有茯苓为根也。凡言上有菟丝，下有茯苓者，不知何所本。又云：一名唐，一名蒙。诗云：爰采唐矣，沫之乡矣。

　　爰采麦矣，沫之比矣。爰采葑矣，沫之东矣。以刺男女相奔期于幽远者。唐则采药，麦则采谷，葑则采菜。又唐尤浮游，无根之物，盖逐之而不反矣。淮南子云：菟丝无根而生，蛇无足而行，鱼无耳而听，蝉无口而鸣，皆自然者也。）

　　第一帙

　　莲实

　　（本经上品）【气味】甘平，无毒。

　　【主治】主补中，养神，益气力，除百疾。久服，轻身耐老，不饥延年。

　　【核】曰：出荆、杨、豫、益诸处，生湖泽陂池间。独建宁老莲，肥大倍尝，色香味最胜。凡莲实作种者迟生，藕芽作种者易发。根横行，初生曰 ，成节曰 ，藕其总名。节分二茎，一上竖作叶；一横行即子藕。不藕不生，节节皆然。本曰 ，茎曰蕖，叶曰茄，荷亦总名。华曰菡萏，壳曰房，实曰 ， 心曰薏，莲亦总名也。清明生叶，夏至芰荷出水，即旁茎作华，节分三茎矣。叶则昼舒覆华以避日，夜卷露华以承露，华则朝开夕合，合时曰菡，开，仁成两瓣。薏色青碧，即具卷荷二枝，倒折向上，中含华茁，从上生下， 衣经秋正黑，入水必沉，卤盐煎之能浮，生山海间者，可百年不坏。人得食之，令发黑不老。红华者，莲优藕劣；白华者，莲劣藕优，故采实宜红，采藕宜白，各取得气之盛者也。别有千叶、层台、并头、品字者；有叶昼卷夜舒者，有华至夜入水，名睡莲者；有金色、蜜色、青色、碧色五色者；有朱边白、蜜边白、白边红者；有五彩如绒绣者，此皆异种。华于华，不足于莲与藕也。采得其实，先宜蒸熟，或暴焙干。修治，每斤用 猪肚一枚，洗极净，盛贮其实，蒸熟取出，不可去心，焙燥入药。得茯苓、枸杞、山药、白术良。今市肆一种石莲子，如土石，味极苦涩，不知为何物，食之令人肠结。

　　曰：其根藕，其实莲。莲者，奇也。藕者，耦也。奇耦者，即坎离之中画。莲实者，即坎中之满，能填离中之虚，故称补中。中即中黄，假实中之薏，以为种子。其中所 ，为资始资生之本，微而能着，固而愈强。故养益神气，百疾自除。菊耐霜，莲耐日，寒暑所不能损者，岂患老之将至耶？然妙在薏，设修治去之，失却圣胎种子矣。

　　客曰：经秋正黑，入水必沉，卤盐煎之能浮，生山海间者，百年不坏，食之能令发黑不老者，何也？颐曰：莲实一名水芝，盖钟天一之灵，以透发地二之德，见秋金之母，自然本色毕露，入水而炎上一脉已断，全归水性，密藏不出，无复浮理，唯以卤盐之本族柔之，煎熬之火力迫之，自然生气流动，不容终沉。若归宗于海者，必能久居其所，以北方之水液，滋血之余，后天之坎精，润形之槁，宜其黑发不老也。客曰：安靖上下君相火邪者，何也？颐曰：莲从藕根抽茎开华，以及结实，皆自下而上。实中之薏，包 根茎华叶，形复倒垂，自上而下，有归根潜伏之义。薏居中，为黄婆，能调伏心肾。又苦味能降，此为莲之心苗，含水之灵液，结于炎夏。又秉火之正令，其安靖上下君相火邪，气味应尔。客曰：本经主治惟实，别录以藕节，止吐血、衄血、消瘀血、血闷者，何也？颐曰：心主血脉，吐衄即血无所主。脉无经纬，亦道路填塞，疆界失制，藕质脉络井然，窍穴玲彻，节则又为疆界之总制，象形从治，则血有所主，错综经隧，仍无碍矣。

　　第一帙

　　茯苓

　　（本经上品）从来相传，上有菟丝，下有茯苓，不知何所本。尝见菟丝随木萦绕茯苓，当不独只在松下矣。又传松脂化茯苓，茯苓化琥珀，又不知何所本。世又重抱木者曰茯神，赤色者主利水，又不知何所本。羽毛鳞介之长为四灵，故取形如鸟兽龟鳖者良，则苓宜作四灵长矣。以降地之魄，待游天之魂，真真对证。

　　【气味】甘平，无毒。

　　【主治】主胸胁逆气，忧恚惊邪恐悸，心下结痛，寒热烦满，咳逆，口焦，舌干，利小便。久服安魂，养神，不饥，延年。

　　【核】曰：出太山山谷，及华山嵩山，郁州雍州诸处。生古松根下，下有茯苓，则松顶盘结如盖。时有彤丝上荟，非新雨初霁，澄彻无风，不易现也。此即古松灵气，沦结成形，如得气之全者，离其本体，故不抱根。如得气之微者，止能附结本根，故中心抱木。小者如拳，大者如斗，外皮皱黑，内质坚白，形如鸟兽龟鳖者良。虚赤者不堪入药。又一种，即百年大松，为人斩伐，枯折槎 ，虽枝叶不复上生，而精英之气，亦沦结成形，谓之茯苓拨。

　　即于四面丈余地内，以铁锥刺地，有则锥固不可拔，无则作声如瓮者，谓之茯苓窠，中有白色蒙翳，蒸润其间，如蛛网然，尚属松气，将结成形者也。亦可人力为之，就斫伐松林，根则听其自腐，取新苓之有白根者，名曰茯苓缆，截作寸许长，排种根旁，久之发香如马勃，则茯苓生矣。修治去皮，捣作细末，入水盆中频搅，浮者滤去之，此即赤膜也，误服令人目盲，或瞳子细小。马蔺为之使。恶白敛；畏牡蒙、地榆、雄黄、秦艽、龟甲。忌米醋酸物。得甘草、防风、芍药、紫石英、麦门冬，共疗五藏。

　　曰：岁寒不凋，原具仙骨。虽经残斫。神灵勿伤，其精英不发于枝叶，而返旋生气，吸伏于踵，所谓真人之息也。故茯取伏义，苓取龄义。又松木 天条达之气，反潜隐不露，亦茯取伏义，苓取令义。二拟未确，聊备博采云尔。芳香清气，潜藏根底。对待忿戾浊邪，冲逆胸胁。皓苓下居，彤丝上荟，对待忧愁怫逆，形诸颜面，摧残槎 ，俯就零落。对待刀圭在心，有怀怨恨，珍重深邃。对待惊骇气上，镇定不动。对待恐惧悸忡，形质块磊，气味清疏。对待晦滞立坚，心下结痛，神灵在躬。对待寒热外侮，幽静安闲。对待劳乱烦满，渗泄就下。对待水寒逆肺，清闲平淡。对待口焦舌干，转旋气化。对待小便闭癃，吸元归踵。

　　对待游魂于天，恬澹虚无。对待神不内守，服气长生。对待饥渴夭龄，悉属象形，巽以入之。清气上升，浊气下降，此其验也。

　　（嵩山记曰：嵩山有大松树，或百岁，或千岁，其精变为青牛，为伏龟，采其实，可长生。万松记曰：夫松，木德之中正也，五德具焉。故其好生似仁。其后凋似义，其调理似礼，其

　　第一帙

　　柏实

　　（本经上品）【气味】甘平，无毒。

　　【主治】主惊悸，益气，除风湿痹，安五脏。久服令人肥泽美色，耳目聪明，不饥不老，轻身延年。

　　【核】曰：处处有之，当以太山、陕州、宜州、乾陵者为胜。四季长青，叶叶侧生，枝枝西向，有三种。一名丛柏，枝叶丛叠，今人呼为千头。一名浑柏，独叶丛茂，木心紫赤，唯堪作香，皆不结实，不为药用。一名扁柏，木心微白，芳香清烈，作花细小，结实有角，四裂子出，尖小介壳，霜后采取，中仁黄白，最多脂液。唯乾陵者，木理旋绕，宛若人物鸟兽状，陆离可观。修治蒸熟去皮壳，捣作饼子，日干收用。

　　先人云：万木皆向阳，而柏独西指者，顺受金制以为用，乃能成其贞固而可久，故字从白。干枝叶实，为用有别，实具全体，内含章美，故入五脏。叶如脉络，故治络不坚固而溃，脉不摄溢而崩。枝则气倍于叶，故入肢节。干则气烈于枝，故主全身矣。圣惠方，以实治惊痫，及大便青白色者，盖肝木受制，怒则乘其所胜，是以青白之色见于便，而惊从藏发，匪实奚宜。

　　曰：柏芳香高洁，文彩陆离，即 天直上，谁能禁之。乃俯焉西向，以秉制所天，可谓至德也已。巨擘乔木，作社稷栋梁。宜哉殷人以柏，其逆知后世之西向乎。味甘美，性和平，对待肝木失制，发为惊骇悸忡，质坚固，气条达，驱除风湿成痹也。德润于身，安藏乐道，耳目聪明，色泽长生矣。

　　（山书云：木植三百六十，而松柏为之长。史记云：松柏为百木长，而守宫闾。公羊注云：松，犹容也，想见其容貌而事之。柏，犹迫也。取亲而不远之义。故坛 丘墓多植之。

　　埤雅云：柏，掬也。性坚致，有脂而香，故古人破为畅臼，用以捣郁。杂记云：畅臼以掬，杵以梧。广志云：柏有续柏，有汁柏。崔实云：七月收柏实。列仙传云：赤松子好食柏实，齿落更生。王修赋云：既殊群而抗立，亦含真而挺正，岂春日之自芳，必霜下而为盛。烈风不能摧其枝，积雪不能改其性。诗云：泛彼柏舟，在彼中流。言柏非不可以为舟，特非柏之所宜。故其姜守义，引以自况也。世以柏之指西，犹磁之指南也。先人云：柏从白，即具秉制为用象，抑木以金为魄欤。）

　　第一帙

　　云母

　　（本经上品）土即地气，沙更清疏，离本归根，生机尝在。各具偏胜兼色，为四时宜。青春、赤夏、白秋、黑冬也。故云砂兼黄宜季夏，土磷石晶晶纯白无兼，为四时宜。亦可专宜秋。白云之母，即水之母也。不曰云生足下，而曰云覆其上。即此可征，母字义深，心者得之。釜底燃薪，而水出又足征矣。

　　【气味】甘平，无毒。

　　【主治】主身皮死肌，中风寒热，如在车船上，除邪，安五脏，益子精，明目，轻身延年。

