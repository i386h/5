<!-- { "loadSidebar": true } -->
　　【核】曰：出太山、齐山、庐山、琅琊、北定，今云梦山、方台山，及江州、淳州、杭越间亦有，生山石间。宜二月采，候云气所出之处，掘取无不大获。但掘时，忌作声也。小者长三五寸，大者长五七尺。作片成层可析，光莹如水，白泽轻透者遂为贵。以沙土养之，岁月生长。置千斤于一室中，云气尝起，向日观照，五采并具。阴地不见杂色也，多青者名云英，多赤者名云珠，多白者名云液，多黑者名云母，但具青黄者名云砂，晶晶纯白者名磷石，各以偏胜之色，为四时之宜。云砂宜季夏，磷石宜四时服也。纯黑者不堪服，令人淋沥发疮根，即阳起石也。修治，设经妇人手把，便失灵异，每斤用甘草、地黄、小地胆草、紫背天葵各一镒，干者细锉，生者取汁，置瓷锅中，次入云母，用天池水三镒，着火熬煮七日夜，水火勿令失度，自然酿成碧玉色浆，沉于锅底，更以天池水猛投其中，随手频搅，有浮起如蜗涎者，即掠去之。凡三度，澄定去水，更用沉香一两捣为末，以天池水五升，煮汁二升，分作三度，淘澄其浆，晒干任用。主疗诸疾。抱朴子云：或以桂葱水玉，化之为水；或以消石，合置筒中，埋之为水；或以露于铁器中，原水熬之为水；或以蜜搜为酪；或以秋露渍之百日，韦酿挺以为末；或以樗血、无颠草，合饵之，服至一年百疾除，三年反老还童，云气尝覆其上；五年役使鬼神，飞行神仙。恶徐长卿。忌羊肉。畏蜿甲，及流水。泽泻为之使。

　　曰：云母生云，故名云母。云中具雨露霜雪，是雨露霜雪，亦以云为母也。然云之母曰云母，而云母之母曰高山。释典云：水势劣火，结为高山。是故山石，击则成焰，融则成水。盖其气 而为润湿，升腾而为炎上。故知水火之结高山，高山之育云母，云母之生云气，云气之变雨露霜雪，虽乘化有异而体性不迁，更推润湿之水，皆从火蒸，诚交互发生，递相为种者。客曰：五行之理，水能克火，今云水从火出，不几矫乱乎。颐曰：此宝明生润，非有形相克制化之比也。若非火光上蒸，则就下之水，焉能含遍十方乎。经云：肾苦燥，急食辛以润之。相提而论，实与释典吻合，斯足征矣。客曰：古人命名简约，何得故为奇特。颐曰：物体性情，若非意外寻求，比量推夺，便为句字所缚，客默然良久。

　　身皮死肌，此土实不灵，用升腾变幻之母，开锄顽颓，自能反活回鲜。土主肌肉，若风木相乘者，培其根种，则侮土之风，不期自退。盖风云总归同类，即以同类之云逐之。风之中者，自不能停，此亦从化之理矣。如在车船上者，畏风大动摇之状也。安五脏者，邪除则元真通畅，五脏安和。益子精者，益子精之用。明目者，目乃水精所结，能行水上，故令目明。轻身延年者，修炼佩服，骸如云化，以有形之物，和合气交之中，则日日更新，新新非故。修治之法，当同龙骨，以回其灵，云性从龙也。

　　（云母生云，名云母。云具雨露霜雪，是雨露霜雪，为云之子为水矣。然则云，又宜号水母。泽泻亦能行水上，令人明目，但多服反致目盲者，谓其泻泽上行，泽尽则竭故也。若云母则从母发源，宁至有竭乎。）

　　第一帙

　　丹砂

　　（本经上品）本具烟雾气作画，自然神异。座中者，为君。朝护者，为臣。如此生成，宜作万灵主。

　　【气味】甘，微寒，无毒。

　　【主治】主身体五脏百病，养精神，安魂魄，益气，明目，杀精魅邪恶鬼，久服通神明不老。能化为汞。

　　【核】曰：出符陵山谷，符陵涪州也，接巴郡之南，今不复采矣。出武陵、西川诸蛮夷中者，通属巴地，谓之巴砂。苏颂曰：近出辰州、宜州、阶州，而辰州者为最。生深山石崖间，穴地数十丈，始见其苗，乃白石，曰朱砂床。砂生床上，大者如鸡卵，小者如榴子。状若芙蓉，头似箭镞，连床者色黯而光明莹彻，碎之崭岩作墙壁，如云母石，成层可析者，辰砂也。过此以往，皆淘土石中得之，无石者弥佳。宜州者，亦有大块，亦作墙壁，但罕类物状，色亦深赤，为用不及辰砂，盖出土石间，非生石床故也。宜之邻地春州、融州亦有砂，故其水尽赤。每烟雾郁蒸之气，作赤黄色，土人谓之朱砂瘴，能作瘴疠为人患也。阶州者但可作画，不堪入药。雷 曰：砂凡百等，有妙流沙，如拳许大，或重一镒，具十四面，面如镜，遇阴沉烟雨即有红浆溢出。有梅柏砂，如梅子许大，夜有光，照见一室。有白庭砂，如帝珠子许大，面有小星灿烂然。有神座砂、金座砂、玉座砂，不经丹灶，服之自延寿命。次有白金砂、澄水砂、阴成砂、辰锦砂、芙蓉砂、平面砂、金星砂、马牙砂、神末砂、曹末砂、豆瓣砂、石砂、块砂、溪砂、土砂等，不可一一细述也。宗 曰：出蛮洞锦州界， 獠峒老鸦井者，井深广数十丈，聚薪焚之，石壁迸裂处，即有小龛，中生石床如玉，床上结砂，光明可鉴，砂洎床大者，重七八两，或十余两。张果云：丹砂者，万灵之主，居南方，或赤龙建号，或朱鸟为名。上品生辰、锦，中品生交、桂，下品生衡、邵，清浊体异，真伪不同。

　　辰、锦者，生白石床上，十二枚为一座，如未开莲花，光明耀日，座中大者为君，小者为臣，四面朝护。又有紫灵砂，圆长似笋而红紫亦上品；又有如马牙光明者亦上品。白色若云母者为中品。石片棱角，生青光者为下品。交、桂所出，但是座上，及打石得之，形似芙容者亦入上品；颗粒通明者，为中品；片段不明者，为下品。衡、邵所出，虽是紫砂，得之沙石中者，亦下品也。承曰：金州、商州一种，色微黄，作土气。信州一种，形极大，光芒墙壁，略类宜州所产。而有砒气，破之作生砒色。若入药用，见火杀人。庚辛玉册云：柳州一种，全似辰砂，块圆如皂角子，不入药用。出商、黔、宣、信四州者，内含毒瓦斯，及金银铜铅之气，并不可用。设杂石末，及铁屑，与黑色名阴砂者，亦不堪用。时珍曰：色不染纸者为旧坑，色鲜染纸者为新坑。旧坑者佳，新坑者次之。 曰：凡修治朱砂，静室焚香斋浴后，取砂以香水浴过，拭干碎捣，更研三伏时。入瓷锅内，每砂一两，用甘草二两，紫背天葵、五方草各一镒着砂上，以东流水煮三伏时，勿令水阙，去药，更以东流水淘净，熬干，又研如粉，入水瓷瓶，用青芝草、山须草，各半两盖之，下十斤火 ，从巳至午方歇，候冷取出，细研如尘。又法：以绢袋盛砂，用荞麦灰淋汁，煮三伏时，取出，流水中浸洗，研粉飞晒。

　　又法：同石胆、消石、和埋土中，可化为水。铁遇神砂，如泥似粉。先人云：丹正一点，肾间动气，水里阳生，义合日月。玄关之灵秘，如刹帝利种，尊重贵上，百灵呵护，非上品不可服食。

　　又博议云：人之肢体脏腑，血气营卫之，精神充御之。丹砂能养精神，则天君泰然，百体从令矣。客曰：只须丹砂一味，病莫不治，诸药俱可废矣。曰：丹砂之力，能使精神凝聚。

　　凡从精神以致四体五脏百病者，得其因而百病良已，非百病皆可独以丹砂治也。设四体五脏百病，波及精神者，或求其因而借用之亦可。客曰：化汞之语，即升作水银否。曰：此即关尹子所谓炼精神而久生，以服久百体能如汞化，可以成液。玄门汞八两，铅半斤，正指内丹耳。客曰：丹砂养精神，人参安精神，有分别否？曰：养有育义，安惟使之宁也。先人辨论经文，详且尽矣，颐不更加详订。

　　曰：虚无太极，动而生阳，静而生阴，分成两物；男女相为饮食，彼此各阙一半故尔。丹家修炼戊巳，互交金木，干坎填离，复远圆相，惟丹砂色味性情，靡不吻合。色赤，离也；气寒，坎也；伏汞，水也；固质，金也；甘平性味，土也；盖水中有金，火中有木，方堪攒簇，所谓龙从火里得，金向水中求。假此外丹，滋培四大，而四大之内，中黄为戊巳，精神即坎离，魂魄作金木，内外合成丹，婴儿方养育。

　　（博议重言精神，而概言魂魄意志， 语单拈太极，统具精神魂魄意志，一属先天，一属后天法也。）

　　第一帙

　　菖蒲

　　（本经上品）昌，目光也。时云：美目昌兮，此窍更切。

　　【气味】辛温，无毒。

　　【主治】主风寒湿痹，咳逆上气，开心孔，补五脏，通九窍，明耳目，出音声。久服不忘，不迷惑，延年。

　　【核】曰：菖蒲，一名昌阳、尧韭、水剑草。运斗枢云：玉衡星散为菖蒲。典术云：尧时天降精于庭为韭，感百阴之气为菖。生上雒石涧间，池州、戎州蛮谷中者亦佳，所在亦有。

　　月令云：冬至后五旬七日，菖始生，百草之先生者也，于是始耕。喜生逆水，根茎络石，略无少土，稍有泥滓，即便凋萎。叶心有脊如剑，四时长青，新旧相代。新者从茎端抽发，旧者从茎末退去。一叶一节，节稀茎长，节密茎短，茎昂者茎端生叶，茎仆者节旁分枝，洁白下生者为根，翠碧有节者为茎，有以根为须，茎为根者，因茎枝延蔓布石故尔。望夏作花黄色、紫色者尤善。以茎瘦节密折之中心微赤，嚼之辛香少滓者，入药最良。以砂石栽之，旦暮易水则易茂，春夏愈摘则愈细，叶仅长寸许，甚有短至一二分者，别有香苗、挺秀、金钱、台蒲诸种甚奇。而香苗之最细者，曰虎须，尤可娱目。东坡云：凡草生石上者，必须微土以附其根，唯石菖蒲，濯去泥土，渍以清水置盆中，可数十年不枯不死。节叶转坚瘦，根联系，忍冬淡泊，苍然几案，延年之功，信非虚语。神隐书云：石菖蒲，置几案间，夜坐诵读烟收其上，不致损目。或置星月下，每旦取叶尖珠露洗目，不月功能明目，久之白昼可见星斗。修治，以铜刀刮去黄黑皮，及硬节，同嫩桑枝相拌蒸熟，日中曝干，勿得误用形如竹鞭及色黑气臭味腥者。秦皮、秦艽为之使。恶地胆、麻黄。忌饴糖、羊肉。勿犯铁器，令人吐逆。

　　缪仲淳先生云：阳精芳草，辛温四达，充百邪，散邪结，壅遏既彻，九窍应之而通。用资宣道，臻乎太和。仙家服食，药之上品上生者也。先人云：万物资生于阴，必资始于阳。

　　以阴感阳而盛，故曰昌阳。又云：蒲性幽洁，不喜近人，不染尘垢，得其情性，长生长青。

