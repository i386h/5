<!-- { "loadSidebar": true } -->
　　曰：毕者用以掩兔，羽猎赋云：荷垂天之毕也；茇者走犬，曳其足则茇矣。味大辛，气大温，故主温中，对待冷阴至坚，下气其验也。杀腥气者， 金气、肺主气，肺臭腥故也。攻而举之，若网罗之殆尽，盖以功力为名也。

　　（嫌于无阳者，乃可攻而举之。否则略开一面，庶不至网罗殆尽。）

　　第十帙

　　南烛

　　（宋开宝）【气味】苦平，无毒。

　　【主治】主止泄，除睡，强筋，益气力。久服轻身长年，令人不饥，变白却老。

　　【核】曰：生嵩高少室，今江左吴楚山中皆有，亦可植之庭除。《图经》名南天烛。古今诗话云：即杨桐也。其种似木而类草，故又名南烛草木。男续、后草、猴药、维那木、草木之王凡六，各从邦域所称，正名则南烛也。本至难长，初生似菘菜，一纪后渐长成株，高三四尺，亦有盈丈者。茎似蒴 ，枝节微紫，质极柔脆，易于摧折。叶似山矾，光泽圆浓，冬夏尝青，其味少酢。七月开花结实，生青熟紫，得霜则绛赤如丹，酸美可食也。

　　先人云：临水者尤茂，寒食采其叶，渍水染饭，色青而光，能资阳气，大获嘉美。

　　曰：具木体用，而曰南烛者，地中有木，南征吉也。烛者庭燎，与贞明不息也。

　　观主除睡，则得之矣。肝主色，肝色青；筋者肝之合也。故主强筋，变白却老，亦若食气入胃，散精于肝，淫气于筋也。故久服不饥，益气力，轻身长年。一名男续，一名后草。又不独培色身之形脏，并可令精气溢泻而有子。一名草木之王，王读旺，谓其偏于升出，各旺百八十日以成岁，不雕之义见矣。

　　（服草木之王，气与神通，食青烛之精，命不复殒。岂属寓言，徒供观听。）

　　第十帙

　　马兜铃

　　（宋开宝）【气味】苦寒，无毒。

　　【主治】主肺热咳嗽，痰结喘促，血痔 疮。

　　【核】曰：出关中及河东、河北、江、淮、夔、浙，诸平泽丛林间。春时蔓生，附木而上；叶似罗摩叶，圆浓且涩。入夏作花，色青白。结实似桃李而长，霜降叶脱，垂垂似铃，枯则四裂，中仁似榆 。根色黄赤似防己，稍小而扁，作葛根及木香气。修事，采实去叶蔓，置绢囊中，悬东屋角畔，俟干，劈开，去革膜，只取净子，焙干用。

　　曰：形似马兜之铃，高悬四裂，肺金之象也。气味苦寒，对待肺热叶焦，为咳为喘为痰结或移热于腑；为痔为漏为肠痈；或发于广颡，为 为疮为瘰 ；或失于游溢，为癃，为淋，为水肿；或横乘火位，为哕为 为心痛，莫不以热为本，以肺为标，宜虚其实，毋虚其虚。

　　（肘后名都淋藤。大明名云南枝。蜀本名独行根。事物异名名玉皇瓜。唐本名土青木香。

　　各随根茎花实以肖形也。纲目名三百两银药。此理数之不可晓者。）

　　第十帙

　　荆三棱

　　（宋开宝）【气味】苦平，无毒。

　　【主治】主老癖症瘕，积聚结块，产后恶血、血结，通月水，破胎，止痛、利气。

　　【核】曰：旧不注所产土地，今荆襄、江淮、河陕皆有之。多在浅水旁，或荒废陂池湿地间。春时丛生，夏秋抽茎，茎端复出数叶，开花六七枝，色黄紫。作穗细碎，列子如粟。

　　茎叶花实，俱有三棱，并与莎草一样，但极长大。其本光滑，中有白瓤，剖之织物，柔韧如藤。本下有魁初生成块，如子附子；亦有扁形者。从旁横贯一根，复连数魁，或作苗叶，但都长扁，须皮黄褐，削去须皮，宛如鲫状，体重者，荆三棱。圆小如梅者，黑三棱。钩曲如爪者，鸡爪三棱。因状赋名，各适其用，本非两物也。

　　曰：固以形地举，亦以功用言。李广传云：威棱 乎邻国，故主老癖积恶，匪此破敌，不灭不格矣。

　　第十帙

　　谷精草

　　（宋开宝）【气味】辛温，无毒。

　　【主治】主喉痹，齿风痛，诸疮疥。

　　【核】曰：江湖南北都有，春时丛生荒谷田中。茎叶都似谷秧，高五七寸，柔嫩青绿。

　　八九月，茎端开花白色，点点如乱星。馁马令肥，并主虫颡毛焦之疾。一种茎长有节，根微赤者，出秦陇，亦入药用。

　　先人云：谷，金属也，交草谷之精而化生。轻浮洁白，秋成得辛，清肃之象也。喉齿头目之疾本乎风木，标见阳明之上者，从治其标，逆治其本。并治小儿诸疳雀目，佐以禽畜之专藏，用开窍穴，特易易耳。

　　曰谷之言续，精之言神观而凿凿者，阳之睛也。一名戴星、文星、流星。说文云：星之言精也，阳之荣也。故白花点点犹星星也。天文志云：金之散气为星，其本曰人。孟康云：星，石也。金石相生，人与星气相应而成睛也。是故力平肝木之风，以通喉痹，布散翳膜之障，以开盲瞽。谓其不谷，仍续神观凿凿之以阳为睛也。若疮疥淫疮，为火刑金地，致金不谷，仍可续之；若鼻衄不止，为木用太过，而血菀于上，亦属金之不谷，无以乘气于木下也。谷精草，布散以金气，火自安其位，木亦退其舍矣。

　　（金位之下，火气乘之；火位之下，阴精乘之。亢则害，乘乃制，制则化生矣。星者，散也，位布散也。宿者，宿也，星各止宿其处也。）

　　第十帙

　　延胡索

　　（宋开宝）【气味】辛温，无毒。

　　【主治】主破血，妇人经水不调，腹中结块，崩中淋露，产后诸血病，血运，暴血冲上，因【核】曰：原名玄胡索，避宋真宗讳，易玄为延也。出奚国，从安东来；奚即东北夷。

　　今茅山上龙洞，仁和笕桥亦种之。寒露前栽种，立春后生苗，高三四寸，延蔓布地，叶必三之，宛如竹叶，片片成个，细小嫩绿，边色微红。作花黄色亦有紫色者。根丛生，乐蔓延，状似半夏，但黄色耳。立夏掘起，阴干者良；锻石煮曝者，性烈不堪入药也。修事，酒润，或醋润，蒸之，从巳至亥，俟冷取出，焙干，研细用。

　　先人云：名玄而色黄，酝全气也。气温而味辛，秉金制也。以一春而备四气，叶必三之，具木生数，象形对待肝血之非其所藏，而玄为破坚之线索无疑矣。

　　曰：玄者，象幽而入覆之也。荀子云：周密则下疑玄矣。胡者，牛颔垂也，野狼亦有之。豳风云，野狼跋其胡，载 其尾。又云，野狼 其尾，载跋其胡。索者，尽也，散也。骚云：凭不厌乎求索。檀弓云：吾离群而索居，以言疾疚之证因，以言主治之功力，判属血中之气药，气中之用药也。盖气主嘘之，血主濡之，气之所不嘘，即血之所不濡矣。如腹中结块，募络症瘕之为证，既血留营实之为因。如胪腹气块，盘绕疝 之为证，即气滞卫实之为因。如崩中淋露，运衄冲暴之为证，即血菀营泣之为因。如奔豚逆厥，百体疼烦之为证，即气弛卫薄之为因。玄胡立鼓血中之气，震行气中之用，虚则补，实则平，致新推陈，推陈致新之良物也。虽象幽入覆之如胡，凭不厌乎求索之殆尽，命名玄胡索者以此。

　　（有是因必有是证，因证既显，尝法已具，始可与言变矣。）

　　第十帙

　　灯心草

　　（宋开宝）【气味】甘寒，无毒。

　　【主治】主五淋，败席尤良。

　　【核】曰：出江南，及陕西泽地，他处虽有野生，但不多耳。丛生圆劲，与龙须草同类，龙须草茎小瓤实，灯心草茎肥瓤虚为别也。土人选长大者，蒸熟待冷，劈取白瓤为炷，短细者唯堪织席，用皮作蓑，谓之夫需。质之柔脆，性之温凉，各随水土，以分优劣。修事：取生劈者良，或饮或膏，或末或圆，各从方制。若辗末使，每用生劈白瓤十斤，以米粉调煮稀薄浆水，拌润一伏时，晒燥辗末，入水澄去浆粉，取浮起者，曝干收用。

　　先人云：外刚内柔，表青里白，具乙木之气，禀燥金之化。体浮用升，故能齐通窍穴，咸遍腑脏，奇方之轻剂通剂也。

　　曰：草瓤用以然灯，与贞明不息之机矣。 弱而滑，轻虚而浮，端直而长。象一阳之始生，自下而上，用行体至之发陈物也。顾肝之为用，疏泄前阴，不行焉，则为癃，为淋，为水肿。又肝之为用，从踵彻巅，不及焉，则为急喉痹，为两胁 满；太过焉，则为眩冒，为目不夜合。此不循伦次而允升，一唯迅疾而自上，所谓浮沉则顺之，反乎温凉则逆也。

　　（木自火出，性缘物显，用行体至，灯灯续明，柔以明升，积小以高硕，废固不行，缓则不及，急则太过矣。）

　　第十帙

　　白豆蔻

　　（宋开宝）【气味】辛大温，无毒。

　　【主治】主积冷气，止吐逆反胃，消谷、下气。

　　【核】曰：出伽古罗国，呼为多骨。今广州、宜州亦有之，不及番舶来者佳。本似芭蕉，叶似杜若，长八九尺，光泽而浓，冬夏不凋。开花浅黄色，结子作朵似葡萄，初出微青，熟则红白，壳白而浓，仁似缩砂仁也。修事，去皮，微炒用。

　　曰：谷府之受盛水谷，以成酝酿，若釜中之靡烂有形也。其所以成酝酿者，藉肾间动气曰先天。又若釜底之灼然薪炭耳。更藉肺气吸呼曰后天。又若釜底薪炭，轮机动扇，乃得灼然薪炭耳。白者肺色，洁白以成休德也。豆者肾谷，受盛 肉之釜器也。味大辛，气大温，宁非火然泉达之机乎。蔻者，寇也，当其完聚而即寇之也。是以酝酿成精气，当其完聚。肺即寇之转灌溉，朝百脉，留四藏，归权衡，成休德矣。主治证名，能以此反复推度，便可迎刃而解。

　　（三缘和合，体用始备，宛如∴字，缺一已不成三。王维诗云：三点成∴犹有想。）

　　第十帙

　　肉豆蔻

　　（宋开宝）事物异名云一名迦拘勒，一名脾家瑞气。

　　【气味】辛温，无毒。

　　【主治】主温中，消食，止泄，治积冷，心腹胀痛，霍乱，中恶，鬼气，冷疰，呕沫，冷气，小儿乳霍。

　　【核】曰：肉豆蔻，即肉果。生胡国，胡名迦拘勒。中国无有之，令岭南人得种种莳矣。

　　春生苗，夏抽茎，开花结实，都似草豆蔻，皮肉之颗则不同。其颗外有皱纹，内有斑缬纹，宛似槟榔，紫白相间也。修事，用糯米粉，熟汤和搜，裹包其实，糠灰火中煨熟；去粉用，勿犯铁器。

　　曰：乐音曰肉。礼记云：宽裕肉好之音也。方氏云：璧外谓之肉，内谓之好。辅氏云：肉好，犹言美满，乐声肥也。肉器曰豆。诗云：于豆于登，豆荐菹醢，登盛大羹也。

