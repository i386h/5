<!-- { "loadSidebar": true } -->
　　物盛曰蔻。说文云：从支从完，当其完聚而蔻之也。盖府器之荐登谷者胃，其受盛者体，转输者用也。设具体无用，则谷食不消，心腹胀痛，霍乱飧泄，呕沫乳霍矣。此以寒中积冷，中恶鬼气之所致。肉豆蔻秉刚 气味，鼓发中黄，寇之使出，所谓开发上焦，宣五谷味而为养，宣五畜味而为充，充则肌肥而美满，养则肤润而媚好，命名肉豆蔻者以此。

　　（以受为体，以输为用，具体无用，则能受不输，中消洞泄之类，可比量推度矣。）

　　第十帙

　　山豆根

　　（宋开宝）【气味】甘寒，无毒。

　　【主治】主解诸毒药，止痛，消疮毒肿，除发热咳嗽，治人及马急黄，杀小虫。

　　【核】曰：出剑南、宜州、果州，及广西忠州、万州。茎蔓如大豆，叶青翠，经冬不凋；广南一种如小槐，高尺许，石鼠啖其根，捕取者收其肠胃曝干，用以解毒攻热，云甚效。

　　曰：宣散气生曰山；食肉皿器曰豆。盖言受纳腐化者胃也。一名黄结，以病状言。

　　一名中药，以功用言。种种功用，种种病状，悉从中枢，散宣生气，所谓解从结心，解即分散。

　　第十帙

　　密蒙花

　　（宋开宝）【气味】甘平，微寒，无毒。

　　【主治】主青盲，肤翳，赤肿，多眵泪，消目中赤脉，及小儿疳气攻眼。

　　【核】曰：出蜀中州郡，利州甚多。木高丈余，凌冬不凋；叶似冬青而浓，柔而不光，洁而浅绿，背有白毛；花细碎，数十房成一朵，冬生春放，色微红紫，二三月采取，曝干用。

　　修事：酒浸一宿漉出候燥，润蜜令透，蒸之，从卯至酉，日干，再润蒸晒，凡三次。每花一两，用酒半两，蜜半两为度。

　　曰：冬季孕萼繁密，春仲作花锦簇。先君云：具冬营春荣之序尔。开宝陈列诸证，咸属肝木失序，致令目眚自成，妄生节目，密蒙象形，对待治之。说文云：瞳蒙曰 ，有目无眸也。周礼云：乐师有瞽， 目不明。礼记云：昭然若发 矣。此以功用为名也。

　　第十帙

　　威灵仙

　　（宋开宝）【气味】苦温，无毒。

　　【主治】主诸风，宣通五脏，去腹内冷滞，心膈痰水，久积症瘕， 癖气块，膀胱宿脓恶水，腰膝冷疼，疗折伤。久服无有温疾疟。

　　【核】曰：出商州上洛山，及华山平泽，今陕西、河东、河北、汴东、江湖州郡皆有。

　　生处不闻水声者良。生先众草，初起作蔓，茎如钗股而四棱，叶如杨柳而层叠，每层六七叶，环列如车轮。七月开花六出，浅紫色，或碧白色。作穗似兰台子，及菊花头状。实青色，根稠密，多须似谷，岁必败朽，次年旁引生苗。年久转茂。一根丛须数百条，长二尺许。九月采根，湿时色黄黑，干时色深黑，俗呼铁脚威灵。别有一种，根须都一样，根色黄，或白者，并不堪用。修事，阴干月余，捣末筛过用，忌茗，及面汁。

　　曰：有威可畏，有灵可通，仙化迁变，以为体用者也。味苦气温，性秉风火。风得之而作夏，脉得之而流行，宣发陈，通横遍，空所有，实所无，急方之宣剂通剂也。先人云：威武灵奇，仙趣也。其性快，其效速，其力峻，其祸深，如商君之治秦，立 木之命令，朝示而夕行者也。故主久疲宿冷之痼疾，元阳委顿，犹贯朽粟红，但少设施者，借此便成大观。倘兵柔饷乏，作此背水阵，终非万全策耳。

　　（竖穷三际，横遍十方，空诸所有，实诸所无，方尽得仙化迁变，神运无方之妙用。）

　　第十帙

　　甘松香

　　（宋开宝）【气味】甘温，无毒。

　　【主治】主恶气，卒心腹痛满，下气。

　　【核】曰：甘松香，金光明经谓之苦弥哆。出姑臧、凉州诸山，今黔、蜀州郡，及辽州亦有。叶细如茅，引蔓丛生，根极繁密。八月采根，作汤沐浴，令人体香。用合诸香，及以衣。

　　曰：臭味如松，香草也。宜入脾，脾味甘，脾臭香，脾之阳分用药也。功夺土郁，土郁则夺之，行土用也。繇是天气明，地气清，土位乎中而畅于四支，美之至者也。

　　（地气冒明，只须降浊，浊降则明体自着，若欲升清，反致浊矣。）

　　第十帙

　　续随子

　　（宋开宝）【气味】辛温，无毒。

　　【主治】主妇人血结、月闭，瘀血、症瘕、 癖，除蛊毒、鬼疰，心腹痛，冷气。胀满，利大小肠，下恶滞物。

　　【核】曰：续随，即千金子、拒冬、联步、菩萨豆也。所在俱有，南中尤多，入药以南产者为胜。苗如大戟，初生一茎，叶在茎端，叶复生茎，茎复生叶，转展叠加，宛如十字。

　　作花亦类大戟，但从叶中抽干，并结实耳。修治：去壳，取其色白者，绵纸包裹，压去油用。

　　先人云：尝见半枝莲叶上生叶，俨如十字，春分叶中抽茎，茎必三之，叶如莲瓣，裹茎而上；入夏开花作实，实必三棱；子必三粒，外肉青软，子壳则坚，上半黑褐，下半黄白，内仁如玉，温润如脂，土人称半枝莲。用治蛇虺螫蝎之毒，立有奇验。读宋开宝，始知即续随子也。

　　曰：续随子，叶中出茎，以茎之一，合叶之二，奇连偶断，其数三也。春半叶中抽茎，夏半实作三棱，列子三粒，茎只三之，叶只二之，次第重之，生复续，续复随，三相参，五相伍，生道无端，唯数可倚，而不可违也。如营卫周行，行必有纪，行周不息，如环无端，生气乃治，自无血结目闭，瘀血症瘕，营行失于随续之眚矣。亦无 癖蛊疰，冷气胀满，卫周失于随续之眚矣。续随辛畅温 ，维数可倚，周行不息，仍不违于尝数之纪尔。

　　（以茎之一，合叶之二，为刚来而下柔，动而说，随从之象也。）

　　第十帙

　　蓬莪术

　　（宋开宝）好者尤称毒药，不得轻下毒手。

　　【气味】苦辛温，无毒。

　　【主治】主心腹痛，中恶、疰忤、鬼气，霍乱，冷气，吐酸水，解毒，食饮不消，酒研服之【核】曰：生西戎、广南诸州，江浙或有之。三月生苗，在田野间。茎如钱大，高二三尺。叶色青白，长一二尺，大五六寸，颇类 荷。五月黄花作穗，花头微紫。根如生姜，而术在根下，状如鸡鸭卵，大小不一。好恶并生，恶者有毒，西人取之，先放羊食，不食者，弃之。陈藏器云：一名蓬莪，黑色；二名术，黄色；三名波杀，味甘有大毒也。修事，九月采术，削去粗皮，蒸熟曝干，临用时，于沙盆中醋磨令尽，然后火畔 干，重筛过用。

　　曰：蓬莪术，恶草 也。根形如卵，好恶并生，恶者大毒杀人，好者毒药攻疾。

　　谐声逢我戍，若逢君之恶，取戈自持，击伤以灭之也。气味辛温，对待冷恶疰鬼为因，变迁种种形证，非此入破，未易剪除耳。

　　第十帙

　　木鳖子

　　（宋开宝）四王忉 共相抱，夜摩执手兜率 ，他化自在眼相觑，此则名为六欲乐。

　　【气味】甘温，无毒。

　　【主治】主折伤，消结肿恶疮，生肌，止腰痛，除粉刺 ，妇人乳痈，肛门肿痛。

　　【核】曰：出朗州，及南中，今闽、广诸郡，杭、越、全、岳亦有。蔓岁一枯，根则不死，春复旋生，亦可子种。种时须雌雄相配，红绳扎定，排埋土中，及其生也，则去其雄，方结有子。作藤布叶，都似薯蓣，但叶作五丫，色稍嫩绿。四月黄华，六月结实，生时青碧，熟则红黄，壳有软刺，累累如苦瓜锦荔枝状。每一实有子数十枚，长三四分，圆扁 ，形状如鳖，一头尖者，雄种也。八月采取，中仁青绿。修事，去油用。

　　曰：蔓草曰木，以用言也；实核曰鳖，以形举也。言能以疏泄为己任，根身之结者则疏之，壅者则泄之。经云：肝主疏泄，宁独二阴而已乎。

　　（药有雌雄，此指枝干已成，别花实之有无，或形色之相肖，假喻而言也。若何首乌，色分赤白，两藤时相交解，如天上夫妻，目视执手，以为淫事者也。唯顿逊国，有木曰互婚，华似牡丹，根干之间，实有其具，昼则分开，夜则联合，如人间夫妇，实有淫业者也。独木鳖子，胚胎未兆，先为匹配而后生，生而后有子，此又雌雄之异类者矣。传云，未有学养子而后嫁，此更学养子而后生。）

　　第十帙

　　通脱木

　　（法象）【气味】甘淡寒，无毒。

　　【主治】主利阴窍，治五淋，除水肿癃闭，明目，泻肺。

　　【核】曰：出江南，生山侧。高丈余，如萆麻状，花上有粉，茎中有瓤，轻白而柔，女工用以饰物，不知起自何世。汉王符潜夫论固已讥花采之费，至梁宗懔，记荆楚之俗，四月八日，有染绢为芙蓉，捻蜡为菱藕，亦未有用此物者，今则通行于世矣。或作蜜煎充果，食之甘美，俗呼通草。

　　曰：草类木状，白瓤理通而轻脱也。木乘金制曰倚，金体用行曰商。受前此之木，生后此之金，离南而转西矣。盖通因塞用，脱因涩用，木司阴窍，肝所主也。故主利阴窍，治五淋，除水肿，下乳催生，解诸毒虫痛耳。明目者，上通其木窍；泻肺者，泄肺之金郁，金郁则泄之，解表利小水也。然则泄金之用，正所以辅金之体，行木之用耳。别名倚商、离南者以此。

　　第十帙

　　红曲

　　（补遗）【气味】甘温，无毒。

　　【主治】主消食，活血，健脾燥胃，治赤白痢。下水谷。

　　【核】曰：用白粳米一石五斗，水淘，浸一宿，蒸之成饭。分作十五处，入曲母三斤，搓揉令匀，复并作一处，遂以帛密覆之。热即去帛，摊开觉微温，遂复堆起，又以帛密覆之。

　　次俟稍温，又复合作一堆，如此数次乃止。至第三日，用大桶，盛新汲水于桶内，以竹箩盛曲，分作五六分，水中蘸之，完时又作一堆，仍如前法作一次。第四日如前又蘸，若米半浮半沉，仍如前法作一次，复蘸之。米尽浮，则曲成矣，取出日干收之。其米过心赤者，谓之生黄，未过心者，不堪入药。陈久者良。

　　曰：稻之不粘者为粳，米粒如霜，性尤宜水，溉种之谷也。郁之使尘华为赤，过心者赤，心为大赤，法出近世，亦奇术也。金谷曰粳，性宜水者，即金向水求，胎藏水母中也。易以坎为水，为赤，干为金，为大赤，顾谷之能为赤为大赤者，其唯稻之粳乎。藉金水以相资，亦非本有之形色，假人力而成者也。故女工曰红，纺绩织 ，功力之谓也。郁粳造曲，使之衣生，令之心赤，亦孰非功力之使然乎。是故谷入于胃，乘中黄之生气，升出之，降入之，奉心化赤，乃得流溢于中，布散于外，精专者独行其经隧，尝营无已，终而复始也。

