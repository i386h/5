<!-- { "loadSidebar": true } -->
　　设中黄生气息，则升出降入废，上焦亦不为之开发，五谷亦不为之宣味，水食亦不消，血凝亦不流，胃濡脾惫，停而成饮矣。留于中则为蛊，溢于外则为肿，注于下则为淋为带为痢矣。

　　稻粳郁之为赤为大赤，巳若奉心化赤矣，则从前生意已成其终。饵之以赤以大赤，嗣后生意宁不以成其始乎。诚金胎水中为先天，木藏火里为后天，孕育之基，中黄戊己也，合物我为互交，分成两象者，复还圆相矣。

　　（致饮之因，变生之证，从来未经发覆，能于此比量推展，法不可胜用矣。若只作红曲，失却许多看书法门。）（仲淳缪先生，为人处方，每脾胃疾，必多用红曲。又尝见先生酒后，次早单以此种作丸，必大啖之。庚申中秋，曾与颐言，白粳蒸罨，变赤而成曲，如水谷酝酿，化赤而为血，其主脾胃营血之功，有同气相求之感。）

　　第十帙

　　虫白蜡

　　（会编）【气味】甘温，无毒。

　　【主治】主安五脏，美毛发，生肌，止血，续筋，接骨，补虚，定痛。

　　【核】曰：虫白蜡，蜡虫营造女贞木上者也。出川、滇、衡、永者力胜。土人多种之，即名蜡树，状似冻青，负霜葱翠，振柯凌风，因名女贞。其虫嫩则色白造蜡，秋深老则紫赤，遗卵作房，营结枝畔，形如黍粟，入春则渐大如豆如芡，累累盈枝，若雀瓮螵蛸之类，即名蜡种，亦曰蜡子。内有白卵如虮，一包数十百，立夏后，逐枝摘取，分系各树，越芒种，接夏至，包拆虫生，延缘枝茎间，吮液吐涎，状如凝霜，处暑剥取，名曰蜡渣。过白露，粘牢难落矣。采得炼化，滤清，或甑蒸，滴沥磁器中，俟冷作块，蜡成矣。辛巳五月，常州郡邑，栽莳豆类，尽为青虫所啖。八月掘地，每株根底，获虫数十条，长四五寸，重三四两，僵白如脂，烧之都成白蜡。父执周湛翁目击其异，嘱笔以纪之。

　　先人云：女贞之液，虫腹酝酿，复从口吐，秋成色白，宛如肌腠肉理之脂膏。则凡风毒流溢于外者，莫良于此。

　　曰：乳卵于女贞，造蜡于枝上，成始于阴 ，成终于大观。禀女贞木气之专精，巽入在中，速于敷化，故主居中之神室，散精于五脏，淫气于五形。五形者，五脏之所合也。

　　自（羽毛裸鳞介，总呼为虫。物入阴中，色剥为白，退藏合密，敷化为蜡。精、神、魂、魄、意，为五神。心、肾、肝、肺、脾，为五脏。皮毛、血、肉、筋、骨、为五形。肾藏精，骨心之合也；肺藏魄，皮毛者，肺之合也。五月为阴剥，八月为大观。

　　第十帙

　　秋石

　　（蒙筌）【气味】咸温，无毒。

　　【主治】主滋肾水，养丹田，返本还元，归根复命，安五脏，润三焦，消痰咳，退骨蒸，软坚块，明目清心，延年益寿。

　　【核】曰：制炼秋石，为丹家秘法，世所炼者，皆渣魄，不堪用也。其法宜秋月取，用人尿二三石，入锅内，桑薪缓缓煎收，勿使锅岸生 ，有则竹刀掠下，或沸滚泛溢，亦以竹枝频搅遂定，俟干成滓，即去薪，缓火焙燥。分置阳城罐，上余空二寸许盖覆磁盏，封固罐口。养火一周，其药渐生，轻盈如雪，莹洁可爱。或成五色，或象物形，此属上乘。宜密贮银瓶，藏阴静处，不则风化成水，复须升养，仍结如霜，但少坚实尔。又制既济玄黍秘法，选端洁童男女，各认溺器，各陆续取溺，煎炼成滓，各升取上乘秋石，各取溺器白 ，晒焙令干。先置女 于银釜之底，次置男秋石于女 之上，次置女秋石于男秋石之上，次置男于女秋石之上，次第安置，上余二寸，六一泥封固，三方火温养七日，则粒粒丹红，交结釜顶，此更属无上乘，藏贮亦如秋石法。

　　曰：物熟曰秋，石言量也。溺缘润下水，藉火大既济而允升，培后天之形脏，副先天之神藏者也。故诸证咸从形脏生，力转神藏仍与形脏俱。若玄黍为阴阳合璧，复还圆象，使得尽终其天年，度百岁乃去。

　　第十帙

　　大风子

　　（纲目）【气味】辛热，有毒。

　　【主治】主风癣疥癞，杨梅诸疮，攻毒杀虫。

　　【核】曰：出海南诸番国。真腊记云：大风，大树之子也，状如椰子而圆。包核数十枚，形如雷丸。去其衣，中仁白色，久则黄败而油，不堪入药矣。

　　曰：风从几，从虫，风入八日而成虫也。陈列诸疾，皆风动虫生之患，缘因风动，仍因风化。大风子，秉金刚之味辛，暖热之火化。释典云：太末虫，无界不到，能延于太虚之际，不能延于火焰之上。

　　（风者，百病之长也，百虫之祖也。大块之噫气，王者之声教也。）

　　第十帙

　　蜀粟

　　（纲目）【气味】甘涩平，无毒。

　　【主治】主温中，涩肠胃，止霍乱。粘者与黍米同功。根煮汁服，主利小便，止喘满。

　　烧灰酒服，主产难。

　　【核】曰：蜀粟，即高粱。广雅谓之水稷；又谓之荻粱，食物谓之芦 ，俗谓之芦粟；又谓之蜀秫者是也。种始自蜀，因名蜀黍。北人多种之，以续绝乏，宜下湿地。春月布种，秋月收采。茎高丈许，状如芦荻而内实。叶如芦穗而稍肥，粒如椒子而坚硬。粘者酿酒，粳者炊粥，可以济荒，可以养畜。梢堪作帚，茎堪织席，编篱供爨，大益民生者也。

　　曰：黍为心谷，蜀黍色赤气温，又属手太阳小肠心之腑药矣。小肠腑主泌水谷，调水道输膀胱，传谷魄下大肠，水谷既分，霍乱遂定，喘满立止，温中之验也。根 烧灰，主产难者，太阳府主开，通调传送，正属开所司尔。

　　第十帙

　　玉蜀粟

　　（纲目）【气味】甘平，无毒。

　　【主治】主调中开胃。根叶，气味甘寒，主小便淋沥沙石，痛不可忍，煎汤频饮。

　　【核】曰：玉蜀粟，别名玉高粱。即今之御粟也。种出西土，近所在亦有之矣。苗叶类蜀黍而肥，又似薏苡而长。六七月开花成穗，如秕豆状。苗心出苞，如棕鱼状，白须四垂，久则苞裂子出，攒簇如珠也。

　　曰：中秋出子，悦泽如珠，禀金水之英华，宜入肺与肾，辅先天之生气者也。故司后天之谷府，主调中而开胃，开窍于二阴，治淋沥沙石，痛不可忍也。盖肾主溪，是知其病之在骨。

　　第十帙

　　山奈

　　（纲目）【气味】辛温，无毒。

　　【主治】主暖中，辟瘴疠恶气，治心腹冷气痛，寒湿霍乱，风虫牙痛。入合诸香用。

　　【核】曰：时珍云：出广中，人家亦多种莳矣。根叶如姜，作樟木气。土人食其根，如食姜云。切断曝干，皮赤肉白。古之所谓廉姜，恐其类也。酉阳杂俎云：柰只出佛林国，长三四尺，根大如鸭卵，叶长如蒜薤，中心抽茎甚长，茎端开花六出，色红白，心黄赤，不结子，其草冬生夏死。取花压油涂身，去风气。按此说颇似山柰，故附之。

　　曰：山，宣也。柰，遇也。味辛气温，臭香且辛也。对待寒中诸证者，宣散中黄之生气，辟除瘴厉之死气耳。

　　（宣气散生，产生万物者。山也，死阴之气，奚奈何。）

　　第十帙

　　淡竹叶

　　（纲目）【气味】甘寒，无毒。

　　【主治】叶主去烦热，利小便。根能堕胎，催生。

　　【核】曰：所在田野俱有。春生苗，高数寸，茎小叶绿如竹，宛如竹米落地，所生形色，但柔嫩为异耳。八九月作穗细长，一窠数十须，须上结子，类麦门冬根而坚硬。里人采其根苗，捣汁造曲，酿酒，殊芳冽也。

　　曰：淡非浓比，淹淡水盈貌也。对待急疾如火，肺热叶焦，为烦热，为癃闭，叶可走之，利之。根能堕胎催生，太阴肺主开，阖者辟之，急方泄剂也。

　　第十帙

　　紫花地丁

　　（纲目）【气味】苦辛寒，无毒。

　　【主治】主一切痈疽发背，疔肿瘰 ，无名肿毒，恶疮。

　　【核】曰：处处有之，寿州者为胜。春生苗，叶似柳而微细。夏月开花紫色，结实成角。

　　出平地者成茎，生沟壑者作蔓。又一种生篱落间者，叶如木樨花叶，花如铃铎下垂，小而色白，今人称作白花地丁，与紫花并用，功力乖戾，不可不辨。

　　曰：疔为干火，地在气中，顺承天施而成物者，地也。故主形骸地属，失承天施，为痈，为疔，为瘰，为 。使之仍顺乎天施，而畅于四肢，美之至者也。

　　第十一帙

　　屠苏草

　　【小记】：乘雅核 十有一帙，附 疟论疏，称十二函，稿脱而右目盲矣。亟梓问世已久，乙未金 落成，又眩左目，因病得闲，忆仲景先生两论，其间方剂品药，失核 者，四十余种。丁酉谷日，遘奇疾，苏绝绝苏，几数十次，绝惟茫茫，苏不知死。只以未了公案为系念，因嘱笔日纪成书，不匝月而毕业病亦稍可，得以扶筇盘礴室中，检点乘雅，将 疟疏另行，以此更 补梓十一帙。第出自梦魂中，语多不次，望具眼者，严加勘驳，为幸大矣。

　　噫，前 苏方木云，功能屠绝鬼气，苏醒人魂，或以此帙名屠苏草亦可。戊戌立夏日，废隐之颐，更名芦旅，字号易，别号晋公识。

　　第十一帙

　　文蛤

　　（本经上品）【气味】咸平，无毒。

　　【主治】主恶疮，蚀五痔。

　　【核】曰：文蛤，生东海、登莱、沧州，海沙湍水处。大者圆二三寸，小者五七分，形如海蛤及紫贝，独表文斑彩，陆离犹可爱也。采无时。修治，每两用浆水煮一伏时，更用枸杞根皮、侧柏叶，各二两，煮一伏时。捣用，力转胜也。

　　曰：文蛤，生海湍沙碛，湿生也。湿以合感，故虫偕合；表彩陆离，复名文蛤。

　　两瓣函合，中含灵液，可菡可萏，流而不盈，故主火亢浸淫而蚀疮，水郁肠 而五痔，至水亡润，火失炎，体用两竭，坎 化息者，功力捷如影响。

　　第十一帙

　　五加皮

　　（本经上品）【气味】辛温，无毒。

　　【主治】主治心腹疝气，腹痛，益气，疗 ，小儿三岁不能行，疽疮阴蚀。

