<!-- { "loadSidebar": true } -->
　　鸡老岁久至晓方鸣，持寒也。或乙丙夜，辄独鸣，则行旦有赦，谓之盗啼。无故群鸣，谓之荒鸡；牝鸡雄鸣，雄鸡乳卵，老鸡人言，谓之不祥。古称鸡有五德：戴冠，文也；傅矩，武也；敢斗；勇也；得食相告，仁也；守夜不失时，信也；有此五德犹日沦而食之，何也？以其所从来近也。埤雅云：蜀鲁荆越诸鸡，越鸡小，蜀鸡大，鲁鸡犹其大者。庄子云：一越鸡不能伏鹄卵，鲁鸡固能矣。成玄英云：越鸡，荆鸡也；鲁鸡，今之蜀鸡也。按韩子云：鲁鸡之不期，蜀鸡之不支，则玄英所谓鲁鸡，今之蜀鸡者，非是矣。尔雅翼云：荆与越为小，蜀与鲁为大，荆越相近，蜀非巴蜀，鲁成公会于蜀者，亦鲁地云尔。李时珍云：蜀中 鸡，楚中伧鸡，并高三四尺；江南矮鸡，脚仅二寸许；南越长鸣鸡，昼夜啼叫；南海石鸡，潮至则鸣；辽阳食鸡、角鸡，俱肥美大胜诸鸡；朝鲜长尾鸡，尾长四尺。丹赤者，入药最良。近道称太和者为第一，下元岁戊子，两浙群鸡，肋尖都生爪甲，五爪具者，辄登天而鸣，去则不知所往。破卵者，每多五彩凤形，或三足、四足、五足、连胸，或连胁，或四翼、五翼、六翼、连脊，或连颈，或羽、或毛、或鳞、或介、或兽颈而鸡身，或鸡首而兽体，或两身三身而一头，或二头三头而两翼，或毛羽之根，遍生爪甲，或爪甲之端，多生毛羽，或卵大如鹄子，或蛋小如雀卵。色相千端，鸣啼百怪，时有小鸡，或作人言也。是年吴之崇明，每潮来，即浪滚丹赤雄鸡鸡身马蹄，无大小各重二斤许，不啻千万计，必协群龟池鱼，一涌遍海面，来不复去也。至犬羊禽鸟，或人身而犬头，或羊首而人躯，或一体二三首，或两犬联脊，或三羊并尾，或四豕一蹄，或狮头猴身，或人手犬足，灾害叠出，不堪枚举也。悲夫，人畜莫辨，犹从事鼎鼐者，亦曰殒哉。延寿书云：具五色者，玄身白首者，六指者，四距者，死不足申者，并不可食。但阉鸡而啼者，有毒。四月勿食抱鸡肉，令人作痈，成漏，并男子虚乏。弘景云：五岁小儿以下，食鸡者多生蛔，及寸白。鸡不可合胡蒜、芥、李、犬肝、犬肾食，并令人泄血痢。同兔食，亦作血痢。同鱼汁食，成心瘕。同鲤鱼食，痈疖。同獭肉食，成遁尸。同生葱食，成血痔。同糯米食，生小虫，一粒一虫，易生速计者也。其卵黄雌者为上，乌雌者次之，首乳者力胜。上锐下圆，端有点血，鲜赤者，首乳也。羽爪 嗉，冠血胫，筋骨屎白，草窠衣壳，咸收药用。其羽焚之，犹可致风，畜蛊之家，鸡辄飞走，此灵禽也，宁独克庖饵食而已。

　　曰：东方肝木，其音角也，其窍目也，其主筋也，其卦巽也，其畜鸡也。故鸡鸣日出于寅，鸡伏日入于酉，通昼夜之阖辟，木秉金为用也。盖营行脉中，卫行脉外，经经纬络，阳出阴入而昼夜分，故主卫失两陆之尝，惺反寂而寂反惺，寤反寐而寐反寤者，或营失经纬之守，崩反瘀而瘀反崩，积反漏而漏反积者，功力捷如影响。头为阳首，大明东生，鬼魅不祥，莫之敢撄矣。经云：卵应想成，便裹壳衣，范围黄白，所谓天地之先，阴阳之始，胚形未兆，其气浑若也。破卵而出，解甲之孚，曰混沌衣，曰凤凰蜕，取蜕脱之义尔。仲景苦酒汤，用未伏之卵，鸿 未判而力用专。去黄留白以从阳，高悬之以类相求也。破之使出，音始出，声始发，一阴机彀动，会厌发，分气张，窦端而言，答述而语矣。去白留黄者，以从阴也，盖白赋阳外之形，黄铸阴内之藏；主少阴病，卫愆归内，烦难卧者，仍使之卫归阴陆，睡卧 眠，不与觉时同也。并主百合病，百脉一宗，悉致其病者，罔剧涌泄，仍假百合药象。从治其本病，而后君以卵黄，乃治其标病。疾流阴气以成阳，合夫荣行脉中，卫行脉外，出阳入阴，如环无端，形与形相亲，藏与藏相叶，物各从其类也。若屎白之主转筋，脉微弦，上下行，臂脚挺直而艰曲者，冯藏真通于肝，肝脏筋膜之气也。仍合筋转脉摇，和柔相离，如鸡举足曰平，昼者昼，夜者夜，辟者辟，阖者阖矣。

　　第十一帙

　　蜚虻

　　（本经中品）【气味】苦，微寒，有毒。

　　【主治】逐瘀血，破血积、坚痞、症瘕寒热，通利血脉及九窍。

　　【核】曰：生江夏川谷，牛马所在，都有之。形类蜜蜂，腹四褊微黄绿色，嘴锐而利，若锋 然。春半后，秋半前出，茂暑繁盛，腹有血者良。法取五月。修治，入丸散去翅足，熬熟用；汤法亦同。

　　曰：蜚虻，一名虻虫、陆虻也。飞咂牛马血，嘴如芒刺然，性颇贪饕，腹满犹咂不已。用逐瘀血，破血积坚痞，症瘕而成寒热者，遂其性，尽出其所留积而后快。 血中有眚，乃积乃留，眚去血行，流不盈矣。通利血脉者，概手足二十四经隧而言，十二焉从头而走足，十二焉自足而走头，风马牛不相及者，而概咂焉。则凡经隧逆走头而逆走足者，乃积乃留，各遂其性，乃行乃流矣。故血失所行，血失所留者，清阳不走上窍而留，浊阴不走下窍而积，而行焉，而流焉，何窍不通，何窍不利。

　　第十一帙

　　梓白皮

　　（本经下品）【气味】苦寒，无毒。

　　【主治】主热气，去三虫。

　　【核】曰：梓，一名木王。生河内山谷，近道亦有，宫寺园亭，颇多植此。旧说椅即是梓，梓即是楸，楸即是 。盖楸之疏理而白色者为梓，梓实桐皮者为椅，其实两木，大类同，而小别异也。齐民要术称白皮有角者曰梓，或名角楸，又名子楸；黄色无子者曰柳楸，世呼荆黄楸云。然则是数者，又以有子为别耳，顾梓之子，荚细如箸，其长仅尺，冬后叶落，荚犹在树，总总然，荚中之子，各曰豫章。崔豹古今注云：棘子曰枣，梓子曰豫章，桑子曰椹，柘子曰佳，鲁季孙植六 于蒲圃东门之外。子胥曰：植吾墓。任 云：山中有楸户，掌楸木者，可为什器也。盖梓有三：木理白者梓，赤者楸，梓之美文者椅，楸之小者 。桐亦名椅，与此不同。入药则宜白色有子者，用皮则生者良。

　　曰：梓为百木长，室屋之间有此，余材不复震矣。亦有子道焉，昔者伯禽康叔见周公，三见而三笞，遂见商子，商子使观于南山之阳，见乔木而仰；又使观于北山之阴，见梓焉。晋然实而俯，商子曰，乔者，父道也；梓者，子道也。于是二子再见乎周公，入门而趋，登堂而跪，周公拂其首，劳而食之，则以能子道焉耳。杂五行书云：舍西种梓，令子孙顺者，盖亦取此。诗云：维桑与梓，必恭敬止，靡瞻匪父，靡依匪母，故古者见乔木，必下而趋，所以广孝也。桑者，母之所事，以供蚕缫；梓者，父之所植，以伐琴瑟，故见之而恭敬之心，惕然生焉，不必待于口泽手泽之所渐也。神农氏云：梓皮苦寒，入药最良，盖苦性趋下，寒平热毒，顺之也，敬止也。本经主去三虫。别录疗小儿身头热烦，疮疡虫蚀者，顾置室屋之间，余材且不复震。风虫之属，宁不降心而退舍焉。梓之益利于人道者大矣。

　　第十一帙

　　白头翁

　　（本经下品）【气味】苦温，无毒。

　　【主治】主温疟、狂 寒热，症瘕、积聚、瘿气，逐血，止腹痛，疗金疮。

　　【核】曰：白头翁，一名白头老人，一名王主者，端居北位，今生吴越矣。他处虽时见，总不及两地者为贵。春生作丛主，株分挺出于众叶，发茎端如杏，叶上有缟白茸毛，若头发疆短，之如翁也。近根亦有白茸，根似蔓荆，色深紫，其茎有风则静，无风自摇，赤箭、独活、鬼臼同性。河南洛阳，界新安山中，多服此，云令人寿考。修治，得酒良，花、子、茎、叶，功无差等。

　　曰：命名白头翁，形色之相肖。亦白秉金用，头为阳首。翁者，历年久，事尽知，故有风自静，无风自摇。验体之能立，用之能行，是以首出庶物，不为八风所夺也。宜哉荡中藏之垢秽，胡颈之瘿瘤，温疟之 狂，积聚之传会，寒热之症瘕，金疮之屠毒，百体治平，腹心患灭。

　　第十一帙

　　泽漆

　　（本经下品）【气味】苦，微寒，无毒。

　　【主治】主治皮肤热，大腹水气，四肢面目浮肿，丈夫阴气不足。

　　【核】曰：泽漆，出太山川泽，今江湖平陆有之。春生苗，一科分枝，丛生柔茎，色碧绿，如马齿苋、苜蓿叶辈，圆黄且绿，颇似猫睛，一名猫儿眼草。茎头五叶，中抽小茎五枝，每枝作细花，色青绿，复有小叶承之，齐整如一，一名五凤草，一名六叶绿花草。茎有白汁黏人，根亦白，中心劲硬如骨。本草为大戟、乌头苗者，谬矣。

　　曰：泻水上行之为泽，水泻欲留之为漆，水大体用两叶矣。故水亡体用者，皮肤热；水惟具体者，大腹水气、四肢面目浮肿。缘丈夫阴足而精藏，而起亟，用行体至，体至用行，两无碍焉。仲景先生金匮要略论，咳逆上气，时时吐浊，坐不欲眠，其脉沉者，泽漆汤主之。第形寒饮冷则伤肺，两邪相击，为咳为痈为痿矣。此体用两冥，至肾气独沉宣水之用，即所以辅水之体，内外合邪，泮然冰释矣。

　　第十一帙

　　野狼牙

　　（本经下品）【气味】苦寒，有毒。

　　【主治】主治邪气、热气、疥瘙、恶疡、疮痔，去白虫。

　　【核】曰：生淮南川谷，及冤句，今江东、汴东州郡，建康、三辅多有之。苗似蛇毒，叶浓而大，深绿色。六月华，八月实。实黑根白者佳，黑次之。设中湿，则易于腐烂。

　　曰：野狼牙象形，其善逐贪饕而肠直，治用类相同也。气寒味苦，有毒，逐邪热气，秉毒攻毒，捷如影响。盖风入虫成，热伤身窍，此以剧饮伤饱，至肠 疽痔，阴蚀恶疡，饵服固多奇验，洗濯更易涤除也。

　　第十一帙

　　胡粉

　　（本经下品）【气味】辛寒，无毒。

　　【主治】主治伏尸、毒螫，杀三虫。

　　【核】曰：锡铅皆可造粉，锡粉莹洁无青气，仅可妇女饰面，色同肌理无辨也。第锡为五金贼，不入药用，丹灶家亦不采取。铅粉有青色，此即先天之一气，五金之纯液，入药最良，丹灶家烹炼作柜，匪此不用。按墨子云：大禹造粉。张华博物志云：纣烧铅锡作粉。则粉之来亦远矣。今金陵、杭州、韶州、辰州皆造，其法每铅百斤，熔化，削成薄片，卷作筒，安木甑内，甑下、甑中，各安醋一瓶，外以盐泥固济，纸封甑缝。风炉内，安火四两，火尽添炭，养一七，开甑扫取，仍封仍养，以尽为度。不尽者，炒作黄丹。渣滓，密陀僧也。

