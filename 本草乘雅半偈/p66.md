<!-- { "loadSidebar": true } -->
　　孟春余冬录云：嵩阳产铅，居民多造胡粉。其法：铅块悬酒缸内，封闭四十九日，开之则化为粉矣。但铅气有毒，工人多用肥猪犬肉、浆酒以厌之。中其毒者，每至痿黄，瘫挛而毙。

　　此皆巧者时出新意，以速化为利故尔。相感志云：韶粉不白，用莱菔子蒸制则白。

　　曰：溉种金谷之糟醯，交烹黑铅而成粉，转作西白金，金向水中求也。更藉鼎瓮酝藏，蒸之浮之，解坚凝为柔脆，碎大块作微尘，烧之，粉复还铅，随分仍合，仍合随分，正所以征从革之体物不迁，用行数变也。咸属工力之使然，胡其产耳。夫如是，既袭容平之金黄连炎上之作苦，具太阳寒水之化令，且也金至斯坚，上达九天，下彻九渊，内周五藏，外弥肤腠，用治身热肤痛为浸淫，焦烁毛发肤皮金肺形藏者，黄连粉主之，藉炎敲袭清肃，易热恼置清凉地也。

　　第十一帙

　　蜣螂

　　（本经下品）【气味】咸寒，有毒。

　　【主治】主腹胀，寒热。隐居云：治奔豚瘕积。

　　【核】曰：蜣螂，生长沙池泽，所在有之。以土包粪，转而成丸，雄曳雌推，置于坎中，覆之而去。数日后，小蜣螂孚乳于中也。有二种：鼻头扁，背袭玄甲，因有武士之称，腹翼下有小黄子，附母而飞，昼伏夜出，见灯光则来，狐并喜食之，宜入药用。小者身黑而暗，昼飞夜伏不堪用。修治，五月五日采取，蒸之，临用去足，火炙，勿置水中，令人吐。

　　曰：蜣螂 蜣也，一名转丸、推车客，此湿生也。合粪壤水土，吐唾弄丸而感，枢轮之用乎。故主轮脱而胀腹，枢废而热寒。至若奔豚之下而上，瘕积之非其所据而据者，爰彼奋臂举负而奔，则化无停机，推车客为用大矣。释典诠 蜣具六即佛号，凡属有知，毋自堕，毋自弃也。

　　第十一帙

　　鼠妇

　　（本经下品）【气味】酸温，无毒。

　　【主治】主治气癃，寒热，月闭，血瘕，堕胎。

　　【核】曰：鼠妇，一名负蟠，一名湿生虫。出魏郡平谷，今处处有，多在下湿处，瓮器底土坎中。诗云： 在室，郑玄言：家无人则生。大者长三四分，小者一二分，色灰褐，背有横纹，蹙起，双眸两须，多足奔趋，甚捷，断之无血，唯白浆耳。尔雅云：每在坎中，粘负鼠背，因名鼠负。韩保升云：犹 耳好着羊身，名羊负来也。食之善淫，故得妇名。一名鼠姑，犹鼠妇也。

　　曰：鼠妇，一名负蟠，湿生虫者，盖湿以合感，生必土坎瓮器之底，若举负而奔。

　　虫之多足者，蟠也；犹鼠性善疑，畏明穴处，出则每不果，徘徊乃窜耳。如假血为瘕，而寒热生；假气为癃，而痹闭作。留爱纳想而乳字成，此非身所有者，窦而入之，悉皆消陨，倾营气之窠臼者也。

　　第十一帙

　　水蛭

　　（本经下品）【气味】咸苦平，有毒。

　　【主治】逐恶血瘀血、月闭，破血症积聚，无子、利水道。

　　【核】曰：生雷泽池泽，处处河池田 有之。色黄褐，间黑纹数道，腹微黄，背隆腹平，中阔，两头尖，都有嘴呐者，可引可缩，两头咂人，及牛马胫股，不满其欲，不易落也。

　　虽燔汤烈火， 研成末，入水变生，子入人腹，为害弥深，唯蓄血人，随血下陨，方堪药用，否则不敢当也。修治，五月六月采取，用米泔浸一宿，曝干，以冬猪脂煎令焦黄用。

　　曰：水蛭，一名至掌、马蟥也。盖蛭类有三：曰山蛭，曰草蛭，药用水蛭也。生水中，喜吮人及马牛足股，蛭吮若莫知至而至者，果复性遂，蛭乃去，否则确乎其不可拔，宁断两头，入骨为患。故主力逐恶血瘀血，力破血症积聚，此皆血留而盈；至若太冲脉过盛，任脉不通，月事不以时下，月闭无子者，平其太冲，辟其妊娠，月事仍以时下而有子。有余于血者，则用此法；不足于血者，不在用之。利水道者，此湿生虫，水族也。用利水道，故特易易，盖水入于经而血成，不行焉，为恶为瘀，水蛭乃行不留，则留者行，亦可留不行，则行者留，非留行安能时下而有子，此行而后留，读农经者，大宜着眼。

　　第十一帙

　　李根白皮

　　（别录上品）【气味】甘寒，无毒。

　　【主治】消渴，止心烦，逆奔豚气。

　　【核】曰：李，处处有之。树高丈许，绿叶白花，果极繁茂，与麦同候，麦秋至，李熟矣。种类近百，子大者如 如卵，小者如弹如樱。味有甘、酸、苦、涩之别；色有青、绿、紫、赤、黄赤、缥绮、胭脂、青皮、灰紫之殊；形有牛心、马肝、柰李、杏李、水李、离核、合核、无核、匾缝之异。生有武陵、房陵诸李。早则麦李、御李，四月熟。迟则晚李、冬李，十月、十一月熟。又有季春李，冬花春实也。王祯农书云：北方一种御黄李，大如碗，肉浓核小，甘津香美；江南建宁一种均亭李，色紫肥大，香如兰蕙，味若醍醐；一种璧李，熟则拆裂糕液，如乳如酪，香甜可口；一种御李，花色红黄，实状樱桃，先诸李熟；一种夫人李，表绿里赤，肉好肥满，干之，嘉庆子也。素问云：李韭皆酸。李，东方之果，木子也。

　　埤雅云：李从木从子，性颇难老，老虽枝枯，子亦不细，品处桃上，果属有六，桃最为下。

　　孔子饭黍，不以雪桃。诗曰，投我以桃，报之以李。又曰，丘中有麻，彼留子嗟；丘中有麦，彼留子国；丘中有李，彼留之子。言麻以衣之，麦以食之。又有李焉，且皆丘中植之，则留子之政修矣。此人之所以思之，法言曰，男子亩，妇人桑之，谓思吕子产相郑，桃李之垂于街者，莫之援也。然则丘中有李，又能使人不盗也。尔雅曰：桃曰胆之，枣李曰 之，盖枣李之脐，去 而已。旧云：桃李种法，大率欲方，两步一株，密则阴辄相扇，不惟子细，味亦不隹也。谭子化书云：李接桃而本强者，其实毛；梅接杏而本强者，其实甘。此明造化之权，有以知巧而移矣。本根皮白，甘酸二种，入药甘者良。修事，取东行者，刮去皱皮，灸黄用。

　　曰：李，木之多子，老至犹繁，累不易落。若荔实专力在系也，与麦同候，继绝续乏，承顺天施，养生之道也。仲景先生用治水逆犯上，病名奔豚，横滑难制者，用甘李根白皮，甘禀土味，秉制为用，转承水下，且木实得酸，根白金色，环承制化，在本则子令母实，在金则虚则补母，在土则承乃制之。溯流而上者，顺流而下矣。乃克治平，斯无不顺，何逆之有。子名嘉庆，良有以也。隐居别录广推奔豚者，肾之积，气从少腹上冲心，心烦逆，又若厥状，撞心消渴也。

　　第十一帙

　　羊肉

　　（别录上品）【气味】苦甘，大热，无毒。

　　【主治】暖中，字乳、余疾，及头脑大风，汗出虚劳，寒冷，补中，益气，安心，止惊。

　　【核】曰：羊类甚多，备载 羊角条核。

　　曰：羊，火属。子，羔，羊下有火，若火始然，可进而大，心畜也。其为药用，通心，主血脉。经云：藏真通于心，心藏血脉之气也。金匮要略羊肉汤，疗产后腹中 痛。

　　音鸠。鸠，急也。血涩于营，脉滞于摇也。别录广字乳余疾。字，女子字；乳，女生子。

　　余疾，疾解而不了了也。大风头脑，汗出虚劳寒冷者，木失达，火亡发也。发之达之，中乃补，气乃益，惊乃止，心乃安，木郁达，火郁发，子藉母补，母叶子助也。

　　第十一帙

　　薤

　　（别录中品）【气味】辛味，温滑，无毒。

　　【主治】主金疮疮败。轻身，不饥，耐老。归骨除寒热，去水气，温中，散结气。作羹食，利病患。诸疮，中风寒，水气，肿痛，捣涂之。日华曰：煮食耐寒，调中，补不足，止久利、冷泻，肥健人。

　　【核】曰：薤，一名 （音叫） 子、 （音钓） 子、火葱、菜芝、鸿荟。生鲁山平泽，所在亦有。八月裁根，正月分莳，宜白软良地。种法：一本率七八支，支多者科辄圆大，故以七八为率。尔雅云：薤鸿荟，即此是也。状似韭，但韭叶中实而扁，有剑脊；薤叶中空而稍圆，有棱线，嗅如葱。三月作花，细碎，紫白色，不结实。尔雅翼云：薤似韭而无实也。亦不甚荤，古礼脂用葱，膏用薤。膏，犬豕之属；脂，羊牛麋鹿之类。盖物各有所宜，故薤与牛肉同啖，令人症瘕是矣。少仪云：为君子择葱薤，则绝其本末，有萎干者也，麋鹿鱼为泣，膺为薜鸡，野豕为轩，兔为宛脾，切葱若薤以实之，醯以柔之。言此四物，其作之状，以醋与荤菜淹之，悉皆濡熟，杀肉及腥。盖虽荤物，乃能去腥，故古人不去而用之。第野狼食之迷，虎啖之愦，鼠吞之毛落，狗嚼之反胃，独与兽不相宜也。今圃人种薤者，每用大蒜置硫黄其中，久则种分为薤。薤有赤、白两种：赤者苦无味，白者肥且美，可供食馔，充药用，闽人目作素蔬，饭僧供佛，交天祀神，非此不称敬。别有一种，水晶葱，蒜根葱叶，与薤相似，其臭不臭，亦其类也。按王祯农书云：野薤，俗名天蒜。生麦原中，似薤而小，味益辛，亦可供食，但不多有。尔雅所谓山韭者是矣。

　　曰：薤赤者，苦无味，主金疮，疗风水。薤白者肥甘，气 臭爽，充溢乎形气之间，空可满而满可空，实可虚而虚可实也。传云：五荤炼形，薤其一矣。夫物之英华之美者，莫如芝，如莲曰水芝，芋曰土芝，蜜曰众口芝，薤曰菜芝，盖书之记务光翦薤，以入清冷之渊，今薤叶篆，传者。以为务光所作。杜甫诗云：束比青刍色，圆齐玉箸头，衰年关膈冷，味暖并无忧。王祯云：生则辛疏，熟堪温补，植之不蠹，嚼之有益，老者怡之，少者怀之，学道人资之，疾病患赖之，未岂野狼餐虎噬，狗偷鼠窃，所能味其味哉。齐谐志有陆郭之兄，罹天行疾，后颇善啖，日食非石斛不饱。经十载，致家贫行乞。一日饥极，遇圃有薤蒜者，各啖一畦，卒闷绝仆地，顷吐物如笼，渐大如牛马，行人置粒饭于上，渐缩小，久消成水，已而病寻瘳也。顾此不唯症瘕之可柔，饥疮之可疗，并可治中消，惩贪吏之腹矣。汉世太官圃，冬种葱薤菜茹，覆以屋庑，昼夜然蕴以火，助其温澜乃生。召信臣为少府，以为不时之物，食之伤人，不可以奉供养，奏罢之。又汉孔奋为姑，臧长妻也，但食葱薤菜 ，而义熙中。太常谢澹生，遣四人还家种葱菜，免官人之贪，其贪廉之不同如此。今人多不采用，独金匮有薤白白酒汤，治胸痹，卒病论有薤白白饮，主少阴四逆，下利，后重。闭者使之通，泄者使之阖，枢机之用乎。

　　第十一帙

　　瓜子仁

　　（别录中品）【气味】甘寒，无毒。

　　【主治】腹内结聚，破溃脓血，最为肠胃脾内壅要药。

