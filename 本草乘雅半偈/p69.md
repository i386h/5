<!-- { "loadSidebar": true } -->
　　曰：浆水，粟浆也。炊粟浸酿，六夕乃成，去滓纯水，一名清浆。盖粟本作 ，象穗在禾之上也。春秋题辞云：粟乃金所主，米为阳之精，西叶米而粟成矣。孔子曰：粟之为言续也，为陆种之首，旧谷既绝，新谷未登，接绝续乏，名之曰粟。其味咸，其气寒，炊之作浆。其气温，其味酸且甘，顾谷类水属，叶西而登，炊之酿之，稼穑之甘，曲直成酸，五气固备，而酸津独着，爽旦微明，春生之象也。乃尔浆水谷味，开发上焦，熏肤充身，泽毛若雾露之溉。斯毛脉合精，行气于府，府精神明，留于四藏，则绝者接，而乏者续矣。何患气之失引，水之失调，开之不通，渴之不止，霍乱之难平，涌泄之难定，宿食之难消乎。

　　薄暮啜之，解烦去睡，此爽旦微明，春生之休征也。调腑理脏，此府精神明，留于四藏之休征也。煎之令酸，止呕定哕，此宣水谷味，开发上焦之休征也。白人肤体如缯帛，此熏肤充身，泽毛若雾露之溉之休征也。至宣和强力，将挈卫营，平权衡，成寸口，后天生气从之，先天真气自守矣。

　　第十一帙

　　白鱼

　　（宋开宝）【气味】甘平，无毒。

　　【主治】开胃、下气，去水气，令人肥健。

　　【核】曰：白鱼，一名 ，一名 。 ，白也，白色也。生江湖中，大者长六七尺，色白形窄，腹扁，鳞细，内有细刺，头尾俱昂。灸疮不发者，作 食之。

　　曰：鱼，冬渊春涉，化无停机者，共浮沉于生长之门。白者，金色；金者，水母，生生不息之源也。仲景先生用治水亡泽上而消渴，水亡润下而小便不利。开宝推展开胃；开胃者，开发上焦，熏肤充身，泽毛若雾露之溉。令人润身而肥健，气无有不下，水无有不去矣。盖用行则体消，体止则用息；用不忘体，体不亡用，亡则不祥莫大焉。顾水之从鱼，犹云之从龙，风之从虎，亲上亲下，物各从其类也。

　　第十一帙

　　浮石

　　（日华）【气味】咸平，无毒。

　　【主治】煮汁饮，止渴，治淋，杀野兽肉。

　　【核】曰：出南海、交州之阳。水沫集尘埃，荡漾水面日久凝结而成。色黄白，体虚而轻，仍未离乎尘沫本相也。先人云：山融成水，归宗走海，泡幻立坚仍呈本相，随波上下，止止行行，行行止止，会心者得之。

　　曰：抱朴子云：烧泥为瓦，燔木为炭，水沫为浮石，皆去其柔脆，变其坚刚。释典云：火劣水势，湿为巨海，干为州潭，是故彼大海中，火光常起，彼州潭中，江河常注，虽幻化异形，而水火之性，终不陨灭。顾浮石之浮水上，即火性浮炕之上炎。诗大雅云：之浮之是也。若止渴治淋即湿者干之，干者湿之。若积块老痰，瘿 疝瘕，砂石淋露，即去其坚刚，变其柔脆。随根身之缺陷，现四大之遍周，若以结治结，犹幻归幻耳。

　　第十一帙

　　铅丹

　　（日华）【气味】辛，微寒，无毒。

　　【主治】主吐逆反胃，惊痫癫疾，除热、下气，炼化还成九光，久服通神明。

　　【核】曰：铅丹，原生于铅，出蜀郡平泽。近皆炒铅为之，法用每铅一斤，以土硫黄十两，硝石一两。熔铅成汁，下醋点之，俟 沸时，遂下硫黄一块，少顷，再下硝少许，沸定再点醋，依前下少许硝、黄，待自作末，则成丹矣。近多以作粉铅脚，不 成粉者，用矾石、硝石，合炒成丹，力转薄矣。若欲转丹为铅，只用莲须葱白汁，拌丹漫煎， 成金汁，倾出土上，即还铅矣。市肆者，每以盐硝砂石杂乱。凡用须用净水漂去硝盐，飞去砂石，澄干，微火漫炒，紫赤色，置土地上，摊去火毒，乃入药用。会典云：黑铅一斤，烧丹可得一斤五钱。

　　曰：铅秉重玄，五金水也。点烹成丹，碎大块作太末，转丹还铅，会太末归太玄，下而上，外而内，元始合璧，动定九光，丹体备已。故主吐逆反胃，惊走狂癫，下而上者，上而下矣。痫疾下气，忤恶聚积，外而内者，内而外矣。水济火则热除，火济水则通神，丹成敌应，莫捷于铅。

　　第十一帙

　　降真香

　　（证类）【气味】辛温，无毒。

　　【主治】烧之，辟天行时气，宅舍怪异。小儿带之，辟邪恶气。

　　【核】曰：降真，原名新绛。出黔南、南海山中，及大秦国。似苏方木，烧之不甚香，得诸香和之，则特美。入药以番降，紫而润者良。今广东、广西、安南、汉中、施州、永顺、保靖，及占城、暹罗、渤泥、琉球诸番皆有。朱辅山溪蛮丛话云：鸡骨香，即降香，本出海南。今溪峒僻处所出者，似是而非，劲瘦不甚香。周达观真腊记云：降香生丛林中，番人颇费砍斫之功，乃树心也。其外白皮浓八九寸，或五六寸，焚之气劲而远。又稽含草木状云：紫藤香，长茎细叶，根极坚实，重重有皮，花白子黑。其茎截置烟焰中，经久成紫香，可降神也。

　　曰：降真，新绛也，推陈出新。降者大赤，易曰：干为赤，坎为大赤，贯流先天一气者欤。主利率类以从阳，远于绝类以从阴也。烧之真降，诠名降真。盖真者，仙变通乎天，提挈天地，把握阴阳，独立守神，命曰真神。故主天行时气，宅舍怪异，辟邪恶气。远于生阳，显诸死阴之属者，敛臼消灭，顾赤心在中，重皮巩固，宛若卫外为固之为阳，藏精起亟之为阴也。仲景先生祖剂，主利脉革之半产漏下，佐以葱茎前通乎阳隧。君以旋复，诚营血之师帅。旋者周旋，旌旗之指麾，覆者伏兵，奉旌旗之指麾者。而后新降起亟乎阴，卫外乎阳则行者留，留者行矣。本草失列品类，时珍补入纲目，疗金疮折跌出血不止者，此遵祖剂之行留而推展之。副名降真，良有以也。颐更推展之，不但系小子妇人吉，犹可系丈人之失与

　　第十一帙

　　潦水

　　（纲目）【气味】甘平，无毒。

　　【主治】主煎调脾胃，去湿热之圣药。

　　【核】曰：雨水曰潦，疾雨曰骤，徐雨曰零，久雨曰苦雨，曰愁霖，雨晴曰霁，时雨曰澍，雨而昼晴曰启也。盖雨从云下，天地气和而为雨，怒而为风。故凡易称雨者，皆和之象也。诗云：有 萋萋，兴雨祁祁。 ，阴雨也，或作 。 ，水气之云也。传云：雨，云水气。萋萋，盛貌。祁祁，徐貌。盖云欲盛，盛则雨足，雨欲徐，徐则入土，且亦云气不待族而雨者，非阴之和也。故诗云以萋萋，雨以祁祁为善尔。诗曰：灵雨既零，命彼倌人，星言夙驾，税于乘田。瑞应图云：灵雨，瑞雨也。降而应物，谓之灵雨。星，晴也。言夜而雨，夙而星见，于是督劝农乘，此传所谓务材训农者也。盐铁论云：周公之时，雨不破块，风不鸣条，雨则必以夜。夜者，正雨之时也。诗云：我来自东，零雨其 ， 善沾濡，又喜阴结，不解羁旅之愁，于是为甚，诗以言其情也。雨无正曰，雨自上下者也。众多如雨，而非所以为政也。政者，正也。夫文一止为正，众多如雨，则无正矣。诗云：月离于毕，俾滂沱矣又曰：益之以 滂沱，大雨也；小雨谓之 。释名曰：言淋沥沾浸，如人之沐，唯及其上支而已，根不濡也。盖 膏润于土，如人之脉，故曰 也。说文云：秋 浓 ，故谓之麦。然则 言其上， 言其下也。诗云：艽艽黍苗，阴雨膏之，方暑之苗也。暑雨暴息，无阴云以覆之，日随蒸焉，则苗槁矣。将以润之，乃所害之也。故诗以阴雨为善。俗谚五月谓之分龙雨，曰隔辙。言夏雨多暴至，龙各有分域，雨 往往隔一辙而异也。易云：密云不雨，目我西郊，言小畜也。畜者，畜也。升气又自乎西，故能为密云而已。盖入药之潦，宜取阴云之雨。斯本天地之和，本草取霪雨为潦，是非阴阳之正矣。备录经雅用供博粲云尔。

　　曰：地气上为云，天气下为雨。雨出地气，云出天气，交互升沉，沛然降注也。

　　对待水寒独沉，俾之起亟，熏肤充身，泽毛若雾露之溉欤。别录主调煎脾胃之圣药。经言人之脾胃以地土名之，人之气汗，以风雨状之，器界益根身，疏相培亲相，无情于有情，互相感召耳。

　　第十一帙

　　柏叶

　　（李时珍）【气味】苦，微温无毒。

　　【主治】煮汁，洗漆疮。

　　【核】曰：侧柏，侧生扁柏叶也。生成见柏实条核。

　　曰：木谐白者柏，向西承制，以全木德，肝脏体用备矣。叶侧曰孙，曰络，曰经，曰脉，克肖乎形。盖肝藏血，失所藏，血吐不止。守所藏，何吐之有。时珍广之洗疗漆疮，金形人，肤受其眚，名曰横漆克承制，又何横之有。

　　第十一帙

　　裆

　　（拾遗）【主治】煮汁，主解箭毒并女劳复。陈藏器曰：阴阳易病，烧灰服之。并取所交女人衣裳覆之。

　　【核】曰： 裆，小衣也。一名裤，一名犊鼻，一名触衣，以 复为之。剪取近男妇二根隐处，衣旧者是。

　　曰： ，股衣也。裆，两股跨缝之中也。一名裤。裤，跨同。一名犊鼻者，男之裆。一名触衣者，女之裆，非短犊鼻，长触衣也。顾犊鼻名穴，亦男可触衣，女可犊鼻矣。

　　盖裆当息吹流液之的，此气之所聚，即情之所钟，意之所之，即心之所向，无情之于有情，互相感召耳。洗汁疗箭毒，并女劳复；烧灰主阴阳易病。固火水之相射，成阴阳之合璧，匪此隐户之衣，不足以当飞簇之中，匪此近阴之器，不足以挽颓阳之宇。虽具报身能所痛痒之差别，总不离触尘与受爱憎之违顺。阅触衣、犊鼻之副名，遂可意料幻化，敌应之游戏矣。

　　第十二帙

　　芷园素社疟论疏

　　疟因证，素问疟论。及刺疟法，最详而悉。后世守其偏承，致经义蒙晦，讹谬良多。

　　审因者略证，局证者昧因，知常而不及变，循变而反舍常，殊不知有是因，方有是证，因证既显，常法已具，而始可与达变矣。乃或常法既迷，因证靡辨，以寒为热，热为寒；虚作实，实作虚；致微者剧，剧者危，展转变承，连年月不已，其死生存亡，莫之能测也。偶方孺先生举问及此，聊纪数语以就正。

　　疟总名曰 。 者秋时寒热兼作，即 作而金伏者是也。分名曰 ，曰疟。疟即惟火金，酷虐殆甚，日作日休者是也。 即间日发，或间数日发，深入阴分者是也。此皆得之夏伤于暑，热气盛，藏于皮肤之内，肠胃之外，募原六腑之间。如客于头项，或肩背手足者，则藏皮肤之内，客于胸胁，或胪腹者，亦藏皮肤之内，或肠胃之外，或募原，或六腑之间，此皆营气之所舍也。以夏气通于心，心主营血之气故也。经云：以奉生身者，莫贵于经隧。

　　故不注之经而溜之舍也。舍即经隧所历之界分，每有界分，必有其舍。犹行人之有传舍然也。

