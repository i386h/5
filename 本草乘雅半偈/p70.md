<!-- { "loadSidebar": true } -->
　　此暑令人汗空疏，腠理开者，以暑性暄发，致腠理但开，不能旋阖耳。不即病者，时值夏出之从内而外，卫气仗此，犹可捍御。因遇秋气，机衡已转自外而内矣。其留舍之暑，令汗空疏，腠理开，风遂承之以入，或得之以沐浴，水气舍于皮肤之内，与卫气并居。卫气者，昼行于阳，夜行于阴，风与水气，亦得阳随卫而外出，得阴随卫而内薄，内外相薄，是以日作。

　　故卫气至，必腠理开；开则风与水气之邪入，入则病作。卫气与三阳之气，亦并于阴矣，当是之时，阳虚而阴盛，外无气，故先寒栗也。卫气虚，则起于毫毛伸欠；阳明虚，则寒栗鼓颔；太阳虚，则腰背头项痛；三阳俱虚，则阴气胜，阴气胜，则骨寒而痛，寒生于内，故中外皆寒。甚则汤火不能温，脉则体静而至来迟也。不列少阳形证者，以太阳为开，阳明为阖，少阳为枢，而开之能开，阖之能阖，枢转之也。设舍枢，则无开阖矣。离开阖，无从觅枢矣。

　　故开阖既陷，枢机岂能独留。倘中见枢象，即为开阖两持，所以持则俱持，陷则俱陷也。三阳俱陷，则阴气逆；阴气逆极，则复出之于阳，阳与阴亦并于外，则阴虚而阳实，阳实则外热，阴虚则内热；内外皆热，则喘而渴，甚则水水不能寒，脉则体动而至来数也。此阴阳上下交争，虚实更作，阴阳相移也。极则阴阳俱衰，卫气相离，故病得休。卫气复集，则复病也。其作有日晏日早者，邪气客于风府也。卫气一日一夜，大会于风府，循膂而下，日下一节，二十一日至 骨。故其作也，日益晏也。二十二日入于脊内，注于伏膂，其气上行，九日出于缺盆、其气日高，作复日益早也。有不当其风府而作者，谓邪中异所，则不当其风府也。如中于头项者，气至头项而作；中于肩背者，气至肩背而作；中于腰脊者，气至腰脊而作；中于手足者，气至手足而作；中于胸腹者，气至胸腹而作。故卫气之所在，与邪气相合则病作。是以风无常府，邪气之所合，即其府也。若 之间日，或至数日作者，其气舍深。

　　内薄于阴，阳气独发，阴气内着，阴与阳争不得出，是以间日，及间数日而作也。间日作者，邪气内薄于五脏，横连募原也。间数日作者，邪气与卫气客于六腑，而有时相失，不能相得，故休数日乃作也。但所中之腑，即诸经募之舍、更当兼见诸经募之证。如舍属足太阳者，更令人头重，腰痛，寒从背起，先寒后热， 然，热止，汗难已。舍属足阳明者，更令人洒淅寒，寒甚，久乃热，热去，汗出时，喜见日月光，得火气乃快然。舍属足少阳者，更令人身体解 ，寒不甚，热不甚，恶见人，心惕惕，热久，汗出甚。舍属足太阴者，更令人不乐，好太息，不嗜食，多寒热，汗出多，病至则喜呕，呕已乃衰。舍属足少阴者，更令人呕吐甚，多寒热，热多寒少，欲闭户自处，其病难已。舍属足厥阴者，更令人腰痛，少腹满，小便利，如癃状，非癃也，数便耳，意恐惧，气不足，腹中悒悒然。舍属肺募者，更令人心寒，寒甚热，热间，善惊，如有所见也。舍属心募者，更令人烦心甚，欲得清水，反寒多，热不甚。舍属脾募者，更令人寒，腹中痛，热则肠鸣，鸣已出汗。舍属肝募者，更令人色苍苍然，太息，其状若死。舍属肾募者，更令人洒洒然，腰脊痛，宛转，大便难，目 然，手足寒。舍属胃募者，更令人善饥，不能食，食则腹支满也。此但详足经，而无手经者，经云：风寒暑火，天之阴阳也；三阴三阳上奉之。又邪不干脏，列脏证者，非真脏之藏，乃藏募之气化证也。更有曰温，曰寒，曰瘅，曰牝者。温，即先热后寒之温疟也。内分二种，其一，夏亦伤暑，秋亦中风，后更伤寒，则暑热在内，风气在中，寒独在外，故唯寒风互为上下。不涉营舍之暑，以势唯两岐，难于三向故也。其先热者，风乃阳邪，是以先外出而上从乎寒，则外胜，外胜故先热也。逆则复内入而下从乎风，下从乎风，则外负；外负，故后寒也。其二，证兼脑髓灿，肌肉消，亦先热后寒，同名温疟者。此先冬中寒风，藏于骨髓，以冬气通于肾，肾藏骨髓之气也。至春阳气大发，邪气不能自出，因遇大暑，腠理发泄，或有所用力，邪气与汗皆出，先从内出之外也。如是者阴虚而阳盛，阳盛故先热，衰则气复入，入则阳虚，阳虚故后寒也。

　　寒，即先寒后热之寒疟也。亦夏伤大暑，其汗大出，腠理开发，因遇夏气凄沧之水寒，藏于腠理皮肤之中，秋更伤风，则病成矣。此先伤水寒，后伤风气，故先寒而后热也。暑亦在内，势亦两岐，止此一种，无有其二。瘅，即但热不寒之瘅疟也，亦分二种，悉属内因。其一，阴气先绝，阳气独发，则少气烦冤，手足热而欲呕，以阳即热，不假外邪，一唯似暑，故无寒也。其二，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内，分肉之间而发，发则阳气盛，阳气盛而不衰则病矣。不及于阴，故但热而不寒。其气内藏于心，而外舍于分肉，故令人消灿肌肉。此以似暑之肺热为内因，更受寒风为外因者也。牝，即但寒不热之牝疟也。夏亦伤暑，秋亦中风。但阳气独沉，不能挈阴自下而上，为阳实虚，阴仍实，此仲景先生补疟论之遗阙，有瘅必有牝故也。至有随四时而作者，则证形少别于常法。如秋病者寒甚；冬病者寒不甚；春病者恶风；夏病者多汗。乃若得之于冬而发之于夏，藏之于心而显之于肺者，虽亦似因时异形，此即温与瘅之因分内外，更超于常法者也。以上约略两论之常，稍置先后云尔。

　　本经唯列刺法，先于疟之未发时，阳未并阴，阴未并阳，因而调之。真气乃复，邪气乃亡，故先其时坚束其处，令邪气不得入，阴气不得出。审候见之，在孙络盛坚而血者皆取之。如舍属足太阳者，刺 中。 中者，金门也。在足外踝，刺入同身寸之三分，此阳维别属也。舍属足阳明者，刺冲阳，在跗骨动脉上，去陷谷三寸，刺入三分，留十呼，此足阳明原也。舍属足少阳者，刺侠溪，在足小趾次趾岐骨间，本节前之中，刺入三分，留三呼，此足少阳荣也。舍属足太阴者，刺公孙，在足大趾本节后一寸，刺入四分，留七呼，此足太阴络也。舍属足少阴者，刺太钟，或太溪，太钟在足内踝后街中，刺入二分，留七呼，此足少阴络也；太溪在足内踝后跟骨上、动脉陷者中、刺入三分，留七呼，此足少阴俞也。

　　舍属足厥阴者，刺太冲，在足大趾本节后二寸陷者中，刺入三分，留一呼，此足厥阴俞也。

　　舍属肺募者，刺列缺、合谷，列缺在手腕后寸半，刺入三分，留三呼，此手太阴络也；合谷在手大指、次指岐骨间，刺入三分，留六呼，此手阳明所过也。舍属心募者，刺神门，在掌后锐骨端陷者中，刺入三分，留七呼，此手少阴俞也。舍属脾募者，刺商丘，在足内踝下微前三寸陷者中，刺入三分，留七呼，此足太阴经也。舍属肝募者，刺中封见血，在内踝前一寸半陷者中，仰足取之，伸足得之，刺入四分，留七呼，此足厥阴经也。舍属肾募者，刺太钟、太溪，取法如前足少阴例。舍属胃募者，刺足阳明、太阴横脉出血，厉兑、解溪、三里悉主之；厉兑在足大趾、次指之端，去爪如韭叶，刺入一分，留一呼，此足阳明井也；解溪在冲阳后三寸半，腕上陷者中，刺入五分，留五呼，此足阳明经也；三里在膝下三寸， 骨外廉，两筋分肉间，刺入一寸，留七呼，此足阳明合也。此十二疟者，其发各不同时，当先察其病形，以知其舍于何舍，则知卫气所集时矣。须未发时如食顷而刺之，一刺则衰，二刺则知，三刺则已；不已，刺舌下两脉出血；又不已，刺 中盛经出血；又刺项以下挟脊者必已。舌下两脉者，廉泉也。如未暇审其所舍，必先问其病之所先发者先刺之。如先头痛及重者，先刺头上上星、百会，及两额悬颅，两眉攒竹间出血；如先项背痛者，先刺风池、风府、大杼、神道间出血；如先腰脊痛者，先刺 中出血；如先手臂痛者，先刺手少阴、阳明，十指间出血；如先汗出恶风者，风疟也，刺三阳经背俞之血者；如 酸痛甚，按之不可得者，曰髓病，以 针针绝骨，出血立止。或疟之始发也，身欲寒时，先刺手阳明、太阴，足太阴、阳明之井俞；身方热时，更刺跗上动脉，开其空，出其血，此即阳明脉也。若疟脉满大急者，刺背俞，及伍 俞，用中针各一，适肥瘦，出其血；背俞，谓大杼；伍 俞，谓也。若脉小实急者，灸胫之复溜，在内踝上二寸，陷者中，灸五壮，此足少阴经也；更刺指之至阴，在足小趾外侧，去爪甲如韭叶，刺入一分，留五呼，此足太阳井也；若脉缓大虚者，便宜用药，不宜刺矣。设刺诸阴之井，无出血，间日一刺。疟不渴，间日作者，刺足太阳。

　　渴而间日作者，刺足少阳。温疟不汗出者，为五十九刺，此皆无往而未得其并者也。过之，则失其时矣。如疟之且发也，阴阳之且移也，谓其气逆，未可治也。故经言无刺 之热，无刺浑浑之脉、无刺漉漉之汗，正方其盛时必毁，及其衰也，势必大昌，此之谓也。

　　从来药治，方剂固多，独缺全局。唯金坛王肯堂先生，辑证治准绳，内立二方。其一，用升麻、茈胡、葛根、羌活、防风、甘草；其二，用石膏、知母、粳米、桃仁、红花、猪苓、鲮因常达变，于是化而裁之，推而用之，神而明焉，存乎其人矣。

　　盖 与疟，乃风与暑，合作为病，应从两治矣。但气病之至所，有远近上下，及新故重轻之别。则适其至所，而为方治，亦有奇偶重复，及从逆反佐之殊。先释主方大略，次后便于分析也。先因于暑，暑即火热，必郁肺金之燥化；转夏成秋，溽暑自息，故药皆从乙庚合化法。

