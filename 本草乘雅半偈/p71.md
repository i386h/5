<!-- { "loadSidebar": true } -->
　　夏、欲藉火土授受之际，方堪对待夏火上极之势，转为秋金下降之令，此即点火成金，不烦另觅种子者也。虽转成金、金不生水，宁成生化，纵使夏火顿除，不过暂时潜伏。又以知母阴润之水以复母仇，即淫胜郁复法也。若金郁则泄之，解表利小水者，风药猪苓是矣。更因于风，风即风木，必动脾土之湿化，脾土营运，风斯息矣。故药亦从甲己合化法。即以五种风药为甲，甘草为己。又粳米、石膏为金，乃土转生金，复驱风木也。若土郁则夺之，行土用者，土以生木为用，风药属木，正所以行土用也。又风并卫气，亦须治风。五种风药，正治风之剂。又卫气下陷营中，并致三阳亦陷，唯挈三阳，卫气自持。如羌活之挈太阳；葛根之挈阳明；茈胡、升麻、防风之挈少阳是也。但偏重少阳者，枢机维持开阖故也。又暑藏营舍，亦须治暑，白虎全方，正治暑之剂。藏之营舍，亦须治营，桃仁、红花之类是也。若鲮鲤穴山而居，遇水而入，则是出阴入阳，穿其经络于营舍。舍且倾倒，暑更何从栖息耶。又有兼沭浴之水气，舍于皮肤者，即以猪苓彻之。更有兼凄沧之水寒，侵着肌腠者，猪苓固能利彻，更须佐以辛温，乃可对待水寒之寒，羌活、茈胡之类是矣。故风暑合作，其始也，形证必稍偏于风。此因未易酿热先须重于从风，轻于从暑，不必尽用全方，解表利小水足矣。久则暑热炽盛，风亦酿热，方称二气平均，现证始无偏胜，乃从全方合治法也。此但指风暑国中时，一气无偏负者言。

　　设有暑胜于风，现证必稍偏于暑者，治宜从暑而带风；亦有风胜于暑，现证稍偏于风者，治宜从风而带暑；甚至有暑热独炽，惟现暑象，绝无风证者，治惟从暑，不必兼风，此种世人目为中暑者谬矣。盖暑则常显而不休，疟则时间而时甚；纵或无间，亦必刻期加重；或七日、九日、十四日，暑虽纵横殆甚，久则势必稍逊，以汗以热，亦即所以泄暑也。未现之风至此始露，方寒来而热往，热往而寒来，始从两治法也。以上独暑气偏胜，与瘅疟之但热者不同类。瘅则独见瘅疟之形证，此则惟暑气胜于风寒者也。又甚至有风气独盛，惟显风证、绝无暑象者，治惟从风，不必兼暑，此种世人目为伤寒，或为中风，或久之风暑俱现、转语云风寒转而成疟者亦谬矣。盖寒与风，惟冬中伤，即时为病，各显标本之化；其不即病者，至春始变为温，至夏始变为暑。暑病者，热极重于温也，始现证时，便不恶寒、一惟恶热，且烦且渴而无汗；若风之至夏，亦变暑病者，更加自汗出，鼻息鼾，语难出，脉浮而身重也。

　　故此温此暑，惟春惟夏、随时变迁，亦即随时现证，是以随时命名。至夏则人身出机已尽，无复伏藏，故不得不随夏出之机，发露殆尽。未闻犹可伏匿至秋，反见冬时即病之寒化，而无标证之阳象者。经云：夏惟伤暑，秋成 疟。亦如寒风至春变温，至夏变暑，同一机衡。

　　繇此观之，夏月寒风，从何而至，更可云寒风转而成疟乎。此不知夏虽伤暑，不若秋风之独厉，是以惟见寒风，绝无暑象。亦如暑热独炽，时间时甚，或刻期增剧，或七日、九日、十四日，风虽摧拉，至此势亦稍逊，作热作汗，亦即所以泄风也。其伏匿之暑，与风始无偏胜，方得均平，互为显现，亦始从两治法也。以上惟风气专令，与牝疟之但寒者不同类。牝则独现牝疟之形证。此则惟风气胜于暑热者也。若 之内薄于阴者，治固同法；但暑舍深邃，与浅近者方有异同。先须度二气之胜负，但偏于向营，即从主方随证损益；次后治暑，如石膏、粳定阴阳之且移。常即恒久不变，山即艮止不迁之意也。若间二日、或数日发者可类推矣。设兼见足太阳形证者，即为舍属足太阳，宜桂枝茈胡各半汤。太阳为开，但寒热交互，似乎从枢。故即从枢转开，甚则大青龙汤主之。又太阳从本从标，故可从本气之风暑，标见之寒化阳象者也。兼见足阳明形证者，即为舍属足阳明，宜桂枝一白虎二汤。固阳明为阖，止须治开，开开则邪去，邪去则旋阖矣。倍白虎一分者，阳明不从标本，从乎中治之湿化故也。甚则鳖甲煎丸主之，阳明多血多气故也。设胃家实大便难者，调胃承气汤主之。兼见足少阳形证者，即为舍属足少阳，宜小茈胡汤，少阳从本，少阳为枢故也。兼见足太阴形证者，即为舍属足太阴，宜小建中汤，太阴为开，太阴从本故也。设自利便脓血，时腹自痛者，桂枝倍芍药加大黄汤主之，此脾家实，腐秽当去故也。兼见足少阴形证者，即为舍属足少阴，宜茈胡加细辛汤，少阴为枢，少阴从本从标故也。兼见足厥阴形证者，即为舍属足厥阴，宜四物加苦楝附子黄芩汤，厥阴为阖，不从标本，从乎中治之火化故也。设厥甚者宜下之，厥深热亦深故也。设消渴，气上撞心，心中疼热，饥不能食，食即吐蛔者，乌梅丸主之。兼见肺家形证者，即为舍属肺募也，先宜桂枝黄 白薇款冬花散，次宜秫米、甘草、常山之属。兼见心家形证者，即为舍属心募也，先宜桂枝黄芩汤，次宜甘草、蜀漆、常山、鳖甲、石膏、香豉、栀子、乌梅、淡竹叶之属。兼见脾家形证者，即为舍属脾募也，先宜小建中汤，次宜粳米、常山、甘草、知母、鳖甲之属。兼见肝家形证者，即为舍属肝募也，先宜通脉四逆汤，次宜乌梅、蜀漆、鳖甲、女萎、知母、苦参、常山、石膏、甘草、细辛、白薇、香豉之属。

　　兼见肾家形证者，即为舍属肾募也，先宜桂枝加当归芍药汤，次宜 竹叶、常山、乌梅、香豉、葱白之属。兼见胃家形证者，即为舍属胃募也，先宜桂枝二白虎一加芍药黄芩牡桂汤，次宜藜芦、常山、皂荚、牛膝、巴豆之属。若先热后寒之温疟，其一，宜桂枝二麻黄一汤；其二，宜款冬白薇茹 圆。若先寒后热之寒疟，宜麻黄二桂枝一小青龙一汤。若但热不寒之瘅疟，其一，宜女萎石膏汤，或葛根猪苓汤；其二，宜香豉栀子栝蒌汤。若但寒不热之牝疟，宜蜀漆汤，或牡蛎汤；若秋病者寒甚，先宜从风以扶阳，次宜主方两治法也。若冬病者寒不甚，先宜藿香正气散，次投主方亦可。但当重于从风，轻于从暑，此必先岁气，无伐天和故也。若春病者恶风，先宜茈朴汤，次投主方亦可。若夏病者多汗，主方主之，虽时值暑气流行，亦须偏于从风，俟暑风平等，本标互显，乃可从两治法也。设病反其本而已转标阳，然于主方重于从暑，甚则惟中标方，一惟治暑，宜白虎汤，或竹叶石膏汤；更当视其内外证，如寒已罢，而作热之时，必大烦喝，大汗出，面垢齿垢，消渴饮冷而未能解者，乃可投之；设暑证虽具，面齿虽垢，而作热之时，纵冰水不能寒，仍觉淅淅恶风者，还从主方重于从风。

　　更有一种，虽淅淅恶风，或啬啬恶寒，非若怯寒风之表虚，反若遇寒风而身热愈炽者，此属阴微阳亢，又当重于从暑。更有一种，寒极而热，热极而汗，汗极而热不解者，表未去也，又当重于从风；设脉反躁疾，或迟伏，或狂言迷乱，或嘿嘿不欲言，不为汗解者，病名阴阳交，交者死不治。更有一种，热极而汗，汗极而热愈炽，或渴，或不渴，肢体痛烦，筋脉挛急，汗仍蒸蒸不已者，此属寒薄营气，转作燎炎；设偏于从风，必口烂舌龈，立见殂毙矣，法当宣摄营气以润筋膜；若兼身重木强，筋肉壅肿者，此又属风湿相搏，法当宣摄卫气以充肌腠；更有一种，外证汗出恶热，内证胃家实大便难者，此属阳明内结。更有一种，汗烦喘喝，消渴饮冷水，舌苔白涩，随饮随涸者，此属胸中热，若舌苔白滑者，此又属胸上寒；更有一种，汗烦喘喝，消渴饮冷水，胸中满闷，心下悸冲，或呕或哕或咳或噎者，此属水郁；若水药入口即吐者，此又属水逆。更有一种，大汗出后，胃中干、烦躁不得眠，欲得饮水者，少少与饮之，令胃气和则愈，若脉浮、微热消渴者、此属胸中水涸；若虚烦不得眠，反复颠倒，心中懊 者，此又属胸中客热。更有一种，汗烦喘喝，消渴饮沸汤，舌苔白滑者，此属胃中寒；若舌苔灰白，频饮频涸者，此又属胃中热。更有一种，舌苔白滑，垢腻涎浊者，此有宿食未化也，在上脘者当吐之；在胃中者，当下之；若时下利，食饮不进，恶闻食臭，嗳气难舒者，亦属有宿食；设偏于从风，必续自汗出，手足寒，胃中干，纵转行承气辈、亦难下达肠胃矣。更有一种，齿舌燥涸，或渴饮冷水，或渴饮沸汤，而中藏阴寒者，不可概作热论；或食宿饮留，则唾液罔周，致齿舌燥涸者有之；或鼻窒唇揭，则吸呼从口，致唇舌燥涸者亦有之。更有一种，舌苔青黑，亦不可概作热论，或少啖甘酸，便令青黑，实非本有之色也。

　　更有一种，舌本无苔而舌皮光薄，且红白柔嫩、宛如新生，望之若有津唾，抹之燥涸殆甚者，此属妄汗吐下，走亡血液所致，死不治也。以上皆寒热虚实之变，附录以备料简。至若病久不愈者，此病结为症瘕，急治之宜鳖甲煎圆；虚劳者宜蜀漆圆，或牛膝汤，或丁香酒。

