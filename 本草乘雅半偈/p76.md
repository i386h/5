<!-- { "loadSidebar": true } -->
　　藿香正气散（此方四时咸宜）大腹皮（温汤洗净，曝干，用生姜汁拌，蒸一炷香，曝干。三两。）白芷（去皮，以黄精汁拌润，蒸一伏时，曝干。今市贾者，皆用锻石拌蒸，更拌锻石收藏，服之为害甚深。慎之慎之。三两。）茯苓（去皮为末，水飞去膜，澄曝。三两。）苏茎叶（东流水洗，曝干。三两。）真藿香（东流水洗，曝干。三两。）浓朴（取浓寸许，及色赤气烈者，去粗皮，每一两，用姜汁五钱，涂炙令尽。二两。）白术（米泔浸一宿，取出，拌山黄土，蒸曝七次。二两。）广橘皮（去白，锉细，以鲤鱼皮裹一宿，至明取用。二两。）桔梗（去头上尖硬处四五分，并两畔附枝，于槐砧上锉细，用生百合捣膏，同投水中，浸一伏时，滤出，缓火焙干。每桔梗一两，用百合六钱。二两。）半夏（用白芥子末，搅酽醋内令匀，投半夏洗三五次，再以水漂，曝干。二两。）上十味，捣作极细末，每服三钱，姜三片，枣一枚，煎汤服。日二服，未发一服，发后一服。

　　春病一方

　　茈朴汤茈胡（去头芦，及黄薄皮少许，锉碎。二钱。）独活（锉碎，以淫羊藿拌 二日，曝干去藿。二钱。）前胡（削去苍黑皮，及芦头，锉碎，以甜竹沥浸令润，曝干。二钱。）黄芩（取腐肠者，东流水润透，蒸半炷香，锉碎曝干。二钱。）茅山苍术（去芦，及须，糯米泔浸透，削去黑皮，再用米泔浸一宿，取出，曝干锉碎，同脂二钱。）浓朴（二钱。修事同上方。）广橘皮（二钱。修事同上方。）半夏曲（二钱。取如法修事者。其法用白芥子末，入酽醋内，搅令匀，投半夏洗三五遍，水漂过，曝干，末之，用生姜汁和匀，捏作饼，上下覆苍耳叶，如造曲法，俟黄衣上遍，曝干收用。）白茯苓（二钱。修事同上方。）藿香（二钱。洗。）甘草（一钱。修事同上方。）生姜（三钱。切。）上十二味，以水二升，煮取一升，五更一服，未发前一服。气弱人，加人参一钱、白术二钱。

　　夏病二方

　　白虎汤石膏（研碎，甘草水飞澄曝。四两。）甘草（去头尾，酒润，炙黄色，三钱。）知母（槐砧上锉碎，干木臼中捣烂。一两三钱。）粳米（一合。淘。）上四味，以水三升五合，先煮粳米减半升，去滓，纳诸药，煮取升半，去滓，分温三服。

　　竹叶石膏汤竹叶（一把，采东畔枝叶。）石膏（三两。修事如上方。）半夏（半合，用白芥子末，搅入酽醋内令匀，投半夏洗三四次，水漂，曝干，锉碎。）甘草（三钱。修事如上方。）麦门冬（不必去心，杵烂。二两。）人参（饭上蒸曝三次。七钱。）粳米（一合。洗。）上七味，以水四升，煮取二升，去滓，内粳米，煮令米熟成汤，去米，分温三服。

　　病久不愈四方

　　鳖甲煎丸（方见阳明）蜀漆丸（方见牝疟）牛膝汤牛膝（取肥大长数尺者，去芦，锉碎，用黄精锉片，同拌，蒸一炷香，去黄精，曝干。

　　四上一味，以水四升，煮取二升，分温二服，未发时一服，临发时一服，用好酒二升，煮取亦善。

　　丁香酒丁香（勿令犯火，竹刀切片。一钱。）槟榔（头圆矮毗者为榔，形光紫纹者为槟，槟力小，榔力大也。凡使用槟，择稳正而坚，有锦纹者，以竹刀削去底，细切之，勿令经火。四钱。）乌梅（取肥大者，汤润去核，藏米中蒸熟。三枚。）常山（临用去苗锉片。三钱。甘草水润蒸一次，取出，再用人参三钱，拌匀，水润一宿，饭上蒸，饭熟为度，去人参曝干。）上四味，盛一绢囊内，用好酒两碗浸之，从巳至夜，露置星月下高洁地，横刀其上，临发日寅卯时，徐徐服；如无量人，作数次服完；如胃寒人，仅可重汤微温，但不宜热服，恐作呕逆也。服毕，温覆极暖，静室中卧，当一日勿澡洗。过时不发，方进糜粥，避风七日。

　　设不瘥，再作服如前法。

　　上录诸方，皆古人成案，各有深意存焉。盖人之病，或有证同而因异，或有因同而证异；或有因证似是而非；或有因证似非而是者。故所贵在尽察因证之常变，及探索古人所以立方之绳则，则我亦可以效法处方，矧有古方之可循者乎。否则（颐）惧其操方以希合也。合，其幸；不合，且以病试方矣。（颐）窃于此，颇三致意。

　　
