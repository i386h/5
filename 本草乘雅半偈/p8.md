<!-- { "loadSidebar": true } -->
　　（经云：水势劣火，结为高山，钟乳本具水火二大矣。则乳质全类似水，而勇悍独专，宁非火胜水劣乎。修治，水煮，仍交水火以济之。但煮则水胜于火，所以少平勇悍也。今世多用火 ，反助长其勇悍，故每多石毒燃烧之患。）先人云：五脏安和，窍节通利，即地形仙矣。此属借资，大须保任，久与相习，乃成自然。

　　曰：乳乃石之灵液，具山之全体者也。顾山体有清浊，而乳之优劣因之。如妇人异质，则钟乳之浓薄，与味之甘淡，气之腥香冷暖，其滋益婴儿与否，亦自有辨。故钟乳先须论土地，再审形状，庶几得之，唯天地之气，钟于名山而乳凝焉。观其主治，一一可想，如肺系填塞胀满，则不能分布诸气，故咳逆上气，钟乳虚中，宛若肺系，何患填塞胀满，此石液所钟，光润莹彻，故明目，目亦水液所钟，洞见明暗，此石中精髓，点滴不穷，故益精髓之体。此艮山之液，能益真阴。然五脏至阴，须宁静濡润，乃得安和，若通百节，利九窍，下

　　第一帙

　　龙骨

　　（本经上品）土大顽颓则风木变眚，以木必基土，维土为命，互为乘制，制则化生。

　　【气味】甘平，无毒。

　　【主治】主心腹鬼疰，精物老魅，咳逆，泄痢脓血，女子漏下，症瘕坚结，小儿热气惊痫，齿主小儿大人惊痫，癫疾狂走，心下结气，不能喘息，诸痉，杀精物，久服通神明。

　　【核】曰：出晋地，及太山、剡州、沧州、太原，山岩水岸土穴中，此龙化解脱之处也。

　　其骨细，其文广者雌；其骨粗，其文狭者雄。五色具者上，白、黄色者中，纯黑者下矣。各随五色合五藏，如五芝、五石英、五石脂之入五脏也。山书云：鳞虫三百六十，而龙为之长。

　　元命苞云：龙之为言萌也，阴中之阳，故龙举而云兴。说文云：龙春分而登天，秋分而潜渊，物之至灵者也。埤雅云：龙鳞八十有一，具九九之数，阳之极者。故为辰而司水，鲤鳞三十有六，具六六之数，阴之极也。故变阳而化龙。淮南子云：羽毛鳞介，皆祖于龙，羽嘉生飞龙，飞龙生凤凰，而后鸾鸟庶鸟，凡羽者以次生焉。毛犊生应龙，应龙生建马，而后麒麟庶兽。凡毛者以次生焉。介鳞生蛟龙，蛟龙生鲲鲠，而后建邪庶鱼，凡鳞者以次生焉。介潭生先龙，先龙生玄鼋，而后灵龟庶龟，凡介者以次生焉。埤雅云：龙亦卵生而思抱，雄鸣上风，雌鸣下风而风化。广雅云：有鳞曰蛟龙，有翼曰应能，有角曰虬龙，无角曰螭龙，未升天曰蟠龙，玉符称世俗画龙之状，马首蛇尾，又有三停九似之说。谓自首至膊，膊至腰，腰至尾，皆相停也；九似者，角似鹿，头似驼，眼似鬼，项似蛇，腹似蜃，鳞似鱼，爪似鹰，掌似虎，耳似牛也。或曰：龙无耳，故以角听。又云：骊龙之眸，见千里纤芥。论衡云：龙头上有骨，如博山形，名曰尺木。无尺木者，不能升天，其为性粗猛而畏铁，爱玉及空青而嗜燕，故食燕人不可渡海。又曰：蛟龙畏楝叶，及五色线，故汉以来，祭屈原者，以五色线合楝叶缚之。古者豢龙御龙氏，徒以知其好恶而节制之，将雨则吟，其声如戛铜盘，涎能发众香，其嘘气成云，反因云以蔽其身，故不可全见。今江湖间，时有见其爪与尾者，岁时云：夏四月后，龙乃分方，各有区域，故两亩之间，而雨 异焉。又多豪雨，说者曰：细润者天雨，猛暴者龙雨也。又能火与人火相反，得湿而焰，遇水而燔，以火逐之，则燔息而焰灭矣。饵食者，当知其出处爱恶如此。修治龙骨，香草汤浴两度，捣粉，绢袋盛之，用燕子一只，去肠肚，安袋于内，悬井面上，一宿取出，再研极细用。

　　（昔有 叔安，有裔子曰：董父实，甚好龙，能求其嗜欲以饮食之，龙多归之，乃扰畜龙，以服事帝舜。舜赐之姓曰董氏，曰豢龙，故帝舜世有畜龙，及有夏孔甲，扰于有帝，帝赐之乘龙河汉各二。各有雌雄，孔甲不能食，而未获豢龙氏。陶唐氏既衰，其后有刘累，学扰龙于豢龙氏，以事孔甲，能饮食之。夏后嘉之，赐氏曰御龙。）（管子云：龙被五色而游，故神欲小则为蚕 ，欲大则涵天地，欲上则凌云气，欲下则入于深泉。变化无日，上下无时，谓之神。变化论云：龙不见石，犹人不见风，鱼不见水也。）（韩语云：嘘气成云，云固弗灵于龙也，然龙乘是气，茫洋穷乎玄间薄日月，伏光景，感震电，神变化，水下土，汨陵谷，云亦灵怪矣哉。云，龙之所能使为灵也，若龙之灵，则非云之所能使为灵也，然龙弗得云，无以神其灵矣。失其凭依，信不可与，异哉其所凭依，乃其所自为也。易曰：云从龙，既曰，龙则云从之矣。）绍隆王先生云：龙禀阳而伏阴，神灵之物也。神则灵，灵则变；神也者，两精相合，阴阳不测之谓也。

　　曰：龙耳亏聪，以角为听，固有六根互用，此则借用以为六根者也。春半登天，秋半潜渊，揆机衡之升沉，是合四时之宜耳。豢龙氏醢龙以食。张华云：龙酢得醋，则生五色，安知非形似龙类也。别录为死龙之骨；苏寇疑为神物，无自死理，既属神物，又安知非从尸解而去也，故仅存朽骨，尚获灵异乃尔。对待生人未朽之四大，便为鬼疰精物老魅之所侮，与泄痢脓血、症瘕坚结之早现颓败相者，若惊痫癫疾，狂走痉 ，此不能震惊百里，施诸己身者也。古有龙髯作拂，见燕则冉冉自飘，龙皮作障，溽暑时云生凉作，固属谬诞，亦未必非尸解物，留人间世，以显灵异者也。雷公修事，藏纳燕腹，悬井面上，此遂出处嗜欲之性，倍发其灵异故尔。但用燕似觉伤生，且非时亦不易得，不若以云母易紫燕，云从龙，物各客曰：龙骨畏石膏。喜牛黄、人参何也？颐曰：石膏禀艮止之凝肃，虽与潜蛰之德相符，御天之性则反，故畏之。牛黄黄中通理，浓德载物。人参 天两地，奠安形藏，借以济弱扶倾，运用枢纽，故喜之。又曰：牛黄为君，佐以龙骨，牛黄又反畏龙骨，何也？颐曰：牛黄全具敦阜之体，龙则时蛰时跃，蛰时无碍，跃时未免为之崩且溃耳。

　　（眼耳鼻舌身意曰六根，色声香味触法曰六尘，根之合尘，各有专司，互用，则根尘叠应矣。若龙之角，为根身之余物，以之借听，此亦极大神通。繇此观之，物物都有神通，神通者，我之不能，彼之独善者是也。若蚱蝉之鸣以胁，蛴螬之行以腹，与猿猴之善援，羚羊之

　　第一帙

　　蜂蜜

　　（本经上品）【气味】甘平，无毒。

　　【主治】主心腹邪气，诸惊痫痉，安五脏诸不足，益气，补中，止痛，解毒，除众病，和百药。久服强志，轻身，不饥不老，延年神仙。

　　【核】曰：蜜蜂，一名蜜蜂。尔雅翼云：蜜蜂似蜂而小，工作蜜也。说文蜜作 ，云蜂甘饴也。盖若鼎器而幕之。山海经云：谷城之上，足蜂蜜之卢，今土木之蜂，亦各有蜜。

　　北方地燥，多在土中，故多土蜜。南方地湿，多在木中，故多木蜜。又有岩蜜、石蜜，俱在岩石间也。今人家所畜之蜂，小而微黄，大率腰腹相称，如蝇蝉也。喜事者，以 木容数斛，置蜂其中养之，开小孔，才容出入。永嘉地记云：七八月中，尝有蜜蜂群过，有一二小蜂，先飞觅止泊处，人知辄内桶中，以蜜涂桶内，飞者闻蜜臭，或停不过，三四往来，便举群悉至矣。今人家养蜂，或群逸以百千万数，中有大者为王，群蜂羿之，从其所往，人收而养之，多在谷雨春分时也。采取百芳，酝酿造蜜。其房谓之蜜脾，王之所居，叠积如台。语云：蜂台蚁楼，言蜂居如台，蚁居如楼。自然论云：蜂无王则尽死，君臣之体，生死不移也。一日两出，而聚鸣号为两衙，其出采花者，取花须上粉，置两髀，唯牡丹、芍药、兰蕙之粉，或负于背，或戴于首，或采无所得者，经宿花间，一不敢归，或螫毒人，蜂亦寻死。故古称蜂虿有毒，近其房则群起攻人。故战国有蜂旗，军行用之，云若蜂起之将也。寒冬无花，深藏房内，即以酿蜜为食。春暖花朝，复出卷采矣。宛间有梨花蜜，色如凝脂。毫州太清宫有桧花蜜，色小赤。南京柘城县有何首乌蜜，色更赤。

　　各随所采花色，性之温凉，亦相近也。蜜脾之底为蜡。埤雅云：蜡生于蜜，而天下之味，莫甘于蜜，莫淡于蜡。盖浓于此者，必薄于彼，理之固然也。西方之书曰：味如嚼蜡，旧说蜂之化蜜，必取 猪之水，注之蜡房，而后蜜成，故蜡者蜜之 也。方言云：其大而蜜，谓之壶蜂。即今黑蜂也。盖亦酿蜜，楚辞所谓赤蚁若象，玄蜂若壶者是也。试蜜真伪，以烧红火箸，插入蜜中，提出起气者为真，起烟者为伪。修治，每沙蜜一斤，用水四两，入银石器内，桑柴火慢煮，掠去浮沫，至滴水成珠，不散，乃用。

　　又法以器盛贮重汤中，煮一日，候滴水不散，取用亦佳，且不伤火也。七月勿食生蜜，令人暴下霍乱。味酸色青赤者，食之心烦。不可与葱，及莴苣同食，令人利下。食蜜饱后，不可食鲜，令人暴亡。

　　缪仲淳先生云：集草木群英之精，合水土风露之气，酝酿成蜜，故其气清和，其味甘纯，施先人云：蜜本万卉之黄，采集酝化于蜂，岩石土木，出处之端，藜连乌桧，生成之自。

　　曰：垂颖如锋，故名蜂。传云：蜂虿垂芒，主之所在，众蜂旋绕，飞舞如卫，政令甚严，蜂有臣礼者是也。集采百芳，退藏于密，吹鼓酝酿，而蜜成矣，故谓之蜜。其房如脾，谓之蜜脾。俨如胃，形受盛水谷，酝酿以成精血也。甘平色黄，当判入脾，故补中而益中气。盖万物莫不资始于脾，故主诸不足耳。设土大顽颓，则木无所倚，遂成惊骇痫痉。蜂蜜敦土化用，浓德载物，则上逆下陷之气，旋归于本位矣。安五脏者，安五脏之形。有形归土，脾所司耳。心腹居中，为邪所薄，则中宫不安，安中所以逐邪。未有中不安，而能剪除外侮者；和百药解毒者，以甘性能缓，则无躁暴漂 之峻。脾藏志，故久服强志，轻身不饥不老，总属脾土事耳。

　　第二帙

　　牡桂

　　（本经上品）关有匹为十二原之所出入，节之交三百六十五会，为神气之所游行出入也。

　　【气味】辛温，无毒。

　　【主治】主上气咳逆，结气，喉痹，吐吸，利关节，补中益气。久服通神，轻身不老。

　　第二帙

　　桂（本经上品）

　　【气味】辛温，无毒。

　　【主治】主百病，养精神，和颜色，为诸药先聘通使。久服轻身不老，面生光华，媚好尝如童子。

