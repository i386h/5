<!-- { "loadSidebar": true } -->
　　味辛而苦，能治风散血。（南星防风等分为末、名玉真散、治破伤风、刀伤扑伤如神、破伤风者、药敷疮口、温酒调下二钱、打伤至死、童便调灌二钱、连进三服、必活。）气温而燥。能胜湿除痰。性紧而毒。能攻积拔肿。为肝脾肺三经之药。治惊痫风眩。（丹溪曰：无痰不作眩。）身强口噤。喉痹舌疮。结核疝瘕。痈毒疥癣。蛇虫咬毒。（调末箍之。）破结下气。利水堕胎。性更烈于半夏。（与半夏皆燥而毒、故皆堕胎、南星辛而不守、半夏辛而能守、所以古安胎方中、亦有用半夏者。）按南星治风痰。半夏治湿痰。功用虽类而实殊也。非西北人真中风者。勿服。阴虚燥痰大忌。根似半夏而大。看如虎掌。故一名虎掌。以矾汤或皂角汁。浸三昼夜。曝用。或酒浸一宿。蒸熟。竹刀切开。以不麻为度。或姜渣黄泥和包。

　　煨熟用。造曲法。以姜汁矾汤。和南星末作饼。楮叶包。待生黄衣。日干。造胆星法。腊月取黄牛胆汁。和南星末。纳入胆中。风干。年久者弥佳。（得牛胆则燥性减、且胆有益肝胆之功。）畏附子、干姜、防风。（得防风则不麻、火炮则毒性缓、所谓火能革物之性。自附子至南星、皆大毒之品。）

　　卷四草部

　　半夏

　　燥湿痰、宣通阴阳。

　　辛温。体滑性燥。能走能散。和胃健脾。除湿化痰。发表开郁。下逆气。止烦呕。发声音。

　　救暴卒。（凡遇五绝之病、用半夏末吹入鼻中、即活、盖取其能作嚏也、五绝、谓缢死、溺死、压死、魇死、产死也。）又能行水气。以润肾燥。利二便。止咽痛。（辛通、使气能化液、故润燥、丹溪谓二陈汤、能使大便润而小便长、成无己伤寒明理论曰：半夏辛散、行水气而润肾燥、又惠民和剂局方、半硫丸、治老人虚秘、皆取其润滑也、俗以半夏南星为燥、误矣、湿去则土燥、痰涎不生、非二物性燥也、古方治咽痛喉痹、吐血下血、非禁剂也、二物亦能散血、故破伤扑打皆主之、唯阴虚劳损、则非湿热之邪、而用利窍行湿之药、是重竭其津液、医之罪也、岂药之咎哉、皇甫谧甲乙经、用治不眠、是果性燥者乎、半硫丸与硫黄等分、生姜糊丸。）治咳逆头眩。（火炎痰升则眩。）痰厥头痛。眉棱骨痛。（风热与痰。）胁痛胸胀。伤寒寒热。痰疟不眠。（素问曰：胃不和则卧不安、半夏能和胃气、而通阴阳、灵枢曰：阳气满、不得入于阴、阴气虚、故目不得瞑、饮以半夏汤、阴阳既通、其卧立至、又有喘嗽不得眠者、左不得眠属肝胀、宜清肝、右不得眠属肺胀、宣清肺、服药无效者、不治。

　　）反胃吐食。（痰膈。）散痞除瘿。（瘿多属痰。）消肿止汗。（胜湿。）为治湿痰之主药。（汪机曰：脾胃湿滞、涎化为痰、此非半夏、曷可治乎、若以贝母代之、翘首待毙、好古曰：肾主五液、化为五湿、本经为唾、入肝为泪、入心为汗、入肺为涕、入脾为痰、痰者、因咳而动、脾之湿也、半夏泄痰之标、不能治痰之本、治本者、治肾也、咳无形、痰有形、无形则润、有形则燥、所以为流脾湿而润肾燥之剂也、俗以半夏为肺药、非也、止呕为足阳明、除痰为足太阴、小柴胡汤用之、虽云止呕、亦助柴芩、主寒热往来、是又为足少阳也、时珍曰：脾无湿不生痰、故脾为生痰之源、肺为贮痰之器、按有声无痰曰咳、盖伤于肺气、有痰无声曰嗽、盖动于脾湿也、有声有痰曰咳嗽、或因火、因风、因寒、因湿、因虚劳、因食积、宜分证论治、大法治嗽当以治痰为先、而治痰又以顺气为主、气顺则火降而痰消、宜以半夏南星燥其痰、枳壳橘红利其气、肺虚加温敛之味、肺实加凉泻之剂。）主治最多。莫非脾湿之证。（俗以半夏专为除痰、而半夏之功用、不复见知于世矣、小柴胡汤、半夏泻心汤、皆用半夏、岂为除痰乎。）苟无湿者。均在禁例。古人半夏有三禁。谓血家、渴家、汗家也。若非脾湿。且有肺燥。误服半夏。悔不可追。（赵继宗曰：二陈治痰、世医执之、内有半夏、其性燥烈、若风寒湿食诸痰则相宜、至于劳痰、失血诸痰、反能燥血液而加病。）孕妇服之。能损胎。（若与参术并行、但有开胃之功、亦不损胎。）圆白而大。陈久者良。（合陈皮茯苓甘草、名二陈汤、为治痰之总剂、寒痰佐以干姜芥子、热痰佐以黄芩栝蒌、湿痰佐以苍术茯苓、风痰佐以南星前胡、痞痰佐以枳实白术、更看痰之所在、加引导药。）韩飞霞造曲十法。一姜汁浸造。名生姜曲。治浅近诸痰。一矾水煮透。兼姜和造。名矾曲。矾最能却水。

　　治清水痰。一煮皂角汁炼膏。和半夏末为曲。或加南星。或稍加麝香。名皂角曲。治风痰。

　　开经络。一用白芥子等分。或三分之一竹沥和成。略加曲和。名竹沥曲。治皮里膜外。结核隐显之痰。一麻油浸半夏三五日。炒干为末。曲糊造成。油以润燥。名麻油曲。治虚热劳咳之痰。一用腊月黄牛胆汁。略加熟蜜和造。名牛胆曲。治癫痫风痰。一用香附苍术抚芎等分。熬膏。和半夏末作曲。名开郁曲。治郁痰。一用芒硝居半夏十分之三。煮透为末。煎大黄膏和成。名硝黄曲。治中风卒厥。伤寒宜下。由于痰者。一用海粉雄黄居半夏之半。为末。炼蜜和造。名海粉曲。治积痰沉痼。一用黄牛肉煎汁炼膏。即霞天膏。和半夏末为曲。名霞天曲。治沉 痼痰。以上并照造曲法。草罨七日。待生黄衣。悬挂风处。愈久愈佳。浸七日。逐日换水。沥去涎。切片。姜汁拌炒。（性畏生姜、用之以制其毒、而功益彰。）柴胡、射干为使。畏生姜、秦皮、龟甲、雄黄。忌羊血、海藻、饴糖。恶皂角。反乌头。（盘肠生产、产时子肠先出、产后不收者、以半夏末、频 鼻中、则上也。）

　　卷四草部

　　常山

　　宣、吐痰截疟、通行水。

　　辛苦而寒。能引吐行水。祛老痰积饮。（痰有六、风痰、寒痰、湿痰、热痰、食痰、气痰也、饮有五、流于肺为支饮、于肝为悬饮、于心为伏饮、于经络为溢饮、于肠胃为痰饮也、常山力能吐之下之。）截诸疟必效。（疟疾必有黄涎聚于胸中、故曰无痰不成疟、弦脉主痰饮、故曰疟脉自弦、常山去老痰积饮、故为诸疟要药、时珍曰：常山蜀漆、劫痰截疟、须在发散表邪、及提出阳分之后用之、疟有经疟、脏疟、风、寒、暑、湿、痰、食、瘴、鬼之别、须分阴阳虚实、不可混治、常山蜀漆、得甘草则吐、得大黄则利、得乌梅穿山甲则入肝、得小麦竹叶则入心、得秫米麻黄则入肺、得龙骨附子则入肾、得草果槟榔则入脾、盖无痰不作疟、一物之功、亦在驱逐痰水而已、士材曰：常山发吐、唯生用多用为然、与甘草同用亦必吐、若酒浸炒透、但用钱许、每见奇功、未见其吐也、世人泥于雷 老人久病忌服之说、使良药见疑、沉 难起、抑何愚耶。常山吐疟痰、瓜蒂吐热痰、乌附尖吐湿痰、莱菔子吐气痰、藜芦吐风痰。）性猛烈。施之藿食者多效。若肉食之人。稍稍挟虚。不可轻入。鸡骨者良。

　　烧酒浸一宿。炒透用。栝蒌为使。忌葱茗。蜀漆（常山茎叶。）功用略同。（古方有蜀漆散、取其苗性轻扬、发散上焦之邪结。）甘草水拌蒸。

　　卷四草部

　　藜芦

　　宣、引吐。

　　辛寒至苦。司蛊毒与喉痹。能杀虫。理疥癣。入口即吐。善通顶。令人嚏。风痫证多用之。

　　（张子和儒门事亲曰：一妇病风痫、初一二年一发、后渐日发、甚至一日数发、求死而已、值岁大饥、采百草食、见野草若葱、采蒸饱食、觉不安、吐胶涎数日、约一二斗、汗出如洗、甚昏困、后遂轻健如常人、以所食葱访人、乃憨葱苗、即藜芦是矣、时珍曰：和王妃、年七十、中风不省、牙关紧闭、先考太医吏目月池翁诊视、浓煎藜芦汤灌之、少顷噫气、遂吐痰而苏、药不瞑眩、厥疾不瘳、诚然。）服之令人烦闷吐逆。大损津液。虚者慎之。取根去头。用黄连为使。反细辛、芍药、诸参。恶大黄。畏葱白。（吐者、服葱汤即止、与酒同用、杀人。头生虮虱、藜芦末掺之。疥癣虫疮、藜芦末生油涂。）

　　卷四草部

　　大戟

　　寒、通、泻脏腑水湿。

　　苦能直泄。颛泻脏腑水湿。兼善逐血。辛能横散。故发汗消痈。寒能通二便闭。治十二种水。腹满急痛。积聚症瘕。颈腋痈肿。风毒脚肿。通经堕胎。泻火逐痰。（时珍曰：痰涎为物、随气升降、无处不到、入心则迷成癫痫、入肺则塞窍、为咳喘背冷、入肝则胁痛干呕、寒热往来、入经络则麻痹疼痛、入筋骨则牵引隐痛、入皮肉则瘰 痈肿、陈无择并以控涎丹主之、殊有奇功、此乃治痰之本、痰之本水也、湿也、得气与火则结为痰、大戟能泄脏腑水湿、甘遂能行经隧水湿、白芥子能散皮里膜外痰气、唯善用者、能收奇功也、又曰：钱仲阳谓肾为真水、有补无泻、复云：痘证变黑归肾者、用百祥膏下之、非泻肾也、泻其腑则脏自不实、腑者膀胱也、百祥惟大戟一味、能行膀胱之水故也、窃谓非独泻腑、乃肾邪实而泻肝也、实则泻其子、大戟浸水青绿、肝胆之色也、痘证毒盛、火炽则水益涸、风挟火势、则土受亏、故津液内竭、不能化脓、而成黑陷之证、泻其风火之毒、所以救肾扶脾也、张洁古活法机要、用大戟一两、枣三枚、同煮焙干、去戟用枣、丸服、名枣变百祥丸。）阴寒善走。

　　大损真气。非元气壮实。水湿伏留。不可浪施。杭产、紫者为上。北产、白者伤人。浆水煮软。去骨。得大枣良。赤小豆为使。恶山药，畏菖蒲，反甘草。

　　卷四草部

　　甘遂

　　寒、通、泻经隧水湿。

