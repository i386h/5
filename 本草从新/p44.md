<!-- { "loadSidebar": true } -->
　　辛平。杀虫明目。治劳瘵五疳，痘后生翳。（时珍曰：能解毒杀虫、故治目疾、疳劳疮痔方中、往往用之、沈存中良方云：江阴万融病劳、四体如焚、寒热烦躁、夜梦人腹拥一月光明、使人心骨皆寒、及寐、而孙元规使人遗药、服之遂平、扣之、即明月丹也、乃悟所梦、明月丹治劳瘵追虫、用兔屎四十九粒、为末、 砂如兔屎大四十九粒、为末、生蜜丸、梧子大、月望前、以水浸甘草一夜、五更初取汁、送下七丸、有虫下、急钳入油锅内煎杀、三日不下、再服。）肝、泻肝热。故能明目。肉、凉血。解热毒。利大肠。妊妇忌之。（滑胎。）脑、涂冻疮。

　　卷十六禽兽部

　　獭肝

　　杀虫、治传尸劳。

　　甘咸而温。止嗽杀虫。治传尸鬼疰有神功。（葛洪云：尸疰、鬼疰、使人寒热、沉沉默默、不知病之所苦、而无处不恶、积月累年、 至死、死后传人、乃至灭门、唯用獭肝阴干为末、水服二钱、每日三服、以瘥为度、鹤皋曰：獭阴物、昼伏夜出、故治鬼疰。）肉、甘咸寒。治骨蒸热劳。血脉不行。营卫虚满。及女子经络不通。血热。大小肠秘。疗疫气温病。

　　及牛马时行病。不宜多食。消男子阳气。

　　卷十六禽兽部

　　腽肭脐

　　一名海马肾。补阳固精。

　　咸热。治阴痿精寒。鬼交尸疰。（固精壮阳、是其本功、鬼交尸疰、盖阳虚而阴邪侵之、阳壮则阴邪自辟尔。）阳事易举。骨蒸劳嗽者。忌用。两重薄皮裹丸核。皮上有肉黄毛。一穴三茎。收之器中。年年湿润如新。或置睡犬头上。惊狂跳跃者。真也。用酒浸一日。纸裹炙香。锉捣。或于银器中。以酒煎熟合药。（以汉椒樟脑同收、则不坏。局方有腽肭脐丸、精不足者、补之以味也、治虚损、亦可同糯米法面酿酒服。）以上兽类。

　　卷十六禽兽部

　　鼠矢

　　宣、调阴阳。

　　甘微寒。治伤寒劳复发热。男子阴易腹痛。（妇人伤寒初愈、即与交接、毒中男人、名阴易、若女人与伤寒男子交者、名阳易、活人有鼠矢汤。）两头尖者。为雄鼠矢。胆、明目。汁滴耳中。治老聋。肉、治儿疳鼠 。（河间曰：鼠性善穿而治疮 、因其性为用也。）蛇骨刺人。（痛甚、用死鼠烧灰敷之。）

　　卷十六禽兽部

　　皮

　　古作汇、俗名刺 。泻凉血。

　　苦平。治胃逆。（宗 曰：开胃气有功、其字从虫从胃、深有理焉。）肠风泻血五痔。（烧末、油调敷、水服亦佳。）阴肿。 黑存性。肉、甘平理胃气。治反胃。令人能食。煮汁饮。

　　又主 。脂、滴耳治聋。胆、点痘后风眼。似鼠而圆大。褐色攒毛。外刺如栗房。以上鼠类。

　　卷十七虫鱼鳞介部

　　化生类卵生类等

　　古名桑蠹虫、又名桑蝎。宣、祛风。

　　甘温有毒。（时珍曰：蝎化天牛有毒、蛴螬化蝉无毒、又可见蛴螬与蝎之性味良恶也。）祛风治障翳瘀肿。小儿惊风。口疮风疳。妇人崩中漏下赤白。堕胎下血。产后下痢。今人多用以发痘。（景岳曰：桑虫、亦名桑蚕、不知创自何人、用以发痘、予尝遍考本草及痘证诸书、俱所不载、及审其质性、不过为阴寒湿毒之虫尔、惟其有毒、所以亦能发痘、惟其寒湿、所以最能败脾、顾发痘不从气血、而从毒药、此与揠苗者何异、矧其淫毒侵脾、弱稚何堪、故每见多服桑虫者、毒发则唇肤俱裂、脾败则泄泻不止、人但见痘证之死、而不知其败在虫毒也、前之既覆、后可鉴矣、其奈蒙蒙者、率犹长夜之不醒何、予欲呼之、用斯代柝、而并咎夫作俑者之可恨、洛按、桑虫能祛风而走窜经络、其性大约与穿山甲相近、故均能元气为毒所伤、今人治痘无不用之、其为害不知若干人矣、吾盐冯楚瞻、有锦囊秘录、其书庞杂浅鄙、全无足取、内有云：大桑虫、有人参之功、噫、此黄口小儿之言也、何物匪才、敢无知妄作耶。桑虫、即桑蠹虫、别录、日华、蜀本、藏器、时珍、俱所收载、何景岳以为不载耶、但并未言其治痘、痘证诸书、从未有用之者。）虫矢、功用略同。俱烧存性研末。酒调。（按牛虱啖血、例比虻虫、尤非痘家所宜、而世习用之、伤人多矣。）

　　卷十七虫鱼鳞介部

　　蝉蜕

　　轻、散风热。

　　土木余气所化。吸风饮露。其气清虚。而味甘寒。故除风热。其体轻浮。故发痘疹。其性善蜕。故退目翳。催生下胞。其蜕为壳。故治皮肤疮疡瘾疹。（与薄荷等分、为末、酒调服。）其声清亮。故治中风失音。又昼鸣夜息。故止小儿夜啼。蚱蝉、治小儿惊痫夜啼。杀疳去热。出胎下胞。（时珍曰：治皮肤疮疡风热、当用蝉蜕、治脏腑经络、当用蝉身、各从其类也。）蝉类甚多。惟大而色黑者入药。洗去泥土翅足。浆水煮。晒干。（痘后目翳、羊肝汤、下蜕末一钱。）

　　卷十七虫鱼鳞介部

　　蝼蛄

　　通、行水。

　　咸寒有毒。通便而二阴皆利。逐水而十种俱平。贴瘰 颇效。化骨哽殊灵。（隐居曰：自腰以前甚涩、能止二便、自腰以后甚利、能通二便。）治水甚效，但其性急，虚人戒之。去翅足炒。

　　卷十七虫鱼鳞介部

　　虫

　　一名地鳖虫。泻、破血。

　　咸寒有毒。去血积。搜剔极周。主折伤。补接至妙。煎含而木舌冰消。水服而乳浆立至。

　　（仲景有大黄 虫丸、以其有攻坚下血之功也。）虚人有瘀。斟酌用之。畏皂荚。菖蒲。

　　卷十七虫鱼鳞介部

　　虻虫

　　一名蜚虫。泻、破血。

　　苦寒有毒。攻血遍行经络。堕胎只在须臾。（青色入肝、专啖牛马之血、仲景用以逐血、因其性而取用者也。）非气足之人。实有畜血者。勿轻与。去足翅炒。恶麻黄。以上化生类。

　　卷十七虫鱼鳞介部

　　蜂蜜

　　俗名蜂糖、生岩石者、名岩蜜、亦名石蜜。补中、润燥滑肠。

　　采百花之精英。合露气以酿成。生性凉。能清热。熟性温。能补中。甘而和。故能解毒。

　　柔而滑。故能润燥。甘缓可以去急。故止心腹肌肉疮疡诸痛。甘缓可以和中。故能调营卫。通三焦。安五脏。和百药。而与甘草同功。止嗽治痢。（解毒润肠、最治痢疾、用姜汁和服、甚佳。）明目悦颜。同薤白捣。涂汤火伤。煎炼成胶。通大便秘。（乘热纳谷道中、名蜜煎导。）大肠虚滑者。虽熟蜜亦在禁例。酸者食之。令人心烦。同葱食害人。食蜜饮后。不可食。令人暴亡。白如膏者良。（汪颖曰：蜜以花为主、闽广蜜热、川蜜温、西蜜凉、安宣州有黄连蜜、味小苦、点目热、良、西京有梨花蜜、色白如脂。）用银石器。每蜜一斤。入水四两。桑火慢熬。掠去浮沫。至滴水成珠用。黄蜡、甘淡而涩。微温。止痛生肌。疗下痢。

　　（蜜质柔性润、故滑肠胃、蜡质坚性涩、故止泻痢。）续绝伤。（蜜与蜡、皆蜂所酿成、而蜜味至甘、蜡味至淡、故今人言无味者、谓之嚼蜡。）

　　卷十七虫鱼鳞介部

　　露蜂房

　　宣、解毒杀虫。

　　甘平有毒。治惊痫螈 。附骨痈疽。根在脏腑。（和蛇蜕乱发烧灰、酒服、按附骨疽不破、附骨成脓、故名、不知者误作贼风治、附骨疽痛处发热、四体乍热乍寒、小便赤、大便秘而无汗、泻热发散则消、贼风痛处不热、亦不发寒热、觉身冷、欲得热熨则小宽、宜风药治之。）涂瘰 成 。（炙研、猪脂和涂。）止风虫牙痛。（煎水含漱、时珍曰：阳明药也、取其以毒攻毒、兼杀虫之功尔。）敷小儿重舌。（烧灰、酒和、敷舌下、日数次。）其用以毒攻毒。

　　痈疽溃后禁之。取露天树上者。（洗疮煎用、治痈肿、醋调涂。）

　　卷十七虫鱼鳞介部

　　虫白蜡

　　生肌长肉。

　　甘温。生肌止血，定痛补虚，续筋接骨。（丹溪曰：白蜡属金、受收敛坚强之气、为外科要药、与合欢皮同入长肌肉膏中用之、神效。）虫食冬青树汁。久而化为白脂。粘敷树枝。至秋刮取。以水煮溶。滤置冷水中。则凝聚成块。（人以和油浇烛、大胜蜜蜡。唐宋以前、浇烛入药所用白蜡、皆蜜白蜡也、此虫白蜡、则自元以来人知之、今则为日用物矣。头上秃疮、白蜡频涂、勿令日晒、久则自然生发。）

　　卷十七虫鱼鳞介部

　　五倍子

　　一名文蛤。涩、敛肺。

　　酸涩能敛肺。咸寒能降火。生津化痰。止嗽止血。敛汗。（郑赞寰曰：焙研极细、以自己漱口水、调敷脐上、治盗汗如神。）解酒。疗消渴泄痢。疮癣五痔。下血脱肛。脓水湿烂。子肠坠下。散热毒。消目肿。（煎水洗之。）敛疮口。（热散疮口自敛。）其色黑。能染须。（丹溪曰：倍子属金与水、噙之、善收顽痰、解热毒、黄昏咳嗽、乃火浮入肺、不宜用凉药、宜五味五倍、敛而降之、娄全善医学纲目云：王元 虚而滑精、屡与加味四物汤、吞河间秘真丸、及真珠粉丸、不止、后用五倍子一两、茯苓二两、丸服、遂愈、此则倍子敛涩之功、敏于龙骨蛤粉也、 庵曰：凡用秘涩药、能通而后能秘、此方用茯苓、倍于五倍、一泻一收、是以能尽其妙也。）嗽由外感。泻非虚脱者。禁用。生盐肤木上。乃小虫食汗。遗种结球于叶间。（故主治之证、与盐肤子叶同功。）壳轻脆而中虚。可以染皂。或生或炒。捣末用。（粪后下血、五倍子末、艾汤调服一钱、妇人阴血、因交接伤动者、以末掺之。）百药煎。功与五倍子不异。但经造酿。其体轻虚。其性浮收。且味带余甘。治上焦心肺。咳嗽痰饮热渴诸病。含噙尤为相宜。用五倍子为粗末。每一斤以真茶一两。煎浓汁。入酵糟四两。擂烂拌和。器盛置糠缸中罨之。待发起如发面状。即成矣。捏作饼丸。晒干。（风热牙痛、百煎泡汤、噙漱。）

　　卷十七虫鱼鳞介部

　　桑螵蛸

　　补肾。

　　甘咸平。入肝肾命门。益精气而固肾。治虚损阴痿。梦遗白浊。血崩腰痛。伤中疝瘕。

