<!-- { "loadSidebar": true } -->
　　榆白皮　皮能入肺。性粘滑导滞通肠。榆令人瞑。味甘平和脾消水。（榆白皮性极粘滑。故香作用之。胜于胶漆。其性甘平无毒。入脾胃。利二肠。滑胎导滞。无非皆取滑利之功。然下降之物。不可因稽康有榆令人瞑一语而服之。其意不过欲令人之心神。如此物胶粘之状方可耳。即观其合欢蠲忿。萱草忘忧。岂以二物服之。果能蠲忿忘忧乎。考榆白皮之性。甘平无毒。毕竟非攻伐之品。故古人有榆羹榆面等服食诸法。可以充饥。可以辟谷。然其滑降之性多。恐耗津液耳。）

　　木部　乔木类

　　大风子

　　大风子　有杀虫劫毒之功能。味辛性热。为搽癣涂疮之要药。燥湿除风。（大风子辛燥有毒。虽有祛风杀虫之功。然外治却有奇效。总非内服之品耳。）

　　木部　乔木类

　　巴豆

　　巴豆　荡涤阴凝之物。锐利难当。攻消坚积之邪。直前无阻。沉寒痼冷。赖辛热以宣通。化腐伤肌。仗膏丹而施用。脾胃大肠皆可入。刚雄有毒勿轻尝。（巴豆辛热有毒。荡涤脏腑。

　　沉寒痼冷。留伏坚积。有勇猛直前斩关夺门之势。破血烂胎。无所不至。生用则力速。炒黑则力缓。或少用缓攻之法。不伤正气。在人运用得宜。如与大黄并用。则泻反缓。以巴豆畏大黄也。总之用之得宜。则效如反掌。用不得宜。即参术亦能为害。况巴豆乎。亦有用之取吐者。如仲景三白散。病在膈上者必吐。在膈下者必利之意。又有用巴豆油蘸纸燃火吹息。

　　以烟熏鼻。能吐喉风痰闭。皆在用者之活变耳。）

　　木部　乔木类

　　棕榈皮

　　棕榈皮　吐血肠红。达肝肺二经。入营止截。崩中带下。味苦平性涩。炒黑功长。（棕榈皮其皮有丝。纵横如织。如人之络。味苦涩。性平。入肝达肺。炒黑能入血分。止一切血。凡鼻衄吐血。肠风崩带。内无邪热者。皆可用之。然苦能泄热。苦可下行。暴病亦有用之者。

　　在乎运用耳。）

　　木部　乔木类

　　皂角

　　皂角　开关利窍。导滞宣风。涤垢行痰。杀虫化食。或搐鼻而取嚏。或探吐以稀涎。或疮毒用以外敷。或疫疠取其焚气。性味窜通腑与脏。辛咸润下毒而温。角刺纯辛。力尤锋锐。其搜风杀虫之治。用若相同。而溃痈散毒之长。功能独擅。角子烧灰。能通闭结。肠风致病。

　　可仗咸温。（皂角辛咸温有毒。攻散峻厉之品。入肺与大肠。无邪不散。无坚不破。故能开关导滞。以其辛也。故能宣风利窍。以其咸也。故能润下豁痰。又邪在上者用之。可以取吐。如喉痹喉风之属。邪在下者用之。可以攻下。如食积痰结之类。至于外治之效。则杀虫治癣。敷肿毒。止牙疼。信手拈来。头头是道。角刺则辛而不咸。其锋锐之力。能直达病所。

　　凡治外证。溃散之力颇多。角子咸温性降。善导大肠风闭燥结。疏通一切滞气。皂有三种。

　　形如猪牙者为牙皂。形长三四寸。肉浓多脂者为肥皂。形长七八寸。无肉而瘦者为皂荚。皆可用之。）

　　木部　乔木类

　　诃子

　　诃子　敛肺除痰。降逆温通能下气。固肠治痢。酸收苦泄各随方。大肠有湿热者忌投。肺部有火邪者勿用。（诃子苦降之力有余。酸涩之性不足。故能下肺气。除胸膈痰食结气。仲景以之治气痢。用之治气也。后世但用以敛肺涩肠。而忘其除痰下气。亦疏矣。总之此物同乌梅五味用。则敛。同陈皮浓朴用。则泄。各随其宜耳。以其性温。故宜寒病不宜热病。）

　　木部　乔木类

　　川楝子

　　川楝子　清肝火。利小肠。湿热疝瘕。专疗热厥痛。味苦寒。性有毒。温邪虫积。并治小儿疳。根皮达下杀诸虫。性味相同无别用。（川楝子此树处处有之。以川中者为佳。有雌雄两种。雄者无子。根皮色赤。不可用。雌者有子。根皮色白。可用之。一云其子鸟不食者。不可用。苦寒之性。入心肝小肠膀胱。能导热下行。治热厥心痛。凡一切疝气虫疳等证。由于湿热所致者。皆可用之。根皮专杀虫积。洗服皆效。如煎服当去粗皮。以近泥有毒也。）

　　木部　乔木类

　　樗白皮

　　樗白皮　味苦兼涩。性燥且寒。固下有功。治痢疗崩愈带浊。入肠奏效。凉瘀逐湿愈风虚。

　　（樗白皮即臭椿树根皮也。此树有二种。香者名椿。臭者名樗。苦寒性涩。入大肠能断下。

　　凡肠 痢疾因于湿热留结久而不愈者。皆可用之。时珍以椿皮色赤而香。入血分。其性涩。

　　樗皮色白而臭。入气分。其性利。故主治之功虽同。而涩利之性则异。诸家本草皆未言及。

　　录之以备参考。）

　　木部　乔木类

　　郁李仁

　　郁李仁　顺气搜风。燥结立开津易耗。通肠导水。肿浮顿退胀全消。辛苦甘酸。平和润降。

　　（郁李仁辛苦微甘微酸。性平。专主润降。通大肠。润燥结。导一切水闭风闭气闭等证。但降利之性太过。恐结去而津耗耳。）

　　木部　乔木类

　　苏木

　　苏木　味甘咸而平性。入心肝以达脾。活血行瘀。消风散肿。（苏木此物专走血分。活血行血而无别用。虽味甘咸平无毒之品。然血中无滞者。仍属不宜。能治风。亦血行风自灭耳。

　　）

　　木部　乔木类

　　干漆

　　干漆　破血消瘀。能续绝和伤。通行肝络。辛温有毒。除痹风寒湿。善杀虫疮。（干漆。漆乃树之津液。干漆者。即漆店中桶内所结之漆也。辛苦咸温。有大毒。观其能烂人肌肤。或生漆疮。可知。本经称其能续绝伤。安五脏。久服轻身延年等语。盖荡炼邪滞。则脏腑安。

　　犹除暴即所以安良也。总之干漆乃破血化积之品。杀虫尤其余事耳。）

　　木部　灌木类

　　五加皮

　　五加皮　治下焦痹湿风寒。苦辛兼备。强腰膝虚羸痿 。肝肾咸温。（五加皮其树一枝五叶。有交加之象。故名。辛苦温无毒。入肝肾。祛散下焦风寒湿痹。腰膝疼痛。香港脚痿弱等证。邪去则肝肾强。筋骨利。故能益精补虚。此物虽无纯补之功。亦无损正之害。是以有久服轻身之说也。如肝肾虚。下部无风寒湿邪而有火者勿用。）

　　木部　灌木类

　　蔓荆子

　　蔓荆子　宣肺家风热于上焦。头目均沾清利益。散肝脏湿淫于肌表。功能皆赖苦辛平。（蔓荆子辛苦性平。虽属子而体质轻浮。入肺经上行宣散。故能清利头目。解表疏风。能搜肝风者。不特风气通于肝即风药亦能入肝也。又能治湿者。风能胜湿也。）

　　木部　灌木类

　　桑白皮

　　桑白皮　泻肺火之有余。降逆消痰嗽可愈。性甘寒而无毒。疏邪利水胀能松。子能养血生津。质甘且润。枝可祛风活络。味苦而平。（桑白皮刮去近土粗皮。取纯白者用。甘寒微苦微辛。色白性寒。入肺善降。利大小肠。故能泻肺中之火。降气行水。如是则水肿痰嗽风气诸病皆可愈耳。子名桑椹子。乃桑之精华所结。味甘色红。熟则紫黑。能入肝经血分。养血补肝。血活则风散也。桑枝能达四肢。行经络。利关节。助药力苦平之性。为祛风良药也。）

　　木部　灌木类

　　桑叶

　　得箕星之精气。能搜肝络风邪。禀青帝之权衡。善泄少阳气火。眵泪羞明等证。仗此甘寒。豆风目眩诸般。藉其疏利。（桑叶经霜者佳。凡叶皆散。其纹如络。故能入络。疏风通肝达肺。桑乃箕星之精。箕好风。故尤为入肝搜风之要药。肝胆相连。又能疏泄少阳气分之火。凡一切目疾头风等证。由于风热者。皆可用之。）

　　木部　灌木类

　　女贞子

　　女贞子　赋桢干不雕之性。具甘凉纯静之功。入肾脏以益阴。目昏复见。达下焦而退热。发白重乌。（女贞子即冬青树之子。色紫黑。味甘苦平。此树凌冬不雕。禀少阴之精。故能入肾益阴。水足则目明热退。如是则五脏可安。精神可养。故本经列之上品也。）

　　木部　灌木类

　　蕤仁

　　蕤仁　宣风热于肝家。眼目有灾。气升宜降。散结痰于心腹。甘寒无毒。性滑偏阴。（蕤仁本经称其甘温。然观其主治心腹邪热结气。又治目赤肿痛等证。非温性之药所宜。故别录言其性寒。却为有据。其润降之性。由肺达肝之意可想也。）

　　木部　灌木类

　　金樱子

　　金樱子　味酸涩以性温。达肝脾而入肾。涩精固气。虚而无火则相宜。闭蛰封藏。病若有邪慎勿使。（金樱子酸涩性温。然须带生采之。太熟则色红味甘。全失涩味。且服之利人。故采药当及时也。凡子皆降。可入下焦。其功全在固涩。凡一切久痢遗精。大小便不固。无邪热者。皆可用之也。）

　　木部　灌木类

　　山茱萸

　　山茱萸　性敛偏温。固精补肾。味酸而涩。壮水生肝。（山茱萸酸温无毒。入肝肾。肝主疏泄。肾主闭藏。疏泄太过。则滑脱不禁。当用酸涩之剂以收之。况遗精便滑。小便不固。以及虚汗等证属虚者哉。使元气固则精血充。是以为之补也。此物如五味之酸味太甚。于人之气血不甚相宜。虽虚脱者亦宜酌用。有邪火为患者。尤当禁之。）

　　木部　灌木类

　　山栀

　　山栀　味苦通心。导热归肠寒胜火。气轻达肺。炒焦入血黑平红。仁则解郁热于胃中。壳乃退阳邪于皮部。（山栀其形尖圆。色赤象心。其质轻浮入肺。苦寒性降。能清心肺上焦之邪热。屈曲下行。从小肠膀胱而出。炒黑则能清血分郁热。若邪热在胸膈蕴结不下。则生用。

　　栀仁亦能取吐。非山栀为吐药。不过引之作吐。以顺病势。所谓其高者因而越之也。）

　　木部　灌木类

　　枳壳

　　枳壳　利膈宽胸。辛苦性寒破气滞。行痰逐水。和中化食入阳明。（枳壳亦橘类。逾淮而北为枳。南即为橘。此亦地道使然。因之性味主治各异。枳壳即枳实之大者。味苦辛。性寒。

　　专主破气。气顺则胸膈利。痰行水消。三焦通泰。邪热蠲除耳。如欲制其燥性。助其消导。

　　可炒黑用之。）

　　木部　灌木类

　　枳实

　　枳实　性味与枳壳相同。功力较老者更猛。泻痰破积。承气赖之以先声。导水行瘀。金匮取之而下达。治痞坚之峻剂。攻气分之神丹。（枳实即枳壳之初生而未熟者。如青皮陈皮之类。性味主治皆同。而功力颇猛。故破积行血。消食消痰。皆赖之以承其气。或与补药同用。

　　或与泻药并投。在人之运用耳。）

　　木部　灌木类

　　石楠叶

