<!-- { "loadSidebar": true } -->
　　配六药以糊成。性味辛甘。温中和胃。合五色而具备。消磨水谷。发表强脾。（神曲用白面为君。再加赤豆杏仁青蒿苍耳野蓼六种。拌和作饼。如窨酱黄法。待发热。外生黄衣。晒干收之。五味兼有。甘辛独多。性温入脾胃。消磨水谷。是其本功。发表者以其有郁蒸之气。性能升发也。谷食去则脾胃和。自可健运如常。消导炒用。发表生用。各随其宜可也。）

　　谷部　谷类

　　淮小麦

　　淮小麦　甘凉养胃气。润泽益心神。（淮小麦麦为心谷。故能入心。南麦性温。北麦性凉。

　　以淮产者为佳。故无壅滞生热之虑。却有凉心润燥之功。是以金匮甘麦大枣汤。治妇人脏燥一证。可想见矣。）

　　谷部　谷类

　　秫

　　治阴虚之不寐。性却甘凉。利肺壅以通肠。质偏粘腻。（秫即今之细米粟。以谓之粱米。一云粟之粘者为秫。粳者为粟。亦犹黍稷粘者为黍。不粘者为稷。惟以上之物。皆可为粮。皆可养脾胃。古人以秫为肺谷。肺病宜食之。秫性甘寒。故能养肺阴。利大肠。治阴虚不眠等证。皆取益阴退阳。有粘缓之意也。）

　　谷部　谷类

　　阿芙蓉

　　涩精止利。虚邪气痛立时瘳。醒睡助阳。毒烈苦酸倾刻效。（阿芙蓉即鸦片土。以罂粟花苞之津液炼成。本草皆言味酸温。然究属大苦大热。其毒烈之性。竟与花壳不同。一物之性相反如此。亦异事也。此物可以治病。始于西人。故又谓之洋药。止泻痢。壮元阳。

　　通气血。却有神效。然吸食一法。不知何人创始。固无性命之虑。然每每病根未除。烟瘾已上。为终身之累。追悔莫及耳。）

　　谷部　谷类

　　豆皮

　　甘平无毒宣风气。苦涩微温行血瘀。（ 豆即今之野黑豆。紧小而黑。性味与大黑豆同。但略带苦涩。其主治亦能入肾。活血祛风之力。似较大豆为过之。而尤以皮为力足耳。）

　　谷部　谷类

　　陈仓米

　　养胃除烦。甘淡藉谷气之资助。和中进食。酸凉利湿热以分消。（陈仓。米凡米之类。虽种数不同。而人皆可赖以生长。助脾益胃。但新者性温。不无壅滞。陈者性凉疏利。

　　故能和中焦。去湿热。为病后虚人最相宜耳。）

　　谷部　谷类

　　蒸饼

　　消食养脾化积滞。性味甘温。和中益气利三焦。功能宣导。（蒸饼以面作饼。蒸熟陈久用之。寒食日作者。即为之寒食面。糊丸药用之。取其面性已过。不助湿热。惟甘平之性。能和中消导。利水道。益脾胃而已。毕竟无他所长也。）

　　菜部

　　（李时珍曰。菜者。所以具五味。助五谷而充养者也。但五菜之良毒。各有不同。五味之所入。即多偏胜。故内则有训。食医有方。菜之于人。岂可不审择用之哉。）

　　菜部　菜类

　　蒲公英

　　蒲公英　走阳明散热疏邪。兼能解毒。味甘苦性寒滑窍。并可消痈。（蒲公英即黄花地丁。生平泽田园。茎叶如苦苣。中心抽一茎。茎端出一花。色黄如金钱。若单瓣菊之状。味苦甘。

　　性寒滑。专入阳明。散热结。消痈毒。因此草色黄味甘属土。性又滑利。故能入阳明。解毒滑窍而治妇人一切乳证也。）

　　菜部　菜类

　　紫花地丁

　　紫花地丁　泻疔疮之毒壅。味苦性寒。入包络与肝经。通营破血。（紫花地丁即地丁草之茎。色紫而开紫花者。故性味主治与蒲公英相同。惟此能入手足厥阴血分。行瘀活血为略异。

　　故紫花地丁治疔疮毒壅为胜也。）

　　菜部　菜类

　　白芥子

　　白芥子　辛能发汗。热可温中。入肺胃以搜痰。并走皮间与膜外。宽胸膈而利气。却能散冷耗营阴。（白芥子此芥种类少异。茎叶青白色。其子黄白色。非如食芥之叶青绿色而子紫黑也。味大辛。性大热。入肺胃二经。散寒下气。宽胸膈。利风痰。其辛散之性。食之泪出。

　　又能达肝。故治痰在胁下。及皮里膜外者。非此不除。但耗阴散气。昏目圣神。虚人禁用。

　　）

　　菜部　菜类

　　莱菔子

　　莱菔子　下气消痰。生服性升能涌吐。宽中化食。炒香气降味辛温。可消胀以利肠。能定喘而止嗽。（莱菔子辛甘温。入肺胃。长于治痰。生用则能升能散。善吐胸膈风痰。炒熟则性降。气降则痰消。一切喘嗽因痰者。皆可用之。能消面积。观其在上在下。用生用炒。或吐或消。无不灵验。亦物性之使然耳。根主治相同。）

　　菜部　菜类

　　干姜

　　入脾胃。燥湿温中。肺饮蓄痰嗽可愈。味辛热。逐寒散冷。肾邪痹着重能轻。炮黑则味苦性和。血药用为引导。服食可入营守内。补方赖以前驱。（干姜即生姜之宿根老母姜。

　　置流水中。浸三日。刮净皮。晒干为之。又名军姜。辛热性燥。不如生者之散表。而热燥过之。入脾胃。逐寒燥湿。是其所长。与肺肾药同用。亦能入肺肾。观小青龙之治饮邪咳嗽。

　　肾着汤之治寒湿腰痛可知。炮黑则辛少苦多。燥散之性已减。温守之力独优。能入血分。协助补药之力。故营血虚寒而欲温补者。非此不为功。即纯虚而无寒者。亦可用之。不温则虚不复也。）

　　菜部　菜类

　　生姜

　　生姜　达肺经。发表除寒。横行有效。入胃腑。温中止呕。辛热多功。去秽通神。化痰散逆。煨熟则缓而性降。治中焦腹痛之虚寒。蜜炙则润以兼疏。散肺部风痰之咳嗽。姜汁豁痰通络。体用颇殊。姜皮散水和脾。温凉稍异。（生姜味辛性温。入肺胃。散寒发表。善宣胸膈逆气。故生姜为治呕圣药。能解半夏南星诸菌等毒。祛邪辟恶。故圣人有不撤姜食之说。然辛散过盛。多食耗气血。助火邪。不可不慎。用湿纸包裹。煨熟则无发散之性。但能温中降逆。治寒滞腹痛。如治肺受风寒咳嗽。又欲其散。又惧其辛。热伤肺。取生姜蜜炙。用姜汁开痰宣络。姜皮散水行皮。温凉各异。主治不同。不可谓一物泛用也。）

　　菜部　菜类

　　葱白

　　葱白　行肺胃以通阳。可温宣而发汗。味辛性热。散气昏神。（葱白即葱之近根处白茎也。

　　味辛性温。升浮上达。入胃肺二经。其中空。故能外散风寒。内通阳气。又能行血散瘀。止腹痛。消肿毒。皆系行气之功。所谓三焦相通一气而已。但耗散昏目。损志伤神。虚人当审用也。）

　　菜部　菜类

　　大蒜

　　大蒜　辛温气臭。脾胃功多。能破积以散寒。可辟邪而杀鬼。阴疽 癖。火灸有功。捣贴外敷。随宜施用。虽有解暑治蛊之功。不无耗阴损目之害。（大蒜辛热臭烈之性。盛于芦韭。

　　故为五荤之首。有小毒。虽极臭而又能辟臭。故凡一切腥臭之物。用此同煮。均可解之。入脾胃。辟恶气。散寒邪。化肉积。除症瘕。但刚猛之性。耗散为多。道家称其服之能损神伐性。不如外治之功为善也。少食却能开胃进食。）

　　菜部　菜类

　　韭菜

　　韭菜　熟食性味甘温。助肝肾元阳。补中寓散。生汁却专辛热。治血瘀噎膈。脘内留邪。根须通络行瘀。下行降浊。韭子固精暖肾。治带疗淋。（韭菜一名起阳草。其叶味辛而酸。性温。入肝经血分。助阳气。暖下元。行散之力有余。固补之功不足。亦为五荤之一。但行瘀散血。韭汁为优。暖下固精。韭子为胜。根须之性。与叶相同。而下行之力为专。故凡病后劳复。与夫阴阳易之病。下部瘀浊阻滞者。皆可用之。）

　　菜部　菜类

　　薤白

　　薤白　辛滑通阳。开胸痹之痰血。苦温散气。治泄痢之邪氛。（薤白其叶如韭。其根如小蒜。色白如钮。取根用。味辛而苦。性温而滑。入胃与大肠。以其辛苦温滑之性。故能通胸中阳气。散胸中痰血。至其能治赤白痢者。亦由阳气不宣而痰血交滞耳。）

　　菜部　菜类

　　马齿苋

　　马齿苋　酸辛色赤。散血行肝。苦滑性寒。利肠消肿。专长外治敷搽效。却少煎方服食功。

　　（马齿苋一名五方草。又云即今之酱板草。李时珍言此草处处园野皆生。柔茎布地。其叶细细对生。叶青。梗赤。花黄。根白。子黑。故有五方之名。以此推之。似与酱板草相同也。味酸微辛微苦。性寒质滑。入肝与大肠。专能行血滑窍。利大肠。虽有内服诸法。然长于外治。故以之敷痈散肿。为尤贵耳。）

　　菜部　菜类

　　丝瓜络

　　丝瓜络　通经络。凉血祛风。性甘寒。化痰解毒。（丝瓜络味甘性寒。入经络解热邪。热除则风去。络中津液不致结而为痰。变成肿毒诸证。故云解毒耳。）

　　菜部　菜类

　　石花菜

　　味本甘咸。导肠中湿热。性因寒滑。利肺部胶痰。（石花菜即麒麟菜。生南海沙石间。状如珊瑚。枝上有细齿。色白可作菜食。味甘咸。性寒滑。清肺部热痰。导肠中湿热。

　　阴虚湿热痔血等证。皆可用之。虚寒者尤宜禁耳。）

　　菜部　菜类

　　木耳

　　性属甘平。滋养营阴治吐衄。质兼凉黑。善疗痔漏止肠红。务宜知有毒无毒之不齐。

　　当省察良木朽木之互异。（木耳生于朽木上。得湿热而生。受阴晦之气。不无小毒。味甘色黑。虽能治痔漏肠红等证。毕竟非治病良药。仅堪以供蔬食。况木之种类不一。不可不审耳。）

　　菜部　菜类

　　香菌

　　甘平调胃疏风气。香润和中行血瘀。（香菌或土出。或木生。种类不一。皆为湿热郁蒸而生。然此物香甘可口。故能调脾和胃。其香似可入血。其形似宜解散。故又能疏风耳。）

　　菜部　味类

　　吴茱萸

　　吴茱萸　散厥阴之寒。辛苦疏肝降冷浊。燥脾家之湿。芳香治呕愈寒疼。故疝瘕香港脚相宜。

　　而郁结饮邪亦效。吞酸胸满。能导以下行。 癖奔豚。可用其温散。（吴茱萸辛苦而温。芳香而燥。本为肝之主药。而兼入脾胃者。以脾喜香燥。胃喜降下也。其性下气最速。极能宣散郁结。故治肝气郁滞。寒浊下踞。以致腹痛疝瘕等疾。或病邪下行极而上。乃为呕吐吞酸胸满诸病。均可治之。即其辛苦香燥之性。概可想见其功。然则治肝治胃以及中下寒湿滞浊。无不相宜耳。）

　　菜部　味类

　　茶叶

　　茶叶　能清心而入胃。涤垢除烦。可消食以行痰。解酲止渴。芳香清肃。甘苦阴寒。（茶叶处处有之。皆产山谷间。种类不一。大抵以嫩而色香味美者为佳。味苦而甘。性寒。入心肺脾胃四经。能蠲除上焦郁热垢腻。除痰化食。清头目。利二便。令人少睡。若虚寒之人服之。戕败脾胃。易成痰饮等证耳。）

　　菜部　味类

　　川椒

