<!-- { "loadSidebar": true } -->
　　川椒　气香有毒。走脾肾燥湿祛寒。色赤入营。达胃肝破症解郁。壮元阳而除痼冷。下焦之水肿堪除。仗辛热以杀诸虫。表里之疫邪可辟。椒目乃善导水邪下降。苦辛则能使喘满消除。（川椒辛热香燥之品。与吴茱萸相似。亦能下气散结。但川椒之色。可入血分。能下达肾经。肾主水。故能治下焦水湿等病。其余治中下寒湿疝瘕诸病。与吴茱萸相似。但入胃散逆。则吴茱萸为优。辟恶杀虫。又川椒为胜耳。去闭口者用。○椒目色黑味苦。功专入肾治水。一切肿满。小便不利。而致气逆喘上者。皆可用之。）

　　菜部　味类

　　胡椒

　　胡椒　味辛性热。入肺胃以散寒邪。下气宽中。消风痰而宣冷滞。发疮昏目。助火伤阴。（胡椒。味辛性热。入肺胃二经。能宣能散。开豁胸中寒痰冷气。虽辛热燥散之品。而又极能下气。故食之即觉胸膈开爽。又能治上焦浮热口齿诸病。至于发疮助火之说。亦在用之当与不当耳。杀一切鱼肉鳖蕈毒。故食料多用之。）

　　菜部　味类

　　毕澄茄

　　治疗与胡椒相似。温膀胱。治肾脏寒凝。性味却辛苦不同。降逆气。散胃中冷滞。

　　（毕澄茄形如胡椒。味苦辛温。不如胡椒之热。但入脾胃。温中散逆。下气豁痰。又能治肾与膀胱冷气。亦凡子皆降之意。大抵一物大同小异耳。）

　　菜部　味类

　　芫荽

　　芫荽　辛温善散。可宣肺胃之寒凝。香窜难闻。能起痘疹之滞遏。（芫荽一名胡荽。辛温入肺胃。散寒快气。食之爽口。腹辟秽恶。毕竟芫荽辛臭之品。故道家列为五荤之一。人之血气。闻香则顺。闻臭则逆。若痘疹不起。欲用此宣发。吾恐欲顺反逆。不如求之他药为稳耳。）

　　菜部　味类

　　香

　　香　治腹痛。平呕吐。理胃宣中。辛甘并合。疗疝瘕。祛寒湿。疏肝暖肾。香燥偏优。（香有大小二种。形如八角者为大茴香。如蛇床子者为小茴香。食料入药。皆以大者为胜。

　　今人但知食料用大茴香。其小茴香概作药用。亦习俗相仍耳。二者俱属辛甘温。能入肝与脾胃。统治寒湿疝瘕小肠膀胱一切冷气。至于宣中辟恶。开胃止呕。亦皆辛香温暖之力欤。）

　　金石部

　　（李时珍曰。石者。气之核。土之骨也。大则为山岩。细则为砂尘。其精者。为金为玉。

　　其毒者。为 为砒。气之凝也。则结而为丹青。气之化也。则液而为矾汞。是以禹贡周官。

　　列其土产。农经轩典。详其性功。亦良相良医之所当注意者也。）

　　金石部　金石类

　　金

　　金　安魂魄。镇心肝。辛平无毒。定风痰。辟鬼魅。下坠有功。（金为土之精华所结。故出自土中。禀西方之气。其质重。其性刚。故能降肺金。平肝木。凡金石之出于土中者。有美恶之不同。其美者得天地之正气。正能辟邪。故除鬼魅。既得天地之正气。即可无毒。其服之能杀人者。皆服其质。因重坠之过。故煎汤治病。仅用其气。为无虑耳。）

　　金石部　金石类

　　铅

　　铅　味属甘咸。功归肝肾。坠痰下气。都因重镇之功。明目乌须。却禀寒凉之性。（铅亦出土中。为五金之祖。其色黑。其味咸。故有入肾重镇之功。至降肺金。平肝木。大抵与金相仿。夫土之生物。美恶不同。即五金中亦各随其所产之处而性异。是以功用亦不相同也。）

　　金石部　金石类

　　自然铜

　　自然铜　续筋接骨。为伤损良方。破滞消瘀。味辛平小毒。（自然铜出铜圹中。圹气凝结而成。内有铜脉。虽经火炼难为器皿者。故入药一经火 醋淬。即可研细。便能续筋接骨。消瘀和伤。不特自然铜有功。即一切铜屑皆可。或醋 内服。或研细外敷。每见铜匠偶遇前证用之即愈。）

　　金石部　金石类

　　铜青

　　铜青　吹喉可吐风痰。入肝脏酸平有毒。点眼堪医弦烂。治湿疮虫蚀无忧。（铜青即铜之精华结于铜器上者。今人以醋制铜上生绿。收取晒干用之。故主治皆酸苦涌泄。入肝搜风之用。）

　　金石部　金石类

　　黄丹

　　辛咸性寒。沉阴走血。坠痰退热。能镇逆以疗惊。止痛生肌。可杀虫而固脱。（黄丹用铅与硫硝制成。未知其法。大抵外治之功为长。其内服诸法。无非皆赖其镇固之功。而沉阴质重之物。究非所宜。）

　　金石部　金石类

　　密陀僧

　　密陀僧　镇心主。坠痰涎。内服皆凭质冷重。灭瘢痕。退 鼻。外敷咸仗味辛咸。（密陀僧一云熔银冶中之炉底。其初银铅相杂。一经火炼。则铅脚下渗。久而结成。一云即造黄丹之渣脚熬炼而成。未知孰是。大抵总不脱铅性。故功用与铅粉黄丹一类三种略有差别。凡外科熬炼膏药。皆可用以收膏。生肌凉血。均见其长。又五金之中。皆可以铅配入。制成种种铜锡。高下不等。然则铅之为用大矣。宜乎为五金之祖也。）

　　金石部　金石类

　　紫石英

　　紫石英　能走心肝。温营血而润养。可通奇脉。镇冲气之上升。虽有五色之分。性味甘辛则一。（紫石英形似紫晶。玉之类也。其形有五色之分。而用者惟紫白二种。皆具温养润泽之功。不可火炼。若一经火 。则失其温润之性。而有毒烈之祸矣。石药之性悍信哉。能入心肝血分。暖子宫。镇冲气。且润泽而有补性。故女子血海虚寒不孕者宜之。）

　　金石部　金石类

　　朱砂

　　朱砂　味甘性寒。镇坠有功邪热去。外丹内汞。癫狂无患痫痰除。能辟鬼以安神。可护心而解毒。（朱砂出湖南辰州山谷间。禀离火以生。外阳内阴。中含真汞。得坤土纯粹精灵之气。故无毒而能解毒。凡物之禀乎正者。皆可胜邪。石类亦然。忌火 。专入心经血分。其主治不离甘寒重镇四字。朱砂之功足以尽之。）

　　金石部　金石类

　　水银

　　水银　其质即朱砂之液。性极阴寒。其治则虫蚀成疮。毒偏重坠。还元返本。当知 炼之得宜。拯逆扶危。须识配合之有法。（水银用朱砂烧炼而出。沉寒大毒。得凡火 炼。则飞腾灵变。得人气熏蒸。则入骨钻筋。绝阳蚀脑。莫此为甚。其得铅则凝。得硫则结。铜得之则明。尸得之不腐。然古方拯逆救危。每每与铅硫并用。取其镇坠痰涎。还元返本。其功不可尽掩也。外治之法。尤甚效验。）

　　金石部　金石类

　　轻粉

　　即水银之升炼。辛寒劫内伏之痰涎。能燥而提脓。毒烈杀外疮之虫积。（轻粉用水银食盐明矾升炼而成。其燥烈升散之性。与升药相同。善劫痰涎。每见下疳等疮毒。服此则牙根腐蚀。或有冷涎从牙缝中出。下疳虽愈。毒留筋骨。致成败证者多矣。然生肌燥湿。外治之功。不可掩也。）

　　金石部　金石类

　　雄黄

　　雄黄　禀阳精之气以生。驱阴破血。具辛热之功取效。入胃通肝。辟鬼除邪。化留聚痰涎之积。杀虫治疥。涂外伤虫虺之灾。（雄黄生山之阳。得阳精之气于地者也。以明如鸡冠。内无砂石者良。其石黄薰黄等。或产处不同。或变化不透。气味恶劣。只可杀虫搽疥。与雄黄有别耳。忌火 。入肝胃。破瘀血。化痰涎。以其禀纯阳之气。故能辟鬼邪。杀蛇虺。解一切毒耳。）

　　金石部　金石类

　　石膏

　　石膏　退肺胃之火邪。清暑除烦能止渴。解阳明之郁热。祛温逐疫可消斑。性属甘寒。质颇重镇。（石膏大寒质重。味甘之物。直清肺胃。相传解肌之说。皆因表有风寒。里有郁热。

　　故正气被郁。不得透达于表。郁热解则表里通矣。大青龙之制。亦犹是耳。岂质重性寒味甘之品而能发汗者哉。）

　　金石部　金石类

　　滑石

　　滑石　甘淡性寒。清热有功于肺胃。分消质滑。导邪直降于州都。除湿热之稽留。宣表里而无滞。（滑石其性寒。其体滑。其质重。沉降下行。祛湿热。从小肠膀胱而出。有谓其燥者。

　　亦湿去则燥之故。非滑石之性燥也。或谓其能解肌者。亦里通而表解之意欤。）

　　金石部　金石类

　　赤石脂

　　赤石脂　固大肠。治久痢肠红。疗崩带淋漓。甘酸温肾。养心气。可和营敛血。涂癞风蚀烂。敷贴生肌。（赤石脂此石其性最粘而有脂。用以固济炉鼎甚良。其味甘酸。其质重镇。凡用药治病。皆宜察形观色。度其性味。审其寒温。自有得心应手之妙。不必拘拘乎本草诸说。总之其治能入心肾大肠血分。其功不外乎固涩重镇。足以尽之。）

　　金石部　金石类

　　炉甘石

　　得金银圹气以结成。能入阳明专燥湿。用三黄煎水而 炼。善疗目疾可平肝。止血生肌。甘温无毒。（炉甘石出金银圹中。金银之苗也。舐之亦粘舌。以其得金银之气。故能平肝。治一切目疾。用三黄煎水 用。长于外治。无内服方法耳。）

　　金石部　金石类

　　钟乳石

　　钟乳石　上温肺冷。下壮肾阳。质重性偏。补火强阴通乳汁。味甘气热。除寒治嗽理虚劳。

　　（钟乳石得石之津气。钟聚成乳。滴流成石。内则中空如管。故名。禀阳刚之性。凡药性之偏者。皆可用于暂而不可久。况石药之气悍哉。昧者服之。顿觉阳气倍充。饮食倍进。形体壮盛为庆。而不知暗损阴精。致成消渴痈疽之祸矣。凡肺虚寒嗽。久不愈者。用数分研细冲服神效。又果树上作穴。纳钟乳末少许。封好。则子多而味美。其功概可想见矣。）

　　金石部　金石类

　　海浮石

　　海浮石　体质轻浮。化痰火瘿瘤。清金利咳。咸寒润下。治浊淋积块。摩翳开光。（海浮石海边水沫结成。其质轻。其体空。其色白。其味咸。化痰清肺。是其所长。治淋者以其咸寒润下。又金为水之上源。源清而流洁耳。）

　　金石部　金石类

　　磁石

　　磁石　引金气以下行。气纳喘平。导归水部。镇肾虚之恐怯。耳聪翳退。性味咸寒。（磁石。生于有铁处。为铁之母。中有铁纹。善吸铁。有子母相粘之象。一云年久则仍化为铁。想铁之未成者。火 醋淬。善拔疔疮。其功入肾。能养肾气。镇肾虚。又能引金气下行。故肾虚浊泛。而为内障耳鸣等证。皆可治之。）

　　金石部　金石类

　　青礞石

　　青礞石　其色青碧入肝。其味咸寒润下。同焰硝而 炼。化痰积之胶粘。（青礞石此石善化老痰癖积。沉降下行。吐痰在水上。以末掺之痰即随水而下。同火硝 炼者。取其疏利之性。则礞石之功。更为剽悍耳。独入肝家。治惊痫痰涎胶粘不化。不外咸能软坚。重以镇邪之意。）

　　金石部　金石类

　　花蕊石

