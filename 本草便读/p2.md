<!-- { "loadSidebar": true } -->
　　欲益气以培脾。东洋参甘温力浓。（人参产辽东吉林高丽等处。其草生山之北。背阳向阴。故收藏亦不喜见风日。地为真元之气。起于阴中。上及于肺。人参能从阴中补阳。使脾肺元气皆旺。则脏腑气血均受其荫庇。自然阳生阴长。为补药中纯浓之品。同干姜附子则补而兼温。同石膏知母则补而兼清。古人发表攻里诸方。每每加用。均有深意。至于得陈皮则益气。得当归则益血。何脏之虚。则用何脏之药以引之。即可取效。由是观之。可见人参之性。亦如土之性。土无定位。德备四隅之象矣。

　　○参须性味相同。善行脉络。但补力不及耳。下行者亦如人参之从阴中补阳。自下而上也。又根须皆有向下之意。

　　○参芦即参之生苗处。性升味苦性寒。主涌吐风痰在胸膈间而又兼虚者。

　　○党参出山西潞安者为上。其余所出者皆次之。甘平之性。用以培补脾肺元气颇佳。若虚盛而危急者。亦非所宜。非人参之大力不能也。

　　○别直为高丽国所产。所出之参。其功用性味与人参相同。但补力稍不及。皆以野生者为佳。有一种种出者。土人以子播种。用硫黄等物沃土。则土肥易茂。服之每每腹胀。其性热。

　　○西洋参出西洋。味苦而甘。性寒色白。其清养之力有余。补助之功不足。大抵肺部虚热者宜之。

　　○东洋参出东洋。色淡黄。味甘性温。补脾胃中气。其补力固不及人参别直。而较党参为优。与西洋参有寒温之各异耳。）

　　草部　山草类

　　丹参

　　丹参　功同四物。能去瘀以生新。色合南离。善疗风而散结。性平和而走血。须知两达乎心肝。味甘苦以调经。不过专通于营分。（丹参虽有参名。但补血之力不足。活血之功有余。

　　为调理血分之首药。其所以疗风痹去结积者。亦血行风自灭。血行则积自行耳。）

　　草部　山草类

　　沙参

　　沙参　补肺阴之不足。甘苦微寒。降金令之有余。整肃上热。疏痰利咳。南参力薄形松。体润质坚。北者功优性滑。（沙参处处山原沙地皆有之。古无南北之分。然观各家本草云。其色白。其根多汁等语。似指北参而言。若南参则质粗大而松。气薄味淡。大抵甘寒入肺。清养之功。北逊于南。其润降之性。南不及北耳。南北之分。亦各随地土之所出。故大小不同。质坚质松有异也。）

　　草部　山草类

　　元参

　　元参　入肾滋阴。皆取咸寒归下部。清咽利膈。都因润降引浮阳。故又兼达肺经。除上焦之烦热。且可潜消 毒。退时气之温邪。性滑色玄。滞脾妨胃。（元参一名黑参。其色玄。

　　其质润。甘咸而寒。功专入肾。其种种治法。皆不外乎壮水潜阳。肺不受火刑逼之意。至于温疫 疹。皆恐热伤肾水。故可用之。古人有五参之名。以五色配五脏。此亦其一也。近道山谷处处有之。）

　　草部　山草类

　　苦参

　　苦参　大苦大寒。纯阴纯降。达心脾而及肾。三经湿热尽蠲除。治疥癞与诸疮。下部火邪都涣散。梦遗精滑。皆缘湿火为殃。血痢肠红。并是阳邪作咎。若治黄瘅积聚。宣泄中州。至其逐水杀虫。流通火腑。（苦参苦寒沉降之品。宜入肾脏血分。多服则腰重不能行立。以其降性太过。伤肾伤骨也。非下焦湿火炽盛者。不宜用之。其所以能治风杀虫。亦热生风湿生虫耳。宜用于洗方丸方中为佳。若煎方不可多用。）

　　草部　山草类

　　苍术

　　苍术　辛苦气温。燥湿强脾能发汗。芳香质壮。宣中解郁并驱邪。破水结之 囊。浊痰尽化。平胃中之敦阜。瘴疠全消。（苍术汉时名赤术。处处山谷皆有之。而以江苏茅山者为上。

　　其形较白术为小。切之内有朱砂点。其味辛苦。其气香烈。燥散之性则有余。补助之功则不足也。专入脾胃。阴虚血燥者忌之。）

　　草部　山草类

　　白术

　　白术　补脾燥湿。法干健之功能。冬采野生。随坤土而运用。化水痰于胃脘。腰脐血结并能搜。进饮食于太仓。妊妇胎元均赖固。脾虚久泻。温燥多灵。痹着诸邪。苦甘有力。（白术产浙江安徽等处。以于潜野生者为佳。土人皆用种法种之。冬采者为冬术。以冬令则精华汇聚于根也。为补脾之正药。脾喜温燥。白术之性气温而燥。能补脾而资其健运。脾健则运化有权。诸病皆愈耳。白术虽燥。中有膏汁。虽日晒后即复还软。刚中有柔。故脾阴不足者。

　　亦可蜜炙用之。白术之补脾燥湿。当与陈皮茯苓同用。否则恐有滞性。以其中含津液。是以能闭气。故又宜土炒用之。）

　　草部　山草类

　　甘草

　　甘草　味甘性平。和中解毒。生用退虚热之功。补中寓泻。炙服助脾元之力。守内有常。推其缓急多能。故诸病均堪相济。且可协和群药。而各方随处咸宜。节医肿毒成疮。痈疽有验。梢止阴茎作痛。淋浊无忧。（甘草色黄味甘属土。为脾胃之正药。能补诸虚。善解百毒。

　　以诸药遇甘则补。百毒遇土则化之意。凡甘药皆能缓中。甘草味极甘。故热药得之缓其热。

　　寒药得之缓其寒。同补药则补。同泻药则泻。缓一切火。止一切痛。惟中满因于邪滞者不宜用之。外科方中最宜。但甘草味过于甘。若多服单服。则中气喘满。令人呕吐。）

　　草部　山草类

　　黄

　　黄 　固卫气而实皮毛。敛汗托疮。宜生乃效。补中州以资脾肺。阳虚血脱。当炙为良。味甘性温。色黄气浓。（黄 一作耆者老也。为补药之长。故名。生者虽补中而善行卫分。能益气固表。得防风则补而不滞。行而不泄。其功愈大。同当归则和营达卫。炙用则大补中气。有阳生阴长之理。黄 之补。善达表益卫。温分肉。肥腠理。使阳气和利。充满流行。自然生津生血。故为外科家圣药。以营卫气血太和。自无瘀滞耳。）

　　草部　山草类

　　远志

　　远志　开心窍而泄热搜邪。味属苦辛。兼能散肿。通肾气以安神益志。性含温燥。并可疗忘。（远志苦辛而燥。专入心肾二经。所谓远志者。以肾藏志。远志能宣泄肾邪。邪着则志不定。邪去而志自远大也。能通肾气上达于心。使肾中之水。上交于离。成既济之象。故能益智疗忘。然毕竟宣泄之品。无补益之功。故一切痈疸外证。若因七情内郁气血不调者。外敷内服。并皆治之。）

　　草部　山草类

　　玉竹

　　玉竹　补脾润肺可填阴。有金玉威仪之象。散热搜风不碍补。具甘平润泽之功。（玉竹其根多节多须。如缨络下垂之状。而有威仪。故又一名葳蕤。色白微黄。味甘微苦。气平质润之品。培养脾肺之阴。是其所长。而搜风散热诸治。似非质润味甘之物可取效也。如风热风温之属虚者。亦可用之。考玉竹之性味功用。与黄精相似。自能推想。以风温风热之证。最易伤阴。而养阴之药。又易碍邪。惟玉竹甘平滋润。虽补而不碍邪。故古人立方有取乎此也。

　　）

　　草部　山草类

　　知母

　　知母　退肾脏有余之阳。能壮水清金。甘苦微辛质浓滑。清阳明独胜之热。治风消燥咳。沉阴且降气纯寒。（知母味苦。微带辛甘。气寒质润。气味俱浓。沉也阴也。故能入足少阴肾经。清有余之相火。以其色白味甘。故又能清肺火。除胃热。然阴寒润滑之品。过用则有妨脾胃耳。按知母须肺胃肾三经火盛阴亏之证。或热中消渴者。乃可用之。不可但知滋阴之功。而忘其损阳之害也。）

　　草部　山草类

　　贝母

　　贝母　甘寒润肺可消痰。当求川种。解郁宽胸且散结。言采其虻。象贝之功。治咳还能解表。浙中所种。疏痰并可消痈。为肺燥之神丹。清心涤热。乃脾湿之禁剂。微苦兼辛。（贝母川产野生者良。性味甘寒微苦。色白而润。专入心肺。善解胸中郁结之气。盖郁则生热。热则生痰。故贝母治火痰燥痰有功。亦郁解则热退。热退则痰除。而肺咳自宁耳。今浙中所种者。形亦相象而较大。味兼苦劣。用亦稍异耳。又贝母以其有解郁散结化痰除热之功。故一切外证疮疡用之而效者。亦此意也。所谓毒者。即火结气郁所致。火解气舒。又何毒之有哉。

　　）

　　草部　山草类

　　秦艽

　　秦艽　养血祛风。和营利水。疏肌解表。苦平略带微辛。散热润肠。入肝又能达胃。湿胜风淫之证。赖以搜除。筋痹骨痿诸邪。仗其宣利。（秦艽出秦中。其根如罗纹相交。故名之。

　　味苦而辛。性平质润。虽有养血之能。毕竟散邪之品。然风邪在表宜用。解表者又非其所长。只可于营血中搜除风寒湿三气痹闭之邪耳。又按秦艽苦胜于辛。全无甘味。苦能泄。辛能散。故本经称其能散风逐湿。然散风湿之药多燥。此独偏润。故又为风药中润剂。观其质润。罗纹相交。即知其祛风逐湿中。而能和营血行经络矣。）

　　草部　山草类

　　白藓皮

　　白藓皮　气寒善行。味苦能降。清脾胃之湿热。导水宣邪。治癣癞与疯疮。行皮达肺。（白藓皮苦寒。直清肺脾湿热下行。故本经能治女子淋沥。阴中肿痛等证。亦谓其下行而祛湿热也。肺主皮毛。脾主肌肉。肺脾之湿热清。则皮肉之疮疡可愈耳。功用不过如此。又此药味兼微咸。能行血分。然沉阴之性。若下部虚寒者。不可用之。且其根有膻浊之气。又易败胃。）

　　草部　山草类

　　升麻

　　升麻　升至阴于下极。达胃疏风。鼓脾土以上行。入肠治利。辟邪解毒。辛甘发散为阳。治痘消 。宣透松肌有效。带下脱肛等证。陷者举之。阴虚火动诸方。又当禁使。（升麻辛苦甘温。气味俱薄。升也阳也。观本经辟邪杀鬼之治。其功可想。入脾胃二经。能升脾胃中清气。使之不陷。解散脾胃表邪。解表生用。升气蜜炙用。出川中。根色紫黑。削去外皮。则现青绿色。故又谓之绿升麻。此药入阳明升散之力太过。当审慎用之。）

　　草部　山草类

　　柴胡

