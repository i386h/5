<!-- { "loadSidebar": true } -->
　　柴胡　禀春气以生升。转旋枢机。主少阳表邪之寒热。味苦寒而轻举。通调上下。治厥阴热蓄之谵狂。木郁达之。疏土畅肝散结气。银柴性似。凉瘀涤热理疳痨。（柴胡得春初生发之气以生。气味虽微苦微寒。而力甚薄。故无降泄之性。而有生升之能。专入肝胆二经。能条达木郁。疏畅气血。解散表邪。如同补药。用以升举清气。从左而上。宜蜜炙用之。银柴别有一种。从来注本草者。皆言其能治小儿疳热。大人痨热。大抵有入肝胆凉血之切。性味与柴胡相似。故上古所不分耳。柴胡之用在升散。若阴虚火炎。气升咳嗽呕吐等证。不可用之。惟宜于春月时邪风温等证。内应肝胆者。最为相宜。银柴胡出银州。其质坚。其色白。无解表之性。虽同是用根。性味相仿。上古虽不分。究竟各有所宜耳。）

　　草部　山草类

　　前胡

　　前胡　辛能散风邪。苦以泄肺气。寒堪清上。降可除痰。（前胡辛苦而寒。专入肺经。能解散外感风热。外邪解则肺气自降。痰火自除。故又能降气下痰耳。前胡之解表邪。惟肺胃结气有热者可用之。）

　　草部　山草类

　　独活

　　独活　芳香气散。辛苦性温。搜少阴之伏风。表邪可解。宣肾经之寒湿。痹病能除。可愈奔豚。

　　并疗诸疝。因其有风不动。无风反摇。故能散以搜风。风以胜湿。（独活一茎直上。不为风摇。故名。羌活独活。本一类二种。皆辛苦性温。解散肌表风寒湿邪之药。但独活入足少阴。羌活入足太阳。然太阳与少阴为表里。经络相通。不过独活之性细而优。羌活之性粗而劣。故一治伏邪。一治游邪为异耳。独活气香质细。属阴中之阳。沉而能升。缓而善搜。故入足少阴血分。从内至外。

　　可治奔豚疝瘕。寒湿痹痛等证。又云独活出川中。由此观之。则羌活独活之用可知矣。）

　　草部　山草类

　　细辛

　　细辛　性味辛温。能发少阴之汗。轻扬香烈。可宣肺部之邪。散心下之水停。蠲除呕咳。解肾经之热郁。从治咽疮。性属纯阳。用宜审慎。（细辛其根极细。其味极辛。故名。香窜温热之性。气味俱浓。专入肺肾二经。解散风寒。宣利上焦诸窍浮热。蠲除心下停饮。伤寒入足少阴经。并用此发之。细辛之与麻黄。犹独活之与羌活耳。细辛产华山之北。其色黄。其中空。与麻黄相似。但麻黄用苗。细辛用根。细辛香而麻黄不香。故麻黄入足太阳气分。细辛入足少阴血分。表里各异也。）

　　草部　山草类

　　防风

　　防风　走太阳兼达肺通肝。表解风疏。甘辛温之力。得黄 则寓宣于补。痹舒邪化。随所引俱宜。且为脾胃引经。风能胜湿。都道卑微卒伍。润可柔枯。（防风能通行一身。防御外风。故名。为散药中润剂。太阳主一身之表。风气通于肝。肺主皮毛。故皆入之。补脾胃药用之为引者。以疏风则木不郁。湿去则土自健耳。非防风能补也。防风本足太阳发汗疏风之药。而云能去经络留湿者。湿从汗出也。黄 固表。防风泻表。黄 畏防风。然得防风其功愈大。）

　　草部　山草类

　　羌活

　　羌活　辛温雄壮。散肌表八风之邪。独走太阳。利周身百节之痛。湿留于表。由汗能宣。病在于颠。惟风可到。（羌活一云产自西羌胡地。其形较独活为雄。其气较独活为猛。其主治虽与防风相似。而尤过之。以防风之散风。甘而润。羌活之散风。辛而燥为异耳。余详独活条。羌活入足太阳气分。雄而善散。以治游风。与独活之气香。入足少阴血分。以治伏风者。辛苦温燥则同。而主治不同也。）

　　草部　山草类

　　桔梗

　　桔梗　为诸药之舟楫。开提肺气散风寒。扫上部之邪氛。清利咽喉平咳逆。升而复降。宣胸快膈有功。苦且辛平。泄郁消痰多效。（桔梗味苦而辛。性平入肺。一切肺部风寒风热皆可用。此解散之从辛也。其降气下痰从苦也。肺喜清肃。以下行为顺。外邪固束。则肺气不降。肺不降则生痰。桔梗能治之。惟阴虚气升者不宜耳。桔梗色白。为肺之专药。凡一切肺痿肺痈寒热咳嗽皆可治耳。）

　　草部　山草类

　　黄连

　　黄连　味苦性寒。体阴质燥。能化心脾湿热。蕴留之痞满全消。可除痢疫虫疮。

　　粘腻之热邪悉去。伏梁成积。可破可宣。目赤攀睛。能清能降。瘀郁火邪均解退。口疳鼻尽蠲除。（黄连味极苦。性极寒。质极燥。专入心脾。清有余之实火。而化湿邪。治上焦则酒炒。治中焦用姜汁炒。治下焦以盐水炒。欲其治何脏腑之湿火。则加各经引导之药。然苦降之性为多。即其治痢治目治痞等法。非有湿热实火者不可轻用。出川中雅州者更胜。气味俱浓。惟心脾有湿热瘀积者为宜。不特阳虚当禁。即阴虚有火邪者。亦不宜用。恐苦燥之气。

　　反助火化耳。）

　　草部　山草类

　　胡黄连

　　胡黄连　沉寒入肝胆有功。治湿热稽留。小儿疳积。苦燥与川连相似。理伤寒劳复。男子黄瘅。（胡黄连从胡地来。其性与川连相似。而苦寒无川连之盛。古人虽称其入肝胆二经。然苦寒之品。断无不及于心脾者。观其治小儿疳热。大人劳复黄胆等病。非脾之湿热而何。故用药不可执泥也。大抵川连之与胡黄连。亦如柴胡之与银柴胡。故银柴胡胡黄连二物。每每并用。胡黄连其根外黄中黑。与黄连之纯黄者不同。故此入肝胆之功。较川连为尤胜也。）

　　草部　山草类

　　黄芩

　　黄芩　苦入心脾。坚肠胃而性燥。寒行肝肺。除湿热之功多。质虚而空者为枯芩。上达可治心肺肌表之郁火。色青而坚者为条芩。下行能除肝胆肠内之阳邪。同白术可以安胎。火退则胎安之义。合白芍又堪止痢。热除有痢愈之机。（黄芩处处山原皆有之。其根中心皆腐去。

　　故外虽黄而内带黑色。均为之枯芩片芩。惟条芩子芩。系新发之根。中实有心。而兼青色。

　　虽有治上治下之不同。毕竟苦寒性燥之品。伤脾败胃。非上中有湿热邪火者。不可乱用。况又有久而增气之说乎。黄芩之苦寒性燥。固与黄连相似。而黄连味浓。黄芩味薄。黄芩能入肝肺。行肌表。黄连则不能。固所禀形色气质不同。故主治亦异耳。）

　　草部　山草类

　　天麻

　　天麻　定虚风。理眩晕。因有有风不动之称。达肝脏。味辛温。当知质燥偏阳之品。（天麻其根如大芋。旁有小子十余枚。离大魁数尺。周环卫之。其茎独枝。如箭叶生其端。有风不动。无风反摇。故一名定风草。独入肝经。能治一切虚风眩晕之证。凡水亏肝虚阳虚土败者。易生内风。天麻能定内风。而不能散外风。又非羌防等可同日语也。此物同补药则治虚风。同散药则治外风。总之一切诸风。皆可赖以镇定。既不能发散。又不能滋补。但天麻之性辛甘而温。升也阳也。独入肝经气分。为定风之主药。不特阴虚之风可用。即阳虚之风亦可用。内风可定。外风亦可定。各随佐使而立功耳。）

　　草部　山草类

　　龙胆草

　　龙胆草　苦涩气寒。沉阴味劣。治淋治目。皆清肝胆之阳邪。消蛊消瘅。总退下焦之湿火。

　　（龙胆草其味苦如胆汁。其性大寒。专清肝胆一切有余之邪火。蛊因湿热而生。瘅属湿热所致。如因虚而致病者。不可用之。此药直泄下焦。如下虚之人误服。每至遗滑不禁。胃虚者服之。即生呕恶。伤阳败胃。慎之。）

　　草部　山草类

　　茅根

　　茅根　甘能益血。寒可凉瘀。导上热以下行。消瘅利水。去内心而外达。散热除风。止渴通淋。清胃兼能清肺。溃痈治衄。茅针却异茅花。（茅根此物自本经以下诸家本草皆未云可以发表。今人皆用之发表。未知何意。考其性味气寒。味甘质润。其所谓发表者安在哉。不过清养肺胃。凉瘀涤热。是其所长。除风之说。亦血行风自灭之意耳。观古人用茅针煎服。可以溃脓。茅花煎服。可以止血。皆所以入血分也。每见昔人治吐衄不止。用茅根捣汁服之即止。则茅根之用概可知矣。）

　　草部　山草类

　　延胡索

　　延胡索　行血中之气滞。质属温香。使气顺而血调。味兼辛苦。入胃搜除瘀冷痛。达肝通治妇人经。（延胡索辛苦而温。色黄气香。其形坚实。肝家血分药也。能行血活血。而又能理血中气滞。故一切气血阻滞作痛者。皆可用之。若病不因气血阻滞而涉虚者。又不宜用。延胡索木属肝经血分之药。而能治胃痛者。以肝邪瘀滞乘胃而作痛也。）

　　草部　山草类

　　地榆

　　地榆　酸苦入营阴。肝与大肠皆可及。沉寒凉血分。火同湿热总堪除。且能散肿疏风。疮疹常用。并可疗崩治痢。痔漏多宜。（地榆入肝凉血。是其本功。痔痢等证。虽由于大肠。然皆出于血分中之湿热。地榆能除血中之热。热除则湿自去耳。地榆非疏风药。不过血热则生风。血凉则风自息矣。至其治崩者。亦由血为热妄逼而行所致。当炙黑用之。如因脾虚肝郁。

　　不因血热者。不可用也。）

　　草部　山草类

　　巴戟天

　　巴戟天　能入肾肝血分。起痿强阳。质属甘苦辛温。益阴固下。疝瘕香港脚。借以温通。痹湿风寒。资其宣导。（巴戟天其根状如牡丹。而结细过之。外赤内黑。去心用。专治肝肾阳虚。

　　补而不滞。宣而不燥。故凡一切风寒湿痹于下焦腰膝诸证。皆可治之。其气味甘温之中。略兼辛苦。色紫质重。其功可想。观巴戟之用。为下焦肝肾血分之药。能补阴中之阳。若阴中真水不足而相火旺者不宜用。以其味兼辛苦气温。非纯静之药耳。）

　　草部　山草类

　　肉苁蓉

　　肉苁蓉　壮阳滋肾。甘咸少带微酸。补命通幽。温润且犹兼黑。锁阳之性。主治相同。（肉苁蓉草类也。其状柔软如肉。形有鳞甲如松枝。一云马精遗地而生者。亦未知然否。甘咸温润色黑。专入肝肾。能益精壮阳。但无峻补之力。却有滑肠之能。故虽肝肾不足。而脾虚便溏者。不宜服之。锁阳亦一类二种耳。锁阳出处形质性味功用。皆与苁蓉同。为肾经血分药。能补下焦阳中之阴。与巴戟之补阴中之阳者略异。故凡老人阳中之阴不足。而致大便结燥者宜之。）

　　草部　山草类

　　淫羊藿

　　淫羊藿　有助阳补火之功。辛味独专。甘香并至。治肾弱肝虚等疾。寒淫所胜。痹痿咸宜。

　　（淫羊藿一名仙灵脾。其叶似豆藿。羊食之则喜淫。辛温之性。峻补命门之火。故凡下焦一切风寒湿痹之病。皆可治之。惟阴虚阳胜者。不宜服耳。此药仅助火益阳。虽能补命门。然香燥之品。极易伤阴。较巴戟苁蓉过之。）

