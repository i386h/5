<!-- { "loadSidebar": true } -->
　　木通　入心且及小肠。通淋利窍。导湿下行水道。味苦性寒。涤热行瘀。源流无阻。催生下乳。关节皆通。（木通。苦寒之品。能入心与小肠。清湿热。利九窍。能宣通上下气血。其所以治淋治乳者。无非清心宣窍之功。以肺无热逼。则气化之源清而淋浊愈。胃为气血之海。气血宣通。则乳病愈耳。然性极苦寒。不可浪投。木通藤属绕树而生。吹之上下皆通。性虽苦。却能宣通关节。或痛或肿等证。皆可治之。不独降利之功而已也。）

　　草部　蔓草类

　　通草

　　通草　色白性寒。体轻味淡。清金肃降。通肺胃而导心主之热邪。利湿分消。达膀胱可无闭癃之阻滞。（通草。此系草类。一名通脱。木高丈许。中心所结白瓤。以其为心也。故可入心。其色白。故入肺。味淡性寒。与灯心功用相似。能清心肺上焦之热。淡渗下行。通利水道。其通利之性。又能旁及阳明而下乳汁耳。）

　　草部　蔓草类

　　萆

　　萆 　祛风祛湿。微苦微温。入肝胃兼入小肠。厘清去浊。由膀胱内通肾脏。行水宣瘀。风寒痹湿可推求。腰膝酸疼当审用。（萆 本经谓其苦平无毒。主治腰痛骨强。风寒湿痹。观其大意。知其能入肝肾。治阳虚湿浊之药。虽云能治下焦风寒湿痹。大抵萆 之功。治湿为长。治风次之。治寒则尤其次也。痿病多属阳明湿热。萆 之苦。能宣能泄。故又能入胃耳。

　　）

　　草部　蔓草类

　　金银花

　　金银花　其气芳香入脾。其味甘寒解毒。通经入络。取用其藤。治疖消痈。还当使蕊。或传尸腹胀。各随成法以推求。或治痢祛风。宜合古方而运用。（金银花其气芳香。其色赤白。

　　而凡花皆散。有宣通气血解散之功。且寒能解毒。甘不伤胃。故一切痈疽外证。推为圣药。

　　昔人用此治风除胀。治痢疾。逐尸疰为要药。后世亦不知其用。足见此物之功。非特治疮已也。）

　　草部　蔓草类

　　葛根

　　葛根　解阳明肌表之邪。甘凉无毒。鼓胃气升腾而上。津液资生。若云火郁发之。用其升散。或治痘疹不起。赖以宣疏。治泻则煨熟用之。又主两阳合邪之下利。解酒则葛花为最。因有解表利便之功能。孕妇固当忌投。有故亦能无殒。（葛根甘凉入胃。其根寓升发之意。故能解散阳明肌表之邪。凡一切风温热病。邪郁于表。热势内蒸。以致无汗口渴者。最为相宜。然毕竟气凉之品。如风寒在表。以及内不热而恶寒者。似又不宜也。煨熟则散性全无。即由胃入肠。不行阳明之表。但入阳明之里。升清为用。亦如升麻之煨熟即升而不散。可以浓肠止泻耳。）

　　草部　蔓草类

　　何首乌

　　何首乌　禀中和之性。益肾培肝。得坤土之纯。悦颜黑发。固真阴而性涩。崩中遗滑堪医。

　　续后嗣以添精。坚骨强筋可赖。祛风养血。毒化疮消。豆制酒蒸。延年却病。藤可夜交熟寐。味则甘苦微温。（何首乌味甘苦略兼涩味。有赤白二种。夜则苗蔓相交。年久则其根成形。

　　得土之精气而生。补肝肾。固精髓。以其赤白交互。故能长养气血。气血太和。则悦颜黑发。风可去而疮可愈耳。首乌之补肝肾阴血。与地黄相同。却无地黄之凝滞。性虽固涩。而又流利血脉。大抵生用则流利。制用则固补。赤者名红内消。专用于外科。概可想见。）

　　草部　蔓草类

　　马兜铃

　　马兜铃　轻浮象肺。降痰嗽有解散之功。清肃归金。平喘促得苦寒之力。（马兜铃藤蔓之属。附木而生。叶脱时其实尚垂。状如马项之铃。熟则四开象肺。苦寒轻举。而又有下降之性。故能清肺热。降肺气。凡一切咳嗽痰喘属于肺热者。均可用之。兜铃虽主清热降气。而又能散肺中结气。以其苦而兼辛也。根名青木香。苦冷有毒。可作吐药。不常用。）

　　草部　蔓草类

　　百部

　　百部　治肺寒之咳嗽。甘苦微温。除虫积之稽留。功能独擅。（百部其藤蔓生。其根如天门冬之形。百十连属。若部伍然。但天门冬味甘而润。百部味苦而枯。天门冬寒而百部热。故虽皆入肺治嗽。一治寒嗽。一治热嗽。为不同。其杀虫之功。尤为百部所独擅也。）

　　草部　蔓草类

　　菟丝子

　　菟丝子　气温无毒。味甘且辛。补肾水以上腾。明目生津风可去。凝正阳而不动。精寒溺沥病能痊。可坚骨以强阴。并扶羸而续绝。（菟丝子其藤蔓生田野中。初如细丝遍地。不能自起。得他草根则缠绕而生。其根渐离于地而寄空中。本经辛甘平无毒。主治续绝伤。补不足。益气力。肥健人。大抵益肝肾。助筋脉。填精髓。是其所长。以肝主筋。其藤象筋。肾藏精。其子有归束之意也。凡子皆润降。故先入肾。菟丝子能温养肾水。补肝虚。下焦得温养之力。脾亦受益耳。故为平补足三阴之药。）

　　草部　蔓草类

　　钩藤

　　钩藤　入肝经以凉血祛风。退热疗惊。久煎无力。味甘寒而除邪定搐。治昏止眩。暂服为宜。（钩藤甘寒色紫。独入肝家。清肝热。热平则风息。风息则惊痫螈 头旋目眩等证皆愈耳。）

　　草部　蔓草类

　　覆盆子

　　覆盆子　入肾兼酸苦之功。治专固摄。益下有封藏之力。味属甘温。（覆盆子因此子形似覆盆。故名。凡藤蔓之子。皆可并入肝肾。味甘而酸之品。皆能补而兼固。此物甘酸而温。其能补摄肝肾可知。下焦固则遗滑等证皆可愈耳。覆盆入肾经血分。能温补命门。益精固下。

　　阴不足而相火旺者不宜。）

　　草部　蔓草类

　　防己

　　防己　辛可散。苦可行。气寒之品。热可蠲。湿可导。性下之功。汉入下焦。行膀胱之血分。木宣经络。疏风水于皮中。（防己出汉中。木防己即是其苗。味皆辛苦而寒。其根为之汉防己。入下焦泻膀胱血分湿热。木防己偏于治上治风。故凡属水支饮等证。皆用之。大抵防己为瞑眩之药。闻其气则颇恶。下咽则使人身心烦乱。饮食减少。若善用之。能拨乱反正。

　　可防己而御敌。故取此名也。虚人禁之。）

　　草部　蔓草类

　　威灵仙

　　威灵仙　性急且温。味辛而散。微咸微苦。疏风邪走络通经。可导可宣。治痹疾行痰去湿。

　　（威灵仙味苦辛咸。气温。善走风药也。能宣通脏腑经络。治痹启闭。故一切胸腹冷滞。痰水症瘕。瘀血湿邪等证。皆可用此行散。然疏利之性。若无风邪痰湿。恐损真气。用者慎之。）

　　草部　蔓草类

　　紫葳花

　　入心肝凉散行瘀。能去血中伏火。走营分酸咸无毒。并疗血热生风。（紫葳花甘酸而咸。性寒色紫。手足厥阴血分药也。功专凉血。故能去血中之伏火。凡妇人产乳余疾。症瘕血闭寒热等证。由于血热者皆治之。又凡花皆散。故能治血中之风与夫血热生风等证。）

　　草部　蔓草类

　　使君子

　　使君子　入脾胃。用则治虫治疳。味甘温。服则或生或熟。（使君子味甘。性温。气香。质润。虽为杀虫之药。而益脾胃。敛虚热。凡小儿一切虫疳等证皆可用之。服时忌饮热茶。犯之即泻。）

　　草部　蔓草类

　　山豆根

　　山豆根　解肺家结热之邪。化痹宣痈味最苦。杀蛊毒诸虫之积。通肠消胀气纯寒。（山豆根苦寒入心。泻热解毒。心火降则肺金清。故一切喉证之属于火者。得苦降之性。自然热除病退。清肃之令下行矣。脾胃虚而大便不实者禁之。）

　　草部　蔓草类

　　白蔹

　　白蔹　苦能泻热。辛可疏邪。散结行瘀。止为性寒能解利。消痈敛口。皆因毒火未潜消。（白蔹。苦辛而寒。散热结。疏邪滞。并无酸敛之性。即本经亦无敛疮口之句。但云主治痈肿疮疽。散热止痛等语。则后人用之敛疮者。皆因火毒滞留营分。而肌肉不敛耳。）

　　草部　蔓草类

　　土茯苓

　　土茯苓　利湿分消。皆谓邪留下部。舒筋定痛。多因毒伏经中。以能制轻粉之留邪。入胃通肝及肾。故为治下疳之良剂。性平味淡而甘。可助土以强脾。藉遗粮而当谷。（土茯苓一名仙遗粮。味甘淡而平。益脾胃。化湿邪。服之可当谷不饥。故有遗粮之名。今人概以治杨梅恶疮。毒窜筋骨。肌肉溃烂等证。亦不过因土茯苓之味甘淡。甘能解毒。淡可分消。又能益脾胃。使土旺湿除。肌肉自愈之意。非土茯苓可以治疮也。）

　　草部　蔓草类

　　茜草

　　茜草　质禀咸温。入肝破血。味兼辛苦。行滞通经。（茜草。辛苦咸温。色赤性燥。入心肝血分。长于破血行血。本经称其治黄瘅。别录言其治蛊毒。无不皆因瘀血而成。故又一名血见愁。即此义也。）

　　草部　蔓草类

　　木鳖子

　　木鳖子　苦寒有毒。外治为多。散血热以消痈。追风毒而达络。塞鼻则拳毛顿起。吹耳则痘眼能移。点痛痔而即平。搽火疮而立效。（木鳖子有番土两种。皆属苦寒。而番者为尤甚。

　　其寒毒之性。服之使人筋脉拘急。身体振动。瞑眩之药。不可妄投。或风毒窜入经络。或痈疽欲其解散。必须配制得宜。酌量多寡而用。土木鳖虽能治疳积痞块黄瘅等证。究竟二鳖长于外治。非服食所宜也。）

　　草部　蔓草类

　　漏芦

　　漏芦　入阳明下乳消痈。咸苦性寒无毒品。清湿热杀虫凉血。祛除积久小儿疳。（漏芦咸苦性寒。入阳明血分。本经虽云服之益人。然毕竟疏利之品。故能下乳消痈。清湿热。治疳积。皆属阳明之病。观其命名取义。则漏芦之功。概可想见矣。）

　　草部　蔓草类

　　燕脂

　　解痘毒以松肌。甘平入血。吹耳疳之蚀烂。炙黑和营。（燕脂即红花汁。或紫草汁染帛而成。故功用与红花紫草相仿。长于活血行血。血活则肌松。肌松则毒解故也。耳疳痘毒。无论内治外治。均可用之。能入心肝血分。甘平之性。无偏胜之弊耳。）

　　草部　蔓草类

　　牵牛

　　牵牛　色形黑白宜分。泻肺行痰。消胀逐邪于气分。性味辛温有毒。搜风导滞。通肠利水达胞宫。（牵牛味辛性热。泻肺气利大肠。逐痰蠲饮。又能从治气分湿热坚结。但攻伐之品。

　　肺与大肠无水湿邪滞坚结者。不可轻投。）

　　草部　蔓草类

　　藤黄

　　散肿搜脓性毒烈。杀虫逐湿味酸温。（藤黄系藤汁煎炼而成。酸涩有毒。能杀虫。以毒攻毒。皆外治之功。以其酸涩之性。有收束之意。敛极则散。故痈疽疮疡发散药中。每每用之。）

　　草部　蔓草类

　　青风藤

