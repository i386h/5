<!-- { "loadSidebar": true } -->
　　温达肝脾。用使搜风兼胜湿。味归辛苦。功能蠲痹并舒筋。（青风藤。凡藤蔓之属皆可通经入络。此物味苦平善治风疾。故一切历节麻痹皆治之。浸酒尤妙。以风气通于肝故入肝。风胜湿湿气又通于脾也。）

　　草部　香草类

　　木香

　　木香　燥脾土以疏肝。香利三焦破气滞。味苦辛而散逆。温宣诸痛解寒凝。理气则生用摩冲。止泻则面煨取用。（木香苦辛而温。芳香而燥。入肝脾气分。宣散上下一切寒凝气滞。温中止痛。辟鬼除邪。然纯阳之性。阴虚液涸者切勿沾唇。煨熟可止泻利。因木香气味俱浓。

　　且熟则无走散之性。惟觉香燥而守。故能实大肠。凡治泄泻恒用之。肝喜调达。脾喜温燥。

　　木香固为两脏之所喜。而燥散太过。宜与补药同用乃佳。）

　　草部　香草类

　　川芎

　　川芎　辛甘微苦。力能解郁调经。润泽且香。功可和营理气。愈头风之偏正。性喜上升。补肝燥之虚衰。善通奇脉。温宣之性。能疏血分风寒。走窜无方。防劫阴中元气。（川芎。本名芎 。因出川地。故名川芎。至于台芎抚芎。皆因其地而名辛苦甘温。芳香润泽。血中气药也。然走散上升之性。惟血分有郁滞者最宜。至若阴虚血少。宜静不宜动者。不可用之。）

　　草部　香草类

　　当归

　　当归　引诸血各归其经。甘苦辛温香且润。虽理血仍能调气。心肝脾脏畅而和。能解表以温中。可养营而止痛。下行破血。尾力为强。补血守中。归身独得。调营血自然风灭。诸痹仗此以宣通。行脏腑旁及奇经。胎产须知能受益。（当归性味与川芎相近。而甘味为多。不如川芎之走窜耗散。功专养血活血。能理血中之气。同补药则补。同泻药则泻。虽为血病中之要药。然总属辛香走散。阴虚者仍宜禁之。肠滑者不宜用。虽能调经。妇人亦不可多服。

　　易成淋滞等病。以其性滑耳。）

　　草部　香草类

　　白芍药

　　白芍药　平肝敛营。气逆汗多均可治。安脾御木。疝疼腹痛总堪投。退营热以除烦。具酸苦甘寒之性。补脾阴而清肺。赖芳香润泽之功。通补奇经。产后胎前需赖。和调诸痢。里虚后重堪凭。若夫赤芍功能。专司行散。倘欲诸般制炒。随病相宜。（白芍药味苦微甘微酸微寒。虽白而略带红色。其气芳香。故入肝脾血分。上至于肺。能平肝益脾。敛虚热。护营阴。

　　古人所用甚多。各随佐使取效。赤芍性味。但苦不酸。从乎火化。色赤形槁。不若白芍之润泽坚结。其功专司行散。无补益之功。凡痈疽疮疡一切血热血滞者。皆可用之。赤白两种。

　　各随其花而异。并非别有一种。今之所旧者。不知何物之根。）

　　草部　香草类

　　荆芥

　　荆芥　邪风袭于血分者。可散可疏。浮热客于上部者。能清能利。芳香之气。用穗则更可上升。经产所需。炒黑又宜于营分。力可达肝而及肺。味则辛苦以微温。（荆芥辛温而香。入肝肺二经。疏风邪清头目。风寒初客于表者可用以解散之。炒黑能入血分故又能宣血中之风。凡产后疡溃血虚感风之证最宜。但辛香解散之品。阴虚无表邪者忌之。）

　　草部　香草类

　　紫苏叶

　　紫苏叶　辛香快膈。宣脾肺以温中。紫赤和营。行经络而解表。子可消痰定喘。梗能顺气安胎。（紫苏叶辛温入脾肺。温中快膈。发表散寒。色赤气香。入血分。宣滞气。与陈皮合用最为相宜。梗则专主顺气。气顺则一身通泰。犹梗之一身皆达也。子则专主润降。故能治嗽化痰。因风寒在表而咳痰者最宜。）

　　草部　香草类

　　薄荷

　　薄荷　轻清入肺。味辛温而气禀芳香。解散上焦。清头目而善宣风热。（薄荷辛温香窜。体温而用凉。入肺经轻浮上升。故能解散上焦风热。为解表之药。利咽喉。辟口气。虽因其用凉而能治热证。然毕竟辛散之品。阴虚有火者仍宜远之。薄荷之性味功用。与冰片相似。体温而用凉。其所谓清者。乃轻清之清。非清冷之清也。）

　　草部　香草类

　　白芷

　　白芷　为胃经之表药。祛寒燥湿味辛温。宣肺部之风邪。散肿排脓功达遍。升浮之气。头目能清。香燥之功。崩淋可用。至若肠风脏毒。缘阳明湿浊为殃。即其泽面涂容。亦肌肉瘀邪之滞。（白芷辛温香窜。色白。入手足阳明手太阴三经。祛风胜湿。是其所长。故为三经之表药。以其上至肺而下至肠。故能上清头目。下治崩带肠风。至若排脓散肿乳痈等证。皆肌肉病。阳明主肌肉。故白芷又为阳明主药也。）

　　草部　香草类

　　本

　　本　辛能达表。温可行经。风寒颠顶之疼。赖其解散。阴湿疝瘕之疾。借此宣除。气香独走夫太阳。色紫堪行乎血分。（ 本根似川芎。色紫形虚。辛温雄壮。气香味烈。入足太阳经。兼通督脉。为发散风寒祛除寒湿之药。功用同于羌活。而香性独专。升性过之。至于治妇人寒湿疝瘕等证。亦督脉为病耳。）

　　草部　香草类

　　香薷

　　香薷　解夏月之表邪。入肺疏寒能达外。味辛温而无毒。和脾利水可行经。（香薷辛温气香。轻浮入肺。发表利水。辟口气。和中焦。为夏月解表之药。以长夏湿气蒸腾。用此芳香宣上彻下。开鬼门。洁净府。两得其宜。若阴虚而感受暑热者。不宜服之。其形似茵陈。功用亦相似。但性味各异。香薷长于解表。利水次之。茵陈反是。香薷温而茵陈寒耳。）

　　草部　香草类

　　藿香

　　藿香　辛能解表疏邪。入脾达肺。香可宣中快膈。醒胃清神。性属微温。能辟疫而止呕。功颇善散。防助火以伤阴。（藿香。辛温入肺。芳香入脾。快膈宣中。止呕吐。平霍乱。以芳香脾胃所喜。故能开胃助脾。然毕竟辛香宣散之品。阴虚有火。虽有表证者。不宜用之。至若治口疮。辟口气。皆从治法耳。藿香紫苏二味。性味功用。大抵相似。但紫苏色紫。能行血分。藿香之香过于苏。理气之功胜之。行血之力不及。至于宣中解郁。其理一也。）

　　草部　香草类

　　香附

　　香附　入肝脾而开郁。为血因气滞之方。理胎产以调经。有气顺血行之理。其味辛甘带苦。

　　故生者有解表之功。其质香燥而温。经制服得纯和之妙。乃女科之圣药。为气病之专司。（香附一名莎草根。其草可为衰衣。香附即其根下子也。芳香辛苦。气温入肝脾两经。兼入手太阴足太阳。散一切气。解一切郁。芳香可以入血分。故又能理血中之气。为妇人之圣药。

　　一切小腹膀胱冷痛疝瘕。以及胸胁闪气刺痛等疾。皆可用之。同参术则补气。同归地则补血。得姜艾能温气血之寒。得栀连能清气血之热。或随其佐使而用。酒醋盐水童便以制之。然毕竟香燥之品。阴虚气不滞者忌之。）

　　草部　香草类

　　白豆蔻

　　白豆蔻　性热气香。入肺部宣邪破滞。味辛质燥。行胃中止呕除寒。（白豆蔻辛热。气香色白。入肺。理上焦一切寒凝气滞。故又兼入胃腑。散逆气。凡呕吐呃逆等证。因于寒滞者。

　　皆可用之。然辛热香燥之物。阴虚多火者。不可乱投。）

　　草部　香草类

　　草豆蔻

　　草豆蔻　性味较白蔻为猛。芳香则中土偏宜。暖胃温中。疗心腹之寒痛。宣胸利膈。治呕吐之乖违。又能燥湿强脾。可变胃辟除陈腐。兼解郁痰肉毒。故和羹服食馨香。（草豆蔻产闽省。形如龙眼。皮淡黄而薄。仁如砂仁。其气馨香而和。略带甘味。其性热。专入脾胃。故功用与白蔻相仿。而治上治中不同。然总属辛香燥烈之品。阴不足者远之。）

　　草部　香草类

　　草果

　　治太阴独胜之寒。辛温入胃。破瘴疠疟邪之积。刚猛宣中。质燥气雄。味多浊恶。利痰解郁。性却瞑眩。（草果。滇广所产。形如诃子。皮黑浓。其仁粗大。其气辛烈而臭。其性热。其所入所用虽与草豆蔻相仿。而刚猛恶浊之气不同。故能破瘴疠之气。发脾胃之寒。

　　截疟除痰。用为劫药。然虚人服之。每易作吐耳。）

　　草部　香草类

　　肉豆蔻

　　肉豆蔻　味属苦辛。温中散逆。质原香燥。入胃除邪。逐冷滞以下气行痰。脾家所喜。治虚寒而浓肠止泻。肾脏偏宜。（肉豆蔻形如草豆蔻。而肉浓皮皱。内有斑纹。如槟榔式。味苦辛。性温无毒。能入脾胃与肾。宣导一切寒滞。煨熟又能实大肠。止泻痢。但有火邪者禁之。至于平呕吐。降痰气。亦分所宜耳。）

　　草部　香草类

　　姜黄

　　姜黄　入肝脾破气行瘀。味苦辛蠲痹散肿。片子横行肢臂。气温解逐风寒。（姜黄形似郁金。但色黄为异。苦辛温之性。入脾达肝。其苦能破气行血。消痈肿。治症瘕。其辛能横行肢臂。故又能逐风痹寒湿等疾。形扁者为片子姜黄。非别有一种也。姜黄色黄气香。血病药也。

　　能宣通血中之气。使气行而血无壅滞。而后知其治风痹等证。皆出于行血理气之功耳。如风痹等证由于虚者忌之。）

　　草部　香草类

　　砂仁

　　砂仁　启脾胃以宽中。辛温有效。逐寒凝而快气。香燥多功。治呕吐腹疼。结滞冷痰可解化。能导归肾部。附根缩密有收藏。（砂仁形似龙眼而小。色黄专入脾胃。以其附根而生。故又入肾。辛温香窜。和中散逆。醒胃强脾。止呕吐。辟口气。凡中焦一切寒凝气滞之证。皆可用之。虽无草蔻白蔻之猛烈。而辛香燥散之性。阴不足者仍不宜用。砂仁密藏于根。能引诸气归束于下。故有缩砂密之名。今人用以制熟地。不特使之不腻。且有归束密藏之意。合于肾耳。）

　　草部　香草类

　　郁金

　　郁金　解郁宽胸。心肺可通肝可及。辛开苦降。血瘀能逐气能宣。因其质属芳香。豁痰涎于心窍。却谓性偏寒燥。疗癫痫于肝家。广产者色黄。善行气而有功肺部。川产者色紫。能破血而兼达营中。（郁金辛苦而寒。善宣善达。入上焦心肺二经。功专破血行气。气行血开。

　　则郁自解。痰自降。其所以祛心窍痰涎恶血者。皆无非辛散苦降之功。川产者色紫质坚。稍有区别耳。郁金之功。皆取其苦辛香燥。逐瘀行气力量。若病因虚而致者。不可用也。）

　　草部　香草类

　　莪术

　　莪术　辛苦入肝脾。破气行瘀磨积聚。温香疏脏腑。除痰散滞逐寒凝。（莪术肝经气分药也。能破气中之血。辛苦而温。性刚猛。善克削。攻一切 癖积聚。血凝气滞等证。每每与三棱并用。或嫌其峻厉。当以醋炒用之。）

　　草部　香草类

　　三棱

