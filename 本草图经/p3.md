<!-- { "loadSidebar": true } -->
　　矾石生河西山谷及陇西、武都、石门。今白矾则晋州、慈州、无为军，绿矾则隰州温泉县、池州铜陵县，并煎矾处出焉。初生皆石也，采得碎之，煎炼乃成矾。凡有五种：其色各异，谓白矾、绿矾、黄矾、黑矾、绛矾也。白矾则入药，及染人所用者；绿矾亦入咽喉口齿药及染色；黄矾丹灶家所须，时亦入药；黑矾惟出西戎，亦谓之皂矾，染须鬓药或用之；绛矾本来绿色，亦谓之石胆，烧之赤色，故有绛名，今亦稀见。又有矾精、矾蝴蝶，皆炼白矾时，候其极沸，盘心有溅溢者，如物飞出，以铁匕接之，作虫形者，矾蝴蝶也，但成块光莹如水晶者，矾精也。此二种入药，力紧于常矾也。又有一种柳絮矾，亦出矾处有之，煎炼而成轻虚如棉絮，故以名之。今医家用治痰壅，及心肺烦热甚佳。刘禹锡《传信方》治气痢巴石丸，取白矾一大斤，以炭火净地烧令汁尽，则其色如雪，谓之巴石。取一大两细研，治以熟猪肝作丸，空腹饮下丸数随气力加减，水牛肝更佳。如素食人，蒸饼丸之亦通，或云白矾中青黑者，名巴石。又治蛇咬蝎螫，烧刀子头令赤，以白矾置刀上，看成汁，便热滴咬处，立瘥，此极神验。得力者数十人。正元十三年，有两僧流向南到邓州，俱有蛇啮，令用此法救之，敷药了便瘥，更无他苦。又崔氏方治甲疽，或因割甲伤肌，或因甲长侵肉，遂成疮肿痛，复缘窄靴，研损四边肿 ，黄水出浸淫相染，五指俱烂，渐渐引上脚趺，泡浆四边起，如火烧疮，日夜倍增，医方所不能疗者，绿矾石五两，形色似朴硝而绿色，取此一物，置于铁板上，聚炭封之，囊袋吹令火炽，其矾即沸，流出色赤如融金汁者是真也。看沸定汁尽，去火待冷，取出 为末，色似黄丹，收之。先以盐汤洗疮，拭干，用散敷疮上，惟多为佳。着药讫，以软帛缓裹，当日即汁断，疮干。若患痛急，即涂少酥，令润，每日一遍，盐汤洗濯，有脓处，常洗使净，其痂干处不须近。每洗讫，敷药如初。但急痛即涂酥，五日即觉上痂，渐剥起，亦依前洗敷药，十日即疮渐渐剥尽痂落，软处或更生白脓泡，即捺破敷药，自然总瘥。刑部张侍郎亲婴此病，卧经六十日，困顿不复可言，京众医并经造问，皆随意处方，无效验，惟此法得效如神，故录之，以贻好事者。又有皂荚矾，亦入药，或云即绿矾也。《传信方》治喉痹用之，取皂荚矾入好米醋，或常用酽醋亦通，二物同研，咽之立瘥。如苦喉中偏一傍痛，即侧卧，就痛处含之，勿咽。云此法出于李谟，甚奇。黄矾入药，见崔元亮《海上方》灭瘢膏，以黄矾石烧令汁出，胡粉炒令黄，各八分，惟须细研，以腊月猪脂和，更研如泥，先取生布揩令痛，即用药涂五度，又取鹰粪、白燕窠中草，烧作灰，等分，和人乳涂之，其瘢自灭，肉平如故。

　　玉石上品卷第一

　　绿矾

　　绿矾，文具矾石条下。

　　玉石上品卷第一

　　柳絮矾

　　柳絮矾，文具矾石条下。

　　玉石上品卷第一

　　滑石

　　滑石生赭阳山谷及泰山之阴，或掖北白山，或卷山，今道、永、莱、濠州皆有之。此有二种，道、永州出者，白滑如凝脂。《南越志》云： 城县出 石， 石即滑石也。土人以为烧器，用以烹鱼是也。莱、濠州出者，理粗质青，有白黑点，亦谓之斑石。二种皆可作器用，甚精好。初出软烂如泥，久渐坚强，彼人皆就穴中乘其软时制作，用力殊少，不然坚强费功。《本经》所载土地，皆是北方，而今医家所用，多是色白者，乃自南方来。又按雷《炮炙方》滑石有五色，当用白色如方解石者。其绿色者，性寒有毒，不入药。又云：凡滑石似冰白青色，画石上有白腻文者，为真。如此说：则与今南中来者，又皆相类，用之无疑矣。然雷 虽名隋人，观其书乃有言唐以后药名者，或者后人增损之欤。或云沂州出一种白滑石，甚佳，与《本经》所云泰山之阴相合。然彼土不取为药，故医人亦鲜知用之。今濠州医人所供青滑石，云性微寒无毒，主心气涩滞。与《本经》大同小异。又吴录《地理志》及《大康地记》云：郁林州布山县，多虺，其毒杀人，有冷石可以解之，石色赤黑，味苦，屑之着疮中，并以切齿立苏，一名切齿石。今人多用冷石作粉，治痱疮，或云即滑石也，但味之甘苦不同耳。谨按古方利小便，治淋涩，多单使滑石。又与石苇同捣末，饮服刀圭更快。又主石淋发烦闷，取滑石十二分，研粉，分两服，以水和搅令散，顿服之。烦热定，即停后服，未已，尽服之必瘥。

　　玉石上品卷第一

　　紫石英

　　紫石英生泰山山谷，今岭南及会稽山中亦有之。谨按《吴普本草》云：紫石英，生泰山及会稽，欲令如削，紫色达头如 蒲者。陶隐居云：泰山石，色重澈下有根，最佳。会稽石，形色如石榴子，最下。先时并杂用，今惟用泰山石，余处者可作丸酒饵。又按《岭表录异》云暖而无毒，比北中白石英，其力倍矣。然则泰山、会稽、岭南紫石英用之亦久。《乳石论》无单服紫石者，惟五石散则通用之。张文仲有镇心单服紫石煮水法。胡洽及《千金方》则多杂诸药同用。今方家用者，惟治疗妇人及治心病药时有使者。

　　玉石上品卷第一

　　白石英

　　白石英生华阴山谷及泰山。陶隐居以新安出者佳，苏恭以泽州者为胜，今亦泽州出焉。大抵长而白泽，明澈有光，六面如削者可用，长五、六寸者弥佳。其黄色如金在端者，名黄石英；赤端白后者，名赤石英；青端赤后者，名青石英；黑泽而有光者，名黑石英。二月采，亦云无时。古人服食，惟白石英为重，紫石英但入五石散。其黄、赤、青、黑四种，《本经》虽有名，而方家都不见用者。故《乳石论》以钟乳为乳，以白石英为石，是六英之贵者，惟白石也。又曰乳者阳中之阴，石者阴中之阳，故阳生十一月后甲子服乳，阴生五月后甲子服石。然而相反畏恶，动则为害不浅。故乳石之发，方治虽多，而罕有能济者，诚不可轻饵也。

　　玉石上品卷第一

　　赤石脂

　　赤石脂生济南、射阳及泰山之阴。苏恭云：济南泰山不闻出者，惟虢州卢氏县、泽州陵川县、慈州吕乡县并有，及宜州诸山亦出，今出潞州。以色理鲜腻者为胜，采无时。古人亦有单服食者。《乳石论》载服赤石脂，发则心痛，饮热酒不解，治之用葱豉绵裹，水煮饮之。

　　《千金翼》论曰治痰饮吐水无时节者，其源以冷冻饮料过度，遂令脾胃气羸，不能消于饮食，饮食入胃，则皆变成冷水，反吐不停，皆赤石脂散主之。赤石脂一斤，捣筛，服方寸匕，酒饮自任，稍稍加至三匕。服尽一斤，则终身不吐淡水，又不下痢，补五脏，令人肥健。有人淡饮，服诸药不效，用此方遂愈。其杂诸药用者，则张仲景治伤寒下痢不止，便脓血者，桃花汤主之。其方用赤石脂一斤，一半全用，一半末用，干姜一两，粳米半升，以水七升煮之，米熟为准，去滓，每饮七合，内赤石脂末一方寸匕服，日三愈。止后服，不尔尽之。又有乌头赤石脂丸，主心痛彻背者。乌头一分，附子二分，并炮，赤石脂、干姜、蜀椒各四分。五物同杵末，以蜜和丸，大如梧子，先食服一丸，不知，稍增之。

　　玉石上品卷第一

　　白石脂

　　白石脂生泰山之阴。苏恭云：出慈州诸山，泰山左侧不闻有之。今惟潞州有焉，潞与慈相近，此亦应可用。古断下方多用，而今医家亦稀使。采无时。五色石脂旧经同一条，并生南山之阳山谷中，主治并同，后人各分之，所出既殊，功用亦别，用之当依后条。然今惟用赤、白二种，余不复识者。唐韦宙《独行方》治小儿脐中汁出不止，兼赤、肿，以白石脂细末，熬温，扑脐中，日三良。又《斗门方》治泻痢，用白石脂、干姜二物，停捣，治以百沸汤和面为稀糊，搜匀，并手丸如梧子，曝干，饮下三十丸。久痢不定，更加三十丸。霍乱煎浆水为使。

　　玉石上品卷第一

　　禹余粮

　　禹余粮生东海池泽及山岛中，或池泽中，今惟泽、潞州有之。旧说形如鹅鸭卵，外有壳重叠，中有黄，细末如蒲黄。今图上者，全是山石之形，都不作卵状，与旧说小异。采无时。

　　《本经》又有太一余粮。谨按陶隐居《登真隐诀》载长生四镇丸云：太一禹余粮，定六腑，镇五脏。注云：按本草有太一余粮、禹余粮两种，治体犹同。而今世惟有禹余粮，不复识太一。此方所用，遂合其二名，莫辨何者的是。而后小镇直云：禹余粮，盒饭用之耳。余粮多出东阳山岸间，茅山甚有，好者状如牛黄，重重甲错，其佳处乃紫色，泯泯如面，啮之无复碜，虽然用之，宜细研，以水洮取汁澄之，勿令有沙土也。而苏恭亦云：太一余粮与禹余粮，本一物，而以精粗为别，故一名太一禹余粮，其壳若瓷，初在壳中，未凝结者，犹是黄水，久凝乃有数色，或青或白，或赤或黄，年多渐变紫色，自赤及紫，俱名太一，其诸色通谓之余粮也。今医家但用余粮，亦不能如此细分别耳，张仲景治伤寒下痢不止，心下痞硬，利在下焦者，赤石脂禹余粮汤主之，赤石脂、禹余粮各一斤，并碎之，以水六升，煮取二升，去滓，分再服。又按张华《博物志》曰：扶海洲上，有草焉，名曰 草，其实食之，如大麦，从七月稔熟，民敛至冬乃迄，名自然谷，亦曰禹余粮。今药中有禹余粮者，世传昔禹治水，弃其所余食于江中，而为药也。然则 草与此异物而同名也。其云弃之江中而为药，乃与生海池泽者同种乎？

　　玉石上品卷第一

　　太乙禹余粮

　　太乙禹余粮，文已具禹余粮条下。

　　玉石上品卷第一

　　无名异

　　无名异出大食国，生于石上，今广州山石中及宜州南八里龙济山中亦有之。黑褐色，大者如弹丸，小者如墨石子，采无时。《本经》云：味甘，平。主金疮折伤内损，生肌肉。今云味咸，寒。消肿毒痈疣，与《本经》所说不同，疑别是一种。又岭南人云：有石无名异，绝难得。有草无名异，彼人不甚贵重。岂《本经》说者为石，而今所有者为草乎？用时以醋磨涂敷所苦处。又有婆娑石，生南海，解一切毒。其石绿色，无斑点，有金星，磨之成乳汁者为上。胡人尤珍贵之，以金装饰作指驱带之。每欲食及食罢，辄含吮数四，以防毒。今人有得指面许块，则价值百金。人莫能辨，但水磨涓滴，点鸡冠热血，当化成水，乃真也。俗谓之摩娑石。

　　玉石上品卷第一

　　婆娑石

　　婆娑石文具无名异条下。

　　玉石上品卷第一

　　石中黄子

