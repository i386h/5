<!-- { "loadSidebar": true } -->
　　误中解之，用冷水研绿豆浆饮之，乃无也。

　　玉石下品卷第三

　　不灰木

　　不灰木出上党，今泽、潞山中皆有之，盖石类也。其色青白如烂木，烧之不燃，以此得名，或云滑石之根也，出滑石处皆有，亦名无灰木。采无时。今处州山中出一种松石，如松干，而实石也，或云松久化为石，人家多取以饰山亭及琢为枕。虽不入药，然与不灰木相类，故附之。

　　玉石下品卷第三

　　金星石

　　金星石生并州、濠州，寒，无毒。主脾、肺壅毒及肺损出血，嗽血，下热涎，解众毒。又有一种银星石，体性亦相似。采无时。

　　玉石下品卷第三

　　银星石

　　银星石，文具金星石条下。

　　玉石下品卷第三

　　井泉石

　　井泉石生深州城西二十里剧家村地泉内，深一丈许。其石如土色，圆方长短大小不等，内实外圆，作层重叠相交。其性大寒，无毒，解心脏热结，消去肿毒，及疗小儿热疳。不拘时月采之。

　　草部上品之上卷第四

　　赤箭

　　赤箭生陈仓川谷、雍州及泰山少室，今江湖间亦有之，然不中药用。

　　其苗独茎如箭杆，叶生其端，四月开花，秆、叶俱赤，实似苦楝子，核作五、六棱，中有肉如面，日曝则枯萎。

　　其根大类天门冬，惟无心脉耳。去根五、六寸，有十余子为卫，似芋。三月、四月、八月采根，曝干。今三月、四月采苗，七月、八月、九月采根。谨按此草，有风不动，无风则自摇。《抱朴子》云：按仙方中有合离草，一名独摇芝，一名离母。所以谓之合离、离母者，此草为物，下根如芋魁，有游子十二枚周环之，去大魁数尺，皆有细根如白发，虽相须，而实不连，但以气相属耳。如菟丝之草，下有伏菟之根，无此菟，则丝不得上，亦不相属也。

　　然则赤箭之异，陶隐居已云，此亦非俗所见。菟丝之下有伏菟，亦不复闻有见者，殆其种类中时有神异者，乃如此耳。又陶、苏皆云：赤箭是芝类，而上有六芝条，五芝皆以五色生于五岳，诸方所献者，紫芝生高夏山谷。苏云：芝多黄白，稀有黑青者，紫芝最多，非五芝类，但芝自难得，纵获一、二，岂得终久服邪？今山中虽时复有之，而人莫能识其真，医家绝无用者，故州郡亦无图上，盖祥异之物，非世常有，但附其说于此耳。凡采药时月，皆先据《本经》，而后着。今土俗所宜。且赤箭《本经》但云三月、四月、八月采根，不言用苗，而今方家乃并用根苗，各有收采时月，与《本经》参差不同，难以兼着，故但从今法。其他药有相类者，亦同此比。又按序例云：凡采药，其根物多以二月、八月采者，谓春初津润始萌，未冲枝叶，势力淳浓故也。至秋枝叶津润归流于下。今即事验之，春宁宜早，秋宁宜晚。据此文意，采根者，须晚秋以后，初春以前，欲其苗梗枯落，至未萌芽时，气味正完，乃可采耳。然其他药类，生长及枯死有早晚，采之自随其时，不必拘以春、秋也。下又云：华、实、茎、叶，乃各随其所熟，岁月亦有早晏，不必都依本文，是其义也，他亦同此比。

　　草部上品之上卷第四

　　六芝

　　六芝，文具赤箭条下。

　　草部上品之上卷第四

　　天门冬

　　天门冬生奉高山谷，今处处有之。春生藤蔓，大如钗股，高至丈余，叶如茴香，极尖细而疏滑，有逆刺，亦有涩而无刺者，其叶如丝杉而细散，皆名天门冬。夏生白花，亦有黄色者；秋结黑子，在其根枝旁。入伏后无花，暗结子。其根白，或黄紫色，大如手指，长二、三寸，大者为胜，颇与百部根相类，然圆实而长，一、二十枚同撮。二月、三月、七月、八月采根。四破之，去心，先蒸半炊间，曝干。停留久仍湿润，入药时，重炕焙令燥。洛中出者，叶大秆粗，殊不相类。岭南者无花，余无它异。谨按天门冬别名，《尔雅》谓之蘼（亡彼切），一名 （极闸同）冬。《山海经》云：条谷之山，其草多芍药、 冬是也。《抱朴子》及《神仙服食方》云：天门冬，一名颠棘。在东岳名淫羊藿，在中岳名天门冬，在西岳名管松，在北岳名无不愈，在南岳名百部，在京陆山阜名颠棘，虽处处皆有，其名各异，其实一也。在北岳地阴者尤佳，欲服之，细切，阴干，捣下筛，酒调三钱匕，日五、六进之，二百日知，可以强筋髓，驻颜色，与炼成松脂同蜜丸益善。服者不可食鲤鱼，此方以颠棘为别名。

　　而张茂先以为异类。《博物志》云：天门冬茎间有刺，而叶滑者曰 休，一名颠棘，根以浣缣素令白。越人名为浣草，似天门冬而非也。凡服此，先试浣衣如法者，便非天门冬。若如所说，则有刺而叶滑，便不中服。然今所有，往往是此类，用者须详之。

　　草部上品之上卷第四

　　麦门冬

　　麦门冬生亟谷川谷及堤 肥土石间久废处，今所在有之。叶青似莎草，长及尺余，四季不凋，根黄白色有须，根作连珠形，似 麦颗，故名麦门冬。四月，开淡红花，如红蓼花；实碧而圆如珠。江南出者：叶大者，苗如粗葱，小者如韭。大小有三、四种，功用相似，或云吴地者尤胜。二月、三月、八月、十月采，阴干。亦堪单作煎饵之。取新根去心，捣熟，绞取汁，和白蜜，银器中重汤煮，搅不停手，候如饴乃成，酒化温服之。治中益心，悦颜色，安神，益气，令人肥健，其力甚快。又主金石药发。麦门冬去心六两，人参四两，甘草二两炙，三物下筛，蜜丸如梧子，日再饮下。又崔元亮《海上方》，治消渴丸云：偶于野人处得，神验不可言，用上元板桥麦门冬鲜肥者二大两，宣州黄连九节者二大两，去两头尖三、五节，小刀子条理，去皮毛了净，吹去尘，更以生布摩拭，秤之，捣末，以肥大苦瓠汁浸麦门冬，经宿，然后去心，即于臼中捣烂，即内黄连末臼中，和捣，候丸得，即并手丸大如梧子，食后饮下五十丸，日再，但服两日，其渴必定。若重者，即初服药，每一服一百五十丸，每二日服一百二十丸，第三日一百丸，每四日八十丸，第五日依本服丸。若欲合药，先看天气晴明，其夜方浸药，切须净处，禁妇人、鸡犬见知，如似可，每日只服二十五丸。服讫觉虚，即取白羊头一枚，净去毛，洗了，以水三大斗，煮令烂，去头，取汁可一斗以来，细细服之，亦不着盐，不过三剂平复。

　　草部上品之上卷第四

　　术

　　术生郑山山谷、汉中、南郑，今处处有之，以嵩山、茅山者为佳。春生苗，青色无桠。一名山蓟，以其叶似蓟也。茎作蒿秆状，青赤色，长三、二尺以来；夏开花，紫碧色，亦似刺蓟花，或有黄白花者；入伏后结子，至秋而苗枯；根似姜，而旁有细根，皮黑，心黄白色，中有膏液紫色。二月、三月、八月、九月采，曝干。干湿并通用，今八月采之，服食家多单饵之。或合白茯苓，或合石菖蒲，并捣末，旦日水调服，晚再进，久久弥佳。又 取生术，去土，水浸，再三煎如饴糖，酒调饮之更善。今茅山所制术，煎是此法也。陶隐居云：昔者刘涓子 取其精而丸之，名守中金丸。今传其法，乃是膏煎，恐非真耳。谨按术有二种：《尔雅》云：术，山蓟，杨抱（音孚）释曰：蓟。此辨蓟生山中及平地者名也。生平地者名蓟，生山中名术。陶注本草云：白术叶大而有毛，甜而少膏，赤术细苦而多膏是也。其生平地而肥，大于众者，名杨抱蓟，今呼之马蓟。然则杨抱即白术也。今白术生杭、越、舒、宣州高山岗上，叶叶相对，上有毛，方茎，茎端生花，淡紫碧红数色，根作桠生，二月、三月、八月、九月采根，曝干。以大块紫花者为胜，又名乞力伽。凡古方云术者，乃白术也，非谓今之术矣。

　　草部上品之上卷第四

　　葳蕤

　　葳蕤生泰山山谷丘陵，今滁州、舒州及汉中皆有之。叶狭而长，表白里青，亦类黄精。茎秆强直，似竹箭杆，有节；根黄多须，大如指，长一、二尺，或云可啖；三月开青花，结圆实。立春后采根，阴干用之。《本经》与女葳同条，云是一物二名，又云自是二物，苗蔓与功用全别。《尔雅》：谓荧，委葳。（上于为 ，下人垂切）。郭璞注云：药草也。亦无女葳之别名，疑别是一物。且《本经》中品，又别有女葳条。苏恭云：即此女葳。今《本经》朱书是女葳能效，黑字是葳蕤之功。观古方书所用，则似差别。胡洽治时气、洞下、 下，有女葳丸。治伤寒泠下结肠丸中，用女葳。治虚劳小黄 酒云。下痢者加女葳，详此数方所用，乃似中品女葳，缘其性温，主霍乱泄痢故也。又主贼风手足枯痹、四肢拘挛茵芋酒中用女葳，及《古今录验》治身体 疡斑剥女葳膏，乃似朱字女葳，缘其主中风不能动摇及去 好色故也。又治伤寒七、八日不解续命鳖甲汤，治脚弱鳖甲汤，并用葳蕤。及延年方，主风热项急痛、四肢骨肉烦热葳蕤饮，又主虚风热发，即头热葳蕤丸，乃似此黑字葳蕤，缘其主虚热湿毒、腰痛故也。三者主治既别，则非一物明矣。然陈藏器以为更非二物，是不然矣。此女葳性平，味甘。中品女葳味辛，性温。性味既殊，安得为一物。又云葳蕤一名地节，极似偏精，疑即青粘。华佗所服漆叶青粘散是此也。然世无复能辨者，非敢以为信然耳。

　　草部上品之上卷第四

　　女葳

　　女葳文具葳蕤条下。

　　草部上品之上卷第四

　　黄精

　　黄精旧不载所出州郡，但云生山谷，今南北皆有之。以嵩山、茅山者为佳。三月生苗，高一、二尺以来；叶如竹叶而短，两两相对；茎梗柔脆，颇似桃枝，本黄末赤；四月开细青白花，如小豆花状；子白如黍，亦有无子者。根如嫩生姜，黄色；二月采根，蒸过曝干用。

