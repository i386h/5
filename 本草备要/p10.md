<!-- { "loadSidebar": true } -->
　　大泻火甘苦大寒，入心肾。泻丙火（小肠为丙火，心与小肠相表里，导赤散与木通同用），清燥金（胃、大肠火），消瘀通经，平诸血逆。治吐衄崩中（唾血者，血随唾出；咯血者，随痰咯出，或带血丝，出肾经及肺经。自两胁逆上吐出者，属肝经。衄血者，血溢于脑，从鼻而出；咳血者，咳出痰内有血，并属肺经。吐出呕出成盆成碗者，属胃经。经漏不止曰崩，血热则妄行，宜以此凉之。虚人忌用，用于干地黄可也），伤寒阳强，痘症大热（痘症用之甚多，本草未载）。多服损胃。

　　生掘鲜者，捣汁饮之，或用酒制，则不伤胃。生则寒，干则凉，热则温（故分为三条，以便施用）。

　　草部

　　干地黄

　　补阴，凉血甘苦而寒，沉阴而降。入手足少阴（心、肾）、厥阴（心包、肝），及手太阳经（小肠）。

　　滋阴退阳，生血凉血。

　　治血虚发热（经曰：阴虚生内热），劳伤咳嗽（咳嗽阴虚者，地黄丸为要药，亦能除痰。

　　丹溪曰：久病阴火上升，津液生痰不生血，宜补血以制相火，其痰自除），痿痹惊悸（有触而心动曰惊，无惊而自动曰悸，即怔忡也。有因心虚火动者，有因肝虚胆怯者，有因水停心下者，火畏水故悸也。地黄能交心肾而益肝胆，亦能行水，故治之）。吐衄尿血（痛为血淋，不痛为尿血。由心、肾气结，或忧思、房劳所致，多属虚寒，不可专作热治）血晕崩（经曰：阴虚阳搏谓之崩），足下热痛，折跌绝筋（生地一斤，瓜姜糟一斤，生姜四两，炒熟，伤折处，冷则易之。又生地汁三分，酒一升半，煮服，下扑损瘀血），填骨髓，长肌肉，利大小便，调经安胎，又能杀虫。治心腹急痛（《海上方》：捣汁和面作 饪食，能利出虫，忌用盐。《本草汇》曰：丹溪云气病补血，虽不中病，亦无害也。不知血药属阴，其性凝滞，若胃虚气弱之人，过服归地等剂，反致痞闷，饮食减少，变证百出，至死不悟，岂不惜哉！大抵血虚，固不可专补其气，而气虚亦不可徒补其血也。凡劳病，阳虚宜四君补气；阴虚宜四物补血；阴阳俱虚者，宜合用，名八珍汤）。

　　江浙生者，南方阳气力微；北方生者，纯阴力大，以怀庆肥大菊花心者良。酒制则上行外行，姜制则不泥膈。恶贝母。畏芜荑。忌莱菔、葱、蒜、铜铁器。得酒、门冬、丹皮、当归良。

　　草部

　　熟地黄

　　平补肝肾，养血滋阴甘而微温。入手足少阴、厥阴经。滋肾水，补真阴，填骨髓，生精血，聪耳明目（耳为肾窍，目为肝窍。目得血而能视。耳得血而能聪），黑发乌髭。治劳伤风痹，胎产百病，为补血之上剂（丹溪曰：产前当清热养血为主，产后宜大补气血为主，虽有杂证，从未治之。

　　昂按：丹溪产后大补气血一语，诚至当不易之论。后人不善用之，多有风寒未解，瘀血未尽，妄施峻补，反致大害者，不可不察。王硕云：男子多阴虚，宜熟地；女子多血热，宜生地）。

　　以好酒拌砂仁末，浸蒸晒九次用（地黄性寒，得酒与火与日则温。性泥，得砂仁则和气，且能引入丹田。六味丸用之为君，尺脉弱者加桂、附，所谓益火之原，以消阴翳也。尺脉旺者加知、柏，所谓壮水之主，以制阳光也）。

　　草部

　　何首乌

　　平补肝肾，涩精苦坚肾，温补肝，甘益血，涩收敛精气。添精益髓，养血祛风（治风先治血，血活则风散），强筋骨，乌髭发（故名首乌），令人有子，为滋补良药。气血太和，则劳瘦风虚、崩带疮痔、瘰 痈肿诸病自已（营血调则痈肿消。赤者，外科呼为疮帚）止恶疟（益阴补肝，疟疾要药，而本草不言治疟。时珍曰：不寒不燥功在地黄、天冬诸药之上）。

　　有赤、白二种。夜则藤交，一名六藤，有阴阳交合之象。赤雄入血分，白雌入气分。以大如拳、五瓣者良，三百年者大如栲栳，服之成地仙。凡使赤、白各半泔浸，竹刀刮皮切片，用黑豆与首乌拌匀，铺柳甑，入砂锅，九蒸九晒用。茯苓为使。忌诸血、无鳞鱼、莱菔、葱、蒜、铁器（唐时有何首乌者，祖名能嗣，父名延秀。能嗣五十八，尚无妻子，服此药七日，而思人道，娶妻连生数子。延秀服之，寿百六十岁。首乌又服之，寿百三十岁，发犹乌黑，李翱为立何首乌传。然流传虽久，服者尚少。明嘉靖初，方士邵应节进七宝美髯丹，世宗服之，连生皇子，遂盛行于世。方用赤、何首乌各一斤，黑豆拌，九蒸晒。茯苓半斤，乳拌。当归、枸杞、菟丝各半斤，俱酒浸。牛膝半斤，酒浸。同首乌第七次蒸至第九次。破故纸四两，黑芝麻炒，蜜丸。并忌铁器。昂按：地黄、何首乌皆君药也，故六味丸以地黄为君，七宝丹以何首乌为君，各有配合，未可同类而共施也。即有加减，当各依本方随病而施损益。今人多以何首乌加入地黄丸中，合两方而为一方，是一药二君，安所适从乎？失制方之本义也）。

　　草部

　　牡丹皮

　　泻伏火而补血辛甘寒微。入手足少阴（心、肾）、厥阴（心包、肝）。泻血中伏火（色丹故入血分。时珍曰：伏火即阴火也，阴火即相火也。世人专以黄柏治相火，不知丹皮之功更胜，故仲景肾气丸用之），和血、凉血而生血（血热则枯，凉则生），破积血（积瘀不去则新血不生），通经脉。

　　为吐衄必用之药（血属阴本静，因相火所逼，故越出上窍）。治中风，五劳，惊痫螈（筋脉伸缩抽掣为螈 。或手足抽掣，口眼 斜，卒然眩仆，吐涎身软，时发时止为痫。皆阴虚血热，风火相搏，痰随火涌所致），除烦热，疗痈疮（凉血），下胞胎，退无汗之骨蒸（张元素曰：丹皮治无汗之骨蒸，地骨皮治有汗之骨蒸。神不足者手少阴，志不足者足少阴，故仲景肾气丸用丹皮，治神志不足也。按《内经》曰：水之精为志，故肾藏志。火之精为神，故心藏神）。

　　单瓣花红者入药，肉浓者佳。酒拌蒸用。畏贝母、菟丝、大黄。忌蒜、胡荽、伏砒（时珍曰：花白者补，赤者利，人所罕悟，宜分别之）

　　草部

　　续断

　　补肝肾，理筋骨苦温补肾、辛温补肝。能宣通血脉而理筋骨。主伤中，补不足（《经疏》曰：味甘故然）暖子宫，缩小便，破瘀血。

　　治腰痛胎漏（怀妊沥血），崩带遗精，肠风血痢（《是斋方》：平胃散一两，川续断二钱半，每服二钱，米饮下，治时痢亦验），痈痔肿毒。又主金疮折跌（以功命名），止痛生肌。

　　女科外科，需为上剂。川产良。状如鸡脚，皮黄皱节节断者真。去向里硬筋，酒浸用。地黄为使。

　　草部

　　骨碎补

　　补肾，治折伤苦温补肾，故治耳鸣（耳鸣必由肾虚），及肾虚久泻（研末，入猪肾煨熟，空心食之。

　　肾主二便，久泻多属肾虚，不可专责脾胃也）。肾主骨，故治折伤（以功命名，粥和敷伤处。

　　经曰：肾者胃之关也。前阴利水，后阴利谷），牙痛（炒黑为末，擦牙，咽下亦良）。又入厥阴（心包，肝），能破血止血（入血行伤，故治折伤，粥和末裹伤处）。

　　根似姜而扁长，去毛用，或蜜拌蒸。

　　草部

　　益母草

　　一名茺蔚

　　通行瘀血，生新血辛微苦寒。入手、足厥阴（心包、肝）。消水行血，去瘀生新，调经解毒（瘀血去则经调）。

　　治血风血晕，血痛血淋，胎痛产难，崩中带下（带脉横于腰间，病生于此，故名为带。

　　赤属血，白属气。气虚者，补中益气而兼升降。血虚者，养血滋阴而兼调气）。为经产良药，消疔肿乳痈（亦取其散瘀解毒），通大小便。然辛散之药，瞳子散大者忌服。

　　益母子主治略同，调经益精，明目（血滞病目者则宜之）活血，顺气逐风（气行则血行，血活则风散），行中有补。治心烦头痛（血虚血热之候），胎产带崩，令人有子（有补阴之功。

　　时珍曰：益母根茎花叶实，皆可同用。若治疮肿胎产，消水行血，则宜并用；若治血分风热，明目调经，用子为良。盖根茎花叶专于行，子则行中有补也。《产宝》济阴返魂丹，小暑端午或六月六日，采益母茎叶花实，为末蜜丸，治胎产百病。《近效方》：捣汁熬膏亦良）。忌铁。子微炒用。

　　草部

　　泽兰

　　通、行血，消水苦泄热，甘和血，辛散郁，香舒脾。入足太阴、厥阴（脾、肝）。通九窍，利关节，养血气，长肌肉，破宿血，调月经，消症瘕，散水肿（防己为使）。

　　治产后血沥腰痛（瘀行未尽），吐血鼻血，目痛头风，痈毒扑损。补而不滞，行而不峻，为女科要药（古方泽兰丸甚多）。

　　时珍曰：兰草、泽兰，一类二种，俱生下湿。紫茎素枝，赤节绿叶，叶对节生，有细齿。但以茎圆节长、叶光有歧者为兰草；茎微方节短、叶有毛者为泽兰。嫩时并可 （音那）而佩之，《楚辞》所谓纫秋兰以为佩是也（朱文公《离骚辨证》云：必花叶俱香，燥湿不变，方可刈佩。今之兰蕙，花虽香而叶无气，质弱易萎，不可刈佩），吴人呼为香草，俗名孩儿菊（夏日采，置发中，则发不 ，浸油涂发，去垢香泽，故名泽兰）。兰草走气分，故能利水道，除痰癖，杀蛊辟恶，而为消渴良药（经曰：数食肥甘，传为消渴，治之以兰，除陈气也）。泽兰走血分，故能消水肿，涂痈毒，破瘀除症，而为妇人要药。以为今之山兰者误矣。

　　防己为使（寇宗 、朱丹溪并以兰草为山兰之叶，李时珍考众说以讥之。按别本云：兰叶甘寒，清肺开胃，消痰利水，解郁调经，闽产者力胜。闽产为胜，则是建兰矣。李士材云：兰叶禀金水之气，故入肺脏，东垣方中尝用之。《内经》所谓治之以兰除陈气者是也，余屡验之。李时珍又谓东垣所用乃兰草也。其集诸家之言曰：陈遁斋《闲览》云楚骚之兰，或以为都梁香，或以为泽兰，或以为猗兰，当以泽兰为正，今之所种如麦门冬者名幽兰，非真兰也，故陈止斋着盗兰说以讥之。既名幽兰，正合骚经矣。方虚谷《订兰说》言古之兰草即今之千金草，俗名孩儿菊者；今之所谓兰，其叶如茅者，根名土续断，因花馥郁，故得兰名。杨升庵曰：世以如蒲萱者为兰，九畹之受诬也久矣。又吴草庐《有兰说》曰：兰为医经上品，有根有茎，草之植者也。今所谓兰无枝无茎，因黄山谷称之，世遂谬指为离骚之兰。寇氏本草溺于流俗，反疑归说为非。夫医经为实用岂可诬哉？今之兰果可以利水杀虫而除痰癖乎？其种盛于闽，朱子闽人，岂不识其土产而辨析若此。世俗至今，犹以非兰为兰，何其惑之甚也。

