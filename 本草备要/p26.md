<!-- { "loadSidebar": true } -->
　　润肠，泻火，清热甘微酸寒。润肺凉心，消痰降火，止渴解酒，利大小肠。治伤寒发热，热嗽痰喘，中风失音（捣汁频服。《圣惠方》梨汁煮粥，治小儿心脏风热昏躁）。切片，贴汤火伤。多食冷利。脾虚泄泻及乳妇、血虚人忌之（生者清六腑之热，熟者滋五脏之阴。实火宜生，虚火宜熟。《泊宅编》有仕宦病消渴，医谓不过三十日死。亟弃官归，途遇一医，令致北梨二担，食尽则瘥。宦如其言，食及五六十枚而病愈。杨吉老介医木甚着，一士有疾，厌厌不聊，往谒之。杨曰：汝证热已极，气血全消，三年当以疽死，不可为也。士不乐而退，闻茅山一道士，医术通神，但不肯以技自名。乃衣僮仆之服，诣山拜之，愿执役席下，道士喜留，只事左右，历两月久。觉其与常隶别，扣所从来，再拜谢过，始以实告。道士笑曰：世间那有医不得的病，试诊脉。又笑曰：吾亦无药与汝，便可下山买好梨，日食一颗，梨尽取干者泡汤，和滓食之，疾自当平。士人如戒，经一岁复见吉老，颜貌腴泽，脉息和平。惊曰：君必遇异人，士人以告。杨衣冠焚香，望茅山设拜。盖自咎其学之未至也）。捣汁用，熬膏亦良（加姜汁、蜂蜜佳。清痰止嗽。与莱菔相间收藏则不烂，或削梨蒂扦莱菔上）。

　　果部

　　枇杷叶

　　泻肺降火苦平。清肺和胃而降气，气下则火降痰消（气有余便是火，火则生痰）。治热咳、呕逆、口渴（时珍曰：火降痰顺，则逆者不逆，呕者不呕，咳者不咳，渴者不渴矣。一妇肺热久嗽，身如火炙，肌瘦将成劳。以枇杷叶、款冬花、紫菀、杏仁、桑皮、木通等分，大黄减半，蜜丸樱桃大。食后、夜卧各含化一丸，未终剂而愈）。叶湿重一两，干重三钱为气足，拭净毛（毛射肺，令人咳）。治胃病，姜汁炙；治肺病，蜜炙。

　　果部

　　橄榄

　　宣，清肺甘涩而温。肺、胃之果，清咽生津，除烦醒酒，解河豚毒（投入煮佳）及鱼骨鲠（如无橄榄，以核磨水服。橄榄木作舟楫，鱼拨即浮出，物之相畏有如此者）。

　　核，烧灰，敷疰疳良。

　　果部

　　白果

　　一名银杏

　　涩，敛肺，去痰甘苦而温。性涩而收。熟食温肺益气（色白属金，故入肺），定痰哮，敛喘嗽，缩小便，止带浊。生食降痰解酒，消毒杀虫（花夜开，人不得见，性阴，有小毒，故能消毒杀虫）。

　　多食则收涩太过，令人壅气胪胀，小儿发惊动疳（食千枚者死）。

　　浆，泽手面，浣油腻（时珍曰：去痰浊之功，可以类推）。

　　果部

　　石榴皮

　　涩肠，外用染须酸涩而温。能涩肠，止泻痢下血（ 末服），崩带脱肛（泻痢至于脱肛者，以石榴皮、陈壁土加明矾少许，浓煎熏洗，再用五倍子炒研、敷托而止之）。浸水，汁黑如墨，乌须方绿云油中用之。勿犯铁器（《客座新闻》云：一人患腹胀，夏成诊曰：饮食如常，非水肿蛊胀，乃湿热生虫之象也。以石榴、椿树东引根皮、槟榔各五钱，空心服，腹大痛，泻虫长丈余，遂愈）。

　　果部

　　枳子

　　一名木蜜

　　润，解酒甘平。止渴除烦，润五脏，解酒毒（葛根解酒毒，而发散不如枳 。屋外有枳 树，屋内酿酒多不佳。赵以得治酒毒、房劳病热者，加葛根于补气血药中，一贴微汗，反解怠，热如故。知气血虚，不禁葛根之散也，必得枳 方可，偶得干者加入即愈。《东坡集》曰：杨颖臣病消渴，日饮水数斗，饭亦倍进，小便频数，服消渴药，日甚。延张肱诊之，笑曰：君几误死，取麝香当门子，以酒濡作十许丸，枳 子煎汤吞之遂愈。问其故，肱曰：消渴消中，皆脾弱肾败、土不制水而成。今颖臣脾脉极热，肾脉不衰，当由酒果过度，积热在脾，所以多食多饮，饮多溲不得不多，非消非渴也。麝香坏酒果，枳 能胜酒，故假二物以去其酒果之毒也。雷 曰：凡使麝香，用当门子尤妙）。

　　俗名鸡距，以实拳曲如鸡距。蜀呼为棘枸。经霜黄赤，甚甘。其叶入酒，酒化为水。

　　果部

　　胡桃

　　补命门，肉润，皮涩味甘气热。皮涩（皮敛肺定喘，固肾涩精。今药中罕用，昂谓若用之，当胜金樱、莲须也）肉润，皮汁青黑，属水入肾。通命门，利三焦，温肺润肠，补气养血。佐补骨脂，一木一火，大补下焦（胡桃属木，破故纸属火，有木火相生之妙。古云：黄柏无知母，破故纸无胡桃，犹水母之无虾也。时珍曰：三焦者，无气之别使；命门者，三焦之本原。命门指所居之府而言，为藏精、系胞之物；三焦指所治之部而名，为出纳、腐熟之司。一为体，一为用也。其体非脂非肉，白膜裹之，在脊骨第七节两肾中央，系着于脊，下通二肾，上通心、肺贯脑。为生命之源，相火之生，精气之府，人物皆有之。生人生物，皆由此出。《内经》所谓七节之旁，中有小心是也。《难经》误以右肾为命门。高阳生承谬脉诀，至朱肱、陈言、戴起宗始辟之。夫肾命相通，藏精而恶燥，胡桃颇类其状。汁青黑，故入北方，佐破故纸，润燥而调血，使精气内充，血脉通利，诸疾自除矣。男女交媾，皆禀此命火而结胎。人之穷通寿夭，皆根于此），三焦通利，故上而虚寒喘嗽（能温肺化痰。洪迈有痰疾，晚对上谕以胡桃三枚、姜三片，卧时嚼服，即饮汤，复嚼姜、桃如前数，静卧必愈。迈如旨服，旦而痰消嗽止。洪辑幼子病痰喘，梦观音令服人参胡桃汤，服之而愈。明日剥去皮，喘复作，仍连皮用，信宿而瘳。盖皮能敛肺也。胡桃、葱白、姜、茶等分，捣煎，能发汗散寒），下而腰脚虚痛（能补肾），内而心腹诸痛，外而疮肿诸毒（能调中和营），皆可除也。然动风痰，助肾火（连皮同烧细嚼三枚，能久战），有痰火积热者，少服。油者有毒，故杀虫治疮。壳外青皮，压油乌髭发。润燥养血去皮用，敛涩连皮用。

　　果部

　　龙眼肉

　　补心脾甘温归脾。益脾长智（一名益智），养心补血（心为脾母），故归脾汤用之。治思虑劳心脾，及汤风下血（心生血，脾统血。思虑过多，则心脾伤而血耗，致有健忘、怔忡、惊悸诸病。归脾汤能引血归脾而生补之。肠风亦由血不归脾而妄行）。

　　果部

　　荔枝核

　　宣散寒湿甘涩而温。入肝肾。散滞气，辟寒邪。治胃脘痛，妇人血气痛（ 存性五钱，香附一两，为末，每服二钱，盐汤或米饮下，名蠲痛散。单服、醋汤下，亦效）。其实双结，核似睾丸（睾音皋，肾子也）故治 疝卵肿，有述类象形之义（ 存性，酒调服，加茴香、青皮，各炒为末，酒服亦良）。壳发痘疮，烧存性用。荔枝连壳 研，止呃逆（生荔枝多食则醉，以壳浸水解之。此即食物不消，还以本物解之之义）。

　　果部

　　榧实

　　润肺甘涩。润肺（《本草》未尝言润，然润剂也。故寇氏云：多食润肠）杀虫（有虫积者，宜上旬日日食之，食一斤，虫乃绝）。

　　果部

　　海松子

　　润燥甘温。润肺温胃，散水除风。治咳嗽（松子一两，胡桃二两，炼蜜和服，治肺燥咳嗽）虚秘（同柏子仁、麻仁，溶蜡为丸，名三仁丸）。出辽东云南，松须五鬣。

　　果部

　　落花生

　　补脾润肺辛能润肺，香能舒脾。果中佳品，出闽广。藤生花，落地而结实，故名（按：落花生《本草》未收，本无当医药之用，然能益脾润肺，实佳果也。因世人谤之者多，附见于此，明其有利无害也）。炒食。

　　果部

　　莲子

　　补脾，涩肠，固精甘温而涩，脾之果也。脾者黄宫，故能交水火而媾心肾，安靖上下君、相火邪（古方治心肾不交、劳伤白浊，有莲子清心饮，补心肾有瑞莲丸）。益十二经脉血气，涩精气，浓肠胃，除寒热。治脾泄久痢，白浊梦遗，女人崩带及诸血病。大便燥者勿服。去心、皮，蒸熟焙干用。得茯苓、山药、白术、枸杞良。

　　黑而沉水者为石莲，清心除烦，开胃进食，专治噤口痢、淋浊诸证（石莲入水则沉，入卤则浮。煎盐人以之试卤，莲浮至顶，卤乃可煎。落田野中者，百年不坏，人得食之，发黑不老。肆中石莲，产广中树上，其味大苦，不宜入药）。

　　莲心为末，米饮下，疗产后血竭。

　　果部

　　莲蕊须

　　涩精甘温而涩。精心通肾，益血固精，乌须黑发，止梦泄遗精，吐崩诸血。略与莲子同功。

　　果部

　　藕

　　凉血散瘀涩平。解热毒，消瘀血，止吐、衄、淋、痢一切血证（和生地汁、童便服良）。藕生甘寒，凉血散瘀（宋大官作血 ，误落藕皮，血遂涣散不凝。一人病血淋，痛胀欲死，李时珍以发灰二钱，藕汁调服，三日而愈。《梅师方》：产后余血上冲，煮汁服），止渴除烦（《圣惠方》：藕汁，蜜和服，治时气烦渴），解酒毒、蟹毒（捣烂，热酒调服）。煮熟甘温，益胃补心（多孔象心），止泻（能实大肠）止怒，久服令人欢（益心之效）。生捣，罨金疮伤折；熟捣，涂坼裂冻疮（《肘后方》：卒中毒箭者，藕汁饮，多多益善。孟诜曰：产后忌生冷，独藕不忌，为能散瘀血也）澄粉亦佳，安神益胃。

　　果部

　　荷叶

　　轻宣，升阳，散瘀苦平。其色青，其形仰，其中空，其象震（震仰盂），感少阳甲胆之气。烧饭合药，裨助脾，胃而升发阳气（洁古枳术丸，用荷叶烧饭为丸），痘疮倒 者，用此发之（僵蚕等分为末，胡荽汤下。闻人规曰：胜于人牙、龙脑）。能散瘀血，留好血。治吐、衄、崩、淋，损伤产瘀（熬香末服），一切血证，洗肾囊风（东垣曰：雷头风症，头面疙瘩肿痛，憎寒恶热，状如伤寒，病在三阳，不可过用寒药重剂，诛罚无过，处清震汤治之。荷叶一枚，升麻、苍术各五钱，煎服。郑奠一曰：荷叶研末，酒服三钱，治遗精极验）。

　　果部

　　芡实

　　一名鸡头子

　　补脾，涩精甘涩。固肾益精，补脾去湿。治泄泻带浊，小便不禁，梦遗滑精（同金樱膏为丸，名水陆二仙丹），腰漆瘀痛（吴子野曰：人之食芡，必枚啮而细嚼之，使华液流通，转相灌溉，其功胜于乳石也。《经验后方》：煮熟研膏，合粳米煮粥食，益精气）。蒸熟捣粉用，涩精药或连壳用（李惟熙曰：菱寒而芡暖，菱花背日，芡花向日）。

　　果部

　　甘蔗

