<!-- { "loadSidebar": true } -->


　　本草害利 清 凌奂

　　自序

　　古人有三不朽，曰立德，其次立功，又次立言。余何人也，岂敢妄发言哉！敢于功德自夸耶？从幼年来，体弱多病，思阅方书，因从书贾购得吾郡良医乌镇逸林僧所遗医书甚伙。自轩歧仲圣逮今诸家注论，靡不收采，略得心领神会。遂弃诸子业，从我郡吴古年夫子游，将历代名医着述书籍，探本穷源，随时就正，读破万卷，讲论偏见错谬之处，或自昏黄达旦。先生年届古稀，日逐临症，得有余暇，犹不辞倦，且谆谆训曰：医关性命，不可苟且，一病有一经所发，若察脉辨证，尤宜加谨，恐失之毫厘，谬于千里也。先生袖出一帙曰：本草分队。取其用药如用兵之意，盖脏腑，即地理也，处方如布阵也，用药如用兵将也。病本在于何经，即以君药主将标于何经。为臣使之药，即所以添兵弁。识得地理，布成阵势，一鼓而战，即能殄灭贼氛，即所谓病退也。然后调摄得宜，起居如常，即兵家善后事宜，民得安居乐业也。苟调度不精，一或失机，一败涂地，即用药不审，草菅人命也。

　　奈近时医者，一到病家，不先看脉审证，遂听病家自述病情，随即写药数味，曰：某汤主治。粗知大略，用某药能除某病，如此治病，则仁人必深虑而痛恨之。虽业医临症，有望闻问切四诊之说，然望是观其气色，如经云：青欲如苍碧之泽，不欲如蓝也。闻是听其声音清浊高低，即宫商角征羽五者，属五脏也。问是问其老少男女，平素劳逸喜恶，起患何时，始得何病，曾服何药，问病源也。切是最要之事，诊得浮沉迟数滑涩大小长短诸脉，见于左右寸关尺部，辨明虚实表里寒热。何证发于何经，应用寒热温凉之药，定方进药，君臣佐使，配合得宜，如汤沃雪，诸恙若失，方能起死回生，岂有害哉！凡药有利必有害，但知其利，不知其害，如冲锋于前，罔顾其后也。余业是道，二十余年，遇证则慎思明辨，然后下笔，补偏救弊，贻误者少。审识药品出产形状，亲尝气味，使药肆中不敢伪充而误人耳。

　　先生之分队一书，尚未刊行于世。遂集各家本草，补入药之害于病者，逐一加注，更曰《本草害利》，欲求时下同道，知药利必有害，断不可粗知大略，辨证不明，信手下笔，枉折人命。用是不揣固陋，集古今名医之说，删繁就简，撰述成书，以付剞劂，公诸同好，并就正于海内明眼，亦慎疾之一端云尔。

　　咸丰壬戌年，吴兴凌奂晓五自序。

　　心部药队〔补心猛将〕

　　北五味

　　〔害〕酸咸为多，能敛肺气。气为卫。若邪风在表，痧疹初发，一切停饮，肺家有实热者，皆当禁服之。恐闭其邪气，多致劳嗽虚热，盖收补之骤也。

　　〔利〕性温，五味具备，酸咸为多。收肺而疗咳定喘，补肾而壮水涩精，酸收而心守其液，故为补心猛将。肝肾同源，又为补肝猛将。

　　〔修治〕八月采实阴干，凡用蜜浸焙干，入补药熟用，入嗽药生用。肺寒气逆，与干姜同用。按五味酸敛，如劳损久咳，肺气耗散，非此不能收其耗散之金。

　　心部药队〔补心猛将〕

　　酸枣仁

　　〔害〕凡肝胆心脾有实热邪者，勿用，以其收敛故也。

　　〔利〕性平能补益肝胆，酸收而心守其液，乃固表虚有汗，肝旺而血归其经，用疗彻夜无眠。

　　〔修治〕八月采实阴干，四十日成。生用疗热好眠。炒香熟用，疗胆虚不寐、烦渴、虚汗等症。自汗为阳虚，盗汗为阴虚，敛虚即所以治盗汗也，非敛阳虚自汗也。

　　心部药队〔补心猛将〕

　　柏子仁

　　〔害〕仁体多油辛润，且滑肠，泄泻者勿服。膈间多痰，及阳道数举，肾家有热，暑湿作泻，法在咸禁。

　　〔利〕甘辛香平，入心养神，入肾定志安神，定悸壮水，强阳，润血而容颜美少，补虚而耳目聪明。

　　〔修治〕九月采子，蒸曝春 ，取仁，酒浸一宿，晒干炒研去油用，油透者，勿入药。

　　心部药队〔补心猛将〕

　　远志肉

　　〔害〕此无补性，虚而挟滞者；同养血、补气药用，交通心肾、资其宣导、臻于太和。

　　不可多用、独用。纯虚无滞者，误服之，令人空洞悬心痛。凡心经有实火，应用黄连、生地者，禁与参、术等补阳气药同用也。

　　〔利〕性温、苦泄辛散、定心气、止惊益智、补肾气，强志益精，善疗痈毒，敷服皆可。

　　〔修治〕四月采根叶，阴干去心，否则令人烦闷。甘草汤浸焙干，或盐水炒、或姜汁炒、或用炭。附小草：益精补阴气，止虚损遗泄，交通心肾，调平水火之功。

　　心部药队〔补心猛将〕

　　丹参

　　〔害〕虽能补血，长于行血。设经早期，或无血经阻，及血少不能养胎，而胎不安，与产后血已畅者，皆不可犯，犯之，则成崩漏之患。凡温热病，邪在气分，而误用之，则反引邪入营，不可不慎之。久服多眼赤，故应性热。本经云微寒，恐谬也。孕妇无故，及阴虚之人忌用。

　　〔利〕苦、微寒、入心主血，去瘀生新，安神养阴，安生胎，落死胎，胎前产后，带下崩中需之。

　　〔修治〕北方产者良，五月采根曝干，猪心血拌炒，或酒炒用。

　　心部药队〔补心猛将〕

　　龙眼肉

　　〔利〕甘平，补心虚而长智，悦胃气以培脾，除倦忘与怔忡，能安神而熟寐。道家服龙眼肉，细嚼千余，待满口津生，和津 而咽，此即服玉泉之法也。

　　〔修治〕七月实熟，白露后，方可采摘，晒干，焙。生者，沸汤瀹过，食不动脾。其核去黑壳研末，止金疮出血。

　　心部药队〔补心猛将〕

　　麦门冬

　　〔害〕性润动脾，便滑者忌。

　　〔害〕性寒而润，寒多人禁服。凡虚寒泄泻，及痘疮虚寒作泄，产后虚寒泄泻者，咸忌之。

　　徐洄溪批叶按虚劳咳嗽部云：麦冬能闭肺窍，遂致失音。愚谓咳嗽，因于湿者，湿为重浊之邪，以麦冬能腻隔，势必湿热壅滞、肺失清肃。肺为声音门户，金实则无声也。

　　〔利〕甘、微寒、清心泻热、滋燥金而清水源。又为凉三焦次将，地黄车前为使，脉气欲绝者，加五味子、人参，三味合名生脉散，补中元气不足。（盖心主脉，肺朝百脉，补肺清心，则气充脉复）。

　　〔修治〕浙产甚良，四月初采根栽，夏至前一日取根晒干，收之抽心用，不尔令人烦。

　　近时多连心用。恐滑肠，用米炒黄。宁心，用辰砂少许拌。入丸散须瓦焙熟，即于风中吹冷，如此三四次，即易燥而不损药力。（麦冬之功，在润燥，非在滋阴。盖肺热而喜润，故曰：清金保肺，肺与大肠相表里。故曰：滑肠、泄泻者忌用。）

　　心部药队〔补心猛将〕

　　当归

　　〔害〕气味辛温，虽能补血活血，终是行血走血之性，故能滑肠。其气与胃气不相宜，故肠胃薄弱，泄泻溏薄，以及一切脾胃病，恶食不思食，及食不消者，并禁用。即在胎前产后亦忌。辛温发散，甚于麻黄细辛，气虚血弱有热者，犯之发痉。恶榈茹湿面，畏菖蒲、海藻、生姜。

　　〔利〕甘辛温去瘀生新，舒筋养营，温中润肠。心主血，肝藏血，脾统血，归为血药，故入三经。头止血，尾破血，全和血。能引诸血归经故名。归尾，一称归须。

　　〔修治〕二月采根阴干，头尾圆多紫色，肥润气香，里白不油者良，以秦产马尾归最胜，力柔善补，川产力刚善攻，他处 头当归，只宜发散药耳。本病用酒炒，如吐血，须醋炒，或用酒炒黑。有痰，用姜汁炒。凡晒干乘热纸封瓮收之不蛀。

　　按当归炒极黑，能治血 血痢，炒焦则味苦，苦则涩血也。

　　心部药队〔补心次将〕

　　白芍药

　　〔害〕酸寒收敛，凡胃弱中寒作泄，腹中冷痛，及胃中觉冷等症，当禁。伤寒病在上焦之阳结忌用，血虚有热者宜之。产后酒炒用，又曰产后忌用。

　　丹溪曰：以其酸寒，伐生发之气也。必不得已，酒炒用之可耳。时珍曰：产后肝血已虚，不可更泻也。恶芒硝、石斛，畏硝石、鳖甲、小蓟，反藜芦。

　　案：肝脏病患者，不宜大量长期服用。朱颜注。

　　〔利〕苦酸微寒，敛肺而凉血，制肝以安脾。心主血，凉血故补心，酸收而守其液也。

　　及一切血病。同白术补脾，同参 补气，同归地补血，同川芎泻肝，同甘草名芍药甘草汤，止腹痛。盖腹痛，因营气不从，逆于肉里故也。

　　〔修治〕八九月取根晒干，用竹刀刮去皮并头，锉切细，蜜水拌蒸。今多生用单瓣花者入药。用酒炒制寒，醋炒行血。下痢后重不炒用。多服则损人目。汗多人服之，亦损元气，夭人，为其淡而渗也。中寒者勿服。

　　心部药队〔补心次将〕

　　茯苓神

　　〔害〕功专行水伐肾。病患肾虚，小便自利或不禁，虚寒精滑及阴亏而小便不利者，皆勿妄投。茯苓赤筋，若误服之，令人瞳子并黑睛点小兼盲目。二茯俱恶白蔹，畏地榆、秦艽、鳖甲，忌米醋酸物、雄黄等。马蔺为使。

　　〔利〕味甘平淡，治与茯苓同功。入心之用居多，交心肾而安神、定志、开心、益智，疗心虚惊悸，多恚善忘。

　　〔修治〕捣细，于水盆中搅浊，浮者滤去之，曝干切用。须于二八月采取阴干。凡用去心。宁心用辰砂拌。

　　按《神农本草经》止言茯苓，《别录》始分茯神。茯神中守，而茯苓下利，白者入肺、膀胱气分，赤者入心、小肠。

　　茯苓木，又名黄松节，即茯神中心。松节散，乳香木瓜汤，治一切筋挛疼痛。乳香能伸筋，木瓜舒筋也。

　　茯神心木，宁心神，疗诸筋挛缩，偏风 斜，心掣健忘。

　　心部药队〔补心次将〕

　　猪心血

　　〔害〕宰猪惊气入心，绝气归肝，俱不可多食。

　　〔利〕用作补心药之向导，盖取以心归心，以血导血之意。

　　〔修治〕用竹刀将猪心剖开取出，拌炒补心药丹参之类。

　　心部药队〔补心次将〕

　　琥珀

　　〔害〕淡渗伤阴，凡阴虚内热，火炎水亏者，勿服。若血少而小便不利者，服之反致燥急之苦。

　　〔利〕甘平入心、肝、肺、膀胱四经，安神而鬼魅不侵。色赤入血分，故能消瘀血、破症瘕、生肌。能清肺而利小便。甘淡上行，能使肺气下降，而通膀胱，故能治五淋。又能散瘀血，而生新血，去翳障而能明目。经曰：脾气散精，上归于肺，通调水道，下输膀胱。凡淡渗药，皆上行而后下降，琥珀脂入土而成宝，故能通塞以宁心定魂，以燥脾土之功。

