<!-- { "loadSidebar": true } -->
　　〔修治〕三四月采，焙干，芽尖入药。

　　脾部药队〔温脾猛将〕

　　制附子

　　〔害〕大热纯阳，其性浮多沉少。若内真热，而外假寒，阴虚内热，血液衰少，伤寒，温疫，热霍乱，阳厥等症，投之靡不立毙。谨列其害于后。医师令命，宜深凿之，亦人之大幸也。凡病患一见内热口燥，咽干口渴，渴欲引饮，咳嗽痰多，烦燥，五心烦热，恶寒，阴虚内热外寒，虚火上攻齿痛，脾阴不足，以致饮食无味，小便黄赤短涩及不利，大便不通或燥结，腹内觉热闷，喜饮冷浆及鲜果，畏火及日光，兼畏人声及木声，及虚阳易兴，梦泄不止，产后发热，产后血行不止，及恶疮臭秽，小产憎寒壮热，中暑厥晕，阴虚头晕，中暑暴泄，利下如火，赤白带下，小儿中暑伤食作泄，小便短赤，口渴思饮，血虚腹痛，按之即止，火炎欲呕，外类反胃而恶热焦烦，得寒暂止，中热腹中绞痛，中暑霍乱吐泻，或干霍乱，或久疟寒热并盛，或赤白浊，赤白淋，尿血便血，血崩，吐衄，齿衄，舌上出血，目昏神短，耳鸣，盗汗，汗血，多汗，恶热，老人精绝阳痿，少年纵欲伤精，以致阴精失守，妇人血枯无子，血枯经闭，肾虚小便余沥，血虚大便燥结，阴虚口苦，舌干，心经有热，梦寐纷纭，下部湿热，行履重滞，湿热痿痹，湿热作泻，湿热香港脚，小儿急惊内热，痘疮干焦黑陷，痘疮火闭不出，痘疮皮薄娇红，痘疮因热切牙，痘疮挟热下利，痘疮余毒生痈，中风僵仆不语，口眼歪斜，语言蹇涩，半身不遂，中风痰多神昏，一切痈疽未溃，金疮失血发痉，血虚头痛，偏头风痛，以上男女内外小儿约数十症，属阴虚及诸火热，无关阳弱，亦非阴寒，法所均忌。倘误犯之，轻变为重，重者必死。临症施治，宜谨审之！世徒见其投之阳虚之侯，服之功效甚捷，而不知其用之阴虚如上诸病，亦复下咽莫救，枉害人命，可不慎诸。

　　好古云：用附子以补火，必防涸水，若阴虚之人，久服补阳之药，则虚阳易炽，真阴愈耗，精血日枯，而气无所附丽，遂成不救者多。

　　〔利〕甘辛热，入脾肾，通行诸经。补元阳，益气力，坚筋骨。治心腹冷痛，寒湿痿 ，足膝瘫痪，坚瘕症积。能坠胎，热而善走，益火之源，以消阴翳。禀雄壮之质，有斩关之能；引补气药，以追散失之元阳；引补血药，以养不足之真阴；引发散药，以驱在表之风寒；引温运药，以逐在里之冷湿。退阴益阳，祛寒湿之要药也。生附子，毒紧功烈。附子尖，宣吐风痰，其性锐达。制川乌，性稍缓于附子。生川乌，毒紧功烈。制天雄，辛热入肺肾二经，除寒湿痿 ，强阳壮筋骨。生用则发散，熟用则峻补，生用须如阴制之法，去皮脐入药。

　　〔修治〕十一月播种，春苗生，九月采根者乃佳。初种之小者为乌头；附乌头旁而生为附子；又左右附而偶生者，为鬲子；附而长者，为天雄；阳而尖者为天锥附；附而上出者为侧子；附而散生者，为漏蓝子；皆脉络连贯，如子附母，而附子以贵，故专附名也。川产为胜，土人以盐腌之，则减其性。陕西出者名西附，体坚而外皮光洁；四川出者名川附，体松而外皮多细块，以皮黑体圆底平，八角顶大者良。煎甘草汤，浸令透，然后切片，慢火炒黄，而干放泥地上出火毒。有用水浸、面裹、煨令发折，则虽熟而毒仍未去，非法之善者。有用黑豆煮者，有用甘草、盐水、姜汁、童便煮者，恐煮之气味煎出，其力尤薄。且制之不过欲去其毒性耳，若用童便，是反抑其阳刚之性矣。尤非法之善者。惟用甘草汤泡浸，则毒解而力不减，尤为尽善矣。市医淡漂用之，是徒用附子之名尔。

　　脾部药队〔温脾猛将〕

　　干姜

　　〔害〕性大辛，辛能僭上，亦能散气动血，损阴伤目。凡阴虚内热，咳嗽吐血，表虚有热汗出，自汗盗汗，脏毒痛漏下血，因热呕恶，火热腹痛，法并忌用。孕妇尤忌。痈疽人多食，则生恶肉突出。八九月多食姜，至春多患眼损寿，减筋力。又云秋不食姜，令人泻气。

　　〔利〕辛热，宣肺气，燥脾湿，温经逐寒，开胃扶脾，消食去滞，理翻胃腹痛，具消痰破血之功，除积胀瘕症，有下气温中之效。

　　炮姜干姜本辛，泡之则苦，大热大燥，守而不移，非若附子行而不守也。除胃冷，祛寒湿，能去脏腑沉寒痼冷，能止血。所谓止血者，血虚则热，热则妄行，炒黑则能引补血药入阴分，血得补则阴生热退，此阳生阴长之义。且黑为水色，故血不妄行也。能去恶血，生新血。

　　血寒者多用，血热者宜少用，不过三四分，为向导而已。引附子，则入肾能通脉回阳，多用则耗散元气。生则逐寒邪而发表，炮则除胃冷而守中。

　　〔修治〕九月采母姜，晒干姜，白净结实者良。如惧其散，炒黄用，或炒微黑。市医将干姜泡淡用之，殊属可笑。干姜炮黑，为炮姜，一名黑姜。

　　脾部药队〔温脾猛将〕

　　巴豆霜

　　〔害〕元素曰：巴豆乃斩关夺门之将，不可滥用。郁滞虽开，真阴随损。从正曰：伤寒风湿，痘疮，产后用之，下膈不死亦危。观二公之言，则巴豆之为害，可畏也。此禀火烈之气，触人肌肤，无有不灼烂。试以少许，轻擦完好之肌，须臾即发出一泡。况肠胃柔脆之质，下咽徐徐而走，无论下后耗真阴，及脏腑被其熏灼，能免溃烂之患耶？凡一切汤剂丸散，切勿妄投。即不得已急症，欲借其开通道路之力，亦须炒熟，压令油极净，入少许，中病即止。

　　〔利〕辛热，入肺、脾、胃、大小肠五经。荡五脏，涤六腑，几于煎肠刮胃，攻坚积，破痰癖，真可斩关夺门；气血与食，一攻而殆尽；痰虫及水，倾倒而无遗；立坠胎儿，善拔疔毒。

　　〔修治〕八月采，阴干去心皮，此物不去膜则伤胃，不去心则作呕，或用壳、用仁、用油、生用、炒用、醋炙，烧存性用。压去油，名巴豆霜，如去心、去膜油、生用、炒用，为急治水谷道路之剂。炒去烟令紫黑用，为缓治消坚磨积，可以止泻也。

　　脾部药队〔温脾猛将〕

　　肉豆蔻

　　〔害〕香燥偏阳，大肠素有火热，及中暑热泄暴注，肠风下血，胃火齿痛，及温热积滞方盛，泻利初起，皆不宜服，多服则泄气。

　　〔利〕辛温，入肺、脾、胃、大肠四经。功专温中，亦能下气，脾得补而善运，气自下也。

　　又能涩大肠，止虚泻冷痢。

　　〔修治〕六七月采，出岭南，似草蔻，外有绉纹，内有斑纹，糯米粉裹，或面煨熟，须去油净，忌铁。

　　脾部药队〔温脾猛将〕

　　草果

　　〔害〕辛热破气，若疟不由于岚瘴，气不实、邪不盛者，并忌。市医不审病源，用以截痰疟，则成气虚膨胀者，比比矣。

　　〔利〕辛温，入脾胃二经，破瘴厉之疟，消痰食之愆，气猛而浊，用宜慎之。

　　〔修治〕形如诃子，皮黑浓而棱密，子粗而辛臭，面裹煨熟，取仁用，忌铁。

　　脾部药队〔温脾猛将〕

　　草豆蔻

　　〔害〕辛燥犯血，阴不足者远之。凡疟不由瘴气，心胃痛由于火而不由于寒，泄泻暴注口渴，而由于暑气湿热，法咸忌之。

　　〔利〕辛温，入肺、脾、胃三经。散寒止心腹痛，下气驱逆满之 ，开胃而理霍乱吐泻，攻坚而破噎膈症瘕。辛能破滞，香能达脾，温能散寒。

　　〔修治〕形如龙眼而微长，皮黄白，薄而棱峭。仁辛香，气和，去膜微炒用。滇广所产名草果，闽产名草豆蔻也。气异而功用亦别矣。

　　脾部药队〔温脾猛将〕

　　苍术

　　〔害〕辛温燥烈，大便燥结多汗者忌用。余与白术禁例同。

　　〔利〕苦辛温，入脾胃二经。燥湿消痰，发汗解郁，除山岚瘴气，弭灾 恶疾。

　　〔修治〕出茅山，坚小有朱砂点者良。糯米泔浸焙干，同芝麻炒，以制其燥。本草经不分苍白。陶隐居分两种施用。

　　脾部药队〔温脾猛将〕

　　胡椒

　　（见肝部）

　　脾部药队〔温脾次将〕

　　木香

　　（见肝部）

　　脾部药队〔温脾次将〕

　　煨姜

　　〔害〕见前干姜条。

　　〔利〕辛温燥散未甚，止呕和中，温脾胃最平安。并枣用，宜煨姜。

　　〔修治〕取生姜洗净，用粗纸包裹，浸湿入火灰中，煨熟切片入药。

　　脾部药队〔温脾次将〕

　　乌药

　　〔害〕辛温，散气之品。病属气血虚，而内热者忌之。时医多以香附同用，治女子一切气病。然有虚实寒热，冷气暴气，用之固宜；虚气热气，用之贻害。故妇人月事先期，小便短赤，及咳嗽、内热、口渴、口干、舌苦，不得眠，一切阴虚内热之病，皆不宜服。

　　〔利〕入肺、脾、胃、膀胱，通温三焦，辛温芳馥，下气温中，治膀胱冷气攻冲，胸腹积停为痛，天行疫瘴，鬼犯虫伤。

　　〔修治〕八月采，根有车毂纹，形如连珠，天台者香白，不及南海之力大，酒浸一宿炒，亦有研用者。

　　脾部药队〔温脾次将〕

　　藿香

　　〔害〕芳烈升阳，虽能止呕，治吐逆，若胃热作呕，法并禁用。中焦火盛，及阴虚火旺，温病热病，阳明胃家邪实，作呕作胀并禁。

　　〔利〕辛微温，温中开胃，行气止呕，禀清和芳烈之气，治心腹绞痛，霍乱吐泻，为脾肺达气要药。梗达气为长，而芳烈逊之。

　　〔修治〕出交广，方茎有节叶，微似茄叶，古惟用叶。今枝梗亦用，因叶多伪也。六七月采，晒干，乃芬香。

　　脾部药队〔温脾次将〕

　　益智仁

　　〔害〕其气芳香，惟性本燥热，病属血燥有热，而崩带遗浊者，皆当忌之。凡呕吐由于热，而不因于寒；气逆由于怒，而不由于虚；小便余沥，由于水涸精亏内热，而不由于肾气虚寒；泄泻由于湿火暴注，而不由于气虚肠滑；法并忌用。

　　〔利〕补肾扶脾胃，温中进饮食，摄涎唾，缩小便，安心神，止遗浊。辛能开散，使郁结宣通，行阳退阴之药也。

　　〔修治〕出岭南，形如枣核，取仁盐水炒。五六月熟，其子如笔头，两头尖，长七八分。

　　脾部药队〔温脾次将〕

　　砂仁

　　〔害〕辛窜性燥，血虚火炎者勿用。胎妇多服耗气，必致难产。凡腹痛属火，泄泻得之暑热；胎动由于血热；滞下由于湿热；上气咳逆，由于火冲迫肺，而不由于寒气所滞；皆须详察鉴别。误则有损无益，宜慎之。

　　〔利〕芳香归脾，辛能润肾，下气化食，治心疼欲呕，开脾胃要药，和中气正品。若肾气不归元，非此向导不济，胎喜疏利，故主之。阳春砂仁，即缩砂仁，其性同，而长于开胃。砂仁壳力缓。

