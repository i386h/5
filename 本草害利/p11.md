<!-- { "loadSidebar": true } -->
　　〔修治〕出岭南，七八月采，炒去衣，研入药。

　　脾部药队〔温脾次将〕

　　白蔻仁

　　〔害〕辛热燥烈，流行三焦，凡呕吐不因于寒及阳虚者，皆不得入。如火升作呕，因热腹痛气虚诸症，法咸忌用。

　　〔利〕辛温，入脾胃，通温三焦，宽中气滞，温中除吐逆，开胃消饮食，治疟症，除目翳。

　　蔻壳力稍逊。

　　〔修治〕番舶来者良，去衣微焙研细用。

　　脾部药队〔温脾次将〕

　　米谷

　　甘平，得天地中和之气，平和五脏，补益气血，除烦清热，利便止渴，是无害于病症。

　　惟患霍乱之后，忌粥及米饭。有早中晚者，得金气，多性凉，尤能清热。

　　北粳凉，南粳温，赤粳热，白粳凉，新粳热，陈粳凉， 糯温，陈廪平。

　　除霍乱症外，余皆有益于人，而无损也。

　　脾部药队〔温脾次将〕

　　焦谷芽

　　甘温消食，与麦芽同功，而性不损元。温中偏长，为消食建脾，开胃和中之要药。生谷芽，长于开胃。

　　脾部药队〔温脾次将〕

　　蜀椒

　　〔害〕纯阳之气，虽除寒湿，散风邪，然肺胃素有火热，或咳嗽生痰，或大肠积热下血，咸不宜用。凡泄泻由于火热暴注，而非积寒虚冷者忌之。阴痿脚弱，由于精血耗竭，而非命门火衰虚冷所致者，不宜入下焦药用。一切阴虚阳盛，火热冲上，头目肿痛，齿浮口疮，衄血耳聋，咽痛舌赤，消渴、肺痿、咳嗽、咯血、吐血等症，法所咸忌。阴虚火旺之人，在所大忌。

　　诜曰：五月食椒，损气伤心，令人多忘。

　　别录曰：大热多食，令人乏气喘促。闭口椒有毒，能杀人。

　　〔利〕辛热，入脾、肺、右肾、命门，温脾胃而击三焦之冷滞，补元阳而荡六腑之沉寒。

　　燥湿发汗，消食除胀；治肾气上逆，能导火归元；止呕吐泻利，消痰饮水肿，通血脉而消痿痹，行肢节而健机关，破症瘕，安蛔虫，虫闻椒即伏。

　　椒禀纯阳之性，乃除寒湿，散风邪，温脾胃，暖命门之要药。

　　椒目苦辛少毒，善消水胀肿满定喘，可塞耳聋。塞耳聋者，通关补肾之功也。

　　〔修治〕蜀产，肉浓皮皱，为川椒，比秦椒略小。去目及闭口者，微炒去汗，捣去里面黄壳，取红用，名椒红，得盐良。中其毒者，用凉水麻仁浆解之。

　　秦椒，俗名花椒。比川椒味短，纹低，禁忌俱同川椒。

　　肺部药队〔补肺猛将〕

　　黄

　　〔害〕按黄 极滞胃口，胸胃不宽，肠胃有积滞者勿用。实表，有表邪及表旺者勿用。助气，气实者勿用。病患多怒，则肝气不和勿服。能补阳，阳盛阴虚，上焦热甚，下焦虚寒者均忌。恐升气于表，而里愈虚耳。痘疮血分热者禁用。

　　〔利〕甘微温，补脾胃三焦而实肺，生用固表敛汗，熟用益气补中。

　　〔修治〕八月采根，阴干。达表生用或酒炒，补气水炙捶扁，以蜜水涂炙数次，以熟为度。

　　亦有以盐水汤润透熟切用。产山西沁州绵上者，温补。陕西同州白水 ，凉补。味甘，柔软如绵，能令人肥。今人多以苜蓿根假作黄 。折皮亦似绵，颇能乱真。但坚而脆，俗呼土黄，能令人瘦，用者宜审。

　　丹溪云：肥白而多汗者为宜，若面黑形实而瘦者服之，令胸满。

　　肺部药队〔补肺猛将〕

　　人参

　　〔害〕助气、闭气、属阳，阳旺则阴愈消，凡酒色过度，损伤肺胃真阴，阴虚火动，肺有火热，咳嗽吐痰，吐血衄血，齿衄内热，骨蒸劳瘵，均在禁例。实表，表有邪者伤寒始作，形症未定，而邪热方炽，痧痘斑毒初发欲出，但闷热而不见点者，若误投之，以截阻其路，皆实实之害，非药可解。经云：实实虚虚，损不足，补有余。如是者医杀之耳，可不慎哉。

　　〔利〕甘温微苦，大补肺中元气，其性主气，凡脏腑之气虚者，皆能补之，生津除烦，聪明耳目，安精神，定魂魄，止惊悸，通血脉，气壮而胃自开，气和而食自化。

　　参条，一名小参，条参味性同而力薄，补气生津，横行手臂，指臂无力者，服之有效。

　　参须，力更薄于参条。

　　参芦性宣涌吐，亦有补性。

　　太子参，即孩儿参，功媲大参。

　　高丽参，功仿大参，性稍寒。

　　东洋参，功同大参，其性温，以种硫黄故也。

　　苦参，苦寒损气败血，性与参反，服之有害，今人用以代茶叶，暗受其损。

　　〔修治〕得火薰则软，或饭锅内蒸软，乘热软时，用铜刀切片，连汤炖透，冲入诸煎剂汤和服。独参汤加入陈皮数分，或佛手柑玫瑰花之类亦可用。炖汤服，则不滞气也。按秋冬采者坚实，春夏采者虚软。治劳金汁拌浸，或用淡秋石拌入药。入参惟纳新器中与细辛相间，收之密封，可经年不坏。

　　肺部药队〔补肺次将〕

　　潞党参

　　〔害〕同人参。

　　〔利〕甘平，补中气，和脾胃，补肺，益气升津，微虚者宜之。

　　〔修治〕八月上旬采根，竹刀刮曝干，勿令见风。上党（即今潞州）所出者良。

　　肺部药队〔补肺次将〕

　　西洋参

　　〔害〕其性苦寒，脏寒者服之，反作腹痛。郁火服之，火不透发，反生寒热。

　　北沙参〔害〕脏腑无实热，寒客肺中作嗽者，犯之成劫。

　　〔利〕苦微寒。人参甘温体重，专益肺气，补阳而生阴。沙参甘寒体轻，专清肺热，补阴而制阳。

　　南沙参。功同北沙参，而力稍逊。

　　〔修治〕八九月采根，白实长大者良。南参色稍黄，形稍瘦，小而短。近因有一种味带辣者，不可用，产亳州。

　　肺部药队〔补肺次将〕

　　百合

　　〔害〕善通二便，中寒下陷者勿服。

　　〔利〕甘微寒，保肺止咳，清心安精，又补大肠，肺与大肠相表里也。

　　〔修治〕一茎直上，四向生叶，似短竹叶而阔，茎端五六月开大白花者佳。

　　五月开红花者，名山丹，其根微苦，食之不甚良，是不及白花也。山丹者，主治疮肿惊邪，女人崩中。二月八月采根阴干，近道山谷处处有之。

　　肺部药队〔补肺次将〕

　　燕窝

　　〔害〕海味多寒，寒哮冷嗽不宜用，食之恐增病。

　　〔利〕甘淡平润，大养肺阴，化痰止嗽，补而能清，治肺气不能清肃下行之症。又能开胃气，已劳痢。可入煎，或单煎汁服。若以煮粥，或鸡汁煮，则乱其清气补阴之本性矣。用冰糖煎则甘温矣，能助肺气清肃下行也。

　　燕窝脚，又名燕窝根，色红紫，名血燕，功用相仿。性重能达下，微咸能润下，治噎膈甚效。

　　〔修治〕闽漳海边，近生番处，燕衔小鱼，粘之于石，久而成窝。又云燕衔麒麟菜嫩芽成窝。有乌、白、红三色，乌色最下，红色最难得，能益小儿痘疹，白色能愈痰疾，色如糙米者最佳。入煎药，须用陈久者良。先用清水浸透胖开，用小钳 去毛，洁净，更换清水养好，仍将原燕浸水，澄清去脚煎服。如用毛燕窝，须入锻石坛内收燥，研细，在风口筛簸，则毛吹净，再用钳拣去毛管，如粉、则煎服。如用毛燕燕根燕屑入煎，须用棉包，或绢包好入煎，则无毛。恐毛不净，碍肺为患。

　　假燕窝无边无毛，色白，或微有边毛，甚有白如银丝者，皆伪为之。

　　肺部药队〔补肺次将〕

　　阿胶

　　〔害〕胶性粘腻，胃弱作呕吐者勿服。脾虚食不消者，亦忌之。

　　〔利〕甘咸平，清肺养肝，滋肾补阴，止血去瘀，除风化痰。

　　驴皮主风，善理风淫。取其乌色属水，以制热则息风之义。润燥定喘，利大小肠，调经安胎，又兼治利，伤暑伏热成痢者必用。妊娠血痢尤宜。大抵补血与液，为肺、大肠要药。

　　乌驴皮胶。功用略同。

　　黄明胶，即牛皮胶。甘平补阴，润燥活血，功同阿胶，可以权代。补虚用牛皮胶，去风用驴皮胶，同葱白煮服，可通大肠，痈疽初起，酒炖分服四两，则毒不内攻。

　　〔修治〕山东东阿县，东北六十里有阿井。自十月至二三月，收取乌驴皮。用野狼溪河纯阳水，浸四五日透，去毛洗刮洁净，入铜锅内，用阿井至阴之水熬煮，时时搅之，恒添水至极烂。提去浮面渣秽，待极清熬成膏，对光明透照，如琥珀色或光如壁漆黑色气味清香，并无皮臭臊气，夏月亦不温软，陈者良，此真阿胶也。

　　驴皮胶，取乌驴皮，浸消熬胶。黄明胶，用黄牛皮，浸消熬膏。其气浊臭，而不清香。

　　今市中胶物，制作不精，故不堪用。今方法用面炒成珠，化痰，蛤粉炒止血，蒲黄炒或童便和化，以解其气。如真阿胶，得趋下至静之性，凡血热则沸郁妄行，诸见血症，遇此即止。

　　故用水溶化为佳。炒珠，恐乱其性也。井乃济水所注，取井水煮胶，用搅浊水则清，故人服之，下膈疏痰止呕，盖济水清而重，其性趋下，故治瘀浊及上逆之痰也。

　　肺部药队〔补肺次将〕

　　怀山药

　　（见脾部）

　　肺部药队〔补肺次将〕

　　诃子

　　〔害〕苦涩性温，却又泄气，病患气虚，咳痢初起者勿服。凡咳嗽因于肺经实热，泄泻因于湿热所致，气喘因于火逆冲上，带下因于虚热，而不因于虚寒，及肠 初发，湿热正盛，小便不禁，因于肾家虚火，法并忌之。至于带下本于湿热，喘嗽实由肺火，用之立致杀人，宜当深戒其弊。

　　〔利〕酸涩苦温，敛肺金而止咳喘，固大肠而已泄利，利咽喉而通津液，下食积而除满膨。

　　〔修治〕岭南皆有，而广州最盛。七八月采子，六棱者佳。波斯舶上来者，六棱黑色，肉浓者良，酒浸后蒸一伏时，刀削去皮肉，锉焙用，用核则去肉，生用清金，煨熟固肠。

　　肺部药队〔补肺次将〕

　　麦冬

　　（见心部）

　　肺部药队〔补肺次将〕

　　冰糖

　　〔害〕甘能满中，中满者勿服。多食助热损齿，生长虫，发疳 ，如出斑疹，误食腻膈壅气，毒不能出，遂致气逆闷迷。沙糖与鲫鱼同食，则成疳虫，与葵子同食，生流 ，与笋同食，不消成症，身重不能行。今医家用作汤下小儿丸散，殊为未当。赤糖其性较白糖更温，生胃火、助湿、损齿、生虫，多食令人心痛。

　　〔利〕白沙糖甘温，蔗寒，糖经煎炼则变温，补脾缓肝，润肺和中，消痰治嗽，凝结作饼块如石者，为石蜜。轻白如霜者，为糖霜。坚白如冰者，为冰糖。赤砂糖，功用相仿，和中独长。甘蔗汁甘寒和中，而下逆气，助脾而利大肠，亦能除热消渴，治噎膈酒毒，稍通小便。

　　肺部药队〔泻肺猛将〕

　　葶苈

