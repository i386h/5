<!-- { "loadSidebar": true } -->
　　〔害〕虽为泻肺，利小便，治肿满之要药，然味苦大寒，性峻走而不守，泄肺而易伤胃，不宜于脾胃虚弱，及真阴不足者。凡肿满由于脾虚不能制水，水气泛滥，小便不通由于膀胱虚无气化者，法所咸忌。犯之，轻病重，重病危，须慎之。敷头疮，药气入脑杀人，有甜苦二种，苦者力峻，甜者稍缓，更宜大枣辅之，气虚人误服之，祸不旋踵。

　　〔利〕苦辛寒，入肺、心、脾、膀胱四经，疏肺下气，消痰平喘，而理胀通经利水。

　　〔修治〕立夏后采实，阴干，以糯米相合，微焙，待米熟，去米捣用，或酒炒。

　　肺部药队〔泻肺猛将〕

　　麻黄

　　〔害〕其性轻扬善散，发表最速，若表虚自汗，饮食劳倦杂病；自汗肺虚有热，多痰咳嗽，以致鼻塞；痘疮倒靥，不因寒邪所郁，而因热甚；虚人伤风，气虚、发喘，阴虚火炎，以致眩晕头痛；南方类中风瘫痪，及平日阳虚，腠理不密之人，皆禁用。汗多亡阳，能损人寿，戒之戒之！春深夏日，以至秋初，法同禁。惟冬月在表，真有寒邪伤营见证者宜之。若非冬月，或无寒邪，或寒邪在里，或风伤于卫等症，虽发热恶寒，不头痛身痛而拘急，六脉不浮紧者，皆不可用。虽可汗之症，亦不宜过剂。汗为心液，过汗则心血为之动，或亡阳，或血溢，而成大患。

　　中牟产麻黄，地冬不积雪，其性热可知。

　　〔利〕苦辛温，入心、肺、膀胱、大肠四经。专司冬令寒邪，头疼身热脊强，去营中寒邪，泄卫中风热，轻可去实，为发散第一药。麻黄乃太阳经药，兼入肺经，肺主皮毛。葛根乃阳明经药，兼入脾经，脾主肌肉。二药皆轻扬升发，而所入不同，疮家用生麻黄，与甘草等分，或配犀角地黄汤，或配竹叶石膏汤，或配大生地，能令人不出汗，使脓水走多，其愈乃速。误用者，熟地解之，一两解一钱。麻黄根节，能止汗，其性走表，能引诸药至卫，而固腠理。

　　〔修治〕今荥阳中牟者为胜，立秋后收茎阴干，其根皮色黄赤近尺者用之，折去节根，水煎十余沸，以竹片掠去上沫，沫令人烦。或用醋泡，或蜜炙则和，亦有生用，须煎去沫。

　　肺部药队〔泻肺猛将〕

　　白芥子

　　〔害〕辛热泄气，昏目动火伤精。经云：辛走气，气病无多食辛，多食则筋急爪枯。即此类也。凡肺经有热，与阴虚火炎，咳嗽生痰，气虚久咳者，法在所忌。切勿误投。茎叶动风，动气，有疮疡，痔疾，便血者忌。

　　芥叶久食则积温成热，辛散太甚，耗人真元，昏目发疮。同兔肉食，成恶邪病，同鲫鱼食，发水肿。

　　陆金云：望梅生津，食芥坠泪，为肝木受病也。大叶者良，细叶有毛者害人。

　　〔利〕辛温，入肺胃二经，通行经络，发汗散寒，利气疏痰，温中消冷滞，辟邪伏祟魔。

　　酒服治反胃，醋涂散痈疽，痰在皮里膜外者，非白芥子不能达。

　　〔修治〕四月收子，晒干入药。

　　肺部药队〔泻肺猛将〕

　　苦桔梗

　　〔害〕毕竟升药，凡病气逆上升，不得下降，若下焦阴虚而浮，及邪在下焦者，攻补下焦药中勿入。误用之，定致喘逆变端。病属上焦实症，而下焦无病者，须与甘草同用。

　　〔利〕苦辛平，色白属金，入肺气分，泻热兼入手少阴心，足阳明胃二经，开提气血，泻火散寒邪，清利头目喉咽，开胸膈滞气，肺火郁于大肠，宜此开之，舟楫之剂，引诸药上至高之分以成功，风症郁热肺经，皆不可缺。凡痰壅喘促，鼻寒目赤，喉痹咽痛，齿痛口疮，干咳胸痛肠鸣，皆宜苦梗开之。

　　甜桔梗，一名荠 ，又名空沙参。寒而利肺，甘而解毒。

　　〔修治〕二月采根曝干，荠 苗甘，桔梗苗苦，本经无分别。苦梗米泔水浸一夜，切片微炒用。古法每桔梗四两，用生百合二两五钱，捣膏投水中，浸一伏时，滤出，缓火熬令干用。

　　升麻〔害〕性主升发，凡下元肝肾不足，若用此升之，则下元愈虚。若阴虚火动，咳嗽多痰，气逆呕吐，惊悸怔忡，癫狂等症，及小儿斑疹痘疮，见标之后，法咸忌之。误用多致殆。吐血鼻衄者误服血随气升，涌出不止。

　　〔利〕甘辛微苦，入脾、胃、大肠、肺四经。表散风邪，升散火郁，能升阳气于至阴之下，引清气上行。凡气虚下陷者，须其升提阳气，阳气升，故能杀精鬼，辟瘴而解百药毒，治寒热下痢脱肛，崩中带下，透痘疹，阴虚火升者，忌用。

　　〔修治〕蜀川者为胜。二八月采根，晒干刮去粗皮，用黄精自然汁浸一宿曝干。去须及头芦锉蒸，再曝用，如嫌过升，蜜水炒或醋炒用。

　　肺部药队〔泻肺猛将〕

　　陈胆星

　　〔害〕按南星辛而不守，燥而有毒，与半夏之性同，而烈则过矣。非西北人真中风者勿服。

　　阴虚燥痰大忌。半夏治湿痰，南星治风痰，是其异矣。

　　〔利〕辛温，入肝、脾、肺三经之药。风痰麻痹堪医，破血行胎可虑，生南星毒紧而功更烈。古人用生南星、生附、生乌、皆四钱五钱，非识力精到者，不可轻试。得防风则不麻，得牛胆则燥性减，故名胆星。即仗制法缓其性。得火炮则缓，治风痰有效。

　　〔修治〕九月采根，似芋而圆扁，阴干，须用一两以上者佳，必以温汤洗净，仍以白矾汤或入皂角汁浸三日夜，日日换水，曝干用。若熟用者，须于黄土地掘一小坑，深五六寸，以炭火烧赤，以好酒沃之，按南星于内，瓦盆覆定。灰泥固济一夜取出用，急用即火湿纸包于灰火中炮裂。一法，治风热痰，以酒浸一宿，桑柴火蒸之，常洒酒入甑内，令气猛，一伏时取出，竹刀切开，不麻舌为熟，如未熟再蒸，至不麻乃止。脾虚多痰，则以生姜渣和黄泥包南星，煨熟去泥焙用。造胆星法：以南星生研为末，腊月取黄牛胆汁和剂，纳入胆中，系悬风处干之，年久者弥佳。

　　肺部药队〔泻肺次将〕

　　紫苏

　　〔害〕其味辛温，纯阳之草，凡病气虚表虚者，及由阴虚寒热，火炎头疼，火升作呕，慎勿投之。俗喜其芳香，旦暮资食，不知泄真元之气，若脾胃寒人，多致滑泄，往往不觉。古称芳草致豪贵之疾，此类是也。

　　〔利〕辛温入肺、脾、胃三经。温中发表，解散风寒，宽中利气，又解鱼蟹毒，梗能下气安胎，子可消痰定喘。

　　〔修治〕夏采茎，秋采子，五六月连根采收。以火煨其根阴干，则经久叶不落。九月半枯时收子，子炒研用，宣通风毒则单用。茎去节尤良。

　　肺部药队〔泻肺次将〕

　　牛蒡子

　　〔害〕其性冷而滑利，痘家惟宜血热便闭之症，若气虚色白，大便自利，或泄泻者，切勿妄投。痧疹不忌，泄泻用之不妨，痈疽已溃，非便闭亦不宜服。

　　〔利〕辛苦而寒，泻热散结除风，宣肺气，清咽喉，理痰嗽，通行诸经，开毛窍除热毒，散诸肿疮疡为痘疹要药。

　　〔修治〕七月采子，十月采根。凡用子，拣净以酒拌蒸，待有白霜重出，以布拭去，焙干捣粉。用根，以竹刀刮去土，生布拭了，捣绞取汁用。

　　肺部药队〔泻肺次将〕

　　杏仁

　　〔害〕性温有毒，而沉坠降止，散肺经风寒滞气殊效，第有湿痰者勿服，以其性润，阴虚咳嗽便闭，肺家虚有热痰者忌。风寒外邪，非壅逆肺分，咳嗽气急者不得用。双仁者有毒杀人。

　　〔利〕苦甘辛温，泻肺气之逆，而平喘咳，润大肠之燥，面通气秘，散肺经风寒滞气，故能解肌涤烦热，而降气行痰。余功消积，消狗肉，制锡毒。

　　巴旦杏仁（即甜杏仁）甘平温，止咳下气，消心腹逆闷。

　　〔修治〕南苦杏，北甜杏，皆五月采之。凡用汤浸去皮尖炒黄，或用面麸炒过研，治风寒肺病药中，亦有连皮尖用者，取其发散也。千金云：杏仁作汤，如白沫不解者，食之令气壅身热，汤浸隔宿者，动冷气。

　　肺部药队〔泻肺次将〕

　　前胡

　　〔害〕此散有余邪热实痰之药，不可施之少血气虚之病。凡阴虚火炽，煎熬真阴，凝结为痰，而发咳嗽，真虚而气不归元，以致胸胁逆满，头疼不因于痰，而由阴血虚，内热心烦，外现寒热，而非实热，与外感者均忌。

　　〔利〕苦甘辛寒，入肺、脾、肝、膀胱四经。宣散风寒而解表，下气降火以消痰。前胡主降，柴胡上升，性有不同。前胡治风痰，与半夏治湿痰，贝母治燥痰者各别。

　　肺部药队〔泻肺次将〕

　　紫苑

　　〔害〕辛散性滑，暂用之品，阴虚肺热者，不宜专用及多用。即用亦须天冬、百部、麦冬、桑皮等药参用，则无害。

　　〔利〕苦能下气，辛温润肺益金，故保肺治吐血，为下气化痰润肺，治血痰劳嗽圣药。

　　能开喉痹，取恶涎，虽入至高善于下趋，使气化及于州都之府，小便自利。然性温，阴虚肺热者，不宜多用。如独用，须地黄、麦冬共济，根作节紫色润软者良。白者名女苑，入气分。

　　〔修治〕二三月采根，阴干去头及上，用东流水洗净，以蜜浸一宿，焙干用。一两用蜜二分。

　　肺部药队〔泻肺次将〕

　　桑白皮

　　〔害〕甘寒泻肺，肺中有水气，及肺火有余者宜之。性不纯良，不宜多用，肺虚无火而小便自利者，及因风寒而发咳嗽者勿服。桑根见地上者，名马额，有毒杀人。

　　〔利〕甘辛而寒，泻肺金之有余，止咳定喘，疏小肠之闭滞，逐水宽膨、消肿，治肤胀，散瘀血，主降气，能止渴下气清痰。

　　〔修治〕采无时，凡使采十年以上，向东畔嫩根，铜刀刮去青黄薄皮一重。取里白皮切焙干用，或蜜炙入药，其皮中涎勿去之，但药力俱在其上也。忌铁及铅。

　　肺部药队〔泻肺次将〕

　　僵蚕

　　〔害〕其功长于祛风化痰，散有余之邪。凡中风口噤，小儿惊悸夜啼，由于心虚，神魂不宁，血虚经络劲急所致，而无外邪为病者忌之。女子崩中，产后余痛，非风寒客入者，亦忌之。今世治小儿惊风，不问虚实，一概混施，误甚。

　　〔利〕咸辛平宣，入肺脾肝。气味俱薄，轻浮而升，得清化之气，故能去风化痰，散结行经，治中风失音，头风齿痛，喉痹咽肿，丹毒瘙痒等风热为病。消瘰 ，拔疔毒，下乳汁，灭瘢痕，治男子阴痒，女子崩淋。血病因风热乘肝者宜之，血虚勿用也。即蚕之病风者，用以治风，殆取其气相感欤。

　　蚕蛹炒食，治风及劳瘦，为末饮服，治小儿疳瘦，长肌肉，退热，除蛔虫，敷恶疮。

　　蚕茧甘温，能泻膀胱相火，引清气上潮于口，止消渴。一名蚕蛾，烧灰酒服，治痈肿无头次日即破。又疗诸疮及下血崩淋。煮取汁饮，止渴反胃，除蛔虫。

