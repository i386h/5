<!-- { "loadSidebar": true } -->
　　蚕蜕（一名马明退）甘平无毒，治诸血症，疗喉痹风癫，解诸药及虫毒，妇人难产断产皆需之。

　　原蚕蛾 气热性淫，固精强阳。

　　原蚕沙 甘辛温，蚕属火，其性燥，燥能胜风去湿，主疗风湿之病。淘净晒干，炒黄浸酒，治支节不遂，皮肤顽痹，腰脚冷痛，冷血瘀血诸病。

　　缫丝汤 能抑心火，而治消渴。

　　茧中蛹汁 于茧甏下收之，茧卤汁，治百虫入内， 蚀瘙疥。

　　白肚蚕及乌烂死蚕 敷赤白游丹，斩蚀疮有根。

　　〔修治〕四月收采，凡使僵蚕，不拘早晚，但用白色条直者佳。先以糯米泔浸一日，待蚕桑涎出，如蜗涎浮水上，然后洒出。微火焙干，以布拭净黄肉毛并黑口甲了，用入丸散，捣筛如粉入药。

　　肺部药队〔泻肺次将〕

　　竹茹

　　〔害〕竹性寒凉。胃寒呕吐，及感寒挟食作吐者忌用。

　　〔利〕甘辛淡寒，入心、肺、胃，疏气逆而平呕吐噎膈，清血热而疗吐衄崩中。

　　淡竹茹为上，甘竹皮次之，凡用竹茹、叶、沥，须生长甫及一年者，为嫩而有力。刮去青皮，用第二层为鲜竹茹。入平呕逆药，姜汁炒用。

　　肺部药队〔泻肺次将〕

　　川贝母

　　〔害〕凡风寒湿滞诸痰并禁用贝母。故云能入肺治燥，非脾家所喜也。及食积痰火作嗽，湿痰在胃，恶心欲吐，痰饮作寒热，脾胃湿痰作眩晕，及痰厥头痛，中恶吐呕，胃寒作泄，法以辛温燥热之药，如南星、半夏、天麻、二术、茯苓之类治之者。

　　〔利〕苦辛微寒，消痰润肺，涤热清心，故能解郁结，咳嗽，上气，吐血，咯血，肺痈，肺痿，喉痹。

　　淅贝，一名象贝，体坚味苦，去时感风痰。

　　川贝化虚痰，土贝形大味苦，治外科化痰毒。应用有别，俱去心。

　　〔修治〕八月采根，根有瓣子黄白色，形如聚贝子，名曰贝母。曝干。先于柳木灰中炮黄，擘去内口鼻中有米许大者心一颗后，糯米拌炒，待米黄，去米用。

　　肺部药队〔凉肺猛将〕

　　石膏

　　〔害〕本解实热，祛暑气，散邪热，止渴除烦之要药。极能寒胃。温热病多兼阳明，若头痛，遍身骨痛而不渴，不引饮者，邪在太阳，未传阳明，不当用。七八日来邪已结里，内有燥屎，往来寒热，宜下之，勿用。暑气兼湿作泄，脾胃弱者勿用。疟邪不在阳明则不渴，亦不宜用。产后寒热，由于血虚，或由恶露未尽；骨蒸劳热，由于脾胃虚寒，阴精不足，而不由于外感者，并勿误用。伤寒阴盛格阳，内寒外热，便青舌黑，属寒者，误投之，不可救也。

　　宜详察之，黄色者令人淋。

　　〔利〕寒能清热降火，辛能发汗解肌，甘能缓脾生津止渴。清肺胃之热，故又为斑疹之要品。

　　煨石膏。经火则寒性减，而不甚伤胃。

　　〔修治〕有软硬二种，软石膏大块生于石中，作层如压扁米糕形，每层浓数寸，有红白二色，红者不可服，莹白者良。研细甘草水飞净。因其寒胃，用火 ，则不甚伤胃，但用之甚少，则难见功，冰糖拌过，则不妨脾胃矣。

　　肺部药队〔凉肺猛将〕

　　黄芩

　　（见脾部）

　　肺部药队〔凉肺猛将〕

　　竹沥

　　〔害〕寒，滑肠，有寒痰、湿痰及饮食生痰者，勿用。

　　〔利〕甘辛淡寒，若热痰在皮里膜外者，直达以宣通，痰在经络四肢者，屈曲而搜剔，开失音不语，舒肢体挛蜷、风痱等证〔修治〕伐取淡竹，俗谓之光竹，须生长甫及一年者嫩而有力，多汁而甘，去枝叶，截去节，对劈开，架砖上，中间火炙，两头用磁盆承取。

　　肺部药队〔凉肺猛将〕

　　马兜铃

　　〔害〕肺虚挟寒者，畏之如螫。凡咳嗽由于肺家虚寒，或寒痰作喘者，勿服。汤剂中用之，多作吐，故能吐蛊毒。

　　〔利〕苦寒，清肺涤痰，平喘定咳。土青木香。辛苦冷，治鬼疰积聚，涂诸毒，热毒热肿，不可多服，吐利不止。

　　〔修治〕七八月采，如大枣状，实如铃。去叶及蔓，以生绢袋盛，于东屋角畔，待干，劈开去草膜，取净子焙用，采根曝干用。

　　肺部药队〔凉肺猛将〕

　　山慈菇

　　〔害〕寒凉之品，不得过服。

　　〔利〕甘辛寒，入肺、胃二经。泻热。痈疽疔毒酒煎服。瘰 疮痍醋拌涂，治毒蛇狂犬之伤，敷粉滓斑点之面。

　　〔修治〕四月初苗枯即掘取，叶如蒜，根如慈菇及小蒜，迟则苗腐难寻，去毛壳，今人俱称毛茹菇。

　　肺部药队〔凉肺次将〕

　　西洋参

　　（见前补阵）

　　肺部药队〔凉肺次将〕

　　元参

　　〔害〕苦寒性滑，血少目昏，停饮寒热支满，血虚腹疼，脾虚泄泻者，并不宜服。

　　〔利〕苦咸寒，壮肾水以制心火，清肺金，善泻无根浮游之火，兼能明目滋阴，色黑味咸，肾家要药。

　　〔修治〕三八月采根曝干，或蒸过晒干用。勿犯铜器，饵之噎人喉，丧人目。

　　肺部药队〔凉肺次将〕

　　山栀

　　（见心部）

　　肺部药队〔凉肺次将〕

　　天花粉

　　〔害〕纯阴之品，脾胃虚寒者，忌之。

　　〔利〕苦寒，入心、肺、脾、胃四经。清痰解热能使血不为瘀。

　　〔修治〕秋冬采根，去皮、寸切、水浸。逐日换水，四五日取出捣泥，以绢衣滤汁，澄粉晒干用。今惟去皮切片曝干用。

　　肺部药队〔凉肺次将〕

　　天门冬

　　〔害〕大寒而苦，不利脾胃，虚而泄泻恶食者，大非所宜。阴虚精竭之病，全赖脾胃气强，能纳能消，以滋精气。若脾胃先困，后天源绝，丸饵虽佳。总仗于食，汤液虽妙，终属于饮。又以苦寒损其胃气，致泄泻恶食，则危殆矣。若脾胃虚寒人，单饵既久，必病肠滑，反成痼疾。以此物性寒而润，能利大肠故也。

　　〔利〕甘寒，保肺润燥，补肾养阴，肺肾虚热之要药也。

　　〔修治〕二三七八月采根，蒸剥去皮，四破去心，必须曝于日中，或火烘干用。

　　肺部药队〔凉肺次将〕

　　地骨皮

　　〔害〕中寒者勿用。

　　〔利〕甘淡而寒，凉血清三焦，降肺中伏火，除肝肾虚热，治在表无定之风邪，主传尸有汗之骨蒸。去风邪者，肝有热则风自内生，热退则风息，与外感之风不同。能退内潮，人所知也。能退外潮，人实不知。病感风寒，散而未尽，作潮往来，非柴葛所能治，惟用地骨皮走表又走里之药，消其浮游之邪，服之未有不愈者。故以青蒿佐之。地骨皮退热，屡有奇功，尽扶精气充足，而邪火自退。何得以芩、连、知、柏之苦寒，而伤元气哉。

　　鲜地骨皮汁。治吐血尿血。

　　天精草。苦甘凉，清上焦心肺客邪，代茶止消渴。

　　〔修治〕冬采根，春夏采叶茎实，凡使根，掘得，以东流水浸刷去土，捶去心，以熟甘草汤浸一宿，焙干用。

　　肺部药队〔凉肺次将〕

　　知母

　　（见脾部）

　　肺部药队〔凉肺次将〕

　　麦冬

　　（见心部）

　　肺部药队〔凉肺次将〕

　　薄荷

　　〔害〕辛香伐气，多服损肺伤心，虚者远之。凡病新瘥勿服，以表气虚也，令人虚汗不止。

　　，咳嗽由肺虚寒客而无热症者勿服。阴虚人发热勿服，恐出汗则易竭其津液也。及血虚头疼，小儿身热，由于伤食疳积者禁用。每见小儿多食薄荷糕者，汗多体弱，瘦弱人久食之动消渴病。

　　〔利〕辛温（一作凉），入肺肝，芳香开气，发汗解表，能下气，故消食，治猫咬与蛇伤，伤寒舌苔，和蜜擦之。

　　〔修治〕处处有之，苏产为胜，夏秋采茎叶曝干。

　　肺部药队〔凉肺次将〕

　　海浮石

　　〔害〕大寒润下。咳逆由于虚气上冲者勿用。痰饮由于脾胃元虚者忌之。多服损人血气。

　　〔利〕咸寒，入肺。清金降火，能润下，止浊淋，化积块止痰，消瘿瘤结核。

　　〔修治〕浮石，乃水沫结成，色白体轻，海中者味咸，入药为良。

　　肺部药队〔温肺猛将〕

　　麻黄

　　（见前）

　　肺部药队〔温肺猛将〕

　　天南星

　　（见前）

　　肺部药队〔温肺猛将〕

　　五味子

　　（见心部）

　　肺部药队〔温肺次将〕

　　苏梗

　　（见前）

　　肺部药队〔温肺次将〕

　　款冬花

　　〔害〕古今方用为治嗽要药。以其辛温散而能降，于肺无忤，无分寒热虚实，皆可酌而施用。

　　〔利〕辛温，化痰而咳喘何忧，清肺则痈痿有赖。

　　〔修治〕十一月采花蕊，未舒者佳，阴干，或蜜水炒用。

　　肺部药队〔温肺次将〕

　　制半夏

　　〔害〕其性燥而辛温有毒。虽能祛湿分水实脾，及开寒湿气郁结痰，而其所忌者，惟阴虚血少，津液不足诸病，故古人有立禁者，谓血家渴家汗家是也。故凡一切吐血、衄血、齿衄、舌上出血、金疮，产后失血过多，尿血、便血、肾水真阴不足发渴，阳虚自汗，阴虚盗汗，内热烦燥出汗诸症，皆当禁者也，三禁之外，应忌者尚多。兹更详列于后：凡咳嗽由于阴虚，而不由于湿痰寒饮；呕吐由于火动胃热，而不由于寒湿痰壅；饮食不化，由于脾阴不足，不由于脾湿少运；呕哕眩悸，由于胃弱，不由于寒湿痰饮；霍乱腹胀，由于邪热客中焦，不由于寒湿食滞；咽痛由于阴虚火炎，不由于伤寒；少阴病邪热不解气喘，由于气虚，不由于风寒所郁；头痛由于血虚，不由于痰厥；不寐由于心经血少，不由于病后胆虚；如上诸症，法所同禁。其误最易而难明者，医以其能去痰也，故凡见咳嗽，莫不先投。殊不知咳嗽吐痰，寒热骨蒸，皆阴虚肺热，津液不足之候，误服则损其津液，而肺家愈燥，阴气愈虚，浓痰愈结，必致声嗄而死。若合参术，祸不旋踵，盖以其本为脾胃药，而非肺肾药也。寒湿痰饮作咳，属胃者固宜，然亦百之一二。其阴虚火炽，煎熬真阴，津液化为结痰，以致喉痒发咳者，往往由之。故凡痰中带血，口渴咽干，阴虚咳嗽者，大忌。服之又有似中风痰壅失音偏枯拘挛及二便闭涩，血虚腹痛，于法并忌。犯之过多，则非药可救。孕妇服之，能损胎，若与参术并行，但有开胃之功，亦不损胎。

　　〔利〕辛温，化痰，入肺、脾、胃。消痰燥湿，开胃健脾，宣通阴阳，和胃安卧，能坠胎。

　　宋制半夏，性和而力亦逊。

　　戈制半夏，内有参附，治真中风，寒湿痰饮，立见奇功。近有仙露半夏。得七七仙露之气，用之甚可通和阴阳，若阴虚火炽，切勿妄投。生姜半夏曲，治浅近诸痰。

