<!-- { "loadSidebar": true } -->
　　心部药队〔泻心次将〕

　　安息香

　　〔害〕病非关邪恶气侵犯者，勿用。

　　〔利〕辛香苦平入心经，研服行血下气，安神，蛊毒可消。心经主藏神，神昏则邪侵之，心主血，血滞则气不宣快，安神行血故治也。

　　〔修治〕安息，国名也。或云辟邪安息诸邪，故名。出西番，树名辟邪，其脂结成状若桃胶，秋月采之，烧之能集鼠者真。

　　心部药队〔泻心次将〕

　　乳香

　　一名薰陆香

　　〔害〕辛香善窜，疮疽己溃勿服，及诸疮脓多勿敷。

　　〔利〕辛温入心，通行十二经，活血舒筋，和气治痢，托里生肌，定诸经之痛，解诸疮之毒，护心，外宣毒瓦斯，是有奇功也。产难斫伤，亦治癫狂，能祛风散瘀。

　　〔修治〕出诸番，圆大如乳头，明透者良，性粘难研，水沸过用钵坐热水中，以灯心同研则易细。今松脂枫脂中亦有此状者，市人或以伪之。

　　心部药队〔泻心次将〕

　　金银箔

　　〔害〕生金解毒恶而有毒。不炼，服之杀人，且难解。畏水银锡。

　　〔利〕辛平，入心、肝，安镇灵台，免于神魂飘荡。辟除恶祟，搜其脏腑伏邪。金制木，故能治惊痫风热，肝胆之病皆需之。又催生亦用之。银用足纹，功亦相仿。丸散用箔为衣。误吞金银，食炒熟连长韭菜，能裹住金银从大便而出。元丝银有硝毒害人。

　　〔修治〕凡使金银铜铁，只可悬煎于药铫中，借气以生药力而已，勿入药服，能消人脂。

　　入药金银用箔，或用簪环首饰，凡使银箔，须辨铜箔。

　　心部药队〔泻心次将〕

　　山豆根

　　〔害〕大苦大寒，脾胃所恶。食少而泻者，切勿沾唇，虚人亦忌。

　　〔利〕苦寒泻心火，以保肺金，去大肠风热，解咽喉痛蛊毒，消诸肿疮疡，喘满热咳，泻热解毒，治热极所致之病。

　　〔修治〕苗蔓如豆，经冬不凋，八月采根曝干。

　　心部药队〔泻心次将〕

　　天竺黄

　　〔害〕性寒凉，久用亦能寒中。

　　〔利〕甘寒入心经，祛风痰、解风热、镇心肝、安五脏、泻热豁痰、利窍养心。治大人中风不语，小儿客忤惊痫。其气味与竹沥同功而性稍和缓，无寒滑之患。

　　〔修治〕生南海镛竹中，此是竹内所生，如黄土着竹成片，片如竹节者真。此竹极大，又名天竹，津气结成，其内有黄。本草作天竺者非。采无时。

　　心部药队〔泻心次将〕

　　黄丹

　　一名铅丹

　　〔害〕性味沉阴能损阳，铅粉主治略同。内服虽能消疳、逐积、杀虫，然其性冷善走，如脾胃虚弱者，不宜用，妊妇亦忌。

　　〔利〕咸寒，镇心安魂，堕痰、消积、杀虫，治惊疳、疟痢，外用解热拔毒，止痛生肌长肉。凡使燥湿、坠痰、解热，但宜外用。

　　〔修治〕黑铅加硝、黄、盐，矾炼成。凡用水漂净炒紫色，出火毒。

　　心部药队〔泻心次将〕

　　象牙

　　〔害〕苦寒之极，不利脾胃，凡疳症、脾弱、目病、血虚者，不宜多服。

　　〔利〕甘苦凉，清心肾之火，疗风痫惊悸，骨蒸痰热疮毒，锉屑煎服，气和味平，于藏府无逆。象肉壅肿，以刀刺之，半日即合。治金疮不合者，用其皮灰亦可。熬膏入散，为合金疮之要药，长肌肉之神丹。诸铁及杂物入肉，刮牙屑和水敷之立出，诸物刺咽，磨水服之亦出。

　　〔修治〕出西番，象每脱牙，自埋藏之，昆仑诸国人以木牙潜易取焉。

　　心部药队〔泻心次将〕

　　真珠

　　〔害〕珠体最坚，研不细能损人脏府，病不由火热者勿用。

　　〔利〕甘咸寒，水精所蕴，入心肝二经，镇心安魂，坠痰明目，治聋、惊、热、痘、疔，下死胎胞衣，拔毒收口生肌。

　　〔修治〕河蚌感月而胎。取新洁未钻织者，人乳浸三日，研粉极细如飞面用。心肝藏神魂，大抵宝气多能镇心安魂，泻火定惊。如金箔、琥珀、真珠、龙齿之类，亦借其神气也。

　　心部药队〔泻心次将〕

　　赤小豆

　　〔害〕最渗津液，久服令人枯燥，肌瘦身重。凡水肿胀满，总属脾虚，当杂补脾胃药中用之，病已即去，勿过剂也。

　　〔利〕甘酸平，入心小肠，性下行而通，行水散血，去虫止渴，行津液，清气分，涤烦蒸，通乳汁，胎产最要，除痢疾，止呕吐，脾胃最宜。

　　治有形之病，消胀散肿，凡疮疽溃烂几绝者，为末敷，无不立效。鸡子青调涂，性粘，干则难揭，入苎根末，则不粘。未溃者箍之，则四敛中起，已溃者敷之就瘥。相想子苦平，研服，能治心腹邪气，风痰瘴疟及蛊毒。

　　〔修治〕深秋八月采，以紧小而赤黯色者入药，其稍大而鲜红淡红色者，并不治病。今肆中半粒黑者，是相思子，一名红豆，有毒。

　　心部药队〔泻心次将〕

　　郁金

　　〔害〕今医用此开郁，罕效。如真阴虚火亢吐血，不关火炎，搏血妄行溢出上焦，不关肺肝，气逆以伤肝吐血者，不宜用也。近日郁症，多属血虚，用破血之药开郁，不能开而阴已先败，致不救者多矣。今市中所用者，多是姜黄，并有以蓬术伪之者，俱峻削性烈，病挟虚者大忌。

　　〔利〕苦辛微甘，气寒，人心及包络、肺、肝四经。开血积气壅，生肌定痛，本入血分之气药。其治吐血衄血，妇人经脉逆行者。血属火炎，此能降气，气降即火降。而性入血，故能导血归经，解肝郁，泻火凉血破瘀。

　　〔修治〕有川产、广产，其根体锐圆如蝉腹，外黄内赤，去皮火干，色鲜微香，折之光明艳彻，苦中带甘者乃真，敲碎入煎，或磨汁冲。

　　心部药队〔泻心次将〕

　　白茅根

　　〔害〕吐血因于虚寒者，非其所宜。因寒发哕，中寒呕吐湿痰，停饮发热，并不宜服。

　　〔利〕甘寒，入心、脾、胃、小肠四经，凉金定喘，平血逆，清血瘀，利水湿，疗淋沥崩中。

　　茅花止血，茅针溃痈，一针溃一孔。能泻火消瘀，凉血止哕。

　　〔修治〕三月采针，四月采花，六月掘根，去毛用。

　　心部药队〔泻心次将〕

　　人中黄

　　〔害〕苦寒之极，不利于脾胃虚寒，伤寒温疫，非阳明实热者，不宜用。痘疮非火热郁滞，因而紫黑干陷倒靥者，不宜用。

　　〔利〕苦寒入心（一作胃），清痰火，消食积，大解五脏实热，治阳毒发狂，清痘疮血热，解百毒，敷疔肿。金汁主治同人中黄而功胜，泻实热。

　　〔修治〕用竹筒刮去青皮，纳甘草末于中，紧塞其孔，冬月浸粪缸中，至春取出，洗悬风处，阴干取末。制金汁法：棕皮绵纸，上铺黄土淋粪，滤汁入新瓮，碗覆埋土中一年，清若泉水，全无秽气，胜于人中黄，年久弥佳。

　　肝部药队〔补肝猛将〕

　　枸杞子

　　〔害〕虽为益阴除热之要药，若脾胃虚弱，时泄泻者勿入。须先理脾胃，俟泻止用之。

　　须同山药、莲肉、车前、茯苓相兼，则无润肠之患。故云，脾滑者勿用。

　　〔利〕甘微温，滋肝益肾，填精坚骨，助阳，养营，补虚劳，强筋、明目、除烦、止渴、利大小肠，故又为温大肠猛将。

　　〔修治〕九月采子，酒润一夜，捣烂入药。或用炭。以甘州河西所产，红润少核者佳。

　　肝部药队〔补肝猛将〕

　　乌梅

　　〔害〕病有当发表者，大忌酸收，误食必为害非浅，食梅则津液泄者，水生木也。津液泄则伤肾，肾属水，外为齿，故多食损齿伤筋，蚀脾胃，令人发膈上痰热。

　　〔利〕酸涩而温，补肝胆，入肺脾血分，定久嗽，定渴，敛肺之勋，止血痢，涩肠之力。

　　清音去痰涎，安蛔理痰热，消酒毒，蚀恶肉。疽愈后，有肉突起，乌梅烧敷。一日减半，二日而平，真奇方也。肝以酸为泻，而又以本味，为补肝胆猛将。

　　〔修治〕去核微炒，或蒸熟。

　　肝部药队〔补肝猛将〕

　　白梅

　　〔害〕按《素问》云：味过于酸，肝气以津。又云：酸走筋，筋病，无多食酸。虽能生津泄肝，然酸味敛束，违其所喜也，不宜多食。齿痛及病当发散者，咸忌之。

　　〔利〕乌梅白梅，所主诸病皆取其酸收之义，功用略同。牙闭擦龈，涎出便开，刀伤出血，研敷即止。

　　〔修治〕青梅熏黑为乌梅，盐煮为白梅，亦曰霜梅。安吉者肉浓多脂最佳。五月采实，火干，过食而齿 ，嚼胡桃肉解之。

　　熟者笮汁晒干，收为梅酱，夏月渴，调水饮之。

　　肝部药队〔补肝次将〕

　　山茱萸肉

　　〔害〕凡命门火炽，强阳不痿者忌之。膀胱热结，小便不利者，法当清利，此药味酸，主敛，不宜用。阴虚湿热，不宜用。即用当与黄柏同加，恶桔梗、防风、防己。

　　〔利〕酸涩微温，固精秘气，补肝、胆、肾，强阴助阳事，暖腰膝，缩小便，闭遗泄。

　　还耳聪而已其响。调月事而节过多。蓼实为使。

　　〔修治〕五月采实阴干，以酒润去核，缓火熬干方用，核能滑精不可服。

　　肝部药队〔补肝次将〕

　　菟丝子

　　〔害〕其性温燥偏补，凝正阳之气，能助人筋脉。肾家多火，强阳不痿，大便燥结者忌之。

　　〔利〕甘辛温，入肝、肾、脾，续绝伤，益气力，强阴茎，坚筋骨。溺有余沥，寒精自出，劳损口苦渴，煎汤任意饮之。寒血为积，为调元上品，得酒良，山药松枝为使。

　　〔修治〕九月采实曝干，凡用以温水淘去沙，酒浸一宿，曝干捣之，不尽者再浸捣，须臾悉作饼，焙干用。

　　肝部药队〔补肝次将〕

　　何首乌

　　〔害〕此为益血之物，相恶与莱菔同食，令人须发早白。忌与附子、仙茅、姜、桂等诸燥热药同用，若犯铁器损人。

　　〔利〕苦甘涩微温，入肝肾，收精气，补真阴，强筋益髓，壮阳事，为滋补良药。养血祛风，虚劳瘦、痿弱、瘰 ，补肝，疟家要药，补益肝肾，调和气血，涩气化虚痰。白云苓为使。

　　〔修治〕秋冬取根，大者如拳，竹刀刮皮，米泔浸一夜，切片，用黑大豆拌蒸晒干，如此九蒸九晒乃用。或生用。

　　肝部药队〔补肝次将〕

　　沙苑蒺藜

　　〔害〕性能固精，若阳道数举，媾精难出者勿服，反成淋浊。

　　〔利〕甘温，补肾益肝，强阴益精，虚劳腰痛，遗精带下。

　　〔修治〕以酒拌蒸，或盐水炒用。今肆中所卖者，俱是花草子，真者绝无。出潼关，状如肾子带绿色。

　　肝部药队〔补肝次将〕

　　鳖甲

　　〔害〕其性阴寒，肝虚无热者忌用。鳖肉凉血补阴，阴冷而难消，脾虚者大忌。恶矾石，忌苋菜、鸡子。

