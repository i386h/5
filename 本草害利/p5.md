<!-- { "loadSidebar": true } -->
　　桃仁〔害〕性善破血，散而不收，泻而无补，过用之及用之不得其当，能使血下不止，损伤真阴。凡经闭不通，由于血虚，而不由于瘀滞；产后腹痛，由于血虚空痛，而不由于留血结块；大便不通，由于津液不足，而不由于血燥闭结；误用之大伤阴气。双仁有毒，不可用。桃枭，其功专于辟邪去瘀，病值虚者忌，与桃仁用同。桃花攻决为用，但可施于气实有余之症，若无故而因除百病、美颜色诸谬说而服之，为害不少。耗人阴血，损元气。勿用千叶花，令人鼻衄不止、目黄。藏器乃言，食之患淋。

　　桃叶苦平，杀虫发汗，采嫩者，名桃心。入药尤胜。

　　桃子辛酸甘热、微毒，多食令人有热痈疖。

　　〔利〕桃仁苦甘平，入肝大肠两经。破诸经血瘀，润大肠血燥，肌有血凝，而燥痒堪除；热入血结，而狂言可止。香附为使。

　　〔修治〕桃仁，去皮尖炒黄用。或麸炒，或烧存性。润燥活血，宜汤浸。行血宜连皮尖生用。以六七月采桃核，敲碎取仁阴干，采之千叶者，勿用。以绢袋盛，悬檐下阴干用。桃枭，是桃实在树经冬者，正月采之，实者良，酒拌蒸焙干去核用。主辟邪祛祟。桃为五木之精，故能解邪杀鬼，亦可杀虫。桃花苦平，峻利通攻，泻痰饮滞血，下宿水，疗风狂。

　　黄帝书云：食桃饱，入水浴，令人成淋，及寒热病。桃实多食，令人膨胀，及生痈疖，有损无益。与鳖肉同食，患心痛。服术人，忌食之。

　　肝部药队〔泻肝猛将〕

　　青橘皮

　　〔害〕性最酷烈，善破胁下小腹之滞气，然误服之，立损真气，为害不浅。凡欲施用，必与补脾药同用，庶免遗患，必不可单用也。肝脾气虚者，概勿施用。辛能发汗，气虚及有汗者，禁用。

　　〔利〕苦辛温，色青气烈，入肝胆气分，疏肝泻肺，引诸药至厥阴之分，下饮食入太阴之仓。最能发汗。柴胡疏气，青皮平下焦肝气，皮能达皮，辛能发汗，故又为泻三焦猛将。破滞气，愈低愈效，削坚积，愈下愈良。

　　〔修治〕八月采，青橘皮乃橘之未黄而青色者，薄而光，其气芳烈。今人多以小柑、小柚、小橙伪之，不可不慎辨之。入药以汤浸去瓤，切片醋炒少用。

　　肝部药队〔泻肝猛将〕

　　蓬莪术

　　〔害〕凡经事先期，及一切血热为病忌之。若崩中淋露，皆应补气血，凉血清热则愈。

　　一切辛走之药，法当所禁，虚人服之，积未去而真气已竭，兼以参术，或庶几耳。

　　〔利〕辛苦，而辛入肝经，治气中之血，破血行气，消瘀止痛。若须用与健脾、补元之药同用，无损耳。得酒醋良。

　　〔修治〕根如生姜，莪生根下，似卵不齐，坚硬难捣。九月采，削去粗皮，蒸熟曝干。

　　入气分，灰火煨透，乘热捣之，入血分醋酒磨。

　　肝部药队〔泻肝猛将〕

　　沉香

　　〔害〕凡冷气逆气，气郁气结，殊为要药。然而中气虚、气不归元、气虚下陷，忌之。

　　心经有实邪者，忌之。非命门真火衰者，不宜入下焦药用，阴亏火旺者，切勿沾唇。

　　〔利〕性沉燥辛温，平肝降气，调中气而胃开，补下焦而肾暖，理家痰涎，故入肾、命门，暖精助阳行气，去肌肤水肿，通大肠虚闭，治小便气淋。

　　〔修治〕待燥碾碎，若入剂，惟磨汁，临时冲入。须要色黑不枯，硬重沉于水，油熟者为上，半沉者次之。不可见火，嚼之香甜者性平，辛辣者性热，入丸散以纸裹置怀中。

　　肝部药队〔泻肝次将〕

　　香附

　　〔害〕性燥、苦温之品，而能耗血散气，气虚血弱服之，恐损气而耗血，愈致其疾。凡月事先期，因于血热，法当凉血，勿用此药。误犯则愈先期矣。

　　〔利〕气香，味辛能散，微苦能降，微甘能和，乃血中气药，通行十二经八脉气分。又为入金木之宫，开郁化气，发表消痰药也。统领诸药，随用得宜，乃气病之总司，女科之主帅，故胎产神良。得童便、醋、芎 、苍术良。

　　〔修治〕二八月采根下子，阴干火燎去毛，以水洗净，石上磨去皮须。生用上行胸膈，外达皮肤，或磨汁。熟则下走肝肾，外彻腰足。润燥补虚，童便浸炒；入血分盐水炒；行经络酒浸炒；消积聚醋炒；制燥蜜炒；化痰姜汁炒；入肾气盐炒；炒黑止血。故统治三焦，勿犯铁器，稻草煮之，味不苦。

　　肝部药队〔泻肝次将〕

　　木香

　　〔害〕香燥而偏于阳，肺虚有热者，血枯而燥者忌之。元气虚脱，及阴虚内热诸病肿痛，属火者皆禁用。丹溪曰：味辛气升，若阴火冲上者，反取火邪。

　　〔利〕辛苦温三焦气分之药，泄肺气，疏肝气，和脾气，开诸郁，温中而治心疼。生用理气，煨熟止泻，以其降气开郁，故又为泻三焦猛将。畏火。

　　〔修治〕冬月采根，晒干为药，以其形如枯骨，味苦粘牙者良。凡入理气药，只生用，不见火，或磨汁。若实肠止泻，宜面裹。东垣用黄连制，亦有蒸用。

　　肝部药队〔泻肝次将〕

　　延胡索

　　〔害〕辛温，走而不守，经事先期，虚而崩漏，产后虚运，均忌之。

　　〔利〕辛苦而温，入心包、肺、脾、肝，能行血中气滞，气中血滞，调经脉，利产后暴血上冲，折伤积血，疗疝舒筋，理通身诸痛，止肠痛心疼，为活血利气之药也。

　　〔修治〕立夏掘取，今多出浙江笕桥。根如半夏，黄色而坚。产东阳者，粒头细，生用破血，炒用调血，酒炒行血，醋炒止血。

　　肝部药队〔泻肝次将〕

　　柴胡

　　〔害〕柴胡为阴，必阴气不舒，致阳气不达者，乃为恰对。若阴已虚者，阳方无倚而欲越，更用升阳发散，是速其毙矣。故凡元气下脱，病属虚，而气升者，忌之。呕吐及阴虚发热，火炽炎上，不因血凝气阻为寒热者，近此正如砒鸩之毒也。疟非少阳经者勿用。治疟必用柴胡，其说误解。恶皂角，畏女菀、藜芦。

　　〔利〕苦微寒，入肝、胆、三焦、心包四经，为少阳表药，故治疟发表和里退热，主清阳上行；解郁调经，宣畅气血，主阳气下陷。治上焦肝气，前胡半夏为使；行三焦胆经，黄芩为佐；行心包肝经，黄连为佐。

　　〔修治〕二月八月采得，去须及头，用铜刀削去赤薄皮少许，以粗布拭净，切用。勿令犯火，立使无效也。酒炒则升，蜜炒则和。按柴胡有二种：色白黄而大者，为银胡，以劳疟骨蒸虚劳疳热；色微黑者，以解表发散。本经无分别，但用银州者为最，则知其优于升散，而非除虚热之药明矣，衍义所载甚详，故表而分之。

　　〔附录一〕李中梓云：柴胡，少阳经半表半里之药。病在太阳者，服之太早，则引贼入门；病在阴经者，复用柴胡，则重伤其表。世俗不知柴胡之用，每遇伤寒传经未明，以柴胡汤为不汗不吐不下，可以藏拙，辄混用之，杀人不可胜数矣。劳证惟在肝经者用之。若气虚者不过些小助参，非用柴胡退热也。若遇劳证，便用柴胡，不死安待。惟此一味，贻祸极多，表而出之。

　　〔附录二〕温病忌用柴胡论（山阳丁寿昌撰）温病四时皆有而春令尤甚。经云：冬伤于寒春必病温。

　　凡冬令受寒，即时发者为伤寒；不即时发，留连于经络，至春则寒化为热而为病温。伤寒者，伤于寒也，是为阴伤阳，当助其阳，治以辛温。温病者，伤于温也。是为阳伤阴，当救其阴，治以甘寒。凡温病初起或外感风寒，如荆防薄杏之类不妨少用，而佐以甘寒之品，清热养阴。外感本轻，而身热不退、或初起脉洪、口中作渴，则是温病而非伤寒。一切辛温解表之药，皆不可用。轻者用桑菊饮，重者用银翘散，温病夹有斑疹者用犀角地黄汤，口渴脉洪壮热日甚者用白虎汤，脉虚者加人参，舌有芒刺、身热脉沉、神昏谵语、六七日不大解者用大小调胃承气汤。视人之强弱，病之缓急，酌量用之。此在淮阴吴鞠通先生所撰《温病条辨》中言之最悉。医家但留心此书，按症服药，自无差谬。《温病条辨》中力戒温病不可用辛温发表，而柴胡为尤甚，何也？柴胡入足少阳，为发表升阳之剂。温病初起，在太阳，而本病则在阳明，用柴胡则引入少阳，谓之诛伐无过。且当春少阳司令之际，人多病温。温病者，阳伤阴也。当救其阴，而反以柴胡升少阳之气，益助其阳，阳火上腾，则阴水下涸。是以柴胡下咽，则大汗神昏，遂成不治之症。汗者阴液。汗能亡阳，亦能亡阴。无汗而强发其汗，伤阴而重亡其阴。温病用柴胡，杀人不旋踵。余目击心伤，因撰此论以示人。惟愿留心斯道者，不吝改过。普发慈心，少用一剂柴胡即多活一人性命。即不得已而用表散，柴胡之外，药品尚多，治以辛凉，佐以甘寒，庶不至重伤其阴，致变他症。有病之家，亦宜慎重。凡药用柴胡及辛温发表重剂，皆弃而不用，亦保安性命之一道也。

　　〔附录三〕案：柴胡之有副作用，与不同品种之有毒性，近年来屡有报道。如《煤矿医学》（３４）２５，１９８０，载柴胡注射液过敏回应报告。《中华内科杂志》（８１２）１３０１９７９，药物不良回应的综合报道中，亦载柴胡注射液之毒性回应。又如《黑龙江医药》１５：４８，１９７８，谈到大叶柴胡有毒，曾引起死亡事故。黑龙江祖国医学研究所，曾有大叶柴胡毒性之探讨，记载有三例因严重中毒而死亡。特附录于此，提起有关方面注意。

　　肝部药队〔泻肝次将〕

　　芎

　　〔害〕其性辛散，走泄真气。上行头目，下行血海。凡病气升痰喘，虚火上炎、呕吐、咳逆、自汗，易汗、盗汗，咽干口燥，骨蒸发热，作渴烦躁，及气弱人均不宜用。单服久服，令人暴亡，亦泄其真气使然也。畏黄连、硝石，恶黄 、山茱萸。

　　〔利〕辛温升浮，入心胞、肝、胆、三焦。润肝燥，补肝虚，乃血中气药。升清阳而开诸郁，为搜风散瘀止痛调经。小者名抚芎，止痢开郁，为上升辛散之力也。白芷为使，伏雌黄。

　　〔修治〕八月根下始结，乃可掘取曝干。凡用以川中大块，里色白不油，嚼之微辛甘者佳，酒炒。其苗作菜颇香，俗呼香芹菜。余西北道上曾食之。

　　肝部药队〔泻肝次将〕

　　金铃子

　　一名苦楝子

　　〔害〕苦寒，若脾胃虚寒者，大忌。

　　〔利〕苦寒，能导小肠膀胱之热，因引心包相火下行，通利小便，为疝气要药。亦治伤寒热厥腹痛，疗疮疥，杀三虫。茴香为使。根皮微寒，杀诸虫，通大肠，采无时。

