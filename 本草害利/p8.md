<!-- { "loadSidebar": true } -->
　　〔害〕勿与风药同用，以其苦坚肾，肾藏恶燥，再加风药温燥，反伤血液，是为太过。

　　〔利〕苦温，入肝肾二经，主骨碎折伤，去瘀生新，治肾虚泄泻，耳鸣牙痛。

　　〔修治〕冬采根，以铜刀刮去黄毛，细切蜜拌，蒸后晒干用。急用只焙干，不蒸亦得也。

　　肝部药队〔温肝次将〕

　　菟丝子

　　（见前补肝部）

　　肝部药队〔温肝次将〕

　　艾叶

　　〔害〕纯阳香燥，凡血燥生热者，禁用。与炙火，亦大损阴血，虚者宜慎。胎动不安，由于热而不由于寒；妊娠下利脓血，由于暑湿；肠胃热甚，而非单湿为病；崩中由于血虚内热；经事先期，由于血热；吐衄血由于血虚；火旺由于鬼击中恶；霍乱转筋，不由于寒邪，而由于脾胃虚弱凝滞，或于暑湿所致；不孕由于血虚，而不由风冷袭入子宫者，法并忌用。

　　〔利〕生温熟热，辛可利窍，苦能舒通，入肺、脾、肝、肾四经，气血交理。安胎气，暖子宫，故妇科带下调经多需之。理血痢肠风，治崩吐衄，外用灸除百病，陈者良。醋香附为使。

　　〔修治〕三月三日，五月五日，采叶干曝，揉捣如绵，谓之熟艾，陈久者可用。蕲州艾为上，煎服宜鲜者。生用，或烧成炭。入女科丸，醋煮捣成饼子烘干，再捣为末用。

　　肝部药队〔温肝次将〕

　　山茱萸

　　（见本脏补部）

　　肝部药队〔温肝次将〕

　　茴香

　　〔害〕其性温燥，能昏目发疮，若胃肾多火，阳道数举，得热则吐者，均戒。大茴香，性热功用略同。

　　〔利〕辛温香，入胃、肝、肾、膀胱四经，主腹痛疝气，平霍乱血逆，得酒良。

　　〔修治〕八九月采实阴干，小如粟米者，谓之小茴香，力薄，酒炒黄用。自番舶来者，实大如柏，裂成八瓣，一核大如豆，黄褐色，有仁，味更甜，俗呼舶茴香，又曰八角茴香，又名大茴香，入下焦药，盐水炒用。

　　脾部药队〔补脾猛将〕

　　白术

　　〔害〕五脏皆阴，世人但知补脾，此指脾为湿土之脏，术能燥湿，湿去则脾健，故曰补也。

　　不知脾无湿邪者用之，反燥脾家津液，是损脾阴也，何补之有？此最易误，故特表而出之。

　　凡血少、精不足，内热骨蒸口干唇燥，咳嗽吐痰吐血，齿衄鼻衄咽塞，便秘滞下者咸宜忌之。肝肾有筑筑动气者勿服。术性燥而闭气，刘涓子痈疽论云：溃疡忌白术，以其燥肾闭气，而反生脓作痛也。

　　〔利〕苦甘温，健脾进食，消谷补中，化胃中痰水，理心下急满，利腰脐血结，祛周身湿痹，君枳实以消痞，佐黄芩以安胎。茯苓为使。

　　〔修治〕野术、于潜术、仙居术为胜。台产术力薄，只可调理常病，若生死关头，断难恃以为治。江西术，与浙江野术相似，苦劣不堪用。陈壁土炒，或人乳拌蒸，糯米泔浸。

　　脾部药队〔补脾猛将〕

　　黄精

　　〔害〕生用，则刺人咽喉。

　　〔利〕甘平，入脾，补中益气，安五脏，润心肺，填精髓，助筋骨，除风湿，杀下三尸虫。

　　似玉竹而稍大，故俗呼玉竹黄精。又一种似白芨，俗呼白芨黄精，又名山生姜，则恐非真者。溪水洗净，九蒸九晒用。

　　脾部药队〔补脾次将〕

　　山药

　　一名薯蓣

　　〔害〕忌同面食。

　　〔利〕甘平，入脾、肺、肠胃四经，益气强阴，治虚损劳伤心脾，长肌安神，清其虚热，除泻利，止遗精。

　　〔修治〕洗净，切片晒干，或炒黄用。入脾胃土炒，入肾盐水炒。

　　脾部药队〔补脾次将〕

　　白扁豆

　　〔害〕多食壅气，患寒热者不可食，盖邪疟未尽，及伤寒外邪方炽，不可服此补益之物耳。

　　如脾胃虚及伤食，劳倦，发寒热者，不忌。

　　〔利〕甘温，补脾胃，降浊升清，消暑除湿，止渴止泻，专治中宫之病。衣，清皮肤之湿热。叶，利暑湿。

　　〔修治〕炒研，或生用，或去皮炒。时珍曰：凡用取硬壳扁豆子，连皮炒熟入药。

　　脾部药队〔补脾次将〕

　　薏苡仁

　　一名米仁

　　〔害〕此除湿燥脾之药，凡病患大便燥结，小水短少，因寒转筋，脾虚无湿者忌。妊妇禁用。

　　〔利〕甘淡微寒，入胃土胜水，淡渗湿泻水，故能健脾。香港脚疝气，泄痢热淋，益土所以生金，故补肺清热，治肺痈、肺痿、咳吐脓血等症。

　　〔修治〕凡使每一两，以糯米一两同炒熟，去糯米用。亦有更以盐汤煮过者，或炒，或生用。

　　脾部药队〔补脾次将〕

　　大枣

　　〔害〕虽能补中而益气，然味过于甘，甘令人满，脾必病也。故中满勿服。凡风痰、痰热及齿痛，俱非所宜。小儿疳病亦禁。生者尤为不利，多食致寒热。热渴膨胀，动脏腑，损脾元，助湿热。凡形羸瘦者，不可食。杀乌附毒。忌葱鱼同食。

　　〔利〕甘平，调中益气，滋脾土，润心肺，和营卫，缓阴血，生津液，悦颜色，和百药。

　　红枣，功用相仿，差不及尔。

　　〔修治〕擘去核用，青州枣，核细形大，多膏甚甜特佳。晒。晋州枣，肥大甘美，次之。

　　频食生虫损齿，贻害多矣。红枣益脾胃，余者止可充食。入和解药，姜汁炒香，入醒胃药，但去核炒香糊丸，药蒸透，乘热去皮核捣烂。

　　脾部药队〔补脾次将〕

　　甘草

　　〔害〕甘，令人中满。有湿之人，若误用之，令成肿胀。故凡诸湿肿满胀病，及呕家酒家，咸不宜服。

　　〔利〕甘平，入心肺脾胃。生用气平，补脾胃不足，而泻心火；炙用气温，补三焦元气。

　　若入和剂则补益，入汗剂则解肌，入凉剂则泻邪热，入峻剂则缓正气。姜附加之，恐其潜上；硝黄加之，恐其峻下；皆缓之之意，稍止茎中作痛，节医毒肿诸疮。

　　〔修治〕以大径寸，而结紧断文者为佳，谓之粉草。细者名统草，补中炙用宜大者，泻火生用宜细者。白术、苦参、干漆为使。恶远志，反大戟、芫花、甘遂、海藻，然亦有并用者。

　　胡洽治痰癖，十枣汤加甘草。东垣治结核，与海藻同用。丹溪治劳瘵，与芫花同行。非妙达精微者，不能知此理也。余疑远志与甘草相恶，必误载，以远志用甘草水浸用可知。

　　脾部药队〔补脾次将〕

　　枳实

　　〔害〕惟专消导，破气损真。丹溪云：泻痰，有冲墙倒壁之力，其为勇悍之气可知。凡中气虚弱，劳倦伤脾发为痞满者，法当调中益气，则食自化，痞自消，若再用此破气，是速其毙也。胀满，非实邪结于中下焦，手不可按，七八日不更衣者，必不可用。挟热下利，亦非燥粪留结者，必不可用。伤食停积，多因脾胃虚，不能运化所致，慎勿妄投。如元气壮实，有积滞者，不得已用一二剂，病已即去之。若不识病之虚实，一概施用，损人真气，为厉不浅。误投，虽多服参 补剂，亦难挽其克削之害也。故特表以为戒。孕妇尤忌。

　　〔利〕苦酸微寒，入肺、脾、胃、肝、大肠五经。破积有雷厉风行之势，泻痰有推墙倒壁之威。解伤寒结胸，除心下急痞。按枳实枳壳，性效不同。

　　〔修治〕皮浓而小者为枳实，完大者为枳壳，皆以翻肚如盆口状，陈者为良。采破，除核，微炙令干，切片，小麦麸炒焦去麸用。

　　脾部药队〔补脾次将〕

　　莱菔子

　　〔害〕莱菔惟专下气，复能耗血，久食涩营卫，白人须发。服地黄首乌者，不可食。子，消痰下气更速。凡虚弱者服之，气难布息。

　　〔利〕辛温，入肺、脾、胃，长于利气。炒熟下气定喘，消食除膨。生研堪吐风痰。醋调能消肿毒。治痰之功，有以冲墙倒壁为喻者。误服参 ，此能消之。

　　莱菔辛甘平，生食宣气，熟食降气，宽中消食，化痰散瘀。叶（亦称菜）辛苦温，功用略同，亦甚消伐，檐上过冬经霜者，治喉痹黄胆有神功。烟薰垂死，嚼汁咽下。

　　〔修治〕煮食过多，停滞成溢饮，生则噫气，熟则泄气，多食渗人血，白须发，非独因其下气，涩营卫也。

　　脾部药队〔泻脾次将〕

　　六神曲

　　〔害〕辛温燥烈之品。凡脾阴虚，胃火盛者，不宜用。能落胎，孕妇不宜用。近今药肆中，多酒药曲，其性酷烈，伤人脏腑，断不可服。

　　〔利〕甘平温，入脾胃二经。健脾消谷，食停腹痛无虞，下气行痰，泄利反胃有藉，亦能损胎。

　　〔修治〕六月六日，五月五日，以白曲百斤，青蒿、苍耳、野蓼，各取自然汁三升，杏仁泥、赤小豆末各三升，以配青龙、白虎、朱雀、玄武、勾陈、腾蛇六神，通和作饼，麻叶或楮叶包裹，如造酱黄蒸法，待生黄衣，晒干收之，陈久者良。研细炒黄。建神曲力胜，出福建泉州，范志吴一飞所造百草曲，每块重不过两，曲中大麦，囫囵不碎，劈取咬之，口中觉清香者真。炒研末服。如其麦粒淡无气味者，伪品也。近今各地用酒曲入诸药草及毒药造成，其性酷烈，断不可用。

　　脾部药队〔泻脾次将〕

　　麦芽

　　〔害〕有积消积，无积消人元气，堕胎。

　　〔利〕甘咸温，入脾胃二经。熟腐五谷，消导而无停；营运三焦，宣通而不滞。快脾宽肠，和中下气，散结祛痰，尤善通乳，亦催生而坠胎。

　　〔修治〕今以大麦发芽，炒焦用。古方麦芽，实 麦为芽耳。

　　脾部药队〔泻脾次将〕

　　山查

　　〔害〕性能克伐，化饮食，若胃家无食积，及脾虚不能运化，不思食者服之，反致克伐脾胃生发之气，令人嘈烦易饥。如脾胃虚，兼有积滞者，当以补气药同施，亦不宜过用也。《物类相感志》云：煮老鸡硬肉，入山查数颗即易烂，其消食克伐之力，则愈彰矣。凡服人参不相宜者，服山查即解。一补气，一破气也。又能损齿，齿龋人尤不宜也。

　　〔利〕酸甘微温，入脾胃二经。健脾行气，消食磨积，化痰散瘀，善去肉食腥膻油腻之积，与麦芽之消谷积者不同。佐以茴香治疝气，砂糖调服，治儿枕痛，发小儿痘疹，行乳食停留，炒成炭，则健脾消食之功良，而酸收之性减。

　　〔修治〕九月霜降后，取熟者去核，晒干炒用。

　　脾部药队〔泻脾次将〕

　　枳壳

　　〔害〕泄肺走大肠，而能损至高之气，肺气虚弱者忌之。脾胃虚，中宫不运，而痰壅喘急者忌之。咳嗽不因于风寒入肺而气壅者服之，反能增剧。咳嗽由阴虚火炎者服之，立致危殆。

　　〔利〕苦微寒，入肺、脾、胃、肝、大肠五经，破至高之气，除咳逆停痰，助传导之官，消水留胀满，兼能清膀胱，枳实性急，枳壳性缓，俱可磨汁用，而力更迅。

