<!-- { "loadSidebar": true } -->
　　卷上本经上品

　　石钟乳

　　气味甘温，无毒。主治咳逆上气，明目，益精，安五脏，通百节，利九窍，下乳汁（石钟乳一名虚中，一名芦石，一名鹅管石，皆取中空之意。石之津气钟聚成乳滴溜成石，故名石钟乳。今倒名钟乳石矣。出太山少室山谷，今东境名山石洞皆有，唯轻薄中通形如鹅翎管，碎之如爪甲，光明者为上。）石钟乳乃石之津液融结而成，气味甘温。主滋中焦之汁，上输于肺，故治咳逆上气。中焦取汁奉心，化赤而为血，故明目。流溢于中而为精，故益精。精气盛，则五脏和，故安五脏。

　　血气盛，则百节和，故通百节。津液濡于空窍，则九窍自利。滋于经脉，则乳汁自下。

　　卷上本经上品

　　禹余粮

　　气味甘寒，无毒。主治咳逆，寒热烦满，下赤白，血闭，症瘕大热，炼饵服之，不饥，轻身延年。

　　（禹余粮始出东海池泽及山岛中，今多出东阳泽州、潞州，石中有细粉如面，故曰余粮。

　　李时珍曰：禹余粮乃石中黄粉，生于池泽，其生于山谷者，为太一余粮也。）仲祖《伤寒论》云：汗家重发汗，必恍惚心乱，小便已阴痛，宜禹余粮丸。全方失传，世亦罕用。

　　卷上本经上品

　　太一余粮

　　气味甘平，无毒。主治咳逆上气，症瘕，血闭，漏下，除邪气，肢节不利。久服耐寒暑，不饥，轻身，飞行千里，神仙。

　　陈藏器曰：太，大也。一，道也。大道之师，即理化神君，禹之师也，师尝服之，故有太一之名。陶弘景曰：《本草》有太一余粮、禹余粮两种，治体相同，而今世唯有禹余粮，不复识太一矣。李时珍曰：生池泽者，为禹余粮，生山谷者，为太一余粮，本是一物。晋宋以来，不分山谷池泽，通呼为太一禹余粮，义可知矣。

　　卷上本经上品

　　空青

　　气味甘酸寒，无毒。主治青盲，耳聋，明目，利九窍，通血脉，养精神，益肝气。欠服轻身延年。

　　（空青一名杨梅青，始出益州山谷及越隽山，今蔚兰、宣梓诸州有铜处，铜精熏则生空青，大者如拳如卵，小者如豆粒，或如杨梅。其色青，其中皆空，故曰空青。内有浆汁，为治目神药。不空无浆者，白青也。今方家以药涂铜物上，生青刮下，伪作空青，真者不可得。）

　　卷上本经上品

　　紫石英

　　气味甘温，无毒。主治心腹咳逆邪气，补不足，女子风寒在子宫，绝孕，十年无子。欠服温中，轻身延年。

　　（紫石英始出太山山谷，今会稽、诸暨、乌程、永嘉、阳山、东莞山中皆有，唯太山者最胜。其色淡紫，其质莹澈，大小皆具五棱，两头如箭镞。）

　　卷上本经上品

　　白石英

　　气味甘，微温，无毒。主治消渴，阴痿不足，咳逆，胸膈间久寒，益气，除风湿痹。久服轻身长年。

　　（白石英始出华阴山谷及太山，今寿阳、泽州、虢州、洛州山中俱有。大如指，长二三寸，六面如削，白莹如玉而有光，长五六寸，益佳。或问天地开辟，草木始生，后人分移莳植。

　　故他处亦有。今土中所生之石，亦有始生，与他处之分何耶？愚曰：草木金石虫鱼皆为物类，始生者开辟之初，物之先见也。他处者，生育之广，物之繁盛也。天气从东南而西北，则草木始生东南者，未始不生西北，西北虽生，不如东南之力也。地气从西北而东南，则金石之始生西北者，未始不生东南，东南虽生，不如西北之力也。而岂莳植移徒之谓哉。若以草木土石而异视之，何所见之不大也。）紫白石英，品类相同，主治亦不甚远。紫为木火之色，气味甘温，故治心腹、肾脏之寒。

　　白

　　卷上本经上品

　　龙骨

　　气味甘平，无毒。主治心腹鬼疰，精物老魅，咳逆，泄痢脓血，女子漏下，症瘕坚结，小儿热气惊痫。

　　（晋地川谷及大山山岩，水岸土穴之中多有死龙之骨，今梁益、巴中、河东州郡山穴、水涯间亦有之骨。有雌雄骨，细而纹广者，雌也。骨粗而纹狭者，雄也。入药取五色具而白地碎纹，其质轻虚，舐之粘舌者为佳。黄白色者次之，黑色者下也。其质白重，而花纹不细者，名石龙骨，不堪入药，其外更有齿角，功用与龙骨相等。）鳞虫三百六十，而龙为之长，背有八十一鳞，具九九之数，上应东方七宿，得冬月蛰藏之精，从泉下而上腾于天，乃从阴出阳，自下而上之药也。主治心腹鬼疰、精物老魅者，水中天气，上交于阳，则心腹和平，而鬼疰精魅之阴类自消矣。咳逆者，天气不降也。泄痢脓血者，土气不藏也。女子漏下者，水气不升也。龙骨启泉下之水精，从地土而上腾于天，则阴阳交会。上下相和，故咳逆、泄痢漏下，皆可治也。土气内藏，则症瘕坚结自除，水气上升，则小儿热气惊痫自散，不言久服，或简脱也。

　　卷上本经上品

　　鹿茸

　　气味甘温，无毒。主治漏下恶血，寒热，惊痫，益气，强志，发齿，不老。（《本经》以白胶入上品，鹿茸入中品，今定俱入上品。）（鹿游处山林，孕六月而生，性喜食龟，能别良草，卧则口鼻对尾闾，以通督脉。凡含血之物，肉最易长，筋次之，骨最难长。故人年二十骨髓方坚，唯麋鹿之角，自生至坚，无两月之久，大者至二十余斤，计一日夜须生数两。凡骨之生无速于此，故能补骨血，益精髓。又，头者，诸阳之会，上钟于茸，故能助阳。凡用必须鹿茸，今麋鹿并用，不可不别。）鹿性纯阳，息通督脉，茸乃骨精之余，从阴透顶，气味甘温，有火土相生之义。主治漏下恶血着，土气虚寒，则恶血下漏。鹿茸禀火气而温土，从阴出阳，下者举之，而恶血不漏矣。

　　寒热惊痫者，心为阳中之太阳，阳虚则寒热。心为君主而藏神，神虚则惊痫。鹿茸阳刚渐长，心神充足，而寒热惊痫自除矣。益气强志者，益肾脏之气，强肾藏之志也。生齿不老者，齿为骨之余，从其类而补之，则肾精日益，故不老。

　　卷上本经上品

　　鹿角胶

　　气味甘平，无毒。主治伤中，劳绝，腰痛，羸瘦，补中，益气，妇女血闭无子，止痛，安胎。久服轻身延年。

　　（鹿角胶原名白胶，以鹿角寸截，米泔浸七日令软，再入急流水中浸七日，刮去粗皮，以东流水，桑柴火者七日，旋旋添水，取汁沥净，加无灰酒熬成膏，冷则胶成矣。）鹿茸形如萌栗，有初阳方生之意。鹿角形如剑戟，具阳刚坚锐之体，水熬成胶，故气味甘平，不若鹿茸之甘温也。主治伤中劳绝者，中气因七情而伤，经脉因劳顿而绝。鹿胶甘平滋润，故能治也。治腰痛羸瘦者，鹿运督脉，则腰痛可治矣。胶能益髓，则羸瘦可治矣。补中者，补中焦。益气者益肾气也。治妇人血闭无子者，鹿性纯阳，角具坚刚，胶质胶润下，故能启生阳，行瘀积，和经脉而孕子也。止痛安胎者，更和经脉而生子也。久服则益阴助阳，故轻身延年。

　　卷上本经上品

　　鹿角

　　气味咸温，无毒。主治恶疮痈肿，逐邪恶气，留血在阴中，除少腹血痛，腰脊痛，折伤恶血，益气。（《别录》附。）鹿角功力与茸、胶相等，而攻毒破泄，行之瘀逐邪之功居多，较茸、胶又稍锐焉。

　　卷上本经上品

　　牛黄

　　气味苦平，有小毒。主治惊痫寒热，热盛狂 ，除邪逐鬼。

　　（牛黄生陇西及晋地之特牛胆中，得之须阴干百日使燥，无令见日月光。出两广者，不甚佳。出川蜀者，为上。凡牛有黄，身上夜视有光，眼如血色，时时鸣吼，恐惧人。又好照水，人以盆水承之，伺其吐出，乃喝而迫之，黄即堕下水中。大者如鸡子黄，小者如龙眼核，重叠可揭，轻虚气香，有宝色者佳，如黄土色者下也。人喝取者为上，杀取者次之。李时珍曰：牛之黄，牛之病也。因其病在心及肝胆之间凝结成黄，故能治心及肝胆之病。但今之牛黄皆属杀取，苦寒有毒，虽属上品，服之无益也。）牛黄，胆之精也。牛之有黄，犹狗之有宝，蚌之有珠，皆受日月之精华而始成。无令见日月光者，恐复夺其精华也。牛属坤土，胆具精汁，禀性皆阴，故气味苦平，而有阴寒之小毒。

　　主治惊痫寒热者，得日月之精而通心主之神也。治热盛狂 者，禀中精之汁而清三阳之热也。除邪者，除热邪，受月之华，月以应水也。逐鬼者，逐阴邪，受日之精，日以应火也。牛黄有毒，不可久服，故不言也。

　　李东垣曰：中风入脏，始用牛黄，更配脑麝，从骨髓透肌肤，以引风出。若风中于府，及中经脉者，早用牛黄，反引风邪入骨髓，如油入面，不能出矣。愚谓：风邪入脏，皆为死证，虽有牛黄，用之何益。且牛黄主治皆心家风热狂烦之证，何会入骨髓而治骨病乎？脑麝从骨髓透肌肤，以引风出，是辛窜透发之药。风入于脏，脏气先虚，反配脑麝，宁不使脏气益虚而真气外泄乎？如风中腑及中经脉，正可合脑而引风外出，又何致如油入面而难出耶。东垣好为臆说，后人不能参阅圣经，从而信之，致临病用药畏首畏尾，六腑经脉之病留而不去，次入于脏，便成不救，斯时用牛黄、脑麝，未见其能生也。李氏之说恐贻千百世之祸患，故不得不明辩极言，以救其失。

　　卷上本经上品

　　阿胶

　　气味甘平，无毒。主治心腹内崩，劳极洒洒如疟状，腰腹痛，四肢酸疼，女子下血，安胎，久服轻身益气。

