<!-- { "loadSidebar": true } -->
　　（蚱蝉生于夏月，寒蝉生于秋时，今概谓蝉感秋气而生，禀金水之气者，恐未是缪。仲醇曰：蚱蝉禀水土之精，风露之气化而成形。其鸣清响，能发音声。其体轻浮，能出疮疹。其味甘寒，能除风热。其性善蜕，能脱翳障，及女子生子不下。）

　　卷中本经中品

　　蝉蜕（附）

　　气味咸甘寒，无毒。主治小儿惊痫，妇人生子不下。烧灰水服，治久痢。（《别录》附。）（李时珍曰：凡用蜕壳，沸汤洗去泥土、翅足，浆水洗过晒干用。）古人用身，后人用蜕。蜕者，褪脱之义。故眼膜翳障，痘 不起，皮肤隐疹，一切风热之证，取而用之。学人知蝉性之本原，则知蝉蜕之治疗矣。

　　卷中本经中品

　　白僵蚕

　　气味咸辛平，无毒。主治小儿惊痫夜啼，去三虫，灭黑 ，令人面色好，男子阴痒病。

　　（蚕处处可育，而江浙尤多，蚕病风死，其色不变，故名白僵，僵者死而不朽之谓。

　　《乘雅》云：今市肆多用中温死蚕，以锻石淹拌，令白服之，为害最深。若痘疹，必燥裂黑不可不慎也。）僵蚕色白体坚，气味咸辛，禀金水之精也。东方肝木，其病发惊骇，金能平木，故主治小天运环转，则昼开夜合，故止小儿夜啼。金主肃杀，故去三虫。水气主灭黑 而令人面色好。金能制风，咸能杀痒，故治男子阴痒之病蝉蜕、僵蚕，皆禀金水之精，故《本经》主治大体相同。但蝉饮而不食，溺而不粪。蚕食而不饮，粪而不溺，何以相同。《经》云：饮入于胃，上归于肺。谷入于胃，乃传之肺。是饮是食虽殊，皆由肺气之通调；则溺粪虽异，皆禀肺气以传化矣。又，凡色白而禀金气之品，皆不宜火炒。僵蚕具坚金之体，故能祛风攻毒。若以火炒，则金体消败，何能奏功。后人不体物理，不察物性，而妄加炮制者，不独一僵蚕已也。如桑皮炒黄，麻黄炒黑，杏仁、蒺藜皆用火炒。诸如此类，不能尽述，皆由不知药性之原，狃于习俗之所致耳。

　　卷中本经中品

　　原蚕砂（附）

　　气味甘辛温，无毒。主治肠鸣，热中消渴，风痹，隐疹。（《别录》附。）（原蚕，晚蚕之母蚕也，故名原蚕，在头蚕之前先养数百，出蛾生子，俟头蚕茧后，然后育此子，为二蚕。是原蚕先得桑叶始发之纯情，故去风、清热、续绝之功最大，此砂极少。日华子释原蚕为晚蚕，此误释也。原蚕砂难得，今医俱用晚蚕砂。夫晚蚕即原蚕所育之二蚕也，与其用原蚕所育之二蚕，不若竟用头蚕之砂矣。品虽闲冷，不可不知。

　　（按：《周礼》有禁原蚕之文。郑康成注云：原，再也，谓再养者为原蚕，自古已然。

　　隐庵未的，古人于蚕蛾、蚕砂俱用。晚蚕者，盖取其得夏时火令深耳。）

　　卷中本经中品

　　樗鸡

　　气味苦平，有小毒。主治心腹邪气，阴痿，益精强志，生子好色，补中轻身。（樗音话。）（樗鸡出梁州、岐州、汴洛诸界尤多。生樗树上，形类蚕蛾而腹大，六足、重翼，外一重灰黄有斑点，内一重深红，五色相间。有一种头翅皆赤者，名红娘子。今樗鸡未之用也，而红娘子间有用者。）樗鸡生于木上，味苦色赤，禀木火之气化。主治心腹邪气者，禀火气以治心，禀木气以治腹也。益精强志者，水火相济也。生子好色者，木生火也。补中轻身者，火生土也。

　　卷中本经中品

　　虫

　　气味咸寒，有毒。主治心腹寒热洗洗，血积症瘕，破坚，下血闭，生子大良。（ 音蔗。）（ 虫《本经》名地鳖。《别录》名土鳖，以其形扁如鳖也。又名簸箕虫，亦以其形相似也。陆农师云： 逢申日则过街，故又名过街。生人家屋下土中湿处及鼠壤中，略似鼠妇而圆，大寸余，无甲有鳞。李时珍云：处处有之，与灯蛾相牝牡。）《金匮》方中治久病结积，有大黄 虫丸。又治疟痞，有鳖甲煎丸。及妇人下瘀血汤方并用用之。乃攻坚破积，行血散疟之剂。学人以意会之可也。

　　虻虫 气味苦，微寒，有毒。主逐瘀血，破血积坚痞，症瘕寒热，通利血脉，及九窍。

　　（虻虫一名蜚虻，大如蜜蜂，腹凹褊，微黄绿色，牲啖牛马血。）虻乃吮血之虫，性又飞动，故主逐瘀血积血，通利血脉、九窍。《伤寒论》：太阳病，表不解，随经瘀热在里，抵当汤主之。内用虻虫、水蛭、大黄、桃仁。近时儿医治痘不起发，每加牛虻，此外未之用也。

　　卷中本经中品

　　蛞蝓

　　气味咸寒，无毒。主治贼风 僻，跌筋，及脱肛，惊痫，孪缩。（蛞蝓音阔俞。）（蛞蝓即蜒蚰也，大者如人手指，肥泽有涎，头有二角，行则角出，惊之则缩，以其身涎涂止。）蜒蚰感雨湿之气而生，故气味咸寒。主定惊清热，解毒输筋。寇宗 曰：蛞蝓能解蜈蚣毒。

　　近时治咽喉肿痛，风热喉痹，用簪脚捡之，内入喉中，令吞下，即愈。

　　卷中本经中品

　　蜗牛（附）

　　气味咸寒，有小毒。主治贼风 辟， 跌，大肠脱肛，筋急，及惊痫。（《别录》附。）（蛞蝓，蜗牛一种二类，背负壳者，名蜗牛，无壳者，名蛞蝓，主治功用相同。）蜗牛一名蜗嬴，感雨湿化生而成介虫之类，气味咸寒，能清热解毒。甲虫属金，能去风定惊。大肠属阳明，寒则收缩，热则纵驰，故主治如此。

　　卷中本经中品

　　露蜂房

　　气味甘平，有毒。主治惊痫螈 ，寒热邪气，癫疾，鬼精蛊毒，肠痔。火熬之良。

　　（蜂房是胡蜂所结之窠，悬于树上，得风露者，故名露蜂房，乃水土所结成。大者如瓮，小蜂房水土结成，又得雾露清凉之气，故主祛风解毒，镇惊清热。仲祖鳖甲煎丸用之，近医用之治齿痛，褪管，攻毒，解毒，清热祛风。学人以意会之可也。

　　卷中本经中品

　　乌贼鱼骨

　　气味咸，微温，无毒。主治女子赤白漏下经汁，血闭，阴蚀肿痛，寒热症瘕，无子。

　　（乌贼鱼生海中，形若革囊，口在腹下，八足聚生于口旁，无鳞有须，皮黑肉白。其背上只生一骨，浓三四分，两头小，中央阔，色洁白，质轻脆，如通草，重重有纹，以指甲可刮为末。腹中血及胆正黑如墨汁，可以书字，但逾年则迹灭，唯存空纸尔。其骨《素问》名写骨，今名海螵蛸。）乌贼骨禀金水之精，金能平木，故治血闭肿痛，寒热症瘕。水能益髓，故治赤白漏下，女子无子。《素问》：治年少时，有所大脱血，或醉入房，中气竭肝伤，故月事衰少不来，病名血枯，治以四乌 骨，一茹 为末，丸以雀卵，大如小豆，每服五丸，饮以鲍鱼汁。

　　卷中本经中品

　　文蛤

　　气味咸平，无毒。主治恶疮蚀，五痔。

　　（文蛤生东海中，背上有斑文，大者圆三寸，小者圆五六分。沈存中《笔谈》云：文蛤即今吴人所食花蛤也，其形一头小，一头大，壳有花斑者是。《开宝》、《药性》有五倍子，亦名文蛤，乃是蜀中盐肤子树上之虫窠也，以象形而称之，与水中所产文蛤不同。）蛤乃水仲介虫，禀寒水之精，故主治恶疮蚀。感燥金之气，主资阳明大肠，故治五痔。

　　五痔解，见黄 条下。

　　《伤寒太阳篇》曰：病在阳，应以汗解之，反以冷水 之，若灌之，其热被却不得去，弥更益烦，肉上粟起，意欲饮水，反不渴者，服文蛤散。文蛤五两为末，每服方寸匕，沸汤下，甚效。文蛤外刚内柔，象合离明，能燥水湿，而散热邪也。

　　卷中本经中品

　　发

　　气味苦温，无毒。主治五癃，关格不通，利小便水道，疗小儿惊，大人 ，仍自还神化。（ 音备。）（发 ，近于头皮之发也。剪切者为整发，梳栉而下者为乱发。发 以皂荚水洗净，入瓶内固济， 存性用，谓之血余。《别录》复有乱发，大义与发 相同，不必别出。）（古之发 ，取男子年近二十岁以上，无疾患，颜貌红白者，从顶心剪切， 研入丸药膏中用。今时以剃下短发入用，似于 字之义更合。）发者，血之余。血者，水之类。水精奉心，则化血也。又，《经》云：肾之合骨也，其荣发也。是发乃少阴心肾之所主，故气味苦温，苦者火之味，温者火之气也，水火相济，则阴阳和合，故主治五癃，及关格不通。又曰：利小便水道者，言禀肾气而益膀胱，则利小便。禀心气而益三焦，则利水道也。心虚则惊，肾虚则 。发乃少阴心肾之所主，故疗小儿惊，大人。小儿天癸未至，故病惊。大人天癸已至，故病 也。发 炼服，能益水精而资血液，故曰：仍自还神化。谓仍能助水精而上奉心藏之神，以化其血也。凡吐血、衄血之证，皆宜用血余也。

　　卷下本经下品

　　附子

　　气味辛温，有大毒。主治风寒咳逆邪气，寒湿 拘挛，膝痛不能行走，破症坚积聚，血瘕金疮。

　　（附子以蜀地绵州出者为良，他处虽有，为薄不堪用也。绵州领县八，唯彰明出附子，彰明领乡二十，唯赤水、廉水、昌明、会昌四乡出附子，而又推赤水一乡出者为最佳。其初种而成者，为乌头，形如乌鸟之头也。其附母根而生，虽相须实不相连者，为附子，如子附母也。旁生支出而小者，名侧子。种而独生无所附，长三四寸者，名天雄。附子之形以蹲坐正节，而侧子少者为上，有节多乳者次之。形不正而伤缺风皱者为下。其色以花白者为上，黑色者次之，青色者为下，俗呼黑附子，正以其色黑，兼以别于白附之子名耳。）附子禀雄壮之质，具温热之性，故有大毒。《本经》下品之药，大毒、有毒者居多，《素问》所谓毒药攻邪也。夫攻其邪而正气复，是攻之即所以补之。附子味辛性温，生于彰明赤水，是禀大热之气，而益太阳之标阳，助少阳之火热者也。太阳阳热之气，不循行于通体之皮毛，则有风寒咳逆之邪气。附子益太阳之标阳，故能治也。少阳火热之气，不游行于肌关之骨节，则有寒湿 拘挛，膝痛不能行走之证。附子助少阳之火热，故能治也。症坚积聚，阳气虚而寒气内凝也。血瘕，乃阴血聚而为瘕。金疮，乃刀斧伤而溃烂。附子具温热之气，以散阴寒，禀阳火之气，以长肌肉，故皆治之。

