<!-- { "loadSidebar": true } -->
　　《经》云：草生五色，五色之变，不可胜视。草生五味，五味之美，不可胜极。天食人以五气，地食人以五味。故在天时，宜司岁备物；在地利，在五方五土之宜。附子以产彰明、赤水者为胜，盖得地土之专精。夫太阳之阳，天一之水也，生于膀胱水府，而彰明于上。少阳之阳，地二之火也，生于下焦之火，而赤日行天。据所出之地，曰彰明、曰赤水者，盖亦有巧符者矣。学人欲知物性之精微，而五方生产之宜，与先圣命名之意，亦当体认毋忽。今陕西亦莳植附子，谓之西附，性辛温，而力稍薄，不如生于川中者，土浓而力雄也。又，今药肆中零卖制熟附子，皆西附之类。盖川附价高，市利者皆整卖，不切片卖，用者须知之。

　　凡人火气内衰，阳气外驰，急用炮熟附子助火之原，使神机上行而不下殒，环行而不外脱，治之于微，奏功颇易。奈世医不明医理，不识病机，必至脉脱厥冷，神去魄存，方谓宜用附子。夫附子治病者也，何能治命？甚至终身行医，而终身视附子为蛇蝎。每告人曰：附子不可服，服之必发狂，而九窍流血；服之必发火，而痈毒顿生；服之必内烂五脏，今年服之，明年毒发。嗟嗟！以若医而遇附子之证，何以治之。肯后利轻名而自谢不及乎？肯自居庸浅而荐贤以补救乎？必至今日药之，明日药之，神气已变，然后覆之，斯时虽有仙丹，莫之能救。贤者于此，或具热衷，不忍立而视其死，问投附子以救之，投之而效，功也。投之不效，亦非后人之过。前医唯恐后医奏功，祗幸其死，死后推过，谓其死，由饮附子而死。噫，若医而有良心者乎，医不通经旨，牛马而襟裾，医云乎哉。

　　如用附子，本身有一两余者，方为有力。侧子分两须除去之，土人欲增分两，用木 将侧子敲平于上，故连侧子重一两五六钱者，方好。土人又恐南方得种，生时以戎盐淹之，然后入敲平。是附子本无咸味，而以盐淹之，故咸也。制附子之法，以刀削去皮脐，剖作四块，切片，用滚水连泡二次，去盐味、毒味，晒半燥，于铜器内炒熟用之。盖上古司岁备物，火气司岁，则备温热之药。《经》曰：司岁备物，专精者也。非司岁备物，气散者也。后世不能如上古之预备，故有附子火炮之说。近世皆以童便煮之，乃因讹传讹，习焉不知其非耳。

　　卷下本经下品

　　天雄

　　气味辛温，有大毒。主治大风，寒湿痹，历节痛，拘挛缓急，破积聚邪气，金疮，强筋骨，轻身健行。

　　（附子种在土中，不生侧子，经年独长大者，故曰雄也。土人种附子，地出天雄，便为不利，如养蚕而成白僵也。时俗咸谓一两外者为天雄，不知天雄长三四寸许，旁不生子，形状各异。）天雄、附子，《本经》主治稍异，而旨则同，故不加释。

　　（李士材曰：天雄之用，与附子相仿，但功力略逊耳。李时珍曰：乌头、附子、天雄皆是补下焦命门阳虚之药，补下所以益上也。若是上焦阳虚，即属心脾之分，当用参 ，不当用天雄也。乌附天雄之尖皆是向下，其气下行，其脐乃向上，生苗之处。寇宗 言其不肯就下，张元素言其补上焦阳虚，皆是误认尖为上耳。唯朱震亨以为下部之佐者得之，而未发出此义。卢子由曰：天以体言，雄以用言，不杂于阴柔，不惑于邪乱。若夫风寒湿痹证，及积聚邪气、金疮，嫌于无阳者，乃得行险而不失其正。）

　　卷下本经下品

　　乌头（附）

　　气味辛温，有毒。主治诸风，风痹，血痹，半身不遂，除寒冷，温养脏腑，去心下坚痞，感寒酸痛。（《洁古珍珠囊》附。）（乌头乃初种而未旁生附子者。乌头如芋头，附子如芋子，本一物也，其形如乌之头，因以为名。各处皆有，以川中出者入药，故医家谓之川乌。）（李士材曰：大抵寒证用附子，风证用乌头。）

　　卷下本经下品

　　乌喙（附）

　　气味辛温，有大毒。主治中风，恶风洗洗出汗，除寒湿痹，咳逆上气，破积聚寒热。其汁煎之，名射罔，杀禽兽。（《别录》附。）（《本经》名乌头，《别录》名乌喙，今时名草乌，乃乌头之野生者，处处有之。其根外黑内白，皱而枯燥。其性大毒，较之川乌更烈，与前条洁古所言者，不可一例用也。）（草乌头今杭人多植于庭院，九月开花淡紫娇艳，与菊同时，谓之鹦鸽菊，又谓之双鸾菊，花之形状名之。根有大毒，与川中所出之乌头大别。古时或名乌头，或名乌喙，随时所称，未有分别。后人以形正者，有似乌鸟之头；其两岐相合而生者，有似乌鸟之喙，以此别之。然形状虽殊，主治则一，亦可不必分别。隐庵以乌头判属川乌，以乌喙判属草乌，盖恐后人以混称误用，或致伤人故耳。虽属强分，其用心大有益于天下后世。）乌喙虽亦名乌头，实乃土附子也。性劣有毒，但能搜风胜湿，开顽痰，破坚积，治顽疮，以毒攻毒，不能如附子益太阳之标阳，助少阳之火热，而使神机之环转，用者辨之。

　　（草乌之毒甚于川乌，盖川乌由人力种莳，当时则采。草乌乃野生地上，多历岁月，故其气力尤为勇悍。犹之芋子，人植者无毒可啖，野生者有毒不可啖，其理一也。又，川乌先经盐淹杀其烈性，寄至远方，为日稍久，故其毒少减。草乌未经淹制，或兼现取宜，其毒之较甚也。卢不远曰：人病有四痹风痿厥。草乌力唯宣痹风。阳行有四，曰升降出入。草乌力唯从升出，但阳喜独行而专操杀业。如刚愎人所当避忌。采乌头捣汁煎之，名曰射罔。猎人以付箭镞射鸟兽，中者立死，中人亦立死。《日华本草》云：人中射罔毒，以甘草、蓝汁、小豆叶、浮萍、冷水、荠 皆可解，用一味御之。）

　　卷下本经下品

　　大黄

　　气味苦寒，无毒。主下瘀血，血闭寒热，破症瘕积聚，留饮宿食，荡涤肠胃，推陈致新，通利水谷，调中化食，安和五脏。

　　（大黄《本经》谓之黄良，后人谓之将军，以其有伐邪去乱之功力也。古时以出河西、陇西者为胜，今蜀川河东，山陕州郡皆有，而以川中锦纹者为佳。八月采根，根有黄汁，其性滋润，掘得者，竿于树枝上，经久始干。）大黄味苦气寒，色黄臭香，乃整肃中土之剂也。其性走而不守，主下瘀血血闭。气血不和，寒热亦除矣。不但下瘀血血闭，且破症瘕积聚，留饮宿食。夫留饮宿食，在于聚，陈垢不清，故又曰：荡涤肠胃，推陈致新。夫肠胃和，则水谷通利，陈垢去，则化食调中，故又曰：通利水谷，调中化食也。《玉机真藏论》云：五脏者，皆禀气于胃。胃者，五脏之本也。胃气安则五脏亦安，故又曰：安和五脏。

　　愚按：大黄抑阳养阴，有安和五脏之功，故无毒，而《本经》名曰黄良。但行泄大迅，下瘀破积，故别名将军，而列于下品。

　　西北之人，土气敦浓，阳气伏藏，重用大黄，能养阴而不破泄。东南之人，土气虚浮，阳气外泄，稍用大黄，即伤脾胃，此五方五土之有不同也。又，总察四方之人，凡禀气浓实，积热留中，大黄能养阴，而推陈致新，用之可也。若素禀虚寒，虽据证，当用大黄，亦宜量其人而酌减，此因禀质之有不同也。至伤寒阳明篇中，三承气汤，皆用大黄。大承气、调胃承气与芒硝同用，所以承在上之火热而调其肠胃，使之下泄也。小承气但用大黄，不用芒硝，所以行肠胃之燥结也。燥结行而阴阳上下内外皆和。今人不知伤寒精义，初起但发散而消食，次则平胃而挨磨，终则用大黄以攻下，不察肌表经脉之浅深，不明升降出入之妙义。胸隔不舒，便谓有食，按之稍痛，更云有食。外热不除，必绝其谷，肠虚不便，必下其粪，处方用药，必至大黄而后已。夫禀质敦浓，或感冒不深，虽遭毒害，不即殒躯，当一二日而愈者，必至旬日，当旬日而愈者，必至月余。身愈之后，医得居功。若正气稍虚，或病邪猖獗，亦以此医治之，此医但知此法，鲜不至死。噫，医所以寄死生，可以盲瞽不明者，而察秋毫之末乎。不思结纲，但知羡鱼，耻也。旁门管窥，居之不疑，耻更甚焉。

　　卷下本经下品

　　半夏

　　气味辛平，有毒。主治伤寒寒热，心下坚，胸胀咳逆，头眩，咽喉肿痛，肠鸣，下气，止汗。

　　（半夏青齐江浙在处有之。二月生苗，一茎高八九寸，茎端三叶，三三相偶，略似竹叶，其根圆白，五月八月采根晒干，不厌陈久。）《月令》：五月半夏生，盖当夏之半也。《脉解篇》云：阳明者，午也。五月盛阳之阴也，半夏生当夏半，白色味辛，禀阳明燥金之气化。主治伤寒寒热者，辛以散之也。阳明胃络上通于心，胃络不通于心，则心下坚。胸者，肺之部，阳明金气上合于肺。金气不和于肺，则胸胀咳逆。半夏色白属金，主宣达阳明之气，故皆治之。金能制风，故治头眩，以及咽喉肿痛。燥能胜湿，故治肠鸣之下气而止汗也。

　　卷下本经下品

　　连翘

　　气味苦平，无毒。主治寒热鼠 瘰 ，痈肿恶疮，瘿瘤结热，蛊毒。

　　（连翘出汴京及河中、江宁、润淄、泽兖、鼎岳、南康诸州皆有之，而以蜀中者为胜。

　　有大翘、小翘二种。大翘生下湿地，叶如榆叶，独茎赤色，稍间开花黄色可爱，秋结实，形如莲，内作房瓣，气甚芳馥，根黄如蒿根。小翘生岗原之上，叶茎花实皆似大翘，但细小耳。实房黄黑，内含黑子，根名连轺，须知大翘用实不用根，小翘用根不用实。）连翘味苦性寒，形象心肾，禀少阴之气化。主治寒热鼠 瘰 者，治鼠 瘰 之寒热也。

　　夫有内外二因，内因曰鼠 ，外因曰瘰 ，其本在脏，其末在脉。此内因而为水毒之 ，故曰鼠 也。陷脉为 ，留连肉腠，此外因而寒邪薄于肉腠之 ，故曰瘰 也。是鼠 起于肾脏之毒，留于心主之血脉。瘰 因天气之寒，伤人身之经脉。连翘形象心肾，故治鼠 瘰也。痈肿恶疮，肌肉不和。瘿瘤结热，经脉不和。连翘味苦，其气芳香，能通经脉而利肌肉，故治痈肿恶疮，瘿瘤结热也。受蛊毒者在腹，造毒者在心。苦寒泄心，治造毒之原。芳香醒脾，治受毒之腹，故又治蛊毒。

