<!-- { "loadSidebar": true } -->
　　【主治】小儿五疳小便白浊。杀虫。疗泻痢。健脾胃。除虚热。诸药杀虫者。多是辛苦。唯使君子榧子甘而杀虫。俗谓杀虫殆尽无消食。孰知树有蠹。屋有蚁。国有盗。福耶祸耶。（服之忌饮热茶。）

　　温性药品

　　五倍子

　　【气味】酸咸平无毒。乃虫食之津液结成者。其味酸咸。

　　【主治】能敛肺止血。化痰止渴收汗。其气寒。能散热毒疮肿。其性收。能除泄痢湿烂。凡黄昏咳嗽。乃火气浮入肺中。不宜用凉剂。唯五味五倍能敛而降之也。百药煎其功与五倍子不异。但经酿过。其体轻虚。其性浮收。且味带余甘。治上焦心肺咳嗽痰饮热渴诸病。

　　温性药品

　　诃子

　　（梵言诃黎勒。凡用以酒浸后蒸一伏时。刀削去皮。取肉锉焙。用核则去肉。）

　　【气味】苦温无毒。又苦酸平苦重酸轻味浓。阴也降也。

　　【主治】冷气心腹胀满。下食。破胸膈结气。通利津液。止水道。黑髭发。下宿物。止肠久泄。赤白痢。消痰下气。化食开胃除烦。治水调中。止呕吐霍乱。心腹虚痛。奔豚肾气。

　　肺气喘急。五膈气。肠风泻血。崩中带下。怀孕漏胎。及胎动欲生。胀闷气喘。并患痢人肛门急痛。产妇阴痛。和蜡烧烟熏之及煎汤熏洗。治痰嗽咽喉不利。含三数枚殊胜。实大肠。敛肺降火。诃子同乌枚五倍子用则收敛。同橘皮浓朴用则下气。同人参用则能补肺治咳嗽。东垣云。嗽药不用者非矣。但咳嗽未久者不可骤用。

　　温性药品

　　芫花

　　【气味】苦温有大毒。

　　【主治】凡人饮有五。症由内啜水浆。外受湿气。郁蓄而为留饮。流于肺则为支饮。令人喘咳寒热。吐沫背寒。流于肝则为悬饮。令人咳唾痛引缺盆两胁。流于心下则为伏饮。令人胸满呕吐。寒热眩晕。流于肠胃则为痰饮。令人腹鸣吐水。胸胁支满。或作泄泻。忽肥忽瘦。

　　流于经络则为溢饮。令人沉重注痛。或作水气腑肿。芫花之性。逐水泄湿。能直达水饮窠囊隐僻之处。经所谓开鬼门洁净府之法也。但其性甚猛捷。不可轻用损人真元也。

　　温性药品

　　益母草

　　（根茎花叶。）

　　【气味】微苦甘。俱可入药同用。白花者入气分。紫花者入血分。

　　【主治】明目益精。调经益产。肿毒疮疡。胎漏产难。胎衣不下。但根茎花叶专于行血。而子则行中有补也。

　　温性药品

　　紫石英

　　（凡入丸散用火 醋淬七次。碾末。水飞过。晒干入药。）

　　【气味】甘温无毒。入手少阴足厥阴血分药也。

　　【主治】心腹咳逆邪气。补不足。女子风寒在子宫绝孕。十年无子。久服温中。轻身延年。

　　疗上气心腹痛。寒热邪气结气。补心气不足。定惊悸。安魂魄。填下焦。止消渴。除胃中久寒。散痈肿。令人悦泽。养肺气。治惊痫蚀脓。紫石英上能镇心重以去怯也。下能益肝。湿以去枯也。心生血。肝藏血。其性暖而补。故心神不安。肝血不足。及女子血海虚寒不孕者宜之。别录言其补心气。甄权言其养肺者。殊昧气阳血阴营卫之别。惟本经所言诸证甚得此理。

　　畏（扁青 附子） 恶（ 甲 黄连）

　　温性药品

　　橘核仁

　　（凡用须以新瓦焙香。去壳取仁。研碎入药。）

　　【气味】苦平无毒。

　　【主治】橘核入足厥阴与青皮同功。故治腰痛溃疝在下之病。不独取象于核。和济局方。治诸疝痛及内溃卵肿偏坠。或硬如石。或肿至溃。有橘核丸用之有效。

　　温性药品

　　金樱子

　　【气味】咸涩平无毒。

　　【主治】脾泄下痢。止小便利。涩精气。久服令人耐寒轻身。又止遗泄。取其温且涩也。世人待红熟时。取汁熬膏。味甘全断涩味。都全失本性。大误也。惟当取半黄者。干捣末用之。若无故而服之以取快欲则不可。若精气不固者。服之何咎之有。

　　温性药品

　　大蓟根

　　【气味】甘温无毒。又曰有毒。

　　【主治】女子赤白沃。安胎。止吐血鼻衄。令人肥健。捣根绞汁服半升。主崩中血下立瘥。

　　叶治肠痈腹脏瘀血。作运扑损。生研酒并小便任服。又恶疮疥癣同盐研 之。

　　温性药品

　　小蓟根

　　【气味】甘温无毒。

　　【主治】养精保血。破宿血。生新血。暴下血血崩。金疮出血呕血等。绞取汁温服。作煎和糖。合金疮及蜘蛛蛇蝎毒。服之亦佳。治热毒风并胸膈烦闷。开胃下食。退热补虚损。苗去烦热。生研汁服。作菜食除风热。夏月热烦不止。捣汁半升服之瘥。小蓟力微。只可退热。

　　不似大蓟能健养下气也。大小蓟皆能破血。但大蓟兼疗痈肿。而小蓟专主血。不能消肿也。

　　温性药品

　　莪术

　　（酒醋浸过。面包煨熟用良。）

　　【气味】辛温无毒。其色黑。能破气中之血。入气药中发诸香。

　　【主治】虽为泄剂。亦能益气。所以大小七香丸集香丸散。皆因之以治气短不相接续也。

　　温性药品

　　狗脊

　　【气味】苦平无毒。

　　【主治】腰脊强。关机缓急周痹。寒湿膝痛。颇利老人。疗失溺不节。男女脚弱腰痛。风邪淋露。少气目暗。坚脊利俯仰。女子伤中关节重。男子女人毒风软脚。肾气虚弱。续筋骨。

　　补益男子。强肝肾。治风虚。

　　温性药品

　　蠡实

　　（即马蔺子。凡入药。炒过用。治疝则以醋拌炒之。）

　　【气味】甘平无毒。

　　【主治】皮肤寒热。胃中热气。风寒湿痹坚筋骨。令人嗜食。久服轻身。止心烦满。利大小便。长肌肤肥大。疗金疮血内流痈肿有效。妇人血气烦闷。产后血晕。并经脉不止。崩中带下。消一切疮疖。止鼻衄吐血。通小肠。消酒毒。治黄病。杀蕈毒。敷蛇虫咬。治小腹疝痛。腹内冷积水痢诸病。

　　【花实及根叶】【主治】去白虫。疗喉痹。多服令人溏泄。主痈疽恶疮。

　　温性药品

　　海带

　　【气味】寒咸无毒。

　　【主治】妇人病及疗风下水。亦可催生。治瘿瘤结核功同海藻。

　　温性药品

　　晚蚕砂

　　（晒干淘净再晒。可久收不坏。）

　　【气味】甘辛温无毒。

　　【主治】肠鸣。热中消渴。风痹瘾疹。炒黄袋盛浸酒。去风缓诸节不随。皮肤顽痹。冷血瘀血。腰脚冷疼。及妇人血崩头风风赤眼。去风除湿。盖蚕属火。其性燥。燥能胜风去湿。故主疗风湿之病也。

　　温性药品

　　全蝎

　　【气味】甘辛平有毒。

　　【主治】蝎产于东方。色青属木。足厥阴经药也。故治厥阴诸病。诸风掉眩。搐掣疟疾。寒热耳聋无闻。皆属厥阴风木。故东垣云。凡疝气带下。皆属于风。蝎乃活风要药。俱宜加而用之。

　　温性药品

　　郁李仁

　　（先以汤浸去皮尖用。生蜜浸一宿。漉出阴干。研如膏用之。）

　　【气味】酸平无毒。阴中之阳。脾经气分药也。

　　【主治】大腹水肿。面目四肢浮肿。利小便水道。肠中结气。关格不通。泄五脏膀胱急痛。

　　宣腰胯冷脓。消宿食。下气破癖气。下四肢水。酒服四十九粒。能泻结气。破血润燥。专治大肠气滞燥涩不通。研和龙脑点赤眼。盖郁李仁又甘苦而润。其性降。故能下气利水。

　　温性药品

　　麦

　　（一名麦芽。）

　　【气味】咸温无毒。

　　【主治】消食和中。破冷气。去心腹胀满。开胃。止霍乱。除烦闷。消痰饮。破症结。能催生落胎。补脾胃虚。宽肠下气。腹鸣者用之。麦 谷芽粟 皆能消化一切米面诸果食积。其麦芽神曲二药。胃气虚人宜服之。以代戊己腐熟水谷。豆蔻缩砂乌梅木瓜芍药五味子为之使。但有积者能消化。无积而久服。则消人元气也。不可不知。若久服者。须同白术诸药兼用。则无害矣。

　　温性药品

　　谷

　　（一名谷芽。）

　　【气味】甘温无毒。

　　【主治】快脾开胃。下气和中。消食化积。

　　温性药品

　　蜈蚣

　　（采得真者。去头足并尾。以薄荷叶包。火煨用之。犯蜈蚣毒。以乌鸡粪或大蒜涂之立效。或以火气熏之亦效。或以蜘蛛吸之亦效。或以蛞蝓捣敷之亦效。）

　　【气味】辛温有毒。

　　【主治】蛊毒。啖诸蛇虫鱼毒。疗心腹寒热积聚。治症癖。小儿惊痫脐风口噤。丹毒秃疮瘰。盖行而疾者。唯风与蛇。蜈蚣能制蛇。故亦能截风。盖厥阴经药也。故所主诸症多属厥阴。凡用取身扁而长。黑头赤足者为良。千足虫与蜈蚣相似。但头上有白肉。面并嘴俱尖。

　　若误用并犯其腥臭气。入脑致死。不可不慎。重选择之。

　　温性药品

　　炉甘石

　　（此物点化为神药绝妙。九天三清俱尊之曰炉先生。非小药也。凡用以炭火 红。童子小便淬七次。水洗净。研粉水飞过晒用。）

　　【气味】甘温无毒。

　　【主治】止血消肿毒。生肌明目。去翳退赤。收湿除烂。同龙脑点治目中一切诸病。炉甘石阳明经药也。受金银之气。故治目病为要药。

　　温性药品

　　阳起石

　　（凡入药烧后水 用之。凝白者佳。又用火中 赤。酒淬七次。研细水飞过日干。亦有用烧酒浸过。同樟脑入罐升炼取粉用者。）

　　【气味】咸微温无毒。

　　【主治】崩中漏下。破子脏中血症瘕结气。寒热腹痛。无子。阴痿不起。补不足。疗男子茎头寒。阴下湿痒。去臭汗。消水肿。久服不饥。令人有子。补肾气。精乏腰疼。膝冷湿痹。

　　子宫久冷。冷症寒瘕。止月水不定。治带下温疫冷气。补五劳七伤。补命门不足。散诸热肿。

　　温性药品

　　桃花石

　　（出申州钟山县。似赤石脂。但舐之不着舌者是也。）

　　【气味】甘温无毒。

　　【主治】大肠中冷脓血痢。久服令人肥悦能食。

　　温性药品

　　麦饭石

　　（此石碎如棋子。炭火烧赤。投米醋中浸之。如此十次。研末筛细。入乳钵内用数入更碾五七日。要细腻如面极细方有效。若不细。涂之即极痛也。）

　　【气味】甘温无毒。

　　【主治】一切痈疽发背。

　　温性药品

　　玄精石

　　【气味】咸温无毒。

　　【主治】玄精石禀太阴之精。与盐同性。其气寒而不温。其味甘咸而降。同硫黄硝石。治上盛下虚。救阴助阳。有扶危拯逆之功。故铁瓮申先生来复丹用之。正取其寒以配硝硫之热。

