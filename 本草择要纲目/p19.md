<!-- { "loadSidebar": true } -->
　　【主治】诸恶肿疮 喉痹蛇犬咬毒。研水服之。亦含亦涂。凉血降火。消瘿解毒。

　　平性药品

　　木芙蓉

　　【叶花】【气味】微辛平无毒。

　　【主治】清肺凉血。散热解毒。治一切大小痈疽肿毒恶疮。消肿排脓止痛。芙蓉花并叶。气平而不寒不热。味微辛而性滑涎粘。其治痈肿之功。殊有神效。近时疡医。秘其名为清凉膏。

　　清露散。铁箍散。皆此物也。其方治一切痈疽发背乳痈恶疮。不拘已成未成。已穿未穿。并用芙蓉叶。或根皮。或花。或生研。或干研末。以蜜调涂于肿处四围。中间留头。干则频换。初起者即觉清凉。痛止肿消。已成者即脓聚毒出。已穿者即脓出易敛。妙不可言。或加生赤小豆末尤妙。

　　平性药品

　　合欢

　　（一名夜合。俗间少识。当以其非疗病之功也。）

　　【木皮】【气味】甘平无毒。

　　【主治】安五脏。和心志。令人欢乐无忧。久服轻身明目。煎膏消痈肿。续筋骨。杀虫。捣末和铛下墨。生油调涂蜘蛛咬疮。用叶洗衣垢。折伤疼痛。研末酒服二钱匕。和血消肿止痛。合欢属土。补阴之功甚捷。长肌肉。续筋骨。概可见矣。与白蜡同入膏用神效。而外科家未曾录用何也。

　　平性药品

　　猪腰子

　　【气味】甘微辛无毒。

　　【主治】一切疮毒及毒箭伤。研细酒服一二钱并涂之。

　　平性药品

　　青风藤

　　【气味】（缺）

　　【主治】风疾。治风湿流注。历节鹤膝。麻痹瘙痒。损伤疮肿。入酒药中用。罂子粟（一名御米。）

　　【米】【气味】甘平无毒。

　　【主治】丹石发动不下饮食。和竹沥煮作粥食极美。行风气。逐邪热。治反胃胸中痰滞。治泻痢烂燥。

　　平性药品

　　蜂蜜

　　（蜜以密成。故谓之蜜。本经原作石蜜。盖以生岩石者为良耳。而诸家反致疑辨。今直题曰蜂蜜。正名也。凡试蜜以烧红火箸插入提出起气是真。起烟是伪。）

　　【气味】甘平无毒。

　　【主治】心腹邪气诸惊痫痉。安五脏诸不足。益气补中。止痛解毒。除众病。和百药。久服强志轻身。不饥不老延年。养脾气。除心烦饮食不下。止肠 。肌中疼痛。口疮。明耳目。牙齿疳 。唇口疮。目肤赤障。杀虫。治卒心痛及赤白痢。水作蜜浆顿服一碗止。或以姜汁同蜜各一合。水和顿服。常服面如花红。治心腹血刺痛及赤白痢。同生地黄汁各一匙服即下。同薤白捣涂烫伤即时痛止。和营卫。润脏腑。通三焦。调脾胃。夫蜂采无毒之花。酿以大便而成蜜。所谓臭腐生神奇也。其入药之功有五。清热也。补中也。解毒也。润燥也。

　　止痛也。生则性凉。故能清热。熟则性温。故能补中。甘而和平。故能解毒。柔而濡泽。故能润燥。缓可以去急。故能止心腹肌肉疮疡之痛。和可以致中。故能调和百药而与甘草同功。张仲景治阳明结燥。大便不通。蜜煎导法。诚千古神方也。凡觉有热。四肢不和。即服蜜浆一碗甚良。

　　平性药品

　　露蜂房

　　【气味】甘平有毒。

　　【主治】阳明药也。外科齿科及他病用之者。亦皆取其以毒攻毒。兼杀虫之功耳。

　　平性药品

　　乳汁

　　【气味】甘咸平无毒。

　　【主治】补五脏。令人肥白悦泽。疗目赤痛多泪。解独肝牛肉毒。合浓豉汁服之神效。和雀屎去目中 肉。益气。治瘦悴。悦皮肤。润毛发。点眼止泪。但人乳汁治目之功多何也。人心生血。肝藏血。脾受血则能视。盖水入于经。其血乃成。又曰上则为乳汁。下则为月水。

　　故知乳汁则血也。用以点眼。岂不相宜。血为阴。故性冷脏寒人。如乳饼酥酪之类。不可多食。虽曰牛羊乳。然亦不出乎阴阳之造化耳。老人患口疮不能食。但饮人热乳甚良。人乳无定性。其人和平。饮食冲淡。其乳必平。其人暴躁。饮酒食辛。或有火病。其乳必热。凡服乳须热饮。若晒曝为粉入药尤佳。

　　平性药品

　　口津唾

　　【气味】甘咸平无毒。

　　【主治】疮肿疥癣 。五更未语者。频涂擦之。又明目退翳消肿。解辟邪粉水银。

　　平性药品

　　兔屎

　　（一名明目砂。）

　　【气味】（缺）

　　【主治】目中浮翳。痨瘵五疳。疳疮痔 。杀虫解毒。凡大小便秘。以兔屎一匙安脐中。冷水滴之令透自通。又痘后目翳。炒研和药服之易瘥。

　　后序

　　尝观本草药性诸书。未尝不叹其功之大。而有以起天下之病者使之安。起天下之夭者使之寿也。然其书本草详矣。而每苦于繁。药性简矣。而又过于略。求其繁简适宜。则本草择要一书所由着乎。余之外父介繁公。力学着书。于诸子百家。阴阳术数之学。靡不精讨。而岐黄为最。每见人之有疾。不啻 乃身。力图拯救。即罄其赀囊。曾莫之恤。其所利济而生全之者。宁易更仆数。然犹以为济人以药。所及者不过一乡一邑而止。莫若手汇一编。而使人人知药之所以用。与用之所以善。而其功将在天下也。于是读书辍卷之下。取本草诸书所已载者而发明之。不敢妄凿一智。不敢轻载一方。惟就诸药之性寒性热孰宜孰忌者剖晰精确。

　　采摘成编。使人一览了然。期与天下共登仁寿。乃迟之又久。犹不敢轻以问世。诚慎之重之也。迨厌世后。著作盈车。余舅氏雪洲。谓先人手泽所存而不亟为表扬。几于湮没不彰。非人子之心也。遂搜架下遗编。所得不一书。而本草择要一集。尤当世之所亟需。敢不以质之同好乎。爰付之梓。用以行世。俾海内读其书因以识其人。此固雪洲阐扬先德之深思。而究其足以转病为安。转夭为寿者。未必不与本草药性同功也。则其有补于世。又岂浅鲜哉。书成。问序于余。余不敏。敢言序也耶。然而谊不容辞。谨附数言。一以表吾外父利物济人之念。一以见吾舅氏继志述事之心云尔。

　　时康熙己未暮春子 萧长福顿首百拜识。

　　跋

　　呜呼。浣早失怙。不及趋庭闻诗礼之训。稍长。永思哀恸。惟从太母及母氏得先人遗书而读之。揽其丹铅之富有。纂述之鸿多。自惟愚陋。如涉重溟。不胜望洋向若而叹也。久而稍得其要领。感先人博雅冠当世。生平闭户自精。不求闻达。读书务在抉 理奥。阐微发异。有当于心而后已。自经史外尤留意河雒轩岐之旨。谓可以穷性命。可以前民用。可以导长年。

　　手泽存焉。一展卷而泪涔涔不能终篇矣。此本草择要纲目上下二卷。乃其精神所寄。通内外之学。适行藏之用。果熟此而民无夭札。物无疵疠。可操券得矣。请之父执同人。皆谓宜先梓以公世。亦稍见先人学有实用。利济为心。而予小子徒读父书。不能无愧也。不肖男浣百拜识。

　　时康熙己未花朝日。

　　
