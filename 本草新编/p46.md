<!-- { "loadSidebar": true } -->
　　或疑朴硝不可用，用芒硝以佐大黄，似乎平善矣，而用之不得当，往往杀人。不识单用大黄而不用硝石，亦可乎？曰：大黄，下药也。用大黄，似可不用芒硝，然而伤寒之邪传在脏中，常有一刻不可再停之势。大黄不得芒硝，则其势不速，非好用芒硝也。用芒硝以助其迅扫之机，邪去而正始存，安可徒用大黄而不用硝石哉。

　　或问芒硝佐大黄，其势更急，使大黄迅逐趋下，吾恐邪气反不尽去也。曰：邪在上焦，用药宜缓；邪在下焦，用药宜急。肠中既有硬粪，不迅逐趋下，则谵语能定乎？子疑芒硝佐大黄，虑其势甚急，而余犹恐其不急，致邪之不去也。

　　或问芒硝佐大黄，不过助其急也，岂别有义乎？曰：芒硝佐大黄，亦能制大黄之猛。盖大黄性速，而芒硝之性更紧于大黄。大黄转不敢恃其威，而过于逐北，反有彼此牵制之益，故功成更神也。

　　或问芒硝佐大黄而成功，岂不能佐大黄而致败，何子但言其功，不言其过乎？曰：嗟乎。

　　孟贲、乌获之将，骁勇绝伦，用之不得其宜，有不跋扈者乎。唯是宜用而用之耳。用之得宜，则成功于扫荡。用之不得其宜，则致败于崩摧。谁谓芒硝但有功而无过哉。

　　卷之五（羽集）

　　花蕊石

　　花蕊石，治诸血证神效，最化瘀血，以酒调服，男女俱同。只可酒调服一分，瘀血即化为黄水，诚劫药之至神，化瘀血之至捷也。外调亦验极，金疮口敷上即合。产后血晕，舐舌即安，真有不可思议之妙。故特存之以备急用也。然用不可过二分，多则反有害矣。

　　花蕊石最难制，非研至无声，断不可轻用。盖此物愈细愈妙。若无瘀血停滞于腹者，不可服。不由内伤血凝，胸膈作痛如一片横住者，以致火炎血溢，因而吐血者，亦不可轻用之以内治也。

　　卷之五（羽集）

　　矾石

　　矾石，味酸，气寒，无毒。去鼻窍之肉，除骨髓之热，劫喉痹，止目痛，禁便泻，塞齿疼。

　　洗脱肛而涩肠，敷脓疮而收水，吐风痰而通窍，平痈肿而护膜。外治甚效，而内治亦神，然可暂而不可常者也。

　　或疑矾石味酸，宜敛毒而不宜化毒，何以痈疡之症用之，毒易化耶？不知矾石之化毒，正在味酸。矾石，有形之物也，然入之汤药之中，则有形化无形矣。存酸之味于散之中，即行散于酸之内，既消毒而又不散气，此功效之所以更神也。

　　或问岐伯有云：久服矾石，必伤人骨。有之乎？曰：矾性最急而且燥，能劫水，故不利骨与齿耳，盖齿亦骨之余也。肾水虚者，断不可轻用，恐已耗而又耗也。

　　卷之五（羽集）

　　磁石

　　磁石，味苦、咸，无毒。一云：平甘，温涩。乃铁之母也。火 七次，醋淬七次，研细，水飞过始可用。专杀铁毒，除大热烦满，去周痹酸疼。绵裹治耳聋，药和点目瞀。强骨益肾脏，通骨节，消痈疽，逐惊痫风邪，祛颈核喉痛。炼水旋饮，令人有娠。若误吞针入喉，急取系线服下，引上牵出其针，殊效。此物体重，乃去怯之剂也。药笼中亦不可缺，故存之。

　　磁石能治喉痛者，以喉乃足少阳、少阴二经之虚火上冲也。磁石咸以入肾，其性镇坠而下吸，则火易归原矣。火归于下，而上痛自失。夫肾乃至阴寒水之脏，磁石色黑而入水，故能益肾而坚骨，生精而开窍，闭气而固泄也。

　　卷之五（羽集）

　　铅（铅霜、黄丹、自然铜）

　　铅，味甘，无毒。禀北方壬癸阴极之精，性懦而滑，色黑而缁。镇心安神，主鬼疰瘿瘤，止反胃呕吐。蛇蝎伤毒，炙熨亦良。

　　铅霜，止惊怪呕逆，解酒毒，消痰，疗胸膈烦闷，逐中风痰实。

　　黄丹，膏敷金疮，生长肌肉住痛。入药治痫疾，收敛神气，镇惊除毒热，止反胃吐逆。

　　自然铜，亦铅之类，未炼矿者也。火 醋淬，研细末。治跌损，接骨续筋，疗折伤，散血止痛，热酒调服，立建奇功。若非 成，切勿误服。

　　以上四种，用之得宜，俱可活人，用之失宜，均能杀人。盖铅性至寒，非大热、实热之病不可用。铅霜更甚于铅，尤宜慎用。黄丹力轻于铅，然外科可以多用，而内治亦不宜多用也。

　　自然铜，乃治折伤之神药，然而老弱之人，亦宜少用。盖老人孤阳而少精，弱人气虚而少血。跌损之病，虽尚接续，然必以生地、当归、川芎、牛膝之类为君臣，少加自然铜为佐使，则取效既捷，而精血又复不伤。倘止投自然铜，以求速效，绝不加入补血、补精之味，则火之物，其性大燥，以燥助燥，必生大热，况又是老弱之人，何能胜此乎？骨虽接续，而变病即生，其祸有不可胜状者矣。

　　或问缪仲醇疏黑铅谓“天一生水，中含生气，为万物之先，金丹之母，八石之祖，五金之宝。壬金为清，癸水为浊。清为阳气，浊为阴质。阳气为生，阴质有毒。范以法象，招摄阴阳，烹炼得宜，是成丹药，饵之仙去”等语，是黑铅炼服，果可羽化乎？嗟乎！此缪仲醇误读丹经，私臆而妄注也。夫黑铅性沉，镇坠阳气，使火入阴分，或治阳气垂绝，阴阳将离等症，实有奇功。欲其换骨出神，飞霄冲汉，乌可得哉。（〔批〕天元服食，实有此理，未可尽非也。）

　　卷之五（羽集）

　　盐

　　盐有五色之异，惟青盐尤佳。味咸，气寒，无毒。堪洗下部慝疮，能吐中焦痰癖，苏心腹卒痛，塞齿缝来红，驱蚯蚓毒伤，杀鬼蛊邪疰。少用，接药入肾；过多，动咳伤金。走血损筋，黑肤失色。水肿宜忌，咳嗽须禁矣。

　　青盐益气，去气蛊，明目，却目疼，止吐血，坚筋骨，尤胜各盐。尤能益人，以咸走肾也。

　　况盐能软坚，故又补而兼攻。肾有补而无泻，故肾虚者不忌盐。然水肿之人，亦肾虚也，何以忌盐乎，似乎盐亦泻肾也。不知水肿之病，乃土克水也。土克水，惟宜恶土，而何以恶水。水，阴物也。土，亦阴物也。盐补肾必补阴，故走肾而必兼走脾。水肿之病，乃阴虚之至也。盐补肾，自然直入于肾。然而脾亦欲得盐以相资，盐不得已欲分味以与脾，而肾又不肯与脾也。于是，肾与脾相战，而水症不能愈，即愈者，必且重发而不可救，以脾之益怒而不可解也。然则水肿之忌盐，非盐之泻肾亦明矣。（〔批〕此段议论，前人未言。）

　　或问《内经》有云：盐走血，血病无多食盐，多食则脉凝泣而色变。盐非咸乎。吾子何以未言也？曰：人生斯世，不能舍五味而资生。不食盐，安能增益肾水乎。况吐血、衄血、便血之后，所亏者，正咸之味也。使禁之而不食咸，又将何物以助其生血、生精乎。然则《内经》之言不足尽信乎？亦非也。盖《内经》言其常，而余言其变。况《内经》亦止教人无多食咸，非教人尽忌夫盐也。今世医人，一见血症，毋论其虚实初久，一概禁人不得食盐，与水肿禁盐相同，往往人益病而血愈多。此过忌盐之失，予所以因问而增入之，原人勿固执《内经》以治血症也。

　　卷之五（羽集）

　　虎骨（虎睛、虎肉、虎脂）

　　虎骨，味辛，气微热，无毒，诸骨皆可用，而胫骨最良。治风痹，补膝酸，杀邪疰，止上焦惊悸。

　　虎睛，能定魂魄。

　　虎肉，益力，止呕恶尤灵。

　　虎脂，涂发即生，不必豹脂也。

　　按虎骨皆能去风健步，不必皆胫骨也。然而必用胫骨始佳，非因其去风健步也，盖虎乃至阴之精，最能补肺金而生气力。虎属金，而肺亦属金，同气相感，补肺实有至理。用虎骨于补阴之中，原能生精添髓，而胫骨尤奇者，虎之全力藏于胫，尤得金之刚气也。

　　或疑虎骨非健筋骨之药，不若用虎睛之能定魂魄也。夫虎骨健骨而不健筋，虎睛定魄而不定魂，未可混言之也。盖虎之力出于骨，以健骨补人之弱骨何疑。虎属金，人魄亦属金，以金气定金气，又何疑耶。唯是虎之二物，单用则全然不效，必须用之于补气、补精之中，始能收功，非虎骨不能健骨，而虎睛不能定魄也。

　　尚有虎肚烹制为君，治噎如神，屡试方备载。

　　青皮、陈皮、白术、香附、南星、半夏、砂仁、大腹皮、五灵脂、浓朴、白茯苓、苏子、白芥子、皂角末、神曲、川芎、枳壳、石膏、当归身、麦门冬、桑白皮、桔梗、木香，以上各一两，沉香、柴胡、藿香、五味子各五钱，丁香、苍术各三钱，黄连二钱，槟榔一个，共研末。先用鲜虎肚一个，去内垢，不入水，老陈酒洗净，好米酒糟浸三日，去糟，将虎肚入新瓦上下两片合定，用缓火焙干。和前药末，同杵数千棰，神曲糊为丸，如梧桐子大。每服用三十丸，用萝卜子五分、麦芽五分，同煎汤送下。此方即名虎肚丸，专治噎病并翻胃。诸药大都行气，未免过于迅利，然而，噎食由痰固胸膈，非此不开。妙在每服只用三十丸为度，数甚少，取其开关神速，而又不损伤元气。所谓有斯病，服此药也。如服后噎病痊，可即宜改服大补气血之药，而切不可仍服此丸。是方得自闽中司理叶公，叶有威衰老病噎，人言虎肚丸可疗，制服随愈，因刻方传送，列叙其故。余兄弟初成此丸时，业师母虞久噎，服之寻愈。其邻妪四十余丧子成噎气，与之病已，且孕生一子。后余媪亦患此症，而药已尽，偶三伏曝书，于帽药中检丸可两许，与服至半，遂瘥。余家孟制施此丸三十年，无不神效。敢附兹论，以垂永久焉。（金孝芑识。）

　　又虎臀大骨髓入药为丸，壮阳益精，能使须发黑者不白，白者重黑，名滋阴百补丸。

