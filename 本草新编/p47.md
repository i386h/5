<!-- { "loadSidebar": true } -->
　　大怀生地八两，醇酒浸透软，砂锅内柳枝作甑，上摊生地，下入水酒，蒸一炷长香时，取出晒干，照前仍浸蒸，晒干，凡九次；白云苓去皮，取白肉，水淘浮去赤筋沫，晒干，又浮汁和成饼，阴干三两；用牛膝硬枝者，去芦，浸酒洗净，四两；川杜仲，去粗皮，净酥油炙断丝，四两；西枸杞子，酒淘净，晒干，四两；山茱萸肉，酒洗净，晒干，四两；淮山药，甘草水浸，晒干，四两；北五味子，酒洗净，晒干，二两；南牡丹皮，去骨，酒淘净，晒干，三两；泽泻，去毛，净盐水洗，晒干，三两；绵山黄 ，去头尾，蜜炙，晒干，四两；天花粉，酥油炙，晒干，二两。虎尻尾连背正中大骨长髓，用酥油四两研匀，砂锅内溶化，后入炼蜜内同用。以上诸药修合，忌妇人、鸡犬，择天月德合日，共为细末，重罗罗匀，炼蜜二斤，同虎髓、酥油调匀，捣数千杵，丸如桐子大。每日空心服一钱或钱半，淡盐汤送下。是方得之太原范道人。余弱冠游三晋相遇时，年已古稀，童颜漆髯，飘飘如仙。问其所由。曰：凝神导气其功迟，节欲服药其功速。道人有虎髓丸实佳，今录方并药半料奉赠。余携归会友。李若霖，年仅四十，须髯早霜，即以道人丸转赠服之，岁余白复变黑。余奇其方，又药皆王道滋补，尽人固可服也。因付梓以公同好，请尝试之。（金孝芑识。）

　　余与水部员外心韩张公相友善，偶谈曾在松署得一豹，阖署共食，食其头及髓中髓者，觉五体发胀。唯一人食其双精，遂致遍身发挣，不能坐卧，两目睁而不合，双睛突出，直瞪欲出眶，三日而后平复。可见虎豹之雄健，至死其肉尤烈。若识者以之共补药调剂为丸，未必不大生精力，惜不可多得。故亦少所试，《本草》未之言及，姑存其说，以待博物之君子也。

　　（金孝芑识。）

　　卷之五（羽集）

　　象皮

　　象皮，味甘，气平，无毒。专能生肌长肉，定狂止呕吐如神，世人未知也。其皮最难碎，人身怀之三日，研之则如粉矣。世人只用之外科神效，而不知入之内治尤奇也。

　　或问象皮性最易收敛，尤能长肉，为金疮之要药，用之外治宜也，用之内治，恐非所宜，而子曰定狂止呕吐，何也？夫象皮气味和平，调和五脏，实能无迕耳。所以取其性最收敛，尤能长肉，非止外治，实能定狂止呕也。

　　卷之五（羽集）

　　白马茎

　　白马茎，味甘、咸，气平，无毒。悬壁阴干，务过百日。用酒煮干，晒干用。专益阳道修伟，添精益髓，绝阳可兴，小阳可长，然必加入人参、白术、山茱萸、麦冬、杜仲、熟地、枸杞、柏子仁、淫羊藿、枣仁、当归、黄 、白芥子、茯神、牛膝之类，同用尤灵，否则平平也。用之生子则无衍；用之取乐必有祸。

　　或疑白马茎之可以兴阳，已属怪谈，子又曰长阳，不更怪乎？曰：嗟乎。何怪也。天地生一物，必供人之取用。人有一缺陷，必生一物以补苴。白马茎之长阳，正天生之以补人世之缺陷也。天下男子不能种子者，非尽由于命门之寒，亦非由于肾水之不足，往往阳小而不足以动妇女之欢心，而所泄之精，隔于胞胎之门者甚远，不能直射入其中，则胎不结而无嗣以绝者比比也。世人不知其故，徒用补阳之药，而阳实未衰也，徒用补阴之药，而阴亦未亏也。

　　服药终身，叹息于无可如何，不重可悲乎。铎亲受异人之传，不将此等秘旨广传人世，不几负上天生物生人之至意乎，故罄加阐扬，使天下万世，无子者尽有子也，余心乃大慰矣。然此长阳之说，为救无子者也。倘有子者，窍鄙人之言，修合春方，单以长阳眩奇，以助人之淫欲，受天诛击，非铎之咎也。（〔批〕白马茎长阳，前人不敢轻道者，恐于天谴也。远公书言勿隐者，原人生子也。世人用之生子则无愆，用之取乐必有祸。）

　　卷之五（羽集）

　　牛黄

　　牛黄，味苦，气平，有小毒。入肝经。专除筋病，疗小儿诸痫、惊吊客忤、口噤不开。

　　治大人癫狂发疰、中风痰壅不语，除邪逐鬼，定魄安魂，聪耳明目。孕妇忌服，因堕胎元。盖性大寒，只可少服，不宜多用。宜与人参同用，以治小儿诸病，戒独用牛黄，反致误事耳。

　　或问中风不宜服牛黄，恐其引风入脏，有白面入油之喻，固可服乎？曰：牛黄治中风，乃治真正中风也。世间真正中风者绝少，此牛黄之所以不可服也。真中风之病，其人元气不虚，从无痰病，平素必身健，且系少年，一时中风，乃猝然之症，非气血之虚，风入而生痰也。

　　其症必眼红口渴，吐痰如块或如败絮，其色必黄，必非清水，口欲吐而吐不出，手必捻拳不放，躁动不安者，乃真正中风也。世间真正中风者绝少，此病万人中生一二也，可用牛黄治之。其余俱作虚治，切戒妄用牛黄。原是寒虚，又益之以寒药，轻则变成半肢之风，重则痰厥，丧亡顷刻矣。是牛黄不可治假中风，非真中风之不可服也。（〔批〕真中风之病，吾从未见，世人之中，无非虚症也，牛黄安可服哉。）

　　或疑牛黄丸功效甚多，而其功尤多于治小儿，子谓用牛黄，必须用人参，岂防牛黄之生变乎？曰：嗟乎！牛黄丸乃杀小儿之丸，非救小儿之药也。自钱乙创造牛黄丸，治小儿惊疳吐泻等症，杀过小儿无算。铎欲救之，而苦未能也，今幸逢岐天师之教。凡用牛黄一丸，即用人参五分，煎汤共饮。杀人之丸，无不变为生人之药。始悟钱君立方之时，原教人用人参送之，后人略去人参，此所以杀人无算也。凡我同志，幸加意于用参，以挽回牛黄之失，则阳德必承阴福，子嗣必昌矣。

　　或问牛黄有用之以治水蛊，可乎？曰：牛黄消痰开窍之物，非祛湿利水之品也，似与治水蛊者无涉，然而亦有用之以成功者。盖水入于心胞之宫，非牛黄不能化，牛黄专能入于心胞也。虽然心胞容水，久必化痰。牛黄化痰而不化水，是牛黄乃非利水之药，乃消痰之物耳。治水蛊而效者，化其心胞之痰也。心胞痰散，而心胞外之水自不敢入于心胞之内，然后以治肾利水之药治其本源，则水蛊之症可消也。然则谓牛黄之能治水蛊，亦无不可耳。

　　牛肉，味甘，性温。益养脾胃，最有益之品也。后天以脾胃为主，而牛肉独善健脾胃，安得无益。但不可食有病之牛也。水又不若黄牛为佳。

　　牛乳。味亦甘，但性少寒。与姜汁同饮，最能润肺滋肾，善治反胃肠结，但不可与米饭同食，恐生症瘕也。

　　或问用牛肉煮汤，为倒仓之法，可以为训乎？曰：此法创于丹溪。恐吐伤元气，用牛肉汤涌而吐之，取其吐中有补也，然亦不可轻用。病必宜吐，始可权宜用之。盖既吐之后，必元气大伤，牛肉之汁何能补吐伤之胃。

　　试观丹溪自言，必须将养一月，断房事半年，戒牛肉五载，其损伤脾胃，亦已甚矣。一伤，必有胃腹之痛，终身食牛肉而辄犯者矣，可不慎用之乎。

　　卷之五（羽集）

　　山羊血

　　山羊血，味咸，气寒。入肺、心二脏。专活死血，故五绝之死可救。大约只消用一分，酒化开，用葱管，人口吹之，含药酒，乘人气送下喉中，少顷即活。无血，磨山羊角一分，亦入酒中，乘人气如前法送下，亦活。但山羊必须四目者乃真，真活命仙丹也，否则，功减半耳。

　　或疑山羊血亦羊类也，何以神效至此？夫山羊四目者，神羊也，世间最不易得，用之救死者，实可重生。两广山羊，非四目者，然亦有功于世，但不能如四目者之更神。余曾在栝苍陈使君署中得一羊，实四目者，当年未知取血，取其双角，至今在家，角亦异于凡羊，磨角救人，功实神效。志之以见山羊实有四目云。

　　卷之五（羽集）

　　驴溺

　　驴溺，味辛，气寒，有小毒。入脾、胃、大肠之经。专能杀虫，能治反胃，然必黑驴之溺始可用，否则不堪入药也。夫反胃乃肾经之病，驴溺非补肾之剂，何以能止反胃？不知反胃之症不同，有湿热郁于脾胃之间，上吐而下不泻，久则湿热生虫，得食则少减，失食则必痛，痛甚则上吐矣。此等之反胃，非止肾经之病也，必须用驴溺顺而下之，则虫即尽化为水，从大肠而化，所以安然止吐。反胃定，仍须用六味地黄汤调理，则全愈矣。否则，肾气甚衰，不能润肠而下达，大肠细小，不易传送，水谷仍留在脾，湿热再积，复生虫矣。其反胃又安能愈哉？

　　卷之五（羽集）

　　阿胶

　　阿胶，味甘辛，气平、微温，降也，阳也，无毒。入太阴肺经，及肝、肾二脏。止血止嗽，止崩止带，益气扶衰，治劳伤，利便闭，禁胎漏，定喘促，止泻痢，安胎养肝，坚骨滋肾，乃益肺之妙剂，生阴之灵药，多用固可奏功，而少用亦能取效。唯觅真者为佳。

　　或疑阿胶煎膏，必取阿井之水，黑驴之皮以煎之，然而安得尽取黑驴之皮，彼地取杂驴皮以煎膏，亦可用乎？曰：阿胶原取阿井之水，非必取黑驴之皮也。阿井生东方，取其天一生水，且其性急而下趋，清而且重，乃济水之所注，取其去浊以祛逆痰也。用驴皮者，驴性最纯，而皮则取其外现于皮肤，原不必取黑以走肾也。夫水入于肾，而皮走于肺，肺主皮毛，故用皮也。前人尚黑驴皮者，谓黑属水，以制其热则生风之义，反为蛇足矣。

　　或问阿胶益肺生阴，安得真者而用之？曰：阿胶出于东阿者即真，不必问其真假。东阿之水，皆济水之所注也。（〔批〕亦是，然出于阿井者，更妙。）

　　或问近人阿胶，多加药品同煎，想更有益乎？曰：阿胶之妙，全在济水。若加药味杂之，更失其义。本欲加药味以取益，谁知反因药味而失利乎。世人强不知以为知，半是此类也。

　　卷之五（羽集）

　　熊胆

　　熊胆，味极苦。治男妇时气热蒸，变为黄胆，疗小儿风痰壅塞，发出惊痫。驱五疳杀虫，敷恶疮散毒。痔漏涂之，立建奇功。此物至寒，能退大热，可一用，而不可再用者也。存之以治火热而兼湿病者。

　　熊胆必取人熊者始佳，人熊之胆长八寸，余胆不过长五、六寸耳。

　　昔舍下演戏，邻人陈姓子年十三，侧楼观看，与同伴揪跌，误从楼遮阳堕下石板，仅闻一声，急视之，则两目反张出血，鼻口耳皆振出血。其父抱归，尚有微气。有人云得熊胆酒服可治。余取家藏熊胆五分，研碎，调陈酒一大碗灌下，少顷即苏。次日，跳跃如初。至今未明其义。然亲试目击，因录之以俟识者也。（金孝芑识）

　　卷之五（羽集）

　　鹿茸（鹿角、鹿胶、鹿角霜、鹿肾、鹿血）

