<!-- { "loadSidebar": true } -->
　　雀卵益阳，取其淫气也。然雀卵至小，多取则伤生，亦非延生续嗣之道。不得已则用之，不可因其兴阳固精，穷日夜之力而频用之，亦犯造物之忌也。

　　卷之五（羽集）

　　鼠骨（鼠胆）

　　鼠骨，取其脊骨，烧灰存性，擦齿可以重生，然亦必辅之熟地、榆树皮、当归、青盐、枸杞子、骨碎补、细辛、没石子之类始效。

　　鼠胆，滴耳中，实效应如响。然胆最难取，必将鼠养熟，乘其不知觉之时，一旦击死，取则有胆，否则无胆也。

　　鼠胆，治耳聋。余亲见治一小儿，将胆汁滴入耳，痒甚，忽有一虫走出，长半寸，四足，遍身鳞甲，色正白也。此虫名为环耳虫，专食人髓。（〔批〕此虫非外入者，乃内生之虫耳。）

　　幸小儿速治即愈，否则虫入于脑，则头痛如破，终身之病也。鼠胆治耳聋，效捷如此，因志之。

　　或问鼠骨生齿，乃有人试之而不验，各《本草》多称其功，而吾子亦同声附和，何也？曰：鼠骨实能生齿，但人用之不得法耳。捕鼠之时，戒莫出声，得鼠之时亦然，养之数日，使鼠不惧人，一时击死，亦勿言语，去其皮而取其骨，火 入药中。擦齿之时，亦勿言语，自然频擦而频生也。咎鼠骨之不生齿，不其误乎，鼠性最怯，其啮物，每乘人之不觉，故其功用，亦不可使其知也。且鼠性又最灵，一闻人声，必寂然不动。齿通于骨，人语言必启其齿，齿动而鼠骨之性不走于齿矣，又何能生齿哉。（〔批〕此言似迂，而其理实至也。）

　　卷之五（羽集）

　　伏翼（夜明砂）

　　伏翼，即蝙幅也，白者第一，红者次之，灰色者不可用。逐五淋，利水道，明双目，拨翳膜。久服延年无忧，令人喜乐媚好。用血点眼，夜视有光。

　　夜明砂，即蝙蝠粪，炒酒服下，可下死胎。蝙蝠得白者，入之补气血之药，可延年至百岁之外，无如不可得也。我识之于书者，实闻之岐天师之秘传也。

　　白蝙蝠不可得，粤西有红蝙蝠，古人取之以作媚药。盖白者延龄，而红者反助火也，助火必至动火，火动必至精泄。然则红蝙蝠，终非益人之物也。

　　或问蝙蝠安得白者用之，即红蝙蝠亦难得，不识灰色者，可权用以修合药饵乎？夫蝙蝠岁久，则得至阴之气。彼灰色者，不过数十年之物耳，何可合药。倘腹下色红，则有百岁之久矣，亦可用之，然终不如红者更奇，而白者更神也。（〔批〕白蝙蝠稀世之珍，如何能得之。得之，乃天赐也，岐公之传，必非无意。）

　　或疑伏翼非长生之物，即色白是千岁之品，无益于补剂，何足取重？远公注《本草》，故将举世所绝无者，特神奇其说，恐不可信也，曰：白蝙蝠之可以延年，乃吾师传铎自服之方，余泄之以示世也。夫伏翼得至阴之气，活数百年而不死，其常也。凡物长年者，皆服之延龄，如鹿龟之类非耶，何独于伏翼疑之。况伏翼至羽毛皆白，自是千岁之物，配以药物，自可难老，此理之所必然也。夫色白者不可得，而色红者粤西实有之，古人曾取为媚药，是补阳之明验也。红者既可以补阳，岂白者独不可以补阴乎。余注《本草》，何品不可出奇，而必取伏翼以神其说哉。虽然白蝙蝠之方，吾师传铎自服，余自信之，正不必人之尽信也。

　　卷之五（羽集）

　　蜂蜜

　　蜜，味甘，气平、微温，无毒。益气温中，润燥解毒，养脾胃，却痫痉，止肠癖，除口疮、心腹猝痛，补五脏不足，通大便久闭。此采百花而酿成，自然补益。但可丸药中用之，入汤剂内，止润大肠也。

　　或问蜜有黄、白之分，其功用同乎？曰：世人以白蜜为上。不知采黄花则蜜黄，采白花则蜜白。黄胜于白，而世人未知也。盖花黄者得中州之气，花白者得西方之气耳。

　　卷之五（羽集）

　　五灵脂

　　五灵脂，味甘，气平，无毒。功专生血止血，通经闭，又治经行不止，去心疼，并疗血气刺痛，祛血痢肠风，逐心腹冷气，定产妇血晕，除小儿疳蛔，善杀虫，又止虫牙之痛。药笼中亦不可缺也。

　　或问五灵脂长于治血，不识诸血症可统治之乎？夫五灵脂长于行血，而短于补血，故瘀者可通，虚者难用耳。

　　卷之五（羽集）

　　蝉蜕

　　蝉蜕，去目内翳膜、并侵睛 肉。小儿痘疮，用之以护目，断不可少之药也。

　　或问蝉蜕护目，去目内翳膜，有之乎？曰：有。但宜知所以用之。蝉蜕护目者，护痘疮未出之目，非护痘疮已坏之目也。凡痘疮现头面甚多者，须护其目。先用蝉蜕入于发表之中，则双目断无出痘之理。若已见点于目中，又何能救之使消哉。

　　或问蝉蜕消翳于目中，宜乎目中之翳无不消之矣，而谓止能护目，使翳之不生，不能消已成之翳。是蝉蜕非消翳之品乎？曰：蝉蜕消翳，古人盛称之，岂无所验而云然。古人谓消翳者，消凡目之翳，非消痘疮之翳也。凡目之翳，可少用之以成功，痘疮之翳，虽多用之亦无益也。

　　卷之五（羽集）

　　蜗牛

　　蜗牛，味咸，气寒，有小毒。杀虫，主贼风口眼 斜，治惊痫筋脉拘挛，收脱肛，止消渴。

　　此物治病亦神，用必须制。用甘草些须，同火炒焙干，存于药笼中，以治前症实奇。

　　蜗牛善杀虫，以蜗牛活者投麻油中，自化为油，以油涂虫疮，效如神。

　　或问蜗牛治杨梅疮毒有神，何子之不言也？曰：蜗牛解毒，而气过寒凉，杨梅热毒，似乎相宜，然则杨梅热毒，实出诸肾，用蜗牛未免直入肾中以泻火，火去而寒留，往往有阳痿不振，不能生子之忧。予所以略而不言也。（〔批〕人但知食蜗牛之解毒，何知有绝嗣之祸哉。）

　　卷之五（羽集）

　　蝎

　　蝎，味甘、辛，有毒。疗小儿风痫，手足抽掣，祛大人中风，口眼 斜，却风痰耳聋，解风毒瘾疹。然不可多服，以其辛而散气也。少少用之，以治 斜之症，正相宜耳。

　　蝎毒伤人，每有痛入心者，以蜗牛涂上即安。（〔批〕效极。）

　　或问全蝎可治漏疮，何子略之？夫全蝎何能消漏也。治漏疮者用之，必药用蜈蚣、穿山甲，使之相制而相成耳。

　　卷之五（羽集）

　　九香虫

　　九香虫，味甘、辛，气微温。入肾经命门。专兴阳益精，且能安神魄，亦虫中之至佳者。

　　入丸散中，以扶衰弱最宜，但不宜入于汤剂，以其性滑，恐动大便耳。

　　九香虫亦兴阳之物，然外人参、白术、巴戟天、肉苁蓉、破故纸之类，亦未见其大效也。

　　或问九香虫产于西蜀，得其真者为佳，近人不知真假，何能奏效？曰：九香虫不止西蜀有之，江南未尝不生。但生于江南者，无香气耳，无香气者即无效。

　　卷之五（羽集）

　　蜚虻

　　蜚虻，味苦，气微寒，有毒。逐瘀血血闭，寒热酸 。止两目赤疼， 伤泪出。通血脉九窍，治喉痹，破积血，症瘕痞坚亦治。此物视之可憎，用之以治瘀血之症，实救命之药也，药笼中断宜预备。

　　畜血之症，必须水蛭以消之，否则瘀血硬痛，必变发黄之症。今人畏惧水蛭，谢绝不用。

　　当以虻虫代水蛭，则畜血病可解也。

　　或问蜚虻食人之血，何仲景夫子以治伤寒之症？曰：伤寒之变症不同，失于不汗，有气结、血结之病。气结，可用草木之药以散气。而血结，必须蜚虻、水蛭以散血也。但气结与血结，何以辨之？气结者，小便必不利；血结者，小便必利也。

　　又问血结者，必须用蜚虻矣，然何以知是血结之病？曰：大约气结、血结，身大热，肠中俱有燥屎作痛。但血结者，止小便利，异于气结也。舍蜚虻，又何物以散其瘀血哉。

　　卷之五（羽集）

　　僵蚕

　　僵蚕，味咸、辛，气平，无毒，升也，阴中阳也。逐风湿殊功，口噤失音者必用，拨疔毒极效，肿突几危者急敷。主小儿惊痫夜啼，治妇人崩中赤白，止阴痒，去三虫，灭黑 及诸疮瘢痕，面色令好。散风痰并结滞痰块，喉痹使开，驱分娩，罢余疼，解伤寒后阴易。功用虽多，而不宜多服，少为佐使可也。

　　或问僵蚕功多，亦有过乎？夫僵蚕安得无过。多服则小腹冷痛，令人遗溺，以其性下行，利多而成寒也。

　　卷之五（羽集）

　　晚蚕蛾（蚕沙）

　　晚蚕蛾，气温，微咸，略有小毒。其性最淫，强阳道，交接不倦，益精气，禁固难来。

　　敷诸疮灭瘢，止尿血，暖肾。

　　蚕沙，即晚蚕之屎，其性亦温，治湿痹、瘾疹、瘫风，主肠鸣热中泄泻。按晚蚕蛾胜于春蚕者，以其性淫也。务须择雄者用之，雌则无效。盖雄则气温，勤于交合，敏于生育故耳。但亦宜丸散，而不宜汤剂，嫌其过于动也。

　　晚蚕娥兴阳而又不动火，似可多用，然亦宜同人参、白术、归、 之类，用之为佳。盖无阳则气不能举，而气虚则阳亦不能久振也。

　　卷之五（羽集）

　　桑螵蛸

　　桑螵蛸，味咸、甘，气平，无毒。主女人血闭腰痛，治男子虚损肾衰，益精强阴，补中除疝，止精泄而愈白浊，通淋闭以利小便，又禁小便自遗。此物最佳，苦难得真者。

　　二、三月间，自于桑树间寻之，见有花斑纹子在树条上者，采之，用微火焙干，存之。若非桑树上者，无效。或云加桑白皮佐之者，非。

　　桑螵蛸，三吴最多。土人不知采用，舍近求远，可胜三叹。

　　或问桑螵蛸，乃螳螂之子，何以异于他树耶？不知螳螂食桑叶而生子，其功自是不同。

　　此物可种，采子入于桑树之间，每年其子必多，不数年即繁，又不坏桑树，而又可以采其子，至便法也。（〔批〕此物虽益人，吾终怜其细小，用药必多害物命，可已则已之为妙，又何必种植之多事耶。）

　　卷之五（羽集）

　　白头蚯蚓

　　蚯蚓，味咸，气寒，有小毒，颈白者佳，盐水洗用。治温病大热狂言，疗伤寒伏热谵语，并用捣烂绞汁，井水调下立瘥。兼治小水不通，蛊毒猝中，杀蛇瘕蛔虫，消肾风香港脚，又疗黄疸，行湿如神。人或被蛇咬伤，盐水浸之即解。

　　治屎封，悍犬咬毒，仍出犬毛殊功，尤治毒疮。蚯蚓乃至微之物，实至神之物也。大热发狂之症，与其用白虎汤以泻之，不若用蚯蚓浆水以疗之。盖石膏虽泻火，而能伤胃；蚯蚓既泻火，而又不损土。蚯蚓生于土中，土为蚯蚓之母，子见母而自安故也。

　　或问蚯蚓治发狂如神，此何故？曰：蚯蚓善泻阳明之火，而又能定心中之乱，故一物而两治之也。

