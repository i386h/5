<!-- { "loadSidebar": true } -->
　　或疑紫河车乃大热之物，食之最能动火，凡阴虚火动之人，恐不宜食耳。曰：紫河车大温，非大热也，阴虚火动，正宜食之。盖火动由于水衰，水衰者精少也。紫河车乃生人之母，即生精之母也。精生于温，而不生寒，大寒不生精，而大温至生精也，况紫河车又生精之母气乎。其相得之宜，不啻如水银之见金。倘以大热疑之，不治阴虚火动之人则惑矣。（〔批〕紫河车生精之母气，即生火之母气也。火生于精之中，何疑乎。）

　　或疑紫河车为生精之母气，亦因其藏子而言之也。夫儿已堕矣，破釜安能煮物乎？曰：紫河车为生人之母，子虽生，而母气未绝也。母能生子，自是阴阳之至理，况紫河车天性温热，温热之物，未有食之而不生精者也，况又是先天之母气乎。

　　卷之五（羽集）

　　人乳

　　人乳，味甘，气平、寒，无毒。酒调服良，口吮更妙。入肺、胃、脾、肾。补精血，益元阳，肌瘦皮黄、毛发焦槁者速觅，筋挛骨痿、肠胃秘涩者当求。健四肢，荣五脏，明眼目，悦容颜，安养神魂，滑利关格。

　　或问人乳即血也。乳通则经闭，非明验乎？曰：以乳为血则可，以乳为经则不可也。子生而乳通，乳通而身旺，其故何欤？产妇未有不血亏者，血亏则宜无乳，何以生子不三日而乳即下通？是人乳非血，可知矣。虽然以人乳为非血，则又不可，乳乃水也，血亦水也。血化为乳，自是至理。而余曰：人乳非血所生，乃气生之也。产妇至二、三日，止有气存，气存自能生血，生血而后能生乳，故遗气而但言血，此余之所以辨也。至女子月信，乃血之余也。

　　血满则溢，血少则止，血枯则闭。故经之有无，视血之盛衰也。世往往有壮健之妇，上通乳而下又通经；羸弱之女，下断经而上断乳。血有余者，上既能升，而下亦能降。血不足者，下不能降，而上又何能升哉。故以乳为血则可，以乳为月经之上升而成汁者，断断不可也。

　　总之，气行则血行，气足则血足，气血行则乳行，气血足则乳足。血能下降为经，而经不能上升为血，犹之气能上变为乳，而乳不能上升为气也。然则人乳乃气血所生，其补益气血，何必言辞之辨哉。

　　或问乳乃气变而成，安得遽生其乳？吾疑乃血生而非气生，经助血以生乳，而非气行经以变乳也。曰：乳乃有形之物也，而血与经亦皆有形，有形安得化有形哉。惟气乃无形，无形者，有形之母也。无形之气，以生有形之乳，不必再辨。惟是经助血以生乳，非气行经以变乳之说，不可不辨也。子谓血即经，而经即血也。谁知血之有余，则流为经，而经之有余，不能反为血。盖经乃败血，非活血也。活血则能助气以生乳，而败血不能变经而生血。经既不能变血，又何能生乳哉？然而人身之血有限，而乳房之汁无穷，此或疑为经之助血以生之，不知实气之行经而变之，气行则血行，血行则血无瘀滞之忧，而有变化之妙，上通于乳房而成乳，不下走于阴窍而为经。此实有大道存焉，而非一偏之见，可以私臆之也。

　　或又问乳即是气所成，何以乳有清乳、浓乳之别，非血虚之故乎？曰：此正气虚之故也。

　　气虚则血虚，故乳汁清，儿食之必有黄瘦之忧；气旺则血旺，故乳汁浓，儿食之必有肥白之喜。世有妇人生子自乳，第二月又怀子者，正气足而能纳精，血旺而能荫胎也。然而所乳之子必然多病，即或肥白，而长年者常少。正见血有余而气不足也。气之生乳，不益可见乎。

　　或问气化乳，而色白者宜也，今曰气血同化而成乳，血色赤而乳色白，又何变之耶？曰：乳色之白，正见气变乳之验也。气生血而成赤，气生乳而成白，是乳乃气未变之血也。气变血而腥，气变乳而甘者，又是何故？经曰：饮入于胃，游溢精气，上输于脾，脾气散精，上归于肺，肺通水道。食气入胃，浊气归心，淫精于脉，脉气流经，经气归于肺。故饮食之气，虽遍输于五脏六腑，而其先入者必归于肺，而化其津液也。乳房在于肺之间，所以生乳最先，而色白者虽气之色，亦肺之色也。肺属金，而金色白，又何疑乎？倘是血化为乳，毋论色赤者不能变白，而血亦何能遽变为乳，以供小儿日夜之吞咽乎？惟气则易生而易化，然而气之所化者，又资于胃土之生也。土之味甘，乳得胃土之气，故其味亦甘。又乳房为胃土之室，胃气生乳，而乳归胃，更无可疑。小儿得乳则生，生于胃气也。然则人苟食乳，又何独不生气血乎？气者，得于天之阳也。血者，得于地之阴也。阴有质而阳无质。天气下降，则霪雨盈川，而天之气未尝耗也。故人之气至，即生津液，血能耗而气不能耗，似乎食乳不若食气之为妙。不知乳乃气之初气，不比血之终气也。是以食乳之功效，不亚于采先天无形之气也。

　　卷之五（羽集）

　　胎发

　　胎发，乃血之嫩苗。老景得之，甚补衰涸。至于血余，补阴甚捷，诸血症服之即止。其余《本经》所载，未见其效也。凡用，俱须洗净，烧灰存性，入汤剂调服。盖发之味苦，发之气温，有益无损，故取之以为止血救急之味也。

　　卷之五（羽集）

　　童便（秋石）

　　童便，气凉，无毒。彻清者良。祛痨热咳嗽，止鼻红吐衄，治跌扑伤损，疗产后败血攻心。难产胎衣不下，毒蛇、 犬咬伤，俱可治之。

　　秋石，人童便而煎熬法炼者也。无分男女，皆可有益也。滋肾水，返本还元，养丹田，归根复命，安和五脏，润泽三焦，消咳逆稠痰，退骨蒸邪热。积块较坚堪用，臌胀代盐可尝。明目清心，延年益寿。此二种，治病实佳，所谓臭腐出神奇也。但秋石可以多用，而童便不宜多吞也。

　　或问童便，治吐血甚神，不识可长服否？曰：童便可暂饮，而不可久服也。虽曰服寒凉，百不一生，服童便，百不一死，然童便气凉，多服未免损胃。

　　或问童便而煎熬秋石，毕竟何者为佳？夫秋石阴阳之炼不同，以阴炼者为第一。但阴炼气臭，不若阳炼之无气臭也。然而阴炼得法，实不臭也。我有一法传世，取童便，十五岁以下者俱可用。每一桶，用水二桶合之，盛于缸内，上用净布铺在缸上，下用竹架之，不使布之沉底，露一宿，取布晒于烈日之下，布上即结成霜，以鹅翎扫之，即成秋石矣。但布须浮于童便水上，不可使其竟沉，要布湿而又不干为妙。一桶童便，可取秋石二两。盖童便得水，其性反浮，又得水则尽化去其臭气。非异人之传，安得此异法哉。凡童便，积旬日皆可用，惟一合井水，必须一日即取其霜，久则无用也。

　　或问人有服自己之小便者，名曰反元汤，亦有益乎？夫吐血之症，其气必逆，用反元汤，以逆而平其逆也，服之有功。倘未尝失血，其气原无逆症，服之反致动逆，与童便之功，实有不同耳。

　　卷之五（羽集）

　　浣裤汁

　　浣裤汁，解箭毒，并治伤寒，女痨、阴阳易俱效。男用女，女用男，剪切对阴处才灵。

　　童男女者，力强易效。月经布烧灰，解药箭毒神验。此等物不可存于药笼，必致诸药不效。然不可不知以救世病也。

　　阴阳易之病甚多，有男易男、女易女者，又不可不知。男则交男而易男，女同净桶而交于女。又不可男用女，女用男之浣裤汁也。须男用男、女用女，治之可耳。要无不神效者也。

　　卷之五（羽集）

　　月水

　　妇人月水，治女劳复最神。经衣灰可止血，方士取首经，入之茯苓之中，为延龄神药，且能治痨损。此物至神之药，亦至秽之物也。上士用之以得仙，非至神乎。凡世人修合丸散，兴至吉祥事，及小儿出痘生疮，皆避忌。如犯之，吉变凶，药不灵，疮痘变坏，非至秽乎？然而至秽之物，出于至神之内也。盖经水者，天癸之水也。女子二七而天癸至，任脉通，太冲脉盛，而经水时下。时下者，及其时而至也。故此水为天一所生，乃先天之气所成，后天之气所化，无形而变为有形也，所以上应月，下应潮，一月一行，与海与太阴相合也。阴中至阳，能补阴生阳。方士美其名曰红铅，其实即首经也。

　　是至神之物，何以又成为至秽乎？盖月水未出于儿门，则月水含至阳之气。月水一出于儿门，则月水成至阴之形，纯阳而变为纯阴，全是杀气而非生气矣。生气可亲，而杀气难犯，又何疑乎。此所以成为秽物耳，非因其出于儿门而谓秽也。

　　或问月水既是秽物，方士取入茯苓之中以接命，不知首经与寻常月水，又何以不同？曰：首经虽出儿门，而阳犹未化，不比寻常月水，尽化为阴，故可用之以接阳。且痨瘵微躯，往往多祟凭其身，正欲借秽以逐祟，以祟最恶秽也，所以用之相宜耳。

　　或问经水可治女劳之复，其义何居？曰：此前人之所未发也。女劳之复，热毒而入于无病之人，原不必用风散解热之品，以伤人之元气。故用经水之布，浣其汁而饮之，引其热而下行，则其毒易出。盖经水原是下行之物，不肯留住于腹中，引热下行，所以最速，非取其补阴中之精也。

　　或问经水既是行物，何以又能止血耶？曰：凡血得厌秽之物，皆能止血。经水，正秽物也，故用之而效。金疮箭簇，古人皆用之，亦此意耳。

　　卷之五（羽集）

　　水

　　天雨水，性轻清，味甘淡，诸水之上也。四时俱可用，而夏日尤佳。大旱之后得雨，必须收贮，饮之可以却病。

　　或问《本草》载天雨水性寒，而君曰性轻清，何也？曰：凡水性皆寒，独汤泉性热。然流出于外，温亦变寒，何独于天雨之水性独寒耶。是水皆寒，予所以不言其寒也。天之气最清，故天气属阳。阴气重而阳气清，理也。天之雨水，虽地气所化，然天气不交于地，则地之气终不能化雨。是雨水仍是天气所生，而非地气也。既得天之气为多，安得不轻且清哉。

　　或问立春节雨水，夫妇饮之，易于得孕，验乎不验乎？曰：春为阳气之首，立春之雨水，似乎得发育之义。然而，男女媾精，始能生子，未闻媾水而可以得男者也。此说尚在可信不可信之间，未可全恃饮立春之水，便为种子奇方也。

　　或问梅雨水，何以有毒也？曰：梅雨水，味甘性平，安得有毒。因天气郁蒸，水易化物。

　　凡不变之物，得之变化，故水浆则易热也，沾水则易斑也。造酒醋则改味也，浣衣则去垢也。

　　其实，何尝有毒哉。倘久贮之，不特无毒，并能化毒耳。

