<!-- { "loadSidebar": true } -->
　　豆腐二百十三

　　甘，咸，寒，无毒。宽中益气，清热散血。消心腹之胀满，下大肠之浊气。

　　休息久痢，醋煎食之。（验方第一。）

　　杖疮青肿，切片贴之。（第二。）

　　烧酒醉死，切片遍贴，再换。（第三。）

　　赤目肿痛，切片敷之。酸者勿用。（第四。）

　　疽生平塌，紫硬出黄水，日久者，豆腐、白矾、鸡子清合敷，大效。（第五。）

　　本草易读卷六

　　神曲二百十四

　　炒用。陈久者良。

　　味甘，辛，温，无毒。行气化痰，开胃消食，回乳落胎，除结破核。疗泻痢而退胀满，定霍乱而止闪腰。

　　造神曲法，五月五日或六月六日，用白面若干，青蒿汁、赤小豆末、杏仁泥、苍耳汁、野蓼汁，以配白虎等六神，以诸汁合面，豆、杏作饼，楮叶包 ，待生黄衣，晒收之。

　　本草易读卷六\神曲二百十四

　　陈曲

　　甘，温，无毒。治同。

　　胃虚不化，神曲、麦芽、杏仁蜜丸弹大，每食后嚼服一丸。（验方第一。）

　　痞满暑泻不食，同苍术丸豆大，每五十。（第二。）

　　健胃思食，腹胁胀膨，胸膈痞闷，食少嗜卧，神曲、麦芽、干姜、乌梅蜜丸服。（第三。）

　　虚寒反胃，内有胀痞象者。同上。（第四。）

　　暴泻不止，神曲同吴茱萸醋丸服。（第五。）

　　食积心痛，烧红，酒沃服之。（第六。）

　　米谷食积，炒末白汤下。（第七。）

　　三焦滞气，同莱菔子炒末服。（第八。）

　　小腹坚大如盘，炒末水下。（第九。）

　　赤白痢，水谷不化，同米粥服。日三。（第十。）

　　酒毒便血，湿纸包煨，为末，米汤下。（十一。）

　　伤寒食复，煮汁服之。（十二。）

　　本草易读卷六

　　红曲二百十五

　　甘，温，无毒。消食健脾，破血和血。调赤白之下痢，止血气之刺痛；除产后之恶露，消损伤之血瘀。

　　大米一石五斗作饭，分十五处，入曲母搓揉合匀，并作一处，以帛密覆。热即去帛摊开，觉温急堆起，又密覆。次日日中分作三堆，过一时作五堆，再一时合作一堆，又过一时分作十五堆，稍温又作一堆。第三日，用大桶盛新水，以竹箩盛贮，作五六分，蘸湿完又作一堆，如前法作一次。第四日，如前又蘸，若曲半沉半浮，再依前法作一次，又蘸。若尽浮则成矣，晒干收之。

　　心腹作痛，同香附、木香末酒下。（验方第一。）

　　湿热泻痢，同六一散丸服。（第二。）

　　本草易读卷六

　　麦芽二百十六

　　炒用。

　　咸，温，无毒。消食和中，宽肠下气，开胃除烦，催生下胎。破症结而消痰饮，退胀满而止产后回乳，因无子食胀膨，水煎三钱立消。（验方第一。）

　　生胎欲去，蜜水煎二两服。（第二。）

　　腹胀气急，为末酒下。因无子食乳。（第三。）

　　进食，同陈皮、神曲丸服。（第四。）

　　小儿肚大黄瘦，莲肉、山药、云苓、神曲、麦芽、白扁豆，每四两，入面一斤，或入糖水合，烙焦饼用。（第五。）

　　本草易读卷六

　　米醋二百十七

　　酸，苦，无毒。散瘀消肿，下气化食，破症开结，除痰行水。解诸般痈肿毒疮，杀一切鱼肉菜毒。

　　白虎历节，煎沸，入葱白再煎，以布沃之，乘热裹之，痛止乃已。（验方第一。）

　　霍乱吐利，同盐煎服。（第二。）

　　霍乱烦胀，未得吐下，温服良效。（第三。）

　　足上转筋，以故绵浸醋中，蒸热包之，冷再易。（第四。）

　　腋下胡臭，合锻石敷之。（第五。）

　　疮熟欲破，合雀屎敷疮头上即破。（第六。）

　　舌肿不消，同釜底墨敷之。（第七。）

　　木舌肿强，时时含漱。（第八。）

　　牙痛，煎枸杞白皮含漱。（第九。）

　　耳聋，醋炙附子，削尖塞之。（第十。）

　　蜈蚣咬伤，醋磨生铁敷之。（十一。）

　　蜘蛛咬伤。同上。（十二。）

　　百虫入耳，滴入即出。（十三。）

　　汤火诸伤，淋洗之，并以醋泥敷之。（十四。）

　　足上冻疮，洗之，研藕汁敷之。（十五。）

　　胎死不下，煮黑豆饮服。（十六。）

　　胞衣不下，以水入醋少许， 面，神效。（十七。）

　　鬼打猝死，吹入鼻，良。（十八。）

　　乳痈坚硬，烧热石投醋中二次，温渍之。冷则更烧投，不过三次。（十九。）

　　疔疮初起，用面围住，以针乱刺疔上，铜器煎醋沸，倾入围中，冷再易，三两度根即出也。（二十。）

　　本草易读卷六

　　米酒二百十八

　　苦，甘，辛，热，有小毒。消忧发怒，宣言畅意。通血脉而浓肠胃，润皮肤而散风湿。

　　行诸药势，杀百邪毒。

　　惊怖猝死，灌之即醒。（验方第一。）

　　马汗马毛入疮，肿痛烦热，饮之最甚。（第二。）

　　蛇咬成疮，洗之。（第三。）

　　蜘蛛疮毒。同上。（第四。）

　　毒蝎螫人。同上。（第五。）

　　产后血闷，和生地煎服。（第六。）

　　断酒不饮，酒一瓶，入朱砂半两，安猪圈内，任猪摇动，七日取，顿服。（第七。）

　　丈夫脚冷不遂者，酒三瓶，水三瓶，入瓮中，灰火温之，渍脚至膝，常着灰火勿令冷，三日止。（第八。）

　　本草易读卷六\米酒二百十八

　　烧酒

　　辛，甘，大热，有毒。消冷积寒气，开湿痰郁结，清心腹冷痛，疗阴毒欲死。止水泻而定霍乱，除疟疾而解膈噎。洗目赤肿痛之良剂，为杀虫辟瘴之灵丹。最坚大便，又利小水。

　　腹心冷痛，同少盐饮之。（验方第一。）

　　阴毒腹痛，热服，汗出即愈。（第二。）

　　呕逆不止，用新汲水和服最妙。（第三。）

　　寒湿泄泻，小便清者饮之。（第四。）

　　耳中有核大痛，滴入半时，可钳去。（第五。）

　　风虫牙痛，浸花椒频漱之。（第六。）

　　寒痰咳嗽，烧酒四两。猪脂、蜜、香油、茶叶各四两，浸酒内煮之，每日挑食，以茶下之。冬日则犯。（第七。）

　　腹满胀， 猪脬一个，入热酒半斤，敷脐上二日，酒尽腹消。（第八。）

　　本草易读卷六

　　酒糟二百十九

　　甘，辛，无毒。温中消食。除冷气而杀腥，润皮肤而和中。 扑损血瘀，敷蛇咬蜂螫。

　　手足皲裂，同猪脂、姜汁、盐研烂，炒热搽之，裂肉甚痛，少顷即合，再搽数次即安。

　　（验方第一。）

　　冻疮，浸水洗之。（第二。）

　　暴发红肿痛甚，腊月酒糟敷之。（第三。）

　　杖打青肿，温敷之良。（第四。）

　　本草易读卷六

　　韭叶二百二十

　　酸，温，辛，涩，无毒。归心益胃，助肾补阳，散瘀逐痰，解毒止血。除一切血痢，疗诸般毒伤。膈噎反胃悉效，胸痹刺痛甚良。

　　胸痹急痛，生韭或根捣汁服之。（验方第一。）

　　猝中恶死，取汁入鼻即醒。（第二。）

　　喘息欲绝，取汁饮之。（第三。）

　　每夜盗汗，韭根四十九根，水煎服。（第四。）

　　疹痘不发，韭根煎服。（第五。）

　　怒伤呕青绿，取韭汁入少姜汁服之。（第六。）

　　产后血逆昏绝，切，安瓶中，沃以热醋熏鼻。（第七。）

　　衄血不止，韭根、葱根同捣塞鼻，频易即止。（第八。）

　　五般癣，韭根炒末，猪脂合敷，数次愈。（第九。）

　　金疮出血，韭汁合风化锻石，晒干为末敷之。（第十。）

　　刺伤中水肿痛，煮韭热拓之。（十一。）

　　漆疮作痒，韭叶杵敷。（十二。）

　　百虫入耳，取汁入之。（十三。）

　　耳出汁。同上，日三。（十四。）

　　食物中毒，取汁多服之。（十五。）

　　漆疮，官粉一，轻粉五，石膏三，韭汁调敷。（十六。）

　　本草易读卷六\韭叶二百二十

　　韭子

　　蒸熟，去黑皮，炒用。

　　辛甘而温，无毒。止男子遗溺泄精，疗女子白淫白带；补肝肾而暖腰膝，助命门而除筋痿。

　　梦遗溺白，每日空心生吞二十粒，盐水下。又炒末，每酒下三钱，频服。（验方第一。）

　　强中不痿，精流不住，同故纸为末，每水煎服三钱。（第二。）

　　女子白带，韭子数两，醋煮千沸，焙末蜜丸豆大，每三十丸，空心酒下。（第三。）

　　男子梦遗。同上。（第四。）

　　虫牙痛，用瓦片烧红，入韭子数钱，香油数点，待烟起，以竹筒吸引至痛处，良久以温水漱吐，虫出为效，空心酒下。（第五。）

　　本草易读卷六

　　葱二百二十一

　　服地黄、常山者忌之。

　　辛，平，无毒。发表和里，通阳散血，行乳安胎，益目利耳。退面目之浮肿，开咽喉之痹塞，治时疾之头痛，疗霍乱之转筋，解阴毒之腹痛，除风湿之麻痹。散乳痈而平折伤，止吐衄而疗血痢。利大小二便，杀鱼肉诸毒。

　　头痛如破，伤寒，连须葱半斤，生姜二两，水煎发汗，神效。（验方第一。）

　　时疾头痛发热，葱白二十枚，和米煮粥，醋少许，热食取汗。（第二。）

　　数种伤寒，初起不能分别者，用上方即愈。（第三。）

　　伤寒女劳复，因交接者，腹痛卵肿，葱白捣烂，醋一盏和服。（第四。）

　　赤斑变黑尿血，水煎服汁，食葱令尽，取汗。治妊娠伤寒。（第五。）

　　胎动下血，腰痛抢心，多煎服。未死即安，已死即下，未效再服。（第六。）

　　猝中恶死，急取葱心黄刺入鼻中，男左女右，鼻出血即醒。（第七。）

　　小儿猝死无故者，以葱白纳入下部及两鼻中，气通或嚏良。（第八。）

　　阴毒腹痛，厥逆唇青，卵缩脉欲绝，用净葱白一束，切扁烘热，安脐上，以熨斗火熨之，葱烂再易。手足温有汗则愈，再服四逆汤。若手足不温者不治。（第九。）

　　猝心急痛，牙关紧闭，以葱白捣膏，送入咽中。灌以香油四两，但得下咽即苏，虫化水而愈。（第十。）

　　霍乱烦躁不安，葱白二十枚，大枣二十枚，水煎服。（十一。）

　　虫咬心痛，葱白二寸，官粉二钱，捣丸服之立止。痛时唇青吐涎面白是也。（十二。）

　　腹皮麻痹，多食葱白自愈。（十三。）

　　大小便秘，捣葱白热敷小腹。（十四。）

　　小儿虚闭，葱白煎汤调蜜服，再以葱白染蜜入肛门。（十五。）

　　小儿不尿，大葱白四片，乳汁煎分服。（十六。）

