<!-- { "loadSidebar": true } -->
　　多用必伤脾土。龟大自死者良。酥炙 灰用。恶人参。龟尿（以猪鬃鬃毛刺龟鼻。其尿即出。）走窍透骨。染须发。治哑声。（若寒痰塞肺声哑者。忌服。）服板不宜中湿。中湿则板末变为症瘕。

　　上编\卷一补剂

　　滋水

　　（龟鳖）滋阴功胜龟板专治劳热骨蒸龟胶（专入肾）。经板煎就。气味益阴。故本草载板不如胶之说。以板炙酥 用。气味尚淡。

　　犹茸力能补阳。茸经水熬成胶。其性亦缓者故耳。故补阳分之阳。（督脉）用胶不如用茸。

　　补阴分之阴。（任脉）用板不如用胶。然必审属阳脏。于阴果属亏损。凡属微温不敢杂投。得此浓云密雨以为顿解。则阳得随阴化。而阳不致独旺。否则阴虚仍以熟地为要。服之阴既得滋。而阳仍得随阴而不绝也。是以古人滋阴。多以地黄为率。而龟板龟胶。止以劳热骨蒸为用。其意实基此矣！使不分辨明晰。仅以此属至阴。任意妄投。其不损阳败中者鲜矣！因并记之。用自死败龟。（得阴全气。）洗净捣碎。浸三日。用桑火熬二昼夜。其膏始成。（今人熬胶。止在釜中煎一昼夜。曷能成胶。）

　　上编\卷一补剂

　　滋水

　　（卵生）滋肾利水交心桑螵蛸（专入肝肾膀胱。）即桑枝上螳螂子也。一生九十九子。用一枚便伤百命。勿轻用之。

　　禀秋金之阴气。得桑木之津液。味咸甘。气平无毒。入足少阴肾足太阳膀胱。盖人以肾为根本。男子肾经虚损。则五脏气微。或阴痿梦寐失精遗溺。螵蛸咸味属水。内舍于肾。肾得之而阴气生长。故能愈诸疾及益精生子。肾与膀胱为表里。肾得所养则膀胱自固。气化则能出。故利水道通淋也。（宗 治小便数。用桑螵蛸远志龙骨菖蒲人参茯神当归龟甲醋炙各一两为末。卧时人参汤调下而愈。）女子疝瘕血闭腰痛。皆肝肾二经为病。咸能入血软坚。是以主之。甘能补中。故主伤中益气。肾足则水自上升。克与心交。故能养神也。至书既言功专收涩。又言利便。（能涩能利。）义由是矣。产桑树者佳。（ 曰。杂树上生者名螺螺。宗曰。如无桑上者。即用他树者。以炙桑白皮佐之。桑白皮行水。以接螵蛸就肾经也。）酒炒用。畏旋复花。其子之母名螳螂。主治小儿惊搐。并出箭镞入肉。（时珍曰。古方风药。多用螵蛸。则螳螂治风。同一理也。又医林集要出箭镞。用螳螂一个。巴豆半个。同研敷伤处。微痒且忍。极痒乃撼拔之。以黄连贯众汤洗拭。锻石敷之。）

　　上编\卷一补剂

　　滋水

　　（人）补阴润燥泽肤人乳（专入肝肾肺）。气味甘润。按据诸书有言此为阴血所化。生于脾胃。摄于冲任。

　　未受孕则下为月水。既受孕则留而养胎。已产则变赤为白。上为乳汁以养小儿。乃造化之玄微也。

　　服之益气血。补脑髓。所谓以人补人也。（弘景曰。张汉苍年老无齿。常服人乳。故年百岁余。身肥如瓠。）若大人服之。则能止渴。泽肤润燥。且目得血能视。凡赤涩多泪。可用黄连浸点。（宗 曰。上则为乳汁。下则为月水。故知乳汁则血也。用以点眼。岂不相宜？）

　　实为补虚润燥要剂。取无病妇人乳水。（时珍曰。人乳无定性。其人和平。饮食冲淡。其乳必平。其人暴躁。饮酒食辛。或有火性。其乳必热。凡服乳须热饮。若晒暴为粉。入药尤佳。南史载宋何尚之积年劳病。饮妇人乳而瘥。又言穣城老人。年二百四十岁。惟饮曾孙妇乳也。）顿如摊粉皮法取用。名为乳丹丸。但脏寒胃弱作泄者。不宜多服。（有孕之乳。谓之忌奶。小儿饮之。多成吐泻疳 之病。最为有毒也。）

　　上编\卷一补剂

　　温肾

　　肾虚而在于火。则当用辛用热。肾虚而在于水。则当用甘用润。至于水火并衰。则药有难兼施。惟取其性温润。与性微温力专入肾者以为之补。则于水火并亏之体。自得温润调摄之宜矣！按地黄体润不温。因于火日蒸晒而温。实为补水温肾要剂。其药自属不易。然有肝肾虚损。气血凝滞。不用杜仲牛膝续断以通。而偏用肉桂阳起石以燥。风湿内淫。不用巴戟天狗脊以温。而偏用淫羊藿蛇床子以燥。便结不解。不用苁蓉肉锁阳以温。而偏用火麻枸杞冬葵子以润。遗精滑脱。不用菟丝子覆盆子山茱萸胡桃肉 葡萄等药以收。而偏用粟壳牡蛎等药以进。软坚行血。不用海狗肾温暖以润。而偏用食盐青盐咸寒以投。补精益血。不用麋茸鹿胶犬肉紫河车何首乌等药以温。而偏用硫黄沉香以胜。鬼疰蛊毒。不用獭肝温暖以驱。

　　而偏用川椒乌梅以制。凡此非失于燥。而致阴有所劫。即失于寒而致火有所害。岂温暖肾脏之谓哉？噫。误矣！

　　上编\卷一补剂

　　温肾

　　（隰草）能滋肾熟地黄（专入肾。兼入肝）。甘而微温。味浓气薄。专补肾脏真水。兼培黄庭后土。土浓载物。诸脏皆受其荫。故又曰能补五脏之真阴。熟地功力甚巨。在景岳谓其真阴亏损。有为发热、为头痛、为焦渴、为喉痹、为嗽痰、为喘气。或脾肾寒逆为呕吐。（亦有不宜用地黄者。

　　）

　　或虚火载血于口鼻。或水泛于皮肤。或阴虚而泄利。阳浮而狂躁。或阴脱而仆地。阴虚而神散者。非熟地之守不足以聚之。（守以制散。）阴虚而火升者。非熟地之重不足以降之。（重以制升。）阴虚而燥动者。非熟地之静不足以镇之。（静以制动。）阴虚而刚急者。非熟地之甘不足以缓之。（缓以制急。）阴虚而水邪上沸者。舍熟地何以自制。（水以引水。）舍熟地何以归元。阴虚而精血俱损脂膏残薄者。舍熟地何以浓肠胃。（浓以滋薄。）且犹有最玄最妙者。则熟地兼散剂能发汗。以汗化于血。（阴以化阳。）而无阴不作汗也。熟地兼湿剂能回阳。

　　以阳生于下。（引阳归阴。）而无阴不回也。然而阳性速。故人参少用亦可成功。阴性缓。熟地非多难以奏效。而今人有畏其滞腻者。则崔氏何以用于肾气丸而治痰浮。（痰本于肾。）有畏其滑泄者。则仲景何以用于八味丸而医肾泄。（泄因肾气不固。故谓肾泄。）有谓阳能生阴阴不能生阳者。则阴阳之理原自互根。（无阴则阳无以化。）彼此相须。缺一不可。无阳则阴无以生。无阴则阳无以化。《内经》曰。精化为气。得非阴亦生阳乎？景岳尚论熟地。最为明确。独中所论脾胃寒逆为呕。可用地黄以治。是亦千虑之一失耳。夫既脾胃虚寒。则脾与胃已受寒累。正宜用以辛热以为扫除。如太阳既至。坚冰自解。乃复坠以霜雪。投以阴剂。不更使寒滋甚乎？余读景岳全书。见其所论。语语透辟。字字箴规。可为法守。独于所论地黄有宜脾肾虚寒。尚有未及。虽曰熟地性温。寒从温散。然寒至上逆为呕。则寒已甚。岂有熟地之温而可令寒外散乎？但或阳胜阴微。阳藉阴化。偶有感冒。用此杂于温散之中。或有见效。若真纯阴无火。厥气上逆而呕。则此又为深忌。至于制用地黄。宜用好酒砂仁末同入。

　　久蒸久曝。使其转苦为甘。变紫为黑。方能直入肾经耳。（汪昂云。地黄性寒。得酒与火与日则温。性滞得砂仁则利气。且能引入丹田。六味丸用之为君。尺脉弱者加桂附。所谓益火之原以消阴翳也。尺脉旺者加知柏。所谓壮水之主以制阳光也。）出怀庆。肥大者佳。

　　上编\卷一补剂

　　温肾

　　（蔓草）养血益肝何首乌（专入肝。兼入肾）。诸书皆言滋水补肾。黑发轻身。备极赞赏。（时珍曰。何首乌。

　　足厥阴少阴药也。白者入气分。赤者入血分。肾主闭藏。肝主疏泄。此物气温味苦涩。苦补肾。温补肝。能收敛精气。所以能养血益肝。固精益肾。健筋骨。乌须发。为滋补良药。不寒不燥。功在地黄天门冬诸药之上。气血太和。则风虚痈肿瘰 诸疾可知矣。）与地黄功力相似。独冯兆张辩论甚晰。其言首乌苦涩微温。阴不甚滞。阳不甚燥。得天地中和之气。熟地首乌虽俱补阴。然地黄禀仲冬之气以生。蒸虽至黑。则专入肾而滋天一之真水矣！其兼补肝者。因滋肾而劳及也。首乌禀春气以生。而为风木之化。入通于肝。为阴中之阳药。（后天之阳。）故专入肝经以为益血祛风之用。（血活则风散。）其兼补肾者。亦因补肝而兼及也。一为峻补先天真阴之药。故其功可立救孤阳亢烈之危。一系调补后天营血之需。以为常服。长养精神。却病调元之饵。先天后天之阴不同。奏功之缓急轻重亦有大异也。（的解）况名夜合。又名能嗣。则补血之中。尚有化阳之力。岂若地黄功专滋水。气薄味浓。而为浊中浊者。坚强骨髓之用乎？斯言论极透辟。直冠先贤未有。不可忽视。以大如拳五瓣者良。有赤雄白雌二种。凡使赤白各半。泔浸。竹刀刮皮切片。用黑豆与首乌拌匀。铺柳甑。入砂锅。

　　九蒸九晒。茯苓为使。忌猪肉无鳞鱼莱菔葱蒜铁器。（李翱着何首乌传云。何首乌者。顺州南河县人。祖名能嗣。父名延秀。能嗣年五十八无妻。忽见是药以服。因思人道。娶妻连生数子。延秀服之。延寿百六十岁。延秀生首乌。首乌服药。亦生数子。年百三十岁。发犹黑。李安期与首乌乡里亲善。窃得方服。其寿亦长。遂序其事传之。又邵康节进七宝美髯丹。

　　其方用赤白首乌各一斤。黑豆拌。九蒸晒。茯苓半斤。乳拌。当归枸杞菟丝各半斤。俱酒浸。

　　牛膝半斤。酒浸。同首乌第七次蒸至第九次。破故纸四两。用黑芝麻炒。蜜丸。忌铁器。是方以首乌为君。犹六味以地黄为君之意相同。汪昂谓人或以首乌加入六味丸中。是合两方为一方。一药有二君。殊非制方本意。其说甚是。）

　　上编\卷一补剂

　　温肾

　　（山草）滋肾润燥肉苁蓉（专入肾。兼入大肠）。甘酸咸温。体润色黑。诸书既言峻补精血。又言力能兴阳助火。是明因其气温。力专滋阴。得此阳随阴附而阳自见兴耳！惟其力能滋补。故凡症瘕积块。

　　得此而坚即消。惟其滋补而阳得助。故凡遗精茎痛。寒热时作。亦得因是而除。若谓火衰至极。用此甘润之品。同于附桂。力能补阳。其失远矣！况此既言补阴。而补阴又以苁蓉为名。是明因其功力不骤。气专润燥。是亦宜于便闭。而不宜于胃虚之人也。谓之滋阴则可。谓之补火正未必。然长大如臂。重至斤许。有松子鳞甲者良。酒浸。刷去浮甲。劈。除内筋膜。酒蒸半日。酥炙用。忌铁器。

　　上编\卷一补剂

　　温肾

　　（山草）补阴润燥功同肉苁蓉锁阳（专入肾。兼入大肠。辍耕录云。锁阳生鞑靼田地。野马或与蛇龙遗精入地。久之发起类。

