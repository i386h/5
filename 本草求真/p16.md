<!-- { "loadSidebar": true } -->
　　尚谓之感。其散不敢过峻。若至次第传变。则邪已在于经。其散似非轻剂可愈。迨至愈传愈深。则邪已入不毛。其邪应从下夺。又非散剂所可愈矣！是以邪之本乎风者。其散必谓之驱。以风善行数变。不驱不足御其奔迅逃窜之势也。邪之本于寒者。其散止谓之散。以寒凝结不解。不散不足启其冰伏否塞之象也。邪之得于雾露阴寒之湿者。其邪本自上受。则散当从上解。而不得以下施。邪之渐郁而成热者。其散当用甘平辛平。而不可用辛燥。至于邪留于膈。欲上不上。欲下不下。则当因高而越。其吐之也必宜。邪固于中。流连不解。则当从中以散。其温之也必便。若使邪轻而感。有不得用峻劣之药者。又不得不用平淡以进。俾邪尽从轻散。而不致有损伤之变。此用散之概也。又按阴盛则阳微。阳胜则阴弱。凡受阴寒肃杀之气者。自不得不用辛热以治。惟是邪初在表。而表尚有表中之表以为区别。如邪初由皮毛而入太阳。其症必合肺经并见。故药必先用以麻黄以发太阳膀胱之寒。及或佐以杏仁生姜入肺。并或止用桔梗紫苏葱管党参入肺之味以进。但杏仁则专入肺散寒下气止喘。生姜则专入肺辟恶止呕。葱管则专入肺发汗解肌。桔梗则专入肺开提肺中风寒载药上浮。党参本于防风桔梗伪造。则其气味亦即等于防风桔梗以疏肺气。至于细辛蔓荆。虽与诸药同为散寒之品。然细辛则宣肾经风寒。蔓荆则除筋骨寒湿及发头面风寒。皆非太阳膀胱专药及手太阴肺经药耳。他如白蔻荜茇良姜干姜川椒红豆蔻气味辛热。并薰香气味辛平。与马兜铃紫白石英冬花百部气味辛温。虽于肺经则治。然终非属入肺专品。所当分别而异视者也。

　　上编\卷三散剂

　　散寒

　　（隰草）发寒入太阳膀胱无汗麻黄（专入膀胱。兼入肺）。辛温微苦。中空而浮。入足太阳膀胱。（足太阳为六经外藩。

　　总经络而统营卫。其经之脉起目 。上脑下项。循肩挟脊抵腰。行于身后。故凡寒入是经。其症必见头痛。发热恶寒。腰脊卒强。无汗。脉则尺寸俱紧。是为伤寒。若汗自出不止。及脉不紧不浮。其症或不恶寒而止恶风。是为伤风。）兼入手太阴肺。（麻黄空虚似肺。故亦兼入肺经。）仲景用此以治寒入太阳无汗。其意甚深。盖缘津液为汗。汗即血也。在营则为血。在卫则为汗。寒伤营。营血内涩。不能外通于卫。卫气固密。津液不行。故无汗发热而恶寒。方用麻黄甘草同桂枝引出营分之邪达之肌表。佐以杏仁泄肺而利气。是麻黄虽太阳发汗重剂。实散肺经火郁之邪。其在十剂。有曰轻可去实。葛根麻黄之属是也！（弘景曰。麻黄疗伤寒解肌第一药。时珍曰。麻黄乃肺经专药。故治肺病多用之。张仲景治伤寒无汗用麻黄。有汗用桂枝。未有究其精微者。时珍常思津液为汗。汗即血也。在营则为血。在卫则为汗。夫寒伤营。营血内涩。不能外通于卫。卫气闭固。津液不行。故无汗发热而恶寒。夫风伤卫。

　　卫气外泄。不能内护于营。营气虚弱。津液不固。故有汗发热而恶风。然风寒之邪。皆由皮毛而入。皮毛者肺之合也。肺主卫气。包罗一身。天之象也。是证虽属乎太阳。而肺实受邪气。其症时兼面赤怫郁。咳嗽有痰。喘而胸满诸症。非肺病乎？盖皮毛外闭。则邪热内攻。

　　而肺气 郁。故用麻黄甘草同桂枝引出营分之邪达之肌表。佐以杏仁泄肺而利气。汗后无大热而喘者。加以石膏。朱肱活人书夏至加石膏知母者。是泄肺火之药。是则麻黄汤虽太阳发汗重剂。实为发散肺经火郁之药也。腠理不密。则津液外泄。而肺气自虚。虚则补其母。故用桂枝同甘草。外散风邪以救表。内伐肝木以防脾。佐以芍药。泄木而固脾。泄东所以补西也。使以姜枣。行脾之津液而和营卫也。下后微喘者。加浓朴杏仁以利肺气也。汗后脉沉迟者。加人参以益肺气也。朱肱加黄芩为阳旦汤。以泄肺热也。皆是脾肺之药。是则桂枝虽太阳解肌轻剂。实为理脾救肺之药也。此千古未发之秘旨。愚因表而出之。又少阴病发热脉沉。有麻黄附子细辛汤麻黄附子甘草汤。少阴与太阳为表里。赵嗣真所谓熟附配麻黄。补中有发也。）是以风寒郁肺而见咳逆上气痰哮气喘。则并载其能治。但用此之法。则在佐使之间。或兼气药以助力。（人参）可得卫中之汗。或兼营药以助液。（当归）可得营中之汗。或兼温药以助阳。（附子）可除寒凝之寒毒。或兼寒药以助阴。（黄芩石膏知母）可解炎热之瘟邪。

　　此实伤寒阴疟第一要药。至或有载不宜多用及夏月不宜用者。盖因过用则汗多亡阳。自汗表虚则耗人元气。（张仲景曰。阳盛阴虚者。不可发汗。尺脉迟者。不可发汗。咽燥喉干者。不可发汗。咳而小便利若失小便者。不可发汗。下利虽有表症。不可发汗。淋家不可发汗。衄血亡血家不可发汗。疮家虽身疼痛。不可发汗。少阴病脉沉细数。不可发汗。少阴病但厥无汗。不可发汗。脉动数微弱。不可发汗。脉沉迟不可发汗。汗家不可发汗。腹中上下左右有动气。不可发汗。）夏月阳气外泄。不宜再发以夺元气耳！然果春夏值有深寒内入。则又何不可用之有。至于手少阴心之风热斑疹。足厥阴之风痛目痛。审其腠理坚闭。病应用散。亦当审实以投。功与桂枝柴胡葛根芍药同为一类。但桂枝则解太阳风邪伤卫。（王好古曰。心主营为血。肺主卫为气。故麻黄为手太阴肺之药。桂枝为手少阴心之药。）葛根则解阳明肌热口渴。（时珍曰。麻黄太阳经药。兼入肺经。肺主皮毛。葛根阳明经药。兼入脾经。）柴胡则发少阳阳邪寒热往来。此则能发太阳阴邪伤营。不可不细辨也。发汗用茎去节。止汗须用根节。并蛤粉粟米等分为末。袋盛扑之。（时珍曰。麻黄发汗之气驶不能御。而根节止汗。

　　效如影响。物理之妙。不可测度如此。自汗有风湿伤风。风温气虚。血虚脾虚。阴虚胃热。

　　痰饮中暑。亡阳柔 诸症。皆可随症加而用之。当归六黄汤加麻黄根。治盗汗尤捷。盖其性能行周身肌表。故能引诸药外至卫分而固腠理也。本草但知扑之之法。而不知服饵之功尤良也。宣明五气篇曰。心为汗。则知汗出于心。经脉别论曰。饮食饱甚。汗出于胃。惊而夺精。

　　汗出于心。持重远行。汗出于肾。疾走恐惧。汗出于肝。体摇劳倦。汗出于脾。本病篇曰。

　　醉饱行房。汗出于脾。）浓朴白薇为使。恶辛夷石苇。

　　上编\卷三散剂

　　散寒

　　（山草）宜散肾经风寒细辛（专入肾。兼入肝胆）。味辛而浓。气温而烈。为足少阴肾温经主药。凡风寒邪入至阴而见本经头痛。（太阳头痛在脑后。阳明头痛在额。少阳头痛在两角。厥阴头痛在巅顶。少阴头痛在脑齿。）腰脊俱强。口疮喉痹。鼻渊齿 。水停心下。口吐涎沫。（成无己曰。水停心下。不行则肾气燥。宜辛以润之。细辛之辛以行水气而润燥。）耳聋鼻痈。倒睫便涩者。并宜用此调治。或用独活为使。俾在表之阳邪可表。而在里之伏邪可除。故书载能通关利窍。

　　破痰下乳。行血发汗。（仲景治少阴症反发热。麻黄附子细辛汤以发少阴之汗。）且走肾者必兼肝与胆。胆虚惊痫及风眼泪下者。得此辛散宣通。而令泪收惊除。至书所云服能入肾润燥。非是火盛水衰。阴被阳涸而成。实因阴盛阳衰。火屈于水而致也。遇此辛以除寒。温以燥湿。则阴得解而不凝矣。岂刚燥不挠之谓也乎？（时珍曰。气之浓者。能发阳中之阳也。

　　辛温能散。故诸风寒风湿头痛痰饮胸中滞气惊痫者宜用之。口疮喉痹 齿诸痛用之者。取其能散浮热。亦火郁则发之之义也。辛能泄肺。故风寒咳嗽上气者宜用之。辛能散燥。故通少阴及耳窍便涩者宜用之。）世之论药性者。每鲜如此体会。但知就燥论燥。而致固执不通。

　　独不思经有云。肾苦燥。急食辛以润之乎？然味浓性烈。所用止宜数分。过则气塞命倾。（承曰。细辛多则气闷塞不通者死。虽死无伤。近年开平狱中尝治此。不可不知。）若血虚头痛者。尤宜戒焉。产华阴者真。（时珍曰。叶似小葵。柔茎细根。直而色紫。味极辛者。细辛也。杜衡鬼督邮徐长卿皆可乱之。）去双叶者用。（双叶服之害人。）恶黄 山茱萸。畏硝石滑石。反藜芦。

　　上编\卷三散剂

　　散寒

　　（芳草）疏肺寒气内客紫苏（专入肺。兼入心脾）。背面俱紫。辛温香窜。五月端午采用。凡风寒偶伤。气闭不利。

　　心膨气胀。并暑湿泄泻。热闭血衄崩淋。喉腥口臭。俱可用此调治。取其辛能入气。紫能入血。香能透外。温可暖中。使其一身舒畅。故命其名曰苏。（苏与稣同）是以时珍谓其同橘皮砂仁。则能行气安胎。同藿香乌药。则能快气止痛。同麻黄葛根。则能发汗解肌。同芎当归。则能和营散血。同木瓜浓朴。则能散湿解暑。同桔梗枳壳。则能利膈宽中。同杏子菔子。则能消痰定喘。要皆疏肺利气之品。虽其气味浅薄。难以奏效。但久服亦能泄人真气。

　　虚寒泄泻尤忌。即安胎和胃药中。用之不过取其辛香。暂调胃寒气滞之症。岂可概用久用。

　　以陷虚虚之祸耶？（宗 曰。紫苏气味香散。今人朝暮饮紫苏汤。无益。医家谓芳草致豪贵之疾者。此有一焉。若脾胃寒人。多致滑泄。往往不觉。）梗下气稍缓。子降气最速。（务本新书云。凡地畔近道。可种苏以遮六畜。收子打油。燃灯甚明。弘景曰。苏子下气。与橘皮相宜。）与橘红同为除喘定嗽。消痰顺气之药。（叶发汗散寒。梗顺气安胎。子降气开郁。消痰定喘。表弱气虚者忌用叶。肠滑气虚者忌用子。）但性主疏泄。气虚阴虚喘逆者并禁。宜橘皮。忌鲤鱼。子炒研用。

　　上编\卷三散剂

　　散寒

