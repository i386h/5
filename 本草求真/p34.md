<!-- { "loadSidebar": true } -->
　　泻水者。因其水势急迫。有非甘淡所可渗。苦寒所可泻。正如洪水横逆。迅利莫御。必得极辛极苦极咸极寒极阴之品。以为决渎。则水始平。此泻水之说所由起也。然水在人脏腑。本自有分。即人用药以治水势之急。亦自有别。如大戟芫花甘遂同为治水之药矣！然大戟则泻脏腑水湿。芫花则通里外水道。荛花则泻里外水湿。甘遂则泻经隧水湿也。葶苈白前同为入肺治水剂矣。然葶苈则合肺中水气以为治。白前则搜肺中风水以为治也。商陆入脾行水。功用不减大戟。故仲景牡蛎泽泻汤用之。海藻海带昆布气味相同。力专泄热散结软坚。故瘰瘕疝隧道闭塞。其必用之。蝼蛄性急而奇。故能消水拔毒。田螺性禀至阴。故能利水以消胀。续随子有下气之速。凡积聚胀满诸滞。服之立皆有效。紫贝有利水道通瘀之能。故于水肿蛊毒目翳。用之自属有功。至于瞿麦泻心。石苇清肺。虽非利水最峻。然体虚气弱。用亦增害。未可视为利水浅剂。而不审实以为用也。

　　上编\卷四泻剂

　　泻水

　　（毒草）大泻脏腑水湿大戟（专入肺肾。旁行经络。）气味苦寒。性秉纯阳。峻利居首。上泻肺气。下泄肾水。

　　兼因味辛。旁行经脉。无处不到。浸水色绿。又入肝胆。故书皆载能治十二水毒。蛊结腹满急痛等症。（好古曰。大戟与甘遂同为泄水之药。湿胜者苦燥除之也。）李时珍云。凡痰涎为物。

　　随气升降。无处不到。入于心则迷窍而癫痫。入于肺则窍塞而成咳唾稠粘。喘急背冷。入于肝则留伏蓄聚。而成胁痛干呕。寒热往来。入于经络则麻痹疼痛。入于筋骨则颈项胸背腰胁手足牵引隐痛。三因并以控涎丹主之。盖有大戟能泄脏腑之水湿。甘遂能行经隧之水湿。白芥子能散皮里膜外之痰气。要必实症实热实脉。方可以用。（非实莫用。）否则泻肺伤肾。害人不浅。（李时珍曰。愚按百祥惟用大戟一味。百祥独泻腑。正实则泻其子也。肾邪实而泻其肝也。洁古老人治痘变黑归肾症。用宣风散代百祥膏。亦是泻子之意。盖毒胜火炽则水益涸。风挟火势则土受亏。故津血内竭不能化脓而成青黑干陷之症。泻其风火之毒。所以救肾扶脾也。）若中其毒者。惟菖蒲可解。杭产色紫者良。北产色白者不堪入药。水浆煮。去骨用。得大枣则不损脾。畏菖蒲。反甘草。苗名泽漆。亦行水道。主治略同。

　　上编\卷四泻剂

　　泻水

　　（毒草）大通里外水道芫花（专入脾肺肾）。味辛而苦。气温有毒。亦反甘草。主治颇与大戟甘遂。皆能达水饮窠囊隐僻之处。然此味苦而辛。苦则内泄。辛则外搜。故凡水隐痰癖。皮肤胀满。喘急痛引胸胁。咳嗽胀疟。里外水闭。危迫殆甚者。用此毒性至紧。无不立应。（饮有痰饮悬饮溢饮支饮伏饮之异。李时珍云。夫饮有五。皆出内啜水浆。外受湿气。郁蓄而为留饮。流于胸则为支饮。令人喘咳寒热。吐沫背寒。流于肺则为悬饮。令人咳唾痛引缺盆两胁。流于心下则为伏饮。令人胸满呕吐寒热眩晕。流于肠胃则为痰饮。令人腹鸣吐水。胸胁支满。或作泄泻。忽肥忽瘦。流于经络则为溢饮。令人沉重注痛。或作水气跗踵。又水有风水皮水正水黄汗之别。如水积胞中坚满如石。则为石水。汗如柏汁炙黄。名曰黄汗。久而不愈。则为痈脓。又水在肺则咳。在胃则呕。在头则眩。在心则悸。在背则冷。在胁则胀。）不似甘遂苦寒。止泄经隧水湿。大戟苦寒。止泄脏腑水湿。荛花与此气味虽属相同。而性较此多寒之有异耳！此虽取效甚捷。误用多致夭折。不可不慎。根名蜀桑。止可敷疮毒鱼。及捣汁浸线。系落痔疮。他不宜用。叶似柳。花紫碧色。叶生花落。陈久者良。醋煮过。水浸暴用。反甘草。（叶可擦肤赤肿作伤。）

　　上编\卷四泻剂

　　泻水

　　（毒草）大泻里结水湿芫花叶尖如柳。花紫似荆。

　　荛花苗茎无刺。花细色黄。至其性味芫花辛苦而温。此则辛苦而寒。若论主治则芫花辛温。多有达表行水之力。此则气寒。多有入里走泄之效。故书载能治利。（宗 曰。张仲景伤寒论以荛花治利者。取其行水也。水去则利止。其意如此。今用之当斟酌。不可过使。恐不及也。须有是症乃用之。）然要皆属破结逐水之品。未可分途而别视也。但药肆混收。亦可见效。以其主治差同故耳。

　　上编\卷四泻剂

　　泻水

　　（毒草）大泻经隧水湿甘遂（专入脾胃肺肾膀胱）。皮赤。肉白味苦。气寒有毒。其性纯阴。故书皆载能于肾经。及或隧道水气所结之处奔涌直决。使之尽从谷道而出。为下水湿第一要药。（元素曰。水结胸中。非此不能除。故仲景大陷胸汤用之。但有毒。不可轻用。）喻嘉言曰。胃为水谷之海。

　　五脏六腑之源。脾不散胃之水精于肺。而病于中。肺不能通胃之水道于膀胱。而病于上。肾不能司胃之关。时其蓄泄。而病于下。以致积水浸淫。无所底止。（水肿有风水皮水正水石水黄汗五种。水郁于心。则心烦气短。卧不克安。水郁于肺。则虚满喘咳。水郁于肝。则胁下痞满痛引少腹。水郁于脾。则四肢烦 体重不能衣。水郁于肾。则腹痛引背央央。腰髀痛楚。水肿与气肿不同。水肿其色明润。其皮光薄。其肿不速。每自下而上。按肉如泥。肿有分界。气则色苍黄。其皮不薄。其肿暴起。肿无分界。其胀或连胸胁。其痛或及脏腑。或倏如浮肿。或肿自上及下。或通身尽肿。按则随起。但仲景所论水肿。多以外邪为主。而内伤兼及。究之水为至阴。其本在肾。肾气既虚。则水无所主而妄行。使不温肾补脾。但以行气利水。终非引水归肾之理。犹之土在雨中则为泥。必得和风暖日。则湿气转为阳和。自得万物消长矣！）故凡因实邪。元气壮实。（必壮实方可用以甘遂。）而致隧道阻寒。见为水肿蛊胀。疝瘕腹痛。无不仗此迅利以为开决水道之首。如仲景大陷胸汤之类。然非症属有余。只因中气衰弱。小便不通。水液妄行。脾莫能制。误用泄之之品益虚其虚。水虽暂去。大命必随。甘草书言与此相反。何以二物同用而功偏见。亦以甘行而下益急。（又按刘河间云。凡水肿服药未全消者。以甘遂末涂腹绕脐令满。内服甘草水。其肿便去。二物相反。而感应如此。）非深于斯道者。未易语此。皮赤肉白。根作连珠重实者良。面裹。煨熟用。（用甘草荠汁浸三日。其水如墨。以清为度。再面裹煨。）瓜蒂为使。恶远志。

　　上编\卷四泻剂

　　泻水

　　（毒草）大通水道下行商陆（专入脾）。辛酸苦寒有毒。功专入脾行水。其性下行最峻。有排山倒海之势。功与大戟芫花甘遂相同。故凡水肿水胀。瘕疝痈肿。喉痹不通。湿热蛊毒恶疮等症。服此即能见效。

　　（喻嘉言曰。从来肿胀。遍身头面俱肿者。尚易治。若只单腹胀。则难治。遍身俱肿胀者。

　　五脏六腑各有见症。故泻肝泻脾泻膀胱大小肠。间有取效之时。单单腹胀久窒。而清者不升。浊者不降。互相结聚。牢不可破。实因脾胃之衰微所致。而泻脾之药。安敢用乎？明乎此。则有培养一法。补元气是也。则有招纳一法。宣布五阳是也。则有解散一法。开鬼门洁净府是也。凡肿伤脾则脐必突。伤肾则足底必平。伤肺则背肩耸。伤肝则唇黑皮肿。伤心则缺盆必平。及咳嗽失音。凡肿先起于腹。后散四肢者。可治。先起四肢。后归于腹者。必死。）如仲景牡蛎泽泻散之用商陆。以治大病后腰以下肿。用此急迫以散之也。若脾虚水肿。因服轻剂未愈。遂用苦劣有毒纯阴之药迅迫。效虽稍见。未几即发。决不可救。取花。白者良。

　　赤者只堪贴脐。（入麝三分捣贴。小便利则肿消。嘉谟曰。古赞云。其味酸辛。其形类人。

　　疗水贴肿。其效如神。斯言尽之矣！）黑豆汤浸蒸用。得蒜良。

　　上编\卷四泻剂

　　泻水

　　（水草）泄热散结软坚海藻（专入肾）。书载性反甘草。能治项颈一切瘰 症瘕疝 。（腹痛曰疝。丸痛曰 。）

　　及痰饮香港脚水肿等症。其故奚似。盖缘苦能泄结。寒能除热。咸能软坚。海藻气味俱备。与甘草本属不合。凡其水因热成。而致隧道闭塞。小便不通。硬结不解者。用此坚软结泄。邪退热解。使热尽从小便而出。而病自无不愈也。（丹溪治瘿气初起。用海藻一两。黄连二两。为末。时时舐咽。先断一切浓味。）至有病非实结。最不宜用。非独海藻为然。即凡海中诸药。无不如是。海带有似海藻而粗。柔韧而长。主治无异。昆布亦同海藻海带。俱性带滑且雄。凡瘿坚如石者。非此不除。且其下气最速。久服多令人瘦。至云海岛人常食。以其水土不同故耳。皆反甘草。略洗去咸水用。（偏有同甘草以治瘰 。盖激之以溃其至耳！）

　　上编\卷四泻剂

　　泻水

　　（隰草）泻肺停水葶苈（专入肺。兼入胃）。辛苦大寒。性急不减硝黄。大泻肺中水气。 急下行膀胱。

　　故凡积聚症结。伏留热气。水肿痰壅。嗽喘经闭。便塞至极等症。（诸症皆就水气停肺而言。）无不当用此调。昔本草十剂篇云。泄可去闭。葶苈大黄之属。但大黄则泻脾胃阴分血闭。葶苈则泻肺经阳分气闭。葶苈有苦有甜。甜者性缓。虽泻而不伤。苦者性急。既泻肺而复伤胃。故必用以大枣补土以制水。但水去则止。不可过剂。观金匮所云用葶苈以治头疮。药气入脑杀人。其意大可知矣！子如黍米微长。色黄。糯米微炒用。得酒良。榆皮为使。（榆皮性亦利水。）

　　上编\卷四泻剂

　　泻水

　　（山草）搜肺中风水白前（专入肺）。甘辛微温。为降气祛风除痰要药。缘人气实则痰壅。痰壅则风作。风与痰气胶固。则肺因尔不宁。而有喘嗽喘促体肿之病矣。非不用此以泄肺中实痰风邪。则气曷降。

　　而嗽曷止。是以金匮用以治咳嗽脉沉。深师白前汤用此以治久咳上气。（深师方体肿短气胀满。昼夜倚壁不得卧。常作水鸡声者。白前汤主之。白前二两。紫菀半夏各三两。大戟七合。煮取温服。禁食羊肉饴糖。）皆取降肺除痰之意。非若白薇气味咸寒。专泄肺胃燥热。细辛辛热。专发肾中寒邪也。此惟实者用之。虚者不宜用耳。似牛膝粗长坚直易断者良。若短小柔软能弯者是白薇。去头须。甘草水浸一昼夜。焙用。忌羊肉。（白前出近道。

　　多有形色相同。须以此辨之。）

　　上编\卷四泻剂

　　泻水

　　（毒草）大泻胸中湿滞续随子（专入胃）。即俗所名千金子者是也。味辛气温有毒。诸书皆载下气最速。（时珍曰。

