<!-- { "loadSidebar": true } -->
　　（蔓草）消肺火以为化源之自天门冬（专入肺）。甘苦大寒。据书载泻肺火及兼补肾。然究止属苦寒。安能滋肾而补水乎？（的解）所云能补水者。以肺本清虚。凉则气宁而不扰。热则气行而不生。且肺为肾母。肺金失养。则肾亦燥而不宁。肾气上攻。则肺益燥而受克。而凡咳嗽吐衄。痰结燥渴。肺痈肺痿等症。靡不因之毕呈。（肺痈本于五脏蕴火。及胃积热上蒸。与外感风寒。内伤营血。热结而成。痿则本于津液枯竭。不能上输于肺。及风热伤卫。而致气竭力疲。故痈则为阳实。而痿则为阴虚。痈则邪伤于营。故唾有血而无沫。而便多下脓垢。痿则邪伤于卫。故唾有沫而无血。而便多下浊沫。痈则口中辟辟作燥而渴。痿则口中不燥而步武喘鸣。冲击连声而痰始应。痈则胸中隐隐作痛。痿则胸中不痛而气馁不振。痈则脉数而实。痿则脉数而虚。痈则宜表宜下。痿则宜滋宜润。治法因于内者。从内酌治。因于外者。从外酌解。因于虚者。养血补气保肺。因于实者。泻热豁痰。开提升降。）得此清肃之品。以为化源之自。则肾未必即补。而补肾之基。未必不于所清而先具也。是以又云补肾。但其性滑利。脾胃虚寒。及无热而泄者最忌。（苦泄热。寒胜热。若无热而泄。则不得用。）取肥大明亮者良。去心皮。酒蒸用。地黄贝母为使。恶鲤鱼二冬。熬膏良。

　　上编\卷四泻剂

　　泻火

　　（芳草）泻肾血分实热治无汗骨蒸牡丹皮（专入心肾肝）。辛苦微寒。能入手少阴心足少阴肾足厥阴肝。以治三经血中伏火。时珍曰。伏火即阴火也。阴火即相火也。相火炽则血必枯必燥必滞。与火上浮而见为吐为衄。

　　（汪昂曰。血属阴。本静。因相火所逼。故越出上窍。）虚损与风与痰与火相抟。而见五痨惊痫螈 。（螈则筋急而缩。 则筋缓而伸。或伸或缩。手如拽锯。谓之螈 。即俗所谓为搐惊。则外有所触。心无所主。痫则卒然昏仆。身软吐痰。时发时止。五痨。一曰志痨。二曰心痨。三曰思痨。四曰忧痨。五曰疫痨。）瘀结而见疮疡痈毒产难。并无汗骨蒸。（阴虚又兼邪郁。故见无汗骨蒸。）用此不特味辛而散血中之实热。且有凉相火之神功。世人专以黄柏治相火。而不知丹皮之功更胜。盖黄柏恶寒而燥。初则伤胃。久则败阳。苦燥之性徒存。而补阴之功绝少。丹皮赤色象离。能泻阴中之火。使火退而阴生。所以入足少阴而佐滋补之用。较之黄柏。不啻霄壤矣。张元素曰。丹皮治无汗之骨蒸。地骨皮治有汗之骨蒸。神不足者手少阴心。志不足者足少阴肾。（仲景）肾气丸用丹皮。治神志不足也。（内经曰。水之精为志。故肾藏志。火之精为神。故心藏神。）但补性少而泄性多。凡虚寒血崩。经行过期不尽者。为并禁焉。赤者利血。白者兼补气。酒拌蒸用。忌蒜胡荽。伏砒。

　　上编\卷四泻剂

　　泻火

　　（乔木）大泻肾火及除膀胱湿邪黄柏（专入肾。兼入膀胱）。昔人同知母用于六味丸中。名为知柏八味丸。又同知柏各一两。

　　酒洗焙研。入桂。名为滋肾丸。（时珍曰。知佐黄柏。滋阴降火。有金水相生之义。古云黄柏无知母。犹水母之无虾也。盖黄柏能制命门膀胱阴中之火。知母能清肺金。滋肾水之化源。）谓其可滋真阴。此说一出。而天下翕然宗之。以至于今。牢不可破。讵知黄柏性禀至阴。味苦性寒。行隆冬肃杀之令。故独入少阴泻火。入膀胱泻热。（好古曰。黄芩栀子入肺。黄连入心。黄柏入肾燥湿。所归各从其类也。震亨曰。火有二。君火者人火也。心火也。可以湿伏。可以水灭。可以直折。黄连之属可以制之。相火者天火也。龙雷之火也。阴火也。不可以水湿折之。当从其性而伏之。惟黄柏之属可以降之。）凡人病因火亢而见骨蒸劳热。目赤耳鸣。消渴便闭。及湿热为病而见诸痿瘫痪。（瘫痪本有气虚血虚脾虚肾虚湿痰死血之别。但因热伤血。血不养筋。而致 短而拘。湿则伤筋。筋不束骨而致弛长而痿。宜用苍术黄柏。名二妙散以治。）水泻热利。黄胆水肿。（杲曰。长安王善夫病小便不通。渐成中满。腹坚如石。脚腿裂破出水。双睛凸出。饮食不下。痛苦莫可名状。治通利小便渗泄之药。服遍矣。予诊之曰。此乃奉养太过。膏粱积热。损伤肾水。致膀胱久而干枯涸。小便不化。火又逆上而为呕哕。难经所谓关则不得小便。格则吐逆者。遂处以北方大苦寒之剂。黄柏知母各一两。酒洗焙研。入桂一钱为引。为丸。每服二百丸。少焉前阴如刀刺火烧。涌如瀑泉涌出。床下成流。顾盼之间。肿胀消散矣！）痔血疡风。漏下赤白。（皆湿热为病。）与夫诸痛疮痒。蛔虫内攻。（外台治口舌生疮。用黄柏含之良。深师用蜜渍取汁含之。吐蛔。

　　寇氏衍义治心脾有热。舌颊生疮。用蜜炙黄柏青黛各一分为末。入生龙脑一字掺之吐涎。越筵散用黄柏细辛等分为末掺。或用黄柏干姜等分亦良。但用良药不效者。须察脉症。或因中气不足。虚火上炎。宜用参术甘草干姜附子之类。或噙官桂引火归元。）诊其尺果洪大。按之有力。可炒黑暂用。使其湿热顺流而下。阴火因尔潜伏。则阴不受煎熬。而阴乃得长矣。

　　非谓真阴虚损。服此即有滋润之力也。（发明曰。非真能补也。肾苦燥。急食辛以润之。肾欲坚。急食苦以坚之也。相火退而肾固。则无狂荡之患矣。按肾本属水。虚则热。心本属火。虚则寒。）故于实热实火则宜。（时珍曰。东垣丹溪皆以黄柏为滋肾降火要药。上古所未言也。盖气为阳。血为阴。邪火煎熬。则阴血渐涸。故阴虚火动之病须之。然必少壮气盛能食者。用之相宜。）而于虚热虚火。则徒有损而无益。（时珍曰。若中气不足，而邪火炽盛者。久服则有寒中之变。近时虚损及纵欲求嗣之人。用补阴药。往往以此二味为君。日日服饵。降令太过。脾胃受伤。真阳暗损。精气不暖。致生他病。盖不知此苦寒而滑泄。且苦味久服。有反从火化之害。故叶氏医学统旨有四物加知母黄柏。久服伤胃不能生阴之戒。汪昂曰。按火有虚火实火燥火湿火相火郁火之异。虚火宜补。实火宜泻。燥火宜滋润。郁火宜升发。湿火由湿郁为热。

　　多病 肿。经所谓诸腹胀大。皆属于热。诸病 肿。皆属于火是也。宜利湿清热而兼补脾。

　　相火寄于肝肾。乃龙雷之火。非苦寒所能胜。宜滋肾养血。壮水之主。以制阳光。又按诸病之中。火症为多。有本经自病者。如忿怒生肝火。焦思生心火之类是也。有子母相克者。如心火克肺金。肝火克脾土之类是也。有脏腑相移者。如肺火咳嗽。久则移热于大肠而泄泻。

　　心火烦焦。久则移热于小肠而为淋闭之类是也。又有别经相移者。有数经合病者。当从其重者而治之。）奈今天下人。不问虚实。竟有为去热治劳之妙药。而不知阴寒之性。能损人气。减人食。命门真元之火。一见而消亡。脾胃营运之职。一见而沮丧。元气既虚。又用苦寒。遏绝生机。莫此为甚。川产肉浓色深者良。生用降实火。蜜炙则不伤胃。炒黑能止崩带。

　　酒制治上。蜜制治中。盐制治下。

　　上编\卷四泻剂

　　泻火

　　（灌木）泻肺火利水通气桑白皮（专入肺。）辛甘性寒。善入肺中气分。泻火利水。除痰泄气。缘气与水与痰。

　　止属病标。其气逆不利。与水饮胶结。未有不因火结而成。（罗谦甫曰。是泻肺中火邪。非泻肺气也。火与元气不两立。火去则气得安矣。）久而不治。则瘀结便秘。喘嗽胸满。唾血口渴。

　　水肿胪胀。靡不色色而见。桑白皮辛甘而寒。能于肺中治火利水。俾火去而水自消。水去而火即灭。而气因尔而治。（时珍曰。桑白皮长于利小水。乃实则泻其子也。故肺中有水气。

　　及肺火有余者宜之。十剂云。燥可去湿。桑白皮赤小豆之属是也。宋医钱乙治肺气热盛。咳嗽而后喘。面肿身热。泻白散。用桑白皮炒一两。地骨皮焙一两。甘草炒半两。每服一二钱。入粳米百粒。水煎。食后温服。桑白皮地骨皮皆能泻火从小便去。甘草泻火而缓中。粳米清肺而养血。此乃泻肺诸方之准绳也。）至书有云。能补元气之不足。不过云其气得自安。若以甘寒之味可以补气。则当置甘温于何地乎？况本草十剂篇云。燥可去湿。桑白皮赤小豆之属是也。故湿则为重。宜燥剂以除之。（燥字从湿去重除之后而言。勿泥燥热之燥看。

　　）但此性寒而裂。（其裂亦作寒裂。）虽有甘味。不能以制。故古人有戒勿多用之条。及肺虚火衰水涸风寒作嗽者。为切忌焉。为线可缝金疮。刮去皮取白。或恐泻气。蜜炙用。续断桂心为使。忌铁。桑乃箕木之精。其木能开关利水。扎把燃火。则能去风除痹。故煎药熬膏宜用。（时珍曰。煎药用桑者。取其能利关节。除风寒湿痹诸痛也。观灵枢经治寒痹内热。用桂酒法。以桑炭炙布巾。熨痹处。治口僻用马膏法。以桑钩钩其口。及坐桑灰上。皆取此意也。又痈疽发背不起发。或瘀肉不腐溃。及阴疮瘰 。流注 疮。顽疮恶疮。久不愈者。用桑木炙法。未溃则拔毒止痛。已溃则补接阳气。亦取桑通关节。去风寒。火性畅达。出郁毒之意。其法以干桑木劈成细片。扎作小把。燃火吹息炙患处。每吹炙片时。以瘀肉腐动为度。内服补托药。诚良方也。）桑椹甘凉色黑。治能除热养阴止泻。乌须黑发。（月令云。四月宜饮桑椹酒。能理百种风。又椹可以汁熬烧酒。藏之经年。味力愈佳。）桑耳散血除瘀。破症攻瘕。桑叶清肺泻胃。凉血燥湿。去风明目。（圣济录治吐血不止。晚桑叶焙研。凉茶服三钱。只一服止。后用补肝肺药。千金方治头发不长。用桑叶麻叶煮泔水沐之。七次可长数尺。集简治风眼下泪。用腊月不落桑叶煎汤。日日温洗。或入芒硝。扶桑丸除风湿。乌须明目。用黑芝麻同桑叶等分为丸。震亨曰。经霜桑叶研末。米饮服。止盗汗。）

　　上编\卷四泻剂

　　泻火

