<!-- { "loadSidebar": true } -->
　　为除痨热骨蒸。咳嗽吐血。妇人产后血衄晕闷绝之圣药。褚澄遗书云。降火甚速。降血甚神。饮溲溺百不一死。非真不死。甚言功力之优也。（又言人喉有窍。则咳血杀人。喉不停物。毫发必咳。血既渗入。愈渗愈咳。愈咳愈渗。）经云。饮入于胃。游溢精气。上输于脾。脾气散精。上归于肺。通调水道。下输膀胱。故人服小便入胃。亦随脾之气上归于肺。下通水道而入膀胱。乃寻其旧路也。故能治肺病引火下行。凡人精气清者为气。浊者为血。浊之清者为津液。浊之浊者为小便。与血同类也。故味咸而走血。咸寒能伏虚热。使火不上炎。血不妄溢。是以能疗诸血证也。凡人久嗽失音。劳渴烦燥。吐衄损伤。皮肤皴裂。人咬火烧。绞肠痧痛。难产胞衣不下。法当乘热饮之。（薛已云。予在居庸。见覆车被伤七人。仆地吟呻。俱令灌此。皆得无事。凡一切伤损。不问壮弱。及有无瘀血。俱宜服此。若胁胀。或作痛。或发热烦燥口渴。惟服此一味。胜似他药。他药虽效。恐有瘀血。反致误人。童便不动脏腑。不伤气血。万无一失。军中多用此。屡试有效。）盖热则尚存真气。其行自速。冷则惟有咸味寒性矣。若救阴却痨。必以童便为优。盖取混元之气。清纯而不淆杂耳！（但胃寒食少者切忌。）今人类用秋石。虽亦能入肾除热。但经水澄火炼。真元之气全失。其功不及童便多矣。况多服久服。则咸能走血。令血凝气滞为病。矧有阳气素虚。食少肠滑者。其可用之为治乎？取童子十岁以下。相火未动。不食荤腥酸咸者佳。去头尾。取中间一节。清彻如水者用。痰用姜汁。瘀用韭汁。冬月用汤温之。

　　上编\卷四泻剂

　　下气

　　气者人身之宝。周流一身。倾刻无间。稍有或乖。即为病矣。治之者。惟有保之养之。

　　顺之和之。使之气常自若。岂有降伐其气而使不克自由哉？然河间谓人五志过极。皆为火。丹溪谓人气有余便是火。则是气过之极。亦为人身大患也。是以气之虚者宜补。气之降者宜升。

　　气之闭者宜通。气之郁迫者宜宽。气之郁者宜泄。气之散者宜敛。气之脱者宜固。气之实而坚者。则又宜破宜降宜下而已。盖气之源。发于肾。统于脾。而气之出。由于肺。则降之药。每出于肺居多。而肾与脾与肝。止偶见其一二而已。如马兜铃非因入肺散寒清热。而降其气乎。苏子非因入肺宽胸消痰。止嗽定喘。而下其气乎。杏仁非因入肺开散风寒。而下其气乎。枇杷叶非因入肺泻热而降其气乎。葶苈非因入肺消水而下其气乎。桑白皮非因入肺泻火利水而通其气乎。旋复花非因入肺消痰除结而下其气乎。栝蒌花粉。非因入肺消痰清火。而下其气乎。续随子非因入肺。而泻湿中之滞乎。枳壳非因入肺宽胸开膈。而破其气乎。若在枳实降气。则在胸膈之下。三棱破气。则在肝经血分之中。赭石则入心肝二经。凉血解热。

　　而气得石以压而平。郁李则入脾中下气。而兼行水破瘀。山甲则破痈毒结聚之气。而血亦消。荞麦则消肠中积滞之气。炒熟莱菔子则下肺喘而消脾滞。至于沉香补骨脂。是引肾真火收纳归宅。黑铅是引肾真水收纳归宅。皆能下气定喘。凡此皆属降剂。一有错误。生死反掌。

　　治之者可不熟思而详辨乎？

　　上编\卷四泻剂

　　下气

　　（芳草）破肝经血分之气三棱（专入肝）。味苦气平。皮黑肉白。大破肝经血分之气。故凡一切血瘀气结。疮硬食停。

　　老块坚积。靡不借此味苦。入以血分。行其气滞。俾血自气而下。但此若以血药同投。则于血可通。以气药同入。则于气可治。仍须和以补气健脾之味方良。（汪昂曰。昔有人患症癖死。遗言开腹取之。得病块如石。文理五色。削成刀柄。因刈三棱。柄消成水。绣按其人患癖。腹内血块虽有。但云削成刀柄。不无诳诞。）若使专用克伐。则胃气愈虚。气反不行。

　　而积增大矣。出荆地。色黄体重。若鲫鱼而小者良。今世所用皆草三棱。醋浸炒。或面裹煨。

　　上编\卷四泻剂

　　下气

　　（隰草）下肺气消痰结旋复花（专入肺大肠）。即本经所名金沸草者是也。其性虽兼辛温。凡阴虚劳嗽。风热燥咳。

　　不可误用。用之其嗽必甚。究之味苦而咸。性主下降。凡心脾伏饮。胁下胀满。胸上痰结。

　　唾如胶漆。风气湿痹。皮间死肉。服之即能有效。更能续筋敷伤。（筋断。捣汁滴伤处。以滓敷上。半月即愈。时珍曰。凡藤蔓之属。象人之筋。所以多治筋病。旋复花藤细如筋。可啖。故能续筋敷伤。）是以仲景之治伤寒汗下后。心下痞坚。噫气不除。有旋复代赭石汤。（噫气即嗳气也。经曰。五气所病。心为噫。又曰。寒气客于胃。厥逆从下上散。复出于胃。

　　故为噫。噫气多属胃气虚弱。三焦失职。清无所归。浊无所降。然亦有痰有火有食。仲景立此方以治伤寒汗下后胃虚。内用人参甘草以扶正。姜枣以和中。旋复花旋转阴中阻格之阳升而上达。赭石使恋阳留滞之阴降而下行。然后参甘大枣。可收补虚之功。生姜半夏。可奏开痞之效。）并金匮半产漏下。有旋复花汤。胡洽治痰饮在两胁胀满。有旋复花汤。皆取苦能下气故耳。惟其性专主下。故书皆载病衰弱大肠虚寒者切忌。以其不禁再下故也。五月五日采花晒干。去皮蒂蕊壳用。

　　上编\卷四泻剂

　　下气

　　（五果）散肺气分风寒下气除喘杏仁（专入肺）。既有发散风寒之能。复有下气除喘之力。缘辛则散邪。苦则下气。润则通秘。温则宣滞行痰。杏仁气味俱备。故凡肺经感受风寒。而见喘嗽咳逆。胸满便秘。烦热头痛。与夫蛊毒疮疡。狗毒面毒锡毒金疮。无不可以调治。（按医余云。索面豆粉。近杏仁则烂。是杏仁能消其积也。狗咬伤疮。冠氏方用烂嚼杏仁以涂。即愈。是杏仁能解狗毒也。诸疮肿痛。用杏仁去皮研摅取膏。入轻粉麻油调搽神效。是杏仁能治疮疡毒也。目中翳遮。但瞳子不破。圣济录用杏仁三升去皮。面裹作三包。糖火煨熟。去面研烂。压去油。每用一钱。

　　入铜绿一钱。研匀点之。是杏仁能治目翳也。）东垣论杏仁与紫菀。均属宣肺除郁开溺。而一主于肺经之血。（紫菀）一主于肺经之气。（杏仁）杏仁与桃仁俱治便秘。而一治其脉浮气喘便秘。于昼而见。（杏仁）一治其脉沉狂发便闭。于夜而见。（桃仁）冯楚瞻论杏仁栝蒌均属除痰。而一从腠理中发散以祛。故表虚者最忌。（杏仁）一从肠胃中清利以除。故里虚者切忌。

　　（栝蒌）诸药貌虽相同。而究实有分辨。不可不细审而详察也。但用杏仁以治便秘。须用陈皮以佐。则气始通。（杲曰。脉浮者属气。用杏仁陈皮。脉沉者属血。用桃仁陈皮。肺与大肠为表里。贲门在胃口之上。上主往来。魄门即肛门。主收纳。为气之通道。故并用陈皮佐之。）至书所言久服令人须眉发落。亦是耗气之故。今人以此混治阴虚喘嗽。及于亡血家妄投。其亦未明耗气损血之义也乎！去皮尖炒研。发散连皮尖研。双仁者杀人。得火良。恶黄黄芩葛根。

　　上编\卷四泻剂

　　下气

　　（灌木）除胸膈以下滞气枳壳（专入肺胃。兼入大肠）。苦酸微寒。功专下气开胸。利肺开胃。凡人或因风寒食滞。热积湿停气郁。而见咳嗽胸满。便闭痰癖。症结呕逆。水肿胁痛。泻痢痔肿。肠风湿痹等症。

　　治皆能除。至书有云枳壳益气明目。似属诳诞。但人脏腑。本贵清利。清利则气自益而目自明。枳壳体大气散。（的解）较之枳实。功虽稍逊。而利气宽胸。谓之益气。非其宜乎！（王好古曰。枳实佐以参术干姜。则益气。佐以硝黄牵牛。则破气。此本经所以言益气。而复言消痞也。）但多用。则能以损胸中至高之气。虽束胎瘦胎。亦有进用枳壳之味。（昔湖阳公主难产。方士进瘦胎饮。用枳壳四两。甘草二两。五月后。日服一钱。洁古改以枳术。名束胎丸。）然必气实可投。若使气虚而用。则不免有虚虚之祸矣。（寇宗 谓瘦胎束胎二药。予甚不然。盖孕妇全赖血气以养胎。血气充实。胎乃易生。彼公主奉养太过。气实有余。故可服之。若概施则误矣！时珍曰。八九月胎气盛。壅滞。用枳壳苏梗以顺气。胎前无滞。则产后无虚也。气弱者。大非所宜矣。）陈者良。

　　上编\卷四泻剂

　　下气

　　（灌木）

　　枳实（专入脾胃）。气味与枳壳苦酸微寒无异。但实小性酷。下气较壳最迅。故书载有推墙倒壁之功。不似枳壳体大气散。而仅为利肺开胸宽肠之味耳。是以气在胸中。则用枳壳。气在胸下。则用枳实。气滞则用枳壳。气坚则用枳实。虽古有云枳壳治气。枳实治血。然气行则血自通。究皆利气之品。而非通血之剂耳。故同白术则可调脾。同大黄则可推荡。（时珍曰。盖自飞门至魄门。皆肺主之。三焦相通。一气而已。）若气虚痞满而用枳实枳壳。则与抱薪救火者无异矣！

　　上编\卷四泻剂

　　下气

　　（麻麦稻）降气宽肠消积荞麦（专入肠胃）。味甘性寒。治能降气宽肠。消积去秽。凡白带白浊泄痢。痘疮溃烂。

　　汤火灼伤。气盛湿热等症。是其所宜。且炒焦热水冲服。以治绞肠痧腹痛。醋调涂之。以治小儿丹毒赤肿亦妙。盖以味甘入肠。性寒泻热。气动而降。能使五脏滓滞。皆炼而去也。（俗言一年沉积在肠胃者即去也。）若使脾胃虚弱。不堪服食。食则令人头眩。作面和猪羊肉食。

　　食则令人须眉脱落。又不可合黄鱼以食。皆是其性动降之故。（时珍曰。荞麦最降气宽肠。

　　故能炼肠胃滓滞。而治浊带泄痢腹痛上气之疾。气盛有湿热者宜之。）麦秆烧灰淋汁。即碱。用化锻石。能去靥肉。

　　上编\卷四泻剂

　　平泻

　　平泻者。从轻酌泻之意也。凡人脏气不固。或犯实邪不泻。则养虎胎患。过泻则真元有损。

　　故仅酌其微苦微寒。至平至轻之剂以进。如泻脾胃虚热。不必过用硝黄。但取石斛轻淡以泻脾。茅根以泻胃。柿蒂以敛胃蕴热邪。粳米甘米甘凉以固中而已。泻肺不必进用黄芩知母。

