<!-- { "loadSidebar": true } -->
　　但用沙参清肺火热。百部除肺寒郁。百合清肺余热。薏苡仁清肺理湿。枇杷叶清肺下气。金银花清肺解毒而已。泻肝不必进用胆草青黛。但用鳖甲入肝清血积热。消劳除蒸。旱莲草入肝凉血。青蒿草清三焦阴火。伏留骨节。白芍入肝敛气。钩藤入肝清热除风而已。泻心不必黄连山栀。但用麦冬清心以宁肺。连翘清心以解毒。竹叶清心以涤烦。萱草清心以醒忧利水。郁金入心以散瘀。丹参入心以破血而已。泻肾不必进用黄柏童便知母。但用丹皮以除无汗骨蒸。地骨皮以除有汗骨蒸而已。至于调剂阴阳。则或用以阴阳水止嗽消渴。解毒则或用以荠。散瘀行血则或用以蒲黄没药苦酒。开郁则或用以木贼蒙花谷精草而已。凡此虽属平剂。

　　但用之得宜。自有起死回生之力。未可忽为浅常已也！

　　上编\卷四泻剂

　　平泻

　　（山草）肺火薰蒸沙参（专入肺）。甘苦而淡。性寒体轻。故能入肺以泄热。及泻肺火。凡久嗽肺萎。金受火克者。服此最宜。盖以热气熏蒸。非用甘苦轻淡。不能以制焚烁之势。故嗽必借此止。若寒客肺中作嗽。切勿妄用。以嗽既属寒成。复以寒药为治。不更使寒益甚乎？至书有言补肺养肝。及益脾肾。皆是从肺子母受累推究而出。服此肺不受刑。子母皆安。即肝亦不受累。诸脏并见安和耳。非真能以补阴也。（热在于肺宜用。肺热清而阴不受累。故书言人参补五脏之阳。沙参补五脏之阴。）凡书所载药性补泻。类多如斯。不独沙参为然。似人参而体轻松白实者良。生沙地长大。生黄土者瘦小。恶防己。反藜芦。

　　上编\卷四泻剂

　　平泻

　　（稷粟）清肺热除脾湿薏苡仁（专入肺脾胃）。书载上清肺热。下理脾湿。以其色白入肺。性寒泻热。味甘入脾。味淡渗湿故也。然此升少降多。凡虚火上乘。而见肺痿肺痈。因热生湿。而见水肿湿痹。香港脚疝气。泄痢热淋。并风热筋急拘挛等症。皆能利水而使筋不纵弛。（筋为厥阴所主。而亦藉于阳明胃土以为长养。盖阳明胃土。内无湿热以淫。则肺上不熏蒸焦叶。而宗筋亦润。宗筋润则筋骨束而机关利。所以痿厥多因肺热焦叶。机关不利。而治痿则独取于阳明。故薏苡清热除湿。实为治痿要药。震亨曰。寒则筋急。热则筋缩。急因于坚强。缩因于短促。若受湿则弛。弛则引长。然寒与湿。未尝不挟热。三者皆因于湿。然外湿非内湿启之不能成病。故湿之为病。因酒而鱼肉继之。甘滑陈久烧炙并辛香。皆致湿之因也。筋急寒热皆有。因热筋急。当用薏苡清热除湿。因寒筋急。法当散寒除湿。似不宜用薏苡泻热之剂。汪昂不然衍义之说。亦非确论。）非若白术气味苦温。寒性不见。号为补脾要药矣。此止清热利水之味。用于汤剂。性力和缓。须倍他药。若津枯便秘。阴寒转筋。及有孕妇女。不宜妄用。以性专下泄也。杀蛔取根同糯米炒熟。或盐汤煮过用。

　　上编\卷四泻剂

　　平泻

　　（隰草）清心肺火麦冬（专入心肺）。有类天冬。然麦冬甘味甚多。寒性差少。天冬所主在肺。而麦冬所主。则更在肺而在心。是以书载功能消痰止嗽。（治嗽须分外感内伤。如外感则声盛而浊。先缓后急。日夜无度。痰涎稠粘而喘急。内伤则声怯而槁。先急后缓。或早甚。或暮甚。清痰小气而喘乏。外感则其发必暴。或为寒热。或为气逆。或为鼻塞声重头痛。轻者脉亦相缓。重者脉见弦洪。内伤其发有渐。或素有劳积虚损。日渐以甚。其症或为寒热潮热。或为形容瘦减。或两颧常赤。或气短喉干。其脉轻亦微数。重必细数弦紧。）解热除烦。去痿除呕。（痿按经言肺热叶焦。皮毛虚弱急薄以着。则生为足弱不能以行之症。心热火炎下厥。而生胫纵不能任地之症。肝热口苦血干。而成拘挛筋痿之症。脾热胃干而渴。肌肉不仁。发为肉痿之症。肾热腰脊不举。骨枯髓减。发为骨痿之症。独肺热而叶焦。高源化绝。而诸脏不得仰肺灌溉。故痿独推于肺。而治痿又责重于阳明。）而又载同人参则能复脉生津。（名生脉散。）非合心肺而皆治乎？盖肺朝于百脉。脉属心。心燥则肺失养而脉绝。心清则气即充而脉复。麦冬气禀清肃。能于心中除烦。（肺清则水得生而心不烦。）譬如人当盛暑。则燔灼不宁。若值秋风一至。则炎热顿解。而无燥郁不堪之候矣！（东垣曰。人参甘寒。泻火热而益元气。麦冬苦寒。滋燥金而清水源。五味酸温。泻丙火而补庚金。益五脏之气也。）至于乳汁不开。

　　用此则能通活。热血妄行。用此则能即止。他如膈上之稠痰。得此则消。心下之支满。得此则除。脾有积热则化。胃有火呕则止。色因血枯即润。嗽久不止即愈。诚保肺之津梁。清心之指南也。但气寒而虚人禁用。肥大者良。去心用。入滋补药酒浸。地黄车前为使。恶款冬。畏苦参青葙木耳。

　　上编\卷四泻剂

　　平泻

　　（蔓草）除肺寒泄肠热杀虫止嗽百部（专入肺）。甘苦微温。功专杀虫。能除一切蛊毒。及传尸骨蒸。树木蛀虫。疳积疥癣。

　　（虫触烟即死。）然亦能治寒嗽及泄肺热。以其气味甘温故也。李时珍云。二冬亦属治嗽。

　　但二冬性寒治热。此则气温治寒耳。百部虽云微温。而苦过于甘。于气总属有碍。似于虚人不宜。（苦伤气。）不可不知。根多成百。故以百名。取肥实者。竹刀劈去心皮。酒浸焙用。

　　上编\卷四泻剂

　　平泻

　　（柔滑）清心肺余热百合（专入心肺）。甘淡微寒。功有利于肺心。而能敛气养心。安神定魄。（朱二允曰。

　　百合之甘敛。胜于五味之酸收。）然究止属清邪除热利湿之品。因其气味稍缓。且于甘中有收。

　　故于心肺最宜。而不致与血有碍耳。是以余热未靖。坐卧不安。咳嗽不已。（朱二允曰。久嗽之人。肺气必虚。虚则宜敛。）涕泪不收。（涕泪系肝肺之邪。有寒有热。当察其因。不可概作热治。但此专就余热言。经曰。肺为涕。肝为泪。心为汗。脾为涎。肾为唾。）胸浮气胀。状有鬼神。用此治其余孽。收其残虏。安养抚恤。恩威不骤。故能安享无事。岂非宁神益气之谓乎？仲景用此以治百合病症。义亦由此。但初嗽不宜遽用。花白者入药。

　　上编\卷四泻剂

　　平泻

　　（石草）入脾除虚热入肾涩元气石斛（专入脾肾）。生于石上。体瘦不肥。色黄如金。旁枝如钗。甘淡微苦咸平。故能入脾而除虚热。入肾而涩元气。及能坚筋骨。强腰膝。凡骨痿痹弱。囊湿精少。小便余沥者最宜。

　　以其本生于石。体坚质硬。故能补虚弱。强筋助骨也。但形瘦无汁。味淡难出。非经久熬。

　　气味莫泄。故止可入平剂。（或熬膏用之为良。）以治虚热。补性虽有。亦惟在人谅病轻重施用可耳。取光润如金钗股。短中实者良。长而虚者名水斛。不堪入药。去头根。酒浸用。恶巴豆。畏僵蚕。

　　上编\卷四泻剂

　　平泻

　　（蔓草）治心热祛肝风钩藤（专入心肝）。味甘微苦。气平微寒。为手少阴心厥阴肝经要药。缘肝主风。心主火。风火相煽。则风因火而愈炽。火亦因风而益盛。其在小儿。则病必在惊痫螈 。眼翻抽掣。（筋急而缩为螈。筋缓而弛为 。伸缩不已为螈 。俗谓之搐搦是也。）大人则病必见头旋目眩。妇人则病必见赤白带下。故必用此轻平宣泄认为下降。则风静火熄。而惊风热自尔其克除矣。（藤类象筋。故抽掣病由筋生者。必为之用。）此惟小儿风热。初热病未见甚者。用之得宜。若使风火至极。势难骤遏。则此轻平疏泄。效难克奏。又当细审所因。用以重剂以为投服。则药始与病当。而无病重药轻之弊矣。取藤细多钩者良。（钩尤有力。）但久煎则无力。

　　上编\卷四泻剂

　　平泻

　　（山草）清胃火消瘀血利水道茅根（专入胃肝）。味甘性寒。清热泻火。消瘀利水。凡苦寒之药。未有不伤气败胃。

　　此药味甘性纯。专理血病。凡一切吐血衄血。血瘀血淋。血崩血闭。并哕逆喘急烦渴。黄胆水肿等症。因热因火而成者。服之热除而血即理。火退而气与水即消矣。（吐血由于心肝火旺逼而上行。与衄血由于肺火所致。皆当用此水煎温服。或为末。米泔水调服。）且能解酒毒。（恐烂五脏。用茅根汁饮一升。）溃痈疽。及疖毒诸疮。或用根捣敷。或用此煮汁调敷毒等药。

　　或以酒煮亦无不可。此药甘不泥膈。寒不伤中。为治虚羸客犯中州之剂。（时珍曰。良药也。世人以微而忽之。惟事苦寒之剂。伤中和之气。乌足知此哉！）至云能以补中益气。虽出本经。然亦不过因其胃热既除而中气自复。岂真补益之谓哉？经解之说。似未可信。茅以白者为良。初生茅针。可以生啖。甚益小儿。功用亦同。屋上败茅。止衄敷疮最妙。

　　上编\卷四泻剂

　　平泻

　　（隰草）清肝肾三焦阴火伏留骨节青蒿（专入肝肾三焦）。性禀芬芳。味甘微辛。气寒无毒。阴中有阳。降中有升。能入肝肾三焦血分。以疗阴火伏留骨节。故凡骨蒸劳热。及风毒热黄。久疟久痢。瘙痒恶疮。鬼气尸疰等症。当须服此。（时珍曰。月令通纂言伏内庚日。采蒿悬门庭。可辟邪。冬至元日。各服三钱亦良。则青蒿之治鬼疰。盖亦有所伏也。）以其苦有泄热杀蛊之能。阴有退热除蒸之用。辛有升发舒脾之功。而又于胃中气不犯。以其得春升之令最早也。其形有类山茵陈。又能清上虚热。以治目疾。且烧灰淋汁。点治恶疮息肉餍瘢。生捣可敷金疮。止血止痛。但性偏寒不温。虽曰于胃不犯。亦止就其血虚有热。服之得宜而言。若使脾胃素虚。及见泄泻。则于此终属有忌矣。童便浸叶用。熬膏良。使子勿使叶。使根勿使茎。

　　上编\卷四泻剂

　　平泻

　　（隰草）清心利水除烦萱草（专入心脾）。何以萱名。以其草属蔚茂。值可以解忧。（诗曰。焉得萱草。言树之背。）

　　苗如葱叶。烹食可以适口。（即鹿葱。）味甘而气微凉。能以去湿利水。除热通淋。止渴消烦。开胸宽膈。令人心平气和。无有忧郁。是以命名。（时珍曰。萱草即今东人采其花晒干而货之。名为黄花菜。又曰。萱属水性。下走阴分。一名宜男。宁无微意存焉？）但气味轻淡。服之功未即臻。不似气味猛烈药。一入口而即见其有效也。

　　上编\卷四泻剂

　　平泻

　　（山果）消食磨肉伐胃戕脾山楂（专入脾胃）。甘酸咸平。何书既言健脾。又曰能伐脾胃生化之气。得非自相矛盾乎？使明其理以推。则知所谓健脾者。因其脾有食积。用此酸咸之味。以为消磨。俾食行而痰消。

