<!-- { "loadSidebar": true } -->
　　（寓木）补肝肾除风湿强筋骨桑寄生（专入肝肾）。感桑精气而生。味苦而甘。性平而和。不寒不热。号为补肾补血要剂。

　　缘肾主骨发。主血。苦入肾。肾得补则筋骨有力。不致痿痹而酸痛矣。甘补血。血得补则发受其灌荫。而不枯脱落矣。故凡内而腰痛筋骨笃疾胎堕。外而金疮肌肤风湿。何一不借此以为主治乎？第出桑树生者真。（须自采。或连桑叶者乃可用。）和茎叶细锉阴干。忌火。服则其效如神。若杂树所出。性气不同。恐反有害。

　　上编\卷一补剂

　　平补

　　（香木）养心血柏子仁（专入心）。辛甘平润。考书俱言四脏皆补。究之止属心药耳。盖香虽能补脾。

　　而实可以通窍而入心。润虽可以补肝而益肾。而实可以宁神而定智。甘虽足以和胃而固中。而实足以益血而神守。是以风湿可除。惊痫可疗。邪魅可辟。皮肤可泽。惟见神恬气适。耳聪目明。而无枯槁燥涩之患矣。然性多润滑。（凡仁皆润。）阴寒泄泻者切忌。气多香泄。体虚火盛者亦忌。若云不饥不老。延年轻身。虽出经典。仍当活视。毋为书执。蒸熟曝干自裂。入药炒研去油用。畏菊花。

　　上编\卷一补剂

　　平补

　　（灌木）冬青子补肝强筋补肾健骨。女贞子补肾水滑肠胃 枸骨子补腰膝理失血冬青（专入肝肾）。女贞枸骨。载之本草。已属不同。如冬青即今俗呼冻青树者。女贞即今俗呼蜡树者。枸骨即今俗呼猫儿刺者。冬青女贞。花繁子盛。累累满树。冬月鹳鹆喜食。木肌皆白。叶浓而柔长。绿色面青背淡。形色相似。但女贞则叶长四五寸。子黑色。冬青则叶微团。子红色之为异耳。今人不知女贞即属蜡树。仅以女贞茂盛呼为冬青。致令两物同名枸骨树。若女贞肌白叶长。青翠而浓。叶有五刺。子若冬青绯红。以致混将是物亦列女贞项下。

　　究之三物合论。在冬青苦甘而凉。诸书虽言补肝强筋。补肾健骨。（简集方。冬至日取冻青树子。盐酒浸一夜。九蒸九晒。瓶收。每日空心酒吞七十粒。卧时再服。）而补仍兼有清。

　　女贞气味苦平。按书称为补虚上品。可以滋水黑发。如古方之用旱莲草桑椹子同入以治虚损。然亦须审脾气坚浓。稍涉虚寒。必致作泄。枸骨气味苦平。按书有言能补腰膝。及治劳伤失血。（用枸骨数斤。去刺。入红枣二三斤。熬膏蜜收。）亦是补水培精之味。但性多阴不燥。用以阴虚则宜。而于阳虚有碍。枝叶可以淋汁煎膏以涂白癜风。脂亦可以为 粘雀。三药气味不同。至就其子红黑以推。大约色红则能入肝补血。色黑则能入肾滋水。色红则能入血理血。故于失血血瘀有效。色黑则能补精化血。故于乌须黑发有功。然色红而润。其性阴。

　　兼有阳。色黑而润。其性纯阴不杂。故书有言女贞补中安脏。而又议其阴寒至极。凡此似同而异。在人平昔细为考核。免至临岐亡羊耳！冬日采佳。酒浸蒸润晒干用。

　　上编\卷一补剂

　　平补

　　（乔木）补脾阴缓心气合欢（专入脾。兼入心）。因何命名。谓其服之脏腑安养。令人欢欣怡悦。故以欢名。

　　第此味甘气平。服之虽能入脾补阴。（朱震亨曰。合欢属土。补阴之功。长肌肉。续筋骨。概可见矣。）入心缓气。而令五脏安和。神气自畅。及单用煎汤而治肺痈唾浊。（韦宙独行方）合阿胶煎汤而治肺痿吐血。皆验。与白蜡熬膏。而为长肉生肌续筋接骨之药。然气缓力微。用之非止钱许可以奏效。故必重用久服。方有补益怡悦心志之效矣。若使急病而求治即欢悦。其能之乎？合欢即合昏木。植于庭除。干似梧桐。枝甚柔弱。叶似皂角。极细繁密。叶则夜合者是。去粗皮。炒用。

　　上编\卷一补剂

　　平补

　　（造酿）养胃除烦陈仓米（专入胃。兼入心脾）。即米多年陈积于仓而未用者也。（时珍曰。廪米北人多用粟。

　　南人多用粳及 。并水浸蒸晒为之。亦有火烧过治成者。入仓陈久。皆气过色变。故古人谓之红粟红腐。陈陈相因也。）凡米存积未久。则性仍旧未革。煮汁则胶粘不爽。食亦壅滞不消。至于热病将愈。胃气未复。犹忌食物恋膈。热与食郁。而烦以生。必得冲淡甘平以为调剂。则胃乃适。陈米津液既枯。气味亦变。服此正能养胃除湿祛烦。是以古人载此。既有煮汁养胃之功。复有祛湿除烦之力。一切恶疮百药不效者。用此作饭成团。火 存性。麻油腻粉调敷。可知冲淡和平。力虽稍逊。而功则大未可忽也。若以无病之时而用此。日为饱饭。

　　则又未见其有克合者矣。

　　上编\卷一补剂

　　平补

　　（柔滑）补脾阴山药（专入脾。兼入肺肾）。本属食物。古人用入汤剂。谓其补脾益气。（气益由于阴补。

　　非正说也。）除热。然究色白入肺。味甘入脾。气虽温而却平。为补脾肺之阴。（时珍曰。按吴绶云。山药入手足太阴二经。补其不足。清其虚热。）是以能润皮毛。长肌肉。与面同食不能益人。（诜曰。惟和面作 则动气。为不能制面毒也。）不似黄 性温能补肺阳。白术苦燥能补脾阳也。且其性涩。（汪昂曰。性涩故治遣精泄泻。而诸家俱未言涩。）能治遗精不禁。味甘兼咸。又能益肾强阴。故六味地黄丸用此以佐地黄。然性虽阴而滞不甚。故能渗湿以止泄泻。生捣敷痈疮。消肿硬。亦是补阴退热之意。至云补阳消肿。补气除滞。理虽可通。

　　语涉牵混。似非正说。至入汤剂以治火虚危症。难图近功。必多用之方愈。以其秉性和缓故耳。入滋阴药中宜生用。入补脾内宜炒黄用。淮产色白而坚者良。建产虽白不佳。

　　上编\卷一补剂

　　平补

　　（菽豆）补脾除湿扁豆（专入脾）。如何补脾。盖缘脾喜甘。扁豆得味之甘。故能于脾而有益也。脾得香而能舒。扁豆禀气芬芳。故能于脾而克舒也。脾苦湿而喜燥。扁豆得性之温。故能于脾而克燥也。

　　脾土既实。则水道自通。三焦不混。而太阴暑湿之邪（指太阴暑湿言）自尔克消。安能复藏于脾而有渴泻之病乎？但多食壅滞。（凡仁皆滞。）不可不知。子粗圆色白者佳。入药连皮炒研用。亦有浸去皮及生用者。

　　上编\卷一补剂

　　平补

　　（水禽）补虚除痨逐痰利水鸭肉（专入脾胃。兼入肺肾）。气味甘温。逼火而生。 水而长。未出卵时。先得火气。

　　故不惮冰雪。偏喜淫雨。而尾 膻浊最甚。故群雌一被其气。皆得化生之机。不待 尾之遍也。

　　温中补虚。扶阳利水。（时珍曰。鸭，水禽也。治水利小便。宜用青头雄鸭。取水木发生之象。）是其本性。此主性温者而言也。有言其性微冷。能入肺肾血分。滋阴补虚。除痨止嗽化痰。利水消肿为要。（葛可久治久虚发热咳嗽。吐痰咳血。火乘金位者。用黑嘴白鸭一只。

　　取血入温酒。量饮。使直入肺经。以酒补之。将鸭干 去毛。胁下开窍。去肠拭净。入大枣肉二升。参苓平胃散末一升。缚定。用沙瓮一个。置鸭在内。以炭火慢煨。将陈酒一瓶。作三次入之。酒干为度。取起食鸭及枣。频作取愈。）服之阴虚亦不见燥。阳虚亦不见冷。非其性平。乌能若是乎？但雌则微温而雄则微冷。不可不辨。若黑骨白毛者。为虚痨圣药。亦金水相生之义耳。老者良。血解金银丹石砒霜百毒。及中恶溺死者。卵甘咸微寒。能滋阴。

　　除心腹膈热。炒盐藏食佳。

　　上编\卷一补剂

　　平补

　　（原禽）补精益气兼除疮疥鸽肉（专入肺肾）。味咸气平。性禀金水。故能入肾入肺。为久患虚羸要药。凡人肺肾受伤。

　　多缘精亏气弱。精愈损者。则气益祛。气愈祛者。则精益虚。（精无气不行。气无精不附。）

　　服此味咸温平。则精既见其有补。而气益见其有益也。此为甘平温咸之品。其性不凉不燥。

　　故于治虚之外。更能兼理疮疥。（嘉 ）凡一切皮肤恶疮及瘢风瘰 疡风等症。煮熟酒服。

　　无不咸宜。并辟诸般药毒。诚虚痨患疥之良剂。补精与气之要药也。但鸽形色甚多。（时珍曰。鸽性淫而易合。故名。）惟白者最良。卵能预解痘毒。（用白鸽卵一对。入竹筒封置厕中半月。以卵和辰砂三钱。丸绿豆大。每服三十丸。三豆饮下。毒从大小便出也。）屎亦能杀瘵蛊。虚痨家咸多畜之。

　　上编\卷一补剂

　　平补

　　（畜）入肝补血通润心肺与肾阿胶（专入肝。兼入肺肾心）。味甘气平。质润。专入肝经养血。何书又言除风化痰。

　　盖以血因热燥。则风自生。阿胶得阿井纯阴之济水。又得纯黑补阴之驴皮。（宗 曰。驴皮煎胶。

　　取其发散皮肤之外也。用乌者取乌色属水。以制热则生风之义。如乌卵乌鸡之类皆然。）气味俱阴。既入肝经养血。复入肾经滋水。水补而热自制。故风自尔不生。（藏器曰。诸胶皆主风。止泄补虚。而驴皮主风为最。）又胶润而不燥。胶性既能润肺。复能趋下降浊。使痰不至上逆耳。至于痔漏肠风。衄血血淋下痢。（痢因热成。）暨经枯崩带。胎动痈肿。治克有效。亦是因血枯燥。伏热而成。故能得滋而解。此为血分养血润燥。养肺除热要剂。不似首乌功专入肝。补血祛风。乌须黑发。而于肺经润燥定喘则未及。鹿胶性专温督与冲以益其血。而于肺经清热止嗽则未有。龟胶力补至阴。通达于任。退热除蒸。而于阴中之阳未克有补。古人云。阿胶养神。人参益气。正谓此也。以黑光带绿。至夏不软者良。削炒成珠。或面炒。蛤粉炒。（去痰）蒲黄炒。（止血）或酒化水化为用。以山药为使。恶大黄。牛胶功与阿胶相似。（陈自明云。补虚用牛皮胶。去风用驴皮胶。时珍曰。阿胶难得。真牛皮胶亦可权用。其性味皆平补。宜于虚热。若鹿角胶则性味热补。非虚热者所宜。不可不详辨也。）治能养血祛风。然总不如阿胶养血治风之为最耳。

　　上编\卷一补剂

　　平补

　　（畜）入脾补阴丰体泽肤羊肉（专入脾）。气味甘温。东垣载能补形。此一句已尽羊肉大概矣！复于十剂方中又云。补可去弱。人参羊肉之属。是明指参补气。而补形端在羊肉。又何疑哉？夫气属阳。血属阴。

　　体轻而燥者属阳。体重而润者属阴。羊肉气味虽温。然体润肉肥。其于肌肤血液则易及。（李杲曰。凡味同羊肉者。皆补血虚。）若使泥于书载壮阳补气健力等说。及以阳生阴长之理。牵引混指。其何以清眉目而别治用哉？况据书载羊肝羊胆。皆指属寒。而能明目以祛翳。

