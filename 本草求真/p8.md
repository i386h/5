<!-- { "loadSidebar": true } -->
　　（兽）鹿茸温补真阳以通督井麋茸温补肾水以助血鹿茸（专入命门督。兼入肝。）甘咸气温。禀纯阳之质。含发生之气。号为山兽。性淫而游山。夏至得阴气而角解。阴生阳退之象也。至于大于鹿者为麋。麋是泽兽。居阴。性淫而游泽。冬至得阳气而角解。阳生阴退之象也。阴阳相反如斯。故鹿气味纯阳。其茸能于右肾补其精气不足。大为补精暖血之剂。是以书载能补髓养血。强筋健骨。凡腰肾虚冷遗精崩带等症。服皆有效。麋虽属阴。而茸又属阴中之阳。故能入于左肾补其血液不足。且诸茸皆发督脉之背。（鹿鼻常反向尾。能通督脉。其华在角。取以补命门。补精补气。皆以养阳也。）督为肾脏外垣。外垣既固。肾气内充。命门相火不致妄动。血气精津。得以凝聚。故鹿茸又云能补督脉之真阳。麋茸能补督脉阴中之阳。不可不细为明辨耳！但鹿茸与麋。世罕能辨。大抵其质粗壮。脑骨坚浓。毛色苍黧而杂白毛者则为麋茸。形质差瘦。脑骨差薄。毛色黄泽而兼白毛者则为鹿茸。麋鹿虽分有二。然总不外填补精髓。坚强筋骨。长养气血。而为补肝滋肾之要药也。（鹿一牡常御百牝。是肾气有余而足于精者也。故有助阳扶阴之妙。）鹿角初生。

　　长二三寸。分岐如鞍。红如玛瑙。破之如朽木者良。酥涂微炙用。茸有小白虫。视之不见。

　　鼻嗅恐虫入鼻。

　　上编\卷一补剂

　　补火

　　（无鳞鱼）补火助风动气（专入心肝肺）。味最甘。席品所尚。然性善跳跃。风火易动。是以书载小儿切勿妄食。恐其发疮动气也。阴虚火动者尤忌。以其性易涸阴也。惟乳汁不下。及风痰不吐。与制药壮阳为差宜耳。（时珍曰。同猪肉食。令人多唾。）海马种亦 属。雌雄勿离。首类马。身似。浮于水面。亦主下胎催产。及佐房术之用也。

　　上编\卷一补剂

　　补火

　　（龙）补命门相火温肺气喘乏蛤蚧（专入命门。兼入肺）。绝与蛤蜊不类。生于广南。身长七八寸。首如蟾蜍。背绿色斑。

　　头圆肉满。鳞小而浓。鸣则上下相呼。雌雄相应。情洽乃交。两相抱负。自坠于地。往捕劈之。至死不开。大助命门相火。故书载为房术要药。且色白入肺。功兼人参羊肉之用。故用能治虚损痿弱。消渴喘嗽。肺痿吐沫等症。专取交合肺肾诸气。入药去头留尾。酥炙。口含少许。

　　虽疾走而气不喘。则知益气之功为莫大焉！但市多以龙子混冒。举世亦不深辨。如龙子则剖开而身多赤斑。皮专助阳火。虽治阳痿。性少止涩。蛤蚧则缠束多对。通身白鳞。兼温肺气。故肺虚喘乏最宜。（外感喘嗽勿用。）其药不论牝牡皆可。即非相抱时捕之。功用亦同。但其药力在尾。（见人捕之。辄自断尾。）尾不全者不效。去头足。（因毒在眼。须去其头。）洗去鳞内不净。乃肉毛酥炙。或蜜炙。或酒浸焙用。

　　上编\卷一补剂

　　补火

　　（卵生）入肾补火益精雄蚕蛾（专入命门。）即二蚕所出之雄者也。味咸性温。其性最淫。出茧便媾。诸书皆载能起阴痿。益精强志。敏于生育。交接不倦。并敷诸疮灭瘢。止尿血。暖肾。盖取其性淫助阳。

　　咸温入肾之功耳。是以千金方治丈夫阴痿不起用此。一夜每服一丸。（以蚕蛾二升去翅足。

　　微火灼黄为末。蜜丸如梧桐子大。酒下。）以菖蒲止之。但此止为阳痿求嗣而见。若使阴虚火盛而用此为淫戏之术。则阴愈竭而火益盛。欲不速毙。其可得乎？故古补方多不具载。恐人借此以为斫丧之具也。取未交雄者佳。蚕退纸烧灰。可敷走马牙疮。（蚕退纸灰入麝和蜜。敷走马牙疳。加白矾妙。）并治邪祟发狂悲泣。

　　上编\卷一补剂

　　滋水

　　冯楚瞻曰。天一生水。故肾为万物之源。乃人身之宝也。奈人自伐其源。则本不固。而劳热作矣。热则精血枯竭。憔悴羸弱。腰痛足酸。自汗盗汗。发热咳嗽。头晕目眩。耳鸣耳聋。

　　遗精便血。消渴淋沥。失音喉疮舌燥等症。靡不因是悉形。非不滋水镇火。无以制其炎烁之势。绣按滋水之药。品类甚多。然终不若地黄为正。盖地黄性温而润。色黑体沉。可以入肾滋阴。以救先天之精。至于气味稍寒。能佐地黄以除骨蒸痞疟之症者。则有龟板龟胶。胶则较板而更胜矣。佐地黄补肌泽肤。以除枯竭之症者。则有人乳猪肉。肉则较乳而有别矣。佐地黄以通便燥之症者。则有火麻胡麻。胡麻则较火麻而益血矣。至于水亏而目不明。则须佐以枸杞。水亏而水不利胎不下。则有佐于冬葵子榆白皮。水亏而风湿不除。则有佐于桑寄生。水亏而心肾不交。则有佐于桑螵蛸龟板。水亏而阴痿不起。则有佐于楮实。水亏而筋骨不健。则有佐于冬青子。水亏而精气不足。则有佐于燕窝。水亏而血热吐衄。则有佐于干地。

　　水亏而坚不软。则有佐于食盐。水亏而虚怯不镇。则有佐于磁石。水亏而气不收及血不行。

　　则有佐于牛膝。水亏而噎隔不食。则有治于黑铅。但黑铅为水之精。凡服地黄而不得补者。

　　须用黑铅镇压。俾水退归北位。则于水有补。然必火胜水涸。方敢用此以为佐。若使水火并衰。则又当佐性温以暖肾脏。否则害人不轻。

　　上编\卷一补剂

　　滋水

　　（隰草）凉血滋阴干地黄（即生地黄之干者也。专入肾。并入心脾）。味苦而甘。性阴而寒。考诸长洲张璐谓其心紫入心。中黄入脾。皮黑归肾。味浓气薄。内专凉血滋阴。外润皮肤索泽。病患虚而有热者。咸宜用之。（无热须用熟地。）戴原礼曰。阴微阳盛。相火炽强。来乘阴位。日渐煎熬。

　　阴虚火旺之症。宜地黄以滋阴退阳。同人参茯苓石蜜。名琼玉膏。治虚劳咳嗽唾血。（专补肺阴。）同天麦门冬熟地人参。名固本丸。治老人精血枯槁。（兼固肾本。）于固本丸中加枸杞煎膏。名集灵膏。治虚羸喘咳乏力。（诸脏兼固。）其琼玉膏须用鲜者捣汁。桑火熬膏。散中寓止。与干者无异。固本丸集灵膏并用干者。而集灵变丸作膏。较之固本差胜。易简方曰。男子多阴虚。宜熟地黄。女子多血热。宜生地黄。（因人酌施。）虞抟云。生地黄凉血。而胃气弱者恐妨食。熟地黄补血。而痰饮多者恐泥膈。（妨食泥膈两症。最宜计较。何后人临症。全不于此问及。）或言生地黄酒炒则不妨胃。熟地黄姜制则不泥膈。然须详病患元气病气之浅深而用之。（治病须明脏气为要。）若产后恶食泄泻。小腹结痛。虚劳脾胃薄弱。大便不实。胸腹多痰。气道不利。升降窒塞者。咸须远之。（以其有损胃气故耳！）浙产者专于凉血润燥。病患元气本亏。因热邪闭结而舌干焦黑。大小便秘。不胜攻下者。用此于清热药中。通其秘结最佳。以其有润燥之功而无滋润之患也。愚按本经地黄虽列上品。而实性禀阴柔。与乡愿不异。譬诸宵人内藏隐隙。外示优容。（描画阴药情势殆尽。）是以举世名家。靡不藉为滋阴上品。止血神丹。（历今弊仍不改。）虽或用非其宜。得以稍清旺气。服之仍得暂安。非若人参之性禀阳明。象类君子。有过必知。（阳药性劣。于病不合便知。）是以师家敛手不敢用。病家缄口不敢尝。故宁用以地黄门冬阴柔最甚之属。以至于死不觉。（用阴药杀人。人多不觉。故宁以阴为主。）张璐所论如此。然非深究病情。通达世故。洞悉药品。亦安有讨论而如斯乎！生于江浙者阳气力微。生于北方者纯阴力大。生于怀庆肥大菊花心者良。

　　酒制则上行外行。姜制则不泥膈。恶贝母。畏芜荑。忌莱菔葱蒜铜铁器。得酒门冬丹皮当归良。

　　上编\卷一补剂

　　滋水

　　（隰草）冬葵子润燥利窍滑胎冬葵子（专入胃大小肠）。甘寒淡滑。润燥利窍。通营活卫。消肿利水。凡妇人难产不下。专取一味炒香为末。芎归汤下三钱则易生。（芎归力专行血。）取其晨夕向日转动灵活耳。妇人乳房胀痛。同砂仁等分为末。热酒服三钱。其肿即消。（砂仁温胃消胀。）且能破五肿利小便。并脏腑寒热羸瘦。同榆皮等分煎服亦效。十剂方云。滑可去着。冬葵子榆白皮之属是也。

　　故涩则去着。宜滑剂以利之。经冬至春作子者。名冬葵子。春葵子亦滑。不堪入药。蜀葵赤者治血燥。白者治气燥。亦治血淋。皆取其寒润滑利之功。

　　上编\卷一补剂

　　滋水

　　（隰草）引入下部经络血分牛膝（专入肝肾）。苦酸而平。按据诸书。虽载酒蒸温补肝肾。强健筋骨。凡足痿筋挛。

　　阴痿失溺。久疟下痢。伤中少气。治皆有效。又载生用则能活血。破瘀消肿。治痛通淋。引药下行。（淋属热。至其茎痛不可忍。手按热如火烁。血出鲜红不黯。淋出如砂如石。脐下妨闷。烦燥热渴。六脉沉数有力。淋属虚致。其茎多不见痛。即痛或喜手按。或于溺后才痛。

　　稍久则止。或登厕小便涩痛。大便牵痛。面色痿黄。饮食少思。语言懒怯。六脉虚浮无力。

　　淋属虚实兼致。其茎或见痛极。六脉弦数而按不甚有力。饮食少思而神不见昏倦。溺即滴点不断。而出则无砂石膏血。脉即虚软无力。而血反见鲜润。腹即胀硬不消。而气短结。牛膝虽淋症要药。然亦须审虚实权衡。不可尽以牛膝治也。）然味薄气浓。性沉。炙滑。用于下部经络血分舒气则可。若使肺分气薄遗脱泄泻。则又当知忌戒。不可因其气虚而概用之。（时珍曰。牛膝乃足厥阴少阴所主之病。大抵得酒则能补肝肾。生用则能去恶血。二者而已。

　　其治腰膝骨痛足痿阴消失溺久疟伤中少气诸病。非取其补肝肾之功欤！其治症瘕心腹诸痛痈肿恶疮金疮折伤喉齿淋痛尿血经候胎产诸病。非取其去恶血之功欤！）出于川者性味形质虽与续断相似。服之可无精滑之弊。然肝主司疏泄。肾主闭藏。此则疏泄独具而鲜固蛰。书云益肾。殊觉未是。杜牛膝气味更凉。嚼之味甘而不苦。主治多是解毒破血。泻热吐痰。（如溺闭症见气喘面赤有斑。用杜牛膝浓煎膏饮。下血一桶。小便通而愈。又不省人事。绞汁入好酒。灌之即苏。以醋拌渣敷项下。惊风痰疟。服汁能吐痰涎。喉痹用杜牛膝捣汁。和米醋半盏。用鸡翅毛蘸搅喉中以通其气。）较之川牛膝。微觉有别。牛膝出西川及怀庆府。长大肥润者良。下行生用。入滋补药酒蒸。恶龟甲。畏白前。忌牛肉。

　　上编\卷一补剂

　　滋水

