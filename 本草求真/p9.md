<!-- { "loadSidebar": true } -->
　　（灌木）滋肾水滑肠胃枸杞（专入肾。兼入肝）。甘寒性润。据书皆载祛风明目。强筋健骨。补精壮阳。然究因于肾水亏损。服此甘润。阴从阳长。水至风熄。故能明目强筋。是明指为滋水之味。故书又载能治消渴。（时珍曰。子则甘平而润。性滋而补。不能退热。止能补肾润肺。生精益气。此乃平补之药。所谓精不足者补之以味也。）今人因见色赤。妄谓枸杞补阳。其失远矣！岂有甘润气寒之品。而尚可言补阳耶？若以色赤为补阳。则红花紫草其色更赤。何以不言补阳而曰活血。呜呼！医道不明。总由看书辨药。不细体会者故耳。试以虚寒服此。不惟阳不能补。

　　且更见有滑脱泄泻之弊矣。可不慎欤？出甘州红润少核者良。根名地骨皮。另详于后。

　　上编\卷一补剂

　　滋水

　　（灌木）滋肾阴过服骨痿楮实（专入肾）。书言味甘气寒。虽于诸脏阴血有补。得此颜色润。筋骨壮。腰膝健。

　　肌肉充。水肿消。以致阴痿起。阳气助。是明指其阳旺阴弱。得此阴血有补。故能使阳不胜而助。

　　非云阳痿由于阳衰。得此可以助阳也。若以纯阴之品可以补阳。则于理甚不合矣。况书又云骨鲠。可用楮实煎汤以服。及纸烧灰存性调服。以治血崩血晕。脾胃虚人禁用。久服令人骨痿。岂非性属阴寒。虚则受其益。过则增其害之意乎？软骨之说。未尝不是。取浸水中不浮者酒蒸用。

　　上编\卷一补剂

　　滋水

　　（乔木）润燥利窍滑肠赤榆皮榆白皮（专入胃大小肠）。与冬葵子性皆滑利。味亦相同。故五淋肿满及胎产不下。皆宜服此以治。（诜曰。高昌人多捣白皮为末。和菜菹食甚美。令人能食。仙家长服。服丹石人亦服之。取利关节故也。）但榆有二种。曰赤曰白。白榆皮服能止喘除咳而使人睡。较之赤榆皮之除邪气。稍有不同。然其滑利则一。若脾胃虚寒。服之恐损真耳。（李时珍曰。本经所谓久服轻身不饥。苏颂所谓榆粉多食不损人者。恐非确论也。）

　　上编\卷一补剂

　　滋水

　　（麻麦稻）润燥滑肠去风解毒胡麻（本经名巨胜子。千金名乌麻子。即黑芝麻。专入脾肺。兼入肝肾）。本属润品。

　　故书载能填精益髓。又属味甘。故书载能补血暖脾耐饥。（抱朴子云。用上党胡麻三斗。淘净。甑蒸令气遍。日干。以水淘去沫。再蒸。如此九度。以汤脱去皮。洗净。炒香为末。白蜜枣膏为丸。服之能令不饥。）凡因血枯而见二便艰涩。须发不乌。风湿内乘。发为疮疥。（《千金方》。用乌麻丸九蒸九晒。研末。枣膏为丸。服之能令白发反黑。圣惠方热淋茎痛。用乌麻子蔓荆子各五合。炒黄绯袋盛。以井花水三升。每食煎服一钱。河间曰。胡麻入肝益血。风药中不可阙。）并小儿痘疹变黑归肾。（钱氏用赤芝麻汤送百祥丸。）见有燥象者。宜以甘缓滑利之味以投。若使下元不固。而见便溏阳痿。精滑白带。皆所忌用。麻油甘寒。滑胎利肠。凡胞衣不下。用蜜同煎温服。暨血热痈肿恶疮癣疥。用此煎膏以治。（凉血解毒。止痛生肌。）

　　皮肉俱黑者良。（时珍曰。胡麻取油。以白者为胜。服食以黑者为良。胡地者尤妙。取其黑色入通于肾而能润燥也。赤者状如老茄子。壳浓油少。但所食尔。不堪入药。）出于胡种大宛者尤佳。

　　上编\卷一补剂

　　滋水

　　（麻麦稻）润燥滑肠火麻仁（专入脾胃大肠）。即今作布火麻之麻所产之子也。与胡麻之麻绝不相似。味甘性平。

　　按书皆载缓脾利肠润燥。如伤寒阳明胃热。汗多便闭。治多用此。盖以胃府燥结。非此不解。（汪昂曰。胃热汗多便难。三者皆燥也。汗出愈多。则津枯而大便愈燥。仲景治脾约有麻仁丸。成无己曰。脾欲缓。急食甘以缓之。麻仁之甘以缓脾润燥。张子和曰。诸燥皆三阳病。）更能止渴通乳。及妇人难产。老人血虚。产后便秘最宜。（弘景曰。麻子中仁合丸药。并酿酒大善。但性滑利。许学士云。产后汗多则大便秘。难于用药。惟麻子粥最稳。不惟产后可服。凡老人诸虚风秘。皆得力也。）至云初服作泻。其说固是。久服能令肥健。有补中益气之功。亦是燥除血补而气自益之意。若云宽能益气。则又滋人岐惑矣！但性生走熟守。（生用破血利小便。捣汁治产难胎衣不下。熟用治崩中不止。）入药微炒研用。入丸汤泡去壳。取帛包煮。沸汤中浸。至冷出之。垂井中一夜。勿着水。次日日中曝干。 出壳。簸扬取仁。畏茯苓白薇牡蛎。

　　上编\卷一补剂

　　滋水

　　（金）补水之精坠痰降气黑铅（专入肾）。甘寒。禀北方极阴之气。为水中之金。金丹之母。八石之祖。专主下降。力能入肾补水。功有过于地黄。是以昔人有云水精之说。凡一切水亏火炽。而见噎膈反胃。呕吐眩晕。痰气上逆等症。服此立能见效。但必 制得宜。不令渗入压膀胱。以致又生他变。

　　（时珍曰。吴巡检病不得溲。卧则微通。立则不能涓滴。遍用通利药不效。唐与正问其平日自制黑锡丹常服。因悟曰。此必结砂时硫飞去。铅不死。铅砂入膀胱。卧则偏重犹可溲。立则正塞水道。故不通。取金液丹三百粒。分为十服。煎瞿麦汤下。铅得硫气则化。累累水道下。病遂愈。）如局方黑锡丹。宣明补真丹。皆用黑铅纳入。无非取其补阴退阳之意。至云能以解毒杀虫。亦是水归火伏。阴阳互根。而毒斯化。而虫自杀。然金石之药与人血气无情。用之最宜合病。铅粉一名胡粉。系黑铅 炼。变黑为白。（本草云。铅乃五金之祖。故有五金狴犴追魂使者之称。言其能伏五金而死八石也。雌黄乃金之苗。而中有铅气。是黄金之祖矣。银坑有铅。是白金之祖矣。信铅杂铜。是赤金之祖矣。与锡同气。是青金之祖矣。朱砂伏于铅而死于硫。硫恋于铅而伏于 。铁恋于磁而死于铅。雄恋于铅而死于五知。故金公变化最多。一变而成胡粉。再变而成黄丹。三变而成密陀僧。四变而为白霜。）气味辛寒。

　　体用与铅相似。但有豆粉蛤粉同入。故止入气而不入血。其功专能止痛生肌。膏药每取为用。且力能化蛊杀虫。金匮甘草粉蜜汤用此。以为除蛊杀虫药也。铅丹即名黄丹。系用黑铅硝黄盐矾 炼而成。故味兼咸而走血。其性亦能杀虫解热。坠痰祛积。且更拔毒去瘀。长肉生肌。膏药每取为用。目暴赤痛。铅丹调贴太阳。立效。

　　上编\卷一补剂

　　滋水

　　（畜）丰体泽肤多食生痰动风猪肉（专入脾胃）。味虽隽永。食之能润肠胃。生津液。丰肌体。泽皮肤。（时珍）为补肉补形之要味。然性属阴物。（别录云。猪肉闭血脉。弱筋骨。虚人不可久食。陶弘景曰。猪为用最多。惟肉不可食。孙思邈曰。久食令人少子。发宿疾。筋骨碎痛乏气。孟诜曰。久食杀药。动风发痰。韩 曰。凡肉皆补。惟猪肉无补。）凡人脏气纯阳。火盛水衰。服则以水济火。血脉周流。自有丰体泽肤之妙。若使脏体纯阴。少食或未见损。多食必有阻滞痿弱生痰动风作湿之虞耳。（时珍曰。惟多食则助热生痰。动风作湿。）况风寒初感。血脉有碍。其于猪肉。固不可食。久病初愈血复。其于猪肉。更不宜食。（时珍曰。伤风寒及病初起人。为大忌耳。）虽曰先王教民。畜彘为先。非是厉民。又胡不闻大易之颐有云。宜节饮食之说乎？（汪昂云。伤寒忌之者。以其补肌固表。油腻缠粘。风邪不能解散也。病初愈忌之者。以肠胃久枯。难受肥浓浓味也。又按猪肉生痰。惟风痰寒痰湿痰忌之。若老人燥痰干咳。更须肥浓以滋润之。不可执泥于猪肉生痰之说也。）猪之为用最多。其在心血。气味咸平。合以朱砂。能治惊痫癫疾。（取其心以入心。血以通血之意。）肝血合以夜明沙作丸。能治雀目夜不能睹。（肝藏血。其窍在目。用入取肝。入肝意。）肺合薏苡。能治肺虚咳嗽。（肺以入肺。）

　　肚合黄连等药为丸。能令脾胃坚强。（食医心镜云。仲景猪肚黄连丸治消渴。用雄猪肚一枚。入黄连末五两。栝蒌根白粱米各四两。知母三两。麦门冬二两。缝定。蒸熟捣丸。如梧子大。每服三十丸。米饮下。时珍曰。猪水畜而属胃土。故方药用之补虚。以胃治胃。）猪肾气味咸冷。不能补肾精气。止可借为肾经引导。（时珍曰。猪肾性寒。不能补命门精气。方药所用。借其引导而已。别录谓理肾气。通膀胱。理字通字。最为有理。肾有虚热者宜之。

　　若肾气虚寒者。非所宜矣。今人不达此理。往往食猪肾为补。不可不审。）肠合黄连为丸以服。能治肠风脏毒。（奇效方）胆汁味苦气寒。质滑润燥。泻肝和阴。用灌谷道以治大便不通。且能明目杀疳。沐发光泽。（成无己曰。仲景以猪胆汁和醋灌谷道中。通大便神效。盖酸苦益阴润燥而泻便也。治少阴下利不止。厥逆无脉。干呕烦者。以白通汤加猪胆汁主之。若调寒热之逆者。冷热必行。则热物冷服。下嗌之后。冷体既消。热性便发。故病气自愈。

　　此所以和人尿猪胆咸苦之物于白通热剂之中。使其气相从而无拒格之患也。）猪脬能治梦中遗溺。疝气坠痛。阴囊湿痒。玉茎生疮。（时珍曰。猪胞所主皆下焦病。亦以类从耳。蕲有一妓病转脬。小便不通。腹胀如鼓。数月垂死。一医用猪脬吹胀。以翎管安上。插入阴孔。

　　捻脬气吹入。即大尿而愈。此法载在罗天益卫生宝鉴中。知者颇少。亦机巧妙术也。）猪脂气味甘寒。力能凉血润燥。行水散血。解毒杀虫。利肠滑产止咳。猪乳气味甘咸而寒。能治小儿惊痫。（时珍曰。小儿体属纯阳。其惊痫亦生于风热。猪乳气寒。以寒治热。谓之正治。）猪蹄同通草煮汤。能通乳汁。然总视其物之气质。以治人身之病耳！肉反黄连桔梗乌梅。（犯必泻痢。）

　　上编\卷一补剂

　　滋水

　　（龟鳖）滋肾通心龟板（专入肾。兼入心。）甘咸微寒。禀北方之气而生。乃阴中至阴之物。入足少阴肾经。

　　兼龟性有神。故能入心以通肾。（远志补火以通心阳。龟板补水以通心阴。）凡心虚血弱而见劳热骨蒸。（蒸及于骨。必得至阴骨药以治。）腰脚酸疼。老疟痞块。（老疟必有痞块。）症瘕崩漏泻痢。五漏难产。小儿囟门不合等症。（骨症必藉骨理。）服此皆能见效。时珍云。龟鹿灵而寿。龟首常藏向腹。能通任脉。（任脉行腹。）故取其腹以通心补肾补血。皆养阴也。鹿鼻常反向尾。能通督脉。（督脉行背。）故取其角以补命补精补气。皆养阳也。龟性治与鳖甲相类。但鳖甲色青应木。走肝益肾以除热。龟甲色黑应水。通心入肾以滋阴。然皆至阴大寒。

