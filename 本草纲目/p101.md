<!-- { "loadSidebar": true } -->
　　（《纲目》）【集解】时珍曰：宝石出西番、回鹘地方诸坑井内，云南、辽东亦有之。有红、绿、碧、紫数色：红者名刺子；碧者名靛子；翠者，名马价珠；黄者，名木难珠；紫者，名蜡子；又有鸦鹘石、猫精石、石榴子、红扁豆等名色，皆其类也。《山海经》言骒山多玉，凄水出焉，西注于海，中多采石。采石，即宝石也。碧者，唐人谓之瑟瑟。红者，宋人谓之 蝎。今通呼为宝石。以镶首饰器物，大者如指头，小者如豆粒，皆碾成珠状。《张勃吴录》云：越 、云南河中出碧珠，须祭而取之，有缥碧、绿碧。此即碧色宝石也。

　　【主治】去翳明目，入点药用之。灰尘入目，以珠拭拂即去（时珍）。

　　金石部第八卷　金石之二

　　玻璃

　　（《拾遗》）【释名】颇黎（《纲目》）、水玉（《拾遗》）。

　　时珍曰：本作颇黎。颇黎，国名也。其莹如水，其坚如玉，故名水玉，与水精同名。

　　【集解】藏器曰：玻璃，西国之宝也。玉石之类，生土中。或云千岁冰所化，亦未必然。

　　时珍曰：出南番。有酒色、紫色、白色，莹澈与水精相似，碾开有雨点花者为真。外丹家亦用之。药烧者有气眼而轻。《玄中记》云：大秦国有五色颇黎，以红色为贵，《梁四公子记》云：扶南人来卖碧颇黎镜，广一尺半，重四十斤，内外皎洁，向明视之，不见其质。蔡绦云：御库有玻璃母，乃大食所产，状如铁滓， 之但作珂子状，青、红、黄、白数色。

　　【气味】辛，寒，无毒。

　　【主治】惊悸心热，能安心明目，去赤眼，熨热肿（藏器）。

　　摩翳障（大明）。

　　金石部第八卷　金石之二

　　水精

　　（《拾遗》）【释名】水晶（《纲目》）、水玉（《纲目》）、石英。

　　时珍曰：莹澈晶光，如水之精英，会意也。《山海经》谓之水玉，《广雅》谓之石英。

　　【集解】时珍曰：水精，亦颇黎之属，有黑、白二色。倭国多水精，第一。南水精白，北水精黑，信州、武昌水精浊。性坚而脆，刀刮不动，色澈如泉，清明而莹，置水中无瑕、不见珠者佳。古语云水化，谬言也。药烧成者，有气眼，谓之硝子，一名海水精。《抱朴子》言：交广人作假水精碗，是此。

　　【气味】辛，寒，无毒。

　　【主治】熨目，除热泪（藏器）。亦入点目药。穿串吞咽中，推引诸哽物（时珍）。

　　【附录】火珠 时珍曰：《说文》谓之火齐珠。《汉书》谓之玫瑰（音枚回）。《唐书》云：东南海中有罗刹国，出火齐珠，大者如鸡卵，状类水精，圆白，照数尺。日中以艾承之则得火，用灸艾炷不伤人。今占城国有之，名朝霞大火珠。又《续汉书》云：哀牢夷出火精、琉璃，则火齐乃火精之讹，正与水精对。

　　石（音软）时珍曰：出雁门。石次于玉，白色如冰，亦有赤者。《山海经》云：北山多石。《礼》云：士佩 玫，是也。

　　金石部第八卷　金石之二

　　琉璃

　　（《拾遗》）【释名】火齐。

　　时珍曰：《汉书》作流离，言其流光陆离也。火齐，与火珠同名。

　　【集解】藏器曰：《集韵》云：琉璃，火齐珠也。《南州异物志》云：琉璃，本质是石，以自然灰治之可为器，石不得此则不可释。佛经所谓七宝者，琉璃、车渠、马脑、玻璃、真珠是也。时珍曰：按：《魏略》云：大秦国出金银琉璃，有赤、白、黄、黑、青、绿、缥、绀、红、紫十种。此乃自然之物，泽润光采，逾于众玉。今俗所用，皆销冶石汁，以众药灌而为之，虚脆不贞。《格古论》云：石琉璃出高丽，刀刮不动，色白，浓半寸许，可点灯，明于牛角者。《异物志》云：南天竺诸国出火齐，状如云母，色如紫金，重沓可开，析之则薄如蝉翼，积之乃如纱 ，亦琉璃、云母之类也。按：此石今人以作灯球，明莹而坚耐久。

　　苏颂言亦可入药，未见用者。

　　【主治】身热目赤，以水浸冷熨之（藏器）。

　　金石部第八卷　金石之二

　　云母

　　（《本经》上品）【释名】云华、云珠、云英、云液、云砂、磷石（《本经》）。

　　时珍曰：云母以五色立名，详见下文。按《荆南志》云：华容方台山出云母，土人候云所出之处，于下掘取，无不大获，有长五、六尺可为屏风者，但掘时忌作声也。据此，则此石乃云之根，故得云母之名，而云母之根，则阳起石也。《抱朴子》有云：服云母十年，云气常覆其上。服其母以致其子，理自然也。

　　【集解】《别录》曰：云母生泰山山谷、齐山、庐山及琅琊北定山石间，二月采之。云华，五色具；云英，色多青；云珠，色多赤；云液，色多白；云砂，色青黄；磷石，色正白。

　　弘景曰：按：《仙经》云母有八种：向日视之，色青白多黑者，名云母；色黄白多青者，名云英；色青黄多赤者，名云珠；如冰露乍黄乍白者，名云砂；黄白 者，名云液；皎然纯白明澈者，名磷石。此六种并好服，各有时月。其黯黯纯黑，有纹斑斑如铁者，名云胆；色杂黑而强肥者，名地涿，此二种并不可服。炼之有法，宜精细；不尔，入腹大害人。今江东惟用庐山者为胜，青州者亦好，以沙土养之，岁月生长。

　　颂曰：今兖州云梦山及江州、淳州、杭越间亦有之，生土石间。作片成层可析，明滑光白者为上。其片有绝大而莹洁者，今人以饰灯笼，亦古扇屏之遗意也。江南生者多青黑，不堪入药。谨按：方书用云母，皆以白泽者为贵，惟中山卫叔卿单服法，用云母五色具者。葛洪《抱朴子》云：云母有五种，而人不能别，当举以向日看之，阴地不见杂色也。五色并具而多青者，名云英，宜春服之；五色并具而多赤者，名云珠，宜夏服之；五色并具而多白者，名云液，宜秋服之；五色并具而多黑者，名云母，宜冬服之；但有青黄二色者，名云砂，宜季夏服之； 纯白者，名磷石，四时可服也。古方服五云甚多，然修炼节度，恐非文本可详，不可轻饵也。损之曰：青、赤、黄、紫、白者，并堪服；白色轻薄通透者，为上；黑者，不任用，令人淋沥发疮。

　　【修治】 曰：凡使，黄黑者，浓而顽；赤色者，经妇人手把者，并不中用。须要光莹如冰色者，为上。每一斤，用小地胆草、紫背天葵、生甘草、地黄汁各一镒，干者细锉，湿者取汁了，于瓷锅中安置，下天池水三镒，着火煮七日夜，水火勿令失度，云母自然成碧玉浆在锅底，却以天池水猛投其中，搅之，浮如蜗涎者即去之。如此三度淘净，取沉香一两捣作末，以天池水煎沉香汤三升以来，分为三度，再淘云母浆了，日晒任用。

　　《抱朴子》曰：服五云之法：或以桂葱水玉化之为水，或以露于铁器中，以玄水熬之为水，或以硝石合于筒中埋之为水，或以蜜溲为酪，或以秋露渍之百日，韦囊 以为粉，或以无颠草樗血合饵之。服至一年，百病除；三年，反老成童；五年，役使鬼神。

　　胡演曰：炼粉法：八、九月间取云母，以矾石拌匀，入瓦罐内封口；三伏时则自柔软，去矾；次日取百草头上露水渍之；百日，韦囊 以为粉。

　　时珍曰：道书言盐汤煮云母可为粉。又云：云母一斤，盐一斗渍之，铜器中蒸一日，臼中捣成粉。又云：云母一斤，白盐一升，同捣细，入重布袋 之，沃令盐味尽，悬高处风吹，自然成粉。

　　【气味】甘，平，无毒。

　　权曰：有小毒。恶徐长卿，忌羊血、粉。

　　之才曰：泽泻为之使，畏 甲及流水。弘景曰：炼之用矾则柔烂，亦是相畏也。百草上露乃胜东流水，亦有用五月茅屋溜水者。

　　独孤滔曰：制汞，伏丹砂。

　　【主治】身皮死肌，中风寒热，如在车船上，除邪气，安五脏，益子精，明目，久服轻身延年（《本经》）。下气坚肌，续绝补中，疗五劳七伤，虚损少气，止痢，久服悦泽不老，耐寒暑，志高神仙（《别录》）。主下痢肠 ，补肾冷（甄权）。

　　【发明】保升曰：云母属金，故色白而主肺。

　　宗 曰：古虽有服炼法，今人服者至少，谨之至也。惟合云母膏，治一切痈毒疮等，方见《和剂局方》。

　　慎微曰：《明皇杂录》云：开元中，名医纪朋，观人颜色谈笑，知病浅深，不待诊脉。

　　帝召入掖庭，看一宫人，每日昃则笑歌啼号若狂疾，而足不能履地。朋视之曰：此必因食饱而大促力，顿仆于地而然。乃饮云母汤，熟寐而失所苦。问之，乃言太华公主载诞，某当主讴，惧声不能清长，因吃 蹄羹，饱而歌大曲，唱罢觉胸中甚热，戏于砌台，因坠下，久而方苏，遂病此也。又《经效方》云：青城山丈人观主康道丰，治百病云母粉方：用云母一斤，拆开揉入大瓶内筑实，上浇水银一两封固，以十斤顶火 赤取出，却拌香葱、紫连翘草二件，合捣如泥，后以夹绢袋盛，于大水盆内摇取粉，余滓未尽，再添草药重捣取粉。以木盘一面，于灰上印一浅坑，铺纸倾粉在内，候干焙之，以面糊丸梧子大。遇有病者，服之无不效。知成都府辛谏议，曾患大风，众医不愈，道丰进此，服之神验。《抱朴子》曰：他物埋之即朽，着火即焦；而五云入猛火中经时不焦，埋之不腐。故服之者长生，入水不濡，入火不烧，践棘不伤。

　　时珍曰：昔人言云母壅尸，亡人不朽。盗发冯贵人冢，形貌如生，因共奸之；发晋幽公冢，百尸纵横。及衣服皆如生人，中并有云母壅之故也。

　　【附方】旧七，新七。服食云母：上白云母二十斤薄擘，以露水八斗作汤，分半淘洗二次。又取二斗作汤，纳芒硝十斤，木器中渍二十日，取出绢袋盛，悬屋上，勿见风日，令燥。

　　以鹿皮为囊揉之，从旦至午，筛滓复揉，得好粉五斗，余者弃之。以粉一斗纳崖蜜二斤，搅糊，入竹筒中，薄削封口漆固，埋北垣南崖下，入地六尺，覆土。春夏四十日、秋冬三十日出之，当成水。若洞洞不消，更埋三十日。此水能治万病，及劳气风疹。每以温水一合和服之，日三服。十日，小盒饭变黄；二十日，腹中寒 消；三十日，龋齿更生；四十日，不畏风寒；五十日，诸病皆愈，颜色日少，长生神仙。（《千金方》）痰饮头痛、往来寒热：云母粉二两（炼过），恒山一两。为末。每服方寸匕，汤服取吐。

　　忌生葱、生菜。（《深师方》）牝疟多寒：云母（烧二日夜）、龙骨、蜀漆（烧去腥）等分。为散。

