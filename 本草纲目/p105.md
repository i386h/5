<!-- { "loadSidebar": true } -->
　　宗 曰：水银入药，虽各有法，极须审谨，有毒故也。妇人多服绝娠。今有水银烧成丹砂，医人不晓误用，不可不谨。唐韩愈云：太学士李于遇方士柳泌，能烧水银为不死药。以铅满一鼎，按中为空，实以水银，盖封四际，烧为丹砂。服之下血，四年病益急，乃死。余不知服食说自何世起，杀人不可计，而世慕尚之益至，此其惑也。在文书所记及耳闻者不说。

　　今直取目见，亲与之游，而以药败者六、七公，以为世诫。工部尚书归登，自说服水银得病，有若烧铁杖自颠贯其下，摧而为火，射窍节以出，狂痛呼号泣绝。其 席得水银，发且止，唾血十数年以毙。殿中御史李虚中，疽发其背死。刑部尚书李逊谓余曰：我为药误。遂死。

　　刑部侍郎李建，一旦无病死。工部尚书孟简，邀我于万州，屏人曰：我得秘药，不可独不死。

　　今遗子一器，可用枣肉为丸服之。别一年而病。后有人至，讯之，曰：前所服药误，方且下之，下则平矣。病二岁卒。东川节度御史大夫卢坦，溺血，肉痛不可忍，乞死。金吾将军李道古，以柳泌得罪，食泌药，五十死海上。此皆可为戒者也。蕲不死乃速得死，谓之智，可不可也？五谷三牲，盐醯果蔬，人所常御。人相浓勉，必曰强食。今惑者皆曰：五谷令人夭，三牲皆杀人，当务减节。一筵之馔，禁忌十之二、三。不信常道而务鬼怪，临死乃悔。后之好者又曰：彼死者皆不得其道也，我则不然。始动曰：药动故病，病去药行，乃不死矣。及且死又悔。呜呼！可哀也已。

　　时珍曰：水银乃至阴之精，禀沉着之性。得凡火 炼，则飞腾灵变；得人气熏蒸，则入骨钻筋，绝阳蚀脑。阴毒之物无似之者。而大明言其无毒，《本经》言其久服神仙，甄权言其还丹元母，《抱朴子》以为长生之药。六朝以下贪生者服食，致成废笃而丧厥躯，不知若干人矣。方士固不足道，本草其可妄言哉？水银但不可服食尔，而其治病之功，不可掩也。

　　同黑铅结砂，则镇坠痰涎；同硫黄结砂，则拯救危病。此乃应变之兵，在用者能得肯KT而执其枢机焉。余见铅白霜及灵砂下。

　　【附方】旧五，新二十四。

　　初生不乳，咽中有噤物如麻豆许。用水银米粒大与之，下咽即愈。（《圣惠方》）小儿痫疾，能压一切热：水银小豆许，安盏中，沉汤内煮一食顷，与服。勿仰儿头，恐入脑也。（《圣济方》）急惊坠涎：水银半两，生南星一两，麝香半分，为末，入石脑油同捣，和丸绿豆大。每服一丸，薄荷汤下。失心风疾：水银一两，藕节八个。研成砂子，丸如芡子大。每服二丸，磨刀水下，一、二服。（《经验方》）精魅鬼病：水银一两，浆水一升，炭火煎减三分。取水银一豆许，神符裹吞之，晚又服，一、二日止。（《广济方》）反胃吐食，水不能停：黑铅、水银各一钱半（结砂），舶硫黄五钱，官桂一钱，为末。

　　每服六钱，一半米汤，一半自然姜汁，调作一处服。（《圣济录》）消渴烦热：水银一两，铅一两（结砂），皂荚一挺（酥炙），麝香一钱。为末。每服半钱，白汤下。（《圣济录》）胆热衄蔑，血上妄行：水银、朱砂、麝香等分。为末。每服半钱，新汲水下。（《宣明方》）血汗不止：方同上。

　　妊妇胎动，母欲死，子尚在，以此下之。水银、朱砂各半两。研膏。以牛膝半两，水五大盏。煎汁，入蜜调服半匙。（《圣惠方》）妇人难产：水银二两，先煮后服，立出。（《梅师方》）胎死腹中，其母欲死：水银二两吞之，立出。（《梅师方》）妇人断产：水银以麻油煎一日，空心服枣大一丸，永断，不损人。（《妇人良方》）解金银毒：水银一两，服之即出。（《千金方》）误吞金银及环子钗子：以汞半两吞之，再服即出。（《圣惠方》）百虫入耳：水银豆许，倾入耳中，以耳向下，击铜物数声即出。能食人脑，非急切勿用。（《圣济录》）头上生虱：水银和蜡烛油揩之，一夜皆死。（《摘玄方》）腋下狐臭：水银、胡粉等分，以面脂和，频掺之。（《千金方》）少年面 ：水银、胡粉等分。研，腊猪脂和。夜涂旦拭，勿见水，三度瘥。（《肘后方》）老小口疮：水银一分，黄连六分，水二升，煮五合。含之，日十次。（《普济方》）白癜风痒：水银数拭之，即消。（《千金方》）虫癣瘙痒：水银、胡粉等分。研敷。又水银、芜荑，和酥敷之。（《外台秘要》）痔虫作痒：水银、枣膏各二两同研，绵裹纳下部，明日虫出。（《梅师方》）恶肉毒疮：一女年十四，腕软处生物如黄豆大，半在肉中，红紫色，痛甚，诸药不效。

　　一方士以水银四两，白纸二张揉熟，蘸银擦之，三日自落而愈。（李楼《怪证方》）一切恶疮：水银、黄连、胡粉（熬黄），各一两，研匀敷之，干则以唾调。（《肘后方》）杨梅毒疮：水银、黑铅各一钱（结砂），黄丹一钱，乳香、没药各五分。为末。以纸卷作小捻，染油点灯，日照疮三次，七日见效。方广《附余》：用水银、黑铅（结砂）、银朱各二钱，白花蛇一钱。为末，作纸捻七条。头日用三条，自后日用一条，香油点灯于炉中，放被内熏之，勿透风。头上有疮，连头盖之。一方：水银一钱二分，黑铅、白锡各八分，（共结砂），黄丹四分，朱砂六分。为末，分作十二纸捻，以香油浸灯盏内，点于小桶中。以被围病患坐之，以鼻细细吸烟，三日后口出恶物为效。

　　痘后生翳：水银一钱，虢丹五钱。研作六丸，坩锅糊定，火 一日取出，薄绵裹之。左翳塞右耳，右翳塞左耳，自然坠下。（危氏方）

　　石部第九卷　金石之三

　　水银粉

　　（宋《嘉 》）【释名】汞粉、轻粉（《拾遗》）、峭粉（《日华》）、腻粉。时珍曰：轻，言其质；峭，言其状，腻，言其性。昔萧史与秦穆公炼飞云丹，第一转乃轻粉，即此。

　　【修治】时珍曰：升炼轻粉法：用水银一两，白矾二两，食盐一两，同研不见星，铺于铁器内，以小乌盆覆之。筛灶灰，盐水和，封固盆口。以炭打二炷香取开，则粉升于盆上矣。

　　其白如雪，轻盈可爱。一两汞，可升粉八钱。又法：水银一两，皂矾七钱，白盐五钱，同研，如上升炼。又法：先以皂矾四两，盐一两，焰硝五钱，共炒黄为曲。水银一两，又曲二两，白矾二钱。研匀，如上升炼。《海客论》云：诸矾不与水银相合，而绿矾和盐能制水银成粉，何也？盖水银者，金之魂魄；绿矾者铁之精华，二气同根，是以暂制成粉。无盐则色不白。

　　【气味】辛，冷，无毒。大明曰：畏磁石、石黄，忌一切血，本出于丹砂故也。

　　时珍曰：温燥有毒，升也，浮也。黄连、土茯苓、陈酱、黑铅、铁浆，可制其毒。

　　【主治】通大肠，转小儿疳并瘰 ，杀疮疥癣虫，及鼻上酒 ，风疮瘙痒（藏器）。治痰涎积滞，水肿鼓胀，毒疮（时珍）。

　　【发明】宗 曰：水银粉下膈涎，并小儿涎潮螈 药多用。然不可常服及过多，多则损人。若兼惊则危，须审之。盖惊为心气不足，不可下。下之里虚，惊气入心，不可治。其人本虚，更须禁此，慎之至也。

　　刘完素曰：银粉能伤牙齿。盖上下齿龈属手足阳明之经，毒瓦斯感于肠胃，而精神气血水谷既不胜其毒，则毒即循经上行，而至齿龈嫩薄之分为害也。时珍曰：水银乃至阴毒物，因火丹砂而出，加以盐、矾炼而为轻粉，以硫黄升而为银朱，轻飞灵变，化纯阴为燥烈。其性走而不守，善劫痰涎，消积滞。故水肿风痰湿热毒疮被劫，涎从齿龈而出，邪郁为之暂开，而疾因之亦愈。若服之过剂，或不得法，则毒瓦斯被蒸，窜入经络筋骨，莫之能出。痰涎既去，血液耗亡，筋失所养，营卫不从。变为筋挛骨痛，发为痈肿疳漏，或手足皲裂，虫癣顽痹，经年累月，遂成废痼，其害无穷。观丹客升炼水银轻粉，鼎器稍失固济，铁石撼透，况人之筋骨皮肉乎？陈文中言轻粉下痰而损心气，小儿不可轻用，伤脾败阳，必变他证，初生尤宜慎之；而演山氏谓小儿在胎，受母饮食热毒之气，畜在胸膈，故生下个个发惊，宜三日之内与黄连去热，腻粉散毒，又与人参、朱砂、蜜汤解清心肺，积毒既化，儿可免此患。二说不同，各有所见：一谓无胎毒者，不可轻服；一谓有胎毒者，宜预解之。用者宜审。

　　【附方】旧三，新三十一。

