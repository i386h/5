<!-- { "loadSidebar": true } -->
　　时珍曰：崔 《本草》云：金牙石，阳石也。生川、陕山中，似蜜栗子，有金点形者妙。

　　《圣济经》治疠风大方中，用金牙石、银牙石。银牙，恐即金牙石之白色者尔，方书并无言及者，姑阙。

　　【修治】大明曰：入药烧赤，去粗乃用。

　　【气味】咸，平，无毒。大明曰：甘，平。

　　【主治】鬼疰毒蛊诸疰（《别录》）。治一切冷风气，筋骨挛急，腰脚不遂，烧浸酒服（甄权）。暖腰膝，补水脏，惊悸，小儿惊痫（大明）。

　　【发明】弘景曰：金牙惟酒、散及五疰丸用之，余方少用。

　　颂曰：葛洪《肘后方》，治风毒厥，有大小金牙酒，但浸其汁饮之。孙思邈《千金方》：治风毒及鬼疰、南方瘴气、传尸等，各有大小金牙散之类是也。小金牙酒主风疰百病，虚劳湿冷，缓弱不仁，不能行步，近人用之多效，故着其法云。金牙、细辛、莽草、防风、地肤子、地黄、附子、茵蓣、续断、蜀椒、蒴 根各四两，独活一斤。十二物，金牙捣末，别盛练囊，余皆薄切，同入一大囊，以清酒四两渍之，密器泥口，四宿酒成。温服二合，日二次取效。

　　石部第十卷　金石之四

　　金刚石

　　（《纲目》）【释名】金刚钻。

　　时珍曰：其砂可以钻玉补瓷，故谓之钻。

　　【集解】时珍曰：金刚石，出天竺诸国及西番。葛洪《抱朴子》云：扶南出金刚，生水底石上，如钟乳状，体似紫石英，可以刻玉。人没水取之，虽铁椎击之亦不能伤。惟羚羊角扣之，则 然冰泮。《丹房镜源》云：紫背铅能碎金刚钻。

　　周密《齐东野语》云：玉人攻玉，以恒河之砂，以金刚钻镂之，其形如鼠矢，青黑色，如石如铁。相传出西域及回纥高山顶上，鹰隼粘带食入腹中，遗粪于河北砂碛间。未知然否？《玄中记》云：大秦国出金刚，一名削玉刀，大者长尺许，小者如稻黍，着环中，可以刻玉。

　　观此则金刚有甚大者，番僧以充佛牙是也。欲辨真伪，但烧赤淬醋中，如故不酥碎者为真。

　　若觉钝，则 赤，冷定即锐也。故西方以金刚喻佛性，羚羊角喻烦恼。《十洲记》载西海流砂有昆吾石，治之作剑如铁，光明如水精，割玉如泥，此亦金刚之大者。又兽有貘及啮铁、狡兔，皆能食铁，其粪俱可为兵切玉，详见兽部貘下。

　　【主治】磨水涂汤火伤。作钗 服佩，辟邪恶毒瓦斯（时珍）。

　　石部第十卷　金石之四

　　砭石

　　（音边。《纲目》）【释名】针石。

　　【集解】时珍曰：按：《东山经》云：高氏之山，凫丽之山，皆多针石。郭璞注云：可为砭针也。

　　《素问　异法方宜论》云：东方之域，鱼盐之地，海滨傍水，其病为痈疡，其治宜砭石，故砭石亦从东方来。王冰注云：砭石如玉，可以为针。盖古者以石为针，季世以针代石，今人又以瓷针刺病，亦砭之遗意也。但砭石无识者，岂即石 之属为之欤？【主治】刺百病痈肿。

　　【附录】石 时珍曰：石 出肃慎。国人以枯木为矢，青石为镞，施毒，中人即死。

　　石生山中。禹贡荆州、梁州皆贡 ，即此石也。又南方藤州，以青石为刀剑，如铜铁，妇人用作环 。琉璃国人垦田，以石为刀，长尺余。皆此类也。

　　石部第十卷　金石之四

　　越砥

　　（宋《嘉 》）【释名】磨刀石（藏器）、羊肝石（《纲目》）、砺石。

　　时珍曰：《尚书》：荆州厥贡砥砺。注云：砥以细密为名，砺以粗 为称。俗称者为羊肝石，因形色也。

　　弘景曰：越砥，今细砺石也。出临平。

　　【气味】甘，无毒。

　　【主治】目盲，止痛，除热瘙（《别录》）。磨汁点目，除障翳。

　　烧赤投酒饮，破血瘕痛切（藏器）。砺石 【主治】破宿血，下石淋，除结瘕，伏鬼物恶气，烧赤投酒中饮之。人言：踏之患带下，未知所由（藏器）。

　　磨刀 （一名龙白泉粉）【主治】敷 尿疮，有效（藏器）。涂瘰 结核（时珍）。

　　石部第十卷　金石之四

　　姜石

　　（《唐本草》）【释名】 KT 石。

　　时珍曰：姜石以形名。或作礓砾，邵伯温云：天有至戾，地有至幽，石类得之则为礓砾是也。俗作 KT 。

　　【集解】恭曰：姜石所在有之，生土石间，状如姜。有五种：以色白而烂不碜者良，齐州历城东者好。采无时。

　　宗 曰：所在皆有，须不见日色旋取，微白者佳。

　　【气味】咸，寒，无毒。

　　【主治】热豌豆疮，疔毒等肿（唐本）。

　　【附方】旧二，新二。

　　疔疮肿痛：白姜石末，和鸡子清敷之，干即易，疗自出，神效。（崔氏方）乳痈肿大如碗肿痛：方同上。（《外台秘要》）产后胀冲气噎： KT 石、代赭石等分，为末，醋糊丸梧子大。每服三、五十丸，醋汤下。（洁古《保命集》）通身水肿：姜石烧赤，纳黑牛尿中，热服，日饮一升。（《千金方》）

　　石部第十卷　金石之四

　　麦饭石

　　（宋《图经》）【释名】时珍曰：象形。

　　【集解】时珍曰：李迅云：麦饭石处处山溪中有之。其石大小不等，或如拳，或如鹅卵，或如盏，或如饼，大略状如握聚一团麦饭，有粒点如豆如米，其色黄白，但于溪间麻石中寻有此状者即是。古方云：曾作磨者佳，误矣。此石不可作磨。若无此石，但以旧面磨近齿处石代之，取其有麦性故耳。

　　【气味】甘，温，无毒。

　　【主治】一切痈疽发背（时珍）。

　　【发明】颂曰：大凡石类多主痈疽。世传麦饭石膏，治发背疮甚效，乃中岳山人吕子华秘方。裴员外啖之以名第，河南尹胁之以重刑，吕宁绝荣望，守死不传其方。取此石碎如棋子（炭火烧赤，投米醋中浸之，如此十次，研末筛细，入乳钵内，用数人更碾五、七日，要细腻如面）四两，鹿角一具（要生取连脑骨者，其自脱者不堪用，每二、三寸截之，炭火烧令烟尽即止，为末研细）二两，白蔹（生研末）二两。用三年米醋入银石器内，煎令鱼目沸，旋旋入药在内，竹杖子不住搅，熬一、二时久，稀稠得所，倾在盆内，待冷以纸盖收，勿令尘入。用时，以鹅翎拂膏，于肿上四围赤处尽涂之，中留钱大泄气。如未有脓即内消，已作头即撮小，已溃即排脓如湍水。若病久肌肉烂落，见出筋骨者，即涂细布上贴之，干即易，逐日疮口收敛。但中隔不穴者，即无不瘥。已溃者，用时先以猪蹄汤洗去脓血，故帛挹干，乃用药。其疮切忌手触动，嫩肉仍不可以口气吹风，及腋气、月经、有孕人见之，合药亦忌此等。

　　初时一日一洗一换，十日后二日一换。此药要极细，方有效；若不细，涂之即极痛也。

　　此方孙真《千金月令》已有之，但不及此详悉耳。又北齐马嗣明治杨遵彦背疮，取粗黄石如鹅卵大者，猛火烧赤，纳浓醋中，当有屑落醋中，再烧再淬，石至尽，取屑日干捣筛极细末，和醋涂之，立愈。刘禹锡《传信方》谓之炼石法，用敷疮肿无不验。

　　石部第十卷　金石之四

　　水中白石

　　（《拾遗》）【集解】时珍曰：此石处处溪涧中有之。大者如鸡子，小者如指头，有黑、白二色，入药用白小者。

　　【主治】食鱼 多，胀满成瘕，痛闷，日渐羸弱。取数十枚烧赤，投五升水中七遍，热饮。如此三五度，当利出瘕也。又烧淬水中，纳盐三合，洗风瘙瘾疹（藏器）。

　　治背上忽肿如盘，不识名者。取一、二碗，烧热投水中，频洗之，立瘥（苏颂）。

　　【发明】时珍曰：昔人有煮石为粮法，即用此石也。其法用胡葱汁或地榆根等煮之，即熟如芋，谓之石羹。《抱朴子》云：洛阳道士董威辟谷方：用防风、苋子、甘草之属十许种为散，先服三方寸匕，乃吞石子如雀卵十二枚。足百日，不食，气力颜色如故。欲食，则饮葵汤，下去石子。又有赤龙血、青龙膏，皆可煮石。又有引石散，投方寸匕，可煮白石子一斗，立熟如芋，可食。

　　石部第十卷　金石之四

　　河砂

　　（《拾遗》）【释名】砂，小石也。字从少石，会意。

　　【主治】石淋，取细白沙三升炒热，以酒三升淋汁，服一合，日再服。又主绞肠痧痛，炒赤，冷水淬之，澄清服一、二合（时珍）。风湿顽痹不仁，筋骨挛缩，冷风瘫痪，血脉断绝。

　　六月取河砂，烈日曝令极热，伏坐其中，冷即易之。取热彻通汗，随病用药。切忌风冷劳役（藏器）。

　　【附方】新一。

　　人溺水死：白沙（炒），覆死人面上下，惟露七孔，冷湿即易。（《千金》）

　　石部第十卷　金石之四

　　杓上砂

　　（《纲目》）【集解】时珍曰：此淘米杓也。有木杓、瓢杓，皆可用。

　　【主治】面上风粟，或青或黄赤，隐暗涩痛，及人唇上生疮者，本家杓上刮去唇砂一、二粒，即安。又妇人吹乳，取砂七枚，温酒送下，更以炊帚枝通乳孔。此皆莫解其理（时珍）。

　　石部第十卷　金石之四

　　石燕

　　（《唐本草》）【集解】李绩曰：石燕出零陵。

　　恭曰：永州祁阳县西北一十五里土冈上，掘深丈余取之。形似蚶而小，坚重如石也。俗云：因雷雨则自石穴中出，随雨飞堕者，妄也。

　　颂曰：祁阳县江畔沙滩上有之。或云：生洞中，凝僵似石者佳，采无时。

　　宗 曰：石燕如蚬蛤之状，色如土，坚重如石。既无羽翼，焉能飞出？其言近妄。

　　时珍曰：石燕有二：一种是此，乃石类也，状类燕而有纹，圆大者为雄，长小者为雌；一种是钟乳穴中石燕，似蝙蝠者，食乳汁能飞，乃禽类也，见禽部禽石燕食乳，食之补助，与钟乳同功，故方书助阳药多用之。俗人不知，往往用此石为助阳药，刊于方册，误矣。

　　【气味】甘，凉，无毒。

　　【主治】淋疾，煮汁饮之。妇人难产，两手各把一枚，立验（《唐本》）。

　　疗眼目障翳，诸般淋沥，久患消渴，脏腑频泻，肠风痔 ，年久不瘥，面色虚黄，饮食无味，妇人月水湛浊，赤白带下多年者，每日磨汁饮之。一枚用三日，以此为准。亦可为末，水飞过，每日服半钱至一钱，米饮服。至一月，诸疾悉平（时珍）。

　　【发明】时珍曰：石燕性凉，乃利窍行湿热之物。宋人修本草，以食钟乳、禽石燕，混收入此石燕下。故世俗误传此石能助阳，不知其正相反也。

　　【附方】旧三，新八。

