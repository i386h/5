<!-- { "loadSidebar": true } -->
　　伤寒尿涩，小腹胀满：石燕为末。葱白汤调下半钱，频服，胀通为度。（《圣惠方》）小便淋痛：石燕子七枚（捣黍米大），新桑根白皮三两（锉）。

　　拌匀，分作七贴。每贴用水一盏，煎七分，空心、午前各一服。（《简要济众》）血淋心烦：石燕子、商陆、赤小豆、红花等分，为末。每服一钱，葱白汤调下。（《圣惠方》）久年肠风：石燕磨水，常服勿歇。（《灵苑方》）赤白带下，多年不止：石燕一枚，磨水服，立效。（《徐氏家传方》）襁褓吐乳，咳嗽，久不愈：石燕子为末。蜜调少许，涂唇上，日三、五次。（《卫生宝鉴》）拳毛倒睫：石燕子（一雌一雄）。磨水点搽眼。先以镊子摘去拳毛，乃点药，后以黄连水洗之。（《乾坤生意》）牢牙止痛：石燕三对（火 醋淬七次），青盐、乳香各一两，细辛半两。为末。揩之，荆芥汤漱口。一方：去乳香、细辛，加麝香。齿疏不坚：石燕子五对（火 、米醋淬七次，为末），青盐、麝香各少许。研匀。日用揩牙后，以温酒漱咽之。（元遗山方）服石发动：石燕子七个（打碎）。水三升，煮二升，频频淋洗，以瘥为度。（《圣济》）

　　石部第十卷　金石之四

　　石蟹

　　（宋《开宝》）【集解】志曰：石蟹生南海，云是寻常蟹尔，年月深久，水沫相着，因化成石，每遇海潮即飘出。又有一种入洞穴年深者亦然。皆细研水飞，入诸药相助用之。

　　颂曰：近海州郡皆有之。体质石也，而都与蟹相似，但有泥与粗石相着尔。

　　时珍曰：按：顾 《海槎录》云：崖州榆林港内半里许，土极细腻，最寒，但蟹入则不能运动，片时成石矣。人获之名石蟹，置之几案，云能明目也。复有石虾似虾，出海边；石鱼似鱼，出湘山县。石鱼、虾并不入药用。《一统志》言：凤翔 阳县西有山鱼陇，掘地破石得之，云可辟蠹。

　　【气味】咸，寒，无毒。

　　【主治】青盲目淫，肤翳疔翳，漆疮（《开宝》）。解一切药毒并蛊毒，天行热疾，催生落胎，疗血晕，并熟水磨服（大明）。醋摩敷痈肿。热水磨服，解金石毒（苏颂）。

　　【附方】新一。

　　喉痹肿痛：石蟹，磨水饮，并涂喉外。（《圣济录》）

　　石部第十卷　金石之四

　　石蛇

　　（宋《图经》）【集解】颂曰：石蛇，出南海水旁山石间，其形盘屈如蛇，无首尾，内空，红紫色，以左盘者良。又似车螺，不知何物所化？大抵与石蟹同类，功用亦相近。

　　宗 曰：石蛇，色如古墙上土，盘结如查梨大，空中，两头巨细一等。不与石蟹同类，蟹则真蟹所化，蛇非真蛇。今人用之绝少。

　　时珍曰：按：姚宽《西溪丛话》云：南恩州海边有石山嘴，每蟹过之则化为石，蛇过亦然。此说不知果否？若然，则石蛇亦真蛇所化。

　　【气味】咸，平，无毒。

　　【主治】解金石毒（苏颂）。

　　石部第十卷　金石之四

　　石蚕

　　（宋《开宝》）【释名】石僵蚕（《纲目》）。

　　【集解】志曰：石蚕生海岸石旁，状如蚕，其实石也。

　　【气味】苦，热，无毒。《药诀》曰：苦，热，有毒。独孤滔曰：制丹砂。

　　【主治】金疮止血生肌，破石淋血结，磨服，当下碎石（《开宝》）。

　　石部第十卷　金石之四

　　石鳖

　　（《纲目》）【集解】时珍曰：石鳖生海边，形状大小俨如 虫，盖亦化成者。 虫，俗名土鳖。

　　【气味】甘，凉，无毒。

　　【主治】淋疾血病，磨水服（时珍）。

　　石部第十卷　金石之四

　　蛇黄

　　（《唐本草》）【集解】恭曰：蛇黄出岭南，蛇腹中得之，圆重如锡，黄黑青杂色。

　　志曰：蛇黄多赤色，有吐出者，野人或得之。

　　颂曰：今越州、信州亦有之。今医所用，云是蛇冬蛰时所含土，到春发蛰吐之而去，大如弹丸，坚如石，外黄内黑色，二月采之。与旧说不同，未知孰是？时珍曰：蛇黄生腹中，正如牛黄之意。世人因其难得，遂以蛇含石代之，以其同出于蛇故尔。广西平南县有蛇黄冈，土人九月掘下七、八尺，始得蛇黄，大者如鸡子，小者如弹丸，其色紫。《庚辛玉册》云：蛇含自是一种石，云蛇入蛰时，含土一块，起蛰时化作黄石，不稽之言也。有人掘蛇窟寻之，并无此说。

　　【修治】大明曰：入药烧赤醋淬三、四次，研末水飞用。

　　【气味】冷，无毒。

　　【主治】心痛疰忤，石淋，小儿惊痫，妇人产难，以水煮研服汁（《唐本》）。

　　镇心（大明）。磨汁，涂肿毒（时珍）。

　　【附方】新六。

　　暗风痫疾：忽然仆地，不知人事，良久方醒。蛇黄，火 醋淬七次，为末。每调酒服二钱，数服愈。年深者亦效。（危氏《得效方》）惊风痫疳：神穴丹：治急惊风、痫疾、天吊、疳热等证。用紫色蛇黄四两（ 过），猪屎二两（小者泥固 过），铁粉一两，朱砂半两，麝香一钱。为末，糯粉糊丸芡子大，漆盘晒干。看之每丸有一小穴，故名神穴丹。每服一丸，薄荷酒化下，立苏。疳热，冷水化下。（《灵苑方》）小儿项软因风虚者：蛇含石一块（ 七次，醋淬七次研），郁金等分。为末，入麝香少许，白米饭丸龙眼大。每服一丸，薄荷汤化服，一日一服。（《活幼全书》）瘴疟鬼疟食疟。蛇含石末一两，信石（末）一两。

　　研匀，入水火鼎内，上以盏盖，六一泥固济， 至药升在盏，刮下为末，米糕糊丸绿豆大，雄黄为衣。每服一丸，黑豆研水，五更送下。（《摘玄方》）血痢不止：蛇含石二枚。火 醋淬，研末。每服三钱，米饮下。（《普济方》）肠风下血脱肛：蛇黄二颗。火 醋淬七次，为末。每服三钱，陈米饮下。（《普济方》）

　　石部第十卷　金石之四

　　霹雳砧

　　（《拾遗》）【释名】雷楔。

　　时珍曰：旧作针及屑，误矣。

　　【集解】藏器曰：此物伺候震处，掘地三尺得之。其形非一，有似斧刀者，锉刀者，有安二孔者。一云出雷州，并河东山泽间，因雷震后得者。多似斧色，青黑斑纹，至硬如玉。

　　或言是人间石造，纳与天曹，不知事实。

　　时珍曰：按：《雷书》云：雷斧如斧，铜铁为之。雷 似 ，乃石也，紫黑色。雷锤重数斤，雷钻长尺余，皆如钢铁，雷神以劈物击物者。雷环如玉环，乃雷神所 遗落者。雷珠乃神龙所含遗下者，夜光满室。又《博物志》云：人间往往见细石形如小斧，名霹雳斧，一名霹雳楔。《玄中记》云：玉门之西有一国，山上立庙，国人年年出钻，以给雷用。此谬言也。雷虽阴阳二气激薄有声，实有神物司之，故亦随万物启蛰，斧、钻、 、锤皆实物也。若曰在天成象，在地成形，如星陨为石。则雨金石、雨粟麦、雨毛血及诸异物者，亦在地成形者乎？必太虚中有神物使然也。陈时苏绍雷锤重九斤。宋时沈括于震木之下得雷楔，似斧而无孔。鬼神之道幽微，诚不可究极。

　　【气味】无毒。

　　【主治】大惊失心，恍惚不识人，并石淋，磨汁服，亦煮服。作枕，除魔梦不祥（藏器）。

　　刮末服，主瘵疾，杀劳虫，下蛊毒，止泄泻。置箱 间，不生蛀虫。诸雷物佩之，安神定志，治惊邪之疾（时珍。出《雷书》）。

　　石部第十卷　金石之四

　　雷墨

　　（《纲目》）【集解】时珍曰：按：《雷书》云：凡《雷书》木石，谓木札，入二、三分，青黄色。

　　或云：雄黄、青黛、丹砂合成，以雷楔书之。或云：蓬莱山石脂所书。雷州每雷雨大作，飞下如沙石，大者如块，小者如指，坚硬如石，黑色光艳至重。刘恂《岭表录异》云：雷州骤雨后，人于野中得石如 石，谓之雷公墨，扣之铮然，光莹可爱。又李肇《国史补》云：雷州多雷，秋则伏蛰，状如人，掘取食之。观此，则雷果有物矣。

　　【主治】小儿惊痫邪魅诸病，以桃符汤磨服即安（时珍）。

　　石部第十一卷

　　金石之五

　　卤石类二十种，附录二十七种

　　石部第十一卷　金石之五

　　食盐

　　（宋《嘉 》）【校正】志曰：元在米部，今移入此。时珍曰：并入《本经》大盐。

　　【释名】鹾（音 ）。

　　时珍曰：盐字，象器中煎卤之形。《礼记》：盐，曰咸鹾。《尔雅》云：天生曰卤，人生曰盐。许慎《说文》云：盐，咸也。东方谓之斥，西方谓之卤，河东谓之咸。黄帝之臣宿沙氏，初煮海水为盐。《本经》大盐，即今解池颗盐也。《别录》重出食盐，今并为一。方士呼盐为海砂。

　　【集解】《别录》曰：大盐出邯郸及河东池泽。恭曰：大盐，即河东印盐也，人之常食者，形粗于食盐。

　　弘景曰：有东海盐、北海盐、南海盐、河东盐池、梁益盐井、西羌山盐、胡中树盐，色类不同，以河东者为胜。东海盐官盐白草粒细，北海盐黄草粒粗。以作鱼 及咸菹，乃言北胜，而藏茧必用盐官者。蜀中盐小淡，广州盐咸苦，不知其为疗体复有优劣否？藏器曰：四海之内何外无之，惟西南诸夷稍少，人皆烧竹及木盐当之。

　　颂曰：并州末盐，乃刮碱煎炼者，不甚佳，所谓卤碱是也。大盐生河东池泽，粗于末盐，即今解盐也。解州安邑两池取盐、于池旁耕地，沃以池水，每得南风急，则宿夕成盐满畦，彼人谓之种盐，最为精好。东海、北海、南海盐者，今沧、密、楚、秀、温、台、明、泉、福、广、琼、化诸州，煮海水作之，谓之泽盐，医方谓之海盐。海边掘坑，上布竹木，覆以蓬茅，积沙于上。每潮汐冲沙，则卤碱淋于坑中。水退则以火炬照之，卤气冲火皆灭。因取海卤贮盘中煎之，顷刻而就。其煮盐之器，汉谓之牢盆，今或鼓铁为之，南海人编竹为之，上下周以蜃灰，横丈深尺，平底，置于灶背，谓之盐盘。梁益盐井者，今归州及四川诸郡皆有盐井，汲其水以煎作盐，如煮海法。又滨州有土盐，煎炼草土而成，其色最粗黑，不堪入药。通、泰、海州并有停户刮碱煎盐输官，如并州末盐之类，而味更优，以供给江湖，极为饶衍。

