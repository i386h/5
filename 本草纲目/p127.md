<!-- { "loadSidebar": true } -->
　　石部第十一卷　金石之五

　　凝水石

　　（《本经》中品）【释名】白水石（《本经》）、寒水石、凌水石（《别录》）、盐精石、泥精、盐枕（《纲目》）、盐根。

　　时珍曰：拆片投水中，与水同色，其水凝动；又可夏月研末，煮汤入瓶，倒悬井底，即成凌冰，故有凝水、白水、寒水、凌水诸名。生于积盐之下，故有盐精以下诸名。石膏亦有寒水之名，与此不同。

　　【集解】《别录》曰：凝水石，色如云母可析者，盐之精也。生常山山谷、中水县及邯郸。

　　弘景曰：常山（即恒山）属并州。中水属河间，邯郸属赵郡。此处地皆碱卤，故云盐精，而碎之亦似朴硝。此石末置水中，夏月能为冰者，佳。

　　时珍曰：《别录》言凝水，盐之精也。陶氏亦云卤地所生，碎之似朴硝。《范子计然》云：出河东。

　　河东，卤地也。独孤滔《丹房镜源》云：盐精出盐池，状如水精。据此诸说，则凝水即盐精石也，一名泥精，昔人谓之盐枕，今人谓之盐根。生于卤地积盐之下，精液渗入土中，年久至泉，结而成石，大块有齿棱，如马牙硝，清莹如水精，亦有带青黑色者，皆至暑月回润，入水浸久亦化。陶氏注戎盐，谓盐池泥中自有凝盐如石片，打破皆方，而色青黑者，即此也。苏颂注玄精石，谓解池有盐精石，味更咸苦，乃玄精之类；又注食盐，谓盐枕作精块，有孔窍，若蜂窠，可缄封为礼贽者，皆此物也。唐宋诸医不识此石，而以石膏、方解石为注，误矣。今正之于下。

　　【正误】恭曰：凝水石有纵理、横理两种，色清明者为上。或云纵理为寒水石，横理为凝水石。今出同州韩城，色青横理如云母为良；出澄州者，斜理纹色白为劣也。

　　颂曰：今河东汾、隰州及德顺军亦有之，三月采。又有一种冷油石，全与此相类，但投沸油铛中，油即冷者，是也。此石性冷有毒，误服令人腰以下不能举。

　　宗 曰：凝水石纹理通澈，人或磨刻为枕，以备暑月之用。入药须烧过。或市人末入轻粉以乱真，不可不察。陶氏言夏月能为冰者佳，如此则举世不能得矣。

　　阎孝忠曰：石膏，洁白坚硬，有墙壁。寒水石软烂，可以手碎，外微青黑，中有细纹。

　　王隐君曰：寒水石，坚白晶洁，状若明矾、硼砂之质。或有碎之，粒粒大小皆四方，故又名方解石，今人谓之硬石膏者是也。

　　时珍曰：寒水石有二：一是软石膏，一是凝水石。惟陶弘景所注，是凝水之寒水石，与本文相合。苏恭、苏颂、寇宗 、阎孝忠四家所说，皆是软石膏之寒水石。王隐君所说，则是方解石。诸家不详本文盐精之说，不得其说，遂以石膏、方解石指为寒水石。唐宋以来相承其误，通以二石为用，而盐精之寒水，绝不知用，此千载之误也。石膏之误近千载，朱震亨氏始明；凝水之误，非时珍深察，恐终于绝响矣。

　　【修治】 曰：凡使，须用生姜自然汁煮干研粉用。每十两，用生姜一镒也。

　　【气味】辛，寒，无毒。《别录》曰：甘，大寒。

　　普曰：神农：辛；岐伯、医和、扁鹊：甘，无毒；李当之：大寒。时珍曰：辛、咸。之才曰：解巴豆毒，畏地榆。独孤滔曰：制丹砂，伏玄精。

　　【主治】身热，腹中积聚邪气，皮中如火烧，烦满，水饮之。久服不饥（《本经》）。除时气热盛，五脏伏热，胃中热，止渴，水肿，小腹痹（《别录》）。压丹石毒风，解伤寒劳复（甄权）。治小便白，内痹，凉血降火，止牙疼，坚牙明目（时珍）。

　　【发明】时珍曰：凝水石禀积阴之气而成，其气大寒，其味辛咸，入肾走血除热之功，同于诸盐。古方所用寒水石是此石，唐宋诸方寒水石是石膏，近方寒水石则是长石、方解石，俱附各条之下，用者详之。

　　【附方】旧二，新二。

　　男女转脬，不得小便：寒水石二两，滑石一两，葵子一合。为末。水一斗，煮五升，时服一升，即利。（《永类方》）牙龈出血有窍：寒水石粉三两，朱砂二钱，甘草脑子一字。为末。

　　干掺。（《普济方》）汤火伤灼：寒水石，烧研敷之。（《卫生易简方》）小儿丹毒，皮肤热赤：寒水石半两，白土一分。为末。米醋调涂之。（《经验方》）

　　石部第十一卷　金石之五

　　玄精石

　　（宋《开宝》）【释名】太阴玄精石、阴精石（《纲目》）、玄英石。

　　时珍曰：此石，乃碱卤至阴之精凝结而成，故有诸名。

　　【集解】颂曰：玄精石出解州解池，及通、泰州积盐仓中亦有之。其色青白龟背者佳，采无时。又解池有盐精石，味更咸苦，亦玄精之类也。

　　恭曰：近地亦有之，色亦青白，片大不佳。

　　时珍曰：玄精是碱卤津液流渗入土，年久结成石片，片状如龟背之形。蒲、解出者，其色青白通彻。蜀中赤盐之液所结者，色稍红光。沈存中《笔谈》云：太阴玄精生解州盐泽大卤中，沟渠土内得之。大者如杏叶，小者如鱼鳞，悉皆六角，端正似刻，正如龟甲状。其裙小椭，其前则下剡，其后则上剡，正如穿山甲相掩之处，全是龟甲，更无异也。

　　色绿而莹彻，叩之则直理而拆，莹明如鉴，拆处亦六角，如柳叶大。烧过则悉解拆，薄如柳叶，片片相离，白如霜雪，平洁可爱。此乃禀积阴之气凝结，故皆六角。今天下所用玄精，乃绛州山中所出绛石，非玄精也。

　　【气味】咸，温，无毒。

　　时珍曰：甘、咸，寒。

　　独孤滔曰：制硫黄、丹砂。

　　【主治】除风冷邪气湿痹，益精气，妇人痼冷漏下，心腹积聚冷气，止头痛，解肌（《开宝》）。

　　主阴证伤寒，指甲面色青黑，心下胀满结硬，烦渴，虚汗不止，或时狂言，四肢逆冷，咽喉不利肿痛，脉沉细而疾，宜佐他药服之。又合他药，涂大风疮（宗 ）。

　　【发明】颂曰：古方不见用，近世补药及伤寒多用之。其着者，治伤寒正阳丹出汗也。

　　时珍曰：玄精石禀太阴之精，与盐同性，其气寒而不温，其味甘咸而降，同硫黄、硝石治上盛下虚，救阴助阳，有扶危拯逆之功。故铁瓮申先生来复丹用之，正取其寒，以配硝、之热也。《开宝本草》言其性温，误矣。

　　【附方】旧一，新八。

　　正阳丹：治伤寒三日，头痛壮热，四肢不利。太阴玄精石、硝石、硫黄各二两， 砂一两。细研，入瓷瓶固济。以火半斤，周一寸 之，约近半日，候药青紫色，住火。待冷取出，用腊月雪水拌匀，入罐子中，屋后北阴下阴干。又入地埋二七日，取出细研，面糊和丸鸡头子大。先用热水浴后，以艾汤研下一丸。以衣盖汗出为瘥。（《图经本草》）小儿风热，挟风蕴热，体热。太阴玄精石一两，石膏七钱半，龙脑半两，为末。每服半钱，新汲水下。（《普济方》）肺热咳嗽：方见不灰木下。

　　冷热霍乱，分利阴阳：玄精石、半夏各一两，硫黄三钱，为末，面糊丸梧子大。每米饮服三十丸。（《指南方》）头风脑痛：玄精石末，入羊胆中阴干。水调一字，吹鼻中，立止。（《千金方》）目赤涩痛：玄精石半两，黄柏（炙）一两。为末。点之，良。（《普济方》）赤目失明，内外障翳：太阴玄精石（阴阳火 ）、石决明各一两，蕤仁、黄连各二两，羊子肝七个（竹刀切晒）。为末，粟米饭丸梧子大。每卧时茶服二十丸。服至七日，烙顶心以助药力，一月见效。宋丞相言：黄典史病此，梦神传此方，愈。（《朱氏集验方》）目生赤脉：玄精石一两，甘草半两。为末。每服一钱，小儿半钱，竹叶煎汤调下。（《总微论》）重舌涎出，水浆不入：太阴玄精石二两，牛黄、朱砂、龙脑各一分。为末。以铍针舌上去血，盐汤漱口，掺末咽津，神效。（《圣惠方》）

　　石部第十一卷　金石之五

　　绿盐

　　（《唐本草》）【释名】盐绿、石绿（《纲目》）。

　　【集解】恭曰：绿盐出焉耆。水中石下取之，状若扁青、空青，为眼药之要。今人以光明盐、 砂、赤铜屑，酿之为块，绿色，以充之。

　　曰：出波斯国，生石上，舶上将来，谓之石绿，装色久而不变。中国以铜、醋者，堪入药，色亦不久。

　　时珍曰：方家言波斯绿盐色青，阴雨中干而不湿者为真。又造盐绿法：用熟铜器盛取浆水一升，投青盐一两在内，浸七日取出，即绿色。以物刮末，入浆水再浸七日或二七取出。

　　此非真绿盐也。

　　【气味】咸、苦、辛，平，无毒。

　　【主治】目赤泪出，肤翳眵暗（《唐本》）。点目，明目消翳。疗小儿无辜疳气（李 ）。

　　【附方】新二。

　　胎赤眼痛：盐绿一分，蜜半两。于蚌蛤壳内相和。每夜卧时浆水洗目，炙热点之，能断根。（《圣济录》）目暗赤涩多泪：盐绿一钱，蕤仁（去皮）一钱。研热，入好酥一钱，研匀。每夜点一麻子。（《圣惠方》）

　　石部第十一卷　金石之五

　　盐药

　　（《拾遗》）【集解】藏器曰：生海西南雷、罗诸州山谷。似芒硝，末细，入口极冷。南人少有服者，恐极冷入腹伤人，宜慎之。

　　【气味】咸，冷，无毒。

　　【主治】眼赤 烂风赤，细研水和点之。又水研服，去热烦痰满头痛，明目镇心。又主蛇虺恶虫毒，药箭镞毒，疥癣痈肿瘰 ，并摩敷之，甚者水化服之。又解独自草箭毒（藏器）。

　　【附录】悬石保升曰：人若常服炼石者，至殁，冢中生悬石，若芒硝，其冷如雪，杀火毒。

　　石部第十一卷　金石之五

　　朴硝

　　（《本经》上品）【校正】并入《别录》芒硝、《嘉 》马牙硝。

　　【释名】硝石朴（《别录》）、盐硝（《纲目》）、皮硝。

　　志曰：硝是本体之名，石乃坚白之号，朴者未化之义也。以其芒硝、英硝皆从此出，故曰硝石朴也。

　　时珍曰：此物见水即消，又能消诸物，故谓之消。生于盐卤之地，状似末盐，凡牛、马诸皮须此治熟，故今俗有盐硝、皮硝之称。煎炼入盆，凝结在下，粗朴者为朴硝，在上有芒者为芒硝，有牙者为马牙硝。《神农本经》只有朴硝、硝石，《名医别录》复出芒硝，宋《嘉本草》又出马牙硝。盖不知硝石即是火硝，朴硝即是芒硝、马牙硝，一物有精粗之异尔。

　　诸说不识此，遂致纷纭也。今并芒硝、牙硝于一云。

　　【集解】《别录》曰：朴硝生益州山谷有咸水之阳。采无时。色青白者佳，黄者伤人，赤者杀人。又曰：芒硝，生于朴硝。

　　曰：朴硝中炼出，形似麦芒，号曰芒硝。

