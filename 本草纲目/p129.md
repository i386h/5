<!-- { "loadSidebar": true } -->
　　【修治】时珍曰：制法：用白净朴硝十斤，长流水一石，煎化去滓，星月下露一夜，去水取硝。每一斗，用萝卜一斤切片，同煮熟滤净，再露一夜取出。每硝一斤，用甘草一两，同煎去滓，再露一夜取出。以大沙罐一个，筑实盛之，盐泥固济浓半寸，不盖口，置炉中，以炭火十斤，从文至武 之。待沸定，以瓦一片盖口，仍前固济，再以十五斤顶火 之。放冷一伏时，取出，隔纸安地上，盆覆三日出火毒，研末。每一斤，入生甘草末一两，炙甘草末一两，和匀，瓶收用。

　　【气味】辛、甘，冷，无毒。

　　【主治】心热烦躁，并五脏宿滞症结（甄权）。明目，退膈上虚热，消肿毒（大明）。

　　【发明】杲曰：玄明粉，沉也，阴也。其用有二：去胃中之实热，荡肠中之宿垢。大抵用此以代盆硝耳。

　　《玄明粉传》曰：唐明皇帝闻终南山道士刘玄真服食多寿，乃诏而问之。玄真曰：臣按《仙经》，修炼朴硝，号玄明粉，只服此方，遂无病长生。其药无滓性温，阴中有阳，能除一百二十种疾。生饵尚能救急难性命，何况修炼长服。益精壮气，助阳证阴。不拘丈夫妇人，幼稚襁褓。不问四时冷热。一切热毒风冷， 癖气胀满，五劳七伤，骨蒸传尸，头痛烦热，五内气塞，大小肠不通，三焦热淋，疰忤，咳嗽呕逆，口苦舌干，咽喉闭塞，惊悸健忘，营卫不调，中酒中 ，饮食过度，腰膝冷痛，手足酸痹，久冷久热，四肢壅塞，背膊拘急，目昏眩晕，久视无力，肠风痔病，血 不调，妇人产后，小儿疳气，阴毒伤寒，表里疫疠。此药久服，令人悦泽，开关健脾，驻颜明目，轻身延寿，功效不可具载。但用一两，分为十二服，临时酌量加减。似觉壅热伤寒，头痛鼻塞，四肢不举，饮食不下，烦闷气胀，须通泻求安者，即看年纪高下，用药二钱半或半两，以桃花煎汤下为使，最上；次用葱汤下；如未通，以沸汤投之即效。或食诸鱼藕菜饮食诸毒药，用葱白汤调服二钱，毒物立泄下。若女人身怀六甲，长服安胎生子，亦无疮肿疾病。若要微畅不闭塞，但长服之，稍稍得力，朝服夕应，不搜刮人五脏，怡怡自泰。其药初服时，每日空腹，酒饮茶汤任下二钱匕，良久更下三钱匕。

　　七日内常微泄利黄黑水涎沫等，此是搜淘诸疾根本出去，勿用畏之。七日后渐知腹内暖，消食下气，长服除故养新，气血日安。用大麻子汤下为使，惟忌苦参。详见《太阴经》中。

　　好古曰：玄明粉治阴毒一句，非伏阳在内不可用。若用治真阴毒，杀人甚速。

　　震亨曰：玄明粉火 而成，其性当温。曰长服久服，轻身固胎，驻颜益寿，大能补益，岂理也哉？予亲见一、二朋友，不信予言而亡，故书以为戒。

　　时珍曰：《神农本草》言朴硝炼饵服之，轻身神仙，盖方士窜入之言。后人因此制为玄明粉， 炼多遍，佐以甘草，去其咸寒之毒。遇有三焦肠胃实热积滞，少年气壮者，量与服之，亦有速效；若脾胃虚冷，及阴虚火动者服之，是速其咎矣。

　　【附方】新三。

　　热厥气痛：玄明粉三钱，热童尿调下。（《集简方》）伤寒发狂：玄明粉二钱，朱砂一钱。末之。冷水服。（《伤寒蕴要》）鼻血不止：玄明粉二钱，水服。（《圣济》）

　　石部第十一卷　金石之五

　　硝石

　　（《本经》上品）【释名】芒硝（《别录》）、苦硝（甄权）、焰硝（《土宿》）、火硝（《纲目》）、地霜（《蜀本》）、生硝（宋本）、北帝玄珠。

　　志曰：以其消化诸石，故名消石。初煎炼时有细芒，而状若朴硝，故有芒硝之号。不与朴硝及《别录》芒硝同类。

　　宗 曰：硝石是再煎炼时，取去芒硝凝结在下者，精英既去，但余滓如石而已。入药功力亦缓，惟能发烟火。

　　权曰：芒硝，一作苦硝，言其味苦也。

　　时珍曰：硝石，丹炉家用制五金八石，银工家用化金银，兵家用作烽燧火药，得火即焰起，故有诸名。狐刚子《粉图》谓之北帝玄珠。《开宝本草》重出生硝、芒硝，今并为一，并详下文。

　　【集解】《别录》曰：硝石，生益州山谷及武都、陇西、西羌。采无时。

　　弘景曰：硝石疗病与朴硝相似，《仙经》用此消化诸石，今无真识此者。或云与朴硝同出，所以朴硝一名硝石朴也。又云一名芒硝，今芒硝乃是炼朴硝作之。并未核研其验。有人得一种物，色与朴硝大同小异， 如握盐雪不冰，烧之紫青烟起，云是真硝石也。今宕昌以北诸山有碱土处皆有之。

　　志曰：此即地霜也。所在山泽，冬月地上有霜，扫取以水淋汁，后乃煎炼而成，状如钗脚，好者长五分以来。陶说多端，盖由不的识之故也。

　　又曰：生硝生茂州西山岩石间，形块大小不定，色青白，采无时。

　　时珍曰：硝石，诸卤地皆产之，而河北庆阳诸县及蜀中尤多。秋冬间遍地生白，扫取煎炼而成。货者苟且，多不洁净，须再以水煎化，倾盆中，一夜结成。澄在下者，状如朴硝，又名生硝，谓炼过生出之硝也。结在上者，或有锋芒如芒硝，或有圭棱如马牙硝，故硝石亦有芒硝、牙硝之名，与朴硝之芒、牙同称，而水火之性则异也。崔 《外丹本草》云：硝石，阴石也。此非石类，乃碱卤煎成，今呼焰硝。河北商城及怀、卫界，沿河人家，刮卤淋汁炼就，与朴硝小异，南地不产也。升玄子《伏汞图》云：硝石生乌场，其色青白，用白石英炙热点上，便消入石中者为真。其石出处，气极秽恶，飞鸟不能过其上。人或单衣过之，身上诸虫悉化为水。能消金石，为水服之长生，以形若鹅管者佳。谨按升玄子所说，似与今之硝石不同，而姚宽《西溪丛语》以其说为真正硝石，岂外国所产与中国异耶？抑别一种耶？当俟博物者订正。

　　【正误】弘景曰：《神农本经》无芒硝，只有硝石，一名芒硝。《名医别录》乃出芒硝，疗与硝石同，疑即硝石也。旧出宁州，黄白粒大，味极辛苦。今医家多用煮炼作者，色。全白粒细，而味不甚烈。皇甫士安言：无朴硝可用硝石。硝石生山之阴，盐之胆也。取石脾与硝石以水煮之，一斛得三斗，正白如雪，以水投中即消，故名消石。其味苦无毒，主消渴热中，止烦满，三月采于赤山。朴硝者，亦生山之阴，有盐咸苦之水，则朴硝生于其阳。其味苦无毒，其色黄白，主疗热，腹中饱胀，养胃消谷，去邪气，亦得水而消，其疗与硝石小异。按如此说，是取芒硝合煮，更成为真硝石，但不知石脾是何物也？以朴硝作芒硝者，用暖汤淋汁煮之，着木盆中，经宿即成矣。今益州人复炼矾石作硝石，绝柔白，而味犹是矾尔。

　　又曰：朴硝，今出益州北部汶山郡西川、蚕陵二县界，生山崖上，色多青白，亦杂黑斑。土人择取白软者，以当硝石用之，当烧令汁沸出，状如矾石也。

　　藏器曰：石脾、芒硝、硝石，并出西戎卤地，碱水结成。

　　恭曰：朴硝有纵理、缦理二种，用之无别。其白软者，朴硝苗也，虚软少力。炼为硝石，所得不多；以当硝石，功力大劣也。

　　又曰：硝石即是芒硝，朴硝一名硝石朴。今炼粗恶朴硝，取汁煎作芒硝，即是硝石。《别录》复出芒硝，误矣。晋宋古方，多用硝石，少用芒硝；近代诸医，但用芒硝，鲜言硝石。

　　理既明白，不合重出。

　　颂曰：旧说朴硝、芒硝、硝石三物同种。初采得苗，以水淋汁煎成者为朴硝，一名硝石朴。又炼朴硝或地霜而成，坚白如石者，为硝石，一名芒硝。又取朴硝淋汁炼煎结成有细芒者，为芒硝。虽一体异名，而修炼之法既殊，则主治之功亦别。然《本经》所载，疑是二种。

　　今医方所用，亦不能究。但以未炼成块微青色者为朴硝；炼成盆中、有芒者为芒硝，亦谓之盆硝；芒硝之底澄凝者，为硝石朴。硝力紧，芒硝次之，硝石更缓。未知孰是？苏恭言：晋宋古方，多用硝石，少用芒硝。按张仲景《伤寒论》，承气、陷胸皆用芒硝。葛洪《肘后方》，伤寒时气亦多用芒硝，惟治食 不化云，无朴硝，用芒硝代之。是晋宋以前通用朴硝、芒硝矣。胡洽方，十枣汤用芒硝，大五饮丸用硝石，并云无硝石用芒硝。是梁隋间通用芒硝、硝石矣。以此言之，朴硝、硝石为精，芒硝为粗。故陶氏引皇甫士安之言为证，是硝石当时已难得其真，故方书通以相代矣。又古方金石凌法，用朴硝、硝石、芒硝、马牙硝四种相参，次第下之。方出唐世，不知当时如何分别也？又南方医人着《硝说》云：本草有朴硝、硝石、芒硝，而无马牙硝。诸家所注，三种竟无断决。或言芒硝、硝石是一物，不合重出。或言煎炼朴硝，经宿盆中有细芒为芒硝。或言马牙硝自是一物。今诸硝之体各异，理亦易明，而惑乃如此。朴硝味苦而微咸，出蜀郡者，莹白如冰雪，内地者小黑，皆苏脆易碎，风吹之则结霜，泯泯如粉，熬之烊沸，亦可熔铸。以水合甘草、猪胆煮至减半，投大盆中，又下凝水石屑，同渍一宿，则凝结如白石英者，芒硝也。扫地霜煎炼而成，试竹上如解盐，而味辛苦，烧之成焰都尽者，硝石也，能消金石，又性畏火，而能制诸石使拒火，亦天地之神物也。牙硝，即是芒硝也。又有生硝，不因煮炼而成，亦出蜀道，类朴硝而小坚也。其论虽辨，然与古人所说殊别，亦未可全信也。

　　好古曰：硝石者，硝之总名也。但不经火者，谓之生硝、朴硝；经火者，谓之芒硝、盆硝。

　　时珍曰：诸硝，自晋唐以来，诸家皆执名而猜，都无定见。惟马志《开宝本草》，以硝石为地霜炼成，而芒硝、马牙硝是朴硝炼出者，一言足破诸家之惑矣。诸家盖因硝石一名芒硝，朴硝一名硝石朴，之名相混，遂致费辨不决。而不知硝有水火二种，形质虽同，性气迥别也。惟《神农本经》朴硝、硝石二条为正。其《别录》芒硝、《嘉 》马牙硝、《开宝》生硝，俱系多出，今并归并之。《神农》所列朴硝，即水硝也，有二种，煎炼结出细芒者为芒硝；结出马牙者，为牙硝；其凝底成块者通为朴硝，其气味皆咸而寒。《神农》所列硝石，即火硝也，亦有二种，煎炼结出细芒者亦名芒硝，结出马牙者，亦名牙硝，又名生硝；其凝底成块者，通为硝石。其气味皆辛苦而大温。二硝皆有芒硝、牙硝之称，故古方有相代之说。

　　自唐宋以下，所用芒硝、牙硝，皆是水硝也。南医所辨虽明，而以凝水石、猪胆煎成者为芒硝，则误矣。今通正其误。其石脾一名硝石者，造成假硝石也。见后石脾下。

　　【修治】大明曰：真硝石，柳枝汤煎三周时，如汤少，即加热者，伏火即止。

