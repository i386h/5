<!-- { "loadSidebar": true } -->
　　（《日华》）【释名】皂矾（《纲目》）、青矾， 赤者名绛矾（《唐本》）、矾红。时珍曰：绿矾可以染皂色，故谓之皂矾。又黑矾亦名皂矾，不堪服食，惟疮家用之。 赤者俗名矾红，以别朱红。

　　【集解】颂曰：绿矾出隰州温泉县、池州铜陵县，并煎矾处生焉。初生皆石也，煎炼乃成。其形似朴硝而绿色，取置铁板上，聚炭烧之，矾沸流出，色赤如金汁者，是真也。沸定时，汁尽，则色如黄丹。又有皂荚矾，或云即绿矾也。

　　恭曰：绿矾新出窟未见风者，正如琉璃色，人以为石胆。烧之赤色，故名绛矾。出瓜州者良。

　　时珍曰：绿矾晋地、河内、西安、沙州皆出之，状如焰硝。其中拣出深青莹净者，即为青矾； 过变赤，则为绛矾。入圬墁及漆匠家多用之，然货者亦杂以沙土为块。昔人往往以青矾为石胆，误矣。

　　【气味】酸，凉，无毒。

　　【主治】疳及诸疮（苏恭）。喉痹虫牙口疮，恶疮疥癣。酿鲫鱼烧灰服，疗肠风泻血（大明）。消积滞，燥脾湿，化痰涎，除胀满黄肿疟利，风眼口齿诸病（时珍）。

　　【发明】时珍曰：绿矾酸涌涩收，燥湿解毒化涎之功与白矾同，而力差缓。按《张三丰仙传方》载伐木丸云：此方乃上清金蓬头祖师所传。治脾土衰弱，肝木气盛，木来克土，病心腹中满，或黄肿如土色，服此能助土益元。用苍术二斤（米泔水浸二宿，同黄酒面曲四两炒赤色），皂矾一斤（醋拌晒干，入瓶火 ），为末，醋糊丸梧子大。每服三、四十丸，好酒、米汤任下，日二、三服。时珍常以此方加平胃散，治一贱役中满腹胀，果有效验。盖此矾色绿味酸，烧之则赤，既能入血分伐木，又能燥湿化涎，利小便，消食积，故胀满黄肿疟痢疳疾方往往用之，其源则自张仲景用矾石硝石治女劳黄胆方中变化而来。

　　颂曰：刘禹锡《传信方》治喉痹，用皂荚矾，入好米醋同研含之，咽汁立瘥。此方出于李谟，甚奇妙。皂荚矾，即绿矾也。

　　【附方】旧一，新三十四。

　　重舌木舌：皂矾二钱，铁上烧红，研，掺之。（陆氏《积德堂方》）喉风肿闭：皂矾一斤，米醋三斤拌，晒干末，吹之。痰涎出尽，用良姜末少许，入茶内漱口，咽之即愈。（孙氏《集效方》）眼暴赤烂：红枣五斤，入绿矾在内，火煨熟，以河水、井水各一碗，桃、柳心各七个，煎稠。每点少许入 上。（《摘玄方》）烂弦风眼：青矾火出毒，细研。泡汤澄清，点洗。（《永类方》）倒睫拳毛：方同上。

　　疟疾寒热：矾红、独蒜头（煨）等分。捣丸芡子大。每白汤嚼下一丸，端午日合之。（《普济方》）少阴疟疾呕吐：绿矾一钱，干姜（泡）、半夏（姜制），各半两。为末。每服半钱，发日早以醋汤下。（《圣济录》）翻胃吐食：白面二斤半，蒸作大馒头一个，头上开口，剜空，将皂矾填满，以新瓦围住，盐泥封固，挖土窑安放。文武火烧一日夜，取出研末，枣肉为丸梧子大。每服二十丸，空心酒、汤任下。忌酒色。（《医方摘要》）大便不通：皂矾一钱，巴霜二个，同研，入鸡子内搅匀，封头，湿纸裹，煨熟食之，酒下，即通。（《集玄方》）肠风下血：积年不止，虚弱甚者，一服取效。绿矾四两，入砂锅内，新瓦盖定，盐泥固济，赤取出，入青盐、生硫黄各一两、研匀。再入锅中固济， 赤取出，去火毒，研。入熟附子末一两，粟米粥糊丸梧子大。每空心米饮、温酒任下三十丸。（《永类方》）妇人血崩：青矾二两，轻粉一钱，为末，水丸梧子大。每服二、三十丸，新汲水下。（《摘玄方》）血证黄肿：绿矾四两，百草霜一升，炒面半升，为末，沙糖和丸梧子大。每服三、四十丸，食后姜汤下。郑时举所传。又方：小麦淘净一斤，皂矾半斤，同炒黄为末，黑枣肉半斤捣匀，米醋打糊丸梧子大。每姜汤下八、九十丸，一日三服。（《简便方》）脾病黄肿：青矾四两（ 成赤珠子），当归四两（酒 浸七日，焙），百草霜三两。为末，以浸药酒打糊丸梧子大。每服五丸至七丸，温水下。一月后黄去立效，此方祖传七世。又方：绿矾四两，百草霜、五倍子各一两，木香一钱。为末，酒煎，飞面丸梧子大。每空心酒下五丸。又方：平胃散四两、青矾二两。为末，醋糊丸，米饮下。或加乌沉汤四两，酒糊丸亦可。（洁古《活法机要》）酒黄水肿：黄肿积病。青矾半斤（醋一大盏，和匀，瓦盆内 干为度）、平胃散、乌药顺气散各半两。为末，醋煮糊丸梧子大。每酒或姜汤下二、三十丸。不忌口，加锅灰。（赵原杨真人《济急方》）食劳黄病，身目俱黄：青矾锅内安，炭 赤，米醋拌为末，枣肉和丸梧子大。每服二、三十丸，食后姜汤下。（《救急方》）腹中食积：绿矾二两，研，米醋一大碗，瓷器煎之，柳条搅成膏，入赤脚乌一两（研），丸绿豆大。每空心温酒下五丸。（《圣惠方》）疳虫食土及生物：研绿矾末，猪胆汁丸绿豆大。每米饮下五、七丸。（《保幼大全》）小儿疳气不可疗者：绿矾 赤、醋淬三次，为末，枣肉和丸绿豆大。每服十丸，温水下，日三。（《集验方》）走马疳疮：绿矾入锅内，炭火 红，以醋拌匀，如此三次，为末，入麝香少许。温浆水漱净，掺之。（谈野翁《试效方》）白秃头疮：皂矾、楝树子，烧研，搽之。（《普济方》）小儿头疮：绛矾一两，淡豉一两（炒黑），腻粉二钱。研匀。以桑灰汤洗净，掺之良。小儿甜疮：大枣去核，填入绿矾，烧存性研，贴之。（《拔萃方》）耳生烂疮：枣子去核，包青矾 研，香油调敷之。（《摘玄方》）蚰蜒入耳：水调绿矾，灌之。（《普济方》）蛆入耳中：绿矾掺之，即化为水。（《摘玄方》）疮中生蛆：绿矾末掺贴，即化为水。（《摘玄方》）汤火伤灼：皂矾和凉水浇之。其疼即止，肿亦消。（杨诚《经验方》）癣疮作痒：螺蛳十四个，槿树皮末一两，入碗内蒸熟，入矾红三钱捣匀，搽之。（孙氏《集效方》）甲疽延烂：崔氏方：治甲疽，或因割甲伤肌，或因甲长侵肉，遂成疮肿，黄水浸淫相染，五指俱烂，渐上脚趺，泡浆四边起，如火烧疮，日夜倍增，医不能疗。绿矾石五两，烧至汁尽，研末，色如黄丹，收之。每以盐汤洗拭，用末浓敷之，以软帛缠裹，当日即汁断疮干。每日一遍，盐汤洗濯，有脓处使净敷，其痂干处不须近。但有急痛，即涂酥少许令润。五日即觉上痂起，依前洗敷。十日痂渐剥尽，软处或更生白脓泡，即擦破敷之，自然瘥也。张侍郎病此，卧经六十日，京医并处方无效，得此法如神。（王焘《外台秘要》）妇人甲疽：妇人趾甲内生疮，恶肉突出，久不愈，名臭田螺。用皂矾日晒夜露。每以一两，煎汤浸洗。仍以矾末一两，加雄黄二钱，硫黄一钱，乳香、没药各一钱。研匀，搽之。（《医方摘要》）涂染白发：绿矾、薄荷、乌头等分为末，以铁浆水浸。日染之。（《相感志》）腋下狐气：绿矾（半生半 ）为末，入少轻粉。以半钱，浴后姜汁调搽，候十分热痛乃止。（《仁斋直指方》）

　　石部第十一卷　金石之五

　　黄矾

　　（《纲目》）【集解】恭曰：黄矾，丹灶家所须，亦入染皮用。

　　时珍曰：黄矾，出陕西瓜州、沙州及舶上来者为上，黄色，状如胡桐泪。人于绿矾中拣出黄色者充之，非真也。波斯出者，打破中有金丝纹，谓之金线矾，磨刀剑显花纹。《丹房镜源》云：五色山脂，吴黄矾也。

　　【气味】酸、涩、咸，有毒。

　　【主治】疗疮生肉（苏恭）。野鸡 痔，恶疮疥癣（李 ）。治阳明风热牙疼（李杲）。

　　【附方】新五。

　　耳出汁：黄矾二两烧枯，绵裹二钱塞之。（《圣惠方》）妇人颊疮，每年频发：水银一两半，以猪脂揉擦，令消尽。入黄矾石末二两，胡粉一两，再加猪脂和令如泥。洗疮净，涂之。别以胡粉涂膏上。此甘家秘方也。（《肘后方》）身上瘢痕：黄矾石（烧令汁尽）、胡粉（炒令黄）各八分。细研，以腊月猪脂和研如泥。以生布揩令痛，乃涂药五度。取鹰粪、白燕窠中草（烧灰）等分，和人乳涂之。其瘢自灭，肉平如故。

　　（崔元亮《海上集验方》）急疳蚀齿：黄矾、青矾半钱，白矾（烧）一钱，麝香一分，为末。敷之，吐涎。（《圣惠方》）妒精阴疮：黄矾、青矾、麝香等分。为末，敷之，不过三度。（《千金方》）

　　石部第十一卷　金石之五

　　汤瓶内碱

　　（《纲目》）【集解】时珍曰：此煎汤瓶内，澄结成水碱，如细砂者也。

　　【主治】止消渴，以一两为末，粟米烧饭丸梧子大，每人参汤下二十丸。又小儿口疮，卧时以醋调末书十字两足心，验（时珍）。

　　【附方】新二。

　　消渴引饮：汤瓶内碱、葛根、水萍（焙）等分。每服五钱，水煎服。又方：汤瓶内碱、菝根（炒）各一两，乌梅（连核）二两（焙）。为散。每服二钱，水一盏，石器煎七分，温呷，日一服。（《圣济录》）

　　石部第十一卷　金石之五

　　附录诸石二十七种

　　时珍曰：《别录》有名未用诸石，及诸家所列而不详，难以类附者，通附于此云。石脾 《别录》有名未用曰：味甘，无毒。主胃中寒热，益气，令人有子。一名胃石，一名膏石，一名硝石。生隐蕃山谷石间，黑如大豆，有赤纹，色微黄，而轻薄如棋子，采无时。

　　弘景曰：皇甫士安言：硝石，取石脾与硝石以水煮之，一斛得三斗，正白如雪，以水投中即消，故名消石。按此说，是取硝石合煮成为真硝石，不知石脾是何物？本草有石脾、石肺，人无识者。

　　藏器曰：石脾生西戎卤地，碱水结成者。

　　时珍曰：石脾乃生成者，陶氏所说是造成者。按《九鼎神丹经》云：石脾乃阴阳结气，五盐之精，因矾而成，峨嵋山多有之。俗无识者，故古人作成代用。其法用白矾、戎盐各一斤为末，取苦参水二升，铛中煮五沸，下二物煎减半，去滓熬干，色白如雪，此为石脾也。

　　用石脾、朴硝、芒硝各一斤为末，苦参水二斗，铜铛煎十沸，入三物煮减半，去滓煎，着器中，冷水渍一夜，即成硝石。可化诸石为水，此与焰硝之硝石不同，皆非真也。石肺 《别录》曰：味辛，无毒。主疠咳寒久痿，益气明目。生水中，状如覆肺，黑泽有赤纹，出水即干。

　　弘景曰：今浮石亦疗咳，似肺而不黑泽，非此也。

　　石肝 《别录》曰：味酸，无毒。主身痒，令人色美。生常山，色如肝。

　　石肾 《别录》曰：味咸，无毒。主泄痢，色白如珠。

