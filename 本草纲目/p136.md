<!-- { "loadSidebar": true } -->
　　紫石华 《别录》曰：味甘，平，无毒。主渴，去小肠热。一名茈石华。生中牟山阴，采无时。

　　白石华 《别录》曰：味辛，无毒。主瘅消渴，膀胱热。生腋北乡北邑山，采无时。

　　黄石华 《别录》曰：味甘，无毒。主阴痿消渴，膈中热，去百毒。生腋北山，黄色，采无时。

　　黑石华 《别录》曰：味甘，无毒。主阴痿消渴，去热，疗月水不利。生弗其劳山阴石间，采无时。

　　陵石 《别录》曰：味甘，无毒。主益气耐寒，轻身长年。生华山，其形薄泽。

　　时珍曰：按《圣济录》云：汗后耳聋。用陵石，有窍如银眼者，为末。每服一钱，冷水下。

　　终石 《别录》曰：味辛，无毒。主阴痿痹，小便难，益精气。生陵阴，采无时。

　　封石 《别录》曰：味甘，无毒。主消渴热中，女子疽蚀。生常山及少室，采无时。

　　时珍曰：虎尾之山、游戏之山、婴侯之山、丰山、服山，多封石，即此。

　　遂石 《别录》曰：味甘，无毒。主消渴伤中，益气。生泰山阴，采无时。

　　五羽石 《别录》曰：主轻身长年。一名金黄，生海水中蓬葭山中，黄如金。

　　紫佳石 《别录》曰：味酸，无毒。主痹血气。一名赤英，一名石血。生邯郸，石如爵茈，二月采。

　　弘景曰：《三十六水方》呼为紫贺石。

　　火药（《纲目》） 时珍曰：味辛、酸，有小毒。主疮癣，杀虫，避湿气温疫。乃焰硝、硫黄、杉木炭所合，以为烽燧铳机诸药者。

　　石 《别录》曰：味甘，无毒。主咳逆气。生石间，色赤如铁脂，四月采。

　　马肝石（《纲目》） 时珍曰：按郭宪《洞冥记》云：郅支国进马肝石百片，青黑如马肝，以金函盛水银养之。用拭白发，应手皆黑。云和九转丹吞一粒，弥年不饥。亦可作砚。

　　猪牙石（《纲目》） 时珍曰：明目去翳。出西番，纹理如象牙，枣红色。

　　碧霞石（《纲目》） 时珍曰：明目、去翳障。

　　龙涎石（《纲目》） 时珍曰：主大风疠疮。出齐州。一名龙仙石。

　　铅光石（《纲目》） 时珍曰：主哽骨。

　　太阳石（《纲目》）时珍曰：刘守真《宣明方》：治远年近日一切目疾方：用太阳石、太阴石、碧霞石、猪牙石、河洛石、寒水石、紫石英、代赭石、菩萨石、金精石、银精石、禹余石、矾矿石、云母石、炉甘石、井泉石、阳起石、滑石、乌贼骨、青盐、铜青各一两，砂半两，密陀僧一两，鹏砂三钱，乳香二钱，麝香、脑子一钱，轻粉一钱半，黄丹四两，各为末，熊胆一斤，白砂蜜二斤，井华水九碗，同熬至四碗，点水内不散为度，滤净收点。此方所用太阳石、太阴石等，多无考证，姑附于此。朵梯牙（《纲目》） 时珍曰：周定王《普济方》：眼科去翳，用水飞朵梯牙、火 大海螺、碗糖霜，为末，日点。又方：用可铁刺一钱，阿飞勇一钱，李子树胶四钱，白雪粉八钱，为末，鸡子白调作锭，每以乳女儿汁磨点之。

　　又方：安咱芦（出回回地面）、黑丁香（即蜡粪）、海螵蛸，各为末，日点。所谓朵梯牙、碗糖霜、安咱芦、可铁刺、阿飞勇，皆不知何物也？附录于此以俟。白狮子石（《拾遗》） 藏器曰：主白虎病，江东人呼为历节风是也。置此于病者前自愈，亦厌伏之意也。白虎，粪神名，状如猫。扫粪置门下，令人病此。疗法：以鸡子揩病患痛处，咒愿，送于粪堆之头上，勿反顾。镇宅大石（《拾遗》） 藏器曰：主灾异不起。《荆楚岁时记》：十二月暮日，掘宅四角，各埋一大石为镇宅。又《鸿宝万毕术》云：埋丸石于宅四隅，捶桃核七枚，则鬼无能殃也。

　　神丹（《拾遗》） 藏器曰：味辛，温，有小毒。主万病，有寒温。飞金石及诸药合成，服之长生神仙。烟药（《拾遗》） 藏器曰：味辛，温，有毒。主瘰 五痔 瘿瘤，疮根恶肿。乃石黄、空青、桂心并四两，干姜一两。为末，置铁片上烧之。以猪脂涂碗覆之，待药飞上，如此五度。随疮大小，以鼠屎大纳孔中，面封之，三度根出也。无孔，针破纳之。

　　草部第十二卷

　　李时珍曰：天造地化而草木生焉。刚交于柔而成根 ，柔交于刚而成枝干。叶萼属阳，华实属阴。由是草中有木，木中有草。得气之粹者为良，得气之戾者为毒。故有五形焉（金、木、水、火、土），五气焉（香、臭、臊、腥、膻），五色焉（青、赤、黄、白、黑），五味焉（酸、苦、甘、辛、咸），五性焉（寒、热、温、凉、平），五用焉（升、降、浮、沉、中）。炎农尝而辨之，轩岐述而着之，汉、魏、唐、宋明贤良医代有增益。但三品虽存，淄渑交混，诸条重出，泾渭不分。苟不察其精微，审其善恶，其何以权七方、衡十剂而寄死生耶？于是剪繁去复，绳缪补遗，析族区类，振纲分目。除谷、菜外，凡得草属之可供医药者六百一十一种，分为十类：曰山，曰芳，曰隰，曰毒，曰蔓，曰水，曰石，曰苔，曰杂，曰有名未用。（旧本草部上、中、下三品，共四百四十七种。今并入三十一种，移二十三种入菜部，三种入谷部，四种入果部，二种入木部。自木部移并一十四种，蔓草二十九种，菜部移并一十三种，果部移并四种，外类有名未用共二百四十七种）《神农本草经》一百六十二种（梁陶弘景注）《名医别录》一百三十一种（陶弘景注。七十八种有名未用）《李氏药录》一种（魏李当之）《吴氏本草》一种（魏吴普）《唐本草》三十三种（唐苏恭）《本草拾遗》六十八种（唐陈藏器）《食疗本草》二种（唐孟诜）《海药本草》六种（唐李 ）《四声本草》一种（唐萧炳）《开宝本草》三十八种（宋马志）《嘉 本草》一十七种（宋掌禹锡）《图经本草》五十四种（宋苏颂）《日华本草》七种（宋人大明）《用药法象》一种（元李杲）《本草补遗》一种（元朱震亨）《救荒本草》一种（明定王）《本草会编》一种（明汪机）《本草纲目》八十六种（明李时珍）【附注】宋雷 《炮炙论》 北齐徐之才《药对》 唐杨损之《删繁》 唐孙思邈《千金》 蜀韩保升《重注》 南唐陈士良《食性》 宋寇宗 《衍义》 唐慎微《证类》 陈承《别说》 金张元素《珍珠囊》 元王好古《汤液》 吴瑞《日用》 明汪颖《食物》 王纶《集要》 陈嘉谟《蒙筌》 定王《救荒》宁原《食鉴》

　　草部第十二卷

　　草之一

　　山草类三十一种

　　草部第十二卷　草之一

　　甘草

　　（《本经》上品）【释名】蜜甘（《别录》）、蜜草（《别录》）、美草（《别录》）、 草（《别录》）、灵通（《记事珠》）、国老（《别录》）。

　　弘景曰：此草最为众药之主，经方少有不用者，犹如香中有沉香也。国老即帝师之称，虽非君而为君所宗，是以能安和草石而解诸毒也。

　　甄权曰：诸药中甘草为君，治七十二种乳石毒，解一千二百般草木毒，调和众药有功故有国老之号。

　　【集解】《别录》曰：甘草生河西川谷积沙山及上郡。二月、八月除日采根，曝干，十日成。

　　陶弘景曰：河西上郡，今不复通市。今出蜀汉中，悉从汶山诸地中来。赤皮断理，看之坚实者，是抱罕草，最佳。抱罕乃西羌地名。亦有火炙干者，理多虚疏。又有如鲤鱼肠者，被刀破，不复好。青州间有而不如。又有紫甘草，细而实，乏时亦可用。

　　苏颂曰：今陕西、河东州郡皆有之。春生青苗，高一、二尺，叶如槐叶，七月开紫花似柰冬，结实作角子如毕豆。根长者，三、四尺，粗细不定，皮赤色，上有横梁，梁下皆细根也。采得去芦头及赤皮，阴干用。今甘草有数种，以坚实断理者为佳。其轻虚纵理及细韧者，不堪，惟货汤家用之。谨按：《尔雅》云： ，大苦。郭璞： ，似地黄。又《诗　唐风》云：采苓采苓，首阳之巅，是也。 ，与苓通用。首阳之山在河东蒲 县，乃今甘草所生处相近，而先儒所说苗叶与今全别，岂种类有不同者乎？李时珍曰：按：沈括《笔谈》云：《本草注》引《尔雅》 大苦之注，为甘草者，非矣。

　　郭璞之注，乃黄药也，其味极苦，故谓之大苦，非甘草也。甘草枝叶悉如槐，高五、六尺，但叶端微尖而糙涩，似有白毛，结角如相思角，作一本生，至熟时角拆，子扁如小豆，极坚，齿啮不破，今出河东西界。寇氏《衍义》亦取此说，而不言大苦非甘草也。以理度之，郭说形状殊不相类，沈说近之。今人惟以大径寸而结紧断纹者，为佳，谓之粉草；其轻虚细小者，皆不及之。刘绩《霏雪录》，言安南甘草大者如柱，土人以架屋，不识果然否也？

　　根

　　【修治】雷 曰：凡使须去头尾尖处，其头、尾吐人。每用切长三寸，擘作六七片，入瓷器中盛，用酒浸蒸，从巳至午，取出曝干，锉细用。一法：每斤用酥七两涂炙，酥尽为度。又法：先炮令内外赤黄用。

　　时珍曰：方书炙甘草皆用长流水蘸湿炙之，至熟刮去赤皮，或用浆水炙熟，未有酥炙、酒蒸者。大抵补中宜炙用；泻火宜生用。

　　【气味】甘，平，无毒。寇宗 曰：生则微凉，味不佳；炙则温。

　　王好古曰：气薄味浓，升而浮，阳也。入足太阴厥阴经。时珍曰：通入手足十二经。

　　徐之才曰：术、苦参、干漆为之使，恶远志，反大戟、芫花、甘遂、海藻。

　　权曰：忌猪肉。

　　时珍曰：甘草与藻、戟、遂、芫四物相反，而胡洽居士治痰 ，以十枣汤加甘草、大黄，乃是痰在膈上，欲令通泄，以拔去病根也。东垣李杲治项下结核，消肿溃坚汤加海藻。丹溪朱震亨治劳瘵，莲心饮用芫花。二方俱有甘草，皆本胡居士之意也。故陶弘景言古方亦有相恶相反者，乃不为害。非妙达精微者，不知此理。

　　【主治】五脏六腑寒热邪气，坚筋骨，长肌肉，倍气力，金疮 ，解毒。久服轻身延年（《本经》。 ，音时勇切，肿也）。温中下气，烦满短气，伤脏咳嗽，止渴，通经脉，利血气，解百药毒，为九土之精，安和七十二种石，一千二百种草（《别录》）。主腹中冷痛，治惊痫，除腹胀满，补益五脏，养肾气内伤，令人阴不痿，主妇人血沥腰痛，凡虚而多热者，加用之（甄权）。安魂定魄，补五劳七伤，一切虚损，惊悸烦闷健忘，通九窍，利百脉，益精养气，壮筋骨（大明）。生用泻火热；熟用散表寒，去咽痛，除邪热，缓正气，养阴血，补脾胃，润肺（李杲）。吐肺痿之脓血，消五发之疮疽（好古）。解小儿胎毒惊痫，降火止痛（时珍）。

　　稍

