<!-- { "loadSidebar": true } -->
　　又张 《朝野佥载》云：各医言虎中药箭，食清泥而解；野猪中药箭， 荠 而食。物犹知解毒，何况人乎？又孙思邈《千金方》，治强中为病，茎长兴盛，不交精出，消渴之后，发为痈疽，有荠 丸、猪肾荠 汤方，此皆本草所未及者。然亦取其解热解毒之功尔，无他义。

　　【附方】旧四，新三。强中消渴：猪肾荠 汤：治强中之病，茎长兴盛，不交精液自出，消渴之后，即发痈疽。皆由恣意色欲，或饵金石所致，宜此以制肾中热也。用猪肾一具，荠、石膏各三两，人参、茯苓、磁石、知母、葛根、黄芩、栝蒌根、甘草各二两，黑大豆一升，水一斗半，先煮猪肾、大豆，取汁一斗，去滓下药，再煮三升，分三服。后人名为石子荠汤。又荠 丸：用荠 、大豆、茯神、磁石、栝蒌根、熟地黄、地骨皮、玄参、石斛、鹿茸各一两，人参、沉香各半两。为末，以猪肚治净煮烂，杵和丸梧子大。每服七十丸，空心盐汤下。（并《千金方》）疔疮肿毒：生荠 根捣汁，服一合，以滓敷之，不过三度。（《千金翼》）面上 ：荠 、肉桂各一两。为末。每用方寸匕，酢浆服之，日一服。又灭瘢痣。（《圣济总录》）解诸蛊毒：荠 根捣末，饮服方寸匕，立瘥。（陈延之《短剧方》）解钩吻毒：钩吻叶与芹叶相似，误食之杀人。惟以荠 八两，水六升，煮取三升，每服五合，日五服。（仲景《金匮玉函》）解五石毒：荠 生捣汁，多服之，立瘥。（苏颂《图经》）

　　草部第十二卷　草之一

　　隐忍叶

　　【气味】甘、苦，寒，无毒。

　　【主治】蛊毒腹痛，面目青黄，林露骨立，煮汁一二升饮（时珍）。主腹脏风壅，咳嗽上气（苏颂）。

　　草部第十二卷　草之一

　　桔梗

　　（《本经》下品）【释名】白药（《别录》）、梗草（《别录》）、荠 （《本经》）。

　　时珍曰：此草之根结实而梗直，故名。《吴普本草》一名利如，一名符扈，一名房图，方书并无见，盖亦瘦辞尔。桔梗、荠 乃一类，有甜、苦二种，故《本经》桔梗一名荠 ，而今俗呼荠 为甜桔梗也。至《别录》始出荠 条，分为二物，然其性味功用皆不同，当以《别录》为是。

　　【集解】《别录》曰：桔梗，生嵩高山谷及冤句。二、八月采根，曝干。

　　普曰：叶如荠 ，茎如笔管，紫赤色，二月生苗。

　　弘景曰：近道处处有，二、三月生苗，可煮食之。桔梗疗蛊毒，甚验。俗方用此，乃名荠。今别有荠 ，能解药毒，可乱人参，叶甚相似。但荠 叶下光明滑泽无毛为异，叶生又不如人参相对耳。

　　恭曰：荠 、桔梗，叶有差互者，亦有叶三、四对者，皆一茎直上，叶既相乱，惟以根有心为别耳。

　　颂曰：今在处有之。根如小指大，黄白色。春生苗，茎高尺余。叶似杏叶而长椭，四叶相对而生，嫩时亦可煮食。夏开小花紫碧色，颇似牵牛花，秋后结子。八月采根，其根有心，若无心者为荠 。关中所出桔梗，根黄皮，似蜀葵根。茎细，青色。叶小，青色，似菊叶也。

　　根

　　【修治】 曰：凡使勿用木梗，真似桔梗，只是咬之腥涩不堪。凡用桔梗，须去头上尖硬二、三分以来，并两畔附枝。于槐砧上细锉，用生百合捣膏，投水中浸一伏时滤出，缓火熬令干用。每桔梗四两，用百合二两五钱。

　　时珍曰：今但刮去浮皮，米泔水浸一夜，切片微炒用。

　　【气味】辛，微温，有小毒。普曰：神农、医和：苦，无毒；黄帝、扁鹊：辛、咸；岐伯、雷公：甘，无毒。李当之：大寒。权曰：苦、辛。时珍曰：当以苦、辛、平为是。

　　之才曰：节皮为之使。畏白芨、龙眼、龙胆草忌猪肉。得牡蛎、远志，疗恚怒；得硝石石膏，疗伤寒。白粥解其 毒。

　　时珍曰：伏砒。徐之才所云节皮，不知何物也。

　　【主治】胸胁痛如刀刺，腹满肠鸣幽幽，惊恐悸气（《本经》）。

　　利五脏肠胃，补血气，除寒热风痹，温中消谷，疗喉咽痛，下蛊毒（《别录》）。治下痢，破血去积气，消积聚痰涎，去肺热气促嗽逆，除腹中冷痛，主中恶及小儿惊痫（甄权）。

　　下一切气，止霍乱转筋，心腹胀痛，补五劳，养气，除邪辟温，破症瘕肺痈，养血排脓，补内漏及喉痹（大明）。利窍，除肺部风热，清利头目咽嗌，胸膈滞气及痛，除鼻塞（元素）。

　　治寒呕（李杲）。主口舌生疮，赤目肿痛（时珍）。

　　【发明】好古曰：桔梗气微温，味苦辛，味浓气轻，阳中之阴，升也。入手太阴肺经气分及足少阴经。

　　元素曰：桔梗清肺气，利咽喉，其色白，故为肺部引经。

　　与甘草同行，为舟楫之剂。如大黄苦泄峻下之药，欲引至胸中至高之分成功，须用辛甘之剂升之。譬如铁石入江，非舟楫不载。所以诸药有此一味，不能下沉也。

　　时珍曰：朱肱《活人书》治胸中痞满不痛，用桔梗、枳壳，取其通肺利膈下气也。张仲景《伤寒论》治寒实结胸，用桔梗、贝母、巴豆，取其温中消谷破积也。又治肺痈唾脓，用桔梗、甘草，取其苦辛清肺，甘温泻火，又能排脓血、补内漏也。其治少阴证二、三日咽痛，亦用桔梗、甘草，取其苦辛散寒，甘平除热，合而用之，能调寒热也。后人易名甘桔汤，通治咽喉口舌诸病。宋仁宗加荆芥、防风、连翘，遂名如圣汤，极言其验也。按：王好古《医垒元戎》载之颇详，云失音，加诃子；声不出，加半夏；上气，加陈皮；涎嗽，加知母、贝母；咳渴，加五味子；酒毒，加葛根；少气，加人参；呕，加半夏、生姜；唾脓血，加紫菀；肺痿，加阿胶；胸膈不利，加枳壳；心胸痞满，加枳实；目赤，加栀子、大黄；面肿，加茯苓；肤痛，加黄 ；发斑，加防风、荆芥；疫毒，加鼠粘子、大黄；不得眠，加栀子。震亨曰：干咳嗽，乃痰火之邪郁在肺中，宜苦梗以开之；痢疾腹痛，乃肺金之气郁在大肠，亦宜苦梗开之，后用痢药。此药能开提气血，故气药中宜用之。

　　【附方】旧十，新八。胸满不痛：桔梗、枳壳等分。水二钟，煎一钟，温服。（《南阳活人书》）伤寒腹胀：阴阳不和也，桔梗半夏汤主之。桔梗、半夏、陈皮各三钱，姜五片。

　　水二钟，煎一钟服。（《南阳活人书》）痰嗽喘急：桔梗一两半。为末。用童子小便半升，煎四合，去滓，温服。（《简要济众方》）肺痈咳嗽：胸满振寒，脉数咽干，不渴，时出浊唾腥臭，久久吐脓如粳米粥者，桔梗汤主之。桔梗一两，甘草二两。水三升，煮一升，分温再服。朝暮吐脓血则瘥。（张仲景《金匮玉函方》）喉痹毒瓦斯：桔梗二两。水三升，煎一升，顿服。（《千金方》）少阴咽痛：少阴证，二、三日，咽痛者，可与甘草汤；不瘥者，与桔梗汤主之。桔梗一两，甘草二两。水三升，煮一升，分服。（张仲景《伤寒论》）口舌生疮：方同上。齿 肿痛：桔梗、薏苡仁等分。

　　为末服。（《永类方》）骨槽风痛，牙根肿痛：桔梗为末，枣瓤和丸皂子大。绵裹咬之。仍以荆芥汤漱之。（《经验后方》）牙疳臭烂：桔梗、茴香等分。烧研，敷之。（《卫生易简方》）肝风眼黑：目睛痛，肝风盛也，桔梗丸主之。桔梗一斤，黑牵牛（头末）三两，为末，蜜丸梧子大。每服四十丸，温水下，日二服。（《保命集》）鼻出衄血：桔梗为末，水服方寸匕，日四服。一加生犀角屑。（《普济方》）吐血下血：方同上。打击瘀血在肠内，久不消，时发动者。桔梗为末，米汤下一刀圭。（《肘后要方》）中蛊下血如鸡肝，昼夜出血石余，四脏皆损，惟心未毁，或鼻破将死者。苦桔梗为末，以酒服方寸匕，日三服。不能下药，以物拗口灌之。

　　心中当烦，须臾自定，七日止。当食猪肝 以补之。神良。一方加犀角等分。（《古今录验》）妊娠中恶，心腹疼痛：桔梗一两（锉）。水一钟，生姜三片，煎六分，温服。（《圣惠方》）小儿客忤，死不能言：桔梗（烧研）三钱，米汤服之。仍吞麝香少许。（张文仲《备急方》）

　　芦头

　　【主治】吐上膈风热痰实，生研末，白汤调服一二钱，探吐（时珍）。

　　草部第十二卷　草之一

　　长松

　　（《拾遗》）【释名】仙茆。

　　时珍曰：其叶如松，服之长年，功如松脂及仙茆，故有二名。

　　【集解】藏器曰：长松生关内山谷中，叶似松，叶上有脂，山人服之。

　　时珍曰：长松生古松下，根色如荠 ，长三、五寸。味甘微苦，类人参，清香可爱。

　　按：《张天觉文集》云：僧普明居五台山，患大风，眉发俱堕，哀苦不堪。忽遇异人，教服长松，示其形状。明采服之，旬余毛发俱生，颜色如故。今并代间土人，多以长松杂甘草、山药为汤煎，甚佳。然本草及方书皆不载，独释慧祥《清凉传》始叙其详如此。韩 《医通》云：长松产太行西北诸山，根似独活而香。

　　根

　　【气味】甘，温，无毒。【主治】风血冷气宿疾，温中去风（藏器）。治大风恶疾，眉发堕落，百骸腐溃。每以一两，入甘草少许，水煎服，旬日即愈。又解诸虫毒，补益长年（时珍）。

　　【附方】新一。长松酒：滋补一切风虚，乃庐山休休子所传。长松一两五钱（状似独活而香，乃酒中圣药也）。熟地黄八钱，生地黄、黄 （蜜炙）、陈皮各七钱，当归、浓朴、黄柏各五钱，白芍药（煨）、人参、枳壳各四钱，苍术（米泔制）、半夏（制）、天门冬、麦门冬、砂仁、黄连各三钱，木香、蜀椒、胡桃仁各二钱，小红枣肉八个，老米一撮，灯心（五寸长）一百二十根。一料分十剂，绢袋盛之。凡米五升，造酒一尊，煮一袋，窨久乃饮。（《韩氏医通》）

　　草部第十二卷　草之一

　　黄精

　　（《别录》上品）【校正】并入《拾遗》救荒草。

　　【释名】黄芝（《瑞草经》）、戊己芝（《五符经》）、菟竹（《别录》）、鹿竹（《别录》）、仙人余粮（弘景）、救穷草（《别录》）、米铺（《蒙筌》）、野生姜（《蒙筌》）、重楼（《别录》）、鸡格（《别录》）、龙衔（《广雅》）、垂珠。

　　颂曰：隋时羊公服黄精法云：黄精是芝草之精也，一名葳蕤，一名白芨，一名仙人余粮，一名苟格，一名马箭，一名垂珠，一名菟竹。

