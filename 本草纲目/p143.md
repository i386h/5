<!-- { "loadSidebar": true } -->
　　时珍曰：黄精为服食要药，故《别录》列于草部之首，仙家以为芝草之类，以其得坤土之精粹，故谓之黄精。《五符经》云：黄精获天地之淳精，故名为戊己芝，是此义也。余粮、救穷，以功名也；鹿竹、菟竹，因叶似竹，而鹿兔食之也。垂珠，以子形也。陈氏《拾遗》救荒草即此也，今并为一。嘉谟曰：根如嫩姜，俗名野生姜。九蒸九曝，可以代粮，又名米。

　　【集解】《别录》曰：黄精生山谷。二月采根，阴干。

　　弘景曰：今处处有之。二月始生，一枝多叶，叶状似竹而短。根似葳蕤。葳蕤根如荻根及菖蒲，概节而平直；黄精根如鬼臼、黄连，大节而不平。虽燥，并柔软有脂润。俗方无用此，而为《仙经》所贵。根、叶、花、实，皆可饵服，酒散随宜，具在断谷方中。其叶乃与钩吻相似，惟茎不紫、花不黄为异，而人多惑之。其类乃殊，遂致死、生之反，亦为奇事。

　　曰：钩吻真似黄精，只是叶头尖有毛钩子二个，若误服之，害人。黄精叶似竹也。

　　恭曰：黄精，肥地生者，即大如拳；薄地生者，犹如拇指。葳蕤肥根，颇类其小者，肌理形色，大都相似。今以鬼臼、黄连为比，殊无仿佛。黄精叶似柳及龙胆、徐长卿辈而坚。

　　其钩吻蔓生，叶如柿叶，殊非比类。

　　藏器曰：黄精叶偏生不对者，名偏精，功用不如正精。正精叶对生。钩吻乃野葛之别名，二物殊不相似，不知陶公凭何说此？保升曰：钩吻，一名野葛，陶说叶似黄精者当是。苏说叶似柿者，当别是一物。

　　颂曰：黄精南北皆有，以嵩山、茅山者为佳。三月生苗，高一、二尺以来。叶如竹叶而短，两两相对。茎梗柔脆，颇似桃枝，本黄末赤。四月开细青白花，状如小豆花。结子白如黍粒，亦有无子者。根如嫩生姜而黄色，二月采根，蒸过曝干用。今遇八月采，山中人九蒸九曝作果卖，黄黑色而甚甘美。其苗初生时，人多采为菜茹，谓之笔菜，味极美。江南人说黄精苗叶稍类钩吻，但钩吻叶头极尖而根细，而苏恭言钩吻蔓生，恐南北所产之异耳。

　　时珍曰：黄精野生山中，亦可劈根长二寸，稀种之，一年后极稠，子亦可种。其叶似竹而不尖，或两叶、三叶、四、五叶，俱对节而生。其根横行，状如葳蕤，俗采其苗爆熟，淘去苦味食之，名笔管菜。《陈藏器本草》言青粘是葳蕤，见葳蕤发明下。又黄精、钩吻之说，陶弘景、雷 、韩保升皆言二物相似。苏恭、陈藏器皆言不相似。苏颂复设两可之辞。今考《神农本草》、《吴普本草》，并言钩吻是野葛，蔓生，其茎如箭，与苏恭之说相合。张华《博物志》云：昔黄帝问天老曰：天地所生，有食之令人不死者乎？天老曰：太阳之草名黄精，食之可以长生；太阴之草名钩吻，不可食之，入口立死。人信钩吻杀人，不信黄精之益寿，不亦惑乎？按：此但以黄精、钩吻相对待而言，不言其相似也。陶氏因此遂谓二物相似，与神农所说钩吻不合。恐当以苏恭所说为是，而陶、雷所说别一毒物，非钩吻也。历代本草惟陈藏器辨物最精审，尤当信之。余见钩吻条。

　　根

　　【修治】 曰：凡采得以溪水洗净蒸之，从巳至子，薄切，曝干用。

　　颂曰：羊公服黄精法：二月、三月采根，入地八九寸为上。细切一石，以水二石五斗，煮去苦味，漉出，囊中压取汁，澄清再煎，如膏乃止。以炒黑黄豆末，相和得所，捏作饼子，如钱大。初服二枚，日益之。亦可焙干筛末，水服。

　　诜曰：饵黄精法：取瓮子去底，釜内安置得所，入黄精令满，密盖，蒸至气溜，即曝之。

　　如此九蒸九曝。若生则刺人咽喉。若服生者，初时只可一寸半，渐渐增之，十日不食，服止三尺五寸。三百日后，尽见鬼神，久必升天。根、叶、花、实皆可食之。但以相对者是正，不对者名偏精也。

　　【气味】甘，平，无毒。权曰：寒。

　　时珍曰：忌梅实，花、叶、子并同。

　　【主治】补中益气，除风湿，安五脏。久服轻身延年不饥（《别录》）。

　　补五劳七伤，助筋骨，耐寒暑，益脾胃，润心肺。单服九蒸九曝食之，驻颜断谷（大明）。

　　补诸虚，止寒热，填精髓，下三尸虫（时珍）。

　　【发明】时珍曰：黄精受戊己之淳气，故为补黄宫之胜品。土者万物之母，母得其养，则水火既济，木金交合，而诸邪自去，百病不生矣。《神仙芝草经》云：黄精宽中益气，使五脏调良，肌肉充盛，骨髓坚强，其力增倍，多年不老，颜色鲜明，发白更黑，齿落更生。

　　又能先下三尸虫：上尸名彭质，好宝货，百日下；中尸，名彭矫，好五味，六十日下；下尸名彭居，好五色，三十日下，皆烂出也。根为精气，花实为飞英，皆可服食。又按：雷氏《炮炙论》序云：驻色延年，精蒸神锦。注云：以黄精自然汁拌研细神锦，于柳木甑中蒸七日，以木蜜丸服之。木蜜，枳 也。神锦不知是何物，或云朱砂也。

　　禹锡曰：按《抱朴子》云：黄精服其花胜其实服其实胜其根。但花难得，得其生花十斛，干之，才可得五、六斗尔，非大有力者不能办也。日服三合，服之十年，乃得其益。其断谷不及术。术饵令人肥健，可以负重涉险；但不及黄精甘美易食，凶年可与老少代粮，谓之米脯也。

　　慎微曰：徐铉《稽神录》云：临川士家一婢，逃入深山中，久之，见野草枝叶可爱，取根食之，久久不饥。夜息大树下，闻草中动，以为虎攫，上树避之。及晓下地，其身 然凌空而去，若飞鸟焉。数岁家人采薪见之，捕之不得，临绝壁下网围之，俄而腾上山顶。或云此婢安有仙骨，不过灵药服食尔。遂以酒饵置往来之路，果来，食讫，遂不能去，擒之，具述其故。指所食之草，即是黄精也。

　　【附方】旧一，新四。

　　服食法：《圣惠方》：用黄精根茎不限多少，细锉阴干捣末。每日水调末服，任多少。一年内变老为少，久久成地仙。 仙《神隐书》：以黄精细切一石，用水二石五斗煮之，自旦至夕，候冷，以手 碎，布袋榨取汁煎之。渣焙干为末，同入釜中，煎至可丸，丸如鸡头子大。每服一丸，日三服。绝粮轻身，除百病。渴则饮水。

　　补肝明目：黄精二斤，蔓菁子一斤（淘），同和，九蒸九晒，为末。空心每米饮下二钱，日二服，延年益寿。（《圣惠方》）大风癞疮：营气不清，久风入脉，因而成癞，鼻坏色败、皮肤痒溃。用黄精根（去皮，洗净）二斤，日中曝令软，纳粟米饭甑中，同蒸至二斗米熟，时时食之。（《圣济总录》）补虚精气：黄精、枸杞子等分。捣作饼，日干为末，炼蜜丸梧子大。每汤下五十丸。（《奇效良方》）

　　草部第十二卷　草之一

　　葳蕤

　　（音威 。《本经》上品）【释名】女萎（《本经》）、葳蕤（《吴普》）、萎 （音威移）、委萎（《尔雅》）、萎香（《纲目》）、荧（《尔雅》，音行）、玉竹（《别录》）、地节（《别录》）。

　　时珍曰：按：黄公绍《古今韵会》云：葳蕤，草木叶垂之貌。此草根长多须，如冠缨下垂之 而有威仪，故以名之。凡羽盖旌旗之缨 ，皆象葳蕤，是矣。张氏《瑞应图》云：王者礼备，则葳蕤生于殿前。一名萎香。则威仪之义，于此可见。《别录》作葳蕤，省文也。

　　《说文》作萎 ，音相近也。《尔雅》作委萎，字相近也。其叶光莹而象竹，其根多节，故有荧及玉竹、地节诸名。《吴普本草》又有乌女、虫蝉之名。宋本一名马熏，即乌萎之讹者也。

　　【正误】弘景曰：《本经》有女萎无葳蕤，《别录》无女萎有葳蕤，而功用正同，疑女萎即葳蕤，惟名异尔。

　　恭曰：女萎功用及苗蔓与萎蕤全别。今《本经》朱书是女萎功效，故《别录》墨书乃葳蕤功效也。

　　藏器曰：本草女萎、葳蕤同传。陶云是一物，苏云二物不同，于中品别出女萎一条。然其主霍乱泄痢肠鸣，正与上品女萎相合，则是更非二物矣。

　　颂曰：观古方书所用，胡洽治时气洞下有女萎丸；治伤寒冷下结肠丸中用女萎；治虚劳下痢小黄 酒中加女萎，详此数方所用，乃似中品女萎，缘其性温主霍乱泄痢故也。又治贼风手足枯痹四肢拘挛茵蓣酒中用女萎；古今录验治身体 疡斑驳，有女萎膏，乃似上品《本经》朱书女萎，缘其主中风不能动摇及去 好色故也。又治伤寒七、八日不解续命鳖甲汤；及治脚弱，鳖甲汤，并用葳蕤；及《延年方》，治风热项急痛，四肢骨肉烦热，有葳蕤饮；又主虚风热发即头热，有葳蕤丸，乃似上品《别录》墨书葳蕤，缘其主虚热湿毒腰痛故也。

　　三者既别，则非一物明矣。且葳蕤甘平，女萎辛温，安得为一物？时珍曰：《本经》女萎，乃《尔雅》委萎二字，即《别录》葳蕤也，上古钞写讹为女萎尔。古方治伤寒风虚用女萎者，即葳蕤也，皆承本草之讹而称之。诸家不察，因中品有女萎名字相同，遂致费辩如此。今正其误，只依《别录》书葳蕤为纲，以便寻检。其治泄痢女萎，乃蔓草也，见本条。

　　【集解】《别录》云：葳蕤生泰山山谷及丘陵，立春后采，阴干。

　　普曰：叶青黄色，相值如姜叶，二月、七月采。

　　弘景曰：今处处有之。根似黄精，小异。服食家亦用之。

　　颂曰：今滁州、舒州及汉中、均州皆有之。茎干强直，似竹箭杆，有节。叶狭而长，表白里青，亦类黄精。根黄而多须，大如指，长一、二尺。或云可啖。三月开青花，结圆实。

　　时珍曰：处处山中有之。其根横生似黄精，差小，黄白色，性柔多须，最难燥。其叶如竹，两两相值。亦可采根种之，极易繁也。嫩叶及根，并可煮淘食茹。

　　根

　　【修治】 曰：凡使勿用黄精并钩吻，二物相似。葳蕤节上有须毛，茎斑，叶尖处有小黄点，为不同。采得以竹刀刮去节皮，洗净，以蜜水浸一宿，蒸了焙干用。

　　【气味】甘，平，无毒。普曰：神农：苦；桐君、雷公、扁鹊：甘，无毒；黄帝：辛。

　　之才曰：畏卤碱。

