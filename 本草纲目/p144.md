<!-- { "loadSidebar": true } -->
　　【主治】女萎：主中风暴热，不能动摇，跌筋结肉，诸不足。久服，去面黑 ，好颜色润泽，轻身不老（《本经》）。葳蕤：主心腹结气，虚热湿毒腰痛，茎中寒，及目痛 烂泪出（《别录》）。时疾寒热，内补不足，去虚劳客热。头痛不安，加而用之，良（甄权）。补中益气（萧炳）。除烦闷，止消渴，润心肺，补五劳七伤虚损，腰脚疼痛。天行热狂，服食无忌（大明）。服诸石人不调和者，煮汁饮之（弘景）。主风温自汗灼热，及劳疟寒热，脾胃虚乏，男子小便频数，失精，一切虚损（时珍）。

　　【发明】杲曰：葳蕤能升能降，阳中阴也。其用有四：主风淫四末，两目泪烂，男子湿注腰痛，女子面生黑 。

　　时珍曰：葳蕤性平味甘，柔润可食。故朱肱《南阳活人书》，治风温自汗身重，语言难出，用葳蕤汤，以之为君药。予每用治虚劳寒热 疟，及一切不足之证，用代参、 ，不寒不燥，大有殊功，不只于去风热湿毒而已，此昔人所未阐者也。

　　藏器曰：陈寿《魏志　樊阿传》云：青粘，一名黄芝，一名地节。此即葳蕤，极似偏精。

　　本功外，主聪明，调血气，令人强壮。和漆叶为散服，主五脏益精，去三虫，轻身不老，变白，润肌肤，暖腰脚惟有热不可服。晋嵇绍有胸中寒疾，每酒后苦唾，服之得愈。草似竹，取根花叶阴干用。

　　昔华佗入山见仙人所服，以告樊阿，服之寿百岁也。

　　颂曰：陈藏器以青粘即葳蕤。世无识者，未敢以为信然。

　　时珍曰：苏颂注黄精，疑青粘是黄精，与此说不同。今考黄精、葳蕤性味功用大抵相近，而葳蕤之功更胜。故青粘，一名黄芝，与黄精同名；一名地节，与葳蕤同名，则二物虽通用亦可。

　　【附方】旧一，新六。

　　服食法：二月、九月采葳蕤根，切碎一石，以水二石煮之，从旦至夕，以手 烂，布囊榨取汁，熬稠。其渣晒为末，同熬至可丸，丸如鸡头子大。每服一丸，白汤下，日三服。导气脉，强筋骨，治中风湿毒，去面皱颜色，久服延年。（ 仙《神隐书》）赤眼涩痛：葳蕤、赤芍药、当归、黄连等分。煎汤，薰洗。（《卫生家宝方》）眼见黑花，赤痛昏暗：甘露汤：用葳蕤（焙）四两。每服二钱，水一盏，入薄荷二叶，生姜一片，蜜少许，同煎七分，卧时温服，日一服。（《圣济总录》）小便猝淋：葳蕤一两，芭蕉根四两。水二大碗，煎一碗半，入滑石二钱，分三服。（《太平圣惠方》）发热口干，小便涩：用葳蕤五两，煎汁饮之。（《外台秘要》）乳石发热：葳蕤三两，炙甘草二两，生犀角一两。水四升，煮一升半，分三服。（《圣惠方》）痫后虚肿：小儿痫病瘥后，血气上虚，热在皮肤，身面俱肿。葳蕤、葵子、龙胆、茯苓、前胡等分，为末。每服一钱，水煎服。（《圣济总录》）【附录】鹿药（《开宝》） 志曰：鹿药甘，温，无毒。主风血，去诸冷，益老起阳，浸酒服之。生姑藏已西，苗根并似黄精，鹿好食其根。

　　时珍曰：胡洽居士言：鹿食九种解毒之草，此其一也。或云即是萎蕤，理亦近之。姑附以俟考访。委蛇（音威贻） 《别录》曰：味甘，平，无毒。主消渴少气，令人耐寒。生人家园中，大枝长须，多叶而两两相值，子如芥子。

　　时珍曰：此亦似是葳蕤，并俟考访。

　　草部第十二卷　草之一

　　知母

　　（《本经》中品）【释名】 母（《本经》音迟。《说文》作 ）、连母（《本经》）、 母（ 音匙，又音提，或作 ）、货母（《本经》）、地参（《本经》）、水参（又名水须、水浚）、 （《尔雅》，音覃）、 藩（音沉烦）、苦心（《别录》）、儿草（《别录》，又名儿踵草、女雷、女理、鹿列、韭逢、东根、野蓼、昌支）时珍曰：宿根之旁，初生子根，状如 虻之状，故谓之 母，讹为知母、 母也。余多未详。

　　【集解】《别录》曰：知母，生河内川谷。二月、八月采根，曝干。

　　弘景曰：今出彭城。形似菖蒲而柔润，叶至难死，掘出随生，须枯燥乃止。

　　禹锡曰：按：《范子》云：提母出三辅，黄白者善。郭璞释《尔雅》云： ， 母也。

　　生山上，叶如韭。

　　颂曰：今濒河怀、卫、彰、德诸郡及解州、滁州亦有之。四月开青花如韭花，八月结实。

　　根

　　【修治】 曰：凡使，先于槐砧上锉细，焙干，木臼杵捣，勿犯铁器。

　　时珍曰：凡用，拣肥润里白者，去毛，切。引经上行则用酒浸焙干；下行，则用盐水润焙。

　　【气味】苦，寒，无毒。大明曰：苦、甘。权曰：平。

　　元素曰：气寒，味大辛、苦。气味俱浓，沉而降，阴也。又云：阴中微阳，肾经本药，入足阳明、手太阴经气分。

　　时珍曰：得黄柏及酒良，能伏盐及硼砂。

　　【主治】消渴热中，除邪气，肢体浮肿，下水，补不足，益气（《本经》）。

　　疗伤寒久疟烦热，胁下邪气，膈中恶，及风汗内疸。多服令人泄（《别录》）。心烦躁闷，骨热劳往来，产后蓐劳，肾气劳，憎寒虚烦（甄权）。热劳传尸疰痛，通小肠，消痰止嗽，润心肺，安心，止惊悸（大明）。凉心去热，治阳明火热，泻膀胱、肾经火，热厥头痛，下痢腰痛，喉中腥臭（元素）。泻肺火，滋肾水，治命门相火有余（好古）。安胎，止子烦，辟射工、溪毒（时珍）。

　　【发明】权曰：知母治诸热劳，患人虚而口干者，加用之。

　　杲曰：知母入足阳明、手太阴。其用有四：泻无根之肾火，疗有汗之骨蒸，止虚劳之热，滋化源之阴。仲景用此入白虎汤治不得眠者，烦躁也。烦出于肺，躁出于肾。君以石膏，佐以知母之苦寒，以清肾之源；缓以甘草、粳米，使不速下也。又凡病小便 塞而渴者，热在上焦气分，肺中伏热不能生水，膀胱绝其化源，宜用气薄、味薄、淡渗之药，以泻肺火、清肺金而滋水之化源。若热在下焦血分而不渴者，乃真水不足，膀胱干涸，乃无阴则阳无以化，法当用黄柏、知母大苦寒之药，以补肾与膀胱，使阴气行而阳自化，小便自通。方法详载木部黄柏下。

　　时珍曰：肾苦燥，宜食辛以润之。肺苦逆，宜食苦以泻之。知母之辛苦寒凉，下则润肾燥而滋阴，上则清肺金而泻火，乃二经气分药也。黄柏则是肾经血分药。故二药必相须而行，昔人譬之虾与水母，必相依附。补阴之说，详黄柏条。

　　【附方】旧二，新六。

　　久近痰嗽 自胸膈下塞停饮，至于脏腑。用知母、贝母各一两（为末），巴豆三十枚（去油，研匀）。每服一字，用姜三片，二面蘸药，细嚼咽下，便睡，次早必泻一行，其嗽立止。

　　壮人乃用之。一方不用巴豆。（《医学集成》）久嗽气急 知母（去毛，切）五钱（隔纸炒），杏仁（姜水泡，去皮尖，焙）五钱。以水一钟半，煎一钟，食远温服。次以萝卜子、杏仁等分。

　　为末，米糊丸。服五十丸，姜汤下，以绝病根。（邓笔峰《杂兴方》）妊娠子烦 因服药致胎气不安，烦不得卧者。知母一两（洗焙）。为末，枣肉丸弹子大。每服一丸，人参汤下。医者不识此病，作虚烦治，反损胎气。产科郑宗文得此方于陈藏器《本草拾遗》中，用之良验。

　　（杨归浓《产乳集验方》）妊娠腹痛 月未足，如欲产之状。用知母二两为末，蜜丸梧子大。

　　每粥饮下二十丸。（《圣惠方》）溪毒射工 凡中溪毒。知母（连根叶）捣作散服，亦可投水捣绞汁饮一二升。夏月出行，多取其屑自随。欲入水，先取少许投水上流，便无畏。兼辟射工。

　　亦可煮汤浴之，甚佳。（《肘后良方》）紫癜风疾 醋磨知母擦之，日三次。（《卫生易简方》）嵌甲肿痛 知母（烧存性）研，掺之。（《多能方》）

　　草部第十二卷　草之一

　　肉苁蓉

　　（《本经》上品）【释名】肉松容（《吴普》）、黑司命（《吴普》）。

　　时珍曰：此物补而不峻，故有从容之号。从容，和缓之貌。

　　【集解】《别录》曰：肉苁蓉，生河西山谷及代郡雁门，五月五日采，阴干。

　　普曰：生河西山阴地，丛生，二月至八月采。

　　弘景曰：代郡雁门属并州，多马处便有之，言是野马精落地所生。生时似肉，以作羊肉羹补虚乏极佳，亦可生啖。芮芮河南间至多。今第一出陇西，形扁广，柔润多花而味甘。次出北地者，形短而少花。巴东建平间亦有，而不嘉也。

　　恭曰：此乃论草苁蓉也，陶未见肉者。今人所用亦草苁蓉刮去花，代肉苁蓉，功力稍劣。

　　保升曰：出肃州福禄县沙中。三月、四月掘根，长尺余，切取中央好者三四寸，绳穿阴干，八月始好，皮有松子鳞甲。其草苁蓉，四月中旬采，长五、六寸至一尺以来，茎圆紫色。

　　大明曰：生 落树下，并土堑上，此即非马交之处，陶说误尔。又有花苁蓉，即暮春抽苗者，力较微尔。

　　颂曰：今陕西州郡多有之，然不及西羌界中来者，肉浓而力紧。旧说是野马遗沥所生，今西人云大木间及土堑垣中多生，乃知自有种类尔。或疑其初生于马沥，后乃滋殖，如茜根生于人血之类是也。五月采取，恐老不堪，故多三月采之。

　　震亨曰：河西混一之后，今方识其真形，何尝有所谓鳞甲者？盖苁蓉罕得，人多以金莲根用盐盆制而为之，又以草苁蓉充之，用者宜审。

　　嘉谟曰：今人以嫩松梢盐润伪之。

　　【修治】 曰：凡使先须清酒浸一宿，至明以棕刷去沙土浮甲，劈破中心，去白膜一重，如竹丝草样。有此，能隔人心前气不散，令人上气也。以甑蒸之，从午至酉取出，又用酥炙得所。

　　【气味】甘，微温，无毒。《别录》曰：酸、咸。普曰：神农、黄帝：咸；雷公：酸；李当之：小温。

　　【主治】五劳七伤，补中，除茎中寒热痛，养五腑，强阴，益精气，多子，妇人症瘕。

　　久服轻身（《本经》）。除膀胱邪气腰痛，止痢（《别录》）。益髓，悦颜色，延年，大补壮阳，日御过倍，治女人血崩（甄权）。男子绝阳不兴，女子绝阴不产，润五脏，长肌肉，暖腰膝，男子泄精尿血遗沥，女子带下阴痛（大明）。

　　【发明】好古曰：命门相火不足者，以此补之，乃肾经血分药也。凡服苁蓉以治肾，必妨心。

　　震亨曰：峻补精血，骤用，反动大便滑也。

　　藏器曰：强筋健髓，以苁蓉、鳝鱼二味为末，黄精汁丸服之，力可十倍。此说出《干宁记》。

