<!-- { "loadSidebar": true } -->
　　颂曰：西人多用作食。只刮去鳞甲，以酒浸洗去黑汁，薄切，合山芋、羊肉作羹，极美好，益人，胜服补药。

　　宗 曰：洗去黑汁，气味皆尽矣。然嫩者，方可作羹；老者，味苦。入药，少则不效。

　　【附方】旧一，新四。

　　补益劳伤，精败面黑：用苁蓉四两，水煮令烂，薄切细研精羊肉，分为四度，下五味，以米煮粥空心食。（《药性论》）肾虚白浊：肉苁蓉、鹿茸、山药、白茯苓等分，为末，米糊丸梧子大，每枣汤下三十丸。（《圣济总录》）汗多便秘，老人虚人皆可用。肉苁蓉（酒浸，焙）二两，研沉香末一两。为末，麻子仁汁打糊，丸梧子大。每服七十丸，白汤下。（《济生方》）消中易饥：肉苁蓉、山茱萸、五味子为末。蜜丸梧子大。每盐酒下二十丸。（《医学指南》）破伤风病，口噤身强：肉苁蓉切片晒干，用一小盏，底上穿定，烧烟于疮上熏之，累效。（《卫生总微》）

　　草部第十二卷　草之一

　　列当

　　（宋《开宝》）【释名】栗当（《开宝》）、草苁蓉（《开宝》）、花苁蓉（《日华》）。

　　【集解】志曰：列当生山南岩石上，如藕根，初生掘取阴干。

　　保升曰：原州、秦州、渭州、灵州皆有之。暮春抽苗，四月中旬采取，长五、六寸至一尺以来，茎圆紫色，采取压扁，日干。

　　颂曰：草苁蓉根与肉苁蓉极相类，刮去花，压扁以代肉者，功力殊劣。即列当也。

　　根

　　【气味】甘，温，无毒。

　　【主治】男子五劳七伤，补腰肾，令人有子，去风血，煮酒、浸酒服之（《开宝》）。

　　【附方】旧一。

　　阳事不兴：栗当（好者）二斤（即列当）。捣筛毕，以好酒一斗浸之经宿，随性日饮之。

　　（昝殷《食医心镜》）

　　草部第十二卷　草之一

　　锁阳

　　（《补遗》）【集解】时珍曰：锁阳出肃州。按：陶九成《辍耕录》云：锁阳，生鞑靼田地，野马或与蛟龙遗精入地，久之发起如笋，上丰下俭，鳞甲栉比，筋脉联系，绝类男阳，即肉苁蓉之类。或谓里之淫妇，就而合之，一得阴气，勃然怒长。土人掘取洗涤，去皮薄切晒干，以充药货，功力百倍于苁蓉也。时珍疑此自有种类，如肉苁蓉、列当，亦未必尽是遗精所生也。

　　【气味】甘，温，无毒。

　　【主治】大补阴气，益精血，利大便。虚人大便燥结者，啖之可代苁蓉，煮粥弥佳。不燥结者勿用（震亨）。润燥养筋，治痿弱（时珍）。

　　草部第十二卷　草之一

　　天麻

　　（宋《开宝》）【校正】天麻，系宋本重出，今并为一。

　　【释名】赤箭芝（《药性》）、独摇芝（《抱朴子》）、定风草（《药性》）、离母（《本经》）、合离草（《抱朴子》）、神草（《吴普》）、鬼督邮（《本经》）。

　　弘景曰：赤箭，亦是芝类。其茎如箭杆，赤色，叶生其端。根如人足，又云如芋，有十二子为卫。有风不动，无风自摇。如此，亦非俗所见。而徐长卿亦名鬼督邮。又有鬼箭，茎有羽，其主疗并相似，而益大乖异，并非此赤箭也。

　　颂曰：按：《抱朴子》云：仙方有合离草，一名独摇芝，一名离母。所以谓之合离、离母者，此草下根如芋魁，有游子十二枚周环之，以仿十二辰也。去大魁数尺，皆有细根如白发，虽相须而实不相连，但以气相属尔。如菟丝之草，下有伏菟之根，无此则丝不得上，亦不相属也。然则赤箭之异，陶隐居已云非俗所见，菟丝之下有伏菟，亦不闻有见者，殆其种类，时有神异者而如此尔。

　　时珍曰：赤箭，以状而名；独摇、定风，以性异而名；离母、合离，以根异而名；神草、鬼督邮，以功而名。天麻即赤箭之根，《开宝本草》重出一条，详后集解下。

　　【集解】《别录》曰：赤箭生陈仓川谷、雍州及太山少室。三月、四月、八月采根，曝干。

　　弘景曰：陈仓，今属雍州扶风郡。

　　志曰：天麻，生郓州、利州、太山、崂山诸处，五月采根曝干。叶如芍药而小，当中抽一茎，直上如箭杆。茎端结实，状若续随子。至叶枯时，子黄熟。其根连一、二十枚，犹如天门冬之类。形如黄瓜，亦如芦菔，大小不定。彼人多生啖，或蒸煮食之。今多用郓州者佳。

　　恭曰：赤箭，是芝类。茎似箭杆，赤色。端有花，叶赤色，远看如箭有羽。四月开花，结实似苦楝子，核作五、六棱，中有肉如面，日曝则枯萎。其根皮肉汁，大类天门冬，惟无心脉尔。去根五、六寸，有十余子卫之，似芋，可生啖之，无干服之法。颂曰：赤箭，今江湖间亦有之，然不中药用。其苗如苏恭所说，但《本经》云三月、四月、八月采根，不言用苗。而今方家乃三月、四月采苗，七月、八月、九月采根，与《本经》参差不同，难以兼着，故但从今法。又曰：天麻，今汴京东西、湖南、淮南州郡皆有之。春生苗，初出若芍药，独抽一茎直上，高三、四尺，如箭杆状，青赤色，故名赤箭芝。茎中空，依半以上，贴茎微有尖小叶。梢头生成穗，开花结子，如豆粒大。其子至夏不落，却透虚入茎中，潜生土内。其根形如黄瓜，连生一、二十枚，大者至重半斤，或五、六两。其皮黄白色，名曰龙皮。

　　肉名天麻，二月、三月、五月、八月内采。初得乘润刮去皮，沸汤略煮过，曝干收之。嵩山、衡山人，或取生者，蜜煎作果食，甚珍之。宗 曰：赤箭，天麻苗也。与天麻治疗不同，故后人分为二条。承曰：今医家见用天麻，即是赤箭根。《开宝本草》又于中品出天麻一条，云出郓州。今之赤箭根苗，皆自齐、郓而来者为上。苏颂《图经》所载天麻之状，即赤箭苗之未长大者也。赤箭用苗，有自表入里之功；天麻用根，有自内达外之理；根则抽苗径直而上，苗则结子成熟而落，返从杆中而下，至土而生，此粗可识其外内主治之理。今翰林沈括最为博识，尝云：古方用天麻不用赤箭，用赤箭不用天麻，则天麻、赤箭本为一物明矣。

　　机曰：赤箭、天麻，一物也，经分为二，以根与苗主治不同也。产不同地者，各有所宜也。时珍曰：《本经》止有赤箭，后人称为天麻。甄权《药性论》云：赤箭芝一名天麻，本自明白。宋人马志《重修本草》，重出天麻，遂致分辩如此。沈括《笔谈》云：《神农本草》明言赤箭采根，后人谓其根如箭，疑当用茎，盖不然也。譬如鸢尾、牛膝，皆因茎叶相似，则用其根，何足疑哉？上品五芝之外，补益上药，赤箭为第一。世人惑于天麻之说，遂止用之治风，良可惜哉。沈公此说虽是，但根、茎并皆可用。天麻子从茎中落下，俗名还筒子。其根曝干，肉色坚白，如羊角色，呼羊角天麻；蒸过黄皱如干瓜者，俗呼酱瓜天麻，皆可用者。一种形尖而空，薄如玄参状者，不堪用。《抱朴子》云：独摇芝，生高山深谷之处，所生左右无草。其茎大如手指，赤如丹素。叶似小苋。根有大魁如斗，细者如鸡子十二枚绕之。人得大者，服之延年。按：此乃天麻中一种神异者，如人参中之神参也。 曰：凡使天麻，勿用御风草，二物相似，只是叶、茎不同。御风草根茎斑，叶背白有青点。使御风草，即勿使天麻。若同用，令人有肠结之患。

　　【正误】藏器曰：天麻，生平泽，似马鞭草，节节生紫花。花中有子，如青葙子。子性寒，作饮去热气。茎叶捣敷痈肿。承曰：藏器所说，与赤箭不相干，乃别一物也。时珍曰：陈氏所说，乃一种天麻草，是益母草之类是也。《嘉 本草》误引入天麻下耳。今正其误。

　　【修治】 曰：修事天麻十两，锉，安于瓶中。用蒺藜子一镒，缓火熬焦，盖于天麻上，以三重纸封系，从巳至未取出，蒺藜炒过，盖系如前，凡七遍。用布拭上气汗，刀劈焙干，单捣用。若用御风草，亦同此法。时珍曰：此乃治风痹药，故如此修事也。若治肝经风虚，惟洗净，以湿纸包，于糠火中煨熟，取出切片，酒浸一宿，焙干用。

　　草部第十二卷　草之一

　　赤箭

　　（《本经》上品）【气味】辛，温，无毒。志曰：天麻，辛、平，无毒。大明曰：甘，暖。权曰：赤箭芝，一名天麻。味甘，平，无毒。好古曰：苦，平，阴中之阳也。

　　【主治】杀鬼精物，蛊毒恶气。久服益气力，长阴肥健，轻身增年（《本经》）。消痈肿，下支满，寒疝下血（《别录强筋力。久服益气，轻身长年（《开宝》）。治冷气 痹，摊缓不随，语多恍惚，善惊失志（甄权）。助阳气，补五劳七伤，鬼疰，通血脉，开窍。服食无忌。（大明）治风虚眩运头痛（元素）。

　　【发明】杲曰：肝虚不足者，宜天麻、芎 以补之。其用有四：疗大人风热头痛，小儿风痫惊悸，诸风麻痹不仁，风热语言不遂。时珍曰：天麻，乃肝经气分之药。《素问》云：诸风掉眩，皆属于肝。故天麻入厥阴之经而治诸病。按：罗天益云：眼黑头旋，风虚内作，非天麻不能治。天麻乃定风草，故为治风之神药。今有久服天麻药，遍身发出红丹者，是其祛风之验也。宗 曰：天麻，须别药相佐使，然后见其功，仍须加而用之。人或蜜渍为果，或蒸煮食，当深思则得矣。

　　【附方】新二。

　　天麻丸：消风化痰，清利头目，宽胸利膈。治心忪烦闷，头晕欲倒，项急，肩背拘倦，神二两。为末，炼蜜丸如芡子大。每食后嚼一丸，茶、酒任下。（《普济方》）腰脚疼痛：天麻、半夏、细辛各二两。绢袋二个，各盛药令匀，蒸热，交互熨痛处。汗出则愈。数日再熨。

　　（《卫生易简方》）还筒子【主治】定风补虚，功同天麻（时珍）。

　　【附方】新一。

　　益气固精：补血，黑发，益寿，有奇效。还筒子半两，芡实半两，金银花二两，破故纸（酒浸，春三、夏一、秋二，冬五日，焙，研末）二两。各研末，蜜糊丸梧子大。每服五十丸，空心盐汤

　　草部第十二卷　草之一

　　术

　　（直律切。《本经》上品）【释名】山蓟（《本经》）、杨桴（音孚）、桴蓟（《尔雅》）、马蓟（《纲目》）、山姜（《别录》）、山连（《别录》）、吃力伽（《日华》）。时珍曰：按《六书本义》，术字篆文，象其根干枝叶之形。《吴普本草》一名山芥，一名天蓟。因其叶似蓟，而味似姜、芥也。西域谓之吃力伽，故《外台秘要》有吃力伽散。扬州之域多种白术，其状如桴，故有杨桴及桴蓟之名，今人谓之吴术是也。桴乃鼓槌之名。古方二术通用。后人始有苍、白之分，详见下。

