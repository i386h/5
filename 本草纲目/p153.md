<!-- { "loadSidebar": true } -->
　　【附方】旧一，新八。鼻衄不止：津调白芨末，涂山根上，仍以水服一钱，立止。（《经验生编》）重舌鹅口：白芨末，乳汁调涂足心。（《圣惠方》）妇人阴脱：白芨、川乌头等分。为末，绢裹一钱，纳阴中，入三寸，腹内热即止，日用一次。（《广济方》）疔疮肿毒：白芨末半钱，以水澄之，去水，摊于浓纸上贴之。（《袖珍方》）打跌骨折：酒调白芨末二钱服，其功不减自然铜、古铢钱也。（《永类方》）刀斧伤损：白芨、石膏（ ）等分。为末。掺之，亦可收口。（《济急方》）手足皲裂：白芨末水调塞之。

　　勿犯水。（《济急方》）汤火伤灼：白芨末，油调敷之。（《赵真人方》）

　　草部第十二卷　草之一

　　三七

　　（《纲目》）【释名】山漆（《纲目》）、金不换。

　　时珍曰：彼人言其叶左三右四，故名三七，盖恐不然。或云本名山漆，谓其能合金疮，如漆粘物也，此说近之。金不换，贵重之称也。

　　【集解】时珍曰：生广西、南丹诸州番峒深山中，采根曝干，黄黑色。团结者，状略似白芨；长者，如老干地黄，有节。味微甘而苦，颇似人参之味。或云：试法，以末糁猪血中，血化为水者乃真。近传一种草，春生苗，夏高三、四尺。叶似菊艾而劲浓，有歧尖。茎有赤棱。夏秋开黄花，蕊如金丝，盘纽可爱，而气不香。花干则吐絮如苦 絮。根叶味甘。治金疮折伤出血，及上下血病，甚效。云是三七，而根大如牛蒡根，与南中来者不类，恐是刘寄奴之属，甚易繁衍。

　　根

　　【气味】甘、微苦，温，无毒。

　　【主治】止血散血定痛，金刃箭伤、跌扑杖疮、血出不止者，嚼烂涂，或为末掺之，其血即止。亦主吐血衄血，下血血痢，崩中经水不止，产后恶血不下，血运血痛，赤目痈肿，虎咬蛇伤诸病（时珍）。

　　【发明】时珍曰：此药近时始出，南人军中用为金疮要药，云有奇功。又云：凡杖扑伤损，瘀血淋漓者，随即嚼烂，罨之即止；青肿者，即消散。若受杖时，先服一、二钱，则血不冲心；杖后，尤宜服之。产后服，亦良。大抵此药气温、味甘微苦，乃阳明、厥阴血分之药，故能治一切血病，与骐 竭、紫矿相同。

　　【附方】新八。

　　吐血衄血：山漆一钱，自嚼，米汤送下。或以五分，加入八核汤。（《濒湖集简方》）赤痢血痢：三七三钱，研末，米泔水调服。即愈。（同上）大肠下血：三七研末，同淡白酒调一、二钱服，三服可愈。加五分入四物汤，亦可。（同上）妇人血崩：方同上。产后血多：山漆研末，米汤服一钱。（同上）男妇赤眼，十分重者：以山漆根磨汁，涂四围。甚妙。（同上）虎咬蛇伤：山漆研末，米饮服三钱，仍嚼涂之。（并同上）

　　叶

　　【主治】折伤跌扑出血，敷之即止；青肿，经夜即散，余功同根（时珍）。

　　草部第十三卷

　　草之二

　　山草类下三十九种

　　草部第十三卷　草之二

　　黄连

　　（《本经》上品）【释名】王连（《本经》）、支连（《药性》）。

　　时珍曰：其根连珠而色黄，故名。

　　【集解】《别录》曰：黄连，生巫阳川谷及蜀郡太山之阳。二月、八月采根。

　　弘景曰：巫阳在建平。今西间者色浅而虚，不及东阳、新安诸县最胜。临海诸县者不佳。

　　用之当布裹 去毛，令如连珠。保升曰：苗似茶，丛生，一茎生三叶，高尺许，凌冬不凋，花黄色。江左者，节高若连珠；蜀都者，节下不连珠。今秦地及杭州、柳州者佳。

　　颂曰：今江、湖、荆、夔州郡亦有，而以宣城九节坚重相击有声者为胜，施、黔者次之，东阳、歙州、处州者又次之。苗高一尺以来，叶似甘菊，四月开花黄色，六月结实似芹子，色亦黄。江左者，根若连珠，其苗经冬不凋，叶如小雉尾草，正月开花作细穗，淡白微黄色。六、七月根紧，始堪采。恭曰：蜀道者粗大，味极浓苦，疗渴为最。江东者节如连珠，疗痢大善。澧州者更胜。时珍曰：黄连，汉末李当之本草，惟取蜀郡黄肥而坚者为善。唐时以澧州者为胜。今虽吴、蜀皆有，惟以雅州、眉州者为良。药物之兴废不同如此。大抵有二种：一种根粗无毛有珠，如鹰、鸡爪形而坚实，色深黄；一种无珠多毛而中虚，黄色稍淡。

　　各有所宜。

　　根

　　【修治】 曰：凡使以布拭去肉毛，用浆水浸二伏时，漉出，于柳木火上焙干用。

　　时珍曰：五脏六腑皆有火，平则治，动则病，故有君火、相火之说，其实一气而已。黄连入手少阴心经，为治火之主药：治本脏之火，则生用之；治肝胆之实火，则以猪胆汁浸炒；治肝胆之虚火，则以醋浸炒；治上焦之火，则以酒炒；治中焦之火，则以姜汁炒；治下焦之火，则以盐水或朴硝研细调水和炒；治气分湿热之火，则以茱萸汤浸炒；治血分块中伏火，则以干漆末调水炒；治食积之火，则以黄土研细调水和炒。诸法不独为之引导，盖辛热能制其苦寒，咸寒能制其燥性，在用者详酌之。

　　【气味】苦，寒，无毒。《别录》曰：微寒。普曰：神农、岐伯、黄帝、雷公：苦，无毒；李当之：小寒。之才曰：黄芩、龙骨、理石为之使，恶菊花、玄参、白藓皮、芫花、白僵蚕，畏款冬、牛膝，胜乌头，解巴豆毒。权曰：忌猪肉，恶冷水。

　　曰：服此药至十两，不得食猪肉；若服至三年，一生不得食也。时珍曰：道书言服黄连犯猪肉令人泄泻，而方家有猪肚黄连丸、猪脏黄连丸，岂只忌肉而不忌脏腑乎？【主治】热气，目痛 伤泣出，明目，肠 腹痛下痢，妇人阴中肿痛。久服令人不忘（《本经》）。主五脏冷热，久下泄 脓血，止消渴大惊，除水利骨，调胃浓肠益胆，疗口疮（《别录》）。治五劳七伤，益气，止心腹痛，惊悸烦躁，润心肺，长肉止血，天行热疾，止盗汗并疮疥。猪肚蒸为丸，治小儿疳气，杀虫（大明）。羸瘦气急（藏器）。治郁热在中，烦躁恶心，兀兀欲吐，心下痞满（元素）。主心病逆而盛，心积伏梁（好古）。去心窍恶血，解服药【发明】元素曰：黄连性寒味苦，气味俱浓，可升可降，阴中阳也，入手少阴经。其用有六：泻心脏火，一也；去中焦湿热，二也；诸疮必用，三也；去风湿，四也；赤眼暴发，五也；止中部见血，六也。张仲景治九种心下痞，五等泻心汤，皆用之。

　　成无己曰：苦入心，寒胜热，黄连、大黄之苦寒，以导心下之虚热。蛔得甘则动，得苦则安，黄连、黄柏之苦，以安蛔也。

　　好古曰：黄连苦燥，苦入心，火就燥。泻心者，其实泻脾也，实则泻其子也。

　　震亨曰：黄连，去中焦湿热而泻心火。若脾胃气虚，不能转运者，则以茯苓、黄芩代之。以猪胆汁拌炒，佐以龙胆草，则大泻肝胆之火。下痢胃口热禁口者，用黄连、人参煎汤，终日呷之，如吐再强饮，但得一呷下咽便好。

　　刘完素曰：古方以黄连为治痢之最。盖治痢惟宜辛苦寒药，辛能发散开通郁结，苦能燥湿，寒能胜热，使气宣平而已。诸苦寒药多泄，惟黄连、黄柏性冷而燥，能降火去湿而止泻痢，故治痢以之为君。

　　宗 曰：今人多用黄连治痢，盖执以苦燥之义。下俚但见肠虚渗泄，微似有血，便即用之，又罔顾寒热多少，惟欲尽剂，由是多致危困。若气实初病，热多血痢，服之便止，不必尽剂。虚而冷者，慎勿轻用。

　　杲曰：诸痛痒疮疡，皆属心火。凡诸疮宜以黄连、当归为君，甘草、黄芩为佐。凡眼暴发赤肿，痛不可忍者，宜黄连、当归以酒浸煎之。宿食不消，心下痞满者，须用黄连、枳实。

　　颂曰：黄连治目方多，而羊肝丸尤奇异。今医家洗眼，以黄连、当归、芍药等分，用雪水或甜水煎汤热洗之，冷即再温，甚益眼目。但是风毒赤目花翳，用之无不神效。盖眼目之病，皆是血脉凝滞使然，故以行血药合黄连治之。血得热则行，故乘热洗也。

　　韩 曰：火分之病，黄连为主，不但泻心火，而与芩、柏诸苦药例称者比也。目疾，入以人乳浸蒸，或点或服之。生用为君，佐以官桂少许，煎百沸，入蜜空心服之，能使心肾交于顷刻。入五苓、滑石，大治梦遗。以黄土、姜汁、酒、蜜四炒为君，以使君子为臣，白芍药酒煮为佐，广木香为使，治小儿五疳。以茱萸炒者，加木香等分，生大黄倍之，水丸，治五痢。此皆得制方之法也。

　　时珍曰：黄连，治目及痢为要药。古方治痢：香连丸，用黄连、木香；姜连散，用干姜、黄连；变通丸，用黄连、茱萸；姜黄散，用黄连、生姜。治消渴，用酒蒸黄连；治伏暑，用酒煮黄连；治下血，用黄连、大蒜；治肝火，用黄连、茱萸；治口疮，用黄连、细辛。皆是一冷一热，一阴一阳，寒因热用，热因寒用，君臣相佐，阴阳相济，最得制方之妙，所以有成功而无偏胜之害也。

　　弘景曰：俗方多用黄连治痢及渴，道方服食长生。

　　慎微曰：刘宋王微《黄连赞》云：黄连味苦，左右相因。断凉涤暑，阐命轻身。缙云昔御，飞跸上 。不行而至，吾闻其人。又梁江淹《黄连颂》云：黄连上草，丹砂之次。御孽辟妖，长灵久视。骖龙行天，驯马匝地。鸿飞以仪，顺道则利。

　　时珍曰：《本经》、《别录》并无黄连久服长生之说，惟陶弘景言道方久服长生。

