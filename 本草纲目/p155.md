<!-- { "loadSidebar": true } -->
　　小儿口疳：黄连、芦荟等分，为末，每蜜汤服五分。走马疳，入蟾灰等分，青黛减半，麝香少许。（《简便方》）小儿鼻 ，鼻下两道赤色，有疳。以米泔洗净，用黄连末敷之，日三、四次。（张杰《子母小儿食土：取好黄土，煎黄连汁搜之，晒干与食。（姚和众《童子秘诀》）预解胎毒：小儿初生，以黄连煎汤浴之，不生疮及丹毒。又方：未出声时，以黄连煎汁灌腹中儿哭：黄连煎浓汁，母常呷之。（《熊氏补遗》）因惊胎动、出血。取黄连末。酒服方寸匕，日三服。（《子母秘录》）妊娠子烦，口干不得卧。黄连末。每服一钱，粥饮下。或酒蒸黄连丸，亦妙。（《妇人良方》）痈疽肿毒，已溃、未溃皆可用。黄连、槟榔等分。为末。

　　以鸡子清调搽之。（王氏《简易方》）中巴豆毒，下利不止：黄连、干姜等分。为末。水服方寸匕。（《肘后方》）

　　草部第十三卷　草之二

　　胡黄连

　　（宋《开宝》）【释名】割孤露泽。

　　时珍曰：其性味功用似黄连，故名。割孤露泽，胡语也！【集解】恭曰：胡黄连出波斯国，生海畔陆地。苗若夏枯草，根头似鸟嘴，折之内似鹆眼者，良。八月上旬采之。颂曰：今南海及秦陇间亦有之。初生似芦，干则似杨柳枯枝，心黑外黄，不拘时月收采。承曰：折之尘出如烟者，乃为真也！

　　根

　　【气味】苦，平，无毒。

　　恭曰：大寒。恶菊花、玄参、白藓皮，解巴豆毒。忌猪肉，令人漏精。

　　【主治】补肝胆，明目，治骨蒸劳热，三消，五心烦热，妇人胎蒸虚惊，冷热泄痢，五痔，浓肠胃，益颜色。浸人乳汁，点目甚良（苏恭）。治久痢成疳，小儿惊痫、寒热、不下食，霍乱下痢，伤寒咳嗽温疟，理腰肾，去阴汗（《开宝》）。去果子积（震亨）。

　　【附方】旧二，新一十二。

　　伤寒劳复：身热，大小便赤如血色。用胡黄连一两，山栀子二两（去壳）。入蜜半两，拌和，炒令微焦为末，用猪胆汁和丸梧子大。每服十丸，用生姜二片，乌梅一个，童子小便三合，浸半日去滓，食后暖小便令温吞之，卧时再服，甚效。（苏颂《图经本草》）小儿潮热，往来盗汗。用南番胡黄连、柴胡等分。为末，炼蜜丸芡子大。每服一丸至五丸，安器中，以酒少许化开，更入水五分，重汤煮二三十沸，和滓服。（孙兆《秘宝方》）小儿疳热：肚胀潮热发焦，不可用大黄、黄芩伤胃之药，恐生别证。以胡黄连五钱，灵脂肥热疳疾：胡黄连丸：用胡黄连、黄连各半两，朱砂二钱半。为末，入猪胆内扎定，以杖子钩悬于砂锅内，浆水煮一炊久，取出研烂，入芦荟、麝香各一分，饭和丸麻子大。每服五、七丸至一、二十丸，米饮下。（钱乙《小儿方诀》）五心烦热：胡黄连末，米饮服一钱。

　　（《易简方》）小儿疳泻，冷热不调。胡黄连半两，绵姜一两（炮）。为末。每服半钱，甘草节汤下。（《卫生总微论》）小儿自汗：盗汗，潮热往来。胡黄连、柴胡等分，为末，蜜丸芡子大。每用一、二丸，水化开，入酒少许，重汤煮一、二十沸，温服。（《保幼大全》）小儿黄胆：胡黄连、川黄连各一两。为末，用黄瓜一个，去瓤留盖，入药在内合定，面裹煨熟，去面，捣丸绿豆大。每量大小温水下。（《总微论》）吐血衄血：胡黄连、生地黄等分。为末，猪胆汁丸梧子大，卧时茅花汤下五十丸。（《普济方》）血痢不止：胡黄连、乌梅肉、灶下土等分，为末，腊茶清下。（《普济方》）热痢腹痛：胡黄连末，饭丸梧子大，每米汤下三十丸。（鲜于枢《钩玄》）婴儿赤目：茶调胡黄连末，涂手足心，即愈。（《济急仙方》）痈疽疮肿，已溃、未溃皆可用之。胡黄连、穿山甲（烧存性）等分为末，以茶或鸡子清调涂。（《简易方》）痔疮疼肿，不可忍者。胡黄连末，鹅胆汁调搽之。（孙氏《集效方》）血余怪病：方见木部茯苓下。

　　草部第十三卷　草之二

　　黄芩

　　（《本经》中品）【释名】腐肠（《本经》）、空肠（《别录》）、内虚（《别录》）、妒妇（《吴普》）、经芩（《别录》）、黄文（《别录》）、印头（《吴普》）、苦督邮（《记事》），内实者名子芩（弘景）、条芩（《纲目》）、 尾芩（《唐本》）、鼠尾芩。弘景曰：圆者，名子芩；破者，名宿芩，其腹中皆烂，故名腐肠。时珍曰：芩，《说文》作 ，谓其色黄也。或云芩者，黔也，黔乃黄黑之色也。宿芩乃旧根，多中空，外黄内黑，即今所谓片芩，故又有腐肠、妒妇诸名。妒妇心黯，故以比之。子芩乃新根，多内实，即今所谓条芩。或云西芩多中空而色黔，北芩多内实而深黄。

　　【集解】《别录》曰：黄芩，生秭归川谷及冤句。三月三日采根，阴干。

　　弘景曰：秭归，属建平郡。今第一出彭城，郁州亦有之，惟深色坚实者好。俗方多用，道家不须。恭曰：今出宜州、 州、泾州者，佳。兖州大实亦好，名 尾芩。

　　颂曰：今川蜀、河东、陕西近郡，皆有之。苗长尺余，茎干粗如箸，叶从地四面作丛生，类紫草，高一尺许。亦有独茎者，叶细长，青色，两两相对。六月开紫花，根如知母粗细，长四、五寸，二月、八月采根，曝干。

　　《吴普本草》云：二月生赤黄叶，两两四四相值。其茎空中，或方圆，高三、四尺。四月花紫红赤，五月实黑、根黄。二月至九月采，与今所说有小异也。

　　根

　　【气味】苦，平，无毒。《别录》曰：大寒。普曰：神农、桐君、雷公：苦，无毒；李当之：小温。杲曰：可升可降，阴也。好古曰：气寒，味微苦而甘，阴中微阳，入手太阴血分。元素曰：气凉，味苦、甘，气浓味薄，浮而升，阳中阴也，入手少阳、阳明经。酒炒则上行。之才曰：山茱萸、龙骨为之使，恶葱实，畏丹砂、牡丹、藜芦。得浓朴、黄连，止腹痛；得五味子、牡蒙、牡蛎，令人有子；得黄 、白蔹、赤小豆，疗鼠 。

　　时珍曰：得酒，上行；得猪胆汁，除肝胆火；得柴胡，退寒热；得芍药，治下痢；得桑白皮，泻肺火；得白术，安胎。

　　【主治】诸热黄胆，肠 泄痢，逐水，下血闭，恶疮疽蚀火疡（《本经》）。疗痰热胃中热，小腹绞痛，消谷，利小肠，女子血闭，淋露下血，小儿腹痛（《别录》）。治热毒骨蒸，寒热往来，肠胃不利，破拥气，治五淋，令人宣畅，去关节烦闷，解热渴（甄权）。下气，主天行热疾，疔疮排脓，治乳痈发背（大明）。凉心，治肺中湿热，泻肺火上逆，疗上热，目中肿赤，瘀血壅盛，上部积血，补膀胱寒水，安胎，养阴退阳（元素）。治风热湿热头疼，奔豚热痛，火咳肺痿喉腥，诸失血（时珍）。

　　【发明】杲曰：黄芩之中枯而飘者，泻肺火，利气，消痰，除风热，清肌表之热；细实而坚者，泻大肠火，养阴退阳，补膀胱寒水，滋其化源。高下之分与枳实、枳壳同例。

　　元素曰：黄芩之用有九：泻肺热，一也；上焦皮肤风热风湿，二也；去诸热，三也；利胸中气，四也；消痰膈，五也；除脾经诸湿，六也；夏月须用，七也；妇人产后养阴退阳，八也；安胎，九也。酒炒上行，主上部积血，非此不能除。下痢脓血，腹痛后重，身热久不能止者，与芍药、甘草同用之。凡诸疮痛不可忍者，宜芩、连苦寒之药，详上下，分身、梢及引经药用之。

　　震亨曰：黄芩降痰，假其降火也。凡去上焦湿热，须以酒洗过用。片芩泻肺火，须用桑白皮佐之。若肺虚者，多用则伤肺，必先以天门冬保定肺气而后用之。黄芩、白术乃安胎圣药，俗以黄芩为寒而不敢用，盖不知胎孕宜清热凉血，血不妄行，乃能养胎。黄芩乃上、中二焦药，能降火下行，白术能补脾也。

　　罗天益曰：肺主气，热伤气，故身体麻木。又五臭入肺为腥，故黄芩之苦寒，能泻火、补气而利肺，治喉中腥臭。颂曰：张仲景治伤寒心下痞满，泻心汤。凡四方皆用黄芩，以其主诸热、利小肠故也。又太阳病下之利不止，喘而汗出者，有葛根黄芩黄连汤，及主妊娠安胎散，亦多用之。

　　时珍曰：洁古张氏言：黄芩泻肺火，治脾湿；东垣李氏言：片芩治肺火，条芩治大肠火；丹溪朱氏言：黄芩治上中二焦火；而张仲景治少阳证小柴胡汤，太阳少阳合病下利黄芩汤，少阳证下后心下满而不痛泻心汤，并用之；成无己言黄芩苦而入心，泄痞热。是黄芩能入手少阴阳明、手足太阴少阳六经矣。盖黄芩气寒味苦，色黄带绿，苦入心，寒胜热，泻心火，治脾之湿热，一则金不受刑，一则胃火不流入肺，即所以救肺也。肺虚不宜者，苦寒伤脾胃，损其母也。少阳之证，寒热胸胁痞满，默默不欲饮食，心烦呕，或渴或痞，或小便不利。虽曰病在半表半里，而胸胁痞满，实兼心肺上焦之邪。心烦喜呕，默默不欲饮食，又兼脾胃中焦之证。故用黄芩以治手足少阳相火，黄芩亦少阳本经药也。成无己《注伤寒论》，但云柴胡、黄芩之苦，以发传邪之热；芍药、黄芩之苦，以坚敛肠胃之气，殊昧其治火之妙。杨士瀛《直指方》云：柴胡退热，不及黄芩。盖亦不知柴胡之退热，乃苦以发之，散火之标也；黄芩之退热，乃寒能胜热，折火之本也。仲景又云：少阳证腹中痛者，去黄芩，加芍药。心下悸，小便不利者，去黄芩，加茯苓。似与《别录》治少腹绞痛、利小肠之文不合。成氏言黄芩寒中，苦能坚肾，故去之，盖亦不然。至此当以意逆之，辨以脉证可也。若因饮寒受寒，腹中痛，及饮水心下悸，小便不利，而脉不数者，是里无热证，则黄芩不可用也。若热厥腹痛，肺热而小便不利者，黄芩其可不用乎？故善观书者，先求之理，毋徒泥其文。昔有人素多酒欲，病少腹绞痛不可忍，小便如淋，诸药不效。偶用黄芩、木通、甘草三味煎服，遂止。王海藏言有人因虚服附子药多，病小便秘，服芩、连药而愈。此皆热厥之痛也，学人其可拘乎？予年二十时，因感冒咳嗽既久，且犯戒，遂病骨蒸发热，肤如火燎，每日吐痰碗许，暑月烦渴，寝食几废，六脉浮洪。遍服柴胡、麦门冬、荆沥诸药，月余益剧，皆以为必死矣。先君偶思李东垣治肺热如火燎，烦躁引饮而昼盛者，气分热也。宜一味黄芩汤，以泻肺经气分之火。遂按方用片芩一两，水二钟，煎一钟，顿服。次日身热尽退，而痰嗽皆愈。药中肯綮，如鼓应桴，医中之妙，有如此哉。

　　【附方】旧三，新一十四。

