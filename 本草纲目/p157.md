<!-- { "loadSidebar": true } -->
　　宗 曰：柴胡，《本经》并无一字治劳，今人治劳方中鲜有不用者。呜呼！凡此误世甚多。尝原病劳，有一种其脏虚损，复受邪热，因虚而致劳，故曰劳者牢也，当须斟酌用之。

　　如《经验方》中治劳热青蒿煎之用柴胡，正合宜尔，服之无不效，热去即须急止。若或无热，得此愈甚，虽至死，人亦不怨，目击甚多。《日华子》又谓补五劳七伤，《药性论》亦谓治劳乏羸瘦。若此等病，苟无实热，医者执而用之，不死何待？注释本草，一字亦不可忽。

　　盖万世之后，所误无穷，可不谨哉？如张仲景治寒热往来如疟状，用柴胡汤，正合其宜也。

　　时珍曰：劳有五劳，病在五脏。若劳在肝、胆、心，及包络有热，或少阳经寒热者，则柴胡乃手足厥阴、少阳必用之药；劳在脾胃有热，或阳气下陷，则柴胡乃引清气、退热必用之药；惟劳在肺、肾者，不用可尔。然东垣李氏言诸有热者，宜加之；无热，则不加。又言诸经之疟，皆以柴胡为君。十二经疮疽，须用柴胡以散结聚。则是肺疟、肾疟，十二经之疮，有热者皆可用之矣。但要用者精思病原，加减佐使可也。寇氏不分脏腑经络、有热无热，乃谓柴胡不治劳乏，一概摈斥，殊非通论。如《和剂局方》治上下诸血，龙脑鸡苏丸，用银柴胡浸汁熬膏之法，则世人知此意者鲜矣。按：庞元英《谈薮》云：张知 久病疟，热时如火，年余骨立。医用茸、附诸药，热益甚。召医官孙琳诊之。琳投小柴胡汤一帖，热减十之九，三服脱然。琳曰：此名劳疟，热从髓出，加以刚剂，气血愈亏，安得不瘦？盖热有在皮肤、在脏腑、在骨髓，非柴胡不可。若得银柴胡，只须一服；南方者力减，故三服乃效也。观此，则得用药之妙的矣。寇氏之说，可尽凭乎？【附方】旧一，新五。

　　伤寒余热：伤寒之后，邪入经络，体瘦肌热，推陈致新，解利伤寒时气伏暑，仓卒并治，不论长幼。柴胡四两，甘草一两。每用三钱，水一盏，煎服。（许学士《本事方》）小儿骨热：十五岁以下，遍身如火，日渐黄瘦，盗汗，咳嗽烦渴。柴胡四两，丹砂三两。为末， 猪胆汁拌和，饭上蒸熟，丸绿豆大。每服一丸，桃仁、乌梅汤下，日三服。（《圣济总录》）虚劳发热：柴胡、人参等分。每服三钱，姜、枣同水煎服。（《澹寮方》）湿热黄胆：柴胡一两，甘草二钱半。作一剂，以水一碗，白茅根一握，煎至七分，任意时时服，一日尽。（孙尚药《秘宝方》）眼目昏暗：柴胡六铢，决明子十八铢。治筛，人乳汁和敷目上，久久夜见五色。（《千金方》）积热下痢：柴胡、黄芩等分。半酒半水煎七分，浸冷，空心服之。（《济急方》）

　　苗

　　【主治】猝聋，捣汁频滴之（《千金》）。

　　草部第十三卷　草之二

　　前胡

　　（《别录》中品）【释名】时珍曰：按：孙 《唐韵》作湔胡，名义未解。

　　【集解】《别录》曰：前胡，二月、八月采根，曝干。

　　弘景曰：近道皆有，生下湿地，出吴兴者为胜。根似柴胡而柔软，为疗殆欲同，而《本经》上品有茈胡而无此，晚来医乃用之。

　　大明曰：越、衢、婺、睦等处者，皆好，七、八月采之，外黑里白。颂曰：今陕西、梁汉、江淮、荆襄州郡及相州、孟州皆有之。春生苗，青白色，似斜蒿。初出时有白芽，长三、四寸，味甚香美，又似芸蒿。七月内开白花，与葱花相类。八月结实。根青紫色。今 延将来者，大与柴胡相似。但柴胡赤色而脆，前胡黄而柔软，为不同尔。一说：今诸方所用前胡皆不同。汴京北地者，色黄白，枯脆，绝无气味。江东乃有三、四种：一种类当归，皮斑黑，肌黄而脂润，气味浓烈；一种色理黄白，似人参而细短，香味都微；一种如草乌头，肤赤而坚，有两、三歧为一本，食之亦戟人咽喉，中破以姜汁渍捣服之，甚下膈解痰实。然皆非真前胡也。今最上者，出吴中。又寿春生者，皆类柴胡而大，气芳烈，味亦浓苦，疗痰下气，最胜诸道者。 曰：凡使勿用野蒿根，缘真似前胡，只是味粗酸。若误用之，令人反胃不受食。若是前胡，味甘微苦也。时珍曰：前胡有数种，惟以苗高一、二尺，色似斜蒿，叶如野菊而细瘦，嫩时可食。秋月开黪白花，类蛇床子花，其根皮黑肉白，有香气为真。大抵北地者为胜，故方书称北前胡云。

　　根

　　【修治】 曰：修事，先用刀刮去苍黑皮并髭土了，细锉，以甜竹沥浸令润，日中晒干用。

　　【气味】苦，微寒，无毒。权曰：甘、辛，平。

　　之才曰：半夏为之使，恶皂荚，畏藜芦。

　　【主治】痰满，胸胁中痞，心腹结气，风头痛，去痰实，下气，治伤寒寒热，推陈致新，明目益精（《别录》）。能去热实，及时气内外俱热，单煮服之。（甄权）治一切气，破症结，开胃下食，通五脏，主霍乱转筋，骨节烦闷，反胃呕逆，气喘咳嗽，安胎，小儿一切疳气（大明）。清肺热，化痰热，散风邪（时珍）。

　　【发明】时珍曰：前胡味甘、辛，气微平，阳中之阴，降也。乃手足太阴、阳明之药，与柴胡纯阳上升入少阳、厥阴者不同也。其功长于下气，故能治痰热喘嗽、痞膈呕逆诸疾，气下则火降，痰亦降矣。所以有推陈致新之绩，为痰气要药。陶弘景言其与柴胡同功，非矣。治证虽同，而所入所主则异。

　　【附方】旧一。

　　小儿夜啼：前胡捣筛，蜜丸小豆大。日服一丸，熟水下，至五、六丸，以瘥为度。（《普济方》）

　　草部第十三卷　草之二

　　防风

　　（《本经》上品）【释名】铜芸（《本经》）、茴芸（《吴普》）、茴草（《别录》）、屏风（《别录》）、 根（《别录》）、百枝（《别录》）、百蜚（《吴普》）。时珍曰：防者，御也。其功疗风最要，故名【集解】《别录》曰：防风，生沙苑川泽及邯郸、琅琊、上蔡。二月、十月采根，曝干。

　　普曰：正月生叶细圆，青黑黄白。五月黄花。六月结实黑色。弘景曰：郡县无名沙苑。

　　今第一出彭城兰陵，即近琅琊者。郁州百市亦有之。次出襄阳、义阳县界，亦可用。惟以实而脂润，头节坚如蚯蚓头者为好。恭曰：今出齐州龙山最善，淄州、兖州、青州者亦佳。叶似牡蒿、附子苗等。沙苑在同州南，亦出防风，轻虚不如东道者。陶云无沙苑，误矣。

　　颂曰：今汴东、淮、浙州郡皆有之。茎叶俱青绿色，茎深而叶淡，似青蒿而短小。春初时嫩紫红色，江东宋毫人采作菜茹，极爽口。五月开细白花，中心攒聚作大房，似莳萝花。

　　实似胡荽子而大。根土黄色，与蜀葵根相类，二月、十月采之。关中生者，三月、六月采之，然轻虚不及齐州者良。又有石防风，出河中府，根如蒿根而黄，叶青花白，五月开花，六月采根曝干，亦疗头风眩痛。时珍曰：江淮所产多是石防风，生于山石之间。二月采嫩苗作菜，辛甘而香，呼为珊瑚菜。其根粗丑，其子亦可种。吴绶云：凡使，以黄色而润者为佳，白者多沙条，不堪。

　　【气味】甘，温，无毒。《别录》曰：辛，无毒。叉头者，令人发狂；叉尾者，发人痼疾。

　　普曰：神农、黄帝、岐伯、桐君、雷公、扁鹊：甘，无毒。李当之：小寒。元素曰：味辛而甘，气温，气味俱薄，浮而升，阳也。手足太阳经之本药。好古曰：又行足阳阴、太阴二经，为肝经气分药。杲曰：防风能制黄 ，黄 得防风其功愈大，乃相畏而相使者也。

　　之才曰：得葱白，能行周身；得泽泻、蒿本，疗风；得当归、芍药、阳起石、禹余粮，疗妇人子脏【主治】大风，头眩痛恶风，风邪目盲无所见，风行周身，骨节疼痹，烦满。久服轻身（《本经》）。胁痛胁风，头面去来，四肢挛急，字乳金疮内痉（《别录》）。治三十六般风，男子一切劳劣，补中益神，风赤眼，止冷泪及瘫痪，通利五脏关脉，五劳七伤，羸损盗汗，心烦体重，能安神定志，匀气脉（大明）。治上焦风邪，泻肺实，散头目中滞气，经络中留湿，主上部见血（元素）。搜肝气（好古）。

　　叶

　　【主治】中风热汗出（《别录》）。颂曰：江东一种防风，茹其嫩苗，云动风，与此文相反，岂别是一物耶？

　　花

　　【主治】四肢拘急，行履不得，经脉虚羸，骨节间痛，心腹痛（甄权）。

　　子

　　【主治】疗风更优，调食之（苏恭）。

　　【发明】元素曰：防风，治风通用。身半以上风邪用身，身半以下风邪，用梢，治风去湿之仙药也，风能胜湿故尔。能泻肺实，误服泻人上焦元气。杲曰：防风治一身尽痛，乃猝伍卑贱之职，随所引而至，乃风药中润剂也。若补脾胃，非此引用不能行。凡脊痛项强，不可回顾，腰似折，项似拔者，乃手足太阳证，正当用防风。凡疮在胸膈以上，虽无手足太阳证，亦当用之，为能散结，去上部风。病患身体拘倦者，风也，诸疮见此证，亦须用之。钱仲阳泻黄散中倍用防风者，乃于土中泻木也。

　　【附方】旧二，新十一。

　　自汗不止：防风（去芦）为末，每服二钱，浮麦煎汤服。《朱氏集验方》：防风用麸炒，猪皮煎汤下。睡中盗汗：防风二两，芎 一两，人参半两。为末。每服三钱，临卧饮下。（《易简方》）消风顺气：老人大肠秘涩。防风、枳壳（麸炒）一两，甘草半两，为末，每食前白汤服二钱。（《简便方》）偏正头风：防风、白芷等分。为末，炼蜜丸弹子大。每嚼一丸，茶清下。（《普济方》）破伤中风，牙关紧急。天南星、防风等分。为末。每服二、三匙，童子小便五升，煎至四升，分二服，即止也。（《经验后方》）小儿解颅：防风、白芨、柏子仁等分，为末。以乳汁调涂，一日一换。（《养生主论》）妇人崩中：独圣散：用防风（去芦头，炙赤）为末。每服一钱，以面糊酒调下，更以面糊酒投之。此药累经效验。一方：加炒黑蒲黄等分。（《经验后方》）解乌头毒：附子、天雄毒。并用防风煎汁饮之。（《千金方》）解芫花毒：同上。

　　解野菌毒：同上。解诸药毒：已死，只要心间温暖者，乃是热物犯之。只用防风一味，擂冷水灌之。（万氏《积善堂》）

　　草部第十三卷　草之二

　　独活

　　（《本经》上品）【释名】羌活（《本经》）、羌青（《本经》）、独摇草（《别录》）、护羌使者（《本经》）、胡王使者（《吴普》）、长生草。弘景曰：一茎直上，不为风摇，故曰独活。《别录》曰：此草得风不摇，无风自动，故名独摇草。大明曰：独活，是羌活母也。

