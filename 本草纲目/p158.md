<!-- { "loadSidebar": true } -->
　　时珍曰：独活以羌中来者为良，故有羌活、胡王使者诸名，乃一物二种也。正如川芎、抚芎，白术、苍术之义，入用【集解】《别录》曰：独活，生雍州川谷，或陇西南安。二月、八月采根，曝干。

　　弘景曰：此州郡县并是羌地。羌活形细而多节软润，气息极猛烈。出益州、北都、西川者为独活，色微白，形虚大，为用亦相似而小不如。至易蛀，宜密器藏之。颂曰：独活、羌活，今出蜀汉者佳。春生苗，叶如青麻。六月开花作丛，或黄或紫。结实时叶黄者，是夹石上所生；叶青者，是土脉中所生。《本经》云二物同一类。今人以紫色而节密者，为羌活；黄色而作块者，为独活。而陶隐居言独活色微白，形虚大，用与羌活相似。今蜀中乃有大独活，类桔梗而大，气味亦不与羌活相类，用之微寒而少效。今又有独活，亦自蜀中来，类羌活，微黄而极大，收时寸解干之，气味亦芳烈，小类羌活，又有槐叶气者，今京下多用之，极效验，意此为真者。而市人或择羌活之大者为独活，殊未为当。大抵此物有两种：西蜀者，黄色，香如蜜；陇西者，紫色，秦陇人呼为山前独活。古方但用独活，今方既用独活，而又用羌活，兹为谬矣。机曰：《本经》独活一名羌活，本非二物。后人见其形色气味不同，故为异论。然物多不齐，一种之中自有不同。仲景治少阴所用独活，必紧实者；东垣治太阳所用羌活，必轻虚者。正如黄芩，取枯飘者，名片芩，治太阴；条实者，名子芩，治阳明之义同也。况古方但用独活无羌活，今方俱用，不知病宜两用耶？抑未之考耶？时珍曰：独活、羌活乃一类二种，以他地者，为独活；西羌者，为羌活，苏颂所说颇明。

　　按：王贶《全生指迷方》云：羌活，须用紫色有蚕头鞭节者。独活，是极大羌活有臼如鬼眼者，寻常皆以老宿前胡为独活者，非矣。近时江淮山中出一种土当归，长近尺许，白肉黑皮，气亦芬香，如白芷气，人亦谓之水白芷，用充独活，解散亦或用之，不可不辨。

　　根

　　【修治】 曰：采得细锉，以淫羊藿拌，蒸二日，曝干，去藿用，免烦人心。

　　时珍曰：此乃服食家治法，寻常去皮或焙用尔。

　　【气味】苦、甘，平，无毒。《别录》曰：微温。权曰：苦、辛。

　　元素曰：独活微温，甘、苦、辛，气味俱薄，浮而升，阳也，足少阴行经气分之药。羌活性温，辛苦，气味俱薄，浮而升，阳也，手足太阳行经风药，并入足厥阴、少阴经气分。

　　之才曰：豚实为之使。弘景曰：药无豚实，恐是蠡实也。

　　【主治】风寒所击，金疮止痛，奔豚痫痉，女子疝瘕。久服轻身耐老（《本经》）。疗诸贼风，百节痛风，无问久新（《别录》）。独活：治诸中风湿冷，奔喘逆气，皮肤苦痒，手足挛痛劳损，风毒齿痛。羌活：治贼风失音不语，多痒，手足不遂，口面 斜，遍身 痹、血癞（甄权）。羌、独活：治一切风并气，筋骨挛拳，骨节酸疼，头旋目赤疼痛，五劳七伤，利五脏及伏梁水气（大明）。治风寒湿痹，酸痛不仁，诸风掉眩，颈项难伸（李杲）。去肾间风邪【发明】恭曰：疗风，宜用独活；兼水，宜用羌活。

　　刘完素曰：独活不摇风而治风，浮萍不沉水而利水，因其所胜而为制也。张元素曰：风能胜湿，故羌活能治水湿。独活与细辛同用，治少阴头痛，头运目眩，非此不能除；羌活与川芎同用，治太阳、少阴头痛，透关利节，治督脉为病，脊强而厥。好古曰：羌活乃足太阳、厥阴、少阴药，与独活不分二种。后人因羌活气雄，独活气细。故雄者，治足太阳风湿相搏，头痛、肢节痛、一身尽痛者，非此不能除，乃却乱反正之主君药也。细者，治足少阴伏风，头痛、两足湿痹、不能动止者，非此不能治，而不治太阳之证。时珍曰：羌活、独活皆能逐风胜湿，透关利节，但气有刚、劣不同尔。《素问》云：从下上者，引而去之。二味苦辛而温，味之薄者，阴中之阳，故能引气上升，通达周身，而散风胜湿。按文系曰：唐刘师贞之兄病风，梦神人曰：但取胡王使者浸酒服，便愈。师贞访问，皆不晓。复梦其母曰：胡王使者，即羌活也。求而用之，兄疾遂愈。嘉谟曰：羌活，本手足太阳表里引经之药，又入足少阴、厥阴。名列君部之中，非比柔懦之主。小无不入，大无不通。故能散肌表八风之邪，利周身百节之痛。

　　【附方】旧八，新七。

　　中风口噤，通身冷，不知人。独活四两。好酒一升，煎半升服。（《千金方》）中风不语：独活一两。酒二升，煎一升，大豆五合，炒有声，以药酒热投，盖之良久，温服三合，未瘥再服。（陈延之《短剧方》）热风瘫痪，常举发者。羌活二斤，构子一升。为末。每酒服方寸匕，日三服。（《广济方》）产后中风语涩，四肢拘急。羌活三两。为末。每服五钱，酒、水各一盏，煎减半服。（《短剧方》）产后风虚：独活、白藓皮各三两，水三升，煮二升，分三服。耐酒者，入酒同煮。（《短剧方》）产后腹痛：羌活二两，煎酒服。（《必效方》）产肠脱出：方同上。（《子母秘录》）妊娠浮肿：羌活、萝卜子同炒香，只取羌活为末。每服二钱，温酒调下，一日一服，二日二服，三日三服。乃嘉兴主簿张昌明所传。（许学士《本事方》）风水浮肿：方同上。历节风痛：独活、羌活、松节等分。用酒煮过，每日空心饮一杯。

　　（《外台秘要》）风牙肿痛：《肘后方》：用独活煮酒，热漱之。文潞公《药准》：用独活、地黄各三两，为末。每服三钱，水一盏煎，和滓温服，卧时再服。

　　喉闭口噤：羌活三两，牛蒡子二两，水煎一钟，入白矾少许，灌之取效。（《圣济录》）睛垂至鼻：人睛忽垂至鼻，如黑角色，痛不可忍，或时时大便血出，名曰肝胀。用羌活煎汁，服数盏，自愈。（夏子益《奇疾方》）太阳头痛：羌活、防

　　草部第十三卷　草之二

　　土当归

　　（《纲目》）【集解】生密县山野，茎圆而有线楞，叶似芹菜叶而硬，边有细锯齿刺。又似苍术叶而大，每三叶攒生一处，开黄花，根似前胡，又似野胡萝卜根。

　　根

　　【气味】辛，温，无毒。

　　【主治】除风和血，煎酒服之。闪拗手足，同荆芥、葱白煎汤淋洗之（时珍。出《卫生易简方》）。

　　草部第十三卷　草之二

　　都管草

　　（宋《图经》）【集解】颂曰：都管草生宜州田野，根似羌活头，岁长一节。苗高一尺许，叶似土当归，有重台。二月、八月采根，阴干。施州生者作蔓，又名香球，蔓长丈余，赤色，秋结红实，四时皆有，采其根枝，淋洗风毒疮肿。时珍曰：按：范成《大桂海志》云：广西出之，一茎六叶。

　　根

　　【气味】苦、辛，寒，无毒。

　　【主治】风肿痈毒赤疣，以醋摩涂之。亦治咽喉肿痛，切片含之，立愈（苏颂）。解蜈蚣、蛇毒（时珍）。

　　草部第十三卷　草之二

　　升麻

　　（《别录》上品）【释名】周麻。时珍曰：其叶似麻，其性上升，故名。按：张揖《广雅》及《吴普本草》并云：升麻，一名周升麻。则周或指周地，如今人呼川升麻之义。今《别录》作周麻，非省文，即脱误也。

　　【集解】《别录》曰：升麻，生益州山谷。二月、八月采根，晒干。

　　弘景曰：旧出宁州者第之鸡骨升麻。北部亦有，而形虚大，黄色。建平亦有，而形大味薄，不堪用。人言是落新妇根，不然也。其形相似，气色非也。落新妇亦解毒，取叶 作小儿浴汤，主惊忤。

　　藏器曰：落新妇，今人多呼为小升麻，功用同于升麻，亦大小有殊也。

　　志曰：升麻，今嵩高出者色青，功用不如蜀者。

　　颂曰：今蜀汉、陕西、淮南州郡皆有之，以蜀川者为胜。春生苗，高三尺以来。叶似麻叶，并青色。四月、五月着花，似粟穗，白色。六月以后结实，黑色。根如蒿根，紫黑色，多须。

　　根

　　【修治】 曰：采得刮去粗皮，用黄精自然汁浸一宿，曝干，锉蒸，再爆用。

　　时珍曰：今人惟取里白外黑而紧实者，谓之鬼脸升麻，去须及头芦，锉用。

　　【气味】甘、苦，平、微寒，无毒。

　　元素曰：性温，味辛微苦，气味俱薄，浮而升，阳也，为足阳明、太阴引经的药。得葱白、白芷，亦入手阳明、太阴。杲曰：引葱白，散手阳明风邪。引石膏，止阳明齿痛。人参、黄 ，非此引之，不能上行。时珍曰：升麻，同柴胡，引生发之气上行；同葛根，能发阳明之汗。

　　【主治】解百毒，杀百精老物殃鬼，辟瘟疫瘴气邪气，蛊毒入口皆吐出，中恶腹痛，时气毒疠，头痛寒热，风肿诸毒，喉痛口疮。久服不夭，轻身长年（《别录》）。安魂定魄，鬼附啼泣，疳 ，游风肿毒（大明）。小儿惊痫，热壅不通，疗痈肿豌豆疮，水煎绵沾拭疮上（甄权）。治阳明头痛，补脾胃，去皮肤风邪，解肌肉间风热，疗肺痿咳唾脓血，能发浮汗（元素）。牙根浮烂恶臭，太阳鼽衄，为疮家圣药（好古）。消斑疹，行瘀血，治阳陷眩运，胸胁虚痛，久泄下痢，后重遗浊，带下崩中，血淋下血，阴痿足寒（时珍）。

　　【发明】元素曰：补脾胃药，非此为引用不能取效。脾痹非此不能除。其用有四：手足阳明引经，一也；升阳气于至阴之下，二也；去至高之上及皮肤风邪，三也；治阳明头痛，四也。杲曰：升麻，发散阳明风邪，升胃中清气，又引甘温之药上升，以补卫气之散而实其表。故元气不足者，用此于阴中升阳，又缓带脉之缩急。有胃虚伤冷，郁遏阳气于脾土者，宜升麻、葛根以升散其火郁。好古曰：升麻葛根汤，乃阳明发散药。若初病太阳证便服之，发动其汗，必传阳明，反成其害也。朱肱《活人书》言：瘀血入里，吐血衄血者，犀角地黄汤，乃阳明经圣药。如无犀角，以升麻代之。二物性味相远，何以代之？盖以升麻能引地黄及余药同入阳明也。时珍曰：升麻引阳明清气上行，柴胡引少阳清气上行。此乃禀赋素弱，元气虚馁，及劳役饥饱生冷内伤，脾胃引经最要药也。升麻葛根汤，乃发散阳明风寒药也。

