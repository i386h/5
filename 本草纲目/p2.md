<!-- { "loadSidebar": true } -->
　　弘景自序曰：隐居先生在乎茅山之上，以吐纳余暇，游意方技，览本草药性，以为尽圣人之心，故撰而论之。旧称《神农本经》，予以为信然。昔神农氏之王天下也，画八卦以通鬼神之情，造耕种以省杀生之弊，宣药疗疾以拯夭伤之命。此三道者，历众圣而滋彰。文王、孔子，彖象、繇辞，幽赞人天。后稷、伊芳尹，播厥百谷，惠被群生。岐、黄、彭、扁，振扬辅导，恩流含气。岁逾三千，民到于今赖之。但轩辕以前，文本未传。药性所主，当以识识相因，不尔何由得闻。至于桐、雷，乃着在编简。此书应与《素问》同类，但后人多更修饬之尔。秦皇所焚，医方、卜术不预，故犹得全录。而遭汉献迁徙，晋怀奔迸，文籍焚糜，十不遗一。今之所存，有此三卷。其所出郡县乃后汉时制，疑仲景、元化等所记。又有《桐君采药录》，说其花叶形色。《药对》四卷，论其佐使相须。魏、晋以来，吴普、李当之等更复损益。或五百九十五，或四百四十一，或三百一十九。或三品混糅，冷、热舛错，草、石不分，虫、兽无辨。且所主治，互有得失。医家不能备见，则智识有浅深。今辄苞综诸经，研括烦省。以《神农本经》三品合三百六十五为主，又进名医别品亦三百六十五，合七百三十种。精粗皆取，无复遗落，分别科条，区畛物类，兼注 时用土地所出，及仙经道术所须，并此序录合为七卷。虽未足追踵前良，盖亦一家撰制，吾去世之后，可贻诸知音尔。

　　《桐君采药录》 时珍曰：桐君，黄帝时臣也。书凡二卷，纪其花叶形色，今已不传。

　　后人又有《四时采药》、《太常采药时月》等书。

　　《雷公药对》 禹锡曰：北齐徐之才撰。以众药名品、君臣、性毒、相反及所主疾病，分类记之，凡二卷。时珍曰：陶氏前已有此书，《吴氏本草》所引雷公是也。盖黄帝时雷公所着，之才增饰之尔。之才，丹阳人，博识善医，历事北齐诸帝得宠，仕终尚书左仆射，年八十卒。赠司徒，封西阳郡王，谥衣冠文物。《北史》有传。

　　《李氏药录》 保升曰：魏李当之，华佗弟子。修《神农本草》三卷，而世少行。时珍曰：其书散见吴氏、陶氏本草中，颇有发明。

　　《吴氏本草》 保升曰：魏吴普，广陵人，华佗弟子。凡一卷。

　　时珍曰：其书分记神农、黄帝、岐伯、桐君、雷公、扁鹊、华佗、李氏，所说性味甚详，今《雷公炮炙论》 时珍曰：刘宋时雷 所着，非黄帝时雷公也。自称内究守国安正公，或者官名也。胡洽居士重加定述。药凡三百种，为上、中、下三卷。

　　其性味、炮炙、熬煮、修事之法多古奥，文亦古质，别是一家，多本于干宁晏先生。其首序论述物理，亦甚幽玄，录载于后。干宁先生，名晏封，着《制伏草石论》六卷，盖丹石家书也。

　　《唐本草》 时珍曰：唐高宗命司空英国公李绩等修陶隐居所注《神农本草经》，增为七卷。世谓之《英公唐本草》，颇有增益。显庆中右监门长史苏恭重加订注，表请修定。帝复命太尉赵国公长孙无忌等二十二人，与恭详定，增药一百一十四种，分为玉石、草、木、人、兽、禽、虫鱼、果、米谷、菜、有名未用十一部。凡二十卷，目录一卷，别为药图二十五卷，图经七卷，共五十三卷。世谓之《唐新本草》。苏恭所释虽明，亦多驳误。礼部郎中孔志约序曰：天地之大德曰生，运阴阳以播物；含灵之所保曰命，资亭育以尽年。蛰穴栖巢，感物之情盖寡；范金揉木，逐欲之道方滋。而五味或爽，时昧甘辛之节；六气斯 ，易愆寒燠之宜。中外交侵，形神分战。饮食伺舋，成肠胃之眚；风湿候隙，构手足之灾。机缠肤腠，莫知救止；渐固膏肓，期于夭折。暨炎晖纪物，识药石之功；云瑞名官，穷诊候之术。草木咸得其性，鬼神无所遁情。刳麝 犀，驱泄邪恶；飞丹炼石，引纳清和。大庇苍生，普济黔首；功侔造化，恩迈裁成。日用不知，于今是赖。岐、和、彭、缓，腾绝轨于前；李、华、张、吴，振英声于后。昔秦政煨燔，兹经不预；永嘉丧乱，斯道尚存。梁陶弘景雅好摄生，研精药术。以为《本草经》者，神农之所作，不刊之书也。惜其年代浸远，简编残蠹，与桐、雷众记，颇或 驳。兴言撰缉，勒成一家。亦以雕琢经方，润色医业。然而时钟鼎峙，闻见阙于殊方；事非佥议，诠释拘于独学。至如重建平之防己，弃槐里之半夏。秋采榆仁，冬收云实。谬粱米之黄白，混荆子之牡蔓。异繁缕于鸡肠，合由跋于鸢尾。防葵、野狼毒，妄曰同根；钩吻、黄精，引为连类。铅、锡莫辨，橙、柚不分。凡此比例，盖亦多矣。自时厥后，以迄于今。虽方技分镳，名医继轨，更相祖述，罕能厘正。乃复采杜衡于及己，求忍冬于络石。舍陟厘而取 藤，退飞廉而用马蓟。承疑行妄，曾无有觉。疾瘵多殆，良深慨叹。既而朝议郎行右监门府长史骑都尉臣苏恭，摭陶氏之乖违，辨俗用之纰紊，遂表请修定，深副圣怀。乃诏太尉扬州都督监修国史上柱国赵国公臣无忌、大中大夫行尚药奉御臣许孝崇等二十二人，与苏恭详撰。窃以动植形生，因方舛性；春秋节变，感气殊功。离其本土，则质同而效异；乖于采摘，乃物是而时非。名实既爽，寒温多谬。用之凡庶，其欺已甚；施之君父，逆莫大焉。于是上禀神规，下询众议；普颁天下，营求药物。羽毛鳞介，无远不臻；根茎花实，有名咸萃。遂乃详探秘要，博综方术。《本经》虽缺，有验必书；《别录》虽存，无稽必正。考其同异，择其去取。铅翰昭章，定群言之得失；丹青绮焕，备庶物之形容。撰本草并图经目录等，凡成五十四卷。庶以网罗今古，开涤耳目。尽医方之妙极，拯生灵之性命。传万祀而无昧，悬百王而不朽。

　　《药总诀》 禹锡曰：梁陶隐居撰，凡二卷，论药品五味寒热之性，主疗疾病及采蓄时月之法。一本题曰《药象口诀》，不着撰人名。

　　《药性本草》 禹锡曰：《药性论》凡四卷，不着撰人名氏，分药品之性味，君臣佐使主病之效。一本云陶隐居撰。然其药性之功，有与本草相戾者，疑非隐居书也。

　　时珍曰：《药性论》，即《药性本草》，乃唐甄权所着也。权扶沟人，仕隋为秘省正字。

　　唐太宗时，年百二十岁，帝幸其第，访以药性，因上此书，授朝散大夫，其书论主治亦详。

　　又着《脉经》、《千金食治》 时珍曰：唐孙思邈撰《千金备急方》三十卷，采摭素问、扁鹊、华佗、徐之才等所论补养诸说，及本草关于食用者，分米谷、果、菜、鸟兽、虫鱼为食治附之，亦颇明悉。思邈隐于太白山，隋、唐征拜皆不就，年百余岁卒。所着有《千金翼方》、《枕中素书》、《摄生真录》、《福禄论》、《三教论》、《老子庄子注》。

　　《食疗本草》 禹锡曰：唐同州刺史孟诜撰。张鼎又补其不足者八十九种，并旧为二百二十七条，凡三卷。时珍曰：诜，梁人也。武后时举进士，累迁凤阁舍人，出为台州司马，转同州刺史。睿宗召用，固辞。卒年九十。因《周礼》食医之义，着此书，多有增益。又撰《必效方》十卷，《补养方》三卷。《唐史》有传。

　　《本草拾遗》 禹锡曰：唐开元中三原县尉陈藏器撰。以《神农本经》虽有陶、苏补集之说，然遗沉尚多，故别为序例一卷，拾遗六卷，解纷三卷，总曰《本草拾遗》。

　　时珍曰：藏器，四明人。其所着述，博极群书，精核物类，订绳谬误，搜罗幽隐，自《本草》以来，一人而已。肤谫之士，不察其该详，惟诮其僻怪。宋人亦多删削。岂知天地品物无穷，古今隐显亦异，用舍有时，名称或变，岂可以一隅之见，而遽讥多闻哉。如辟虺雷、海马、胡豆之类，皆隐于昔而用于今；仰天皮、灯花、败扇之类，皆万家所用者。若非此书收载，何从稽考。此本草之书，所以不厌详悉也。

　　《海药本草》 禹锡曰：《南海药谱》二卷，不着撰人名氏，杂记南方药物所产郡县及疗疾之功，颇无伦次。时珍曰：此即《海药本草》也，凡六卷，唐人李 所撰。 盖肃、代时人，收《四声本草》 禹锡曰：唐兰陵处士萧炳撰。取本草药名上一字，以平、上、去、入四声相从，以便讨阅，无所发明。凡五卷，进士王收序之。

　　《删繁本草》 禹锡曰：唐润州医博士兼节度随军杨损之撰。删去本草不急及有名未用之类，为五卷。开元以后人也，无所发明。

　　《本草音义》 时珍曰：凡二卷，唐李含光撰。又甄立言、殷子严皆《本草性事类》 禹锡曰：京兆医工杜善方撰，不详何代人。凡一卷，以本草药名随类解释，附以诸药制使、畏恶、相反、相宜、解毒者。

　　《食性本草》 禹锡曰：南唐陪戎副尉、剑州医学助教陈士良撰。取神农、陶隐居、苏恭、孟诜、陈藏器诸家药，关于饮食者类之，附以食医诸方，及五时调养脏腑之法。时珍曰：书凡十卷，总集旧说，无甚新义。古有淮南王《食经》一百二十卷，《崔浩食经》九卷，《竺喧食经》十卷，《膳馐养疗》二十卷，昝殷《食医心镜》三卷，娄居中《食治通说》一卷，陈直《奉亲养老书》二卷，并有食治诸方，皆祖食医之意也。

　　《蜀本草》 时珍曰：蜀主孟昶命翰林学士韩保升等与诸医士，取《唐本草》参校增补注释，别为《图经》凡二十卷，昶自为序，世谓之《蜀本草》。其图说药物形状，颇详于陶、苏也。

　　《开宝本草》 时珍曰：宋太祖开宝六年，命尚药奉御刘翰、道士马志等九人，取唐、蜀本草详校，仍取陈藏器《拾遗》诸书相参，刊正别名，增药一百三十三种。马志为之注解，翰林学士卢多逊等刊正。七年复诏志等重定，学士李 等看详。凡神农者白字，名医所传者墨字别之。并目录共二十一卷。序曰：三坟之书，神农预其一；百药既辨，本草存其录。

