<!-- { "loadSidebar": true } -->
　　下痢噤口：独将军草根，有珠如豆者，取珠捣汁三匙，以白酒半杯和服。（《简便方》）【附录】留军待 恭曰：生剑州山谷，叶似楠而细长，采无时。味辛，温，无毒。主肢节风痛，筋脉不遂，折伤瘀血，五缓挛痛。

　　草部第十六卷　草之五

　　见肿消

　　（宋《图经》）【集解】颂曰：生筠州。春生苗叶，茎紫色，高一、二尺，叶似桑而光，面青紫赤色，采无时。

　　【气味】酸、涩，有微毒。

　　【主治】消痈肿及狗咬，捣叶贴之（苏颂）。

　　【附方】新一。

　　一切肿毒及伤寒遗毒，发于耳之前后，及项下肿硬：用见肿消草、生白芨、生白蔹、土大黄、生大蓟根、野苎麻根捣成饼，入芒硝一钱，和贴留头，干即易之。若加金线重楼及山慈菇尤妙。（《伤寒蕴要》）

　　草部第十六卷　草之五

　　攀倒甑

　　（《图经》）【集解】颂曰：生宜州郊野。茎叶如薄荷。一名斑杖，一名接骨。

　　时珍曰：斑杖，名同虎杖；接骨，名同蒴 ，不知是一类否？【气味】苦，寒，无毒。

　　【主治】解利风热，烦渴狂躁，捣汁服，甚效（苏颂）。

　　草部第十六卷　草之五

　　水甘草

　　（《图经》）【集解】颂曰：生筠州，多在水旁。春生苗，茎青，叶如柳，无花。土人七月、八月采。

　　单用，不入众药。

　　【气味】甘，寒，无毒。

　　【主治】小儿风热丹毒，同甘草煎饮（苏颂）。

　　草部第十七卷

　　草之六

　　毒草类四十七种

　　草部第十七卷　草之六

　　大黄

　　（《本经》下品）【释名】黄良（《本经》）、将军（当之）、火参（《吴普》）、肤如（《吴普》）。

　　弘景曰：大黄，其色也。将军之号，当取其骏快也。

　　杲曰：推陈致新，如戡定祸乱，以致太平，所以有将军之号。

　　【集解】《别录》曰：大黄生河西山谷及陇西。二月、八月采根，火干。

　　普曰：生蜀郡北部或陇西。二月卷生黄赤，其叶四四相当，茎高三尺许。三月花黄，五月实黑，八月采根。根有黄汁，切片阴干。

　　弘景曰：今采益州北部汶山及西山者，虽非河西、陇西，好者犹作紫地锦色，味甚苦涩，色至浓黑。西川阴干者胜。北部日干，亦有火干者，皮小焦不如，而耐蛀堪久。此药至劲利，粗者便不中服。

　　恭曰：叶、子、茎并似羊蹄，但茎高六、七尺而脆，味酸堪生啖，叶粗长而浓。根细者亦似宿羊蹄，大者乃如碗，长二尺。其性湿润而易蛀坏，火干乃佳。作时烧石使热，横寸截着石上爆之，一日微燥，以绳穿晾干。今出宕州、凉州、西羌、蜀地者皆佳。幽并以北者渐细，气力不及蜀中者。陶言蜀地不及陇西，误矣。

　　藏器曰：凡用当分别之。若取和浓深沉、能攻病者，可用蜀中似牛舌片紧硬者；若取泻泄骏快、推陈去热者，当取河西锦纹者。

　　颂曰：今蜀川、河东、陕西州郡皆有之，以蜀川锦纹者佳。其次秦陇来者，谓之土番大黄。

　　正月内生青叶，似蓖麻，大者如扇。根如芋，大者如碗，长一、二尺。其细根如牛蒡，小者亦如芋。四月开黄花，亦有青红似荞麦花者。茎青紫色，形如竹。二、八月采根，去黑皮，切作横片，火干。蜀大黄乃作竖片如牛舌形，谓之牛舌大黄。二者功用相等。江淮出者曰土大黄，二月开花，结细实。

　　时珍曰：宋祁《益州方物图》，言蜀大山中多有之，赤茎大叶，根巨若碗，药市以大者为枕，紫地锦纹也。今人以庄浪出者为最，庄浪，即古泾原陇西地，与《别录》相合。

　　【正误】颂曰：鼎州出一种羊蹄大黄，治疥瘙甚效。初生苗叶如羊蹄，累年长大，即叶似商陆而狭尖。四月内抽条出穗，五、七茎相合，花叶同色。结实如荞麦而轻小，五月熟即黄色，呼为金荞麦。三月采苗，五月采实，阴干。九月采根，破之亦有锦纹。亦呼为土大黄。

　　时珍曰：苏说即老羊蹄根也。因其似大黄，故谓之羊蹄大黄，实非一类。又一种酸模，乃山大黄也。状似羊蹄而生山上，所谓土大黄或指此，非羊蹄也。俱见本条。

　　根

　　【修治】雷曰：凡使细切，以纹如水旋斑紧重者，锉片蒸之，从巳至未，晒干，又洒腊水蒸之，从未至亥，如此凡七次。晒干，却洒淡蜜水再蒸一伏时，其大黄必如乌膏样，乃晒干用。

　　藏器曰：凡用有蒸、有生、有熟，不得一概用之。

　　承曰：大黄采时，皆以火石爆干货卖，更无生者，用之亦不须更多炮炙蒸煮。

　　【气味】苦，寒，无毒。《别录》曰：大寒。普曰：神农、雷公：苦，有毒；扁鹊：苦，无毒；李当之：小寒。

　　元素曰：味苦气寒，气味俱浓，沉而降，阴也。用之须酒浸煨熟者，寒因热用。酒浸入太阳经；酒洗入阳明经，余经不用酒。

　　杲曰：大黄苦峻下走，用之于下必生用。若邪气在上，非酒不至，必用酒浸引上至高之分，驱热而下。如物在高巅，必射以取之也。若用生者，则遗至高之邪热，是以愈后或目赤，或喉痹，或头肿，或膈上热疾生也。

　　时珍曰：凡病在气分，及胃寒血虚，并妊娠产后，并勿轻用。其性苦寒，能伤元气、耗阴血故也。

　　之才曰：黄芩为之使，无所畏。

　　权曰：忌冷水，恶干漆。

　　【主治】下瘀血血闭，寒热，破症瘕积聚，留饮宿食，荡涤肠胃，推陈致新，通利水谷，调中化食，安和五脏（《本经》）。平胃下气，除痰实，肠间结热，心腹胀满，女子寒血闭胀，小腹痛，诸老血留结（《别录》）。通女子经候，利水肿，利大小肠。贴热肿毒，小儿寒热时疾，烦热蚀脓（甄权）。通宣一切气，调血脉，利关节，泄壅滞水气，温瘴热疟（大明）。泻诸实热不通，除下焦湿热，消宿食，泻心下痞满（元素）。下痢赤白，里急腹痛，小便淋沥，实热燥结，潮热谵语，黄胆诸火疮（时珍）。

　　【发明】之才曰：得芍药、黄芩、牡蛎、细辛、茯苓，疗惊恚怒，心下悸气。得硝石、紫石英、桃仁，疗女子血闭。

　　宗 曰：张仲景治心气不足，吐血衄血，泻心汤，用大黄、黄芩、黄连。或曰心气既不足，而不用补心汤，更用泻心何也？答曰：若心气独不足，则当不吐衄也。此乃邪热因不足而客之，故令吐衄。以苦泄其热，以苦补其心，盖一举而两得之。有是证者，用之无不效，惟在量其虚实而已。

　　震亨曰：大黄苦寒善泄，仲景用之泻心汤者，正因少阴经不足，本经之阳亢甚无辅，以致阴血妄行飞越。故用大黄泻去亢甚之火，使之平和，则血归经而自安。夫心之阴气不足，非一日矣，肺与肝俱各受火而病作。故黄芩救肺，黄连救肝。肺者阴之主，肝者心之母、血之合也。肝肺之火既退，则阴血复其旧矣。寇氏不明说而云邪热客之，何以明仲景之意而开悟后人也？时珍曰：大黄乃足太阴、手足阳明、手足厥阴五经血分之药。凡病在五经血分者，宜用之。若在气分用之，是谓诛伐无过矣。泻心汤治心气不足吐血衄血者，乃真心之气不足，而手厥阴心包络、足厥阴肝、足太阴脾、足阳明胃之邪火有余也。虽曰泻心，实泻四经血中之伏火也。又仲景治心下痞满、按之软者，用大黄黄连泻心汤主之。此亦泻脾胃之湿热，非泻心也。病发于阴而反下之，则作痞满，乃寒伤营血，邪气乘虚结于上焦。胃之上脘在于心，故曰泻心，实泻脾也。《素问》云：太阴所至为痞满。又云：浊气在上，则生 胀，是矣。

　　病发于阳而反下之，则成结胸，乃热邪陷入血分，亦在上脘分野。仲景大陷胸汤丸皆用大黄，亦泻脾胃血分之邪，而降其浊气也。若结胸在气分，则只用小陷胸汤；痞满在气分，则用半夏泻心汤矣。成无己注释《伤寒论》，亦不知分别此义。

　　成无己曰：热淫所胜，以苦泄之。大黄之苦，以荡涤瘀热，下燥结而泄胃强。

　　颂曰：本草称大黄推陈致新，其效最神，故古方下积滞多用之，张仲景治伤寒用处尤多。

　　古人用毒药攻病，必随人之虚实寒热而处置，非一切轻用也。梁武帝因发热欲服大黄。姚僧坦曰：大黄，乃是快药，至尊年高，不可轻用。帝弗从，几至委顿。梁元帝常有心腹疾。诸医咸谓宜用平药，可渐宣通。僧坦曰：脉洪而实，此有宿妨，非用大黄无瘥理。帝从之，遂愈。

　　以此言之，今医用一毒药而攻众病，其偶中，便谓此方神奇；其差误，则不言用药之失，可不戒哉？【附方】旧十三，新四十二。

　　吐血衄血，治心气不足，吐血衄血者，泻心汤主之：大黄二两，黄连、黄芩各一两，水三升，煮一升，热服取利。（张仲景《金匮玉函》）吐血刺痛：川大黄一两，为散。每服一钱，以生地黄汁一合，水半盏，煎三、五沸，无时服伤寒痞满，病发于阴，而反下之，心下满而不痛，按之濡，此为痞也，大黄黄连泻心汤主之：大黄二两，黄连一两，以麻沸汤二升渍之，须臾绞汁，分作二次温服。（仲景《伤寒论》）热病谵狂：川大黄五两，锉，炒微赤，为散。用腊雪水五升，煎如膏。每服半匙，冷水下。（《圣惠方》）伤寒发黄：方同上。气壮者，大黄一两。水二升，渍一宿，平旦煎汁一升，入芒硝一两，缓服，须臾当利下。（《伤寒类要》）腰脚风气作痛：大黄二两，切如棋子，和少酥炒干，勿令焦，捣筛。每用二钱，空心以水三大合，入姜三片，煎十余沸，取汤调服。当下冷脓恶物，即痛止。（崔元亮《海上方》）一切壅滞：《经验后方》：治风热积壅，化痰涎，治痞闷消食，化气导血：用大黄四两，牵牛子（半炒半生）四两，为末，炼蜜丸如梧子大。每服十丸，白汤下，并不损人。如要微利，加一、二十丸。《卫生宝鉴》：用皂荚熬膏和丸，名坠痰丸，又名全真丸。金宣宗服之有验，赐名保安丸。

　　痰为百病：滚痰丸：治痰为百病，惟水泻、胎前产后不可服用：大黄（酒浸，蒸熟切晒）八两，生黄芩八两，沉香半两，青礞石二两。

　　以焰硝二两，同入砂罐固济， 红研末二两。上各取末，以水和丸梧子大。常服一、二十丸，小病五、六十丸，缓病七、八十丸，急病一百二十丸，温水吞下，即卧勿动，候药逐上焦痰滞。次日先下糟粕，次下痰涎，未下再服。王隐君岁合四十余斤，愈疾数万也。（《养生主论》）男女诸病：无极丸：治妇人经血不通，赤白带下，崩漏不止，肠风下血，五淋，产后积血，症瘕腹痛，男子五劳七伤，小儿骨蒸潮热等证，其效甚速。

