<!-- { "loadSidebar": true } -->
　　妇人妊娠咳嗽，捣筛蜜丸服效。

　　草部第十七卷　草之六

　　半夏

　　（《本经》下品）【释名】守田（《别录》）、水玉（《本经》）、时珍曰：《礼记　月令》：五月半夏生。盖当夏之半也，故名。守田会意，水玉因形。

　　【集解】《别录》曰：半夏生槐里川谷。五月、八月采根，曝干。

　　普曰：生微丘或生野中，二月始生，叶三三相偶。白花圆上。

　　弘景曰：槐里属扶风。今第一出青州，吴中亦有，以肉白者为佳，不厌陈久。

　　恭曰：所在皆有。生平泽中者，名羊眼半夏，圆白为胜。然江南者大乃径寸，南人特重之。顷来互用，功状殊异。其苗似是由跋，误以为半夏也。

　　颂曰：在处有之，以齐州者为佳。二月生苗一茎，茎端三叶，浅绿色，颇似竹叶，而生江南者似芍药叶。根下相重，上大下小，皮黄肉白。五月、八月采根，以灰裹二日，汤洗曝干。《蜀图经》云：五月采则虚小，八月采乃实大。其平泽生者甚小，名羊眼半夏。由跋绝类半夏，而苗不同。

　　曰：白傍 子真似半夏，只是咬着微酸，不入药用。

　　【修治】弘景曰：凡用，以汤洗十许过，令滑尽。不尔，有毒戟人咽喉。方中有半夏必须用生姜者，以制其毒故也。

　　曰：修事半夏四两，用白芥子末二两，酽醋六两，搅浊，将半夏投中，洗三遍用之。

　　若洗涎不尽，令人气逆，肝气怒满。

　　时珍曰：今治半夏，惟洗去皮垢，以汤泡浸七日，逐日换汤，晾干切片，姜汁拌焙入药。

　　或研为末，以姜汁入汤浸澄三日，沥去涎水，晒干用，谓之半夏粉。或研末以姜汁和作饼子，日干用，谓之半夏饼。或研末以姜汁、白矾汤和作饼，楮叶包置篮中，待生黄衣，日干用，谓之半夏曲。白飞霞《医通》云：痰分之病，半夏为主，造而为曲尤佳。治湿痰以姜汁、白矾汤和之；治风痰以姜汁及皂荚煮汁和之；治火痰以姜汁、竹沥或荆沥和之；治寒痰，以姜汁、矾汤，入白芥子末和之，此皆造曲妙法也。

　　根

　　【气味】辛，平，有毒。

　　汤洗尽滑用。

　　元素曰：味辛、苦，性温，气味俱薄，沉而降，阴中阳也。

　　好古曰：辛浓苦轻，阳中阴也。入足阳明、太阴、少阳三经。

　　之才曰：射干为之使。恶皂荚。畏雄黄、生姜、干姜、秦皮、龟甲。反乌头。

　　权曰：柴胡为之使。忌羊血、海藻、饴糖。

　　元素曰：热痰佐以黄芩；风痰佐以南星；寒痰佐以干姜；痰痞，佐以陈皮、白术。多用则泻脾胃。诸血证及口渴者禁用，为其燥津液也。孕妇忌之，用生姜则无害。

　　【主治】伤寒寒热，心下坚，胸胀咳逆，头眩，咽喉肿痛，肠鸣，下气止汗（《本经》）。

　　消心腹胸膈痰热满结，咳嗽上气，心下急痛坚痞，时气呕逆，消痈肿，疗痿黄，悦泽面目，堕胎（《别录》）。消痰，下肺气，开胃健脾，止呕吐，去胸中痰满。

　　生者：摩痈肿，除瘤瘿气（甄权）。治吐食反胃，霍乱转筋，肠腹冷，痰疟（大明）。治寒痰，及形寒饮冷伤肺而咳，消胸中痞，膈上痰，除胸寒，和胃气，燥脾湿，治痰厥头痛，消肿散结（元素）。治眉棱骨痛（震亨）。补肝风虚（好古），除腹胀，目不得瞑，白浊梦遗带下（时珍）。

　　【发明】权曰：半夏使也。虚而有痰气，宜加用之。

　　颂曰：胃冷呕哕，方药之最要。

　　成无己曰：辛者散也，润也。半夏之辛，以散逆气结气，除烦呕，发音声，行水气，而润肾燥。

　　好古曰：《经》云：肾主五液，化为五湿。自入为唾，入肝为泣，入心为汗，入脾为痰，入肺为涕。有痰曰嗽，无痰曰咳。痰者，因咳而动脾之湿也。

　　半夏能泄痰之标，不能泄痰之本。泄本者，泄肾也。咳无形，痰有形；无形则润，有形则燥，所以为流湿润燥也。俗以半夏为肺药，非也。止呕吐为足阳明，除痰为足太阴。柴胡为之使，故今柴胡汤中用之，虽为止呕，亦助柴胡、黄芩主往来寒热，是又为足少阳、阳明也。

　　宗 曰：今人惟知半夏去痰，不言益脾，盖能分水故也。脾恶湿，湿则濡困，困则不能治水。《经》云：湿胜则泻。一男子夜数如厕，或教以生姜一两，半夏、大枣各三十枚，水一升，瓷瓶中慢火烧为熟水，时呷之，便已也。

　　赵继宗曰：丹溪言：二陈汤治一身之痰，世医执之，凡有痰者皆用。夫二陈内有半夏，其性燥烈，若风痰、寒痰、湿痰、食痰则相宜；至于劳痰、失血诸痰，用之反能燥血液而加病，不可不知。

　　机曰：俗以半夏性燥有毒，多以贝母代之。贝母乃太阴肺经之药，半夏乃太阴脾经、阳明胃经之药，何可代也？夫咳嗽吐痰，虚劳吐血，或痰中见血，诸郁，咽痛喉痹，肺痈肺痿，痈疽，妇人乳难，此皆贝母为向导，半夏乃禁用之药。若涎者脾之液，美味膏粱炙爆，皆能生脾胃湿热，故涎化为痰，久则痰火上攻，令人昏愦口噤，偏废僵仆，蹇涩不语，生死旦夕，自非半夏、南星，曷可治乎？若以贝母代之，则翘首待毙矣。

　　时珍曰：脾无留湿不生痰，故脾为生痰之源，肺为贮痰之器。半夏能主痰饮及腹胀者，为其体滑而味辛性温也。涎滑能润，辛温能散亦能润，故行湿而通大便，利窍而泄小便。所谓辛走气，能化液，辛以润之是矣。洁古张氏云：半夏、南星治其痰，而咳嗽自愈。丹溪朱氏云：二陈汤能使大便润而小便长。聊摄成氏云：半夏辛而散，行水气而润肾燥。又《和剂局方》，用半硫丸治老人虚秘，皆取其滑润也。世俗皆以南星、半夏为性燥，误矣。湿去则土燥，痰涎不生，非二物之性燥也。古方治咽痛喉痹，吐血下血，多用二物，非禁剂也。二物亦能散血，故破伤打扑皆主之。惟阴虚劳损，则非湿热之邪，而用利窍行湿之药，是乃重竭其津液，医之罪也，岂药之咎哉？《甲乙经》用治夜不眠，是果性燥者乎？岐伯云：卫气行于阳，阳气满，不得入于阴，阴气虚，故目不得瞑。治法：饮以半夏汤一剂，阴阳既通，其卧立至。方用流水千里者八升，扬之万遍，取清五升，煮之，炊以苇薪，大沸，入秫米一升，半夏五合，煮一升半，饮汁一杯，日三，以知为度。病新发者，覆杯则卧，汗出则已。久者，三饮而已。

　　【附方】旧十四，新五十四。

　　法制半夏，清痰化饮，壮脾顺气：用大半夏，汤洗七次，焙干再洗，如此七转，以浓米泔浸一日夜。每一两用白矾一两半，温水化，浸五日。焙干，以铅白霜一钱，温水化，又浸七日。

　　以浆水慢火内煮沸，焙干收之。每嚼一二粒，姜汤送化下。（《御药院方》）红半夏法，消风热，清痰涎，降气利咽：大半夏，汤浸焙制如上法。每一两入龙脑五分，朱砂为衣染之。先铺灯草一重，约一指浓，排半夏于上，再以灯草盖一指浓。以炒豆焙之，候干取出。每嚼一两粒化痰镇心，祛风利膈：辰砂半夏丸：用半夏一斤（汤泡七次，为末筛过，以水浸三日，生绢滤去滓，澄清去水，晒干）一两，入辰砂一钱，姜汁打糊丸梧子大。每姜汤下七十丸。此周府方也。（《袖珍》）化痰利气：三仙丸，方见虎掌下。

　　消痰开胃，去胸膈壅滞：《斗门方》：用半夏洗净，焙干为末，自然姜汁和作饼，湿纸裹煨香。

　　以熟水二盏，同饼二钱，入盐五分，煎一盏，服之。大压痰毒，及治酒食伤，极验。《经验后方》：用半夏、天南星各二两。为末，水五升，入坛内浸一宿，去清水，焙干重研。每服二钱，水二盏，姜三片，煎服。

　　中焦痰涎，利咽，清头目，进饮食：半夏（泡七次）四两，枯矾一两，为末，姜汁打糊，或煮枣肉，和丸梧子大。每姜汤下十五丸。寒痰加丁香五钱；热痰加寒水石（ ）四两。名玉液丸。（《和剂局方》）老人风痰：大腑热不识人，及肺热痰实，咽喉不利：半夏（泡七次，焙）、硝石各半两，为末，入白面一两捣匀，水和丸绿豆大。每姜汤下五十丸。（《普济膈壅风痰：半夏不计多少，酸浆浸一宿，温汤洗五、七遍，去恶气，日干为末，浆水搜作饼，日干再研为末。每五两，入生龙脑一钱，以浆水浓脚和丸鸡头子大。纱袋盛，通风处阴干。每服一丸，好茶或薄荷汤嚼下。（《御药院方》）搜风化痰，定志安神，利头目：辰砂化痰丸：用半夏曲三两，天南星（炮）一两，辰砂、枯矾各半两，为末，姜汁打糊丸梧子大。每服三十丸，食后姜汤送下。（《和剂局方》）痰厥中风：省风汤：用半夏（汤泡）八两，甘草（炙）二两，防风四两。每服半两，姜二十片，水二盏，煎服。（《奇效方》）风痰头晕，呕逆目眩，面色青黄，脉弦者：水煮金花丸：用生半夏、生天南星、寒水石（）各一两，天麻半两，雄黄二钱，小麦面三两，为末，水和成饼，水煮浮起，漉出，捣丸梧子大。每服五十丸，姜汤下，极效。亦治风痰咳嗽，二便不通，风痰头痛。（洁古《活法机要》方）风痰湿痰：青壶丸：半夏一斤，天南星半两，各汤泡，晒干为末，姜汁和作饼，焙干，入神曲半两，白术（末）四两，枳实（末）二两，姜汁面糊丸梧子大。每服五十丸，姜汤下。

　　（叶氏方）风痰喘逆，兀兀欲吐，眩晕欲倒：半夏一两，雄黄三钱，为末，姜汁浸，蒸饼丸梧子大。

