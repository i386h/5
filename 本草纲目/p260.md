<!-- { "loadSidebar": true } -->
　　胎动半产卒动不安，或腰痛胎转抢心，下血不止，或日月未足而欲产。并以菖蒲根捣汁一、二升，服之。（《千金》）。

　　产后崩中，下血不止。菖蒲一两半，酒二盏，煎取一盏，去滓分三服，食前温服。（《千金方》）。

　　耳卒聋闭：菖蒲根一寸，巴豆一粒（去心），同捣作七丸。绵裹一丸，塞耳，日一换。

　　一方不用巴豆，用蓖麻仁。（《肘后方》）。

　　病后耳聋：生菖蒲汁，滴之。（《圣惠方》）蚤虱入耳：菖蒲末炒热，袋盛，枕之即愈。（《圣济录》）。

　　诸般赤眼，攀睛云翳。菖蒲擂自然汁，文武火熬作膏，日点之效。（《圣济录》）。

　　眼睑挑针：独生菖蒲根，同盐研敷。（《寿域神方》）。

　　飞丝入目：石菖蒲捶碎。左目塞右鼻，右目塞左鼻。百发百中。（危氏《得效方》）。

　　头疮不瘥：菖蒲末，油调敷之，日三、夜二次。（《法天生意》）。

　　痈疽发背：生菖蒲，捣贴之。疮干者，为末，水调涂之。（孙用和《秘宝方》）。

　　露岐便毒：生菖蒲根捣敷之。（《证治要诀》）。

　　热毒湿疮：宗 曰：有人遍身生疮，痛而不痒，手足尤甚，粘着衣被，晓夕不得睡。有人教以菖蒲三斗，日干为末，布席上卧之，仍以衣被覆之。既不粘衣，又复得睡，不五、七日，其疮如失。后以治人，应手神验。（《本草衍义》）。

　　风癣有虫：菖蒲末五斤。以酒三升渍，釜中蒸之，使味出。先绝酒一日，每服一升或半升阴汗湿痒：石菖蒲、蛇床子等分。为末。日搽二、三次。（《济急仙方》）。

　　叶

　　【主治】洗疥、大风疮（时珍）。

　　草部第十九卷　草之八（水草类二十三种）

　　白菖

　　（《别录》有名未用）【释名】水菖（《别录》）、水宿（《别录》）、茎蒲（《别录》）、菖阳（《拾遗》）、溪荪（《拾遗》）、兰荪（弘景）。

　　时珍曰：此即今池泽所生菖蒲，叶无剑脊，根肥白而节疏慢，故谓之白菖。古人以根为菹食，谓之菖本，亦曰菖 ，文王好食之。其生溪涧者，名溪荪。

　　【集解】《别录》曰：白菖十月采。

　　藏器曰：即今之溪荪也。一名菖阳。生水畔。人亦呼为菖蒲。与石上菖蒲都别。根大而臭，色正白。

　　颂曰：水菖蒲，生溪涧水泽中甚多，失水则枯。叶似石菖，但中心无脊。其根干后，轻虚多滓，不堪入药。

　　时珍曰：此有二种：一种根大而肥白节疏者，白菖也，俗谓之泥菖蒲；一种根瘦而赤节稍密者，溪荪也，俗谓之水菖蒲。叶俱无剑脊。溪荪气味胜似白菖，并可杀虫，不堪服食【气味】甘，无毒。

　　《别录》曰：甘、辛，温。汁制雄黄、雌黄、砒石。

　　【主治】食诸虫（《别录》）。主风湿咳逆，去虫，断蚤虱（弘景）。研末，油调，涂疥瘙（苏颂）。

　　草部第十九卷　草之八（水草类二十三种）

　　香蒲

　　（《本经》上品）蒲黄（《本经》上品）【释名】甘蒲（苏恭）、醮石（《吴普》），花上黄粉名蒲黄。

　　恭曰：香蒲即甘蒲，可作荐者。春初生，取白为菹，亦堪蒸食。山南人谓之香蒲，以菖蒲为臭蒲也。蒲黄即此蒲之花也。

　　【集解】《别录》曰：香蒲生南海池泽。蒲黄生河东池泽，四月采之。

　　颂曰：香蒲，蒲黄苗也。处处有之，以泰州者为良。春初生嫩叶，未出水时，红白色茸茸然。取其中心入地白 ，大如匕柄者，生啖之，甘脆。又以醋浸，如食笋，大美。《周礼》谓之蒲菹，今人罕有食之者。至夏抽梗于丛叶中，花抱梗端，如武士棒杵，故俚俗谓之蒲槌，亦曰蒲厘花。其蒲黄，即花中蕊屑也。细若金粉，当欲开时便取之。市KT 以蜜搜作果食货卖时珍曰：蒲丛生水际，似莞而褊，有脊而柔，二、三月苗。采其嫩根，瀹过作 ，一宿可食。亦可炸食、蒸食及晒干磨粉作饼食。《诗》云：其蔌伊芳何？惟笋及蒲。是矣。八、九月收叶以为席，亦可作扇，软滑而温。

　　【正误】弘景曰：香蒲方药不复用，人无采者，南海人亦不复识。江南贡菁茅，一名香茅，以供宗庙缩酒。或云是薰草，又云是燕麦，此蒲亦相类耳。

　　恭曰：陶氏所引菁茅，乃三脊茅也。香茅、燕麦、薰草，野俗皆识，都非香蒲类也。蒲一名蒲笋（《食物》）、蒲儿根（《野菜谱》）。

　　【气味】甘，平，无毒。时珍曰：寒。

　　【主治】五脏心下邪气，口中烂臭，坚齿明目聪耳。久服轻身耐老（《本经》）。去热燥，利小便（宁原）。生啖，止消渴（汪颖）。补中益气，和血脉（《正要》）。捣汁服，治妊妇劳热烦躁，胎动下血（时珍。出《产乳》）。

　　【附方】旧一新一。

　　妒乳乳痈：蒲黄草根捣封之，并煎汁饮及食之。（昝殷《产宝》）热毒下痢：蒲根二两，粟米二合，水煎服，日二次。（《圣济总录》）

　　草部第十九卷　草之八（水草类二十三种）

　　蒲黄

　　（《本经》上品）【修治】 曰：凡使勿用松黄并黄蒿。其二件全似，只是味 及吐人。真蒲黄须隔三重纸焙令色黄，蒸半日，却再焙干用之妙。

　　大明曰：破血消肿者，生用之；补血止血者，须炒用。

　　【气味】甘，平，无毒。

　　【主治】心腹膀胱寒热，利小便，止血，消瘀血。久服轻身益气力，延年神仙（《本经》）。治痢血，鼻衄吐血，尿血泻血，利水道，通经脉，止女子崩中（甄权）。妇人带下，月候不匀，血气心腹痛，妊妇下血坠胎，血运血症，儿枕急痛，颠扑血闷，排脓，疮疖游风肿毒，下乳汁，止泄精（大明）。凉血活血，止心腹诸痛（时珍）。

　　【发明】弘景曰：蒲黄，即蒲厘花上黄粉也。甚疗血。《仙经》亦用之。

　　宗 曰：汴人初得，罗去滓，以水调为膏，擘为块。人多食之，以解心脏虚热，小儿尤嗜之。过月则燥，色味皆淡，须蜜水和。不可多食，令人自利，极能虚人。

　　时珍曰：蒲黄，手足厥阴血分药也，故能治血治痛。生则能行，熟则能止。与五灵脂同用，能治一切心腹诸痛，详见禽部寒号虫下。按许叔微《本事方》云：有士人妻舌忽胀满口，不能出声。一老叟教以蒲黄频掺，比晓乃愈。又《芝隐方》云：宋度宗欲赏花，一夜忽舌肿满口。蔡御医用蒲黄、干姜末等分，干搽而愈。据此二说，则蒲黄之凉血活血可证矣。盖舌乃心之外候，而手厥阴相火乃心之臣使，得干姜是阴阳相济也。

　　【附方】旧十四，新十一。

　　舌胀满口：方见上。

　　重舌生疮：蒲黄末，敷之。不过三上瘥。（《千金方》）肺热衄血：蒲黄、青黛各一钱，新汲水服之。或去青黛，入油发灰等分，生地黄汁调下。

　　（《简便单方》）吐血唾血：蒲黄末二两，每日温酒或冷水服三钱妙。（《简要济众方》）幼儿吐血：蒲黄末，每服半钱，生地黄汁调下，量儿大小加减。或入发灰等分。（《同上》）。

　　小便出血：方同上。

　　小便转胞：以布包蒲黄裹腰肾，令头致地，数次取通。（《肘后方》）。

　　金疮出血闷绝：蒲黄半两，热酒灌下。（危氏方）瘀血内漏：蒲黄末二两，每服方寸匕，水调下，服尽止。（《肘后方》）。

　　肠痔出血：蒲黄末方寸匕，水服之，日三服。（《肘后方》）。

　　鼠奶痔疮：蒲黄末，空心温酒服方寸匕，日三。（《塞上方》）。

　　脱肛不收：蒲黄，和猪脂敷，日三、五度。（《子母秘录》）。

　　胎动欲产：日月未足者蒲黄二钱，井华水服。（《同上》）。

　　产妇催生：蒲黄、地龙（洗焙）、陈橘皮等分，为末，另收。临时各抄一钱，新汲水调服，立产。此常亲用甚妙。（唐慎微方）。

　　胞衣不下：蒲黄二钱。井水服之。（《集验方》）。

　　产后下血，羸瘦迨死。蒲黄二两，水二升，煎八合，顿服。（《产宝方》）。

　　产后血瘀：蒲黄三两。水三升，煎一升，顿服。（《梅师方》）。

　　儿枕血瘕：蒲黄三钱。米饮服。（《产宝》）。

　　产后烦闷：蒲黄方寸匕，东流水服，极良。（《产宝》）。

　　坠伤扑损：瘀血在内，烦闷者。蒲黄末，空心温酒服三钱。（《塞上方》）。

　　关节疼痛：蒲黄八两，熟附子一两。为末。每服一钱，凉水下，日一。（《肘后方》）。

　　阴下湿痒：蒲黄末，敷三、四度瘥。（《千金方》）。

　　耳出脓：蒲黄末，掺之。（《圣惠》）。

　　口耳大衄：蒲黄、阿胶（炙）各半两。每用二钱，水一盏，生地黄汁一合，煎至六分，温服耳中出血：蒲黄炒黑研末，掺入。（《简便方》）。

　　滓大明曰：蒲黄中筛出赤滓，名曰蒲萼也。

　　【主治】炒用涩肠，止泻血、血痢，妙（大明）。

　　草部第十九卷　草之八（水草类二十三种）

　　菰

　　（《别录》下品）【释名】茭草（《说文》）、蒋草。

　　时珍曰：按：许氏《说文》：菰本作 ，从瓜谐声也。有米谓之凋菰，已见谷部菰米下。

　　江南人呼菰为茭，以其根交结也。蒋义未详。

　　【集解】保升曰：菰根生水中，叶如蔗、荻，久则根盘而浓。夏月生菌堪啖，名菰菜。

　　三年者，中心生白苔如藕状，似小儿臂而白软，中有黑脉，堪啖者，名菰首也。

　　藏器曰：菰首小者，擘之内有黑灰如墨者，名乌郁，人亦食之。晋张翰思吴中 、菰，即此也。

　　颂曰：菰根，江湖陂泽中皆有之。生水中，叶如蒲、苇辈，刈以秣马甚肥。春末生白茅如笋，即菰菜也，又谓之茭白，生熟皆可啖，甜美。其中心如小儿臂者，名菰手。作菰首者，非矣。《尔雅》云：出隧，蘧蔬。注云：生菰草中，状似土菌，江东人啖之，甜滑。即此也。

　　故南方人至今谓菌为菰，亦缘此义。其根亦如芦根，冷利更甚。二浙下泽处，菰草最多。其根相结而生，久则并土浮于水上，彼人谓之菰葑。刈去其叶，便可耕莳，又名葑田。其苗有茎梗者，谓之菰蒋草。至秋结实，乃雕胡米也。岁饥，人以当粮。

　　宗 曰：菰乃蒲类。河朔边人，止以饲马作荐。八月开花如苇。结青子，合粟为粥食，甚济饥。杜甫所谓“波漂菰米沉云黑”者，是也。

　　菰笋

　　一名茭笋（《日用》）、茭白（《图经》）、菰菜（同）。

　　【气味】甘，冷，滑，无毒。

　　诜曰：滑中，不可多食。

　　颂曰：菰之种类皆极冷，不可过食，甚不益人，惟服金石人相宜耳。

