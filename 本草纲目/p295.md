<!-- { "loadSidebar": true } -->
　　【发明】元素曰：葱茎白，味辛而甘平，气浓味薄，升也，阳也。入手太阴、足阳明经，专主发散，以通上下阳气。故《活人书》治伤寒头痛如破，用连须葱白汤主之。张仲景治少阴病，下利清谷，里寒外热，厥逆脉微者，白通汤主之，内用葱白。若面色赤者，四逆汤加葱白。腹中痛者，去葱白。成无己解之云：肾恶燥，急食辛以润之。葱白辛温以通阳气也。

　　时珍曰：葱乃释家五荤之一。生辛散，熟甘温，外实中空，肺之菜也，肺病宜食之。肺主气，外应皮毛，其合阳明。故所治之症多属太阴、阳明，皆取其发散通气之功，通气故能解毒及理血病。气者血之帅也，气通则血活矣。金疮磕损，折伤血出，疼痛不止者，王《百一选方》用葱白、砂糖等分研封之。云痛立止，更无痕瘢也。葱叶亦可用。又葱管吹盐入玉茎内，治小便不通及转脬危急者，极有捷效。余常用治数人得验。

　　【附方】旧十二，新三十六。

　　感冒风寒初起：即用葱白一握，淡豆豉半合，泡汤服之，取汗。（《濒湖集简方》）伤寒头痛如破者：连须葱白半斤，生姜二两，水煮温服。（《活人书》）。

　　时疾头痛，发热者：以连根葱白二十根，和米煮粥，入醋少许，热食取汗即解。（《济生秘览》）。

　　数种伤寒，初起一、二日，不能分别者：用上法取汗。

　　伤寒劳复，因交接者，腹痛卵肿：用葱白捣烂，苦酒一盏，和服之。（《千金方》）。

　　风湿身痛：生葱擂烂，入香油数点，水煎，调川芎 、郁金末一钱服，取吐。（《丹溪心法》）。

　　妊娠伤寒，赤斑变为黑斑，尿血者：以葱白一把，水三升，煮热服汁，食葱令尽，取汗。（《伤寒类要》）。

　　六月孕动，困笃难救者：葱白一大握，水三升，煎一升，去滓顿服。（杨氏《产乳》）。

　　胎动下血，腰痛抢心：杨氏产乳方：用葱白煮浓汁饮之。未死即安，已死即出。未效再服。一方：加川芎。一方：用银器同米煮粥及羹食。（《梅师方》）。

　　卒中恶死或先病，或平居寝卧，奄忽而死，皆是中恶（《肘后方》）：急取葱心黄刺入鼻孔中，男左女右，入七、八寸，鼻、目血出即苏。又法：用葱刺入耳中五寸，以鼻中血出即活也。如无血出，即不可治矣。相传此扁鹊秘方也。（崔氏《纂要》）。

　　小儿卒死无故者：取葱白纳入下部，及两鼻孔中，气通或嚏即活。（《陈氏经验方》）。

　　小儿盘肠，内钓腹痛：用葱汤洗儿腹，仍以炒葱捣贴脐上。良久，尿出痛止。（汤氏《婴孩宝书》）。

　　阴毒腹痛，厥逆唇青卵缩，六脉欲绝者：用葱一束，去根及青，留白二寸，烘热安脐上，以熨斗火熨之，葱坏则易。良久热气透入，手足温有汗即瘥，乃服四逆汤。若熨而手足不温，不可治。（朱肱《南阳活人书》）。

　　脱阳危症：凡人大吐大泄之后，四肢厥冷，不省人事，或与女子交后，小腹肾痛，外肾搐缩，冷汗出厥逆，须臾不救：先以葱白炒热熨脐，后以葱白三七茎擂烂，用酒煮灌之，阳气即回。（此华佗救卒病方也）。

　　卒心急痛，牙关紧闭欲绝：以老葱白五茎去皮须，捣膏，以匙送入咽中，灌以麻油四两，但得下咽即苏。少顷，虫积皆化黄水而下，永不再发。累得救人。（《瑞竹堂方》）。

　　霍乱烦躁，坐卧不安：葱白二十茎，大枣二十枚，水三升，煎二升，分服。（《梅师方》）。

　　蛔虫心痛：用葱茎白二寸，铅粉二钱，捣丸服之，即止。葱能通气，粉能杀虫也。（杨氏《经验方》）。

　　腹皮麻痹，不仁者：多煮葱白食之，即自愈。（危氏方）。

　　小便闭胀，不治杀人：葱白三斤，锉炒，帕盛，二个更互熨小腹，气透即通也。（许学士《本事方》）。

　　大小便闭：捣葱白和酢，封小腹上。仍灸七壮。（《外台秘要》）。

　　大肠虚闭匀气散：用连须葱一根，姜一块，盐一捻，淡豉三七粒，捣作饼，烘掩脐中，扎定。良久，气通即通。不通再作。（杨氏《直指方》）。

　　小儿虚闭：葱白三根煎汤，调生蜜、阿胶末服。仍以葱头染蜜，插入肛门，少顷即通。

　　（《全幼心鉴》）。

　　急淋阴肿：泥葱半斤，煨热杵烂，贴脐上。（《外台》）。

　　小便淋涩或有血者：以赤根楼葱近根截一寸许，安脐中，以艾灸七壮。（《经验方》）。

　　小儿不尿，乃胎热也：用大葱白切四片，用乳汁半盏，同煎片时，分作四服即通。不饮乳者，服之即饮乳。若脐四旁有青黑色及口撮者，不可救也。（《全幼心鉴》）。

　　肿毒尿闭，因肿毒未溃，小便不通：用葱切，入麻油煎至黑色，去葱取油，时涂肿处，即通。（《普济》）。

　　水 病肿：葱根白皮煮汁，服一盏，当下水出。病已困者，取根捣烂，坐之取气，水自下。（《圣济录》）。

　　阴囊肿痛：葱白、乳香捣涂，即时痛止肿消。又方：用煨葱入盐，杵如泥，涂之。

　　小便溺血：葱白一握，郁金一两，水一升，煎二合，温服。一日三次。

　　（《普济方》）。

　　肠痔有血：葱白三斤，煮汤熏洗立效。（《外台》）。

　　赤白下痢：葱白一握细切，和米煮粥，日日食之。（《食医心镜》）。

　　便毒初起：葱白炒热，布包熨数次，乃用敷药，即消。《永类方》：用葱根和蜜捣敷，以纸密护之。外服通气药，即愈。

　　痈疽肿硬：乌金散：治痈疖肿硬无头，不变色者。米粉四两，葱白一两，同炒黑，研末，醋调，贴一伏时又换，以消为度。（《外科精义》）。

　　一切肿毒：葱汁渍之，日四、五度。

　　乳痈初起：葱汁一升，顿服即散。（并《千金》）。

　　疔疮恶肿刺破：以老葱、生蜜杵贴。两时疔出，以醋汤洗之，神效。

　　（《圣济录》）。

　　小儿秃疮：冷泔洗净，以羊角葱捣泥，入蜜和涂之，神效。（杨氏）。

　　刺疮金疮，百治不效：葱煎浓汁渍之，甚良。

　　金疮瘀血，在腹者：大葱白二十枚，麻子三升，杵碎，水九升，煮一升半，顿服。当吐出脓血而愈。未尽再服。（并《千金方》）。

　　血壅怪病，人遍身忽然肉出如锥，既痒且痛，不能饮食，名血壅。不速治，必溃脓血：以赤皮葱烧灰淋洗，饮豉汤数盏自安。（夏子益《怪病奇方》）解金银毒：葱白煮汁饮之。（《外台秘要》）。

　　脑破骨折：蜜和葱白捣匀，浓封立效。（《肘后方》）。

　　自缢垂死：葱心刺耳，鼻中有血出，即苏。（《肘后方》）

　　叶

　　【主治】煨研，敷金疮水入皲肿。盐研，敷蛇、虫伤及中射工、溪毒（《日华》）。

　　主水病足肿（苏颂）。利五脏，益目精，发黄胆（思邈）。

　　【发明】颂曰：煨葱治打扑损，见刘禹锡《传信方》，云得于崔给事。取葱新折者，火煨热剥皮，其间有涕，便将罨损处。仍多煨，续续易热者。崔云：顷在泽潞，与李抱真作判官。李相方以球杖按球子。其军将以杖相格，因伤李相拇指并爪甲掰裂。遽索金创药裹之，强索酒饮，而面色愈青，忍痛不止。有军吏言此方，遂用之。三易面色却赤，斯须云已不痛。

　　凡十数度，用热葱并涕缠裹其指，遂毕席笑语。

　　时珍曰：按：张氏《经验方》云：金创折伤血出，用葱白连叶煨热，或锅烙炒热，捣烂敷之，冷即再易。石城尉戴尧臣，试马损大指，血出淋漓。余用此方，再易而痛止。翌日洗面，不见痕迹。宋推官、鲍县尹皆得此方，每有杀伤气未绝者，亟令用此，活人甚众。又凡人头目重闷疼痛，时珍每用葱叶插入鼻内二、三寸，并耳内，气通即便清爽也。

　　【附方】旧三，新二。

　　水病足肿：葱茎叶煮汤渍之，日三、五次妙。（韦宙《独行方》）。

　　小便不通：葱白连叶捣烂，入蜜，合外肾上，即通。（《永类钤方》）疮伤风水肿疼。取葱青叶和干姜、黄柏等分，煮汤浸洗，立愈。（《食疗》）。

　　蜘蛛咬疮，遍身生疮：青葱叶一茎去尖，入蚯蚓一条在内，待化成水，取点咬处即愈。

　　（李绛《兵部手集》）。

　　代指毒痛：取萎黄葱叶煮汁，热渍之。（《千金方》）。

　　汁

　　【气味】辛，温，滑，无毒【主治】溺血，饮之。解藜芦及桂毒（《别录》）。散瘀血，止衄止痛，治头痛耳聋，消痔漏，解众药毒（时珍）。能消桂为水，化五石，仙方所用（弘景）。

　　【发明】时珍曰：葱汁即葱涕，功同葱白。古方多用葱涎丸药，亦取其通散上焦风气也。

　　《胜金方》取汁入酒少许滴鼻中，治衄血不止，云即觉血从脑散下也。

　　又唐瑶《经验方》以葱汁和蜜少许服之，亦佳。云邻媪用此甚效，老仆试之亦验。二物同食害人，何以能治此疾？恐人脾胃不同，非甚急不可轻试也。

　　慎微曰：《三洞要录》云：葱者，菜之伯也，能消金、锡、玉、石。神仙消金玉浆法：于冬至日，以壶芦盛葱汁及根茎，埋庭中。次年夏至发出，尽化为水。以法渍金、玉、银青石各三分，自消矣。曝干如饴，食之可休粮，亦曰金浆也。

　　【附方】旧二，新三。

　　衄血不止：方见上。

　　金疮出血不止：取葱炙热， 汁涂之即止。（《梅师方》）火焰丹毒，从头起者：生葱汁涂之。

　　痔 作痛：葱涎、白蜜和涂之，先以木鳖子煎汤熏洗，其冷如冰即效。一人苦此，早间用之，午刻即安也。（《唐仲举方》）。

　　解钩吻毒，面青口噤欲死：以葱涕啖之，即解。（《千金》）。

　　须

　　【主治】通气（孟诜）。疗饱食房劳，血渗入大肠，便血肠 成痔，晒干，研末，每服二钱，温酒下（时珍）。

　　【附方】旧一。

　　喉中肿塞，气不通者：葱须阴干为末，每用二钱，入蒲州胆矾末一钱，和匀。每用一字，吹之。（杜壬方）

　　花

　　【主治】心脾痛如锥刀刺，腹胀。用一升，同吴茱萸一升，水一大升八合，煎七合，去滓，分三服，立效（颂，出崔元亮方）。

　　实

　　【气味】辛，大温，无毒。

　　【主治】明目，补中气不足（《本经》）。温中益精（《日华》）。宜肺，归头（思邈）。

　　【附方】旧一。

　　眼暗补中：葱子半斤、为末，每取一匙，水二升，煎汤一升半，去滓，入米煮粥食之。

　　亦可为末，蜜丸梧子大，食后米汤服一、二十丸，日三服。（《食医心镜》）

　　菜部第二十六卷　菜之一

　　葱

