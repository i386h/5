<!-- { "loadSidebar": true } -->
　　【发明】时珍曰：芸苔菜子、叶同功。其味辛气温，能温能散。其用长于行血滞，破结气。故古方消肿散结，治产后一切心腹气血痛，诸游风丹毒热肿疮痔诸药咸用之。经水行后，加入四物汤服之，云能断产。又治小儿惊风，贴其顶囟，则引气上出也。《妇人方》治产难歌云：黄金花结粟米实，细研酒下十五粒。灵丹功效妙如神，难产之时能救急。

　　【附方】新十二。

　　芸苔散：治产后恶露不下，血结冲心刺痛。将来才遇冒寒踏冷，其血必往来心腹间，刺痛不可忍，谓之血母。并治产后心腹诸疾。产后三日，不可无此。用芸苔子（炒）、当归、桂心、赤芍药等分。每酒服二钱，赶下恶物。（杨氏《产乳》）。

　　产后血晕：芸苔子、生地黄等分，为末。每服三钱，姜七片，酒、水各半盏，童便半盏，煎七分，温服即苏。（温隐居《海上仙方》）补血破气：追气丸：治妇人血刺，小腹痛不可忍。亦可常服，补血虚、破气块甚效。用芸苔子（微炒）、桂心各一两，高良姜半两，为末，醋糊丸梧子大，每淡醋汤下五丸。（沈存中《灵苑方》）。

　　肠风脏毒下血：芸苔子生用，甘草炙，为末。每服二钱，水煎服之。（《圣惠方》）。

　　头风作痛：芸苔子一分，大黄三分，为末， 鼻。

　　风热牙痛：芸苔子、白芥子、角茴香等分，为末。 鼻，左 右，右 左。（《圣惠》）。

　　小儿天钓：芸苔子、生乌头（去皮、尖）各二钱，为末。每用一钱，水调涂顶上。名涂顶散。（《圣济总录》）。

　　风疮不愈：陈菜子油，同穿山甲末熬成膏，涂之即愈。（《摄生众妙方》）。

　　热疖肿毒：芸苔子、狗头骨等分，为末，醋和敷之。（《千金方》）。

　　伤损接骨：芸苔子一两，小黄米（炒）二合，龙骨少许，为末，醋调成膏，摊纸上贴之。

　　（《乾坤秘韫》）。

　　汤火伤灼：菜子油调蚯蚓屎，搽之。（杨起《简便单方》）。

　　蜈蚣螫伤：菜子油倾地上，擦地上油掺之即好。勿令四眼人见。（陆氏《积德堂方》）

　　菜部第二十六卷　菜之一

　　菘

　　（《别录》上品）【释名】白菜时珍曰：按：陆佃《埤雅》云：菘性凌冬晚凋，四时常见，有松之操，故曰菘。

　　今俗谓之白菜，其色青白也。

　　【集解】弘景曰：菘有数种，犹是一类，只论其美与不美，菜中最为常食。

　　宗 曰：菘叶如芜菁，绿色差淡，其味微苦，叶嫩稍阔。

　　颂曰：扬州一种菘叶，圆而大，或若 ，啖之无渣，绝胜他土者，疑即牛肚菘也。

　　时珍曰：菘（即今人呼为白菜者）有二种：一种茎圆浓微青，一种茎扁薄而白。其叶皆淡青白色。燕、赵、辽阳、扬州所种者，最肥大而浓，一本有重十余斤者。南方之菘畦内过冬，北方者多入窖内。燕京圃人又以马粪入窖壅培，不见风日，长出苗叶皆嫩黄色，脆美无滓，谓之黄芽菜，豪贵以为嘉品，盖亦仿韭黄之法也。菘子如芸苔子而色灰黑，八月以后种之。

　　二月开黄花，如芥花，四瓣。三月结角，亦如芥。其菜作菹食尤良，不宜蒸晒。

　　【正误】恭曰：菘有三种：牛肚菘叶最大浓，味甘；紫菘叶薄细，味少苦；白菘似蔓荆也。菘菜不生北土。有人将子北种，初一年即半为芜菁，二年菘种都绝；将芜菁子南种，亦二年都变。

　　土地所宜如此。

　　颂曰：菘，今南北皆有之。与蔓荆相类，梗长叶不光者为芜菁，梗短叶阔浓而肥腴者为菘。旧说北土无菘，今京洛种菘都类南种，但肥浓差不及尔。

　　机曰：蔓荆、菘菜恐是一种。但在南土，叶高而大者为菘，秋冬有之；在北土，叶短而小者为蔓荆，春夏有之。

　　时珍曰：白菘，即白菜也。牛肚菘，即最肥大者。紫菘即芦菔也，开紫花，故曰紫菘。苏恭谓白菘似蔓荆者，误矣。根叶俱不同，而白菘根坚小，不可食。又言南北变种者，盖指蔓荆、紫菘而言。紫菘根似蔓荆而叶不同，种类亦别。又言北土无菘者，自唐以前或然，近则白菘、紫菘南北通有。惟南土不种蔓荆，种之亦易生也。苏颂漫为两可之言，汪机妄起臆断之辨，俱属谬误，今悉正之。

　　茎叶

　　【气味】甘，温，无毒。

　　大明曰：凉，微毒。多食发皮肤风瘙痒。

　　诜曰：发风冷内虚人不可食，有热人食亦不发病，性冷可知。《本草》言性温，未解其意。

　　弘景曰：性和利人，多食似小冷。张仲景言药中有甘草，食菘即令病不除也。

　　颂曰：有小毒不可食多，多则以生姜解之。

　　瑞曰：夏至前食，发气动疾。有足疾者忌之。

　　时珍曰：气虚胃冷人多食，恶心吐沫，气壮人则相宜。

　　【主治】通利肠胃，除胸中烦，解酒渴（《别录》）。

　　消食下气，治瘴气，止热气嗽。冬汁尤佳（萧炳）。和中，利大小便（宁原）。

　　【附方】旧一，新二。

　　小儿赤游，行于上下，至心即死：菘菜捣敷之，即止。（张杰《子母秘录》）。

　　漆毒生疮：白菘菜捣烂涂之。

　　飞丝入目：白菜揉烂帕包，滴汁三、二点入目，即出。（《普济方》）。

　　子

　　【气味】甘，平，无毒。

　　【主治】作油，涂头长发，涂刀剑不 （音秀。弘景）。

　　【附方】旧一。

　　酒醉不醒：菘菜子二合细研，井华水一盏调，为二服。（《圣惠方》）

　　菜部第二十六卷　菜之一

　　芥

　　（《别录》上品）【释名】时珍曰：按：王安石《字说》云：芥者，界也。发汗散气，界我者也。王祯《农书》云：其气味辛烈，菜中之介然者，食之有刚介之象，故字从介。

　　【集解】弘景曰：芥似菘而有毛，味辣，可生食及作菹。其子可以藏冬瓜。又有莨（音郎），作菹甚辣。

　　恭曰：芥有三种：叶大子粗者，叶可食，子入药用；叶小子细者，叶不堪食，子但作齑；又有白芥子，粗大白色，如白粱米，甚辛美，从西戎来。

　　颂曰：芥处处有之。有青芥，似菘，有毛，味极辣。紫芥，茎叶纯紫可爱，作齑最美。

　　有白芥，见本条。其余南芥、旋芥、花芥、石芥之类，皆菜茹之美者，不能悉录。大抵南土多芥。相传岭南无芜菁，有人携种至彼种之，皆变作芥，地气使然耳。

　　时珍曰：芥有数种：青芥，又名刺芥，似白菘，有柔毛。有大芥，亦名皱叶芥，大叶皱纹，色尤深绿，味更辛辣。二芥宜入药用。有马芥，叶如青芥。有花芥，叶多缺刻，如萝卜英。有紫芥，茎叶皆紫如苏。有石芥，低小。皆以八、九月下种。冬月食者，俗呼腊菜；春月食者，俗呼春菜；四月食者，谓之夏芥。芥心嫩苔，谓之芥蓝，瀹食脆美。其花三月开，黄色四出。结荚一、二寸。子大如苏子，而色紫味辛，研末泡过为芥酱，以侑肉食，辛香可爱。《岭南异物志》云：南土芥高五、六尺，子大如鸡子。此又芥之异者也。

　　茎叶

　　【气味】辛，温，无毒。

　　诜曰：煮食动气与风，生食发丹石，不可多食。大叶者良，细叶有毛者害人。

　　宁原曰：有疮疡、痔疾、便血者忌之。

　　思邈曰：同兔肉食，成恶邪病。同鲫鱼食，发水肿。

　　【主治】归鼻，除肾经邪气，利九窃，明耳目，安中。久食温中（《别录》）。止咳嗽上气，除冷气（《日华》）。主咳逆下气，去头面风（孟诜）。通肺豁痰，利膈开胃（时珍）。

　　【发明】时珍曰：芥性辛热而散，故能通肺开胃，利气豁痰。久食则积温成热，辛散太盛，耗人真元，肝木受病，昏人眼目，发人疮痔，而《别录》谓其能明耳目者，盖知暂时之快，而不知积久之害也。《素问》云：辛走气，气病无多食辛。多食辛则筋急而爪枯。此类是矣。陆佃云：望梅生津，食芥堕泪，五液之自外至也。慕而涎垂，愧而汗出，五液之自内生也。

　　【附方】新四。

　　牙龈肿烂，出臭水者：芥菜秆烧存性，研末，频敷之，即愈。

　　飞丝入目：青菜汁点之如神。（《摘玄方》）。

　　漆疮搔痒：芥菜煎汤，洗之。（《千金方》）。

　　痔疮肿痛：芥叶捣饼，频坐之。（谈野翁《经效方》）。

　　子

　　【气味】辛，热，无毒。

　　时珍曰：多食昏目动火，泄气伤精。

　　【主治】归鼻，去一切邪恶疰气，喉痹（弘景）。疰气发无常处，及射工毒，丸服之，或捣末醋和涂之，随手有验（苏恭）。

　　治风毒肿及麻痹，醋研敷之。扑损瘀血，腰痛肾冷，和生姜研涂贴之。又治心痛，酒调服之（《日华》）。研末作酱食，香美，通利五脏（孟诜）。研末水调，涂顶囟，止衄血（吴瑞）。

　　温中散寒，豁痰利窍，治胃寒吐食，肺寒咳嗽，风冷气痛，口噤唇紧，消散痈肿瘀血（时珍）。

　　【发明】时珍曰：芥子，功与菜同。其味辛，其气散，故能利九窍，通经络，治口噤、耳聋、鼻衄之证，消瘀血、痈肿、痛痹之邪。其性热而温中，故又能利气豁痰，治嗽止吐，主心腹诸痛。白芥子辛烈更甚，治病尤良。见后本条。

　　【附方】旧八，新十六。

　　感寒无汗：水调芥子末填脐内，以热物隔衣熨之，取汗出妙。（杨起《简便单方》）。

　　身体麻木：芥菜子末，醋调涂之。（《济生秘览》）。

　　中风口噤，舌本缩者：用芥菜子一升研，入醋二升，煎一升，敷颔颊下，效。（《圣惠方》）。

　　小儿唇紧：用马芥子捣汁曝浓，揩破，频涂之。（崔氏《纂要方》）。

　　喉痹肿痛：芥子末，水和敷喉下，干即易之。又用辣芥子研末，醋调取汁，点入喉内。

　　待喉内鸣，却用陈麻骨烧烟吸入，立愈。（并《圣惠方》）。

　　耳卒聋闭：芥子末，人乳汁和，以绵裹塞之。（《外台秘要》）。

　　雀目不见：真紫芥菜子，炒黑为末，用羊肝一具，分作八服。每用芥末三钱，捻肝上，笋箨裹定，煮熟冷食，以汁送下。（《圣济总录》）。

　　目中翳膜：芥子一粒，轻手 入眼中。少顷，以井华水、鸡子清洗之。（《总录》）。

　　眉毛不生：芥菜子、半夏等分，为末，生姜自然汁调搽，数次即生。（孙氏《集效方》）。

　　鬼疰劳气：芥子三升，研末，绢袋盛，入三斗酒中七日，温服，一日三次。（《广济方》）。

　　热痰烦运：方见白芥。

　　霍乱吐泻：芥子捣细，水和敷脐上。（《圣济总录》）。

　　反胃吐食：芥子末，酒服方寸匕，日三服。（《千金方》）。

