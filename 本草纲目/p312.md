<!-- { "loadSidebar": true } -->
　　（《唐本草》附）【释名】时珍曰：按：《山海经》云：秦山有草，名曰藜，如荻，可以为菹。此即秦荻藜也。盖亦藜类，其名亦由此得之。

　　【集解】恭曰：秦荻藜生下湿地，所在有之。入所啖者。

　　诜曰：此物于生菜中最香美。

　　【气味】辛，温，无毒。

　　【主治】心腹冷胀，下气消食，和酱、醋食之（《唐本》）。

　　破气甚良。又末之和酒服，疗卒心痛，悒悒，塞满气（孟诜）。

　　子

　　【主治】肿毒，捣末和醋封之，日三易（孟诜）。

　　菜部第二十七卷　菜之二

　　醍醐菜

　　（《证类》）【集解】时珍曰：唐慎微《证类本草》收此，而形状莫考。惟雷 《炮炙论》云：形似牛皮蔓，掐之有乳汁出，香甜入顶。采得以苦竹刀细切，入砂盆中研如膏，用生绢 汁出，暖饮。然亦不云治何病也。

　　【气味】甘，温，无毒。

　　【主治】月水不利，捣叶绞汁，和酒煎服一盏（《千金》）。

　　【附方】旧一。

　　伤中崩赤：醍醐杵汁，拌酒煎沸，空心服一盏。（《千金方》）。

　　【附录】茅膏菜（《拾遗》）藏器曰：味甘，平，无毒。煮服，主赤白久痢。生茅中，高一尺，有毛如油腻，黏人手，子作角生。

　　鸡侯菜

　　又曰：味辛，温，无毒。久食，温中益气。顾微《广州记》云：生岭南，似艾，二月生苗，宜鸡羹食之，故名。

　　孟娘菜

　　又曰：味苦，小温，无毒。主妇人腹中血结羸瘦，男子阴囊湿痒，强阳道，令人健行不睡，补虚，去痔 、瘰 、瘿瘤。生四明诸山，冬夏常有叶，似升麻，方茎。

　　山人采茹之。

　　优殿

　　又曰：味辛，温，无毒。温中，去恶气，消食。生安南，人种为茹。《南方草木状》云：合浦有优殿，人种之，以豆酱食之，芳香好味。

　　菜部第二十七卷　菜之二

　　芋

　　（《别录》中品）【校正】自果部移入此。

　　【释名】土芝（《别录》）、蹲鸱。

　　时珍曰：按：徐铉注《说文》云：芋犹吁也。大叶实根，骇吁人也。吁音芋，疑怪貌。又《史记》：卓氏云：岷山之下，沃野，下有蹲鸱，至死不饥。注云：芋也。盖芋魁之状，若鸱之蹲坐故也。芋魁，《东汉书》作芋渠。渠、魁义同。

　　【集解】弘景曰：芋，钱塘最多。生则有毒，味 不可食。种芋三年，不采则成 芋。

　　又别有野芋，名老芋，形叶相似如一，根并杀人。

　　恭曰：芋有六种：青芋、紫芋、真芋、白芋、连禅芋、野芋也。其类虽多，苗并相似。

　　茎高尺余，叶大如扇，似荷叶而长，根类薯蓣而圆。其青芋多子，细长而毒多，初煮须灰汁，更易水煮熟，乃堪食尔。白芋、真芋、连禅、紫芋，并毒少，正可煮啖之，兼肉作羹甚佳。蹲鸱之饶，盖谓此也。野芋大毒，不可啖之。关陕诸芋遍有，山南、江左惟有青、白、紫三芋而已。

　　颂曰：今处处有之，闽、蜀、淮、楚尤多植之。种类虽多，大抵性效相近。蜀川出者，形圆而大，状若蹲鸱，谓之芋魁。彼人种以当粮食而度饥年。江西、闽中出者，形长而大。

　　其细者如卵，生于魁旁，食之尤美。凡食芋并须栽莳者。其野芋有大毒，不可食。

　　宗 曰：江、浙、二川者最大而长。京洛者差圆小，然味佳，他处不及也。当心出苗者为芋头，四边附之而生者为芋子，八、九月以后掘食之。

　　时珍曰：芋属虽多，有水、旱二种：旱芋山地可种，水芋水田莳之。叶皆相似，但水芋味胜。茎亦可食。芋不开花，时或七、八月间有开者，抽茎生花黄色，旁有一长萼护之，如半边莲花之状也。按：郭义恭《广志》云：芋凡十四种：君子芋，魁大如斗；赤 芋，即连禅芋，魁大子少；白果芋，魁大子繁，亩收百斛；青边芋、旁巨芋、车毂芋三种，并魁大子少，叶长丈余；长味芋，味美，茎亦可食；鸡子芋，色黄；九面芋，大而不美；青芋、曹芋、象芋，皆不可食，惟茎可作菹；旱芋，九月熟；蔓芋，缘枝生，大者如二、三升也。

　　芋子

　　【气味】辛，平，滑，有小毒。

　　大明曰：冷。

　　弘景曰：生则有毒，味 不可食。性滑下石，服饵家所忌。

　　恭曰：多食动宿冷。

　　宗 曰：多食难克化，滞气困脾。

　　【主治】宽肠胃，充肌肤，滑中（《别录》）。冷啖，疗烦热，止渴（苏恭）。令人肥白，开胃通肠闭。产妇食之，破血；饮汁，止血渴（藏器）。破宿血，去死肌。和鱼煮食，甚下气，调中补虚（大明）。

　　【发明】诜曰：芋，白色者无味，紫色者破气。煮汁啖之，止渴。十月后晒干收之，冬月食不发病，他时月不可食。又和鲫鱼、鳢鱼作 良。久食，令人虚劳无力。又煮汁洗腻衣，白如玉也。

　　大明曰：芋以姜同煮过，换水再煮，方可食之。

　　【附方】旧二，新二。

　　腹中癖气：生芋子一斤压破，酒五斤渍二七日。空腹每饮一升，神良。（韦宙《独行方》）。

　　身上浮风：芋煮汁浴之。慎风半日。（孟诜《食疗》）。

　　疮冒风邪肿痛：用白芋烧灰敷之。干即易。（《千金方》）。

　　头上软疖：用大芋捣敷之，即干。（《简便方》）。

　　叶、茎

　　【气味】辛，冷，滑，无毒。

　　【主治】除烦止泻，疗妊妇心烦迷闷，胎动不安。又盐研，敷蛇虫咬，并痈肿毒痛，及毒箭（大明）。

　　梗：擦蜂螫尤良（宗 ）。汁：涂蜘蛛伤（时珍）。

　　【发明】慎微曰：沈括《笔谈》云：处士刘易隐居王屋山，见一蜘蛛为蜂所螫，坠地，腹鼓欲裂，徐行入草，啮破芋梗，以疮就啮处磨之，良久腹消如故。自后用治蜂螫有验，由此。

　　【附方】新一。

　　黄水疮：芋苗晒干，烧存性研搽。（邵真人《经验方》）。

　　【附录】野芋弘景曰：野芋形叶与芋相似，芋种三年不采成 芋（音吕），并能杀人。误食之烦闷垂死者，惟以土浆及粪汁、大豆汁饮之，则活矣。

　　藏器曰：野芋生溪涧侧，非人所种者，根、叶相似。又有天荷，亦相似而大。

　　时珍曰：小者为野芋，大者为天荷，俗名海芋。详见草部毒草类。野芋根辛冷，有大毒。醋摩敷虫疮恶癣。其叶捣涂毒肿。初起无名者即消，亦治蜂、虿螫，涂之良。

　　菜部第二十七卷　菜之二

　　土芋

　　（《拾遗》）【校正】自草部移入此。

　　【释名】土卵（《拾遗》）、黄独（《纲目》）、土豆。

　　【集解】藏器曰：土芋蔓生，叶如豆，其根圆如卵。 食后弥吐，人不可食。又云：土卵蔓生，如芋，人以灰汁煮食之。

　　恭曰：土卵似小芋，肉白皮黄。梁、汉人名为黄独。可蒸食之。

　　根

　　【气味】甘、辛，寒，有小毒。

　　【主治】解诸药毒，生研水服，当吐出恶物便止。煮熟食之，甘美不饥，浓人肠胃，去热嗽（藏器）。

　　菜部第二十七卷　菜之二

　　薯蓣

　　（《本经》上品）【校正】自草部移入此。

　　【释名】薯 （音诸预）、土薯（音除）、山薯（《图经》）、山芋（《吴普》）、山药（《衍义》）、玉延。

　　吴普曰：薯蓣，一名 薯，一名儿草，一名修脆。齐、鲁名山芋，郑、越名土 ，秦、楚名玉延。

　　颂曰：江、闽人单呼为 （音若殊及韶），亦曰山 。《山海经》云：景山北望少泽，其草多 （音同薯蓣）。

　　则是一种，但字（或音殊，或音诸）不一，或语有轻重，或相传之讹耳。

　　宗 曰：薯蓣，因唐代宗名预，避讳改为薯药；又因宋英宗讳署，改为山药。尽失当日本名。恐岁久以山药为别物，故详着之。

　　【集解】《别录》曰：薯蓣生嵩高山谷。二月、八月采根曝干。

　　普曰：亦生临朐钟山。始生赤茎细蔓。五月开白花。七月结实青黄，八月熟落。其根内白外黄，类芋。

　　弘景曰：近道处处有之，江南、山东皆多。掘取食之以充粮。南康间最大而美，服食亦用之。

　　恭曰：此有两种：一者白而且佳，晒干捣粉食大美，且愈疾而补；一者青黑，味殊不美。蜀道者尤良。

　　颂曰：处处有，以北都、四明者为佳。春生苗，蔓延篱援。茎紫，叶青，有三尖，似白牵牛叶，更浓而光泽。夏开细白花，大类枣花。秋生实于叶间，状如铃。今人冬春采根，刮之白色者为上，青黑者不堪。近汴洛人种之极有息。春取宿根头，以黄沙和牛粪作畦种之。

　　苗生以竹梢作援，高一、二尺。夏月频溉之。当年可食，极肥美。南中一种生山中，根细如指，极紧实，刮磨入汤煮之，作块不散，味更珍美，云食之尤益人，过于家园种者。又江湖、闽中一种，根如姜、芋之类而皮紫。极有大者，一枚可重数斤。削去皮，煎、煮食俱美，但性冷于北地者耳。彼土人呼为薯。南北之产或有不同，故形类差别也。

　　甄权曰：按：刘敬叔《异苑》云：薯蓣，野人谓之土薯。根既入药，又复可食。人植之者，随所种之物而像之也。

　　时珍曰：薯蓣入药，野生者为胜；若供馔，则家种者为良。四月生苗延蔓，紫茎绿叶。

　　叶有三尖，似白牵牛叶而更光润。五、六月开花成穗，淡红色。结荚成簇，荚凡三棱合成，坚而无仁。其子别结于一旁，状似雷丸，大小不一，皮色土黄而肉白，煮食甘滑，与其根同。

　　王《山居录》云：曾得山芋子如荆棘子者，食之更愈于根。即此也。霜后收子留种，或春月采根截种，皆生。

　　【修治】颂曰：采白根刮去黄皮，以水浸之，糁白矾末少许入水中，经宿净洗去涎，焙干用。

　　宗 曰：入药贵生干之，故古方皆用干山药。盖生则性滑，不可入药；熟则滞气，只堪啖耳。其法：冬月以布裹手，用竹刀剐去皮，竹筛盛，置檐风处，不得见日，一夕干五分，候全干收之。或置焙笼中，微火烘干亦佳。

　　曰：凡使，勿用平田生二、三纪者，须要山中生经十纪者。皮赤，四面有须者妙。采得以铜刀刮去赤皮，洗去涎，蒸过曝干用。

　　根

　　【气味】甘，温、平，无毒。

　　普曰：神农：甘，小温；桐君、雷公：甘，凉，无毒。

　　之才曰：紫芝为之使。恶甘遂。

