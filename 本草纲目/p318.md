<!-- { "loadSidebar": true } -->
　　汤火伤灼：丝瓜叶焙研，入辰粉一钱，蜜调搽之。生者捣敷。一日即好也。（《海上名方》）。

　　鱼脐疔疮：丝瓜叶（即虞刺叶也）、连须葱白、韭菜等分，同入石钵内，研烂取汁，以热酒和服。以渣贴腋下，病在左手贴左腋，右手贴右腋；病在左脚贴左胯，右脚，贴右胯；在中贴心、脐。用帛缚住，候肉下红线处皆白则散矣。如有潮热，亦用此法。却令人抱住，恐其颤倒则难救矣。（危氏《得效方》）。

　　刀疮神药：古锻石、新锻石、丝瓜根叶（初种放两叶者）、韭菜根各等分，捣一千下作饼，阴干为末，擦之。止血定痛生肌，如神效。侍御苏海峰所传。（董炳《集验方》）

　　藤根

　　【气味】同叶。

　　【主治】齿 脑漏，杀虫解毒（时珍）。

　　【附方】新八。

　　预解痘毒：五六月取丝瓜蔓上卷须阴干，至正月初一日子时，用二两半煎汤（父母只令一人知），温浴小儿身面上下，以去胎毒，永不出痘，纵出亦少也。（《体仁汇编》）。

　　诸疮久溃：丝瓜老根熬水扫之，大凉即愈。（《应验方》）。

　　喉风肿痛：丝瓜根，以瓦瓶盛水浸，饮之。（《海上名方》）。

　　脑崩流汁，鼻中时时流臭黄水，脑痛，名控脑砂，有虫食脑中也：用丝瓜藤近根三、五尺，烧存性。每服一钱，温酒下，以愈为度。（《医学正传》）。

　　牙宣露痛《海上妙方》：用丝瓜藤阴干，临时火 存性，研搽即止，最妙。《惠生堂方》：用丝瓜藤一握，川椒一撮，灯心一把，水煎浓汁，漱吐，其痛立住如神。咽喉骨鲠：七月七日，取丝瓜根阴干，烧存性。每服二钱，以原鲠物煮汤服之。（笔峰《杂兴》）。

　　腰痛不止：丝瓜根烧存性，为末。每温酒服二钱，神效甚捷。（邓笔峰《杂兴》）。

　　【附录】天罗勒（《拾遗》）。藏器曰：生江南平地。主溪毒， 碎敷之。

　　时珍曰：陈氏注此不详。又江南呼丝瓜为天罗，疑即此物，然无的据，姑附之。

　　菜部二十八卷　菜之三

　　苦瓜

　　（《救荒》）【释名】锦荔枝（《救荒》）、癞葡萄。

　　时珍曰：苦以味名。瓜及荔枝、葡萄，皆以实及茎、叶相似得名。

　　【集解】周定王曰：锦荔枝即癞葡萄，蔓延草木。茎长七、八尺，茎有毛涩。叶似野葡萄，而花又开黄花。实大如鸡子，有皱纹，似荔枝。

　　时珍曰：苦瓜原出南番，今闽、广皆种之。五月下子，生苗引蔓，茎叶卷须，并如葡萄而小。七、八月开小黄花，五瓣如碗形。结瓜长者四、五寸，短者二、三寸，青色，皮上痱如癞及荔枝壳状，熟则黄色自裂，内有红瓤裹子。瓤味甘可食。其子形扁如瓜子，亦有痱。南人以青皮煮肉及盐酱充蔬，苦涩有青气。按：费信《星槎胜览》云：苏门答剌国一等瓜，皮若荔枝，未剖时甚臭如烂蒜，剖开如囊，味如酥，香甜可口。疑此即苦瓜也。

　　瓜

　　【气味】苦，寒，无毒。

　　【主治】除邪热，解劳乏，清心明目（时珍《生生编》）。

　　子

　　【气味】苦、甘，无毒。

　　【主治】益气壮阳（时珍）。

　　菜部二十八卷

　　菜之四

　　（水菜类六种）。

　　菜部二十八卷　菜之四

　　紫菜

　　（《食疗》）【释名】紫 （音软）。

　　【集解】诜曰：紫菜生南海中，附石。正青色，取而干之则紫色。

　　时珍曰：闽、越海边悉有之。大叶而薄。彼人 成饼状，晒干货之，其色正紫，亦石衣之属也。

　　【气味】甘，寒，无毒。

　　藏器曰：多食令人腹痛发气，吐白沫。饮热醋少许，即消。

　　【主治】热气烦塞咽喉，煮汁饮之（孟诜）。病瘿瘤香港脚者，宜食之（时珍）。

　　【发明】震亨曰：凡瘿结积块之疾，宜常食紫菜，乃咸能软坚之义。

　　菜部二十八卷　菜之四

　　石

　　（《拾遗》）【校正】自草部移入此。

　　【集解】藏器曰：石 生南海，附石而生。似紫菜，色青。

　　【气味】甘，平，无毒。

　　【主治】下水，利小便（藏器）。主风秘不通，五膈气，并脐下结气，煮汁饮之。胡人用治疳疾（李 ）。

　　菜部二十八卷　菜之四

　　石花菜

　　（《食鉴》）【释名】琼枝。

　　时珍曰：并以形名也。

　　【集解】时珍曰：石花菜生南海沙石间。高二、三寸，状如珊瑚，有红、白二色，枝上有细齿。以沸汤泡去砂屑，沃以姜、醋，食之甚脆。其根埋沙中，可再生枝也。一种稍粗而似鸡爪者，谓之鸡脚菜，味更佳。二物久浸皆化成胶冻也。郭璞《海赋》所谓水物则玉珧海月，土肉石华，即此物也。

　　【气味】甘、咸，大寒，滑，无毒。

　　【主治】去上焦浮热，发下部虚寒（宁原）。

　　菜部二十八卷　菜之四

　　鹿角菜

　　（《食性》）【释名】猴葵。

　　时珍曰：按：沈怀远《南越志》云：猴葵一名鹿角。盖鹿角以形名，猴葵因其性滑也。

　　【集解】士良曰：鹿角菜生海州、登、莱、沂、密诸处海中。

　　时珍曰：鹿角菜，生东南海中石崖间。长三、四寸，大如铁线，分丫如鹿角状，紫黄色。土人采曝，货为海错。以水洗醋拌，则胀起如新，味极滑美。若久浸则化如胶状，女人用以梳发，粘而不乱。

　　【气味】甘，大寒，滑，无毒。

　　诜曰：微毒。丈夫不可久食，发痼疾，损腰肾、经络、血气，令人脚冷痹，少颜色。

　　【主治】下热风气，疗小儿骨蒸热劳。服丹石人食之，能下石力（士良）。解面热（大明）。

　　菜部二十八卷　菜之四

　　龙须菜

　　（《纲目》）【集解】时珍曰：龙须菜生东南海边石上。丛生无枝，叶状如柳，根须长者尺余，白色。

　　以醋浸食之，和肉蒸食亦佳。《博物志》一种石发似指此物，与石衣之石发同名也。

　　【气味】甘，寒，无毒。

　　【主治】瘿结热气，利小便（时珍）。

　　菜部二十八卷　菜之四

　　睡菜

　　（《纲目》）【释名】瞑菜（瞑音眠）绰菜、醉草、懒妇箴（《记事珠》。未详）。

　　【集解】时珍曰：按：稽含《南方草木状》云：绰菜夏生池沼间。

　　叶类慈菇，根如藕条。南海人食之，令人思睡，呼为瞑菜。段公路《北户录》云：睡菜五、六月生田塘中。土人采根为盐菹，食之好睡。郭宪《洞冥记》有却睡草，食之令人不睡，与此相反也。珍按：苦菜、龙葵皆能使人不睡。却睡之草，其此类乎？【气味】甘、微苦，寒，无毒。

　　【主治】心膈邪热不得眠（时珍）。

　　菜部二十八卷

　　菜之五

　　（芝 类一十五种）

　　菜部二十八卷　菜之五

　　芝

　　（《本经》上品）【校正】并入《本经》青、赤、黄、白、黑、紫六芝。

　　【释名】 （音囚）。

　　时珍曰：芝本作之，篆文象草生地上之形。后人借之字为语辞，遂加草以别之也。《尔雅》云： ，芝也。注云：一岁三华瑞草。或曰生于刚处曰菌，生于柔处曰芝。昔四皓采芝，群仙服食，则芝亦菌属可食者，故移入菜部。

　　【集解】《别录》曰：青芝生泰山，赤芝生霍山，黄芝生嵩山，白芝生华山，黑芝生常山，紫芝生高夏山谷。六芝皆六月、八月采。

　　弘景曰：南岳本是衡山，汉武帝始以小霍山代之，此赤芝当生衡山也。郡县无高夏名，恐是山名也。此六芝皆仙草之类，俗所稀见，族类甚多，形色 异，并载《芝草图》中。今俗所用紫芝，乃是朽木株上所生，状如木 ，名为紫芝，止疗痔，不宜合诸补丸药也。凡得芝草，便正尔食之，无余节度，故皆不云服法也。

　　恭曰：《五芝经》云：皆以五色生于五岳。诸方所献，白芝未必华山，黑芝又非常岳。

　　且多黄、白，稀有黑、青者。然紫芝最多，非五芝类。但芝自难得，纵获一、二，岂得终久服耶？禹锡曰：王充《论衡》云：芝生于土。土气和，故芝草生。《瑞命记》云：王者仁慈，则芝草生。是也。

　　时珍曰：芝类甚多，亦有花实者。《本草》惟以六芝标名，然其种属不可不识。

　　《神农经》云：山川云雨、四时五行、阴阳昼夜之精，以生五色神芝，为圣王休祥。《瑞应图》云：芝草常以六月生，春青夏紫，秋白冬黑。葛洪《抱朴子》云：芝有石芝、木芝、草芝、肉芝、菌芝，凡数百种也。石芝石象，生于海隅石山岛屿之涯。肉芝状如肉，附于大石，头尾具有，乃生物也。赤者如珊瑚，白者如截肪，黑者如泽漆，青者如翠羽，黄者如紫金，皆光明洞彻如坚冰也。大者十余斤，小者三、四斤。凡求芝草，入名山，必以三月、九月，乃山开出神药之月。必以天辅时，出三奇吉门，到山须六阴之日，明堂之时。带灵宝符，牵白犬，抱白鸡，包白盐一斗，及开山符檄，着大石上。执吴唐草一把入山，山神喜，必得见芝。须禹步往采。以王相专和、支干相生之日，刻以骨刀，阴干为末服，乃有功效。若人不至精久斋，行秽德薄，又不晓入山之术，虽得其图，鬼神不以与，人终不可得见也。曰菌芝，生深山之中，大木之下，泉水之侧。其状或如宫室，如龙虎，如车马，如飞鸟，五色无常。凡百二十种，自有图也。曰木威喜芝，乃松脂沦地，千年化为茯苓，万岁其上生小木，状似莲花，夜视有光，持之甚滑，烧之不焦，带之辟兵，服之神仙。曰飞节芝，三千岁老松上，皮中有脂，状如龙形，服之长生。曰木渠芝，寄生大木上，状如莲花，九茎一丛，味甘而辛。曰黄柏芝，生于千岁黄柏根下，有细根如缕，服之地仙。曰建木芝，生于都广，其皮如缨蛇，其实如鸾鸟。曰参成芝，赤色有光，扣其枝叶，如金石之音。曰樊桃芝，其木如升龙，其花叶如丹萝，其实如翠鸟，并可服食。曰千岁芝，生枯木下，根如坐人，刻之有血，血涂二足，可行水隐形，又可治病。以上皆木芝也。曰独摇芝，无风自动，其茎大如手指，叶似苋，根有大魁如斗，周绕有细子十二枚绕之，相去丈许，生高山深谷，服之神仙。曰牛角芝，生虎寿山及吴陵上，状似葱而特出如牛角，长三、四尺，青色。曰龙仙芝，似升龙相负之形。曰紫珠芝，茎黄叶赤，实如李而紫色。曰白符芝，似梅，大雪而花，季冬而实。

　　曰朱草芝九曲三叶，叶有实也，其茎如针。曰五德芝，状似楼殿，五色各具，方茎紫气。

