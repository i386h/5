<!-- { "loadSidebar": true } -->
　　榆耳

　　八月采之。

　　【主治】令人不饥（时珍）。

　　【附方】新一。

　　服食方《淮南万毕术》云：八月榆 ，以美酒渍曝，同青粱米、紫苋实蒸熟为末。每服三指撮，酒下，令人辟谷不饥。

　　柳耳

　　【主治】补胃理气（时珍）。

　　【附方】新一。

　　反胃吐痰：柳树蕈五、七个，煎汤服即愈。（《活人心统》）

　　柘耳

　　【释名】柘黄。

　　【主治】肺痈咳唾脓血腥臭，不问脓成未成。用一两研末，同百齿霜二钱，糊丸梧子大。米饮下三十丸，效甚捷（时珍）。

　　杨栌耳

　　藏器曰：出南山。

　　【气味】平，无毒。

　　【主治】老血结块，破血止血，煮服之（藏器）。

　　菜部二十八卷　菜之五

　　杉菌

　　（宋《图经》）【集解】颂曰：杉菌出宜州。生积年杉木上，状若菌。采无时。

　　【气味】甘、辛，微温，无毒。

　　【主治】心脾气疼，及暴心痛（苏颂）。

　　菜部二十八卷　菜之五

　　皂荚蕈

　　（《纲目》）【集解】时珍曰：生皂荚树上木耳也。不可食。采得焙干备用。

　　【气味】辛，有毒。

　　【主治】积垢作痛，泡汤饮之，微泄效。未已再服。又治肿毒初起，磨醋涂之，良（时珍）。

　　【附方】新一。

　　肠风泻血：皂角树上蕈，瓦焙为末。每服一钱，温酒下。（许学士《本事方》）

　　菜部二十八卷　菜之五

　　香蕈

　　（《日用》）【释名】时珍曰：蕈从覃。覃，延也。蕈味隽永，有覃延之意。

　　【集解】瑞曰：蕈生桐、柳、枳 木上。紫色者名香蕈，白色者名肉蕈，皆因湿气熏蒸而成。生山僻处者，有毒杀人。

　　颖曰：香蕈生深山烂枫木上。小于菌而薄，黄黑色，味甚香美，最为佳品。

　　时珍曰：蕈品不一。宋人陈仁玉着《菌谱》甚详。今录其略于此云：芝、菌，皆气茁也。自商山茹芝，而五台天花，亦甲群汇。仙居介乎天台、括苍之间，丛山入天，仙灵所宫，爰产异菌。林居岩栖者，左右 之，乃藜苋之至腴。近或以羞王公、登玉食矣。

　　一曰合蕈，又名台蕈，生台之韦羌山。寒极雪收，春气欲动，土松芽活，此菌候也。其质外褐色，肌理玉洁，芳香韵味，一发釜鬲，闻于百步。山人曝干以售，香味减于生者。他山虽产，其柄高而香劣，不及矣。二曰稠膏蕈，生孟溪诸山。秋中雨零露浸，酿山膏木腴，发为菌花。生绝顶树杪，初如蕊珠，圆莹类轻酥滴乳，浅黄白色，味尤甘。已乃张伞大若掌，味顿渝矣。春时亦生而膏液少。食之之法，下鼎似沸，漉起参和众味，而特全于酒。切勿搅动，则涎腥不可食矣。亦可蒸熟致远。三曰松蕈，生松阴，采无时。凡物松出，无不可爱者。

　　四曰麦蕈，生溪边沙壤中。味殊美，绝类蘑菰。五曰玉蕈，初寒时生，洁皙可爱。作羹微韧。俗名寒蒲蕈。六曰黄蕈，丛生山中。黄色，俗名黄缵蕈，又名黄 。七曰紫蕈，赭紫色，产山中，为下品。八曰四季蕈，生林木中，味甘而肌理粗峭。九曰鹅膏蕈，生高山中，状类鹅子，久而伞开。味殊甘滑，不减稠膏。然与杜蕈相乱，不可不慎。杜蕈，土菌也。

　　【气味】甘，平，无毒。

　　【主治】益气不饥，治风破血（吴瑞）。松蕈：治溲浊不禁，食之有效（《菌谱》）。

　　菜部二十八卷　菜之五

　　葛花菜

　　（《纲目》）【释名】葛乳。

　　时珍曰：诸名山皆有之，惟太和山采取，云乃葛之精华也。秋霜浮空，如芝、菌涌生地上，其色赤脆，盖蕈类也。

　　【气味】苦、甘，无毒。

　　【主治】醒神，治酒积（时珍。《太和山志》）。

　　菜部二十八卷　菜之五

　　天花蕈

　　（《日用》）【释名】天花菜。

　　【集解】瑞曰：天花菜出山西五台山。形如松花而大，香气如蕈，白色，食之甚美。

　　时珍曰：五台多蛇蕈，感其气而生，故味美而无益，其价颇珍。段成式《酉阳杂俎》云：代北有树鸡，如杯 ，俗呼胡孙眼。其此类欤？【气味】甘，平，无毒。

　　时珍曰：按：《正要》云：有毒。

　　【主治】益气，杀虫（吴瑞）。

　　菜部二十八卷　菜之五

　　蘑菰蕈

　　（《纲目》）【释名】肉蕈。

　　【集解】时珍曰：蘑菰出山东、淮北诸处。埋桑、楮诸木于土中，浇以米泔，待菰生采之。长二、三寸，本小末大，白色柔软，其中空虚，状如未开玉簪花。俗名鸡腿蘑菰，谓其味如鸡也。一种状如羊肚，有蜂窠眼者，名羊肚菜。

　　【气味】甘，寒，无毒。

　　《正要》曰：有毒。动气发病，不可多食。

　　【主治】益肠胃，化痰理气（时珍。出《生生编》）。

　　菜部二十八卷　菜之五

　　鸡

　　（《纲目》）【释名】鸡菌。

　　时珍曰：南人谓为鸡 ，皆言其味似之也。

　　【集解】时珍曰：鸡 出云南，生沙地间丁蕈也。高脚伞头。土人采烘寄远，以充方物。

　　点茶、烹肉皆宜。气味皆似香蕈，而不及其风韵也。又广西横州出雷菌，遇雷过即生，须疾采之，稍迟则腐或老，故名。作羹甚美，亦如鸡 之属。

　　此数种其价并珍。

　　【气味】甘，平，无毒。

　　【主治】益胃清神，治痔（时珍）。

　　菜部二十八卷　菜之五

　　舵菜

　　（《纲目》）【集解】时珍曰：此即海舶舵上所生菌也。亦不多得。

　　【气味】咸、甘，寒，无毒。

　　【主治】瘿结气，痰饮（时珍）。

　　菜部二十八卷　菜之五

　　土菌

　　（《拾遗》）【校正】自草部移入此。

　　【释名】杜蕈（《菌谱》）、地蕈（《拾遗》）、菰子（《食物》）、地鸡（《尔雅》）、獐头。

　　藏器曰：地生者为菌，木生者为 。江东人呼为蕈。《尔雅》云：中馗，菌也。孙炎注云：地蕈子也。或云地鸡，亦云獐头。

　　郭璞注云：地蕈似钉盖，江东名为土菌，可啖。凡菌从地中出者，皆主疮疥，牛粪上黑菌尤佳。若烧灰地上经秋雨，生菌重台者，名仙人帽，大主血病。

　　时珍曰：中馗神名，又槌名也。此菌钉上若伞，其状如槌及中馗之帽，故以名之。

　　【气味】甘，寒，有毒。

　　诜曰：菌子有数般，槐树上者良。野田中者有毒杀人，又多发冷气，令人腹中微微痛，发五脏风，拥经脉，动痔病，令人昏昏多睡，背膊四肢无力。

　　藏器曰：菌，冬春无毒，夏秋有毒，有蛇、虫从下过也。夜中有光者，欲烂无虫者，煮之不熟者，煮讫照人无影者，上有毛下无纹者，仰卷赤色者，并有毒杀人。中其毒者，地浆及粪汁解之。

　　颖曰：凡煮菌，投以姜屑、饭粒，若色黑者杀人，否则无毒。

　　时珍曰：按：《菌谱》云：杜蕈生土中，与山中鹅膏蕈相乱。俗言毒 之气所成，食之杀人。

　　甚美有恶，食肉不食马肝，未为不知味也。凡中其毒者，必笑不止。解之以苦茗、白矾，酌新水并咽之，无不立愈。又按：杨士瀛《直指方》云：广南人杀毒蛇，覆之以草，以水洒之，数日菌生。采干为末，入酒毒人。遇再饮酒，毒发立死。又陈氏《拾遗》云：南夷以胡蔓草毒人至死，悬尸于树，汁滴地上，生菌子收之，名菌药，毒人至烈。此皆不可不知，故并记之。马勃亦菌类，见草部。

　　【主治】烧灰，敷疮疥（藏器）。

　　【附方】新一。

　　疔肿：黑牯牛撒粪石上，待生菌子，焙干， 草等分为末。以竹筒去两头，紧缚，合住疔上。用水和末一钱，入筒内。

　　少顷沸起，则根拔出。未出，再作二、三次。（《医学正传》）。

　　【附录】鬼盖 《别录》有名未用曰：味甘，平，无毒。主小儿寒热痫。丛生垣墙下，赤色，旦生暮死。一名地盖。

　　弘景曰：一名朝生，即今鬼伞也。

　　藏器曰：一名鬼屋。生阴湿处，如菌，其盖黑而茎赤。和醋，敷肿毒、恶疮、马脊肿。

　　杜正伦曰：鬼伞有小毒。夏日得雨，聚生粪堆，见日即消黑。

　　时珍曰：此亦土菌之类，朝生夕死者。烧灰治疔肿，以针刺破四边，纳灰入内，经宿出根。

　　菜部二十八卷　菜之五

　　地芩

　　《别录》曰：味苦，无毒。主小儿痫，除邪养胎，风痹洗洗寒热，目中青翳，女子带下。

　　生腐木积草处。天雨生盖，如朝生，黄白色。四月采之。

　　时珍曰：此即鬼盖之色黄白者，其功亦相近。

　　鬼笔（《拾遗》）藏器曰：鬼笔生粪秽处。头如笔，紫色。朝生暮死，名朝生暮落花。

　　小儿呼为狗溺苔。主治疮疽 疥痈 。并晒干研末，和油涂之。

　　凡菌从地出者，皆主疮疥，牛粪上黑菌尤佳。

　　时珍曰：此亦鬼盖之类而无伞者。红紫松虚，如花之状，故得花名。研末，敷下疳疮。

　　菜部二十八卷　菜之五

　　竹蓐

　　（《食疗》）【校正】并入《拾遗》竹肉。

　　【释名】竹肉（《拾遗》）、竹菰（《纲目》）、竹蕈。

　　时珍曰：草更生曰蓐，得溽湿之气而成也。陈藏器《本草》作竹肉，因其味也。

　　【集解】诜曰：慈竹林夏月逢雨，滴汁着地生蓐。似鹿角，白色，可食。

　　藏器曰：竹肉生苦竹枝上。如鸡子，似肉脔，有大毒。以灰汁煮三度炼讫，然后依常菜茹食之。炼不熟者，戟人喉出血，手爪尽脱。应别有功，人未尽识之。

　　时珍曰：此即竹菰也。生朽竹根节上。状如木耳，红色。段成式《酉阳杂俎》云：江淮有竹肉，大如弹丸，味如白树鸡。即此物也。惟苦竹生者有毒耳。

　　【气味】甘、咸，寒，无毒。

　　藏器曰：苦竹肉：有大毒。

　　【主治】一切赤白痢，和姜、酱食之（孟诜）。苦竹肉：灰汁炼过食，杀三虫毒邪气，破老血（藏器）。

　　菜部二十八卷　菜之五

　　菌

　　（音桓郡。《本经》下品）【校正】自草部移入此。

　　【释名】 芦（《本经》）。

　　时珍曰： 当作萑，乃芦苇之属，此菌生于其下，故名也。若 音观，乃鸟名，与萑芦无关。

　　【集解】《别录》曰： 菌生东海池泽及渤海章武。八月采，阴干。

　　弘景曰：出北来，此亦无有。形状似菌，云鹳屎所化生，一名鹳菌。单末之，猪肉和食，可以遣蛔虫。

