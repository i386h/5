<!-- { "loadSidebar": true } -->
　　恭曰： 菌今出渤海芦苇泽中碱卤地，自然有此菌尔，非鹳屎所化生也。其菌色白轻虚，表里相似，与众菌不同。疗蛔有效。

　　保升曰：今出沧州。秋雨以时即有，天旱久霖即稀。晒干者良。

　　【气味】咸，平，有小毒。

　　《别录》曰：甘，微温。

　　权曰：苦。得酒良，畏鸡子。

　　【主治】心痛，温中，去长虫白癣蛲虫，蛇螫毒，症瘕诸虫（《本经》）。疽蜗，去蛔虫、寸白，恶疮（《别录》）。除腹内冷痛，治白秃（甄权）。

　　【附方】旧一。

　　蛔虫攻心如刺，吐清汁者：萑菌一两杵末，羊肉 和食之，日一顿，大效。（《外台秘要》）【附录】蜀格 《别录》曰：味苦，平，无毒。主寒热痿痹，女子带下痈肿。生山阳，如萑菌而有刺。

　　菜部二十八卷　菜之五

　　地耳

　　（《别录》）【校正】自有名未用移入此。

　　【释名】地踏菰（《纲目》）。

　　【集解】《别录》曰：地耳生丘陵，如碧石青也。

　　时珍曰：地耳亦石耳之属，生于地者也。状如木耳。春夏生雨中，雨后即早采之，见日即不堪。俗名地踏菰是也。

　　【气味】甘，寒，无毒。

　　【主治】明目益气，令人有子（《别录》）。

　　菜部二十八卷　菜之五

　　石耳

　　（《日用》）【释名】灵芝（《灵苑方》）。

　　【集解】瑞曰：石耳生天台、四明、河南、宣州、黄山、巴西、边徼诸山石崖上，远望如烟。

　　时珍曰：庐山亦多，状如地耳。山僧采曝馈远。洗去沙土，作茹胜于木耳，佳品也。

　　【气味】甘，平，无毒。

　　颖曰：冷。段成式曰：热。

　　【主治】久食益色，至老不改，令人不饥，大小便少（吴瑞）。

　　明目益精（时珍）。

　　【附方】新一。

　　泻血脱肛：石耳五两（炒），白枯矾一两，密陀僧半两，为末，蒸饼丸梧子大，每米饮下二十丸。（《普济方》）互考诸菜香薷 紫苏 紫菀 錾菜 牛膝苗 防风苗 薄荷 荏苏 马兰 蒌蒿 泽兰根地黄苗 诸葵 菜 酸模 菖蒲 牛蒡苗 青葙苗 龙葵 决明 甘蓝 萝 红花苗车前苗 萱草 芦笋 茭笋 苹 海苔菜 独帚苗 羊蹄 蒲笋 菜 齐头蒿昆布苗 昆布 地菘 蓼芽 海藻 王瓜 百部 藕丝 荷 头 芡茎 菱茎 豆藿豆芽 豆荚 豆腐 罂粟苗 椿芽 槐芽 芜荑 枸杞 皂荚苗 榆芽 槿芽 棕笋 五加

　　果部第二十九卷

　　李时珍曰：木实曰果，草实曰 。熟则可食，干则可脯。

　　丰俭可以济时，疾苦可以备药。辅助粒食，以养民生。故《素问》云：五果为助。五果者，以五味、五色应五脏，李、杏、桃、栗、枣是矣。古书欲知五谷之收否，但看五果之盛衰（李主小豆，杏主大麦，桃主小麦，栗主稻，枣主禾）。《礼记　内则》列果品菱、 、榛、瓜之类。周官职方氏辨五地之物，山林宜皂物（柞、栗之属），川泽宜膏物（菱、芡之属）。

　　丘陵宜核物（梅、李之属）。甸师掌野果 。场人树果 珍异之物，以时藏之。观此，则果之土产常异，性味良毒，岂可纵嗜欲而不知物理乎？于是集草木之实号为果 者为果部，凡一百二十七种。分为六类：曰五果，曰山，曰夷，曰味，曰 ，曰水。旧本果部三品共五十三种。今移一种入菜部，四种入草部。自木部移入并附三十一种，草部移入四种，菜部移入一种，外类移入四种。

　　《神农本草经》十二种（梁陶弘景注） 《名医别录》十六种（同上） 《唐本草》十一种（唐苏恭） 《本草拾遗》二十种（唐陈藏器） 《海药本草》一种（唐李 ） 《食性本草》一种（唐陈士良） 《食疗本草》一种（唐孟诜） 《开宝本草》十九种（宋马志）《嘉 本草》二种（宋掌禹锡） 《图经本草》五种（宋苏颂） 《日华本草》二种（宋人大明） 《食物本草》一种（明汪颖） 《日用本草》二种（元吴瑞） 《本草会编》一种（明汪机） 《本草纲目》三十三种（明李时珍）【附注】魏《吴普本草》 李当之《本草》 宋雷 《炮炙论》 齐徐之才《药对》 唐　甄权《药性》 孙思邈《千金》 唐　萧炳《四声》 杨损之《删繁》 蜀韩保升《重注》 宋　寇宗《衍义》 唐　慎微《证类》 金　张元素《珍珠囊》 元　李杲《法象》 王好古《汤液》 朱震亨《补遗》 明　宁原《食鉴》 周定王《救荒》 陈嘉谟《蒙筌》

　　果部第二十九卷

　　果之一

　　（五果类一十一种）

　　果部第二十九卷　果之一

　　李

　　（《别录》下品）【释名】嘉庆子。

　　时珍曰：按：罗愿《尔雅翼》云：李乃木之多子者，故字从木、子。窃谓木之多子者多矣，何独李称木子耶？按：《素问》言：李味酸属肝，东方之果也。则李于五果属木，故得专称尔。今人呼干李为嘉庆子。按：韦述《两京记》云：东都嘉庆坊有美李，人称为嘉庆子。

　　久之称谓既熟，不复知其所自矣。梵书名李曰居陵迦。

　　【集解】弘景曰：李类甚多。京口有麦李，麦秀时熟，小而肥甜，核不入药。姑熟有南居李，解核如杏子形者，入药为佳。

　　志曰：李有绿李、黄李、紫李、牛李、水李，并甘美堪食，核不中用。有野李，味苦，核仁入药。

　　颂曰：李处处有之。郭璞注《尔雅》：休，乃无实李也。一名赵李。痤（音磋），乃接虑李也。一名麦李。细熟有沟道，与麦同熟。驳，乃赤李也。陶氏所谓南居李，今不复识。医家但用核若杏核者。

　　宗 曰：李树大者高丈许。一种御李子，大如樱桃，红黄色，先诸李熟，医家用者亦少。

　　时珍曰：李，绿叶白花，树能耐久，其种近百。其子大者如杯如卵，小者如弹如樱。其味有甘、酸、苦、涩数种。其色有青、绿、紫、朱、黄、赤、缥绮、胭脂、青皮、紫灰之殊。

　　其形有牛心、马肝、柰李、杏李、水李、离核、合核、无核、匾缝之异。其产有武陵、房陵诸李。早则麦李、御李，四月熟。迟则晚李、冬李，十月、十一月熟。又有季春李，冬花春实也。按：王祯《农书》云：北方一种御黄李，形大而肉浓核小，甘香而美。江南建宁一种均亭李，紫而肥大，味甘如蜜。有擘李，熟则自裂。有糕李，肥粘如糕。皆李之嘉美者也。

　　今人用盐曝、糖藏、蜜煎为果，惟曝干白李有益。其法：夏李色黄时摘之，以盐 去汁，合盐晒萎，去核复晒干，荐酒、作 皆佳。

　　实

　　【气味】苦、酸，微温，无毒。

　　时珍曰：李味甘酸，其苦涩者不可食。不沉水者有毒，不可食。

　　大明曰：多食令人胪胀，发虚热。

　　诜曰：临水食之，令发痰疟。不可合雀肉食。合蜜食，损五脏。

　　宗 曰：不可合浆水食，发霍乱，涩气而然。服术人忌之。

　　【主治】暴食，去痼热，调中（《别录》）。去骨节间劳热（孟诜）。肝病宜食之（思邈）。

　　核仁

　　【气味】苦，平，无毒。

　　【主治】僵仆 折，瘀血骨痛（《别录》）。

　　令人好颜色（吴普）。治女子少腹肿满。利小肠，下水气，除浮肿（甄权）。治面 黑子（苏颂）。

　　【附方】旧一，新一。

　　女人面 ：用李核仁去皮细研，以鸡子白和如稀饧涂之。至旦以浆水洗去，后涂胡粉。

　　不过五、六日效。忌见风。（崔元亮《海上方》）。

　　蝎虿螫痛：苦李仁嚼涂之，良。（《古今录验》）。

　　根白皮

　　【修治】时珍曰：李根皮取东行者，刮去皱皮，炙黄入药用。《别录》不言用何等李根，亦不言其味。但《药性论》云：入药用苦李根皮，味咸。而张仲景治奔豚气，奔豚汤中用甘李根白皮。则甘、苦二种皆可用欤？【气味】大寒，无毒。大明曰：凉，无毒。

　　【主治】消渴，止心烦逆奔豚气（《别录》）。治疮（吴普）。煎水含漱，治齿痛（弘景）。

　　煎汁饮，主赤白痢（大明）。炙黄煎汤，日再饮之，治女人卒赤白下，有验（孟诜）。治小儿暴热，解丹毒（时珍）。苦李根皮：味咸，治脚下气，主热毒烦躁。煮汁服，止消渴（甄权）。

　　【附方】新二。

　　小儿丹毒，从两股走及阴头：用李根烧为末，以田中流水和涂之。（《千金》）。

　　咽喉卒塞，无药处，以皂角末吹鼻取嚏：仍以李树近根皮，磨水涂喉外，良验。（《菽园杂记》）。

　　花

　　【气味】苦，香，无毒。

　　【主治】令人面泽，去粉滓 （时珍）。

　　【附方】新一。

　　面黑粉滓：用李花、梨花、樱桃花、白蜀葵花、白莲花、红莲花、旋复花、秦椒各六两，桃花、木瓜花、丁香、沉香、青木香、钟乳粉各三两，珍珠、玉屑各二两，蜀水花一两，大豆末七合，为细末瓶收。每日盥 ，用洗手面，百日光洁如玉也。（《普济方》）。

　　叶

　　【气味】甘、酸，平，无毒。

　　【主治】小儿壮热， 疾惊痫，煎汤浴之，良（大明）。

　　【附方】新一。

　　恶刺疮痛：李叶、枣叶捣汁点之，效。（《千金》）。

　　树胶

　　【气味】苦，寒，无毒。

　　【主治】目翳，定痛消肿（时珍）。

　　【附录】徐李 《别录》有名未用曰：生太山之阴。树如李而小。

　　其实青色，无核。熟则采食之，轻身益气延年。

　　时珍曰：此即无核李也。唐崔奉国家有之，乃异种也。谬言龙耳血堕地所生。

　　果部第二十九卷　果之一

　　杏

　　（《别录》下品）【释名】甜梅。

　　时珍曰：杏字篆文象子在木枝之形。或云从口及从可者，并非也。《江南录》云：杨行密改杏名甜梅。

　　【集解】《别录》曰：杏生晋山川谷。五月采之。

　　颂曰：今处处有之。有数种：黄而圆者名金杏，相传种出自济南郡之分流山，彼人谓之汉帝杏，言汉武帝上苑之种也。今近汴洛皆种之，熟最早。其扁而青黄者名木杏，味酢不及之。

　　山杏不堪入药。杏仁今以从东来人家种者为胜。

　　宗 曰：金杏深赭色，核大而扁，乃接成者，其味最胜。又有白杏，熟时色青白或微黄，味甘淡而不酢。生杏可晒脯作干果食之。山杏辈只可收仁用耳。

