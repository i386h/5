<!-- { "loadSidebar": true } -->
　　鼻内生疮：桃叶嫩心，杵烂塞之。无叶用枝。（《简便方》）。

　　身面癣疮：日午捣桃叶，取汁搽之。（《千金》）。

　　诸虫入耳：桃叶 熟塞之。或捣汁滴之。或作枕，枕一夕自出。（《梅师方》）

　　茎及白皮

　　【修治】时珍曰：树皮、根皮皆可，用根皮尤良。并取东行者，刮去粗皮，取白皮入药。

　　【气味】苦，平，无毒。

　　【主治】除邪鬼中恶腹痛，去胃中热（《别录》）。治疰忤心腹痛，解蛊毒，辟疫疠，疗黄胆身目如金，杀诸疮虫（时珍）。

　　【附方】旧十五，新五。

　　天行疫疠：常以东行桃枝煎熬汤浴之，佳。（《类要》）。

　　黄胆如金：晴明时，清晨勿令鸡、犬、妇人见，取东引桃根细如箸、若钗股者一握，切细，以水一大升，煎一小升，空腹顿服。后三、五日，其黄离离如薄云散开，百日方平复也。

　　黄散后，可时时饮清酒一杯，则眼中易散，否则散迟。忌食热面、猪、鱼等物。此是徐之才家秘方也。《类要》。

　　肺热喘急《集验》：治肺热闷喘急，客热往来，欲死，不堪服药者。用桃皮、芫花各一升，以水四升，煮取一升五合。以故布纳汁中，取薄胸口，温四肢，不盈数刻即止。（《图经》）。

　　喉痹塞痛：桃皮煮汁三升服。（《千金方》）。

　　心虚健忘《圣惠》，令耳目聪明：用戊子日，取东引桃枝二七寸枕之。又方：五月五日日未出时，取东引桃枝刻作三寸木人，着衣领带中佩之。（《千金方》）。

　　卒得心痛：东引桃枝一把切，以酒一升，煎半升，顿服大效。（《肘后方》）。

　　鬼疰心痛：东引桃枝一握，去粗皮切，水二升，煎半升，频服。（崔氏）。

　　解中蛊毒：用东引桃白皮（烘干）、大戟、斑蝥（去足翅熬），三物等分，为末。以冷水服半方寸匕，即出。不出更服。或因酒得以酒服，因食得以食服。必效方云：此乃李饶州法也。亦可以米泔丸服。（苏颂《图经》）。

　　卒得恶疮，人不识者：取桃皮作屑纳之。（孙真人方）。

　　卒患瘰 ，不痛者：取桃树白皮贴疮上，灸二、七壮良。（孙真人方）。

　　热病口疮成 ：桃枝煎浓汁含之。下部有疮，纳入之。（《类要》）。

　　下部 疮：桃白皮煮取浓汁如稀饧，入熊胆少许，以绵蘸药纳入下部疮上。（《梅师》）。

　　五痔作痛：桃根，水煎汁浸洗之，当有虫出。

　　小儿湿癣：桃树青皮为末和醋频敷之。（《子母秘录》）。

　　狂狗咬伤：桃白皮一握，水三升，煎一升服。（《梅师方》）。

　　水肿尿短：桃皮三斤（去内外皮），秫米一斗，女曲一升，以水二斗煮桃皮，取汁一斗，以一半渍曲，一半渍秫饭，如常酿成酒。每服一合，日三次，以体中有热为候。小便多是病去。忌生冷、一切毒物。（《圣济总录》）。

　　妇人经闭，数年不通，面色萎黄，唇口青白，腹内成块，肚上筋起，腿胫或肿，桃根煎主之：用桃树根、牛蒡根、马鞭草根、牛膝、蓬 各一斤锉，以水三斗，煎一斗去滓，更以慢火煎如饧状收之。每以热酒调服一匙。（《圣惠》）。

　　牙疼颊肿：桃白皮、柳白皮、槐白皮等分，煎酒热漱。冷则吐之。（《圣惠方》）。

　　小儿白秃：桃皮五两煎汁，入白面沐之，并服。（同上）。

　　桃胶

　　【修治】时珍曰：桃茂盛时，以刀割树皮，久则胶溢出，采收，以桑灰汤浸过，曝干用。

　　如服食，当依本方修炼。

　　【气味】苦，平，无毒。

　　【主治】炼服，保中不饥，忍风寒（《别录》）。下石淋，破血，治中恶疰忤（苏恭）。主恶鬼邪气（孟诜）。和血益气，治下痢，止痛（时珍）。

　　【发明】颂曰：《本草》言桃胶炼服，保中不饥。按：仙方服胶法：取胶二十斤，绢袋盛，于栎木灰汁一石中，煮三、五沸，取挂高处，候干再煮，如此三度，曝干研筛，蜜和丸梧子大，每空腹酒服二十丸。久服身轻不老。

　　时珍曰：按：《抱朴子》云：桃胶以桑灰汁渍过服之，除百病，数月断谷，久则晦夜有光如月。又《列仙传》云：高丘公服桃胶得仙。古方以桃胶为仙药，而后人不复用之，岂其功亦未必如是之殊耶？【附方】旧二，新三。

　　虚热作渴：桃胶如弹丸大，含之佳。（《外台》）。

　　石淋作痛：桃木胶如枣大，夏以冷水三合，冬以汤三合，和服，日三服。当下石，石尽即止。（《古今录验》）。

　　血淋作痛：桃胶（炒）、木通、石膏各一钱，水一盏，煎七分，食后服。（《杨氏家藏方》）。

　　产后下痢赤白，里急后重， 痛：用桃胶（焙干）、沉香、蒲黄（炒）各等分，为末。每服二钱，食前米饮下。（《妇人良方》）。

　　痘 发搐黑陷者：用桃胶煎汤饮之。或水熬成膏，酒化服之，大效。（《总微论》）。

　　桃符

　　【主治】中恶，精魅邪气，水煮汁服之（孟诜）。

　　【发明】时珍曰：《典术》云：桃乃西方之木，五木之精，仙木也。

　　味辛气恶，故能厌伏邪气，制百鬼。今人门上用桃符以此。《玉烛宝典》云：户上着桃板辟邪，取《山海经》神荼、郁垒居东海蟠桃树下，主领众鬼之义。

　　许慎云：羿死于桃 。 ，仗也。故鬼畏桃，而今人用桃梗作 橛以辟鬼也。《礼记》云：王吊则巫祝以桃 前引，以辟不祥。 者，桃枝作帚也。《博物志》云：桃根为印，可以召鬼。《甄异传》云：鬼但畏东南枝尔。据此诸说，则本草桃之枝、叶、根、核、桃枭、桃橛，皆辟鬼祟产忤，盖有由来矣。钱乙小儿方：疏取积热及结胸，用巴豆、 、汞之药，以桃符煎汤下，亦是厌之之义也。

　　桃橛

　　（《拾遗》）时珍曰：橛音掘，即 也。人多钉于地上，以镇家宅，三载者良。

　　【主治】卒心腹痛，鬼疰，破血，辟邪恶气胀满，煮汁服之，与桃符同功（藏器）。

　　【附方】新一。

　　风虫牙痛：门下桃橛烧取汁，少少纳孔中，以蜡固之。（《圣惠方》）。

　　桃寄生

　　见木部。

　　桃蠹虫

　　移入虫部。

　　果部第二十九卷　果之一

　　栗

　　（《别录》上品）【释名】时珍曰：栗，《说文》作KT ，从 （音条），象花实下垂之状也。梵书名笃迦。

　　【集解】《别录》曰：栗生山阴，九月采。

　　弘景曰：今会稽诸暨栗，形大皮浓，不美；剡及始丰栗，皮薄而甜，乃佳。

　　颂曰：栗处处有之，而兖州、宣州者最胜。木高二、三丈，叶极类栎。四月开花青黄色，长条似胡桃花。实有房 ，大者若拳，中子三、五；小者若桃李，中子唯一、二。将熟则罅拆子出。栗类亦多。按：陆玑《诗疏》云：栗，五方皆有之，周、秦、吴、扬特饶。惟濮阳及范阳栗甜美味长，他方者不及也。倭、韩国诸岛上栗大如鸡子，味短不美。桂阳有莘栗，丛生，实大如杏仁，皮、子形色与栗无异，但小耳。又有奥栗，皆与栗同，子圆而细，惟江湖有之，或云即莘也。莘音榛，《诗》云“树之莘栗”是矣。

　　保升曰：板栗、锥栗二树皆大。茅栗似板栗而细如橡子，其树虽小，叶亦不殊，但春生夏花、秋实冬枯为异耳。

　　宗 曰：湖北一种旋栗，顶圆末尖，即榛栗，象榛子形也。栗欲干收，莫如曝之；欲生收，莫如润沙藏之，至夏初尚如新也。

　　时珍曰：栗但可种成，不可移栽。按：《事类合璧》云：栗木高二、三丈，苞生多刺如毛，每枝不下四、五个苞，有青、黄、赤三色。中子或单或双，或三或四。其壳生黄熟紫，壳内有膜裹仁，九月霜降乃熟。其苞自裂而子坠者，乃可久藏，苞未裂者易腐也。其花作条，大如箸头，长四、五寸，可以点灯。栗之大者为板栗，中心扁子为栗楔。稍小者为山栗。山栗之圆而末尖者为锥栗。圆小如橡子者为莘栗。小如指顶者为茅栗，即《尔雅》所谓 栗也，一名 栗，可炒食之。刘恂《岭表录》异云：广中无栗。惟勤州山中有石栗，一年方熟，圆如弹子，皮浓而味如胡桃。得非栗乃水果，不宜于炎方耶？

　　实

　　【气味】咸，温，无毒。

　　诜曰：吴栗虽大味短，不如北栗。凡栗日中曝干食，即下气补益；不尔犹有木气，不补益也。火煨去汗，亦杀水气。生食则发气，蒸炒熟食则壅气。凡患风水人不宜食，味咸生水也。

　　恭曰：栗作粉食，胜于菱、芡；但以饲孩儿，令齿不生。

　　宗 曰：小儿不可多食。生则难化，熟则滞气，膈食生虫，往往致病。

　　【主治】益气，浓肠胃，补肾气，令人耐饥（《别录》）。

　　生食，治腰脚不遂（思邈）。疗筋骨断碎，肿痛瘀血，生嚼涂之，有效（苏恭）。

　　栗楔（音屑） 时珍曰：一球三颗，其中扁者栗楔也。

　　【主治】筋骨风痛（士良）。活血尤效（颂曰：今衡山合活血丹用之）。每日生食七枚，破冷 癖。又生嚼， 恶刺，出箭头，敷瘰 肿毒痛（大明）。

　　【发明】思邈曰：栗，肾之果也。肾病宜食之。

　　弘景曰：相传有人患腰脚弱，往栗树下食数升，便能起行。此是补肾之义，然应生啖。

　　若服饵则宜蒸曝之。

　　宗 曰：栗之补肾，为其味咸，又滞其气也。

　　时珍曰：栗于五果属水。水潦之年则栗不熟，类相应也。有人内寒，暴泄如注，令食煨栗二、三十枚，顿愈。肾主大便，栗能通肾，于此可验。《经验后方》治肾虚腰脚无力，以袋盛生栗悬干，每旦吃十余颗，次吃猪肾粥助之，久必强健。盖风干之栗，胜于日曝，而火煨油炒，胜于煮蒸。仍须细嚼，连液吞咽，则有益。若顿食至饱，反致伤脾矣。按：苏子由诗云：老去自添腰脚病，山翁服栗旧传方。客来为说晨兴晚，三咽徐收白玉浆。此得食栗之诀也。王祯《农书》云：《史记》载：秦饥，应侯请发五苑枣、栗。则本草栗浓肠胃、补肾气、令人耐饥之说，殆非虚语矣。

　　【附方】旧三，新五。

　　小儿疳疮：生嚼栗子敷之。（《外台》）。

　　苇刺入肉：方同上。

　　马汗入肉成疮者。方同上。（《胜金方》）。

　　马咬成疮：独颗栗子烧研敷之。（《医说》）。

　　熊虎爪伤：嚼栗敷之。（《肘后》）。

　　小儿口疮：大栗煮熟，日日与食之，甚效。（《普济》）。

　　衄血不止：宣州大栗七枚刺破，连皮烧存性，出火毒，入麝香少许研匀。每服二钱，温水下。（《圣济总录》）。

