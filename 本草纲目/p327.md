<!-- { "loadSidebar": true } -->
　　金刃斧伤：用独壳大栗研傅，或仓卒嚼敷亦可。（《集简方》）。

　　栗 （音孚） 恭曰：栗内薄皮也。

　　【气味】甘，平，涩，无毒。

　　【主治】捣散，和蜜涂面，令光急去皱纹（苏恭）。

　　【附方】新二。

　　骨鲠在咽：栗子内薄皮烧存性，研末，吹入咽中即下。《圣济总录》：用栗子肉上皮半两（为末）， 鱼肝一个，乳香二钱半，同捣，丸梧子大。看鲠远近，以线系绵裹一丸，水润吞之，提线钓出也。

　　栗壳

　　（栗之黑壳也）【气味】同 。

　　【主治】反胃消渴，煮汁饮之（孟诜）。煮汁饮，止泻血（大明）。

　　【附方】新一。

　　鼻衄不止，累医不效。栗壳烧存性，研末，粥饮服二钱。（《圣惠方》）

　　毛球

　　（栗外刺包也）【主治】煮汁，洗火丹毒肿（苏恭）。

　　花

　　【主治】瘰 （吴瑞）。

　　树皮

　　【主治】煮汁，洗沙虱、溪毒（苏恭）。疗疮毒（苏颂）。治丹毒五色无常。剥皮有刺者，煎水洗之（孟诜。出《肘后方》）。

　　根

　　【主治】偏肾气，酒煎服之（汪颖）。

　　果部第二十九卷　果之一

　　天师栗

　　（《纲目》）【集解】时珍曰：按：宋祁《益州方物记》云：天师栗，惟西蜀青城山中有之，他处无有也。云张天师学道于此所遗，故名。似栗而味美，惟独房若橡为异耳。今武当山所卖娑罗子，恐即此物也。

　　【气味】甘，温，无毒。

　　【主治】久食，已风挛（时珍。出《益州记》）。

　　果部第二十九卷　果之一

　　枣

　　（《本经》上品）【释名】时珍曰：按陆佃《埤雅》云：大曰枣，小曰棘。棘，酸枣也。枣性高，故重 ；棘性低，故并 。 音次。枣、棘皆有刺针，会意也。

　　【集解】《别录》曰：枣生河东平泽。

　　弘景曰：世传河东猗氏县枣特异。今青州出者形大而核细，多膏甚甜。郁州互市者亦好，小不及耳。江东临沂、金城枣形大而虚，少脂，好者亦可用之。南枣大恶，不堪啖。

　　颂曰：近北州郡皆出枣，惟青州之种特佳。晋州、绛州者虽大，而不及青州肉浓也。江南出者，坚燥少脂。今园圃种莳者，其种甚多。美者有水菱枣、御枣之类，皆不堪入药，盖肌肉轻虚故也。南郡人煮而曝干，皮薄而皱，味更甘于他枣，谓之天蒸枣，亦不入药。按：郭璞注《尔雅》云：壶枣大而锐，壶犹瓠也。边，腰枣也，细腰，今谓之辘轳枣。 ，白枣也，子白乃熟。洗，大枣，也，出河东猗氏县，大如鸡卵。遵，羊枣也，实小紫黑，俗名羊矢枣。 ，酸枣也，木小而实酢。还味， 枣也，其味短。蹶泄，苦枣也，其味苦。晰，无实枣也。

　　宗 曰：大枣先青州，次晋州，皆可晒曝入药，益脾胃。余者止可充食用耳。青州人以枣去皮核，焙干为枣圈，以为奇果。有御枣，甘美轻脆，后众枣熟而易生虫，今人所谓扑落酥者是也。又有牙枣，先众枣熟，亦甘美，微酸而尖长。二枣皆可啖，不堪收曝。

　　时珍曰：枣木赤心有刺。四月生小叶，尖觥光泽。五月开小花，白色微青。南北皆有，惟青、晋所出者肥大甘美，入药为良。其类甚繁，《尔雅》所载之外，郭义恭《广志》有狗牙、鸡心、牛头、羊矢、猕猴、细腰、赤心、三星、骈白之名，又有木枣、氐枣、桂枣、夕枣、灌枣、墟枣、蒸枣、白枣、丹枣、棠枣，及安邑、信都诸枣。谷城紫枣长二寸，羊角枣长三寸。密云所出小枣，脆润核细，味亦甘美，皆可充果食，不堪入药。入药须用青州及晋地晒干大枣为良。按：贾思勰《齐民要术》云：凡枣全赤时，日日撼而收曝，则红皱。若半赤收者，肉未充满，干即色黄而皮皱，将赤收者，味亦不佳。《食经》作干枣法：须治净地，铺菰箔之类承枣，日晒夜露，择去胖烂，曝干收之。切而晒干者为枣脯。煮熟榨出者为枣膏，亦曰枣瓤。蒸熟者为胶枣，加以糖、蜜拌蒸则更甜；以麻油叶同蒸，则色更润泽。捣胶枣晒干者为枣油，其法取红软干枣入釜，以水仅淹平，煮沸漉出，砂盆研细，生布绞取汁，涂盘上晒干，其形如油，以手摩刮为末收之。每以一匙，投汤碗中，酸甜味足，即成美浆，用和米，最止饥渴、益脾胃也。卢谌《祭法》云：春祀用枣油。即此。

　　生枣

　　【气味】甘、辛，热，无毒。多食令人寒热。凡羸瘦者不可食。

　　思邈曰：多食令人热渴膨胀，动脏腑，损脾元，助湿热。

　　大枣

　　【释名】干枣（《别录》）、美枣（《别录》）、良枣。

　　《别录》曰：八月采，曝干。

　　瑞曰：此即晒干大枣也。味最良美，故宜入药。今人亦有用胶枣之肥大者。

　　【气味】甘，平，无毒。

　　思邈曰：甘、辛，热，滑，无毒。

　　杲曰：温。

　　大明曰：有齿病、疳病、虫 人不宜啖枣，小儿尤不宜食。又忌与葱同食，令人五脏不和；与鱼同食，令人腰腹痛。

　　时珍曰：今人蒸枣多用糖、蜜拌过，久食最损脾、助湿热也。啖枣多，令人齿黄生。故嵇康《养生论》云：齿处晋而黄，虱处头而黑。

　　【主治】心腹邪气，安中，养脾气，平胃气，通九窍，助十二经，补少气、少津液、身中不足，大惊四肢重，和百药。久服轻身延年（《本经》。宗 曰：（煮取肉，和脾胃药甚佳）。

　　补中益气，坚志强力，除烦闷，疗心下悬，除肠 。久服不饥神仙（《别录》）。

　　润心肺，止嗽，补五脏，治虚损，除肠胃癖气。和光粉烧，治疳痢（大明）。小儿患秋痢，与蛀枣食之良（孟诜）。杀乌头、附子、天雄毒（之才）。和阴阳，调营卫，生津液（李杲）。

　　【发明】弘景曰：道家方药，以枣为佳饵。其皮利，肉补虚，所以合汤皆擘之也。

　　杲曰：大枣气味俱浓，阳也。温以补不足，甘以缓阴血。

　　成无己曰：邪在营卫者，辛甘以解之。故用姜、枣以和营卫，生发脾胃升腾之气。张仲景治奔豚，用大枣滋脾土以平肾气也。治水饮胁痛有十枣汤，益土而胜水也。

　　震亨曰：枣属土而有火，味甘性缓。甘先入脾，补脾者未尝用甘。故今人食甘多者，脾必受病也。时珍曰：《素问》言：枣为脾之果，脾病宜食之。谓治病和药，枣为脾经血分药也。若无故频食，则生虫损齿，贻害多矣。按：王好古云：中满者勿食甘，甘令人满。故张仲景建中汤心下痞者，减饧、枣，与甘草同例，此得用枣之方矣。又按：许叔微《本事方》云：一妇病脏燥悲泣不止，祈祷备至。予忆古方治此证用大枣汤，遂治，与服尽剂而愈。古人识病治方，妙绝如此。又陈自明《妇人良方》云：程虎卿内人妊娠四、五个月，遇昼则惨戚悲伤，泪下数欠，如有所凭，医巫兼治皆无益。管伯周说：先人曾语此，治须大枣汤乃愈。

　　虎卿借方治药，一投而愈。方见下条。又《摘玄方》治此证，用红枣烧存性，酒服三钱，亦大枣汤变法也。

　　【附方】旧七，新十二。

　　调和胃气：以干枣去核，缓火逼燥为末。量多少入少生姜末，白汤点服。调和胃气甚良。

　　（《衍义》）。

　　反胃吐食：大枣一枚去核，用斑蝥一枚去头翅，入在内，煨熟去蝥，空心食之，白汤下良。

　　小肠气痛：大枣一枚去核，用斑蝥一枚去头、足、翅，入枣内，纸包煨熟，去蝥食枣，以桂心、荜澄茄汤下。（《直指》）。

　　伤寒热病后，口干咽痛，喜唾：大枣二十枚，乌梅十枚，捣入蜜丸。

　　含如杏核大，咽汁甚效。（《千金方》）。

　　妇人脏燥，悲伤欲哭，象若神灵，数欠者，大枣汤主之：大枣十枚，小麦一升，甘草二两，每服一两，水煎服之。亦补脾气。（《金匮》）。

　　妊娠腹痛：大红枣十四枚，烧焦为末，以小便服之。（《梅师》）。

　　大便燥塞：大枣一枚去核，入轻粉半钱缚定，煨熟食之，仍以枣汤送下。（《直指》）。

　　咒枣治疟：执枣一枚，咒曰：吾有枣一枚，一心归大道。优他或优降，或劈火烧之。念七遍，吹枣上，与病患食之，即愈。（《 嵝神书》）。

　　烦闷不眠：大枣十四枚，葱白七茎，水三升，煮一升，顿服。（《千金》）。

　　上气咳嗽，治伤中筋脉急，上气咳嗽者：用枣二十枚去核，以酥四两微火煎，入枣肉中泣尽酥，取收之。常含一枚，微微咽之取瘥。（《圣惠方》）。

　　肺疽吐血，因啖辛辣，热物致伤者：用红枣（连核烧存性）、百药煎（ 过）等分为末。

　　每服二钱，米饮下。（《三因》）。

　　耳聋鼻塞，不闻音声、香臭者：取大枣十五枚（去皮核），蓖麻子三百枚（去皮），和捣。

　　绵裹塞耳、鼻，日一度。三十余日，闻声及香臭也。先治耳，后治鼻，不可并塞。（孟诜《食疗》）。

　　久服香身：用大枣肉和桂心、白瓜仁、松树皮为丸，久服之。（《食疗本草》）。

　　走马牙疳：新枣肉一枚，同黄柏烧焦为末。油和敷之。若加砒少许更妙。（王氏《博济》）。

　　诸疮久坏不愈者。枣膏三升，煎水频洗，取愈。（《千金》）。

　　痔疮疼痛：大肥枣一枚剥去皮，取水银掌中，以唾研令极熟，敷枣瓤上，纳入下部良。

　　（《外台》）。

　　下部虫痒：蒸大枣取膏，以水银和捻，长三寸，以绵裹，夜纳下部中，明日虫皆出也。

　　（《肘后》）。

　　卒急心疼：《海上方》诀云：一个乌梅二个枣，七枚杏仁一处捣。男酒女醋送下之，不害心疼直到老。

　　食椒闭气：京枣食之即解也。（《百一选方》）。

　　三岁陈枣核中仁

　　【气味】燔之，苦，平，无毒。

　　【主治】腹痛邪气（《别录》）。恶气卒疰忤（孟诜）。核烧研，掺胫疮良（时珍）。

　　【发明】时珍曰：按：《刘根别传》云：道士陈孜如痴人，江夏袁仲阳敬事之。

　　孜曰：今春当有疾，可服枣核中仁二十七枚。后果大病，服之而愈。又云：常服枣仁，百邪不复干也。仲阳服之有效，则枣果有治邪之说矣。又《道书》云：常含枣核治气，令口行津液，咽之佳。谢承《后汉书》亦云：孟节能含枣核，不食可至十年也。此皆藉枣以生津受气，而咽之又能达黄宫，以交离坎之义耳。

　　叶

　　【气味】甘，温，微毒。《别录》曰：散服使人瘦，久则呕吐。

　　【主治】覆麻黄，能令出汗（《本经》）。和葛粉，揩热痱疮，良（《别录》）。治小儿壮热，煎汤浴之（大明）。

