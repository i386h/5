<!-- { "loadSidebar": true } -->
　　日一作，益颜色，补脏腑。（《寿亲》）产后虚羸：黄雌鸡一只，去毛及肠肚，背上开破，入生百合三枚，白粳米半升，缝合，入五味汁中煮熟，开腹取百合并饭，和汁作羹食之，并食肉。（《圣济》）病后虚汗：伤寒后虚弱，日夜汗出不止，口干心躁。用黄雌鸡一只（去肠胃，治净），麻黄根一两，水七大盏，煮汁三大盏，去滓及鸡，入肉苁蓉（酒浸一宿，刮净）一两，牡蛎（ ）粉二两，煎取一盏半，分为三服一日服尽。（《圣惠》）老人噎食不通：黄雌鸡肉四两（切），茯苓末二两，白面六两，作馄饨，入豉汁煮食，三五服效。（《养老书》）

　　乌骨鸡

　　【气味】甘，平，无毒。

　　【主治】补虚劳羸弱，治消渴，中恶鬼击心腹痛，益产妇，治女人崩中带下，一切虚损诸病，大人小儿下痢噤口，并煮食饮汁，亦可捣和丸药（时珍）。

　　【发明】时珍曰：乌骨鸡，有白毛乌骨者、黑毛乌骨者，斑毛乌骨者，有骨肉俱乌者；肉白骨乌者。但观鸡舌黑者，则肉骨俱乌，入药更良。鸡属木，而骨反乌者，巽变坎也，受水木之精气，故肝肾血分之病宜用之。男用雌，女用雄。妇人方科有乌鸡丸，治妇人百病，煮鸡至烂和药，或并骨研用之。按《太平御览》云：夏侯弘行江陵，逢一大鬼引小鬼数百行。弘潜捉末后一小鬼问之。曰：此广州大杀也，持弓戟往荆、扬二州杀人。若中心腹者死，余处犹可救。弘曰：治之有方乎？曰：但杀白乌骨鸡薄心即瘥。时荆、扬病心腹者甚众，弘用此治之，十愈八九。中恶用乌鸡，自弘始也。此说虽涉迂怪，然其方则神妙，谓非神传不可也。鬼击猝死，用其血涂心下，亦效。

　　【附方】新三。赤白带下：白果、莲肉、江米各五钱，胡椒一钱，为末。乌骨鸡一只，如常治净，装末入腹煮熟，空心食之。遗精白浊下元虚惫者：用前方食之良。

　　脾虚滑泄：乌骨母鸡一只治净，用豆蔻一两，草果二枚，烧存性，掺入鸡腹内，扎定煮

　　反毛鸡

　　【主治】反胃。以一只煮烂，去骨，入人参、当归、食盐各半两，再同煮烂，（时珍。出《乾坤生意》）。

　　【发明】时珍曰：反毛鸡，即翻翅鸡也，毛翮皆反生向前。治反胃者，述类之义耳。

　　泰和老鸡

　　【气味】甘、辛，热，无毒。

　　【主治】内托小儿痘疮（时珍）。

　　【发明】时珍曰：江西泰和、吉水诸县，俗传老鸡能发痘疮，家家畜之，近则五六年，远则一二十年。待痘疮发时，以五味煮烂，与儿食之，甚则加胡椒及桂、附之属。此亦陈文中治痘用木香、异功散之意，取其能助湿热发脓也。风土有宜不宜，不可以为法。

　　鸡头

　　（丹、白雄鸡者良）【主治】杀鬼，东门上者尤良（《本经》）。治蛊，禳恶，辟瘟（时珍）。

　　【发明】时珍曰：古者正旦，磔雄鸡，祭门户，以辟邪鬼。盖鸡乃阳精，雄者阳之体，头者阳之会，东门者阳之方，以纯阳胜纯阴之义也。《千金》转女成男方中用之，亦取此义也。按应劭《风俗通》云：俗以鸡祀祭门户。鸡乃东方之牲，东方既作，万物触户而出也。《山海经》祠鬼神皆用雄鸡，而今治贼风有鸡头散，治蛊用东门鸡头，治鬼痱用雄鸡血，皆凡祭祀禳舋，供其鸡牲。注云：禳郊及疆，却灾变也。作宫室器物，取血涂舋隙。《淮南子》曰：鸡头已 ，此类之推也。

　　【附方】新一。猝魇死昏：东门上鸡头为末，酒服之。（《千金方》）

　　鸡冠血

　　（三年雄鸡者良）。

　　【气味】咸，平，无毒。

　　【主治】乌鸡者，主乳难（《别录》）。

　　治目泪不止，日点三次，良（孟诜）。亦点暴赤目（时珍）。丹鸡者，治白癜风（《日华》）。

　　并疗经络间风热。涂颊，治口 不正；涂面，治中恶；卒饮之，治缢死欲绝，及小儿猝惊客忤。涂诸疮癣，蜈蚣、蜘蛛毒，马啮疮，百虫入耳（时珍）。

　　【发明】时珍曰：鸡冠血，用三年老雄者，取其阳气充溢也。风中血脉则口僻 ，冠血咸而走血透肌，鸡之精华所聚，本乎天者亲上也。丹者阳中之阳，能辟邪，故治中恶、惊忤诸病。乌者阳形阴色，阳中之阴，故治产乳、目泪诸病。其治蜈蚣、蜘蛛诸毒者，鸡食百虫，制之以所畏也。高武《痘疹正宗》云：鸡冠血和酒服，发痘最佳。鸡属巽属风、顶血至清至高，故也。

　　【附方】旧九，新十。益助阳气：诜曰：丹雄鸡冠血，和天雄、太阳粉各四分，桂心二分，丸服之。鬼击猝死：乌鸡冠血，沥口中令咽；仍破此鸡拓心下，冷乃弃之道边，妙。（《肘后》）猝死寝死：治猝死，或寝卧奄忽而绝，皆是中恶。用雄鸡冠血涂面上，干则再上，仍吹入鼻中，并以灰营死人一周。（《肘后》）猝然忤死不能言：用鸡冠血，和真珠，丸小豆大。纳三、四丸入口中，效。（《肘后方》）卒缢垂死心下犹温者：勿断绳。刺鸡冠血滴口中，以安心神。或云：男用雌，女用雄。

　　（《肘后》）小儿猝惊：似有痛处，不知疾状。用雄鸡冠血少许，滴口中，妙。（《谭氏小儿》）小儿解颅：丹雄鸡冠上血滴之，以赤芍药末粉之，甚良。（《普济》）阴毒猝痛：用雄鸡冠血，入热酒中饮之，暖卧取汗。（《伤寒蕴要》）女人阴血：女人交接违理，血出。用雄鸡冠血涂之。（《集验》）烂弦风眼：鸡冠血点之，日三五度。（《圣惠》）对口毒疮：热鸡血频涂之，取散。（《皆效方》）发背痈疽：用雄鸡冠血滴疽上，血尽再换，不过五六鸡，痛止毒散，数日自愈。（《保寿堂方》）浸淫疮毒：不早治，周身杀人。以鸡冠血涂之，日四五度。（《肘后》）马咬成疮肿痛：用鸡冠血涂之。 马用雌鸡，牝马用雄鸡。（《肘后方》）蜈蚣咬疮：鸡冠血涂之。（钱相公《箧中方》）蜘蛛咬疮：同上。

　　中蜈蚣毒：舌胀退场门是也。雄鸡冠血浸舌，并咽之。（《青囊杂纂》）

　　鸡血

　　（乌鸡、白鸡者良）【气味】咸，平，无毒。

　　【主治】 折骨痛及痿痹，中恶腹痛，乳难（《别录》）。

　　治剥驴马被伤，及马咬人，以热血浸之。白癜风， 疡风，以雄鸡翅下血涂之（藏器）。

　　热血服之，主小儿下血及惊风，解丹毒蛊毒，鬼排阴毒，安神定志。（时珍曰：《肘后》治惊邪恍惚大方中亦用之）。

　　【附方】新十。

　　阴毒：鸡血冲热酒饮。

　　鬼痱猝死：用乌雄鸡血涂心下，即苏。（《风俗通》）解百蛊毒：白鸡血，热饮之。（《广记》）惊风不醒：白乌骨雄鸡血，抹唇上即醒。（《集成》）缢死未绝：鸡血涂喉下。（《千金》）黄胆困笃：用半斤大雄鸡，背上破开，不去毛，带热血合患人胸前，冷则换之。日换数鸡筋骨折伤：急取雄鸡一只刺血，量患人酒量，或一碗，或半碗，和饮，痛立止，神验。

　　（杂物眯目不出：以鸡肝血滴少许，即出。（《圣惠》）蚰蜒入耳：生油调鸡心血，滴入即出。（《总录》）金疮肠出：以干人屎末抹入，桑皮线缝合，热鸡血涂之。（《生生编》）

　　肪

　　（乌雄鸡者良）【气味】甘，寒，无毒。

　　【主治】耳聋（《别录》）。头秃发落（时珍）。

　　【附方】新一。

　　年久耳聋：用炼成鸡肪五两，桂心十八铢，野葛六铢，同以文火煎三沸，去滓。每用枣许，以苇筒炙熔，倾入耳中。如此十日，耵聍自出，长寸许也。（《千金翼》）

　　脑

　　（白雄鸡者良）【主治】小儿惊痫。烧灰酒服，治难产（苏恭）。

　　心

　　（乌雄鸡者良）【主治】五邪（《别录》）。

　　肝

　　（雄鸡者良）【气味】甘、苦，温，无毒。

　　时珍曰：微毒。《内则》云：食鸡去肝，为不利人也。

　　【主治】起阴（《别录》）。补肾。治心腹痛，安漏胎下血，以一具切，和酒五合服之（孟诜）。疗风虚目暗。治女人阴蚀疮，切片纳入，引虫出尽，良（时珍）。

　　阴痿不起：用雄鸡肝三具，菟丝子一升，为末，雀卵和，丸小豆大。每服一百丸，酒下，日二。（《千金》）肝虚目暗：老人肝虚目暗。乌雄鸡肝一具（切），以豉和米作羹成粥食之。（《养老书》）睡中遗尿：雄鸡肝、桂心等分，捣丸小豆大。每服一丸，米饮下，日三服。遗精，加白龙骨。

　　胆

　　（乌雄鸡者良）【气味】苦，微寒，无毒。

　　【主治】目不明，肌疮（《别录》）。月蚀疮，绕耳根，日三涂之（孟诜）。灯心蘸点胎赤眼，甚良。水化搽痔疮，亦效（时珍）。

　　【附方】新四。

　　沙石淋沥：用雄鸡胆（干者）半两，鸡屎白（炒）一两，研匀。温酒服一钱，以利为度。

　　（《十便良方》）耳 疣目：黑雌鸡胆汁涂之，日三。（《圣惠》）眼热流泪：五倍子、蔓荆子煎汤洗，后用雄鸡胆点之。（《摘玄方》）尘沙眯目：鸡胆汁点之。（《医说》）

　　肾

　　（雄鸡者良）【主治】 鼻作臭，用一对与脖前肉等分，入豉七粒，新瓦焙研，以鸡子清和作饼，安鼻前，引虫出。忌阴人、鸡、犬见（《十便良方》）。

　　嗉

　　【主治】小便不禁，及气噎食不消（时珍）。

　　【附方】新三。气噎不通：鸡嗉两枚连食，以湿纸包，黄泥固， 存性为末，入木香、沉香、丁香末各一钱，枣肉和，丸梧桐子大。每汁下三丸。

　　小便不禁：雄鸡喉咙，及 ，并屎白，等分为末。麦粥清服之。（《卫生易简方》）发背肿毒：鸡嗉及肫内黄皮，焙研。湿则干掺，干则油调搽之。（《医林正宗》）

　　里黄皮

　　（一名鸡内金） （音脾鸱），鸡肫也。近人讳之，呼肫内黄皮为鸡内金。男用雌，女用雄。

　　【气味】甘，平，无毒。

　　【主治】泄痢。（《本经》）小便频遗，除热止烦（《别录》）。

　　止泄精并尿血，崩中带下，肠风泻血（《日华》）。

　　治小儿食疟，疗大人淋漓反胃，消酒积，主喉闭乳蛾，一切口疮，牙疳诸疮（时珍）。

