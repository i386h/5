<!-- { "loadSidebar": true } -->
　　时珍曰：甘，寒。按：《内则》云：食兔去尻，不利人也。《风俗通》云：食兔髌多，令人面生髌骨。

　　弘景曰：兔肉为羹，益人。妊娠不可食，令子缺唇。不可合白鸡肉及肝、心食，令人面黄。合獭肉食，令人病遁尸。与姜、橘同食，令人心痛、霍乱。又不可同芥食。

　　藏器曰：兔尻有孔，子从口出，故妊妇忌之，非独为缺唇也。大抵久食绝人血脉，损元气、阳事，令人痿黄。八月至十月可食，余月伤人神气。兔死而眼合者杀人。

　　【主治】补中益气（《别录》）。热气湿痹，止渴健脾。生食，压丹石毒（《日华》）。腊月作酱食，去小儿豌豆疮（《药性》）。凉血，解热毒，利大肠（时珍）。

　　【发明】宗 曰：兔者，明月之精。有白毛者，得金之气，入药尤效。凡兔至秋深时可食，金气全也，至春、夏则味变矣。然作酱必用五味，既患豌豆疮，又食此物，发毒太甚，恐斑烂损人。

　　时珍曰：兔至冬月 木皮，已得金气而气内实，故味美；至春食草麦，而金气衰，故不美也。今俗以饲小儿，云令出痘稀，盖亦因其性寒而解热耳。故又能治消渴，压丹石毒。若痘已出，及虚寒者，宜戒之。刘纯《治例》云：反胃，结肠甚者难治，常食兔肉则便自行。

　　又可证其性之寒利矣。

　　【附方】旧一。

　　消渴羸瘦：用兔一只，去皮、爪、五脏，以水一斗半煎稠，去滓澄冷，渴即饮之。极重者不过二兔。（崔元亮《海上方》）

　　血

　　【气味】咸，寒，无毒。

　　【主治】凉血活血，解胎中热毒，催生易产（时珍）。

　　【附方】新六。

　　蟾宫丸：《乾坤秘韫》：治小儿胎毒，遇风寒即发痘疹，服此可免，虽出亦稀。用兔二只，腊月八日刺血于漆盘内，以细面炒熟和，丸绿豆大。每服三十丸，绿豆汤下。每一儿食一剂，永安甚效。《杨氏经验方》：加朱砂三钱，酒下。名兔砂丸。

　　兔血丸：小儿服之，终身不出痘疮，或出亦稀少。腊月八日，取生兔一只刺血，和荞麦面，少加雄黄四五分，候干，丸如绿豆大。初生小儿，以乳汁送下二三丸。遍身发出红点，是其征验也。但儿长催生丹：治产难：腊月兔血，以蒸饼染之，纸裹阴干为末。每服二钱，乳香汤下。（《指迷方》）心气痛：《瑞竹堂方》：用腊兔血和茶末四两，乳香末二两，捣丸芡子大。每温醋化服一丸。谈野翁方：腊月八日，取活兔血和面，丸梧桐子大。每白汤下二十一丸。

　　脑

　　【主治】涂冻疮（《别录》）。催生滑胎（时珍）。同膏，治耳聋（苏恭）。

　　【附方】旧四。

　　催生散：用腊月兔脑髓一个，摊纸上令匀，阴干剪作符子，于面上书“生”字一个。候母痛极时，用钗股夹定，灯上烧灰，煎丁香酒调下。（《博济方》）催生丹：腊月取兔脑髓二个，涂纸上吹干，入通明乳香末二两，同研令匀。于腊日前夜，安桌子上，露星月下。设茶果，斋戒焚香，望北拜告曰：大道弟子某，修合救世上难生妇人药，愿降威灵，佑助此药，速令生产。祷毕，以纸包药，露一夜，天未明时，以猪肉捣和，丸芡子大，纸袋盛，悬透风处。每服一丸，温醋汤下。良久未下，更用冷酒下一丸，即产。

　　乃神仙方也。（《经验方》）手足皲裂：用兔脑髓生涂之。（《圣惠》）发脑发背及痈疽热疖恶疮：用腊月兔头捣烂，入瓶内密封，惟久愈佳。每用涂帛上浓封之，热痛即如冰也。频换取瘥乃止。（《胜金》）

　　骨

　　【主治】热中，消渴，煮汁服（《别录》。

　　颂曰：崔元亮《海上方》：治消渴羸瘦，小便不禁。兔骨和大麦苗煮汁服，极效）。煮汁服，止霍乱吐利（时珍。《外台》用之）。治鬼疰，疮疥刺风（《日华》。藏器曰：醋磨涂久疥，妙）。

　　头骨

　　（腊月收之）【气味】甘、酸，平，无毒。

　　【主治】头眩痛，癫疾（《别录》）。连皮毛烧存性，米饮服方寸匕，治天行呕吐不止，以瘥为度（苏颂。出《必效方》）。连毛、髓烧灰酒服，治产难下胎，及产后余血不下（《日华》。陆氏用葱汤下）。烧末，敷妇人产后阴脱，痈疽恶疮。水服，治小儿疳痢。煮汁服，治消渴不止（时珍）。

　　【附方】新二。

　　预解痘毒：十二月取兔头煎汤浴小儿，除热去毒，令出痘稀。（《饮膳正要》）产后腹痛：兔头炙热摩之，即定。（《必效》）

　　肝

　　【主治】目暗（《别录》）。明目补劳，治头旋眼眩（《日华》。和决明子作丸服，甚明目）。

　　切洗生食如羊肝法，治丹石毒发上冲，目暗不见物（孟诜）。

　　【发明】时珍曰：按刘守真云：兔肝明目，因其气有余，以补不足也。眼科书云：兔肝能泻肝热。盖兔目 而性冷故也。

　　【附方】新一。

　　风热目暗：肝肾气虚，风热上攻，目肿暗。用兔肝一具，米三合，和豉汁，如常煮粥食。

　　（《普济》）

　　皮毛

　　（腊月收之）【主治】烧灰，酒服方寸匕，治产难后胞衣不出，及余血抢心，胀刺欲死者，极验（苏恭）。煎汤，洗豌豆疮（《药性》）。头皮灰：主鼠 ，及鬼疰毒瓦斯在皮中如针刺者。毛灰：主灸疮不瘥（藏器）。皮灰：治妇人带下。毛灰：治小便不利。余见败笔下（时珍）。

　　【附方】旧二妇人带下：兔皮烧烟尽，为末。酒服方寸匕，以瘥为度。（《外台》）火烧成疮：兔腹下白毛贴之。候毛落即瘥。（《百一方》）

　　屎

　　（腊月收之）【释名】明月砂（《圣惠》）、玩月砂（《集验》）、兔蕈（《炮炙论》）。

　　【主治】目中浮翳，劳瘵五疳，疳疮痔 ，杀虫解毒（时珍）。

　　【发明】时珍曰：兔屎能解毒杀虫，故治目疾、疳劳、疮痔方中往往用之。诸家本草并不言及，亦缺漏也。按沈存中《良方》云：江阴万融病劳，四体如焚，寒热烦躁。一夜梦一人腹拥一月，光明使人心骨皆寒。及寤而孙元规使人遗药，服之遂平。扣之，则明月丹也，乃悟所梦。

　　【附方】旧二，新五。

　　明月丹：治劳瘵，追虫。用兔屎四十九粒， 砂（如兔屎大）四十九粒，为末，生蜜丸梧桐子大。月望前，以水浸甘草一夜，五更初取汁送下七丸。有虫下，急钳入油锅内煎杀。三日不下，再服。（《苏沈良方》五疳下痢：兔屎（炒）半两，干蛤蟆一枚，烧灰为末，绵裹如莲子大，纳下部，日三易之。（《圣惠方》）大小便秘：明月砂一匙安脐中，冷水滴之令透，自通也。（《圣惠》）痔疮下血疼痛不止者：用玩月砂，慢火炒黄为末。每服二钱，入乳香五分，空心温酒下，日三服。即兔粪也。（《集验方》）月蚀耳疮：望夜，取兔屎纳蛤蟆腹中，同烧末，敷之。（《肘后》）痘疮入目生翳：用兔屎日干，为末。每服一钱，茶下即安。（《普济方》）痘后目翳：直往山中东西地上，不许回顾，寻兔屎二七粒，以雌、雄槟榔各一个同磨，不落地，井水调服。百无一失，其效如神。（《蔺氏经验方》）

　　兽部第五十一卷　兽之二

　　败笔

　　（《唐本草》）【集解】时珍曰：上古杀青书竹帛，至蒙恬以兔毫作笔，后世复以羊、鼠诸毛为之，惟兔毫入药用。

　　笔头灰

　　【气味】微寒，无毒。

　　【主治】水服，治小便不通，小便数难淋沥，阴肿脱肛，中恶（《唐本》）。酒服二钱，治男子交婚之夕茎萎（《药性》）。酒服二钱，治难产。浆饮服二钱，治咽喉痛，不下饮食（时珍。出《范汪方》）。

　　【发明】时珍曰：笔不用新而用败者，取其沾濡胶墨也。胶墨能利小便、胎产故耳。

　　【附方】旧二，新二。

　　小便不通：数而微肿：用陈久笔头一枚烧灰，水服。（《外台》）心痛不止：败笔头三个烧灰，无根水服，立效。（《经验方》）难产催生：《胜金方》圣妙寸金散：用败笔头一枚烧灰研，生藕汁一盏调下，立产。若母虚弱及素有冷疾者，温汁服之。

　　陆氏治难产第一方：用兔毫笔头三个烧灰，金箔三片，以蜡和丸，酒服。

　　兽部第五十一卷　兽之二

　　山獭

　　（《纲目》）【集解】时珍曰：山獭出广之宜州 峒及南丹州，土人号为插翘。其性淫毒，山中有此物，凡牝兽皆避去，獭无偶则抱木而枯。瑶女春时成群入山，以采物为事。獭闻妇人气，必跃来抱之，次骨而入，牢不可脱，因扼杀之。负归，取其阴一枚，直金一两，若得抱木死者尤奇贵。峒獠甚珍重之，私货出界者罪至死。然本地亦不常有，方士多以鼠璞、猴胎伪之。

　　试之之法，但令妇人摩手极热，取置掌心，以气呵之，即 然而动，盖为阴气所感故也。此说出范石湖《虞衡志》、周草窗《齐东野语》中，而不载其形状，亦缺文也。

　　阴茎

　　【气味】甘，热，无毒。

　　【主治】阳虚阴痿，精寒而清者，酒磨少许服之。獠人以为补助要药（时珍）。

　　骨

　　【主治】解药箭毒，研少许敷之，立消（时珍）。

　　兽部第五十一卷　兽之二

　　水獭

　　（《别录》下品）【释名】水狗。

　　时珍曰：王氏《字说》云：正月、十月獭两祭鱼，知报本反始，兽之多赖者。其形似狗，故字从犬，从赖。大者曰 （音宾），曰 （音编）。又桓宽《盐铁论》以独为 ，群为獭，如猿之与独也。

　　【集解】弘景曰：獭多出溪岸边。有两种：入药惟取以鱼祭天者；一种 獭，形大而头如马，身似蝙蝠，不入药用。

　　颂曰：江湖多有之。宗 曰：獭，四足俱短，头与身尾皆褊，毛色若故紫帛。大者身与尾长三尺余。食鱼，居水中，亦休木上。尝縻置大水瓮中，在内旋转如风，水皆成旋涡。西戎以其皮饰毳服领袖，云垢不着染。如风霾翳目，但就拭之即去也。

　　时珍曰：獭状似狐而小，毛色青黑，似狗，肤如伏翼，长尾四足，水居食鱼。能知水信为穴，乡人以占潦旱，如鹊巢知风也。古有“熊食盐而死，獭饮酒而毙”之语，物之性也。

　　今川、沔渔舟，往往驯畜，使之捕鱼甚捷。亦有白色者。或云 獭无雌，以猿为雌，故云猿鸣而獭候。

　　肉

　　【气味】甘、寒，无毒。思邈曰：甘，温。

　　弘景曰：不可杂兔肉食。

　　【主治】煮汁服，疗疫气温病，及牛马时行病（《别录》）。水气胀满，热毒风（《日华》）。

　　骨蒸热劳，血脉不行，荣卫虚满，及女子经络不通，血热，大小肠秘。消男子阳气，不宜多食（苏颂）。

