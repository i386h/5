<!-- { "loadSidebar": true } -->
　　其血上应太阴，下应海潮。月有盈亏，潮有朝夕，月事一月一行，与之相符，故谓之月水、月信、月经。经者常也，有常轨也。天癸者，天一生水也。邪术家谓之红铅，谬名也。女人之经，一月一行，其常也；或先或后，或通或塞，其病也。复有变常而古人并未言及者，不可不知。有行期只吐血衄血，或眼耳出血者，是谓逆行。有三月一行者，是谓居经，俗名按季。有一年一行，是谓避年。有一生不行而受胎者，是谓暗经。有受胎之后，月月行经而产子者，是谓盛胎，俗名垢胎。有受胎数月，血忽大下而胎不陨者，是谓漏胎。此虽以气血有余不足言，而亦异于常矣。女子二七天癸至，七七天癸绝，其常也。有女年十二、十三而产子，如《褚记室》所载，平江苏达卿女，十二受孕者；有妇年五十、六十而产子，如《辽史》所载，亟普妻六十余，生二男一女者，此又异常之尤者也。学医者之于此类，恐亦宜留心焉。

　　【气味】咸，平，无毒。

　　【主治】解毒箭并女劳复（弘景）。

　　月经衣

　　【主治】金疮血涌出，炙热熨之。又主虎野狼伤及箭镞入腹（藏器）。

　　【发明】时珍曰：女人入月，恶液腥秽，故君子远之，为其不洁，能损阳生病也。煎膏治药，出痘持戒，修炼性命者，皆避忌之，以此也。《博物志》云：扶南国有奇术，能令刀斫不入，惟以月水涂刀便死。此是秽液坏人神气，故合药忌触之。此说甚为有据。今有方士邪术，鼓弄愚人，以法取童女初行经水服食，谓之先天红铅，巧立名色，多方配合，谓《参同契》之金华，《悟真篇》之首经，皆此物也。愚人信之，吞咽秽滓，以为秘方，往往发出丹疹，殊可叹恶。按萧了真《金丹诗》云：一等旁门性好淫，强阳复去采他阴。口含天癸称为药，似恁洳【附方】旧七，新五。

　　热病劳复：丈夫热病瘥后，交接复发，忽卵缩入肠，肠痛欲死。烧女人月经赤衣为末，熟水服方寸匕，即定。（《梅师方》）女劳黄胆，气短声沉：用女人月经布和血衣烧灰，酒服方寸匕，一日再服，三日瘥。（孟诜《必效方》）霍乱困笃：童女月经衣和血烧灰，酒服方寸匕。百方不瘥者用之。（《千金方》）小儿惊痫发热：取月候血和青黛，新汲水调服一钱，入口即瘥。量儿加减。（《普济方》）令妇不妒：取妇人月水布裹蛤蟆，于厕前一尺，入地五寸埋之。（张华《博物志》）痈疽发背，一切肿毒：用胡燕窠土、鼠坌土、榆白皮、栝蒌根，等分为末，以女人月经衣，水洗取汁和，敷肿上，干即易之。溃者封其四围。五日瘥。（《千金方》）男子阴疮：因不忌月事行房，阴物溃烂。用室女血衲，瓦上烧存性，研末，麻油调，敷之。解药箭毒：交州夷人，以焦铜为镝，涂毒药于镞锋上，中人即沸烂，须臾骨坏。但服月水、屎汁解之。（《博物志》）箭镞入腹，或肉中有聚血：以妇人月经衣烧灰，酒服方寸匕。（《千金方》）马血入疮、剥马刺伤：以妇人月水涂之，神效。（姚僧坦《集验方》）虎野狼伤疮：月经衣烧末，敷之。（陈藏器）

　　人部第五十二卷　人之一

　　人血

　　（《拾遗》）【集解】时珍曰：血犹水也。水谷入于中焦，泌别熏蒸，化其精微，上注于肺。流溢于中，布散于外。中焦受汁，变化而赤，行于隧道，以奉生身，是之谓血，命曰营气。血之与气，异名同类；清者为营，浊者为卫，营行于阴，卫行于阳；气主煦之，血主濡之。血体属水，以火为用，故曰气者血之帅也。气升则升，气降则降；气热则行，气寒则凝；火活则，火死则黑。邪犯阳经则上逆，邪犯阴经则下流。盖人身之血，皆生于脾，摄于心，藏于肝，布于肺，而施化于肾也。仙家炼之，化为白汁，阴尽阳纯也。苌弘死忠，血化为碧，人血入土，年久为磷，皆精灵之极也。

　　【气味】咸，平，有毒。

　　【主治】羸病患皮肉干枯，身上麸片起，又狂犬咬，寒热欲发者，并刺血热饮之（藏器）。

　　【发明】时珍曰：肉干麸起，燥病也，不可卒润也。饮人血以润之，人之血可胜刺乎？夫润燥、治狂犬之药亦伙矣，奚俟于此耶？始作方者，不仁甚矣，其无后乎？虐兵、残贼，亦有以酒饮人血者，此乃天戮之民，必有其报，不必责也。诸方用血，惟不悖于理者，收附于下。

　　【附方】新七。吐血不止：就用吐出血块，炒黑为末。每服三分，以麦门冬汤调服。盖血不归元，则积而上逆；以血导血归元，则止矣。（吴球《诸证辨疑》）衄血不止：《圣济总录》：用白纸一张，接衄血令满，于灯上烧灰，作一服，新汲水下。勿用病患知。《儒门事亲》：就用本衄血，纸捻蘸点眼内，左点右，右点左。此法大妙。金疮内漏：取疮内所出血，以水和，服之。（《千金》）产乳血晕：取酽醋，和产妇血如枣大，服之。（《普济方》）小儿赤疵：针父脚中，取血贴之，即落。（《千金方》）小儿疣目：以针决其四边，取患疮脓汁敷之。忌水三日，即溃落也。（《千金》）

　　人部第五十二卷　人之一

　　人精

　　（宋《嘉 》）【集解】时珍曰：营气之粹，化而为精，聚于命门。命门者，精血之府也。男子二八而精满一升六合。养而充之，可得三升；损而丧之，不及一升。谓精为 者，精非血不谓精为宝者，精非气不养也。故血盛则精长，气聚则精盈。邪术家蛊惑愚人，取童女交媾，饮女精液；或以己精和其天癸，吞咽服食。呼为铅汞，以为秘方，放恣贪淫，甘食秽滓，促其天年。吁！愚之甚矣，又将谁尤？按鲍景翔云：神为气主，神动则气随；气为水母，气聚则水生。故人之一身，贪心动则津生，哀心动则泪生，愧心动则汗生，欲心动则精生。

　　【气味】甘，温。

　　【主治】和鹰屎，灭瘢（弘景）。涂金疮血出，汤火疮（时珍）。

　　【附方】旧三，新二。面上 子：人精和鹰屎白涂之，数日愈。（《千金方》）身面粉瘤：人精一合，青竹筒盛，于火上烧，以器承取汁，密封器中。数数涂之，取效止。（《肘后方》）瘰 肿毒：女人精汁，频频涂之。汤火伤灼：令不痛，易愈无痕。《肘后》：用人精、鹰屎白，日日涂之。《千金》：用女人精汁，频频涂之。

　　人部第五十二卷　人之一

　　口津唾

　　（《纲目》）【释名】灵液（《纲目》）、神水（《纲目》）、金浆（《纲目》）、醴泉。时珍曰：人舌下有四窍，两窍通心气，两窍通肾液。心气流入舌下为神水，肾液流入舌下为灵液。道家谓之金浆玉醴。溢为醴泉，聚为华池，散为津液，降为甘露，所以灌溉脏腑，润泽肢体。故修养家咽津纳气，谓之清水灌灵根。人能终日不唾，则精气常留，颜色不槁；若久唾，则损精气，成肺病，皮肤枯涸。故曰远唾不如近唾，近唾不如不唾。人有病，则心肾不交，肾水不上，故津液干而真气耗也。秦越人《难经》云：肾主五液。入肝为泪，入肺为涕，入脾为涎，入心为汗，自入为唾也。

　　【气味】甘、咸，平，无毒。

　　【主治】疮肿、疥癣、 ，五更未语者，频涂擦之。又明目退翳，消肿解毒，辟邪，粉水银（时珍）。

　　【发明】时珍曰：唾津，乃人之精气所化。人能每旦漱口擦齿，以津洗目，及常时以舌舐拇指甲，揩目，久久令人光明不昏。又能退翳，凡人有云翳，但每日令人以舌舐数次，久则真气熏及，自然毒散翳退也。《范东阳方》云：凡人魇死，不得叫呼，但痛咬脚跟及拇指甲际，多唾其面，徐徐唤之，自省也。按《黄震日抄》云：晋时南阳宗定伯夜遇鬼，问之。

　　答曰：我新死鬼也。问其所恶。曰：不喜唾耳。急持之，化为羊。恐其变化，因大唾之，卖得千钱。乃知鬼真畏唾也。

　　【附方】新四。代指肿痛：以唾和白 砂，搜面作碗子，盛唾令满，着 末少许，以指浸之，一日即瘥。（《千金方》）手足发疣：以白粱米粉，铁铛炒赤，研末，以众人唾和，敷浓一寸，即消。（《肘后方》）腋下狐气：用自己唾擦腋下数过，以指甲去其垢，用热水洗手数遍，如此十余日则愈。毒蛇螫伤：急以小便洗去血，随取口中唾，频频涂之。（杨拱《医方摘要》）

　　人部第五十二卷　人之一

　　齿

　　（音居近切。宋《嘉 》）【释名】齿垢。

　　【气味】咸，温，无毒。

　　【主治】和黑虱研涂，出箭头及恶刺，破痈肿（李世绩）。

　　【附方】新二。竹木入肉，针拨不尽者：以人齿垢封之，即不烂也。（叶氏《通变要法》）

　　人部第五十二卷　人之一

　　人汗

　　（《纲目》）【集解】时珍曰：汗出于心，在内则为血，在外则为汗。故曰夺汗者无血，夺血者无汗。

　　【气味】咸，有毒。饮食食之，令人生疔毒（时珍）。

　　人部第五十二卷　人之一

　　眼泪

　　（《纲目》）【集解】时珍曰：泪者肝之液。五脏六腑津液皆上渗于目。凡悲哀笑咳，则火激于中，心系急而脏腑皆摇；摇则宗脉感而液道开，津上溢，故涕泣出焉。正如甑上水滴之意也。

　　【气味】咸，有毒。凡母哭泣堕子目，令子伤睛生翳（时珍）。

　　人部第五十二卷　人之一

　　人气

　　（《纲目》）【主治】下元虚冷，日令童男女，以时隔衣进气脐中，甚良。凡人身体骨节痹痛，令人更互呵熨，久久经络通透。又鼻衄金疮，嘘之能令血断（时珍）。

　　【发明】时珍曰：医家所谓元气相火，仙家所谓元阳真火，一也。天非此火不能生物，人非此火不能有生。故老人、虚人，与二七以前少阴同寝，借其熏蒸，最为有益。杜甫诗云“暖老须燕玉”，正此意也。但不可行淫，以丧宝促生耳。近时术家，令童女以气进入鼻窍、脐中、精门，以通三田，谓之接补。此亦小法，不得其道者，反以致疾。按谢承《续汉书云：太医史循宿禁中，寒疝病发，求火不得。众人以口更嘘其背，至旦遂愈。刘敬叔《异苑》云：孙家奚奴治虎伤蛇噬垂死者，以气禁之，皆安。又葛洪《抱朴子》云：人在气中，气在人中。天地万物，无不须气以生。善行气者，内以养身，外以却恶。然行之有法，从子至巳为生气之时，从午至亥为死气之时。常以生气时，鼻中引气，入多出少，闭而数之，从九九、八八、七七、六六、五五而止，乃微吐之，勿令耳闻。习之既熟，增至千数，此为胎息。或春食东方青气，夏食南方赤气，秋食西方白气，冬食北方黑气，四季食中央黄气，亦大有效。

