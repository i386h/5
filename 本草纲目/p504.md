<!-- { "loadSidebar": true } -->
　　【附方】旧一，新六。河车丸：治妇人瘵疾劳嗽，虚损骨蒸等证。用紫河车（初生男子者）一具（以长流水中洗净，熟煮擘细，焙干研），山药二两，人参一两，白茯苓半两，为末，酒糊丸梧桐子大，麝香养七日。每服三五十丸，温服，盐汤下。（《永类钤方》）大造丸：吴球云：紫河车即胞衣也。儿孕胎中，脐系于胞，胞系母脊，受母之荫，父精母血，相合生成，真元所钟，故曰河车。虽禀后天之形，实得先天之气，超然非他金石草木之类可比。愚每用此得效，用之女人尤妙。盖本其所自出，各从其类也。若无子及多生女，月水不调，小产难产人服之，必主有子。危疾将绝者，一二服，可更活一二日。其补阴之功极重，百发百中久服耳聪目明，须发乌黑，延年益寿，有夺造化之功，故名大造丸。用紫河车一具（男用女胎，女用男胎，初生者，米泔洗净，新瓦焙干研末，或以淡酒蒸熟，捣晒研末，气力尤全，且无火毒），败龟板（年久者，童便浸三日，酥炙黄）二两（或以童便浸过，石上磨净，蒸熟晒研，尤妙），黄柏（去皮，盐酒浸，炒）一两半，杜仲（去皮，酥炙）一两半，牛膝（去苗，酒浸，晒）一两二钱，肥生地黄二两半（入砂仁六钱，白茯苓二两，绢袋盛，入瓦罐，酒煮七次，去茯苓、砂仁不用，杵地黄为膏，听用），天门冬（去心）、麦门冬（去心）、人参（去芦）各一两二钱，夏月加五味子七钱，各不犯铁器，为末，同地黄膏入酒，米糊丸如小豆大。每服八九十丸，空心盐汤下，冬月酒下。女人去龟板，加当归二两，以乳煮糊为丸。男子遗精，女子带下，并加牡蛎粉一两。世医用阳药滋补，非徒无益，为害不小。盖邪火只能动欲，不能生物。龟板、黄柏，补阳补阴，为河车之佐；加以杜仲补肾强腰，牛膝益精壮骨；四味通为足少阴经药，古方加陈皮，名补肾丸也。生地黄凉血滋阴，得茯苓、砂仁同黄柏则走少阴，白飞霞以此四味为天一生水丸也。天、麦门冬能保肺气，不令火炎，使肺气下行生水；然其性有降无升，得人参则鼓动元气，有升有降，故同地黄为固本丸也。又麦门冬、人参、五味子三味，名生脉散，皆为肺经药。此方配合之意，大抵以金水二脏为生化之原，加河车以成大造之功故也。一人病弱，阳事大痿，服此二料，体貌顿异，连生四子。一妇年六十已衰惫，服此寿至九十犹强健。一人病后不能作声，服此气壮声出。一人病痿，足不任地者半年，服此后能远行。（《诸证辨疑》）清汁出乃止，以酒煮烂，捣如泥，入白茯神末和，丸梧桐子大。每米饮下百丸。忌铁器。

　　（《朱氏集验方》）久癫失志，气虚血弱者：紫河车治净，烂煮食之。（刘氏《经验方》）大小痫疾：初生胎衣一具，长流水洗净，仍以水浸，春三、夏一、秋五、冬七日，焙干为末；羌活、天麻、防风各半两，白僵蚕、白附子各一两，南星二两，川乌一个，全蝎二十一个，为末，糊丸梧桐子大，朱砂为衣。每服五十丸，好酒下。（《乾坤秘韫》）解诸蛊毒：不拘草蛊、蛇蛊、蜣螂蛊，其状入咽刺痛欲死。取胞衣一具洗切，曝干为末，熟水调服一钱匕。（《梅师方》）目赤生翳：初生孩儿胞衣，曝干焙研细末。日日敷目 中，愈乃止。（《千金》）

　　人部第五十二卷　人之一

　　胞衣水

　　（《拾遗》）【修治】藏器曰：此乃衣埋地下，七八年化为水，澄彻如冰。南方人以甘草、升麻和诸药，瓶盛埋之，三五年后掘出，取为药也。

　　【气味】辛，凉，无毒。

　　【主治】小儿丹毒，诸热毒，发寒热不歇，狂言妄语，头上无辜发竖，虚痞等证，天行热病，饮之立效（藏器）。反胃久病，饮一钟当有虫出

　　人部第五十二卷　人之一

　　初生脐带

　　（《拾遗》）【释名】命蒂。时珍曰：胎在母腹，脐连于胞，胎息随母。胎出母腹，脐带既剪，一点真元，属之命门丹田。脐干自落，如瓜脱蒂。故脐者，人之命蒂也。以其当心肾之中，前直神阙，后直命门，故谓之脐。脐之为言齐也。

　　【主治】烧末饮服，止疟（藏器）。解胎毒，敷脐疮【附方】新三。脐汁不干：绵裹落下脐带，烧研一钱，入当归头末一钱，麝香一字，掺之。（《全幼心鉴》）预解胎毒：初生小儿十三日，以本身剪切脐带烧灰，以乳汁调服，可免痘患。或入朱砂少许。（《保幼大全》）痘风赤眼：初生小儿脐带血，乘热点之，妙。（《海上方》）

　　人部第五十二卷　人之一

　　人势

　　（《纲目》）【释名】阴茎。时珍曰：人阴茎，非药物也。陶九成《辍耕录》载：杭州沈生犯奸事露，引刀自割其势，流血经月不合。或令寻所割势，捣粉酒服，不数日而愈。观此则下蚕室者，不可不知此法也。故附于此云。

　　【主治】下蚕室，创口不合（时珍）。

　　人部第五十二卷　人之一

　　人胆

　　（《拾遗》）【气味】苦，凉，有毒。

　　【主治】鬼气，尸疰，伏连（藏器）。久疟，噎食，金疮（时珍）。

　　【发明】时珍曰：北虏战场中，多取人胆汁敷金疮，云极效；但不可再用他药，必伤烂也。若先敷他药，即不可用此。此乃杀场救急之法，收胆干之亦可用，无害于理也。有等残忍武夫，杀人即取其胆和酒饮之，云令人勇；是虽军中谬术，君子不为也。

　　【附方】新三。久疟连年、噎食不下：用生人胆一个，盛糯米令满，入麝香少许，突上阴干。一半青者治疟，一半黑者治噎，并为末。每服十五粒，疟用陈皮汤下，噎用通草汤下。

　　（俱出《普济方》）鬼疟进退不定者：用人胆、朱砂、雄黄、麝香等分，为末，醋糊丸绿豆大。每绵裹一丸，纳鼻中即瘥，男左女右。一丸可治二人。（《圣惠方》）

　　人部第五十二卷　人之一

　　人肉

　　（《拾遗》）【主治】瘵疾（藏器）。

　　【发明】时珍曰：张杲《医说》言：唐　开元中，明州人陈藏器着《本草拾遗》，载人肉疗羸瘵。自此闾阎有病此者，多相效割股。按：陈氏之先，已有割股割肝者矣；而归咎陈氏，所以罪其笔之于书，而不立言以破惑也，本草可轻言哉？呜呼！身体发肤，受之父母，不敢毁伤。父母虽病笃，岂肯欲子孙残伤其支体，而自食其骨肉乎？此愚民之见也。按：何孟春　《余冬序录》云：江伯儿母病，割胁肉以进。不愈，祷于神，欲杀子以谢神。母愈，遂杀其三岁子。事闻太祖皇帝，怒其绝伦灭理，杖而配之。下礼部议曰：子之事亲，有病则拜托良医。至于呼天祷神，此恳切至情不容已者。若卧冰割股，事属后世。乃愚昧之徒，一时激发，务为诡异，以惊世骇俗，希求旌表，规避徭役。割股不已，至于割肝，割肝不已，至于杀子。违道伤生，莫此为甚。自今遇此，不在旌表之例。呜呼！圣人立教，高出千古，韪哉如此。又陶九成《辍耕录》载：古今乱兵食人肉，谓之想肉，或谓之两脚羊。此乃盗贼之无人性者，不足诛矣。

　　人部第五十二卷　人之一

　　木乃伊芳

　　（《纲目》）【集解】时珍曰：按陶九成《辍耕录》云：天方国有人年七八十岁，愿舍身济众者，绝不饮食，惟澡身啖蜜，经月便溺皆蜜。既死，国人殓以石棺，仍满用蜜浸之，镌年月于棺，瘗之。俟百年后起封，则成蜜剂。遇人折伤肢体，服少许立愈。虽彼中亦不多得，亦谓之蜜人。陶氏所载如此，不知果有否？姑附卷末，以俟博识。

　　人部第五十二卷　人之一

　　方民

　　（《纲目》）李时珍曰：人禀性于乾坤，而囿形于一气。横目二足，虽则皆同；而风土气习，自然不一。是故虱处头而黑，豕居辽而白。水食者腥，草食者膻。膏粱藜苋，肠胃天渊； 褐罗纨，肌肤玉石。居养所移，其不能齐者，亦自然之势也。故五方九州，水土各异，其民生长，气息亦殊。乃集方民，附于部末，以备医诊云。东方：海滨傍水，鱼盐之地。其民食鱼而嗜咸，黑色疏理。其病多疮疡，其治宜砭石。西方：陵居多风，水土刚强。其民不衣而褐荐，华食而肥脂。其病生于内，其治宜毒药。北方：地高陵居，风寒冰冽。其民野处而乳食。其病脏寒生满，其治宜灸 。南方：地下，水土弱，雾露所聚。其民嗜酸而食 ，致理而赤色。其病多挛痹，其治宜微针。中央：地平湿。其民食杂而不劳。其病多痿 ，其治宜导引按跷。

　　（《素问》）九州殊题，水泉各异；风声气习，刚柔不同。青州：其音角羽，其泉咸以酸，其气舒迟，其人声缓。荆扬：其音角征，其泉酸以苦，其气剽轻，其人声急。梁州：其音商征，其泉苦以辛，其气刚勇，其人声塞。兖豫：其音宫征，其泉甘以苦，其气平静，其人声端。雍冀：其音商羽，其泉辛以咸，其气快烈，其人声捷。徐州：其音角宫，其泉酸以甘，其气悍劲，其人声雄。（出《河图括地象》）坚土之人刚，弱土之人柔，墟土之人大，沙土之人细，息土之人美，耗土之人丑。（出《孔子家语》）山林之民毛而瘦，得木气多也。川泽之民黑而津，得水气多也。丘陵之民团而长，得火气多也。坟衍之民皙而方，得金气多也。原隰之民丰而痹，得土气多也。（出《宋太史集》）荆州一男二女，扬州二男五女，青州二男二女，兖州二男三女，幽州一男三女，并州二男三女，豫州二男三女，雍州三男二女，冀州五男三女。（出《周礼》）土地生人，各以类应。故山气多男，泽气多女，水气多喑，风气多聋，林气多癃，木气多伛，石气多力，岸下气多 ，险阻气多瘿，谷气多痹，丘气多狂，广气多仁，陵气多贪，暑气多夭，寒气多寿，轻土多利，重土多迟，清水音小，浊水音大，湍水人轻，迟水人重，中土多圣贤。（出《淮南子鸿烈解》）

　　人部第五十二卷　人之一

　　人傀

　　（公回切。怪异也。《纲目》）李时珍曰：太初之时，天地 。一气生人，乃有男女。男女媾精，乃自化生。如草木之始生子，一气而后有根及子，为种相继也。人之变化，有出常理之外者。亦司命之师所当知，博雅之士所当识。故撰为人傀，附之部末，以备多闻眚咎之征。

　　易曰：一阴一阳之谓道。男女构精，万物化生。干道成男，坤道成女。此盖言男女生生之机，亦惟阴阳造化之良能焉耳。齐司徒褚澄言：血先至裹精则生男，精先至裹血则生女。

