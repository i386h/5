<!-- { "loadSidebar": true } -->
　　阴阳均至，非男非女之身；精血散分，骈胎品胎之兆。《道藏经》言：月水止后一、三、五日成男，二、四、六日成女。东垣李杲言：血海始净一、二日成男，三、四、五日成女。《圣济经》言：因气而左动，阳资之则成男；因气而右动，阴资之则成女。丹溪朱震亨乃非褚氏而是东垣，主《圣济》左右之说而立论，归于子宫左右之系。诸说可谓悉矣。时珍窃谓褚氏未可非也，东垣未尽是也。盖褚氏以精血之先后言，《道藏》以日数之奇偶言，东垣以女血之盈亏言，《圣济》、丹溪以子宫之左右言，各执一见；会而观之，理自得矣。夫独男独女之胎，则可以日数论；而骈胎品胎之感，亦可以日数论乎？稽之诸史，载一产三子、四子者甚多。其子有半男半女，或男多女少，男少女多。《西樵野记》载国朝天顺时，扬州民家一产五男，皆育成。观此，则一、三、五日为男，二、四、六日为女之说，岂其然哉？焉有一日受男而二日复受女之理乎？此则褚氏、《圣济》、丹溪主精血子宫左右之论为有见，而《道藏》、东垣日数之论为可疑矣。王叔和《脉经》，以脉之左右浮沉，辨猥生之男女；高阳生《脉诀》，以脉之纵横逆顺，别骈品之胎形。恐亦臆度，非确见也。王冰《玄珠密语》言：人生三子，主太平；人生三女，国淫失政；人生十子，诸侯竞位；人生肉块，天下饥荒。此乃就人事而论，则气化所感，又别有所关也。夫干为父，坤为母，常理也。而有五种非男，不可为父；五种非女，不可为母，何也？岂非男得阳气之亏，而女得阴气之塞耶？五不女：螺、纹、鼓、角、脉也（螺者，牝窍内旋，有物如螺也。纹者，窍小，即实女也。鼓者，无窍如鼓。角者，有物如角，古名阴挺是也。脉者，一生经水不调，及崩带之类是也）。五不男：天、犍、漏、怯、变也（天者，阳痿不用，古云天宦是也。犍者，阳势阉去，寺人是也。漏者，精寒不固，常自遗泄也。怯者，举而不强，或见敌不兴也。变者，体兼男女，俗名二形，《晋书》以为乱气所生，谓之人 。其类有三：有值男即女、值女即男者，有半月阴、半月阳者，有可妻不可夫者。此皆具体而无用者也）。胎足十月而生，常理也；而有七月、八月生者，十二三月生者，十四五月生者。或云：气虚也。虞抟《医学正传》言，有十七八月至二十四五月而生；刘敬叔《异苑》言，太原温磐石母，孕三年乃生，岂亦气虚至于许久耶？（今有孕七月而生子者，多可育；八月而生者，多难育。七变而八不变也。《魏略》云：黄牛羌人，孕六月而生。《博物志》云：獠人孕七月而生。《晋书》云：符坚母，孕十二月生。刘搠母，孕十三月生。《汉书》云：尧及昭帝，皆以十四月生。《三十国春秋》云：刘聪母，孕十五月乃生。

　　《搜神记》云：黄帝母名附宝，孕二十五月而生帝。）胞门子脏为奇恒之府，所以为生人之户，常理也；而有自胁产、自额产、自背产、自髀产者，何也？岂子脏受气驳杂，而其系有不同，如《宋史》所记男阴生于脊，女阴生于头之类耶？（《史记》云：陆终氏娶鬼方之女，孕而左胁出三人，右胁出三人。六人子孙，传国千年。天将兴之，必有尤物。如修巳背折而生禹，简狄胸折而生契也。《魏志》云：黄初六年，魏郡太守孔羡表言：汝南屈雍妻王氏，以去年十月十二日生男儿，从右腋下、小腹上而出。其母自若，无他畏痛。今疮已愈，母子全安。《异苑》云：晋时，魏兴李宣妻樊氏，义熙中怀孕不生，而额上有疮。儿从疮出，长为军将，名胡儿。又云：晋时，常山赵宣母，妊身如常，而髀上作痒，搔之成疮。儿从疮出，母子平安。《野史》云：莆田尉舍之左，有市人妻生男，从股髀间出。疮合，母子无恙。可证屈雍之事。浮屠氏言释迦生于摩耶之右胁，亦此理也。《嵩山记》云：阳翟有妇人，妊三十月乃生子。从母背上出，五岁便入山学道。《琅琊漫钞》云：我朝成化中，宿州一妇孕，胁肿如痈。及期儿从痈出，疮 随合。其子名佛记儿。

　　时珍曰：我明隆庆五年二月，唐山县民妇有孕，左胁肿起。儿从胁生，俱无恙。）。阳生阴长，孤阳不生，独阴不长，常理也；而有思士不妻而感，思女不夫而孕，妇女生须，丈夫出 ，男子产儿者，何也？岂其气脉时有变易，如女国自孕，雄鸡生卵之类耶？（《史记》云：姜源见巨人迹履之而生弃，有 氏吞玄鸟卵而生契。皆不夫而孕也。《宣政录》云：宋宣和初，朱节妻年四十一，夕颔痒，至明须长尺余。《草木子》云：元至正间，京师一达妇，髭须长尺余也。谢承后《汉书》云：济阳李元，全家疫死，只一孙初生数旬。苍头南阳李善自哺乳之，乳为生 。《唐书》云：元德秀兄子襁褓丧亲，德秀自乳之，数日乳中 流，能食乃止。《宋史》云：宣和六年，都城有卖青果男子，孕而生子，蓐母不能收，易七人，始免而逃去。《西樵野记》云：明嘉靖乙酉，横泾佣农孔方，忽患膨胀，愦愦几数月，自胁产一肉块。剖视之，一儿肢体毛发悉具也）。男生而覆，女生而仰，溺水亦然，阴阳秉赋，一定不移，常理也；而有男化女、女化男者，何也？岂乖气致妖，而变乱反常耶？《京房易占》云：男化为女，宫刑滥也。女化为男，妇政行也。《春秋潜潭巴》云：男化女，贤人去位。

　　女化男，贱人为王。此虽以人事言，而其脏腑经络变易之微，不可测也。（《汉书》云：哀帝建平中，豫章男子化为女子，嫁人生一子。《续汉书》云：献帝建安二十年，越 男子化为女子。李时珍曰：我朝隆庆二年，山西御史宋 疏言：静乐县民李良雨，娶妻张氏已四载矣，后因贫出其妻，自佣于人。隆庆元年正月，偶得腹痛，时作时止。二年二月初九日，大痛不止。至四月内，肾囊不觉退缩入腹，变为女人阴户。次月经水亦行，始换女妆，时年二十八矣。洪范《五行传》云：魏襄王十三年，有女子化为丈夫。《晋书》云：惠帝元康中，安丰女子周世宁，以渐化为男子，至十七八而性气成。又孝武皇帝宁康初，南郡女子唐氏，渐化为丈夫。《南史》云：刘宋文帝元嘉二年，燕有女子化为男。《唐书》云：僖宗光启二年春，凤翔 县女子朱龀，化为丈夫，旬日而死）。人异于物，常理也；而有人化物、物化人者，何也？岂人亦太虚中一物，并囿于气交，得其灵则物化人，失其灵则人化物耶？抑谭子所谓至淫者化为妇人，至暴者化为猛虎，心之所变，不得不变；孔子所谓物老则群精附之，为五酉之怪者邪？（《谭子化书》云：老枫化为羽人，自无情而之有情也。贤妇化为贞石，自有情而之无情也。世说：武昌贞妇，望夫化而为石。《宋史》云：昆山石工采石，陷入石穴，三年掘出犹活，见风遂化为石。《幽冥录》云：阳羡小吏吴龛，于溪中拾一五色浮石，归置床头，至夜化为女子。《左传》云：尧殛鲧于羽山，其神化为黄熊，入于渊。黄熊，龙类也。《续汉书》云：灵帝时，江夏黄氏母，浴水化为鼋，入于渊。《搜神记》云：魏文帝黄国中，清河宋士宗母，浴于室，化为鳖，入于水，时复还家。《异苑》云：宋文帝元嘉中，高平黄秀，入山经日，遂化为熊。《淮南子》云：牛哀病七日，化而为虎，搏杀其兄。《郡国志》云：藤州夷人，往往化 。 ，小虎也，有五指。《博物志》云：江汉有 人，能化为虎。《唐书》云：武后时，郴州左史，因病化虎，擒之乃止，而虎毛生矣。又宪宗元和二年，商州役夫，将化为虎，众以水沃之，乃不果。顾微《广州记》云：浈阳县俚民，一儿年十五六，牧牛。牛忽舐儿甚快，舐处悉白。俄而儿死，杀牛以供客。食此牛者，男女二十余人，悉化为虎。《隋书》云：文帝七年，相州一桑门，化为蛇，绕树自抽，长二丈许。《抱朴子》云：狐、野狼、猴、 ，满三百岁，皆能变人。）《参同契》云，燕雀不生凤，狐兔不字马，常理也；而有人产虫兽神鬼、怪形异物者，何也？岂其视听言动，触于邪思，随形感应而然耶？又有人生于卵、生于马者，何也？岂有神异凭之，或因有感遘而然耶？（《博物志》云：徐偃王之母，产卵弃之。孤独老母取覆之，出一儿，后继徐国。《异说》云：汉末有马生人，名曰马异。及长，亡入胡地）？人具四肢七窍，常理也；而荒裔之外，有三首、比肩、飞头、垂尾之民。此虽边徼余气所生，同于鸟兽，不可与吾同胞之民例论，然亦异矣。（《山海经》云：三首国，一身三首，在昆仑东。《尔雅》云：北方有比肩民，半体相合，迭食而迭望。《南方异物志》云：岭南溪峒中，有飞头蛮，项有赤痕。至夜以耳为翼，飞去食虫物，将晓复还如故也。《搜神记》载吴将军朱桓一婢，头能夜飞，即此种也。《永昌志》云：西南徼外有濮人，生尾如龟，长三四寸，欲坐则先穿地作孔。若误折之，便死也）。是故天地之造化无穷，人物之变化亦无穷。《贾谊赋》所谓天地为炉兮造化为工，阴阳为炭兮万物为铜。

　　合散消息兮安有常则，千变万化兮未始有极。忽然为人兮何足控抟，化为异物兮又何足患。

　　此亦言变化皆由于一气也。肤学之士，岂可恃一隅之见，而概指古今六合无穷变化之事物为迂怪耶？

　　
