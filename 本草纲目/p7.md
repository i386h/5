<!-- { "loadSidebar": true } -->
　　《神农本草经》三百四十七种（除并入一十八种外，草部一百六十四种，谷部七种，菜部一十三种，果部一十一种，木部四十四种，土部二种，金石部四十一种，虫部二十九种，介部八种，鳞部七种，禽部五种，兽部一十五种，人部一种）陶弘景《名医别录》三百七种（除并入五十九种外，草部一百三十种，谷部一十九种，菜部一十七种，果部一十七种，木部二十三种，服器部四种，水部二种，土部三种，金石部三十二种，虫部一十七种，介部五种，鳞部十种，禽部一十一种，兽部一十二种，人部五种）《李当之药录》一种（草部）《吴普本草》一种（草部）《雷 炮炙论》一种（兽部）苏恭《唐本草》一百一十一种（草部三十四种，谷部二种，菜部七种木部二十二种，服器部三种，土部三种，金石部一十四种，虫部一种，介部二种，鳞部一种，禽部二种，兽部八种，人部一种）甄权《药性本草》四种（草部一种，谷部一种，服器部一种，金石孙思邈《千金食治》二种（菜部）孟诜《食疗本草》一十七种（草部二种，谷部三种，菜部三种，果部一种，鳞部六种，禽部二种）陈藏器《本草拾遗》三百六十八种（草部六十八种，谷部一十一种，菜部一十三种，果部二十种，木部三十九种，服器部三十四种，火部一种，水部二十六种，土部二十八种，金石部一十七种，虫部二十四种，介部一十种，鳞部二十八种，禽部二十六种，兽部一十五种，人部八种）李 《海药本草》一十四种（草部四种，谷部一种，果部一种，木部五种，虫部一种，介部二种）萧炳《四声本草》三种（草部一种，服器部一种，土部一种）陈士良《食性本草》二种（菜部一种，果部一种）韩保升《蜀本草》五种（菜部二种，木部一种，介部一种，兽部一种马志《开宝本草》一百一十一种（草部三十七种，谷部二种，菜部六种，果部一十九种，木部一十五种，服器部一种，土部一种，金石部九种，虫部二种，介部二种，鳞部一十一种，禽部一种，兽部四种，人部一种）掌禹锡《嘉 本草》七十八种（草部一十七种，谷部三种，菜部十种，果部二种，木部六种，服器部一种，水部四种，金石部八种，鳞部一种，介部八种，禽部一十三种，兽部一种，人部四种）苏颂《图经本草》七十四种（草部五十四种，谷部二种，菜部四种，果部五种，木部一种，金石部三种，虫部二种，介部一种，禽部一种，兽部一种）大明《日华本草》二十五种（草部七种，菜部二种，果部二种，木部一种，金石部八种，虫部一种，鳞部一种，禽部一种，人部二种）唐慎微《证类本草》八种（菜部一种，木部一种，土部一种，金石部一种，虫部二种，兽部一种，人部一种）寇宗 《本草衍义》一种（兽部）李杲《用药法象》一种（草部）朱震亨《本草补遗》四种（草部一种，谷部一种，木部一种，土部一吴瑞《日用本草》七种（谷部一种，菜部三种，果部二种，兽部一种周定王《救荒本草》三种（草部一种，谷部一种，菜部一种）汪颖《食物本草》一十七种（谷部三种，菜部二种，果部一种，禽部十种，兽部一种）宁原《食鉴本草》四种（谷部一种，菜部一种，鳞部一种，兽部一汪机《本草会编》三种（草部一种，果部一种，虫部一种）陈嘉谟《本草蒙筌》二种（介部一种，人部一种）李时珍《本草纲目》三百七十四种（草部八十六种，谷部一十五种，菜部一十七种，果部三十四种，木部二十一种，服器部三十五种，火部十种，水部十一种，土部二十一种，金石部二十六种，虫部二十六种，介部五种，鳞部二十八种，禽部五种，兽部二十三种，人部一十一种）

　　序例上

　　《神农本经》名例

　　上药一百二十种为君，主养命以应天，无毒，多服、久服不伤人。欲轻身益气，不老延年者，本上经。

　　中药一百二十种为臣，主养性以应人，无毒有毒，斟酌其宜。欲遏病，补虚羸者，本中经。

　　下药一百二十五种为佐使，主治病以应地，多毒，不可久服。欲除寒热邪气，破积聚愈疾者，本下经。

　　三品合三百六十五种，法三百六十五度，一度应一日，以成一岁。倍其数，合七百三十名也。

　　陶弘景曰：今按上品药性，亦能遣疾，但势力和浓，不为速效。岁月常服，必获大益。病既愈矣，命亦兼申，天道仁育，故曰应天。一百二十种者，当谓寅、卯、辰、巳之月，法万物生荣时也。中品药性，疗病之辞渐深，轻身之说稍薄，祛患为速，延龄为缓。人怀性情，故曰应人。一百二十种，当谓午、未、申、酉之月，法万物成熟时也。下品药性，专主攻击，毒烈之气，倾损中和，不可常服，疾愈即止。地体收杀，故曰应地。一百二十五种者，当谓戌、亥、子、丑之月，法万物枯藏时也，兼以闰之盈数焉。若单服或配隶，自随人患，参而行之，不必偏执也。

　　掌禹锡曰：陶氏本草例：神农以朱书，《别录》以墨书。《本经》药止三百六十五种，今此言倍其数合七百三十名，是并《别录》副品而言。则此一节乃《别录》之文，传写既久，错乱所致。遂令后世捃摭此类，以为非神农之书，率以此故也。

　　时珍曰：《神农本草》，药分三品。陶氏《别录》，倍增药品，始分部类。唐、宋诸家大加增补，兼或退出。虽有朱、墨之别，三品之名而实已紊矣。或一药而分数条，或二物而同一处；或木居草部，或虫入木部；水土共居，虫鱼杂处；淄渑罔辨，玉 王不分；名已难寻，实何由觅。今则通合古今诸家之药，析为十六部。当分者分，当并者并，当移者移，当增者增。不分三品，惟逐各部，物以类从，目随纲举。每药标一总名，正大纲也；大书气味、主治，正小纲也；分注释名、集解、发明，详其目也；而辨疑、正误、附录附之，备其体也；单方又附于其末，详其用也。大纲之下，明注本草及三品，所以原始也；小纲之下，明注各家之名，所以注实也；分注则各书人名，一则古今之出处不没，一则各家之是非有归。虽旧章似乎剖析，而支脉更觉分明。非敢僭越，实便讨寻尔。

　　药有君臣佐使，以相宣摄。合和宜一君、二臣、三佐、五使，又可一君、三臣、九佐使也。

　　弘景曰：用药犹如立人之制，若多君少臣，多臣少佐，则气力不周也。然检仙经世俗诸方，亦不必皆尔。大抵养命之药多君，养性之药多臣，疗病之药多佐，犹依本性所主，而复斟酌之。上品君中，复有贵贱；臣佐之中，亦复如之。所以门冬、远志，别有君臣；甘草国老，大黄将军，明其优劣，皆不同秩也。

　　岐伯曰：方制君臣者，主病之谓君，佐君之谓臣，应臣之谓使，非上、中、下三品之谓也。所以明善恶之殊贯也。

　　张元素曰：为君者最多，为臣者次之，佐者又次之。药之于证，所主同者，则各等分。或云力大者为君。

　　李杲曰：凡药之所用，皆以气味为主。补泻在味，随时换气。主病为君，假令治风，防风为君；治寒，附子为君；治湿，防己为君；治上焦热，黄芩为君；中焦热，黄连为君。兼见何证，以佐使药分治之，此制方之要也。本草上品为君之说，各从其宜尔。

　　药有阴阳配合，子母兄弟。

　　韩保升曰：凡天地万物皆有阴阳、大小，各有色类，并有法象。故羽毛之类，皆生于阳而属于阴；鳞介之类，皆生于阴而属于阳。所以空青法木，故色青而主肝；丹砂法火，故色赤而主心；云母法金，故色白而主肺；雌黄法土，故色黄而主脾；磁石法水，故色黑而主肾。余皆以此例推之。子母兄弟，若榆皮为母，浓朴为子之类是也。

　　根茎花实，苗皮骨肉。

　　元素曰：凡药根之在土中者，中半已上，气脉之上行也，以生苗者为根；中半已下，气脉之下行也，以入土者为梢。病在中焦与上焦者，用根；在下焦者，用梢，根升梢降。人之身半已上，天之阳也，用头；中焦用身；身半已下，地之阴也，用梢。乃述类象形者也。

　　时珍曰：草木有单使一件者，如羌活之根，木通之茎，款冬之花，葶苈之实，败酱之苗，大青之叶，大腹之皮，郁李之核，柏木之皮，沉香之节，苏木之肌，胡桐之泪，龙脑之膏是也。有兼用者，远志、小草，蜀漆、常山之类是也。有全用者，枸杞、甘菊之类是也。有一物两用者，当归头尾，麻黄根节，赤白茯苓，牛膝春夏用苗、秋冬用根之类是也。羽毛、鳞介、玉石、水火之属，往往皆然，不可一律论也。

　　有单行者，有相须者，有相使者，有相畏者，有相恶者，有相反者，有相杀者。凡此七情，合和视之。当用相须、相使者良，勿用相恶、相反者。若有毒宜制，可用相畏、相杀者；不尔，勿合用也。

　　保升曰：《本经》三百六十五种中，单行者，七十一种；相须者，十二种；相使者，九十种；相畏者，七十八种；相恶者，六十种；相反者，十八种；相杀者，三十六种。

　　凡此七情，合和视之。

　　弘景曰：凡检旧方用药，亦有相恶相反者。如仙方甘草丸，有防己、细辛；俗方玉石散，用栝蒌、干姜之类，服之乃不为害。或有制持之者，譬如寇、贾辅汉，程、周佐吴，大体既正，不得以私情为害。虽尔，不如不用尤良。半夏有毒，须用生姜，取其相畏、相制也。

　　又曰：相反为害深于相恶者，谓彼虽恶我，我无忿心，犹如牛黄恶龙骨，而龙骨得牛黄更良，此有以制伏故也。相反者，则彼我交雠，必不和合。今画家用雌黄、胡粉相近，便自黯妒，可证矣。

　　时珍曰：药有七情，独行者，单方不用辅也。相须者，同类不可离也，如人参、甘草，黄柏、知母之类。相使者，我之佐使也。相恶者，夺我之能也。相畏者，受彼之制也。相反者，两不相合也。相杀者，制彼之毒也。古方多有用相恶、相反者。盖相须、相使同用者，帝道也；相畏、相杀同用者，王道也；相恶、相反同用者，霸道也。有经有权，在用者识悟尔。

　　药有酸、咸、甘、苦、辛五味，又有寒、热、温、凉四气，宗 曰：凡称气者，是香臭之气。其寒、热、温、凉，是药之性。且如白鹅脂性冷，不可言气冷也。四气则是香、臭、腥、臊。如蒜、阿魏、鲍鱼、汗袜，则其气臭；鸡、鱼、鸭、蛇，则其气腥；狐狸、白马茎、人中白，则其气臊；沉、檀、龙、麝，则其气香是也。则气字当改为性字，于义方允。

　　时珍曰：寇氏言寒、热、温、凉是性，香、臭、腥、臊是气，其说与《礼记》文合。但自《素问》以来，只以气味言，卒难改易，姑从旧尔。

