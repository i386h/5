<!-- { "loadSidebar": true } -->
　　李时珍曰：水者，坎之象也。其文横则为 ，纵则为KT 。其体纯阴，其用纯阳。上则为雨露霜雪，下则为海河泉井。流止寒温，气之所钟既异；甘淡咸苦，味之所入不同。是以昔人分别九州水土，以辨人之美恶寿夭。盖水为万化之源，土为万物之母。饮资于水，食资于土。饮食者，人之命脉也，而营卫赖之。故曰：水去则营竭，谷去则卫亡。然则水之性味，尤慎疾卫生者之所当潜心也。今集水之关于药食者，凡四十三种，分为二类：曰天，曰地。（旧本水类共三十二种，散见玉石部。）《名医别录》二种（梁陶弘景注）《本草拾遗》二十六种（唐陈藏器）《嘉 本草》四种（宋掌禹锡）《本草纲目》一十一种（明李时珍。）【附注】魏李当之《药录》 《吴普本草》 宋雷 《炮炙》 齐徐之才《药对》唐苏恭《本草》 孙思邈《千金》 唐李 《海药》 甄权《药性》 杨损之《删繁》 唐孟诜《食疗》 陈士良《食性》 蜀韩保升《重注》 宋马志《开宝》 苏颂《图经》 唐慎微《证类》 寇宗 《衍义》 大明《日华》 金张元素《珍珠囊》 元李杲《法象》 王好古《汤液》 朱震亨《补遗》 明汪颖《食物》 汪机《会编》 王纶《集要》

　　水部第五卷

　　水之一

　　天水类一十三种。

　　水部第五卷　水之一

　　雨水

　　（《拾遗》）【释名】（时珍曰）：地气升为云，天气降为雨，故人之汗，以天地之雨名之。

　　【气味】咸，平，无毒。

　　立春雨水 【主治】夫妻各饮一杯，还房，当获时有子，神效。（藏器）宜煎发散及补中益气药。（时珍）【发明】时珍曰：虞抟《医学正传》云：立春节雨水，其性始是春升生发之气，故可以煮中气不足、清气不升之药。古方妇人无子，是日夫妇各饮一杯，还房有孕，亦取其资始发育万物之义也。

　　梅雨水 【主治】洗疮疥，灭瘢痕，入酱易熟。（藏器）【发明】藏器曰：江淮以南，地气卑湿，五月上旬连下旬尤甚。《月令》土润溽暑，是五月中气。过此节以后，皆须曝书画。

　　梅雨沾衣，便腐黑。浣垢如灰汁，有异他水。但以梅叶汤洗之乃脱，余并不脱。时珍曰：梅雨或作霉雨，言其沾衣及物，皆生黑霉也。芒种后逢壬为入梅，小暑后逢壬为出梅。又以三月为迎梅雨，五月为送梅雨。此皆湿热之气，郁遏熏蒸，酿为霏雨。人受其气则生病，物受其气则生霉，故此水不可造酒醋。其土润溽暑，乃六月中气，陈氏之说误矣。

　　液雨水 【主治】杀百虫，宜煎杀虫消积之药（时珍）。【发明】时珍曰：立冬后十日为入液，至小雪为出液，得雨谓之液雨，亦曰药雨。百虫饮此皆伏蛰，至来春雷鸣起蛰乃出也。

　　水部第五卷　水之一

　　潦水

　　（《纲目》）【释名】时珍曰：降注雨水谓之潦，又淫雨为潦。韩退之诗云，潢潦无根源，朝灌夕已除，是矣。

　　【气味】甘，平，无毒。

　　【主治】煎调脾胃、去湿热之药（时珍）。

　　【发明】成无己曰：仲景治伤寒瘀热在里，身发黄，麻黄连轺赤小豆汤，煎用潦水者，取其味薄则不助湿气。

　　水部第五卷　水之一

　　露水

　　（《拾遗》）【释名】时珍曰：露者，阴气之液也，夜气着物而润泽于道旁也。

　　【气味】甘，平，无毒。

　　【主治】秋露繁时，以盘收取，煎如饴，令人延年不饥（藏器）。禀肃杀之气，宜煎润肺杀祟之药，及调疥癣虫癞诸散（虞抟）。百草头上秋露，未 时收取，愈百疾，止消渴，令人身轻不饥，肥肉悦泽。别有化云母作粉服法（藏器）。八月朔日收取，摩墨点太阳穴，止头痛；点膏肓穴，治劳瘵，谓之天灸（时珍）。百花上露：令人好颜色（藏器）。

　　柏叶上露，菖蒲上露，并能明目，旦旦洗之（时珍）。

　　韭叶上露，去白癜风，旦旦涂之（时珍）。

　　凌霄花上露：入目损目（时珍）。

　　【发明】藏器曰：KT 用弱《续齐谐记》云：司农邓绍，八月朝入华山，见一童子，以五采囊盛取柏叶下露珠满囊。绍问之。答云：赤松先生取以明目也。今人八月朝作露华囊，象此也。又郭宪《洞冥记》云：汉武帝时，有吉云国，出吉云草，食之不死。日照之，露皆五色。东方朔得玄、青、黄三露，各盛五合，以献于帝。赐群臣服之，病皆愈。朔曰：日初出处，露皆如饴。今人煎露如饴，久服不饥。《吕氏春秋》云，水之美者，有三危之露，为水即重于水也。时珍曰：秋露造酒最清冽。姑射神人吸风饮露。汉武帝作金盘承露，和玉屑服食。杨贵妃每晨吸花上露，以止渴解酲。番国有蔷薇露，甚芬香，云是花上露水，未知是否？藏器曰：凡秋露春雨着草，人素有疮及破伤者触犯之，疮顿不痒痛，乃中风及毒水，身必反张似角弓之状。急以盐豉和面作碗子，于疮上灸一百壮，出恶水数升，乃知痛痒而瘥也。

　　水部第五卷　水之一

　　甘露

　　（《拾遗》）【释名】膏露（《纲目》）、瑞露（《纲目》）、天酒（《纲目》）、神浆。时珍曰：按《瑞应图》云：甘露，美露也。神灵之精，仁瑞之泽，其凝如脂，其甘如饴，故有甘、膏、酒、浆之名。《晋中兴书》云：王者敬养耆老，则降于松柏；尊贤容众，则降于竹苇。《列星图》云：天乳一星明润，则甘露降。以上诸说，皆瑞气所感者也。《吕氏春秋》云：水之美者，三危之露。和之美者，揭雩之露，其色紫。《拾遗记》云：昆仑之山有甘露，望之如丹，着草木则皎莹如雪。《山海经》云：诸沃之野，摇山之民，甘露是饮不寿者八百岁。《一统志》云：雅州蒙山常有甘露。以上诸说，皆方域常产者也。杜镐言：甘露，非瑞也，乃草木将枯，精华顿发于外，谓之雀饧，于理甚通。

　　【气味】甘，大寒，无毒。

　　【主治】食之润五脏，长年，不饥，神仙（藏器）。

　　水部第五卷　水之一

　　甘露蜜

　　（《拾遗》）【集解】藏器曰：生巴西绝域中，状如饧也。时珍曰：按《方国志》云：大食国秋时收露，朝阳曝之，即成糖霜，盖此物也。又《一统志》云：撒马儿罕地在西番，有小草丛生，叶细如蓝，秋露凝其上，味如蜜，可熬为饧，夷人呼为达即古宾，盖甘露也。此与刺蜜相近，又见果部。

　　【气味】甘，平，无毒。

　　【主治】胸膈诸热，明目止渴。（藏器）

　　水部第五卷　水之一

　　明水

　　（《拾遗》）【释名】方诸水。藏器曰：方诸，大蚌也。熟摩令热，向月取之，得水二三合，亦如朝露。阳燧向日，方诸向月，皆能致水火也。《周礼》明诸承水于月，陈馔为玄酒是也。时珍曰：明水者，取其清明纯洁，敬之至也。《周礼》：司 氏，以夫燧取明火于日，鉴取明水于月，以恭祭祀。魏伯阳《参同契》云：阳燧以取火，非日不生光；方诸非星月，安能得水浆。

　　《淮南子》云：方诸见月，则津而为水。注者或以方诸为石，或以为大蚌，或以为五石炼成，皆非也。按《考工记》云，铜锡相半，谓之鉴燧之剂，是火为燧、水为鉴也。高堂隆云：阳燧一名阳符，取火于日。阴燧一名阴符，取水于月。并以铜作之，谓之水火之镜。此说是矣。

　　干宝《搜神记》云：金锡之性，一也。五月丙午日午时铸，为阳燧；十一月壬子日子时铸，为阴燧。

　　【气味】甘，寒，无毒。

　　【主治】明目定心，去小儿烦热，止渴（藏器）。

　　水部第五卷　水之一

　　冬霜

　　（《拾遗》）【释名】时珍曰：阴盛则露凝为霜，霜能杀物而露能滋物，性随时异也。干象占云：天气下降而为露，清风薄之而成霜。霜所以杀万物，消 。当降而不降，当杀物而不杀物，皆政弛而慢也。不当降而降，不当杀物而杀物，皆政急而残也。许慎《说文》云：早霜，曰KT；白霜，曰皑。又有玄霜。承曰：凡取霜，以鸡羽扫之，瓶中密封阴处，久亦不坏。

　　【气味】甘，寒，无毒。

　　【主治】食之解酒热，伤寒鼻塞，酒后诸热面赤者（藏器）。和蚌粉，敷暑月痱疮，及腋下赤肿，立瘥（陈承）。

　　【附方】新一。寒热疟疾（秋后霜一钱半，热酒服之。《集玄方》）

　　水部第五卷　水之一

　　腊雪

　　（宋《嘉 》）【释名】时珍曰：按刘熙《释名》云：雪，洗也。洗除瘴疠虫蝗也。凡花五出，雪花六出，阴之成数也。冬至后第三戊为腊。腊前三雪，大宜菜麦，又杀虫蝗。腊雪密封阴处，数十年亦不坏；用水浸五谷种，则耐旱不生虫；洒几席间，则蝇自去；淹藏一切果食，不蛀蠹，岂非除虫蝗之验乎。藏器曰：春雪有虫，水亦易败，所以不收。

　　【气味】甘，冷，无毒。

　　【主治】解一切毒，治天行时气温疫，小儿热痫狂啼，大人丹石发动，酒后暴热，黄胆，仍小温服之（藏器）。洗目，退赤（张从正）。煎茶煮粥，解热止渴（吴瑞）。宜煎伤寒火之药，抹痱亦良（时珍）。

　　【发明】宗 曰：腊雪水，大寒之水也，故治以上诸病。

　　水部第五卷　水之一

　　雹

　　（音驳。《拾遗》）【释名】时珍曰：程子云：雹者阴阳相搏之气，盖 气也。或云：雹者，炮也，中物如炮也。曾子云：阳之专气为雹，阴之专气为霰。陆农师云：阴包阳为雹，阳包阴为霰。雪六出而成花，雹三出而成实。阴阳之辨也。《五雷经》云：雹乃阴阳不顺之气结成。亦有懒龙鳞甲之内，寒冻生冰，为雷所发，飞走堕落，大者如斗升，小者如弹丸。又蜥蜴含水，亦能作雹，未审果否？【气味】咸，冷，有毒。时珍曰：按《五雷经》云：人食雹，患疫疾大风颠邪之证。藏器曰：酱味不正者，当时取一、二升纳入瓮中，即还本味也。

　　水部第五卷　水之一

　　夏冰

　　（《拾遗》）【释名】凌（去声）。时珍曰：冰者，太阴之精，水极似土，变柔为刚，所谓物极反兼化也。故字从水，从 。《周礼》：凌人掌冰，以供祭祀宾客。《左传》：古者日在北陆而藏冰，西陆朝觌而出之。其藏之也，深山穹谷，涸阴冱寒；其用之也，录位宾客丧祭。

　　郎 曰：藏冰以时，则雷出不震；弃冰不用，则雷不发而震。今人冬月藏冰于窖，登之以盐，是也。《淮南万毕术》，有凝水石作冰法，非真也。

　　【气味】甘，冷，无毒。

