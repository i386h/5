<!-- { "loadSidebar": true } -->
　　风眼烂弦：金环烧红，掠上下睑肉，日数次，甚妙。（《集简方》）牙齿风痛：火烧金钗针之，立止。（《集简方》）轻粉破口：凡水肿及疮病，服轻粉后口疮龈烂。金器煮汁频频含漱，能杀粉毒，以愈为度。（《外台秘要》）水银入耳，能蚀人脑：以金枕耳边，自出也。（张仲景方）水银入肉，令人筋挛：唯以金物熨之，水银当出蚀金，候金白色是也，频用取效，此北齐徐王方也。（《本草拾遗》）

　　金石部第八卷　金石之一

　　银

　　（《别录》中品）【校正】并入《开宝》生银。

　　【释名】白金（《纲目》）、鋈。

　　时珍曰：《尔雅》：白金谓之银，其美者曰 。《说文》云：鋈，白金也。梵书谓之阿路巴。

　　【集解】《别录》曰：银屑生永昌，采无时。

　　弘景曰：银之所出处，亦与金同，但是生土中也。炼饵法亦似金。永昌属益州，今属宁州。

　　恭曰：银与金，生不同处，所在皆有，而以虢州者为胜，此外多铅秽为劣。高丽作帖者，云非银矿所出，然色青不如虢州者。

　　志曰：生银出饶州乐平诸坑银矿中，状如硬锡，纹理粗错自然者真。

　　颂曰：银在矿中与铜相杂，土人采得，以铅再三煎炼方成，故为熟银。生银则生银矿中，状如硬锡。其金坑中所得，乃在土石中渗漏成条，若丝发状，土人谓之老翁须，极难得。

　　方书用生银，必得此乃真。

　　曰：按《南越志》：波斯国有天生药银，用为试药指环。又烧朱粉瓮下，多年沉积有银，号杯铅银，光软甚好，与波斯银功力相似，只是难得。今时烧炼家，每一斤生铅，只得一、二铢。《山海经》云：东北乐平郡堂少山出银甚多。黔中生银体硬，不堪入药。

　　宗 曰：银出于矿，须煎炼成，故名熟银。其生银即不自矿中出而特然生者，又谓之老翁须，其入用不同。世之术士，以朱砂而成，以铅汞而成，以焦铜而成者，既无造化之气，岂可入药，不可不别。

　　时珍曰：闽、浙、荆、湖、饶、信、广、滇、贵州诸处，山中皆产银，有矿中炼出者，有沙土中炼出者。其生银，俗称银笋、银牙者也，亦曰出山银。独孤滔《丹房镜源》所谓铅坑中出褐色石，形如笋，打破即白，名曰自然牙，曰自然铅，亦曰生铅，此有变化之道，不堪服食者，是也。《管子》云：上有铅，下有银。《地镜图》云：山有葱，下有银。银之气，入夜正白，流散在地，其精变为白雄鸡。《宝藏论》云：银有十七种，又外有四种。天生牙，生银坑内石缝中，状如乱丝，色红者上，入火紫白如草根者次之，衔黑石者最奇，生乐平、鄱阳产铅之山，一名龙牙，一名龙须，是正生银，无毒，为至药根本也。生银生石矿中，成片块、大小不定，状如硬锡。母砂银，生五溪丹砂穴中，色理红光。黑铅银，得子母之气。

　　此四种为真银。有水银银、草砂银、曾青银、石绿银、雄黄银、雌黄银、硫黄银、胆矾银、灵草银，皆是以药制成者；丹阳银、铜银、铁银、白锡银，皆以药点化者，十三种皆假银也。

　　外有四种：新罗银、波斯银、林邑银、云南银，并精好。

　　银屑

　　【修治】弘景曰：医方镇心丸用之，不可正服。为屑，当以水银研，令消也。

　　恭曰：方家用银屑，取见成银箔，以水银消之为泥，合硝石及盐研为粉，烧出水银，淘去盐石，为粉极细，用之乃佳，不得只磨取屑耳。

　　时珍曰：入药只用银箔易细，若用水银盐硝制者，反有毒矣。

　　《龙木论》谓之银液。又有锡箔可伪，宜辨之。

　　【气味】辛，平。有毒。

　　曰：大寒，无毒。详生银下。

　　【主治】安五脏，定心神，止惊悸，除邪气，久服轻身长年（《别录》）。定志，去惊痫，小儿癫疾狂走（甄权）。破冷除风（青霞子）。银箔：坚骨，镇心明目，去风热癫痫。入丸散用（李 ）。

　　生银【气味】辛，寒，无毒。独孤滔云：铅内银：有毒。

　　保升曰：畏黄连、甘草、飞廉、石亭脂、砒石，恶羊血、马目毒公。

　　大明曰：冷，微毒。畏磁石，恶锡，忌生血。

　　时珍曰：荷叶、蕈灰能粉银。羚羊角、乌贼鱼骨、鼠尾、龟壳、生姜、地黄、磁石，俱能瘦银。羊脂、紫苏子，皆能柔银。

　　【主治】热狂惊悸，发痫恍惚，夜卧不安谵语，邪气鬼祟。

　　服之明目镇心，安神定志。小儿诸热丹毒，并以水磨服之，功胜紫雪（《开宝》）。小儿中恶，热毒烦闷，水磨服之（大明）。煮水，入葱白、粳米作粥食，治胎动不安，漏血（时珍）。

　　【发明】好古曰：白银属肺。

　　颂曰：银屑，葛洪《肘后方》治痈肿五石汤中用之。

　　宗 曰：本草言银屑有毒，生银无毒，释者略漏不言。盖生银已发于外，无蕴郁之气，故无毒；矿银蕴于石中，郁结之气全未敷畅，故有毒也。

　　时珍曰：此说非矣。生银初煎出如缦理，乃其天真，故无毒。熔者投以少铜，则成丝纹金花，铜多则反败银，去铜则复还银。而初入少铜终不能出，作伪者又制以药石铅锡。且古法用水银煎消，制银箔成泥入药，所以银屑有毒。银本无毒，其毒则诸物之毒也。今人用银器饮食，遇毒则变黑；中毒死者，亦以银物探试之，则银之无毒可征矣。其入药，亦是平肝镇怯之义。故《太清服炼书》言：银禀西方辛阴之神，结精为质，性刚戾，服之能伤肝，是也。《抱朴子》言银化水服，可成地仙者，亦方士谬言也，不足信。

　　曰：凡使金银铜铁，只可浑安在药中，借气生药力而已，勿入药服，能消人脂。

　　【附方】旧二，新四。

　　妊娠腰痛如折者：银一两，水三升，煎二升，服之。（《子母秘录》）胎动欲堕，痛不可忍：银五两，苎根二两。清酒一盏，水一大盏，煎一盏，温服。（《妇人良方》）胎热横闷：生银五两，葱白三寸，阿胶（炒）半两。水一盏，煎服。亦可入糯米，作粥食。（《圣惠方》）风牙疼痛：文银一两，烧红淬烧酒一盏，热漱饮之，立止。（《集简方》）口鼻疳蚀，穿唇透颊：银屑一两，水三升，铜器煎一升，日洗三、四次。（《圣济录》）身面赤疵：常以银揩，令热，久久自消。（《千金翼》）【附录】黄银（《拾遗》）恭曰：黄银，本草不载，俗云为器辟恶，乃为瑞物。

　　藏器曰：黄银载在《瑞物图经》，既堪为器，明非瑞物。

　　时珍曰：按《方勺泊宅编》云：黄银出蜀中，色与金无异，但上石则白色。《熊太古冀越集》云：黄银绝少，道家言鬼神畏之。《六帖》载唐太宗赐房玄龄带云：世传黄银鬼神畏之。《春秋运斗枢》云：人君秉金德而生，则黄银见世。人以 石为黄银，非也。 石，即药成黄铜也。

　　乌银

　　藏器曰：今人用硫黄熏银，再宿泻之，则色黑矣。工人用为器。养生者以器煮药，兼于庭中高一、二丈处，夜承露醴饮之，长年辟恶。

　　金石部第八卷　金石之一

　　锡吝脂

　　（《纲目》）【集解】时珍曰：此乃波斯国银矿也，一作悉蔺脂。

　　【主治】目生翳膜，用火烧铜针轻点，乃敷之，不痛。又主一切风气，及三焦消渴饮水，并入丸药用（时珍）。

　　【附方】新一。

　　小儿天吊多涎，搐搦不定：锡吝脂一两（水淘黑汁令尽），水银一分（以少枣肉研，不见星），牛黄半分，麝香半分，研匀，粳米饭丸黍米大。每服三十二丸，新汲水下，名保命丹。

　　（《普济方》）

　　金石部第八卷　金石之一

　　银膏

　　（《唐本草》）【集解】恭曰：其法用白锡和银薄及水银合成之，凝硬如银，合炼有法。

　　时珍曰：今方士家有银脆，恐即此物也。

　　【气味】辛，大寒，有毒。

　　【主治】热风，心虚惊悸，恍惚狂走，膈上热，头面热，风冲心上下，安神定志，镇心明目，利水道，治人心风健忘，亦补牙齿缺落（苏恭）。

　　金石部第八卷　金石之一

　　朱砂银

　　（《日华》）【集解】时珍曰：此乃方士用诸药合朱砂炼制而成者。《鹤顶新书》云：丹砂受青阳之气，始生矿石，二百年成丹砂而青女孕，三百年而成铅，又二百年而成银，又二百年复得太和之气，化而为金。又曰：金公以丹砂为子，是阴中之阳，阳死阴凝，乃成至宝。

　　【气味】冷，无毒。大明曰：畏石亭脂、磁石、铁，忌一切血。

　　【主治】延年益色，镇心安神，止惊悸，辟邪，治中恶蛊毒，心热煎烦，忧忘虚劣（大明）。

　　金石部第八卷　金石之一

　　赤铜

　　（《唐本草》）【释名】红铜（《纲目》）、赤金（弘景），屑名铜落、铜末、铜花、铜粉、铜砂。

　　时珍曰：铜与金同，故字从金、同也。

　　【集解】弘景曰：铜为赤金，生熟皆赤，而本草无用。今铜青及大钱皆入方用，并是生铜，应在下品之例也。

　　时珍曰：铜有赤铜、白铜、青铜。赤铜出川、广、云、贵诸处山中，土人穴山采矿炼取之。

　　白铜出云南，青铜出南番，唯赤铜为用最多，且可入药。人以炉甘石炼为黄铜，其色如金。砒石炼为白铜，杂锡炼为响铜。《山海经》言：出铜之山四百六十七，今则不知其几也。

　　《宝藏论》云：赤金一十种：丹阳铜、武昌白慢铜、一生铜、生银铜，皆不出陶冶而生者，无毒，宜作鼎器。波斯青铜，可为镜。新罗铜，可作钟。石绿、石青、白、青等铜，并是药制成。铁铜以苦胆水浸至生赤，煤熬炼成而黑坚。锡坑铜大软，可点化。自然铜见本条。《鹤顶新书》云：铜与金银同一根源也，得紫阳之气而生绿，绿二百年而生石，铜始生于中，其气禀阳，故质刚戾。《管子》云：上有陵石，下有赤铜。《地镜图》云：山有磁石，下有金若铜。草茎黄秀，下有铜器。铜器之精，为马为僮。《抱朴子》云：铜有牝牡。在火中尚赤时，令童男、童女以水灌之，铜自分为两段，凸起者牡也，凹下者牝也。以牝为雌剑，牡为雄剑，带之入江湖，则蛟龙水神皆畏避也。

　　赤铜屑【修治】时珍曰：即打铜落下屑也。或以红铜火 水淬，亦自落下。以水淘净，用好酒入沙锅内炒见火星，取研末用。

　　【气味】苦，平，微毒。

　　时珍曰：苍术粉铜，巴豆、牛脂软铜，慈菇、乳香哑铜，物性然也。

　　【主治】贼风反折，熬使极热，投酒中，服五合，日三。或以五斤烧赤，纳二斗酒中百遍，如上服之。又治腋臭，以醋和如麦饭，袋盛，先刺腋下脉去血，封之，神效（《唐本》）。

