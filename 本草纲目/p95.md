<!-- { "loadSidebar": true } -->
　　小儿夜啼：水服胡粉三豆大，日三服。（《子母秘录》）身热多汗：胡粉半斤，雷丸四两，为末粉身。（《千金方》）妇人心痛急者：好官粉为末，葱汁和丸小豆大。每服七丸，黄酒送下即止。粉能杀虫，葱能透气故也。（邵真人方）寸白蛔虫：胡粉炒燥，方寸匕，入肉 中，空心服，大效。（张文仲《备急方》）服药过剂闷乱者。水和胡粉服之。（《千金方》）鼻衄不止：胡粉炒黑，醋服一钱，即止（《圣惠方》）齿缝出血：胡粉半两，麝香半钱，为末。卧时揩牙。（《圣济录》）坠扑瘀血，从高落下，瘀血抢心，面青气短欲死。胡粉一钱，和水服即安。（《肘后方》）折伤接骨：官粉、硼砂等分，为末。每服一钱，苏木汤调下，仍频饮苏木汤，大效。（《接骨方》）杖疮肿痛：水粉一两，赤石脂（生）一钱，水银一分，以麻油杵成膏，摊油纸贴之。肉消者，填满紧缚。（《救急方》）抓伤面皮：香油调铅粉搽之，一夕愈。（《集简方》）食梅牙 ：韶粉揩之。（《相感志》）染白须发：胡粉、锻石等分，水和涂之，以油纸包，烘令温暖，候未燥间洗去，以油润之，黑如漆也。（《博物志》）腋下胡臭：胡粉常粉之。或以胡粉三合，和牛脂煎稠涂之。（《千金方》）阴股常湿：胡粉粉之。（《备急方》）干湿癣疮：方同上。

　　黄水脓疮：官粉（ 黄）、松香各三钱，黄丹一钱，飞矾二钱。为末，香油二两，熬膏敷之。（邵真人方）小儿耳疮月蚀：胡粉，和土涂之。（《子母秘录》）小儿疳疮：熬胡粉，猪脂和涂。（张文仲方）小儿舌疮：胡粉，和猪 骨中髓，日三敷之。（《食医心镜》）燕口吻疮：胡粉（炒）一分，黄连半两，为末，敷之。（《普济方》）痘疮瘢痕，或凸或凹。韶粉一两，轻粉一定，和研，猪脂调敷。（陈文中小儿方）妒精阴疮：铅粉二钱，银杏仁七个，铜铫内炒至杏黄，去杏取粉，出火毒，研搽效。（《集简方》）反花恶疮：胡粉一两，胭脂一两。为末。盐汤洗净敷之，日五次。（《圣惠方》）疮似蜂窠，愈而复发。胡粉、朱砂等分。为末，蜜和涂之。（《圣济录》）血风 疮：《孙氏集效方》：用官粉四两，水调入碗内，以蕲州艾叶烧烟熏干，入乳香少许同研，香油调作隔纸膏，反复贴之。《杨氏简便方》：用官粉炒过，桐油调作隔纸贴之。

　　小儿丹毒：唾和胡粉，从外至内敷之良。（《千金方》）汤火烧疮：胡粉，羊髓和，涂之。（孙真人方）疮伤水湿：胡粉、炭灰等分，脂和涂孔上，水即出也。（《千金方》）蠼 尿疮：酢和胡粉涂之。（《千金方》）诸蛇螫伤：胡粉和大蒜捣涂。（《千金方》）误吞金银及钱：胡粉一两，猪脂调，分再服，令消烊出也。（《外台秘要》）三年目翳：胡粉涂之。（《圣惠方》）口中干燥，烦渴无津。雄猪胆五枚，酒煮皮烂，入定粉一两研匀，丸芡子大，每含化一丸咽汁。（《太平圣惠方》）腹中鳖症：胡粉、黍米，淋汁温服，大效。（《卫生易简方》）接骨续筋，止痛活血。定粉、当归各一钱，硼砂一钱半。为末。每服一钱，苏木煎汤调下，仍频饮汤。（同上）发背恶疮，诸痈疽。好光粉二两，真麻油三两。慢火熬，以柳枝急搅，至滴水成珠，入白胶末少许，入器，水浸两日，油纸摊贴，名神应膏。（《直指方》）

　　金石部第八卷　金石之一

　　铅丹

　　（《本经》下品）【释名】黄丹（弘景）、丹粉（《唐本》）、朱粉（《纲目》）、铅华。

　　【正误】见粉锡下。

　　【集解】《别录》曰：铅丹生于铅，出蜀郡平泽。

　　弘景曰：即今熬铅所作黄丹也。俗方稀用，惟仙经涂丹釜所须。云化成九光者，当谓九光丹以为釜尔，无别法也。

　　宗 曰：铅丹化铅而成，《别录》言生于铅，则苏恭炒锡作成之说误矣。不为难辨，锡则色黯，铅则明白，以此为异。

　　时珍曰：按独孤滔《丹房镜源》云：炒铅丹法：用铅一斤，土硫黄十两，硝石一两。熔铅成汁，下醋点之，滚沸时下硫一块，少顷下硝少许，沸定再点醋，依前下少许硝、黄，待为末，则成丹矣。今人以作铅粉不尽者，用硝石、矾石炒成丹。若转丹为铅，只用连须葱白汁拌丹慢煎， 成金汁倾出，即还铅矣。货者多以盐硝砂石杂之。凡用以水漂去硝盐，飞去砂石，澄干，微火炒紫色，地上去火毒，入药。《会典》云：黑铅一斤，烧丹一斤五钱三分也。

　　【气味】辛，微寒，无毒。

　　大明曰：微咸，凉，无毒。伏砒，制 、硫。

　　震亨曰：一妇因多子，月内服铅丹二两，四肢冰冷，食不入口。时正仲冬，急服理中汤加附子数十帖乃安。谓之凉无毒可乎？时珍曰：铅丹本无甚毒，此妇产后冬月服之过剂，其病宜矣。

　　【主治】吐逆胃反，惊痫癫疾，除热下气，炼化还成九光，久服通神明（《本经》）。止小便，除毒热脐挛，金疮血溢（《别录》）。

　　惊悸狂走，消渴。煎膏用，止痛生肌（甄权）。镇心安神，止吐血及嗽，敷疮长肉，及汤火疮，染须（大明）。治疟及久积（宗 ）。

　　坠痰杀虫，去怯除忤恶，止痢明目（时珍）。

　　【发明】成无己曰：仲景龙骨牡蛎汤中用铅丹，乃收敛神气以镇惊也。

　　好古曰：涩可去脱而固气。

　　时珍曰：铅丹体重而性沉，味兼盐、矾，走血分，能坠痰去怯，故治惊痫癫狂、吐逆反胃有奇功。能消积杀虫，故治疳疾下痢疟疾有实绩。能解热拔毒，长肉去瘀，故治恶疮肿毒，及入膏药，为外科必用之物也。

　　【附方】旧八，新二十五。

　　消渴烦乱：黄丹，新汲水服一钱，以荞麦粥压之。（《圣惠方》）吐逆不止：碧霞丹：用北黄丹四两，米醋半升，煎干，炭火三秤，就铫内 红，冷定为末，粟米饭丸梧子大。每服七丸，醋汤下。（《集验方》）伏暑霍乱：水浸丹，见木部巴豆下。

　　小儿吐逆不止，宜此清镇。烧针丸：用黄丹研末，小枣肉和丸芡子大。每以一丸，针签于灯上烧过，研细，乳汁调下。一加朱砂、枯矾等分。（谢氏《小儿方》）反胃气逆：胃虚。铅丹二两，白矾二两，生石亭脂半两。以丹、矾研匀，入坩锅内，以炭半秤 赤，更养一夜，出毒两日，入亭脂同研，粟米饭和丸绿豆大。每日米饮下十五丸。

　　（《圣济录》）泄泻下痢赤白。用枣肉捣烂，入黄丹、白矾各皂子大，粳米饭一团，和丸弹子大，铁线穿，于灯上烧过，为末。米饮服之。（《摘玄方》）赤白痢下：黄丹（炒紫）、黄连（炒）等分。为末，以糊丸麻子大。每服五十丸，生姜、甘草汤下。（《普济方》）妊娠下痢疼痛：用乌鸡卵一个，开孔去白留黄，入铅丹五钱搅匀，泥裹煨干研末。每服二钱，米饮下。一服愈，是男；二服愈，是女。（《三因方》）吐血咯血咳血：黄丹，新汲水服一钱。（《经验方》）寒热疟疾，体虚汗多者。黄丹、百草霜等分，为末。发日，空心米饮服三钱，不过二服愈。或糊丸，或蒜丸，皆效。《肘后方》：用飞炒黄丹一两，恒山末三两，蜜丸梧子大。每服五十丸，温酒下。平旦及未发、将发时，各一服，无不效。《普济方》：端午日，用黄丹（炒）二两，独蒜一百个，捣丸梧子大。每服九丸，空心长流水面东下。二、三发后乃用，神效。

　　亦治痢疾。

　　《三因方》：用黄丹（炒）、建茶等分。为末。温酒服二钱。又黄丹飞焙，面糊丸芡子大。

　　每枣子一枚，去核，包一丸，纸裹煨熟食之。

　　温疟不止：黄丹（炒）半两，青蒿（童尿浸）二两，为末。每服二钱，寒多酒服，热多茶服。

　　（《仁存堂方》）小儿瘅疟，壮热不寒。黄丹二钱，蜜水和服，冷者酒服，名鬼哭丹。（《刘涓子鬼遗方》）风痫发止：驱风散：用铅丹二两，白矾二两，为末。用三角砖相斗，以七层纸铺砖上，铺丹于纸上，矾铺丹上，以十斤柳木柴烧过为度，取研。每服二钱，温酒下。（王氏《博济方》）客忤中恶，道间门外得之，令人心腹刺痛，气冲心胸胀满，不治害人。

　　真丹方寸匕，蜜三合，和灌之。（《肘后方》）一切目疾：昏障，治；只障，不治。蜂蜜半斤，铜锅熬起紫色块，入飞过真黄丹二两，水一碗，再炼，至水气尽，以细生绢铺薄纸一层，滤净，瓶封埋地内三七。每日点眼七次，药粘则洗之。一方：入诃子肉四个。（《保寿堂方》）赤眼痛：黄丹，蜂蜜调贴太阳穴，立效。（《明目经验方》）赤目及翳：铅丹、白矾等分，为末点之。又方：铅丹、乌贼骨等分，合研，白蜜蒸点之。（《千金方》）眼生珠管：铅丹半两，鲤鱼胆汁和如膏。日点三、五次。（《圣惠方》）痘疹生翳：黄丹、轻粉等分，为末。吹少许入耳内，左患吹右，右患吹左。（《疹痘方》）小儿重舌：黄丹一豆大，安舌下。（《子母秘录》）小儿口疮糜烂：黄丹一钱，生蜜一两，相和蒸黑。每以鸡毛蘸搽，甚效。（《普济方》）腋下胡臭：黄丹入轻粉，唾调，频掺之。（《普济方》）妇人逆产：真丹涂儿足下。（《集验方》）蚰蜓入耳：黄丹、酥、蜜、杏仁等分，熬膏。绵裹包塞之，闻香即出，抽取。（《圣惠方》）蝎虿螫人：醋调黄丹涂之。（《肘后方》）金疮出血：不可以药速合，则内溃伤肉。只以黄丹、滑石等分，为末敷之。（《集玄方》）外痔肿痛：黄丹、滑石等分，为末。新汲水调，日五上之。（《婴童百问》）血风 疮：黄丹一两，黄蜡一两，香油五钱，熬膏。先以葱、椒汤洗，贴之，（陆氏《积德堂方》）远近 疮：黄丹（飞炒）、黄柏（酒浸七日，焙）各一两，轻粉半两。研细。以苦茶洗净，轻粉填满，次用黄丹护之，外以柏末摊膏贴之，勿揭动，一七见效。（孙氏《集效方》）

　　金石部第八卷　金石之一

　　密陀僧

　　（《唐本草》）【释名】没多僧（《唐本》）、炉底。恭曰：密陀、没多，并胡言也。

　　【集解】恭曰：出波斯国，形似黄龙齿而坚重，亦有白色者，作理石纹。

　　颂曰：今岭南、闽中银铜冶处亦有之，是银铅脚。其初采矿时，银铜相杂，先以铅同煎炼，银随铅出。又采山木叶烧灰，开地作炉，填灰其中，谓之灰池。置银铅于灰上，更加火，铅渗灰下，银住灰上，罢火候冷，出银。其灰池感铅银气，积久成此物，未必自胡中来也。承曰：今市中所货，是小瓶实铅丹锻成者，大块尚有瓶形。银冶所出最良，而罕有货者。外国者，未尝见之。

　　时珍曰：密陀僧原取银冶者，今既难得，乃取煎销银铺炉底用之。造黄丹者，以脚滓炼成密陀僧，其似瓶形者是也。
