<!-- { "loadSidebar": true } -->

　　【修治】 曰：凡使捣细，安瓷锅中，重纸袋盛柳蛀末焙之，次下东流水浸满，火煮一伏时，去柳末、纸袋，取用。

　　【气味】咸、辛，平，有小毒。大明曰：甘，平，无毒。

　　时珍曰：制野狼毒。

　　【主治】久痢，五痔，金疮，面上瘢 ，面膏药用之（《唐本》。

　　保升曰：五痔，谓牡、酒、肠、血、气也。）镇心，补五脏，治惊痫咳嗽，呕逆吐痰（大明）。疗反胃消渴，疟疾下痢。止血，杀虫，消积。治诸疮，消肿毒，除狐臭，染髭发（时珍）。

　　【发明】时珍曰：密陀僧感铅银之气，其性重坠下沉，直走下焦，故能坠痰、止吐、消积，定惊痫，治疟痢，止消渴，疗疮肿。洪迈《夷坚志》云：惊气入心络，喑不能言语者，用密陀僧末一匕，茶调服，即愈。昔有人伐薪，为野狼所逐，而得是疾，或授此方而愈。又一军校采藤逢恶蛇病此，亦用之而愈。此乃惊则气乱，密陀僧之重以去怯而平肝也。其功力与铅丹同，故膏药中用代铅丹云。

　　【附方】旧三，新一十五。痰结胸中不散：密陀僧一两。醋、水各一盏，煎干为末。每服二钱，以酒、水各一小盏，煎一盏，温服，少顷当吐出痰涎为妙。（《圣惠方》）消渴饮水：神效丸：用密陀僧二两。研末，汤浸蒸饼丸梧子大。浓煎蚕茧、盐汤，或茄根汤，或酒下，一日五丸，日增五丸，至三十丸止，不可多服，五、六服后，以见水恶心为度。恶心时，以干物压之，日后自定，甚奇。（《选奇方》）赤白下痢：密陀僧三两，烧黄色研粉。每服一钱，醋、茶下，日三服。（《圣惠方》）肠风痔 ：铜青、密陀僧各一钱，麝香少许，为末，津和涂之。（《济急方》）小儿初生，遍身如鱼脬，又如水晶，破则成水，流渗又生者。密陀僧生研 之，仍服苏合香丸。（《救急方》）惊气失音：方见发明。

　　腋下狐臭：浆水洗净，油调密陀僧涂之。以一钱，用热蒸饼一个，切开掺末夹之。（《集简方》）香口去臭：密陀僧一钱，醋调漱口。（《普济方》）大人口疮：密陀僧锻研，掺之。（《圣济方》）小儿口疮，不能吮乳。密陀僧末，醋调涂足心，疮愈洗去。蔡医博方也。（黎居士《简易方》）鼻内生疮：密陀僧、香白芷等分。为末。蜡烛油调涂之。（《简便方》）鼻 赤 ：密陀僧二两，细研，人乳调，夜涂旦洗。（《圣惠方》）痘疮瘢 ：方同上。（谭氏）斑点：方同上。（《外台》）夏月汗斑如疹：用密陀僧八钱，雄黄四钱，先以姜片擦热，仍以姜片蘸末擦之，次日即焦。（《活人心统》）骨疽出骨，一名多骨疮，不时出细骨，乃母受胎未及一月，与六亲骨肉交合，感其精气，故有多骨之名。以密陀僧末，桐油调匀，摊贴之，即愈。（寿域方》）血风 疮：密陀僧，香油入粗碗内磨化，油纸摊膏，反复贴之。（孙氏《集效方》）阴汗湿痒：密陀僧末敷之。戴氏，加蛇床子末。

　　金石部第八卷　金石之一

　　锡

　　（《拾遗》）【释名】白 （音腊）、 （音引）、贺。

　　时珍曰：《尔雅》：锡，谓之 。郭璞注云：白 也。方术家谓之贺，盖锡以临贺出者为美也。

　　【集解】《别录》曰：锡，生桂阳山谷。

　　弘景曰：今出临贺，犹是桂阳地界。铅与锡相似，而入用大异。

　　时珍曰：锡出云南、衡州。许慎《说文》云：锡者，银铅之间也。《土宿本草》云：锡受太阴之气而生，二百年不动成砒，砒二百年而锡始生。锡禀阴气，故其质柔。二百年不动，遇太阳之气乃成银。今人置酒于新锡器内，浸渍日久或杀人者，以砒能化锡，岁月尚近，便被采取，其中蕴毒故也。又曰：砒乃锡根。银色而铅质，五金之中独锡易制，失其药则为五金之贼，得其药则为五金之媒。《星槎胜览》言：满刺加国，于山溪中淘沙取锡，不假煎炼成块，名曰斗锡也。

　　【正误】恭曰：临贺采者名铅，一名白 ，惟此一处资天下用。其锡，出银处皆有之。

　　体相似，而入用大异。

　　时珍曰：苏恭不识铅、锡，以锡为铅，以铅为锡。其谓黄丹、胡粉为炒锡，皆由其不识故也。

　　今正之。

　　【气味】甘，寒，微毒。独孤滔曰： 羊角、五灵脂、伏龙肝、马鞭草皆能缩贺。 、砒能硬锡。巴豆、蓖麻、姜汁、地黄能制锡。松脂焊锡。锡矿缩银。

　　【主治】恶毒风疮（大明）。

　　【发明】时珍曰：洪迈《夷坚志》云：汝人多病瘿。地饶风沙，沙入井中，饮其水则生瘿。故金房间人家，以锡为井阑，皆夹锡钱镇之，或沉锡井中，乃免此患。

　　【附方】新二。

　　解砒霜毒：锡器，于粗石上磨水服之。（《济急方》）杨梅毒疮：黑铅、广锡各二钱半（结砂），蜈蚣二条，为末，纸卷作小捻，油浸一夜，点灯日照疮二次，七日见效。（《集玄方》）

　　金石部第八卷　金石之一

　　古镜

　　（《拾遗》）【校正】并入《本经》锡铜镜鼻。

　　【释名】鉴、照子。

　　时珍曰：镜者，景也，有光景也。鉴者，监也，监于前也。《轩辕内传》言：帝会王母，铸镜十二，随月用之。此镜之始也，或云始于尧臣尹寿。

　　【气味】辛，无毒。

　　大明曰：平，微毒。

　　【主治】惊痫邪气，小儿诸恶，煮汁和诸药煮服，文本弥古者佳（藏器）。辟一切邪魅，女人鬼交，飞尸蛊毒，催生，及治暴心痛，并火烧淬酒服。百虫入耳鼻中，将镜就敲之，即出（大明）。小儿疝气肿硬，煮汁服（时珍）。

　　【发明】时珍曰：镜乃金水之精，内明外暗。古镜如古剑，若有神明，故能辟邪魅忤恶。

　　凡人家宜悬大镜，可辟邪魅。《刘根传》云：人思形状，可以长生。用九寸明镜照面，熟视令自识己身形，久则身神不散，疾患不入。葛洪《抱朴子》云：万物之老者，其精悉能托人形惑人，唯不能易镜中真形。故道士入山，以明镜径九寸以上者背之，则邪魅不敢近，自见其形，必反却走。转镜对之，视有踵者山神，无踵者老魅也。群书所载，古镜灵异，往往可证，谩撮于左方：《龙江录》云：汉宣帝有宝镜，如八铢钱，能见妖魅，帝常佩之。

　　《异闻记》云：隋时王度有一镜，岁疫令持镜诣里中，有疾者，照之即愈。《樵牧闲谈》云：孟昶时张敌得一古镜，径尺余，光照寝室如烛，举家无疾，号无疾镜。《西京杂记》云：汉高祖得始皇方镜，广四尺，高五尺，表里有明，照之则影倒见，以手捧心，可见肠胃五脏；人疾病照之，则知病之所在；女子有邪心，则胆张心动。《酉阳杂俎》云：无劳县舞溪石窟有方镜，径丈，照人五脏，云是始皇照骨镜。《松窗录》云：叶法善有一铁镜，照物如水。

　　人有疾病，照见脏腑。《宋史》云：秦宁县耕夫得镜，浓三寸，径尺二，照见水底，与日争辉。病热者照之，心骨生寒。《云仙录》云：京师王氏有镜六鼻，常有云烟，照之则左右前三方事皆见。黄巢将至，照之，兵甲如在目前。《笔谈》云：吴僧一镜，照之知未来吉凶出处。又有火镜取火，水镜取水，皆镜之异者也。

　　【附方】新一。

　　小儿夜啼：明鉴挂床脚上。（《圣惠方》）锡铜镜鼻（《本经》下品）【释名】弘景曰：此物与胡粉异类而共条者，古无纯铜作镜，皆用锡杂之，即今破古铜镜鼻尔。用之当烧赤纳酒中。若醯中出入百遍，乃可捣也。

　　志曰：凡铸镜皆用锡，不尔即不明白，故言锡铜镜鼻，今广陵者为胜。

　　时珍曰：锡铜相和，得水浇之极硬，故铸镜用之。《考工记》云：金锡相半，谓之鉴燧之剂，是也。

　　【气味】酸，平，无毒。

　　权曰：微寒。

　　《药诀》曰：冷，无毒。

　　【主治】女子血闭症瘕，伏肠绝孕（《本经》）。

　　伏尸邪气（《别录》）。产后余疹刺痛，三十六候，取七枚投醋中熬，呷之。亦可入当归、芍药煎服（甄权）。

　　【附方】新一。

　　小儿客忤，面青惊痛。铜照子鼻烧赤，少酒淬过，与儿饮。（《圣惠方》）镜锈（即镜上绿也。俗名杨妃垢）【主治】腋臭，又疗下疳疮，同五倍子末等分，米泔洗后敷之（时珍）。

　　金石部第八卷　金石之一

　　古文钱

　　（《日华》）【释名】泉、孔方兄、上清童子（《纲目》）、青蚨。

　　时珍曰：《管子》言：禹以历山之金铸币，以救人困，此钱之始也。至周太公立九府泉法，泉体圆含方，轻重以铢，周流四方，有泉之象，故曰泉。后转为钱。鲁褒《钱神论》云：为世神宝，亲爱如兄，字曰孔方。又昔有钱精，自称上清童子。青蚨血涂子母钱，见虫部。

　　【集解】颂曰：凡铸铜之物，多和以锡。《考工记》云：攻金之工，金有六剂，是也。

　　药用古文钱、铜弩牙之类，皆有锡，故其用近之。

　　宗 曰：古钱其铜焦赤有毒，能腐蚀坏肉，非特为有锡也。此说非是。但取周景王时大泉五十及宝货，秦半两，汉荚钱、大小五铢，吴大泉五百、大钱当千，宋四铢、二铢，及梁四柱、北齐常平五铢之类，方可用。

　　时珍曰：古文钱，但得五百年之外者即可用，而唐高祖所铸开元通宝，得轻重大小之中，尤为古今所重。綦毋氏《钱神论》云：黄金为父，白银为母，铅为长男，锡为适妇，其性坚刚，须水终始，体圆应天，孔方效地，此乃铸钱之法也。三伏铸钱，其汁不清，俗名炉冻，盖火克金也。唐人端午于江心铸镜，亦此意也。

　　【气味】辛，平，有毒。

　　时珍曰：同胡桃嚼即碎，相制也。

　　【主治】翳障，明目，疗风赤眼，盐卤浸用。妇人生产横逆，心腹痛，月膈五淋，烧以醋淬用（大明）。大青钱煮汁服，通五淋；磨入目，主盲障肤赤；和薏苡根煮服，止心腹痛（藏器）。

　　【发明】宗 曰：古钱有毒，治目中障瘀，腐蚀坏肉，妇人横逆产，五淋，多用之。予少时常患赤目肿痛，数日不能开。客有教以生姜一块，洗净去皮，以古青铜钱刮汁点之。初甚苦，热泪蔑面，然终无损。后有患者，教之，往往疑惑；信士点之，无不一点遂愈，更不须再。但作疮者，不可用也。

　　时珍曰：以胡桃同嚼食二、三枚，能消便毒。便毒属肝，金伐木也。

　　【附方】旧一，新二十一。

　　时气欲死：大钱百文，水一斗煮八升，入麝香末三分，稍饮至尽，或吐或下愈。（《肘后方》）时气温病，头痛壮热脉大，始得一日者。比轮钱一百五十七文，水一斗，煮取七升，服汁。

