<!-- { "loadSidebar": true } -->
　　（《拾遗》）【气味】辛，平，无毒。

　　【主治】蛇咬毒入腹，取两刀于水中相磨，饮其汁。百虫入耳，以两刀于耳门上摩敲作声，自出（藏器）。磨刀水，服，利小便。涂脱肛痔核，产肠不上，耳中猝痛（时珍）。

　　金石部第八卷　金石之一

　　大刀环

　　（《纲目》）【主治】产难数日不出，烧赤淬酒一杯，顿服（时珍）。

　　金石部第八卷　金石之一

　　剪刀股

　　（《纲目》）【主治】小儿惊风。钱氏有剪刀股丸，用剪刀环头研破，煎汤服药（时珍）。

　　金石部第八卷　金石之一

　　故锯

　　（《拾遗》）【气味】无毒。

　　【主治】误吞竹木入咽，烧故锯令赤，渍酒热饮（藏器）。

　　金石部第八卷　金石之一

　　布针

　　（《拾遗》）【主治】妇人横产，取二七枚烧赤淬酒七遍，服（藏器）。

　　【附方】新一。

　　眼生偷针：布针一个，对井睨视，已而折为两段，投井中，勿令人见。（张杲《医说》）

　　金石部第八卷　金石之一

　　铁镞

　　（《纲目》）【主治】胃热呃逆，用七十二个，煎汤啜之（时珍）。

　　金石部第八卷　金石之一

　　铁甲

　　（《纲目》）【主治】忧郁结滞，善怒狂易，入药煎服（时珍）。

　　金石部第八卷　金石之一

　　铁锁

　　（《纲目》）【主治】 鼻不闻香臭，磨石上取末，和猪脂绵裹塞之，经日肉出，瘥（《普济》）。

　　金石部第八卷　金石之一

　　钥匙

　　（《日华》）【主治】妇人血噤，失音冲恶，以生姜、醋、小便同煎服。弱房人亦可煎服（大明）。

　　金石部第八卷　金石之一

　　铁钉

　　（《拾遗》）【主治】酒醉齿漏出血不止，烧赤注孔中即止（时珍）。

　　藏器曰：有犯罪者，遇恩赦免，取枷上铁及钉等收之。后入官带之，得除免。

　　铁铧（即锸也。《纲目》）【主治】心虚风邪，精神恍惚健忘，以久使者四斤，烧赤投醋中七次，打成块，水二斗，浸二七日，每食后服一小盏。（时珍）。

　　【附方】新三。

　　小儿伤寒，百日内患壮热。用铁铧一斤，烧赤，水二斗，淬三七次，煎一半，入柳叶七片，浴之。（《圣济录》）积年齿 ：旧铁铧头一枚，炭火烧赤，捻硫黄一分，猪脂一分，于上熬沸。以绵包柳杖 药，热烙齿缝，数次愈。（《普济方》）灌顶油法：治脑中热毒风，除目中翳障，镇心明目。生油二斤，故铁铧五两（打碎），硝石半两，寒水石一两，马牙硝半两，曾青一两，绵裹入油中浸七日。每以一钱顶上摩之，及滴少许入鼻内，甚妙。此大食国胡商方。（《圣惠方》）铁犁 尖（《日华》）【主治】得水，制朱砂、水银、石亭脂毒（大明）。

　　车辖（即车轴铁辖头，一名车缸。宋《开宝》）【气味】 无毒。

　　【主治】喉痹及喉中热塞，烧赤，投酒中热饮（《开宝》）。主小儿大便下血，烧赤，淬水服（外台）。

　　【附方】旧二，新一。

　　小儿下血：方见上。

　　妊娠咳嗽：车缸一枚，烧赤投酒中，冷冻饮料。（《圣惠方》）走注气痛：车缸烧赤，湿布裹熨病上。（《千金方》）马衔 （即马勒口铁也。大明曰：古旧者好，亦可作医工针也。《开宝》）【气味】平，无毒。

　　【主治】小儿痫，妇人难产，临时持之，并煮汁服一盏（《开宝》）。治马喉痹，肿连颊，壮热，吐气数，煎水服之（《圣惠》）。

　　金石部第八卷　金石之一

　　马镫

　　（《纲目》）【主治】田野磷火，人血所化，或出或没，来逼夺人精气，但以马镫相戛作声即灭。故张华云：金叶一振，游光敛色（时珍）。

　　金石部第八卷

　　金石之二

　　玉类一十四种

　　金石部第八卷　金石之二

　　玉

　　（《别录》上品）【校正】并入《别录》玉屑。

　　【释名】玄真。

　　时珍曰：按许慎《说文》云：玉乃石之美者。有五德：润泽以温，仁也； 理自外可以知中，义也；其声舒扬远闻，智也；不挠而折，勇也；锐廉而不技，洁也。其字象三玉连贯之形。葛洪《抱朴子》云：玄真者，玉之别名也，服之令人身飞轻举。故曰：服玄真者，其命不极。

　　【集解】《别录》曰：玉泉、玉屑，生蓝田山谷，采无时。

　　弘景曰：好玉出蓝田及南阳徐善亭部界中，日南、卢容水中，外国于阗、疏勒诸处皆善。洁白如猪膏，叩之鸣者，是真也。其比类者，甚多相似，宜精别之。所以燕石入笥，卞氏长号也。 曰：《异物志》云：玉出昆仑。《别宝经》云：凡石韫玉，但将石映灯看之，内有红光，明如初出日，便知有玉也。

　　颂曰：今蓝田、南阳、日南不闻有玉，惟于阗出之。晋平居诲为鸿胪卿张匡邺使于阗，作《行程记》，载其采玉之地云：玉河，在于阗城外。其源出昆山，西流一千三百里，至于阗界牛头山，乃疏为三河：一曰白玉河，在城东三十里；二曰绿玉河，在城西二十里；三曰乌玉河，在绿玉河西七里。其源虽一，而其玉随地而变，故其色不同。每岁五、六月大水暴涨，则玉随流而至。玉之多寡，由水之大小。七、八月水退，乃可取，彼人谓之捞玉，其地有禁，器用服食，往往用玉。各地所有，亦自彼来。王逸《玉论》，载玉之色曰：赤如鸡冠，黄如蒸栗，白如截肪，黑如纯漆，谓之玉符，而青玉独无说焉。今青白者常有，黑者时有，黄赤者绝无，虽礼之六器，亦不能得其真者。今仪州出一种石，如蒸栗色，彼人谓之栗玉，或云亦黄玉之类，但少润泽，声不清越，为不及也。然服食者，惟贵纯白，他色亦不取焉。

　　承曰：仪州栗玉，乃黄石之光莹者，非玉也。玉坚而有理，火刃不可伤。此石小刀便可雕刻，与阶州白石同体而异色尔。时珍曰：按：《太平御览》云：交州出白玉，夫余出赤玉，挹娄出青玉，大秦出菜玉，西蜀出黑玉。蓝田出美玉，色如蓝，故曰蓝田。《淮南子》云：钟山之玉，炊以炉炭，三日三夜，而色泽不变，得天地之精也。观此诸说，则产玉之处亦多矣，而今不出者，地方恐为害也，故独以于阗玉为贵焉。古礼玄圭苍璧，黄琮赤璋，白琥玄璜，以象天地四时而立名尔。《礼记》云：石蕴玉则气如白虹，精神见于山川也。《博物志》云：山有谷者生玉。《尸子》云：水圆折者有珠，方折者有玉。《地镜图》云：二月山中草木生光下垂者有玉，玉之精如美女。《玉书》云：玉有山玄文，水苍文，生于山而木润，产于水而流芳，藏于璞而文采露于外。观此诸说，则玉有山产、水产二种。各地之玉多在山，于阗之玉则在河也。其石似玉者， 、琨、 、璁、璎也。北方有罐子玉，雪白有气眼，乃药烧成者，不可不辨，然皆无温润。《稗官》载火玉色赤，可烹鼎；暖玉可辟寒；寒玉可辟暑；香玉有香；软玉质柔；观日玉，洞见日中宫阙，此皆希世之宝也。

　　宗 曰：燕玉出燕北，体柔脆如油，和粉色，不入药用。

　　金石部第八卷　金石之二

　　玉屑

　　（《别录》）【修治】弘景曰：玉屑是以玉为屑，非别一物也。《仙经》服 玉，有捣如米粒，乃以苦酒辈，消令如泥，亦有合为浆者。

　　凡服玉皆不得用已成器物，及冢中玉璞。

　　恭曰：饵玉当以消作水者为佳。屑如麻豆服者，取其精润脏腑，滓秽当完出也。又为粉服者，即使人淋壅。屑如麻豆，其义殊深。化水法，在《淮南三十六水法》中。

　　【气味】甘，平，无毒。 曰：咸，寒，无毒。

　　时珍曰：恶鹿角，养丹砂。

　　【主治】除胃中热，喘息烦满，止渴，屑如麻豆服之，久服轻身长年（《别录》）。润心肺，助声喉，滋毛发（大明）。滋养五脏，止烦躁，宜共金、银、麦门冬等同煎服，有益（李）。

　　【附方】新三。

　　小儿惊啼：白玉二钱半，寒水石半两，为末，水调涂心下。（《圣惠方》）癖鬼气，往来疼痛，及心下不可忍者，不拘大人小儿。白玉、赤玉等分，为末，糊丸梧子大。每服三十丸，姜汤下。（《圣惠方》）面身瘢痕：真玉日日磨之，久则自灭。（《圣济录》）玉泉（《本经》）【释名】玉札（《本经》）、玉浆（《开宝》）、琼浆。

　　普曰：玉泉，一名玉屑。

　　弘景曰：此当是玉之精华，白者质色明澈，可消之为水，故名玉泉。今人无复的识者，通一为玉尔。

　　志曰：按：别本注云：玉泉者，玉之泉液也。以仙室玉池中者为上，故一名玉液。今《仙经》、《三十六水法》中，化玉为玉浆，称为玉泉，服之长年不老，然功劣于自然泉液也。

　　宗 曰：《本经》言：玉泉生蓝田山谷，采无时。今蓝田无玉，而泉水古今不言采。陶氏言玉为水，故名玉泉。如此则当言玉水，不当言玉泉，泉乃流布之义。今详泉字乃浆之误，去古既远，文本脱误也。《道藏经》有金饭、玉浆之文，唐李商隐有“琼浆未饮结成冰”之诗，是采玉为浆，断无疑矣。别本所注不可取也。若如所言，则举世不能得，亦漫立此名耳。

　　时珍曰：玉泉作玉浆甚是。别本所注乃玉髓也，《别录》自有条，诸家未深考尔。

　　【修治】青霞子曰：作玉浆法：玉屑一升，地榆草一升，稻米一升，取白露二升，铜器中煮，米熟绞汁，玉屑化为水，以药纳入，所谓神仙玉浆也。

　　藏器曰：以玉投朱草汁，化成醴。朱草，瑞草也。术家取蟾蜍膏软玉如泥，以苦酒消之成水。

　　【气味】甘，平，无毒。

　　普曰：神农、岐伯、雷公：甘。李当之：平。畏款冬花、青竹。

　　【主治】五脏百病，柔筋强骨，安魂魄，长肌肉，益气，利血脉，久服耐寒暑，不饥渴，不老神仙。人临死服五斤，三年色不变（《本经》）。疗妇人带下十二病，除气癃，明耳目，久服轻身长年（《别录》）。治血块（大明）。

　　【发明】慎微曰：《天宝遗事》：杨贵妃含玉咽津，以解肺渴。王莽遗孔休玉曰：君面有疵，美玉可以灭瘢。后魏李预得餐玉之法，乃采访蓝田，掘得若环璧杂器形者，大小百余枚，捶作屑，日食之，经年云有效验，而好酒损志。及疾笃，谓妻子曰：服玉当屏居山林，排弃嗜欲，而吾酒色不绝，自致于死，非药之过也。尸体必当有异于人，勿使速殡，令后人知餐服之功。时七月中旬，长安毒热，停尸四日，而体色不变，口无秽气。

