<!-- { "loadSidebar": true } -->
　　疔疮：朱罗峰方：过山龙、仙桥草、苍耳草、 草、紫花地丁、野苎麻根、六味等分，酒煎服取汗，须多服蟾酥丸，汗出咸者可治，若味淡，不可治。

　　又方：地苏木阴干为末，重者八钱，轻者五钱，好酒煎服，如放黄者，冲酒服，渣罨疔上。

　　卷三　草部上

　　野苎麻

　　采药志：天青地白草，又名川绵葱。即野苎麻也。

　　一名银苎。又名天名精。生天土河堑旁，立春后生苗，长一二尺，叶圆而尖，面青背白，有麻纹，结子细碎。根捣之有滑涎，入药用根，取松土者良，肥白无筋。按：此与地菘别。

　　性凉，治诸毒，活血止血，功能发散止渴，安胎，涂小儿丹毒，通虫胀，崩淋哮喘，白浊滑精，牙痛，喉闭骨哽，疝气，火丹疖毒，胡蜂毒蛇咬，发背疔疮，跌打损伤。 救生苦海：午日取野苎麻，阴干晒燥，搓熟，取白绒收藏。夏月遇有金刃伤者，敷之即止血，且不作脓。百草镜：跌扑，野苎根一两，捣碎，好酒煎服，尽量饮醉。 漆疮红肿，合紫霞膏，又为女科圣药。痘毒，以野苎麻去皮捣敷。痈疽发背，对口，一切无名肿毒，野苎麻捣汁，用无灰酒冲下，渣敷患处露头，盖被出汗，即出脓水痊愈。

　　跌打闪挫方：教师白宇亮传：大鲫鱼一尾，独核肥皂一个，胡椒七粒，黄栀子九个，老姜一片，葱头三个，野苎麻根一段，干面一撮，香糟一团，绍酒随数用，同前药合捣如泥，炒热敷患处，立愈。外用布包扎紧，次日青出即愈。救生苦海：治神鬼箭，用野苎麻川南星同捣敷。

　　徐若宁云：蛇虺咬，看伤处有窍是雄蛇，无窍是雌蛇，以针挑破伤处成窍，然后取野苎麻嫩头，捣汁和酒服之，三盏，绞剩渣敷伤口，能令毒从窍中出，伤立愈。将渣弃水中，永不复发。

　　卷三　草部上

　　鸡鸭脚艾

　　百草镜：叶细多歧，间有阔者，杂之姜蕤，如鸡鸭脚然，故名。搓之作艾香。

　　治香港脚疝气。

　　卷三　草部上

　　千里光

　　一名九里明。一名黄花草。纲目附见千里及下。按：千里光为外科圣药，俗谚云：有人识得千里光，全家一世不生疮。纲目不载，入外科用。 百草镜云：此草生山土，立夏后生苗，一茎直上，高数尺，叶类菊，不对生。 图经云：千里光生浅山及路旁，叶似菊而长，背有毛，枝干圆而青，春生苗，秋有黄花，不结实，采茎叶入眼药，名黄花演。

　　治目不清，去红丝白障，迎风流泪。百草镜。 明目，去星障，煎汤浴疮疡，合膏点赤眼，贴杨梅疮，狗咬，以千里膏掺粉霜贴之。治蛇伤。治四块鹅掌风。王三才医便：用千里光草一握，苍耳草一中握，朝东墙头草一小握，共入瓶内，水煎百沸，以手少擦麝香，向瓶熏之，仍用绢帛系臂上，勿令走风，三次即愈。千里光即金钗草是也。

　　治时疫赤鼻， 耳火眼，诸疮疖肿毒破烂，及鹅掌风，合千里光膏点赤眼，贴杨梅疮，加狗

　　卷三　草部上

　　小青草

　　五月生苗，叶短小，多茎，不甚高，开花成簇，红色两瓣，与大青同，但细小耳。一名蜻蜓草，一名苍蝇翅。纲目小青条集解下。引图经：生福州，三月生花，亦不载其形状，未免失考，且主治亦别。 圃事须知：小青一名淡竹花，此则另是一种。

　　味苦大寒，理小肠火，治儿疳积，赤目肿痛，疗伤寒热症，时行咽痛，治疳积。煮牛肉田鸡疳瞎，煮猪肝食。 黄胆，劳虐发热。 翳障初起。百草镜：小青草五钱，煮豆腐食。

　　雀目：百草镜：一名鸡盲，白昼见物，将暮即昏。鸡肝或羊肝取一具，不落水，小青草五钱，安碗内，加酒浆蒸熟，去草吃肝，三服即愈。加明雄黄五分尤妙。

　　卷三　草部上

　　泽半支

　　百草镜：叶如鼠牙半支，生山涧处，叶皆对节，夏开黄花如瓦松。

　　治蛇咬疔肿。

　　卷三　草部上

　　狐尾草

　　汪连仕采药书：狐尾草花如狐尾，九节，而生长水泽旁，名狐媚花。

　　主治吐血金疮（取根敷）。一切肿毒（根罨）。洗疮（用叶）。

　　卷三　草部上

　　金钱草

　　一名遍地香，佛耳草。俗讹白耳草、乳香藤、九里香、半池莲、千年冷、遍地金钱。其叶对生，圆如钱，钹儿草叶形圆，二瓣对生，象铙钹，生郊野湿地，十月二月发苗，蔓生满地，开淡紫花，间一二寸则生二节，节布地生根，叶四围有小缺痕，皱面，以叶大者力胜，干之清香者真。三月采，勿见火，纲目有积雪草，即此。但所引诸书，主治亦小异，故仍为补之，至纲目所载，言其治女子少腹痛有殊效，其方已载纲目，此不赘述。

　　味微甘，性微寒，祛风，治湿热。百草镜：跌打损伤，虐疾，产后惊风，肚痈便毒痔漏，擦葛祖方：去风散毒，煎汤洗一切疮疥，神效。采药志云：发散头风风邪，治脑漏白浊热淋，按：蒋仪药镜云：佛耳草下痰定喘，能去肺胀，止哮宁嗽，大救金寒，以之烈入热部，岂以其气辛耶。

　　白虎丹：祝氏效方：鲜野淡菜，即车前草。洗净，加遍地香捣烂，用白酒和汁绞出，鹅毛蘸搽患处即消。

　　疥疮：救生苦海：钹儿草加盐少许，搓熟频擦全化，然后洗浴，三次必愈；若用煎洗，反不见效。

　　疔疮走黄，毒归心。 慈航活人书：铜钱草，即遍地香。采叶捣烂，童便煎服，服后再饮好张介宾本草正：佛耳草味微酸，性温，大温肺气，止寒嗽，散痰气，散风寒寒热，亦止泄泻。铺艾卷作筒，用熏久嗽尤妙。

　　卷三　草部上

　　望江青

　　一名还精草、玉星草、银脚鹭鸶、血见愁、谷雨后发苗，生泽旁湖岸，方茎中空，叶狭长而尖，有锯齿，对节，小满后抽茎，开花成穗，细紫层层而上，寒露时枯根多须，节间方而白，极长，亦空明，根尤妙。

　　王圣俞云：银脚鹭鸶叶似胡麻而小，直茎可尺许长，其叶对生，根绝类水芹，味甘而多津液，采而以蜜拌蒸食，治肺虚失音，及久服最益人。西湖诸山皆有之，据此则似另一种，盖望江青根白而不长，若长者，乃银脚鹭鸶也。并存以俟考。

　　李氏草秘：望江青，俗呼天芝麻。以其叶似芝麻叶也。方梗，对节生叶，至春节间开红紫花凉苦。百草镜：性寒而味微苦，入肺经，吐血服之，生精还力，除湿热，去星障，疗肺痈，劳力伤，脱力黄，同金器煎服，愈惊风。

　　治打伤扑伤，最活血，捣汁冲酒服，渣罨伤处。一人闪足，痛不能举。无苗，寻其根，捣汁入煎剂三服而愈。同牛膝、芍药、当归、独活、玉钗草、活血丹、七叶草、五爪龙、放棒行、金雀脑、覆丝藤、 草等，和匀捣汁，加酒服之，损伤垂死，但得入咽可生。并治诸烂痛疮癣，吐血亦效。

　　目中去星翳障：百草镜：望江青一两，羊肝一具，同豆腐煮食。

　　吐血：白蜜二两，隔汤顿熟，望江青一两，煎汁冲蜜服。不论远年新起，一切血症，二服除二服妙。

　　乳痈乳核：秋泉家秘祖传天下第一奇方：专治乳痈乳核肿硬大者，服之即内消。用九龙川即龙见怕一两，细叶冬青即山黄杨五钱，龙爪紫金鞭即马鞭草又名龙爪草一两，金翦刀三钱，九节金丝草即望江青五钱，遍地金龙草即地五爪三钱，用无灰酒二碗，加香橼叶或桔叶十余片，煎钟半，饥时随量二三次服之，渣再煎服。

　　绝虐：望江青干者五钱，煎酒服。

　　予表戚张石港，生平常服望江青，每日用干者三钱，北枣六枚同煎食，如是三年，身轻脚健，终身无疾，其功不下参也。

　　卷三　草部上

　　无骨苎麻

　　接骨草 麻衣接骨 紫接骨附

　　即玉接骨：一名血见愁、玉钱草、麒麟草、玉连环、叶小圆，根如水芹。生湿阴处，立夏时发苗，逢节则粗，叶尖长，根蔓延，色白多粗节，类竹根。捣之汁粘，高者尺许，松土种之，极易繁衍。入药用根，百草镜云：玉盘龙，一名无骨苎麻。叶类苎麻而薄小，背不白，茎如箸，色明透，至九月，茎白明如水晶，上有细红点子。十月萎，采宜九月。一名玉梗半枝莲。捣之有白浆稠滑，纲目蒴 条释名云：即接骨草。苏恭云：叶似芹。寇宗 云：花白子青，十月，子乃红熟，有一二百子。时珍云：每枝五叶。按：群芳谱：则花白而叶不类，其根乃似水芹。今人捣汁，以续筋骨损折，颇验。名玉接骨。当是此种，然纲目无一语治折伤，且所引形状，率多含混，故特详晰补之。

　　性凉，味甘淡，入肺经血分，治吐血肠红下血，跌打损伤。采药志云：接骨草，又名玉梗金

　　卷三　草部上

　　接骨草

　　苗如竹节，出广西。粤语，此草丛生，高二三尺，叶大如柳而浓，茎有节，色绿而圆，花白，午开，自三月至九月不绝。群芳谱：四季花，一名接骨草。叶细，花小色白，自三月开至九月，午开子落，枝叶捣汁。可治跌打损伤，九月内剖根分种。肇庆志：接骨草出封川阳江，一名四季花，生园林中，茎绿而圆，叶长如指而尖，花白，跌伤骨节，捣烂敷之，可以接骨。而本草不载（李氏草秘：羊耳草又名接骨草。生墙崖上，叶如羊耳，专治接骨）。

　　性平，治折伤，续断骨，捣罨即愈。

　　卷三　草部上

　　麻衣接骨

　　生背阴山脚下，或涧旁。谷雨后发苗，叶类苎麻，背不白，对节生，节下则粗如鹤膝，作紫色。敏按：接骨草数种，俱产深山涧隰旁，近地罕得，人家间有种之者，然麻衣接骨每不易得。玉接骨性凉味甘而补，能和中调血，生髓益津，其功不仅专治折损。麻衣接骨，性温而行血，惟专治折损。故人多不传其种，辛亥，予馆临安，游西径山宝珠寺，见山门外遍隙地皆麻衣接骨，形状俨如土牛膝，而粗处作紫黯色，甚脆。折之从粗节处断；视之，紫透中心，诚为佳草，不易得。而山僧土人悉皆莫识，故得滋育盈畦也。

　　治跌打损伤。

　　卷三　草部上

　　紫接骨

　　生山上，与麻衣接骨相似，而叶茎俱紫，治跌扑劳伤损瘀。

　　汪连仕云：金宝相，一名金钵盂。罨金疮之圣药。又能散风透脓，一夜即透，其叶如蝴蝶花，根如商陆，即皱皮葱。今呼麻叶接骨。敏按：汪所论，当又是一种，亦非荔枝草，而又不是似牛膝之一种接骨也。

　　卷三　草部上

　　凤眼草

　　花上细粉附

　　此草苗如薄荷，叶微圆，长五六寸，谷雨后生苗，立夏后，枝桠间复生二小叶，节节皆有。

