<!-- { "loadSidebar": true } -->
　　至秋后，二小叶中心白色，俨如凤眼，故名。八九月眼中开花，其花如须，长一二寸，紫黄色，亦可入药。 百草镜：凤眼草芒种后，其枝桠间二小叶中心，各起蕊一粒，如人两眼，细碎如石胡荽子状。至小暑后，色转红黄，渐抽长如须，此草自苗至老，叶皆有淡红晕。

　　敏按：经验广集：治小便不通，有皂角汤熏法。方中用凤眼草，乃臭春叶别名，与此名同物异。又荔枝草亦名凤眼草，与此亦异。

　　治一切风痹，活血去风，酒煎服立效。

　　室女干血劳：用凤眼草连根叶鲜者一两，加红花三钱，酒煎服，通经自愈。

　　四日两头虐：用凤眼草煮红枣，饮汁自愈（俱传信方）。

　　妇女经闭不通、发热劳症：凤眼草为末一两，红花炒二钱，水三钟，煎一钟，入黑糖五钱，空心服三五剂。见血方止（医学指南）。

　　遗精白浊：凤眼草炒干，研末五钱，冲热黄酒服。（医学指南）花上细粉：入癣药，杀虫定痒。

　　卷三　草部上

　　风膏药

　　桂海草木志：叶如冬青。粤志：肇庆七星岩产风药，丛生石罅，其叶圆浓，和酒嚼之，治风疾。一曰风草，一曰风菜。谚云：风病须风菜，即此。按：福宁府志：风藤草一名山膏药。

　　治风愈疮，或即此欤。

　　治太阳头疼，目昏眩。

　　卷三　草部上

　　竹叶细辛

　　即獐耳草，香胜细辛。

　　治脱力虚黄。（汪氏方）

　　卷三　草部上

　　离情草

　　出云南，夷中多有鬻之者，凡人为情欲锢闭，往往致死。得此草一茎煎服之，入口即豁如梦觉，断缘绝爱，亦不自知所以然也。按：段成式杂俎载左行草使人无情，范阳以之入贡，或即此类欤。又有合情草，与之相反，可知造物之生物，必有对待如此也。

　　已相思，绝情爱，如神。

　　卷三　草部上

　　和合草

　　此即合情草也。柳崖外编：永昌府澜沧江外，有和合草，根洁白，结男女交媾状，土人见之，用稻米周遭围之掘，方可得，否则遁去。有夫妇不谐者，服之即欢好。然载诸江船，辄沉溺不得渡。智者用长线系置岸侧，持线登舟，渡毕，然后引过。故滇省近边一带，时时有之。闻服之者曰：男视女，虽嫫母，西子王嫱不若也。女视男，虽丑亦潘安，虽老亦健儿也。

　　治夫妇相憎疾，煎酒服。

　　卷三　草部上

　　盐蓬碱蓬

　　药性考：二种皆产北直咸地，土人割之，烧灰淋汤，煎熬得盐，其叶似蒿圆长。至秋时，茎叶俱红，烧灰煎盐，胜海水煮者。

　　味咸性凉，清热消积。

　　卷三　草部上

　　知风草

　　药性考：生雷琼，蔓生，无毒，土人春日视其苗，有一节，则一次有风。入药以无节者浸酒用，治一切风痹入骨，能拔之外出。

　　卷三　草部上

　　凤头莲

　　出台湾内山，形如黄连，色紫，多细须茸茸然，分歧如凤头。故名。

　　性平，治咽喉一切诸症。

　　卷三　草部上

　　梨松果

　　如肥皂，出台湾。

　　治疔疮磨涂。

　　卷三　草部上

　　蒲包草

　　活人书：又名鬼蜡烛。新语云：水蜡烛，草本，生野塘间，秋杪结实，宛与蜡烛相似。

　　有咏者云：风摇无弄影，煤具不燃烟，以其开花结实，俨似蜡烛，故名。芦苇荡中颇多，土人采其实，以治金刃伤止血用。

　　治瘰 ：蒲包草连根采来，洗去泥，切寸段。砂锅煎汤，代茶饮，不论男女皆愈。但妇人服此，愈后终不受孕。须服北京真益母丸四五两，可解之。

　　汪连仕采药书：蒲萼即蒲草。南人呼莎草，北人呼板枝花，结实为鬼蜡烛，其粉即蒲黄。

　　卷三　草部上

　　鬼扇草

　　采药录：鬼扇草生石壁上，叶面青，有直纹如白果叶状，枝枝生如扇骨，人若打死在地，捣此草汁灌，入口即苏醒。

　　卷三　草部上

　　鱼须

　　采药录： 鱼须草梗叶青色，面起直纹，叶叶有须二条，其根如竹鞭状。

　　治疔疮一切诸疮。

　　汪连仕云： 鱼须沿藤如豆，叶二丫，内生二须，根白而粗，专治外科一切疔疮肿毒，罨之立消。

　　卷三　草部上

　　紫背稀奇

　　采药录：紫背生阴山，着地布苗，叶有两大两小，面灰色，有直纹，背微紫，若起心，有藤一二尺长，叶尖，对生。

　　治痘毒。用活草一斤作二服，酒煎下，已成速愈，未成立消。

　　卷三　草部上

　　雀麦

　　汪氏采药书：即雀角花。此花令人蠲忿，花象雀脚，猎人采熬药箭，呼为破关草。人以其内烂痔漏，呼为破管草。

　　性热气烈，伤人肌肤，立能溃肿，须米醋炒用，腐肠之品，不入汤剂，惟外治点痔漏用之。

　　（汪氏方）

　　卷四

　　草部中

　　（七十种 附十种）

　　卷四　草部中

　　金豆子

　　夜关门附

　　百草镜：一名金花豹子，三月生苗，十月枯。虽豆类，却不起蔓。本高一二寸，分枝成丛。

　　叶似槐而稍大，处暑时开黄花，五出磬口，蜡梅似之，结荚向上，类 而短，长只二三寸，实似绿豆而扁，皮有紫斑，较绿豆稍大，味淡。

　　子：治疔痈如神。

　　叶：治肿毒。茅氏传方：以叶晒研，醋和付。留头即消，或酒下二三钱。

　　按：付澹庵草花诀：金豆子开黄花，子如绿豆，入滚茶，味清香，即草决明。周宪王救荒本草：有山扁豆，即茳芒决明。味甘滑，可作酒曲，俗呼独占缸，苗叶花子，皆可瀹茹，及点茶食，所载形状，亦与金豆子同。而濒湖纲目决明后附茳芒云：性平无毒，火炙作饮极香，除痰止渴，令人不睡调中，隋稠禅师采作五色饮以进炀帝者是也。无治疔肿之说，故并存以备考。

　　卷四　草部中

　　夜关门

　　叶如槐，夜即合，开黄花，仁和笕桥人多种之。俞晓园云：有草木二种：草本者良，木本者按：纲目马蹄决明，叶亦如槐，昼开夜合；其叶本小末 ，秋开黄色花，或即系决明。

　　但纲荚：治疝气。

　　卷四　草部中

　　接骨仙桃

　　一名夺命丹、活血丹、蟠桃草。生田野间，似醴肠草，结子如桃，熟则微红，小如绿豆大，内有虫者佳。百草镜：仙桃草，近水处田塍多有之，谷雨后生苗，叶光长，类旱莲，高尺许，茎空，摘断不黑亦不香，立夏后开细白花，亦类旱莲而成穗，结实如豆大，如桃子中空，内有小虫在内，生翅穴孔而出。采时须俟实将红，虫未出生翅时收用，药力方全。盖此药之用全在虫，须晒焙令内虫死，若挂悬风干，恐内虫生翅而出，药亦无用矣。按：此草须芒种后采。若过夏至，则虫穴孔而出，化为小蚊，苞空无用矣。

　　性温，味甘淡，消痈肿跌打，或捣汁，或屑服，俱效。

　　治肝气和胃：集听云：一名八卦仙桃，此草生田野，叶如石榴叶，实如桃子，绝小，内生小虫者真。取实连虫用。一方专治肝气胃气小肠疝症，用仙桃草有虫者，金桔核，福桔核，荜澄茄，各等分，为末，砂糖调丸绿豆大，每晚服一钱许，至重者二服断根。

　　治劳损虚怯：百草镜云：取有虫仙桃草，用童便制透，入补药用。

　　治吐血：百草镜云：用新鲜接骨仙桃草捣汁，加人乳和服，按：吐血诸方，皆用凉血之剂，惟此药性热，加人乳能引血归经，故妙。

　　跌扑损伤：救生苦海：用地苏木五钱，八角金盘根一钱，接骨仙桃草五钱，臭梧桐花三钱，

　　卷四　草部中

　　七叶黄荆

　　山黄荆附

　　一名猪卧草。地五爪、珠子草、乌食草、乌蛇草、七弦琴。亦名七叶黄荆藤，生土墙脚下阴地，叶尖长，相对三四行成一瓣，茎上起棱一凹，间紫色，白露后抽心，高三五尺，开细白花成簇，结子亦细碎，霜后红如珊瑚细珠，根长而白，入药。 百草镜云：此种有木本者，名扦扦活。治跌扑痈肿。

　　味甘，生服能令人吐。

　　治劳力伤跌打，鱼口漆疮，煎汤洗。

　　治便毒：捣汁，将肥皂一个 存性，调酒服，渣敷患处罨之。

　　治跌扑损伤，闪腰挫气痛。集听云：此秘方也，用乌蛇草晒干为末，砂糖酒调服，最凶者加名，一曰乌蛇草、一曰乌龙草、一曰猪卧草、一曰七叶黄金，因其叶七片一枝，或五片，大者九片，其根名千秋藤，九十月间顶上结红子，晒干吞之，可治疝气。

　　汪连仕草药方：七叶黄荆，俗呼扦扦活，又名放棍行，又名珊瑚配，与乌蛇草别。行血败毒

　　卷四　草部中

　　山黄荆

　　玉环志：叶似枫而有杈，结黑子如胡椒而尖，可屑粉煮食。又有水荆，似藜，结黑子，不可食。翦其枝可以接梨，入药用山荆。

　　消食下气。

　　退管方：黄荆条所结之子，炙燥为末，五钱一服，黑糖拌，空心陈酒送服。专治痔漏之管，九窍出血：救生苦海：黄荆有二种，赤者为苦，青者为荆，其木心方，其枝对出，一枝五叶或七叶，叶如榆叶长而尖作锯齿。五月时开花红紫色，成穗，子如胡荽子大，有白膜皮包裹，用其叶捣汁，酒和服二合，立止。

　　骨蒸劳热：养素园验方：六月雪，黄荆子、 草、何首乌、当归、川芎、熟地、白茯苓、水二钟；姜三片，煎八分服，有痰加半夏。

　　漆疮：姚希周经验方：乌蛇草不论鲜干，一握，煎汤一洗即愈。

　　伤寒发热而呃逆者：回春：用黄荆子不拘多少，炒，水煎服立止。

　　杖疮起疔甲：黄荆子焙干为末，搽上即开，不用刀刮。

　　肝胃痛：周山人方：用黄荆子研末和粉作团食，一二次断根。

　　脚蛀：用氏方：用黄荆嫩脑叶捣烂罨上即愈。

　　卷四　草部中

　　救命王

　　金不换附

　　一名死里逃生。

　　治小儿感冒，风寒咳嗽，大人伤力损伤吐血，诸风疼痛，无名肿毒。

　　卷四　草部中

　　金不换

　　亦名救命王，似羊蹄根，而叶圆短，本不甚高。此草出于西极，传入中土，人家种之治病，立春后生，夏至后枯，用根。纲目三七亦名金不换，与此别。又木本亦有金不换。

　　汪连仕草药方：金不换大叶者，为金钵盂大接骨草。细叶者，小接骨草。吐血颇效，因呼为吐血草，军中箭伤，罨之效。即呼箭头草。

　　性平，破瘀，生新，治跌打，消痈肿，止血，愈疥癣，和糖醋捣擦。

　　虫伤，用叶捣涂。治肺痈。

　　叶能伸臂力，开硬弓，臂痛或力弱不能弓者，取其叶揉软覆膊上，以帛束之，过夜痛者即定疼，且全力俱摄入臂上，开弓更不费力。营伍需为要药。

