<!-- { "loadSidebar": true } -->
　　痔漏通肠：海药秘录：胡连追毒方：专治痔漏，不拘远年近日，有漏或通肠及污浞孔出者，先用此方追尽脓血，后服黄连闭管丸，取效最稳。用胡黄连八钱，切片，姜汁拌炒，刺 皮一个，切片，炒黄为末，通血香八分，须用真者，研末，麝香二分，共和匀，软饭为丸，麻子大，每服一钱，食前酒下，服药后脓水反多，乃药之功，勿惧可也。

　　黄连闭管丸：胡黄连净末八钱，甲片麻油内 黄五钱，石决明 过五钱，真通血香六分，不可少，槐花五钱，共为细末，蜜丸麻子大，每服一钱，空心清米汤下，早晚二服，重者二十一日收功，此方不用刀针挂线之苦，诚起废之良方也。如漏边有硬肉突起者，加蚕茧二十一个，炒末和入，此方及遍身诸漏并治，屡试屡效。

　　脏连丸：治痔漏无论新久，但举发便下血作痛，肛门坠重者，脓血不止，肿痛难坐者，并治。胡黄连净末八两，通血香钱半，用雄猪大肠尽头一段长一尺二寸，温汤洗净，将连末及通血香灌入肠内，两头以白丝线扎紧，煮酒二斤半，新砂锅内煮酒将干为度，取起肠药，各捣如泥，倘药烂，晒一时复捣，为丸桐子大，每服七十丸，空心温酒送下，久服除根。又名白银定子，治漏有孔者，只须半月见功，神效。

　　三品一条枪：白砒净末一两，白矾净末二两，明雄黄二钱四分，通血香八分，乳香一钱二分，先将砒矾研极细末，铁杓熔成饼，入炭火 ，烟净取出，去火毒，为末，和入雄黄，血香，乳香细末作锭子，成条插入漏内，直透里痛处为止。每日上三次，至七日为止，半月疮结而愈。如痛未痊，用生肌散收口可也。 生肌散治诸痔、诸疮、肿毒收口，神速大妙。乳香、没药、海螵蛸、用三黄汤煮过，寒水石 过，轻粉、龙骨 、赤石脂 、冰片各等分，共研细末，掺患处，外贴膏药。

　　卷五　草部下

　　野马豆

　　出西藏，乃番僧捻草末合成如豆形，故名。王怡堂云：藏中出一种草，彼土人呼为野马草。

　　番僧择日采之，研为细末，置净器中，供佛前。更择日合和为药，其合药之日，率彼土男妇皆于佛前诵咒，以所和草末研为丸，男丸者为雄，妇丸者为雌。药亦分雌雄形，雄者丸上有小圆凸；雌者作长凹，色有红有黑，皆如绿豆大。丸毕，仍置净器中，必须雌雄合在一处，一二日能生出小豆如麻子屑，饲以藏红花，间日视之，红花渐少，则新生之豆渐大。久则又生小豆，以此生生不息，亦一异也。如携带远方，无藏红花，豆亦不死，惟不能化生小豆耳。西宁人曾玉瀛言：野马豆，又呼嘛呢子。如半粒绿豆大，藏中人得此豆，每日辄诵 嘛呢叭 六字数百遍，丸豆时，亦口念此六字，故名。能治胃气心痛，惟 痘疟疾忌服。

　　以其善于长化颠倒阴阳也。 马少云卫藏图识：藏中有子母药，大裁可绿豆，以哈达洁裹之，经时小粒渐曾，有子母相生之义。传达 喇嘛默持佛咒，以糌粑搓成者，故以奇异着。按：此即野马豆也。 朱排山柑园小识：喇吗尝聚会以米麦数粒置瓶中，四人守之，诵 嘛叭呢 六字咒，饮食则代，无间昼夜，四十九日，有红子满瓶中，大如芥子，色似朱砂，谓之嘛 子。佩之能避邪致祥，小儿食之稀痘。 壬子，予从戚友处觅得嘛 子数十粒，以玻璃盆贮之，形匀圆，俨似急性子而色红。据云：初得时色不甚红，苦无藏红花，即市本地河南所产红花研屑拌之，久则色红如朱砂。平瑶海先生偶得西藏嘛 子数十粒，一时无玻璃器，乃即置纸裹中供佛前，日诵文殊六字真言数百遍，其子能忽多忽少，又能透出纸裹外，变幻不常。异之，以告客，客曰：此物性成本得西僧咒力，其造子之法，今都中喇嘛亦能为之。每四月八日，大小喇嘛辄群聚佛前，选高行持诵者数十人，铙铃法鼓，宣扬六字真言七昼夜，其丸即用干面手搓如粟米大，口念手丸，以金盆贮之，丸时得咒力，粒粒皆能自飞。或在窗棂，或在案格，堆结团聚，俟七昼夜满后，其不能飞者去之，其飞者用帚扫下，以送诸王大臣，名嘛 子。可治诸疾，变幻多寡，盖自其成性巳然，无足异也。入药以西藏合者佳。

　　癸丑冬，在上虞署晤平司马少君菜仲言：曾随任中甸，其地系西藏要路，有喇吗等。彼地呼野马豆为舍利子，有草木佛三种，彼土富人死，必纳一粒口中，云入冥生光，土人有病，亦辄服之。 金御乘言：慈溪有患耳聋者，其家有藏中带来嘛 子，取服三粒，忽闻两耳中大声一震，轰然如掣去数百斤物者，嗣后耳更聪甚。其人一日忽眠食妓家，次日复聋如故，再服亦无效矣。

　　味微辛，性平，治百病。彼土无药，有病即服此豆。

　　卷五　草部下

　　夏草冬虫

　　出四川江油县化林坪，夏为草，冬为虫，长三寸许，下趺六足， 以上绝类蚕，羌俗采为上药。功与人参同。 从新云：产云贵，冬在土中，身活如老蚕，有毛能动，至夏则毛出土上，连身俱化为草。若不取，至冬复化为虫。 四川通志云：冬虫夏草出里塘拨浪工山，性温暖，补精益髓。 黔囊：夏草冬虫出乌蒙塞外，暑茁土为草，冬蜇土为虫。 青藜余照：四川产夏草冬虫，根如蚕形，有毛能动，夏月其顶生苗，长数寸，至冬苗槁，但存其根，严寒积雪中，往往行于地上。 文房肆考：迩年苏州皆有之，其气阳性温，孔裕堂述其弟患怯汗大泄，虽盛暑处密室帐中，犹畏风甚，病三年，医药不效，症在不起，适有戚自川归，遗以夏草冬虫三斤，逐日和荤蔬作肴炖食，渐至愈。因信此物保肺气，实腠理，确有征验，用之皆效。 七椿园西城闻见录：夏草冬虫生雪山中，夏则叶歧出类韭，根如朽木，凌冬叶干，则根蠕动化为虫。入药极热。 徐后山柳崖外编：冬虫夏草，一物也。冬则为虫，夏则为草，虫形似蚕，色微黄，草形似韭，叶较细。入夏虫以头入地，尾自成草，杂错于蔓草间，不知其为虫也，交冬草渐萎黄，乃出地蠕蠕而动，其尾犹簌簌然带草而行。盖随气化转移，理有然者，和鸭肉顿食之，大补。绍兴平菜仲先生言：其尊人曾任云南丽江府中甸司马，其地出冬虫夏草，其草冬为虫，一交春，虫蜕而飞去，土人知之，其取也有期，过期无用也。

　　朱排山柑园小识：冬虫夏草生打箭炉，冬生土中如蚕，夏则头上生苗形，长寸许，色微黄，较蚕差小，如三眠状，有口眼，足十有二，宛如蚕形，苗不过三四叶。以酒浸数枚啖之，治腰膝间痛楚，有益肾之功，以番红花同藏则不蛀。或云：与雄鸭同煮食，宜老人。

　　潘友新云：粤中鸦片丸，用夏草冬虫合鸦片人参合成，乃房中药也。此草性更能兴阳，则入肾可知。甘平，保肺益肾，补精髓，止血化痰，已劳嗽，治膈症皆良。从新味甘性温，秘精益气，专补命门。药性考。

　　按：物之变化，必由阴阳相激而成，阴静阳动，至理也。然阳中有阴，阴中有阳，所谓一阴一阳，互为其根。如无情化有情，乃阴乘阳气，有情化无情，乃阳乘阴气。故皆一变而不复返本形，田鼠化 ， 化田鼠，鸠化鹰，鹰化鸠，悉能复本形者，阳乘阳气也。铆石化丹砂，断松化为石，不复还本形者，阴乘阴气也。夏草冬虫，乃感阴阳二气而生，夏至一阴生，故静而为草。冬至一阳生，故动而为虫。辗转循运，非若腐草为萤，陈麦化蝶，感湿热之气者可比，入药故能治诸虚百损，以其得阴阳之气全也。然必冬取其虫，而夏不取其草，亦以其有一阳生发之气可用。 张子润云：夏草冬虫，若取其夏草服之，能绝孕无子。犹黄精钩吻子相反，殆亦物理之奥云。周兼士云：性温，治蛊胀，近日种子丹用之。

　　炖老鸭法。 用夏草冬虫三五枚，老雄鸭一只，去肚杂，将鸭头劈开，纳药于中，仍以线扎好，酱油酒如常蒸烂食之。其药气能从头中直贯鸭全身，无不透浃。凡病后虚损人，每服一鸭，可抵人参一两。

　　卷五　草部下

　　绵絮头草

　　一名金佛草，一名地莲，俗呼黄花子草。生郊野，立春后发苗，叶多白毛，似绵絮。至立夏开黄花，一茎直上，花成簇，处处山 有之。乡人初春采其叶，揉粉作 食，清香坚韧，最适口。此草形小，布地生叶，似慎火而薄，摘之有白丝，色青白，本小如剪刀草。 按：纲目有鼠曲，俗名毛耳朵。叶有白茸，又名茸母，宋徽宗诗：茸母初生认禁烟。即此。蚁食此草即醉，故又名蚍蜉酒草。然其功用亦止载其能治寒热咳嗽，去肺寒，大升肺气而已。今别补其功用。

　　味酸性热，多食损目，治囊风湿痒，煎汤洗，愈儿疳梅疮下疳，同甘草煎洗。

　　卷五　草部下

　　鸦胆子

　　一名苦参子，一名鸦胆子。出闽广，药肆中皆有之。形如梧子，其仁多油，生食令人吐，作治痢：何梦瑶医碥：鸦胆丸，用鸦胆子去壳捶去油一钱，文蛤醋炒，枯矾川连炒，各三分，糊丸。朱砂为衣。或鸦胆霜，黄丹各一钱，加木香二分亦可。乌梅肉丸，朱砂为衣，二方俱丸绿豆大，粥皮，或盐梅皮，或圆眼干肉，或芭蕉子肉，包吞十一二丸，立止。

　　里急后重：吉云旅抄：用鸦胆即苦榛子，去壳留肉，包龙眼肉，每岁一粒，白滚水下。

　　治痔：金御乘云：近日闽中板客皆带鸦胆子来，治痔如神。有患者，以子七粒包圆眼肉吞下至圣丹：治冷痢久泻，百方无验者，一服即愈。凡痢之初起，实热实积，易知而易治。

