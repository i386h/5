<!-- { "loadSidebar": true } -->
　　惟虚人冷积致痢，医多不以为意，盖实热之症，外候有身热烦躁，唇焦口渴，肚疼窘迫，里急后重，舌上黄胎，六脉洪数，证候既急，治者亦急。轻则疏利之，重则寒下之，积去而和，其阴阳无不愈者。致于虚人冷积致痢，外无烦热躁扰，内无肚腹急痛，有赤白相兼，无里急后重，大便流痢，小便清长，此由阴性迟缓，所以外症不急，遇此不可姑息，但以集成三仙丹下之，以去其积，倘不急下，必致荠虎贻患。其积日久，渐次下坠，竟至大肠下口直肠上口交界之处，有小曲折，隐匿于此，为肠秽最深之处，药所不到之地，证则乍轻乍重，或愈或发，便则乍红乍白，或硬或溏，总无一定，任是神丹，分毫无济。盖积不在腹内，而在大肠之下，诸药至此，性力已过，尽成 糠，安能去此沉匿之积？所以冷痢有至三五年十数年不愈者，由此故也。古方用巴豆为丸下之者，第恐久病患虚，未敢轻用，今已至捷至稳鸦胆子一味治之。此物出闽省云贵，虽诸家本草未收，而药肆皆有，其形似益智子而小，外壳苍褐色，内肉白有油，其味至苦，用小铁锤轻敲其壳，壳破肉出，其大如米，敲碎者不用，专取全仁用之。三五岁儿二十余粒，十余岁者三十多粒，大人则四十九粒。取大圆肉包之。小儿一包三粒，大人一包七粒，紧包，空腹吞下，以饭食压之，使其下行，更借此圆肉包裹，可以直至大肠之下也。此药并不峻厉，复不肚痛，俟大便行时有白冻如鱼脑者，即冷积也。

　　如白冻未见过，一二日再进一服，或微加数粒，此后不须再服。服时忌荤酒三日，戒鸭肉一月，从此除根，永不再发矣。倘次日腹中虚痛，用白芍一枝，甘草一枝，各重三钱，纸包水湿，火内煨熟，取起捶烂，煎汤服之，立止。此方不忍隐秘，笔之于书，以公世用。

　　痢疾神方：医宗汇编：用白石榴烧灰一钱，真鸦片切片二钱，鸦胆子去壳纸包，压去油三两，人参三分，枯矾二分，海南沉香三分，共为细末，调粥为丸，重五六厘，晒干瓷瓶收贮。

　　红痢用蜜一匙，滚水调下。红白相兼，阴阳水送下。肚胀，滚汤下。水泻，米汤开水送下。

　　忌油腻腥酸一月。

　　卷五　草部下

　　元宝草

　　生浙江田塍间，一茎直上，叶对节生，如元宝向上，或三四层，或五六层。此草有两种：一种两叶包茎，亦对节生；一种独叶，茎穿叶心，入药心独叶者为胜。百草镜：元宝草生阴土，近水处多有之，谷雨后生苗，其叶中阔两头尖，如梭子形，穿茎直上，或五六层，或六七层，小满后开花黄色，气性凉。

　　辛寒，百草镜：性凉，补阴。治吐血衄血，跌扑闪腰挫疼，痈毒。

　　卷五　草部下

　　雀梅

　　一名爵梅。叶如蔷薇，结实如梅而小。百草镜云：有一种山雀梅，枝不蔓曲，是树不实，亦有高硕者。

　　按：爵梅纲目主治蚀恶疮外，皆不载，今复补其功用。纲目郁李下引诗疏云：一名雀梅，与此名同物异。亦不言治痈毒。

　　叶酸寒，治乳痈便毒，有奇效，泻热解毒。

　　卷五　草部下

　　铁乌铃

　　采药书：又名铁铃草。其本色黑，叶梗极坚实如铁，其汁黑，可乌须。

　　主治杨梅恶疮，风气瘫痪，损折筋骨，俱煎酒服。（汪连仕方。）

　　卷五　草部下

　　奶酣草

　　俗名奶孩儿。处处人家种之，叶尖大如指甲，有枝梗。夏月开细紫花成簇，结子亦细，今人种于盆内，妇人暑月采之插发，可辟腻 。

　　芳香辟恶，去臭气，辛温和中，止霍乱吐泻，行气活血，发疟者，塞鼻，能令寒热渐轻。

　　卷五　草部下

　　土当归

　　荷包牡丹之根，今人呼和血草，即土当归也。

　　汪连仕云：用其根捣汁，酒冲服之，令人沉醉，金疮之圣药也。

　　卷五　草部下

　　开金锁

　　从新云：产江浙，叶如萆 ，高三、四尺，根如首乌而无棱，内白色而无纹，略似菝而无苦平，祛风湿，同苍术当归，治手足不遂、筋骨疼痛。

　　卷五　草部下

　　铁指甲

　　李氏草秘：其草叶似指甲，生墙脚阶岸石砌间。

　　王安采药方：此草沿松树上，一名佛指甲，一名寄生。

　　治诸疖毒火丹，头面肿胀，将危者，少入皮消捣罨之，立愈。（李氏草秘。）牙疼， 末擦之，立效。（王安。）

　　卷五　草部下

　　雪里青

　　荔枝草附

　　一名土犀角，一名过冬青。生田塍间，叶如天名精而小，布地生，无枝梗，叶有细白毛，四时不凋，雪天开小白花，又荔枝草，亦名雪里青。 百草镜云：雪天开小白花者，乃过冬青。三月起茎，花白成穗，如夏枯草有毛者，名雪里青。

　　味苦大寒，泻热，治咽喉急闭，捣汁灌之，甚效。

　　王氏验方云：能行上焦，治肿痛，散风火结滞。 咳血：雪里青根，精猪肉切片，层层隔开，白酒淡煮至烂，食之。肺痿，雪里青捣汁，加蜜和匀，作二次服，每日服五七次，七日全愈。 齿痛，雪里青捣汁含痛处，再用酒和服少许。痔：雪里青汤洗之。 吹喉，薄荷一两，雪里青五钱，加冰片三分为末，吹喉，或吹鼻孔，亦可。 肺痈。集效方：雪里青捣汁，冲酒服之，立效。 黄雨岩云：危笃肺痈痿症，第一用雪里青捣汁服，如吐尤妙。 治单双蛾：木莲蓬、雪里青根叶，捣汁，米醋滚过，冲入前汁，含少许 之，吐出即愈。

　　卷五　草部下

　　荔枝草

　　一名皱皮葱，丹术家入炉火用。 百草镜云：荔枝草冬尽发苗，经霜雪不枯，三月抽茎，高近尺许，开花细紫成穗，五月枯，茎方中空，叶尖长，面有麻累，边有锯齿，三月采。辛亥，予寓临安署中，见荒圃中多此物，叶深青，映日有光，边有锯齿，叶背淡白色，丝筋纹辍，绽露麻累，凹凸最分明，凌冬不枯，皆独瓣，一丛数十叶，点缀砌草间，亦雅观也。

　　性凉，凉血。葛祖遗方：治咽喉十八症，消痈肿，杨梅痔疮。

　　急惊：集听：荔枝草汁半钟，水飞过朱砂半分，和匀服之，立愈。

　　小儿疳积：集听：荔枝草汁入茶杯内，用不见水鸡软肝一个，将银针钻数孔，浸在汁内，汁浮于肝，放饭锅上蒸熟食之，即愈。

　　喉痛或生乳蛾：救生苦海：用荔枝草捣烂，加米醋绢包裹，缚箸头上，点入喉中数次，愈。

　　双单蛾，集效方：雪里青一握，捣汁，半茶钟滚水冲服，有痰吐出，如无痰，将鸡毛探吐，若口干，以盐汤醋汤止渴，切忌青菜菜油。

　　痔疮，活人书：雪里青汁炒槐米为末，柿饼捣丸，如桐子大，每服三钱，雪里青煎汤下。

　　白浊，张绿漪传方：雪里青草，生白酒煎服。

　　无名肿毒：叶天士效方：雪里青一握，解者佳。加金剪刀同捣烂，入酒糟半钟，共捣敷，不必留头，轻者自散，重者虽出脓无妨。

　　治鼠 ：经验广集：用过冬青，即荔枝草，又名天名精。五六枚，同鲫鱼入锅煮熟，去草及鱼，汁饮数次，愈。

　　汪连仕草药方：凤眼草即荔枝草，土人称为赖师草，医家名隔冬青，凉血止崩漏，散一切痈

　　卷五　草部下

　　落得打

　　一名土木香、山雄黄、五香草。从新云：近处有之，苗高尺许，叶如薄荷，根如玉竹而无节，捣烂则粘。

　　按：从新所说似今人所名为紫接骨者。落得打，予养素园中曾种之，苗长二三尺，叶细碎如蒿艾，秋开小白花，结子白色，成穗累累，如水红花，但白色耳，故又名珍珠倒卷帘。治跌打损伤，神效。曾记辛己年小婢失足，从楼梯坠下，瘀血积滞，因采此捣汁冲酒服，以渣罨伤处，一饭顷，疼块即散，内瘀亦泻出，叶有清香者是。此药以家种隔二三年者，入药用良。野产者，入药有草气，胃弱者，服之多吐。百草镜云：此草立春后始发苗，十月枯，八月开花，苗叶如菊艾，有歧尖而薄，五月采嫩枝入药。 李氏草秘：七叶草，一名落得打，一名活血丹。虽名草实树，其树高一、二尺，五、七尺不等，捣汁和酒服，治打伤扑损，疔疮肿毒，煎洗痰咳瘰 ，久久自消。敏按：此言木本，当又是一种。

　　甘平，治跌打损伤，及金疮出血，并用根煎服，或捣敷之，不作脓。

　　葛祖方：治跌打损伤，无名肿毒，去疮瘀血死肉不痛。

　　百草镜云：性甘香温，入脾经，去风调气活血。

　　花：擦牙疼，治头风及风气。

　　卷五　草部下

　　苦花子

　　一名毛连子，又名小叶金鸡舌，又名苦花椒。入药梗叶并用。

　　治疔疮瘴毒蛇伤，热腹痛，热喉风，并效。捣汁擂水，夏冷服，冬温服。

　　卷五　草部下

　　佛手草

　　朱 斋任城日钞：杭州秦亭山圣帝殿厨房后石台基上有草，状如百合，名百合草，一名佛手以入药。

　　治疮：不论何种恶疮，以此草煎汤洗之，即愈。敏按：王安采药方，射干一名佛手草，不治

　　卷五　草部下

　　草石蚕

　　余杭山中多有之，叶似大叶金星，根黑色，如蚕。 按：甘露子，亦名草石蚕，与此别。

　　前溪逸志：铜官山生石蚕，藤也。以石为土，形则蚕也，采食之，可已风痹。本草：石蚕，乃石似蚕者，非真蚕也。藤之蚕根于石，石之蚕伏于土，非格勿君子，焉能辨其名号，识其性情哉！治虎伤收口用之，虎咬成疮，口不敛者，为末掺上，即痂。 风痹羊毛痧。

　　敏按：王安采药方：金星凤尾，即宝剑草，其根名石蚕，能解硫黄毒蛇毒，治发背痈疽结核热淋，洗眼疾阴湿疮，似此则非藤蚕甘露子明矣。

　　卷五　草部下

　　毛叶仙桥

　　猫舌仙桥附

　　一名翠梅草。百草镜云：春月发苗，叶狭尖糙涩，微有毛，三月开花碧色，至五月间，其茎蔓延，粘土生根，两头如桥，故名。三月采去根。

　　性寒。葛祖方：治失力黄，能退诸疮热血风火气毒。百草镜云：散风火，利湿热，治白火丹疥疮，涩精。

　　白浊：用毛叶仙桥三钱，酒煎服。

　　李氏草秘：仙桥草，形似桥，倒地生根，叶似柳，浓背紫色者多，秋开紫花一条，治疔疮诸毒痈肿，用此草捣汁加酒服。虽发狂垂死，入口即生。 汪连仕云：细叶者紫背仙桥，背必须紫色，延蔓倒地如桥，土人名为疔疮草，能消疔肿拔根，合苍耳草酒煎服。

　　卷五　草部下

　　猫舌仙桥

　　汪氏草药方：猫舌仙桥叶面生刺，草本塌地，生花青紫，多产水泽旁。

　　治疔疮：理黄胆一切湿火（汪氏）。

　　卷五　草部下

　　荷包草

