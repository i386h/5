<!-- { "loadSidebar": true } -->
　　一名肉馄饨草，一名金锁匙。生古寺园砌石间，似地连钱而叶有皱纹，形如腰包，青翠可爱。百草镜云：二月、十月发苗，生乱石缝中，茎细，叶如芡实大，中缺，形似挂包馄饨，故名。蔓延贴地，逐节生根，极易繁衍，山家阶砌乱石间多有之，四月、十月采，过时无。

　　性微寒，治黄白火丹，去湿火，兼神仙对坐草用。 清五脏，点热眼，止吐血，洗痔疮，调水肿初起。百草镜云：活鲫鱼大者一尾，用瓷片割开，去鳞及肠血，以纸拭净，勿见水，以荷包草填腹令满，甜白酒蒸熟，去草食鱼。

　　利湿热，治黄白胆臌胀，白浊经闭，捣汁点热眼，煎汤洗痔疮肿痛（百草镜）。

　　疝气：周氏家宝用荷包草研烂汁，酒送服。此草形似荷包，上面有二子，初生时有叶无子，须至六七月方生。

　　黄胆：家宝方：荷包草螺蛳三合，同捣汁，澄清，煨热服。

　　眼中生疔：眼科要览：用肉馄饨草连根叶，和酒浆板捣汁，饮二、三次，即愈。（酒浆板，即酒酿糟也。）蛇咬：家宝方：鹤顶红即灰 ，肉馄饨，野红菜头，三味共捣敷之。

　　卷五　草部下

　　鼠牙半支

　　生高山石壁上，立夏后发苗，叶细如米粒，蔓延络石，其根嵌石罅内，白如鼠牙。百草镜载各种半支，有七十二种，此为第一。 百草镜：鼠牙半支二月发苗，茎白，其叶三瓣一聚，层积蔓生，花后即枯，四月开花黄色，如瓦松。

　　性寒，消痈肿，治湿郁水肿。

　　治诸毒及汤烙伤疔痈等症，虫蛇螫咬。蒋仪药镜拾遗赋：半枝莲解蛇伤之仙草。

　　半枝莲饮：百草镜云：治一切大毒，如发背对口冬瓜骑马等痈，初起者消，已成者溃，出脓亦少，鼠牙半支一两，捣汁，陈酒和服，渣敷苗头，取汗而愈。章南闻试效。

　　卷五　草部下

　　狗牙半支

　　虎牙半支附

　　生阴湿地，立夏前发苗，叶尖细作品字式，层覆而生。夏至时，开花黄色，类瓦松，花后即死。其年雨水多，其草必茂。叶大者曰虎牙。

　　治痈疔便毒，黄胆喉癣。救生苦海：用狗牙半支捣汁，加陈京墨磨汁，和匀嗽喉，日咽四五次，甚者半月愈。 天蛇头，疼不可忍，医宗汇编：用半支连同香糟捣烂，少加食盐，包住患处，疼即止。

　　卷五　草部下

　　虎牙半支

　　功同

　　汪连仕采药书：虎牙半支性寒凉无毒，叶片大者，羊角半支，叶扁大者，马牙半支，俱生阴山谷中，治疔肿火毒痔漏，神效。

　　卷五　草部下

　　马牙半支

　　一名酱瓣半支，铁梗半支，又名山半支。生石壁上，叶大丛生，圆如酱中豆瓣，故名。 百草镜云：酱瓣半支，又名旱半支，叶如酱中豆瓣，生石上，或燥土平隰皆有之，蔓生。二月发苗，茎微方，作水红色，有细红点子，经霜不凋，四月开花黄色，如瓦松。山左人以为菜茹。 江献祥云：此有二种，有红梗青梗之别，治妇人赤白带第一妙药。赤带用赤梗者，白带用白梗者。采得，捣汁半酒盏，酸迷迷草亦有赤白二种；赤带用赤者，白带用白者。捣汁半酒盏和匀，加绍酒半盏煮熟，一服即止，永不再发。

　　性寒，消痈肿，治湿热，利水和血，肠痈痔漏。

　　治蛇咬疔疽：便毒风痹，跌扑黄胆，擦汗斑尤妙。 百草镜：跌扑用酱瓣半支一握，捣汁，绝疟：家宝方：酱板豆草，六月六日鸡鸣时采，略洗，蒸熟一日，晒干，不干焙之，每一斤一日者一钱，二日者二钱，三日者三钱，酒调服，服后饮酒至醉为妙。合时忌鸡犬妇人见之，神效。

　　狗咬：以酒洗净疮口血，捣酱板半支罨上，一二日即痂而愈（王小静试验）。

　　瘰 ：金养淳云：马牙半支作菜常服，多年瘰 皆消，屡试屡验。

　　治急痧：用酱瓣草阴干，每服三钱，水煎服。

　　治淋疾：奇方类编：用芝麻一把，核桃一个，石上马牙半支，共捣碎，生酒冲服。

　　治水臌：汪连仕云：取酱瓣草捣合麝香，贴脐眼，如人行五里，其水即下。

　　卷五　草部下

　　狗尾半支

　　百草镜云：生颓垣墙侧，人家荒圃中尤多，俗呼狗尾草。叶如茅，六月开花，形如狗尾，采取花茎下截阴干用。纲目狗尾草下，止载穿疣目，去赤眼恶血，而不言别功用，故为补之。

　　治疔痈癣：面上生癣，取草数茎揉软，不时搓之，即愈。

　　风粟瘾疹：狗尾草茎刮出瘀血，避风数次，自效。见杭集三方。

　　羊毛 ：家宝方：一名羊毛痧，以狗尾草煎汤内服，外用银针挑破红瘰，用麻线挤出瘰中白丝如羊毛状者，即愈，否则胀死。

　　卷五　草部下

　　金鸡独立草

　　散喉风：采药志云：散喉痈之圣药。

　　敏按：此即翠羽草。宜并。

　　卷五　草部下

　　神仙对坐草

　　一名蜈蚣草。山中道旁皆有之，蔓生，两叶相对，青圆似佛耳草，夏开小黄花，每节间有二朵，故名。

　　按：外科全生云：此草梗叶长青，经冬不衰，殊不知春生秋死，不衰之说谬矣。

　　百草镜云：此草清明时发苗，高尺许，生山隰阴处，叶似鹅肠草，对节，立夏时开小花，三月采，过时无。王安采药方：一名地蜈蚣。

　　黄胆初起，又治脱力虚黄。 百草镜：用神仙对坐草，三叶白，荷包草，平地木茵陈，各三钱，水煎，分三服，早中晚下，一服全愈，脱力虚黄五剂。

　　祝氏效方：洞天仙草膏用之，又毒蛇咬，捣此草汁饮，以渣罨伤口，立愈。

　　一切疝气：刘羽仪验方：仙人对坐青木香二味，捣汁冲酒服，立效。

　　治反胃噎膈，水肿臌胀，黄白火疸，疝气阴症伤寒（王安）。

　　卷五　草部下

　　紫罗兰

　　白花者良，产溪涧者尤佳。其根入药，不可多服，令人吐泻伤胃气。

　　治臌胀肿满，清利水道，土产者治跌打损伤，取根捣酒服少许。（汪连仕采药书。）

　　卷五　草部下

　　龙须草

　　野席草 乌龙须

　　一名叉鸡草，绿袍草，铁线草，铁线筒，人字草。似扁蓄而小，细圆，与纲目石龙刍别。

　　百草镜云：生山泽谷雨后发苗，与野席草相类，但席草之叶直上，此草横生布地，小满时抽茎，开花青细。 德胜堂传方：棒槌草，亦名丫鸡草，治跌打。 汪连方：瓯人以此织席，有石龙刍、草龙刍之名，后讹刍为须，土产者即叉鸡草。又名鹿跑草，治一切疮疥，至真织席龙须，其性温和，散风火，大理湿热。

　　治口咽诸毒，火症牙痛。

　　卷五　草部下

　　野席草

　　生山泽水旁，较席草稍短细，亦名龙须草。清明后生苗，小满时开花细小，根类竹根，黑色，入药取根用。止血崩，风气疼痛，鹤膝风，梦遗，酒煎服，汤煎洗，出汗。草药鉴，利湿热，治癃淋精浊，崩中湿痹，鼻衄 腮，明目，疣痛，口咽诸毒，火症鹤膝风。百草镜，瘰痰核。王用予，鼻中不时出血，野席草根煎服（一盘珠）。

　　齿牙疼痛，动摇欲落者。 仁惠方：用野席草根煎汤代茶服，一二日牙疼自止，永不再发，石。

　　卷五　草部下

　　乌龙须

　　徐一士云：有乡人行野田中，见老乌 树上挂生细长草一丛，如灯心状，下垂，一道士指谓曰：此名乌龙须。乃五福星所照在树而生此，取晒藏之，可治痼疾一切血症，乡人如其教，后用颇验。

　　治痈肿，一切血症，劳瘵。

　　卷五　草部下

　　真珠草

　　与菜部真珠菜异

　　临症指南云：珍珠草，一名阴阳草，一名假油柑。此草叶背有小珠，昼开夜闭，高三、四寸，生人家墙脚下，处处有之。癸亥，予寓西溪看地，见山野间道旁有小草，叶如槐而狭小，叶背生小珠，如凤仙子大，累累直缀，经霜辄红，询土人皆不识，偶归阅指南，始悟此即真珠草也。薄暮取视，其叶果闭。

　　治小儿百病，及诸疳瘦弱眼欲盲，皆效。为末，白汤下，或蒸煮鱼肉食。指南。

　　卷五　草部下

　　九龙草

　　百草镜云：生石上，蔓延丈余，节处生根，苗头极多，叶绒细青色，又名九头狮子草。

　　又名金钗草。

　　按：纲目九龙草仅于杂草内附见，而所引杨清叟外科方一条，述其苗叶，尚是此草。至云生红子如杨梅，则误矣。

　　性温，行血脉，治风痹跌扑损伤，双单蛾痛风。

　　奶痈：家宝方：九龙草捣，同酱板罨。

　　除臭虫：经验广集：取九头狮子草放床四角，每角用二三颗，置草荐下，任其自干，去臭虫神妙。

　　红白蛇缠：王氏秘方：九龙草焙存性，麻油调搽。周氏家宝治毒蛇咬，用九龙草捣汁半碗，雄黄二钱，酒冲服，止痛。此草生红子如杨梅样，捣汁亦可治喉痛。按：此则杨清叟外科所载形状同，或名同物异，与狮子草回殊，并存以俟考。

　　卷五　草部下

　　石打穿

　　铁筅帚

　　葛祖方：一名龙芽草、石见穿、地胡蜂、地蜈蚣。 百草镜：地蜈蚣与神仙对坐相似，惟叶上有紫斑为别，且神仙对坐草之花，每节两朵，此则攒聚茎端，或三四或五六相聚为别，疑即石见穿。 龙芽草生山土，立夏时发苗布地，叶有微毛，起茎高一二尺，寒露时开花成穗，色黄而细小，根有白芽，尖圆似龙芽，顶开黄花，故名金顶龙芽。一名铁胡蜂，以其老根黑色，形似之，又一种紫顶龙芽，茎有白毛，叶有微毛，寒露时抽茎，开紫花成穗，俱二月发苗，叶对生贴地，九月枯，七月采。 按：石打穿纲目于有名未用下列之，只言止骨痛大风痈肿，不言他用。而葛祖遗方载其功用甚广，并有诸名考之。百草镜：龙芽二种与地蜈蚣俱非一物，论其功用：石打穿治黄胆，地蜈蚣治跌扑黄胆。故百草镜因其用相同，于地蜈蚣下注，疑即石打穿，于龙芽草下注，亦名石见穿。治下气活血，理百病，散痞满，跌扑吐血，崩痢肠风下血，明明二种功用各异，不知葛祖方何以混为一？此书传自明末，或有舛讹，或有的识，未敢妄议，附识于此，以俟再考。 敏按：蒋仪药镜拾遗赋云：滚咽膈之痰，平翻胃之哕，石打穿识得者谁？注：噎膈翻胃，从来医者病者群相畏惧，以为不治之症。余得此剂，十投九效，不啻如饥荒之粟，隆冬之裘也。乃作歌以志之。歌曰：谁人识得石打穿，绿叶深纹锯齿边，阔不盈寸长更倍；圆茎枝抱起相连。秋发黄花细瓣五，结实匾小针刺攒，宿根生本三尺许，子发春苗随弟肩。大叶中间夹小叶，层层对比相新鲜。味苦辛平入肺脏，穿肠穿胃能攻坚。采掇茎叶捣汁用，蔗浆白酒佐使全。噎膈饮之痰立化，津咽平复功最先。

