<!-- { "loadSidebar": true } -->
　　拄心疝华玉先试效之方：臭梧桐叶，每岁用一片，共岁若干，叶若干，清水洗叶，用无灰白外痔 黄氏医抄用臭梧桐叶煎汤洗，数次愈。

　　梧桐 酒 经验广集：治内外一切乳毒，用臭梧桐，春夏取头三个，秋冬取根捣烂，绞汁，对陈酒热服取汗为度，神效。

　　桐丸 济世养生集：此丸治男妇感受风湿，或嗜饮冒风，内湿外邪，传于四肢，脉络壅塞不舒，以致两足软酸疼痛，不能步履，或两手牵绊，不能仰举，凡辛劳之人，常患此症，状似风瘫，服此丸立能全愈。

　　用地梧桐，俗谓臭梧桐，不论花、叶、梗、子，晒干切碎为末一斤， 草炒磨末八两，二味和匀，蜜丸如梧子大，早晚以白滚汤送下四钱，忌食猪肝、羊血、番茄等物。或单用臭梧桐二两，煎汤饮，以酒送之，连服十剂，其痛即瘥。或煎汤洗手足亦可。

　　茎中虫 治风毒流注。

　　卷六　木部

　　臭牡丹

　　叶形与臭梧桐相同，但薄而糙，气亦臭，五月开花成朵，一蒂百花，色粉红。

　　洗痔疮治疔 赤水元珠：苍耳、臭牡丹各一大握，捣烂，新汲水调服，泻下黑水即愈。

　　一切痈疽淳安陈老医云：用臭牡丹枝叶捣烂，罨之立消。

　　脱肛 秘方集验：先将臭梧桐叶煎汤洗，后将浮萍草末掺上，不脱矣。（应昌按：梧桐二字疑牡丹之讹，否则此方宜列入臭梧桐诸方之内，惜不得原书正之。）

　　卷六　木部

　　木八角

　　草八角

　　木高二、三尺，叶如木芙蓉，八角有芒，其叶近蒂处有红色者佳，秋开白花细簇，取近根皮用。 唐王周金盘草诗注：金盘草生甯江、巫山、南陵林木中，其根一年生一节，人采而服，可解毒也。其诗云：今春从南陵，得草名金盘，金盘有仁性。生在林木端，根节岁一节，食之甘而酸，风俗竞采掇，俾人防急难，巴中蛇虺毒，解之如走丸，巨叶展六出，软干分长竿，摇摇绿玉活， 香荷寒，世云酷暑月，郁有神物看；天之产于此，意欲生民安，云云。味诗意，则似今之草八角，其性又能解蛇毒也。

　　苦辛温、有毒，治麻痹风毒，打扑瘀血停积，其气猛悍，能开通壅塞，痛麻立止，虚人慎用。

　　卷六　木部

　　草八角

　　药鉴：出于潜昌化深山中，叶角仰上，色黄，独茎一叶，五六月开花，双朵成对，粉红色，下垂，根圆而不长，俗名孩儿撑伞。 百草镜云：草八角高尺许，根生疙瘩，独茎一叶，入秋开花，只有两朵相对，粉红色，又名红孩儿。结子红色成对，如孩儿也。其根可以消毒，入药，得草本者良。根治痈毒，余功同木八角。 葛祖方：性温，治骨内之风。

　　按：八角金盘有草木二种，木本者，其叶尖，角仰起如盘之状，叶背色黄，故曰金盘；草本者，叶尖角不仰，叶背不黄，微有分别。此药性热力猛，有毒，咀之味麻，虽壮实人亦宜少用。服药后忌鱼腥猪羊牛马等肉，犯之令人癫狂，惟白菜菔（应昌按：菜字疑莱字之讹，否则菜字下当补一莱字可解）。入药用近根皮，酒煎服取汗即愈。力弱者发战作吐，病亦愈。

　　戚孔昭云，木八角之须，乃麻黄，未知确否。

　　卷六　木部

　　鸟不宿

　　俗名老虎草，又名昏树晚娘棒，梗赤、长三、四尺，本有刺，开黄花成穗。其根下虫，治风毒流注神效。 纲目有 木，名鹊不踏，与此别。

　　性热追风定痛，有透骨之妙。治风毒流注风痹，跌打劳怯，合保生丸，治虚劳如神，下胎催生。

　　汪连仕采药书：鸟不宿又名鸟不踏，又名刺根，白皮，性温，行血追风；治紫云风大麻风，筋骨疼痛。

　　济世良方：妇人将产时，以鸟不宿茎叶锉碎一大把，加甘草一钱，酒、水各半煎一大钟服之，易产，且产后无病。其叶如杏叶，而枝梗有刺，鸟不可宿，故名，又名石米刺。

　　跌蹼百草镜：鸟不宿根皮鲜者一钱，干者七分，加入药中，煎服取汗，极妙。

　　难产家宝方：鸟不宿叶一两，甘草五钱，好酒二碗，煎一碗，或一次、二次服，即产。

　　敏按：救生苦海云，茨梧桐，又名晚娘棒，多生山坞，最高者四尺许。皮色如桑，细者大如大指，老者大如甘蔗，若根曲而皮色紫者，非也，取根去泥，剥其白皮，捣汁，用二钟，加米醋一钟，清水半钟，和匀，口中噙咽，可治双单蛾。若喉闭，用鹅毛搅之即开，噙咽如前，吐出痰涎三四碗。即能饮食如常，此乃以色紫者为非晚娘棒，或同名而物异耶，存以备考。

　　卷六　木部

　　破布叶

　　广东通志：从肇庆新桥而上，人烟寥落，山路多歧，乃三县交界之区。舟人及此险地，即燃梦香，客皆醋卧昏迷，遂被启 ，易资财以砾块，封识宛然，若枕间置水一盂，则迷药皆涣散矣，又有药名破布叶，可解。行者歌曰：身无破布叶，莫上梦香船。按广志注：梦香船中，以胡蔓草合香焚之，人即迷闷。

　　解梦香毒能醒迷。

　　肇庆志：破布叶出阳江阳春恩平，状如掌而绿，岭南舟人多用香烟及毒水迷闷过客，以此草

　　卷六　木部

　　天成沙

　　生苏木中，劈破取之，但难得，须嘱染坊陆续收存，不拘多少入药用。

　　治卒心痛。救生苦海以天成沙温酒和服，治心痛，神效。

　　卷六　木部

　　淡竹壳

　　此乃淡竹嫩时所苞箨解下者是。纲目竹条，止载慈竹箨，而淡竹略焉，不知其性能去目翳，功同熊胆，故为补之。

　　此君丹治翳。一草亭眼科方：用淡竹壳不拘多寡，以布拭去毛，烧灰存性，每药一钱，加麝香三、五厘，同擂细末，点在翳上，最妙。

　　卷六　木部

　　桃丝竹二黄

　　李氏草秘：诸痈疮痘疔烂久不愈，用桃丝竹刮取二黄为末，敷之。 降痰火，煎服，功胜淡竹茹。

　　治蛇咬天蛇毒。

　　王安采药方：治发背不长肉，取桃竹茹作饼贴之。 血崩，取竹青炒末，水调服。

　　桃竹笋治六畜疮痈内蛆，煎汤洗之即绝。草秘 白浊，煎服即愈（草秘）。

　　桃竹笋壳 治杨梅疮， 灰，酒调服（王安）。

　　卷六　木部

　　竹衣

　　此乃金竹内衣膜，劈竹取鲜者入药。

　　治喉哑劳嗽：张景岳古方因阵：治一切劳瘵痰嗽，声哑不出，难治者，服之神效。用鲜竹衣一钱，竹茹弹子大一丸，即金竹青皮也，刮取之，竹沥即取金竹烧取，麦冬二钱，甘草、橘红各五分，白茯苓、桔梗各一钱，杏仁七粒去皮尖研，水一钟半，加竹叶十四片，煎七分，入竹沥一杯，和匀服。

　　卷六　木部

　　枸橘

　　今之臭橘，山野甚多，实小壳薄，枝多刺而实臭，人多弃之。纲目枸橘条下，叶、刺、核、树皮俱收，而其实独略。叶天士家抄本草有主治，特录出补之，入药陈者佳。 橘录：枸橘色青气烈，小者似枳实；大者似枳壳。近时难得枳实，人多植枸橘于篱落间，收其实，剖干之以和药，味与商州之枳，几逼真矣。

　　疗子痈及疝气，俱取整个枸橘， 存性，研末，陈酒送服。

　　解酒毒。（逢原）胃脘结痛 取枸橘实 存性，酒服方寸匕。内伤诸痛，以实醋浸熬膏贴，须久贴方不复发，以其力能破气散热也。

　　卷六　木部

　　叶底红

　　乃小木也。生山土，长不过一、二尺，叶如石楠，四月生蕊，五、六朵成簇，垂如脂麻铃样，花作青白色。六、七月结小子如天竺子，霜后色红，俨如天竺子而大，俗呼矮脚樟，以其似樟叶而本短也。山人每掘之入市，售作盆玩，又名叶下红。 李氏草秘：叶下红一名平地木，长五、六寸，茎圆，叶下生红子，生山隰等处。

　　治吐血杨春涯经验方：叶底红即矮脚樟，用二两洗净，木槌捣烂，猪肺一个洗血净，将叶入肺管内，河、井水各三碗煮烂，至五更去叶，连汤食之。一、二次愈，多食绝后患。

　　陶殿元语予云，某抚军得宫传秘方，治吐血劳伤，怯症垂危，久嗽成劳，无不立愈，曾经试验多人，用平地木叶干者三钱，猪肺连心一具，水洗净血，用白汤焯过，以瓦片挑开肺管，将叶包裹，麻线缚好，再入水煮熟，先吃肺汤，然后去药食肺，若嫌味淡，以清酱蘸食，食一肺后，病势自减，食三肺，无不愈者。但所用乃平地木，与叶下红有别，或一类相同，其性本通耶。

　　治偏坠疝气 李氏草秘：捣汁冲酒服半碗，屡效。

　　卷六　木部

　　茶树根

　　烂茶叶 经霜老茶叶

　　纲目茶子、茶油俱载，惟茶根及烂叶经霜老茶叶未收，故补之。

　　口烂 救生苦海：茶树根煎汤代茶，不时饮，味最苦，食之立效。

　　卷六　木部

　　烂茶叶

　　此乃泡过残茶，积存瓷罐内，如若干燥，以残茶汁添入，愈久愈妙。

　　治无名肿毒、犬咬及火烧成疮，俱效如神。捣烂似泥敷之，干则以茶汁润湿，抹去再换，敷五、六次全愈。（救生苦海）痘毒家宝方：用泡过茶叶晒干为末，五倍子各等分，鸡子清调敷。

　　诸毒努肉不退。保和堂秘方：硫黄研细末敷上即退。再用后收口药，烂茶叶五钱，乌梅三个，烧灰，共为末，敷上即收。

　　卷六　木部

　　经霜老茶叶

　　治羊癫疯家宝方：用一两为末，同生明矾五钱为细末，水法丸，朱砂作衣，每服三钱，白滚汤送下，三服痊愈。

　　好吃茶叶家宝方：即以茶叶入肉汁汤内，饭锅上蒸，吃二三次，即不喜吃。

　　卷六　木部

　　雨前茶

　　产杭之龙井者佳，莲心第一，旗枪次之，土人于谷雨前采撮成茗，故名。三年外陈者入药，清咽喉，明目，补元气，益心神，通七窍，性寒而不烈，以其味甘益土，消而不峻，以其得先春之气，消宿食，下气去噫气，清六经火。

　　下疳 外科全书：雨前茶、麻黄各一钱五分，用连四纸方七寸许，用铅粉钱半擦纸上，铺前二药，卷成筒子，火灼存性，研细，加冰片各一分，研匀用之。

　　偏正头风 医方集听：升麻六钱，生地五钱，雨前茶四钱，黄芩一钱，黄连一钱，水煎服。

　　又治头风，百发百中，赤、白首乌各一两，真川芎一两， 本二钱，细辛一钱，苏叶一钱，此散邪方也。风寒甚者，可加川羌活，川乌服，以此散邪；不愈，便进后方，真雨前茶四钱，赤、白首乌各二钱，北细辛四分，米仁一钱五分，炒牛膝八分，大川芎一钱五分，甘草五分，煎药时令病者以鼻引药气，服后宜密室避风，至重者四帖全愈，加金银花二钱更效。

　　若生过杨梅疮者，加土茯苓四两，煎汤煎药。

