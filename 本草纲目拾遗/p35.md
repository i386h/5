<!-- { "loadSidebar": true } -->
　　消毒保婴丹：王之才医便：凡小儿未出痘疮者，每过春分、秋分日服一丸，其痘毒即渐消化。若只服一二次者，出痘稀少。若服三年六次者，永不出痘，此方屡验，万勿轻视。缠豆藤一两五钱（其藤八月收取，毛豆荚上缠绕细红丝，采取阴干，以此为君，妙在此药上）、黑豆三十粒、赤豆七十粒、山楂肉一两、新升麻七钱五分、生地黄、荆芥、防风、川独活、甘草、当归各五钱、连翘七钱五分、黄连、赤芍药、桔梗各五钱，牛蒡子一两、朱砂另研（甘草同煮，过去甘草）一两五钱、苦丝瓜两个（各长五寸，隔年经霜者妙，烧灰存性），上药为极细末，砂糖拌匀，共捣千余下，丸如李核大，每服一丸，浓煎甘草汤化下。其前项药予办精料，遇春分秋分，或正月十五日，或七月十五日修合，务在虔诚，忌妇人、鸡、犬、猫、孝服见之，合药须净室焚香，向太阳祝药云：神仙真药，体合自然，婴儿吞服，天地齐年，吾奉太上老君急急如律令敕，一气七遍。

　　慈惠小编：治小便不通，诸药无效。 金丝草一握，同韭菜根头煎汤洗小肚，即通。金丝草叶，细丝如棕色，近水滩诸树上皆有之。

　　卷七　藤部

　　麦裹藤

　　各麦地皆有，临安县乡间尤多，四月采之，茎缠麦上，叶类神仙对坐草而略尖，微有毛，叶对节生，茎细，节微紫，叶小者佳，叶大者无力。

　　跌扑张氏传方：以干者一钱，酒煎服。

　　卷七　藤部

　　白毛藤

　　亦名天灯笼，又名和尚头草。白毛藤生人家墙壁上，茎、叶皆有白毛，八、九月开花藕合色，结子生青熟红，鸟雀喜食之。 百草镜：白毛藤多生人家园圃中墙壁上，春生冬槁，结子小如豆而软，红如珊瑚，霜后叶枯，惟赤子累累，缀悬墙壁上，俗呼毛藤果。采其藤干之浸酒，云可除骨节风湿痛。

　　止血淋、疟、疝气。汁滴耳中，止脓不干。入药内，保肿毒不大。治 ，用煮牛肉精者食水肿，小儿蛔结腹痛。 采药志云：性热活血，追风生血，治鬼箭有效。

　　风痛 杨氏验方：桑黄二两，白毛藤二两，切碎，用绍兴原坛酒六斤，煎三炷香，每日服一黄胆初起 百草镜：白毛藤、神仙对坐草、大茵陈、三白草、车前草各等分，白酒煎服。

　　大气脬 不药良方：用白毛藤，无灰酒服。

　　卷七　藤部

　　天球草

　　一名盒子草，俗呼盒儿藤，好生水岸道旁，苗高三、四尺，叶如波斯，花有小绒，五月结实为球，球内生黑子二片，生时青老则黑，每片浑如龟背，又名龟儿草，丹术家取其汁伏硫汞，根伏雌雄。 百草镜：鸳鸯木鳖，一名水荔枝、盒儿藤。叶长尖，有锯齿，生水涯，蔓生，秋时结实，状如荔枝，色青有刺，壳上中有断纹，两截相合，藏子二粒，色黑如木鳖而小。孙氏丹方：盒子草，子及叶有小毒，蔓生岸旁，叶尖花白，子中有二片，如盒子。纲目附子藤后，花、实、根形俱不甚详。

　　性有小毒，主蛊毒及蛇咬，捣敷疮上即愈。

　　疳积初起 百草镜云：鸳鸯木鳖三钱，煎服愈。

　　敏按：此草似予知子，近时人罕用，而吴氏遵程着从新，以予知子为近日所无，直不知即天球草也，世不用，而草医又易以他名。

　　卷七　藤部

　　松萝

　　山川志：出武当山，生尖峰古木上，长者丈余。

　　治蛇虎伤，汤火烙伤，及顽疮等症药性考：松萝甘平，能平肝气， 怒痰热，温疟吐痢，头能探吐膈痰，去热。

　　卷七　藤部

　　松上寄生

　　利水导痰，除胸中热。

　　卷七　藤部

　　枫上寄生

　　汪连仕云：吊杀猢狲，一名上树猢狲，又名铁角狲儿，乃枫树上风木藤，至年远，结成连珠傀儡。能追风，不换时刻，酒蒸服，加金雀根土、当归、石床花根，石蚕，治瘫痪勾急之要药。

　　卷七　藤部

　　蛇莆藤

　　职方典：产福宁，茎细，叶如猴耳。

　　治喉齿百病。

　　卷七　藤部

　　李头藤

　　职方典：产福宁，其藤腐朽者，可代香用。

　　止呕血活经络。

　　卷七　藤部

　　龙须藤

　　粤东小录：藤产东莞，微细如发，直起数丈，无一节，常飞越数树，如千百游丝牵缀，红者名红龙须，紫者名紫龙须，有五色，然生无根蒂，以秽物投之即消释，不知所去。土人以其液和细土锻石，涂舋糖釜，其坚如铁，虽猛火不裂。其花与子皆入药。

　　浸酒服，补筋骨，祛风解毒，能循脉络，无微不到。

　　药性考：五色龙须藤，细如发，生无根蒂，挂树长发。

　　卷七　藤部

　　臭藤根

　　草宝云：此草二月发苗，蔓延地上，不在树间，系草藤也。叶对生，与臭梧桐叶相似，六、七月开花，粉红色，绝类牵牛花，但口不甚放开。搓其叶嗅之，有臭气，未知正名何物，人因其臭，故名为臭藤。其根入药，本年者细小，二、三年者大如莱菔，可用。 李氏草秘云：臭藤一名却节，对叶延蔓，极臭，煎洗腿足诸风寒湿痛、拘挛不能转舒，如神。汪氏药录：臭蒲萄蔓延而生，子如蒲萄而臭，治风。又云：野蒲萄气重味臭，功能败肠胃之痈。

　　治瘰 ，用根煎酒数服自愈，未破者消，已溃者敛。

　　治风痛肠痈，跌打损伤，流注风火 毒，散郁气，洗疝，合紫苏煎汤（汪连仕方）。

　　卷七　藤部

　　黄练芽

　　今呼黄连芽，一名黄 头。春初采嫩芽，小儿生食之，取其清香可口，味带苦涩如黄连，故名。亦可以盐汤焯食，漉出曝干为盐菜，暑月食之。百草镜：此物藤生，引蔓大树上，叶如桑寄生，尖长柔滑，颇光润肥浓，二、三月枯枝生芽，淡红色，如椿芽，生食苦中带甘，入口生津。安徽人家多腌以为菜，与芹芽、椿芽、芦芽并重。药性考云：叶似槐而尖，嫩时揉干代茶胜茗，木甚细腻，苦中带甘，味如橄榄，盐食酸甜。解喉痛咽哽，消热醒酒，舌烂口糜，嚼汁可解。

　　味苦涩，性寒，解暑、止渴、利便（食物宜忌）。生津明目，清积热解毒（药检）。

　　敏按：方以智物理小识：黄楝头一名回味，俗呼黄连头。树分叶如椿，大者合抱，春采其叶，味苦而甘，皮可合香入药，治痢及霍乱。纲目遗此未收。如方氏所云，则木也，与百草镜所云互异，或地土有不同耶，抑其物本有二种耶，并存俟考。

　　卷七　藤部

　　木龙藤

　　周益生家宝方：藤出钱塘横山，喜沿人家墙壁及石崖上，土人多识之。

　　治肺痈、吐痈、肠痈、胁痈四症，捣汁，老酒冲服，冬月以酒 取汁二碗服，立效。

　　卷七　藤部

　　蒌油

　　按：蒌即扶留藤

　　蒌即 也。岭南人取其叶合槟榔食，今人名橹叶，用其叶封固，晒半载，收贮待用，可留数十年，非独疏积滞消瘴疠，治病亦伙，惟西洋人有之。

　　治手足红肿或疼，以蒌叶油揉擦，用布包裹，滴耳治耳痛；刀伤 伤，以棉花浸蒌油贴裹伤处；又治背痈及疖毒，贴之，初起者即解散，已成即速溃脓，亦可敷贴杨梅毒疮漏痔，以上俱泰西应振铎本草补。

　　卷七

　　花部

　　（二十一种 附十二种）

　　卷七　花部

　　梅花

　　梅梗

　　纲目载梅花无治方，止言点汤煮粥助雅致而已。食物宜忌云：梅花味酸涩、性平，并无主治。殆亦不知梅花之用，入药最广，而功效亦最大。百草镜：梅花冬蕊春开，其花不畏霜雪，花后发叶，得先天气最足，故能解先天胎毒，有红、白、绿萼，千叶、单叶之分，惟单叶绿萼入药尤良。采能不犯人手更佳。含苞者力胜。性寒，或曰平，味酸涩清香，开胃散郁，煮粥食，助清阳之气上升；蒸露点茶，止渴生津，解暑涤烦。 谈撰：卉木皆感春气而生，独梅开以冬，盖东方动以风，风生木，故曲直作酸，则酸者木之性，惟梅之味最酸，乃得气之正。北方水为之母，以生之则易感，故梅先众木而华。癸辛杂识梅花无仰开者，盖亦自能巧避风雪耳，验之信然。粤志：惟岭南梅花最早，冬至雷动地中，则梅开地上，盖其时火之气不足于地，而发其最初之精华，故梅开。水之气上足于天，而施其最初之滋润，故雪落、雪泄也，从肃杀之中，泄其一阳之精，以为来春之生生者也。雪深则水气足，梅早则火气足，火气足而为天地阳生之始、阴杀之终，使万物皆复其元。梅之德所以为大，天地一阳之复不可见，见之于梅，又其得气之先也。韶州梅长至已花，腊月复开尤盛，有于旧蒂而作新花者，其地属岭北，故梅以腊以正月开，气盛则开而又开。琼州梅有六出者，予谓梅五出者也，五阳数也，冬至一阳始复，梅吐花得阳之先者，今六出乃得阴数矣。盖以地气而变，苦于严寒，故不用五而用六，同于雪花也，以梅为体，以雪花为用，人见其六而不见其五，藏五在于六之中，犹河图之五在十中也。河图之一生水，梅得水气之先，故花于冬至与雪同时。雪者水气所凝，梅者水形所结，卦皆属坎，水在天而凝雪，水在地而发梅，水之数六，寒极则雪花与梅皆六出，应其数也。

　　花微酸涩无毒，清头目，利肺气，去痰壅滞上热（本草原始），安神定魂，解先天痘毒、凡中治瘰 ：鸡蛋开一孔，入绿萼梅花将开者七朵，封口，饭上蒸熟，去梅花，食蛋，每日一枚，七日痊愈。

　　唇上生疮 赤水玄珠：白梅瓣贴之，神效，如开裂出血者，即止。

　　紫金锭 宜端午日制合，飞朱砂、红芽大戟、处州山慈菇、千金霜、川文蛤、净粉草、河车，以上六味各二两，珍珠、琥珀、明雄黄、冰片、陈金墨各五钱，梅花蕊、西牛黄各一两，川麝香四钱，上各药为末，乳筛极细，以糯米粉糊杵为丸，研用。

　　稀痘神方：白梅花蕊三钱，采饱绽者，须予备晒干；生地黄三钱，当归三钱，生甘草一钱，脐带小儿自己落下时，去灰或矾，用新瓦炙存性，研末极细，同煎浓汁，滤清熬膏，作一日吃完，小儿永不出痘。万病回春载尹蓬头混元丹治小儿诸虚百损，用梅花合混元衣，注梅花解痘先天之毒。

