<!-- { "loadSidebar": true } -->
　　（闽小记：建宁人家以蜜渍兰花，冬月点茶，芳香如初摘。）叶 丹溪云：建兰叶禀金水之气，而似有火，不知其能散久积陈郁之气甚有力，今时医用以通舒经络、宣泄风邪亦佳。 本草汇云：兰叶禀金水清芬之气，似有火，独走气道，入西方以清辛金，不独开胃、清肺消痰，善能散积久陈郁之结气。今人但赏花香，不知用叶，亦缺典耳。况药味载内经甚少，兰独擅名，所谓“治之以兰”除陈气也，故东垣方中每常用之，与藿香、枇杷叶、石斛、竹茹、橘红开胃气之神品，入沉香、郁金、白蔻、苏子、芦根汁下气开郁，治噎膈之将成者。产闽中者力胜，江浙诸种力薄。辛平甘寒，阴中之阳，入手太阴、足阳明经，亦入足太阴、厥阴经。生津止渴，开胃解郁，润肌肉，调月经，养营气。本经主利水道，因其走气道，故能利水消渴，除胸中痰癖杀蛊毒不祥之气者，盖肺主气，肺气郁结，则上窍闭而下窍不通；胃主纳水谷，胃气凝滞，则水谷不以时化，而为痰癖蛊毒不祥之气。辛平能散结滞，芬芳能除秽恶，则上症自除（本草汇）。

　　按：纲目兰草条不指幽兰，而本草汇草部有兰草，所言皆指建兰，即濒湖所云幽兰是也，今从其说补之。

　　根 名土续断，治跌打和血。（物理小识：幽兰、建兰根甘，宜入药，其花可茹，叶以浸油黑发。又云：都梁兰根名土续断，当是此也。 五杂俎：兰根食之能杀人，忌内服。）治痰嗽后吐血。 刘羽仪经验方云：先痰嗽后吐血而气急者，用天冬、麦冬、生地、白芍、紫菀、山栀、桑皮、地骨皮等药，如气急去天冬加真苏子，取兰花根捣汁冲服，尤妙。江夏程云鹏着慈幼筏痘门载清地散花饮，凡痘见标三日，此方主之。有夹疹者，加兰花根，额上灰滞色，加菊花、兰花、梅花、或兰花根亦可。又玉液春膏饮中，治背浆不足，加酒炒土兰花。

　　卷七　花部

　　草兰

　　叶短而狭小，春花者名春兰，秋花者名秋兰，皆一干一花；有一干数花者，名九节兰；其萼中无红斑点色纯者名草素，尤香。入药一干一花者良。

　　根 治疯狗咬。行箧检秘：取根四两，水净，入黄酒二碗，煎成一碗服完，其毒即从大、小便化血而出。

　　卷七　花部

　　玫瑰花

　　有紫、白二种，紫者入血分，白者入气分。茎有刺，叶如月季而多锯齿，高者三、四尺，其花色紫，入药用花瓣，勿见火。 百草镜云：玫瑰花立夏前采含苞未放者，阴干用，忌见火。

　　气香性温，味甘微苦，入脾、肝经，和血行血，理气治风痹。 药性考云：玫瑰性温，行血破积，损伤瘀痛，浸酒饮益。

　　治吐血玫瑰膏 救生苦海：用玫瑰花一百朵（初开者去心蒂），河水二碗，煎半：再用河水一碗，煎半去渣，和匀，共有碗半，复煎至一碗，白糖一斤，收成调膏，不时服之。

　　噤口痢，用玫瑰花阴干煎服。

　　治乳痈：玫瑰花七朵、母丁香七粒、无灰酒煎服，自愈。

　　肿毒初起 百草镜：玫瑰花（去心蒂、焙为末）一钱，好酒和服。

　　乳痈初起，郁症宜此。百草镜：玫瑰花初开者、阴干燥者三十朵，去心蒂，陈酒煎，食后服肝胃气痛 用玫瑰花（阴干）冲汤代茶服。

　　新久风痹 百草镜：玫瑰花（去茎蕊蒂、阴干）三钱，红花、全当归各一钱，水煎，去渣，好酒和服七剂，除根永不再发。

　　吐红 集听：用玫瑰花不拘多少，去蒂，捣汁熬膏贮瓶内，每早空心茶匙挑四、五匙，白滚水冲服，一、二日即愈。

　　少林拳经：玫瑰花能治跌打损伤。

　　风痹药酒 救生苦海：用白槿花、大红月季花、玫瑰花（去蒂）各一两，闹羊花五钱、风茄花肉各一两，绍酒五壶浸，封七日，隔水煮之。坛上置白米一撮，米熟成饭为度，取出，每服二、三杯，盖暖卧，避风，即愈。

　　保真丸 朱排山柑园小识：保真丸能通经络、和百脉、壮腰肾、健脾胃、加饮食、健步履，除一切痼疾，能固真元。

　　用玫瑰花去蒂摘瓣，以竹纸糊袋装之，薄摊晒干，取净末一斤，不宜见火。此花色能益血，香能补气，妙难尽述；补骨脂一斤，淘净泥土，用 、术、苓、甘各五钱，煎汁一碗拌晒，以汁尽晒燥炒；菟丝子一斤，用芎、归、芍、生地各五钱，煎汁去渣，以汁煮菟丝子，俟吐丝为度，晒干炒；胡桃仁六两，连皮捣如泥；杜仲四两；盐水炒去丝，韭子四两；淘净微火炒，各为细末，炼蜜为丸，如桐子大，每晨空心白汤服四钱，忌羊一方加鱼膘四两，男妇共服，可以种子，极效；或加鹿角胶、枸杞子。

　　卷七　花部

　　金雀花

　　一名黄雀花，似六月雪而本高。正二月开花，色黄，根有刺，根入药。 花镜：金雀花枝柯似迎春，叶如槐而有小刺，仲春开黄花，其形尖，旁开两瓣，势如飞雀可爱，其花盐汤焯过，控干入茶供。 百草镜：金雀花生山土中，雨水时开花，色黄而香，形酷似雀，白花者名银雀，最难得，其茎有白点，花后发叶碎小，叶下有软刺，取根入药，去外黑皮及内骨用；别有霞雀花，更不可得。 嘉兴府志：金雀一名飞来凤，盐浸可以点茶。 成化四明志：金雀儿花产奉化。 丁末，余馆奉化刘明府署，时明府幼孙患痘不起发，医用金雀花，询其故，云：此药大能透发痘疮，以其得先春之气，故能解毒攻邪，用花。

　　性平，和血去风，入肝、脾二经，亦入乳痈用。百草镜：跌扑伤损，以金雀花干者研一钱，根 治跌打损伤，又治咳嗽，暖筋骨，疗痛风，性能追风活血，兼通血脉，消结毒。

　　济世良方：金雀根捣汁，和酒服，渣罨伤处，治跌打损伤。

　　卷七　花部

　　金莲花

　　广群芳谱：出山西五台山，塞外尤多，花色金黄，七瓣两层，花心亦黄色，碎蕊，平正有尖，小长狭，黄瓣环绕其心，一茎数朵，若莲而小。六月盛开，一望遍地，金色烂然，至秋花干不落，结子如粟米而黑，其叶绿色，瘦尖而长，五尖或七尖。 五台山志：山有旱金莲，如真金，挺生陆地，相传是文殊圣迹。 张寿庄云：五台山出金莲花，寺僧采摘干之，作礼物饷客，或入寺献茶，盏中辄浮一、二朵，如南人之茶菊然，云食之益人。 查慎行人海记：旱金莲花五台山出，瓣如池莲较小，色如真金，曝干可致远，有分饷者，以点茶，一瓯置一朵，花开沸汤中，新鲜可爱。后扈从出古北口外，塞山多有之，开花在五、六月间，一入秋，茎株俱萎矣。 金莲花出五台山，又名旱地莲，一名金芙蓉，色深黄，味滑苦，无毒，性寒，治口疮喉肿，浮热牙宣，耳痛目痛，煎此代茗。

　　明目，解岚瘴（恕轩）。疔疮，大毒诸风（山海草函）。

　　卷七　花部

　　佛桑花

　　粤语：佛桑枝叶类桑，花丹色，名朱槿，一名福桑，又名扶桑，重台者曰爱老，多以为蔬。

　　纲目木槿后有扶桑条，止载外治，故补之。

　　吴震方岭南杂记：扶桑粤中处处有之，叶似桑而略小，有大红、浅红、黄三色，大者开泛如芍药，朝开暮落，落已复开，自三月至十月不绝。佛桑与扶桑正相似，而中心起楼，多一层花瓣。今人以扶桑、佛桑混一，非也。纱缎黑退变黄，捣扶桑花汁涂之，复黑如新。

　　润容补血（粤语）。美颜润血（陈述斋琐语：朱槿花蒸醋食之，粤中妇女多以此美姿）。

　　敏按：两粤琐语载朱槿与佛桑皮微有异，云朱槿一名日及，亦曰舜英，叶如桑，光润而浓，高止四、五尺，而枝婆娑，自仲春花至仲冬，一丛之上，日开数百朵，朝开暮落，色深红，五出，大如蜀葵，瓣卷起，势若飞扬，层出如楼子，有蕊一条，比瓣稍长，上缀金屑，日光所烁，疑有火焰，粤女多种之，插枝即生。苏子瞻诗：焰焰烧空红佛桑，谓朱槿也。然佛桑又有殷红、水红、黄、紫各色，比朱槿差小，称小牡丹，四时有花，白者以为菜蔬，甜美可口，女子食之尤宜。据陈述斋所云：则佛桑与朱槿一类而二物，要其功用亦不甚远，故粤语以为即朱槿。今并附录其功用，以补李氏所未备。

　　卷七　花部

　　宝珠山茶

　　云溪方以落地花仰者为贵，山茶多种，以千叶大红者为胜，入药。 百草镜：山茶多种，惟宝珠入药，其花大红四瓣，大瓣之中，又生碎瓣极多。味涩，二、三月采，阴干用之。若俱是大瓣，千叶者名洋茶，不入药；单瓣者亦不入药。群方谱：宝珠山茶可代郁金，研末麻油调，涂汤火灼伤。

　　味微辛甘，性寒，破血消痈，跌打吐血症用之，又治肠风泻血，汤火伤，鼻衄炙疮，均焙研七朵，空心酒服。 百草镜云：凉血、破血、止血，涩剂也。消痈肿跌扑，断久痢、肠风下血、崩带、血淋、鼻衄、吐血，外敷炙疮。

　　赤痢 救生苦海：用大红宝珠山茶花，阴干为末，加白糖拌匀，饭锅上蒸三、四次服。

　　鼻中出血 何明远方：千叶大红山茶花，二、三月采，阴干，用时取五、六朵，煎服即止。

　　又张氏必效方：鼻衄，用宝珠山茶大红者，焙研三、五钱，砂糖滚水和服。

　　吐血咳嗽 不药良方：宝珠山茶瓦焙黑色，调红砂糖日服，不拘多少。又方：宝珠山茶十朵，红花五钱，白芨一两，红枣四两，水煎一碗服之，渣再服。红枣不拘时，亦取食之。

　　蒋仪药镜拾遗赋：山茶花、吐血、衄血、肠风下血之良将。

　　宋春晖云：曾见有人患乳头开花欲坠，疼痛异常，有教以用宝珠山茶焙研为末，用麻油调搽痔疮出血 汪子明方：用宝珠山茶研末冲服。

　　卷七　花部

　　粉团花

　　根附

　　有大、小二种，其花千瓣成簇，大者曰玉粉团，初青后白。小者曰洋粉团，青色转白，白后转红蓝色，入药用大者。

　　性寒，熏臭虫，同水龙骨、雷公藤和烧熏之，立除（百草镜）。

　　洗肾囊风 姚伯玉方：用粉团花七朵，水煎洗。 良方集要：用蛇床子，涩上野苋 球花，根 治喉烂 传效方：取入土内者好，醋磨，以翎毛蘸扫患处，涎出愈。

　　卷七　花部

　　玉簪花

　　纲目玉簪条载根叶之用，独不言其花。今人取其含蕊实铅粉其中，饭锅上蒸过，云能去铅气，且香透粉内，妇女以匀面，无 痣之患（其叶干之，熏壁虱绝迹）。

　　花性微毒，治小便不通，汇集方玉龙散中用之。

