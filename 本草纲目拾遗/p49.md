<!-- { "loadSidebar": true } -->
　　卷八　诸蔬部

　　土芋藤

　　土芋即黄独，俗名香芋，肉白皮黄，形如小芋，一名土卵，与野芋不同。纲目野芋附家芋内，土芋另立一条，可知。然所引仅据陈藏器一说，不知其功能稀痘，小儿熟食，大解痘毒；其藤烧灰敷痘烂成疮，可无瘢痕。 群芳谱：土芋，其根唯一颗而色黄，故名黄独。

　　卷八　诸蔬部

　　野芋头

　　文堂集验：一名仙人掌，同野芋一种。但此种叶较小，略似慈菇，叶有尖，此又与草本形如鞋底者不同。（仙人掌形如鞋底。）治诸物食积，已成痞块者，用野芋头磨烂，和糯米粉淡煮粥，每早食一茶钟，不用油盐。

　　十无害（集验）。

　　卷八　诸蔬部

　　鬼芋

　　罗浮志：深谷中产，物如薯芋状，山人得之，剖作四片，入砂盆磨作胶浆，锅煮成膏，待冷则凝结如饼块，一复剖为四片，添水再煮成膏，膏成，照前三煮四煮，乃可食令饱，一芋所煮，可充数十人之腹，故称鬼芋焉。芋有四异，初生不借根苗，叶上朝露着地，即成种子，一异也；采制不令妇人鸡狗见之，见即化水，二异也；磨时煮时匕须顺旋，逆之即化水，三异也；一芋之成，由一而四，四而十六，十六而六十有四，如卦象之数，四异也。闻庐山衡岳各有鬼芋，采制又不同。

　　卷八　诸蔬部

　　野毛豆

　　野毛豆生园隰中，蔓生，枝细弱，叶细尖，两两排枝对生，清明后开淡紫细花，结实如毛豆，立夏后可采，初生苗绝似金凤花苗叶，其荚俨似角蒿，中有子二，圆如小绿豆，小满前后皆黑，老便枯落矣。 生田塍间，茎叶及荚较家者细小，一名劳豆。

　　沈氏效方：性微寒，平肝火，治疳疾目疾。 百草镜：治黄白疸，性能发汗，救生苦海；治痘毒。八九月时，田塍边采，连茎根用， 存性研，单用其豆更妙，麻油和敷，不问初起日久、未溃已溃，俱效。

　　按：通雅引焦弱侯曰，野田小豆曰 （音劳）。陈留耆旧传云：赤眉以 豆与桓牧，隋末子通攻江都，夏侯端采 豆食之。身之曰，野豆也。鲁刀切，劳豆，或 、 二字之讹也。然考古今注： 豆，一名治豆，叶似葛，而实长尺余，可蒸食；一名 菽，纲目鹿藿一名 豆，又名鹿豆，即今野绿豆。尔雅释草： 鹿藿，注，今鹿豆也。唐书夏侯端传撷 豆以食，则似又非野毛豆之属。今野毛豆亦名 豆，岂名同而物异欤，并与之以俟考。

　　肝疳初起 百草镜：野毛豆鲜者七钱、干者五钱，鸡肝一具，同煮食，煎服亦可。

　　卷八　诸蔬部

　　野萝卜

　　地骷髅 三生萝卜

　　一名紫金皮，又名巴壁虎。 百草镜云：野莱菔苗、叶、根形与家种者无二，肉虽白，而皮色带黄为异。 王氏博济方以干莱菔为仙人骨，俗又呼地骷髅。

　　雁山志：山萝卜性寒，状如圃种者，土人用治痈疽，捣汁服之，渣涂亦可。（庚戎，予来临安，署内有废圃，多商陆，土人呼为山萝卜，与此名同物异。）治肺痈 百草镜：以七枚捣汁服。

　　卷八　诸蔬部

　　地骷髅

　　按：地骷髅，乃刈莱菔时偶遗未尽者，根入地，瘦而无肉，老而多筋；如骷髅然，故名。

　　能大通肺气，解煤炭熏人毒，非干莱菔也。王禺中所言，尚未明晰。

　　痞块 医宗汇编：陈年木瓜一个，地骷髅即萝卜种枯根四两，煎汁，时常服一小盏，数日除万应丹 海昌方：治黄胆变为臌胀，气喘翻胃，胸膈饱闷，中脘疼痛，并小儿疳疾结热，噤口痢疾，结胸伤寒，伤力黄肿，并脱力黄各症。用人中白（以露天不见粪者方佳，火 醋淬七次）一两，神曲、白卜子、地骷髅（即土中萝卜）各五钱，砂仁二钱，以上俱炒，陈香橼一个，共为末，蜜丸桐子大，每服三、五、七丸，或灯草汤下，或酒下。

　　卷八　诸蔬部

　　三生萝卜

　　此乃人工制造者。唐正声传此法，云得自秘授：取水萝卜一枚，周遭钻七孔，入巴豆七粒，入土种之，待其结子，取子又种，待萝卜成，仍钻七孔，入巴豆七粒再种，如此三次，至第四次，将开花时，连根拔起，阴干，收贮罐内。遇臌胀者，取一枚捶碎煎汤服之，极重者二枚立愈。

　　卷八　诸蔬部

　　南瓜蒂

　　瓤附

　　纲目南瓜主治，只言补中益气而已，至其子食之脱发，今人以为蔬，多食反壅气滞膈，昔人皆未知也。吴秀峰言：凡瓜熟皆蒂落，惟南瓜其蒂坚牢不可脱；昔人曾用以入保胎药中，大妙。盖东方甲乙木属肝，生气也，其味酸，胎必借肝血滋养，胎欲堕则腹酸，干气离也。南瓜色黄味甘，中央脾土之精，能生肝气，益肝血，故保胎有效。

　　神妙汤：保胎，用黄牛鼻一条 灰存性，南瓜蒂一两，煎汤服，永不堕。

　　疔疮 行箧检秘：用老南瓜蒂数个，焙研为末，麻油调涂，立效。

　　卷八　诸蔬部

　　南瓜瓤

　　治汤火伤。慈航活人书：伏月收老南瓜，瓤连子装入瓶内，愈久愈佳，凡遇汤火伤者，以此敷之，即定疼如神。

　　卷八　诸蔬部

　　辣茄

　　人家园圃多种之，深秋山人挑入市货卖，取以熬辣酱及洗冻疮用之，所用甚广，而纲目不载其功用。陈灵尧食物宜忌云：食茱萸即辣茄，陈者良。其种类大小方圆黄红不一，唯一种尖长名象牙辣茄，入药用； 又一种木本者，名番姜。范咸台湾府志：番姜木本，种自荷兰，开花白瓣，绿实尖长，熟时朱红夺目，中有子辛辣，番人带壳啖之，内地名番椒；更有一种结实圆而微尖，似柰种，出咬 吧，内地所无也。 药检云：辣茄，一名腊茄，腊月熟，故名，亦入食料。苗叶似茄叶而小，茎高尺许，至夏乃花，白色五出，倒垂如茄花，结实青色，其实有如柿形，如秤锤形，有小如豆者，有大如橘者，有仰生如顶者，有倒垂叶下者，种种不一。入药惟取细长如象牙，又如人指者，作食料皆可用。

　　食物宜忌云：性辛苦大热，温中下气，散寒除湿，开郁去痰消食，杀虫解毒。治呕逆，疗噎膈，止泻痢，祛香港脚，食之走风动火，病目发疮痔，凡血虚有火者忌服。 药检云：味辛，性大热，入口即辣舌，能祛风行血，散寒解郁，导滞止 泻，擦癣。

　　百草镜：熏壁虱，洗冻瘃，浴冷疥，泻大肠，经寒 。

　　外痔 百草镜：以象牙辣茄红熟者，挫细，甜酱拌食。

　　毒蛇伤 百草镜：用辣茄生嚼十一、二枚即消肿定痛，伤处起小泡出黄水而愈，食此味反甘而不辣。或嚼烂敷伤口，亦消肿定痛。

　　祛臭虫方 经验广集：用羊骨头一个，秦椒半斤，共入火盆内，同锯木屑烧之，门窗闭紧，勿令出烟，其虫自死。敏按：木屑用樟木者佳。

　　冻瘃 蔡云白方：剥辣茄皮粘贴，即愈。

　　痢积水泻 医宗汇编：辣茄一个为丸，清晨热豆腐皮裹吞下，即愈。

　　敏按：花镜，番椒一名海疯藤，俗呼辣茄，本高一、二尺，丛生白花，秋来结子，俨如秃笔头倒垂，初绿后朱红，悬挂可观，其味最辣，人多采用，研极细，冬月以代胡椒。盖其性热而散，能入心脾二经，亦能祛水湿；癸亥，予在临安，有小仆于暑月食冷水卧阴地，至秋疟发，百药罔效，延至初冬，偶食辣酱，颇适口，每食需此，又用以煎粥食，未几，疟自愈。

　　良由胸膈积水变为冷痰，得辛以散之，故如汤沃雪耳。又名秦椒。李成裕辽载：秦椒，一名番椒，形如马乳，色似珊瑚，非本草秦地之花椒，即中土辣茄也。

　　龙柏药性考：秦地乃草本辣椒，纲目诸注，误为秦地花椒，不知即今之辣茄，又名辣虎。

　　性热味辣，温中散寒，除风发汗，去冷癖，行痰逐湿。多食眩旋，动火故也。久食发痔，令人齿痛咽肿。

　　卷八　诸蔬部

　　刀豆根

　　壳附

　　纲目壳部刀豆条发明下注：刀豆本草失载，惟近时小书载其暖而补元阳。近有人烧其子存性，白汤调服，止呃逆有效，故濒湖特为增入，而不知其用甚广，今悉补之。

　　治头风集听云：刀豆根乃治头风之神药，每用须五钱，酒煎服。

　　治鼻渊 年希尧集验方：老刀豆文火焙干为末，酒服三钱，重不过三服即愈。

　　壳 治腰痛。万氏家抄：用刀豆壳化灰，好酒调服，外以皂角烧烟熏之。

　　牙根臭烂 洪氏一盘珠：刀豆壳烧灰，加冰片，擦涎出，即安。

　　治久痢 种福堂方：用刀豆荚饭上蒸熟，洋糖蘸食，一二日即愈。

　　治妇女经闭，腹胁胀痛欲死，并消血痞经验广集：陈年刀豆壳，焙燥为末，好酒服一钱，加喉癣 张氏必效方：刀豆壳烧灰，以二、三厘吹之，立效。

　　杨梅疮 万氏济世方：当归、川芎、苡仁、木通、木瓜、生地、熟地、金银花、防己、防风、荆芥、黄柏、白芷、知母、甘草、皂荚、猪苓去皮各二两，人参二钱，山红花、刀豆壳各五钱，硬饭团二两，水煎一锅浓汁，不拘时当茶服，忌鱼腥生冷，四剂全愈。

　　卷八　诸蔬部

　　地肾

　　粤志：罗浮多地肾，一名松黄。但松黄未落为松实，已落而英华未散为地肾。其状若弹丸，大者如鸡卵，红黄相错，一一晶莹，熟之可入馔。其生无根蒂，散布松下，土松石润处有之，或亦松蕈之类也。乍浦九山补志：松花蕈，山之有松者皆产，惟陈山东麓为多。三月间松花入土，至四、五月经雨后即生，至八、九月又生，鲜肥滑嫩，素品之上味也。

　　味甘性平，生津消痰，治溲浊不禁。

　　卷八　诸蔬部

　　葛乳

　　一名葛花菜，名山皆有，亦产高州。粤志：高州多种葛，雷州人市之为 。秋霜时，有葛乳涌生地上，如芝如菌，赤色，味甘脆、微苦，乃葛之精华也，亦曰葛蕈。濒湖仅据太和山志载其醒酒、与酒积成疾，他皆未及，故特补之。

　　性凉，解肌热，散风火及阳明风热 疹。

　　卷八　诸蔬部

　　鲜草果

　　粤志：人多种之为香料，即杜若，非药中草果也。其苗似缩砂，三月开花作穗，色白微红，五六月结子，其根胜于叶。

　　味辛温，能除瘴气，久服益精明目，令人不忘。

　　卷八　诸蔬部

　　真珠菜

　　六安有真珠菜，如真珠； 益部方物略记：真珠菜，戎泸等州有之，生水中石上，翠缕纤蔓首贯珠，蜀人以蜜熬食之，或以醯煮，可致千里不坏。 黄山志：真珠菜藤本蔓生，暮春发芽，每芽端缀一二蕊，圆白如珠，叶翠绿如茶，连蕊叶腊之，香甘鲜滑，他蔬让美。

　　利水，通淋结，消腹胀，下气癃闭。

　　卷八　诸蔬部

　　鹧鸪菜

