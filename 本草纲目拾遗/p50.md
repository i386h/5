<!-- { "loadSidebar": true } -->
　　连江志：生海石上，色微黑。 漳州府志：鹧鸪菜散碎花，微黑，出漳浦。

　　疗小儿腹中虫积，食之即下如神。

　　卷八　诸蔬部

　　葛仙米

　　生湖广沿溪山穴中石上，遇大雨冲开穴口，此米随流而出，土人捞出，初取时如小鲜木耳，紫绿色，以醋拌之，肥脆可食，土名天仙菜，干则名天仙米，亦名葛仙米。以水浸之，与肉同煮，作木耳味。大约山洞内石髓滴石所成。性寒，不宜多食。四川亦有之，必遇水冲乃得，岁不常有。他如深山背阴处，大雨后石上亦间生，然形质甚薄，见日即化，或干如纸，不可食矣。 梧州府志：葛仙米出北流县勾漏洞石上，为水所渍而成，石耳类也。采得曝干，仍渍以水，如米状，以酒泛之，清爽袭人。此原非谷属，而名为米，传云：晋葛洪隐此乏粮，采以为食，故名。 岭南杂记：韶州仁化县丹霞山产仙米，遍地所生，粒如粟而色绿，煮熟，大如米，其味清腴，大抵南方深山中皆有之。 宦游笔记：出粤东葛仙洞外，有流泉喷薄石上，遂生苔菌之类，其状如米粒，青色， 以为羹，味极鲜美，土人呼为葛仙米。有未识者，疑是青螺。按韶州府志：丹霞出仙米，颇与此相类，但一生沙土，一生水石，为异耳。陆祚蕃粤西偶记：道书宝圭洞天，即今北流县勾漏山；洞口前后产葛仙米，采而干之，粒圆如黍，揉面酿酒，极芳香，性寒，味甘爽，解热清膈，利肠胃。

　　按：葛仙米本属石耳之类。忆庚子岁曾于刘明府席间食之，时以为羹，俨如青螺状，翠碧可爱，味极甘鲜，滑脆适口，入蔬为宜。药性考云：清神解热，痰火能疗；或云，久服延年，盖亦能清脏热者。

　　卷八　诸蔬部

　　黄矮菜

　　一名黄芽菜。咸淳临安志：冬间取巨菜覆以草，积久而去其腐，叶黄白鲜莹，故名黄菜。

　　万历杭州府志：杭人讹为黄雅菜。戒庵漫笔：黄矮菜，杭州呼为花交菜。 群芳谱：燕京圃人以马粪入窖，壅培菘菜，令不久见风日，长生苗叶，皆嫩黄色，脆美无滓，谓之黄芽菜，乃白菜别种，茎叶皆扁。

　　甘温无毒，利肠胃，除胸烦，解酒渴，利大小便，和中止嗽，冬汁尤佳。 食物宜忌：味甘按：黄矮菜有南、北二种，南产者，惟杭城太平门外沙地产者为最，他处悉高硕粗松，绝无卷心密叶，味亦较逊；北产粮艘带来者，味更美，质更细，且无粗筋，有重至十余斤一颗者，南中亦不易得也。陈确斋云：食之润肌肤，利五脏，且能降气清音声。惟性滑泄，患痢人勿服。

　　卷八　诸蔬部

　　白茄

　　叶、蒂

　　汪连仕方：一名玉盘茄，有大、小两种，大者如鸡卵，小者如指头，初生色白，老则皮黄；能入骨追风，治一切瘫痪。根名白风藤，合酒蒸服，茄实蘸硫黄，擦白癜风，除大麻风。东粤茄园产者良，名茄丸。

　　叶 治肠红大便下血。刘羽仪验方：用白茄子叶，经霜方采，刷净毛，去焦黄叶，阴干，取三、四叶，煎浓汤，如此吃三、四次，其血即止，永不复发。此方，曾经邪犬咬过之人勿服。

　　蒂治发背及一切毒痈初起。味水轩杂记：用白茄蒂七个、生首乌等分，酒煎服，即消。

　　卷八　诸蔬部

　　天茄

　　出广中，如大拇指，其形如茄而有棱，坚如石，击之不得碎，其蒂黄黑如酱色。一种牵牛花嫩子，苏人采为蜜饯入食品者，亦名天茄，大能破气，与此迥别。

　　胃脘痛 救生苦海：水磨服之，每服一枚见效。

　　蝎毒 五杂俎记：关中有天茄，可治蝎毒。

　　卷八　诸蔬部

　　牛心茄子

　　产琼州，一核者入口立死，两核者可以粪清解之。入外科膏药用、麻药用，此药只可外敷，

　　卷八　诸蔬部

　　缅茄

　　高濂珍异药品云：缅茄，一作沔茄，形如大栗，上有罩帽，如画皮样，出滇南缅甸地方，坚如石。 滇略：缅茄枝叶皆类家茄，结实似荔枝核而有蒂，土人雕刻其上而系之，拭眼去翳，亦解疮毒。 滇南杂记：缅茄出缅甸，大而色紫，蒂圆整，蜡色者佳。 粤志：广东高州府出木茄，上有方蒂，拭眼去昏障，即缅茄也。水磨涂，治牙痛，抹眼眶，去火毒，又能解百药毒。

　　治疔疮走黄 良朋汇集：此方出宝坻张相公，百发百中，真神效方；凡疔疮走黄，毒攻入内，不知人事，但有气者可救。用缅茄一枚以瓷碗盛黄酒，将茄放碗内，磨得下磨不下，只管于酒内磨一钟，约熟茶时，将酒装入长颈锡壶内；再入连须葱两根（牙咬不令断），白豇豆七粒，如荞麦开花时，加荞麦七粒，别时不用；又用小麦，令众人口嚼成面筋，封固壶口，放水锅内，煮一炷香取出，热服，出汗即愈。

　　卷八　诸蔬部

　　酱茄

　　糟茄

　　此即人家酱中食茄，入药宜陈年者佳。

　　治耳痒出脓 妙药方：酱茄挤汁滴之。

　　治牙痛周氏家宝方：酱茄烧灰存性为末，掩患处。

　　腹内鳖瘕 寿域方：陈年酱茄烧存性，入麝香、轻粉少许，脂调贴之。

　　卷八　诸蔬部

　　糟茄

　　山海草函：烧灰存性，治鹅口疳。

　　卷八　诸蔬部

　　玉瓜

　　即广昌土瓜，出江西。常中丞宦游笔记：广昌土瓜，本草不载，形甚拙，圆者如瓠，或磊如赘疣，无瓣无瓤，长沙土中，外污内洁，细肌密理，剖之白如冰玉，入口清甘无滓，消烦释滞，或熟食之，亦佳，殆瓜中异品也；其性蔓生，春种而秋成，冬初始入市。无种，春深后，切瓜连皮成小块，用沙土覆于室内，久之芽生，于是就沙地为窖，令深而宽，借以茅，欲其中通而根可旁达；既长，密叶蔓生累累，插竹引之上行，培以鸡粪，乃繁硕，土人又名玉瓜。抱朴子云：五原蔡诞入山而还，语家人曰：予至昆仑得玉瓜，以玉瓜井水洗之，乃软可食，是岂其遗种耶。江西他县亦有产者，然小而渣多，惟广昌附郭五里内为佳。予食于元宵后，喜其味美，至郡觅之，东风送暖，瓜即不可留矣。

　　味甘性平，调中益气，舒郁化滞消食，清大小肠火，生津滋血，和营卫，熟食补脾健胃。

　　卷八　诸蔬部

　　节瓜

　　粤草志：节瓜乃冬瓜中一种小者，白皮，蔓地生，一节生一瓜，得水气最多，故解暑毒。

　　止渴生津，驱暑健脾，利大小肠。

　　卷八　诸蔬部

　　穿肠瓜

　　吉云旅钞：穿肠瓜乃大便解出甜瓜子，生苗结实，土人名粪甜瓜，不拘大小，皆可入药。

　　采来晒干，新瓦焙焦为末，乳钵研极细，摊地上，出火毒，收贮听用。但此瓜不易有，须以人力制造，其法：将烂熟甜瓜与七、八岁小儿空心带子食之，令其勿嚼碎子，次日解出大便，子裹粪内，带粪曝干，时早即于本年下出；倘时晚不及生瓜，花亦可用，否则藏于次年下种更好。大人便出者，子亦可种。此瓜生在夏秋，若春冬要用，必须预备。

　　治痔漏 吉云旅钞：有秘授消痔神方，不论远年近日痔漏，三服除根。用穿肠瓜焙存性为末，每末一两，加蝉蜕末三钱五分；以金银花五钱，浸酒一、二日，煎数滚，调药末，每服二钱七分，空心金银花酒下。外以白海南花并根叶煎汤，不时先熏先洗，三日即愈。海南花春冬无鲜者，预收阴干备用。盖痔漏乃大肠郁火，脏腑积热，发而为肿为痛为疮，久而成管，今用此药以散火消毒，去积除壅，其管自退，不问新久，屡试屡验。忌房事恼怒、煎炒辛辣物并发气之类，百日永不再发。此方传自西洋僧，有洋客患痔漏痛甚，不能上海船，其僧出此药与服，三日即愈。求其方，送洋布十匹、黄金五两，始得此方，用无不效。

　　卷八　诸蔬部

　　天骷髅

　　此乃乡野村中桑树及屋篱上所挂霜打丝瓜也，其子名乌牛子。

　　治妇人白带血淋，臌胀积聚，一切筋骨疼痛，并宜服之（汪连仕方）。

　　卷八　诸蔬部

　　鬼骷髅

　　汪连仕云：乃残老之向日葵，其子性烈，通气透脓，合麝香、急性子捣烂为膏，贴脐，能落胎。

　　敏按：冬日桃园中有树上干枯残桃，亦名鬼骷髅，与此名同物异。

　　卷八　诸蔬部

　　白鼓钉

　　宦游笔记：口外白鼓钉，即内地蒲公英，叶有锯齿，婆娑铺地，与内地生者迥殊。内地者，花早开单瓣；生沙漠者，花开于夏至前，宛似黄菊，一望灿然满地，其蕊瓣重叠，颜色娇媚，暮春草甫萌芽。口外啖此味，用之不竭，不啻春韭秋菘也。采食之，清火，亦为通淋妙品。其茎中折断有白汁，诸虫盛夏孕育，人手触之成疾，百药难效，取汁浓涂，即愈。郑方升云：一茎两花，高尺余者，掘下数尺，根大如拳，旁有人形拱抱；捣汁酒服，治噎膈如神。

　　按上所载，皆纲目未及言者。且口外所产，又与内地异，纲目蒲公英入柔滑类，归草部；今沙漠所产，人以作菜茹，故入菜部，亦各从其类也。

　　清火毒郁热，通乳通淋，消肿，治膈噎，疗一切毒虫蛇伤。

　　卷八　诸蔬部

　　三宝姜

　　香祖笔记：产台湾凤山县，相传明初三宝太监所植，治百病有效。

　　卷八　诸蔬部

　　弯姜

　　滇南记，产云南百夷中，饵一刀圭，终其世断绝人道，土人以饲牧马，不之宦也。

　　卷八　诸蔬部

　　川姜

　　出川中，屈曲如枯枝，味最辛辣，绝不类姜形，亦可入食料用。 包汝楫南中纪闻云：扶丛乡人，携木姜土茶饷余，受其木姜，作羹，味如茱萸酱，即此物也。

　　味辛性热，治胃寒，散冷积寒 痰气。

　　卷八　诸蔬部

　　沙葱

　　西北游记：口外沙石中生野葱，一名楞葱，一名沙葱，石楞中所产，故名楞；沙碛中所产，故名沙。其叶与家葱同，大更过之，味辣于家葱。根绝似蒜头，大更过之，味亦辣于蒜，善食辣辛者，不能罄一枚。虽细如草莛，拈生于沙碛甚密。腌之调羹，胜如韭，雉羹兔羹尤宜。又有沙葱草，与沙葱相似，人食之，心迷乱；马食之，腹隐痛，惟宜于橐驼。采者折以辨之，沙葱本脆折易断，此草柔韧难折。入药取根。 西域闻见录：丕雅斯类野蒜，头大如鸡子，叶如葱而不中空，味辛，甘肃人呼为沙葱，回人嗜之。

　　宽中下气，消食解肌，活血发汗，表风寒，涤宿滞。

　　卷八　诸蔬部

　　风葱

　　台志：出台湾。疗风疾。

　　卷八　诸蔬部

　　番蒜

