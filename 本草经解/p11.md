<!-- { "loadSidebar": true } -->
　　气味俱降。阴也。心下脾之分也。脾之邪。肝木之邪也。肝木血少气亢。则克脾土。并于阳则热。并于阴则寒矣。山萸味酸入肝。益肝血而敛肝气。则心下之寒热自除也。山萸味酸收敛。敛火归于下焦。火在下谓之少火。少火生气。所以温中。山萸气平益肺。肺主皮毛而司水道。水道通调。则皮毛疏理。而寒湿之痹瘳矣。三虫者湿热所化也。湿热从水道下行。则虫亦去也。久服味过于酸。肝气以津。肝者敢也。生气生血之脏也。所以身轻也。

　　制方：山萸同人参、五味、牡蛎、益智。治老人小便淋沥及遗尿。同菖蒲、甘菊、生地、黄柏、五味。治肾虚耳聋。同杜仲、牛膝、生地、白胶、山药。治肾虚腰痛。同生地、山药、丹皮、白茯、泽泻、柴胡、白芍、归身、五味。名滋肾清肝饮。治水枯木亢之症。同杜仲。治肝肾俱虚。

　　卷三　木部

　　【柏子仁】

　　气平。味甘。无毒。主惊悸。益气除风湿。安五脏。久服令人润泽美色。耳目聪明。不饥不老。轻身延年。

　　柏仁气平。禀天秋平之金气。入手太阴肺经。味甘无毒。得地中正之土味。入足太阴脾经。

　　以其仁也。兼入手少阴心经。气升味和。阳也。心者神之舍也。心神不宁。则病惊悸。柏仁入心。惊者平之。气平。平惊悸也。益气者。气平益肺气。味甘益脾气。滋润益心气也。治风先治血。血行风自灭。柏仁味甘益脾血。血行风息而脾健运。湿亦下逐矣。盖太阴乃湿土之经也。五脏藏阴者也。脾为阴气之原。心为生血之脏。肺为津液之腑。柏仁平甘益阴。阴足则五脏皆安矣。久服甘平益血。令面光华。心为君主。主明则十二官皆安。耳目聪明矣。味甘益脾。不饥不老。气平益肺。轻身延年也。

　　制方：柏仁同松仁、麻仁。治老人虚闭。同白术、生地、枣肉丸。治心脾虚。

　　卷三　木部

　　【酸枣仁】

　　气平。味酸。无毒。主心腹寒热。邪结气聚。四肢酸痛。湿痹。久服安五脏。轻身延年。（炒研）

　　枣仁气平。禀天秋敛之金气。入手太阴肺经。味酸无毒。得地东方之木味。入足厥阴肝经、手厥阴风木心包络经。气味俱降。阴也。心者胸臆之分。手厥阴心包络脉起之处。腹者中脘之分。足厥阴肝经行之地。心包络主热。肝主寒。厥阴主散。不能散则寒热邪结气聚矣。枣仁味酸。入厥阴。厥阴和。则结者散也。四肢者手足也。两厥阴经行之地也。酸痛湿痹。风湿在厥阴络也。枣仁味酸益血。血行风息。气平益肺。肺理湿行。所以主之也。心包络者。

　　心之臣使也。代君行事之经也。肝者生生之脏。发荣之主也。久服枣仁。则厥阴阴足。所以五脏皆安。气平益肺。所以轻身延年也。

　　制方：枣仁同茯神、远志、麦冬、石斛、五味、圆肉、人参。治惊悸。同生地、白芍、麦冬、五味、圆肉、竹叶。治自汗。同茯神、人参。治盗汗。同人参、茯神、白术、甘草。治振悸不眠。同知母、茯神、甘草。名酸枣仁汤。治虚烦不眠。

　　卷三　木部

　　【女贞子】

　　气平。味苦。无毒。主补中。安五脏。养精神。除百疾。久服肥健。轻身不老。

　　女贞子气平。禀天秋收之金气。入手太阴肺经。味苦无毒。得地南方之火味。入手少阴心经。气味俱降。阴也。中者阴之守也。五脏者藏阴者也。女贞气平益肺。肺为津液之化源。所以补中而脏安也。心者神之居。肺者水之母。入心肺而益阴。阴足气充。气充神旺精生。所以主养精神也。气失其平则为病。女贞气平。肺主气。气得其平。百病皆除矣。人身有形之皮肉筋骨。皆属阴者也。女贞平苦益阴。则肌肉自丰。筋骨自健也。心者生之本。其华在面。肺者气之源。气足则身轻。血华故不老也。

　　制方：女贞同甘菊、生地、杞子、蒺藜。治目昏暗。捣汁熬膏。埋地中七日。点风热赤眼。

　　卷三　木部

　　【肉桂】

　　气大热。味甘辛。有小毒。利肝肺气。心腹寒热冷疾。霍乱转筋。头痛腰痛。出汗。止烦。止唾。咳嗽。鼻。堕胎。温中。坚筋骨。通血脉。理疏不足。宣导百药无所畏。

　　久服神仙不老。

　　肉桂气大热。禀天真阳之火气。入足少阴肾经。补益真阳。味甘辛。得地中西土金之味。

　　入足太阴脾经、手太阴肺经。有小毒。则有燥烈之性。入足阳明燥金胃、手阳明燥金大肠。气味俱升。阳也。肉桂味辛得金味。金则能制肝木。气大热。禀火气。火能制肺金。制则生化。故利肝肺气。心腹太阴经行之地。寒热冷疾者。有心腹冷疾而发寒热也。气热能消太阴之冷。所以愈寒热也。霍乱转筋。太阴脾经寒湿症也。热可祛寒。辛可散湿。所以主之。经云。头痛巅疾。过在足少阴肾经。腰者肾之腑。肾虚则火升于头。故头痛腰痛也。肉桂入肾。

　　能导火归原。所以主之。辛热则发散。故能汗出。虚火上炎则烦。肉桂导火。所以主止烦也。肾主五液。寒则上泛。肉桂温肾。所以止唾。辛甘发散。疏理肺气。故主咳嗽鼻。血热则行。所以堕胎。肉桂助火。火能生土。所以温中。中者脾胃也。筋者肝之合也。骨者肾之合也。甘辛之味。补益脾肺。制则生化。所以充肝肾而坚筋骨也。其通血脉理疏不足者。热则阳气流行。所以血脉通而理疏密也。宣导百药无所畏者。藉其通行流走之性也。久服神仙不老者。辛热助阳。阳明故神。纯阳则仙而不老也。

　　制方：肉桂同人参、炮姜、附子。治中寒腹痛。同姜黄、枳壳、甘草、生姜、大枣。治左胁痛胀。

　　同当归、牛膝。治冬月产难。产门不开。同黄柏、知母丸。名滋肾丸。治小便不通。

　　卷三　木部

　　【桂枝】

　　气温。味辛。无毒。主上气咳逆。结气喉痹吐吸。利关节。补中益气。久服通神。

　　轻身不老。

　　桂枝气温。禀天春和之木气。入足厥阴肝经。味辛无毒。得地西方润泽之金味。入手太阴肺经。气味俱升。阳也。肺为金藏。形寒饮冷则伤肺。肺伤则气不下降。而病上气咳逆矣。桂枝性温温肺。肺温则气下降。而咳逆止矣。结气喉痹吐吸者。痹者闭也。气结于喉。闭而不通。但吐而不能吸也。桂枝辛温散结行气。则结者散而闭者通。不吐而能吸也。辛则能润。

　　则筋脉和而关节利矣。中者脾也。辛温则畅达肝气。而脾经受益。所以补中。益气者肺主气。肺温则真气流通而受益也。久服通神轻身不老者。久服则心温助阳。阳气常伸而灵明。阳盛而身轻不老也。

　　制方：桂枝同白芍、甘草、生姜、大枣。名桂枝汤。治中风。同白芍、甘草、饴糖、生姜、大枣、黄。名黄建中汤。治阴血不足。

　　卷三　木部

　　【吴茱萸】

　　气温。味辛。有小毒。主温中下气。止痛。除湿血痹。逐风邪。开腠理。咳逆寒热。（泡焙用）

　　吴萸气温。禀天春和之木气。入足厥阴肝经。味辛有小毒。得地西方燥烈之金味。入手太阴肺经。气味俱升。阳也。中者脾也。太阴经也。肺主气。亦太阴也。气温则肺令下行。而太阴亦暖。所以温中下气也。寒邪客于胸腹。则真气不通而痛矣。辛温则流行和散。所以止痛也。辛温暖肺。肺气通行。则水道通调。故又除湿。血泣则成痹。肝藏血。血温则活。故主血痹。辛温为阳。则能发散。故逐风邪。肺主皮毛而司腠理。辛温疏散。腠理自开。形寒饮冷则伤肺。肺伤则气不下降。而火反上逆。咳逆寒热之症生焉。吴萸辛温暖肺。肺气下降。

　　而寒热咳逆之症自平也。

　　制方：吴萸同人参、生姜、大枣。名吴萸汤。治呕涎头痛。同陈皮、附子。治肾气上哕。同川连、白芍丸。治痢。同炮姜末汤服一钱。治食已吞酸。同肉桂、炮姜丸。名和中丸。治寒腹胀。

　　卷三　木部

　　【丁香】

　　气温。味辛。无毒。主温脾胃。止霍乱壅胀。风毒诸肿。齿疳。能发诸香。

　　丁香气温。禀天春和之木气。入足厥阴肝经。味辛无毒。得地西方之金味。入手太阴肺经。

　　气味俱升。阳也。丁香味辛入肺。芳香而温。肺太阴也。脾亦太阴。肺暖则太阴暖。而脾亦温。肺与大肠为表里。大肠属胃。所以主温脾胃也。霍乱。太阴寒湿症也。气壅而胀。肝邪乘土也。丁香辛温。故能散太阴寒湿。平厥阴胀气。所以主之也。风气通肝。风毒诸肿。风兼湿。湿胜而肿也。丁香气温。可以散肝风。味辛可以消湿肿也。齿疳。阳明湿热生虫也。太阴与阳明为一合。丁香辛温太阴。则太阴为阳明行湿热。而齿疳愈也。能发诸香者。

　　丁香气味辛温。而有起发之力也。

　　制方：丁香同白蔻、藿香、陈皮、浓朴、砂仁。治寒霍乱。同陈皮、姜汁糊丸。治小儿虚寒吐泻。

　　同半夏、姜汁丸。治小儿寒湿吐泻不止。

　　卷三　木部

　　【蜀椒】

　　气温。味辛。有毒。主邪气咳逆。温中。逐骨节皮肤死肌寒湿痹痛。下气。久服头不白。轻身增年。

　　蜀椒气温。禀天春暖之木气。入足厥阴肝经。味辛有毒。得地西方酷烈之金味。入手太阴肺经。气味俱升。阳也。其主邪气咳逆者。气温入肝。可以散邪。味辛入肺降气。可以止咳逆也。中者太阴脾也。蜀椒入肺。肺亦太阴。肺温脾亦温也。骨节皮肤肝肺之合也。蜀椒气温。可以散寒。味辛可以祛湿。所以主死肌痹痛也。肺主气。肺温则下降之令行。所以下气。

　　久服辛温活血。发者血之余。所以头不白也。辛温益阳。阳气充盛。所以身轻增年也。

　　制方：蜀椒炒去汁。捣取红末一斤。生地取自然汁煎至一升。和椒末丸。名椒红丸。治元脏伤惫。

　　同苍术醋糊丸。治餐泄不化。（椒目）同巴豆、菖蒲、松脂、黄蜡为梃。纳耳中。一日一易。

　　治耳聋神效。

　　卷三　木部

　　【沉香】

　　气微温。味辛。无毒。疗风水毒肿。去恶气。

　　沉香气微温。禀天初春之木气。入足少阳胆经、足厥阴肝经。味辛无毒。得地西方之金味。

　　入手太阴肺经。气味俱升。阳也。沉香辛温而香燥。入肝散风。入肺行水。所以疗风水毒肿也。风水毒肿。即风毒水肿也。肺主气。味辛入肺。而气温芳香。所以去恶气也。

　　制方：沉香同人参、菖蒲、远志、茯神、枣仁、生地、麦冬。治思虑伤心。同木香、藿香、砂仁。

　　治中恶腹痛。辟恶气。同苏子、橘红、枇杷叶、白蔻、人参、麦冬。治胸中气逆。

　　卷三　木部

　　【乌药】

