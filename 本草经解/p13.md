<!-- { "loadSidebar": true } -->
　　枳实气寒。禀天冬寒之水气。入手太阳寒水膀胱经、手太阳寒水小肠经。味苦无毒。得地南方之火味。入手少阳相火三焦。气味俱降。阴也。太阳主表。经行身表。为外藩者也。大风在皮肤中如麻豆苦痒者。皮毛患大麻风也。其主之者。枳实入太阳。苦寒清湿热也。小肠为寒水之经。丙火之腑。寒热结者。寒热之邪结于小肠也。其主之者。苦以泄结也。小肠为受盛之腑。化物出焉。受物不化。则滞而成痢。枳实苦寒下泄。所以止痢。太阴脾主肌肉。乃湿土之脏也。土湿则脾困。而肌肉不生。枳实入小肠膀胱。苦寒湿热。所以脾土燥而肌肉长也。三焦人身一大腔子也。苦寒清三焦之相火。火息则阴足。而五脏皆安也。益气者。枳实泄滞气。而正气受益也。轻身者。邪去积消。则正气流通而身轻也。

　　制方：枳实同白术。名枳术汤。治心下坚。水饮痞满。同白芍。治产后腹大满痛。同川芎、甘草。

　　治左胁痛胀。

　　卷三　木部

　　【枳壳】

　　气微寒。味苦酸。无毒。主风痒麻痹。通利关节。劳气咳嗽。背膊闷倦。散留结胸膈痰滞。逐水消胀满。大肠风。安胃止风痛。（麸炒）

　　枳壳气微寒。禀天初冬寒水之气。入足太阳寒水膀胱经、手太阳寒水小肠经。味苦酸无毒。

　　得地东南木火之味。入足少阳相火胆经、手厥阴风木心包络经。气味俱降。阴也。太阳经行身表。附皮毛而为卫者也。太阳为寒水。风入寒水。则风湿相搏。风痒麻痹矣。其主之者。

　　酸可治风。苦可燥湿也。关节皆筋束之。太阳主筋所生病。苦寒清湿热。故利关节也。劳则伤少阳之气。于是相火刑金而咳嗽矣。枳壳味酸。可以平少阳。味苦可以泻相火。火息木平而咳止矣。背膊。太阳经行之地。火热郁于太阳。则背膊闷倦。苦寒下泄。可以泻火热也。手厥阴经起于胸中。厥阴为相火。火炎胸中。则痰涎滞结。枳壳寒可清火。苦可以泄胸膈之痰也。入小肠膀胱而性苦寒。故可以逐水消胀满。风为阳邪。入大肠阳经。两阳相烁。则血热下行。而为肠风。心包乃风木之经。代君行事而主血。枳壳清心包之火。可以平风木而治肠风。胃为燥金。味苦能燥。所以安胃。经云。胃过于苦。胃气乃浓。益以苦能泄也。风入太阳。气壅而痛。枳壳味苦能泄。所以止痛也。

　　制方：枳壳同人参、麦冬。治气虚大便不快。同川芎、归身、生地、白芍、秦艽。治肠风下血。

　　卷三　木部

　　【槟榔】

　　气温。味苦辛涩。无毒。主消谷。逐水。除痰癖。杀三虫伏尸。疗寸白。

　　槟榔气温。禀天春升之木气。入足厥阴肝经。味苦辛涩无毒。得地南火西金之燥味。入手少阴心经、足阳明燥金胃经、手阳明燥金大肠经。气味降多于升。阴也。足阳明为水谷之海。

　　气温则行。味辛则散。故主消谷逐水。手阳明为传导之官。消化不尽。则水谷留滞。变成痰癖。槟榔温辛。具消谷之才。苦泄有下降之德。所以主之也。三虫伏尸寸白。皆湿热所化之虫也。辛则散。涩则燥。苦则杀虫。故主以上诸虫也。

　　制方：槟榔同川莲、扁豆、莲肉、橘红、红曲、白芍、乌梅、葛根、枳壳。治痢下后重。同雷丸、使君子、白芜荑、芦荟、肉蔻、胡黄连。治小儿疳蛔。同楝根、鹤虱、锡灰、苡仁根、贯仲、乌梅。治一切寸白虫。同茅术、草果、青皮、甘草。治瘴疟。

　　卷三　木部

　　【浓朴】

　　气温。味苦。无毒。主中风伤寒头痛。寒热惊悸。血痹死肌。去三虫。（姜汁炒）

　　浓朴气温。禀天春升之木气。入足厥阴肝经。味苦无毒。得地南方之火味。入手少阴心经。

　　气味升多于降。阳也。难经云。伤寒有五。中风伤寒湿温热病温病是也。中风伤寒者。中风症也。风气通肝。肝脉与督脉会于巅。风为阳邪而伤上。所以头痛。其主之者。浓朴入肝温散也。寒热惊悸者。病寒热而惊悸也。心虚则悸。肝虚则惊。浓朴气温可以达肝。味苦可以清心也。肝藏血。心主血。血凝泣则成痹。苦可以泄。温可以行。故主血痹。死肌者。亦血泣而皮毛不仁麻木也。苦泄温行。故亦主之。三虫湿所化也。味苦燥湿。可以杀虫。所以去虫也。

　　制方：浓朴同槟榔、木香、川莲、滑石、陈皮、甘草。治痢初起。同白术、人参、白茯、白芍。

　　治腹胀。同生姜、陈皮、藿香、砂仁、半夏。治胃寒呕逆。

　　卷三　竹部

　　【竹叶】

　　气大寒。味甘平。无毒。主胸中痰热。咳逆上气。

　　淡竹叶气大寒。禀天冬寒之水气。入足少阴肾经。味甘平无毒。得地中央燥土之味。入足阳明燥金胃土。气味俱降。阴也。足少阴之脉。其支者注胸。少阴肾。主五液。水泛成痰。痰滞胸中则热。其主之者。寒可清也。阳明胃气本下行。气逆而上。则熏肺而咳。竹叶寒可清胃。甘平可以下气也。

　　制方：竹叶同陈皮。治上气发热。同石膏、知母、甘草、麦冬。名竹叶石膏汤。治壮热口渴。

　　卷三　竹部

　　【竹茹】

　　气微寒。味甘。无毒。主呕温气寒热。吐血崩中。

　　竹茹气微寒。禀天初冬寒水之气。入足太阳寒水膀胱经。味甘无毒。得地中正之土味。

　　入足太阴脾经。气味降多于升。阴也。太阳者寒水经也。冬日燥热。则太阳阴精不藏。感天燥热之气。至春木令则为病温。火性炎上。故多呕。病在太阳。故发寒热。竹茹气寒。可以祛温火。味甘可以缓火炎。所以主之也。脾统血。血热妄行。非吐即崩。其主之者。甘寒可以清热也。

　　制方：竹茹同麦冬、半夏、甘草、生姜。治呕哕。同木瓜、陈皮、麦冬、枇杷叶、人参、芦根汁、石斛。治胃热呕。同花粉。治病后大热搐。

　　卷三　竹部

　　【竹沥】

　　气大寒。味甘。无毒。疗暴中风。风痹。胸中大热。止烦闷消渴劳复。

　　竹沥气大寒。禀天冬寒之水气。入足少阴肾经。味甘无毒。得地中正之土味。入足太阴脾经。气味降多于升。阴也。暴病皆属于火。火炽风生。以致僵仆。或偏痹不仁。竹沥甘寒。可以清热缓急。所以主之。胸中者。太阴脾经行之地。脾阴虚。则胸中大热矣。甘清寒热。所以主之。肾者水也。心者火也。水不制火。则心中烦闷而消渴矣。其主之者。甘寒可以壮水而清火也。劳复者。伤寒热病愈后。劳碌而复热也。其主之者。亦以甘寒能更清耳。

　　制方：竹沥同姜汁。治中风。及小儿狂语。同生地、麦冬、花粉、石斛、苏梗、北味。治暴中风。

　　同桔梗、甘草、麦冬。治肺痿咳嗽。

　　卷三　果部

　　【莲子】

　　气平涩。味甘。无毒。主补中。养神。益气力。除百疾。久服轻身耐老。不饥延年。（去心炒）

　　莲子气平涩。禀天秋收之金气。入手太阴肺经。味甘无毒。得地中正之土味。入足太阴脾经。以其仁也。兼入手少阴心经。气味升多于降。阳也。脾者五脏之中也。甘平益脾。所以补中。心者神之居也。芳香清心。所以养神。脾为万物之母。后天之本。肺主周身之气。先天之源。甘平益脾肺。所以益气力。心为十二官之主。主安则十二官俱安。而百病皆除也。久服轻身耐老者。益气和血之功。不饥延年者补脾养神之力也。

　　制方：石莲子蒸熟蜜丸。不饥清心宁神。同白茯。治遗精。同川莲、木香、陈米。治噤口痢。

　　同川莲、白芍、扁豆、葛根、升麻、红曲、甘草、滑石、乌梅丸。治痢如神。同马豆末。治脾虚不食。

　　卷三　果部

　　【陈皮】

　　气温。味苦辛。无毒。主胸中瘕热逆气。利水谷。久服去臭。下气通神。

　　陈皮气温。禀天春升之木气。入足厥阴肝经。味苦辛无毒。得地南西火金之味。入手少阴心经、手太阴肺经。气味升多于降。阳也。胸中者肺之分也。肺主气。气常则顺。气变则滞。滞则一切有形血食痰涎。皆假滞气而成瘕。瘕成则肺气不降而热生焉。陈皮辛能散。苦能泄。可以破瘕清热也。苦辛降气。又主逆气。饮食入胃。散精于肝。温辛疏散。肝能散精。水谷自下也。肺主降。苦辛下泄。则肺金行下降之令。而下焦臭浊之气。无由上升。所以去臭而下气也。心为君主。神明出焉。味苦清心。味辛能通。所以通神也。

　　制方：陈皮留白和中。去白消痰理气。同术补脾。同甘草补肺。同补气药补气。同破气药破气。

　　同消痰药去痰。同消食药化食。各从其类以为用也。同人参、首乌、桂枝、归身、姜皮。治三日疟寒多。同白蔻、生姜、藿香、半夏。治寒痰。同白茯、甘草、半夏。名二陈汤。治痰症。同生姜。治哕。同藿香。治霍乱吐泻。同姜汁焙末。同枣煎。治脾疟。去白为末。麝香调酒下。治乳痈初发。盐汤泡。刮去白。同甘草丸。治痰涎上泛。同白术丸。名宽中丸。治脾虚胀满。不思饮食。

　　卷三　果部

　　【青皮】

　　气温。味辛苦。无毒。主气。下食。破积结。及膈气。

　　青皮气温。禀天春和之木气。入足厥阴肝经。味辛苦无毒。得地西南金火之味。入手太阴肺经、手少阴心经。气味升多于降。阳也。其主气者。味辛入肺。肺主气。而辛温能通也。

　　下食者。饮食入胃。散精于肝。气温入肝。肝能散精。食自下也。辛能散。温能行。积者破而结者解矣。肝主升。肺主降。升而不降。气膈于右。降而不升。气膈于左。温可达肝。辛苦泄肺。则升降如而膈气平矣。

　　制方：青皮同人参、鳖甲。治疟母。同枳壳、肉桂、川芎。治左胁胀满痛。

　　卷三　果部

　　【大枣】

　　气平。味甘。无毒。主心腹邪气。安中养脾气。平胃气。通九窍。助十二经。补少气少津液。身中不足。大惊四肢重。和百药。久服轻身延年。

　　大枣气平。禀天秋收之金气。入手太阴肺经。味甘无毒。得地中正之土味。入足太阴脾经。

　　气味升多于降。阳也。心腹者。太阴经行之地也。邪之所凑。其气必虚。阴阳形气不足者。

　　宜调以甘药。大枣味甘。可以调不足。故主心腹邪气。外为阳。内为阴。阴和则中安。甘平益阴。所以安中。脾者阴气之原也。胃者阳气之原也。甘平益阴。故养脾气。阴和则阳平。

　　故平胃气。中气不足。则九窍不通。甘能满中。中气足。九窍通也。十二经者。三阴三阳也。

