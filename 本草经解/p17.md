<!-- { "loadSidebar": true } -->
　　卷四　谷菜部

　　【葱白】

　　气平。味辛。无毒。作汤。治伤寒寒热。中风面目浮肿。能出汗。

　　葱白气平。禀天秋凉之金气。入手太阴肺经。味辛无毒。得地西方燥金之味。入足阳明燥金胃经。气味升多于降。阳也。太阳寒水经。为人身外藩者也。寒水虚。则外邪伤。病名伤寒。

　　伤寒有五。风寒湿热温也。当初伤太阳。太阳为病。必发寒热。故可从表散之。葱白入肺。

　　肺合皮毛。味辛可散。所以主伤寒。寒热表邪也。风为阳邪。阳邪伤上。风胜则浮肿。辛平可以散风。所以主之。气平入肺。肺合皮毛。味辛发散。则胃气充而谷精化汗。故能出汗也。

　　制方：葱白同生姜。治伤寒头痛。同人参。治脱阳危症。炒熨小腹。治小便闭胀。捣敷金疮出血。

　　卷四　谷菜部

　　【薤白】

　　气温。味辛苦滑。无毒。主金疮疮败。轻身不饥耐老。

　　薤白气温。禀天春和之木气。入足厥阴肝经。味辛苦滑无毒。得地西南金火之味。而有润泽之性。入手太阴肺经、手少阴心经。气味升多于降。阳也。金疮气虚。则疮口不合。气温可以益气。所以主疮败也。气温达肝。肝气条畅。则气血日生。所以轻身。温暖脾土。土健所以不饥。味辛润血。血华所以耐老也。

　　制方：薤白同瓜蒌、白酒。治胸痹心背痛。同瓜蒌、白酒、半夏。治胸痹不卧。心痛彻背。同枳实、桂枝、浓朴、瓜蒌。治胸痹胸满。胁下逆抢心。

　　卷四　谷菜部

　　【白芥子】

　　气温。味辛。无毒。发汗。主胸膈痰冷。上气。面目黄赤。醋研敷射工毒。

　　芥子气温。禀天春升之木气。入足厥阴肝经。味辛无毒。得地西方之金味。入手太阴肺经。

　　气味俱升。阳也。味辛入肺。肺合皮毛。辛温发散。所以发汗。胸者肺之分也。膈者肝之分也。白芥子辛温疏散。所以入肝肺之分而消痰冷也。肺主气。气温则下行。所以主上气也。面目黄赤。肝乘脾也。气温达肝。肝不乘脾。黄赤自退也。醋研主射工毒。亦辛温条达之功效也。

　　制方：白芥子同白术。枣肉丸。治胸膈痰饮。同甘遂、大戟、蝎尾、巴霜、辰砂丸。名控涎丹。

　　治痰迷心窍。

　　卷四　禽兽部

　　【五灵脂】

　　气温。味甘。无毒。主疗心腹冷气。小儿五疳。辟疫。治肠风。通利气脉。女子月闭。（酒研）

　　五灵脂气温。禀天春和之木气。入足厥阴肝经。味甘无毒。得地中正之土味。入足太阴脾经。气味俱升。阳也。心腹者。太阴厥阴经行之地也。寒则冷气凝矣。其主之者。气温可以祛寒也。气温可以畅肝。味甘可以益脾。小儿疳虽有五。皆由肝气滞脾气虚而成。所以概主五疳也。味甘能和。所以辟疫。久风入中。乃为肠风。气温达肝。肝主风而藏血。故治肠风。温则通行。故利气脉。脾统血。肝藏血。血温则行。故主月闭也。

　　制方：五灵脂同泽兰、牛膝、益母、延胡、丹皮、红花、赤芍、山楂、生地。治恶露未尽。同降香、红曲、通草、红花、延胡、韭菜、童便。治胃脘瘀血痛。同木香、乌药。治血气刺痛。专用生熟各半为末。治晕不知人事。

　　卷四　禽兽部

　　【龙骨】

　　气平味甘。无毒。主心腹鬼疰。精物老魅。咳逆。泄痢脓血。女子漏下。症瘕坚结。小儿热气惊痫。（）

　　龙骨气平。禀天秋收之金气。入手太阴肺经。味甘无毒。得地中正之土味。入足太阴脾经。

　　龙为东方之神。鳞虫之长。神灵之骨。入足厥阴肝经。气味降多于升。阴也。心腹太阴经行之地也。太阴脾气上升。则肺气下降。位一身之天地。而一切鬼疰精魅不能犯之矣。龙骨气平益肺。肺平则下降。味甘益脾。脾和则上升。升降如。而天地位焉。所以祛鬼疰精物老魅也。咳逆者肝火炎上而乘肺也。泄痢脓血清气下陷也。女子漏下肝血不藏也。龙骨。味甘可以缓肝火。气温可以达清气。甘平可以藏肝血也。脾统血。症瘕坚结。脾血不运而凝结也。

　　气温能行。可以散结也。小儿热气惊痫。心火盛。舍肝而惊痫也。惊者平之。龙骨气平。所以可平惊也。

　　制方：龙骨同牡蛎、白芍、甘草、桂枝、生姜、大枣。治梦遗。同远志、朱砂丸。治劳心梦遗。

　　同韭子。治泄精。同白石脂。治泄泻。同牛黄、犀角、钩藤、丹砂、生地、茯神、琥珀、金箔、天竹黄、竹沥。治大人癫症。小儿惊痫。

　　卷四　禽兽部

　　【鹿茸】

　　气温。味甘。无毒。主漏下恶血。寒热惊痫。益气强志。生齿不老。

　　鹿茸气温。禀天春升之木气。入足厥阴肝经。味甘无毒。得地中正之土味。入足太阴脾经。

　　气味俱升。阳也。肝藏血。脾统血。肝血不藏。则脾血不统。漏下恶血矣。鹿茸气温可以达肝。味甘可以扶脾。所以主之也。寒热惊痫者。惊痫而发寒热也。盖肝为将军之官。肝血虚。则肝气亢。挟浊火上逆或惊或痫矣。鹿茸。味甘可以养血。气温可以导火。所以止惊痫之寒热也。益气者。气温则益阳气。味甘则益阴气也。甘温有益阴阳之气。气得刚大而志强矣。

　　鹿茸。骨属也。齿者骨之余也。甘温之味主生长。所以生齿。真气充足。气血滋盛。所以不老也。

　　制方：鹿茸同牛膝、杜仲、地黄、山茱萸、补骨、巴戟、山药、苁蓉、菟丝。治腰痛阴痿。同白胶、阳起石、苁蓉、枣仁、柏仁、黄、熟地、丹砂丸。名斑龙丸。治诸虚。专用浸酒。治阳事虚痿。同菟丝、小茴、羊肾丸。治腰痛不能转侧。

　　卷四　禽兽部

　　【白胶】

　　气平。味甘。无毒。主伤中劳绝。腰痛羸瘦。补中益气。妇人血闭无子。止痛安胎。久服轻身延年。

　　白胶气平。禀天秋收之金气。入手太阴肺经。味甘无毒。得地中正之土味。入足太阴脾经。

　　气味降多于升。质滋味浓。阴也。中者脾土也。伤中劳绝者。脾虚之人而作劳以伤真气。脾为阴气之源。源枯而阴绝也。其主之者。味甘益脾阴也。腰痛羸瘦者。脾为阴气之源。而外合人身之肌肉。脾阴虚。则肾阴亦虚。故腰痛而肌肉瘦削也。其主之者。味甘可以补脾。气平可以益肺滋肾也。补中者补脾中气也。益气者。肺主气。气平可以益肺也。脾统血。女人血闭无子。脾血不统也。味甘益脾阴。所以主之。脾血少。则燥而痛矣。味甘养血。所以止痛。血足则胎安。故又安胎也。久服轻身延年者。白胶气平益肺。肺主气。气足则身轻。味甘益脾。脾统血。血足。则谷纳而延年也。

　　制方：白胶同牛膝、丹皮、麦冬、生地、白芍、归身、郁金、续断、小便。治劳伤吐血。同山茱萸、杞子、鹿茸、生地、麦冬、杜仲、补骨、山药、车前、五味、巴戟、莲须、归身、紫石英。

　　治女人血闭无子。

　　卷四　禽兽部

　　【阿胶】

　　气平。味甘。无毒。主心腹内崩劳极。洒洒如疟状。腰腹痛四肢酸疼。女子下血。

　　安胎。久服轻身益气。

　　阿胶气平。禀天秋收之金气。入手太阴肺经。味甘无毒。得地中正之土味。入足太阴脾经。

　　气味降多于升。色黑质润。阴也。心腹者。太阴经行之地也。内崩劳极者。脾血不统。内崩而劳极也。阴者中之守。阴虚则内气馁。而洒洒恶寒如疟状也。其主之者。味甘可以益脾阴也。腰腹皆藏阴之处。阴虚则空痛。阿胶色黑益阴。所以止痛。四肢脾主之。酸疼者血不养筋也。味甘益脾。脾统血。四肢之疼自止。女子下血。脾血不统也。味甘以统脾血。血自止也。安胎者亦养血之功也。久服轻身益气者。气平益肺。肺主气。气充则身轻也。

　　制方：阿胶同杜仲、杞子、白芍、山药、生地、人参、黄、续断。治崩中漏下。同白芍、炙草、麦冬、生地、白胶、归身、杞子、杜仲、续断。治妇人胎漏下血。同川莲、黄芩、白芍、鸡子黄。名黄莲阿胶汤。治少阴病。心烦不卧。同蒲黄、生地。治吐血衄血。同黄连、白茯丸。治下痢赤白。

　　卷四　禽兽部

　　【羚羊角】

　　气寒。味咸。无毒。主明目。益气。起阴。去恶血注下。辟蛊毒。恶水不祥。常不魇寐。

　　羚羊角气寒。禀天冬寒之水气。入足少阴肾经。味咸无毒。得地北方之水味。入足太阳寒水膀胱经。气味俱降。阴也。膀胱经起于目内。气寒可以清火。火清则水足而目明矣。益气者。咸寒益肾气之不足也。起阴者咸寒益肾。肾足则宗筋强也。味咸则破血。气寒则清热。

　　故主恶血注下也。蛊毒。湿热之毒也。咸寒可清湿热。所以主之。羚羊性灵通神。故辟恶鬼不祥。咸寒益肾。肾水足。则精明。所以常不魇寐也。

　　制方：羚羊角同犀角、丹砂、牛黄、琥珀、天竺黄、金箔、茯神、远志、竹沥、钩藤。治癫狂。

　　同杞子、甘菊、谷精、生地、五味、女贞子、黄柏。治肝热目翳。

　　卷四　禽兽部

　　【犀角】

　　气寒。味苦酸咸。无毒。主百毒虫疰。邪鬼瘴气。杀钩吻鸩羽蛇毒。除邪。不迷惑魇寐。久服轻身。

　　犀角气寒。禀天冬寒之水气。入足少阴肾经。味苦酸咸无毒。得地东南北木火水之味。

　　入手少阴心经、手厥阴风木心包络经、手太阳寒水小肠经。气味俱降。阴也。百毒之性皆热。虫疰亦湿热而成。其主之者。苦寒可以清热散毒也。气寒壮肾水。味苦清心火。火降水升。心肾相交。一身之天地位矣。所以能除邪杀鬼。不迷惑魇寐也。气寒味苦。行天地肃杀之令。

　　所以辟瘴解钩吻鸩羽蛇毒也。久服轻身者。心肾交则阴阳和。心神清则百脉理。所以身轻也。

　　制方：犀角同丹砂、琥珀、金箔、天竺黄、牛黄、钩藤、羚羊角、珠麝。治风热惊痫。同生地、红花、麦冬、紫草、白芍、牛蒡。治血热痘病。同郁金、小便、生地、麦冬、甘草、白芍。治吐血衄血。

　　卷四　禽兽部

　　【虎骨】

　　气微热。味辛。无毒。主邪恶气。杀鬼疰毒。止惊悸。治恶疮。鼠。头骨尤良。

　　（酥炙）

　　虎骨气微热。禀天初夏之火气。入足少阳相火胆、手少阳相火三焦经。西方之神。味辛无毒。得地西方之金味。入手太阴肺经。气味俱升。阳也。其除邪恶气者。味辛入肺。肺主气。

