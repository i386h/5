<!-- { "loadSidebar": true } -->
　　气平。味苦。无毒。主诸暴风湿偏痹。强骨髓。杀三虫。去伏尸。久服轻身益气。延年不饥。（去心）

　　天门冬气平。禀天秋平之金气。入手太阴肺经。味苦无毒。得地寒凉之火味。入手少阴心经。气味俱降。阴也。其主暴风湿偏痹者。燥者濡之。热者清之。着者润之也。盖风本阳邪。

　　风湿偏痹。发之以暴。暴病皆属于火也。骨属肾。肾属水。天冬气平益肺。肺金生水。故骨髓强也。三虫伏尸。皆湿热所化。味苦可以祛湿。气平可以清热。湿热下逐。三虫伏尸皆去也。久服益肺。肺清则气充。故益气。气足则身轻。气治则延年。气满则不饥也。

　　制方：天冬同麦冬、五味煎膏。治消渴。同生地、人参。滋养阴血。同生地、麦冬丸。煎逍遥散下。治妇人骨蒸。同生地、麦冬、白芍、鳖甲、牛膝、杜仲、续断、童便。治吐血。

　　卷一　草部上

　　【麦门冬】

　　气平。味甘。无毒。主心腹结气。伤中伤饱。胃络脉绝。羸瘦短气。久服轻身。

　　不老不饥。（去心）

　　麦冬气平。禀天秋平之金气。入手太阴肺经。味甘无毒。得地中和之土味。入足太阴脾经。

　　气降味和。阴也。心腹者。肺脾之分。结气者。邪热之气结也。其主之者。麦冬甘平。平能清热。甘缓散结也。中者阴也。伤中者阴伤也。甘平益阴。故主伤中。脾为胃行津液者也。

　　脾血不润。则不能为胃行津液。而伤饱之症生矣。味甘而润。滋养脾血。故主伤饱。脉者血之府。胃与脾合。胃络脉绝者。脾血不统。脉络不与胃相接也。甘润养阴。所以续脉。脾主肌肉。而禀气于胃。脾阴不润。则肌肉不长。而胃气上逆。肺亦能呼不能吸。而气短促矣。

　　麦冬味甘益脾。故主羸瘦。气平益肺。故主短气也。久服肺气充。所以身轻。脾血润。所以不老不饥也。

　　制方：麦冬同川连。治消渴饮水。同甘草、粳米、大枣、竹叶。治劳气欲绝。同乌梅。治下利口渴。同人参、北味、杞子。治虚热病暑。同沙参、北味。治心肺虚热。

　　卷一　草部上

　　【葳蕤】

　　气平。味甘。无毒。主心腹结气。虚热湿毒。腰痛。茎中寒。及目痛烂泪出。

　　葳蕤气平。禀天秋降之金气。入手太阴肺经。味甘无毒。得地中和湿土之味。入足太阴脾经。气降味和。阴也。甘平之品。则能清能润。故亦主心腹结气也。其主虚热者。甘能补虚。

　　平可清热也。湿毒腰痛。及茎中寒。目痛烂泪出。皆太阳膀胱之病也。膀胱之经。起于目内。其直者下项挟脊。抵腰中。入循膂络肾属膀胱。膀胱本寒水之经。膀胱有湿毒。则湿气走腰中而痛。走膀胱而茎中寒矣。于是膀胱湿火上炎于经络。目痛内烂而泪自出也。其主之者。膀胱之开合。皆由气化。葳蕤气平益肺。肺气降则小便通。湿行火降。而诸症平矣。盖膀胱津液之府。肺乃津液之原。润其原。则膀胱之湿亦行也。所谓治病必求其本者如此。

　　制方：葳蕤同黄。治老人大便秘。同漆叶。治阴虚。兼令人有子。

　　卷一　草部上

　　【牛膝】

　　气平。味苦酸。无毒。主寒湿痿痹。四肢拘挛。膝痛不可屈伸。逐血气。伤热火烂。堕胎。久服轻身耐老。

　　牛膝气平。禀天秋降之金气。入手太阴肺经。味苦酸无毒。得地木火之味。入足厥阴肝经、手厥阴心包络。气味俱降。阴也。肺热叶焦。发为痿痹。牛膝苦平清肺。肺气清则通调水道。寒湿下逐。营卫行而痿痹愈矣。湿热不攘。则大筋软短。而四肢拘挛。膝痛不可屈伸矣。

　　牛膝苦酸。酸则舒筋。苦除湿热。所以主之也。逐血气者。苦平下泄。能逐气滞血凝也。伤热火烂者。热汤伤。火伤疮也。苦平清热。酸能收。敛则止。而疮愈也。苦味伐生生之气。

　　酸滑伤厥阴之血。所以堕胎。久服则血脉流通无滞。所以轻身而耐老也。

　　制方：牛膝同生地。治下元虚。专用五两酒煎。治女人阴痛。同当归、生地。下死胎。用三两同鳖甲三钱。治疟在阴分久不愈。胃虚加人参一两。陈皮去白五钱。同青蒿、生地、麦冬、杞子。治血虚发热。

　　卷一　草部上

　　【续断】

　　气微温。味苦。无毒。主伤中。补不足。金疮痈疡折跌续筋骨。妇人乳难。久服益气力。（酒炒用）

　　续断气微温。禀天春升之木气。入足厥阴肝经。味苦无毒。得地南方之火味。入手少阴心经。

　　气升味降。阳也。肝藏血。心主血。血者营也。中之守也。血虚则中伤。续断气微温入肝。

　　肝者阳中之少阳。以生气血者也。所以主伤中。补不足者。补肝经之不足也。金疮痈疡。

　　皆伤血之症。气温益血。味苦清心。所以主之。折跌续筋骨者。气微温能活血。血活则断者续也。女人血不足则乳难。气温行血。血充乳自多也。肝者罢极之本。以生血气之脏也。气微温。达少阳之气。所以益气力也。

　　制方：续断一味。治产后诸症。同杜仲、枣肉丸。治胎不安。同北味、木瓜、炮姜、牛膝、丹皮、生地。治产后火升。

　　卷一　草部上

　　【五味子】

　　气温。味酸。无毒。主益气。咳逆上气。劳伤羸瘦。补不足。强阴。益男子精。

　　五味子气温。禀天春升之木气。入足少阳胆经。味酸无毒。得地东方之木味。入足厥阴肝经。气升味降。阴也。胆者担也。生气之原也。肝者敢也。以生血气之脏也。五味气温益胆。

　　味酸益肝。所以益气。肝血虚则木枯火炎。乘所不胜。病咳逆上气矣。五味酸以收之。

　　温以行之。味过于酸。则肝气以津而火不炎矣。肝气不足。则不胜作劳。劳则伤其真气。而肝病乘脾。脾主肌肉。故肌肉瘦削。五味酸以滋肝。气温治劳。所以主劳伤羸瘦也。肝胆者。东方生生之脏腑。万物荣发之经也。肝胆生发。则余脏从之宣化。五味益胆气而滋肝血。所以补不足也。阴者宗筋也。肝主筋。味酸益肝。肝旺故阴强也。酸温之品。收敛元阳。敛则阴生。精者阴气之英华也。所以益男子精也。

　　制方：五味子同黄、麦冬、黄柏。治夏月困乏无力。同炮姜炭。敛浮游之火归于下焦。同干葛、扁豆。治酒疸。同苦茶、甘草。治久咳。同白矾末。猪肺蘸服。治痰嗽并喘。专为末。治肝虚泄精。及阳事不起。同生地、丹皮、山萸、山药、泽泻、茯芩。名都气汤。治水虚火炎。同淫羊藿丸。治阴虚阳痿。临房不举。易泄易软。

　　卷一　草部上

　　【沙参】

　　气微寒。味苦。无毒。主血结惊气。除寒热。补中益肺气。

　　沙参气微寒。禀天初冬之水气。入足少阴肾经。味苦无毒。得地南方之火味。入手少阴心经。气味俱降。阴也。心主血而藏神。神不宁则血结而易惊矣。结者散之。惊者平之。沙参味苦能散。气寒能平也。心火禀炎上之性。火郁则寒。火发则热。苦寒之味能清心火。故除寒热。阴者所以守中者也。气寒益阴。所以补中。肺为金藏。其性畏火。沙参入心。苦寒清火。所以益肺气也。

　　制方：沙参一味。治肺热咳嗽。为末。酒服方寸匕。治卒疝。少腹及阴中相引绞痛。自汗出欲死者。用米饮下二钱。治白带。

　　卷一　草部上

　　【芍药】

　　气平。味苦。无毒。主邪气腹痛。除血痹。破坚积。寒热疝瘕。止痛。利小便。益气。（赤者破血）

　　芍药气平。禀天秋收之金气。入手太阴肺经。味苦无毒。得地南方之火味。入手少阴心经。

　　气味俱降。阴也。腹者足太阴行之地。邪气者。肝木之邪气乘脾土作痛也。芍药入肺。气平伐肝。所以主之。血痹者。血涩不行而麻木也。芍药入心。苦以散结。故主之也。坚积。坚硬之积也。疝者。小腹下痛。肝病也。瘕者。假物而成之积也。寒热疝瘕者。其原或因寒或因热也。芍药能破之者。味苦散结。气平伐肝也。诸痛皆属心火。味苦清心。所以止痛。膀胱津液之出。皆由肺气。苦平清肺。肺气下行。故利小便。肺主气。壮火则食气。芍药气平益肺。肺清故益气也。赤者入心与小肠。心主血。小肠主变化。所以行而不留。主破血也。

　　制方：芍药醋炒则入肝。同白术补脾。同川芎泻肝。同人参补气。同归身补血。同甘草止痛。

　　同黄连止泻。同姜枣温经散湿。同甘草。夏加黄芩。冬加桂枝。治腹中虚痛。同甘草。治消渴引饮。同犀角。治衄血咯血。同香附、熟艾。治经水不止。同香附末。盐汤调服。治血崩带下。

　　同川连、滑石、甘草、升麻、人参、莲心、扁豆、红曲、干葛。治痢。同荆芥、防风、生地、甘草。治肠风。同归身、生地、牛膝、炮姜、续断、麦冬、五味。治产后虚热。同黄、防风。治表虚自汗。同陈皮、藿香、木瓜、甘草。治中恶腹痛。同白术、白茯、猪苓、陈皮。

　　治脾湿腹痛。

　　卷一　草部上

　　【当归】

　　气温。味苦。无毒。主咳逆上气。温疟寒热洗洗在皮肤中。妇人漏下绝子。诸恶疮疡金疮。煮汁饮之。

　　当归气温。禀天春升之木气。入足厥阴肝经。味苦无毒。得地南方之火味。入手少阴心经。

　　气升味浓。阳也。其主咳逆上气者。心主血。肝藏血。血枯则肝木挟心火上刑肺金。而咳逆上气也。当归入肝养血。入心清火。所以主之也。肝为风。心为火。风火为阳。但热不寒者为温疟。风火乘肺。肺主皮毛。寒热洗洗在皮毛中。肺受风火之邪。不能固皮毛也。当归入心入肝。肝血足则风定。心血足则火息。而皮毛中寒热自愈也。妇人以血为主。漏下绝子。

　　血枯故也。当归补血。所以主之。诸恶疮疡。皆属心火。心血足则心火息。金疮失血之症。

　　味苦清心。气温养血。所以皆主之。用煮汁饮者。取汤液之功近而速也。

　　制方：当归同黄。名补血汤。治血虚发热象白虎症。同川芎。名佛手散。治失血眩晕。本味酒煮。治血虚头痛。同知母。治衄血不止。同牛膝、甘草梢。治小便血。为末酒服。治心下刺痛。酒浸。治臂痛。用一两水煎露服。治温疟。用二两。吴萸一两同炒。去萸为末蜜丸。治久痢。同白芷。治大便不通。同生地。治妇人血虚。同川芎、砂仁。治胎动及胎死腹中。同炮姜。治产后血胀。同白蜜。治产后腹痛。同黄、白芍。治产后自汗。同白术。治面黄色枯。

