<!-- { "loadSidebar": true } -->
　　同白芍、川芎等分。香附加三倍丸。名调经丸。治经水不调。同麦冬、甘草。治热病郑语神昏。同苁蓉、山药、小麦。治肾燥泄泻。同桂枝、白术、甘菊、牛膝。治痹。同牛膝、鳖甲、陈皮、生姜。治疟在阴分久不止。同枣仁、远志、茯神、人参。治心虚不眠。同人参、川芎。治产难倒生。同白胶、地黄、白芍、续断、杜仲。治女人血闭无子。同地榆、金银花、红曲、滑石。治利下纯血。

　　卷一　草部上

　　【紫菀】

　　气温。味苦。无毒。主咳逆上气。胸中寒热结气。去蛊毒。痿安五脏。（蜜蒸）

　　紫菀气温。禀天春升之木气。入手厥阴心包络经。味苦无毒。得地南方之火味。入手少阴心经。气升味降。阴也。心为君火。火刑肺金则咳逆上气矣。紫菀入心。味苦清火。所以主之也。心包络手厥阴脉。起于胸中。手厥阴之筋。其支者入腋散胸中。厥阴主散寒热结气者。

　　厥阴有或寒或热之气结也。结而不散。厥阴病矣。紫菀气温。可以散寒。味苦可以散热也。

　　蛊毒者。湿热之毒。化虫成蛊也。味苦无毒。泄而杀虫。所以主之也。痿者。肺受湿热熏蒸。不能行清肃之令。心气热下脉厥而上。上实下虚。枢折挈胫纵不任地。而生痿也。味苦入心。清热降气。故主痿也。心为君。主十二官之宰。五脏之主也。味苦益心。心安则五脏皆安也。

　　制方：紫菀五钱煎。治肺伤咳嗽。紫菀、款冬各一两。百部五钱末。姜、乌梅煎汤。调服三钱。

　　治久咳嗽。同杏仁等分蜜丸。五味汤化服。治小儿咳嗽。同五味丸含化。治吐血痰咳。为末水服三撮。治女人卒不小便。及小便血。

　　卷一　草部上

　　【知母】

　　气寒。味苦。无毒。主消渴热中。除邪气。肢体浮肿。下水。补不足。益气。（去毛盐水炒）

　　知母气寒。禀天冬寒之水气。入足少阴肾经。味苦无毒。得地南方之火味。入手少阴心经。

　　气味俱降。阴也。肾属水。心属火。水不制火。火烁津液。则病消渴。火熏五内。则病热中。其苦之者。苦清心火。寒滋肾水也。除邪气者。苦寒之味。能除燥火之邪气也。热胜则浮。火胜则肿。苦能清火。寒能退热。故主肢体浮肿也。肾者水藏。其性恶燥。燥则开合不利。而水反蓄矣。知母寒滑。滑利关门而水自下也。补不足者。苦寒补寒水之不足也。益气者。苦寒益五脏之阴气也。

　　制方：知母同麦冬、石膏、贝母、陈皮、鳖甲、青蒿、牛膝。治久疟烦渴。同桂枝、白芍、甘草、饴糖。治脾虚胃热。多食而烦。同牛膝、生地、白芍、甘草、桂枝、桑枝。治手足牵引。夜卧不安。同白芍、花粉、甘草、桂枝。治柔痉。惊呼不安卧。同黄柏、车前、木通、天冬、甘草。治强阳不痿。

　　卷一　草部上

　　【秦艽】

　　气平。味苦。无毒。主寒热邪气。寒湿风痹。肢节痛。下水利小便。（便浸晒）

　　秦艽气平。禀天秋降之金气。入手太阴肺经。味苦无毒。得地南方之火味。入手少阴心经。

　　气味俱降。阴也。皮毛属肺。外感之邪气。从皮毛而入者。或寒或热。感则肺先受邪。秦艽入肺。味苦能泄。所以主之。风寒湿三者合而成痹。痹则血涩不行矣。味苦入心。心生血。

　　苦能散结。血行痹自愈也。肢节痛。湿流关节而痛也。秦艽气平降肺。肺气行则水道通。水道通则湿下逐矣。其下水利小便者。皆通水道之功也。左文者良。

　　制方：秦艽酒煎。治黄胆。专一两。治小便难腹满。同柴胡、甘草。治急劳烦热。同干葛、茵陈、五味、川莲、扁豆、木通、苡仁。治酒疸。同苡仁、木瓜、五加皮、黄柏、苍术、牛膝。治下部湿热作痛。及湿疮。

　　卷一　草部上

　　【石斛】

　　气平。味甘。无毒。主伤中。除痹。下气。补五脏虚劳羸瘦。强阴益精。久服浓肠胃。（酒浸晒）

　　石斛气平。禀天秋降之金气。入手太阴肺经。味甘无毒。得地中正之土味。入足太阴脾经。

　　甘平为金土之气味。入足阳明胃、手阳明大肠经。气降味和。阴也。阴者中之守也。阴虚则伤中。甘平益阴。故主伤中。痹者闭也。血枯而涩。则麻木而痹。甘平益血。故又除痹。肺主气。肺热则气上。气平清肺。所以下气。五脏藏阴者也。阴虚则五藏俱虚。而不胜作劳。

　　劳则愈伤其真气矣。五脏之阴。脾为之原。脾主肌肉。故五藏虚劳。则肌肉消瘦也。甘平益阴。所以主虚劳而生肌肉也。阴者宗筋也。太阴阳明之所合也。石斛味甘益脾胃。所以强阴。精者阴气之英华也。甘平滋阴。所以益精。肠者手阳明大肠也。胃者足阳明胃也。手足阳明属燥金。燥则肠胃薄矣。久服甘平清润。则阳明不燥。而肠胃浓矣。

　　制方：石斛同麦冬、五味、人参、白芍、甘草、杞子、牛膝、杜仲。理伤中。补虚劳。强阴益精。

　　同麦冬、白茯、陈皮、甘草。治胃热四肢软弱。专一味。夏月代茶。健足力。

　　卷一　草部上

　　【延胡索】

　　气温。味辛。无毒。主破血。妇人月经不调。腹中结块。崩中淋露。产后诸血症。血晕。暴血冲上。因损下血。煮酒或酒磨服。

　　延胡索气温。禀天春升之木气。入足厥阴肝经。味辛无毒。得地西方之金味。入手太阴肺经。气味俱升。阳也。辛能散结。温能行血。肝藏血。故入肝而破血。肝属木。木性条达。郁则肝血不藏。月经不调矣。辛温畅肝。所以调经。腹为阴。腹中结块。血结成块也。辛能散结。温能行血。所以主之。崩中肝血不藏而下崩也。淋露下之淋沥不止也。辛温气味上升条达主之。血晕。血闭而晕也。其主之者。藉其辛散之功也。暴血冲上。血挟邪气而上冲也。其主之者。辛温破血之力。然必佐他药以成功也。因损下血。血伤而下也。辛温活血。故佐酒则血归经也。

　　制方：延胡索为末酒服。治胃脘痛。及下利腹痛。同归身、生地、牛膝、益母草、童便。治产后血晕。同芎、归、芍、地、白胶、牛膝、香附。治女人经阻少腹痛。同朴硝。治蓄血。专为末。

　　猪胰蘸服。治气块痛。同当归、陈皮丸。治经水不调腹痛。同归身、桂心末。治冷气腰痛。

　　卷一　草部上

　　【细辛】

　　气温。味辛。无毒。主咳逆上气。头痛脑动。百节拘挛。风湿痹痛。死肌。久服明目。利九窍。轻身长年。

　　细辛气温。禀天春升之木气。入足厥阴肝经。味辛无毒。得地西方之金味。入手太阴肺经。

　　气味俱升。阳也。肺属金而主皮毛。形寒饮冷则伤肺。肺伤则气不降。而咳逆上气之症生矣。细辛辛入肺。温能散寒。所以主之。风为阳邪而伤于上。风气入脑则头痛。脑动风性动也。其主之者。风气通肝。入肝辛散也。地之湿气。感则害人皮肉筋骨。百节拘挛。湿伤筋骨也。风湿痹痛。湿伤肉也。死肌。湿伤皮也。细辛辛温。散湿活血。则皮肉筋骨之邪散而愈也。久服辛温畅肝。肝开窍于目。五脏精液上奉。故目明。辛温开发。故利九窍。肝木条畅。

　　以生气血。所以轻身长年也。

　　制方：细辛同石膏。治阳明火热齿痛。同芎、归、芍、丹皮、本、甘草、白薇。治女子子宫冷不孕。同甘草。治伤寒少阴咽痛。同五味、白芍、甘草、肉桂、炮姜、黄、苏梗。治咳逆上气。及筋骨疼痛。同白芍、甘草、桂枝、木通、归身。治风湿痛。专为末吹鼻。治卒倒不省人事。

　　卷一　草部上

　　【小茴香】

　　气温。味辛。无毒。主小儿气胀。霍乱呕逆。腹冷不下食。两肋痞满。

　　小茴气温。禀天春升之木气。入足厥阴肝经。味辛无毒。得地西方之金味。入手太阴肺经。

　　气味俱升。阳也。小儿皆肝气有余。肝滞则气胀。小茴辛温益肝。兼通三焦之真气。所以主胀也。肺为百脉之宗。司清浊之运化。肺寒则清浊乱于胸中。挥霍变乱而呕逆矣。小茴辛入肺。温散寒。故主霍乱呕逆也。腹属太阴脾经。冷则火不生土。不能化腐水谷。而食不下矣。小茴辛温益肺。肺亦太阴。芳香温暖。而脾亦暖。食自下也。肋属厥阴肝经。痞满者。肝寒而气滞也。小茴辛可散痞。温可祛寒。所以主两肋痞满也。

　　制方：小茴同生地、北味、白芍、甘草、归身、山药。治膈症。同山药、白芍、甘草、白茯、焦米。治食不下。同磁石、白芍、木瓜。治气胀。同荔枝核。治疝。

　　卷一　草部上

　　【远志】

　　气温。味苦。无毒。主咳逆伤中。补不足。除邪气。利九窍。益智慧。耳目聪明不忘。强志。倍力。久服轻身不老。（去心甘草汤浸晒干用）

　　远志气温。禀天春和之木气。入足厥阴肝经。味苦无毒。得地南方之火味。入手少阴心经。

　　气温味苦。入手厥阴心包络。气升味降。阳也。中者脾胃也。伤中。脾胃阳气伤也。远志味苦下气。气温益阳。气下则咳逆除。阳益则伤中愈也。补不足者。温苦之品。能补心肝二经之阳不足也。除邪气者。苦温之气味。能除心肝包络三经郁结之邪气也。气温益阳。阳主开发。故利九窍。九窍者。耳目鼻各二。口大小便各一也。味苦清心。心气光明。故益智慧。心为君主。神明出焉。天君明朗。则五官皆慧。故耳目聪明不忘也。心之所之谓之志。心灵所以志强。肝者敢也。远志畅肝。肝强故力倍。久服轻身不老者。心安则坎离交济。十二官皆安。阳平阴秘。血旺气充也。

　　制方：远志同茯神、人参、生地、枣仁、丹砂。镇心定惊。同木香、归身、枣仁、人参、白术、茯神、甘草、圆肉。名归脾汤。治脾虚健忘。同人参、枣仁、柏仁、麦冬、五味、归身、茯神、茯苓、益智、生地、甘草、沉香。治心虚神不守舍。专酒煎。治郁症痈疽。

　　卷一　草部上

　　【菖蒲】

　　气温。味辛。无毒。主风寒湿痹。咳逆上气。开心孔。补五脏。通九窍。明耳目。

　　出音声。主耳聋。痈疮。温肠胃。止小便利。久服轻身。不忘。不迷惑。延年。益心智。高志。不老。（蒸）

　　菖蒲气温。禀天春和之木气。入足厥阴肝经。味辛无毒。得地西方之金味。手入太阴肺经。

　　气味俱升。阳也。风寒湿三者合而成痹。痹则气血俱闭。菖蒲入肝。肝藏血。入肺。肺主气。气温能行。味辛能润。所以主之也。辛润肺。肺润则气降。而咳逆上气自平。辛温为阳。

