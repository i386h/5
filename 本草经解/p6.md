<!-- { "loadSidebar": true } -->
　　砂仁气温。禀天春和之木气。入足厥阴肝经。味辛涩无毒。得地西方燥金之味。入手太阴肺经、足阳明胃经、手阳明大肠经。气味俱升。阳也。主虚劳冷泻者。阳虚而作劳。则真气愈耗。所以土冷而泄泻也。砂仁气温益气。味涩可以止泄也。辛温温胃。胃暖则宿食自消。赤白泻利。肠寒积滞也。辛温散寒。味涩止泄也。腹中虚痛。腹中阳气虚而寒痛也。温以益阳。辛以散寒。所以止之。肺主气。下气者。辛能益肺。肺平气自下也。

　　制方：砂仁同人参、陈皮、藿香、白茯、白芍、炙草。治吐泻不食。同藿香、橘红、木瓜。治霍乱转筋。同川附、炮姜、浓朴、陈皮、饭丸。治冷痢。连壳炒黑末。热酒下二钱。安胎止痛。

　　用两许炒为末。入盐三钱。汤泡冷服。治干霍乱。

　　卷二　草部下

　　【姜黄】

　　气大寒。味辛苦。无毒。主心腹结积。疰忤下气。破血。除风热。消痈肿。功力烈于郁金。

　　姜黄气大寒、禀天冬寒之水气。入足少阴肾经、足太阳寒水膀胱经。味辛苦无毒。得地金火之二味。入手太阴肺经、手少阴心经。气味俱降。阴也。心腹心肺之分也。心主血。肺主气。结积者。气血凝结之积也。其主之者。辛能散气。苦能破血也。疰忤者。湿热内疰。性与物忤也。其主之者。苦寒清湿热也。下气者。苦寒降气也。破血者。辛苦行血也。除风热者。风热为阳邪。外感太阳经。气寒清热。味辛散风也。苦寒而辛散。故又主痈肿。功力烈于郁金者。气较郁金更寒也。

　　制方：姜黄同肉桂、枳壳。治左胁痛。同当归、生地、牛膝、延胡索、肉桂。治积血痛。同肉桂末。治中寒心痛。

　　卷二　草部下

　　【郁金】

　　气寒。味辛苦。无毒。主血积。下气。生肌止血。破恶血。血淋尿血。金疮。

　　郁金气寒。禀天冬令之水气。入足少阴肾经、手太阳寒水小肠经。味辛苦无毒。得地金火之二味。入手太阴肺经、手少阴心经。气味降多于升。阴也。心主血。肺主气。味苦破血。气寒降气。所以主血积下气也。疮口热则腐烂血流。苦寒之品。为末治外。能生肌止血也。破恶血者。即味苦破血积之功。其主血淋尿血者。则入小肠苦寒清血之力也。以其生肌止血。所以又主金疮。

　　制方：郁金同韭菜、降香、归身、生地、童便。治吐血衄血。同牛黄。治阳毒失血。

　　卷二　草部下

　　【款冬花】

　　气温。味辛。无毒。主咳逆上气。善喘。喉痹。诸惊痫。寒热邪气。

　　款冬气温。禀天春和之木气。入足厥阴肝经。味辛无毒。得地西方润泽之金味。入手太阴肺经。气味俱升。阳也。肺金主气。气逆则火乘金。而咳逆上气气喘矣。其主之者。味辛润肺。

　　气温宣通。则肺金下降之令行而诸症平也。喉痹者。火结于喉而闭塞也。喉亦属肺。款冬辛温通肺。故并主喉痹也。诸惊痫寒热邪气者。惊有虚实之别。痫有五脏之分。其类不一。所以邪气亦有寒热之殊也。其主之者。以其邪虽有寒热之殊。然皆厥阴肝木气逆火炎之症。款冬辛温。温能达肝。辛能降气。气降火平。邪气退矣。

　　制方：款冬同麻黄、杏仁、桑皮、甘草。治寒郁气喘。同百合煎膏。名百花膏。治痰咳有血。

　　卷二　草部下

　　【旋覆花】

　　气温。味咸。有小毒。主积气。胁下满。惊悸。除水。去五脏间寒热。补中下气。

　　旋覆气温。禀天春和之木气。入足厥阴肝经。味咸有小毒。得地北方阴惨之水味。入足少阴肾经。气味降多于升。阴也。温能散积。咸能软坚。故主结气胁下满也。水气乘心则惊悸。

　　咸温下水。所以并主惊悸也。去五脏间寒热者。五脏藏阴者也。痰蓄五脏。则寒不藏而寒热矣。咸温可以消痰。所以去寒热也。补中者。中为脾胃。水行痰消。则中宫脾胃受补也。下气者。咸性润下也。因有小毒。所以服之必烦也。

　　制方：旋覆同人参、半夏、代赭石、甘草、生姜、大枣。治伤寒汗下后。心下痞坚。噫气不除。

　　卷二　草部下

　　【藿香】

　　气微温。味辛甘。无毒。主风水毒肿。去恶气。止霍乱。心腹痛。

　　藿香气微温。禀天初春之木气。入足少阳胆经、足厥阴肝经。味辛甘无毒。得地金土之二味。入手太阴肺经、足太阴脾经。气味俱升。阳也。风水毒肿者。感风邪湿毒而肿也。其主之者。风气通肝。温可散风。湿毒归脾。甘可解毒也。恶气。邪恶之气也。肺主气。辛可散邪。所以主之。霍乱。脾气不治挥霍扰乱也。芳香而甘。能理脾气。故主之也。心腹亦脾肺之分。气乱于中则痛。辛甘而温。则通调脾肺。所以主之也。

　　制方：藿香同香附末。升降诸气。同陈皮。治霍乱。同滑石、丁香。治夏月吐泻。同香附、甘草。

　　治胎气不安。同白茯、半夏。治风水毒肿。

　　卷二　草部下

　　【前胡】

　　气微寒。味苦。无毒。主痰满。胸胁中痞。心腹结气。风头痛。去痰下气。治伤寒寒热。推陈致新。明目益精。

　　前胡气微寒。禀天初冬寒水之气。入足太阳膀胱经。味苦无毒。得地南方之火味。入手少阴心经。气味俱降。阴也。胸者肺之部也。心火刑肺。则肺之津液不下行。郁于胸中而成痰矣。前胡味苦清心火。所以主痰满胸也。人身之气。左升右降。心火乘肺。肺不能降。则升亦不升而胁中痞矣。前胡味苦气寒。清心降气。肺气降。则升者亦升。而痞愈矣。心腹结气。

　　邪热之气结于心腹也。寒能下气。苦能散结。所以主之。风头痛。伤风而头痛也。风为阳邪。苦寒抑阳。故止头痛。去痰下气。清心宁肺之功也。伤寒寒热。乃阳盛阴虚之风热症也。

　　苦寒清热。所以治之。苦寒之味。行秋冬肃杀之令。所以推陈致新。盖陈者去而新者方来也。味苦清火。所以明目。气寒助阴。所以益精也。

　　制方：前胡同杏仁、甘草、桑皮、桔梗。治热喘下气。同花粉、归身、甘草、黄芩。治伤寒寒热。

　　同甘菊、丹皮。治风热目疼。

　　卷二　草部下

　　【羌活】

　　气平。味苦甘。无毒。主风寒所击金疮止痛。奔豚痫痉。女子疝瘕。久服轻身耐老。（一名独活）

　　羌活气平。禀天秋燥之金气。入手太阴肺经。味苦甘无毒。得地南方中央火土之味。入手少阴心经、足太阴脾经。气味降多于升。阴也。其主风寒所击金疮止痛者。金疮为风寒所击。

　　则血气壅而不行。其痛更甚矣。羌活苦能泄。甘能和。入肺解风寒。所以风血行而痛止也。

　　奔豚者。肾水之邪。如豚奔突而犯心也。苦可燥湿。甘可伐肾。所以主之。痫者风症也。痉者湿流关节之症也。羌活气平。可以治风。味苦可以燥湿。故止痫痉也。女子疝瘕。多经行后血假风湿而成。羌活平风燥湿。兼之气雄。可以散血也。久服则脾湿散。所以轻身。心血和。所以耐老。皆味甘苦之功也。

　　制方：羌活同麦冬、前胡、黄芩、甘草。治太阳疫症。同白术、苍术、秦艽、生地、苡仁、木瓜、石斛、黄柏。治下部湿热。同生地、赤芍、甘草、丹皮、石膏。治风热牙疼。

　　卷二　草部下

　　【升麻】

　　气平微寒。味苦甘。无毒。主解百毒。杀百精老物殃鬼。辟瘟疫瘴气邪气。蛊毒入口皆吐出。中恶腹痛。时气毒疠。头痛寒热。风肿诸毒。喉痛口疮。久服不夭。轻身长年。

　　升麻气平微寒。禀天秋平冬寒金水之气。入手太阴肺经、足太阳膀胱经、手太阳小肠经。

　　味苦甘无毒。得地南方中央火土之味。入手少阴心经。味苦则燥。入足阳明胃经。气味轻清。

　　阳也。其解百毒者。气平而寒。味甘而苦。能清能和。所以解毒也。其杀百精老物殃鬼者。

　　升麻禀平寒之气。则得清阳通达之性。能破幽暗。制精鬼也。瘟疫瘴气邪气。皆天地郁塞熏蒸之气也。平寒能清。苦能泄。甘能和。所以能辟之也。蛊毒阴恶败坏之毒。甘苦之味。能和能解。故药入口。蛊即吐出也。其主中恶腹痛者。甘能解毒。苦能泄邪也。其主时气毒疠头痛者。甘平和毒。苦寒清热。平苦又燥湿也。其主寒热风肿诸毒者。平甘以和之。寒苦以清之。入膀胱。能散寒热风肿也。喉痛口疮。火郁于上也。其主之者。苦寒之味。火郁发之也。久服不夭。轻身长年者。升麻为阴中之阳。能升阳气于至阴之下。阴精所奉。其人寿也。盖必佐补药。方可久服耳。

　　制方：升麻同葱白。散阳明风邪。同石膏。止阳明齿痛。同葛根、白芍、甘草。名升麻葛根汤。

　　治阳明之热邪。及疹。同人参、莲子。治噤口痢。同石膏、知母、麦冬、竹叶。治阳明经风热。同川连、红曲、滑石、白芍、甘草。治痢。

　　卷二　草部下

　　【川芎】

　　气温。味辛。无毒。主中风入脑头痛。寒痹筋挛。缓急金疮。妇人血闭无子。

　　川芎气温。禀天春和之木气。入足厥阴肝经。味辛无毒。得地西方之金味。入手太阴肺经。

　　气味俱升。阳也。风为阳邪而伤于上。风气通肝。肝经与督脉会于巅顶。所以中风。风邪入脑头痛也。其主之者。辛温能散也。寒伤血。血涩则麻木而痹。血不养筋。筋急而挛。肝藏血而主筋。川芎入肝而辛温。则血活而筋舒。痹者愈而挛者痊也。缓急金疮。金疮失血。则筋时缓时急也。川芎味辛则润。润可治急。气温则缓。缓可治缓也。妇人禀地道而生。以血为主。血闭不通。则不生育。川芎入肝。肝乃藏血之藏。生发之经。气温血活。自然生生不已也。

　　制方：川芎同白芍、归身、生地。名四物汤。治血虚。同甘菊、归身、生地、白芍、甘草。治血虚头痛。同归身、桂心、牛膝。治子死腹中。同续断、生地、白胶、杜仲、山萸、北味、人参、黄、枣仁。治血崩不止。

　　卷二　草部下

　　【防风】

　　气温。味甘。无毒。主大风头眩痛。恶风风邪。目盲无所见。风行周身。骨节疼痛。久服轻身。

　　防风气温。禀天春和风木之气。入足厥阴肝经。味甘无毒。得地中正之土味。入足太阴脾经。气味俱升。阳也。肝为风木。其经与督脉会于巅顶。大风之邪入肝。则行于阳位。故头眩痛。其主之者。温以散之也。伤风则恶风。恶风风邪。在表之风也。肝开窍于目。目盲无所见。在肝经之风也。风行周身。在经络之风也。骨节疼痛。风在关节而兼湿也。盖有湿则阳气滞而痛也。皆主之者。风气通肝。防风入肝。甘温发散也。脾主肌肉。湿则身重矣。久服轻身者。风剂散湿。且引清阳上达也。

