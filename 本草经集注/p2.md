<!-- { "loadSidebar": true } -->
　　道经、仙方、服食、断谷、延年、却老，乃至飞丹转石之奇，云腾羽化之妙，莫不以药导为先。用药之理，又一同本草，但制御之途，小异世法。犹如粱、肉，主于济命，华夷禽兽，皆共仰资。其为生理则同，其为性灵则异耳。大略所用不多，远至廿余物，或单行数种，便致大益，是其深练岁积。即本草所云久服之效，不如世人微觉便止。故能臻其所极，以致遐龄，岂但充体愈疾而已哉！今庸医处治，皆耻看本草，或倚约旧方，或闻人传说，或遇其所忆，便揽笔疏之，俄然戴面，以此表奇。其畏恶相反，故自寡昧，而药类违僻，分两参差，亦不以为疑脱。偶而值瘥，则自信方验；若旬月未瘳，则言病源深结，了不反求诸已，详思得失，虚构声称，多纳金帛，非唯在显宜责，固将居幽贻谴矣。其五经四部，军国礼服，若详用乖越者，正于事迹非宜耳。至于汤药，一物有谬，便性命及之。千乘之君，百金之长，何可不深思戒慎耶？许世子侍药不尝，招弑贼之辱；季孙馈药，仲尼未达，知药之不可轻信也。

　　晋时有一才情人，欲刊正《周易》及诸药方，先与祖纳共论，祖云：“辩释经典，纵有异同，不足以伤风教，方药小小不达，便寿夭所由，则后人受弊不少，何可轻以裁断。”祖公此言，可谓仁识，足为水镜。《论语》云：“人而无恒，不可以作巫、医。”明此二法，不得复患今承藉者，多恃炫名价，亦不能精心研解，虚传声美，闻风竞往，自有新学该明，而名称未播，贵胜以为始习，多不信用，委命虚名，谅可惜也。京邑诸人，皆尚声誉，不取实录。余祖世以来，务敦方药，本有《范汪方》一部，斟酌详用，多获其效。内护家门，旁及亲族。其有虚心告请者，不限贵贱，皆摩踵救之。凡所救活，数百千人。自余投缨宅岭，犹不忘此。日夜玩味，恒觉欣欣。今撰此三卷，并《效验方》五卷，又《补阙葛氏肘后》三卷。

　　盖欲永嗣善业，令诸子侄，弗敢失坠，可以辅身济物者，孰复是先。

　　今诸药采治之法，既并用见成，非能自掘，不复具论其事，唯合药须解节度，列之如下。

　　案诸药所生，皆的有境界。秦、汉以前，当言列国。今郡县之名，后人所改耳。自江东以来，小小杂药，多出近道，气势理，不及本邦。假令荆、益不通，则令用历阳当归，钱唐三建，岂得相似。所以治病不及往人者，亦当缘此故也。蜀药及北药，虽有去来，亦复非精者，又市人不解药性，唯尚形饰。上党人参，殆不复售；华阴细辛，弃之如芥。且各随世相竞，顺方切须，不能多备诸族，故往往遗漏。今之所存，二百许种耳。众医睹不识药，唯听市人，市人又不辨究，皆委采送之家。采送之家，传习治拙，真伪好恶莫测，所以有钟乳酢煮令白，细辛水渍使直，黄 蜜蒸为甜，当归酒洒取润，螵蛸胶着桑枝，蜈蚣朱足令赤。诸有此等，皆非事实，世用既久，转以成法，非复可改，末如之何，又依方分药，不量剥治。

　　如远志、牡丹，裁不收半；地黄、门冬，三分耗一。凡去皮除心之属，分两皆不复相应，病家唯依此用，不知更称。又王公贵胜，合药之日，悉付群下。其中好药贵石，无不窃遣。乃言紫石、丹砂吞出洗取，一片经数十过卖。诸有此等例，巧伪百端，皆非事实。虽复鉴检，初不能觉。以此治病，理难即效，斯并药家之盈虚，不得咎医人之浅拙也。

　　本草采药时月，皆在建寅岁首，则从汉太初后所记也。其根物多以二月、八月采者，谓春初津润始萌，未冲枝叶，势力淳浓故也。至秋则枝叶就枯，又归流于下。今即事验之，春宁宜早，秋宁宜晚，其花、实、茎、叶，乃各随其成熟耳。岁月亦有早晏，不必都依本文矣。

　　《经》说阴干者，谓就六甲阴中干之。依遁甲法，甲子旬阴中在癸酉，以药着酉地也。余谓不必然，正是不露日曝，于阴影处干之耳。所以亦有云曝干故也。若幸可两用，益当为善。

　　古秤唯有铢两，而无分名。今则以十黍为一铢，六铢为一分，四分成一两，十六两为一斤。

　　虽有子谷 黍之制，从来均之已久，正尔依此用之。但古秤皆复，今南秤是也。晋秤始后汉末以来，分一斤为二斤耳，一两为二两耳。金银丝绵，并与药同，无轻重矣。古方唯有仲景，而已涉今秤，若用古秤作汤，则水为殊少，故知非复秤，悉用今者尔。方有云分等者，非分两之分也，谓诸药斤两多少皆同耳。先视病之大小轻重所须，乃以意裁之。凡此之类，皆是丸散，丸散竟便依节度用之。汤酒中，无分等也。

　　凡散药有云刀圭者，十分方寸匕之一，准如梧子大也。方寸匕者，作匕正方一寸，抄散取不落为度。钱五匕者，今五铢钱边五字者以抄之，亦令不落为度。一撮者，四刀圭也。十撮为一勺，十勺为一合。以药升分之者，谓药有虚实轻重，不得用斤两，则以升平之。药升合方寸作，上径一寸，下径六分，深八分。内散勿案抑，正尔微动令平调耳。而今人分药，多不复用此。

　　凡丸药有云如细麻者，即今胡麻也，不必扁扁，但令较略大小相称耳。如黍粟亦然，以十六黍为一大豆也；如大麻者，即大麻子准三细麻也；如胡豆者，今青斑豆也，以二大麻子准之。如小豆者，今赤小豆也，粒有大小，以三大麻子准之。如大豆者，二小豆准之。如梧子者，以二大豆准之。一方寸匕散，蜜和得如梧子，准十丸为度。如弹丸及鸡子黄者，以十梧子准之。

　　凡汤酒膏药，旧方皆云 （敷汝反）咀（暴汝反）者，谓秤毕捣之如大豆者，又使吹去细末，此于事殊不允；药有易碎、难碎，多末、少末，秤两则不复均，今皆细切之，较略令如咀者，差得无末，而粒片调和，于药力同出，无生熟也。

　　凡丸、散药，亦先细切曝燥乃捣之。又有各捣者，有合捣者，随方所言。其润湿药，如门冬、干地黄辈，皆先切曝，独捣令扁碎，更出细擘曝干。值阴雨，亦以微火烘之，既燥，小停冷仍捣之。

　　凡润湿药，燥皆大耗，当先增分两，须得屑乃秤为正。其汤酒中不须如此。

　　凡筛丸药，用重密绢令细，于蜜丸易成熟。若筛散草药，用轻疏绢，于酒服则不泥。其石药亦用细绢筛如丸者。凡筛丸、散药竟，皆更合于臼中，以杵研之数百过，视色理和同为佳。

　　凡汤酒膏中用诸石，皆细捣之如粟米，亦可以葛布筛令调，并以新绵别裹内中。其雄黄、朱凡煮汤，欲微火令小沸，其水数依方多少，大略廿两药，用水一斗，煮取四升，以此为率。然则利汤欲生，少水而多取；补汤欲熟，多水而少取。好详视之，所得宁令多少。用新布，两人以尺木绞之，澄去泥浊，纸覆令密。温汤勿令铛器中有水气，于热汤上煮令暖亦好。

　　服汤家小热易下，冷则呕涌。云分再服、三服者，要令力热势足相及。并视人之强羸，病之轻重，以为进退增减之，不必悉依方说。

　　凡渍药酒，皆须细切，生绢袋盛之，乃入酒密封，随寒暑日数，视其浓烈，便可沥出，不必待至酒尽也。滓可曝燥，微捣，更渍饮之；亦可作散服。

　　凡建中、肾沥诸补汤，滓合两剂，加水煮，竭饮之，亦敌一剂新药，贫人当依此，皆应先曝令燥。

　　凡合膏，初以苦酒渍取，令淹，溲浃后，不用多汁，密覆勿泄。云 时者，周时也，从今旦至明旦。亦有止一宿者。煮膏，当三上三下，以泄其焦势，令药味得出。上之使迎迎沸仍下之，下之取沸静乃上，宁欲小生。其中有薤白者，以两头微焦黄为候。有白芷、附子者，亦令小黄色也。猪肪勿令经水，腊月弥佳。绞膏亦以新布绞之。若是可服之膏，膏滓亦堪酒煮稍饮之。可摩之膏，膏滓即宜以薄病上，此盖贫野人欲兼尽其力。

　　凡膏中有雄黄、朱砂辈，皆别捣细研如面，须绞膏竟乃投中，以物疾搅，至于凝强，勿使沉聚在下不调也。有水银者，于凝膏中，研令消散。有胡粉亦尔。凡汤酒中用大黄，不须细锉。作汤者，先水渍，令淹浃，密覆一宿。明旦煮汤，临熟乃以纳中，又煮两三沸，便绞出，则力势猛，易得快利。丸散中用大黄，旧皆蒸，今不须尔。

　　凡汤中用麻黄，皆先别煮两三沸，掠去其沫，更益水如本数，乃纳余药，不尔令人烦。

　　麻黄皆折去节，令理通，寸锉之；有小草、瞿麦五分锉之；细辛、白前三分锉之；丸散膏中，则凡汤中用完物，皆擘破，干枣、枝子、括蒌子之类是也。用细核物亦打碎，山茱萸、五味、蕤核，决明之类是也。细华子物，正尔完用之，旋复花、菊花、地肤子、葵子之类是也。

　　米、麦、豆辈，亦完用之。诸虫先微炙，亦完煮之。唯螵蛸当中破之。生姜、夜干皆薄切。

　　芒硝、饴糖、阿胶皆须绞汤竟，纳汁中，更上火两三沸，烊尽乃服之。

　　凡用麦门冬，皆微润抽去心。杏仁、桃仁汤柔挞去皮。巴豆打破，剥皮，刮去心，不尔令人闷；石苇、辛夷刮去毛；鬼箭削取羽及皮；藜芦剔取根，微炙；枳实去其核，只用皮，亦炙之；椒去实，于铛器中微熬，令汗出，则有势力；矾石于瓦上若铁物中熬，令沸，汁尽即止，二 石皆黄土泥包，使燥，烧之半日，令势热而解散。犀角、羚羊角皆刮截作屑。诸齿骨并炙捣碎之。皂荚去皮子炙之。

　　凡汤、丸、散，用天雄、附子、乌头、乌喙、侧子，皆 灰火炮炙，令微坼，削去黑皮乃秤之。唯姜附子汤及膏酒中生用，亦削去皮乃秤，直理破作七八片，随其大小，但削除外黑尖处令尽。

　　凡汤、酒、膏、丸散，用半夏皆且完。以热汤洗去上滑，手 之，皮释随剥去，更复易汤洗之，令滑尽。不尔，戟人咽。旧方廿许过，今六七过便足。亦可直煮之，沸易水，如此三过，仍 洗毕便讫，随其大小破为细片，乃秤以入汤。若膏、酒、丸、散，皆须曝燥乃秤之也凡丸、散用胶，皆先炙，使通体沸起，燥乃可捣。有不沸处更炙之。丸方中用蜡皆烊，投少蜜中，搅调以和药。若用熟艾，先细擘，合诸药捣，令散；不可筛者，别捣内散中和之。

　　凡用蜜，皆先火上煎，料去其沫，令色微黄，则丸经久不坏。克之多少，随蜜精粗。凡丸、散用巴豆、杏仁、桃仁、葶苈、胡麻诸有膏脂药，皆先熬黄黑，别捣令如膏。指 视泯泯尔，乃以向成散，稍稍下臼中，合研捣，令消散，乃复都以轻疏绢筛度之，须尽，又纳臼中，依法治数百杵也。汤膏中用，亦有熬之者，虽生并捣破。

