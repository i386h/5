<!-- { "loadSidebar": true } -->
　　四者性并辛温，难作风寒正治。柳桂桂枝味淡，能治上焦头目，兼横行手臂，调荣血，和肌表，止烦出汗，疏邪散风，经云气薄则发泄是也；肉桂木桂性热，堪疗下焦寒冷，并秋冬腹疼，泄贲豚，利水道，温筋暖脏，破血通经。经云气浓则发热是也。桂心美之之义，性略守，治多在中；官桂贵之之辞，味甚辛，治易解表。如此之异，盖缘本乎天者亲上，本乎地者亲下。理之自然，性分所不可移也。然柳桂桂枝，入足太阳之腑；桂心少阴之经。《本经》注云：桂有小毒，亦从类化。与黄芩、黄连为使，小毒何施；与乌头、附子为使，全得热性。与人参、麦门冬、甘草同用，能调中益气，实卫护荣；与柴胡、紫石英、干地黄同用，却主吐逆。与巴豆、 砂、干漆、穿山甲、水蛭、虻虫，如此有毒之类同用，则小毒化为大毒矣。春夏禁服，秋冬宜煎。

　　（谟）按：诸桂所治不同，无非各因其材而致用也。然《本经》谓：桂止烦出汗。仲景治伤寒乃云：无汗不得服桂枝。又云：汗过多者，桂枝甘草汤。是又用其闭汗，何特反其经义耶？抑一药而二用耶？噫！此正所谓殊途而合辙也。盖桂善通血脉。《本经》言：桂止烦出汗者，非桂能开腠理而发出汗也，以之调其荣血，则卫气自和，邪无容地，遂自汗出而解矣。仲景言：汗多用桂枝者，亦非桂枝能闭腠理而止住汗也，以之调和荣卫，则邪从汗出，邪去而汗自止矣。昧者不解出汗止汗之意，凡病伤寒，便用桂枝汤，幸遇太阳伤风自汗者，固获奇效。倘系太阳伤寒无汗者，而亦用之，为害岂浅浅乎？犹有谓仲景之治表虚，而一概同敛虚汗者，此又大失经旨矣。

　　卷之四　木部

　　柏实

　　柏实味甘、辛，气平。无毒。近道俱有，干州（属陕西）独佳。屋边者为宜，冢上者切忌。

　　霜后采实，去壳取仁。先以醇酒浸曝干，次取黄精汁和煮。执筋连搅，汁尽才休。研细成霜，入剂方效。畏羊菊曲面诸石，（羊蹄根、菊花、神曲、白面、一切石。）使蛎瓜子桂皮。聪耳目，却风寒湿痹止疼；益气血，去恍惚虚损敛汗。治肾冷腰冷并膀胱冷脓宿水，润肾燥体燥增寿耐老。

　　侧柏叶

　　苦涩，翠扁者采收。务向月令建方，（春采东，夏采南，秋冬仿此。）才得节候生气。即止吐衄崩痢，重生发鬓须眉。为燥湿仙丹，系补阴要药。若合黄连煎服，小儿虫痢立痊。

　　白皮

　　烧灰，敷火灼烂疮，长毛发亦验；

　　枝节

　　酿酒，主历节风痹，疗 疥尤灵。（凡患疥疮癞疮及牛马畜产有疥。并烧敷二三次，无不愈。）

　　卷之四　木部

　　黄皮

　　黄 商州黄味苦、微辛，气寒。阴中之阳，降也。无毒。树尚蜀产，皮宜夏收。择内黄紧浓为忧，去外褐粗糙才制。先渍蜜水，日际曝干。次涂蜜糖，火边炙燥。恶干漆，治三焦。二制则治上焦，单制则治中焦，不制则治下焦也。乃足少阴本药，又足太阳引经。加黄耆汤中，使足膝气力涌出，痿蹙即差；和苍术散内，（即二妙散。）俾下焦湿热散行，肿胀易退。佐泽泻利小便赤涩，配细辛擦舌颊红疮。（一方同青黛研细，入冰片少许，擦之亦效。）安虚哕蛔虫，泻隐伏龙火。解消渴，除骨蒸。补肾强阴，洗肝明目。肠风连下血者立效，热痢先见膀胱中结热。女人带漏，亦可治之。

　　根

　　名

　　檀桓，如苓结块。疗心腹百病，主长生神仙。不渴不饥，安魂定魄。

　　（谟）按：《内经》云：肾苦燥，故肾停湿也。活人解毒汤，用黄 、黄连、黄芩、栀子，盖栀子、黄芩入肺，黄连入心，黄 入肾，燥湿所归，各随其类而然也。上下内外，并可治之。积热门中，诚为要药。至今医家，气虚用四君子，血虚用四物，有痰用二陈，有热用解毒，故常宗述而不易焉。

　　卷之四　木部

　　楮实

　　楮实味甘，气寒。无毒。近道虽有，荥阳（属河南）独多。每产废田，又名谷实。叶类葡萄作瓣，实如弹子结蓬。初生绿青，渐熟红赤。待深秋采摘，侵水以去皮瓤；取中子曝干，投酒再浸昼夜。务蒸从巳至亥，任用煎尝为丸。阴痿能强，水肿可退。充肌肤，助腰膝，益气力，补虚劳。悦颜色轻身，壮筋骨明目。

　　叶

　　主小儿身热，食下即使生肌。

　　皮

　　煎逐水利便，浸纸烧存性调酒，亦止血晕血崩。剪有印纸烧吞，（衙门中有印信之纸。）断妇人产如神效。

　　（谟）按：楮有二种，名亦不同。叶有瓣曰楮，叶无瓣曰构。音彀。一说皮斑者楮，皮白者构。多生久废谷田，结实味甘，又因名曰谷实也。诗云：爰有树檀，其下维谷是尔。即今幽州，犹云谷桑。荆杨交广，咸谓之构。每逢秋月，剥取其皮。或织为履穿，或捣作纸卖。色甚光泽，媒利无涯。所入医方，惟贵其实。赤者频服，不老不饥，筋力倍增，行及奔马。并载经注，决无欺人。奈何滋补药中，用之稀少。惜哉！惜哉！

　　卷之四　木部

　　淡竹叶

　　淡竹叶味甘、淡，气平、寒。阴中微阳。无毒。竹类颇多，难指何是。惟尝笋味，淡者为然。 竹、雷竹、水竹，味淡兼甜，治病第一。 竹、 竹，味皆纯淡，采用亦宜；苦竹、紫竹，苦辣而膻，不堪入药。东坡苏公云：淡竹者对苦竹为文，除苦竹之外，皆淡竹也。迹此观之，足可征矣。逐上气咳逆，喘促，退虚热烦躁不眠。专凉心经，尤却风痉。（一种草类如铁线，茎似嫩稷，叶长尺余，亦名淡竹叶，俗多采，利小水，治喉痹等证并神效。）

　　根

　　止消渴神明，轻身益气。

　　皮茹

　　削去青色，惟取向里黄皮。主胃热呃逆殊功，疗噎膈哎哕神效。

　　败船茹

　　原亦竹皮刮下，大 用程漏处极多。取干煮之，亦止诸血。烧取

　　竹沥，与荆沥同。横锯截尺余，直劈作数块。两砖架起，紧火中烘。沥从两头流出，少加姜汁调服。（每沥一杯，加生姜自然汁二匙。）却阴虚发热，理中风噤牙。小儿天吊惊痫，入口便定；妇人胎产闷晕，下咽即苏。《衍义》云：胎前不损子，产后不得虚。止惊悸，却痰涎。

　　痰在手足四肢，非此不达；痰在皮里膜外，有此可驱。但世俗反以大寒，置疑不用。殊不知系火 出，又佐姜汁，有何寒乎？

　　竹肉

　　状如肉脔，每生苦竹枝上。鸡蛋般大，生啖毒多。戟人喉颡来红，且令爪甲变黑。须灰汁煮炼三度，然后依常菜食之。杀三虫，破老血。别有功效，人未尽知。

　　竹蓐

　　惟盛夏间，状类鹿角色白。系慈竹逢雨滋润，每滴汁着地发生。同赤白治验。节内黄粉，即

　　天竺黄

　　。（俗云天竺国生，非也。）旋飞尘沙结成，老竹间或可得。形类黄土，一名竹膏。

　　治小儿急慢惊抽，疗肥人卒暴风中。镇心明目，解热驱邪。

　　竹笋

　　发气托痘疮，更止消渴利小水。

　　桃竹笋

　　苦有毒，（赖笋不成竹者，俗谓顽笋是也。）用捣成膏；六畜皮肉生蛆，纳入尽出。灰汁煮才可食，不尔亦戟人喉。更有

　　仙人杖

　　味咸，是笋成竹时立死。色黑如漆，收宜夏初。惟苦 竹多生，专生哕气呕逆。大人翻胃反食，以虱入腹为病。状如症瘕，煮服即除。

　　卷之四　木部

　　松脂

　　松脂味苦、甘，气温。无毒。普天下植养，州土不拘。大木中流来，沥清（松脂别名）便是。采取媒利，凿多窍可遂贪心；炼饵延年，待自流易奏捷效。择通明成颗，分向背阴阳。向南日月照者为

　　阳脂，向北日月背者为

　　阴脂

　　。阳脂补阳，阴脂补阴。《仙经》亦云：不见日月人多阴虚，欲其专补阴尔。制炼有方，依式勿错。水盛釜内，甑安水傍。白茅藉甑底两层，黄沙盖茅上寸许。松脂任布，桑柴紧炊。汤减少旋添，脂流尽方出。新笊篱掠投冷水，（沉釜底者勿用。）候凝结复炊如前。

　　周毕三回，色白如玉。研和群药，（加白茯苓、柏子仁、甘菊花共剂，亦可单服。）为丸酒吞。逐诸风，安五脏。除伏热胃脘，解消渴咽喉。轻身通神，延年耐老。熬膏贴疮毒长肉，作散治齿痛杀虫。

　　实

　　主少气虚羸，兼驱风痹；

　　花

　　虽轻身益气，发热上焦。

　　菩（花底菩）收晒干，研末罗细。鸡清（鸡蛋清）丸成豆粒，暑痢止涩如神。

　　根白皮

　　主辟谷不饥，补虚损劳乏；

　　节

　　性温燥血中之湿，却脚痹软疼。

　　叶

　　辟瘟疫气灵。历节诸风，渍酒可服。松萝（一名女萝《诗》云：茑与女萝施于松上。陶云：茑是寄生，当用桑上者，女萝当用松上者。）苦煎浓可作吐汤。涌客痰，截温疟，利水道，驱头风。扫顶上疮痍，去项间瘤瘿。虚汗堪止，嗔怒能消。

　　卷之四　木部

　　茯苓

　　茯苓味甘、淡，气平。属金。降也，阳中阴也。无毒。近道俱有，云贵（云南、贵州）独佳。产深山谷中，在枯松根底。由木被斧斤砍伐，或老遭风雹折摧。枝叶不复上升，津气旋向下泄。凝结成块，乃名茯苓。因其本体相离，故取附之之义。小如鹅卵，大若匏瓜。犹类龟鳖人形，并尚沉重结实。（四五斤一块者愈佳。）久藏留自无朽蛀，初收采须仗阴干。咀片水煎，黑皮净削。研末丸服，赤筋尽淘。（茯苓中有赤筋，最损目，为丸散久服者，研细末，入细布袋中，以冷水揉摆，如作葛粉状，澄取粉，而筋滓在袋中者，弃去不用，若煎汤则不须尔。）方益心脾，不损眼目。忌酸物，恶白蔹，仍畏牡蒙、地榆、雄黄、秦艽、龟甲。种赤白主治略异，经上下行走自殊。

　　赤茯苓

　　入心脾小肠，属己丙丁，泻利专主；

　　白茯苓

　　入膀胱并车前；利血仅在腰脐，效同白术。为除湿行水圣药，乃养神益智仙丹。生津液缓脾，驱痰火益肺。和魂炼魄，开胃浓肠。

　　却惊痫，安胎孕。久服耐老，延年不饥。倘汗多阴虚者误煎，伤元夭寿；若小便素利者过服，助燥损明。暴病有余相宜，久病不足切禁。凡须细察，不可妄投。

　　茯神

　　附结本根，因津泄少；谓既不离其本，故此为名。体比苓略松，皮与木须去。所忌畏恶，悉仿于前。专理心经，善补心气。止恍惚惊悸，除恚怒健忘。

　　心木名

　　黄松节

　　载经，偏风致口 僻治验。

