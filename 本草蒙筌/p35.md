<!-- { "loadSidebar": true } -->
　　阿井阿胶味甘、辛，气平，微温。味薄气浓，升也，阳也。无毒。汲东阿井水，（东阿县属山东兖州府，井在城北。）用纯黑驴皮。（诸胶多系牛皮熬成，惟此用驴皮耳。）鹿角一片后加，文火渐进熬就。设官监禁，最难得真。凡觅拯 ，不可不试。真者质脆（音翠）易断，明澈如水；假者质软难敲，枯黯似墨。制之宜锉薄片，蛤粉和炒成珠。入剂不煎，研末调化。（药煎熟时，倾净渣滓，将末投内，自然烊化。）使山药，畏大黄。入太阴肺经，及肝肾二脏。

　　风淫木旺，遍疼延肢体能驱；火盛金虚，久咳唾脓血即补。养血止吐衄崩带，益气扶羸瘦劳伤。利便闭，调猪苓汤吞；禁胎漏，加四物汤服。定喘促，同款冬紫菀；止泻痢，和蜜蜡黄连。安胎养肝，坚骨滋肾。

　　（谟）按：煎胶用皮，取其发散皮肤外也。匪特此胶为然，诸胶牛皮熬煮，亦皆能之，仍择乌色。如用乌鸡子、乌蛇之类，物虽治风，然更取其乌黑属水，盖以制其热则生风之义。东阿井水，乃系济水所注。性急下趋，清而且重。用之煎煮，搅浊澄清。服之者，能去浊污，以及逆上痰也。

　　卷之九　兽部

　　猪肤

　　猪肤味甘，气微寒。无毒。猪养甚多，择健猪中，遍身纯黑色者才妙；肤论弗一，系 猪时，附皮薄黑肤者为真。先哲尝言：浅肤之义，《礼韵疏》曰：肤革外薄皮，肤内浓皮，亦指此也。《汤液》云：猪为水畜之流，（猪之性能水，牧猪之所必择水草之交，故曰水畜也。）其气必先入肾。少阴客热，惟此解之。仲景制猪肤汤，深义盖本诸此。加白蜜润燥除烦，和白粉益气断痢。劫去

　　猪卵，即双睾丸。却小儿惊悸癫痫，驱大人鬼疰蛊毒。疗五癃挛缩，治寒热贲豚。

　　四蹄

　　主伤挞溃疡，更下乳汁；

　　悬蹄

　　去悬痈内蚀，仍理痔疮。

　　心

　　托心气镇惊，

　　脾

　　主脾伤除热。

　　肺

　　食多补肺，且治肺咳连声，（得火麻仁尤良。）若共白花菜煮尝，紧防滞气；

　　食多损阳，亦治肺胀喘急，欲炼缯绢帛洁净，必用合膏。

　　胆中汁

　　纳谷道通便，解伤寒热渴；

　　心内血

　　（初剖猪腹取出时，勿沾水，切开得之。）丸诸药养血，（安神丸必用。）禁邪梦纷纭。

　　舌

　　煮浓汤，益无阳健脾进食；

　　肝

　　炙燥热，纳阴户止养引虫。（不次纳入则虫俱引出，而痒自止也。）

　　肾

　　止腰疼，古方煨肾散可睹；肚扶胃弱，新刊莲肚丸须知。

　　肉

　　多食令人虚肥，动风动痰亦速，仍闭血脉，损筋骨勿谓无伤；乳频进使人润泽，生精生血可知，更禁猪痫，除天吊（脐风撮口尤验。）诚为有益。乳头煮啖却鬼毒，及寒热五癃；牙齿烧灰镇惊风，并蛇虫伤齿。

　　肪膏

　　利血脉，解风热润肺。脂油悦皮肤，涂疮疥杀虫。

　　脑髓

　　治头 脑鸣，

　　鬃膏

　　涂发落鬓秃。

　　大肠脏

　　捣连壳丸内，（黄连酒煮十两，枳壳麸炒四两，以大肠脏七寸，入水浸糯米于内，蒸烂捣为丸。）能消内痔益肠；

　　疹骨髓

　　入补阴丸中，可助真阴生髓。血补中风眩晕，贲豚暴气、海外瘴气齐驱；屎消中湿肿黄，天行疫毒，腹胀蛊毒并解。

　　耳中垢

　　亦有验，能敷虫啮蛇伤。

　　猪窠草

　　止小儿客忤夜啼，安席下勿令母见；

　　猪汤

　　理产妇血刺心痛，饮腹内何惧证危。

　　（谟）按：猪饲养甚多，盖图生息繁，食物寡容易长大；人啖食弗厌，乃嗜脂膏盛，筋膜少不胜滑肥。《本经》款中，戒勿多食。是又有所据也。丹溪云：猪肉惟补气，补气即补阳。人身中阳常有余，阴常不足。凡患虚损证者，俱属阴虚，谓多食肉能补。是犹以火济火，反助有余，愈损不足，安能保长寿哉？何者？内性本热，入胃则热便作，热作则痰生，痰生则气不升降。诸证之至，岂有已耶！予每见患感者食之，证愈增剧。患疟者食之，寒热复来。患金疮食之，血滚衰涸。肥人多食，动风发痰。瘦人多食，助火作热。是皆助其有余之邪，而犯不戒之韪也。孔子曰：肉虽多，不使胜，食气。圣人亦此戒人，岂无意欤？

　　卷之九　兽部

　　野猪黄

　　野猪黄味辛、甘，气平。无毒。种虽山畜，形类家猪。但毛褐口露撩牙，腹小足奔长步为异尔。凡及三岁，胆内有黄。状与枣核相侔，得之摩水可服。疗小儿客忤天吊，疳胀亦驱；主大人鬼疰癫痫，金疮总愈。

　　膏

　　和酒立通乳汁，服十朝可供三四婴孩；肉作羹（雌者肉美。）

　　峻补肌肤，食半月令人一身虚胖。

　　齿

　　去蛇虫咬毒立效，烧研服之；

　　胆

　　除烦热邪气殊功，取汁咽下。

　　脂油

　　悦颜色，并敷风肿疥癣，通乳亦能；冬月陈者炒。

　　外肾

　　止带崩，仍治血痢肠风，须烧存性。（研细调米饮下。）

　　毫猪

　　号为刚鬣，其种自孕而生。（故曰厥体兼资，自为牝牡者是也。）颈上如笈大毫，白而端黑；长七、八寸，入肉处仅二、三分，中间白处常隐而不见，但见其黑鬃耳。怒则激去射物，恃此为能。人以出类奇之，故借毫取名也。

　　肉多

　　膏味亦甘美，煮作馔食勿遇餐。能利大便，仍发风气。

　　肚

　　诚要药，医者宜求。烘燥烧灰，和肚屎共研作末；分匀调酒，每空心顿服二钱。能驱酒疸目黄，专消水肿腹胀。热胀易效，冷胀难瘳。盖此猪日食苦参，致屎性大冷故尔。

　　江猪

　　产于江内，味酸性气平温。捕者得来，

　　肉

　　堪作 。（入口略有腥气。）慎勿多啖，体重难当。

　　脂

　　和五味煮脓，取汁顿饮；亦健脾胃进食，仍补虚羸。

　　卷之九　兽部

　　熊脂

　　熊脂味甘，气微寒。一云微温。无毒。出雍洛河东，及怀卫山谷。形肥盛类豕，（状貌亦与豕同。）性轻捷过猿。暖日向高木攀援，见人反颠倒投下。寒冬入深穴藏蛰，充饥舐自掌为飧。其性恶盐，食之即死。寿经五百岁，能化狐狸。猎游欲得之，须发弩箭。但资治病，宜制精详。

　　脂如

　　玉在熊当心，一名熊白；（或云：腹中肪，他处脂通共为是。）釜中炼去脂革滓，务如生椒。（雷公云：每脂一斤，入生椒十四粒，炼毕，去净脂革滓并椒。）磁罐贮收，纸封待用。（腊月得者堪留。）去头疡白秃及面 ，主风痹不仁并筋挛急。肠胃积聚堪却，肢体羸瘦能肥。久服强志强心，且令不饥不老。但有痼疾，不宜食之，食则终身不能除矣。

　　胆味极苦，不附于肝。春头上夏移腹中，秋足左冬迁足右。依四时搜检，悬风际阴干。块凝明亮如胶，性恶地黄防己。遇卖者真伪为别，研试水优劣使知。取尘先封水皮，将末继投尘上。尘竟两边分裂，末则一线迅行。（如线不散。）此品极优，须研绝细。任为丸散，勿用煎汤。治男妇时气热蒸，变为黄胆；疗小儿风痰壅塞，发出惊痫。驱五疳杀虫，敷恶疮散毒。痔病久发不愈，涂之立见奇功。

　　肉

　　无毒味甘，腌腊可食。（如常法调和作之。）主积聚寒热痼疾，却筋骨麻痹风邪。

　　掌

　　乃珍馐 之难熟，得酒醋水三件同煮。久则 胀，大如皮球。主治之能，风寒堪御。

　　血

　　主小儿客忤，膏理历节风疼。

　　脑髓

　　作油茶头，亦去白秃风屑。

　　止头旋发落，除耳聋耳鸣。

　　（谟）按：熊一身味之美者，积聚于掌。观其冬蛰不食，饥惟自舐，则可见矣。无怪世人贵重以为珍馐。孟子亦曰：舍鱼而取熊掌。非美之极，肯此云乎？但所治病，仅御风寒，余别无一载者。悦口之易，却疾之难，于此亦可征也。

　　卷之九　兽部

　　鹿茸

　　鹿茸味甘、咸。又云苦、辛，气温。无毒。山林俱各有生，捕获亦堪驯养。小者名鹿，大者名麋。茸欲取待角将生时，绳先系致血不耗散。阴干多臭，火干才宜。小若紫茄，（名茄茸。）恐血气嫩未全具；坚如朽木，是气血反老衰残。（二者俱不足为美药也。）必得如琥珀红润者为佳，仍择似马鞍岐矮者益善。见勿嗅气，（茸中有小白虫，防入鼻也。）制急燎毛。

　　（烈焰中急燎之，防伤茸也。）破开涂真酥油，炙脆候黄褐色。入剂研细，任合散丸。益气滋阴，扶肢体羸瘦立效；强志坚齿，止腰膝酸痛殊功。破留血隐隐作疼，逐虚劳洒洒如疟。治女人崩中漏血，疗小儿寒热惊痫。塞溺血泄精，散石淋痈肿。骨热可退，疽养能驱。

　　角

　　乃味咸气温，取之须按时令。冬至一阳生而麋角解，夏至一阴生而鹿角除。鹿补阴多，而得阴气。锉屑以蜜淹宿，火熬干复捣筛。逐鬼辟邪，轻身益气。续绝伤，强筋骨，消痈肿，愈恶疮。止妇人梦与鬼交，令病者招实鬼话。（凡妇人被鬼昏迷，不肯招实者，水调末服，即自言也。）其角锯断，堪熬

　　白胶

　　。（用新角成对者，以锯寸截，流水内浸三日，刷净腥秽。

　　汲河水入砂罐中，投角于内，每角一罐，用楮实子、桑白皮、黄蜡各一两，同煮，以桑叶塞罐口，勿令走气，炭火猛煮三日，如水耗渐添熟汤，直待角烂如熟羊，掐得酥软则止。将角取起，其汁以绵滤净，再入砂罐中，慢火熬稠，碗盛风吹冷，凝成胶入药。畏大黄，得火妙。止痛立安胎孕，益气大补虚羸。疗跌扑损伤，治吐衄崩带。熬过角晒复研，又名

　　鹿角白霜

　　。主治虽同，功力略缓。

　　髓

　　壮阳而填骨髓，同地黄白蜜熬膏。

　　肾

　　补中以滋肾元，任作酒煮粥两用。

　　肉

　　强五脏益力，贴口 僻如神，（切生肉片，右患贴左，左患贴右，正则去之。）煮食之依时按令；（九月后正月前可食，余外不可食也。）

　　骨

　　下膈气安胎，杀鬼精物立应，服不厌耐老延年。

　　头肉

　　解消渴上焦，

　　蹄肉

　　止风痛下踝。

　　筋

　　续绝伤劳损，

　　脂

　　主痈肿死肌。

　　血

　　调血脉止腰疼，酒调生服；齿理鼠 攻疮毒，水摩湿涂。 又种

　　麋茸，系鹿大者。功力尤胜，医者须知。

　　取分优劣同煎，制造丸散依式。但性热具，专补阳多。《本经》亦云：麋茸补阳性热，鹿茸补阴性温，略此差耳。骨软可健，茎痿能扶。

　　麋脂

