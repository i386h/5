<!-- { "loadSidebar": true } -->
　　水银入耳。能食人脑至尽。入肉令百节挛缩。倒阴绝阳。患疮疥人涂之。性滑重。直入肉。宜谨之。头疮切不可用。恐入经络。必缓筋骨。是外治亦未可乱投也。妇人误服。多致绝孕。（仲淳）

　　〔辨治〕凡使。弗用草汞。（取之细叶马齿苋者）并旧朱漆中者。或经别药制过者。在尸中过半生半死者。（雷公） 得铅则凝。得硫则结。并枣肉人唾研则散。得紫河车则伏。

　　得川椒则收。别法。 为腻粉粉霜。

　　卷五\石部

　　水银粉

　　一名轻粉。言其质也。一名腻粉。言其性也。即水银升炼者。故名汞粉。又名峭粉。言其状也。升炼轻粉。分红白两种。白者用水银一两。白矾焰硝各二两。皂矾海盐各一两。同研不见星。贮罐内。先以滑石九两。研细水飞。晒干再研。更以黑铅四两。分作数块。

　　打成薄片。一层滑石。一层铅片。铺置药上。筑极实。上余空数寸。使药气易转。以盏盖罐口。先于灰火中徐煨罐底。听罐内无声。乃扎定之。用盐泥封固罐口。先用底火一炷香。次用二寸火。渐至三寸火二炷香。用火时。以凉水常擦盏内。火足。（即一炷二炷香之谓）去火冷定。药升盏上及空处矣。红者只用水银一两。焰硝白矾各二两。同研极细。升炼法悉与白同。即釜碗之内亦可升取。并不必水擦釜顶也。前法用滑石黑铅为匮。则盐矾咸涩之味。

　　俱从铅石拔尽。功力转更神异。但火候以缓为贵。取药以少为良。此为丹家不传之秘。（子由）水银粉合二矾盐硝而升者。嫩色黄。老色白。取用贵黄不贵白也。仅合白矾硝石而升者。

　　嫩色赤。老色紫。取用贵嫩不贵老也。其质本有能升之 。（汞同）而所显之色。与味之醇烈。即缘盐矾硝石合化以成紫白赤黄。但味醇则气清而色黄赤。味烈则气浊而色紫白。黄赤点饵咸宜。近世以味醇黄嫩者点疮毒顽肉。赤嫩者弥诸疮毒肤皮。捷如影响。（又） 诸矾不与水银相合。而绿矾和盐能制水银成粉。何也。盖水银者金之魂魄。绿矾者铁之精华。二气同根。是以暂制成粉。无盐则色不白。（海客论）

　　气味辛冷。有燥毒。升也。浮也。黄连土茯苓陈酱黑铅铁浆可制其毒。畏磁石石黄。忌一切血。外敷。杀疮疥癣虫风痒瘰 下疳阴疮一切毒疮。去风杀虫。内治下膈涎。通大肠。

　　转消痰积。（如治疠风遇仙散。用以驱诸药入阳明经。开其风热拂郁。逐出恶风臭毒。杀所生之虫。循经上行至牙齿 薄之分而出之。此可类推。）止血痢。疗水肿鼓胀。及小儿螈疳瘅。用水银粉洁净淫疮。取效固速。第骨髓与形脏之至毒。从经气会归于胃。循胃上口而出。多致口舌烂龈。（人卧气归于脏而会于胃。胃气上熏。毒不得泄。故并发于口舌。）惟卧时衔管。则毒瓦斯从外泄。斯无糜烂之患矣。（子由） 轻粉利大肠。东垣又云抑肺而敛肛门。

　　何也。盖轻粉经火本燥。原自水银。性冷。用之于润药则利。用之于涩药则止。所以又能消水肿。止血痢。吐风涎。要之虚病禁用。实者亦量用之。（文清） 小儿涎喘。服药不退者。

　　用无雄鸡子一个。取清。入轻粉抄十钱。拌和。银器盛。置汤瓶上蒸熟。三岁儿尽食。当吐痰或泄而愈。气实者乃可用。大小便闭。胀满欲死。二三日则杀人。腻粉一钱。生麻油一合。

　　相和空心服。大便壅结。腻粉二钱。黄丹一钱。为末。每米饮服一钱。消中嗜食。不生肌肉。

　　多因外伤脾热。内积忧思。啖食咸物及面。致脾胃干燥。饮食倍常。大便反坚。小便无度。

　　用轻粉一钱为末。姜汁拌匀。长流水下。齿浮是效。后服猪 丸补之。一切虚风。不二散。

　　用腻粉一两。汤煎二度。如麻脚。慢火焙干。麝香半两细研。每服一字。温水调下。水气肿满。汞粉一钱。乌鸡子去黄盛粉。蒸饼包。蒸熟取出。苦葶苈炒一钱。同蒸饼杵丸。绿豆大。

　　每车前〔论〕 水银在丹砂中。伏火则溜汞于下。同他药炼之。则结粉于上。历稽升汞粉者。

　　多不能离矾硝二味。盖其收痰涎摄水。缘与焰消得火性之升举者。故转润下而成炎上。以结于极顶。此频湖所谓化纯阴为燥烈。其性走而不守者也。然小儿急惊。又取其能下膈涎。因痰涎为水液所结。汞固砂中金精。为水母。与铅交感。最能下坠。假矾石火消 炼。使阴滞之质化于阳浮之气。能直就膈上而下其痰涎者此耳。寇氏谓惊为心气不足。切宜禁此。不知惟慢惊属火。土虚者忌之。若急惊则因于热盛生痰。痰盛生惊。先哲谓治惊先豁痰。焉得禁此。但其燥烈。未可独任。惟多同辛凉用之。乃为适宜。（如比金丸。轻粉滑石南星青黛。

　　又利金丸。轻粉青黛牵牛末天竺黄） 又按水银为阴毒之物。入肉令百节挛缩。倒阴绝阳。

　　而矾石又最能燥水伤骨。是皆损人之真阴者也。矾石本铁之精。铁禀太阳之气。与阴气不交。

　　其夫物性随所感而移。纯阴化燥。理固不谬。加以入骨挛筋之性。贻害可胜言哉。方书乃止以烈火 炼为言。或又止以汞毒为言。彼灵砂非烈火 炼者耶。独无汞毒耶。守一说而失之目睫。可笑也。

　　水银乃至阴毒物。加以盐矾。炼为轻粉。加以硫黄。升为银朱。轻飞灵变。化纯阴为燥烈。其性走而不守。善劫痰涎。消积滞。故水肿风痰湿热毒疮被劫。涎从齿龈而出。邪郁暂开。疾亦因愈。若服之或误或过。则毒瓦斯窜入经络筋骨。莫之能出。痰涎既去。血液耗亡。

　　筋失所养。变为挛痛。发为痈疳。或手足皲裂。虫癣顽痹。经年累月。遂成废痼。其害无穷。

　　（濒湖）凡闭结由于血虚。小儿疳病。脾胃两虚。慢惊痰涎上壅。杨梅结毒。发于气虚久病者。咸忌。（仲淳）腻粉善下小儿膈涎螈 。但多用有损。若惊风属心气不足者。下之则里虚。惊气入心必死。（文清）

　　〔辨治〕真水银粉。体轻色白。如雪片可爱。撮些须放铜铁器内。置火上化无痕。假者多搀石膏。焚之有滓。亦有搀朴硝者。须细辨之。大都如法自制乃可用。市肆中物。不可凭也。

　　附取轻粉毒方 出山黑铅五斤。打壶一把。盛烧酒十五斤。纳土茯苓半斤。乳香三钱。

　　封固。重汤煮一日夜。埋土中。出火毒。每日早晚任性饮数杯后。用瓦盆接小便。自有粉出为验。服至筋骨不痛乃止。

　　卷五\石部

　　粉霜

　　以汞粉转升成霜。一名水银霜。又名白灵砂。崔氏造霜法。用水银十两。配石硫黄十两。各以一铛熬之。良久。汞熟硫溶。急倾入一铛。（稍缓即不相入）仍急搅之。良久。硫成灰。水银不见。乃下伏龙肝末十两。盐末一两搅之。别以盐末铺铛底一分。入药在上。又以盐末盖面一分。瓦盆覆之。盐土和泥涂缝。炭火 一伏时。先文后武。开盆刷下。凡一转后。分旧土为四分。以一分和霜。入盐末二两。如前法飞之讫。又以土一分。盐末二两。和飞如前。凡四转。土尽。更用新土。如此七转。乃成霜。用之。

　　气味辛温。有毒。畏荞麦秆灰硫黄。主治下痰涎。消积滞。利水。与轻粉同功。（濒湖）

　　轻粉粉霜。亦能洁净腑。去膀胱中垢腻。既毒而损齿。宜少用之。（洁古） 小儿燥渴。粉霜一字。大儿半钱。莲化汤调下。冬月用莲肉。风热惊狂。神白丹。治伤寒积热。及风生惊搐。或如狂病。药不效。粉霜一两。以白面六钱。和作饼子。炙熟同研。轻粉半两。铅白霜二钱半。为末。滴水丸梧子大。每服十丸至十五丸。米饮下。

　　〔论〕濒湖所云粉霜。是从汞粉转升成霜者也。其述崔氏造霜法。乃即未成汞粉而造成粉霜者也。寻绎制法。似与升水银成粉之法。化纯阴为燥烈者。犹有不同。而濒湖谓其与轻粉同功。殊未细审也。试以方书疗滞下久积。全属五色脓血。或如烂鱼肠。并无大便。肠中搅痛不可忍者。用粉霜轻粉朱砂 砂白丁香乳香巴豆诸味。是其以行积为功。却与轻粉并用。即此一证。合之躁渴惊狂两方。便可推求其精义矣。

　　卷五\石部

　　灵砂

　　以至阳勾至阴。脱阴反阳。故曰灵砂（濒湖） 升灵砂法。用新锅安逍遥炉上。密揩锅底。文火下烧。入硫黄二两。溶化。投水银半斤。以铁匙急搅作青砂头。如有焰起。喷醋解之。待汞不见星。取出细研。盛入水火鼎内。盐泥固济。下以自然火升之。干水十二盏为度。

　　取出。如束针纹者成矣。（胡寅） 未升鼎者。谓之青金丹头。已升鼎者。乃曰灵砂。（庚辛玉册）气味甘温。急救治五脏百病。养神。安魂魄。益气明目。通血脉。止烦满。益精神。

　　久服通神明。令人心灵。（唐慎微）主上盛下虚。痰涎壅盛。头旋吐逆。霍乱反胃。心腹冷痛。升降阴阳。既济水火。调和五脏。辅助元气。（研末糯糊为丸。枣汤服。或参汤。）最能镇坠。神丹也。（濒湖）

　　硫为阳精。汞乃阴精。纯阴纯阳。二体相合。故能夺造化之妙。而升降阴阳。既济水火。

　　为扶危拯急之神丹。但不可久服耳。（又） 此药有配合阴阳之妙。治久患反胃。及一切吐逆。小儿惊吐。其效如神。以阴阳水送之尤妙。（东坡） 灵砂窃阴阳之妙。借以坠阳交阴。

　　除邪养正。真有神功。（仲淳） 专治虚人夜不得睡。梦中惊魇。自汗忪（音忠。心动。惶遽也。）悸。灵砂二钱研。人参半钱。枣仁一钱。为末。枣肉丸绿豆大。临卧。枣汤吞五七粒。虚惫便浊。滴地成霜。用莲肉干藕节龙骨远志各一两。枯白矾灵砂各二钱半。为细末。

　　糯米糊丸梧子大。每服十五丸。食前白汤下。上二证皆病于元气之孤危。由于升降不前者。

　　九窍出血。因暴惊而得。其脉虚者。灵砂丹三十粒。人参汤下。三服愈。此证不可认作血热妄行而用凉药。何者。惊则气浮。神魂发越。阳气暴壅故也。得镇坠则神魂复安。而血自循经矣。

　　〔论〕 硫恋于铅。则硫为阴中之阳。汞出砂中。见火则出。是为阳中之阴。硫固阳之动。汞亦阴之动者也。经曰。两精相搏谓之神。俱取阴阳之动者。使二气相感而即以相应。

　　能疗上实下虚之笃证。故曰灵砂。人知阳动阴静。殊不知阴阳俱有动静也。夫铅霜铅丹。功略相似。何兹丹独以灵名。盖铅霜（铅杂汞合炼作片。醋熏成霜。）为二宫之一。气相应也。

