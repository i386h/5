<!-- { "loadSidebar": true } -->


　　本草问答 清 唐宗海

　　叙

　　余自去冬游于粤省，得遇张君伯龙。天姿英敏、文史淹通、留心世故而不习举业，真达人也。其父墨园曾膺张香帅保荐循吏，政治劳心，每生疾 。伯龙以人子须知医寝，馈方书于今七年前春，其父偶感时证病象危险，群医无策，伯龙极力救治，顿获安全国手之名，一时腾噪。乃益留心医理。与余邂逅便留讲贯，谓余所着中西各种医书于病源治法，固已详矣。

　　而独少本草，未免缺然。余曰：吾所论著已寓药性，且本草业经充拣，何烦再赘？伯龙曰：不然，诸家本草扬厉铺张，几于一药能治百病及遵用之，卒不能治一病者，注失之泛也。又或极意求精，失于穿凿，故托高远难获实效，且其说与黄炎、仲景诸书往往刺谬。若不加辨正，恐古圣之旨不能彰着于天下。近日西医释药每攻中医，适能中中医之弊，而中国医士不能发西人之覆，徒使西药流弊，又增甚于中国本草之祸岂浅鲜哉？甚矣！本草自晋唐以后，千歧百出，极于纲目，几令人目迷，五色三家注力求深奥，转多晦义，徐灵胎冠绝一时，颇合经旨。惜其时无西人之说未能互证，以注本经。今先生博通西医，参合黄炎仲景之书以折衷于至当，若不将本草发明，其流弊又谁救哉？虽西国异产及新出药品不能尽行论列，但使揭出大义，举一反三，则据此以求，无论中西各药，见于目而尝于口，便可推例以知其性矣，幸毋隐秘不宣。惟先生明以教我，余以伯龙此言甚挚，大清光绪十九年岁在癸巳仲春月蜀天彭唐宗海容川叙

　　卷上

　　受业登州张士让伯龙参蜀天彭唐宗海容川着

　　卷上

　　卷上一

　　问曰：药者，昆虫土石、草根树皮等物，与人异类，而能治人之病者，何也？答曰：天地只此阴阳二气流行，而成五运（金木水火土为五运），对待而为六气（风寒湿燥火热是也）。

　　人生本天亲地，即秉天地之五运六气以生五脏六腑。凡物虽与人异，然莫不本天地之一气以生，特物得一气之偏，人得天地之全耳。设人身之气偏胜偏衰则生疾病，又借药物一气之偏，以调吾身之盛衰，而使归于和平，则无病矣！盖假物之阴阳以变化人身之阴阳也，故神农以药治病。

　　问曰：神农尝药，以天地五运六气配人身五脏六腑，审别性味，以治百病，可谓精且详矣！乃近出西洋医法，全凭剖视，谓中国古人未见脏腑，托空配药不足为凭，然欤？否欤？答曰：不然，西人初创医法，故必剖割方知脏腑，中国古圣定出五脏六腑诸名目，皎然朗着。

　　何必今日再用剖割之法？当神农时，创立医药，或经剖视，或果圣人洞见脏腑，均不必论，然其定出五脏六腑之名目而实有其物，非亲见脏腑者，不能安得。谓古之圣人未曾亲见脏腑耶！灵枢经云：五脏六腑可剖而视也。据此经文则知古圣已剖视过来，且西洋剖视只知层折，而不知经脉；只知形迹，而不知气化。与中国近医互有优劣。若与古圣内经本经较之，则西洋远不及矣！问曰：西人谓彼用药全凭试验，中国但分气味以配脏腑，未能试验，不如西法试验之为得也，其说然欤？答曰：中国经神农尝药，定出形色、气味、主治脏腑百病，丝毫不差、所谓尝药即试验也。历数圣人之审定，盖已详矣！岂待今日始言试验哉？问曰：辨药之法，以形色气味分别五行，配合脏腑，主治百病，是诚药理之大端矣！而物理相感又有不在形色气味上论者。譬如珀琥拾芥，磁石引针，阳起石能飞升，蛇畏蜈蚣，蜈蚣畏蟾蜍，蟾蜍畏蛇，相制相畏，均不在形色气味上论，又何故也？答曰：此以其性为治者也，夫辨药之形色气味，正以考其性也，果得其性，而形色气味之理已赅。故凡辨药，先须辨性。有如磁石，久则化成铁，是铁之母也。

　　其引针者，同气相求，子来就母也，以药性论之，石属金而铁属水，磁石秉金水之性，而归于肾，故其主治能从肾中吸肺金之气，以归于根。琥珀乃松脂入地所化松，为阳木，其脂乃阳汁也。性能粘合，久则化为凝吸之性。盖其汁外凝，其阳内敛。擦之使热，则阳气外发而其体粘。停擦使冷，则阳气内返而其性收吸。故遇芥则能粘吸也。人身之魂阳也，而藏于肝血阴分之中，与琥珀之阳气敛藏于阴魄之中，更无以异，是以琥珀有安魂定魄之功。西洋化学谓磁石、琥珀内有电气，其能吸引者，皆是电气发力，能收引之也。有阴电，有阳电。凡物中含阳电者，遇有阴电之物即吸；含阴电者，遇有阳电之物即吸。若阴电遇阴电之物即相推，阳电遇阳电之物亦相推，其论甚悉！琥珀能拾芥而不能吸铁，磁石能吸铁而不能拾芥，以所含之电气不同也。

　　然西人单以气论，犹不如中国兼以质论，则其理尤为显然。磁石之质类铁，故以类相从而吸铁。琥珀之质能粘，故以质为用而抬芥。辨药性者，所贵体用兼论也。阳起石生于泰山山谷，为云母石之根。其山冬不积雪，夏则生云，积阳上升。故或乘火气而上飞，或随日气而升腾也。凡人病阳气下陷，阳物不举者，用以升举阳气，亦以阳助阳之义而已矣！蛇形长，是秉水气。行则曲折，是秉太气。

　　在辰属已，在象居北，在星象苍龙。总观于天，知蛇只是水木二气之所生也。蜈蚣生于南方干燥土中而味大辛，是秉燥金之气所生。蛇畏蜈蚣者，金能制木也。蜈蚣畏蟾蜍者，以蟾蜍秉水月之精生于湿地，是秉湿土之气所生，湿能胜燥，故蜈蚣畏蟾蜍也。蟾蜍畏蛇，则又是风能胜湿，木能克土之义。趁此以求，则凡相畏相使相反之理皆可类推。

　　问曰：物各有性，而其所以成此性者，何也？答曰：原其所由生而成此性也，秉阳之气而生者，其性阳。秉阴之气而生者，其性阴。或秉阴中之阳，或秉阳中之阴。总视其生成以为区别，盖必原一物之终始与乎形色气味之差，分而后能定其性矣。有如人参，或谓其补气属阳，或谓其生津属阴。只因但论气味，而不究人参所由生之理，故不能定其性也。余曾问过关东人并友人姚次梧，游辽东归言之甚详，与纲目所载无异。本草纲目载人参歌曰：“三五加，背阳向阴，若来求我， 树相寻。”我所闻者，亦云人参生于辽东树林阴湿之地，又有人种者，亦须在阴林内植之。夫生于阴湿，秉水阴润泽之气也。故味苦甘而有汁液，发之为三 五叶，阳数也。此苗从阴湿中发出，是由阴生阳。故于甘苦阴味之中，饶有一番生阳之气，此气可尝而得之也。人身之元气，由肾水之中以上达于肺，生于阴而出于阳。与人参由阴生阳，同一理也，所以人参大能化气，气化而上，出于口鼻，即是津液。人参生津之理如此，非徒以其味而已。然即以气味论，甘苦中含有生发之气，亦只成为由阴出阳之气味耳。

　　问曰：人参不生于东南，而生于北方。古生上党，今生辽东、高丽，皆北方也。

　　此何以故？答曰：此正人参所由生之理，不究及此尚难得人参之真性也。盖北方属水，于卦为坎，坎卦外阴而内阳。人参生于北方，正是阴中之阳也。坎卦为水，天阳之气，皆发于水中。观西人以火煎水，则气出，而气着于物，又复化而为水。知水为气之母，气从水而出矣！人身肾与膀胱属水，水中含阳，化气上行，出于口鼻，则为呼吸；充于皮毛，则为卫气。只此肾与膀胱，水中之阳，化气而充，周者也。故《内经》曰：“膀胱者，洲都之官，气化则能出矣。”此与天地水中含阳，化而为气，以周万物，本属一理。水在五行属北方，人参生于北方，秉水中阳气，故与人之气化相合，所以大能补气。不独人参为然，凡一切药，皆当原其所生，而后其性可得知矣。夫生于北方，有阴中之阳药，则知生于南方，有阳中之阴药，如朱砂是。人参属水中之阳，丹砂则属火中之阴，丹砂生辰州者，名曰辰砂。世人用硫黄、水银二物锻炼变为赤色，以冒辰砂，又有灵砂，亦用二味炼成，名曰二气砂。皆谓其有补坎填离之功，法本于抱朴子。因抱朴子炼丹砂，服之而仙，后人遂有炉鼎之术。沿袭至今，尚有辰砂、灵砂两药，均用硫黄、水银二味炼成者也。水银乃石中之阴汁，硫磺乃石中之阳汁。

　　合而锻炼，返水银之阴而尽归于阳，变为纯赤，与丹砂之色无异，但由人力造成。阴返为阳，是阴已尽而阳独存，且有火炼之毒，以之助阳退阴则可，以补阳益阴则不可。不及丹砂，由天地自然熔铸而成，阳中含阴，外露火色，内含水阴。夫造灵砂、辰砂者、须用硫黄、水银二味合锻，乃能变成红色，则知丹砂，亦必具硫黄、水银相合之性，乃变化为纯赤之色也。

　　但丹砂是天地阴阳之气自然锻炼，不假火力，极其神妙，非可以水银、硫黄分论丹砂也。火体之中含有水气，故丹砂能入心益阴以安神。又取水银法，将丹砂烧之即出。既烧之砂脚不足用，以其内之阴汞已走，阳中无阴也。水银有毒，积阴无阳也，要之合硫磺、水银而作灵砂、辰砂，非阳中含阴之性。分水银砂脚为二物，则尤阴阳各异，均非朱砂之本性，惟天地南方离火自然熔成之朱砂，外具火色，内含水阴，合乎离卦外阳内阴之象，离中之阴坎之水也。朱砂火色而内含水银，即离火中含坎水之象，故能补坎之水以填离宫，养血安神，此为第一。此可与人参对勘！人参秉水中之阳而补气，朱砂秉火中之阴而养血。一生北方，一生南方。就此二物，便知南北水火阴阳血气之理矣！夫南北水火，虽非截然究之各有所属。故北方属水，多生气

　　卷上

　　卷上二

