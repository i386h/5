<!-- { "loadSidebar": true } -->
　　问曰：《神农本经》药分上、中、下三品共三百六十种，以应周天之数，历代增入至《纲目》千有余种，《本草从新》又有增益。此卷所论，或遗本经之药，或取方外之谈，或及西法，或采新药，不拘一例，得毋混淆。

　　答曰：此为辨药之真性起见，凡显然易明，确切不移，精妙无比者，一一论定，使人知此理，则真知此药，并可以用知别药。引而伸之，触类而长之，古今本草已言之义，既赅举而无遗。且兼西人格致之学，以解灵素不传之秘，而西药之得失，亦可举此以订证焉虽此卷非本草专书，而本草之精义皆具于此矣。

　　问曰：本草如《纲目》、《求真》、《钩元》、《集解》、《百种》、《三法》等书，世所尚矣。先生论药，谓各书皆未尽善。然则各书可废乎？答曰：不然，各有优劣，但当弃短取长，毋得一切废黜。徐氏《本草百种》尤精密，然如人参、黄 亦乏精义，但其书大纯小疵，未可执此而斥其纰缪也。《三注》亦切实，然尚未到化境。《纲目》泛而无当，然考药之形象，与所产之地亦足取焉。《求真》、《钩元》等书敷衍旧说，可探无多，鄙意自谓，此卷论药性极真。举此义以较论各书，则弃取从心，自不迷眩，非欲废各书而独行己说也，愿天下操术留心者共订证焉。

　　人身小天地，气血分阴阳。内外失调摄，偏胜则为殃。轩岐大圣人，闵民恒如伤。坐朝论治理，剖悉及毫芒。五行兼六气，肺腑暨肝肠。寿世而寿民，道如日月光。神农鞭草木，三百味亲尝，拈药治诸病，真能起膏盲，后世增多品，苦口未居良。长沙太守起，谨遵汤液方。上采轩黄奥，入室升其堂。以下名贤辈，纷纷逮汉唐。言多而道晦，聚讼各称强。千虑或一得，米粟杂秕糠。天彭容川子，报国以文章。杏苑探花手，余技及长桑。读书破万卷，灵素熟胸藏。着论满其家，高希仲景张。新成药问答，阐发更精详。包罗天地气，名言至理长。读之开茅塞，可登斯民康。映雪高声诵，字字发奇香。

　　
