<!-- { "loadSidebar": true } -->
　　问曰：黄 或生汉中，或生甘肃，或生山西，或生北口外，令统以北方立论，有理否？答曰：虽不必截然在北，然其为性，实皆秉北方水中之阳气以生，其主北方立论，则就乎得气之优者而言，故黄 以北口外产者为佳。盖天地之阳气，均由土下黄泉之水中透出于地面，上于天为云雾，着于物为雨露，交于人为呼吸，只此水中之气而已。人身之阳气，则由肾与膀胱气海之中发出，上循三焦油膜以达于肺，而为呼吸；布于皮毛，而为卫气，亦只此水中之气而已矣。水在五行，以北方为盛，故补气之药皆以北方产者为良。汉中甘肃所产黄 ，根体多实，气不盛而孔道少；山西所产，体略虚松，以气略盛，内有通气之孔道，故略虚松。犹不及北口外所产者，其体极松，以内中行水气之孔道更大，故知其气为更盛。盖黄根长数尺，深入土中，吸引土下黄泉之水，以上生其苗叶，气即水也，引水即是引气，根中虚松窍大者，所引水气极多，故气盛而补气。人身气生于肾，由气海上循油膜而达口鼻，与黄 之气由松窍而上苗叶者无异。 之松窍象人身油膜中亦有通水之松窍油膜者，三焦也，故谓黄 为三焦油膜中药。其能拓里达表，皆取黄 从油膜中，而上行外通之义也。且黄外皮紫黑水火之间色也，惟其秉水中之阳气，故成此水火之间色。三焦相火水中之阳，名曰少阳。黄 中通象三焦，引水泉之气，以上生苗叶是秉水中之阳而生者也，故有水火之间色，而为三焦之良药，其气类有如是者。 之肉理色黄味甘，土之色土最深又得土气之浓，所以黄 又大补脾。今人不知身中纲膜是三焦，又不知纲膜上之膏油即是脾之物，不知膜与油相连，又安知黄 补脾土，达三焦之理哉？能知纲膜是三焦，膏油属脾土，则知黄 归脾经。达三焦之理矣！问曰：肉桂生于南方，秉地二之火，以入血分固矣。乃仲景肾气丸用之取其化气，而非取其化血，此又何说？答曰：血无气不行，气无血不附，气血二字原非判然两端。且其化气乃仲景之妙用，非肉桂之本性也，人身之气，生于肾中一阳，实则借鼻孔吸入之天阳，历心系，引心火下交于肾，然后蒸动肾水，化气上腾，出于口鼻。仲景肾气丸多用地黄、山药、丹皮、茱萸以生水，用苓、泽以利水，然后用桂导心火以下交于水，用附子振肾阳以蒸动其气。肉桂之能化气者，如此，乃仲景善用肉桂之妙。非肉桂自能化气也，若单用肉桂，及合血分药用则多走血分，不是气分之药矣！又如桂枝色赤味辛，亦是人心肝血分之药。而五苓散、桂苓甘草五味汤均取其入膀胱化气，非桂枝自能化气。实因苓泽利水，引桂枝入于水中，以化水为气，与肾气之用肉桂其义相近，不得单言桂枝，便谓其能化气也。至如黄 五物汤治血痹，当归四逆汤治身痛，皆取桂枝温通血脉，可知心火生血。而秉火气者，入于血分乃是一定之理。

　　问曰：入气分入血分，其理未易明也，请再言之。

　　答曰：秉于天水而生者入气分，秉于地火而生者入血分。气本于天，味本于地，气浓者入气分，味浓者入血分。入气分者走清窍，入血分者走浊窍。有如大蒜，气之浓者也，故入气分走清窍，上为目瞀而下为溺臭。海椒味之浓者也，故入血分走浊窍，上为口舌糜烂而下为大便辣痛。观此二物，即知入气分入血分之辨矣！盖得天水之气而生者，入气分，人参、黄 最显者也。外如泽泻、苡仁生于水而利水，二物同而不同。苡仁生于茎上，则化气下行，引肺阳以达于下。泽泻生于根下，则化气上行，引肾阴以达于上。百合花覆如天之下垂，旋复花滴露而生，本天之清气，故皆入气分，以敛肺降气。钟乳石下垂，象天石又金之体也，故主镇降肺气。蛤蚧生石中，得金水之气，故滋肺金，功专利水，其能定喘者，则以水行则气化，无痰饮以阻之故喘自定。麦冬、天冬秉水阴者，皆能滋肺以清气分。龙乃水中阳物，世所用龙骨系土中石品，非水族也。然既成为龙形，则实本天一水中之阳气而生，既成龙形，又不飞腾。假石以为质，潜藏于土中，是秉天水之阳以归于地下，故能潜纳肾气，收敛心神，皆用其潜纳阳气之义耳。茯苓乃松之精汁流注于根而生，是得天之阳以下返其宅者也。下有茯苓，其松颠上有茯苓苗，名威喜芝。苓在土中，气自能上应于苟，得松之精则有木性，能疏土也。凝土之质，味淡色白，功主渗利，能行水也。其气不相连接，自上应于苗，故能化气上行而益气，西人以松香搓发电气，谓松香中电气最多。松香沦入地中，变生茯苓，内含电气，其气上应于苗，亦如电线之相贯而已。然西国只名为阳气。松脂秉阳之精，沦入于地，化为茯苓，阳气所发，遥遥贯注，是生威喜芝，非气化之盛。恶能如是，人身之气乃水中一阳所化，茯苓以质之渗行其水，而气之阳助其化，所以为化气行水之要药。以上所论，皆得天水之阳而生，故皆入气分。其他入血分者，则必得地火之味而生，如当归、川芎是。盖人身之血，是由胃中取汁得心火化赤遂为血，既化为血，乃溢于脉，转枢于胞宫，而肝司之。故凡入血分之药，皆得地火之气味，而兼入肝木。

　　当归辛苦，是得地火之味，其气微温，得木之性，而质又油润；得地之湿，故能化汁；助心生血，以行于肝。别录本草有谓：“当归过于辛温，行血之功有余，生血之功不足。”不知人身之血是中焦受气取汁，上腾于肺部，入于心，奉心火之化乃变赤色而为血。西医言饮食之汁上肺，至颈会管，遂为红色，下入心房。合观此说，总见奉心火之化，而变为血《内经》所谓心生血者，此也。当归辛苦温烈之气，正所以出心火之化，以其油润生汁，以其辛温助心火之化。其功专生血，更无别药可以比拟也。仲景和血之方无过于温经汤，生血之方无过于复脉汤。温经汤辛温降利，与川芎同功。复脉汤辛温滋润，与当归同功。知心火化液为血，则知复脉汤之生血，并知当归为生血之药也。川芎味更辛苦，得木火之性尤烈，质不柔润，性专走窜，故专主行心肝之血。夫苦者，火之味也，苦而兼辛则性温而有生血之功。若但苦而不辛，则性凉而专，主泄血。红花色赤，自入血分；而味苦，则专能泄血。又凡花性皆主轻扬，上行外走，故红花泄肌肤脉络在外在上之血。丹皮色味亦类红花，而根性下达，与花不同，故主在内及泄中下焦之血。桃花红而仁味苦，皆得地火之性味者也，仁又有生气，故桃仁能破血，亦能生血。茜草色赤味苦根甚长，故下行之力更重，专能降泄行血也。

　　问曰：若得火味，其入心清火泄血，理可知矣。惟辛味之品是得肺金之味者，乃亦能入血分。如肉桂、桂枝、紫苏、荆芥，此又何说？答曰：凡药得酸味者，皆得金收之性，得辛味者，皆得木温之性，此乃五行相反相成之理。心火生血尤赖肝木生火，此是虚则补其母之义，故温肝即是温心。肉桂大辛，则大温，虽得金味，而实成为木火之性，故主人心肝血分，以助血之化源。桂皮尤能上行，张仲景复脉汤用桂枝，取其入心助火以化血也。远志之性亦同桂枝，但桂枝四达，远志则系根体，又极细，但主内入心经以散心中滞血而已。不独草木本火味者入血分，有如马为火畜，故马通亦能降火以行血。枣仁秉火之赤色，故亦入心养血，总见血生于心。大凡得地火之性味者，皆入血分也。

　　问曰：生地质润，中含水液，阿胶济水煎成，性本水阴。二药皆能生血，何也？答曰：离卦中之阴爻即坎水也，阿胶、生地以水济火，正是以坎填离，有此阴汁，而后得心火化赤，即为血矣！正《内经》中焦取汁，奉心火变赤为血之理，知血之生化，凡入血分之药从可知矣。

　　问曰：南北地有不同，所生之药，既有水火血气之分，先生已言之矣。至于东西中央，岂无异致？何以不论及耶？答曰：南北水火，其显分者也，况阴阳摩荡，南未尝不得北气，北未尝不得南气。至于东西循环，中央四达，其气错行，故可不分。然亦有可分别者，如青礞石、化红皮荔枝核，皆秉东方木气者也。或能平肝以行痰，或能散肝以解郁。皆以东方产者，为得木气之全，故此等药广东产者为佳。川贝母、生石膏、桑白皮，皆秉西方金气而生，或利肺降痰，或清金去热，皆以西方产者，为得金气之清，故此等药以川西产者为佳。至于李用东行根、石榴，用东向者皆取得木气也；侧柏叶皆西指，取用必取西枝，只是取其得金气耳。至于中央备东南西北之四气，而亦有独得中央之气者，如河南居天下之中，则产地黄。

　　人见地黄黑色，不知其未经蒸晒，其色本黄。河南平原土浓水深，故地黄得中央湿土之气而生，内含润泽土之湿也。人徒见地黄蒸成色黑，为能滋肾之阴，而不知其实滋脾阴。《内经》云：脾为阴中之至阴，地黄以湿归脾，脾阴足则肝肾自受其灌溉。山药亦以河南产者为佳，味甘有液，是得土湿之气，功能补脾，亦补脾之阴也。惟山药色白，则得土中之金气，故补脾而兼益肺。地黄能变黑色，实得土中之水气。故润脾而兼滋肾。虽同产一地，而有种类形色之不同，故功亦略异。

　　卷上

　　卷上三

　　问曰：甘草入脾，何以生于甘肃？白术正补脾土，何以不生于河南，而生于浙江？答曰：此正见五行之理，不得截然分界。况土旺于四季，是四方皆有土色。白术之生于江浙，必其地饶有土脉，故生白术内含甘润之油质，可以滋脾之阴，外发辛香之温性，可以达脾之阳。取温润则用浙产者，以其油浓也，取温燥则用KT 产者，以其较烈也。甘草味正甘入脾胃，守而不走，补中气，和诸药。虽不生于河南中州，而生于极西之甘肃，亦由甘肃地土敦浓，故生甘草。根深者至四五尺，与黄 无异，但黄 中空属气分，是得土中水气，甘草中实纯得土气之浓，故深长且实也。虽生于西，而实得中土之气。总之五行之理，分言则各别方隅，合论则同一太极。

