<!-- { "loadSidebar": true } -->
　　水不润，则木气不滋而草木黄落；火不蒸，则土气不发，而膏脉枯竭。究水火之所以不交，由于金性之收，收止水火，各返本宅，故神曰蓐收。令司秋月，草木枯稿，土泉涸竭，是为燥金用事之验也。人秉燥金之气者，为阳明经属胃与大肠。胃虽属土而以燥为主，故与大肠统成燥金，金收而水火不交，是为燥，则燥者，水火消耗之气也。肠胃所以化饮食，皆以其燥能消耗之也。燥化不足则不消水，为呕吐、泄利，用半夏、陈皮、白术为主。吴萸亦辛燥，熟于九月正得燥金之气，故去水饮以燥胜湿也。苍术正燥胃土；KT 仁辛涩正入大肠；草果燥烈，消瓜果之湿积。然比皆燥气不足之湿病也，若燥之正病，则皆属燥气有余。盖有津液则不燥，无津液则燥，仲景以存津液为主，正以治燥，其有火不蒸水而津液不升。如五苓散之有口渴证，宜用桂枝，理中汤之有口渴证，宜用干姜，肾气丸之治下消证，宜用桂附。

　　大便寒结者，用当归之温润，用巴豆之辛润，皆是治火不蒸水之燥。西医用蓖麻油通大肠，亦是温润之法，皆治寒燥者也。此证最少，惟火燥之证最多。水不濡火，则成火燥，血液不流于下，则肠中干枯、膈食不下、粪如羊屎。宜黑豆、脂麻、肉苁蓉、当归、麻仁、生地、山药生液以润之。水津不腾于上，口干、肺萎、痰郁、咳逆，宜阿胶、贝母、麦冬、紫菀、瓜霜、百合、白蜜、燕以其体甚高，又属气分，阳津易达而阴液难到也，麦冬、天冬、当归、人参以治之。燥甚口渴，花粉、粉葛、盐梅皆润生津。火太甚有燥屎，急下之，用芒硝以润涤，用大黄以攻利，此其攻下正是救津液，有津液则不燥矣。世人但知下火，而不知是存津液正是救燥，然下之又能亡津液，故又有戒下者。他如噤口痢，津液不升，故不纳谷，西医言是肠胃发炎，久则腐烂。按此正是水不濡火之极致，宜以黄连、生地为主，以白菊、花粉、黄芩为佐。又阴吹有燥屎，猪膏发煎，亦是润肠之义，风能胜湿，风伤血则筋燥，玉竹、当归为主。

　　小便燥涩，前仁、滑石、冬葵子、苁蓉以滑利之。妇人子脏干燥，可借用地黄汤。心中乏液则烦，轻则柏子仁、枣仁以润之，重则鸡子黄、阿胶以润之。《内经》云肾恶燥，肾精不足宜枸杞、菟丝、熟地、龟胶、阿胶，又小便自利大便反硬者，仲景用附子、白术，又是以火蒸水，通致津液之法。总之燥是水火不交之耗气也，故有寒燥、有热燥，而热燥尤多，则以其火就燥故也。

　　问曰：火热二者，几不可别，而《内经》以火属少阳，以热属少阴，治火治热用药当如何分别？答曰：此不可辨，有如夏月天气亢阳，烈日当空，挥汗淋漓，此为热，乃天之阳也。

　　有如燔柴炙炭，势若燎原，此为火，乃地之阳也。少阴心肾，系人之坎离，虽心属于火，亦如天之有日，积阳而成，非若丽本则明之火，故少阴不名为火，而名热气者，从其本于天之阳名之也。此气虽属于心，实根于肾，乃肾命门坎水中之一阳，交于心而成此热气，故中心烦热。仲景用黄连阿胶鸡子黄汤，阿胶得阿井伏流之水，性能伏水中之阳；黄连大寒得水之性，故去热；鸡子黄滋补心液。三味乃填离清坎之药，故治心内之热。栀子苦寒，有皮膈象心包。内之子赤，正属心之色。其花白色，当属肺金。结子成赤，当属心火。是为从肺入心，正治心中烦热之药。《内经》言心为君主，而肺为相傅之官，以制节心君之太过。栀子花白子赤，正是以肺金而归制心火者也。故仲景治心中懊 ，必用栀子淡豆豉汤。豆为肾之谷，蒸发为豉，能升肾中水阴，以降心中之热，观此则知少阴心肾均属热气，不作火论也。连翘有壳有子，亦似包与心中，气味轻清，为清热入心之品。莲心得坎水之气，上生于莲子心中，有似人之心中，故入心中清热。竹叶、寒水石、石膏均禀天水之寒气，故治一切热。地骨皮凌冬不凋，得水之阴，故治热。元参色黑，入肾治热。热与火不同，有如大黄，是治火之药，禀地气，入后天之血分者也。芒硝是治热之药，禀天水之气，入先天气分者也。紫雪丹不用大黄，而用石膏、芒硝、犀角、羚羊、寒水石、金箔，皆本天水之阴以清热也。牛黄清心丸有大黄入血分，有牛黄走膈膜，是入包络，则本地火之阴以泻火也。盖天之阳在空中，为热气附于木，则燃为火。人之阳在心中，亦为热附于血分，则归包络，合肝木而为火。

　　知此则知热与火有别，心肾阴虚则生热，天王补心丹用二冬、二地、丹麦、元参，皆是益水阴，其济心中之热。骨蒸盗汗痨蒸是水气外泄，阳越而热，非火也，宜清润收降，地骨皮、丹皮、知母、黄柏、冬桑叶、归胶、地黄、麦冬、元参皆益天水之阴，以清热也。知母叶至难死，拔之犹生，即此知其得水气多，故清气分之热。夫气属阳，血属阴，瘀血阻气则阳不入阴，亦蒸热汗出，宜破其血，使气得入于血中则不壅热。桃仁、丹皮、为主。仲景 虫丸、温经汤，皆主破血以通气，气通则热不蒸，此为治热之变法。诸疮尖起作脓，每每发热，乃是气来蒸血，气盛则血随气化，而成脓。如不发热，则气不盛，难于蒸脓，宜黄 桂附以补气，助其发热而血乃化，痘证亦然，观此则知热属气分，与火之属血分者不同，故藕汁、梨汁、莱菔汁、西瓜、珍珠、水晶石、元精石、寒水石皆得水气以清热。

　　问曰：血属火，气属水。今云热属气分，何以心主热气，而又能生血也哉？答曰：心在人身，如天之有日，天阳生地火，故阳隧取日而生火，则附于木。心经化液而生血，则归于肝，所以肝与包络胆均引相火，而少阴心与肾独主热气也。有相火助热之证，清用芩连，攻用硝黄，是治热兼治火也，有如夏既亢热，又添炉火之状。又有热助相火之证，如日晒火山，风扬炬焰之状，论证者当类推焉，夫以五脏论，则心属火，以六气论，则心肾均主阳热，而火当属之少阳，可分可合，总宜细辨。

　　问曰：天阳生地火，故心生包络之相火，包络之血下藏于肝，故肝寄相火，是木火一家之义也。乃包络与肝，名厥阴经，统称风气，不称相火，而少阳胆与三焦独言火，君火、相火后世之说，与六气不合一气，治之何也？答曰：包络称相火，乃后世之说，非《内经》本义。《内经》只言膻中者，臣使之官，喜乐出焉。谓相心布化，血脉畅则喜乐。凡人血足则不怯寒，可知血属热，气不专属火，故肝与包络不称相火。惟包络与三焦通，故三焦之火能合于包络，肝与胆相连，故曰肝能化火。究竟火气全归于胆，乃是从木生出之火，胆系连肝膈，通膜网，即三焦也。胆火之化全在三焦，连网中往来，故胆与三焦同司相火。火逆呕苦，黄芩为正药，苦而绿色，故入胆也。柴胡得木气透达，使火不郁。荷叶亦能清散胆火，象震而味苦故也。青黛色青味苦，清三焦肝胆之火，质轻清，故治喉证。《内经》示二阴一阳结为喉痹，二阴是少阴，主热，一阳是少阳，主火热与火结，则为喉痹。故治喉症，总宜祛火而兼清热也。蓝叶治肝胆之火，较青黛之性略沉。海金沙子结叶间，如胆附肝之象，而味苦能清火，故为治砂淋等之要药。三焦与胆通，惟胆中相火结，三焦之水乃结，此药以结解结，故治之。五倍子亦子在叶间，而味带咸故润降，润祛肺之痰火。实亦清胆，以其子在叶间也。又清三焦，以三焦根于肾系，五倍子咸又能入肾故也。桑寄生附木而生，象胆附肝，味酸苦得木火之味，能清胆火，治风热筋脉结等症。胆通三焦之网膜，外连于筋，寄生如藤附木，象人之筋也。龙胆草苦而根多，故主降胆与三焦之火，胡黄连中空，与黄芩均能走膜中空窍，而味极苦，正治相火，故主痨蒸。此与黄连之苦不同，黄连得苦之正味，故入心泻热。胆草、胡黄连得苦兼酸之变味，故入肝胆及三焦。夏枯草正秉春少阳之气而生，至夏则枯，味亦苦，正清肝胆及三焦之火。瘰 者，顶上筋脉之结也，此草蔓生，象人筋脉，质轻浮走上焦，故治颈上之结，又取自枯，有消耗之义。青蒿色青味苦，正枯肝胆之相火，其节中必生红虫，乃感风化而生之虫也，故青蒿为去风清热之药。人之痨虫，皆肝气相火相煽而生，假血以成质，故必骨蒸乃生痨虫。青蒿节以虫杀虫，消瘀去蒸，借虫以攻血，借风气以散郁火也。防己味似龙胆而中空，能通膜网故能清三焦相火，以利其水。栝蒌实子有油，而气烈，包有瓤而味苦，捣烂合用能解膈膜之痰火。山豆根色白味苦，入肺泻火，盖以金平木则火不上，而克金矣，故治喉痛。喉是少阴心与三焦之证，豆根治木火，是治三焦也。马齿苋叶内有水银，得金水之性也，味酸气寒，故能清三焦之火以利水。鲤鱼胆、青鱼胆以类入肝胆，味苦，又生水中，正得水性，为治肝胆火之正药。故岩喉目，熊生于山，而毛兽秉风性，胆又极苦，故入肝胆清火而治喉目。地骨皮极浓象人膜，味苦气寒，故清三焦之火，三焦与胆同司相火，然三焦之根在肾，肾中阳气上通，亦以三焦为路道，故肾能移热于三焦。地骨皮入土极深，得土下泉水之气，故能清肾水中之热，能泻命门中热也。

　　卷下

　　卷下四

　　问曰：上言热与火异，今言肾生之热亦合于三焦之火，何也？答曰：此可分亦可合，非截然分膈也。天之阳可以助地之火，地之火亦可以助天之阳，所以少阴之热可并于三焦肝胆，而三焦肝胆之火亦能入少阴心肾。故凡暑热瘟疫，皆感于天之热气者也，其初发热口渴，则但属热，用石膏等以清之，其后并于三焦胆火，入心包，则兼火，治宜牛黄、黄连、黄芩、黄柏、栀子、牛黄，系牛之病多生肝胆中，或生心膈间，或生角中，能自行吐出。盖火发于肝胆而走于膜膈，以达周身，故牛黄生无定处，皆是其膜膈中之火所生也。因火生痰结而为黄，是盖牛之痰积也，以牛之痰积治人之痰积，为同气相求以敌诱敌之妙剂。其黄由火而生，故成为火味而苦。火之所生者，土也，痰亦脾土所化，故结为黄，且气香，以其成于土，故色黄气香土成则火退，故用以退泻人身中之火气。香善走，故透达经络脏腑而无所不到。其祛痰者，火降则痰顺也。问曰：何以知牛黄是秉火之性而生？答曰：牛有黄，用火烘之，牛前置水一盆，欲饮不得，则黄自吐出，因火之逼。思水而吐出，则如黄是火所生。

　　问曰：既系牛病，何以又为良药？答曰：秉异气得间味，故灵变在牛，为病而以之治人，又为良药。如乳香、血竭是树脂外注，亦树病也，而即以为良药。僵蚕风死，乃虫病也，而亦为良药，总以气化相治，不可拘于形迹。

