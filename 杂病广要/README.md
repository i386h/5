<!-- { "loadSidebar": true } -->

　　杂病广要 日 丹波元坚
　　
　　外因类
　　中风
　　中风之病，《内经》有仆击偏枯之名，而迨至张夫子，其证始了。金元以降，其说纷拿，张会卿别立非风一门，然就今考之，实无外于长沙之旨。此集一以定证对方为要，如诸家真类之辨，仅存其梗概而已。
　　源因总说
　　中风者，风气中于人也。风是四时之气，分布八方，主长养万物。从其乡来者，人中少死病；不从乡来者，人中多死病。其为病者，藏于皮肤之间，内不得通，外不得泄。其入经脉，行于五脏者，各随脏腑而生病焉。（《病源论》）男子则气引其风，女子则风随其血，未有不因风而损命。（《圣惠方》）盖风性紧暴，善行数变，其中人也卒，其眩人也晕，激人涎浮，昏人神乱，故推为百病长。（《三因方》）夫中风者，皆因阴阳不调，脏腑气偏，荣卫失度，气血错乱，喜怒过伤，饮啖无节，恣情嗜欲，致于经道或虚或塞，体虚而腠理不密，风邪之气乘虚而中人也。（《管见大全良方》）夫人似乎无恙而卒然中风者，岂一朝一夕之故哉，其受病久矣。盖肉必先腐也，而后虫生之，土必先溃也，而后水决之，木必先枯也，而后风摧之。夫物且然，而况于人乎。经曰：邪之所凑，其气必虚。风岂能以自中乎人，亦人之自受乎风耳。使其内气充足，精神完固，则荣卫调和，腠理缄密，虽有风，将安入乎。惟其不戒暴怒，不节淫欲，或饥不暇于食，或寒不暇于衣，或嗜酒而好色，或勤劳而忘身，或当风而沐浴，或大汗而行房，或畏热而露卧，或冒雨而奔驰。以致真元耗亡，气血消尽，大经细络，积虚弥年。平时无甚痛苦，而不知荣卫皆空，徒存躯壳。正犹无心之木，将折未折，无基之墙，欲颓未颓。其势已不可支，而方且自谓无恙，遂昧而不知戒。一旦为贼风所袭，如剧寇操刃，直入无人之境、势如破竹，不移时而皆溃，则杯酒谈笑之间，举步转移之顷，卒然颠仆，顿为废人，不亦重可骇哉。由是观之，虽由外风之中，实因内气之虚也。然人之一身，表里上下未必皆虚；惟积虚之处，气多不贯，而势有偏重，故一为风所入，而肢体于是乎废矣。（《丹台玉案》）
　　风有内外
　　人之为病，有外感之风，亦有内生之风。而天人之气，恒相感召；真邪之动，往往相因。故无论贼风邪气从外来者，必先有肝风为之内应；即痰火食气从内发者，亦必有肝风为之始基。设无肝风，亦只为他病已耳，宁有卒倒、偏枯、歪僻，牵引等症哉。夫邪气所触者，邪风暴至，真气反陷，经络腑脏卒然不得贯通，不相维系，《内经》所谓邪风之至、疾如风雨是也。藏邪所发者，藏气内虚，肝风独胜，卒然上攻九窍，旁溢四肢，如火之发，如泉之达，而不可骤止，肝象木而应风，而其气又暴故也。又邪气所触者，风自外来，其气多实；肝病所发者，风从内出，其气多虚。病虚者气多脱，病实者气多闭。脱者欲其收，不收则死，闭者欲其通，不通亦死。（《金匮翼》）（按：风犯肝经为多，戴原礼有说，见于后五脏诸证条，宜参阅。）
　　论真中类中
　　人有卒暴僵仆，或偏枯，或四肢不举，或不知人，或死，或不死者，世以中风呼之，而方书亦以中风治之。余尝考诸《内经》，则曰：风者百病之始也。又曰：风者百病之长也，至其变化，乃为他病，无常方。又曰：风者善行而数变。又曰：风之伤人也，或为寒热，或为热中，或为寒中，或为疠风，或为偏枯，或为风也。其卒暴僵仆、不知人、四肢不举者，并无所论，止有偏枯一语而已。及观《千金方》（引岐伯）、《金匮要略•中风篇》，知卒暴僵仆、不知人、偏枯、四肢不举等证，固为因风而致者矣。故用大小续命、西州续命、排风、八风等诸汤散治之。及近代刘河间、李东垣、朱彦修三子者出，所论始与昔人异矣。三子之论，河间主乎火，东垣主乎气，彦修主乎湿，反以风为虚象。殊不知因于风者，真中风也；因于火、因于气、因于湿者，类中风而非中风也。三子所论者，自是因火、因气、因湿，而为暴病暴死之证，与风何相干哉。（《医经溯洄集》）古人论中风者，言其证也，三先生论中风者，言其因也。知乎此，则中风之候可得而详论矣。其所谓真中风邪者，未必不由气体虚弱，荣卫失调，然后感于外邪也。若非体虚所致，则西北二方风寒大盛之地，而中风者比比皆是，何暇为他证哉。其所谓因火、因气、因湿者，亦未必绝无外邪侵侮而作也。若无外邪侵侮，则因气、因火、因湿，各自为他证，岂有歪僻、瘫痪、暴仆、暴喑之候乎。经曰邪之所凑、其气必虚是也。岂可以一中风之证，歧为二途哉。（《医学正传》）
　　脉候
　　诊其脉虚弱者亦风也，缓大者亦风也，浮虚者亦风也，滑散者亦风也。（《病源论》）诊人被风不仁痿蹶，其脉虚者生，坚急疾者死。（《脉经》）中风之病，口噤筋急，脉迟者生，脉急而数者死。（《中藏经》）凡人中风，脉无不大者，非热也，是风脉也。（《医说》引《医余》）风邪中人，六脉多沉伏（按：此丹溪说），亦有脉随气奔指下洪盛者。（《证治准绳》）凡脉浮弦无力为风，浮滑不清为痰，浮数有力为火，沉弦有力为气，沉实有力为便结，沉涩而数为血凝。凡下元无根，则两肾脉不应，或沉滑微细。若尺浮而无力，肾气不足。尺洪而弦数，肾阴大亏。若痰塞气满，并逆于上，有升无降，则虚弦搏急，一如沸釜。或精神元气一时暴绝，则虚散而欲绝。脉来缓滑，或浮滑，或滑数，有神者易治；或弦滑，或浮数，或洪大者难治。若两尺绝无，下元已绝。寸关虚豁而空大，真气已散。或举之搏大，按之绝无，孤阳无根据者死。（《锦囊秘》）
　　先兆
　　（宜参灸法）人有患头目眩，或游或风，口眼动，非痰，乃风之渐也。（《魏氏家藏方》）中风者，俱有先兆之证。凡人如觉大拇指及次指麻木不仁，或手足不用，或肌肉蠕动者，三年内必有大风之至。经曰。肌肉蠕动。名曰微风。（《保命集》）（《汪石山医按》举此证曰：手大指次指，是手太阴阳明经风。酒肉动痰起火，入房伤阴血，水弱火盛，竟枯竭而然耳。更远色戒酒，自得虚无恬，而后用十全大补汤年余，间服八味丸，遂复康，是亦预防中风之术也。）中风者，人本气血两虚，或有形盛气衰，或指节不时麻木，或手足间酸疼，或头眩，眼吊或虚跳，痹于半身或周身，有如虫行，此中风之兆也。人未之觉，不谨调护者多。（《诸证辨疑》）大凡见眩晕之渐，劳即耳鸣目眩，背膊酸疼，有时腰痛者，此中风之履霜也，此是病之缓也。（《医经会元》）
　　证状总说
　　岐伯曰：中风大法有四：一曰偏枯，二曰风痱，三曰风懿，四曰风痹。夫诸急卒病多是风，初得轻微，人所不悟，宜速与续命汤，根据穴灸之。夫风者百病之长，岐伯所言四者，说其最重也。（《千金方》）风者百病之长，岐伯所谓大法有四：一曰偏枯，半身不遂；二曰风痱，于身无痛，四肢不收，三曰风懿者，奄忽不知人也，四曰风痹者，诸痹类风状。此特言其大概，而又有卒然而中者。（《医方大成》）（按：此说据《病源论》，风懿彼作风。）中风之证，卒然晕倒，昏不知人，或痰涎壅盛，咽喉作声，或口眼斜，手足瘫痪，或半身不遂，或舌强不语。风邪既盛，气必上逆，痰随气上，停留壅塞，昏乱晕倒，皆痰为之也。（《证治要诀》）其状涎潮昏塞，不省人事，舌强不能言，此等疾证，鲜有不毙者，然亦有轻重。经云：风中藏则性命危。且以简易言之，先察口眼开阖，以别重轻。如眼开口噤，无汗搐搦，涎不作声，六脉迟浮者，易治。若眼闭口开，手足不收，自汗如珠如油，发直吐沫，面赤如妆，鱼口气粗，咽中涎响，似水鸡声，或如拽锯，声如鼾睡，或时长嘘，摇头上窜，喷药闷乱，目瞪直视，头面青黑，六脉急疾大数，脉迟缓，倘有一证，皆不可治也。（按：《妇人良方》曰：当察口眼开阖，以别重轻；涎沫有无，以明证治。如眼开口闭，手足不开，涎不作声者，可治。如眼闭口开，声如鼾睡，遗尿者，死。此较之本文更觉明约，盖陈氏说实为辨闭脱者之嚆矢。）若是中之轻者，涎潮昏塞，不省人事，语言謇涩，半身不遂，缓纵曳，左瘫右痪，偏枯风懿，痿痹不仁，口眼斜，头痛头眩，如坐舟船之上，角弓反张，摇头马鸣，白虎历节，走注疼痛，虫行搔痒，恍惚惊悸，为癫为痫，暗风倒地，难可枚举，已上之证皆可施治。（《管见大全良方》）又有中之轻者，在皮肤之间，言语微謇，眉角牵引，遍身疮癣，状如虫行，目旋耳鸣，又当随证治之。（《医方大成》）
　　五脏证候
　　心中风，但得偃卧，不得倾侧，汗出。若唇赤汗流者可治，急灸心俞百壮。若唇或青或黑，或白或黄，此是心坏为水，面目亭亭时悚动者，皆不可复治，五六日而死。肝中风，但踞坐不得低头。若绕两目连额，色微有青，唇青血黄者可治，急灸肝俞百壮。若大青黑，面一黄一白者，是肝已伤，不可复治，数日而死。脾中风，踞而腹满，身通黄，吐咸汁出者可治，急灸脾俞百壮。若手足青者，不可复治。肾中风，踞而腰痛。视胁左右，未有黄色如饼粢大者可治，急灸肾俞百壮。若齿黄赤，鬓发直，头面土色者，不可复治。肺中风，偃卧而胸满短气，冒闷汗出。视目下，鼻上下两边，下行至口，色白可治，急灸肺俞百壮。若色黄，为肺已伤，化为血，不可复治。其人当妄掇空指地，或自拈衣寻缝，如此数日而死。（《病源论》）心脾俱中风，则舌强不能言也。肝肾俱中风，则手足不遂也。（《中藏经》）五脏虽皆有风，而犯肝经为多。盖肝主筋属木，风易入之，各从其类。肝受风则筋缓不荣，或缓或急，所以有斜、瘫缓、不遂、舌强、语涩等证（《证治要诀》）
　　脏腑血脉经络之别
