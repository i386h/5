<!-- { "loadSidebar": true } -->
　　脾者脏也，胃者腑也，脾胃二气相为表里，胃受谷而脾磨之。二气平调，则谷化而能食。若虚实不等，水谷不消，故令腹内虚胀或泄，不能饮食，所以谓之脾胃气不和，不能饮食也。（《病源论》）胃中元气盛，则能食而不伤，过时而不饥。脾胃俱旺，则能食而肥。脾胃俱虚，则不能食而瘦，或少食而肥，虽肥而四肢不举，盖脾实而邪气盛也。又有善食而瘦者，胃伏火邪于气分则能食，脾虚则饥肉削，即食也。叔和云多食亦肌虚，此之谓也。夫饮食不节则胃病，胃病则气短精神少而生大热，有时而显火上行，独燎其面。《黄帝针经》云：面热者足阳明病。胃既病则脾无所禀受，脾为死阴，不主时也，故亦从而病焉。形体劳役则脾病，脾病则怠惰嗜卧，四肢不收，大便泄泻。脾既病，则其胃不能独行津液，故亦从而病焉。（《脾胃论》）寻常理脾助胃之道，当用以平和之药。（《大成》）脾不和则食不化，胃不和则不思食，脾胃不和则不思而且不化，或吐或泻，或胀满，或吞酸，或嗳气，或恶心，用治中汤。脾不和，不喜食而食不消者，枳缩二陈汤、枳术丸。胃不和者，平胃散。脾胃虚损者，补中益气汤、四君子汤。脾胃虚，饮食不进，呕吐泻利，四肢无力，怠惰嗜卧，或病后脾胃受伤，元气不足，参苓白术散、建中汤。脾胃停食，不能消导，曲橘半枳术丸或保和丸。脾胃有寒，脉迟，理中汤。脾胃虚冷，心腹胀满疼痛，浓朴温中汤。胃寒不进食，香砂养胃汤、进食散。脾胃郁火，二陈加芩、连、山栀。脾胃虚热，津不足，白术散。脾胃有热，消谷善饥，三黄枳术丸。脾热口臭，泻黄散（是钱氏方）。胃火齿痛，清胃散（方见《口齿》中）。脾胃中湿者，平胃散。脾胃中湿泻利者，胃苓汤，脾胃寒湿脾泄者，椒术养脾丸。（《指掌》）（养脾丸系理中加麦芽、茯苓、苍术、砂仁、川椒）若人脾胃素弱，饮食虽化，食多即腹中不和，疼痛泄泻，此虚寒也，宜温补兼消导。若人性多气恼，夹气伤食，气滞不通者，宜行气而化食。若人能食好食，而食后反饱难化，此胃火旺而脾阴虚也，宜清胃以扶脾。若年高人脾虚血燥，易饥易饱，大便燥难，宜润之养之，消之升之。（《医彀》）脾虚，忌下、降泄、破气、苦寒，宜甘温，佐以辛香、酸平。饮食劳倦伤脾发热，忌破气、发散、下、苦寒，宜补中益气、甘温升、酸。饮食不消化，属脾气虚，忌破气、消导克伐、苦寒，复忌燥。胃虚，忌下、破气、苦寒、燥热，宜益气、甘平、甘淡、酸。胃弱不纳食及不思饮食，忌同胃虚，宜同胃虚，仍分寒热治。脾实，即湿热邪胜，忌湿润、收涩、滞腻、热、咸、甘，宜除湿清热、利小便、辛散、风燥、苦寒。胃实，忌升、补敛、辛温、燥热、湿润，宜下，如邪未结，宜清热、发散、苦寒、辛寒、甘寒。（《本草经疏》）
　　不嗜食
　　（妇人不食）（食挂）不嗜食有数端，有三焦客热不嗜食，有胃热不嗜食，有胃寒不嗜食，有六腑气寒不嗜食，固当随证用药治之，而针灸者亦当知补泻之法可也。（《资生》）（按：《医通》载绝粒不食，用鹅血效，录在《膈噎》中，宜参。）有人全不进食，服补脾药皆不验。予授此方（按：即二神丸，用破故纸、肉豆蔻，方见《泄泻》），服之顿然而愈。此病不可全作脾虚，盖因肾气怯弱，真元衰劣，自是不能消化饮食。譬如鼎釜之中，置诸米谷，下无火力，虽终日米不熟，其何能化。黄鲁直尝记服菟丝子净淘酒浸曝干，日抄数匙，以酒下，十日外，饮啖如汤沃雪，乃知此理也。（《本事》）（按：《要诀》以不喜食分为四证，其说颇为嗳昧，不录。）不能食者，由脾胃馁弱，或病后而脾胃之气未复，或痰客中焦，以故不思食，非心下痞满而恶食也。治当补益以开豁之，丹溪导痰运脾之法皆是也。（《赤水》）不能食，有虚有实。实则心下痞满口苦，宜消导。虚则倦怠面色痿黄，必心下软和，宜异功散加砂仁；有虚痰者，六君子汤。（《汇补》）恶食非止一端，有胸中痰滞者，宜导痰以助脾。有伤食恶食者，宜消化以助脾。有病久胃虚者，宜参术以健脾。（同上）不能食者，胃中元气虚也，然有虚冷虚热之异，宜分别治之。（《金匮翼》）一妇人年三十余，忽不进饮食，日饮清茶三、五碗，并少用水果，三年余矣，经行每次过期而少。余以为此脾气郁结，用归脾加吴茱，不数剂而饮食如常。（《内科摘要》）一妇人年逾二十，不进饮食二年矣，日饮清茶果品之类，面部微黄浮肿，形体如常，仍能步履，但体倦，肝脾二脉弦浮，按之微而结滞。余用六君加木香、吴茱，下痰积甚多，饮食顿进，形体始瘦，卧床月余，仍服六君之类而安。（同上）（按：《丹溪翁传》一女子病不食且半载，翁诊之，肝脉弦出左寸口。曰：此思男子不得，气结于脾故耳。乃以怒解之。当参。）朱思古，眉州人，年三十岁时，得疾不能食，闻荤腥即呕，惟用大铛旋煮汤，沃淡饭，数数食之，医莫能治。史载之曰：俗辈不读医经，而妄欲疗人之疾，可叹可骇，君之疾正在《素问》经中，名曰食挂。凡人之肺六叶，舒张而盖，下覆于脾。子母气和，则进食。一或有戾，则肺不能舒，脾为之敝，故不嗜食。遂授之一方，以清气润肺为治。服之三日，病者鼻闻肉味觉香，取啖之甚美。此事宋人载于传记（按：此出《闲窗括异志》），余考之岐黄书，皆无食挂之说，或记者假托耳，或史公妄言，以欺世惑人欤，二者皆未可知。（《续医说》）
　　善饥
　　（善食而瘦）（不能食而瘦）舍侄偶食罢即饥，再食又饥，自碎生姜，浓泡二碗服愈。（《资生》）易饥属脾家邪火，忌升、辛温、大热、香燥，宜清火除热、生津液、益脾阴、甘寒、苦寒、酸寒。（《本草经疏》）善食而瘦者，多因有火（按：此本于东垣，既见上），然当察火之微甚。微火者，微清之，如生地、芍药、丹皮、沙参、麦冬、石斛、竹叶、地骨皮、黄芩、知母、细甘草之属是也。若火甚者，或随食随饥，随饮随渴，或肌肤燥热，二便涩结，则石膏、黄连、栀子、黄柏、龙胆草、苦参之属所不可免。此当察其三焦五脏，随所在而治之。然阳盛者阴必虚，如一阴煎、二阴煎、四阴煎之属，皆当择而用也。不能食而瘦者，必其脾胃虚弱，不能健运而然，故或为嗳气吞酸、痞满不饥等证，宜四君子汤、归脾汤。（《景岳》）
　　湿热
　　湿热之原，盖因寒温饥饱失常，喜怒劳役过度以伤脾胃。夫脾胃乃水谷之海也，今脾胃受伤而动火，火则熏蒸水谷而为湿热者也。又按胃司纳受，脾司运化，今脾不能运化饮食，饮食停积而生湿热，亦良多矣。为治之法，人壮实则专攻其湿热，人弱虚则攻补兼施，而补脾、消谷、导水三者不可阙一也。（《丹溪附余》）《脉理提纲》曰：湿热，脉缓大。（同上）
　　血虚脾弱
　　今之人治脾病，不曰补，则曰健。《内经》曰：脾苦湿，急食苦以燥之。参、苓、白术，补之燥之者是也。又如易所称天行健，易老作枳术丸，一消一补，健之者是也。二者世人知之矣，至于血虚脾弱，鲜有论及其理何哉？人之五脏，二脏属气，三脏属血。脾血藏也，善统血者也。血枯脾弱，致失其职，亦不能司转输。用参术补之燥之则误，一消一补健之则非。吾乡溪南吴隐君（讳正学）传一秘方，名正中散，用当归、白术、香附、茯神、黄连、木香，共为末，胸胀伤食气逆，随意米饮、酒、水皆可调服，传之数世，皆谓神方。客问曰：血虚脾弱，外证何似？曰：思虑则伤脾。心脾相连，心生血而脾统血。血枯脾弱，外证则大肠干燥而秘结，非若饮食不节，脾气损伤，大肠多溏也。当归补血药，故用之最多。然不外乎实脾土，故次多白术。思虑者，开郁为主，香附次之。宁神者，茯神为先，则又次之。血少火生，黄连用以清火。然气又不可不顺，故少加木香。（《星海》）
　　东垣内外伤辨概略
　　外感八风之邪，乃有余证也。内伤饮食不节，劳役所伤，皆不足之病也。其内伤亦恶风自汗，若在温暖无风处，则不恶矣。与外伤鼻流清涕、头痛、自汗颇相似，细分之特异耳。外感风邪，其恶风、自汗、头痛、鼻流清涕，常常有之，一日一时，增加愈甚，直至传入里作下证乃罢，语声重浊，高厉有力，鼻息壅塞而不通，能食腹中和，口知味，大小便如常，筋骨疼痛，不能动摇，便着床枕，非扶不起。其内伤与饮食不节，劳役所伤，虽亦恶风。居露地中，遇大漫风起，则不恶也。惟门窗隙中，些小贼风来，亦大恶也，与伤风、伤寒俱不同矣。况鼻流清涕，头痛自汗，间而有之。鼻中气短，少气不足以息，语则气短而怯弱，妨食或食不下，或不欲食，三者互有之。腹中不和，或腹中急而不能伸，口不知五谷之味，小便频数而不渴。初劳役得病，食少小便赤黄，大便常难，或涩或结，或虚坐，只见些小白脓，时有下气，或泄黄如糜，或溏泄色白，或结而不通，若心下痞，或胸中闭塞，如刀之痛，二者亦互作，不并出也。有时胃脘当心而痛，上支两胁痛，必脐下相火之势，如巨川之水不可遏而上行，使阳明之经逆行，乱于胸中，其气无止息，甚则高喘。热伤元气，令四肢不收，无气以动而懒倦嗜卧。以其外感风寒，俱无此证，故易为分辨耳。（《辨惑论》）内伤及劳役饮食不节病，手心热，手背不热，外伤风寒，则手背热，手心不热，此辨至甚皎然。（按：外伤胃实，必手心热，此岂指表证而言欤。）内证头痛，有时而作，有时而止；外证头痛，常常时作，直须传入里实方罢，此又内外证之不同者也。外感风寒之邪，三日已外，谷消水去，邪气传里，始有渴也。内伤饮食失节，劳役久病者，必不渴，是邪气在血脉中，有余故也。初劳役形质，饮食失节，伤之重者，必有渴，以其心火炽上，克于肺金，故渴也，又当以此辨之。其外伤贼邪，必语声前轻后重，高厉而有力。若是劳役所伤，饮食不节，表虚不足之病，必短气气促，上气高喘懒语，其声困弱而无力，至易见也。若毫厘之误，则千里之谬。（同上）
　　和中消导诸方
