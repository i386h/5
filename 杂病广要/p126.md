<!-- { "loadSidebar": true } -->
　　华佗治胃反，胃反为病，朝食暮吐，心下坚如杯升，往来寒热，吐逆不下食，此为关上寒所作，将成肺痿，治之方。真珠雄黄丹砂（各三两）朴硝（五两）干姜（十累）上五味末之蜜丸，先食服，如梧子三丸。若小烦者，饮水即解，然无所忌，神良无比。一方用桂心一两。（《千金》）大黄汤，治冷涎翻胃，其候欲发时先流冷涎，次则吐食，此乃劳证，治之不早，死在旦夕。大黄（一两，生姜自然汁半茶盏，炙大黄令干，又淬姜汁中，如此淬尽，切焙为末。）上每服二钱，陈米一撮，葱白二茎，水一大盏，煎至七分，先食葱白，次服其药，不十日去根。（《本事续集》）半夏生姜大黄汤，治旦食暮吐，暮食朝吐，此下焦病。半夏大黄（各二两）生姜（一两半）水五升，煮取三升，分温再服。（《必读》）治胸膈不快，酒食所伤，渐成翻胃，自令干呕。丁香巴豆乌梅（各二十个完全好者）上三味皆不去油谷并核，捣三五千百杵成膏，入早米饭一两，同捣又二千杵，令极匀细，众手丸如○大，慢火焙干，净纸承，顿地上出火毒，每服五丸或七丸，茶酒熟水任下。如呕吐酸水，心腹气痛，膨胀者，橘皮甘草汤下。（《本事续集》）（按：此本《鸡峰》五百罗汉丸，今去胡椒、缩砂，彼曰消食化气。《三因》五百丸，于罗汉丸去胡椒。）翻胃平胃散，平胃散多加砂，姜为末沸汤点服，当吐出恶物一块，黑色如石，屡验。（《必用全书》）（按：磨积方仅止此，仍不别设其类，敢列于斯。）
　　收涩镇坠诸方
　　治反胃病吐后，令永瘥，赤石脂丸方。赤石脂（一斤好腻无砂者）上捣罗研，以蜜和丸，如梧桐子大，每日空腹以生姜汤下十丸，加至二十丸。一云，水飞，丸如绿豆大，令干，以布揩令光净，空腹津吞十丸，仍先以巴豆一枚去皮，勿令破，津吞之后服药。（《圣惠》）《按：《千金翼》治痰饮盛，吐水无时节，赤石脂为散，服方寸匕，日三，酒饮并可下之，即此方所本。又《寓意草》治膈气危证，用煎人参汤，调赤石脂末。又以赤石脂，用六君子汤加旋复花煎调。喻氏所谓膈气，即吐逆证，宜考。又宜参前门吐清水。）治脏腑久积虚冷，反胃呕哕，宜服此方。白矾黄丹（各二两）硫黄（一两）上先将白矾、黄丹入于坩锅内，以炭火半秤烧通赤，任火自消，取出于湿地出火毒两日，入硫黄同细研为末，以粟米饭和丸，如绿豆大，以粥饮下二十丸。（《圣惠》）《本事续集》去硫黄。治胃虚胀，其气上逆，食已反出，矾石丸，白矾三两烧，细研，以研饭为丸，如梧子，每空心米饮下十五丸。（《圣济》）治翻胃方。锻石（不计多少，水浸七日，每日换水，去尽苦水，焙干，一两。）姜制半夏（一两）丁香（一分）茯苓（一两）上并细末和匀，每用五钱，别作粥，粥熟抄药在内搅匀，一、二服立止。（《方氏》）治男女久患冷翻胃，口吐清水，遍身虚肿，胸腹胀满，上气喘急，及冷气筑心，面色萎黄，不进饮食。真针砂（一斤先淘去赤水令清了却以米醋煮炒红色）苍术（半斤炒赤）陈皮（去白）干姜（炮各五两）上为末，以蒸饼糊丸，如梧子大，空心温酒送下三十丸，妇人醋汤下，忌生冷毒物。（《卫生十全》）治久患翻胃，及小儿惊吐，诸吐并医，田季散。好硫黄（半两细研）水银（一分与硫黄再研无星）上同研如黑煤色，每服三钱，生姜四两取汁，酒一盏，同姜汁煎熟调药，空心服，衣被盖覆，当自足指间汗出，迤逦遍身，汗出即瘥。（《苏沈》）翻胃之患，皆因中脘停寒，涎饮凝滞，食入即吐，当用养正丹，以生姜、熟附各四分，丁香十粒，同煎咽下。但丁、附性热，恐为痰饮阻隔，即蓄在上焦，反为僭燥，则于二陈汤中选药用之。（《易简》）《明理论》理膈气反胃，诸药难瘥，朝食暮吐，食已辄出，其效神速。用硫黄半两，水银、黑锡各三钱，同于铫内，用柳木捶研，微上火细研为炭。取后入丁香末二钱，桂末一钱，生姜末三钱，同研停匀，每二钱，黄米粥饮调下，一服效，甚则再服，名桂香散。（《简易》）入药灵砂，治翻胃呕吐，食饮不下。灵砂末（一两）丁香末木香末胡椒末（各半钱）上件和匀，煮枣圈肉，杵和为丸，如绿豆大，每服五十粒，生姜米饮送下，不拘时候。（《济生续》）（按：《和剂》灵砂主治，有翻胃吐逆。）
　　绝饮用药法
　　反胃之疾，十有九死，非药不效，良因辄强以食，或饮以羹汤，是速其吐。今得其说，不强以食，绝其羹汤，先投来复丹暑药，知其非伏暑证，遂投养正、灵砂之类，饥则以饭炒香干啖之，一点汤水亦不与，三日后竟不复吐，饮食如初，方用甘蔗捣汁七升，生姜捣汁一升，打和分作二服。（《经验秘方》）干食方，惟食干饭饼饵，尽去羹饮水浆，药亦用丸，自不反动，调理旬日奇效。有人三世死于胃反，至孙收效此方。（《得效》）得药不反，切不可便与粥饭及诸饮食，每日用人参五钱，陈皮二钱，作汤细啜，以扶胃气。觉稍安，渐渐加人参（按：《必读》作惟以人参五钱，陈皮二钱，老黄米一两，作汤细啜。《医通》作每日与独参汤，少加炒陈米，不时煎服）。旬日半月间，方可小试陈仓米饮及糜粥。仓廪未固，不宜便贮米谷，常见即食粥饭者，遂致不救。（《准绳》）（按：此文本出其自制通肠丸下，然《六要》、《必读》俱为该反胃诸治者，其意为佳。）
　　灸法
　　有人久患反胃，予与镇灵丹服，更令服七气汤，遂能立食，若加以着艾，尤为佳也。有老妇人患反胃，饮食至晚即吐出。见其气绕脐而转，予为点水分、气海，并夹脐边两穴。既归，只灸水分、气海即愈，神效。（《资生》）服药未应者，宜灸中脘一穴，足三里二穴，各灸七壮或九壮，其效尤着焉。（《济生》）
　　脏腑类
　　哕
　　
　　名义
　　哕者，呃逆也，非咳逆也。咳逆者，咳嗽之甚者也，非呃逆也。（按：唐末以来，谬以咳逆为呃逆之名，故景岳有此辨也。但古人意非以咳嗽逆气为哕义，故今是书所引，其云咳逆者，皆宜为呃逆看。）干呕者，无物之吐，即呕也，非哕也。（按：东垣、海藏以哕为干呕，故有此辨也。又《活人书》创以为干呕，然、哕同字，宜参《呕吐》名义。）噫者，饱食之息，即嗳气也，非咳逆也。（按：《圣惠》以呃逆名咳，或作噫，故有此辨也。）后人但以此为鉴，则异说之疑，可尽释矣。（《景岳》）
　　脉候
　　脉浮而缓者易治，弦急而按之不鼓者难治。脉结或促或微皆可治，脉代者危。（《正传》）
　　寒热虚实诸说
