<!-- { "loadSidebar": true } -->
　　夫五噎，谓一曰气噎，二曰忧噎，三曰食噎，四曰劳噎，五曰思噎。虽有五名，皆由阴阳不和，三焦隔绝，津液不行，忧恚嗔怒所生，谓之五噎。噎者，噎塞不通也。（《病源论》）气噎候：此由阴阳不和，脏气不理，寒气塞于胸膈，故气噎塞不通而谓之气噎，令人喘悸胸背痛也。食噎候：此由脏气冷而不理，津液涩少而不能传行饮食，故饮食入则噎塞不通，故谓之食噎。胸内痛，不得喘息，食不下，是故噎也。（同上）《古今录验》五噎者（三字据《千金》注引补），气噎、忧噎、劳噎、食噎、思噎。气噎者，心悸，上下不通，噫哕不彻，胸胁苦痛。忧噎者，天阴苦厥逆，心下悸动，手足逆冷。劳噎者，苦气隔，胁下支满，胸中填塞，令手足逆冷，不能自温。食噎者，食无多少，惟胸中苦塞，常痛，不得喘息。思噎者，心悸动喜忘，目视。此皆忧恚嗔怒，寒气上逆胸胁所致。（外台）病在膻中之下，故名五膈。若在咽嗌，即名五噎。（《三因》）
　　膈噎胃反之别
　　夫饮食入于噎间，不能下噎，随即吐出，自噎而转，故曰噎（按：此以噎为咽义，非是）。膈是膈膜之膈，非膈截之谓也。饮食下噎，至于膈间，不能下膈，乃徐吐出，自膈而转，故曰膈。翻胃是饮食已入胃中，不能运化，而下脘又燥结不通，朝食而暮吐，暮食而朝吐，明其自胃中而倒出，故曰翻胃也。均一吐病，而有上中下之分。（《赤水》）噎膈者，饥欲得食，但噎塞迎逆于咽喉胸膈之间，在胃口之上，未曾入胃，即带痰涎而出。若一入胃下，无不消化，不复出矣。惟在年高者有之，少无噎膈翻胃者，饮食倍常（按：此句殊可疑），尽入于胃矣。但朝食暮吐，暮食朝吐，或一两时而吐，或积至一日一夜，腹中胀闷不可忍而复吐，原物酸臭不化，此已入胃而反出，故曰翻胃，男女老少皆有之。（《医贯》）噎膈反胃二证，丹溪谓其名虽不同，病出一体，若乎似矣，然而实有不同也。盖反胃者，食犹能入，入而反出，故曰反胃。噎膈者，隔塞不通，食不能下，故曰噎膈。食入反出者，以阳虚不能化也，可补可温，其治犹易；食不得下者，以气结不能行也，或开或助，治有两难，此其轻重之有不同也。且凡病反胃者多能食，病噎膈者不能食。故噎膈之病，病于胸臆上焦；而反胃之病，则病于中下二焦，此其见证之有不同也。所以反胃之治，多宜益火之源，以助化功；噎膈之治，多宜调养心脾，以舒结气。此其证候既有不同，故延医亦当分类也。（《景岳》）
　　病由气结
　　（气结生涎、气结伤阴二因，更有死血等数因。）夫阴阳不和则三焦隔绝，三焦隔绝则津液不利，故令气塞不调理也，是以成噎。此由忧恚所致，忧恚则气结，气结则不宣流使噎。噎者，噎塞不通也。（《病源论》）五噎诸气（妇人多有此病），此病不在外，不在内，不属冷，不属热，不是实，不是虚，所以药难取效。此病缘忧思恚怒，动气伤神，气积于内，气动则诸证悉见，气静疾候稍平，扪之而不得疾之所在，目视之而不知色之所因，耳听之不知音之所发，故针灸服药皆不获效，此乃神意间病也。顷京师一士人家，有此疾证，劝令静观内外，将一切用心力事，委之他人，服药方得见效。若不如此，恐不能安。但根据此戒，兼之灼艾膏肓与四花穴，及服此三药（按：此三药未考），可以必瘥。孙真人云：妇人嗜欲多于丈夫，感病倍于男子，加以慈恋爱憎，嫉妒忧恚，染着坚牢，情不自抑，所以为病根深，疗之为难瘥。（《鸡峰》）膈气噎塞者，由忧思过甚，气结不通，肺胃虚弱，气留肓膜则结滞于胸膈，故升降否塞。盖喉咙者，气之所以上下，若气塞不通，则咽喉噎闷，状若梅核，咽纳有妨，故谓之膈气咽喉噎塞也。（《圣济》）夫五噎者云云，虽五种不同，皆以气为主云云。皆由喜怒不常，忧思过度，恐虑无时，郁而生涎，涎与气搏，升而不降，逆害饮食，与五膈同，但此在喉嗌，故名五噎。（《三因》）《素问》云：阳脉结谓之膈。盖气之与神并为阳也，逸则气神安，劳则气神耗。傥或寒温失宜，食饮乖度，七情伤感，气神俱扰，使阳气先结，阴气后乱，阴阳不和，脏腑生病，结于胸膈则成膈气，留于咽嗌则成五噎。其为病也，令人胸膈痞闷，呕逆噎塞，妨碍饮食，胸痛彻背，或胁下支满，或心忡喜忘，咽噎气不舒。（《济生》）噎膈多起于忧郁，忧郁则气结于胸臆而生痰。久者痰结成块，胶于上焦，道路窄狭，不能宽畅，饮或可下，食则难下，而病已成矣。好酒之徒，患此者必是顽痰。（《订补指掌》）噎膈一证，必以忧愁思虑，积劳积郁，或酒色过度，损伤而成。盖忧思过度则气结，气结则施化不行，酒色过度则伤阴，阴伤则精血枯涸。气不行，则噎膈病于上；精血枯涸，则燥结病于下。且凡人之脏气，胃司受纳，脾主运化，而肾为水火之宅，化生之本。今既食饮停膈不行，或大便燥结不通，岂非运化失职，血脉不通之为病乎。而营运血脉之权，其在上者，非脾而何。其在下者，非肾而何。矧少年少见此证，而惟中衰耗伤者多有之，此其为虚为实，概可知矣。故凡治此者，欲舍根本而言快捷方式，又安望其有成功也。（《景岳》）五噎五膈，方书皆类一门，而《千金》独以五膈隶之肺脏。究其所因，良由胃虚不能游溢精气于脾，所以气噎不通。脾衰不能散精上归于肺，所以食膈不下。原其受病，虽有气食忧劳之不同，总缘思虑气郁之所致。《素问》明言隔塞闭绝，上下不通，暴忧之病也。（《千金方衍义》）噎之与膈，本同一气，膈病之始，靡不由噎而成。原其大概，不外乎郁，故张鸡峰以为神思间病。其受病之源，非止一端。尝考五噎之中，独多思噎；五膈之中，独多饮膈。每见多思虑人，每患气噎，经谓思则气结是也。好热饮人，每患酒膈，丹溪谓之死血是也。然血膈亦非止一端，往往有勇力过甚，血菀于胃，阻碍饮食成隔者。即如《灵枢》虫为下膈，有此一证。若夫命门火衰，不能温养土脏，食时乃出者，得非下膈之证乎。而《素问》又有三阳结渭之膈，言小肠、大肠、膀胱之津血俱结，如厕涩难，下不通而上逆，势所必然。（同上）
　　病由气血渐亏
　　膈噎始因酒色过度，继以七情所伤，气血日亏，相火渐炽，几何不致于膈噎。夫血液渐亏，则火益甚，而脾胃皆失其传化，饮食津液，凝聚而成痰，积于胃口，渐而致于妨碍道路，斯食不能入而成五膈五噎者是也。（《医统》）
　　病由三阳结
　　俗谓噎食一证，在《内经》若无多语，惟曰三阳结谓之膈。三阳者，谓大肠、小肠、膀胱也。结，谓结热也。小肠热结则血脉燥，大肠热结则后不圊，膀胱热结则津液涸。三阳俱结，则前后塞，下既不通，必反上行，此所以噎食不下，纵下而复出也。谓胃为水谷之海，日受其新，以易其陈，一日一便，乃常度也，今病噎者，三日、五日或五、七日不便，是乖其度也亦明矣。岂非三阳俱结于下，广肠枯涸，所食之物为咽所拒，纵入太仓，还出咽咙，此阳火不下推而上行也。（《事亲》）子和论膈噎，累累数百言，谓三阳结热，前后涩，下既不通，必反上行，所以噎食不下。夫膈噎，胃病也，始先未必燥结，久之乃有大便秘少若羊矢之证。此因胃中津气上逆，不得下行而然，乃胃病及肠，非肠病及胃也。（《金匮翼》）肠胃之为物，最喜润泽，试以羊豕之肚观之，必是滑腻稠粘，如液如脂，如膏如泽，在人胃亦如是，所谓阴也。膈症之人，其肠胃必枯槁干燥，绝无滑腻稠粘等象，是胃阴亡也。阴亡，地气绝也，地气绝则天气从何处生乎，故多死。（《四明心法》）
　　病有气血之别
　　《发明》曰：噎者，六腑之所生，阳也气也。塞者，五脏之所生，阴也血也。二者，皆由阴中伏阳而作也。谨按：噎为七情所发，或因三焦传化失常所致，此即主于气也。或血液所亏，胃脘干槁，或血积所致，即皆因于血也。塞由填塞不通之义，故《发明》有治幽门不通，噎塞不便，通幽汤之例。盖阳无阴不能施化，阴之失位而阳伏其中，传化不变而反上行矣。然人有所击扑坠跌，内致血瘀，忽即吐而食不能纳，此由气血俱伤所可见也。大抵始因气致者，初当从气治之；由血致者，当从血治之，岂可类用香热之剂反耗气血耶。但世俗拘泥，不能究乎病情，遂成危证也，悲夫！（《微义》）
　　病由逆气
　　古人指噎膈为津液干枯，故水液可行，干物梗涩，为槁在上焦，愚窃疑之。若果津枯，何以食才下咽，涎随上涌乎？故知膈咽之间，交通之气不得降者，皆冲脉上行，逆气所作也。惟气逆，故水液不能居润下之常，随气逆从耳。若以津枯而用润下之剂，岂不反益其邪乎。（《医通》）（按：此说本于《沙篆》。）
　　脾胃诸证多因液燥
　　夫气之初病也，其端甚微，或因些少饮食不谨，或外冒风雨，或内感七情，或食味过浓，偏助阳气，积成膈热。或资禀充实，表密无汗，或性急易怒火炎上，以致津液不行，清浊相干。气为之病，或痞或痛，不思食，或噫腐气，或吞酸，或嘈杂，或膨满。不求原本，便认为寒，遽以辛香燥热之剂投之，数帖时暂得快，以为神方，浓味仍前不节，七情反复相仍，旧病被劫暂开，浊液易于攒聚，或半月，或一月，前证复作。如此延蔓，自气成积，自积成痰，此为痰、为饮，为吞酸之由也。良工未遇，缪药又行，痰挟瘀血，遂成窠囊，此为痞、为痛呕吐、为噎膈反胃之次第也。饮食汤液，滞泥不行，渗道蹇涩，大便或秘或溏，下失传化，中焦愈停。医者不察，犹执为冷，翻思前药，随手得快，至此宾主皆恨药欠燥热，伺久服，可以温脾壮胃，消积行气，以冀一旦豁然之效。不思胃为水谷之海，多血多气，清和则能受；脾为消化之气，清和则能运。今反得香热之偏助，气血沸腾。其始也，胃液凝聚无所容受。其久也，脾气耗散，传化渐迟。其有胃热易饥，急于得食，脾伤不磨，郁积成痛。医者犹曰虚而积寒，非寻常草木可疗，径以乌、附助佐丹剂，专意服饵。积而久也，血液俱耗，胃脘干槁。其槁在上，近咽之下，水饮可行，食物难入，间或可入，亦不多，名之曰噎。其槁在下，与胃为近，食虽可入，难尽入胃，良久复出，名之曰膈，亦曰反胃。大便秘少，若羊矢然，名虽不同，病出一体。（《局方发挥》）（按：此论似精而反晦，又与前款所引《三因》诸说，其意自异。但明以来诸家，多援用之，而其所主，专在膈噎，仍姑存录之。又此误混反胃，辨见上。）
　　脉候
