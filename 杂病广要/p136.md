<!-- { "loadSidebar": true } -->
　　蛔虫者，是九虫内之一虫也，长一尺，亦有长五、六寸。或因腑脏虚弱而动，或因食甘肥而动。其发动则腹中痛，发作肿聚，去来上下，痛有休息，亦攻心痛，口喜吐涎及吐清水，贯伤心者死也。（《病源论》）（按：其发动以下，本于《灵枢•厥病篇》，有少异，末一句经所无。）《腹疾篇》曰：干痛有时，当为虫。（《褚氏遗书》）蛔虫，盖较之它虫，害人为多，观其发作冷气，脐腹撮痛，变为呕逆，以至心中痛甚如锥刺。（《圣济》）面白，心腹痛，口中沫及清水出，发痛有时，安虫散主之，小儿本怯者多此病。积痛、食痛、虚痛，大同小异；惟虫痛者，当口淡而沫自出，治之随其证。小儿本怯，故胃虚冷，则虫动而心痛，与痫略相似，但目不斜、手不搐也，安虫散主之。（《直诀》）（按：此说可移之大人，故列于此，后小儿诸说皆仿此。）赵氏家传，小儿或患伤寒不能得汗，亦由此虫所攻，仲景所谓蛔厥者是也。凡有蛔者，眼多有赤脉。（《幼幼》）蛔虫九虫之数，人腹中皆有之，小儿失乳而哺早，或食甜过多，胃虚虫动，令人腹痛恶心，口吐清水，腹上有青筋。（《医说》引《医余》）腹中有块起，急以手按之，便不见，五更心嘈，牙关挢硬，恶心而清水出，及梦中啮齿者，此谓之虫痛。（同上）本为从来吃物粗，虫生肚内瘦肌肤，爱甜吃了多生痛，怕药愁啼肉渐枯，形候只看人中上，鼻间唇上一时乌，沫干痛定虫应退，取下蛔虫病始无。（《活法秘方》）有虫痛者，面上白斑，唇红，能食，属虫，治以苦栋根、锡灰之类。（《丹溪》）或痛而坐卧不安，自按心腹，时大叫，或青或黄，唇缓，口吐清水，目无光彩者，虫痛也。（《医统》）凡虫症，眼眶鼻下青黑，面色痿黄，脸上有几条血丝，如蟹爪分明，饮食不进，肌肉不生，沉重寒热。若不早治，相生不已，贯心杀人。（《入门》）虫之为病，其类不一，或由渐而甚，或由少而多，及其久而为害，则为腹痛食减，渐至羸瘠而危者有之。凡虫痛证，必时作时止，来去无定，或呕吐青绿水，或吐出虫，或痛而坐卧不安，或大痛不可忍，面色或青或黄或白而唇则红，然痛定则能饮食者，便是虫积之证，速宜逐之。（《景岳》）虫为病千态万状，凡证难识认者，即当究心于虫。其人或面黄肌瘦，脸生斑纹，偏食异物，或游行饮血，或脏腑声言，其脉濡滑牢结伏数沉弦小短不等，皆虫候也。体实，生于脏腑者，打虫；体虚，生于肠外膜内者，化虫。虫出后，补，（《女科百病问答补遗》）虫病之人，面黄肌瘦，唇白毛竖，容颜不泽，脸多白印，时觉恶心，口吐清水，或心腹绞痛，饮食不为肌肤，或头发狰狞，洒淅恶寒，或额面生疮湿痒，皆其症也。（《玉按》）其人必面色黄，时吐涎沫，时作时止，食酸即安，食甜则甚，然而亦有寒有热，有虚有实。（《胃气论》）病患嗜食甘甜或异物，饥时则痛，唇之上下有白斑点者，虫也。（《心悟》）虫证，心嘈腹痛，或上攻心如咬（虫动则心慌乱不宁，故嘈杂。虫窜动咬啮则腹痛也），呕吐涎沫或青黄水（虫多在胃中，胃气被虫扰动，则津液随气壅泛也。经谓虫动则胃缓，胃缓则廉泉开，故流涎。谓胃气为虫所滞，不能行其津液，故上泛而从廉泉穴出耳），面色萎黄（胃脉上面，胃因虫病虚弱，故痿悴之黄色，见于面也），或乍赤乍白乍青黑（青黑为痛色，白为少血色，赤为火色。虫扰动无常，痛甚则面色青黑。气血滞于内不上行，则面无血色。久滞忽通，火得上伸则赤也），或面有白斑（胃中蚀痕斑驳，故面亦应之而成斑，若影之肖形然），唇常红（脾血因热滞，故色见于唇），或生疮如粟米（《准绳》谓虫蚀下部，为狐，下唇有疮；蚀上部，为惑，上唇有疮）（按：此虫，非蛔虫。上或乍赤云云，下或沉默欲眠云云，亦似取《金匮》狐惑中文，姑存之。），或沉默欲眠，卧起不安，不欲饮食，恶闻食臭（虫闻食臭即动，动则令人心烦，故不欲食，恶闻食臭），饥则痛，得食痛更甚（虫饥动而求食，又虫争食而乱动也），饱即安（虫饱则不动矣），时痛时止，以手拊击即息（一人心腹痛，百药不效，惟手捶即止。以捶则震动，虫惊畏而止也。不捶又作，取虫而愈），腹上有青筋，或腹中有块更起，下利黑血（小儿疳热生虫，土败木克，故青筋见腹，血败故利黑血也），体有寒热（气滞于里则恶寒，滞久暴伸于外则发热），脉洪而大（乃湿热生虫之象），皆其候也。（《医碥》）
　　虫痛验法
　　验治法：昔一人患心腹大痛，或止或作，痛不可忍。凡用去积行气等药，百方不效，但于痛极时，须用拳捶之，痛得少止，而旋止旋作，久不能愈，日加困弊，莫测其故。忽一胡僧见之曰：余能治也。遂令病者先食香饵，继进一丸，打下一硬嘴异虫，遂愈。此因虫啮肠脏，所以痛极，捶之则五内震动，虫亦畏而敛伏；不捶则虫得自由，所以复作。此亦验虫奇法，故凡见心腹痛证，但用揉按重捻而痛得暂止者，多有因虫而然也。（《景岳》）虫痛之症，得食则痛减，无食则痛增。以酸梅汤一盏试之，饮下而痛即止者，乃虫痛；饮下而痛增重或少减者，非虫痛也。（《石室秘》）
　　吐蛔
　　（宜参安虫诸方）藏寒蛔上入膈，吐蛔，此胃寒乃胃虚寒，非实寒也，治用仲景理中丸。（《宝鉴•补遗》）吐蛔乃胃寒所生，经云蛔者长虫也，胃中冷则吐蛔，成蛔厥，宜理中汤加炒川椒五粒，槟榔半钱，吞乌梅丸。（《要诀》）凡吐蛔者，必因病而吐蛔，非因蛔而致吐也。故不必治其蛔，而但治其所以吐，则蛔自止矣。有因胃火而吐蛔者，以内热之甚，蛔无所容而出也，但清其火，火清而蛔自静。有因胃寒而吐蛔者，以内寒之甚，蛔不能存而出也，但暖其胃，胃暖而蛔自安，仲景乌梅丸之属是也。有因胃虚无食而吐蛔者，以仓廪空虚。蛔因求食而上出也，此胃气大虚之候，速宜补胃温中，以防根本之败。以上三者，固皆治蛔之法，然蛔有死者，有活者。若吐死蛔，则但治呕，如前可也。若活蛔上出不已，则不得不有以逐之，盖蛔性畏酸畏苦，但加乌梅为佐使，则蛔自伏也，若胃实火盛者，可加苦栋根或黄连亦善。（《景岳》）有胃中热，使虫不能安而吐者，有多食甘甜之物，如甘蔗白糖类，引动蛔虫而吐者。病者壮盛，面色红活，脉洪而数，乃胃热症也，用黄连、栀子等剂而愈。若胃冷吐虫，脉必微弱，色必黯淡，四肢厥冷。（《医彀》）大凡热厥吐蛔者，蛔必多，随生随吐，神气必清，无烦躁不安之证，宜用黄连等苦燥之剂，以泻其湿热。（《胃气论》）
　　偏嗜一物
　　（治方见后安虫诸方中，又宜与《积聚》门虫积条互参。）间有偏嗜一物，吃米吃泥吃炭吃灰吃茶叶吃布纱之类，乃内癖也。肇病之初，由于中气馁弱，饮食不思。偶将一物试嚼，入于肠胃，蛔而甘之，为其嗜好。若是投其所喜，蛔来吞受，心胸舒畅。若或非所喜，纵虽珍羞美馔，蛔无禀受而不安，食已入胃而难化，反觉否闷靡宁。为日既久，病邪益深，容颜憔悴，肌肤瘦削。养生食品，憎之如仇，当戒之物，甘之如醴。率由病魔作祟，实非吾心所主，明知明犯，欲改过而未能，病名曰癖，以其偏拗僻着，不能丸通故也。内癖与外癖相同，遽难移易其志。但内癖之中，酒癖为最，高下不侔，浅深各异，或一斗，或一石，或有限量，或无限量。虽云酒有别肠，未必非消食虫之能运化。如其不然，试观欲饮之时，鼻吸心香，涎垂难忍，一啜下咽，心广体胖。谚谓贪饮者将进酒，却有欲速饕馋景状，号之曰，酒鳖虫爬起来。（《一万社草》）（按：《医说》载饥疾吐异虫数条，近日医官喜多邗子温，着有《蛔志》，内论善饥证，多属蛔，其说为富，盖善饥亦即卢氏所谓内癖也。子温之书，援据子史，极有辨评，学人宜阅。）好食茶叶、生米、草纸、怪异等，当困倦少食，今反饮食如常，形健不渴，悉属虫症。（《汇补》引《类案》）大凡偏食一物，中必有虫，即以所好投之，随下虫药，无不应手获效。（《六要》）好食茶者，谓之茶虫。酷思酒者，谓之酒虫。欲饮油者，谓之油虫。至于小儿多好食生米、壁泥，皆虫所使也。皆当以杀虫之药，如铅灰、雷丸、槟榔、川楝、使君子之类为丸，即以所好之物送下，直至虫处而杀之。（《医镜》）（按：此下更有一法，录在饥甚施治条。）
　　虫鼓
　　（互见胀满门）万历岁癸已，赴督漕理刑吴比部之召而至淮阴。有王乡官者，其子年十六，新娶后，腹胀大，按之有块，形如稍瓜，四肢瘦削，发热昼夜不退，已半年矣。族医惟以退热消胀之剂投之，其胀愈大，其热愈炽，甚且喉中两耳俱疮。余诊视之，脉滑数，望其唇则红，其腹则疼，又多嗜肥甘。余思诸凡腹疼者，唇色淡，不嗜饮食。今若此，得非虫乎。投以阿魏积块丸，服之果下虫数十，大者二，一红一黑，长尺余。虫身红线自首贯尾，虫腹中有虫，大者数条，小者亦三、四条。虫下则热渐减，胀渐消，三下而愈。（《赤水》）（按：积块丸系棱、莪、蜈蚣、芦荟、阿魏、沉香等及金石之药，今不录。更有一方，用黑丑等六味，录于后下虫方中。）
　　虫多怪证
　　如或希奇怪病，除痰血外，百治不效者，即是虫为患。视其经络虚实，参脉症消息治之。（《六要》）虫之怪证多端，遇之卒不能辨，昔人治例有雷丸治应声虫之说。近有女子咳逆腹痛后，忽喜呼叫，初时呀呷连声，渐至唔不已，变易不常，或如母鸡声，或如水蛙鸣，或如舟人打号，每作数十声，日发十余次，忍之则胸中闷闷不安，此为叫虫，即应声虫之类也。复有一人，患发热痞满后，常兀兀欲吐，吐中必有虫数枚，状如虾状，跳跃不已。诸治不应，或令服铜绿涌之，不过二、三度，遂绝不再见矣。（《医通》）休邑西山金峰人，尝语人曰：或人小腹甚痛，百药不应。一医灸关元十余壮，次日茎中淫淫而痒，视之有虫出四五分许，急用铁镊扯出之，裸虫长五、六寸，每日虫出，如此者至七条，不复痛。初甚惊，后则视以为常，皆用手扯出去也。仲景曰：内为大热所逼，不能容，故从溺孔出也。其人善饮御内，湿热熏蒸膀胱，遇有留血污浊相结而为虫矣，经曰湿热生虫是也。故痨虫、寸白虫皆内由湿热蒸郁而生，犹春夏之交，湿热郁结而生诸虫也，此亦奇病。（《汪石山》）
　　治辨虚实
