<!-- { "loadSidebar": true } -->
　　肺主于气，候皮毛。人有运动劳役，其气外泄，腠理则开，因乘风取凉，冷气卒伤于肺，即发成嗽，故为暴气嗽，其状嗽甚而少涎沫。久咳嗽者，是肺极虚故也，肺既极虚，气还乘之，故连年积月久不瘥。夫气久逆不下，则变身面皆肿满，表里虚气往来乘之故也。（《病源论》）经年累月，久嗽不已，服药不瘥，余无他证，却与劳嗽不同，宜三拗汤，仍佐以青金丹。有暴嗽服诸药不效者，或教之生料鹿茸丸、大菟丝子丸方愈，此乃肾虚所致，有本有标，却不可以其暴嗽而疑遽补之非。然所以易愈者，亦觉之早故也。（《要诀》）新咳有痰者外感，随时解散；无痰者便是火热，只宜清之。久咳有痰者，燥脾化痰；无痰者，清金降火。盖外感久则郁热，内伤久则火炎，俱宜开郁润燥。其间有七情气逆者，则以枳壳、香附顺气为先。停水宿食者，则以南星、槟榔分导为要。气血虚者，补之敛之。苟不治本而浪用兜铃、粟壳涩剂，反致缠绵。况肺为娇脏，易寒易热。虽人参平药，惟气虚最宜。若肺热有火及风邪初盛者，俱宜沙参或玄参代之，故咳不拘于寒也。（《入门》）咳之为病，有新久虚实之殊。新咳者肺有实邪，风则散之，寒则发之，热则清之，火则泻之，湿则除之，痰则涤之。有久病忽咳，病虽久而咳则暴，亦为新咳，必新伤风食也。风则疏之，食则消之即愈矣。久咳者属虚属郁，有由气虚者，有由血虚者，有由血虚火盛喘咳声嘶者，有气血两虚者，有虚劳嗽痰热渴汗者，有虚劳咳血痰喘者。有虚劳嗽一二声无痰，夜则发热，过则冷，睡多梦者。有火郁于肺，咳则有声无痰者。有湿痰内郁，痰出则咳少止，少顷又咳者。而又有咳久伤脾，满面生疮者。有久咳失音者，有久咳失气者，有久咳面目浮肿者，有久咳成劳者。有久咳经年百药不效，余无他证，与劳嗽异者。有痰郁火邪在中成干咳嗽者，此证极难治，先用开剂（宜逍遥散重加桔梗），后用补阴之品。（《尊生书》）新嗽易愈，久嗽难愈。所以难愈者，由病邪传变而入深也。（《苍生司命》）
　　外感内伤证治
　　（不内外因诸证）外感有嗽，内伤亦有嗽，此一实一虚，治当有辨也。盖外感之嗽，必因偶受风寒，故或为寒热，或为气急，或为鼻塞声重，头痛吐痰。邪轻者，脉亦和缓；邪甚者，脉或弦洪微数。但其素无积劳虚损等证，而陡病咳嗽者，即外感证也。若内伤之嗽，则其病来有渐，或因酒色，或因劳伤，必先有微嗽而日渐以甚。其证则或为夜热潮热，或为形容瘦减，或两颧常赤，或气短喉干。其脉轻者亦必微数，重者必细数弦紧。盖外感之嗽其来暴，内伤之嗽其来徐。外感之嗽因于寒邪，内伤之嗽因于阴虚。外感之嗽可温可散，其治易；内伤之嗽宜补宜和，其治难。此固其辨也。然或其脉证素弱，而忽病外感者有之；或其形体素强，而病致内伤者亦有之。此中疑似，但于病因脉色中细加权察，自有声应可证。若或认之不真而互谬其治，则吉凶攸系不浅也，最宜慎之。（《景岳》）外感咳嗽与阴虚咳嗽，尤宜辨晰。外感咳嗽，则声盛而浊，先缓后急，日夜无度，痰涎稠粘而喘急。阴虚劳嗽，则声怯而槁，先急后缓，或早甚，或暮甚，清痰少气而喘乏也。（《医通》）外感以有咳嗽为轻，盖肺气虽郁，尚能通也。故鼻流清涕，鼻痒而嚏，喉痒而咳。若郁甚热壅，不能上通，则鼻干且塞，无喷嚏咳嗽之证矣。盖郁不甚者，尚欲外散与上通；甚则不外散而内攻，不上通而下郁也。内伤以有咳嗽为重，如肝肾之火，其初止病下焦，未遽上干也。久而炎炽，乃反于肺，则病重矣。（若肺火自盛者，不在此论。）（《医碥》）按咳虽肺病，五脏六腑皆能致之。析其条目，经文尚有漏义；总其纲领，不过内伤外感而已。风寒暑湿伤其外，则先中于皮毛，皮毛为肺之合，肺邪不解，他经亦病，此自肺而后传于诸脏也。劳欲情志伤其内，则脏气受伤，先由阴分而病及上焦，此自诸脏而后传于肺也。自表而入者，病在阳，宜辛温以散邪，则肺清而咳愈。自内而生者，病在阴，宜甘以壮水，润以养金，则肺宁而咳愈。大抵治表者，药不宜静，静则留连不解，变生他病，故忌寒凉收敛，如《五脏生成篇》所谓肺欲辛是也。治内者，药不宜动，动则虚火不宁，燥痒愈甚，故忌辛香燥热，如《宣明五气篇》所谓辛走气、气病无多食辛是也。（《必读》）病者咳嗽，发作寒热，引腰背痛，或复喘满，此因房劳伤肾。病者中满腹胀，抢心痛，不欲食，此因饥饱伤脾。病者咳嗽，左胁偏疼，引小腹并膝腕疼，此因疲极伤肝。病者咳嗽，吐白涎，口燥声嘶，此因叫呼伤肺。病者喘嗽，烦热自汗，咽干咯血，此因劳神伤心，并属不内外因。（《三因》）七情饥饱嗽，无非伤动脏腑正气，致邪上逆，结成痰涎，肺道不理，宜顺气为先，四七汤半帖，加桑白皮、杏仁、五味子、人参、阿胶各半钱。有嗽吐痰与食俱出者，此盖饮食失节，致肝气不利，而肺又有客邪，肝浊道，肺清道，清浊相干，宜二陈汤加木香、杏仁、细辛、枳壳各半钱。有饮冷热酒，或饮冷水，伤肺致嗽，俗谓之凑肺，宜紫菀饮。（《要诀》）（按：紫菀饮即《济生》紫菀茸汤。）凡好色之人，元气虚弱，咳嗽不愈者，宜琼玉膏最捷。肺虚甚者，人参膏以生姜、橘红佐之。有痰，加痰药。（《原理》）有兼停饮食而咳，须用消化之方，不可用乌梅、粟壳酸涩药。其寒邪未除，宜用发散之剂，不可便用补剂。（《医通》）
　　劳嗽
　　（肺中有虫嗽）今之所谓劳嗽者，无所经见，意其华佗所谓邪嗽，真人所谓疰嗽者是已。此病盖酒色过度，劳极伤肺，损动经络，其重者咯唾脓血，轻者时发时瘥。又有因虚，感邪恶之气，且传疰得之，或先呕血而后嗽，或先咳嗽渐就沉羸，此则非特内伤肺经，又挟邪恶传疰之气，所以特甚，病之毒害，无过此也。真人治疰嗽通气丸方，用蜈蚣四节。又云：梦与鬼交通及饮食者，全用蜈蚣。《外台》方，四满丸，治五嗽亦用蜈蚣。近世名公能推原其指意，率用蛤蚧、天灵盖、桃柳枝、麝香、丹砂、雄黄、安息香之类，以通神明之药疗之，高出古人之意矣。又肺中有虫如蚕，令人喉痒而咳，汤散迳过，针灸不及，以药含化，虫死即嗽止。（《鸡峰》）至若酒色过度，虚劳少血，津液内耗，心火自炎，遂使燥热乘肺，咯唾脓血，上气涎潮，其嗽连续而不已。惟夫血不荣肌，故邪在皮毛，皆能入肺，而自背得之尤速，此则人参、芎、归所不可无。（按：《医通》曰：当与炙甘草汤，或黄建中加丹皮。盖丹皮辛香，调和营气，治无汗骨蒸，故阴虚人解表，以丹皮为向导。）一种传注，病涉邪恶，五脏受克，毒害尤深，近世率用蛤蚧、天灵盖、桃柳枝、丹砂、雄黄、安息香、苏合香丸通神之剂。（《直指》）有劳嗽一证，皆因肺虚，或苦风寒暑湿，及劳逸抑郁，忧思喜怒，饮食饥饱，致脏腑不平，积微至着，以至渐成肺痿肺痈者。咳嗽有多痰者，有干咳无痰者，甚则失声，咳唾脓血，身体发热，五心烦热，盗汗自出，夜梦鬼交，日轻夜重，肢体憔悴，皮肤干燥，颊赤如敷胭脂，饮食日少。古人云：疮一月不愈，则疮中有虫；咳嗽一月不愈，则肺中有虫。若肺有虫，则药难为功矣。肺虫如蚕，渐致变乱，日将月积，致成劳虫矣。（《治病活法秘方》）劳嗽有因久嗽成劳者，有因病劳乃嗽者。其证寒热往来，或独热无寒，咽痛嗌痛，精神疲极。所嗽之痰，或浓或淡，或时有血，腥臭异常，语声不出者，补肺汤半帖，加杏仁、贝母、款冬花、阿胶、百合各半钱，煎去滓，调钟乳粉。咽痛者，更加桔梗半钱。热甚者，更加秦艽半钱。呕者，去地黄，加半夏如其数。气急者，加灵砂丹或二炒丹。（《要诀》）若饥时胸中大痛，唇面上有白点如粟，咽喉或痒或痛而咳不可忍，脉极数，或忽大忽小，此必肺中有寸白虫，饥则虫上求食，痛嗽不宁也。一味百部蒸膏，略加槟榔、乌梅。（《医通》）（按：百部治久咳，出《千金》。）
　　呷嗽
　　呷嗽者，犹是咳嗽也。其胸膈痰饮多者，嗽则气动于痰，上搏喉咽之间，痰气相击，随嗽动息，呼呷有声，谓之呷嗽。其与咳嗽大体虽同，至于投药，则应加消痰破饮之物，以此为异耳。（《病源论》）
　　瘀血嗽
　　肺胀而嗽，或左或右不得眠，此痰挟瘀血碍气而病。宜养血以流动乎气，降火疏肝以清痰，四物汤加桃仁、诃子、青皮、竹沥、姜汁之类。血碍气作嗽者，桃仁去皮尖，大黄酒炒，姜汁丸服。（《丹溪》）瘀血咳则喉间常有腥臭，轻者泻白散，加生地、山栀、牡丹皮、麦门冬、桔梗，重者桃仁、大黄，姜汁为丸服。或因打损劳力伤肺，遇风寒则咳，或见血紫黑色者，四物汤去芎，加大黄、苏木为末，酒调服，利去心肺间瘀血即止，后服人参养荣汤调理。（《入门》）前后心胀，喉中有血腥气，气口脉涩，此膈间有蓄血也。试法，呷热姜汤作呃者，瘀血也。犀角地黄汤加童便、桃仁、大黄攻散之，或平胃合越鞠，加韭汁、童便消伐之。气竭肝伤而咳嗽血腥者，四乌一芦茹丸。（《医通》）
　　时行嗽
　　时行嗽，发热恶寒，头痛鼻塞气急，状如伤冷热，连嗽不已，初得病即伏枕，一两日即轻。记壬午秋，满城有此病，继时甲午年夏秋之交，此病又自南而北，得免者少，并呼为虾蟆瘟，用参苏饮加细辛半钱。（《要诀》）（按：此证亦出徐应登《医便》，用败毒散。）两在北方，遇夏秋久雨，天行咳嗽头痛，用古方益元散，姜葱汤调服，应手效，日发数十斤，经以彻夜。此盖甲己土运湿令，痰壅肺气上窍，但泄其膀胱下窍而已，不在咳嗽例也。（《韩氏医通》）
　　顿呛
　　咳嗽俗名曰呛，连咳不已，谓之顿呛。顿呛者，一气连呛二、三十声，少则十数声。呛则头倾胸曲，甚则手足拘挛，痰从口出，涕泣相随，从膺胸而下应于少腹。大人患此如同哮喘，小儿患此谓之时行顿呛。顿呛不服药，至一月亦愈。（《医学真传》）（治方出清凉方中，宜参。）
　　咳嗽短气
　　肺主气，候皮毛。气虚为微寒客皮毛，入伤于肺则不足，成咳嗽。夫气得温则宣和，得寒则否涩。虚则气不足而为寒所迫，并聚上肺间，不得宣发，故令咳而短气也。（《病源论》）
　　咳嗽上气
　　夫咳嗽上气者，肺气有余也。肺感于寒，微者则成咳嗽。肺主气，气有余则喘咳上气，此为邪搏于气，气壅不得宣发，是为有余，故咳嗽而上气也。（《病源论》）久咳嗽上气者，是肺气虚极，风邪停滞，故其病积月累年，久不瘥，则胸背痛面肿，甚则唾脓血。（同上）
