<!-- { "loadSidebar": true } -->
　　原其所因，多由亡血，筋无所营，故邪得以袭之，所以伤寒汗下过多，与夫病疮人，及产后致斯病者，概可见矣。（《三因》）方书皆谓感受风湿而致，多用风药。予细详之，恐仍未备，当作气血内虚，外物干之所致。盖人百骸九窍，必本气血荣养，始能运动。观《内经》云，足得血而能步，掌得血而能握，目得血而能视等之可见。盖筋脉无血荣养，则强直不能运动，病之症是也。但因有数者不同，是以有气血不能引导，津液无以养筋脉而致者；有因津血不足，无以荣养筋脉而致者；有因痰火塞窒经隧，以致津血不荣者；有因真元本虚，六淫之乘袭，致血不能荣养者。虽有数因不同，其于津血有亏，无以滋养经脉则一。详先哲谓汗下过多，及病家产后，与夫耗精耗血之病，皆能作，其意可见。学人不可力执局方，专用风药而疗，在乎分因用药可也。（《原理》）（按：此论数因不同，稍涉烦琐，姑存之。）
　　病因血液枯燥
　　愚谓痉之为病，强直反张病也。其病在筋脉，筋脉拘急，所以反张。其病在血液，血液枯燥，所以筋挛。观仲景曰：太阳病，发汗太多，因致痉。风病下之则成痉。疮家不可发汗，汗之亦成痉。只此数言，可见病痉者，多由误治之坏证，其虚其实，可了然矣。自仲景之后，惟陈无择能知所因，曰多由亡血，筋无所营，因而成痉，则尽之矣。但惜其言之既善，而复有未善者，曰血气内虚，外为风寒湿热所中则痉，斯言不无又误。若其所云，则仍是风湿为邪，而虚反次之。不知风随汗散，而既汗之后，何复言风；湿随下行，而既下之后，何反致湿。盖误汗者，必伤血液；误下者，必伤真阴。阴血受伤则血燥，血燥则筋失所滋，筋失所滋则为拘为挛，反张强直之病势所必至，又何待风寒湿热之相袭而后为痉耶。且仲景所言、言不当汗而汗也，不当下而下也。汗下既误，即因误治而成痉矣。岂误治之外，必再受邪而后成痉，无邪则无痉哉。此陈氏之言，不惟失仲景之意，而反致后人疑惑，用持两端。故凡今人之治此者，未有不以散风去湿为事，亦焉知血燥阴虚之证，尚能堪此散削否，此不可不为辨察。（《景岳》）（按：此说虽辨，犹未为当。何则？仲景叙痉，必云太阳病，其所用三方，皆为逐邪之设，况不有邪袭，何有诸件证候，故吾宁信仲景，不敢信景岳也。景岳又论不因误治，而阴虚血少以致痉证曰：凡以暴病而见反张戴眼口噤拘急之类，皆痉病也。不知所云诸证，盖是痫惊搐之类，而非真痉病。但景岳论其所以筋急之理，则稍有可取者，故举其证而并为之辨云。）六气为病，皆能发热。然寒与热相因，暑与湿相从，独燥与湿相反。湿病多得之地气，燥病多得之内因，此病因之殊同也。病机十九条，燥症独无。若诸痉项强皆属于湿，愚窃疑之。今本论有痉湿之分。又曰：太阳病，发汗太多，因致痉。则痉之属燥无疑也。夫痉以状命名，因血虚而筋急耳。六气为患，皆足以致痉。然不热则不燥，不燥则不成痉矣云云。夫痉之始也，本非正病，必夹杂于他症之中。人之病此者，世医悉指为风，所以不明其理。善医者必于他症中审察而预防之。（《伤寒论翼》）
　　病专在经
　　痉病，经病非脏腑病也。脉者人之正气正血所行之道路也，杂错乎邪风邪湿邪寒，则脉行之道路，必阻塞壅滞，而拘急蜷挛之证见矣。是病悉在人经络隧道中为患耳，虽与脏腑相属，而究不同于病在脏腑，故曰经病也。（《金匮本义》）
　　脉候
　　太阳中湿病，其脉沉与筋平。刚太阳中风，感于寒湿者也，其脉往来进退，以沉迟细，异于伤寒热病。（《甲乙经》）其脉沉弦而迟，亦或带紧，此为恶候，不救者多。若脉如雨溅，散出于指外者，旦暮殂也。（《活人总括》）新产血虚，金疮出血过多，皆能成痉。惟脉虚小可治，若实大者难愈也。（《伤寒绪论》）
　　总证
　　（痫痉辨异伤寒辨异）风痉者，口噤不开，背强而直，如发痫之状，其重者耳中策策痛，卒然身体痉直者死也。（《病源论》）痉者，口噤不开，背强而直，如发痫之状，摇头马鸣，腰反折，须臾十发，气息如绝，汗出如雨，时有脱。易得之者，新产妇人，及金疮血脉虚竭，小儿脐风，大人凉湿，得痉风者皆死。温病热盛入肾，小儿痫热盛皆痉。痉喑厥癫皆相似，故久厥成癫。审察之，其重者患耳中策策痛，皆风入肾经中也。不治流入肾，则喜卒然体痉直如死。（《千金》）太阳风证候，始则发热腹痛，喘息涎浮；次则牙紧头摇，十指微动；渐加项背强直，转侧不仁；甚者昏困失音，目睛直视，滑泄不禁，身腰反张，如此则十不救一。（《活人总括》）初发来，多有腹痛之证。（同上）病发身软时醒者，谓之痫；身强直反张如弓，不时醒者，谓之痉。（《病源论》）（按：弓字原作尸，据《千金》改。）外证发热恶寒，与伤寒相似，但其脉沉迟弦细，而项背反张强硬，如发痫之状，此为异耳。（《活人》）
　　刚柔
　　太阳病，发热不恶寒无汗为阳痉，发热恶寒汗出为阴痉。（《神巧》）当察其有汗无汗，以分刚柔，无汗葛根汤主之，有汗桂枝加葛根汤主之。（《活人》）刚柔二与阴阳二痉是如何？亦作痉，阳痉属刚，阴痉属柔。（同上）王朝奉刚柔二痉，《金匮》栝蒌桂枝汤（有汗者弱也，属阴）、桂枝加葛根栝蒌汤（治证同前）、《金匮》葛根汤（无汗刚痉，属阳）。（《元戎》）合面而卧者为阴痉，仰目者为阳痉。（《伤寒解惑论》）（按：此本于《圣惠》，《圣惠》又曰：阳痉即易瘥：阴痉即难瘥。）若发热畏寒无汗，开目仰卧，口燥渴，脉浮紧而数，此属阳，名刚。若自汗不恶寒，闭目合面，四肢不收，口中和，脉沉细而涩，此属阴，名柔。夫二皆有搐搦反张口噤咬齿等证，但刚手足抽掣，极能骇人；柔四肢不收，时或发作耳。（《伤寒证治明条》）本论以太阳病有汗表虚为柔痉，无汗表实为刚痉。是以虚实而定刚柔，其辨最切。后人妄以角弓反张为刚，低头视下为柔，谬之甚矣。（《金匮编注》）
　　痉有数证
　　二病亦多有之（按：郭氏以为为轻，痉为重，故云二病），或为伤寒治，或为风治，故不愈，风犹近之而未的也。雍亲见者数人，略言其状。一人初如伤寒，三数日后，冥冥不知人，亦似柔软，不甚强直，惟忘记口噤不口噤，雍谓此也。又一人初亦如伤寒，数日后，时作角弓反张，作则口噤不知人，罢则略知人而困，雍谓此痉也。又有伤寒汗后，方坐谈，语次忽瞠目口噤，虽坐如故，而四肢僵硬，不可屈折，少顷即罢，罢而复作，正所谓须臾数十发者，罢则言语如故，雍谓此缘出汗多所致，伤寒痉也，时服桂枝栝蒌而愈。又一儿如伤风，一二日后，不知人，冥冥卧，不语不食，此也，忽四肢强直口噤，手足背如策肿，手足指皆越开，少顷即定，复稍柔，但冥冥然，雍谓此为病而加痉者也。又一村人，病二三日后，口噤，身强直反张，觉臂腿长于常日，略知人事，齿缝中能作声，不甚明晓，饮冷水反要火灸，寻衣缝，摸床撮空，无所不至，其症甚怪，时雍思之，只是痉，用大崖蜜汤擦其齿，须臾口得开，数进续命汤遂愈，村人耐疾，使富贵安得不死。又一家父子闭户坐，不出门，人云患锁牙风，使侦之，父子对坐，各用两手，扳面前一横木，少顷病来，则两手俱脱偃卧，后苏而复坐，父子更起更偃仆，以仓公当归汤主之，其子遂愈，父羸老不救。问风来之状，则自足起，循太阳经而上，过中至股，分两支，一支循股外而上入腰，则猛掣便侧起。一支循股内而上入少腹，考之于经，太阳无此别支，应是入少阴也。又有一人，行次仰面顾者三，众谓仰面有所视，少顷即倒，舁归反张，数日而没。此疾症甚不一，亦有间者，不能具记。历验之，似微柔软，发痉则极强硬。前人叙此未能尽，雍虽加详而次第紊乱耳。（《伤寒补亡论》）
　　产后发痉
　　（治方互见发表方中，宜参。）产后中风痉者，因产伤动血脉，脏腑虚竭，饮食未复，未满日月，荣卫虚伤，风气得入五脏，伤太阳之经，复感寒湿，寒搏于筋则发痉。其状口急噤，背强直，摇头马鸣，腰为反折，须臾十发，气急如绝，汗出如雨，手拭不及者，皆死。（《病源论》）产后角弓反张及诸风病，不得用毒药，惟宜单行一两味，亦不得大发汗，特忌转泻，吐利必死无疑，大豆紫汤，产后大善。（《千金》）产妇汗多，或因怒厥，皆成此病。（《三因》）产后汗出多变，亦令服续命汤，此又难信。既汗多，如何更服麻黄、官桂、防己、黄芩辈，不若大豆紫汤为佳，《太医局方》大圣散亦良药也。（同上）凡产后发热，若舌謇唇急，手指微动，便急作风疗之。（《活人总括》）产后去血过多发者，以六合汤主之。（《原病集》）（按：此系四物汤加羌活，秦艽、防风。）产后发，因去血过多，元气亏极，或外邪相搏。其形牙关紧急，四肢劲强，或腰背反张，肢体抽搐。产后患之，实由亡血过多，筋无所养而致。大补血气，多保无虞，若攻风邪，死无疑矣。（《女科撮要》）
　　死证
　　诸反张，大人脊下容侧手，小儿容三指者，不可复治也。（《千金》）病卧不着席，小儿腰背去席二指，大人侧掌，为难治。（《总病论》）（按：《补亡论》曰：难治尚可治，非不治也。又曰：亦见有反张过掌而愈者。）服药后，汗出身和者吉。若脉来沉迟或紧细，而大便自利者，皆死证也。（《绪论》）此证无论阴阳刚柔脉类，总之正衰邪盛，卒难救疗。（同上）
　　治法诸说
