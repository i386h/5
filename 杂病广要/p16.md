<!-- { "loadSidebar": true } -->
　　其治不宜发汗，针灸为嘉。治之以药者，可服葛根汤。（《甲乙经》）切不可作风治，兼用风药。（《丹溪》）盖痉有虚实，治有补泻。倘表邪未尽，误补则躁烦立至；若阴血已亏，误攻而竭绝何堪。今人且不知痉病为何病，而欲其分别表里，补泻得宜，不可得矣。（《病机汇论》）若汗多亡阳，下多亡阴，致筋脉失养，不柔和而成痉，无外邪可解者，惟宜补养气血，十全大补、人参养荣、大建中汤选用。（《绪论》）（按：明清诸家治痉，不出此例，未知果能相当否，姑存之，以俟后考。）常见病，多起于产后，及伤寒汗下后，气血大亏，不能荣筋，筋强而然。须十全大补，少佐附子，以行参之气补卫，引归地之性补荣，妙甚。古方重外感，故用续命等药，今人禀受不同故尔。（《大还》）（按：大补汤加附子治痉，本出《女科撮要》。）病乃伤寒坏症，小儿得之，犹有愈者，其余则百难疗一，其实者或有因下而得生，虚者竟无治法，《金匮》诸方，见效绝少。（《兰台轨范》）
　　葛根栝蒌根
　　守仲景方者，但知刚痉用葛根汤，柔痉用桂枝加葛根汤，而不解金匮于柔痉之脉沉迟者。在桂枝汤不加葛根而加栝蒌根。盖用葛根，不惟取其解肌之热，而取其体轻，可生在表阳分之津，以润筋之燥急。今因沉迟，沉乃卫气不足，故用桂枝以和之；迟则荣血不足，故用栝蒌根，其体重，可生在表阴分之津。此仲景随脉浮沉，用药浅深之法也。（《准绳》）
　　发表诸方
　　（兼滋液诸方）仓公当归汤，主贼风口噤，角弓反张痉者方。当归防风（各十八铢）独活（一两半）麻黄（三十铢）附子（一枚）细辛（半两）上六味咀，以酒五升，水三升，煮取三升，服一升。口不开者，格口内汤，一服当苏，二服小汗，三服大汗。（《千金》）尝见口噤似痉，略知人事，但坐而顺掣，腰脊仰倒者，亦风也，服仓公当归汤而愈。（《补亡论》）《圣惠》治产后中风，口噤不开，秦艽散，于本方去麻黄、细辛，加秦艽、葛根、桂心。（不用酒。入生姜煎。）甘草汤，治在蓐中风，背强不得转动，名曰风痉方。甘草干地黄麦门冬麻黄（各二两）芎黄芩栝蒌根（各三两）杏仁（五十枚）葛根（半斤）上九味咀，以水一斗五升，酒五升，合煮葛根取八升，去滓内诸药，煮取三升，去滓分再服。一剂不瘥，更合良。（《千金》）防风汤，治产后中风，背急短气方。防风（五两）当归芍药人参甘草干姜（各二两）独活葛根（各五两）上八味咀，以水九升，煮取三升，去滓分三服日三。（同上）（按：此等诸方，皆足以治男子，故列于此。又当归汤、甘草汤并有麻黄，乃似刚痉之治，防风汤明是柔痉。）治伤寒阴痉，手足冷，筋脉拘厥，汗出不止，宜服白术散方。白术桂心附子防风芎甘草（以上各三分）上件药捣筛为散，每服四钱，以水一中盏，入生姜半分，枣三枚，煎至五分去滓，不计时候热服。（《圣惠》）《圣济》治伤寒柔，手足逆冷，筋脉拘急，汗出不止，附子白术汤，于本方去防风、甘草，加独活。（《活人》名附术散。）《肘后》疗中风，无问男子妇人，中风脊急，身如弓，紫汤方。鸡屎（二升）大豆（一升）防风（三两切）上三味，以水三升，先煮防风取三合汁，豆、鸡屎二味，枪中熬之，令黄赤色，用酒二升淋之去滓，然后用防风汁和，分为再服，相去如人行六七里，衣覆取汗忌风。（《外台》）治产后百病，及中风痱痉。（按：《外台》引《短剧》作妇人产后中风困笃），或背强口噤，或但烦热苦渴，或头身皆重，或身痒，剧者呕逆直视，此皆因虚风冷湿及劳伤所为，大豆紫汤方。大豆（五升）清酒（一斗）上二味，以铁铛猛火熬豆，令极热焦烟出，以酒沃之，去滓服一升，日夜数过。服之尽，更合，小汗则愈。一以去风，二则消血结。（《千金》）崔氏云：如中风口噤，加鸡屎白二升和豆熬更佳。（《外台》）（更有类方数首，不录。）《指迷方》荆芥豆淋酒，治风。荆芥穗四两，大豆半升炒令烟出，好酒一升沃之，去豆不用。上用水三升，并酒同煮至一盅，去滓温服。（《十便》）疗产后中风口噤，牙关紧急，手足，如角弓状，愈风散。亦治血晕，四肢强直，不省人事，或筑心眼倒，吐泻欲死。（出《华佗方》，《百问》、《经验》、《产宝》、《陈氏》、《本事》同。）荆芥（略焙为末）上每服三钱，豆淋酒调下，用童子小便亦可，其效如神。口噤者灌，齿断噤者吹鼻中，皆效。（《妇人良方》）庐江刘宝治良方，归荆汤，治风昏迷，吐沫抽掣。脊背强直，产后中通用。当归荆芥穗上等分末之，每二钱，水一盏，酒少许，煎七分灌下。如牙紧，用铜匙斡，以鸡羽蘸药入口。或用童尿调下，或以芎代当归亦妙。（《直指》）（按：以上四方，考其证候，并似刚痉之治。）妇人新产之后，忽然手足牵搐，口眼斜，头摇项强，甚则角弓反张，人以为产后惊风，谁知是亡血过多而成痉乎。方用救产止痉汤，人参五钱，当归一两，川芎三钱，荆芥炒黑一钱，水煎服。一剂病轻，二剂又轻，三剂全愈。（《辨证录》）（按：此盖属柔痉。）血虚之人发，或反张，或只手足搐搦，或但左手足动摇，以大秦艽汤主之。（《原病集》）（方见《中风》中，此亦柔之属）
　　敛液诸方
　　桂枝加附子汤，之见证，虽又甚焉，亦理之相似者也。（《溯源集》）芍药甘草附子汤，治疮家发汗成痉。（《医通》）（按：此与破伤风不同。）人参建中汤，治痉证多汗者，即小建中汤加人参二两。（《景岳》）
　　攻里方
　　治伤寒刚，壮热头痛，筋脉不能舒展，犀角大黄散方。犀角（镑）大黄（锉炒各一两）芎（半两）石膏（二两）牛黄（研半分）上五味，捣罗四味为散，入牛黄同研令匀，每服一钱匕，不拘时，煎淡竹叶汤调下。（《圣济》）
　　外因类
　　〔附〕破伤风
　　
　　名义
　　破伤风者，巢元方所谓金疮痉者，正此证也。（《明医指掌》）
　　源候诸说
　　夫金疮痉者，此由血脉虚竭，饮食未复，未盈月日，荣卫伤穿，风气得入，五脏受寒则痉。其状口急背直，摇头马鸣，腰为反折，须臾十发，气息如绝，汗出如雨，不及时救者皆死。凡金疮卒无汗者，中风也，边自出黄汁者，中水也，并欲作痉，急治之。又痛不在疮处者，伤经络亦死。（《病源论》）（按：《医碥》曰：先须辨疮口，平而无水者，止于郁热而已；若肿而出水，则热郁而蒸成湿矣。）夫腕折伤皮肉作疮者，慎不可当风及自扇。若风入疮内，犯诸经络即致痉。痉者，脊背强直，口噤不能言也。（同上）凡诸疮生之初，因风湿搏血气，发于皮肤，故生也。若久不瘥，多中风冷水气。若中风则噤痉，中冷则难瘥，中水则肿也。（同上）夫刀箭所伤，针疮灸烙，折筋骨，痈肿疮痍，或新有损伤，或久患疮口未合，不能畏慎，触冒风寒，毒气风邪从外所中，始则伤于血脉，又则攻于脏腑，致身体强直，口噤不开，筋脉拘挛，四肢颤掉，骨髓疼痛，面目斜，如此之间，便致难救，此皆损伤之处，中于风邪，故名破伤风也。（《圣惠》）疮疡未合，风入为破伤风，湿入为破伤湿（按：此盖巢氏所谓中水之类），二者害人最急，仓卒不知其因，甚难忍。痈疽瘰，脓溃之后，尤宜谨之。（《三因》）破伤风者，有因卒暴伤损，风袭其间，传播经络，致使寒热更作，身体反张，口噤不开，甚者邪气入脏。有因诸疮不瘥，荣卫虚，肌肉不生，疮眼不合，风邪亦能外入于疮，为破伤风之候。有诸疮不瘥，举世皆言着灸为上，是谓熟疮，而不知火热客毒，逐经诸变，不可胜数，微则发热，甚则生风而搐，或角弓反张，口噤目斜。亦有破伤不灸而病此者，因疮着白痂，疮口闭塞，气难通泄，故阳热易为郁结，热甚则生风也。（《保命集》）（按：原文稍冗，今从《微义》引录。又《微义》曰：此论所因有四：二者因疮口入风，似属外因；一者因灸逐热，似属不内外因，一者因疮口闭塞，内热生风，似属内因也。）中风有在经在腑在脏之异，独入脏者最难治。破伤风，或始而出血过多，或疮早闭合，瘀血停滞，俱是血受病，血属阴，五脏之所主，故此风所伤，始虽在表，随即必传入脏，故多死也。又此病，或疮口袒露，不避风寒而无所伤，或疮口闭合，密避风邪而反病此，或病已十分安全而忽有此，大抵皆由内气虚而有郁热者得之。若内气壮实而无郁热者，虽伤而无所害也。（《微义》）破碎小恙，视为寻常（《简明医彀》曰：伤处或如豆粒，此也），卒遇风邪，渐变恶候。有因疮口未合，失于调理而为风邪所乘者；有因白痂易长，疮口遽合，不得宣泄，热极生风者；或因淋洗过多，或因艾火灼灸，热毒妄行，乘虚内攻者。（《汇补》）破伤一证，金疮跌扑与溃疡迥殊。金疮跌扑受伤，则寒热头痛，面目浮肿，胸膈痞闷，六脉浮弦，或模糊不清，其传经与伤寒不异，其势较伤寒更剧，故可用疏表之法。然亦不可峻用风药，以其经中之血先已受伤，所谓夺血者无汗是也。若溃疡破伤，则患处忽复肿胀，按之不知疼痛，周身肌肉不仁，缓急引痛，胸膈痞满，神思不清，六脉弦细，或虚大模糊，虽风引毒瓦斯攻注周身，切不可用攻表药汗之，必肉筋惕，甚则发痉。（《医通》）凡此证，不论虚实，风毒内蕴，不发于外，疮口周遭，燥起白痂，疮不甚肿，湿流污黑之水，牙关微紧，不似寻常活动，皆破伤风之先兆也。（《金鉴》）
　　证治诸说
