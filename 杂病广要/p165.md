<!-- { "loadSidebar": true } -->
　　血虚证
　　血虚津液枯竭而秘结者，脉必小涩，面无精光，大便虽软，努责不出，大剂四物汤加陈皮、甘草、酒红花，导滞通幽汤，益血丹（用当归、熟地）。血少兼有热者，脉洪数口干，小便赤少，大便秘硬，润燥汤，活血润燥丸，四物汤加酒芩、栀子、桃仁、红花。（《准绳》）或有血虚，脉大如葱管，发热而大便结燥者，慎不可发汗，汗之则重亡津液，闭结而死，医杀之耳。（《正传》）
　　蓄血证
　　人有大便闭结不通，手按之痛甚欲死，心中烦躁，坐卧不宁，似乎有火，然小便又复清长。人以为有硬屎留于肠中也，谁知有蓄血不散乎。夫蓄血之症，伤寒多有之；今其人并不感风寒之邪，何亦有蓄血之病？不知人之气血，无刻不流通于经络之中，一有拂抑，则气即郁塞不通，血即停住不散，于是遂遏于皮肤而为痈，留于肠胃而成痛，搏结成块，阻住传化之机，隔断糟粕之路，大肠因而不通矣。治法宜通大肠，佐之逐秽之味。然而草木之药，可通无形之结，不能通有形之结也。血乃有形之物，必得有形相制之物，始能入其中而散其结，方用抵当汤治之，一剂而大便通，顿失痛楚矣。（《辨证录》）
　　肥人湿热证
　　肥人素多痰饮湿热结聚，因病每致大小便不通，腹满不食，气逆喘急，势盛不得不下，有屡下不得通利者，有再三下而始通者，有下之遂利不止者。大抵湿热素盛之人，大便不行，日数虽多，结粪甚少，所下不过溏粪垢腻，甚至骤下不可遏者。多有热去寒起，正气随脱，即变呃逆之证。以此本属湿热，温补仍助本病，苦寒徒乏胃气，每至不可救药。若始先知其湿热痰积，用导痰汤多加姜汁、竹沥，下滚痰丸，甚则下控涎丹，方为合法。若迟则湿热上涌势剧，胃中津液尽变浊秽，虽有合剂，不能取效也。凡大便不通而腹中雷鸣者，下之必无结粪。盖肥人下后，多有脱泄不止之虞，瘦人汗后，每多干热不止之患，不可不知。（《医通》）
　　谷瘦
　　（见润燥方中。）
　　渐成膈噎
　　秘结日深，渐成膈噎。盖阴不可以无阳，水不可以无火，水火既济，上下相交，荣卫流行，自然润泽。若而幽门不通则上冲，吸门不开则噎塞，故云燥结不便，气不得上下者，治在幽门。（《医统》）
　　治有不宜峻利
　　关格不通，三焦约病，责以荣卫之痞塞。乳后便难，与夫老者秘涩之病，又以津液不足，止可滑以利之，润以滋之。苟荡以剂，则糟粕不通，真气受弊，不可不知也。（《圣济》）老人脏腑不可用大黄，老人津液少，所以秘涩，更服大黄以泻之，津液皆去，定须再秘甚于前，只可服宽润大肠之药，如《养生必用方》二仁丸是也，更用槐花末煎汤淋洗亦妙。风药燥肠。又有一种风秘者，当用槟榔七圣丸，虽有大黄，斟酌服之，勿令泻可也。又有妇人产后大便秘，须四五日、六七日不通者，出血已多，津液少也，浓煎紫苏汤饮一两盏自通。更一日不通，服局方大麻仁丸三十丸。（《医说》引《医余》）初虞世云：余历观古人用通药率用降气等药，盖肺气不下降，则大肠不能传送，以杏仁、枳壳、诃子等药是也。又老人、虚人、风人津液少，大便秘，经云涩者滑之，故用胡麻、杏仁、麻子仁、阿胶之类是也。今人学不师古，妄意斟酌，每至大便秘燥，即以药荡涤之，既走津液气血，大便随手愈更秘涩，兼生他病。（《妇人良方》）元气薄弱之人，凡患伤寒杂证病气不足等病，而有大便不行者，但察其胸腹下焦，若绝无胀实痞塞、急坠欲解等患，此其中本无实邪，即虽十日二十日不解，亦自无妨。切不可因其不便，强为疏导。盖其胃口未开，食饮未进，则全赖中气以为捍御之本，但俟邪气渐退，胃气渐和，则自然通达，无足虑也。若肠脏本无滞呆，而强为通利，以泄胃气，遂至主不胜客者有之，邪因而陷者亦有之，此其害受于冥冥之中，而人多不知也，识之慎之。（《景岳》）秘结证，凡属老人、虚人、阴脏人，及产后、病后、多汗后，或小水过多，或亡血、失血、大吐、大泻之后，多有病为燥结者。盖此非气血之亏，即津液之耗，凡此之类，皆须详察虚实，不可轻用芒硝、大黄、巴豆、牵牛、芫花、大戟等药，及承气、神芎等剂，虽今日暂得通快，而重虚其虚，以致根本日竭，则明日之结必将更甚，愈无可用之药矣。况虚弱之辈，幸得后门坚固，最是寿征，虽有涩滞，亦须缓治，但以养阴等剂渐加调理，则无有不润。故病家医家，凡遇此类，切不可性急欲速，以自取其败，而致悔无及也。（同上）
　　黄蜡包丸
　　丹溪治一人，胃虚有滞，不通不纳，药用黄蜡包备急丸，穿一孔，令服三丸，取其不犯胃气，故得迟化达幽门而出也。次日下结屎升许，继以调理而安。（《六要》）（按：此出《正传》，系虞氏治验，今引丹溪盖错，但《正传》文繁，故从之。）胃虚甚者，泻药性急，不能下行，反为上出，当以丸子，蜡匮而吞，不犯胃气，俾出幽门，药得施功，智者之言。（《医读》）（宜参《积聚》。）
　　清利诸方
　　三黄汤，治下焦热结，不得大便方。大黄（三两）黄芩（二两）甘草（一两）栀子（二七枚）上四味咀，以水五升，煮取一升八合，分三服。若大大秘，加芒硝二两。（《千金》）芎黄丸，治风热壅盛，头昏目赤，大便艰难。川芎大黄（锦纹者。用无灰酒一碗。慢火煮令酒尽。焙干。各二两。）上件为细末，炼蜜为丸，如梧桐子大，每服二十丸，温热水下，食后。（《杨氏》）（《本事》川芎丸，有皂角，出《痰涎》中。）《经验后方》解风热，疏积热风壅，消食化气导血，大解壅滞。大黄四两，牵牛子四两半生半熟，为末，炼蜜丸如桐子大，每服茶下一十丸。如要微动，吃十五丸。冬月中最宜服，并不搜搅人。（《本草》）《十形三疗》牛黄通膈丸，于本方加木通。《宝鉴》全真丸，金宣宗赐名保安丸，治五脏积热，洗涤肠垢。本方以皂角水浸，入萝卜切片同熬，投药末丸。（《得效》不用萝卜，名皂角膏，治肾经有热，阴囊赤肿钓痛，大腑秘涩。）《保命》大黄牵牛散，治相火之气，游走脏腑，大便秘结，本方为散。（按：《拔萃•洁古家珍》名牛黄散，治上焦热，脏腑秘结。）《纲目》：凡用大黄半两至一两，而大便不通利者，加麝少许，调于药中，则大便必大走也。（出大黄牵牛散下。）若膏粱浓味积热者，用加味清胃散。（《六要》）（按：清胃散方附齿间出血中。所谓加味者，考其《齿痛门》，盖加大黄、石膏也。）治大便不通（张选卿屡验）。朱砂（研如飞面五钱）真芦荟（研细七钱）滴好酒少许和丸，每服一钱二分，好酒吞，朝服暮通，暮服朝通。须天晴时修合为妙。（《广笔记》）《时方歌括》名更衣丸。
　　润下润燥诸方
　　散发大便不通方。生地黄汁（五合）大黄甘草（炙各半两）上三味，咀，以水三升，煮取一升，下地黄汁，又煮三沸，分二服。（《千金翼》）（按：此本为治服石后方，然亦宜燥热秘涩，故《观聚方》既表而出之。）四顺饮子，治大便不通，面目身热，口舌生疮，上焦冒闷，时欲得冷。此三阳气壅，热并大肠，其脉洪大。大黄赤芍药甘草当归（等分）上为粗末，每服五钱，水一盏半，煎至一盏，温服，利为度。（《鸡峰》）（按：此本出《肘后•小儿》中，若多温壮热实治诸百病方。）玉烛散，以四物汤、承气汤、朴硝各等分，水煎去滓，食前服。（《三法六门》）神功丸，治三焦气壅，心腹痞闷，六腑风热，大便不通，津液内枯，大肠干涩，里急后重，或下鲜血。大黄（三两）人参（半两）麻仁（五两研）诃子皮（炮取二两）上杵研为细末，炼蜜为丸，如梧桐子大，每服二十丸，温水下，日三服，以通为度。（《活人》）（按此本《外台》近效加减麻仁丸，疗积年患气，不能食饮，兼食不消化，风气冷气热气冲上癖气方。）《选奇后集》加味神功丸，加木香、枳实、桃仁。润肠汤，治大便秘涩，连日不通。府子仁（一盏半，细研，用水浸，滤去皮，取浓汁。）脂麻（半盏，微炒，研，用水浸，取浓汁。）桃仁（汤浸，去皮尖，麸炒黄熟，取一两，研如泥。）荆芥穗（捣末，一两。）上件药数沸，入盐少许，如煎茶，不得煎过，恣意饮之，以利为度，食前。（《杨氏》）通幽汤，治大便难，幽门不通，上冲吸门不开，噎塞不便燥秘，气不得下，治在幽门，以辛润之。炙甘草红花（以上各一分）生地黄熟地黄（以上各五分）升麻桃仁泥当归身（以上各一钱）上都作一服，水二大盏，煎至一盏去渣，调槟细末五分，稍热食前服之。（《兰室》）又润燥汤，于本方加大黄（煨）、麻仁，用生甘草，去槟榔。（又名润肠汤。）麻子苏子粥，紫苏子、大麻子二味各半合，净洗研极细，用水再研取汁一盏，分二次煮粥啜之。此粥不惟产后可服，大抵老人诸虚人风秘皆得力。尝有一贵人母，年八十四，忽尔腹满头疼，恶心不下食。召医者数人议，皆供补脾进食、治风清利头目药，数日疾愈甚，全不入食。其家忧惧，悬予辨之。予诊之曰：药皆误矣。此疾止是老人风秘，脏腑壅滞，聚于膈中，则腹胀恶心不喜食，又上至于巅，则头痛神不清也。若得脏腑流畅，诸疾悉去矣。予令作此粥，两啜而气泄，先下结屎如胡椒者十余，后渐得通利，不用药而自愈。（《本事》）（按：据《资生经》，此方本出《必用方》。）赤小豆散，治大便秘。（《鸡峰》）（按：即赤小豆当归散。）华佗方云：有病曰（按：即日字）食二斗米，至二百日不大便，亦无所苦，病何以尔，名为何等病也？此为谷瘦也。谷气液升道中去，虽无病，下关不通，不可长久，治之方。葛根（五斤）猪肪（三斤）凡二物，葛根细锉洗之，以水三斗并煎之，得一斗半去滓，复煎其汁，得七升已，取猪肪切煎之成膏，着葛根汁中，煎使相得四升所，服二升，二日尽之，下关通，营卫泽，药无所禁。服此药，开六腑，当下。（《医心》）（按：《千金》濡脏汤，主大便不通，用生葛根、猪膏、大黄，其意与此相同。）
　　疏利疏气诸方
