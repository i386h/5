<!-- { "loadSidebar": true } -->
　　大法破伤中风，风热燥甚，怫郁在表，而里气尚平者，善伸数欠，筋脉拘急，或时恶寒，或筋惕而搐，脉浮数而弦也。宜以辛热治风之药，开冲结滞，荣卫宣通而愈。由伤寒表热怫郁，则以麻黄汤辛热发散者也。若破伤中风，表不已而渐入于里，则病势渐甚。若里未太甚，而热在肌肉者，宜以退风热开郁滞之寒药调之。或以微加治风辛热之药亦得，以意消息，不可忘也。此犹伤寒半在表半在里，而以小柴胡汤和解之也。若里势已甚，而舌强口噤，项背反张，惊搐惕搦，涎唾稠粘，胸腹满塞，而或便溺闷结，或时汗出，脉洪数而弦也云云。犹阳明证热甚于里，而日晡潮热，大汗虽出，热不退而不能解也，故当大承气汤下之，其里热也云云。呜呼！俗医所治破伤中风，不明浅深，但以辛热燥药，任其天命而已。若始觉风热郁结于表，而里尚和平者，未传也，或以寒物佐之亦佳云云。凡治风热结滞，宜戒热药过甚。（《原病式》）破伤风者，通于表里，分别阴阳，同伤寒证治。闾阎往往有不知者，只知有发表者，不知有攻里者、和解者。此汗下和三法也，亦同伤寒证，然汗下亦不可过其法也。（《保命集》）防风、全蝎之类，皆是要药。（《丹溪》）初觉疮肿起白痂，身寒热，急用玉真散贴之。伤在头面，急嚼杏仁和雄黄白面敷疮上，肿渐消为度。若腰脊反张，四肢强直，牙关口噤，通身冷，不知人，急用蜈蚣研细末，擦牙，吐出涎沫立苏。（《纲目》）破伤风，因皮肉损破，复被外风袭入经络，渐传入里。其患寒热交作，口噤切牙，角弓反张，口吐涎沫。入阴则身凉自汗，伤处反为平陷如故，其毒内收矣。当用万灵丹（按：用茅术、全蝎等二十六味，今不录）发汗，令风邪反出，次以玉真散，患上贴之，得脓为效。（《外科正宗》）
　　死证
　　（巢氏有说，宜参源候条。）病疮，腰脊强急者，皆不可治。（《脉经》）（按：疮，盖金疮之谓。）汗出如珠颗，眼黄，饮得水者，可治。若汗出如油，直视吐涎水，心烦热闷，头发乱，身不转者，难治。（《圣济》）四般恶证不可治：第一，头目青黑色；第二，额上汗珠不流；第三，眼小目瞪；第四，身上汗出如油。（《宝鉴》）如汗后，前症（上所引是）不退，伤处不高，渐醒渐昏，时发时止，口噤不开，语声不出者，终为死候。（《外科正宗》）或腹满自利，或口燥咽干，舌卷囊缩，皆死证也。（《医通》）
　　类证
　　大凡痈疽溃后，筋糜肉烂，脓血大泄，阳随阴散，或筋脉拘急，恶寒惕搦，甚者舌强口噤，项背反张，痰涎壅甚，便闭汗出，不时发热。此气血俱虚而传变，虽与破伤风相类，而主治之法，当大补气血。若果系风症，亦须以大补气血为本，而兼以治风之药。设若不审是非而妄药之，则误矣。（《外科枢要》）
　　汤酒诸方
　　（按：此证治诸方，多为驱风之剂，其他则不过仅仅数首，今不敢区其类，一以汤酒丸散概之，从变例也。）治破伤风入，四体角弓反张，口噤不能言，或产妇堕胎，凡得此者用紫汤，大重者不过五剂。（《千金》）治金疮中风痉方。生葛根（一斤锉）上以水五升，煮取三升去滓，每热服一小盏，日三四服。（《圣惠》）羌活防风汤，治破伤风，邪初传在表。羌活防风川芎本当归芍药甘草（各一两）地榆华细辛（各三两）上咀，每服五七钱，水一盏半，同煎至七分，去滓热服，不拘时候，量紧慢加减用之。热则加大黄二两，大便秘则加大黄一两，缓缓令过。（《保命集》）羌活汤，治半在表半在里也。羌活菊花麻黄川芎防风石膏前胡黄芩细辛甘草枳壳白茯苓蔓荆子（各一两）薄荷（半两）吴白芷（半两）上咀，每服五钱，水一盏半，入生姜五片，同煎至一盏，去渣稍热服，不拘时候，日进二服。（同上）防风汤，治破伤风同伤寒，表证未解入里，宜急服此药。防风羌活独活川芎（各等分）上咀，每服五钱，水一盏半，煎至七分，去滓温服。二三服后，宜调蜈蚣散，大效。（同上）又若搐不已，宜服羌活汤，于本方去川芎，加地榆，各一两。如有热，加黄芩。大芎黄汤，破伤风，脏腑秘，小便赤，自汗不止者，因用热药汗出不休，故知无寒也，宜速下之，先用芎黄汤（用川芎一两，黄芩六钱，甘草二钱），三二服后，用大芎黄汤下之。川芎（二两）羌活黄芩大黄（各一两）上咀，根据前煎服，以利为度。（同上）白术汤，治破伤风，大汗不止，筋变搐搦。白术葛根（各一两）升麻黄芩（各半两）芍药（二两）甘草（二钱半）上咀，每服一两，水一盏半，煎至一盏，去滓温服，不拘时候。（同上）一妇人年四十余，形黑而瘠，性躁急。嘉靖庚申五月。左腿发内痈，溃后起坐。予曰：疮口未合，当禁风。其妇自恃强健不听，忽一日眩仆，目札口，身反张，手足挛曲，其家人请予治之。予曰：此破伤风，病也。乃用桂枝汤加熟附子、黄、防风，一剂而症减，再服十全大补汤，三剂而安。（《保命歌括》）《必效》疗金疮中风，角弓反张者方。取蒜一大升，破去心，以无灰酒四升，煮蒜令极烂，并滓服一大升以来，须臾汗如雨出则瘥。（《外台》）治金疮或打击破疮等风入，口闭牙噤，身强欲死，宜浸酒方。雀屎（炒研半合）上一味，以酒七合，煮至五合，滤去滓，令温服，腹中转动，当时愈。若不能开口，拨开灌之。（《圣济》）破伤风能死人，用桑条如箸长者，十数茎阁起，中用火烧，接两头滴下树汁，以热酒和而饮之，可愈。（《山居新话》）破伤风病，用蟾二两半，切剁如泥，入花椒一两，同酒炒熟，再入酒二盏半，温热服之，少顷通身汗出，神效。（《本草纲目》）刑曹案牍多被殴后以伤风死者，在保辜限内，于律不能不拟抵。吕太常含晖常刊秘方，以荆芥、黄蜡、鱼鳔三味《鱼鳔炒黄色）各五钱，艾叶三片，入无灰酒一碗，重汤煮一炷香，热饮之，汗出立愈。惟百日以内，不得食鸡肉。（《槐西杂志》）
　　丸散诸方
