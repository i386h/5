<!-- { "loadSidebar": true } -->
　　治破伤风，干蝎丸方。干蝎（酒炒）天麻（各半两）蟾酥（二钱汤浸化如稀糊）上三味，将二味捣罗为末，用蟾酥糊丸，如绿豆大，每服一丸至二丸，豆淋酒下，甚者加三丸至五丸。（《圣济》）治破伤风打扑内损，银花散方。天南星（大者半生半炮）白附子（半生半炮）防风（去叉等分）上三味，为细散，每服二钱匕，重者童子小便调下，稍轻熟酒调下。如外伤，用此药贴疮口，仍根据法服之。如破伤风，先以小便温洗疮口，次用药干贴，追出风毒立愈。势稍恶、口噤者，以童子小便调，斡开口灌之。如斗打至死，但心头微暖者，并灌三服即活。常须合下，以备急用。（同上）（按：《本草》引初虞世治破伤风入疮强直，防风、天南星等分为末，以醋调作靥粘贴。又《圣济》夺命散，亦用二味，先用童子小便洗疮口，后以此药末酒调贴之。《叶氏》举其方曰：先以热小便洗疮贴之，有紫汁出是效。）《本事》玉真散，于本方去白附子。（用方稍与本方同。《是斋》曰：玉真散，《本事》、《必用》两方皆有，但人不知。张叔潜知府云：此方极奇，居官不可阙。予宰清流，且以授直厅医，救欲死者数人，奇甚。又曰：天南星为防风所制，服之不麻。）《三因》防风散，亦去白附子，每服三钱，童子小便一大盏，煎至七分热服。《保命集》雄黄散，于本方去白附子，南星三钱，半夏五钱，加天麻五钱，雄黄二钱半，每服一钱，温酒调下。如有涎，加大黄。《外科正宗》玉真散，于本方加白芷、天麻、羌活。（六味各等分，用法与《本事》同。）治破伤风、洗头风，金花散。草乌头（研破，用里面白腻，如黑者不可用。）防风（用实而粗大者。）雄黄（别研如粉，各等分。）上件为末，每服一字，温酒调下。如是噤了口，以物斡开，热酒调半钱灌之。如人行二三里，更进一字，神效。些小伤风，一两日安。（《传家秘宝》）《保命集》发表雄黄散，即本方（防风二钱，余一钱）。里和，至愈可服；里不和，不可服。治破防风，腰脊反折，项强直，牙关紧急，急风散方。草乌头（不拘多少，用酽醋煮十余沸，漉出曝干，如此十遍为度。）上一味捣罗为细散，每服一字，温酒调下。（《圣济》）治破伤风，身项强硬，不知人事，必效散方。鳔胶（白色者，不拘多少，炙令焦黄。）上一味，捣罗为细散，每服三钱匕，热酒调下。如不省，灌之。（同上）（按：《千金》治风角弓反张方。酒一斗，胶二斤，煮令烊，得六升，每服一升，稍服得愈。岂此方所本欤。）《杨氏》海神散，鳔胶，木匠用者，于瓦上用炭火烧成灰，研细。《叶氏》鳔不以多少，于一仰一合瓦内，炭火烧，烟尽研细，热酒调下，汗出即愈。香胶散，治破伤风，口噤强直。鱼胶（烧七分留性）上研细，入麝香少许，每服二钱，酒调下。不饮酒，米汤下。又一方，以苏木煎酒下。（《三因》）蜈蚣散（主证见上防风汤下）蜈蚣（一对）鳔（五钱）左盘龙（五钱，炒烟尽为度，野鸽粪是也。）上件为细末，每服一钱，清酒调下。（《保命集》）（按：此方，《微义》收在治表之剂。）又蜈蚣散，去左盘龙，用防风汤调下。如前药解表不已，觉转入里，当服左龙丸微利。看大便硬软，加巴豆霜服之。左龙丸，于本方去蜈蚣，加白僵蚕五钱，雄黄一钱，烧饼为丸，如桐子大，每服十五丸，温酒下。通应散，治破伤风。天南星（炮）白僵蚕（炒）干蝎（炒）鳔（炮各等分）上件同为细末，每服半钱，酒调灌之，立愈。（《烟霞》）镇风散，治破伤风，诸药不效，事在危急者，用之必应也。鳔胶（切段微焙）杭粉（焙黄）皂矾（各一两炒红色）朱砂（三钱另研）上为细末，每服二钱，无灰热酒调服。如一切猪羊等风发之昏倒不醒人事者，每服三钱，二服即愈不发。外灸伤处七壮，知疼痛者，乃为吉兆。（《外科正宗》）患处复加肿赤，神昏少食，不分经络者，穿山甲一钱匙，蜈蚣末半钱匙，麝香一字，浓煎葱白香豉汤服之。患上，用葱涕调炒飞面涂之。（《医通》）《洞天奥旨》蜈蚣研末二分，麝香半分，擦牙，吐口涎即瘥。（宜参证治总说《纲目》文。）脱凡散，治破伤风，五七日未愈，已至角弓反张，牙关紧急。蝉蜕（去头足土净五钱）上为末，用好酒一碗煎滚，服之立苏。（《医鉴》）治破伤风，独圣散方。苏枋木（不拘多少）上一味，捣罗为细散，每服三钱匕，酒调服之，立效。（《圣济》）治破伤风。黄蜡乱丝好麻头发（各二钱）锅内炒焦，好酒冲服，汗出即愈，重者不过二服。（《危证简便》）破伤风，污血凝心，鸦翎烧灰存性，研细末，酒调下一钱。（《大还》）
　　外治诸法
　　（导引）《古今录验》疗金疮得风，身体强，口噤不能语，或因破打而得，及斧刀所伤，得风临死，总用此方，无有不瘥，瓠HT烧麻烛熏之方。取未开瓠HT一枚，长柄者，开其口，随疮大小开之，令疮相当，可绕四边闭塞，勿使通气，上复开一孔如口，取浮麻子烛两条并然，瓠HT向上，烛尽更续之，不过半日即瘥。若不止，亦可经一两日熏之，以瘥为度。若烛长不得内入瓠HT，可中折用之。（《外台》）水调膏，治初破伤风，热红肿，风邪欲将传播经络而未入深者，用此。杏仁（去肉细研）飞白面（各等分）上和匀，用新汲水调如膏，敷患处，肿消热退。（《医鉴》）灸法，治破伤风及犬伤，神效。用核桃壳半个，填稠人粪满，仍用槐白皮衬扣伤处，用艾灸之。若遍身汗出，其人大困则愈。（同上）破伤风，搐搦，角弓反张，用人耳中垢，不拘多少，纸上焙干为末，入熟艾中和匀，做成小艾炷七个或十个，灸患处即愈。（《寿域神方》）凡破伤中风，宜早令导引摩按。自不能者，令人以屈伸按摩挽之，使筋脉稍得舒缓，而气得通行。及频以橛斡牙关，勿令口噤。若紧噤之，则常以橛当之，及频斡之，勿损牙齿，免致口噤不开，而粥药不能下也。（《原病式》）舒筋法，治破伤后，筋挛缩不能伸，他病筋缩亦可。用大竹管长尺余，钻一窍，系以绳，挂于腰间，平坐贴，举足磋衮之，勿计工程。久当有效。（《得效》）
　　外因类
　　历节
　　历节，即行痹、痛痹之属，唐人或谓之白虎病，宋人则联称为白虎历节风，又称之痛风，而元以降，专用其名矣。倘经久不愈者，多变鹤膝风，而痢后风亦为其类证，仍并合为篇。
　　源候总说
　　历节风之状，短气自汗出，历节疼痛不可忍，屈伸不得是也。由饮酒腠理开，汗出当风所致也，亦有血气虚受风邪而得之者。风历关节,与血气相搏交攻，故疼痛，血气虚则汗也，风冷搏于筋则不可屈伸，为历节风也。（《病源论》）《近效》论白虎病者，大都是风寒暑湿之毒，因虚所致，将摄失理，受此风邪，经脉结滞，血气不行，蓄于骨节之间，或在四肢，肉色不变，其病昼静而夜发，发即彻髓酸疼不歇，其病如虎之啮，故名曰白虎之病也。（《外台》）（按：《圣惠》同，作白虎风。）夫历节，疼痛不可屈伸，身体羸，其肿如脱，其痛如掣，流注骨节，短气自汗，头眩温温欲吐者，皆以风湿寒相搏而成。其痛如掣者为寒多，肿满如脱者为湿多，历节黄汗出者为风多。顾《病源》所载，饮酒当风，汗出入水，遂成斯疾。原其所因，虽涉风湿寒，又有饮酒之说，自属不内外因，亦有不能饮酒而患此者，要当推求所因，分其先后轻重为治。久而不治，令人骨节蹉跌，变为癫病，不可不知。（《三因》）（按：久而不治云云，本出《千金》，然癫病可疑，当考。）痛风即《内经》风寒湿三气杂至，合而为痹也。虽言寒为痛痹；然三者皆能作痛，但寒胜者痛甚如掣，湿者痛着如肿，风者其痛行动无常处。悉因凝滞之痹，与流行荣卫真气相击搏，则作痛痹，若不搏其流行出入之道，则不痛，但痿痹耳。（《推求师意》）
　　病属血分
　　痛风者，大率因血得热，已自沸腾，其后或涉冷水，或立湿地，或扇取凉，或卧当风，寒凉外搏，热血得寒，汗浊凝涩，所以作痛，夜则痛甚，行于阴也。治法以辛热之剂，流散寒湿，开发腠理，其血得行，与气相和，其病自安。然亦有数种治法稍异，谨书一二，以证予言。东阳傅文年逾六十，性急作劳，患两腿痛甚，动则甚痛。予视之曰：此兼虚证，当补血温血，病当自安。遂与四物汤，加桃仁、陈皮、牛膝、生甘草煎，入生姜，研潜行散，热饮，三四十帖而安。又朱宅阃内，年近三十，食味甚浓，性躁急，患痛风，挛缩数月，医祷不应。予视之曰：此挟痰与气证，当和血疏气导痰。病自安。遂以潜行散入生甘草、牛膝、炒枳壳、通草、陈皮、桃仁、姜汁煎服，半年而安。又邻鲍六，年二十余，因患血痢，用涩药取效，后患痛风，叫号撼邻。予视之曰：此恶血入经络证，血受湿热，久必凝浊，所下未尽，留滞隧道，所以作痛，经久不治，恐成偏枯。遂与四物汤，加桃仁、红花、牛膝、黄芩、陈皮、生甘草煎，入生姜，研潜行散，入少酒饮之，数十帖，又与刺委中，出黑血近三合而安。（《格致余论》）
　　病有因中暑
　　邓安人夏月亦病历节，痛不可忍，诸药不效，召仆诊之，人迎与心脉虚，此因中暑而得之，合先服酒蒸黄连丸（黄连一味，酒蒸为丸），众医莫不笑，用此药服一帖即愈，自后与人良验。（《妇人良方》）
　　证治诸说
