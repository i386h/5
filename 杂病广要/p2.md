<!-- { "loadSidebar": true } -->
　　中风虽能言，口不斜，而手足曳，脉虚浮而数，风中府也。盖风中脉则口眼斜，风中府则肢体废，风中藏则性命危。凡风中府，宜汗而解。（《本事方》）范子默曰：凡觉手足痹，或麻或痛，良久乃已，此将中府之候。凡觉心中愦乱，神思不怡，或手足麻，此中藏之候。（《方氏家藏方》）中府者，面加五色，有表证脉浮而恶寒，拘急不仁，或中身之后，或中身之前，或中身之侧，皆曰中府也，其治多易。中藏者，唇吻不收，舌不转而失音，鼻不闻香臭，耳聋而眼瞀，大小便秘结，皆曰中藏也，其治多难。大抵中府者多着四肢，中藏者多滞九窍。虽中府者多兼中藏之证，至于舌强失音，久服大药能自愈也。（《保命集》）若以脏腑言之，则又各有形证焉。中藏者多滞九窍，故有瘫缓失音、鼻塞耳聋、目瞀便秘之症。中府者多着四肢，故有半身不遂、手足不随、左瘫右痪之形。又有中血脉者，则外无六经之形症，内无便溺之阻涩，惟口眼歪斜、或左或右而已，而手足动静，起居食息，故无恙也。其或股不能举，口不能言，更无别症，乃中经也。比中脏腑则为轻，比之中血脉犹为重耳。然因其病而药之，则中藏者宜下，中府者宜汗，中经者宜补血以养筋，中血脉者宜养血以通气，此皆可治之症也；而又有难易于其间，中藏为难而中腑次之，中经又次之。其或国中于血脉，药之而愈，苟不守禁忌必复中，而中必在于藏。中一次则虚一次，虚一次则重一次。故中府虽可治也，由先中血脉与经而后及于府，则难治矣；中藏本难治也，由先中府而后及于藏，则不治矣。若中府而兼中藏，与伤寒两感者何异，其又可生耶。（《丹台玉案》）中风一证，分中血脉、中府、中藏，始自李东垣。中血脉者大秦艽汤，中府者小续命汤，中藏者三化汤，然从未见有三化汤中藏之证。惟《金匮》书中分为四证，曰络、曰经、曰府、曰藏，其说最为的当，可为后世法。盖口眼斜，肌肤不仁，邪在络也；左右不遂，筋骨不用，邪在经也；昏不识人，便溺阻隔，邪在府也，神昏不语，唇缓涎出，邪在藏也。学人细阅诸家之论，自知不谬云尔。（《医宗金鉴》）其为病则有脏腑经络浅深之异。口眼歪斜，络病也，其邪浅而易治。手足不遂，身体重痛，经病也，邪差深矣，故多从倒仆后见之。卒中昏厥，语言错乱，府病也，其邪为尤深矣。大抵倒仆之候，经府皆能有之，其倒后神清识人者在经，神昏不识人者在府耳。至于唇缓失音、耳聋目瞀、遗尿声鼾等症，则为中藏，病之最深者也。然其间经病兼府者有之，藏病连经者有之，腑脏经络齐病者有之，要在临病详察也。（《金匮翼》）
　　闭脱
　　（宜参后固脱方法）设或口不能言者为心绝，唇吻（此非讹则脱）手撒者为脾绝，眼合直视者为肝绝，遗尿而黑者为肾绝，鼾睡自汗者为肺绝，此名脱证。如止牙关紧闭，两手握固，则为闭证。闭证则可以苏合香丸、牛黄、至宝之类灌之。如见脱证。惟宜以大剂理中汤灌之。及灸脐下。虽曰不治。亦可望救十中之一。若误投苏合、牛黄等药。即终难活矣。盖斩关夺门之将。原为闭证设也。若施之脱证。如人既入井。又下之石矣。世人陷此弊而死者。不可胜数。（《医林绳墨》）（周京曰：凡遇脱症，法在不治，惟大进参附，或可冀其万一。按：《医学纲目》曰：五脏气绝，速宜大料参、煎浓汤灌之，及脐下大艾灸之，亦可转死回生也。《女科准绳》辨闭脱证治，凑合《绳墨》、《纲目》二书，但牛黄、至宝之类，改作三生饮之类却误，《医宗必读》全取《绳墨》。）按卒仆暴厥之证，不论男子妇人，风寒气食痰湿，但要分得闭与脱二证明白。（《女科准绳》）闭者，邪气闭塞于外，元气犹然在内，但与开关利气，则邪自散，故治易。脱者，元气泄于外，邪气混于内，虽与峻补，而脏已伤残，故治难。诸证皆然，不独中风也。（《证治汇补》）
　　冷热虚实
　　六脉沉伏或指下浮盛二脉，正有阴中阳中之分，正经谓之寒中热中是也。若脉见沉急，颜青脸白，如懈如怠，此为寒中，治法则有天雄、附子例，三建汤、星附汤之类是也。脉见浮洪而急，颧赤脸赭，如醉如怒，此为热中，治法则有防风、独活例，大小省风汤、紫豆汤之类是也。（《续易简方后集》）（按：《永类钤方》稍同。热中更有牙关紧急，上视强直掉眩。）《外台秘要》云：凡国中风，四肢不收，扬手掷足，心神昏愦，眼不识人，言不退场门，烦闷恶衣，喷药闷乱，此等疾证多由热起，王叔和云热积生风是也。（按：此所引当考出典）故先圣用至宝丹、红雪通中散、龙脑芎犀丸、薄荷煎、牛黄清心丸以对之。亦有单饮竹沥及大小竹沥汤、败毒散加防风、荆芥煎服亦效。若不审是热积生风，例以三生饮、三建汤、养正丹投之，则祸不旋踵。（《管见良方》）中风手足软弱，不能举动，外证自汗者，虚中风也。若手足强急，口眼斜，伸缩痛者，实中也。（《寿世保元》）
　　中风中气之别
　　（宜参气病门）中气与中风相似，所以别者，风中身温，气中身冷。（《证治要诀》）又有中气与中风相类，语言謇涩，涎潮昏塞，不知人事，牙关紧急，但手足不偏废为异耳。（《奇效良方》）气中即俗谓之气厥也，脉必沉，若浮则风脉也。中风与类中风，身温且多痰涎；中气，身冷且无痰涎。（《丹溪纂要》）风中脉浮洪，气中脉沉涩。（《医约》）中风与中气，形同而病异。中风因人元气衰弱，腠理空疏，风邪所袭，卒然中倒，其形身强而热。中气乃七情所伤，气厥而晕，必身寒气冷，而无强挛之苦，既苏之后，气逆不已。（《原病集》）
　　相类证
　　（更有痰厥食厥等，见厥及痰涎伤食中。）手足沉重，状若风者，此证其源起于脾胃虚，荣卫不足。胃为水谷之海，脾气磨而消之，水谷之精，化为荣卫，以养四肢。若起居失节，饮食不时，则致脾胃之气不足，既荣卫之气润养不周，风邪乘虚而干之。盖脾胃主四肢，其脉连舌本而终于唇口，故四肢与唇口俱痹，语言謇涩也。治法宜多用脾胃药，少服去风药，则可取安矣。若久久不治，则变为痿疾，经所谓治痿独取阳明是也，阳明者胃之经也。（《鸡峰》）有无故口眼斜，投以中风药剂不效，盖缘骨虚中受风所致，当于此求之，不可例作寻常中风治之，川乌一味决不可少，宜炮熟用。（《证治要诀》）有元气素弱，或过于劳役，或伤于嗜欲，而卒然厥仆，状类中风者，手必散，口必开，非大剂参用至斤许，岂能回元气于无何有之乡哉。亦有不仆而但舌强语涩痰壅，口眼斜，肢体不遂者，作中风治必殆。（《证治准绳》）丹溪治王从一四十二岁，十指尽麻木并面麻，乃气虚症，补中益气汤加木香、附子各五分愈。（《名医类案》）祝橘泉治英国公病左瘫不语，气上壅。医以为中风，用顺气祛风之剂弗效。祝曰：此痰火湿热所致。与之清燥化痰，前后饮竹沥数升愈。（同上）
　　死证
　　中风之病，鼻下赤黑相兼，吐沫而身直者，七日死也。（《中藏经》）病风入脉紧数浮沉，有汗出不止，呼吸有声者死，不然则生。（同上）若摇头直视，心肾脱绝。盖诸阳独留，诸阴悉尽，故直视摇头，心藏绝，真藏病也，鲜有再生。（《朱氏集验方》）王硕曰：但口开手散，眼合遗尿，声如鼾睡者，并难治疗。若此立说，则五证中凡见一证，遽皆不治，此岂可哉。按经言之，身虚急卒中，至五脏闭绝，脉道不通，气不往来，譬如堕溺，不可与期。何则？口开者心气闭绝也，手撒者脾气闭绝也，眼合者肝气闭绝也，遗尿者肾气闭绝也，鼻鼾者肺气闭绝也，备此五者，始不可治。若见其一，犹当审余证，详余脉，以施救疗。盖以国中眼合者多，痰上鼻鼾者亦多，惟遗尿口开二证俱见为恶。心为五脏之君主，肾为一身之根本，诚不可闭绝也。（《续易简方后集》）诸中或未苏，或已苏，或初病，或久病，忽吐出紫红色者死。（《证治要诀》）
　　预防法
　　（宜参前先兆条）宝鉴云：凡人初觉大指次指麻木不仁或不用者，三年内有中风之疾也，宜先服愈风汤、天麻丸各一料，此治未病之法也。（按：此本出《保命集》）薛己云：预防之理，当养气血，节饮食，戒七情，远帏幕可也。若服前方以预防，适所以招风取中也。（《准绳》）若风病既愈，而根株未能悉拔，隔一二年或数年必再发，发则必加重，或至丧命。故平时宜预防之，第一防房劳暴怒郁结，调气血，养精神；又常服药以维持之，庶乎可安。（《沈氏尊生书》）
　　治法概略
　　按中风之候，当先辨其真中类中，及在经络脏腑之别，更察其阴阳左右寒热气血之偏虚，湿痰之症据，然后立法施治。其治之大略，不外攻风逐痰，收气灸脱，开关通闭，涌吐活络，清火养血，润燥培元，补气回阳等法。（《医级》）昏沉不省人事，口噤不可进药，急以生半夏为末，吹入鼻中，或用细辛皂角为末，吹入喉，喷嚏则苏。（按此法本出《易简方》）此可以验其受病深浅，则知其可治不可治。若稍得苏省者，八味顺气散便服治风药，然未遽绝治气药，小续命汤煎熟去滓，调苏合香丸一粒。或五积散加麝香少许，或星香散，或醒风汤加木香一钱。如服前药不效，其人顽涎愈盛，或前证不解，或增困重，宜星附汤，或三生饮加全蝎三个，间磨沉香汤下养正丹。（《要诀》）（按：五积散加麝香本出《百一选方》）
　　治当调气活血
　　治疗之法，当推其所自。若内因七情而得之者，法当调气，不当治风。外因六淫而得之者，亦先当调气，然后根据所感六气随证治之，此良法也。（《济生方》）治之之法，调气为先。经云：善治风者，以气理风。气顺则痰消，徐理其风，庶可收效。先用麻油调苏合香丸，或用姜汁，或用自汤调。如口噤，抉开灌之，稍苏则进八味顺气散。（《要诀》）治风之法，初得之，即当顺气，及其久也，即当活血，此万古不易之理。久患风疾，四物汤吞活络丹愈者，正是此义。若先不顺气，遽用乌附，又不活血，徒用防风、天麻、羌活辈，吾未见其能治也。（同上）（《准绳》又曰：然顺气之药则可，破气泻气之药则不可。）此症予历治历效者，良由先为疏通经络，活血调气，然后以补剂收功。惟经络疏通，宿痰磨去，新痰不生，何疾不决瘳。（《赤水玄珠》）
　　大剂久服
