<!-- { "loadSidebar": true } -->
　　《难经》论损，从皮毛至于筋骨者，此乃辨气脉浅深次第也。原其所因，属不内外，或大病未复，便合阴阳，或疲极筋力，饥饱失节，尽神度量，叫呼走气。所以诸证蜂起，百交作，吐血衄血，便血泻血，遗泄白浊，冷滑洞泻，白汗黄汗，呕吐咯，涎沫痰饮。遂使荣卫走本，虚羸损伤，皆自此始，盖由背于人身常理而致然也。况妇人产蓐，过于大病，虚损尤多，不可不知。（《三因》）虚生百病，实则少病。凡在孩提之时，已有胎气不足，致一脏一腑之偏虚者，自五六岁至三十上下，婚与未婚，肌肉薄瘠。面体少色，一虚也。血虚则发热，每有病则热难退，手足烦热，二虚也。阴虚者阳必凑之，男女夜多盗汗者，三虚也。此皆禀受不足，疾病易生，非必知欲而后虚也。（按：此文本出《养生必用方》，录在后阴虚为劳条。）而失血则肝虚，思虑则心虚，饥饱则脾虚，多言则肺虚，房劳则肾虚，男子病后则气虚，妇人产后则血虚，喜怒哀乐则神虚，劳动不息则形虚。夫肝虚则目暗脚弱，心虚则惊悸自汗，脾虚则吐泻肿满，肺虚则喘嗽上气，肾虚则齿痛耳聋，气虚则发厥，血虚则发热，形虚则肤革薄瘠，神虚则心志颠倒，此其大略也。（《管见》）医经载五劳六极之证，非传尸骨蒸之比，多由不能卫生，始于过用，逆于阴阳，伤于荣卫，遂成五劳六极之病焉。盖尽力谋虑成肝劳，应乎筋极；曲运神机成心劳，应乎脉极；意外过思成脾劳，应乎肉极；预事而忧成肺劳，应乎气极；矜持志节成肾劳，应乎骨极。此五劳应乎五极者也。（按：此说本于《三因》，然彼以六极应六腑，盖严氏嫌其拘也。）然精极者，五脏六腑之气衰，形体皆极，眼视无明，齿焦发落，体重耳聋，行履不正，邪气逆乎六腑，厥于五脏，故成精极。（《济生》）蒙庄有言，精太用则竭，神太劳则惫，借是可以论病矣。夫人所以根本此性命者，气与血也。若男若女，气血均有，独不能保而有之，终日役役，神倦力疲，饥饱越常，喜怒失节，形寒饮冷，纵欲恣情，遂使五脏气血俱虚，此五劳之所从始也，六极七伤类焉。故心家虚，则便浊汗多；肝家虚，则筋挛目眩；肾家虚，则腰痛泄精；肺家虚，则咳嗽哄热；脾胃虚，则呕吐不食，日就羸黄，或乃胃热消谷，饮食虽多，亦不生肌肉而转加瘦悴矣。是前数证，其间大抵心下引胁俱疼，盖滞血不消，新血无以养之也。（《直指》）夫人之生，皆禀天地氤氲之气而为人，在乎保养真元，固守根本，则一病不生，四体俱健。若曰不养真元，不守根本，病皆生焉。真元根本，即气血精液也。予闻先师之教，万病莫若劳证，最难治之。劳证之由，盖因人壮年气血完聚、精液充满之际，不务养守，惟务酒色，岂分饥饱，日夜耽嗜，无有休息，以致耗散真元，虚败精液，则呕血吐痰，心炽肺痿，骨蒸体热，肾虚精竭，面白颊红，口干咽燥，白浊白带，遗精盗汗，饮食难进，气力全无，谓之火乘金也。候重则半年而毙，候轻则一载而倾。（《十药神书》）劳病根因，各自不同。酒伤肺，色伤肾，思虑伤心，劳倦饮食伤脾，忿怒伤肝。此五者，皆能致劳也，大约酒色成劳者多耳。肺劳：肺如华盖，其气轻清，既不受寒，亦不受热。然酒性本热，多饮则肺受火邪，熏蒸日久，以致郁遏不清，胀大不敛，或喘或咳，渐至音哑，骨蒸寒热，皮毛焦干，如之何其可救也。肾劳：人之五火，皆赖肾水制之。色欲过度，则肾水虚，虚则热矣。肾脉贯肝膈入肺中，循喉咙系舌本。所以肾虚之人，先动肾火，延入肝膈，遂挟相火，便入肺中，始则咳嗽，久则发热，盗汗遗精，骨痿肉脱，甚至伤脾，泻泄作而危殆矣。心劳：心者血之原，荣卫发动之所始也。心不妄役，则真血日生。惟劳心焦思，日久不置，则思虑过度。由是心血日耗，肝无所秉，脏腑无所润，筋脉无所养，荣气不行，邪热随作，经所谓阴虚生内热者是也。热甚克金，金衰身瘦，日见销铄而危亡待矣，此症不得志者多有之。脾劳：元气静则神藏，动则消亡。若劳倦过甚，饮食不节，二者皆使脾之元气受伤，不能舒发，以致饮食不化，泄泻频作，血气不生，肌肉不长。况脾者肺之母，脾气衰惫，则肺失所资，津液不生，日成枯涸，咳嗽殊甚而劳斯成，不可救矣。肝劳：大怒则血菀于上，令人暴绝，名曰煎厥。故多怒之人，肝火屡动，而所藏之血，随火上逆，大吐不止，稍久则并脏腑膻中之血，尽吐不留，所谓相火一动，则五火相煽而动，火动则血随之，真血去多，身成空廓，以致金不制木，木火凌肺，经所谓侮其所不胜者也。如是则发热咳嗽，胁痛喘急，而劳日剧矣。由是观之，劳病同名，根因不一，治者当究其始末，明在何经，不可模糊泛治也。（《苍生司命》）
　　思虑致劳
　　夫人之生，以气血为本，人之病，未有不先伤其气血者。世有童男室女，积想在心，思虑过当，多致劳损，男则神色先散，女则月水先闭，何以致然？盖愁忧思虑则伤心，心伤则血逆竭，血逆竭故神色先散而月水先闭也。火既受病，不能荣养其子，故不嗜食。脾既虚则金气亏，故发嗽。嗽既作，水气绝，故四肢干。木气不充，故多怒，鬓发焦，筋痿。俟五脏传遍，故卒不能死，然终死矣。此一种，于诸劳中最为难治，盖病起于五脏之中，无有已期，药力不可及也。若或自能改易心志，用药扶接，如是则可得九死一生。举此为例，其余诸劳，可按脉与证而治之。（《本草衍义》）
　　诸虚出于心肾
　　夫人之一身，肾之液谓之精，意之所存谓之志，故经曰，肾藏精与志也。生性之本，元气之根，精神之所舍，名曰精神，故《灵枢经》曰肾藏精精舍志者是也。人有精而后有神，今人之虚损，皆出于心肾，其盗汗其白浊之类，奚可容乎。且心之液则为汗，肾之液则为精。今有虚乏之人，夜多异梦，心之液自梦中出，觉来则汗如雨，未几便干，此则为盗汗。肾之液泄，自小便中出，停久浊如泔，或上有脂油，或为梦泄，则气体怯弱，神情倦怠，眼目昏花，精既脱矣，乌得而有神哉。且心者神藏之，肾者精藏之。今心既受病，则神不守舍，日则有怔忡健忘、恍惚失志之证，夜则有登高涉险、火发追捕之梦。肾既受于病，则髓海枯竭，遂有脚膝软弱，精神倦怠，夜梦鬼交，便溲白浊，消渴瘦瘁。诸虚百损，莫不自心肾而然。（《治病活法秘方》）
　　阳虚阴虚
　　病之虚损，变态不同，因有五劳七伤，证有营卫脏腑。然总之则人赖以生者，惟此精气，而病为虚损者，亦惟此精气。气虚者，即阳虚也；精虚者，即阴虚也。凡病有火盛水亏，而见荣卫燥、津液枯者，即阴虚之证也；有水盛火亏，而见脏腑寒、脾肾败者，即阳虚之证也。此惟阴阳偏困，所以致然。凡治此者，但当培其不足，不可伐其有余。夫既缘虚损，而再去所余，则两败俱伤矣，岂不殆哉。惟是阴阳之辨，犹有不易，谓其阴阳之中，复有阴阳。其在似阳非阳、似阴非阴者，使非确有真见，最易惑人，此不可不详察也。且复有阴阳俱虚者，则阳为有生之本，而所重者又单在阳气耳。知乎此，则虚损之治，如指诸掌矣。（《景岳》）夫男子之劳，起于伤精；女子之劳，起于经闭；小儿之劳，得于母胎。盖男子十六而精通，女子十四而天癸至，然未充也。后生少年辈，淫欲太早，丧真元，真阴内亏，虚火炽焰，肺金受伤，无以生肾水，肾水枯竭，无以济心火。心火一旺，肾火从之，而梦遗鬼交之病作；肺气一虚，则腠理疏豁而盗汗自汗之病作；火动其血，血随火升，而咳嗽吐红之病作。考之《内经》及上古诸家之说，一曰劳瘵，一曰劳极，一曰阴虚，一曰不足，一曰虚损。然因名以责实，不过气虚血虚阴虚之异耳。凡脾肺不足，皆气虚也；心肝不足，皆血虚也；肾水有亏，即阴虚也。气属阳，血属阴，血虚亦属阴虚。（《订补明医指掌》）古称五劳、七伤、六极、二十三蒸，证状繁多，令人眩惑，但能明先天后天二种根本之治，无不痊安，盖简而不繁，约而无漏者也。夫人之虚，非气即血，五脏六腑，莫能外焉。而血之源头，则在乎肾，盖水为天一之元，而人资之以为始者也。气之源头，则在乎脾，盖土为万物之母，而人资之以为生者也。故曰二脏安和，则百脉受调；二脏虚伤，则千竞起。至哉斯言，可为后学指南也。（《病机沙篆》）
　　阴虚为劳
