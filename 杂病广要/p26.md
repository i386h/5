<!-- { "loadSidebar": true } -->
　　虚劳而热者，是阴气不足，阳气有余，故内外生于热，非邪气从外来乘也。（《巢源》）《古今录验养生必用方》中卷曰：经云：气虚则发厥，血虚则发热（按：《素调经论》曰：经言阳虚则外寒，阴虚则内热。初氏或谓此也）。必然之理也。又曰：饮食则阴受之（按：《太阴阳明论》曰：食饮不节，起居不时者，阴受之）。譬犹物化而为土也。阴气衰则血不荣，血不荣则肌肉薄，阴衰则阳胜，此血虚所以发热也，故瘦人多热。又阴虚者阳必凑之，故阴虚多热也。产妇既产，多热烦躁，以新产亡血多也。医乃不知，又投以寒药，以此致死者，不可胜数。夫病有标本，医亦知之。其人阴虚，本于血不足，故标发热。医投以寒药，是治标不治本也。但以温和益气养血药，其热自愈。熙宁甲寅、乙卯间，杜方叔自郓波召入京师，在翰林。予时奉亲客都下。一日杜谓予曰：青蒿麦煎柴胡鳖甲散，天下通行，小儿被害，不可胜记。予始怪其词，年来更事渐多，方知杜之言为有本。男女自五六岁，至二十上下，婚与未婚，肌肉薄者，面体少色，一虚也。血虚则发热，肢体手足烦热，二虚也。阴虚者阳必凑之，故发热汗出，男女眠睡有汗，三虚也。所谓虚者，气血禀受有足有不足，加以柔弱未定而疾病易生，非必待知男女大欲然后虚也。气体既虚，又投以柴胡、鳖甲、门冬诸冷药，不旬日间，饮食已不入，迤渐腹痛，至于大肠滑泄，虚人至此，亦已危矣。方叔于医，可谓知本。童男室女小儿，肌瘦有汗，但用平和养气血温药，自无虞。（《万安方引》）（按：此下又有云：古人立方，亦用温药，如建中之属。且据《医说》引《医余》，则此所谓平和养气血温药，即指建中而言。）大抵此症，阴虚者多。盖人禀天地阴阳之气以生，形肖天地，阳常有余，阴常不足。况劳动虽是伤气，殊不知诸动皆属于火，火盛则阴愈消，学人不可不识。视其病久，多劳怯咳嗽发热，阴虚火动可见，学人宜详辨焉。（《医学原理》）凡虚损之由，无非酒色劳倦七情饮食所致。故或先伤其气，气伤必及于精；或先伤其精，精伤必及于气。但精气在人，无非谓之阴分。盖阴为天一之根，形质之祖，故凡损在形质者，总曰阴虚，此大目也。若分而言之，则有阴中之阴虚者，其病为发热躁烦，头红面赤，唇干舌燥，咽痛口疮，吐血衄血，便血尿血，大便燥结，小水痛涩等证。有阴中之阳虚者，其病为怯寒惟悴，气短神疲，头运目眩，呕恶食少，腹痛飧泄，二便不禁等证。甚至咳嗽吐痰，遗精盗汗，气喘声喑，筋骨疼痛，心神恍惚，肌肉尽削，梦与鬼交，妇人月闭等证，则无论阴阳，凡病至极，皆所必至，总由真阴之败耳。然真阴所居，惟肾为主，盖肾为精血之海，而人之生气，即同天地之阳气，无非自下而上，所以肾为五脏之本。故肾水亏，则肝失所滋而血燥生；肾水亏，则水不归源而脾痰起；肾水亏，则心肾不交而神色败；肾水亏，则盗伤肺气而喘嗽频；肾水亏，则孤阳无主而虚火炽。凡劳伤等证，使非伤入根本，何以危笃至此。故凡病甚于上者，必其竭甚于下也。余故曰：虚邪之至，害必归阴，五脏之伤，穷必及肾，穷而至此，吾末如之何也矣。夫所贵乎君子者，亦贵其知微而已。（《景岳》）虚劳之证，《金匮》叙于血痹之下，可见劳则必劳其精血也。营血伤则内热起，五心常热，目中生花见火，耳内蛙聒蝉鸣，口舌糜烂，不知正味，鼻孔干燥，呼吸不利，乃至饮食不为肌肤，怠惰嗜卧，骨软足酸，营行日迟，卫行日疾，营血为卫气所迫，不能内守而脱出于外，或吐或衄，或出二阴之窍，血出既多，火热迸入，逼迫煎熬，漫无休止，营血有立尽而已，不死何待耶。更有劳乏之极而血痹不行者，血不脱于外而但蓄于内，蓄之日久。周身血走之隧道，悉痹不流，惟就干涸，皮鲜滑泽，面无荣润，于是气之所过，血不为动，徒蒸血为热，或日晡，或子午，始必干热，俟蒸气散，微汗而热解，热蒸不已，瘵病成焉，不死又何待耶。（《医门法律》）
　　虚损劳瘵之异
　　凡损伤元气者本皆虚证，而古方以虚损劳瘵各分门类，则病若有异，亦所宜辨。盖虚损之谓，或有发见于一证，或有困惫于临时，凡在经在脏，但伤元气，则无非虚损病也。至若劳瘵之有不同者，则或以骨蒸，或以干嗽，甚至吐血吐痰，营卫俱败，羸日甚，此其积渐有日，本末俱竭而然。但虚损之虚，有在阴分，有在阳分，然病在未深，多宜温补；若劳瘵之虚，深在阴中之阴分，多有不宜温补者。然凡治虚证宜温补者，病多易治；不宜温补者，病多难治。此虚劳若乎有异，而不知劳瘵之损，即损之深而虚之甚者耳。凡虚损不愈，则日甚成劳矣，有不可不慎也。（《景岳》）
　　脉候
　　诊其脉，甚数甚急，甚细甚弱甚微，甚涩甚滑，甚短甚长，甚浮甚沉，甚紧甚弦，甚洪甚实，皆生于劳伤。（《中藏经》）虚劳之脉，大抵多弦（按：严子礼亦云然），或浮大，或数，皆虚劳之候也。大者易治，血气未衰（按：原文衰作定，今从《简易方》），可敛而正也。弦者难治，血气已耗，未易调补之。若带双弦，则为贼邪侵脾，此尤难治，加数（按：原文此下有剂字，今从《简易方》删）则殆矣。（《直指》）虚损之脉（按：原文此下有《中藏经》文），然无论浮沉大小，但渐缓则渐有生意，若弦甚者病必甚，数甚者病必危，若以弦细而再加紧数，则百无一生矣。（《景岳》）劳脉，初起见洪大或细数，皆忌也。然投以滋补之剂尚能应手，而脉亦渐转微弱，数亦渐退，犹为可治；若证转而脉不转，即不可治，所谓无胃气也。（《医学指要》）紧数之脉，表里俱虚，紧为寒伤营，数为血不足。脉见短数，则无胃气，细数紧数，俱非吉祥。脉洪大按之虚者，须防作泻。凡见数脉难治，病久脉数，尤非所宜。脉忽浮涩而数，忽沉弱而缓，变易不常，虚火之故也。虚损转潮热泄泻，脉短数者不治。虚损脉浮大者，属阳虚；细数者，属阴虚。芤为失血，若两手俱芤，而中有一部独弦者，为有瘀蓄未尽，当散瘀为先，不可骤补。若见数大者，为火旺，必难治；若见涩脉来至者，亦不可治也。弦数为骨蒸，自上而下者，必寸口浮数；自下而上者，必尺中弦急。若关尺俱弦细而急，如循弦缕者，不治。又尺中弦强者，必因房室发热，加之误服寒凉，故脉如是。然虚损之人，虽远房室，其尺脉之弦强，必不能便软。若更犯房室，明日反和，此阴阳得交，故尔暂软。后日诊之，其弦强必愈甚。诊察之际，不可不辨也。（《医通》）
　　辨爪
　　凡劳损之病，本属阴虚，阴虚必血少，而指爪为精血之余，故凡于诊候之际，但见其指爪干黄，觉有枯槁之色，则其发肤营气，具在吾目中矣。此于脉色之外，便可知其有虚损之候，而损之微甚，亦可因之以辨也。（《景岳》）
　　五劳六极七伤
　　（互见前源由总说中）夫虚劳者，五劳六极七伤是也。五劳者,一曰志劳，二曰思劳，三曰心劳，四曰忧劳，五曰瘦劳。又肺劳者，短气而面肿，鼻不闻香臭。肝劳者，面目干黑口苦，精神不守，恐畏不能独卧，目视不明。心劳者，忽忽喜忘，大便苦难，或时鸭溏，口内生疮。脾劳者，舌本苦直，不得咽唾。肾劳者，背难以俯仰，小便不利，色赤黄而有余沥，茎内痛，阴湿囊生疮，小腹满急。六极者，一曰气极，令人内虚，五脏不足，邪气多，正气少，不欲言。二曰血极，令人无颜色，眉发堕落，忽忽喜忘。三曰筋极，令人数转筋，十指爪甲皆痛，苦倦不能久立。四曰骨极，令人酸削，齿苦痛，手足烦疼，不可以立，不欲行动。五曰肌极（按：《千金》作髓极），令人羸瘦无润泽，饮食不生肌肤。六曰精极，令人少气，然内虚，五脏气不足，发毛落，悲伤喜忘。七伤者，一曰阴寒，二曰阴萎，三曰里急，四曰精连连，五曰精少，阴下湿，六曰精清，七曰小便苦数，临事不卒。又一曰，大饱伤脾，脾伤善噫，欲卧面黄。二曰大怒气逆伤肝，肝伤少血目暗。三曰强力举重，久坐湿地伤肾，肾伤少精，腰背痛，厥逆下冷。四曰形寒，寒饮伤肺，肺伤少气，咳嗽鼻鸣。五曰忧愁思虑伤心，心伤苦惊喜忘善怒。六曰风雨寒暑伤形，形伤发肤枯夭。七曰大恐惧不节伤志，志伤恍惚不乐。（《病源论》）
　　证候概略
