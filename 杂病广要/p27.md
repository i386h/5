<!-- { "loadSidebar": true } -->
　　五劳者，五脏之劳也。皆因不量才力，勉强运为，忧思过度，嗜欲无节，或病失调将，积久成劳。其病头旋眼晕，身疼脚弱，心怯气短，自汗盗汗，或发寒热，或五心常热，或往来潮热，或骨蒸作热，夜多恶梦，昼少精神，耳内蝉鸣，口苦无味，饮食减少，此皆劳伤之证也。（《要诀》）其证百节烦疼，腰酸脚软，或胸闷短气，心烦不安，或耳鸣目眩，咳嗽寒热，或盗汗遗精，白浊飧泄，或食少无味，不作肌肤，或睡中惊悸，午后发热，或怠倦无力，四肢不收，或虚火上攻，面赤喘急，此皆虚损之症，有一症见，即当因其病而药之可也。但视其症之不大，茶饭可餐，起居可动，作为可施，自以为生，孰知其后卧床不起，去死不远，若欲收救，不可得也。（《医林绳墨》）咳嗽痰喘不绝声者，急则治其标也。阴虚火动而微嗽者，缓则治其本也。阴虚发热，嗽血大便结者，此虚火盛也。咳嗽吐血，喘急不能食者，脾肺虚损也。痰嗽喘热而泄泻者，此脾惫也。痰嗽喘热而痢疾者，脾肾俱惫也。痰嗽喘热，脾虚饱闷发肿者，难治也。（《回春》）日晡头痛眩晕，阴血虚也。头晕头痛，或痰喘气促，肾虚不纳气也。自汗内热口干，胃气虚也。盗汗内热口干，阴血虚也。茎痛而便不利，精内竭也。愈痛则愈欲便，愈便则愈痛，精复竭也。食少体倦，口干饮热，小便黄短，脾肺虚热也。发热饮热，大便秘，内热也。发热饮冷，便秘，内热涩滞，肝热也。饮食少思，胃气虚也。饮食不化，脾气虚也。劳役而小便黄，元气下陷也。体倦头痛眩晕，中气虚也。四肢逆冷，肾气虚寒也。面目赤色，烦热作渴，脉大而虚，血脱发燥也。善思体痛，无寐盗汗，肝脾血虚也。寝寐而出汗，肾气也。平人饮食出汗，是食反助其胃火也。平人饮食，额上蒸大汗如雨，此名蒸笼头。睡觉饱而出汗，宿食也。胸满多痰，脾气虚也。晡热多痰，肾亏津液泛上也。忿怒胸痞，脾气滞也。倦怠胸痞，中气虚也。倦怠寒热往来，肝脾气虚也。口苦寒热往来，肝火血虚也。内热晡热，或寒热往来，阴血虚也。畏寒，或寒热往来，肝气滞也。妇人劳怒，夜发热，或谵语，或经适行，热在血分。怔忡惊悸，心血虚也。思虑怔忡，惊悸便勤，内有痰也。（《医彀》）虚损两颧红赤或唇红者，阴虚于下，逼阳于上也。仲景曰：其面戴阳者，下虚故也。虚而多渴者，肾水不足，引水自救也。喑唾声不出者，由肾气之竭，盖声出于喉而根于肾，经曰，内夺而厥，则为喑俳，此肾虚也。虚而喘急者，阴虚肺格，气无所归也。喉干咽痛者，真水下亏，虚火上浮也。不眠恍惚者，血不养心，神不能藏也。时多烦躁者，阳中无阴，柔不济刚也。易生嗔怒，或筋急酸痛者，水亏木燥，肝失所资也。饮食不甘，肌肉渐消者，脾元失守，化机日败也。心下跳动，怔忡不宁者，气不归精也。经曰：胃之大络，名曰虚里，出于左乳下，其动应衣，宗气泄也。盗汗不止者，有火则阴不能守，无火则阳不能固也。虚而多痰，或如清水，或多白沫者，此水泛为痰，脾虚不能制水也。骨痛如折者，肾主骨，真阴败竭也。腰胁痛者，肝肾虚也。膝以下冷者、命门衰绝，火不归源也。小水黄涩淋沥者，真阴亏竭，气不化水也。足心如烙者，虚火烁阴，涌泉涸竭也。（《景岳》）
　　桃花蛀郁劳
　　有面色如故，肌体自充，外看如无病，内实虚损，俗呼为桃花蛀，宜看其何证，于前药审而用之。（《要诀》）（按：前药即建中、大补之类。）。面色不衰，肌肤日瘦，外如无病，内实虚伤，俗名桃花疰。其证必蒸热咳嗽，或多汗，或无汗，或多痰，或无痰，或经闭，或泄精，或吐血，或衄血，或善食，或泄泻，须察其所现何证、何脏受伤而治之。然此皆为阴火煎熬之证，治多不效。室女过时不嫁，男子过时不娶，及少寡者，多犯此证。以阴火虽乘阳位，非但不能消烁阳分之津液，阴分之津液，反竭力上供阳火之消烁，故肢体日削，而面色愈加鲜泽也。轻者嫁娶后渐愈，重者虽暂愈一两月，向后必死，以其躯体柔脆，精气先枯，不能胜其发泄也。惟少寡再醮者，每多自愈，以其躯体堪任也。郁火既散，津液既通，可不药而愈矣。（《医通》）婺妇师尼，所欲未遂，阴阳离绝，郁火亢极，不得发泄而成失合证者，较之房劳更甚。始则肝木郁热，继则龙火上煽，致心肺受病，而喘嗽烦热，甚则迫血骤亡者有之，经闭不行而吐衄者有之。此证宜开郁降火，增损柴胡汤、加味逍遥散选用。阴火亢极者，可用滋肾丸、玉烛散先泻郁火，后服滋养之药如乌骨鸡丸之类。若郁火不泄，血气不荣而发痈疽者，去生远矣。（同上）
　　各证杂说
　　丈夫无子者，其精清如水，冷如冰铁，皆为无子之候。又泄精精不射出，但聚于阴头，亦无子。无此之候，皆有子。（《病源论》）劳伤则血气虚，使阴阳不和，互有胜弱故也。阳胜则热，阴胜则寒，阴阳相乘，故发寒热。（同上）有无故身体瘦软，绝无力气，别无他证，此平日作劳太过，血气虚而筋失养，宜劫劳散，或和气汤倍芎归（按：《类方》和气饮，于五积散去桂、麻、朴、芎，加干葛、大黄、升麻者，此岂其方乎）。又有言语读诵，过耗神气，致成虚损，是为叫呼走气，宜于十全大补汤等药选用。虚人老人病中，忽一旦语言不出，扣之不应，此不是哑风，久久药力到，补调功成，自复应矣。有于坐卧之中，似欲得人按捻，意方始安者，此亦虚证也。外有因动作劳力，或发寒热，或身疼气短，或劳倦嗜卧，乃一时发劳，却非五劳者比，宜和气饮。有咳嗽痰多者，名曰劳嗽，与感风寒壅热之嗽不同，此乃有本有标，本在肾而标在肺。（《要诀》）有重阴覆其阳，火不得伸，或洒洒恶寒，或志意不乐，或脉弦数，四肢五心烦热者，火郁汤、柴胡升麻汤，病去即已，不可过剂。（《六要》）（按：火郁汤、柴胡升麻汤，俱系东垣方，今不录。）《慎柔》云：尝治虚损，脉和缓而五六至，但咳嗽发热，无恶寒、咽痛喉哽等证，以为可治，服保元、四君之类十余剂，咳嗽略可，热亦微退，至二十剂外，咳嗽反盛，热复如前，而身反不能转侧，足渐无力，至不能行而蜷，此何也？缘下焦肾气衰惫，无津液滋养百骸，阳气不能四运，脾肺之气不能下输，故足无力而蜷，药虽有效，病虽暂减，终不可治。若初服四君、保元十余剂，而脉细如丝，其数不改，决不可治。如细而不数者，此犹有胃气，无腹痛作泻，而饮食如常，可用保元、参、术调理。须二三年方愈。若服药后，数脉渐减，和缓有神，虽曰可治，亦得三月见功，年半方可全愈。又须看年力之衰壮、精神脾胃之强弱断之。若服药后，脉虽和缓，而腿渐无力，如前所述，且痰嗽不止，脉虽缓治之无益。又或如前证，足虽无力而热退嗽减，饮食如平人，此脾胃尚强，犹可迁延岁月。（《医通》）
　　似损非损
　　凡似损非损之证，惟外感寒邪者乃有之。盖以外邪初感，不为解散，而误作内伤，或用清凉，或用消导，以致寒邪郁伏，久留不散，而为寒热往来，或为潮热咳嗽，其证则全似劳损，若用治损之法以治此证，则滋阴等剂，愈以留邪，热蒸既久，非损成损矣。余尝治愈数人，皆其证也。欲辨此者，但当详察表里而审其致病之由。盖虚损之证，必有所因，而外感之邪，其来则骤。若或身有疼痛，而微汗则热退，无汗则复热，或见大声咳嗽，脉虽弦紧而不甚数，或兼和缓等证，则虽病至一两月，而邪有不解，病终不退者，本非劳损，毋误治也。（《景岳》）
　　死证
　　（互见《骨蒸》中，宜参。）病劳人，脱肛，骨肉相失，声散呕血，阳事不禁，梦寐交侵，呼吸不相从，昼凉夜热者死，吐脓血者亦死。其脉不数有根蒂者，及颊不赤者生。（《中藏》）劳疾，久而嗽血，咽疼无声，此病自下而传上；若不嗽不疼，久而溺浊脱精，此为自上传下，皆死证也。（《要诀》）大抵虚劳起于丧者，肝肾过劳，多致亡血失精、强中阴竭而死。起于郁结者，内火烁津，多致血结干咳、嗜食发痈而死。起于药误者，脾肺受病居多，多致饮食减少、喘嗽泄泻而死。（《医通》）虚劳不受补者，不治。（《丹溪》）病患久虚，内有宿积旧痰，用参术补之，久乃吐出臭痰或绿色痰，当不治。盖积之久，而脾胃虚极不运，故郁臭耳。（《慎柔五书》）
　　阳虚阴虚治法有等
　　古人论治，以阴虚阳虚为两大纲。辨其阳虚，则温补之。辨其阴虚，则滋养之。岂非开示后学之法门耶。然余阅历多年，会心先觉。审知阳虚有二，而阴虚有三，试为拈出，以示吾徒。所谓阳虚有二者。有胃中之阳，后天所生者也。有肾中之阳，先天所基者也。胃中之阳喜升浮，虚则反陷于下，再行敛降，则生气遏抑不伸。肾中之阳贵凝降，劳则反游于上。若行升发，则真气消亡立至，此阳虚之治有不同也。所谓阴虚有三者，如肺胃之阴，则津液也。心脾之阴，则血脉也。肾肝之阴，则真精也。液生于气，惟清润之品，可以生之。精生于味，非粘腻之物，不能填之。血生于水谷，非调补中州，不能化之。此阴虚之治有不同也。（《病机汇论》）
　　气血调养例
