<!-- { "loadSidebar": true } -->
　　治法大要，潮热者，不可过用寒凉；秘结者，不可骤兴疏泄；嗽喘者，不可妄施发散；咯血者，不可错认以为热。但以滋养荣血为上，调平藏气次之，某病某药，又于养血调气之中而增益也。其或骨间有热，以至四肢缓弱不举，此则骨痿，欲斯疾之有瘳也，艰哉。虽然，当归、地黄、黄、芍药，固养血之上药也，亦当以益胃消痰辈佐之。盖人以谷气为本，所谓精气血气，由谷气而生，古人以五味五谷五药养其病者，不无先后于其间也。当归、地黄恋膈引痰，黄、芍药多则伤胃，是可胶柱调瑟而测量轻重之不审乎。（《直指》）有患精血不足，明知当补肾，方欲一求之归等药，其人素减食，又恐不利于脾；方欲理脾气，则不免用疏刷之药，又恐愈耗肾水；全一举而两得之功，莫若鹿茸橘皮煎丸为第一（按：鹿茸橘皮煎丸，系于阳阴双补。方冗杂难用，今所不取），故曰精不足补之以味，又曰补肾不如补脾，以脾上交于心，下交于肾故也。若肾元大段虚损，病势困笃，则肾不容少缓，又不拘于此说。要知于滋肾之中，佐以砂仁、澄茄之类，于壮脾之中，参以北五味、黄之属，此又临时审病用药之后法。（《要诀》）夫人之虚，不属于气，即属于血，五脏六腑莫能外焉，而独举脾肾者，水为天一之元，土为万物之母，二脏安和，诸经各治，百疾不生。盖脾具土德，脾安则土为金母，金实水源，且土不侮水，水安其位，故脾安则肾愈安也。肾兼水火，肾安则水不挟肝上泛而凌湿土，火能益土，蒸腐而化精微，故肾安则脾愈安也。救肾者必本于阴血，血主濡之，阴本下降，虚则上逆，当敛而抑，六味丸是也。救脾者，必本于阳气，气主煦之，阳本上升，虚则下陷，当升而举，补中益气汤是也。近世治痨，专以四物、二冬、黄柏、知母，不知皆行秋冬之令，非所以生万物者也。且血药常滞，必妨痰而减食；血药常润，必滑肠而泄泻。况黄柏苦寒，尤能减食，知母甘寒，尤能滑肠，二味俱泻肾经虚火。丹溪有言曰：实火可泻，虚火可补。痨症之火，虚乎实乎，泻之可乎。即知其宜补，而用药颇多疑难，如补脾保肺，法当兼行，然脾喜温燥，肺喜清润，保肺则妨脾，保脾则妨肺。须知燥热而甚，能食而不泻者，润肺当急，而补脾亦不可缺也。若虚羸而甚，食少肠滑，虽多嗽喘，但当补脾，而清润宜戒矣。脾有生肺之能，肺无扶脾之力，故补脾尤要于保肺也。尝见痨症多死于泄泻，泄泻多由于寒凉，此至着至确者也。又如补肾扶脾，法当兼行，然甘寒补肾，又恐不利于脾，辛温快脾，又恐愈伤其本，两者并衡，脾土较重，以土能生金，金为水母故也。若肾大虚者，又不可拘。但补肾之中，不脱扶脾，壮脾之中，不忘养肾可耳。（《颐生微论》）（按：《必读》曰：若肾大虚而势困笃者，又不可拘，要知滋肾之中，佐以砂仁、沉香，壮脾之中，参以五味、肉桂，随时活法可耳。）
　　治当审冷热
　　《养生必用方》论虚劳不得用凉药，如柴胡、鳖甲、青蒿、麦门冬之类皆不用服，唯服黄建中汤。有十余岁女子，因发热，咳嗽喘急，小便少，后来成肿胀，用利水药得愈。然虚羸之甚，遂用黄建中汤，日一服，三十余日遂愈。盖人禀受不同，虚劳小便白浊阴脏人，服橘皮煎黄建中汤，获愈者甚众。至于阳脏人，不可用暖药，虽建中汤不甚热，然有肉桂，服之稍多，亦反为害。要之用药，亦量其所禀，审其冷热，而不可一概以建中汤治虚劳也，谨之。（《医说》引《医余》）
　　治不可过热过凉
　　凡虚劳之疾，皆缘情欲过度，荣卫劳伤，致百脉空虚，五脏衰损，邪气乘袭，致生百疾。圣人必假药石，以资血气，密腠理，以御诸邪。肌肉之虚，犹物体之轻虚，如马勃、通草、蒲梢、灯心之属是也，非滋润粘腻之物以养之，不能实也。故前古方中，鹿角胶、阿胶、牛乳、鹿髓、羊肉、饴糖、酥酪、杏仁煎、酒蜜、人参、当归、地黄、门冬之类者，盖出此意。《本草经》云：补可去弱，羊肉、人参之属是也。所谓虚劳者，因劳役过甚而致虚损，故谓之虚劳。今人才见虚弱疾证，悉用燥热之药，如伏火金石附子姜桂之类，致五脏焦枯，血气干涸（按：《直指》此下曰：心肾不交，故火炎于上，为痰嗽，为咯血，为口干，为五心热。水走于下，为脚弱，为遗精，为赤白浊，为小便滑数。误矣哉）而致危困，皆因此也。如虚而兼冷者，止可于诸虚劳方中，加诸温热药为助可也，如此即不失古人之意。（《鸡峰》）若阳虚阴极之证，当用姜、附、三建诸丹之类，或参或沉为之佐使，欲其刚多于柔，不致太僭，庶免炎上之患，用药在乎稳重故也。（《济生续方》）凡滋补之药，当用平和，不可骤用峻补。缘肾水枯竭，不足以当之，又恐愈甚上炎之患，慎之慎之。（《袖珍》）五脏虽皆有劳，心肾为多。心主血，肾主精，精竭血燥，则劳生焉。治劳之法，当以调心补肾为先，不当用峻烈之剂，惟当温养滋补，以久取效。天雄附子之类，投之太多，适足以发其虚阳。缘内无精血，不足当此猛剂。然不可因有热，纯用甜冷之药，以伤其肾气。独用热药者，犹釜中无水而进火也；过用冷药者，犹釜下无火而添水也。非徒无益，又害之耳。宜十全大补汤，或双和散，或养荣汤、七珍散、乐令建中汤皆可选用，间进双补丸。（《要诀》）
　　补阳方法
