<!-- { "loadSidebar": true } -->
　　凡虚损之症，不可专指肾脏一家而言。至病之甫成，脉才见端，惟急建其中气为主，俾饮食增而津液旺，以至气充血生精，而复其真阴之不足，此根本之治也。（《集验良方》）石顽治颜汝玉女，病虚羸寒热，腹痛里急，自汗喘嗽者，三月余，屡更医药不愈，忽然吐血数口。前医转邀石顽，同往诊候，其气口虚涩不调，左皆弦微而尺微尤甚，令与黄建中，加当归、细辛。前医曰：虚劳失血，曷不用滋阴降火，反行辛燥乎？余曰：不然。虚劳之成，未必皆本虚也，大抵多由误药所致。今病欲成劳，乘其根蒂未固，急以辛温之药，提出阳分，庶几挽回前失。若仍用阴药，则阴愈亢而血愈逆上矣。从古治劳，莫若《金匮》诸法，如虚劳里急诸不足，用黄建中，原有所祖，即腹痛悸衄，亦不出此。更兼内补建中之制，加当归以和营血，细辛以利肺气，毋虑辛燥伤血也。遂与数帖，血止，次以桂枝人参汤数服，腹痛寒热顿除，后以六味丸，以枣仁易萸肉，或时间进保元、异功，当归补血之类，随证调理而安。余治虚劳，尝屏绝一切虚劳之药，使病气不致陷入阴分，深得《金匮》之力也。（《医通》）黄汤，治虚劳不足，四肢烦疼，不欲食，食即胀，汗出方。黄芍药桂心麦门冬（各三两）五味子甘草当归细辛人参（各一两）大枣（二十枚）前胡（六两）茯苓（四两）生姜半夏（各八两）上十四味咀，以水一斗四升，煮取三升，每服八合，日二服。（《千金》）又乐令黄汤，于本方去五味子，加橘皮。（《和剂》）名乐令建中汤。按：《医通》曰：后人乐令建中，并用前胡、细辛以退表热，十四味建中，兼用熟附、苁蓉以补下虚，均失建中之义。此说未为当。）《古今录验》调中汤，疗虚劳，补益气力方。麦门冬（半两）干枣（一两）茯苓（半两）甘草（半两炙）桂心（半两）当归（半两）芍药（半两）上七味切，以水八升，煮取三升，去滓分服一升，日三，忌生葱、海藻、菘菜、醋物。（《外台》）（按：此亦建中汤之类方，故列于此。）《短剧》黄汤，疗虚劳少腹急，小便赤余沥，临事不起，阴下湿，或小便白浊伤多方。（节录）黄（三两）人参（一两）芍药（二两）生姜（半斤）桂肉（三两）大枣（十四枚）当归（一两）甘草（一两炙）上八味切，以水一斗，煮取四升，分四服。有寒，加浓朴二两。忌生葱、海藻、菘菜。《经心录》同。（同上）又深师黄汤，疗大虚不足，小腹里急，劳寒拘引，脐气上冲胸，于本方，去当归，加半夏。深师大建中汤，疗内虚绝，里急少气，手足厥逆，少腹挛急，或腹满弦急，不能食，起即微汗出，阴缩，或腹中寒痛，不堪劳苦，唇口舌干，精自出，或手足乍寒乍热，而烦苦酸疼，不能久立，多梦寤，补中益气方。黄（四两）人参（二两）大枣（二十枚劈）当归（二两）桂心（六两）生姜（一斤）半夏（一升洗）芍药（四两）附子（一两炮）甘草（二两炙）上十味切，以水一斗二升，煮取四升，分四服。先服后食，忌海藻、菘菜、生葱、猪羊肉、饧、冷水等。（同上）（按：《千金》大建中汤，与此不同，出后补兼宁心。）《圣惠》治虚劳，能益气，补不足，建中散，于本方去人参、半夏，加白术、木香、熟干地黄，水煎去滓，下饴糖如枣大，更煎一两沸，于食前温服。又治虚劳里急，四肢不和，身体疼痛，不欲吃食，白术散，于本方加白术。《和剂》十四味建中汤，治荣卫不足，腑脏俱伤，积劳虚损，形体羸瘠，脾肾久虚，饮食全亏，于本方加白术、肉苁蓉、麦门冬、白茯苓、川芎、熟地黄。真武汤，不惟阴证伤寒可服，若虚劳之人，憎寒壮热，咳嗽下痢，皆宜服之，因易名固阳汤。（《易简》）补中益气汤，治中气不足，或误服克伐，四肢倦怠，口干发热，饮食无味，或饮食失节，劳倦身热，脉洪大而无力，或头痛恶寒自汗，或气高而喘，身热而烦，脉微细软弱，自汗体倦少食，或中气虚弱而不能摄血，或饮食劳倦而患疟痢等症，因脾胃虚而不能愈者，或元气虚弱，感冒风寒，不胜发表，宜用此代之。或入房而后劳役感冒，或劳役感冒而后入房者，急加附子。愚谓人之一身，以脾胃为主，脾胃气实，则肺得其所养，肺气既盛，水自生焉，水升则火降，水火既济而合天地交泰之令矣。脾胃既虚，四脏俱无生气，故东垣先生，着脾胃、内外伤等论，谆谆然皆以固脾胃为本，所制补中益气汤，又冠诸方之首，观其立方本旨可知矣。故曰补肾不若补脾，正此谓也。前所言治症，概举其略，余当仿此而类推之。（此据《回春录》）黄（劳役病热甚者一钱）甘草（炙以上各五分）人参（去芦）升麻柴胡橘皮当归身（酒浸）白术（以上各三分）上件咀，都作一服，水二盏，煎至一盏，去渣，早饭后温服。（《内外伤辨》）如腹中痛者，加白芍药五分，炙甘草三分。如久病痰嗽者，去人参。如夏月病嗽，加五味子三＋二枚，麦门冬去心二分或三分。（《脾胃论》）《试效方》调中益气汤，治因饥饱劳役，损伤脾胃，元气不足，于本方加五味子、芍药。如时显燥热，是下元阴火蒸蒸然发也，加生地黄二分。东阳邑庠郑掌教先生一证，发大汗战，鼓栗振掉，片时许发澡热，身如火烧，又片时许，出大汗如雨，身体若冰冷。而就发寒战如前，寒后又热，热后又汗，三病继作而昼夜不息。庠生卢明夫与作疟证治，不效。召予，诊其右手，阳脉数而浮洪无力，阴脉略沉小而亦虚，左三部比右差小而亦浮软。予曰：此阳虚证也。用补中益气汤，倍参，减升、柴一半，加尿浸生附子一钱半，炒黄柏三分，干姜、薄桂各五分，大枣一枚，同煎服。一服而病去三分，二服而减半，四服寒热止而身尚有微汗，减去桂、附、干姜一半，服二帖全愈。（《正传》）本方加黄柏生地，名补中益气加黄柏生地汤，治阴火乘阳，发热昼甚，自汗短气，口渴无味。（《集解》）生脉散，气极者，正气少，邪气多，多喘少言，此方主之。（《医方考》）（生脉散方见《中暑》中）呼吸少气，懒言语，无力动作，目无精光，面色白，皆兼气虚，用麦门冬、人参各三钱，橘红、桔梗、炙甘草各半两，五味子二十一粒，为极细末，水浸油饼为丸，如鸡头子大，每服一丸，细嚼津唾咽下，名补气丸。（《准绳》）人参膏。人参去芦锉细，如煎常药法，量水于银石器内，煎至一半，渣再煎两度，去渣，遂以所煎汁，文武火熬稠而止，诸药煎膏效此。（《丹溪纂要》）附汤，治气虚阳弱，虚汗不止，肢体倦怠。黄（去芦蜜炙）附子（炮去皮脐等分）上咀，每服四钱，水二盏，生姜十片，煎至八分，去滓食前温服，不拘时候。（《济生续方》）（按：此方本出《魏氏》，治盗汗。）参附汤，治真阳不足，上气喘急，自汗盗汗，气虚头晕。但是阳虚气弱之证，并宜服之。人参（半两）附子（炮去皮脐一两）上咀，分作三服，水二盏，生姜十片，煎至八分，去滓食前温服。（同上）（按：此本《圣济》治脾虚人参汤。）《兰台轨范》治阴阳血气暴脱证，此亦急救之方。（按：《魏氏》沉附汤，治下虚上盛，气不升降，用附子、沉香、人参，严氏去人参，今并不录。）
　　补兼宁心诸方
　　大建中汤，治五劳七伤，小腹急，小便黄赤，尿有余沥，梦与鬼神交通，失精，惊恐虚乏方。（节录）饴糖（半斤）黄远志当归（千金翼无）泽泻（各三两）芍药人参龙骨甘草（各二两）生姜（八两）大枣（二十枚）上十一味咀，以水一斗，煮取二升半，汤成内糖令烊，一服八合。消息，又一服。（《千金》）《简易》引《究原方》，去饴糖、大枣，治小腹急痛，便溺失精，虚热盗汗，四体倦怠，支节烦疼，口苦舌涩，心怔气短，日渐羸弱。《素问》云，肾病传心，筋脉相引而急，小腹痛热，出白液。《左传》云，丧志名为蛊病，乃真精不守也。若小便滑数，日夜无度，由脬门不闭，水液不藏，因思虑过多，心气散溢，服之甚妙，气弱甚者，加熟附二两。腰痛筋急，加官桂。《管见良方》治思虑太过，心气耗弱，阳气流散，精神不收，阴无所归，小便或赤或白，甚则尿精滑数，夜梦鬼交，于本方加石莲肉。枣仁汤，治大虚劳，梦泄精，茎核微弱，血气枯竭，或醉饱伤于房室，惊惕忪悸，小腹里急方。枣核仁（二合）人参（二两）芍药桂心（各一两）黄甘草茯苓白龙骨牡蛎（各二两）生姜（二片）半夏（一升）泽泻（一两）上十二味咀，以水九升，煮取四升，一服七合，日三。若不能食，小腹急，加桂心六两。（《千金》）《圣惠》治虚劳少气，四肢疼痛，心神烦热，不得睡卧，人参散，于本方去桂心、茯苓、半夏、泽泻，加麦门冬、当归、白术。《鸡峰》人参煮散，治虚劳惊悸，心神不安，于本方去茯苓、生姜、半夏，加远志、茯神。归脾汤，饮食太饱伤脾，脾伤则面黄善卧，宜此方主之。（《医方考》）（按：此系加当归、远志者，归脾汤方见后《健忘》中。）茸朱丹，治心虚血少，神志不宁，惊惕恍惚，夜多异梦，睡卧不安。鹿茸（去毛酒蒸一两）朱砂（半两细研水飞蜜炒尤佳）上为细末，煮枣圈肉为丸，如梧桐子大，每服四十丸，炒酸枣仁煎汤送下，午前临卧服之。（《济生续方》）
　　补阴诸方
