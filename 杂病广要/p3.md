<!-- { "loadSidebar": true } -->
　　凡中风，用续命、排风、风引、竹沥诸汤及神精丹、茵芋酒之类，更加以灸，无不愈者。然此疾积习之久，非一日所能致，皆大剂久而取效。《唐书》载王太后中风，喑默不语，医者蒸黄数斛以熏之得差，盖此类也。今人服三五盏便求效，责医也亦速矣。孟子曰七年之病，三年之艾，久而后知尔。（《本事方》）
　　开关方法
　　卒然口噤目张，两手握固，痰壅气塞，无门下药，此为闭证。闭则宜开，不开则死，搐鼻、揩齿、探吐，皆开法也。（《金匮翼》）经验方治急中风，目瞑牙噤，无门下药者，以中指点散子揩齿三二十，揩大牙左右，其口自开，始得下药。龙脑、天南星等分为末，乳钵内研，只用一字至半钱，名开关散。（《本草》）《简要济众》如牙关不开，用白梅揩齿，口开即灌药。（同上皂荚条）《圣济》名白神散（又有白矾散，用白矾、盐花二味。）治中风牙关紧急方甘草（比中指节，截作五截，于生油内浸过，炭火上炙，候油入甘草用。）上一味，以物斡开牙关，令咬定甘草，可如人行一里时候，又换甘草一截，后灌药极效。（《圣济》）男子妇人中风，涎潮于心，卒然中倒，当实时扶入暖室中，扶策正坐，当面作好醋炭熏之，令醋气冲入口鼻内。良久，其涎潮聚于心者，自收归旧，轻者实时苏省，重者亦省人事，惟不可吃一滴水汤入喉也。如吃汤水，则其涎永系于心络不能去，必成废人。今只以醋炭熏之，既得涎离于心，渐渐苏省，当以生料五积散加麝香煎服之。（《澹寮集验方》引《传心方》）初病卒倒，危急不醒，但察其有无死证。如无死证，而形气不脱，又无痰气，但扶定掐其人中，自当渐醒。或以白汤姜汤，徐徐灌之亦可。待其苏醒，然后察证治之。（《景岳全书》）
　　通窍方法
　　风邪中人，与痰气相搏，闭其经隧，神暴昏，脉暴绝者，急与苏合、至宝之属以通之。盖惟香药，为能达经隧通神明也。（《金匮翼》）苏合香丸。苏合香白术朱砂沉香诃子肉丁香木香香附子白檀香乌犀角乳香荜茇安息香（各一两）麝香龙脑（各半两）上为末，炼蜜丸，如鸡头实大，每服一丸，温酒嚼下，人参汤亦得。此方大家皆有，恐未知其神验耳。本出《广济方》，谓之白术丸，后人编入《外台》。（按：此出《外台•鬼魅精魅及古今诸家丸方》中）《和剂局方》苏合香油（入安息香膏内）、薰陆香（别研）、龙脑（研各一两）、青木香、白术、白檀香、丁香、朱砂（研水飞）、沉香、香附子（炒去毛）、乌犀（镑屑）、荜茇、安息香（别为末用无灰酒一升熬膏）、麝香（研）、诃黎勒（煨取皮各二两）。上为细末，入研药匀，用安息香膏并炼白蜜和剂，每服旋丸，如梧桐子大，早朝取井花水，温冷任意，化服四丸，老人小儿可服一丸，温酒化服亦得，并空心服之。去龙脑，名麝香苏合香丸。苏合香丸古方多以酒调服，是以往往服者不能奏功；若以人参汤佐之，其功倍于常也。凡中风不省人事，牙关紧急者，用此丸旋加麝香一二分，以真麻油调灌之，无不吐痰而苏者。盖麻油最能化痰，试滴痰上，须臾痰化为水。若口开脉绝者不救。（《续医说》）（按：麝香、麻油本出《是斋》）治中风不计缓急，潮涎瞀闷，不知人事，七宝丸。朱砂牛黄水银龙脑腻粉麝香（各一分）金箔（二十一大片）上件药一处同研，水银星尽，用枣肉为丸，如绿豆大，病轻者分作四服，患重者只作一服，温水或化破服之。利下涎后，平气丸散，渐服慢治风药。（《传家秘宝》）（按：此方似宜入宁神中，然据其主证，姑列于斯。）
　　治痰方法
　　人之胃中，必有涎液为养。风内动而气上逆，则涎随气上，而为痰嘶。风中虽属挟虚，半是痰邪为患，虚痰实痰，治有分别。若窒碍不通，必先治标为急，所以涌吐、开通、豁降之治，在所必需也。（《医级》）或因风而动痰，或因痰而致风，或邪风多附顽痰，或痰病有如风病。是以掉摇、眩晕、倒仆、昏迷等证，风固有之，痰亦能然，要在有表无表、脉浮脉滑为辨耳。风病兼治痰则可，痰病兼治风则不可。（《金匮翼》）《必用方》论中风无吐法，引金虎碧霞为戒。且如卒暴涎生，声如引锯，牙关紧急，气闭不行，汤药不能入，命在须臾者，执以无吐法可乎。但不当用银粉药，恐损脾坏人四肢尔。（《本事方》）治痰之法，凡非风初病而痰气不甚者，必不可猜其为痰而妄用痰药，此大戒也。若果痰涎壅盛，填塞胸膈，汤液俱不能入，则不得不先开其痰，以通药食之道。而开痰之法，惟吐为捷，如古方之独圣散、茶调散、稀涎散之属，皆吐痰之剂也。但恐元气太虚，不能当此峻利之物，或但用新方之吐法为妥，或用牛黄丸、抱龙丸之类。但使咽喉气通，能进汤饮即止，不可尽攻其痰，致令危困，则最所当慎。以故治痰之法，又必察其可攻与否，然后用之，斯无误也。（按：新方吐法系萝卜子及盐汤二方）若其眼直切牙，肢体拘急，面赤，强劲有力者，虽见昏沉，亦为可治。先用粗箸之类挖开其口，随以坚实笔杆KT住牙关，乃用淡淡姜盐汤徐徐灌之，然后以中食二指探入喉中，徐引其吐。若指不能入，则以鹅翎蘸汤代指探吐亦可。如是数次，得吐气通，必渐苏矣，然后酌宜可以进药，此治实痰壅滞之法也。若死证已具，而痰声漉漉于喉间者，吐亦无益，不必吐也。若痰气盛极而不能吐者，亦不治之证也。又凡形气大虚者，忌用吐法，是皆不可攻者也。（《景岳全书》）治卒中风，昏昏如醉，形体（《圣济》作心神）瞀闷，四肢不收，或倒或不倒，或口角似邪，微有涎出，斯须不治，便为大病，故伤人也。此证风涎潮于上膈，痹气不通，宜用救急方（《证类》引无方字，《圣济》同）稀涎散。猪牙皂角（四梃，须是肥实不者，削去黑皮用。）晋矾（一两，光明通莹者。）（《圣济》四两）上二味同捣，罗为细末，再研极细为散。如有患者，可服半钱，重者三字匕，温水调灌下，不大呕吐，只是微微涎稀冷而出（《证类》引无冷字），或一升二升，当时惺（《证类》惺字复，《圣济》作省觉），次缓而调治，不可便大攻之（《证类》大攻之作大段吐之），恐过伤人命，经效不能尽述。（《传家秘宝》）治国中风，失音不语，昏冒不知人。先宜吐风痰，令省觉，次可服诸汤散。吐痰白矾散方。白矾（二两生用）生姜（一两，连皮擦碎，水二升，煮取一升二合。）上二味，先细研白矾为末，入浓煎生姜汤研滤、分三服，旋旋灌，须臾吐出痰毒，眼开风退，方可救治。若气衰力弱，不宜用猛性药吐之，设吐得痰毒，别增疾。（《圣济》）养正丹（出宝林真人谷伯阳《伤寒论》中，一名交泰丹），治中风。涎潮不省人事。硫黄（研细）水银黑锡（去滓净秤，与水银结砂子。）朱砂（细研各一两）上用黑盏一只，火上熔黑铅成汁，次下水银，以柳枝子搅匀，次下朱砂，搅令不见星子，放下少时，方入硫黄末，急搅成汁和匀。如有焰，以醋洒之。候冷取出，研如粉极细，用糯米粉煮糊为丸，如绿豆大，每服二十粒，加至三十粒，盐汤下。（《和济局方》）（按：此方特妙于堕痰，《易简方》亦有说，仍次于斯。）黑锡丹（丹阳慈济大师受神仙桑君方），卒暴中风，痰潮上膈，言语艰涩，神昏气乱，喉中痰响，曾用风药吊吐不出者，宜用此药百粒，煎姜枣汤灌之，压下风涎，实时苏省，风涎自利。金铃子（蒸去皮核）胡芦巴（酒浸炒）木香（不见火）附子（炮去皮脐）肉豆蔻（面裹煨）破故纸（酒浸炒）沉香（不见火镑）茴香（舶上者炒）阳起石（酒煮一日焙干研细各一两）肉桂（去粗皮不见火半两）黑锡（去滓净秤）硫黄（透明者结砂子各二两）上用黑盏，或新铁铫内，如常法结黑锡硫黄砂子，地上出火毒，研令极细，余药并杵罗为细末，都一处和匀入研，自朝至暮，以黑光色（一本作尽）为度，酒糊为丸，如梧桐子大，阴干入布袋内，擦令光莹，每服三四十粒，空心姜盐汤或枣汤下，妇人艾醋汤下。（同上）三生饮，治卒中，昏不知人，口眼斜，半身不遂，咽喉作声，痰气上壅。无问外感风寒，内伤喜怒，或六脉沉伏，或指下浮盛，并宜服之。兼治痰厥气厥，及气虚眩晕，悉有神效。但口开手散，眼合遗尿，声如鼾睡者，并难治疗。南星（一两）川乌（半两）生附（半两）木香（一分）上咀，每服半两，水二盏，姜十片，煎至六分，去滓温服。（同上）（按：此方本出《苏沈良方》，名顺元散。）治内外感寒，脉迟细沉伏，或口噤不省人事者，用细辛、皂角各少许，或只用半夏为末，以芦管吹入鼻中，俟喷嚏，其人少苏，然后进药。痰涎壅盛者，每服加全蝎五枚，仍服养正丹镇堕之，以其用硫黄、黑锡皆有利性，则痰涎随去矣。一法，气盛人，止用南星八钱，木香一钱，加生姜十四片煎两服，名星香散。一法，气虚人，用生附并木香、生姜，如前数煎服，名附香饮。（《易简方》）（《内科摘要》曰：前饮乃行经络、治寒痰之药，有斩关夺旗之功，每服必用人参两许，驾驱其邪而补助真气，否则不惟无益，适足以取败矣。观先哲用附、参附等汤，其义可见。按：此说未必然，姑存之。）解益以医风名，其进沉香半夏汤方云：夫人中风，心肾俱虚，百脉皆乱，气散血凝。若使便服金银朱砂脑麝凉药，则手足不举，经络遂死；便服生附子，则益发虚热，转不能语，或下鲜血，故成废疾。善治风者，当先主气益心，去痰醒脾，然后疗风，十愈八九。用炮附子一只，沉香等分，人参半两，半夏二钱，南星一钱，各汤洗七次，为粗末，每服二大钱，水二盏，姜十片，煎至一盏，空心稍热服神效。（《针灸资生经》）（按：《卫生十全方》用木香方，与此同趣，见顺气方中。）盖一中之间，道路以为痰阻绝，虽欲补之，孰从而补之。若其病的系太虚，口眼不斜，手足不偏废，便溺不阻涩，但汗出不休，眩晕不定，四肢软弱，气息短促，方可用独参汤，而犹必佐之以橘红，加以姜汁、竹沥，始可服也。（《丹台玉案》）涤痰汤，治中风痰迷心窍，舌强不能言。南星（姜制）半夏（汤洗七次各二钱半）枳实（麸炒二钱）茯苓（去皮二钱）橘红（一钱半）石菖蒲人参（各一钱）竹茹（七分）甘草（半钱）上作一服，水二钟，生姜五片，煎至一钟，食后服。（《奇效良方》）
　　固脱方法
