<!-- { "loadSidebar": true } -->
　　六味地黄丸（原作《金匮》肾气丸，方后曰：即六味地黄丸。今据改订），治形体瘦弱，无力多困，肾气久虚，久新憔悴，寝汗发热，五脏齐损，遗精便血。山药山茱萸（各四两）泽泻牡丹皮白茯苓（各三两）熟地黄（八两）上为末，蜜丸桐子大，服五六十丸，空心温水下。（《丹溪》）（按：此方本出《小儿直指》。）又八物肾气丸，平补肾气，坚齿驻颜，于本方加桂、五味。（按：肾气丸长服，去附子，加五味子，本出《肘后》。）《医方考》肾劳，背难俯仰，小便不利，有余沥，囊湿生疮，小腹里急，便赤黄者，六味地黄丸加黄柏、知母主之。人有终朝咳嗽，吐痰微喘，若少行动，则短气不足以息。人以为心火之刑肺，谁知是肺气之自损乎。治法宜大补肺气，兼补肾水。方用六味汤，加麦冬、五味子，大剂与之，久服肾旺而肺亦旺也。（《辨证录》）治肾脏虚弱，面色黧黑，足冷足肿，耳鸣耳聋，肢体羸瘦，足膝软弱，小便不利，或多或少，腰脊疼痛，用八味丸加鹿茸、五味子，名十补丸。（《保元》）大补元煎，治男妇气血大坏，精神失守，危剧等证，此回天赞化救本培元第一要方。人参（补气补阳，以此为主，少则用一二钱，多则用一二两。）山药（炒二钱）熟地（补精补阴，以此为主，少则用二三钱，多则用二三两。）杜仲（二钱）当归（二三钱若泄泻者去之）山茱萸（一钱如畏酸吞酸者去之）枸杞（二三钱）炙甘草（一二钱）水二钟，煎七分，食远温服。如元阳不足多寒者，于本方加附子、肉桂、炮姜之类，随宜用之。（《景岳》）大营煎，治真阴精血亏损，及妇人经迟血少，腰膝筋骨疼痛。当归（二三钱或五钱）熟地（三五七钱）枸杞（二钱）炙甘草（一二钱）杜仲（二钱）牛膝（一钱半）肉桂（一二钱）水二钟，煎七分，食远温服。如寒滞在经，气血不能流通，筋骨疼痛之甚者，必加制附子一二钱方效。（同上）治虚劳，益脏气，久服轻身驻颜色，治精少，强志力，补虚损，宜服地黄煎丸方。生地黄（五斤净洗肥好者）巨藤子（三两）牛膝（三两去苗）桂心（三两）生黄精（五斤，净洗，同地黄于木臼中烂捣，绞取汁，旋更入酒三升，于银锅中慢火熬成膏。）附子（三两）干漆（三两捣碎炒令烟出）肉苁蓉（三两）补骨脂（三两）菟丝子（三两）鹿角胶（三两捣碎炒令黄燥）上件药捣罗为末，入地黄、黄精膏中，和捣千余杵，丸如梧桐子大，每日空心，以温酒下三十丸，晚食前再服。（《圣惠》）宣和赐丝丸，治少年色欲过度，精血耗竭，心肾气惫，遗泄白浊，腰背疼痛，面色黧黑，耳聋目昏，口干脚弱，消渴便利，梦与鬼交，庶事不举。当归（酒浸焙干半斤）菟丝子（酒浸去土乘湿研破焙干秤一斤）薏苡仁茯神（去木）石莲肉（去皮）鹿角霜熟地黄（各四两）上为末，用黄二斤椎碎，水六升浸一宿，次早挪洗味淡，去滓，于银石器中熬汁成膏，搜和得所，捣数千杵，丸如梧子大，每服五十丸，加至百丸，米汤、温酒任下，空心服。常服守中安神，禁固精血，益气驻颜，延年不老。（《三因》）（按：宋人甚多此类方，今姑录存以上二首。）治肾脏虚冷，骨痿少力，腰膝沉重，行步艰难，气虚，不思饮食，补骨脂丸方。补骨脂（二两微炒）胡芦巴（一两微炒）胡桃瓤（不计多少）上件药三味，先捣罗二味为末，后用胡桃捣和烂，入糯米粥少许为丸，如梧桐子大，每服二十丸，温酒下，盐汤亦得，空心食前。（《济补方》）（按：此方本是唐郑相国所传，用补骨脂胡桃二味，见《本草图经》引。）地仙丹，既济水火，温补下元，明目乌髭须，化痰进食，理气壮筋骨，及腰疼膀胱疝气皆治。杜仲（一斤，净洗，用姜汁浸一宿，慢火炒去丝尽，再用盐一两，和好酒洒在内，再炒香为度。）小茴香（四两，盐二钱，炒黄用。）破故纸（六两，盐三钱，炒黄为度。）川椒（去目及枝梗，十二两，炒去汗。）枸杞子（十两）南木香（三两不见火）石莲肉（半斤不去心）白茯苓（去皮四两半）胡桃仁（十五两）上细末，酒糊丸，如梧桐子大，每服四五十丸，空心温酒送下，干物压之。（《经验秘方》）凡男女因积劳虚损，或大病后不复常云云。乌雌鸡一头，治如食法，以生地黄一斤切，饴糖二升，内腹内，急缚，铜器贮甑中，蒸五升米久，须臾取出，食肉饮汁，勿啖盐三月，三度作之。姚云神良，并止盗汗。（《肘后》）黑丸，治精血耗竭，面色黧黑，耳聋目昏，口干多渴，腰痛脚弱，小便白浊，上燥下寒，不受峻补。鹿茸（酒浸）当归（去芦酒浸）上等分为细末，煮乌梅膏子为丸，如梧桐子大，每服五十丸，空心用米饮送下。（《济生》）鹿茸酒，治虚弱，阳事不举，面色无光，小便频数，不思饮食。嫩鹿茸（半两多用一两去毛切作片）干山药（一两为末）上以生薄绢裹，用官酒一瓶，浸七日后，开瓶饮酒，日三盏为度。酒尽，再将酒一瓶浸，吃了，却将鹿茸焙干，留为补药内服之，极妙。（《奇效》）肉丹，治一切虚弱之疾。有人病羸瘦，将不起，只服二十服，其病顿愈，颜状反如少年。腽肭脐（一两）鹿茸（切片焙干二两各酒浸一宿）上为末，酒面糊丸，梧桐子大，每服十五丸，或二十丸。空心米饮下。（《方氏》）养心：牛肉、羊肉、雀肉、莲子肉、干山药、藕节。上各五斤，制熟为末，酒糊丸如弹子大，每服三五丸，温酒下。（《经验秘方》）固本丸，治男子久邪气入肾脏，或将近作劳，不进食饮，精神短少。牛肉（去脂膜净五斤，以胡椒、川椒各二两，盐四两，淹一宿，蒸熟晒干为末，每绞肉一斤，用下项药）干山药五味子枸杞子（各四两）生地黄熟地黄（各二两）上为细末，牛生乳汁作面糊为丸，如梧子大，每服五十丸至一百丸，空心温酒送下，日进二服。（同上）返本丸，补诸虚百损。黄犍牛肉（不拘多少，去筋膜切片，以河水洗数遍，令血水尽，仍浸一宿，次日再洗一二遍，水清为度，用无灰好酒入瓷坛内，重泥封固，桑柴文武火烧一昼夜，取出如黄沙为佳，焦黑无用。焙干为末，每用末半斤，入后药末一斤为则。）山药（葱盐炒去葱盐）莲肉（去心葱盐炒去葱盐）白茯苓（各四两）小茴香（微炒四两）上为细末和匀，用好红枣不拘多少，蒸之大烂，剥去皮核，研为膏，加好酒，入前药和剂为丸，如梧桐子大，晒干，空心温酒下五十丸，日进三服。久服，止一服。切忌用面糊、米饮之类为丸，不效。（《乾坤生意》）积善堂滋补诸方，名还元丹。乌骨鸡丸（《秘旨》），治妇人郁结不舒，蒸热咳嗽，月事不调，或久闭不行，或倒经血溢于上，或产后褥劳，或崩淋不止，及带下赤白、白淫诸证，兼疗男子丧太早，劳嗽吐红，成虚损者。乌骨白丝毛鸡（一只，男雌女雄，取嫩长者，倒溺泡去毛，竹刀剖胁，出肫肝，去秽留内金，并去肠垢，仍入腹内。）北五味（一两碎）熟地黄（四两，如血热，加生地黄二两。）上二味入鸡腹内，用陈酒、酒酿、童便，于砂锅中，煮糜烂汁尽。绵黄（去皮蜜酒拌炙）于术（饭上蒸九次各三两）白茯苓（去皮）当归身（酒洗）白芍药（酒炒各二两）上五味预为粗末，同鸡肉捣烂焙干，骨用酥炙，共为细末，入下项药：人参（三两虚甚加至六两）牡丹皮（二两酒炒匀净）川芎（一两童便浸切晒）上三味各为细末，和前药中，另用干山药末六两打糊，众手丸成，晒干勿令馊，瓷罐收贮，清晨人参汤或沸汤送下三钱，卧时醇酒再服二钱。大便实者，炼白蜜为丸亦可。（《医通》）（按：《摄生众妙方》所载，品味稍繁。又《医方摘要》亦有之，更冗。）
　　阴阳双补诸方
