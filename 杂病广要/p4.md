<!-- { "loadSidebar": true } -->
　　猝然之候，但见目合口开、遗尿自汗者，无论有邪无邪，总属脱症。脱则宜固，急在元气也。元气固，然后可以图邪气。（《金匮翼》）徽商汪华泉，忽然昏仆，遗尿手撒，汗出如珠，众皆以绝证既见，决无生理。余曰：手撒脾绝，遗尿肾绝，法在不治；惟大进参、附，或冀万一。遂以人参三两，熟附五钱，煎浓灌下，至晚而汗减。复煎人参二两，、术、附各五钱，是夜服尽，身体稍稍能动。再以参附膏，加生姜、竹沥盏许，连进三日，神气渐爽。嗣后以理中、补中等汤，调养二百日而安。（《医宗必读》）猝然仆倒眼合，口角斜，手撒遗尿，大抵见一种犹可，数种俱见不治。尤当急以手按其少腹，冰冷如石者，当急灸气海（穴在脐下一寸五分），并用蒸脐法（薛氏治寒淫于内，治宜辛热，而神脱脉绝，药不能止者，急炒盐、艾、附子，热熨脐腹，以散寒回阳，又以口气补接其气，又以附子作饼，热贴脐间，时许神气少苏。四明所谓蒸脐法大略如此，附录以备参用）。脉必二三至，阔大虚软如棉花，急煎人参一二两，附子一两，或有生者（初发时可救，迟则无及矣）。俟其势定，方用人参五钱，黄二两，附子五钱，不数饮之，但觉脐下温和，手足运动，口眼能动是矣。（《四明心法并评》）参附汤。人参制附子用参须倍于附，或等分，不拘五钱或一两，酌宜用，姜水煎服。有痰加竹沥。（《金匮翼》）参附子回阳汤，治暴厥忽然仆倒，脉脱厥逆。人参（一两）黄（一两）当归（五钱）附子（一两）粉草（二钱）水三钟，煎钟半，服至脉回为度。（《医约》）
　　驱邪方法
　　凡人忽遇风发，身心顿恶，或不能言。有如此者，当服大、小续命汤及西州续命、排风、越婢等汤，于无风处，密室之中，日夜四五服，勿计剂数多少，亦勿虑虚，当使头面手足腹背汗出不绝为佳。服汤之时，汤消即食粥，粥消即服汤，亦少与羊肉将补。若风大重者，相续五日五夜服汤不绝，即经二日停汤，以羹自补将息。四体若小瘥，即当停药，渐渐将息。如其不瘥，当更服汤攻之，以瘥为度。（《千金方》）《古今录验》续命汤（按：《千金》名大续命汤），治中风痱，身体不能自收，口不能言，冒昧不知人，不知痛处，或拘急不得转侧。甘草（炙）桂心当归人参石膏（碎绵裹）干姜（各二两）麻黄（三两去节）芎（一两）杏仁（四十枚去皮尖两人）上九味咀，以水一斗，煮取四升。服一升当小汗，薄覆脊，凭几坐，汗出则愈，不更服，无所禁，勿当风。《范汪方》主病及用水升数、煮取多少并同。汪云是仲景方，本欠两味。（《外台》）又《古今录验》西州续命汤（按：主证与本方同，深师名大续命汤）于本方去人参，加黄一两（麻黄六两，石膏四两，干姜一两，余同本方）。上九味切，以水一斗九升，先煮麻黄再沸，吹去沫后，下诸药煮取四升。初服一升，犹能自觉者，勿熟眠也，可卧浓覆，小小汗出已，渐渐减衣，勿复大覆，不可复服矣。前服不汗者，更服一升，汗出即愈。汗后稍稍五合一服，饮食如常。深师、胡洽、《集验》、文仲、《肘后》、《千金》同，唯忌生葱、海藻、菘菜。（按：深师曰：上九味切，以水六升，酒三升，合煮取三升，分为四服，取微汗，汗出粉之。《千金》与《录验》同曰：汗后稍稍五合一服，安稳乃服，勿顿服也。汗出则愈，勿复服。饮食如常，无禁忌，勿见风。并治上气咳逆，若面目大肿，但得卧，服之大善。凡服此汤不下者，大口嘘其背，汤则下过矣。）又疗大痹，一身不随，或半身一手一臂，口不能言，习习不知人，不觉痛痒，续命汤，于本方去人参、干姜，加防风、黄芩、干地黄。《短剧方》小续命汤，治卒中风欲死，身体缓急，口目不正，舌强不能语，奄奄惚惚，精神闷乱，诸风服之皆验，不令人虚方。甘草（一两）麻黄（一两）防风（一两半）防己（一两）人参（一两）黄芩（一两）桂心（一两）附子（一枚大者炮）芎（一两）芍药（一两）生姜（五两）上十一物，以水九升，煮取三升，分为三服甚良，不瘥更合三四剂必佳，取汗随人风轻重虚实也。有人脚弱，服此方至六七剂得瘥。有风疹家，天阴节变辄合之，可以防喑也。（《医心方》）《外台》崔氏引《小品》无防己，有杏仁（去两仁、尖、皮，碎，一两）。云，余昔任户部员外，忽婴风疹，便服此汤，三年之中，凡得四十六剂，风疾迄今不发。余曾任殿中少监，以此状说向名医，咸云此方为诸汤之最要。（原注：《千金》有防己一两。如恍惚者，加茯神、远志。若骨节烦疼，本有热者，去附子，倍芍药服之。）又《古今录验》小续命汤，疗中风入脏，身缓急不随，不能语，于本方加当归、石膏、白术。（按：续命汤中附子、石膏同用者，更有《千金》续命煮散，今不录。）《短剧方》治中柔风，身体疼痛，四肢缓弱，欲作不随方。羌活（三两）肉桂（三两）生姜（六两）干地黄（三两）葛根（三两）芍药（三两）麻黄（二两去节）甘草（二两）凡八物，以清酒三升，水五升，煮取三升，温服五合日三。（今案《千金方》云：酒二升，水八升，大验。）（《医心方》）附子大独活汤，治男子妇人体虚中风，半身不遂，左瘫右痪，口眼斜，手足战曳，经脉挛缩，足膝软弱，四肢酷冷，肌肉麻痹。白姜人参肉桂干葛北芍药当归（各九两）川独活（十六两）大附子（九枚）防风甘草（各十二两）上为咀，每服三钱，水两盏，煎至一盏去滓，无时温服，其验如神。中风者，此药不过十服，立见殊效也。（《朱氏集验方》）
　　顺气方法
　　大气，不息之真气也，不转则息矣。故不特气厥类中，即真中风邪，亦以转气为先。经云：大气一转，邪气乃散，此之谓也。（《金匮翼》）乌药顺气散，治风气不顺，手脚偏枯，流注经络，并湿毒进袭，腿膝挛痹，筋骨疼痛。乌药（去皮）麻黄（去节汤）橘皮（各二两）甘草（炙）川芎枳壳（麸炒去穣）桔梗白僵蚕（炒去丝）白芷（各一两）白姜（炮半两）上为末，每服二钱匕，水一盏，姜三片，薄荷七叶，煎七分，空心服。治气，去薄荷，用枣子二枚同煎。（《和剂》）八味顺气散。白术白茯苓（去皮）青皮（去白）香白芷陈皮（去白）天台乌药人参（各一两）甘草（炙半两）上为细末，每服三钱，水一大盏，煎至七分温服，不拘时候，仍以酒化苏合香丸间服。（《济生方》）匀气散，此方前代曾服有效，风药服之十三日安。可治腰腿疼，半身不遂，手足不能屈伸，口眼斜。风气中风中气，便用风药治之，十无一愈；当以气药治之，气顺则风散，近有人服之见效。白术（四两煨）沉香（五钱镑）天麻（一两）天台乌药（三两）青皮（五钱去穣）白芷甘草（各五钱）人参（去芦，按袖珍方五钱）上为咀，每服三钱，水一盏半，生姜三片，紫苏五叶，木瓜三片，枣子一枚，煎至七分去滓，空心温服。（《瑞竹堂方》）省风散，治气不和，为风寒邪湿之气着于手足，麻痹，头重偏疼，起居旋运，四肢倦怠，足胫缓弱，掣痛无时。每遇阴晦风寒，神思不清，痰气相逆，并宜预服。羌活防风甘草白茯苓（各半钱）木香（一分）人参陈皮（各三钱）天台乌药（三钱）白术（一两麸炒）南星（半两重者一只炮去皮切如豆大）附子（九钱炮去皮脐切）上咀，每服四钱，大姜十片，枣二个煎，不拘时候。（《朱氏集验方》）叶氏醒风汤，治左瘫右痪，口眼斜，筋脉拳挛，手足无力，行步艰难。于本方去羌活、甘草、茯苓、人参、陈皮，加白附子、当归、白芍药。治卒中风，痰涎，牙关紧急，不省人事。南木香（半两生用）上碾为细末，以生姜七片，天南星七片，栝蒌子十四粒，浓煎取汤七分盏，调木香末，候温灌之。若牙关不开，自有开牙关药，方在后（按：如乌梅、细辛、麝香末揩牙关，及以皂角末搐鼻中是也。）近世人医卒中风，便以附子等药与之，往往多不救。盖缘卒中气逆，遽进以风药，甚不相投。惟木香可以顺其气，助以姜、星、瓜子，以下其痰，庶几气顺而人醒，然后可以用星、附等药。若仓猝未能办上项药材，急以苏合香丸一二丸，木香汤调与服亦佳。（《卫生十全方》）
　　宁神诸方
　　延年急疗偏风，膈上风热经心脏，恍惚神情，天阴心中，如醉不醉方。淡竹沥（三升，若热多用竹沥，冷多用荆沥）羚羊角（二分屑）膏石（十分碎绵裹）茯神（六分切）上四味，以水一升，合竹沥，煮取一升五合，去滓，食后欲消，分为三服。常能服之，永不畏风发。忌酢物。（《外台》）治中风，失音不语，宜服桂心散方。桂心（一两）羌活（二两）防风（二两去芦头）附子（一两炮裂去皮脐）赤箭（一两）羚羊角屑（一两）酸枣仁（一两）甘草（半两炙微赤锉）上件药捣筛为散，每服四钱，以水一中盏，煎至五分去滓，入竹沥一合，更煎一两沸，不计时候温服。（《圣惠》）《传家秘宝》名解语散（《简易方》引《资寿方》散作汤）。《圣济》名桂附汤，治中风，精神冒闷，语声不出。神仙解语丹，治风入心脾，言语謇涩，舌强不转、涎唾溢盛，及疗淫邪搏阴，神内郁塞，心脉闭滞，不能言。石菖蒲（去毛）远志（去心甘草水煮）天麻白附子（炮）全蝎（酒炒）羌活牛胆酿南星（如无只炮南星用）白僵蚕（炒各一两）南木香（半两）辰砂（研细量用为衣）上为细末，面打糊丸，如梧桐子大，每服二十丸至三十丸，无时，生姜薄荷汤吞下。（《管见大全良方》）
　　除热方法
