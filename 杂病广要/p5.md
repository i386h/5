<!-- { "loadSidebar": true } -->
　　内风之气，多从热化，昔人所谓风从火出者是也。是证不可治风，惟宜治热。《内经》云：风淫于内，治以甘凉。《外台》云：中风多从热起，宜先服竹沥汤。河间云：热盛而生风，或热微风甚，即兼治风也。或风微热甚，但治其热，即风亦自消也。（《金匮翼》）中风，外有六经之形证，先以加减续命汤随证治之；内有便溺之阻格，复以三化汤主之。浓朴大黄枳实羌活（各等分）上锉如麻豆大，每服三两，水三升，煎至一升半，终日服之，以微利为度，无时。（《保命集》）（按：此与次方俱非尤氏所谓内风之治，然实为中风除热之剂，仍并列于斯。）牛黄通膈汤，初觉中风一二日，实则急宜下之。牛黄（研三钱）朴硝（三钱研）大黄甘草（各一两炙）上四味，除研药为末，每服一两，水二盏，除牛黄、朴硝外，煎至一盏，去渣入牛黄、朴硝一半调服，以利为度，须动三两行，未利再服，量虚实加减。（《卫生宝鉴》）中风，又不可概用大戟、芫花、甘遂等味，以泻大肠，损其阴血，以致莫救。即欲下痰，与夫便溺阻隔，特宜以顺气滑肠之品而微利之。若毒热痰火，气实脉实，清之利之可也。（《医经会解》）
　　善后诸方
　　治一切瘫痪风，铁弹丸。乳香（以乳钵坐水盆中研）没药（各一两）五灵脂（拣如鼠屎者四两）川乌（一两半炮去皮尖）上先将乳香、没药，于阴凉处，当风细研，更用研了麝香一钱，将下一味为细末，然后同前二味，再碾令匀，滴水为丸，如弹子大，瓷合收，每服一粒，薄荷酒磨下，日三服。（《本事方》）高评事中风稍缓，张令涌之，后服铁弹丸，在《普济》加减方中。或问张曰：君常笑人中风服铁弹丸，今自用之何也？张曰：此收后之药也。今人用之于大势方来之时，正犹蚍蜉撼大树，不识次第故也。（《十形三疗》）病有终身不愈者，其在腰或屈而不能伸，或伸而不能屈者，在手足亦然。以风伤肝，肝主筋、筋为之也。治法活血为先，多服四物汤吞活络丹。（《要诀》）（按：活络丹用川乌、草乌、地龙、天南星、乳香、没药，盖铁弹丸为优）仁寿丸，治肝肾气虚，风冷所中，筋脉动，口眼斜。常服补肝丸，行荣卫，养气血。附子（炮熟去皮脐一两）桂心白茯苓山茱萸五味子杜仲（去皮姜制炒丝断）续断枸杞子熟地黄（洗）巴戟（去心）菟丝子（酒浸湿研）防风（各半两）牛膝（酒浸二两）上为末，蜜丸梧子大，每三五十丸，温酒盐汤食前任下。（《三因方》）中风，外无六经之形证，内无便溺之阻格，知血弱不能养筋，故手足不能运动，舌强不能言语，宜养血而筋自荣，大秦艽汤主之。秦艽（三两）甘草（二两）川芎（二两）当归（三两）白芍药（二两）细辛（半两）川羌活防风黄芩（各一两）石膏（二两）吴白芷（一两）白术（一两）生地黄（一两）熟地黄（一两）白茯苓（一两）川独活（二两）上十六味锉，每服一两，水煎去渣，温服无时。如遇天阴，加生姜煎，七八片。如心下痞，每两加枳实一钱同煎。（《保命集》）省之仆年老患中风，气血衰弱，痰火上升，而言语涩，手足臂体疼，动履不便，饮食不思，脉虚软无力。乃以人乳二酒杯（妇人壮健），香甜者好甜梨汁一酒盏，倾放银旋中，入汤锅内少滚热，有黄沫起开青路为度，每日五更后一服饮之，每服交进参术膏温服，能消痰补虚。后用补中益气汤，加五味子、麦门冬与斑龙丸本丹，遂获安。（《汪石山医按》）（按：斑龙丸系鹿茸、阳起石、肉苁蓉、柏子仁、酸枣仁、黄、当归、附子、地黄、朱砂十味。）
　　灸法
　　黄帝问岐伯曰：凡人中风，半身不遂，如何灸之？岐伯答曰：凡人未中时，一两月前，或三五个月前，非时足胫上忽发酸重顽痹，良久方解，此乃将中风之候也。便须急灸三里穴与绝骨穴，四处各三壮，后用葱、薄荷、桃柳叶四味，煎汤淋洗灸疮，令驱逐风气于疮口内出也。灸疮若春较秋更灸，秋较春更灸，常令两脚上有灸疮为妙。凡人不信此法，或饮食不节，酒色过度，忽中此风，言语謇涩，半身不遂，宜于七处，一齐下火，各灸三壮。如风在左灸右，在右灸左。一百会穴，二耳前发际，三肩井穴，四风市穴，五三里穴，六绝骨穴，七曲池穴。上件七穴，神效极多，不能具录，根据法灸之，无不获愈。（《圣惠黄帝明堂灸经》）圣人以风是百病之长，深为可忧，故避风如避矢。是以防御风邪，以汤药针灸蒸熨，随用一法皆能愈疾，至于火艾特有奇能，虽曰针汤散皆所不及，灸为其最要。昔者华佗为魏武帝针头风，华佗但针即瘥，华佗死后数年，魏武帝头风再发。佗当时针讫即灸，头风岂可再发，只由不灸，其本不除。所以学人不得专恃针及汤药等，望病毕瘥，既不苦灸，安能拔本塞源。是以虽丰药饵，诸疗之要，在火艾为良。初得之时，当急下火，火下即定，比煮汤熟，已觉眼明，岂非大要。其灸法，先灸百会，次灸风池，次灸大椎，次灸肩井，次灸曲池，次灸间使，各三壮，次灸三里五壮。其炷如苍耳子大，必须大实作之，其艾又须大熟。从此以后，日别灸之，至随年壮止。凡人稍觉心神不快，即须灸此诸穴各三壮，不得轻之，苟度朝夕，以致殒毙。戒之哉。（《千金翼方》）岐伯曰：凡欲疗风，则用火灸。风性浮轻，色或赤或白痒多者，风热也。欲灸风者，宜从少以至多也。至多者，从三壮、五壮、七壮，又从三十、五十、七十壮，名曰从少至多也。灸风者，不得一顿满一百。若不灸者，亦可以蒸药熨之。风性浮轻则易散，故从少而至多也。（《外台秘要》）半身不遂，男女皆有，此患但男尤忌左，女尤忌右尔。若得此疾后，风药不宜暂阙，常令身上有灸疮可也。最忌房室，或能如道释修养，方能保其无它。若灸则当先百会、囟会，次风池、肩、曲池、合谷、环跳、风市、三里、绝骨，不必拘旧经病左灸右、病右灸左之说，但按酸疼处灸之，若两边灸亦佳，但当自上而下灸之。（《针灸资生经》）治痰涎壅塞，声如牵锯，服药不下，宜于关元、丹田二穴多灸之，良。（《得效方》）凡用灸法，必其元阳暴脱，及荣卫血气不调，欲收速效，惟艾火为良。然用火之法，惟阳虚多寒、经络凝滞者为宜。若火盛金衰，水亏多燥，脉数发热，咽干面赤，口渴便热等证，则不可妄加艾火。若误用之，必致血愈燥而热愈甚，是反速其危矣。凡灸法，头面上艾炷宜小不宜大，手足上乃可粗也。又须自上而下，不可先灸下、后灸上。（《景岳全书》）灸非风卒厥危急等证，神阙。用净盐炒干，纳于脐中令满，上加浓姜一片盖定，灸百壮至五百壮，愈多愈妙，姜焦则易之。或以川椒代盐。或用椒于下，上盖以盐，再盖以姜，灸之亦佳。丹田、气海二穴俱连命门，实为生气之海，经脉之本，灸之皆有大效。灸非风连脏，气塞涎上，昏危不语等证：百会、风池、大椎、肩井、曲池、间使、足三里。灸口眼歪斜：听会（灸眼）、客主人（灸眼）、颊车（灸口）、地仓（灸口）、承浆（灸口）、合谷。灸手足不遂偏枯等证：百会、肩、曲池、风市、环跳、足三里、绝骨（即悬钟）。（并同上）中风卒倒者，邪气暴加，真气反陷，表里气不相通故也。灸之不特散邪，抑以通表里之气。又真气暴虚，阳绝于里，阴阳二气不相维系，药石卒不能救者，亦惟灸法为能通引绝阳之气也。（《金匮翼》）
　　外因类
　　中暑
　　之为病，稽之仲景，一则表里俱热，一则气伤液耗，其间虽有轻重，要不过此二途而已。如洁古所谓静而得之者，王安道谓为伤寒之类，今皆不取。其他多歧之说，亦概从屏斥。其分剂者四，而隶以温中，所以备其变焉。至道途卒倒证，则退置于篇末，亦遵经例也。
　　脉候
　　大抵中暑与热病，外证相似，但热病者脉盛，中暑者脉虚，以此别之。《甲乙经》云：脉盛身寒，得之伤寒，脉虚身热，得之伤暑。（按：此《素问•刺志论》文。）盖寒伤形而不伤气，所以脉盛；热伤气而不伤形，所以脉虚。（《活人书》）脉虚而微弱，或浮大而散，或隐不见。（微弱隐伏，皆虚类也。）（《正传》）脉浮自汗，或浮大而散，或洪大无力，或虚而迟，中得洪缓，皆为伤暑之脉也。（《医统》）大抵脉来虚大无力，或小弱，皆本气虚而为暑所中，不足之证也。若得洪盛数疾之脉，皆热气燔灼，而为时气所伤，为有余之邪。（《医通》）暑耗气液精神，宜敛汗补虚。如汗后躁大，死期可必。如入里七八日，脉不躁大而涩小者，亦死。（《士林余业》）
　　证治总例
