<!-- { "loadSidebar": true } -->
　　寸口脉沉而紧，苦心下有寒，时痛，有积聚。关上脉大而尺寸细者，其人必心腹冷积，瘕结聚，欲热饮食。（《脉经》）迟而涩，中寒有症结。快而紧，积聚有击痛。弦小者，寒癖。（同上）寸口脉沉而横者，胁下及腹中有横积痛（按：此《平人气象论》文）。其脉弦，腹中急痛（按：此取小建中汤条）。腰背痛相引，腹中有寒疝瘕。脉弦紧而微细者，症也。夫寒痹瘕积聚之脉皆弦紧，若在心下即寸弦紧，在胃管即关弦紧，在脐下即尺弦紧。（一曰关脉弦长，有积在脐左右上下也。）又脉症法：左手脉横症在左，右手脉横症在右，脉头大者在上，头小者在下。又法：横脉见左积在右，见右积在左，偏得洪实而滑亦为积，弦紧亦为积为寒痹为疝痛。内有积不见脉难治，见一脉（一作胁）相应为易治，诸不相应为不治。左手脉大，右手脉小，上病在左胁，下病在左足；右手脉大，左手脉小，上病在右胁，下病在右足。脉来细而沉时直者，身有痈肿，若腹中有伏梁。脉来小沉而实者，胃中有积聚，不下食，食即吐。（同上）脉沉重而中散者，因寒食成症，脉左转而沉重者，气症，阳在胸中。脉右转出不至寸口者，内有肉症。（同上）寸口脉细沉滑者，有积聚在胁下，左右皆满，与背相引痛。诊其脉来实，心腹积聚，饮食不消，胃中冷也。（《病源论》）脉来逆而牢者，为病症也。肾脉小急，肝脉小急，心脉若鼓，皆为症。寸口脉结者，瘕。（同上）（按：《邪气脏腑病形篇》：肾脉微急为沉厥奔豚，足不收，不得前后。又肝脉微急为肥气，在胁下，若覆杯。此巢氏所本。又寸口脉结，本于《十八难》。）
　　诊决死生
　　诊人心腹积聚，其脉坚强急者生，虚弱（《病源》此有急字，衍）者死。又实强者生，沉（《济生》此有小字）者死。其脉大，腹大胀，四肢逆冷，其人脉形长者死。腹胀满，便血，脉大时绝，极下血，脉小疾者死。（《脉经》）（按：《病源》所举止沉者死。《中藏经》无其脉大三字，别为一条，据此或者腹胀诊法，姑录于兹。）脉弦而伏者，腹中有症，不可转也（《病源》作不可转动），必死不治。（同上）寸口脉紧而牢者，胁下腹中有横积。结痛而泄利，脉微细者生，浮者死。（《病源论》）其脉实强者，阳脉也，一以征邪正之相搏，一以征元本之壮实，从腑从阳，故曰生；其脉沉细者，阴脉也，一以征邪气之深久，一以征元本之衰微，从脏从阴，故曰死。（《续焰》）
　　五脏积
　　诊得肺积，脉浮而毛，按之辟易，胁下气逆，背相引痛，少气善忘，目瞑皮肤寒，秋瘥夏剧，主皮中时痛，如虱缘之状，甚者如针刺，时痒，其色白。诊得心积，脉沉而芤，上下无常处，病胸满悸，腹中热，面赤嗌干，心烦掌中热，甚即唾血，主身螈，主血厥，夏瘥冬剧（《病源》此下曰：唾脓血者死），其色赤。诊得脾积，脉浮大而长，饥则减，饱则见，起与谷争减，心下累累如桃李，起见于外，腹满呕泄肠鸣，四肢重，足胫肿，厥，不能卧，是主肌肉损，其色黄。诊得肝积，脉弦而细，两胁下痛，邪走心下，足肿寒，胁痛引少腹，男子积疝，女子瘕淋，身无膏泽，喜转筋，爪甲枯黑，春瘥秋剧，其色青。诊得肾积，脉沉而急，苦脊与腰相引痛，饥则见，饱则减，少腹里急，口干咽肿，伤烂，目，骨中寒，主髓厥善忘，其色黑。（《脉经》）（按：《要诀》错综《难经》及此条，拟以大七气汤加减，今不录。）经论五脏积气，皆因五脏旺时，不受所传邪气而成（云云）。常究此说，亦未可必。夫肺病传肝、肝传脾之类，自是胜其所胜，夫传所胜者死。若如所言，则五脏之积皆死候也，其实不然也。（《鸡峰》）
　　瘕形证
　　（暴症）瘕者，此由寒温不调，饮食不化，与脏气相搏结所生也。其病不动者，直名为症。若病虽有结瘕，而可推移者，名为瘕（按：此症字似衍）。瘕者假也，谓虚假可动也。候其人，发语声嘶，中满浊而后语，乏气拖舌，语而不出，此人食结在腹，病寒，口里常水出（按：《圣惠》作候其人发语，声嘶挹舌，语而不出，此人食结在腹，其病寒，口中常有水出。《鸡峰》同，舌作言），四体洒洒，常若发疟，饮食不能，常自闷闷而痛，此食症病也。（《病源论》）（宜参前病因饮食不消条及脉候。）暴症者，由腑脏虚弱，食生冷之物，脏既虚弱，不能消之，结聚成块，卒然而起，其生无渐，名曰暴症也。本由脏弱，其症暴生，至于成病，死人则速。（同上）戴云：积聚瘕，有积聚成块不移动者，是；或有或无，或上或下，或左或右者，是瘕。（《钩玄》）
　　癖形证
　　夫癖者，本因邪冷之气积聚而生也。者，在腹内近脐左右，各有一条筋脉急痛，大者如臂，次者如指，因气而成，如弦之状，名曰气也。癖者，侧在两肋之间，有时而僻（《鸡峰方》僻作痛），故曰癖也。夫之与癖，名号虽殊，针石汤丸主疗无别，此皆阴阳不和，经络痞隔，饮食停滞，不得宣流，邪冷之气，搏结不散，故曰癖也。（《圣惠》）者悬也（按：此说误），悬于腹内，近脐左右，各有一条筋脉扛起，大者如臂如筒，小者如指如笔管如弦，其原皆由阴阳之气不和，常多郁塞，又时忿怒，动气偏胜，或适当饮食，与气缠裹，适受寒冷，与气停蓄，且忿怒则肝火盛，而血随气结，痰亦缘火相附而升，遂合并而成形质，悬于脐之左右，故名曰。（《尊生书》）癖积，两胁刺痛，三棱、广术之类，甚者甘遂、蝎梢。（《儒门事亲》）
　　部位
　　积在中为痰饮，在右为食积，在左为死血，乃丹溪确论也（按：丹溪说，出《心法》）。然胃脘有食积而病发在中者，亦有肝气与宿食相假而积在左者，又不可拘泥也。曾治一少年，体薄弱，且咳血，左边一块，不时上攻作痛，左金、芦荟俱不应。诊其脉三部虽弦，而细涩不流利，因作阴虚治，四物加知、柏、玄参、牡丹皮，不六剂顿愈，此又阴虚似肝积也。推此，虽因部分名积，诊视之际，犹当详审，病病皆然，惟圆机者不昧此语。（《六要》）症痞之积，凡或上或下，或左或右，本无定所。大都血积多在下，而气积食积，则上自胃脘，下至少腹，凡有留停，无处不可停蓄。余尝治一食结痛者，乃在小腹下右角尖处，自后屡见此证，方知食道之行，必自小腹下右以入广肠，此实人所不知也。故凡治积聚者，必当详审所因，庶得其确。尝见丹溪之论（云云），愚谓可聚可散者，此气聚无疑也。若以左为血积，右为食积，中为痰饮，则凿矣。即如小儿多有患痞者，必在左肋之下，此无非纵食所致，岂因其在左即为血积而可攻其血乎。若为左血右食，则右岂无血而左岂无食乎。不可以为法也。（《景岳》）
　　诸积概略
　　所谓积者，有气积肉积，酒积茶积，食积痰积，更有妇室月经不通，遂成血积。（《济生续方》）（按：《儒门事亲》有九积丸，系食、酒、气、涎、痰、癖、水、血、肉九证，《古今医统》更增益数证，今排列于各类，宜参。）有形之积，阻碍正气，故痛也。而亦有不痛者，日久则正气另辟行径，不复与邪相争，或邪另结窠囊，不碍气血隧道之故，此为难治，以药不易到也。又食痰血数者，皆无知之物，不能移动，故常在其处。（《医碥》）
　　气积气聚
　　气滞成积也，凡忧思郁怒，久不得解者，多成此疾。故王宇泰云：治积之法，理气为先，气既升降，津液流畅，积聚何由而生。丹溪乃谓气无形，不能作聚成积，只一消痰破血为主，误矣。天地间有形之物，每自无中生，何止积聚也。戴复庵只以一味大七气汤治一切积聚，其知此道欤。（《金匮翼》）气积，噫气痞塞，木香、槟榔之类，甚者枳壳、牵牛。（《事亲》）若腹中似若癖瘕，随气上下，未有定处，宜散聚汤。若气作痛，游走心腹间，攻刺上下，隐若雷鸣，或已成积，或未成聚，以全蝎四个劈破煎汤，调苏合香丸。（《要诀》）气聚证，必肚腹膨胀，时痛时止，得嗳即宽，旋复痛，游走攻刺。宜木香、槟榔、枳壳、牵牛之类，不可下。（《医碥》）
　　血积
　　血积，痛有定处，遇夜则甚，其脉芤涩，妇人产后及跌扑努力者，多有此病。或忧怒伤其内，风寒袭于外，气逆血寒，凝结成积。《内经》云：卒然外中于寒，若内伤于忧怒，则气逆，六输不通，温气不行，凝血蕴里而不散。此之谓也。（《金匮翼》）血积，打扑血瘀，产后不月，桃仁、地丁之类，甚者虻虫、水蛭。（《事亲》）血积瘀血，干漆、桃仁、牡丹皮、榆根皮之类，甚者大黄、虻虫、水蛭之类。瓦垄子能消瘀血，次消痰积。花蕊石大消瘀血，兼气药能消血痞，人所不知。（《医统》）血积，证见面色痿黄，有蟹爪纹路（血不能上荣也），多怒善忘，口燥便秘，骨热肢冷，宜桃仁煎、地榆、虻虫、水蛭之类。（《医碥》）
　　食积
