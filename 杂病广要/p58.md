<!-- { "loadSidebar": true } -->
　　或言予之治积太峻，予曰：不然。积之在脏，如陈之在河江。且积之在脏中，间多着脂膜曲折之处，区臼之中。陈之在江河，不在中流，多在汀湾洄薄之地，遇江河之溢，一漂而去。积之在脏，理亦如之。故予先以丸药，驱逐新受之食，使无梗塞。其碎着之积，已离而未下，次以散药满胃而下，横江之筏，一壅而尽。设未尽者，以药调之。惟坚积不可用此法，宜以渐除，《内经》曰坚者削之，今人言块癖是也。（《儒门事亲》）（按：《格致余论》曰：积聚久则形质成，根据附肠胃回薄曲折处，以为栖泊之窠臼，阻碍津液气血，熏蒸燔灼成病，自非剖肠刮骨之神妙，孰能去之，又岂合勺铢两之丸散，所能窃犯其藩墙户牖乎。此全本子和之言。）夫大积大聚，乃可攻之；积聚非大，则未可攻也，十去六七，即衰其半矣，止者不可复攻也。多毒之药，以破积聚。毒有大小，大毒之性烈，其为伤也多；小毒之性和，其为伤也少。毒药之攻积聚，因其势不得已而用之也，既衰其大半，势已去即止者，恐伤正气也，圣人之虑深矣。凡攻其积块者，以辛散之，以苦泻之，以咸软之，以坚削之，未有不愈者也。（《保命歌括》）（按：此系错综《六元正纪大论》、《五常政大论》之文。）
　　补养例
　　壮人无积，虚人则有之，皆由脾胃怯弱，气血两衰，四时有感，皆能成积。若遽以磨坚破结之药治之，疾似衰而人已衰矣，干漆、砂、三棱、牵牛、大黄之类，得药则暂快，药过则依然，气愈消，疾愈大，竟何益哉。故善治者，当先补虚，使血气壮，积自消，如满座皆君子，则小人自无容地也。不问何脏，先调其中，使能饮食，此是本也。（《纲目》引洁古）真定王君用，年一十九岁，病积，脐左连胁如覆杯，腹胀如鼓，多青络脉，喘未能卧，时值暑雨，加之自利完谷，日晡潮热，夜多盗汗，以危急来求冶。予往视之，脉得浮数，按之无力，谓病家曰：凡治积，非有毒之剂攻之则不可；今脉虚弱如此，岂能以常法治之。遂投分渗益胃之剂，数服而清便自调，杂以升降阴阳，进食和气，而腹胀大减，胃气稍平，间以削之，不月余良愈。先师尝曰：洁古老人有云：养正积自除，譬之满座皆君子，纵有一小人，自无容地而出。今令真气实，胃气强，积自除矣，洁古之言，岂欺我哉。《内经》云：大积大聚，衰其大半而止。满实中有积气，大毒之剂尚不可过，况虚中有积者乎。此亦冶积之一端也，邪正虚实，宜精审焉。（《宝鉴》）行死血块，块去须大补。（《丹溪》）中洲吴仰泉夫人，年五旬，患腹中积块如盘大，腹胀年余，后渐卧不倒床，腹响如雷，嗳气不透，口干吐白沫，下气通则腹中稍宽，五心烦热，不思饮食，肌瘦如柴。医更八人，并无寸效，一家哭泣，后事俱备，束手待毙而已。召余至，诊六脉涩数，气口紧盛。余知是前医误以寒凉杀伐之过，使真气不运而瘀血不行。余以八物汤，加半夏、陈皮、木香、浓朴、萝卜子、大腹皮、海金沙。服三剂后，小便下血块，如鸡肝状。服至十二剂，打下黑血块盆许，腹中仍有数块。又以八物汤，加枳实、香附，五剂而痊。正是养正而积自除也，信哉不诬。（《寿世保元》）顾晋封夫人，患痞在胁下，或令用膏药，加阿魏一分，麝香半分贴之，五六日间，遂下鲜血血块甚多，二三日方止，是后每岁当贴膏时必发。近邻妪亦用阿魏膏贴痞，下血如前。世以阿魏、麝香为痞块必用之药，外用为患若此，况服食乎。因为拈出，以为虚人漫用攻击之戒。（《医通》）
　　攻补节度
　　养正积除，此积之微者也。如脾胃失于健运，而气积食积之不疏导者，惟养脾胃之正气，而滞积自疏矣。若夫大积大聚，如五积之久而成症病，坚固不移者，若非攻击悍利之剂，岂能推逐之乎。惟虚弱之人，必用攻补兼施之法也。（《医统》）人之有积，则皆为身中之邪气，若君子座中之有小人也，惟其正气盛，而真气营运不失其常，则积略攻之而散溃，亦或自然消退矣。正气稍虚，则积日着，而恣其欺罔之势，正气日渐为之弱矣。凡积成而形渐悴，速补真气，待荣卫充实，方可下之。或且攻且补，或先补后攻，或先攻后补，必至于邪去正复而后已。然除之不以渐，则必致于颠覆之害矣。其积余之尚在者，若不亟下之，必将复起，恣害亡身者有矣。（同上）（按：此删润《微义》文者。）治积之要，在知攻补之宜，而攻补之宜，当于孰缓孰急中辨之。凡积聚未久而元气未损者，治不宜缓，盖缓之则养成其势，反以难制，此其所急在积，速攻可也。若积聚渐久，元气日虚，此而攻之，则积气本远，攻不易及，胃气切近，先受其伤，愈攻愈虚，则不死于积而死于攻矣，此其所重在命，不在乎病，所当察也。故凡治虚邪者，当从缓冶，只宜专培脾胃以固其本，或灸或膏以疏其经，但使元气日强，经气日通，则积痞自消。斯缓急之机，即万全之策也。不独治积，诸病皆然。（《景岳》）盖积之为义，日积月累，匪伊芳朝夕，所以去之亦当有渐，太亟则伤正气，正伤则不能运化而邪反固矣。余尝制阴阳二积之剂，药品稍峻，用之有度，补中数日，然后攻伐，不问其积去多少，又与补中，待其神壮，则复攻之，屡攻屡补，以平为期，此余独得之诀，百发百中者也。（《必读》）
　　理气为先
　　（说见前病因气滞条。）
　　消磨例
　　凡积病，若下亦不退者，当消积药融化开，则积自消矣。（《丹溪》）如痰食之积，形虽坚而尚能移动者，其治犹易；如积气在阴，坚顽内伏，此等之候，阳气难行，药难遽及，惟有仲师鳖甲煎丸，取飞潜动跃之物为用，借其体阴用阳之功，俾得入阴而转旋阳气，庶可冀入阴通阳，以消解此坚顽深固之痼疾也。（《医级》）
　　病有当用从治
　　或问：人有积块疝气心腹等证者，虽多服久服附子、姜、桂等热药，而不发药毒，不生他病，然本病日深者，何也？曰：诸积诸痛，喜温而恶寒，热药与病情相合，积久成郁而大邪深矣。郁热既深，则见寒愈逆，见热愈喜，两热相从，故不生他病，所谓亢则害，承乃制，火极而似水者也。然真气被食，阴血干枯，病日深痼而不可为矣。世人不识，但见投热不热，误认为沉寒痼冷而益投之，至死不悟，悲夫。然则治之当如何？曰：当用从治法。《内经》曰热因寒用，寒因热用，伏其所主，先其所因者是也。（《明医杂着》）
　　治积诸药
　　大抵治积，或以所恶者攻之，以所喜者诱之，则易愈。如砂、水银治肉积，神曲、麦治酒积，水蛭，虻虫治血积，木香、槟榔治气积，牵牛、甘遂治水积，雄黄、腻粉治涎积，礞石、巴豆治食积，各从其类也。若用群队之药分其势，则难取效。许嗣宗所谓譬犹猎不知兔，广罗原野，冀一人获之，术亦疏矣。须是认得分明，是何积聚，然后增加用药，不尔，反有所损，嗣宗自谓不着书，在临时变通也。（《本事》）古方有用曲、者，化水谷也。有用砂、阿魏者，去肉食也。用陈皮、紫苏、生姜者，化鱼鳖也。用丁香、桂心者、腐果菜也。用牵牛、芫花者，攻水饮也。用三棱、鳖甲者，去瘕也。用附子、硫黄者，除痼冷也。用水蛭、虻虫者，攻血块也。用木香、槟榔者，攻滞气也。用雄黄、腻粉者，攻涎积也。用礞石、巴豆者，攻痰食也。甘遂、甘草并用者，假其相战以去积也。（《医方考》）
　　治有宜蜡匮药
　　有一等虚人沉积，不可直取，当以蜡匮其药。盖蜡能粘逐其病，而又久留肠胃间，又不伤气，能消磨至尽也。（《鸡峰》）（按：《本草衍义》论丸药用蜡投蜜相合，下咽易消化，非用蜡之本意，宜考。）
　　药宜丸子
　　凡诸块不宜用煎剂，只宜用丸子。盖块至难消，若用煎剂，如过路之水而已，徒损元气，于块无益。惟丸子入胃，徐徐而化，径至所患之处，潜消嘿夺，日渐损削，其块自小。亦不宜消尽其块，假如鹅卵大者，消至如弹丸即止，不必再服。盖块既渐少，大势既杀，必无再大之理，如暖解冰，一解即不能合矣。若必欲消尽，则人之元气亦消尽，反不可保，况块势既衰，久必自消矣。经曰：衰其大半则止，过者死。医者所当知也。（《医镜》）（按：块不宜煎剂，固是概论，然论丸子之效颇当，仍存之。）
　　理气诸方
　　主五种积，膈气，三焦痞塞，胸膈满闷，呕吐痰逆，口苦吞酸。常服顺气宽中，消癖积聚，宜服枳壳散。枳壳（去穣锉麸炒）荆三棱橘皮（去白）益智仁蓬莪术槟榔（不见火各一两或各六两一钱）干姜（炮）浓朴（去粗皮姜汁炙）甘草（炙）青皮（去白）肉豆蔻木香（各半两或各三两）上为细末，每服二钱重，水一盏，生姜三片，枣一个，同煎至七分，热服不拘时候，盐点亦得。（《本事》）（按：此本《和剂》膈气散，今去肉桂。）大七气汤，治六聚，状如瘕，随气上下，发作有时，心腹痛，攻刺腰胁，上气窒塞，喘咳满闷，小腹胀，大小便不利，或复泄泻淋沥无度。（《济生》）（方出《诸气》中）一方加大黄、槟榔，治诸般痞积，面黄肌瘦，四肢无力，皆缘内有虫积，或好食生米、壁泥、茶、炭、咸、辣等物。用水煎，露一宿，空心温服。不得些少饮食，则虫积不行矣。（《回春》）（按：《济世全书》此下曰：服后食顷，腹必痛，当下如鱼冻，或长虫，或血鳖，至日午虫积下尽，方用温粥止之，后服绿矾丸一料而愈。）开怀散（云林制），治心下积块，作痞闷或发热者。青皮（去穣）陈皮半夏（姜炒）白茯苓（去皮）三棱（醋炒）莪术（醋炒）香附槟榔草豆蔻（倍用）柴胡（倍用）红花枳实（麸炒）甘草上锉一剂，生姜煎服。口干，加干葛。（《医鉴》）（按：此本东垣消痞汤，更加数味，宜参《痞满》门。又《士林余业》治伏梁横架心下为心积，用枳实、白术、浓朴、茯苓、半夏、三棱、黄连，酒糊丸，是一类方。）
　　温中诸方
