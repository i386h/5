<!-- { "loadSidebar": true } -->
　　（宜参《蛔虫》门）磨积丸，治茶积，饮食减少，面黄腹痛。陈仓米（半斤，用巴豆七粒去壳，同米炒令赤色，去巴豆不用。）青皮（去瓤炒）陈橘红（各二两）右为末，好醋搜和为丸，如豌豆大，每服二十丸，食后，用淡姜汤下。（《得效》）治茶癖。石膏黄芩升麻上为末，沙糖水调服。（《丹溪》）好食茶叶成癖，面黄少力者，用椒红二两，茶叶一两为末，飞罗面炒香，打糊为丸，茶清送下三十丸。又方苦草二两，加茶叶一两。如好食米谷土炭纸布之类，即以其物加入，并用其物煮汤送下。（《医通》）（按：《胜金方》治好食生茶，用椒末不限多少，以糊丸如梧子大，茶下十丸。见《本草》。）
　　外治法
　　肘后熨症方。灶中黄土（一升）生葫（一升）上二味，先捣葫熟，内土复捣，以好苦酒浇令，先以涂布一面，仍病上，又涂布上，干复易之，取令消止。（《外台》）《千金》有桂。（按：今本《肘后》与《千金》同。）治症结病（原更载瓜病，今省），以椒熨之方。取一新盆子受一斗者，盆底钻一百二十孔，孔上着椒三合，上着一重纸，纸上着冷灰一升，灰上着热灰半升，上着刚炭火一斤，经一食顷，盆底热彻，当病上。初安毡一重，即安火盆，火盆大热，以渐更加一重，若火更热不可忍，加至三重暂歇，一口冷冻饮料，还上火，消二分许即停，经三日勿着，及至七日，决得顿瘥，然后食美食自补。（《千金》）
　　熨气法
　　大艾（打熟，砂石铫内炒，滴少醋令香，炒极热。）上以二三绢袋袋药，更替乘热搭腹上印熨。一法只炒食盐，炒极热，按熨痛处，亦效。（《澹寮》）贴脐饼子，治虚中积滞，腹胀痞痛，大小便不通。穿山甲（炮燥）五灵脂巴豆（去皮）大蒜（去皮各三钱）上为细末，同研如泥，作饼子，如当三钱大，绵裹一饼，安脐中，着物系定，觉药热行宣取效。（《施丸端效方》）
　　灸法
　　凡坚硬之积，必在肠胃之外，募原之间，原非药力所能猝至，宜用阿魏膏、琥珀膏或水红花膏、三圣膏之类以攻其外（此诸膏今省），再用长桑君针法以攻其内。然此坚顽之积，非用火攻，终难消散，故莫妙于灸。余在燕都，尝治愈痞块在左胁者数人，则皆以灸法收攻也。长桑君针积块瘕法。先于块上针之，甚者又于块首一针，块尾一针讫，以艾灸之立愈。（按：此法亦出《纲目》引桑，又曰：又三里炎之。）一法曰：凡灸痞者，须灸痞根，无不有效。其法在脊背十三椎下，当脊中，点墨记之，此非灸穴，却于墨之两旁，各开三寸半，以指揣摸，觉微有动脉，即点穴灸之，大约穴与脐平，多灸左边，或左右俱灸，此即痞根也。或患左灸右，患右灸左，亦效。灸穴法，中脘、期门、章门、脾、三焦、通谷，此诸痞所宜灸者。积痞在上者，宜灸上脘、中脘、期门、章门之类；积块在下者，宜灸天枢、章门、肾、气海、关元、中极、水道之类。凡灸之法，宜先上而后下。脐腹之壮，用宜稍大，皆先灸七壮或十四壮，以后渐次增加，愈多愈妙。以上诸穴，皆能治痞，宜择而用之。然犹有不可按穴者，如痞之最坚处，或头或尾，或突或动处，但察其脉络所由者，皆当按其处而通灸之。火力所到，则其坚聚之气，自然以渐解散，有神化之妙也。第灸痞之法，非一次便能必效，务须或彼或此，择其要者，至再至三，连次陆续灸之，无有不愈者。（《景岳》）长安酒肆一人，年十七未冠，患痞块，径大四五寸许，腹亦胀大。予为灸脾、肝、章门、中脘、三里，半月全消。（《程星海医案》）
　　调摄法
　　医为病所困，首惟阴虚之难补，久积之难除。玉山自倒，阴虚之谓也。养虎遗患，久积之谓也。呜呼！人之罹此二者，须节欲以养性，内观以养神，澹泊自如，从容自得，然后委之于医。不然，虽刘张李诸子复生，亦不能为我保也。（《心法附余》）平补之外，更能断浓味，节色欲，戒暴怒，正思虑，庶乎万全。（《入门》）不澄其源，而欲其流之清；不加其薪，而欲其汤之沸；不断浓味，而欲其积之可消，此不可得之数也。（《医津一筏》）服药，最忌浓味发气之物。（《简明医彀》）
　　内因类
　　寒疝
　　疝，寒实之病也，其或挟热者，即系证之变。治之之法，主在温散，然亦有姑从于权而必须调停者。仲景之例，固不外于温，乌头二方及当归生姜羊肉汤，俱其正治，而有缓急之别。如柴胡桂枝汤，特其权法也。至金元以降，则往往执其变而遗其常，泥其权而失其正，论说颇涉纷拿。此编于异同之言，或有不得芟除者，要在读者弃瑕取瑜尔。
　　名义
　　疝，腹痛也。（《说文》）心痛曰疝，疝，诜也，气诜诜然上而痛也。阴肿曰，气下也；又曰疝，亦言诜也，诜诜引小腹急痛也。（《释名》）疝，腹中气疾，上下引也。（《急就章》颜师古注）
　　病因阴寒
　　诸疝者，阴气积于内，复为寒气所加，使荣卫不调，血气虚弱，故风冷入其腹内而成疝也。寒疝者，阴气积于内则卫气不行，卫气不行则寒气盛也。故令恶寒不欲食，手足厥冷，绕脐痛，自汗出，遇寒即发，故云寒疝也。疝者痛也（此句据《外台》补），此由阴气积于内，寒气结搏而不散，腑脏虚弱，故风邪冷气与正气相击，则腹痛里急，故云寒疝腹痛也。夫寒疝心痛，阴气积结所生也。阴气不散则寒气盛，寒气盛则痛上下无常处，冷气上冲于心，故令心痛也。（《病源论》）疝者，寒气结积之所为也。（《素问次注》）
　　病因肾虚
　　肾主纳气，人之气海系焉。肾虚而为风寒所乘，为暑湿所袭，为喜怒忧恐所伤，而水结不散，又与气搏，是以群邪聚于其中，曰疝，曰奔豚，曰小肠气，曰膀胱气，皆是物也。（《直指》）（宜参次款《医学管见》文。）
　　病属肝兼湿热说并斥非
