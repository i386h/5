<!-- { "loadSidebar": true } -->
　　脾胃有热，谷气郁蒸，因为热毒所加，故卒然发黄，心满气喘，命在顷刻，故云急黄也。有得病即身体面目发黄者，有初不知是黄，死后乃身面黄者。其候，得病但发热心战者，是急黄也。（《病源论》）许仁则疗急黄病。此病始得。与前天行病不多异。五六日但加身体黄。甚者泪汗唾小便如柏色。眼白睛正黄。其更重状。与天行病候最重者无别。（《外台》）（按：《金鉴》曰：天行疫疠发黄，名曰瘟黄，死人最暴也。盖是急黄耳。又瘟黄之称，本出《明医杂着》。）
　　寒湿发黄
　　（宜参后温中诸方）阴瘅一证，仲景之方论已亡，千古之下，惟罗谦甫茵陈附子干姜甘草汤一方，治用寒凉药过当，阳瘅变阴之证，有合往辙，此外无有也。今人但云阳瘅色明，阴瘅色晦，此不过气血之分，辨之不清，转足误人。如酒瘅变黑，女劳瘅额上黑，岂以其黑遂谓阴瘅，可用附子干姜乎。夫女劳瘅者，真阳为血所壅闭，尚未大损，瘀血一行，阳气即通矣。阴瘅则真阳衰微不振，一任湿热与浊气败血团结不散，必复其阳，锢结始开，傥非离照当空，幽隐胡繇毕达耶。（《法律》）（按：阴黄之称，本出《巢源》，而其证自异，如寒湿发黄，名以阴黄者，盖于韩祗和。）阴瘅无热恶寒，小便自利，脉迟而微，误开鬼门，则肌肤冷硬，自汗不止，误洁净府，则膀胱不约，小便如奔，死期且在旦暮，况于吐下之大谬乎。即以平善之药迁延，亦为待毙之术耳。在半阴半阳之证，其始必先退阴复阳，阴退乃从阳治。若以附子黄连合用，必且有害，奈何纯阴无阳辄用苦寒耶。（同上）
　　诸虚发黄
　　（面黄）（宜参“治有二端”条。）诸疸，口淡怔忡，耳鸣脚软，当作虚治（按，此《三因》养荣汤主治中文，宜参后补虚诸方，《明医指掌》名虚黄），宜四君子汤吞八味丸，五味子、附子者皆可用。不可过用凉剂，强通小便，恐肾水枯竭，久而面黑黄色不治。诸失血后，多令面黄。盖血为荣，面色红润者，血荣之也，血去则面见黄色。譬之草木，春夏叶绿，遇秋叶黄，润与燥之别也。宜养荣汤、枳归汤（方阙）、十全大补汤。妨食者，四君子汤加黄、扁豆各一钱，即黄四君子汤；加陈皮，名异功散；加此二味亦得。亦有遍身黄者，但黄不及耳目。（《要诀》）阴黄证，则全非湿热，而总由血气之败。盖气不生血，所以血败，血不华色，所以色败。凡病黄胆而绝无阳证阳脉者，便是阴黄。阴黄之病何以致然？盖必以七情伤脏，或劳倦伤形，因致中气大伤，脾不化血，故脾土之色，自见于外。其为病也，必喜静而恶动，喜暗而畏明。凡神思昏倦，言语轻微，或怔忡眩晕，畏寒少食，四肢无力，或大便不实，小水如膏，及脉息无力等证，悉皆阳虚之候。此与湿热发黄者，反如冰炭。使非速救元气，大补脾肾，则终无复元之理。且此证最多，若或但见色黄，不察脉证，遂云黄胆同是湿热，而治以茵陈、栀子、泻火、利水等剂，则无有不随药而毙者。（《景岳》）（按：此即虚黄，与寒湿不同。）阴黄，小便清白，大便不实，喜静能卧，脉迟弱无力，身冷自汗，当以虚寒治之，仲景所谓男子黄小便自利，与小建中汤，王海藏谓中州寒生黄，用大小建中，不必茵陈，皆气虚之阴黄也（气虚则脾不运，久瘀于里，则脾败而色外见故黄，其黄色必淡）。戴复庵谓失血后多面黄，或遍身黄（但不及耳目），血不荣也，如竹木春夏叶润则绿，至秋则干黄，宜养荣汤、十全大补汤，妨食者四君子加黄、扁豆，此血虚之阴黄也（此为干黄，小便利，四肢不沉重也）。（《医碥》）
　　瘀血发黄
　　发黄与瘀血，外证及脉俱相似，但小便不利为黄，小便自利为瘀血。要之，发黄之人，心脾蕴积，发热引饮，脉必浮滑而紧数；若瘀血证，即如狂，大便必黑，此为异耳。（《活人书》）自其湿热瘀而伤血，此又为血证发黄。何以明之？疸证之黄，小便不利；血证之黄，则小便自利耳。（《直指》）
　　暑毒成疸
　　外有暑毒伤脾，小便不利，亦能成疸，煎茅花汤调五苓散。（《要诀》）孙竹野归浙，途次受暑，又为酒面所伤，因而作吐，胸膈痞闷。时师以消导之剂燥动脾火，口渴嘈杂，躁乱不宁，目珠如金，一身尽黄，已成疸症，诊独右寸脉滑大有力。先以温胆汤，倍加香薷、滑石、葛根，解暑止吐为君，黄连、麦门冬，清热止渴为臣，使湿热散而黄自瘳也。连与三帖，吐止食进，黄亦定矣。再与五苓散加青蒿、葛根、滑石、黄连、枳实，八剂而黄释然。（《赤水》）
　　疟后黄
　　病疟后多黄，盖疟谓之脾寒，脾受病故色见于面，宜理脾为先，异功散加黄、扁豆各半钱，诸病后黄者亦宜。（《要诀》）
　　癖黄
　　气水饮停滞结聚成癖，因热气相搏，则郁蒸不散，故胁下满痛而身发黄，名为癖黄。（《病源论》）
　　胆黄
　　胆黄证，凡大惊大恐及斗殴伤者皆有之。尝见有虎野狼之惊，突然丧胆而病黄者，其病则骤；有酷吏之遭，或祸害之虑，恐怖不已而病黄者，其病则徐。如南北朝齐永明十一年，有太学生魏准者，因惶惧而死，举体皆青，时人以为胆破，即此之类。又尝见有斗殴之后，日渐病黄者，因伤胆而然。其证则无火无湿，其人则昏沉困倦，其色则正黄如染，凡此数证，皆因伤胆。盖胆伤则胆气败而胆液泄，故为此证。经曰胆液泄则口苦，胃气逆则呕苦，故曰呕胆，义犹此也。且胆附于肝，主少阳春生之气，有生则生，无生则死，故经曰凡十一脏皆取决于胆者，正以胆中生气，为万化之元也。若此诸证，皆以胆伤，胆伤则生气败，生气既败，其能生乎。所以凡患此者，多致不救。然当察其伤之微甚，速救其本，犹可挽回，而炼石补天之权，则操之医之明者。（《景岳》）（按：原有治方，《辩证录》亦载此证，并宜参。）
　　鼠疸
　　鼠盗饮食五谷，遗粪在内，人不拣择，误食则生黄胆，诸药不效，用猫涎和解毒丹服之。（《识病捷法》）（按：《本草》秦艽条，《图经》引崔元亮《集验方》曰：夜食误餐鼠粪，亦作黄。又解毒丹，即神仙解毒万病丸。）腹胀脾受湿热，郁而不行，亦多有腹胀之候，治法纲领，大要疏导湿热于大小便之中。人徒见茵陈汤、五苓散、黄连丸、三黄丸辈，随试辄效，则目之以寻常。不思单阳无阴，病势已极，疸而不渴，犹可用工，疸而复渴，其或腹膨，全济者鲜。（《直指》）过用寒凉，脾胃受伤，遂成肿胀，其害非常。（《医读》）（按：此说亦出《诸证辨疑》。）
　　生死诀
　　凡黄，候其寸口脉近掌无脉，口鼻冷，并不可治。（《脉经》）甚则寸口无脉，鼻出冷气，与夫形如烟熏，摇头直视，为心绝。环口黧黑，油汗发黄，为脾绝。此皆仓扁所望而惊者也，孰谓黑疸之能有瘳乎。（《直指》）疸毒入腹，喘满者危（按：《入门》更有渴多面黑证）。脉洪大，大便利而渴者死。脉小，小便利不渴者生。（《奇效》）凡年壮气实，脉来洪大者，易愈；年衰气虚，脉来微涩者，难瘥。年过五十，因房劳饮酒，七情不遂而得，额黑呕哕，大便自利，手足寒冷，饮食不进，肢体倦怠，服建中、理中、渗湿诸药不效者，不可为也。（《准绳》）黄胆，变黑如烟尘者死，小便如膏者死，腹胀者死，饮食太少者死。若眼渐白、小便长者，病将退也。（《玉案》）色若烟熏，目神暗青，阳黄死证也。喘满渴烦不已，心胸如啖蒜刺痛，黄毒入腹死证也。面色黧黑，冷汗，阴黄死证也。（《金鉴》）验黄胆生死法，用二指重按胸前膻中穴，二指左右分开，中间有血色者，可治。（《医宗说约》）
　　治法总说
　　治法各当究其所因，分利为先，解毒次之。（《大成》）仲景茵陈栀子大黄汤，治湿热也。栀子柏皮汤，治燥热也。如苗涝则湿黄，苗旱则燥黄，湿则泻之，燥则润之可也，此二药治阳黄也。韩祗和、李思训治阴黄，茵陈附子汤，大抵以茵陈为君主，佐以大黄、附子，各随其寒热也。（《汤液本草》）治疗之法，大要疏导湿热于大小便之中（按：此本《直指》文），如茵陈、五苓、黄连、三黄剂，皆其要药者也。（《普渡慈航》）脾胃不和黄胆，倦怠少食，胃苓汤，小便赤加滑石。湿热黄胆，小便赤涩，茵陈五苓散。湿寒黄胆，脾胃不和，不食，脉沉细，小便清利者理中汤，甚者加附子，所谓阴黄胆是也。脾湿积黄，心腹疼痛，胃苓汤。湿热，因倒胃气，服下药而大便下利者，参、术等加茵陈、山栀、甘草。面色黄，肢体倦，小便清，谓之木胜于土，中走于外故也（按：中字疑），黄建中汤（《丹溪》）大法宜利小便，除湿热。脉浮，腹中和，宜汗。脉浮，心中热，腹满欲吐者，宜吐。脉沉，心中懊，或热痛腹满，小便不利，面赤自汗出，宜下。脉不浮不沉微弦，腹痛而呕，宜和解。脉沉细无力，自汗泄利，小便清白为虚，身目黄，大便自利，宜补。饥饱劳役，内伤中州，非外感，宜补。（《六要》）忌破气、闭气、下、咸、滑利、滞腻、润、燥热，有瘀血者兼忌酸寒，宜清热、利水、除湿、养胃气，有停滞者宜消积滞，有瘀血者宜行血。（《本草经疏》）
　　治有二端
