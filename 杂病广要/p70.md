<!-- { "loadSidebar": true } -->
　　李思训论议杂病发黄，脾虚也。黄久不去者，有积也。补脾磨积则可，不可用凉泻之药。（《元戎》）瘅病必须分其新久而治。新病初起，即当消导攻渗，如茵陈汤、茵陈五苓散、茯苓渗湿汤之类，无不应手获效。久病又当变法也，夫脾胃受伤日久，则血气虚弱，必宜补益，如参术健脾汤（按：系异功散加归、芍）、当归秦艽散（按：系八物汤去参，加秦艽、陈皮、半夏曲），使正气盛则邪气退，庶可收功。又有元气素弱之人得此瘅者，犹恐渗利以虚其元，反投滋补之剂，殊不知邪未除而先补，则湿愈盛，热愈增，而渐加眼目遍身俱黄，虽欲退之，必得岁月方愈，其不能善治者，终不免于毙矣。（《统旨》）黄胆之病，多由脾胃不和，湿热相合，蒸郁成黄，正与曲相似。《内经》云：溺黄赤，安卧者，黄胆。夫溺黄赤者，热之征也。安卧者，湿之征也。仲景云：阳明病，无汗，小便不利，心中懊者，身必发黄。盖阳明湿热之邪，既不能从汗而越之于表，又不能从小便而泄之于下，而至心中懊，则其湿热不能外达而反内结，不能下行而反上逆可知。故仲景有茵陈篙汤，用茵陈、栀子清解其热，微加大黄导之使下。《千金方》有麻黄醇酒汤，用麻黄一味，开结散邪，且加醇酒，助之外达，如此表里分消，湿退热除而黄自愈矣。此特言外感发黄，而未及乎内伤也。仲景云：男子发黄，小便自利，小建中汤主之。夫小便自利，则湿邪去而发黄当愈，而不愈者，里无湿热，特以中气不足而虚阳外泛耳。故用小建中汤，以创建中气而收拾虚阳为合治。非若本无热邪，清之必伤其阳；本无湿邪，利之必损其阴。呜呼！可不慎哉。（《病机汇论》）赵羽皇曰：治法有汗下之分，补泻之异焉。今人治此，但用平胃、五苓、茵陈汤之类，清热渗利之外，并无他说。虽然其湿热之甚于肠胃者，或可攻之；若郁于肌肤之间而不得发越，过用疏利，则湿热反内陷而不出矣。仲景治身热发黄者，有麻黄连翘赤小豆汤一法，无非急解其表，令热邪自外而散耳。方论止知可降，而不知可升者，非理也。至于素患脾虚，寒凉过甚，或小水清白而大便微溏，力倦神疲而脉细少食，皆太阴脾气虚极而真色外现之候也。惟用补中益气汤，略加车前、茯苓一二味，热胜者连理汤尤宜。今此每遇此症，不辨其孰实孰虚，在表在里，概用寒凉通利。讵知脾胃虚者不宜寒，寒之则中气愈败矣；脾胃弱者不宜降，降之则下多亡阴矣。或攻或补，或升或降，惟随时变通耳。（《名医汇粹》）
　　治当破其囊
　　黄胆之症，仲景原有煎方，然轻者用之俱效，而重者俱不效何也？盖疸之重者，其胁中有囊，以裹黄水，其囊并无出路，药只在囊外，不入囊中，所服之药，非补邪即伤正，故反有害。若轻病则囊尚未成，服药有效；至囊成之后，则百无一效。必须用轻透之方，或破其囊，或消其水（《轨范》或提其黄水出净），另有秘方传授，非泛然煎丸之所能治也。（《源流论》）（按：此说颇奇，姑存之。）
　　发汗方
　　急黄状，始得大类天行病，经三两日，宜合麻黄等五味汤服之，发汗以泄黄势方。麻黄（三两去节）干葛（五两）石膏（八两）生姜（六两）茵陈（二两）上药切，以水八升，煮取二升七合，去滓分温三服，服相去十里久，服讫当欲汗，则覆被微取汗以散之。（《外台》引许仁则）
　　清热诸方
　　《短剧》疗黄胆，身目皆黄，皮肤曲尘出，三物茵陈蒿汤方。茵陈蒿（六两）栀子（二十四枚）石膏（一斤）（《千金方》加大黄三两）上三味，以水八升，煮取二升半去滓，以猛火烧石膏令正赤，投汤中，沸定，取清汁，适寒温，服一升，自覆令汗出周身遍，以温粉粉之则愈。若不汗，更服一升，汗出即愈也。（《外台》）疗黄胆方，皮肤眼睛如金色，小便赤，并主之。茵陈子芩（各四分）黄栝蒌秦艽升麻（各六分）栀子（五枚）上以水二升，煎取八合，食后良久，分三频服，两剂即愈。（《千金月令》）崔元亮《集验方》治黄方，用秦艽一大两，细锉作两帖子，以上好酒一升，每帖半升酒，绞取汁，去滓空腹分两服，或利便止。就中好酒人易治。凡黄有数种，伤酒曰酒黄。夜食误食鼠粪，亦作黄。因劳发黄，多痰涕，目有赤脉，日益憔悴，或面赤恶心者是。元亮用之及治人皆得力，极效。（《本草图经》引）（按：又引《正元广利方》疗黄，心烦热口干，皮肉皆黄，秦艽、牛乳同煮服，云出于许仁则。《外台》亦引许氏，云文仲、《必效》同，西域法也。）葛根汤，治酒疸。葛根（二两）枳实（去瓤麸炒）栀子仁豉（各一两）甘草（炙半两）上咀，每服四钱，水一盏半，煎至八分，去滓温服，不拘时候。（《济生》）沈氏黑疸方。茵陈篙四两，捣取汁一合，栝蒌根一斤，捣取汁六合，冲和顿服之，必有黄水自小便中下。如不下，再服。此金鳌自制方也。《简便方》单用栝蒌根汁以泄热毒，为黑疸良方。余复加茵陈汁，以为湿邪引导，较为真切，故用之辄效也。（《尊生书》）治劳黄，柴胡散方。柴胡（一两去苗）茵陈（半两）犀角屑（半两）麦门冬（一两去心）甘草（半两炙微赤锉）鳖甲（二两涂酥炙微黄去裙）上件药捣筛为散，每服四钱，以水一中盏，煎至六分去滓，不计时候温服。（《圣惠》）沈王格患疸证，一身及面目悉黄，微见黑滞，烦渴腹满，来干余治。诊得左脉弦数，右脉空大，此内伤发黄，为厥阴肝木、太阴脾土二脏交伤之候也云云。为商治法，平肝之亢，扶土之虚，兼解郁热以清气道，除湿蒸而和中气。方用人参三钱，白术二钱，白芍一钱，黄连、山栀七分，归身、丹皮、茵陈、秦艽各一钱，柴胡七分，炙草五分，半曲一钱，服三十剂而诸患霍然。（《印机草》）
　　疏里方法
　　湿热郁蒸而发黄，其当从下夺，亦须仿治伤寒之法，里热者始可用之。重则用大黄消石汤，荡涤其湿热，如大承气汤之例。稍轻则用栀子大黄汤，清解而兼下夺，如三黄汤之例。更轻则用茵陈蒿汤清解为君，微加大黄为使，如栀豉汤中加大黄如博棋子大之例。是则汗法固不敢轻用，下法亦在所慎施，以瘅证多夹内伤，不得不回护之耳。（《法律》）（按：栀子大黄汤，大黄一两，茵陈蒿汤，大黄二两，是其轻重可知，喻氏之言未为当。且二方之别，在上焦中焦，不必就分轻重矣。）治发黄，身面眼悉黄如金色，小便如浓煮柏汁，众医不能疗者方。茵陈栀子（各二两）黄芩柴胡升麻大黄（各三两）龙胆（二两）上七味咀，以水八升，煮取二升七合，分三服。若身体羸，去大黄，加栀子仁五六两，生地黄一升。夫黄发已久，变作桃皮色（按：先教谕曰：桃皮色，盖谓带黑不明润），心下有坚，呕逆不下饮食，小便极赤少，四肢逆冷，脉深沉极微细迟者，不宜服此方，得下必变也。宜与大茵陈汤（按：系茵陈、黄柏、大黄、黄芩、栝蒌根、甘草、白术、茯苓、前胡、枳实、栀子），除大黄，与生地黄五两。服汤尽，消息看脉小浮出，形小见，不甚沉微，便可治也。脉浮见者，黄当明，不复作桃皮色，心下自宽也。（《千金》）根据前麻黄等五味汤（出上发汗中）服之取汗，汗出后未歇，经三五日，又合栀子等五味汤以取利方。栀子（二十枚）柴胡（三两）黄芩（三两）茵陈（三两）芒硝（六两）上药切，以水八升，煮四味，取二升六合去滓，内芒硝搅令消，分温三服，如人行十里久，更服之效。（《外台》引许仁则）治黄胆，面黄肌瘦，大黄丸方。大黄（锉一斤）芎（半斤）上二味捣罗为末，用蜜和成剂，甑上炊七遍，丸如梧桐子大，每服三十丸，熟水下，空心食前临卧日三服。（《圣济》）王文川令郎，原伤饮食，又伤于冷菱等物，遍身发黄，眼如金色，夜发热，天明则退，腹痛手不可近，号叫通宵。市医因其黄，而曰胡真矣，众议以草头药进。予至，急止之，曰：向以草药几误其母，复欲误其子乎。盖脾胃喜温恶寒，且此症乃食积酿成而黄，为湿热所致，法当健脾，用温暖之剂下之，湿热去而黄自退。草头药性多寒，用之是损脾土而益其疾也，可用哉。即以保和丸一钱，入备急丸五分，作一次服之，少顷泻一次，又少顷连下三次，积物所下甚多，腹痛尽止，再与调中丸服一月，不但一身之黄尽去，而步履轻捷如飞。（《赤水》）
　　通脬诸方
　　加减五苓汤，治伏暑郁黄，烦渴小便不利。赤茯苓（去皮）猪苓（去皮）泽泻白术茵陈（各等分）上为咀，每服四钱，水一盏半。煎至八分，去滓温服，不拘时候。（《济生》）茯苓渗湿汤，治黄胆，寒热呕吐，渴欲饮冷，身体面目俱黄，小便不利，全不食，不得卧。茵陈（六分）白茯苓（五分）木猪苓泽泻（各三分）黄连黄芩（生）栀子汉防己白术苍术陈皮青皮（各二分）上十二味咀，作一服，水二盏，煎至一盏，去渣温服，空心食前。（此方亢二哥服之效）（《宝鉴》）又谷疸，茯苓栀子茵陈汤，于本方加枳实。《统旨》于本方去黄芩、青皮，加秦艽、葛根。《济世全书》茵陈五苓散，于本方去芩、连、防己、陈皮、青皮，加滑石、官桂、甘草。《回春》茵陈汤，于本方去黄芩、防己、白术、陈皮、青皮，加枳实、浓朴、滑石。通泰丸，治五疸湿热，形体尿汗皆黄，口渴心下满闷。栀子仁（一两）茵陈（二两）海金沙（一两）木通赤茯苓滑石（炒）黄连（各一两）大黄（一两）上为末，稀糊丸如梧桐子大，每服六十丸，茵陈汤下。（《活人心统》）
　　温中诸方
