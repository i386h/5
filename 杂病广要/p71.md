<!-- { "loadSidebar": true } -->
　　理中加茯苓汤，治寒湿发黄，此症虽小便黄赤，亦作寒治者，盖以余症及脉别之也。（《纲目》）（按：原引仲，然仲未知何人，且更有治验，殊失冗杂，今仅节其要。）戊寅芝山寺施医，一人五十余岁，患疸症，浑身发黄，目睛亦黄，小便黄赤而黑，身热又欲近火，服去湿热等剂愈剧，一日服栀子茵陈汤，手足遂冷，振寒转栗，目昏暗，自以为不可救药，抬到寺中求诊。余见其脉，六部虚细若散，遂用理中茯苓汤十帖而安。夫身热又欲近火者，热在皮肤而寒在骨髓也。小便黑、脉虚细者，寒湿胜也。振寒转栗，乃足太阴寒水之症也。此人服寒凉剂过多，致阴气太甚，阳气欲绝，若不用温中剂急救，何能挽回哉，此正所谓逐寇而伤君者是也。（《医药》）（按：此案系就《纲目》治验而处措者，然稍有条理，仍存录之。）四君子汤（《和剂》），治色疸。加黄（炙）白芍药白扁豆（制各一两）上锉细，每服三钱，姜五片，枣二枚，煎服。（《直指》）若因病久，元气益虚，而脾之正色见于外者，宜用补中益气加茵陈、茯苓。若中气虚寒，四肢厥冷，或浮肿黑黄者，用人参理中汤加茯苓、茵陈。（《明医杂着》注）疏黄饮，治发黄冷证。白术人参干姜茵陈甘草（《医经会解》）
　　滋补诸方
　　养荣汤，治五疸，脚弱心忪，口淡耳响，微寒发热，气急，小便白浊，当作虚劳治之。（《三因》）（按：《济生》此下曰：不可妄投凉剂，愈伤血气。而处以秦艽饮子，其方系于养荣汤中，去黄、五味子、人参，加秦艽、川芎、半夏者。）治黄胆，其小便自利，白如泔色，此状得之因酒过伤，宜服土瓜根散方。土瓜根（一两）白石脂（一两）桂心（一两）栝蒌根（一两）菟丝子（一两酒浸一日曝干别捣为末）牡蛎（一两烧为粉）上件药捣，细罗为散，每服煮大麦粥饮，调下二钱，日三四服。（《圣惠》）（按：此本《千金》凝水石散，治肉疸，饮少小便多，如白泔色，此病得之从酒。今去凝水石、知母，加土瓜根、牡蛎。）治房黄，鹿茸散方。鹿茸（一两去毛涂醋微炒）熟干地黄（一两）山茱萸（一两）五味子（一两）黄（一两锉）牡蛎（一两烧为粉）上件药捣，细罗为散，不计时候，以温酒调下二钱。（同上）生血润肤汤，治干黄病，血不荣于皮肤，致桔燥干黄。润肤生血酒红花，五味双门二地麻，归芩括桃仁碾，数服肌肤效可夸。（《医读》）六味地黄丸，治干黄病。（同上）
　　鼻方法
　　凡遇时行热病，多必内瘀着黄，但用瓜丁散内鼻中，令黄汁出乃愈，即于后不复病黄矣。常须用心警候，病患四肢身面微似有黄气，须用瓜丁散，不得令散漫，失候必大危矣。特忌酒面，犯者死。（《千金翼》）（按：《千金》、《外台》其方不一，今仅录一首。又《本事》有治验，宜参。）黄胆，目黄不除，瓜丁散方。瓜丁细末，如一大豆许，内鼻中，令病患深吸取入，鼻中黄水出瘥。（同上）（按：《兰台轨范》举《近效》瓜蒂散曰：病轻者，小豆大则可。不愈，间日复频用效。或使人以竹筒极力吹鼻中，无不死者。又曰：嗅鼻出黄水，唐以前即有此法。或用束腰葫芦内白膜研细，加麝少许，吹鼻亦能出水。）
　　调摄法
　　大慎面肉醋鱼蒜韭热食，犯之即死。（《千金翼》）脾胃稍实，更断浓味，可治，酒色伤，恣口腹者，难。（《入门》）
　　内因类
　　〔附〕黄胖
　　
　　证治诸说
　　盖脾疸之证，湿热与宿谷相搏故也，俗谓之食劳黄。（《十形三疗》）食劳疳黄，一名黄胖。夫黄胆者，暴病也，故仲景以十八日为期。食劳黄者，宿病也，至有久不愈者。（《纲目》）农民黄肿病，因饱作劳，脾气不舒，宜杨法师胜金丸。（《要诀》）（按：此方不审，先教谕曰：盖《本事》紫金丹之类。）黄肿者，或酒疸或谷疸（按：疸字宜削），沉积顽痰，胶固郁结于其中，故或为癖，或为积聚，是以积于中而形于外，盖因土气外形而黄也。故宜以苍术、浓朴、香附、陈皮之类，以平其土气之敦阜；用铁粉、青皮之类，以平其木气之有余；加以曲，助脾消积；退黄之后，仍用参、术等补脾之剂，以收十全之功，此标而本之之治也。（《正传》）黄肿病，即世俗所谓黄胖，起于食积湿郁而成，由脾湿不行积滞所致，丹溪用大小温中丸俱效。（《医统》）黄肿者，皮肉色黄，四肢怠惰，头眩体倦，懒于作为，小便短而少，大便溏而频，食欲善进，不能生力，宜当健脾为主治。（《绳墨》）人有病黄肿者，不可误以为黄胆。盖黄胆者，遍身如金，眼目俱黄，而面无肿状；黄肿之黄，则其色带白，而眼目如故。虽同出脾胃，而病形不同，医者当审而治之。黄胆之起，由于湿热蒸染。而黄肿之症，则湿染热未甚，而多因虫积食积之为害也。或偶吞硬食过多，碍其脾家道路，经久不消，脾胃失运化之权，浊气上腾，故面部黄而且浮，手足皆无血色（血字据《医镜》补）。有虫者，又吐黄水，毛发直指，肌肤不泽，且好食生米、茶叶之类者是也。若肿及四肢者难治，肿及腹者不治，饮食减少者不治，以其无胃气也。（《玉案》）食劳疳黄，或由食积，或由劳倦，或由疳积所致。或名黄胖，胖者肿也，湿热蒸而发胖，如馒头蒸而起发，矾醋收敛，使之瘦缩，凡收敛即属伐肝。黄肿多有虫与食积，有虫必吐黄水，毛发皆直，或好食生米、茶叶之类，用使君子、槟榔、川楝、雷丸之类，食积则用消食药，剂中不可无针砂，消积平肝，其功最速，治法亦与黄瘅有别也。（《医碥》）（按：食劳黄病，食积虫多，《施丸端效方》磨积食劳丸主治。）力役人劳苦受伤，亦成黄胖病，俗名脱力黄，好食易饥，怠惰无力，宜沈氏双砂丸。（《尊生书》）黄胖易治于黄胆。（《粹言》）
　　消积燥湿诸方
