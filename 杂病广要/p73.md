<!-- { "loadSidebar": true } -->
　　夫消渴者，渴不止，小便多是也。渴利者，随饮小便故也。内消病者，不渴而小便多是也。（《病源论》）（按：此皆下消，《三因》曰消肾，亦曰内消。）有人病渴利，始发于春，经一夏服栝蒌、豉汁得其力，渴渐瘥，然小便犹数甚，昼夜二十余行，常至三四升，极瘥不减二升也。转久便止，渐食肥腻，日就羸瘦，喉咽唇口焦燥，吸吸少气，不得多语，心烦热，两脚酸，食乃兼倍于常，故不为气力者，然此病皆由虚热所为耳。治法栝蒌汁可长将服以除热，牛乳、杏酪善于补，此法最有益。（《千金》）（按：此证与次证俱同于巢源所云，亦即下消。）寻夫内消之为病，当由热中所作也。小便多于所饮，令人虚极短气。夫内消者，食物消作小便也，而又不渴云云。此病虽稀，甚可畏也。利时脉沉细微弱，服枸杞汤即效。（同上）（枸杞汤见后）《古今录验》论消渴病有三：一渴而饮水多，小便数，无脂似麸片甜者，皆是消渴病也。二吃食多，不甚渴，小便少，似有油而数者，此是消中病也。三渴饮水不能多，但腿肿脚先瘦小，阴痿弱，数小便者，此是肾消病也。特忌房劳。若消渴者倍黄连，消中者倍栝蒌，肾消者加芒硝六分，服前件铅丹丸。（《外台》）（按：铅丹丸方未见，疑是《千金》铅丹散为丸，然方中无黄连，存考。又此三证俱以一方治，知是皆下消之属。）夫消渴者，日夜饮水百盏，尚恐不足，若饮酒则愈渴，三焦之疾。自风毒瓦斯酒色所伤于上焦，久则其病变为小便频数，其色如浓油，上有浮膜，味甘甜如蜜，淹浸之久，诸虫聚食，是恶候也，此名消渴。中焦得此病，谓之脾消，吃食倍常，往往加三两倍，只好饮冷，入口甚美，早夜小便频数，腰膝无力，小便如泔，日渐瘦弱，此名消中也。下焦得此病，谓之肾消，肾宫日耗，饮水不多，吃食渐少，腰脚细瘦，遗沥散尽，手足久如竹形，其疾已牢矣。愚医不识义理，呼为劳疾，或云下冷。如此不见痊期，疾久之，或变为水肿，或发背疮，或足膝发恶疮漏疮，至死不救。（《卫生家宝》）渴疾有三：曰消渴，曰消中，曰消肾，分上中下焦而言之。夫三焦为无形之火热内烁，致精液枯乏，脏腑焦腐，饮有形之水以浇沃，欲其润泽也。若热气上腾，心虚受之，火气散漫而不收敛（按：《三因》曰：消渴属心，故烦心，致心火散蔓，渴而引饮。此黎氏所本），胸中烦躁，舌赤如血，唇红如坯，渴饮水浆，小便频数，名曰渴，属于上焦，病在标也。若热蓄于中，脾虚受之，伏阳蒸内，消谷喜饥，食饮倍常，不生肌肉，好饮冷水，小便频数，色白如泔，味甜如蜜，名曰消中，又曰脾消，属于中焦，病在水谷之海也。若热伏于下焦，肾虚受之，致精髓枯竭，引水自救而不能消，饮水一斗，小便反倍，味甘而气不臊，阴强而精自走，腿膝枯细，渐渐无力，名曰肾，又曰急，属于下焦，病在本也。无形之火热日炽，有形之水饮日加，五脏乃伤，气血俱败。水气内胜，溢于皮肤，则传为跗肿；火热内胜，留于分肉之间，必为痈肿疮疡。此皆病之深而多致不疗，良可悯哉。（《简易》）消渴轻也，消中甚焉，消肾又甚焉（按：原举三证与黎氏同），若强中则其毙可立待也。虽然真水不充，日从事于杯勺之水，其间小便或油腻，或赤黄，或泔白，或渴而且利，或渴而不利，或不渴而利，但所食之物，皆从小便出焉。甚而水气浸渍，溢于肌肤，则胀为肿满；猛火自炎，留于分肉，则发为痈疽。此又病之深而证之变者也。（《直指》）消渴之疾，三焦受病也，有上消、中消、肾消。上消者，上焦受病，又谓之膈消病也，多饮水而少食，大便如常，或小便清利，知其燥在上焦也，治宜流湿润燥。中消者，胃也，渴而饮食多，小便黄，经曰热能消谷，知热在中，法云宜下之，至不欲饮食则愈。肾消者，病在下焦，初发为膏淋，下如膏油之状，至病成而面色黧黑，形瘦而耳焦，小便浊而有脂，治法宜养血以整肃，分其清浊而自愈也。（《保命集》）复分为三消：高消者，舌上赤裂，大渴引饮，《逆调论》云心移热于肺，传为膈消者是也，以白虎加人参汤治之。中消者，善食而瘦，自汗，大便硬，小便数，叔和云口干饮水，多食善饥，虚瘅成消中者是也，以调胃承气、三黄丸治之。下消者，烦躁引饮，耳叶焦干，小便如膏，叔和云焦烦水易亏，此肾消也，以六味地黄丸治之。《总录》所谓未传能食者，必发脑疽背疮，不能食者，必得中满鼓胀，皆谓不治之证。洁古老人分而治之，能食而渴者，白虎加人参汤，不能食而渴者，钱氏方白术散，倍加葛根治之。上中既平，不复传下消矣。前人用药，厥有旨哉。（《东垣试效方》）消渴有三等，肺消、脾消、肾消。肺消、肾消可治，惟有脾消不可治。肺消，热在上焦，可用凉药，如黄连等皆可用，此疾多出于饮酒人，冬月盛寒，多以葱椒鸠鸽煮酒，或加食热面，遂得此疾，故可用凉药解之。如脾消则饮食入腹，如汤浇雪，则随小便而出，落于混僻沟渠中，皆凝结如白脂，日可倍食数食，肌肤日益消瘦，用热药则热愈甚，用凉药则愈见虚羸，故无治法。肾消者，渴而多饮水，小便白浊，肌肤虽日消瘦，然小便不如脾消之凝结坚硬，饮食亦不倍多，此是肾虚弱，心气泮散所致，故可以补心肾，去烦热，则其疾可愈。（《活法秘方》）中焦消渴，饮食入胃，传送太急，不生津液，食已则饥，胃中有热，宜用黄芩、石膏。（《丹溪纂要》）三消，小便去多。上消消心，心火炎上，大渴而小便多。中消消脾，脾气热燥，饮食倍常，皆消为小便。下消消肾，肾衰不能摄水，故小便虽多而渴。然小便既多，津液必竭，久而未有不渴者，谓之全不渴，未有的论。（《要诀》）上消者，经谓之膈消，膈消者，渴而多饮是也。中消者，经谓之消中，消中者，渴而饮食俱多，或不渴而独饮是也。下消者，经谓之肾消（按：经无此名，当作肺消），肾消者，饮一溲二，其溲如膏油，即膈消、消中之传变，王注谓肺脏消燥，气无所持是也。盖肺藏气，肺无病则气能管摄津液，而津液之精微者，收养筋骨血脉，余者为溲，肺病则津液无气管摄，而精微者亦随溲下，故饮一溲二而溲如膏油也。筋骨血脉无津液以养之，故其病成，渐形瘦焦干也。然肺病本于肾虚，肾虚则心寡于畏，妄行凌肺而移寒与之，然后肺病消。故仲景治渴而小便反多，用肾气丸补肾救肺，后人因名之肾消及下消也。（《纲目》）
　　消渴脚力盛衰时月
　　凡此疾与香港脚，虽同为肾虚所致，其香港脚始发于二三月，盛于五六月，衰于七八月，凡消渴始发于七八月，盛于十一月十二月，衰于二月三月，其故何也？夫香港脚者，壅疾也，消渴者，宣疾也。春夏阳气上，故壅疾发，即宣疾愈也；秋冬阳气下，故宣疾发，即壅疾愈也。审此二者，疾可理也。（《外台》引《近效》祠部李郎中论）
　　重证
　　三消久而小便不臭，反作甜气，在溺桶中滚涌，其病为重。更有浮在溺面如猪脂，溅在桶边如烛泪，此精不禁，真元竭矣。（《要诀》）
　　病变痈疽
　　其病变多发痈疽，此坐热气留于经络不引（按：此二字《外台》作经络不利），血气壅涩，故成痈脓。（《病源论》）（按：又渴病候曰：或成水疾。）消渴之人，愈与未愈，常须思虑有大痈。何者？消渴之人，必于大骨节间发痈疽而卒，所以戒之在大痈也，当预备痈药以防之。（《千金》）痈疽科谓有先渴而后疮者，先疮而后渴者，或有二证俱发，其危尤甚焉。愚且尝亲见有不幸而遭此者，故每疗渴为之防疮，疗疮为之防渴，不过用八味丸、忍冬丸之类。（《澹寮》）（按：忍冬丸系忍冬、甘草。）夫消渴者，多变聋盲疮癣痤痱之类，皆肠胃燥热怫郁，水液不能浸润于周身故也。或热甚而膀胱怫郁，不能渗泄，水液妄行而面上肿也。（《三消论》）
　　病变肿胀
　　脾土制水，通调水道，下输于膀胱。消渴饮水过度，内溃脾土，土不制水，故胃胀则为腹满之疾也。《内经》谓水为阴，腹者至阴之所居，是以水饮之证，先见于腹满。（《圣济》）脾土也，土气弱则不能制水，消渴饮水过度，脾土受湿而不能有所制，则泛溢妄行于皮肤肌肉之间，聚为浮肿胀满而成水也。（同上）消渴后成水气，方书虽有紫苏汤、瞿麦汤、葶苈丸，皆克泄之剂，不若五皮饮送济生肾气丸，及东垣中满分消诸方为妥。（《准绳》）
　　治例
