<!-- { "loadSidebar": true } -->
　　凡治消之法，最当先辨虚实。若察其脉证，果为实火，致耗津液者，但去其火，则津液自生而消渴自止。若由真火不足，则悉属阴虚，无论上中下，急宜治肾，必使阴气渐充，精血渐复，则病必自愈。若但知清火，则阴无以生，而日见消败，益以困矣。（《景岳》）上消善渴，中消善饥，虽曰上消属肺，中消属胃，然总之火在中上二焦者，亦无非胃火上炎而然，但当微为分别以治之。若二焦果由实火，则皆宜白虎汤主之。若渴多饥少，病多在肺者，宜人参白虎汤主之。若水亏于下，火炎于上，有不得不清者。宜玉女煎（用石膏、熟地、麦冬、知母、牛膝）或加减一阴煎（用生地、芍药、麦冬、熟地、甘草、知母、地骨皮）之类主之。（同上）下消证，小便淋浊，如膏如油，或加烦躁耳焦，此肾水亏竭之证，古法用六味地黄丸之类主之，固其宜矣。然以余观之，则亦当辨其寒热滑涩，分而治之，庶乎尽善。若淋浊如膏，兼热病而有火者，宜补而兼清，以加减一阴煎，或补阴丸、大补阴丸，或六味地黄丸加黄柏、知母之类主之。若下消而兼涩者，宜补宜利，以六味地黄丸之类主之。若下焦淋浊而全无火者，乃气不摄精而然，但宜壮水养气，以左归饮（用熟地、山药、枸杞、炙甘、茯苓、山茱）、大补元煎（方见虚劳中）之类主之。若火衰不能化气，气虚不能化液者，犹当以右归饮（此于左归饮去茯苓，加杜仲、肉桂、制附子）、右归丸（此于上方去甘草，加鹿角胶、菟丝子、当归）、八味地黄丸之类主之。若下焦无火而兼滑者，当以固肾补阴为主，宜秘元煎、固阴煎及苓术菟丝丸之类主之。（同上）（此三方俱出其固阵中，兹不录。）消渴初起，用人参白虎汤，久而生脉散。中消初发，调胃承气汤，久则参苓白术散。肾消初起，清心莲子饮，久而六味地黄丸。（绳墨）上消宜《金匮》猪苓汤、人参白虎汤、子和加减三黄丸、凉膈散、酒煮黄连丸、六一散之类。中消宜酒煮黄连丸（黄连一味酒煮）、大黄黄连泻心汤、山栀、黄连之类。下消宜六味丸、固本丸、知柏八味丸之类。（《续焰》）（按：固本丸用二地二冬。知柏八味丸即六味丸加知、柏）三消久之精血既亏，或目无见，或手足偏废如风疾非风，然此证消肾得之为多。消心之病，往往因欲饮食过多，及食啖辛热以致烦渴，引饮既多，小便亦多，当抑心火使之下降，自然不渴，宜半夏泻心汤，去干姜，加栝蒌、干葛如其数，吞猪肚丸（用黄连、粟米、栝蒌根、茯神、知母、麦门、猪肚）或酒连丸（即酒煮黄连丸），仍佐独味黄连汤，多煎候冷，遇渴恣饮，久而自愈，或用糯米煮稀粥。若因用心过度，致心火炎上，渴而消者，宜黄饮（即黄六一汤）加莲肉、远志各半钱，吞玄菟丹，仍以大麦煎汤下灵砂丹。若因色欲过度，水火不交，肾水下泄，心火自炎，以致渴浊，不宜备用凉心冷剂，宜坚肾水以济心火，当用黄饮加苁蓉、五味各半钱，吞八味丸及小菟丝子丸（即玄菟丹去五味子），玄菟丹、鹿茸丸、加减安肾丸（俱系补肾大方）皆可选用，或灵砂丹。（《要诀》）凡治初得消渴病，不急生津补水，降火彻热，用药无当，迁延误人，医之罪也。凡治中消病成，不急救金水二藏，泉之竭矣，不云自中，医之罪也。凡治肺消病，而以地黄丸治其血分，肾消病，而以白虎汤治其气分，执一不通，病不能除，医之罪也。凡消渴病少愈，不亟回枯泽槁，听其土燥火生，致酿疮疽无救，医之罪也。凡治消渴病，用寒凉太过，乃至水胜火湮，犹不知反，渐成肿满不救，医之罪也。（《法律》）
　　治辨阴虚阳虚
　　三消证，古人以上焦属肺，中焦属胃，下焦属肾，而多从火冶，是固然矣。然以余论之，则三焦之火，多有病本于肾，而无不由乎命门者。夫命门为水火之腑，凡水亏证固能为消为渴，而火亏证亦能为消为渴者何也？盖水不济火则火不归原，故有火游于肺而为上消者，有火游于胃而为中消者，有火烁阴精而为下消者，是皆真阴不足，水亏于下之消证也。又有阳不化气则水精不布，水不得火则有降无升，所以直入膀胱而饮一溲二，以致泉源不滋，天壤枯涸者，是皆真阳不足，火亏于下之消证也。阴虚之消，治宜壮水，固有言之者矣；阳虚之消，谓宜补火，则人必不信。不知釜底加薪，氤氲彻顶，槁禾得雨，生意归巅，此无他，皆阳气之使然也，亦生杀之微权也。余因消证多虚，难堪剥削，若不求其丧之因而再伐生意，则消者愈消，无从复矣。故再笔于此，用以告夫明者。（《景岳》）
　　治肾为要
　　自为儿时，闻先君言：有一士大夫，病渴疾，诸医遍用渴药治疗，累载不安。有一名医诲之，使服加减八味丸，不半载而疾痊。因疏其病源云。今医多用醒脾生津止渴之药误矣。其疾本起于肾水枯竭，不能上润，是以心火上炎，不能既济，煎熬而生渴。今服八味丸，降其心火，生其肾水，则渴自止矣。复疏其药性云：内真北五味子最为得力，此一味独能生肾水，平补降心气，大有功效。（《外科精要》）（按：《魏氏》竹龙散方后曰：渴止之后，宜服八味丸，仍以五味子代附子。沈存中载于《灵苑方》，得效者甚多。盖此方本出《肘后》。）其治宜抑损心火，摄养肾水。（《大成》）益火之源，以消阴翳，则便溺有节（八味丸）。壮水之主，以制阳光，则渴饮不思（六味丸）。（准绳）（按：便溺有节，渴饮不思，是洁古说。）人之水火得其平，气血得其养，何消之有。其间摄养失宜，水火偏胜，津液枯槁，以致龙雷之火上炎（按：此本于《诸证辨疑》），熬煎既久，肠胃合消，五脏干燥，令人四肢瘦削，精神倦怠。故治消之法，无分上中下，先治肾为急，惟六味、八味及加减八味丸，随证而服，降其心火，滋其肾水，则渴自止矣，白虎、承气皆非所治也。总是下焦命门火不归元，游于肺则为上消，游于胃即为中消，以八味肾气丸引火归元，使火在釜底，水火既济，气上熏蒸，肺受湿气而渴疾愈矣。（《医贯》）下消之火，水中之火也，下之则愈燔；中消之火，竭泽之火也，下之则愈伤；上消之火，燎原之火也，水从天降可灭。徒攻肠胃，无益反损。夫地气上为云，然后天气下为雨，是故雨出地气。地气不上，天能雨乎。故亟升地气，以慰三农，与亟升肾气，以溉三焦，皆事理之必然者耳。（《法律》）消渴之症，虽分上中下，而肾虚以致渴，则无不同也。故治消渴之法，以治肾为主，不必问其上中下之消也。（《石室秘》）
　　治主调养
　　三消得之气之实、血之虚也，久久不治，气尽虚则无能为力矣。有一僧专用黄汤，其论盖以益血为主。诸消不宜用燥烈峻补之剂，惟当滋养。（《要诀》）消渴属阴虚，津液不足，不能上潮者多，必多服生津补气养血药，倍加人参，阳旺则生阴也。酒客膏粱浓味炙，先须解毒。（《六要》）渴家误作火治，凉药乱投，促人生命，必多服主脉散为佳。（同上）
　　治须养脾
　　（阳虚用归脾汤治验）消渴证候，人皆知其心火上炎，肾水下泄，小便愈多，津液愈涸，饮食滋味皆从小便消焉，是水火不交济然尔。孰知脾土不能制肾水，而心肾二者皆取气于胃乎。治法总要，当服真料参苓白术散，可以养脾，自生津液。（《直指》）下消不寐新案：省中周公者，山左人也，年逾四旬，因案牍积劳，致成羸疾，神困食减，时多恐惧，自冬春达夏，通宵不寐者，凡半年有余，而上焦无渴，不嗜汤水，或有少饮，则沃而不行，然每夜必去溺二三升，莫知其所从来，且半皆如膏浊液，羸至极，自分必死。及予诊之，喜其脉犹带缓，肉亦未脱，知其胃气尚存，慰以无虑。乃用归脾汤去木香，及大补元煎之属，一以养阳，一以养阴，出入间用，至三百余剂，计人参二十斤，乃得全愈。此神消于上，精消于下之证也。可见消有阴阳，不得尽言为火。姑纪此一案，以为治消治不寐者之鉴。（《景岳》）（按：此证似非真消渴，姑存之。）
　　治不宜攻下
　　夫渴疾，饮食皆化为小便，不归大肠，大肠秘涩。世人不识，更服宣药，大肠既泻，元气败脱，其患愈甚。切忌宣转，及毒食、腌藏、油腻之物。（《叶氏》引江谏议）总前数者（按：此言三消），其何以为执剂乎。吁！此虚阳炎上之热也。叔和有言，虚热不可大攻，热去则寒起，请援此以为治法。（《直指》）中消火证，以善饥而瘦，古法直以调胃承气汤及三黄丸之类主之。然既以善饥，其无停积可知。既无停积，则止宜清火，岂堪攻击。非有干结不通等证，而用此二剂，恐非所宜。（《景岳》）消渴证，真气为热火所耗，几见有大实之人耶。然则欲除胃中火热，必如之何而后可？昌谓久蒸大黄，与甘草合用，则急缓互调；与人参合用，则攻补兼施。如充国之屯田金城，坐困先零，庶几可图三年之艾。目前纵有乘机斗捷之着，在所不举，如之何欲取效眉睫耶。（《法律》）
　　诸渴杂证
　　（宜与奇治诸方相参）诸失血及产妇蓐中渴者，名曰血渴（按：此本出《三因》，曰非三消类，不可不审），宜求益血之剂，已于吐血证中论之。有无病忽然大渴，少顷又定，只宜蜜汤及缩脾汤之类，折二泔冷进数口亦可。酒渴者，干葛汤（按：此系枳实栀子汤加干葛、甘草）调五苓散。（《要诀》）有一等渴欲引饮，但饮水不过一二口即厌，少顷复渴，饮亦不过若此，不若消渴者饮水无厌也。此是中气虚寒，寒水泛上，逼其浮游之火于咽喉口舌之间，故上焦一段欲得水救。若得至中焦，以水见水，正其所恶也。治法如面红烦躁者，理中汤送八味丸（评曰：予用附子理中加麦冬、五味，亦效）。又有一等口欲饮水，但饮下少顷即吐，吐出少顷复求饮，药食毫不能下，此是阴盛格阳，肾经伤寒之症。用仲景之白通汤加人尿、胆汁，热药冷探之法，一服即愈。女人多此症。（《医贯》）
　　清火生津诸方
