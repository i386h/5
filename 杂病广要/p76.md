<!-- { "loadSidebar": true } -->
　　铅丹散，主消渴，止小便数，兼消中方。铅丹胡粉（各一分）栝蒌根甘草（各十分）泽泻石膏赤石脂白石脂（各五分《肘后》作贝母）上八味治下筛，水服方寸匕，日三，壮人一匕半。一年病者一日愈，二年病者二日愈，渴甚者夜二服，腹痛者减之。丸服亦佳，一服十丸，伤多令人腹痛。（《千金》）（按：此本出《肘后》，酒服。考《本草》黑字，铅丹、胡粉、栝蒌根，并止小便利。泽泻，起阴气，止泄精消渴淋沥。可知此方为涩剂矣。）
　　泻热诸方
　　巴郡太守奏三黄丸，治男子五劳七伤，消渴，不生肌肉，妇人带下，手足寒热者方。（《千金》）（按：原载四时加减法，以蜜为丸如大豆，饮服五丸，日三，不知稍加至七丸，取下而已云云，宜考。）顺气散，治消中，热在胃而能食，小便赤黄，微利之为效，不可多利，服此药渐渐利之，不欲多食则愈。（《保命集》）（按：即小承气汤。）治心脾实热，烦渴不止，知母散方。知母（一两）芦根（一两半）栝蒌根（一两）麦门冬（一两）黄芩（三分）川大黄（一两）甘草（半两）上件药捣筛为散，每服四钱，以水一中盏，煎至六分去滓，不计时候温服。（《圣惠》）大黄甘草饮子，治男子妇人一切消渴，不能止者。大豆五升（先煮三沸出淘苦水再煮）大黄（一两半）甘草（大粗者四两长四指打碎）上三味，用井水一桶，将前药同煮三五时，如稠糨，水少更添，豆软，盛于盆中放冷，令病患食豆，渴食汤汁，无时候。食尽如燥渴止罢，不止再煮前药，不三次病悉愈。（《宣明》）
　　奇治诸方
　　（消渴有虫酒果为渴）治消渴热盛，心神烦乱，宜服此方。蚕蛹（二两）上以无灰酒一中盏，水一大盏，同煮取一中盏，澄清去蚕蛹服之。（《圣惠》）茧丝汤，治渴神效。煮茧缫丝汤，任意饮之顿效。如非时，以丝或绵煎汤服。（《直指》）杀虫方，治消渴有虫（出《夷坚志》），苦楝根取新白皮一握切焙，入麝少许，水二碗，煎至一碗，空心饮之，虽困顿不妨，自后下虫三四条，状如蛔虫，其色真红而渴顿止，乃知消渴一证，有虫耗其津液。（《直指》）（按：消渴不得必有虫，疑是蛔之为渴者也。）眉山有杨颖臣者，长七尺，健饮啖，倜傥人也。忽得消渴疾，日饮水数斗，食倍常而数溺，服消渴药逾年，疾日甚，自度必死，治棺衾，嘱其子于人。蜀有良医张元隐之子，不记其名，为诊脉，笑曰：君几误死矣。取麝香当门子，以酒濡之，作十许丸，取枳枸子为汤，饮之遂愈。问其故。张生言：消渴、消中皆脾衰而肾惫，土不能胜水，肾液不上，乃成此疾。今诊颖臣脾脉极热而肾不衰，当由果实、酒过度，虚热在脾，故饮食兼人而多饮水，水既多不得不多溺也，非消渴也。麝香能败酒，瓜果近辄不实，而枳枸子亦能胜酒。屋外有此木，屋中酿酒不熟。以其木为屋，其下亦不可酿酒。故以此二物为药，以去酒、果之毒也。（《苏沈》）
　　灸刺
　　凡消渴病，经百日以上者，不得灸刺；灸刺，则于疮上漏脓水不歇，遂致痈疽羸瘦而死。亦忌有所误伤，但作针许大疮，所饮之水，皆于疮中变成脓水而出。若水出不止者必死，慎之慎之。初得患者，可如方灸刺之佳。（《千金》）（按：《外台》举此论，附有驳辨，今揭于下。）既今亦得消渴，且未免饮水，水入疮即损人。今初得日，岂得令其灸刺，致此误伤之过，辄将未顺其理，且取百日以上为能，未悟初灸之说，故不录灸刺。凡灸刺则外脱其气，消渴皆是宣疾，灸刺特不相宜，唯香港脚宜即灸之，是以不取灸穴者耳。（《外台》）
　　调摄法
　　其所慎者有三：一饮酒，二房室，三咸食及面。能慎此者，虽不服药而自可无他。不知此者，纵有金丹，亦不可救，深思慎之。（《千金》）又宜食者，每间五六日空腹一食饼，以精羊肉及黄雌鸡为，此可温也。若取下气不食肉，菜食者，宜煮牛膝、韭、蔓菁。又宜食鸡子、马肉，此物微壅，亦可疗宣疾也。壅之过度，便发香港脚。犹如善为政者，宽以济猛，猛以济宽，随事制度，使宽猛得所，定之于心，口不能言也。又庸医或令吃栝蒌粉，往往经服之都无一效。又每至椹熟之时，取烂美者，水淘去浮者，之，下候心胸间气为度，此亦甚佳。生牛乳暖如人体，渴即细细呷之亦佳。（《外台》引《近效》李朗中论）消渴虽有数者之不同，其为病之肇端，则皆膏粱肥甘之变，酒色劳伤之过，皆富贵人病之，而贫贱者鲜有也。凡初觉燥渴，盒饭清心寡欲，薄滋味，减思虑，则治可瘳。若有一毫不谨，纵有名医良剂，必不能有生矣。（《医统》）此患大忌怒气、用心、椒面、浓味，至于流注痈毒，冷伤呕胀不食者，不治。（《心统》）
　　内因类
　　〔附〕强中
　　强中病者，茎长兴盛不痿，精液自出，是由少服五石，五石热住于肾中，下焦虚。少壮之时，血气尚丰，能制于五石。及至年衰，血气减少，肾虚不复能制精液。若精液竭，则诸病生矣。（《病源论》）玉茎硬不痿，精流无歇，时时如针状者，捏之则脆碎，此为肾满漏疾。治用韭子、破故纸各一两为末，每服三钱，水一盏，煎至六分，每日三次，愈即住服。（《鸡峰》）（按：《本草纲目》引夏子益《奇疾方》，肾满作肾滞。）强中多因耽嗜色欲，及快意饮食，或服丹石，真气既脱，药气阴发，致烦渴引水，饮食倍常，阴气常兴，不交精出，故中焦虚热注于下焦，三消之中最为难治。（《得效》）（按：消渴、强中盖是别证，此说可疑。）强阳不倒，属命门火实，孤阳无阴所致，此证多不治。忌补气、温、热，宜苦寒、甘寒、咸寒。（《本草经疏》）强阳不倒，此虚火炎上，而肺金之气不能下行故尔。若用黄柏、知母二味，煎汤饮之，立时消散。（《石室》）强中，有肝火盛强，有金石性发。其证茎盛不衰，精出不止，多发消渴痈疽。若因下焦伏火，宜用知母、生地、麦冬、黄芩、黑参、甜桔梗、黄连、栝蒌根、地骨皮、石膏、生甘草、大豆、猪肾之类，以解毒为主。若因肾虚肝热，宜用熟地、龟板、丹皮、茯苓、黑参、沙参、天冬、麦冬、泽泻、五味之类，以补阴为主。（《医通》）
　　内因类
　　痼冷积热
　　痼冷积热，本是病因，不必有一病，然亦不必无一病。是以《巢源》有冷热病诸候，而《千金》创立此一门，遂为后学所取则。唯丹溪于《局方》颇有辨诘，其说陂而难通，今所不从。若火病则创见运气篇，而金元诸家务表章之，然是古经所不言，要不过亢阳煽摇之谓，故略拈其说而已。
　　脉候
　　沉细滑疾者热，迟紧为寒（又云洪数滑疾为热，涩迟沉细为寒）。脉盛滑紧者，病在外热；脉小实而紧者，病在内冷。脉浮滑，其人外热，风走刺，有饮，难治。脉沉而紧，上焦有热，下寒得冷即便下：脉沉而细，下焦有寒，小便数，时苦绞痛，下利重。脉浮紧且滑直者，外热内冷，不得大小便。脉洪大紧急，病速进在外，苦头发热痈肿；脉细小紧急，病速进在中，寒为疝瘕积聚，腹中刺痛。（《脉经》）（《巢源》有说，见后。）脉大，寒热在中。迟而缓者，有寒。微而紧者，有寒。沉而迟，腹脏有冷病。微弱者，有寒，少气。实紧，胃中有寒，苦不能食，时时利者，难治（一作时时呕，稽留难治）。滑数，心下结，热盛。滑疾，胃中有热。（同上）诊其脉候数在上，则阳中之阳也；数在下，则阴中之阳也。迟在上，则阳中之阴也；迟在下，则阴中之阴也。数在中，则中热；迟在中，则中寒。（《中藏》）
　　源候总说
　　夫以脏腑禀赋不同，亦有将理失宜，遂致偏冷偏热，故方论中有痼冷积热之说。痼冷者，中寒也，多因真气既微，胃气不实，复啖生冷冰雪之属，致肠胃虚寒，阴既停凝，阳不能正，大便洞泄，小便频并，鼻多清涕，呕吐涎沫，水谷不化，洒洒淅淅，皆阳虚阴盛之所为也。积热者，脏腑燥也，多因精血既衰，三焦烦壅，复饵丹石酒炙之属，致肠胃蕴毒，阳既炽盛，阴不能制，大便秘涩，小便赤淋，口苦咽干，涎稠眵泪，饮食无度，辉辉，皆阴虚阳盛之所为也。治各有方。（《三因》）一阴一阳之谓道，偏阴偏阳之谓疾。夫一人身，不外乎阴阳气血，相与流通焉耳。如阴阳得其平，则疾不生，阴阳偏胜，则为痼冷积热之患也。所谓痼冷者，阴毒沉痼而不解也。积热者，阳毒蕴积而不散也。故阴偏胜则偏而为痼冷，阳偏胜则偏而为积热。古贤云：偏胜则有偏害，偏害则致偏绝，不可不察也。（《济生》）积热者，热毒蕴积于其内也。夫人固有体气素实，一时感触热毒之气，故郁积脏腑之间，或在心肺之内，令人口苦咽干，涎唾稠粘，眼涩多泪，口舌生疮，大小便秘结。又有阴盛血衰，三焦已燥，服饵酒炙之物，并丹石之药，愈助其热，结滞于内，亦能令人变生诸证。治之须详其脉证，若在心膈者清之，结于脏腑者荡涤之，更量人气体虚实轻重用药。（《大成》）夫痼冷者，痼为年久长固者也，冷为寒极至甚者也。沉寒痼冷之证，乃真阳耗散，脾胃虚弱，失于调理，以致胃寒，食啖冷物粘腻难化生硬之类，经年累月，久积而成痼冷，脾肾渐被其伤，因而渍积脏腑，以成痼疾矣。但有寒冷等辈触犯，速然而作，以致手足厥逆，畏冷憎寒，饮食不化，或呕吐涎沫，或大便洞泄，米谷不消，或小便频数，或肚腹绞痛，或逢寒咳嗽，或癫疝大作，是其证也。（《奇效》）
　　病由邪气
　　夫患热者，皆由血气有虚实，邪在脾胃，阳气有余，阴气不足，则风邪不得宣散，因而生热，热搏于腑脏，故为病热也。诊其脉，关上浮而数，胃中有热。滑而疾者，亦为有热。弱者无胃气，是为虚热。跗阳脉数者，胃中有热，热则消谷引食。跗阳脉粗而浮者，其病难治。若病者苦发热身体疼痛，此为表有病，其脉自当浮；今脉反沉而迟，故知难瘥，其人不即得愈，必当死，以其病与脉相反故也。（《病源论》）夫虚邪在于内，与卫气相搏，阴胜者则为寒。真气去，去则虚，虚则内生寒。视其五官色白，为有寒。诊其脉，迟则为寒，紧则为寒，涩迟为寒，微者为寒，迟而缓为寒，微而紧为寒，寸口虚为寒。（同上）
　　客热三焦之别
