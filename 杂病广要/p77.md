<!-- { "loadSidebar": true } -->
　　（火亢之由）客热者，由人腑脏不调，生于虚热。客于上焦，则胸膈生痰实，口苦舌干。客于中焦，则烦心闷满，不能下食。客于下焦，则大便难，小便赤涩。（《病源论》）大凡人之生长乎两间，莫不恃气血以维持其性命，所以气不能离血，血不能离气。使气能平缓清肃，一如常度，自然营卫调顺，血脉流通，津精充溢，所谓气血相从，阴阳相和，何火之有。倘使七情抑郁，五志感触，六淫外侵，以致营卫不调，气血变乱，阴阳舛错，即我之真元，变而为烁石消金之烈焰，津精血液从此而枯，枯则虚火愈甚，轻为舌破口糜，齿疼目痛，二便秘结，淋浊不清，吞酸呕吐，头风斑疹等恙；重当呕血便血，痰壅气逆，痨热喘嗽，癃痹失音诸病；甚至热极生风，风痰内结，必成痰厥暴中，瘫痪卒死，种种急证者矣。谁谓火之患小，而可不预为之地哉。（《百问》）
　　上热下冷
　　（治验）冷热不调候。夫人荣卫不调，致令阴阳痞塞，阳并于上则上热，阴并于下则下冷。上焦有热，或喉口生疮，胸膈烦满；下焦有冷，则腹胀肠鸣，绞痛泄痢。（《病源论》）中书右丞姚公茂，六旬有七，宿有时毒。至元戊辰春，因酒再发，头面赤肿而痛，耳前后肿尤甚，胸中烦闷，咽嗌不利，身半以下皆寒，足胫尤甚。由是以床相接连炕，身半以上卧于床，身半以下卧于炕，饮食减少，精神困倦而体弱，命予治之。诊得脉浮缓，按之弦细，上热下寒明矣。《内经》云热胜则肿，又曰春气者病在头，难经云蓄则肿热，砭射之也，盖取其易散故也。遂于肿上约五十余刺，其血紫黑，如露珠之状，顷时肿痛消散。又于气海中，大艾炷灸百壮，乃助下焦阳虚，退其阴寒。次于三里二穴，各灸三七壮，治足冷，亦引导热气下行故也。遂处一方，名曰既济解毒汤，以热者寒之。投剂之后，肿消痛减，大便利，再服减大黄，慎言语，节饮食，不旬日良愈。（《宝鉴》）（按：既济解毒汤用大黄、芩、连、甘、桔、柴、升、翘、归。又有虚中有热治验，旨趣相近，均不录出。）又有一证，喉闭面肿，至于腹中，泄泻作痛。脉浮而数，按之沉细，上热下寒，此证明矣。腹痛宜温，喉闭为忌；喉闭宜寒，腹痛反是。医之到此，莫知为计，当以热药，待冷服之。又或寒药，热含吐之，寒热因用，古法如斯。（《医读》）（宜参《伤寒》厥阴病及妇人）
　　阴中伏阳
　　又有一证，烦满呕恶，指末皆寒，头痛时作。六脉不见，深按紧弱，阴中伏阳，难用常药。或以热攻，为阴隔绝，不能至阳，反生客热。或以寒治，亦为疏略，所伏真火，愈见消铄。宜用破阴，导达真火，火升水降，得汗乃可。（《医读》）
　　死生诀
　　病热人，四肢厥脉弱，不欲见人，食不入，利下不止者死，食入四肢温，脉大语狂，无睡者生。病寒人，狂言不寐，身冷脉数，喘息目直者死；脉有力而不喘者生。（《中藏》）
　　治当求其属
　　人之所借以生者，气也。气者何？阴阳是也。夫阴与阳可以和而平，可以乖而否，善摄与否，吉凶于是乎歧之。夫惟摄之不能以皆善也，故偏寒偏热之病，始莫逃于乖否之余矣。虽然，寒也热也，苟未至于甚，粗工为之而不难；设热积而寒沉，良工犹弗能以为计，况其下乎。奈之何俗尚蒙，恪持方药，愈投愈盛，迷不之反。岂知端本澄源，中含至理，执其枢要，众妙俱呈。且以积热言之，始而凉和，次而寒取，寒取不愈，则因热而从之，从之不愈，则技穷矣，由是苦寒频岁而弗停。又以沉寒言之，始而温和，次而热取，热取不愈，则因寒而从之，从之不愈，则技穷矣，由是辛热比年而弗止。嗟夫！苦寒益深而积热弥炽，辛热太过而苦寒愈滋，苟非大圣慈仁，明垂枢要，生也孰从而全之。经曰：寒之而热者取之阴，热之而寒者取之阳，所谓求其属也。属也者，其枢要之所存乎。斯旨也，王太仆知之。故曰益火之原，以消阴翳；壮水之主，以制阳光。又曰取心者，不必齐以热；取肾者，不必齐以寒。但益心之阳，寒亦通行；强肾之阴，热之犹可。吁！混乎千言万语之间，殆犹和璧之在璞也，其宝久湮，岂过焉者石之而弗凿乎，余僭得而推衍之。夫偏寒偏热之病，其免者固千百之一二，而积热沉寒，亦恐未至于数见也。然而数见者，得非粗工不知求属之道，不能防微杜渐，遂致滋蔓难图以成之欤。夫寒之而热者，徒知以寒治热，而不知热之不衰者，由乎真水之不足也。热之而寒者，徒知以热治寒，而不知寒之不衰者，由乎真火之不足也。不知真水火不足，以寒热药治之，非惟脏腑习熟，药反见化于其病，而有者弗去，无者弗至矣。故取之阴，所以益肾水之不足，而使其制夫心火之有余。取之阳，所以益心火之不足，而使其胜夫肾水之有余也。其，指水火也。属，犹主也，谓心肾也。求其属者，言水火不足而求之于心肾也。火之原者，阳气之根，即心是也。水之主者，阴气之根，即肾是也。非谓火为心而原为肝，水为肾而主为肺也。寒亦益心，热亦强肾，此太仆达至理于规矩准绳之外，而非迂士曲生之可以及矣。彼迂士曲生，不明真水火于寒热之病，有必制必胜之道，但谓药未胜病，久远期之，是以恪守方药，愈投愈盛，卒至殒灭而莫之悟，呜呼悲夫！余见积热沉寒之治，每蹈于覆辙也，因表而出之以劝。（《溯洄集》）（宜与《药治通义》第七卷相参。）
　　痼冷治法
　　疗治之法，虽贵乎温补，不贵乎太刚，惟于滋血养气中，佐以姜、桂、雄、附为愈。抑古人所谓精不足者，补之以味，继此尤当加意焉。若夫执剂刚燥，亟欲阳气顿回，吾恐肾水易涸，心火独炎，识者未保其性。（《直指》）治之须暖下元，兼理脾胃。若又有脾虚而畏寒者，令人咳嗽，又当于咳嗽门求之。（《大成》）
　　积热治法
　　至于诸热为治，有泛热，有实热。泛热者，荆芥、薄荷、栀子、黄芩等投之，正其所宜。实热者，非大黄、芒消则不能效。（《得效》）实火可泻，黄连解毒之类。虚火可补，参、术、生甘草之类。郁火可发，当看何经。小便降火极速。山栀能降火，从小便泄去，其性能屈曲下行，人所不知。气有余，便是火。气从左边起者，肝火也。气从脐下起者，阴火也。热从脚下起入腹者，虚之极也，盖火起九泉，此病十不救一，治法以四物汤加降火药服之，以附子末窨涌泉穴。（《丹溪纂要》）凡热皆出于心，热甚则能伤血，或以洗心散、四顺清凉饮子之类，此皆前人立议处方。后之学人不可将阴阳虚盛之热，又有血分气分之热，阴盛格阳之热，一例作积热证治之，反误多矣。（《奇效》）有下虚之人，口燥烦渴，精神短少，懒于动作，此是虚火上炎。当滋肾水，使虚火得安其位，不可一概作实热施治。（《原病集》）
　　三焦气血寒热治方目
　　上焦热，凉膈散、龙脑鸡苏丸（用柴胡、木通、阿胶、蒲黄、麦冬、参、、薄荷、生干地、甘）、洗心散（用术、芍、麻黄、当归、荆芥、大黄、甘草）。中焦热，调胃承气汤、泻脾散（用藿香、山栀、石膏、甘草、防风）、贯众散（用黄连、贯众、甘草、骆驼蓬）。下焦热，大承气汤、三才封髓丹（用天门、熟地、人参、黄柏、砂仁、甘草）、滋肾丸（用肉桂、知母、黄柏）。气分热，柴胡饮子（用柴胡、参、芩、归。芍、甘草、大黄）、白虎汤。血分热，桃仁承气汤、清凉四顺饮子。通治三焦甚热之气，三黄丸、黄连解毒汤。上焦寒，铁刷汤（用半夏、草蔻、丁香、干姜、诃子、生姜）、桂附丸（用川乌、黑附、干姜、赤石脂、川椒、桂）、胡椒理中丸（用胡椒、甘草、款冬、荜茇、良姜、细辛、陈皮、干姜、白术）。中焦寒，附子理中丸、二气丹、大建中汤（虚劳中方是）。下焦寒，八味丸、还少丹（系补元大方）、天真丹（用沉香、巴戟、茴香，萆、胡芦巴、破故纸、杜仲、琥珀、牵牛、官桂）。气分寒，桂枝加附子汤、桂枝加芍药生姜人参新加汤。血分寒，巴戟丸（用术、参、五味、巴戟、茴香、熟地、苁蓉、覆盆、菟丝、牡蛎、益智、骨碎补、龙骨）、离珠丹（用杜仲、萆、诃子、龙骨、破故纸、胡桃、巴戟、砂仁、朱砂）。通治三焦甚寒气，大已寒丸、四逆汤。（《宝鉴》）
　　冷疾服药法
　　有人每日早起，须大泻一行，或时腹痛，或不痛，空心服热药，亦无效。后有智者察之，令于晚食前，更进热药遂安，如此常服，竟无恙。盖暖药虽平旦空腹，至晚药力已过，一夜阴气，何以敌之。于晚间再进热药，则一夜暖药在腹，遂再以胜阴气，凡治冷疾皆如此。（《医说》引《医余》）
　　散寒诸方
