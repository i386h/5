<!-- { "loadSidebar": true } -->
　　脉滑者多血少气，脉涩者少血多气，脉大者血气俱多。又云：脉来大而坚者，血气俱实。脉小者，血气俱少。又云：脉来细而微者，血气俱虚。（《脉经》）尺脉涩而坚，为血实气虚也。尺脉细而微者，血气俱不足。（同上）脉浮如数无热者，风也。若浮如数而有热者，气也。（同上）洪则为气。浮而绝者气。（同上）（按：此气并似言上气、短气之类，姑列于斯。）九气者，证虽不同，大概诊寸口脉伏，胸中逆气。（《圣济》）刘立之《脉理玄要》曰：下手脉沉，便知是气。沉极则伏，涩弱难治。其或沉滑，气兼痰饮。（《微义》）（按：《医通》涩弱难治下曰：皆由大气郁滞不舒，以故脉显沉伏。大都沉实有力则宜辛散，沉弱少力则宜温养，气主煦之，总不离辛温散结也。）其脉弦紧牢强者，可治；若虚细而弱者，为难治。（《医方选要》）诸气之脉，洪大者，阴不足阳有余也，以滋补兼清之剂治之。长则气治而无病，若弦长则为怒气伤肝，当以疏泄之药平之。短则气病，乃气郁不舒，宜以开郁之药化之。凡气病脉大而渐减者，为病退；久而不愈渐盛者，为病进。（《证治百问》）郁脉多沉伏，或结或促或代。（《医统》）凡郁证之脉，在古人皆以结促止节为郁脉，使必待结促止节而后为郁，则郁证不多见矣。故凡诊郁证，但见气血不顺而脉不和平者，其中皆有郁也。惟情志之郁，则如弦紧沉涩迟细短数之类，皆能为之。至若结促之脉，虽为郁病所常有，然病郁者未必皆结促也。惟血气内亏，则脉多间断，若平素不结而因病忽结者，此以不相接续，尤属内虚。故凡辨结促者，又当以有神无神辨之。其或来去有力，犹可以郁证论；若以无力之结促，而悉认为气逆痰滞，妄行消散，则十误其九矣。（《景岳》）（按《医统》引《诊家枢要》曰：气血食积痰饮，一有留滞于其间，脉必因之而止节矣，但当求其有神，何害之有。夫所谓有神者，即经所谓有胃气也。景岳盖据此说。）郁脉虽多沉伏结促，不为患也，所虑在牢革弦强不和耳。盖沉伏结促，有气可散，气通则和。若牢革弦强，则正气先伤，无气可散，即从事调补，尚难克效，况复误行耗气之药乎。所以郁证得弦强脉者，往往多成虚损也。（《医通》）（按：以上三条通诸气证，故拈于此。）
　　证治总说
　　脏气不行，郁而生涎，随气积聚，坚大如块，在心腹中，或塞咽喉如粉絮，吐不出，咽不下，时去时来，每发欲死，状若神灵所作，逆害饮食，皆七气所生所成，治之各有方。（《三因》）气之作恙，发而为寒热恚怒喜忧愁，聚而为积痞疝瘕癖，上为头旋，中为五膈，下为脐间动气，或喘促，或咳噫，聚则中满，逆则足寒，凡此者气使之然也。（《直指》）（按：原论治法，录在《血病》中。）气结则生痰，痰盛则气愈结，故调气必先豁痰，如七气汤以半夏主治而官桂佐之，盖良法也。况夫冷则生气，调气虽用豁痰，亦不可无温中之剂，其间用桂，又所以温其中也。不然，七气相干，痰涎凝结，如絮如膜，甚如梅核，窒碍于咽喉之间，咯不出，咽不下，或中满艰食，或上气喘急，曰气隔，曰气滞，曰气秘，曰气中，以至五积六聚，疝癖瘕，心腹块痛，发即欲绝，殆无往而不至矣。气滞者，滞于胸膈则胀满，滞于手足则浮肿，滞于腰间则坠痛胀满，用异香散、调气散、沉香降气汤，仍与神保丸或少蓬煎丸利之。浮肿，用三和散加生料五苓散，或五皮散加桂吞青木香丸，《局方》流气饮加赤茯苓、枳壳。腰痛，俞山人降气汤，《局方》七气汤加橘核，或辣桂煎汤点调气散吞青娥丸。（同上）（按：此所举诸方皆出《和剂》。）七情者，喜怒忧思悲恐惊是也。虽七证自殊，无逾于气，积之既久，脾胃衰弱，血气虚耗，至于上焦不纳，中焦不化，下焦不渗，展转传变，渐成呕吐、噎膈、痰饮、诸般积聚、心腹疼痛之证。（《原病集》）体虚之人，而为七情六淫所干，以致发而为诸气证，或为胀满，或为喘促，或为水肿，或为疼痛，以致为膈为噎，为疝为瘕，为呕吐，为积聚，为泄为厥，为痰为风，其证不可悉数，惟当随其诸证而治之。（《选要》）古今虽有治法疗七情。而无结散之方。用药难以应手。愚谓喜乐恐惊，耗散正气，怒忧思悲，郁结邪气，结者行之，散者益之，此治七情之要法也。喜乐恐惊属心胆肾，过则为怔忡健忘失志、不足之证。当以归神、养血、妙香、七气、宽中等散治之（按：宽中散用枳、桔、苓、半、芍、甘）。怒忧思悲属肝脾肺，过则为狂痫噎膈、肿胀疼痛、有余之证。苟或饮食所伤，寒冷所感，呕逆抢心绕脐刺痛，甚则结为有形积块，宜用蟠葱散、分气、四七、槟榔丸消导之。（《诸证辨疑》）盛怒成疾，面色青黄，或两胁胀满，沉香降气散、木香调气散，或四七汤加枳壳、木香（按：此出《要诀》），虚加人参、石菖蒲。肥人气滞，必有痰，以二陈、苍术、香附，燥以开之。瘦人气滞，必有火且燥，宜苏子、山栀、当归、芍药、丹皮，降以润之。老人胸膈气滞，痞满不舒，或作痛，或不能食，脉虽数实滑大，当作虚治，慎不可用耗气药，宜理中丸或六君子加香、砂之类；气不归源，补骨脂为主，白术、沉香佐之。一切冷气，及妇人血气攻击，心腹撮痛，《局方》乌沉汤最捷。气从左边起者，肝火也。气刺痛，皆属火，当降火药中加枳壳。气郁不舒而痛者，木香调气散。忧而痰郁，导痰汤加香附、乌药。因死血而痛者，桃仁、红花、归头。食积寒痰流入胁下，背膂刺痛诸药不效者，神保丸。久患气结，诸药不开者，先服沉香化气丸三五服以开其结，后用六君子送降气散调之。诸气为患，须分暴病久病。暴怒伤阴，阳气独亢，气厥不省者，可用辛香破气以通阴闭。若久抱抑郁，气不宣通，营卫不和者，又当辛温散结以调营卫，始为合宜也。（《医通》）
　　郁证
　　气血冲和，万病不生，一有怫郁，诸病生焉，故人身诸病，多生于郁。（《丹溪》）（按：《六元正纪大论》有五郁之治，不析言为何病，至丹溪创立气湿痰热血食六郁之名。殊不知诸郁各病既有其证，不须别设门目，且郁之为病，气郁为最，故兹特于诸家所说，摘其专系于气者，余不具载。）戴云：郁者，结聚而不得发越也。当升者不得升，当降者不得降，当变化者不得变化也。此为传化失常，六郁之病见矣。气郁者，胸胁痛，脉沉涩。（《金匮钩玄》）何氏云：郁为七情不舒，遂成郁结，既郁之久，变病多端。男子得之，或变为虚怯，或变膈噎气满腹胀等证。妇女得之，或为不月，或为堕胎崩带虚劳等证。治法必能内养，然后郁开，按证调理。（《医统》）先顺后逆，虽不中邪，病从内生，令人饮食无味，神倦肌瘦，名曰脱营，内服交感丹，外用香盐散，临卧擦牙（香盐散当考）。有郁结在脾，半年不食，或午后发热，酉戌时退，或烦闷作渴虽呕，或困卧如痴，向里坐，亦喜向暗处，妇人经水极少，男子小便点滴，皆忧思气结，治宜温胆汤，或二陈汤加参、术、红花。痰火甚者，以痰药吐之下之，后用越曲丸调理。（《入门》）有素虚之人，一旦事不如意，头目眩晕，精神短少，筋痿气急，有似虚证，先当开郁顺气，其病自愈，宜交感丹。不效，用归脾汤。（《赤水》）凡五气之郁，则诸病皆有，此因病而郁也。至若情志之郁，则总由乎心，此因郁而病也。第自古言郁者，但知解郁顺气，通作实邪论治，不无失矣。兹予辨其三证，庶可无误。盖一曰怒郁，二曰思郁，三曰忧郁。如怒郁者，方其大怒气逆之时，则实邪在肝，多见气满腹胀，所当平也。及其怒后而逆气已去，惟中气受伤矣。既无胀满疼痛等证，而或为倦怠，或为少食，此以木邪克土，损在脾矣。是可不知培养而仍加消伐，则所伐者其谁乎。此怒郁之有先后，亦有虚实，所当辨治者如此。又若思郁者，则惟旷女嫠妇，及灯窗困厄，积疑在怨者皆有之。思则气结，结于心而伤于脾也。及其既甚，则上连肺胃，而为咳喘，为失血，为膈噎，为呕吐；下连肝肾，则为带浊，为崩淋，为不月，为劳损。若初病而气结为滞者，宜顺宜开；久病而损及中气者，宜修宜补。然以情病者，非情不解。其在女子，必得愿遂而后可释，或以怒胜思，亦可暂解。其在男子，使非有能屈能伸，达观上智者，终不易解也。若病已既成，损伤必甚，而再行消伐，其不明也亦甚矣。又若忧郁病者，则全属大虚，本无邪实。此多以衣食之累，利害之牵，及悲忧惊恐而致郁者，总皆受郁之类。盖悲则气消，忧则气沉，必伤脾肺；惊则气乱，恐则气下，必伤肝肾。此其戚戚悠悠，精气但有消索；神志不振，心脾日以耗伤。凡此之辈，皆阳消证也，尚何实邪。使不知培养真元而再加解散，其与鹭鸶脚上割股者何异，是不可不详加审察，以济人之危也。（《景岳》）郁证多缘于思虑不伸，而气先受病，故越鞠、四七始立也。郁之既久，火邪耗血，岂苍术、香附辈能久服乎，是逍遥、归脾继而设也。然郁证多患于妇人，《内经》所谓二阳之病发心脾，及思想无穷，所愿不得，皆能致病。为证不一，或发热头痛者有之，喘嗽气乏者有之，经闭不调者有之，狂癫失志者有之，火炎失血者有之，骨蒸劳瘵者有之，疽生虫者有之。治法总不离乎逍遥、归脾、左金、降气、乌沉、七气等方，但当参究新久虚实选用，加减出入可也。（《医通》）（宜参《骨蒸》门和解方。）华岫云曰：郁则气滞，其滞或在形躯，或在脏腑，必有不舒之现证。盖气本无形，郁则气聚，聚则似有形而实无质，如胸膈似阻，心下虚痞，胁胀背胀，脘闷不食，气瘕攻冲，筋脉不舒。医家不察，误认有形之滞，放胆用破气攻削，迨至愈治愈剧，转方又属呆补，此不死于病，而死于药矣。不知情志之郁，由于隐情曲意不伸，故气之升降开阖枢机不利，虽《内经》有泄、折、达、发、夺五郁之治，犹虑难获全功。故《疏五过论》有始富后贫，故贵脱势，总属难治之例。盖郁证全在病者能移情易性，医者构思灵巧，不重在攻补，而在乎用苦泄热而不损胃，用辛理气而不破气，用滑润濡燥涩而不滋腻气机，用宣通而不揠苗助长，庶几或有幸成。（《临证指南》）
　　气中
