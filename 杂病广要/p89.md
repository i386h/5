<!-- { "loadSidebar": true } -->
　　（治血诸药）论治血三法，药各不同。血虚宜补之，虚则发热内热，法宜甘寒、甘平、酸寒、酸温以益荣血，其药为熟地黄、白芍药、牛膝、炙甘草、酸枣仁、龙眼肉、鹿角胶、肉苁蓉、甘枸杞子、甘菊花、人乳之属。血热宜清之凉之，热则为痈肿疮疖，为鼻衄，为齿衄，为牙龈肿，为舌上出血，为舌肿，为血崩，为赤淋，为月事先期，为热入血室，为赤游丹，为眼暴赤痛，法宜酸寒、苦寒、咸寒、辛凉以除实热，其药为童便、牡丹皮、赤芍药、生地黄、黄芩、犀角、地榆、大小蓟、茜草、黄连、山栀、大黄、青黛、天门冬、玄参、荆芥之属。血瘀宜通之，瘀必发热发黄，作痛作肿，及作结块癖积，法宜辛温、辛热、辛平、辛寒、甘温以入血通经，佐以咸寒乃可软坚，其药为当归、红花、桃仁、苏木、桂、五灵脂、蒲黄、姜黄、郁金、京三棱、延胡索、花蕊石、没药、虫、干漆、自然铜、韭汁、童便、牡蛎、芒硝之属。盖血为荣，阴也，有形可见，有色可察，有证可审者也。证既不同，药亦各异，治之之法，要在合宜，倘失其宜，为厉不浅，差剧之门，可不谨乎。（《本草经疏》）夫川芎，血中气药也，通肝经，性味辛散，能行血滞于气也。地黄，血中血药也，通肾经，性味甘寒，能生真阴之虚也。当归分二治，血中主药也，通肝经，性味辛温，全用能活血，各归其经也。芍药，阴分药也，通脾经，性味酸寒，能和血，治虚腹痛也。若求阴药之属，必于此而取则焉。若气虚血弱，又当从长沙血虚以人参补之，阳旺则生阴血也。若四物者，独能主血分受伤，为气不虚也。辅佐之属，若桃仁、红花、苏木、血竭、牡丹皮者，血滞所宜。蒲黄、阿胶、地榆、百草霜、棕榈灰者，血崩所宜。乳香、没药、五灵脂、凌霄花者，血闭所宜。苁蓉、琐阳、牛膝、枸杞子、益母草、夏枯草、败龟板者，血虚所宜。乳酪血液之物，血燥所宜。干姜、桂者，血寒所宜。生地黄、苦参，血热所宜。特取其正治大略耳，以能触类而长，可谓应无穷之变矣。（《微义》）
　　治气为上
　　今之治衄者，专于治衄，不知血之行留，气为之本，犹海水潮汐，阴阳之气使然也。明夫经络逆顺，则血与气俱流通而无妄行之患矣。（《圣济》）（按：《圣济》以为汗血，此说盖兼诸失血而言，故列于斯。）男子妇人吐衄便利，及诸证失血，用此药（香附子一两。炒去皮毛为末，每两入甘草一钱，沸汤点服，名顺元汤）佐以米饮，丸百草霜末，每服百余丸，或以其它烧灰药皆能作效。不可遽以燥涩之剂止之，必致壅遏腐败，却出它证。大抵血不能行，气使之然。若气得其平，则血循故道，必无妄行之患矣。香附子善能导气，用之每得其宜。（《易简》）予思失血，外邪积热妄行者，多用凉剂。其间随情妄用，喜怒忧郁，劳佚内伤，误投前剂，岂不郁而愈郁，以致积血于胸，满而膈痛之患哉。是知人身之血，赖气升降矣，气升则升，气降则降，气逆则逆，气和则和，气浊则乱，如此，失血岂不皆由气浊遇热妄行之所致欤。故治水者必以堤防，治血者莫先清气。气清则血和，气浊则血乱，斯言信矣。（《辨疑》）（按：《直指》有血荣气卫论，详辨气血调治之要，吴氏盖用其意。）治者，当以气而平之，致令气归于经而血不妄行者可也。又以血而和之，致使气归于血而气不妄动者可也。治血之法。全在兹乎。（《绳墨》）
　　凉温有宜
　　（火证禁止涩）血遇热而行，故止血多用凉药。然亦有中寒气虚，阴阳不相守，血乃妄行者，经所谓阳虚阴必凑之者是也。却当用辛温药如干姜、官桂之类，中温则血自归经也。吐、泻、衄皆有此证。（《简易》）（按妇人良方。亦有此说。见吐血中。宜参。）出血诸证，每每以胃药收功。盖心主血、肝藏血，胃者又所以生其血而能使真气归元，故其血自止。（《直指》）诸血之证，医者便认为热而以苦寒攻之，至死不悟。殊不知苦泻土，土脾胃也，脾胃一身之本。今火既为病而泻其土，火固未尝除而土先已病矣。土病则胃虚，胃虚则营气不能滋荣百脉，元气不循天度，气随阴化而无声，肌寒至此，则难治矣。按：《褚氏遗书》云：诸血服寒凉者，百无一生；饮溲溺者，十无一死。《杨仁斋直指方》云：吐血须煎干姜、甘草作汤与服，或四物理中汤亦可，如此无不愈者。若服此生地、犀角、藕节之类，则难救矣。如遇相火用事之时，血多妄行，切禁止涩，宜清表攻里，其血自止。若先用止涩之剂，去生便远。凡男子妇人血证，散者或色鲜红者属热，或成块者或色瘀者属寒，不可拘于血得热而淖溢之说。古云：水寒成冰，血寒成块。《玄珠经》十剂条内有云：气温则血滑，气寒则血凝。虽然亦有中寒气虚云云（按：全取《简易》），当切脉以明之，慎不可例用凉药，夭折人命。（《续医说》）证有虚中挟实，治有补中寓泻、从少从多之活法，贵乎临病处裁。大抵血气喜温而恶寒，寒则泣不能流，温则消而去之，此轩岐密旨。但世之名于医者，一见血证，每以寒凉济阴为务，其始非不应手而取效于一时，屡发屡折，而既病之虚阳愈衰，必致呕逆喘乏，夺食泄泻。尚以为药力未逮，猛进苦寒，在阴不济阳而上溢者，尚为戈戟，况阳不统阴而亡脱者，尤为砒鸩。盖因阳药性暴，稍有不顺，下咽立见其害，不若阴柔之性，至死不知其误，而免旁人讥谤也。噫！医之弊，仅为知己道，难为世俗言也。（《医通》）凡治血者当察虚实，是固然矣。然实中有虚，有不宜寒凉者。热中有寒，有速宜温补者。血热妄行，初起治法，可用清凉；而日久则热随血去，又有不可概用清凉者。此中变化，总惟因心而施，则审其证，凭其脉，以斟酌于临时。（《医学指要》）（按：此说本于景岳。）凡失血之证，以甘寒之剂和之自止。止血不难，惟生血为难。若泥用苦寒，先伤脾胃之气，多致生机日损，传为虚怯，可不慎欤。（《证治百问》）
　　初宜用下
　　失血家须用下剂破血，盖施之于蓄妄之初；亡血家不可下，盖戒之于亡失之后。（《准绳》）（按：血溢血泄必失下之，本出撄宁先生《危言》，亦见《准绳》所引，既拈于《伤寒》中，仍不赘。）一应上溢之证，苟非脾虚泄泻、羸瘦不禁者，皆当以大黄醋制，和生地黄汁，及桃仁泥、牡丹皮之属，引入血分，使血下行，转逆为顺，此妙法也。不知此而日从事于芩、连、栀、柏之属，辅四物而行之，使气血俱伤，脾胃两败。今医治血证，百岂有一生者耶。（同上）（互见《吐血》中，宜参。）按去者自去，生者自生（按：此撄宁生语），人易知也；瘀者未去，则新者不守，人未易知也。细心体验自见。（《金匮翼》）
　　论犀角地黄汤
　　（方出《伤寒》中，兹不复。）热伤一切失血之病，皆宜犀角地黄汤。若胸膈满痛，是为瘀血，加桃仁、大黄。若吐血热盛，加黄芩、黄连。因怒致吐血及呕血者，加柴胡、炒栀。唾血，加玄参、黄柏、知母。咯血，加天冬、麦冬。嗽血，加知母、贝母。（《金鉴》）犀角地黄，乃是衄血之的方。若阴虚火动吐血与咳咯者，可以备用成功，若阳虚劳力及脾胃虚者，俱不宜。（《医贯》）
　　药误变证
　　抑论血疾阴火，误用阳燥热药，则血枯瘦怯，痨瘵成矣。劳伤误用寒药，则胸满膈痛，血愈郁矣。坠堕闪锉，误行补涩，则瘀蓄于胃，心下胀满，食入即吐，名曰血逆。血疾难调，最宜斟酌。（《入门》）
　　诸血病
　　吐血
　　
　　诸证名义
　　戴云；咳血者，嗽出痰内有血者是。呕血者，呕全血者是。咯血者，每咯出血皆是血疙瘩。（《金匮钩玄》）（按：《丹溪纂要》作咯出血屑也。《要诀》曰：咯血，不嗽而咯出血也。）呕血与吐无大异，成盆无声者为吐，成碗有声者为呕。（《入门》）吐血即呕血，旧分无声曰吐，有声曰呕，不必。（《医碥》）咯与嗽为一类，皆因有痰而欲出之，或费力或不费力，总以出痰为主，非欲出其血也，因值其失血，故血随痰出耳。唾与吐为一类，此则因血而然，缘血为火所涌，上升出至咽喉，多则吐，少则唾，并不费力，皆系纯血，无痰涎夹杂。（同上）
　　源由
　　夫吐血者，皆由大虚损及饮酒劳损所致也。但肺者五脏上盖也，心肝又俱主于血。上焦有邪则伤诸脏，脏伤血下入于胃，胃得血则闷满气逆，气逆故吐血也。（《病源论》）《养生方》云：思虑伤心，心伤则吐衄，发则发焦也。（同上）夫心者主血，肝者藏血。愁忧思虑则伤心，恚怒气逆上而不下则伤肝，肝心二脏伤，故血流散不止，气逆则呕而出血。（同上）
　　虚劳呕血候
　　此内伤损于脏也。肝藏血，肺主气。劳伤于血气，气逆则呕，肝伤而血随呕出也。损轻则唾血，伤重则吐血。（同上）许仁则论曰：此病有两种：一者缘堕打损内伤而致此病，一者缘积热兼劳而有此病。（《外台》）夫吐血、呕血、唾血三者皆谓之失血。盖肺主于气，心主于血，肝藏于血，血之与气，营周一身，相随上下，无有休息者焉。倘乖调摄，营卫差经，血随气逆，遂有妄行之患。所致之由，因大虚损，或饮酒过度，或强食过饱，或饮啖辛热，或忧思恚怒，洞扰三经而然。（《济生续方》）《可用方》森立夫云：愚谓肺居膈上，与心脏则近。心主于血，肺主于气，气血相随，循环表里。若脏腑久积热毒，则胸膈壅滞，血与气逆行，上淫于肺，肺壅不利，故令吐血。又有体肤劳损，酒食过度，愁忧思虑，恚怒气逆，伤于心肺者，亦皆吐血不止。（《万安》）悲气劳气等皆能致血证，但怒气致血证者则暴甚，故经云抑怒以全阴者是矣。否则五志之火动甚，火载血上，错经妄行也。（《微义》）
　　脉候
