<!-- { "loadSidebar": true } -->
　　《录验方》治吐血，生姜汤方。生姜（五两）人参（一两）甘草（三两）大枣（十枚）凡四物咀，以水三升，煮取一升半，分再服。（《医心》）《胜金方》治吐血，以人参一味为末，鸡子清搅新汲水调下一钱。（《本草》）（按：又引《灵苑方》，不用新汲水。）《圣济》名异功散。（文与《灵苑》同。）人参汤，治吐咯血。新罗人参，慢火煎服。（《直指》）独参汤，止血后，此药补之。大人参二两去芦。上每服，水二盏，枣五枚，煎一盏细呷之，服后熟睡一觉后，服诸药除根。《十药神书》）诸失血后，倦怠昏愦，面失色，懒于言动，浓煎独参汤（《医通》曰：加橘皮），所谓血脱补气也，最妙。（《六要》）《医通》煎人参入童便与服。（有治验，宜参。又有说，录在前验色中。）理中汤，能止伤胃吐血者，以其功最理中脘，分利阴阳，安定血脉。方证广如《局方》，但不出吐血证，学者当自知之。或只煮干姜甘草汤饮之亦妙，方见《养生必用》。（《三因》）《养生必用方》云：凡吐血须煎干姜甘草汤与服，或四物理中汤亦可。干姜甘草汤，若阴乘于阳，心肺经寒而呕血者，宜服。（《妇人良方》）甘草干姜汤，男女诸虚出血，胃寒不能引气归元，无以收约其血。（《直指》）二神汤，治吐血绝妙。治男子妇人吐红之疾，盖是久病；或作急劳，损其荣卫，壅滞气上，血之妄行所致。若投以藕汁、生地黄等凉剂治之，必速其死矣。每遇患者，用药甚简，甘草炙、干姜炮等分。上为末，每服二钱，水一中盏，煎至五七沸，带热呷，空心、日午进之。和其气血荣卫，自然安痊，不可不知。（《朱氏》）坚中汤，治虚劳内伤寒热，呕逆吐血方。糖（三斤）芍药半夏生姜甘草（各三两）桂心（二两）大枣（五十枚）上七味咀，以水二斗，煮取七升，分七服，日五夜二。（《千金翼》无甘草、桂心，有生地黄。）（《千金》）柔脾汤，主脾气不足，下焦虚冷，胸膈满塞，汗出，胁下支满，吐血下血。熟地黄（三两）黄桂芍药甘草（各一两）上为粗末，每服二钱，水酒少许，煎至六分，去滓温服。（《鸡峰》）《妇人良方》引《养生必用方》，治虚劳吐血衄血下白汗出。（按：下下脱血字。）陈月坡方，治呕吐吐血或血崩脱血，盈盆盈桶，面色青惨，六脉欲脱，四肢厥冷，或自汗出，危极者，用制附子五钱，人参一两，姜炭八钱，水二大碗，煎八分，温和服。（《汇言》）又方龙潭治血崩神脱，精神溃乱，四肢将厥者，于本方附子童便制，加当归、炙甘草。（宜与治例参看。）归脾汤，治思虑伤脾，心多健忘，为脾不能统摄心血，以致妄行，或吐血下血。（《得效》）
　　调摄法
　　咳血非静养绝欲，不可与治，诸病皆然，此尤当慎者。（《六要》）呕血宜忌盐醋糟物、海味热物，又宜高枕坐卧，不使气逆，如此七日，大势方定，愈后三年不发，方为全愈。若不能如前谨慎，一有所伤，则不时屡发，必增咳嗽诸证者，不治。（《百问》）
　　诸血病
　　血衄
　　
　　源由
　　经云：脾移热于肝，则为惊衄。脾，土也。肝，木也。木本克土。今脾热为土气翻盛，逆往乘木，是木之虚，不能制土，故受脾之移热也。肝之神为魂，而藏于血。虚热则魂神不定，故惊也。凡血与气，内荣腑脏，外循经络，相随而行于身，周而复始。血性得寒则凝涩，热则流散，而气肺之所生也，肺开窍于鼻。热乘于血，则气亦热也，血气俱热，血随气发出于鼻，为鼻衄。（《病源论》）诸气皆属于阳，诸血皆属于阴，阴盛则阳亏，阳盛则阴亏，经所谓阳胜则阴病，阴胜则阳病。诸血衄血，由阳气侵阴，阴气被伤，血失常道，或从口出，或从鼻出。若暴出而色鲜，心烦燥闷，时欲引出，至一二斗，此阳邪暴入于阴分，血得热则流散。盖人之经血，譬如天地之经水，天暑地热，则经水沸溢而涌起，故有衄血、肺疽，其证大同而小异。（《鸡峰》）鼻通于脑，血上溢于脑，所以从鼻而出。（《要诀》）
　　病有三因
　　外因衄血病者，因伤风寒暑湿，流传经络，阴阳相胜，故血得寒则凝泣，得热则淖溢，各随脏腑经络，涌泄于清气道中，衄出一升一斗者，皆外所因，治之各有方。内因衄血病者，积怒伤肝，积忧伤肺，烦思伤脾，失志伤肾，暴喜伤心，皆能动血，蓄聚不已，停留胸间，随气上溢，入清气道中，发为鼻衄，名五脏衄。不内外因病者，饮酒过多，及啖炙五辛热食，动于血，血随气溢，发为鼻衄，名酒食衄，或堕车马，打扑伤损，致血淖溢，发为鼻衄，名曰折伤衄。（《三因》）有感冒汗后不解，郁干经络，随气涌泄而成衄血。思虑伤心，心伤则吐衄。（《济生》）
　　脉候
　　寸口脉微，苦寒，为衄。汗出若衄，其脉小滑者生，大躁者死。寸口脉微弱，尺脉涩，弱则发热，涩为无血，其人必厥，微呕。夫厥当眩，不眩而反头痛，痛为实，下虚上实，必衄也。太阳脉大而浮，必衄吐血。（《脉经》）诊其寸口微芤者，衄血。肝脉大，喜为衄。脉阴阳错而浮，必衄血。脉细而数，数反在上，法当吐而不吐，其面颧上小赤，眼中白肤上，自有细赤脉如发，其趣至黑童子上者，当衄。鼻衄，脉沉细者生，浮大而牢者死。（《病源论》）其脉洪数者为逆，微少者为顺。（《鸡峰》）（按：少当作小。）脉沉小留连或微者易治，浮大洪数者难治。宜滑不宜弦。（《丹溪》）（《纂要》曰：此论诸血见脉之大概也，与诸书论吐血脉大意相合。）衄血脉浮大数者，为邪伏于经，宜发汗。大而虚者，为脾虚不能统摄，宜补气。小而数者，为阴虚火乘，宜摄火。弦涩为有瘀积，宜行滞。凡衄血之脉，数实或坚劲，或急疾不调，皆难治。久衄脉虚大，头额痛甚，鼻流淡黄水者死。（《医通》）
　　证治例
　　衄血，凉血行血为主，犀角地黄汤入郁金同用。（《丹溪》）有因虚致衄，此为下虚上盛，不宜过用凉剂，宜养正丹及紫霞丹（紫霞丹用硫黄、针砂、五倍子），仍佐以四物汤、芎归汤，磨沉香服。颠而衄不止，苏合香丸一丸，或以小乌沉汤一钱，白汤调下，或煎浓苏汤独调小乌沉汤，或添入黑神散（即妇人中八味方是）一钱，盐汤调下亦得。仍蓦然以水喷其面，使载惊则止。小乌沉浓苏汤调，非特颠而衄，而五窍出血皆治，不因颠而衄者亦治。诸窍血，皆可以水沃，惊则血止（按：水是古方，见后。）曾病衄愈后，血因旧路，一月或三四衄，又有洗面而衄，日以为常，此即水不通借路之意，并宜止衄散（此用、苓、归、芍、生地、阿胶。），茅花煎汤调下；或四物汤加石菖蒲、阿胶、蒲黄各半钱，煎熟调火石膏末一匙头许，兼进养正丹。前诸证服药不效，大衄不止者，养正丹多服，仍佐以苏子降气汤，使血随气下（《直指》苏子降气汤，治虚壅鼻血）。衄后头晕，四物汤或芎归汤、十全大补汤。有先因衄血，衄止而变生诸证，或寒热间作，或喘急无寐，病状不一，渐成劳惫，当于虚损诸证详之。（《要诀》）夫衄血之病，虽属平常，若出而不止，阴阳离脱，亦有死者。临病施治，常须识此，不可忽也。（《医学真传》）
　　治宜加气药
　　风行水动，气行血流，治衄者则知血药以治衄，而不知气降则血归经。古人所以血药中必加气药一、二味，如上所谓苏子降气汤是也。（《统旨》）
　　治有宜补阴
　　衄血虽多由火，而惟于阴虚者为尤多。正以劳损伤阴，则水不制火，最能动冲任阴分之血。但察其脉之滑实有力，及素无伤损者，当作火治。若脉来洪大无力，或弦或芤，或细数无神，而素多酒色内伤者，此皆阴虚之证，当专以补阴为主。若有微火者，自当兼而清之，以治其标。若虽见虚热，而无真确阳证，则但当以甘平之剂，温养真阴，务令阴气完固，乃可拔本塞源，永无后患。（《景岳》）石顽治朱圣卿，鼻衄如崩，三日不止，较之向来所发之势最剧，服犀角、地黄、芩、连、知、柏、石膏、山栀之属转盛。第四日邀余诊之，脉弦急如循刀刃，此阴火上乘，载血于上，得寒凉之药，转伤胃中清阳之气，所以脉变弦紧。与生料六味加五味子作汤，另用肉桂末三钱，飞罗面糊，分三丸，用煎药调下。甫入喉，其血顿止，少顷口鼻去血块数枚而愈。自此数年之患，绝不再发。（《医通》）
　　心虚证治验
　　鄞董允谦妻，患衄三年许。医以血得热则淖溢，服泻心凉血之剂益困，衄才数点辄昏。翁诊之，六脉微弱，寸为甚。曰：肝藏血而心主之。今寸口脉微，知心虚也。心虚则不能司其血，故逆而妄行。法当养心，仍补脾实其子，子实则心不虚矣。服琥珀诸补心之剂愈。（《医史•抱一翁传》）
　　泻下方法
　　崔氏疗鼻衄，苦参汤方。苦参（三分）黄连（二两）栀子（二七枚劈）大黄（一两）地黄（一两生干者）上五味切，以水五升，煮取一升半，去滓分再服。（一方更用石榴花半两。）（《外台》）《圣惠》刺蓟散，治鼻衄血出，经日不止，于本方加刺蓟、侧柏叶、青竹茹。又治大衄，口耳皆血出不止，苦参散，于本方加柏叶、桑耳，水煎去滓，入生地黄汁，搅令匀。治衄血无时，三黄散。大黄（一两湿纸裹甑上蒸）黄连（半两去须）黄芩（去皮半两）上细末，每服二钱，新水调下，蜜水亦得。（《本事》）《直指》川芎三黄散，治实热衄血，于本方加川芎。马万户妻，体肥而气盛，自以无子，尝多服暖子宫药，积久火甚，迫血上行为衄，衄必数升余，面赤脉躁疾，神如痴。医者犹以治上盛下虚丹剂镇坠之。寿曰：经云上者下之，今血气俱盛，溢而上行，法当下导，奈何实实邪。即与桃仁承气汤三、四服下之，积瘀既去，继服既济汤二十剂而愈。杨子县吏陈某，当腊月鼻衄，至正月，凡十三日始定，其脉实而数，治法与前证同。盖马妇过服刚剂，陈过食煎炙，饮醇酒，皆积热所致也。（《医史•撄宁生传》）
　　止遏诸方
