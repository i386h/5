<!-- { "loadSidebar": true } -->
　　内伤外感源流（脱营失精）    内伤外感，内外因所生病也。外感者，风寒暑湿燥火六淫之邪，感乎一身。内伤者，饮食劳役七情之逆，伤及五脏。外感当泻不当补，内伤当补不当泻，治法迥别。故外感有头疼发热之候，不可误敛。内伤亦有头疼发热之候，不可误汗。东垣云：左手人迎脉大於气口，为外感；右手气口脉大於人迎，为内伤。外感寒热齐作而无间，内伤寒热间作而不齐。外感恶寒，虽近火不除；内伤恶寒，则就温即解。外感恶风，乃不禁一切风；内伤恶风，惟恶些小贼风。外感显在鼻，故鼻气不利，壅盛而有力；内伤显在口，故口不知味，而腹中不得和。外感邪气有馀，故发言壮厉，且先轻後重；内伤元气不足，故出言懒弱，且先重後轻。外感手背热，手心不热；内伤手心热，手背不热。外感头疼不止，至传里方罢；内伤头疼，则时作时止。外感起即着床，非扶不起，筋挛骨痛；内伤怠惰嗜卧，四肢不收。外感不能食，然口则知味而不恶食；内伤则恶食，而口不知味。外感三日後谷消水去，邪气便传里，必渴；内伤邪在血脉中有馀，故不渴。若饥饿，内伤房劳太过，比之内伤饮食尤为不足，当大补回阳，尤恐或迟，切不可误作外感治。若伤寒温病热病湿病，比之寻常感冒，尤为险重，当按经对症，速去其邪，切不可误作内伤治。内伤外感之相反，而治法之不同如此，医者安可不先了然於心，以使了然於临症时哉。    内伤脉法     仲景曰：跌阳脉浮而数，浮伤胃，数伤脾，邪气独留，心中即饥，邪热不杀谷，潮热发渴。又曰：寸口脉弱而迟，弱者卫气微，迟者荣中寒。荣为血，血寒则发热。卫为气，气微者心内饥，饥而虚满不能食也。寸口脉弱而缓，弱者阳气不足，缓者卫气有馀。噫而吞酸，食卒不下，气填於膈上也。注曰：胃中有未消谷，故噫而吞酸，寸口脉紧，胸中有宿食不化，脉紧如转索无常者，有宿食也。东垣曰：阳脉滑而紧，滑则胃气实，紧则脾气伤，待食不消者，此脾不和也。脉浮滑而疾者，此食不消，脾不磨也。《脉诀》曰：内伤劳役，豁大不禁，若损胃气，隐而难寻，内伤饮食，滑疾浮沉。《正传》曰：有寸气口脉急大而数，时一代而涩，此饮食失节，劳役过甚，太过之脉也。右关胃脉损弱，甚则隐而不见，但内显脾脉之大数浮缓，时一代，此饮食不节，寒温失所之脉也。右关脉沉而滑，此宿食不消之脉也。丹溪曰：宿食不消，则独右关脉沉而滑。经云：脉滑者，有宿食是也。  外感脉法   东垣曰：左手人迎脉紧盛，大於气口一倍，为外感之邪。李士材曰：左为人迎，辨外因之风，以左关乃肝胆脉，肝为风脏，故曰人迎紧盛作伤於风，勿以外因，兼求六气。    鳌按：士材专论人迎，故但主风，若云外感，则统言六淫之邪自外相感者，其脉各详於诸杂病中，故  不胪列。  辨内外伤症     方广曰：外感内伤，乃病之大关键，丹溪言内伤症，皆以补益为主，看所挟而兼用药。但先生之言，引而不发，予今补之。如内伤挟外感者，则於补中益气汤内，春加川芎、柴胡、防风、荆芥、紫苏、薄荷，夏加葛根、石膏、麦冬、薄荷、升麻、柴胡，秋加羌活、防风、荆芥，冬加麻黄、桂枝、乾姜之类。《入门》曰：若显内症多者，则是内伤重而外感轻，当以补养为先。若显外症多者，则是外感重而内伤轻，宜以发散为主。    内伤原由症治     《入门》曰：饮食伤，食养阴，饮养阳，饮食无过，则入於口，达於脾胃，入於鼻，藏於心肺，气法相承，阴阳和调，神乃自生。说精顺五气以为灵，若食气相恶，则伤其精。神受五味以成体，若食味不调，则伤其形也。又曰：劳倦伤，手按心口不痛。饮食伤，手按心口痛。王安道曰：劳倦伤，诚不足也。饮食伤，尤当於不足之中，分其有馀不足。何者？饥饿不饮食，与饮食太过，虽皆失节，然饥饿不饮食者，胃气空虚，此为不足，固失节也。饮食自倍而停滞者，胃气受伤，此不足之中兼有馀，亦失节也。东垣曰：劳倦亦有二焉，劳力纯伤气，劳心兼伤血，房劳伤肾，与劳倦相似，七情动气，脉与饮食无二。鳌按：食伤与不能食，另详源流於後，此条特因前人言劳倦饮食二伤杂出，故类摘於此。（以上言劳倦饮食二伤之异）。《内经》曰：劳则气散气短，喘促汗出，内外皆越，故气耗矣。又曰：阴盛生内热，奈何？曰：有所劳倦，形气衰少，谷气不盛，上焦不行，下  不通，而胃气热，热气熏胸中，故内热。《入门》曰：经言阴虚生内热，劳倦伤之原也。说此阴虚，指身中之阴气，与水谷之味耳。又曰：房劳伤肾，与劳倦相似，均一内伤发热症也。劳倦因阳气之下陷，宜补其气以升提之。房劳因阳火之上升，宜滋其阴以降下之。一升一降，迥然不同。又曰：七情动气，脉与饮食无二。说饮食七情，俱能闭塞三焦，熏蒸肺胃清道，肺为气主，由是而失其传化之常，所以气口脉独紧且盛，其症呕泄痞满腹痛亦相似。但伤食则恶食，七情难作饱，却不恶食。东垣曰：喜怒不节，起居不时，有所劳倦，皆损其气，气衰则火旺，火旺则乘脾土，脾主四肢，故困热，无气以动，懒於言语，动作喘乏，表热自汗，心烦不安，当息心静坐以养其神，以甘寒泻其热火，酸味收其散气，甘温调其中气。《正传》  曰：经言劳者温之，损者益之。夫劳则动之太过，而神不宁矣，故温之，温者，养也，温之者，调其饮食，适其起居，从容以待其真气之复常也。东垣乃谓宜温药以补元气而泻火邪，又以温能除大热为《内经》所云，而考《内经》，并无此语，不能无疑也。又经言形不足者，温之以气，其温字，亦是滋养之  义，非指温药也（以上单言劳倦伤）。《内经》曰：水谷之寒热，感则害人六腑。又曰：阴之所生，本在五味，阴之五宫，伤在五味。注曰：阴，五脏也。丹溪曰：伤食症，亦有头痛发热，但身不痛为异耳。又曰：补脾胃药内，必用心经药，以火能生土故也。古方用益智仁正是此意。又曰：张易老枳术丸，用白术二两补脾，枳实一两消痞，东垣加陈皮一两和胃，一补一泻，简而又当，故能治饮食不消，心下痞闷之症。说以用药大法，所贵服之强人胃气，令益厚，虽重食、猛食、多食，亦不复致伤也。又曰：酒虽与水同体，然伤於肠胃，则升之不散，降之不下。郁於气分，逐气升降而半有消耗，如人饮醇酒，则小便少，此其可验，故治法宜汗，宜利小便为主，後世与伤饮食法同治，大谬。又曰：酒性喜升，气必随之，痰郁於上，尿涩於下，肺受贼邪，金体必燥，恣饮寒凉，其热内郁，肺气得热，必大伤耗，其始病浅，或自汗，或心脾痛，尚可发散而去之。及久而病深，则为消渴，为黄疸，为肺萎，为内癖，为鼓胀，为失目，为哮喘，为劳嗽，为癫  ，为难明之疾，可不慎乎。《得效》曰：久饮酒者，脏腑积毒，致令蒸筋伤神，腐肠损寿。东垣曰：饥饿胃虚为不足，故须补益。饮食停滞为有馀，故须消导。又有物滞气伤，必须消补兼行者。亦有物暂滞而气不甚伤者，宜消导独行，不须兼补。亦有既停滞而复自化者，不须消导，但当补益（以上单言饮食伤）。《回春》曰：脾胃俱实，则过时而不饥，多食而不伤。脾胃俱虚，则不能食而瘦，与之食则少食，不与则不思食，饥饱不知。又曰：食少而肥者，难肥而四肢不举，说脾困邪胜也。食多而瘦者，胃伏火邪於气分，则能食，虽多食而不能生肌也（以上言脾胃虚实）。东垣曰：食入则困倦，精神昏冒而欲睡者，脾虚弱也。又曰：脾胃不节，损其胃气，不能勏   散於肝，归於心，溢於肺，食入则昏冒欲睡，得卧则食在一边，气暂得舒，是知升发之气不行也。《回春》曰：劳伤者，过於劳役，耗损元气，脾胃虚衰，不任风寒，故昏冒（以上言食後昏倦）。《入门》曰：凡内伤脾胃，始则四肢困热，无气以动，表热自汗，心烦不安，胃气热，热气熏胸中，为内热症，宜以甘温补中益气。东垣曰：凡脾胃症，调治差误，或妄下之，则末传为寒中，复遇时寒，则四肢厥逆，心胃绞痛，冷汗出。夫六气之胜，皆能为病，惟寒毒最重，阴主杀故也，宜温胃益中（以上言内伤病，始为热中，终为寒中）。《原病》曰：四方温凉不同，嗜欲因以成性，若移旧土，多不习伏，必以饮食入肠胃，肠胃不习，疾病必生，故有不伏水土病。《入门》曰：不伏水土病，与湿瘴同原，皆可随水土风气冷热，加减用药，然总宜以扶脾健胃为主，不可妄治（以上言不伏水土病与内伤同）。

