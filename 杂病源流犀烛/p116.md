<!-- { "loadSidebar": true } -->
　　诸郁源流    诸郁，脏气病也。其原本由思虑过深，更兼脏气弱，故六郁之病生焉。六郁者，气血湿热食痰也。诸郁之脉皆沉。六郁所挟，则兼芤涩数紧滑缓，或沉结促代，最宜细诊。说郁者，滞而不通之义。百病皆生於郁，人若气血冲和，病安从作。有怫郁，当升不升，当降不降，当化不化，或郁於气，或郁於血，病斯作矣。治郁之法，不外《内经》所言木郁达之，火郁发之，土郁夺之，金郁泄之，水郁折之数语。後之解者，以吐训达，而以烧盐三两，温汤二升毕达之义。以汗训发，而以升麻、柴胡、羌活、防风毕发之义。以下训夺，而以槟榔、枳实、大黄、厚朴毕夺之义。以解表利小便训泄，而以橘红、苏子、桑皮、木通、猪苓、泽泻毕泄之义。以遏制冲逆训折，而以黄柏一味毕折之义。用之有应有不应，以五者仅为一偏之治，不知立言者原无过，解之者自误也。王安道、张介宾皆能扩充《内经》之旨，馀因撮其要而为之论。夫达者，通畅之义。木郁风之属，脏应肝，腑应胆，主在筋爪，伤在脾胃，症多呕酸。木喜条鬯，宜用轻扬之药，在表疏其经，在里疏其脏，但使气得通行，均谓之达。若专用吐，谓肺金盛，抑制肝木，则与泻肺气、举肝气可矣，何必吐。谓脾浊下流，少阳清气不升，则与抑胃升阳可矣，又何必吐。木郁固有吐之之理，而以吐总该达字，则未也（直达郁汤）。发者，越之也。火郁之病，为阳为热，脏应心，腑应小肠、三焦，主在脉络，伤在阴分。凡火之结聚敛伏者，不宜蔽遏，当因其热而解之散之，升之扬之。如腠理外蔽，邪热怫郁，则解表取汗以散之。如龙火郁甚，非苦寒沉降之剂可治，则用升浮之品，佐以甘温，顺其性而从治之，汗未足以概之也（宜发郁汤）。夺者，直取之谓也。湿滞则土郁，脏应脾，腑应胃，主在肌肉、四肢，伤在血分，当理其滞。滞在上宜吐，滞在中宜伐，滞在下宜泻，皆夺也，夺岂止於下哉（宜夺郁汤）。泄者，疏利之也。金郁之病，为敛闭，为燥塞，脏应肺，腑应大肠，主在皮毛、声息，伤在气分，或解表，或利气，皆可谓泄。利小便是水郁治法，与金郁无关（宜泄郁汤）。折者，调制之也。水之本在肾，标在肺。实土可以制水，治在脾。壮火可以制水，治在命门。自强可以帅水，治在肾。分利可以泄水，治在膀胱。凡此皆谓之折，非独抑之而巳（宜折郁汤）。《内经》言五郁之旨，其有可阐明而得之者也。而丹溪又谓病之属郁者八九，须视所挟以开导之，因分气血湿火食痰为六郁。又谓六者有相因之势，气郁则留湿，湿滞则成火，火郁则生痰，痰滞则血凝，血凝则食结，而遂成痞块，故着越鞠丸通治诸郁。以香附理气，川芎调血，苍术开湿，山栀治火，神曲疗食，痰郁加贝母，此以理气为主，不易之品也。若湿盛加白术、茯苓，血甚加桃仁，红花，火盛加黄芩，青黛，食甚加山楂、厚朴，痰盛加胆星、浮石，此又因病而变通之法。又春加防风，夏加苦叁，秋冬加吴萸，乃经所云升降浮沉则顺之，寒热温凉则逆之也，此法最为稳当。虽然，丹溪以越鞠通治诸郁，固属不易，而既分为六郁，则其症其治，又有不可不详者。如求谋横逆，贫窘暴怒，悲哀思虑，皆致胸满胁痛，脉必沉涩，是气郁（宜气郁汤，内香附、川芎、木香是要药，又木香调气散）。胸胁痛者，兼血郁，盛怒叫呼，挫闪，饥饱劳役，致胸胁间常如针刺痛，或能食，小便淋，大便红，脉沉芤而涩，是血郁（宜血郁汤，内桃仁、红花、香附，并加青黛、川芎要药）。雾露风雨，坐卧湿衣湿衫，皆致身重疼痛，首如物蒙，倦怠好卧，阴寒则发，脉沉涩而缓，是湿郁（宜湿郁汤，内苍术、川芎、赤苓，并加白芷为要药，又渗湿汤）。不发热，常觉自蒸不能解，目蒙口渴，舌燥便赤，脉沉而数，是热郁。或昏瞀，或肌热，闷之烙物，皆是热郁（宜火郁汤，又青黛、香附、苍术、川芎、山栀为要药）。酸嗳腹满，不能食，黄疽鼓胀痞块，脉紧实，是食郁（宜食郁汤，内神曲、苍术、香附，并加山楂、醋炒针砂为要药）。动则喘满或嗽，寸脉沉而滑，是痰郁（宜痰郁汤，内香附、瓜蒌、南星、海浮石为要药，又升发二陈汤）。且不特是也。经云：五郁之发，乃因五运之气，有太过不及，遂有胜复之变。由是推之，六气着人，皆能郁而致病。如风邪袭人而郁，头痛目胀，鼻塞声重者是（宜神术散）。寒之所郁，呕吐清水，腰腹痛，俉疝症瘕，下利清白者是（宜五积散散）。且如伤寒之邪，郁於卫，郁於营，或郁在经在腑在脏皆是，其方治详伤寒书，可叁看。暑热或郁，必为阴寒所遏，阳气不得发越，头痛肢节痛，大热无汗者是（宜六和汤、苍术白虎汤）。湿气之郁，结在三焦（宜正气散加防己、大豆黄

