<!-- { "loadSidebar": true } -->
　　春温病源流    春温，少阴病也。仲景何以言太阳，以太阳与少阴相表里，就其发热言之，故曰太阳，而邪之所伤者，实少阴也。经曰：冬伤於寒，春必病温。又曰：冬不藏精，春必病温。夫邪之所凑，其气必虚，不藏精矣，有不虚乎。少阴主精，其精不藏，则虚者非少阴乎。特以冬时寒水主令，少阴气旺，寒虽伤之，未便发泄，至春少阳司令，木旺水亏，不足供其滋溉，所郁之邪，向之乘虚而入者，今则乘虚而发，木燥火炎，乘太阳之气，蒸蒸而热，故所伤虽寒，所病则温。是以春温虽太阳、少阳、少阴三经俱有之病，而其原则专属少阴也。仲景复言太少合病，以发热不恶寒，兼耳聋胁满也。复言三阳合病，以脉大为阳明，多眠为热聚少阳也。其发热而不恶寒者，以寒郁营间，久则反热，热自内发，无表症也。然此其定理也。亦有寒邪将发之时，复感风邪者，必先头痛。或先恶寒而後热，此新邪引旧邪也。或往来寒热，头痛呕吐，稍愈後，浑身壮热，此正气又虚，伏邪更重也（无外症宜黄芩汤为主，兼外症必加柴胡，或本经药以轻解），切不可汗。故仲景曰：发汗已，身灼热者，名曰风温。言误用辛热，既辛散以劫其阴，复增热以助其阳，故热甚脉浮，遂成危症也，误下误火亦危，总宜以凉解为主。夫所伤者寒，所发者热，而曰温，何也？说冬之伤寒，必先天气温暖，开发腠理，忽然寒气袭之，故受伤。又以所伤不甚，故不即病，乘少阴之虚而优於其经，至春木旺，其气温和，夏热尚远，故所发之病，不得仍谓之寒，不得遂谓之热，而谓之温也。适当春时，故谓之春温也。  据仲景《伤寒论》中所及温病而条疏之。仲景曰：太阳病，发热而渴，不恶寒者为温病。说以邪自内发，表里俱热，津液必耗，故渴。内方喜寒，故不恶寒。三四日後或腹满，或不利者，皆由热也。未显他经之症，故曰太阳，以与少阴为表里。邪之伏，既在少阴里，邪之发，自在太阳表也。仲景又曰：若汗发已身灼热者，名曰风温。风温为病，脉阴阳俱浮，自汗出，身重多眠睡，鼻息必鼾，语言难出。若被下者，小便不利，直视失溲。若被火者，微发黄，色剧，则如惊时瘛  。若火熏之，一逆尚引日，再逆促命期。说以此仍是太阳症而误汗者，虽与更感风者不同。然其症本温，复辛散以耗津增热，以使脉浮。风与温混，肾水不能独沉，故现肾之本病，若自汗至语言难出等症也。古律云：风温治在少阴，不可发汗，发汗者死。今虽太阳风温，亦同少阴之不可汗也，奈何误汗之乎？若不汗而误下，伤膀胱之气，其变直视等症，由腑脏两绝也。误火劫，微则热伤营气，而热瘀发黄，盛则热甚生风而惊瘛，是由神明乱筋脉扰也。一逆再逆，统指汗下火三者言之。仲景又曰：太阳与少阳合病，自利者，与黄芩汤；若呕者，黄芩加半夏生姜汤主之。说以温病之为太少二阳，止据胁满头痛口苦引饮，不恶寒而即热断之，非如伤寒合病皆表症也。且不但无表，兼有下利之里症。又以内郁既久，中气已虚，邪不能一时尽泄於外，至下走即利，非如伤寒协热利必待传经也。故不用二经药，而但用黄芩汤。黄芩汤者，治温主方也：仲景又曰：三阳合病，脉浮大，上关上，但欲眠睡，目合则汗。说以太阳脉浮，阳明脉大，关上又太阳部位，邪虽见於阳，少阴之源未靖，故显欲眠本症。然母虚子亦虚，目合而盗汗出，因显少阳本症，故曰三阳也（宜小柴胡汤去人叁、半夏，加芍药）。仲景又曰：师曰：伏气之病，以意候之，今月之内，欲有伏气，假令伏气，当须脉之。若脉微弱，当喉中痛似伤，非喉  也。病人云：实咽中痛，虽尔，今复欲下利，说以微弱，少阴脉也。肾虚故不及於阳，而即发於阴，少阴脉循喉，故发则痛而似伤。肾司开合，虽阴热上升，而咽痛泄不尽必後陷，故下利可下。此一节，於伏气之时见伏气病也。仲景又曰：少阴病，二三日咽痛者，可与甘草汤。不差者，与桔梗汤。说以甘草汤缓伏气上升之势也。桔梗汤开伏气怫郁之邪也。不用黄芩汤，以二三日为初发之时，无胸满、心烦、下利、呕渴等症，止咽痛耳。连举二方，倘服之痛止，邪即衰其大半，後可随所见而投药，亦不妄投之道也。仲景又曰：少阴病，得之二三日已上，心中烦而不卧，黄连阿胶汤主之。说以此虽未至咽痛，而心烦不卧，血液已耗於伏邪未发时，故以清热滋阴为要也。以上皆仲景要法，治温之准则也。    总之，温症之发，必渴而烦，胁满口苦，恶热不恶寒，以自内发，无表症也。虽经络不同，必先少阳，以春行风木令也。若周禹载治春温诸法，可遵用之。其法，有治少阳、阳明合病里症多者（宜大承气汤）。有治三阳合病者（宜大柴胡汤、双解散）。有治少阳客邪发，脉弦，两额旁痛，寒热口苦者（宜小柴胡汤去叁、半、姜，加花粉，如呕但去人叁）。有治脉微紧，兼恶寒头痛者（宜栀子豉汤或益元散加葱、豉、薄荷，热甚凉膈散去硝黄加葱豉）。有治暴感外邪，头痛如破者（宜葛根葱白汤，邪散後，用黄芩汤）。有治热在上焦，脉洪大而数，外热谵妄者（宜三黄石膏汤）。有治应下症，下後热不去，或暂解复热，须再下者（宜承气汤）。有治下後热不止，脉涩，咽痛，胸满多汗，热伤血分宜吐者（宜葶苈苦酒汤）。有治里热已甚，阳邪怫郁作战，而不能汗出，虽下，症未全除者（宜凉膈散）。有治腹满烦渴，脉沉实者（宜选用三承气汤，势极合用黄连解毒汤）。以上皆春温症。有治病温，少阴伏邪发出，更感太阳客邪，名曰寒温，必阳脉浮滑，阴脉濡弱，发热咽痛，口苦，但微恶寒者（宜黄芩汤加桂枝、石膏，或以葱豉先治其外，後用本汤，甚则用葳蕤汤加减）。有治本太阳病发热而渴，误发汗，身灼热者，亦名风温，脉阴阳俱浮如前症（宜麻黄升麻汤去二麻、姜、术）。夫误汗风温一症，仲景不立方者，以太阳、少阴同时荐至，危於两感，去生甚远也。以上皆风温症。此外又有冬温病，冬行春令，天气温暖，实为非时之暖，不正之气，独冬不藏精之人，肾气外泄，腠理不固，温气袭入，感之成病，此为冬温。说当冬而温，火胜矣。不藏精，水亏矣。水既亏，则所胜妄行，土有馀矣。所生受病，金不足矣。所不胜者，反来侮之，火太过矣。火土合德，湿热相助，故成温病。是冬气温暖，感之而即病者也，非如春温之由於伏寒者也。故周氏又有治冬温之法，并条列而采用之。有治寸脉潢，尺脉数，或实大，心烦呕逆，身热，不恶寒，或头痛身重，面肿咳嗽，咽病下利，与春温无异，特时令不同者（宜阳旦汤加桔梗、茯苓）。有治寒食停滞者（宜厚朴一味以温散，黄芩凉解其外，即仲景阴旦汤之意）。有治先感温气，即被严寒逼抑，发热而微恶寒，汗不出而烦扰者（宜阳旦汤加麻黄、石膏）。有治本冬温，医误认伤寒，用辛热发汗，致令发傘醋鉹者（宜升麻葛根汤加犀角、黑叁，或犀角黑叁汤）。有治误用辛热发汗，徒耗津液，里热益甚，胸复满，又误用下药，反发热无休，脉来涩，为阴血受伤者，急宜探之（宜葶苈苦酒荡），以收阴气。泄邪热，若服药後势转剧，神气昏愦，谵语错乱，必不救也。冬温为病，亦自不一，当各随见症治之。凡冬温之毒，大便泄，谵语，脉虚小，手足冷者，皆不治也。以上皆冬温症。而又有温疟者，是春温病未愈，适又感寒，忽作寒热者也。《阴阳例》云：脉阴阳俱盛，重感於寒，变为温疟。其症寒热交作，胸胁满，烦渴而呕，微恶寒，即是也（宜小柴胡汤去叁、半，加花粉、石膏）。又有治无寒但热，其脉平，骨节烦疼，时呕者（宜黄芩加生姜汤）。至如《内经》所言先热後寒之温疟，乃得之冬，中於风寒，气藏於骨髓之间，至春阳大发时，邪气不能自出，因遇大暑，脑髓烁，肌肉消，腠理发泄。或有劳力，邪气与汗并出。此病固藏於肾，自内达外者也。惟其阴气阳邪盛，故为热。热甚必衰，衰则气反而复入。入则阳虚，阳虚则又寒。故先热後寒，亦名温疟（宜人叁白虎汤）。又或有客邪内蕴，先微恶寒，继大热，热而复大寒者，此伏邪自发之温疟，与温病复感外邪之温疟不同（宜人叁白虎汤少加桂枝）。以上皆温疟症。而又有温毒发斑者，夫发斑皆失於汗下之故，热毒内攻，不得散，蕴结阳明，而发出肌表。或汗下不解，足冷耳聋，胸烦闷，咳嗽呕逆，躁热，起卧不安，俱是发斑之候。春至，病温之人更遇时热，变为温毒。王氏叔和云：阳脉洪数，阴脉实大，更感温湿，变为温毒，伏温与时热交并，表里俱热，其为病最重也，其为脉浮沉俱盛也，其为症心烦闷，呕逆喘咳，甚则面赤身俱赤，狂乱躁渴，咽肿痛，狂言下利而发斑也，最为危候。周氏亦有治法，更条列之。有治斑如锦纹，身热烦躁而无燥结者（宜黄连解毒汤）。有治躁闷狂乱而无汗者（宜三黄石膏汤）。有治自汗烦渴而发斑，为胃热者（宜人叁化斑汤）。有治烦热错语不眠者（宜白虎汤合黄连解毒汤）。有治斑不透者（宜犀角大青汤）。有治斑已透，热不退者（宜犀角大青汤去升麻、黄芩，加人叁、生地、柴胡）。有治斑色紫而为危候者（宜黄连解毒、犀角地黄二汤合用），必须与病家言过，而後用药，以此症虽药，十中仅救一二。若色黑而下陷，必死，可勿药。凡发斑虽禁下，若大便秘，躁渴色紫者，可微下之（宜大柴胡汤）。若发斑已尽，外热已退，内实不大便，谵语，微下之（宜小剂凉膈散，或大柴胡汤）。凡发斑，鲜红起发者吉，虽大不妨。稠密成片紫色者，半死半生。杂色青紫者，十不一生。总之，红赤者为胃热，紫为胃伤，黑为胃烂也。凡斑既赤，脉须洪数有力，身温足暖者，易治。脉小足冷，元气虚弱者，难治。狂言发斑，大便自利，或短气，燥结不通，而黑斑如果实  者，皆不治。以上皆温毒发斑症，夏热发斑同此验治。至於脉象，或见浮紧，乃重感不正之暴寒，寒邪束於外，热邪结於内，故其脉外绷急而内洪盛也。若误认弦脉为紧，必谬。说脉之盛而有力者多兼弦，不可误认为紧而以为寒也。夫温病之脉，多在肌肉之分，不甚浮，且右反甚於左者，怫郁在内故也。其左手盛或浮得，必重感风寒，否则非温病，是非时暴寒耳。温病亦有先见表症而後见里症者，怫郁自内达外，热郁腠理之时，若不用辛凉发散，邪不得外泄，遂还里而成可攻之症，非如伤寒从表而始也。或不明斯理，而於温病求浮紧之脉，亦疏矣。其脉法有如此者。夏热病脉，亦同此看法（周氏禹载温病治法最善，故此篇多采用之）。    脉  法       《灵枢》曰：尺肤热甚，脉盛躁者，病温也。《脉诀》曰：阴阳俱盛，病热之极，浮之而滑，沉之散涩，惟温病脉，散於诸经，各随所在，不可指名。脉法曰：温病二三日，身热腹满头痛，食饮如故，脉直而疾，八日死。温病四五日，头痛腹满而吐，脉来细而强，十二日死。温病八九日，头身不痛，目不赤，色不变，而反利，脉来涩，按之不足，举之却大，心下坚，十七日死。温病汗不出，出不至足者死。《医鉴》曰：温病穰穰大热，脉细小者死。温病下利腹中痛者，死症也。    温病原由症治     丹溪曰：夏至前发为温病，夏至後发为热病，谓之伏气伤寒，所谓冬伤於寒，春必病温是也。《正传》曰：温病初症，未知端的，先以荆防败毒散治之，看归在何经，随经施治。又曰：治法切不可作伤寒正治，而大汗大下，但当从手中治，而用少阳之小柴胡汤，阳明之升麻葛根汤，加减治之。陶节庵曰：问曰：伤寒温病，何以为辨？答曰：温病於冬时感寒所得也，至春变为温病耳。伤寒汗下不愈而过经，其症尚在而不除者，亦温病也。经云：温病之脉，行在诸经，不知何经之动，随其经之所在而取之。如太阳病头疼恶寒，汗下後，过经不愈，诊得尺寸俱浮者，太阳病温也。如目疼恶寒身热，汗下後，过经不愈，诊得尺寸俱长者，阳明病温也。如胸胁痛，汗下後，过经不愈，诊得尺寸俱弦者，少阳病温也。如腹满嗌乾，过经不愈，诊得尺寸俱沉细着，太阴病温也。如口燥舌乾而渴，过经不愈，诊得尺寸俱沉者，少阴病温也。如烦满囊缩，过经不愈，诊得尺寸俱微缓着，厥阴病温也。是故随其经而取之，随其症而治之。如发斑乃温毒也。又曰：治温大抵不宜发汗，过时而发，不在表也。已经汗下，亦不在表也。经曰：不恶寒而反渴者，温病也。说其热自内达外，无表症明矣。又曰：温毒者，冬月感寒毒异气，至春始发也。表症未罢，毒气未散，故有发斑之候。心下烦闷，呕吐咳嗽，後必下利，寸脉洪数，尺脉实大，为病则重，以阳气盛故耳。通用元叁升麻汤以治之。周禹载曰：二阳搏，病温者，死不治。虽未入阴，不过十日死。二阳者，少阳、阳明也。又曰：温病发於三阴，脉微足冷者，难治。又曰：温病大热，脉反细小，手足逆冷者死。又曰：温病初起，大热目昏谵语，脉小足冷，五六日而脉反躁急，呕吐昏沉，失血痉搐，舌本焦黑，脉促结代小者，皆死。又曰：温病汗後反热，脉反盛者死。又曰：温病误发汗，狂言不能食，脉反躁盛者，皆不治。华岫云曰：冬伤於寒，春必满温者，重在冬不藏精也。说烦劳多欲之人，阴精久耗，入春则里气大泄，木火内燃，强阳无制，燔燎之势，直从里发，始见必壮热烦冤，口乾舌燥之候矣。故主治以存精液为第一，黄芩汤坚阴却邪，即此义也。再者，在内之温邪欲发，在外之新邪又加，葱豉汤最为捷径，表分可以肃清。又曰：风温者，风为天之阳气，温乃化热之邪，两阳熏灼，先伤上焦，种种变幻情状，不外手三阴为病薮，头胀汗出，身热咳嗽，必然并见，当与辛凉轻剂清解为先，大忌辛温消散，劫烁清津。太阴无肃化之权，救逆则有蔗浆、芦根、玉竹、门冬之类也。又忌苦寒沉降，损伤胃口，阳明顿失循序之司，救逆则有复脉、建中之类也。大凡此症，骤变则为痉厥，缓变则为虚劳，其主治之方，总以甘药为要，或兼寒，或兼温，在人通变可也。治春温病方二十八    黄芩汤    主方     黄芩三两  炙草白芍各二两  大枣十二枚擘碎  水一斗，煮三升，每服一升，日二服，夜一服。    黄芩加半夏生萋汤    呕吐     黄芩三两  炙草  白芍各二两  大枣十二枚擘碎半夏半升  生姜一两  照前煮法、服法。    此方用黄芩涤热，故为温利主药。用白芍者，酸寒入阴分。一泄一收，热去而利自止也。甘草、大枣和中也。膀胱与胆既病，胃岂能独安，若呕，则明有痰饮结聚，非姜、半不除，虽其性辛燥，非伏气所宜，而去呕则有殊央也。    甘草汤  咽痛   甘草二两  甘能治大热。    桔梗汤    又     桔梗一两  甘草一两    此方用桔梗开肺，以少阴之火上攻，并其母亦病也。    黄连阿胶汤    心烦     黄连  阿胶黄芩  白芍  鸡子黄    小柴胡汤    三阳     柴胡  黄芩人叁  半夏  甘草    大柴胡汤    又     柴胡  黄芩  白芍  半夏  枳实  大黄  姜  枣    大承气汤    里症     大黄  芒硝厚朴  枳实    双解散    三阳     麻黄  防风  川芎  连翘  薄荷  当归  白芍  大黄  芒硝各五钱  石膏  黄芩  桔梗各一两  炙甘草二两  白术  荆芥  山栀各二两  滑石三两每取未三钱，加生姜三片煎。    栀子豉汤    恶寒头痛     山栀十四枚  香豉四钱绵裹    益元散    又     滑石  甘草    凉膈散    热甚     连翘  山栀  白芍  黄芩  大黄  芒硝各二钱  葱白一茎炙草五分  大枣一枚    葛根葱白汤    暴感     川芎二钱葛根  白芍  知母各一钱半  葱白四个  姜十片  未止再服。    本方去知母，加甘草、大枣，名增损葛根葱白汤，能治感冒头痛。    三黄石膏汤    三焦热     黄连  黄芩  黄柏各二钱  山栀二十枚  石膏五钱麻黄六分  豉三钱  姜三  葱白二  澄清地浆水煎服。半日部不出汗，再服。如脉数便闭，上气喘急，舌
