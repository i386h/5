<!-- { "loadSidebar": true } -->
　　夏热病源流    夏热，少阴病也。经曰：冬伤於寒，夏必病热。则知热病之由於伏寒，与春温同。热病之伏寒优於肾，亦与春温同也。春温之寒，伤於冬而发於春。夏热之寒，伤於冬而发於夏。同一伏寒，而发有异时者，人有强弱，邪有重轻，感触有异故也。同一伏寒，发於春而病名温，发於夏而病名热者，以春气温，故病当其时亦曰温。夏气热，故病当其时亦曰热也。春温之伏寒，优於少阴，而发必由於少阳，以当春而病，少阳司令，故少阳即为伏寒所出之途。夏热之伏寒，优於少阴，而发则由於阳明，以当夏而病，阳明司令，故阳明即为伏寒所出之途也。至兼见之经不一，温与热病同。温病主方用黄芩汤，以热尚浅，不必大为涤荡也。热病主方用白虎汤，以热更炽，故必重为清肃也。春温之外，有不必尽由伏寒，由现感春时之邪而病亦名温者。夏热之外，亦有不必尽由伏寒，由现感夏时之邪而病亦名热者。春温本自内达外，无表症，有表者为重感风邪，治法必先撤外邪，而後用黄芩汤。夏热亦自内达外，无表症，有表者为重感热邪，治法亦必先撤外邪，而後用白虎汤。此春温夏热，固为异病而同源也。  据仲景《伤寒》书之言热病者详为论。仲景曰：伤寒脉浮滑，此表有热，里有寒，白虎汤主之。说以浮为风脉，知不独伤於寒矣。滑为里热，滑且浮，知不独热在里矣。故表有热，不言里而里之热可知，里有寒，乃所以发热之由，虽言里寒，而表里之皆热可知，故非白虎汤不能治也。仲景又曰：三阳合病，腹满身重，难以转侧，口不仁而面垢，  语遗尿，发汗则  语，下之则额上生汗，手足逆冷，若自汗出者，白虎汤主之。说以腹满，热本病也。身重，又湿病也。口不仁等，又  病也。此因中暑湿引动伏寒，齐出为病，故曰三阴也。如此热势自剧，故不可汗，而致津液外亡，不可下，而致阴竭於下，阳脱於上，故必仍自汗，方可用白虎。若误汗下而症如上，不得专用白虎也（宜人叁白虎汤）。仲景又曰：伤寒脉滑而厥者，里有热也，白虎汤主之。说以滑者，邪实也。而乃曰厥，是热深厥深之谓，故曰里有热。仲景又曰：伤寒脉浮，发热无汗，其表不解者，不可与白虎汤。渴欲饮水，无表症者，白虎加人叁汤主之。说以热病无不发热汗出者，今脉浮无汗，风邪袭表矣，故必先辛凉解表，然後热可治。渴欲饮，邪耗津液也。无表症，邪已解也。然其时元必虚矣，故必加人叁。仲景又曰：伤寒无大热，口燥渴，心烦，背微恶寒者，白虎加人叁汤主之。说以热病无不燥渴且烦者。乃曰无大热，以背微恶寒也。背为太阳经位，恶寒必正气虚矣，故必加人叁。仲景又曰：阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗，则燥，心愦愦，反  语。若加烧针，必怵惕烦躁不得眠。若下之，则胃中空虚，客气动膈，心中懊倄。舌上苔滑者，栀子豉汤主之。若渴欲饮水，口於舌燥者，白虎加人叁汤主之。若脉浮，发热，渴欲饮水，小便不利者，猪苓汤主之。说以热病而见伤寒浮紧之脉，以本由伏寒，止发於夏，故反恶热不恶寒，而为热病也。腹满等皆阳明症，以本由少阴之伏寒，故特见咽燥之本症也。紧而兼浮，其重袭风邪可知。若其时兼用栀子葱头解外，继用白虎治本，得其法矣。倘误汗以耗液，误烧针以燥血，误下以亡阴，自必变生诸症，渐至难救。观舌上苔滑，外邪尚在可知。渴而口乾舌燥，外邪内入可知。故必用栀豉、白虎二汤也。其加人叁，以误治必伤液也。若脉浮云云，则浮为虚，而热已入膀胱矣。  治以猪苓汤者，此之小便不利。由於血分，故以阿胶补虚，滑石泄热，非如伤寒之便不利，由於气分，必用白术等也。仲景又曰：阳明病，汗出多而渴者，不可与猪苓汤，以汗多胃中燥，猪苓汤复利其小便也。说以汗多之故，而不用猪苓。因津液之耗，不可再泄也（宜人叁白虎汤）。仲景又曰：伤寒病，若吐若下後，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人叁汤主之。说以误为吐下，而热邪不但不衰，反为更甚，故阳外虚而恶风，阴内亡而燥烦大渴，故非本汤不可。仲景又曰：服桂枝汤，大汗出後，大烦渴不解，脉洪大者，白虎加人叁汤主之。说以误认为风，而妄投辛热之药，津液竭矣，故有如是之症，而必当用本汤也。以上皆仲景妙法，无可易者。其言热病，而皆冠以伤寒，何欤？说以热病由於冬月伤寒之伏邪，虽发出而为热病，其原实由於寒，故冠以伤寒字，追其始也。其治法以白虎汤为主者，又以热病自下发上，自内发外，必经阳明，阳明必以石膏之辛凉，乘势升散，知母之苦寒，清少阴伏邪之原，甘草、粳米调养中州，良为妙法。今人不明此旨，误以白虎治伤寒，既非表药，又非下药，不大谬乎。总缘不知热病之为热病，伤寒之为伤寒，故冒昧若此也。说所谓热病者，其时必夏至後，炎暑司令，相火用事之时也。其症则止发热身痛，而不恶寒，但大热，而不大渴之症也。伤寒之时，岂其时乎。伤寒之症，岂如是症乎。故益知仲景之法之妙也。然而热病之为症，更有可胪列者。如热病脉应洪大，反见浮紧，是又感夏时暴寒，其实内伏已发，故浮之则紧，若重按则应仍洪盛也（宜通解散去麻黄、苍术，加葱白、香豉，或先以连须葱白香豉汤去姜以解外，次用白虎加人叁法）。如热病，凡客邪所感，不论脉浮脉紧，恶风恶寒，宜解不宜解者，有通治之法（宜双解散去硝、黄，或再减白术、白芍、桔梗二三味，加葱、豉、知母最妥）。如热病兼衄兼喘，药必兼治（宜以白虎汤为主，衄加生地、丹皮，喘加花粉、厚朴、杏仁）。如恶热烦渴腹满，舌黄燥或黑乾，五六日不大便，须用下法（宜凉膈散、三乙承气汤）。如热病又兼暑湿，必兼清暑湿（宜凉膈散合天水散用）。并小便不利，兼利水（宜竹叶石膏汤倍用石膏）。如热病兼风痰，须先用探吐，再以凉药热饮，被覆取汗，百无一损之法（宜双解散，煎好先以半碗探吐，再尽剂服之）。如误用辛温药，致发斑，喘满，谵语昏乱，则解之（宜黄连解毒汤加减用）。如屡下後，热势独盛，不便再下，或诸湿内盛，小便黄涩，大便溏，小腹痛者，欲作利也，则解之（宜黄连解毒汤）。夫热病之症治，亦既备矣。若夫神明其间，勿致妄错，是在临症时悉心辨之，庶乎其可。（此篇亦间采周寓载《热病论》    脉  法       《灵枢》曰：热病脉静，汗已出，脉盛，一逆也，死不治。《医鉴》曰：热病得汗，脉安静者生，躁急者死，及大热不去者亦死。又曰：热病七八日当汗，反不得汗，脉绝者死。（宜与春温脉法叁看）。    夏热原由症治 丹溪曰：夏至前发为温病，夏至後发为热病，谓之伏气伤寒。《正传》曰：治热病，切不可作伤寒正治。周禹载曰：热病七八日，脉微小，溲血，口乾，一日半而死。脉代者一日死。热病七八日，脉不躁，或躁，不散数，三日中有汗，三日不汗，四日死。热病已汗，脉尚躁喘，且复热，喘甚者必死。热病不知痛处，耳聋，不能自收，口乾，阳热甚，阴颇有寒者，热在髓，死不治。热病汗不出，大颧发赤，哕者死。热病泄甚，而腹愈满者死。热病目不明，热不已者死。热病汗不出，呕血下血者死。热病舌本烂，热不止者死。热病咳而衄，汗出不至足者死。热病热而痉者死。腰折    ，齿禁  也。陶节庵曰：冬月感寒不即病，至春夏时，其伏寒各随时气改变。为温为热者，因温暑将发，又受暴寒，故春变为温病。既变之後，不得复言其为寒矣。所以仲景有云：发热不恶寒而渴者，其理可兼温病也。暑病亦然，比之温病尤加热也。不恶寒，则病非外来，渴则明其热自内达，其无表症明矣。  治温暑大抵不宜发汗，以过时而发，不在表也。其伏寒至夏，又感暴寒，变为暑病。暑病者，即热病也。取夏火当权而言暑字，缘其温热二症，从冬时伏寒所化，总曰伤寒。所发之时既异，治之不可混也。若言四时俱是正伤寒者，非也。此二者，皆用辛凉之剂以解之。若将冬时正伤寒药通治之，定杀人矣。辛凉者，羌活冲和汤是也。    温热指归     柯傢譈曰：《内经》论伤寒而反发热者有三义。有当时即发者，曰人伤於寒，即为病热也。有过时发热者，曰冬伤於寒，春必病温也。有随时易名者，曰凡病伤寒而成温者，先夏至日为病温，後夏至日为病热也。夫病温热，当时即病者不必论。凡病伤寒而成者，虽由於冬时之伤寒，而根实种於其人之郁火。《内经》曰：冬藏於精，春不病温。此是冬伤於寒，春必病温之源。先夏至为病温，後夏至为病热。中明冬不藏精夏亦病温之故。夫人伤於寒，则为病热，其恒耳。此至冬夏而病者，以其人肾阳有馀，好行淫欲，不避寒冷，尔时虽外伤於寒，而阳气足御，但知身着寒，而不为寒所病。然表寒虽不得内侵，而虚寒亦不得外散，仍下陷入阴中，故身不知热，而亦不发热。所云阳病者，上行极而下也。冬时收藏之令，阳不遽发，寒愈久而阳愈匿，阳日盛而阴愈虚。若寒日少而畜热浅，则阳火应春气而病温。寒日多而郁热深，则阳火应夏气而病熟。此阴消阳炽，从内而达於外也。叔和不知此义，谓寒毒藏於肌肤，至春变为温病。夫寒伤於表，得热则散，何以能藏。设无热以御之，必深入脏腑，何以止藏於肌肤。且能藏者不能变，何以时换而变其所藏乎。不知原其人之自伤，而但咎其时之外伤，只知伤寒之因，不究热伤其本，妄拟寒毒之能变热。不知内陷之阳邪发见，其本来面目也。又谓辛苦之人，春夏多温热病，皆因冬时触寒所致，而非时行之气。不知辛苦，动摇筋骨，凡动则为阳，往往触寒即散。或因饥寒而病者有之，或因劳倦而发热者有之，故春夏因虚而感时行之气者不少矣。若夫春夏温热，由冬时触寒所致者，偏在饱暖淫欲之人，不知持满，竭津耗真，阳强不能密，精失守而阴虚，故遗祸至春夏也。《内经》论之脉症，治法甚详，学者多不得其要领，仲景独挈发热而渴，不恶寒为提纲，洞悉温病之底蕴。今《内经》冬不藏精之指热论，以口燥舌乾而渴属少阴。少阴者，封蛰之本，精之处也。少阴之表，名曰太阳。太阳根起於至阴，名曰阴中之阳。故太阳病当恶寒，此发热而不恶寒，是阳中无阴矣。而即见少阴之渴，太阳之根本悉露矣。於此见逆冬气则少阴不藏，肾气独沉，孤阳无附，而发为温病也。温病症治，散见六经，如伤寒发热不渴，服汤已渴者，是伤寒温病之关。寒去而热罢，即伤寒欲解症。寒去而热不解，是温病发见矣。如服桂枝汤，大汗出後，大烦渴不解，脉洪大者，即是温势猖獗，用白虎加人叁，预保元气於清火之时，是凡病伤寒而成温者之正法也。因所伤之寒邪，随大汗而解，所成之温邪，随大汗而发，焉得不虚。设不加叁，则热邪因白虎而归，安保寒邪不因白虎而来耶。是伤寒者当补，治病必求其本耳。如服柴胡汤已渴者，属阳明也，以法治之。夫柴胡汤有叁、甘、芩、枣，皆生津之品，服已反渴，是微寒之剂，不足以解温邪，少阳相火直走阳明也，是当用白虎加人叁法。若柴胡加人叁法，非其治矣。夫相火寄甲乙之间，故胆肝为发温之原。肠胃为市，故阳明为成温之薮。若夫温热不因伤寒而致者，只须扶阴抑阳，不必补中益气矣。且温邪有浅深，治法有轻重。如阳明病，脉浮发热，渴欲饮水，小便不利者，猪苓汤主之。瘀热在里不得越，身体发黄，刻欲饮水，小便不利者，茵陈汤主之。少阴病得之二三日，咽燥口乾者，大承气汤急下之。厥阴病了利欲饮水者，白头翁汤主之。此仲景治温之大略也。夫温与热，偶感天气而病者轻，因不藏精者其病重，此为目伤。若再感风土之异气，此三气相合而成温疫也。温热利害，只在一人。温疫移害，祸延邻里。今人不分温热温疫，浑名温病，令人恶闻，以辞害义矣。吴又可温疫论，程郊倩热病注，俱有至理，愚不必复赘。    鳌按：此篇原本，温热俱作温暑，以热病当暑而发，故即言暑，非中暑、伤暑之暑病，其实夏热病也。今暑字俱改作热，欲令  者不至混淆耳。治夏热病方十一    白虎汤    主方     石膏  知母  甘草  粳米    人叁白虎汤    通治     人叁  石膏知母  甘草  粳米    通解散    感寒     麻黄  石膏  滑石  黄芩  苍术  甘草    连须葱白香豉汤    又     连须葱白香豉  生姜  水煎取汗，不汗加苏叶。    双解散    宣解     防风  麻黄  川芎  连翘  薄荷  当归  白芍  大黄  芒硝各五钱  石膏  黄芩  桔梗各一两  炙甘草二两  白术  荆芥  山栀各二两  滑石三两每取末三钱，加生姜三片煎。    凉膈散    不大便     连翘  山栀仁白芍  黄芩  大黄  芒硝各二钱  葱白一茎炙草五分  枣一枚    三乙承气汤    又     大黄  芒硝厚朴  枳实  甘草    天水散    暑湿     竹叶石膏汤    利水     竹叶  石膏半夏  人叁  麦冬  甘草  粳米    黄连解毒汤    误药     黄连  黄芩黄柏  山栀各钱半    羌活冲和汤    总治     羌活  川芎防风  生地  细辛  白芷  黄芩  苍术  甘草
