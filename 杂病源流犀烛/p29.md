<!-- { "loadSidebar": true } -->

　　卷六

　　心病源流（伏梁  心痛  心痈）

　　（手少阴心脉，起心中，出属心系，下鬲络小肠。其支者从心系上挟咽，系目系。其直者复从心系上肺，下出侸下，下循  内後廉，行太阴心主之後，下肘内循臂内後廉，抵掌後锐骨之端，入掌内後廉，循小指之内出其端，次注於手太小肠经。每日午时，周身气血俱注於心。手少阴心经少血多气。）    十二经皆听命於心，故为君，位南方，配夏令，属火，故为君火。十二经之气皆感而应心，十二经之精皆贡而养心，故为生之本，神之居，血之主，脉之宗。说神以气存，气以精宅，其理洵不诬也。惟心精常满，故能分神於四脏。惟心气常充，故能引精於六腑。此所以为心之大概也。心与肾连，经曰：心舍脉，其主肾经，不以其克而反以为主，故必肾水足而後心火融，肾水不足，必至心火上炎，而心与肾百病蜂起矣。故心当无病时，养之之法有二：一从本经以养其气，勿过思抑志，或事未至而迎，事已往而恋，使神明耗散。若过用其心，则伤其气，气伤，并伤其精，而神无以为守。试观孔子毋意、毋必、毋固、毋我，孟子必有事焉，勿正，勿忘、勿助，养心之法，至孔孟为已极，孔孟并末尝言医，其所以养心，曷尝有外於是哉。一从肾经以养其精，勿纵情房欲，勿贪恋女色，致相火常炎，不能握固。若守肾无节，则伤其精，精伤遂伤其气，而水不能制火，阴不能为阳宅，而水气因以凌心矣。是以象川翁曰：精能生气，气能生神，荣卫一身，莫大於此，养生之士，先宝其精，精满则气旺，气旺则神旺，神旺则身健，身健则少病。朱丹溪曰：主闭藏者肾，司疏泄者肝，二脏皆有相火，而其系上属於心，心君火也，感则动，心动则相火亦动，而精自走。可知精之走泄，固由於肾累於肝伤於心，一病则俱病。象川、丹溪明揭其旨，固可为千古养心家炯戒也。然则心失所养而心病，肾失所养而心不亦病乎。且夫心主血，血即精也，心气原自有馀，特精伤而失血，心便不足，故血盛则神明湛一，血衰则志气昏蒙。凡火之有馀，皆由血之不足，而血之不足，又能使火益就衰也。然则，心病之有馀不足，讵得与运气司天之火淫火郁，徒属乎火者同视哉。亦惟握精以固其气，养阴以凝其神，以调剂其有馀不足，使归於和而已。以上皆言心之所由致病，与养其心所以至於无病也，然而病不能已。试据经以观心之病，经曰：心病者，胸中痛，侸支满，侸下肩背胛间痛，两臂内痛，虚则胸腹痛大，侸下与腰相引痛。就经所言病，皆在血脉，而不在心，何也？以心为血脉之主，故其实其虚，皆不见本脏而在血脉，其在血脉，必先於在经络者病之也。若胸腹腰侸间，皆心与心包之所在，做先病於本经也。其虚而腹胸大，则缘脾胃不上纳气於心而然。虚而侸下与腰相引痛，又缘肝肾不上贡精於心而然。此其病非止於本经络，可由本经络而推者也。经又曰：若心经络病者，动则嗌乾，心痛，渴而欲饮，以及所生病目黄，侸痛，懦臂内後廉痛厥，掌中热痛，其皆为本经络病固已，而其病却能及心，说支脉挟咽病，则通於心，故嗌者心火必炎，故心痛火炎，则阴耗而心液乾，故必渴。且心部在阳明，心痛而热及阳明，阳明亦必热，故渴而欲饮，目黄等症，皆心脉热逆之故，所谓经络病而及心者如此。经又曰：精气并於心，则喜惊而夺精，汗出於心。又曰：忧思则伤心。何谓欤？喜者，心之浮阳，心好胜，精气并於心，则心有馀，故阳浮动而喜；惊者，肝胆虚怯之气，肝胆失利，不能卫心，故心气内空而夺精，神不守荣而汗出；思者，心之神明，思而弗遂则忧，忧思不已，必神明内扰，而往来憧憧，故伤心。凡诸心病，皆由於不能养精以驭气，而使神以气存，气以精宅也，欲求心无病者，可不於此加之意哉。 

　　【脉  法】  《脉诀》曰：心脉芤阳气作声，或时血痢吐交横，溢关骨痛心烦躁，更兼头面赤    ，大热由来面赤风，燥痛面色与心同，微寒虚惕应寒热，急则肠中痛不通，实大相兼并有滑，舌滑心惊语话难，单滑心热别无病，涩无心力不多言，沉紧心中逆冷痛，弦时心急又心悬。又《脉诀》曰：五脏不同，各有本脉，左寸之心，浮大而散。仲景曰：心伤者其脉弦。 

　　【心病缘由症治】  《灵枢》曰：邪在心，则病心痛，善悲，时仆眩。又曰：心藏脉，脉舍神，心气虚则悲，实则笑不休。《素间》曰：肾传之心，病筋脉相引而急，病名曰瘛。又曰：心热者，色赤而络脉溢也。又曰：大骨活，大肉陷，胸中气满，喘不休，内痛引肩项，期一月死，真脏脉见，乃与之期日。又曰：心病者，日中慧，夜半甚，平旦静。又曰：心苦缓，急食酸以收之。注曰：苦缓，心气虚也。又曰：心欲软，急食咸以软之，用咸补之，甘泻之。又曰：心病禁温食热衣。《难经》曰：忧愁思虑则伤心。仲景曰：心家阴气衰者为癫，阳气衰者为狂。又曰：心伤者劳倦，则头面赤而下重，心中痛，而自烦发热，脐上跳，其脉弦，此为心藏伤所致也。《难经》曰：外症面赤，口乾善笑，内症脐上有动气，按之牢若痛，期病烦心，心痛，掌中热而   有是者心也，无是者非也。 

　　【手少阴无腧】  《灵枢》曰：少阴者，心脉也，五脏六腑之大主也，其脏坚固，邪不能容，容则伤心，心伤则神去而死。故诸邪在於心者，皆在心包，心包者，心主之脉也，故少阴无腧。又曰：其外经病而脏不病，故独取其经於掌後锐骨之端，即神门也。 

　　【心绝候】  《灵枢》曰：手少阴气绝，则脉不通，脉不通则血不流，血不流，则色不泽，故其面黑如漆柴者血先死，壬日笃，癸日死。仲景曰：形体烟煤，直视摇头者，此为心绝。《脉经》曰：心绝一日死，何以知之，肩息回视，立死，一云二日死。 

　　【心气滞涩保养法】  《保生秘要》曰：凡人气旺则血荣而润泽，气绝则血活而灭形。故气虚弱滞涩而成病，如滞於心，心为身之主，统领血海，故心血少则神不定，寝不安，百病集作。诸痛痒疮痍，皆属心火，当常呵以泄其火，吸以和其心，诸心切勿食，秽气触我灵，夏至夜半後，地气一阴生，大热勿食冷，受寒霍乱侵，并忌房中事，元气离命门，大抵当甚暑，人善於养心，则无秋患，时当饮六一灯心汤，豆蔻香茹水，醉饱勿顶风前卧，慎此则无患矣。 

　　【心脏修养】  《养生书》曰：常以四月五月朔望清旦，面南端坐，叩金梁九，漱元泉三，静思注想吸离宫赤色气入口，三吞之，闭气三十息。 

　　【心脏导引】    仙曰：可正坐，以两手作拳，用力左右互相筑各六度，又可正坐，以一手按  上，一手向下托空如重石，又以两手相叉，以脚踏手中各五六度，能去心胸间风邪诸疾，闭气，为之良久，闭目，三咽津，三叩齿而已。心之积曰伏梁，起脐上，大如臂，上至心下，久则令人烦心，身体胫股皆肿，环脐而痛，脉沉而芤，皆由心经气血两虚，以致邪留不去也，治宜活血凉血，散热通结（宜伏梁丸，）斯得之矣。 

