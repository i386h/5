<!-- { "loadSidebar": true } -->
　　【惊病形症】  《内经》曰：血并於阴，气并於阳，故为惊狂。《纲目》曰：惊者，心卒动而不宁也。《三因》曰：因事有所大惊而成者，名曰心惊胆摄，病在心胆经，其脉必大动。丹溪曰：惊悸者，有时而作，大概属血虚与痰，瘦人多是血虚，肥人多是痰饮，时觉心跳者亦是血虚。    《入门》曰：惊悸因思虚过度及大惊恐而作，甚则心跳欲厥。又曰：惊悸当补血安神，宜静神丹、宁志元；若气郁惊悸，宜交感丹、加味四七汤。《正传》曰：心虚而痰郁，遇险临危，触事丧志，使人有惕惕之状，是为惊悸。    悸者，心痹病也。非缘外有所触，自然跳动不宁，其原由水衰火旺，故心胸躁动（宜天王补心丹。）或水停心下，心为火而恶水，故筑筑跳动不自安（宜茯苓饮子、半夏麻黄汤。）或汗吐下後，正气虚而悸不得卧（宜温胆汤。）此皆病之由也。总而论之，要不外乎心伤火动、火郁痰生二语，其为症状，舌强，恍惚，善悲。丹溪以血与痰概之（虚宜天王补心丹，痰宜辰砂远志丸，）可以识其端矣。 

　　【悸病形症】  仲景曰：心悸者，水惧火也，惟肾欺心，故为悸。伤寒饮水多，必心下悸。又曰：食少饮多，水停心下，甚者则悸，微者短气。《三因》曰：五饮停畜，闭於中  ，使人惊悸，属饮家。《纲目》曰：水饮为症，必头眩心悸。    悲者，心肝两虚病也。凡人心气虚，神失所守，肝虚又不能生之，则志不能伸，已无畅遂之致，而金来乘木，肺气复与相并，肺本主悲，故遂生悲病也。所谓善悲者，不必实有可悲之事，心中只是怏悒不快，虽遇可喜，亦只强为欢笑而已（宜加味温胆汤、安神补心汤。） 

　　【脉  法】  《得效》曰：悲则脉结，或云紧。《入门》曰：悲伤心包，则脉必紧。 

　　【悲病原由】  《内经》曰：肺在志为悲。又曰：心虚则悲，悲者则忧。又曰：精气并於肺则悲。又曰：悲则气消。又曰：肺主杀，故其志为悲。《灵枢》曰：悲哀动中则伤魂。又曰：悲哀动中者，竭绝而失生。    恐者，心肾肝胃病也。心藏神，神伤则心怯而恐，火伤水也。胃属土，肾属水，土邪伤水则为恐。肝者，肾之子，水强则胆壮，水衰则血虚，故易恐。而恐者，又肾之情志，故心肝胃三经，皆有恐病，其原莫不由於肾也。此则《内经》之旨也。故恐病由心者，宜镇其神（宜定志丸加金银箔、琥珀、犀角、龙齿等；）恐病由肾者，宜壮其气（宜四君子汤倍茯苓；）恐病由胆与肝者，宜养其阴（宜酸枣仁汤去黄  、莲肉，加山萸、丹皮、白芍；）恐病由肾本经伤者，宜壮其水（宜人叁散去肉桂，加牛膝、远志。） 

　　【脉  法】  《得效》曰：恐则脉沉。《入门》曰：恐伤肾，则脉必沉。《脉经》曰：人恐怖，其脉何状？师曰：脉形如循丝累累然，其面白脱色也。又曰：人楚者，其脉何类？师曰：脉浮而面色乍白乍赤也。 

　　【恐病原由】  《内经》曰：肾在志为恐。又曰：胃为恐。注云：胃热则肾气微弱，故为恐。又曰：精气并於肾则恐，由心虚而肾气并之，故为恐。    《灵枢》曰：足少阴之脉病，善恐。又曰：恐惧而不解，则伤精。又曰：恐者，神散荡而不收。又曰：恐则气下。注云：上焦固禁，下焦气远，故气不行矣。子和曰：肝藏血，血不足则恐。《纲目》曰：恐与惊相似，然惊者，为自不知也；恐者，为自知也。说惊者，闻声乃惊；恐者，自知如人将捕之状，及不能独自坐，不能独自卧，或夜必用灯者是也。    喜者，心肺二经病也。凡人心有所乐则动，动而其气达於外为喜。其气，即肺气也，肺气舒鬯，喜乃以成，然是喜也。或触乎事，或因乎境，为情之正，《中庸》所谓喜怒哀乐，发而皆中节，谓之和者是也。若过其节，则情荡而不能收，心肺二脏俱伤矣。二脏既伤，而病於是作矣（宜定志丸加天冬、麦冬。）顾安可逞情怒志为哉。 

　　【脉  法】  《得效》曰：喜则脉散。《入门》曰：喜伤心，则脉虚。 

　　【喜病原由】  《内经》曰：心在志为喜。又曰：心实则笑，笑则喜。（鳌按：心实者，邪气实於心也，邪气，或痰或火是也。）又曰：暴喜伤阳。又曰：喜怒伤气。又曰：喜怒不节，寒暑过度，生乃不固。又日；喜则气缓，说喜则气和志达，荣卫通利，故气缓矣。《灵枢》曰：喜乐者，神荡散而不藏。又曰：喜乐无极则伤魄，魄为肺神也。    怒者，肝胆病也。怒本情之正，惟发不中节，则肝胆之气横逆，而二经遂伤，且木盛克土，久必伤脾，怒所以为病也。程子云：因是人有可怒之事而怒之，圣人之心本无怒，如此用怒，便是情之正，便是发而中节之和，岂至成病。今所谓怒者，以肝胆属木，木性本直，木势必伸，稍有所郁，不能遂其直达之性，不能顺其上伸之势。因激而成怒，则此怒已非情之正，已非中节之和，即其怒已是病。况木郁则激，激则横，横则变生诸症，有不可意计测者矣。程子又云：治怒为难，惟克己可以治怒，此圣贤治怒之法也。馀亦云：治怒为难，惟平肝可以治怒，此医家治怒之法也，言肝而胆在其中（宜香甘散。） 

　　【脉  法】  《得效》曰：怒则脉激。《入门》曰：怒伤肝，则脉必濡。 

　　【怒病原由】  《内经》曰：肝在志为怒。又曰：暴怒伤阴。又曰：大怒则气绝而血菀於（上菀、郁也，）使人薄厥。又曰：血并於上，气并於下，心烦惋善怒。又曰：怒则气逆，甚则呕血及飧泄矣。又曰：胆为怒。《纲目》曰：怒在阴阳，为阴闭遏而不得伸也。    忧者，肺与脾病也。肺居华说之顶，下通心肝之气，心有所愁苦而不乐，则上搏乎肺而成忧，故忧为肺病。肺与脾同称太阴，同行气以给众脏，肺既成忧病，则闭结不解，气固於内而气不通，气不通，则大小便闭而伤脾，故忧又为脾病（宜静神丹、归脾汤。） 

　　【脉   法】  《得效》曰：忧则脉涩。《入门》曰：忧伤肺则脉必涩。 

　　【忧病原由】  《内经》曰：肺在志为忧，忧则气沉。《灵枢》曰：愁忧不解则伤意，意为脾神也。又曰：忧则隔塞否闭，气脉断绝，而上下不通也。    思者，脾与心病也。脾之神为意。意者，心之所发也。由发而渐引焉曰思，则当其发属在脾，及其思属在心。故玄晏先生曰：思发於脾而成於心也。《中庸》曰：有弗思，思之弗得弗措。《论语》曰：君子有九思。孟子曰：心之官则思。是思固不可不用者，然思之太过，则流荡失节，必至伤神，神伤，百病蜂集矣，其何以堪。故或有劳心思虑，损伤精神，致头眩目昏，心虚气短，惊悸烦热者（宜清心补血汤。）有思虑伤心，致心神不足，而不能寐者（宜养心汤。）有忧思过度，令人惕然心跳动而不自安者（宜静神丹。）有思虑太甚，致心气不足，忽忽善忘，恐怯不安，梦寐不祥者（宜定志丸。）有思虑太甚，心血耗散，竟至怔忡恍惚者（宜益荣汤。）有因思劳伤心脾，致健忘失事，言语颠倒如痴者（宜归脾汤。）有思力太猛，心神失守，致痰涎聚於心包，渐成痴癫者（宜加味茯苓汤。）凡此皆思之病也，皆过用其思之病也。乃若过用其悲忧恐惧，亦有类於此者，治法大约可以相叁。 

　　【脉  法】  《得效》曰：思则脉沉，一云结。《入门》曰：思伤脾，则脉必结。又曰：凡七情之脉，惟气口紧盛而已，细分之，乃有如此等项之不同也。 

