<!-- { "loadSidebar": true } -->
　　诸厥源流    诸厥，真元虚病也，手足逆冷为厥。经曰：阳气衰於下，则为寒厥，四肢逆冷，身冷面青，  卧，手指甲青暗，腹痛，不渴，小便自利，大便溏，完谷不化，不省人事，脉微迟。阴气衰於下，则为热厥，四肢厥逆，身热，面赤，唇燥，口乾，舌苦，目闭或不闭，烦渴，小便短涩，大便燥结，不省人事，脉滑数。夫寒厥者，即阴厥，宜急补阳（宜理中汤，或附、桂、乾、姜、吴萸，俱可酌用。）热厥者，即阳厥宜急补阴（宜岑、连、山栀、石膏、知母、童便，甚者可用硝黄下之。）说以人之阴阳无气，皆起於下，故少阴之上，名为太阳，以真阳之主，本於阴也。太冲之地，名曰少阴，以真阴之归根在肾也。夫阳气自而下，今衰於下，是不下矣，是寒独胜也。阴气自下而上，今衰於下者，足五指之表，为三阳之所起，而足下足心，又为三阴之所聚，足心又少阴肾之涌泉，阴气既衰而阳胜，阳乘阴位，故热厥必从足下也。故凡人病阴虚者。足心必热也。寒厥起於足下，又必从五指而上於膝者，以阴气起於五指之里，集於膝下，而聚於膝上，阳气衰则阴气胜，阳不胜阴，其厥反从阳分而上，故必起於五指而上寒至膝，然寒非外入，而由内生，故凡病阳虚者，手足必多寒，皆自指端始。故二厥之成，皆以阴虚。溯寒厥之由，必其人壮，秋冬夺於所用，既於阴盛时多欲不休，以夺肾中精气，则精虚於下，其气取足於上，是以下气上争，下而不上，故不能复阳气，於是气去则阳虚，寒气因而上逆，又以精虚无火，不能固脾元而气衰於中，中气不能渗荣其经络，於是阳气日损，阴气独存，手足为之寒也。溯热厥之由，必酒入胃而伤脾阴，至阳气入而精气竭，不能荣其四肢，又数醉饱入房，使气聚脾中不得散，酒气谷气相搏，热盛於中，故热偏於身，内热而溺赤也。要此二厥，惟伤真元，乃有是病。後人不明，但以手足寒，或以脚气为厥，反以此二症谬为中风。夫风病多经络受伤，厥病由真精内夺，如指厥为风，因以风治厥，亦大谬矣。     夫厥逆分阴阳，皆《内经》之精旨，馀即详论之如上。而阴阳不从，则气逆而上，凡十二经寒热之厥，亦可据经以析其义也。经曰：太阳之厥，肿首头重，足不能行，发为  仆。说以太阳根起少阴，其气得阴故下行於足，虚则逆上而上盛，故肿首头重；逆上则不能下行，故不能行而  仆也。又曰：阳明之厥，癫疾欲走呼，腹满不得卧，面赤而热，妄言妄见。说以阳明本气盛血多，今气胜其血，则阳邪实而神明乱，故癫欲走呼；气盛不行在腹，故腹满胃逆，故不得卧；阳明脉在面，故赤热；神明乱极，故妄言见也。又曰：少阳之厥，暴聋颊赤侸痛，肺不可以运。说以少阳与厥阴并行而起於下，故经和而无病，今相火上炎而无阴，其脉入耳下颊车，故聋而肿，为火壅也，侸痛；其部气逆不和，  不运，少阳气不能及下也。又曰：太阴之厥，腹满侾胀，後不利，不欲食，食则呕不得卧。说以阴为阳根，阳为阴使，三阴不副阳则三阳厥，三阳不为阴使则三阴亦厥。太阴虽阴盛，常秉少阳之气以为和，故无病。今太阴独阴无阳，不能下行，且逆上，脾既不运，胃气亦阻，故满而胀；不能行气於三阴，则肾气亦不效用，故不利不食，中气壅也；食则呕，气壅愈逆也；不得卧，胃不和也。又曰：少阴之厥，口乾溺赤，腹满心痛。说以少阴兼水火阴阳二气，若失所涵蓄，其气必偏发而上，故少阴恒兼寒热二厥，且又为十二经厥逆之主也，今此厥，阴虚火厥也；本脉循喉咙络膀胱，故口乾溺赤；不为胃关而上行。故腹痛；不贡精於心而反上乘心，故心痛。经又言：少阴不至者，厥不至，亦兼水火也。又曰：厥阴之厥，少腹肿痛，腹胀，泾溲不利，好卧，屈膝，阴缩肿，  内热。说以厥阴本阴绝，不绝者，为阳生也。今虚而为纯阴，则无气，是以当其部位，肿痛而胀；纯阴结而不舒，则下焦气不化，故泾溲不利；肝主筋，筋无气，故好卧而屈膝；脉环阴器，故阴缩肿；当所过脉不行，故  内热，郁则热也。又曰：手太阴厥逆，虚满而咳，善呕沫。说以肺为元气之主，虚则不能治节而气上逆，故咳；虚满者，上焦之满虚而无实也，满则咳矣；本脉循中焦胃口，逆则精不能散，故呕沫也。又曰：手少阴、厥阴厥逆，心痛引喉，身热，死不可治。二经属火，皆神明之治也，其主血脉，而俱厥，则阴精无以承阳矣，阳独亢则自焚，故心痛；其系上挟喉，故引喉、身热者，血脉  张也；心为脏腑之大主，逆之，故死也。又曰：手太阳厥逆，耳聋泣出，项不可以顾，腰不可以俯仰。说以小肠为心之下流，属带脉之间，其气逆，必使其经俱逆。本脉人耳，至目内外嘜，故耳聋泣出；从缺盆循颈，故项强；小肠连嗌属脊，故腰病也。又曰：手阳明、少阳厥逆，发喉痹，嗌肿，痉。说以手阳明大肠为胃下流，手少阳三焦为胃孔道，其气皆逆，必从其经上逆。大肠脉上颈贯颊，三焦脉出缺盆上项，故皆发喉痹嗌肿；曰痉者，手臂肩背强直也。以上十二经之厥，亦《内经》之要旨也。    然而《内经》言厥，更岂止是哉。又曰：有厥逆而病在太阴，盛在胃，颇在肺者，太阴脉细如发，而身热如炭，颈膺如格，人迎躁盛，喘息气逆，一日数十溲，其为病死不治。说以脉如发，又多溲，必脏气不足，中气不摄，故溲为之变也；乃热留在胃，阳明方盛，见於人迎，身膺则如炭如格，此阳不入阴，故盛在胃；阳不入阴，故太阴细微，喘息气逆颇在肺也，欲泻邪则阴虚於里，欲补虚又阳实於外，所谓不表不里，阳症阴脉之类也，安得不死。又曰：厥有腹满，暴不知人者。说以阴气盛於上，则不守於下，而脾肾肝三经之气不化，故腹满胀；阳气盛於上，则阳气上而邪气逆，逆则阳气乱而神明失守，故不知人也。又曰：有厥逆而为头痛，数岁不已者。说以所犯大寒，内至骨髓，髓以脑为主，故寒逆而至於脑，今头痛齿亦痛，是邪之逆於上，亦名厥逆也。又曰：有病膺肿颈痛胸满腹胀者，此厥逆也，治之须其气并而治之。说以肿痛胀满，皆在上中二焦，此以阴并於阳，下逆於上，正所谓厥逆也，故治之不可灸，灸必为喑，不可石，石必为狂，惟以其气并者，以既逆之後，必渐通，然後随其盛衰而调之，可无偏绝之患也。此四条，经皆以发明厥逆之馀疾，故复列而论之。    乃後人复标寒、热、尸、痰、气、食、暴七厥之名，虽其为病，不外乳《内经》之所及，然其疑状疗治，有不可不备者。大约手足寒者为寒厥（宜附子理中汤。）而寒厥又有因气虚者（宜叁  益气汤。）又有手足冷，表热里寒，下利清谷，食入即吐，脉沉者（宜四逆汤。）又有独指尖冷者，则名清厥（宜理中汤。）以上寒厥所统。手足独热者为热厥（宜火郁汤。）而热厥又有兼游赤者（宜升阳散火汤。）又有便秘者（宜大柴胡汤。）又有谵语身冷，遗溺自汗者（宜白虎汤。）又有烦渴躁妄，失下而手足冷甚，但不过肘，或身冷而反见阴象者，正为热极似寒，俗工妄谓变成阴症，急用热药助阳，十无一生矣（宜白虎汤。）又有妇人热入血室因而发厥者（宜以童便为君，加赤芍、生地、牛膝、丹皮、桃仁。）以上热厥所统。尸厥者，由胃犯不正之气，或因吊死登冢，飞尸鬼击，致阴气上盛，下部空虚，手足冷，肌肤起粟，头面青黑，错言妄语，不省人事（宜苏合丸、藿香正气散。）或有身脉不动，形体无知，状如死尸者，须先用药令其苏苏（宜返魂丹灌之，）然後随其脏气以治，寒则热之，热则寒之，闭则通之。以上尸厥所统。若夫痰厥，则由寒痰迷心，队道不行，故四肢厥冷，僵仆卒倒，咽作声，口吐沫，不省人事，气喘脉弦也（宜导痰汤。）容有暴不知人，类於卒中，但末卒仆如一切中状，喉中痰如曳锯者，必先用药探吐其痰（宜瓜蒂散，）然後治之（宜清气化痰丸、导痰汤。）以上痰厥所统。气厥则缘暴怒伤阴，四肢冰冷，卒然而仆，口出冷气，其脉必浮（宜苏子降气汤。）且有暴怒气逆，昏晕痰塞，牙紧似中风者（宜顺气散。）以上气厥所统。至如暴厥者，由於伤血，其脉芤，先用药灌醒（宜姜汁调苏合丸，）然後察脉治之。如冷过臂膝，唇与指甲青黑者，皆不治。或遇暴厥，可用急治之法（宜蒲黄酒。）以上暴厥所统。又如食厥者，醉饱後感风寒，或着恼，而饮食填塞，胃气不行，变为异常急猝之症（宜和保丸。）或因酒而得，亦名酒厥（宜二陈汤加青皮、葛根。）以上食厥所统。总之，凡治气、食、尸、痰四厥，皆以降痰顺气温中为要，今拟加减之法，四厥可治矣。其法以茯苓、甘草、枳壳，半夏、桔梗、陈皮六味为主药，如遇尸厥，宜加苍术、雄黄、远志、菖蒲、檀香、沉香、乳香、木香等。古人以忍冬藤叶一味煎膏治尸厥，大妙，可采用。遇痰厥，宜加南星、姜汁、瓜蒌霜等。遇气厥，宜加乌药、木香、香附、青皮、砂仁等。遇食厥，本宜吐，宜加厚朴、枳实、山查、麦芽、苍术等。依此治之，自无不效。然此寒、热、尸、痰、气、食、暴七厥之外，更有气虚厥，有所劳伤，气弱不能运行之故也（宜补中益气汤。）更有血虚厥，或吐溺崩漏，产後所致也（宜芎归养荣汤。）更有风厥，手足搐搦是也（宜小续命汤。）更有骨厥，骨活爪痛者是也（宜四七汤。）更有  厥，身立如椽者是也（宜四七汤。）更有痹厥，即脚气顽麻肿痛是也，初发时，必身痛，肢节肿痛（宜羌活导滞汤，後用当归拈痛汤。）更有蛔厥，由於胃寒，蛔虫攻胃，故手足厥冷而必吐蛔也（宜安蛔散，）互详诸虫门。厥之为类，不一如是，独热厥一症，竟变成痿者，或由肾肝虚，阴血失养，而又房欲不绝，以致自踝以下，常觉热痛（宜五兽三匮丸、养血壮筋健步丸。）或由醇酒膏梁，滋火於内，逼阴於外，致相火炽而乘阴位，两脚痿弱，甚且脐膝尻阴皆冷，精滑不固，法当泻相火而复真阴，使阴复其位，则病自痊矣（宜滋肾丸、神龟滋阴丸。）若误投热剂，反泻其阴，而助其阳，立毙之道也，此则厥症之变出者。    业师孙庆曾论厥之说曰：厥症有数种，总在肝风痰火，龙雷之火上冲作厥；相火上冲，阳明气塞作厥；胆怯心虚，痰火气闭作厥；元虚气逆作厥；风邪寒闭作厥。古人又有尸厥、痰厥、风厥、寒厥、痉倅、  、角弓反张皆似厥，极惊人，极难辨识得真，勿惊忙，候脉息面色。看清动作厥状而治之。大指掐拳内凶，掐拳外轻，脉大浮洪有力易醒，脉细沉伏数急不连贯凶，面青、环口青、唇白、鼻青孔黑、人中吊危。此论极为秘要，故书於此。 
