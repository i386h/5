<!-- { "loadSidebar": true } -->

　　【脉  法】  （咳嗽哮喘肺萎肺痈。）《内经》曰：喘鸣肩息者，脉实也，缓则生，急则死也。《脉诀》曰：咳嗽所因，浮风紧寒，数热细湿，房劳涩难。右关濡者，饮食伤肺。左关弦短，疲极肝衰。浮短肺伤，法当咳嗽。五脏之嗽，各视本部。浮紧虚寒，沉数实热。洪滑多痰，弦涩少血。形盛脉细，不足以息，沉小伏匿，皆是死脉。惟有浮大而嗽者生。外证内脉，叁考调停。《正传》曰：关上微为咳，脉弦或紧为寒，脉浮为风，脉细为湿，脉数为热，脉沉为留饮，沉数为实熟，洪滑为多痰，脉浮软者生，沉小伏匿者死。又曰：喘脉滑而浮者生，涩而数者死，大抵宜浮迟，不宜急数。又曰：咳逆脉浮而缓者易治；弦急而按之不数者难治；脉急或促或微皆可治；脉代者死；右关脉弦者，木乘土位，难治。仲景曰：咳唾脓血，脉数虚，为肺萎，数实为肺痈。《脉经》曰：喘脉滑而手足温者生，脉涩而手足寒者死，数者亦死，为其形损故也。又曰：肺痈唾血，脉紧强者死，滑者生。《回春》曰：喘急脉沉，肺胀停水，气逆填胸，脉必沉取，沉而实滑，身温易愈，身冷脉浮，尺涩难补。《入门》曰：咳逆上气，脉散者死。散即数也。咳逆脉数，为火刑金，故必死。 

　　【咳嗽之因】  《内经》曰：人感於寒，微则为咳，甚则为泄、为痛。河间曰：经云秋伤於湿，冬生咳嗽者，说伤湿积於脾也。大抵秋气宜清肃，若反动之，气必上冲为咳嗽，甚则动脾湿而为痰也，是知脾无留湿，虽伤肺气，亦不为痰。若有痰而寒少热多，故咳嗽。是咳嗽非专主於肺病，以肺主皮毛，而司於外，故风寒先能伤之也。经云：五脏六腑皆能使人咳，非独肺也。各以其时主之而受病焉。非其时，则传以与之也，所病不等。风寒燥湿火，皆能令人咳，惟湿病痰饮入胃，留之而不行，上入於肺则为嗽。假令湿在心经，谓之热痰；湿在肝经，谓之风痰；湿在肺经，谓之气痰；湿在肾经，谓之寒痰。各随症用药。又曰：无痰有声曰咳。肺气伤而不清也。无声有痰曰嗽，脾湿动而为痰也。有痰又有声则曰咳嗽耳。【喘咳由肾家虚】  《直指》曰：肾虚不能纳气归元，故气逆。咳喘痰盛，或喘或胀，髓虚多唾，足冷骨痿，胸腹百骸俱为牵掣，咳愈重，声愈乾，当於受病之处图之。又曰：肺出气，肾纳气，凡咳嗽暴重，动引百骸，自觉气於脐下逆奔而上，此肾虚不能纳气也，当以补肾为主，毋徒宁肺。 

　　【咳嗽不治症】  《灵枢》曰：咳而羸瘦，脉坚大者死；咳而脱形发热，脉小坚急者死。《入门》曰：凡咳喘至肺胀有咽疮，失音者必死；脉数有热，喘嗽吐血上气不得卧者死。《正传》曰：久嗽不止，成痨声哑，或喉中生疮者不治。《丹溪》曰：咳嗽肺胀，郁遏不得眠者，为难治也。 

　　【禁忌法】  《入门》曰：凡久嗽，忌用人叁、半夏、陈皮等燥药，久喘亦忌人叁。凡气嗽，忌罂粟壳、肉豆蔻等涩药。丹溪曰：凡咳嗽，口乾咽燥而有痰者，忌南星、半夏，宜瓜蒌仁、贝母。若有饮水者，又忌瓜蒌，恐腻膈。 

　　【导  引】  《保生秘要》曰：伸足坐定双捏儿诀，用力撑起，低头躬身渐下，以两手扳足尖三次，随原诀用力仰起，次咽津下降幽阙。如此躬法二十四回，养静半香效。 

　　【运  央】  《保生秘要》曰：此症有三种：或感风寒而嗽，或因心火妄动，      活 但用归元凝神一法封固，火不上行，肺窍不痒，其嗽自止。却寒嗽持守微用闭法，却火嗽但用封固取静，後引肾水浇灌肺火，周旋度数，肺得水润，嗽自然止。    哮肺病也，当先辨哮与喘与短气三症之相似而不同。李氏士材曰：喘者，促促气急，嗡嗡痰声，张口抬肩，摇身撷肚；哮者，与喘相类，但不似喘开口出气之多，而有呀呷之音。呷者口开，呀者口闭，开口闭口，俱有声音。呀呷二音，合成哮字，以痰结喉间，与气相击，故呷呀作声。短气者呼吸虽急，而不能接续，似喘而无痰声，亦不抬肩，但肺壅而不能下。按士材分别三症，至为精细，临症时所当详察。哮之一症，古人专主痰，後人谓寒包热，治须表散（宜陈皮汤，冬加桂枝。）窃思之大都感於幼稚之时，客犯盐醋，渗透气  ，一遇风寒，便窒塞道路，气息急促，故多发於冬初，必须淡饮食，行气化痰为主（宜千金汤能治一切哮。）禁凉剂恐风邪难解也，禁热剂恐痰火易升也，苏子、枳壳、青皮、桑皮、桔梗、半夏、前胡、杏仁、山栀皆治哮必用之药。士材谓先於八九月末寒时，用大承气下其热，至冬寒无热可包，此法大妙。而又有食哮（宜清金丹，）有水哮（宜水哮方，）有风痰哮（宜千缗导痰汤，）有年久哮（宜皂荚丸、青皮散，若服青皮散愈後，宜用半夏八两，石膏四两，苏子二两，丸服。）皆当随症治之，无不可以断其根也（宜定喘汤。） 

　　【哮病证治】  《入门》曰：哮以声响言，喘以气息言。《纲目》曰：哮喘遇冬则发者有二症，一由内外皆寒，须用东垣叁苏温肺汤，一由寒包热，须用越婢加半夏汤表散之。《正传》曰：喘促喉中如水鸡声者谓之哮，气促而连续不能以息者谓之喘。    喘，肺病也。《内经》论喘之因甚多，独诸病喘满，皆属乎热一语，足为纲领。王海藏云：气盛有馀便是火，气盛当作气衰，有馀当作不足，肺气果盛有馀，则清肃下行，岂复为喘，皆以其火入肺，炎烁真阴，气衰不足，故喘。所谓盛有馀者，非肺之气，肺中之火也。海藏诚发千古之精奥，而犹末究火所由来。火之有馀，即水之不足，诸逆冲上，皆缘壮火食气，销烁肺金。真阴虚，故火益旺，其症多自小腹下火起而上，左尺大而虚，非四物阴血之剂可疗。下焦龙火，亦非寒凉可降。其挟痰者，乃水挟木火而上，非竹沥枳半能消，必当补泻兼行（宜六味作汤，加麦冬、五味子，大剂浓煎服之，）则水自升，火自降，痰自消。若六脉俱沉实，遍身痰气火气，坐卧不得，则又不在此例（宜黄连膏。）总之，喘因虽多，而其原未有不由虚者，元气衰微，阴阳不接续，最易汗脱而亡，一时难救。古人言诸般喘症，皆属恶候是也，说人身气血阴阳，如连环式样一般。  两圈交合之中，一点真阳，命也。牵扯和匀即呼吸调息也，若不接续，即见鼻扇唇青，掀胸抬肚，张口摇肩等状，脉亦不续，无神即死，故凡喘皆不可忽视也。试条列之：火郁喘，六脉俱涩，或沉伏，四肢厥冷，拂拂气促而喘，以为有馀，脉却不紧数，以为阴虚，尺脉又鼓指，寒热俱难投，惟当宣散畜热（宜逍遥散加黄连、吴萸，）使之发汗，既愈，再养阴和阳（宜六味丸）乃佳。水气喘促，乃水气逆行乘肺，肺得水而浮，喘不能卧，气不宣通，当从小便去之（宜桂苓甘     肾气丸。）风寒外束喘，喘必有力，其气粗，有馀之喘也（宜三拗汤。）劳碌气虚喘，必呼吸急促（宜六君子汤。）胃虚喘，抬肩撷肚，喘而不休（宜五味子汤。）食喘，凡病初起即喘急，多食，或放屁，或咬人，或见壮脉，皆食重之故，消其食自愈（宜资生丸。）痰喘，动作便有痰声（宜先服定喘加瓜蒌三剂，次照痰症治。）痰甚喘，痰声更甚，喘不休（宜神仙住喘汤。）气喘，呼吸急促无痰声（宜定喘汤。）火喘，乍进乍退，食则减，已则发（宜桔梗二陈汤。）暑喘，遇暑热即病（清暑益气汤。）湿喘，不论内蒸外感，皆胸满，张口促急，以利水为要（宜渗湿汤。）阴虚喘，火自脐下上冲，便喘不休（宜四物加知柏、麦冬、五味，间服六味丸。）肺痈喘，必口燥，胸中隐隐痛，吐脓，右寸脉数实，以保金化毒为主（宜桔梗汤加防风、橘红、金银花、麦冬。）肺萎喘，唾有脓血，或浊痰（宜紫菀散。）肺胀喘，上气烦躁，目如脱状，脉浮而大（宜越婢加半夏汤，）脉浮，心下必有水气（宜小青龙加石膏。）药後喘，或其人素来劳倦气虚，或当病後用攻伐药太过，以致喘不能收（宜补中益气汤。）忽作喘，必因感风感气，或多食饮酒而然，须兼所感治之（宜以定喘汤为主，各加所感药。）似喘非喘之喘，由阳明之气下行，胃络不和，逆而上出也（宜六君子汤。）似火非火之喘，真元耗极，肾气上奔，四肢厥冷，面赤烦躁恶热，此非邪火，乃命门真火离宫不归，两寸浮数，两尺微弱，用凉药似稍快，少顷依然，此当细求其绪，与以助元接真镇坠之品（宜六味丸、肾气丸，生脉散送下）觉气稍定，复用大剂以镇於下，或可回生（宜大齐叁、  ，加故纸、牛膝、阿胶。）小儿行走气急作喘，必是食，食喘必兼感，如感风疏风，感气开气，受惊镇惊，加入消食中自愈（宜以平胃散为主，各加所感药。）老人动即作喘，皆由虚衰，必用补益，不可专任定喘之剂（宜嵩崖脾肾丸。）喘遇秋冬即发，寒包热也，解表则愈（宜陈皮汤。）喘不休，汗出如油，气脱也，不治，惟独叁汤浓煎多服，或可少延时日。种种喘症，皆当详察治之，至用药，通忌敛涩升发燥热酸硷之品，降气清火润肺，方为治喘平和之法（宜通用苏子、桑皮、枇杷叶、前胡、乌药、枳壳、半夏、山栀、元叁、知母、青黛、黄岑、梨肉、贝母、杏仁、花粉、桔梗、橘红、天冬、麦冬等。）孙庆曾先生云，凡喘，皆不可轻视，言易治，旨哉言乎，诚见乎喘病之重，而治喘之难也，临症者慎旃。 

　　【喘急形症】  《肉经》曰：肺主气，形寒饮冷则伤肺，故其气逆而上行，冲冲而气急，喝喝而息数，张口抬肩，摇身掀肚者是为喘。丹溪曰：喘急者，气因火郁，而成稠痰在肺胃也。《入门》曰：呼吸急促者谓之喘，喉中有声响者谓之哮，虚者气乏身冷，痰如冰，实者气肚胸满，身热便硬。又曰：有起居如故，而息有音者，乃肺之络脉逆，而不得随经上下也。又曰：喘非风寒伤肺，则痰火胀急，风寒则祛散，痰火则疏导，但火热者亦不可纯用苦寒，宜温以劫之。又曰：凡喘未发，以扶正为主，已发以散邪为主。 

　　【喘由肾虚】  《得效》曰：下元虚冷，肾气不得归元，上喘气急，安肾丸、八味丸主之。 

　　【喘嗽声嘶】  丹溪日；声嘶者，由血虚受热也，蛤粉、青黛，蜜丸，时常含化。 

　　【喘病不治症】  仲景曰：凡喘，烦躁无脉，身冷神昏者死；发汗如油，汗出如珠不流，抬肩撷肚，喘而不休，及膈前高起，手足厥冷，脉散及数者，皆死。《直指》曰：汗出发润喘者为肺绝，身汗如油喘者为命绝，直视谵语喘满者不治。诸有病笃，正气欲绝之时，邪气盛行，都壅逆而为喘。然则喘之危急，又何可以寻常小症目之哉。 

