<!-- { "loadSidebar": true } -->
　　破伤风源流（痉倅）    破伤风，外因病也。其原有四：一原卒暴伤损肌肤，风邪相袭而发；一由诸疮汤洗艾灸火毒之气，内逼妄行而发；一由疮口不合，贴膏留孔，风气相袭而发；一由热郁，遍身白痂，疮口闭塞，气难通泄，传播经络而发。此四因发时，寒热间甚，或口噤目斜，身体强直，角弓反张，不急治，必死。然四因之发，虽皆由风邪外袭，要必其血衰，不能荣养乎筋，然後邪得袭之，故《三因方》以为伤寒汗下过多，与夫病疮人及产後，多致斯病，良有然也。而古人於痉倅，通称为破伤风。窃按痉者，筋劲强直而不柔和。倅者，口禁角弓反张，破伤风症。有至筋劲强直角弓反张者，非痉倅之止於破伤风。说痉倅多是气血两虚，风痰壅盛而成，或伤寒杂病，汗、吐後感风亦成，大发湿家汗亦成，产後去血多亦成，惟跌磕打伤，疮口未合，贯风而成者，乃为真破伤风。《三因》言伤寒产後云云者，以痉倅之状，与破伤风症相似而言之，即古人通称痉倅为破伤风之故，非真破伤风一症也。特汗後、产後之痉倅，有专由血液少而成者，亦有血液既少，复中风邪而成者，以其复中风邪，故亦云破伤风也。但血液内虚，复中乎风，因成痉倅。而所中有不止於风者，如中乎寒，则筋患紧缩；中乎热，则筋患弛张；中乎湿，则筋患弛缓；犹中乎风，则筋患弦急也。惟所中不止於风，故风能散气，必有汗而不恶寒者，亦寒能涩血，必无汗而又恶寒也。热能消气，必为    也。湿能溢血，必为缓弱也。经所谓大筋软短，小筋弛张者，非是之谓乎。  特条列其症治：凡破伤风有口噤身强直者（宜玉真散）。有发热红肿风邪，欲传经络而未深入者（宜水调膏）。有腰脊反张，四肢僵直，牙噤口嘴，遍身冷，不知人者（宜全蝎散、大蜈蚣散）。有风邪入里，发搐，目直视，二便秘结，当下者（宜左龙汤、羌麻汤）。有痰涎极盛者（宜乌蛇散）。有手足掉战不已者（宜朱砂指甲散）。有血凝昏闷者（宜乌鸦散）。有不论新久诸疮，传变而为破伤风者（宜急风散）。有发汗过多，变成破伤风者（宜防风当归散）。有亡血过多，变成破伤风者（宜当归地黄汤）。当各随其症以施治。虽然，有要法焉，不可不急讲也。说破伤风之发痉倅，当先识为何经受病。如身热足寒，项强，头摇口噤，背反张面搐者，太阳也，无汗则急汗之（宜防风汤、羌活防风汤、小续命汤）；若本有汗或过多，宜止之（宜白术汤、白术防风汤）。如头低视下，手足牵引，肘膝相摇而身前搐者，阳明也，急下之（宜左龙丸、小芎黄汤、大芎黄汤）。如或左右一目视，或左右一手一足搐搦者，少阳也，急和之（宜羌麻汤、防风通圣散）。河间、海藏辈，皆本此以为治，故无不中病。不及三阴者，以病既入阴，而现有胀满自利，咽乾口燥，舌

　　卷卵缩等象，俱不能生，故古人不立方治，而今亦不多赘也。嗟乎！汗、下、和，治伤寒法也，即可移以治破伤风，讵不贵人之灵明哉。    脉  法       《正传》曰：破伤风脉，浮而无力，太阳也。长而有力，阳明也。浮而弦小，少阳也。    破伤风原由症治       《纲目》曰：破伤风者，诸疮久不合口，因热甚郁结，而荣卫不得宣通，怫热因之遍体，故多白痂。是时疮口闭塞，气难宣通，故热甚而生风也。又曰：疮口平无汁者，中风也，边自出黄水者，中水也，并欲作倅，须急治之。又痛不在疮处者，风伤经络，亦死症也。初觉疮肿起白痂，身寒热急，用玉真散贴之。伤在头面，急用水调膏，和雄黄敷疮上，肿渐消为度。若腰脊反张，四肢强直，牙噤，通身冷，不知人，急用蜈蚣细末擦牙，吐出涎沫立苏。河间曰：痛後搐者，太阳也；身前搐者，阳明也；两旁搐者，少阳也。太阳宜汗，阳明宜下，少阳宜和，若明此三法，而不中病者，未之有也。又曰：破伤风在表，宜以辛热发散之，防风汤、羌活防风汤、九味羌活汤；在半表半里，宜以辛凉和解之，羌活汤、防风通圣散；在里则以寒药下之，小芎黄汤、大芎黄汤。又曰：破伤风虽宜发汗，若自汗多，则宜用白术汤、白术防风汤。《入门》曰：破伤风多死，宜用防风、全蝎之类，全蝎散最妙。丹溪曰：大凡破伤风在头面，则白芷为君，防风头佐之；在身体及四肢，则以防风为君，随身梢用；在下部以独活佐之。《医鉴》曰：诸疮欲变倅，宜急风散；发汗多成倅，宜防风当归散；亡血多成倅，宜当归地黄汤。《回春》曰：破伤风，宜早治，若入脏则难治，有四死症：一头面青黑色，二额上有汗珠不流，三眼小目瞪，四身汗如油。缪仲淳曰：凡闪脱折骨诸疮，慎不可当风用扇，中风则发倅，口噤项急，杀人，急用苏木为末三钱，酒服立效，名独圣散。或用生蟾二两半，切剁如泥，入花椒一两，同酒炒熟，再入酒二盏半，热服之，少顷，通身汗出，神效。或用威灵仙半两、独头蒜一个、香油一钱，同捣烂，热酒冲服，汗出即愈。其或打扑金刃伤，及破伤风伤湿发病，强直如  状者，用南星、防风等分为末，水调敷，疮上出水为妙，仍以温酒调服一钱。已死心尚温者，热童便调灌三钱，名夺命散即玉真散。斗殴内伤坠压者，酒和童便，连灌散服即苏，亦可煎服。其或破伤风有表症末解者，用江鳔五钱炒焦，蜈蚣一对炙，研为末，以防风、川芎、羌活、独活等分煎汤，调服一钱。其或破伤风病，传入里者，用左蟠龙即野鸽粪、江鳔、姜蚕各炒五分，雄黄一钱，蒸饼丸梧子大，每十五丸，酒下取效。其或破伤风湿如疟者，以黄蜡一块，热酒化开服，立效，与玉真散对用尤妙。

