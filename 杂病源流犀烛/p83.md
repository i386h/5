<!-- { "loadSidebar": true } -->
　　寒病源流（恶寒发热痼冷  寒厥暴亡）    经曰：诸病上下，所出水液，澄澈清冷，症瘕俉疝坚痞，腹满急痛，下利清白，食已不饥，吐利腥秽，屈伸不便，厥逆禁固，皆属於寒。经云然者，以足太阳寒水，乃肾与膀胱之气，肾阳既虚，则寒水之气益泛，而一值天地杀厉之气，则两相感召，而诸寒病生焉，是寒之为病，未有不由於阳虚者也。夫寒病莫大於伤寒，亦莫险於伤寒，以其为生死攸关也，馀别着《伤寒论纲目》，故  不赘及。外此则有感寒症，亦头疼，亦发热，亦恶寒，探其舌本，必从喉咙内乾出於外。多兼烦躁，不烦躁即感寒之轻者，又或不头疼而发热，不发热而头疼，虽渴而不欲引饮，至夜或偶得寐，遇食不好亦不恶，居处虽若  怯，而神气安静，凡若此者，皆属感寒之候，与伤寒不同，宜解表散寒（宜桂枝、乾姜、麻黄、柴胡、前胡、川芎、葱白、升麻、紫苏、葛根、羌活、独活、生姜、细辛、吴萸，随症选用，又宜沈氏葛补汤）。又有中寒症，身体强直，口噤不语，四肢战掉，卒然眩晕，身无汗者，此寒毒所中也，其脉必沉而细，或紧涩，或阴阳俱盛，其为症定当无汗，有汗反不治（宜姜附汤、麻黄附子汤）。或有眩晕口噤，昏迷肢冷，身不热，脉迟紧者（宜附子理中汤）。若肢冷，腹绞痛，唇青，宜用灸法（宜以半夏、皂角、麝香各一分半，为末，填脐中，生姜切薄片贴之，放艾火於上灸之）。又有杂中寒，或乘冷、多食生冷，致头疼身热，项背拘急，呕吐腹痛者，却不似真中寒之猛急（宜五积散，若感寒脉浮，亦宜服之）。有因色欲後受寒，手足冷，脐腹痛者（宜健阳丹）。有急阴病，腹痛，肢冷，甲青者（宜太乙还元丹）。要皆寒之为病也。    脉  法       《脉经》曰：紧脉为寒。又曰：弦紧为寒邪。《脉诀》曰：伤寒有五，脉非一端，阴阳俱盛，紧涩者寒，阳浮而滑，阴濡而弱，此名伤风，勿用寒药。阳濡而弱，阴小而急，此非风寒，乃湿温脉，阳脉浮滑，阴脉濡弱，或遇於风，变成风温。阳脉洪数，阴脉实大，更遇温热，变成温毒。阳脉濡弱，阴脉弦紧，更遇湿气，变为湿温。阴阳俱盛，重感於寒，变为温疟。同病异名，阴阳俱盛，病热之极，浮之而滑，沉之散涩。《回春》曰：中寒紧涩，阴阳俱盛，法当无汗，不汗伤命。《医鉴》曰：中寒之脉，虚而微细。    寒病原由症治     东垣曰：仲景论伤寒矣，未及手中寒，前人冶冒大寒而昏中者，用附子理中汤，其议药则得之。然曰伤曰中，未有议其异同者。夫伤寒有即病，有不即病，必大发热，病邪循经而行，以渐而深；中寒则仓卒感受，其病即发而暴，一身受邪，难分经络，无热可发，温补自解，此气太虚也，不急治则死。《得效》曰：寒温不节，将理失宜，乍暖脱衣，甚热饮冷，坐卧当风，居处暴露，冲冒霜雪，凌晨朝起，呼吸冷气，久睛暴暖，忽变阴寒，久雨积寒，致生阴湿，如此之候，皆为邪厉，侵伤肌肤，入於腠理，使人身体沉重，  X气壅，胸膈凝滞，肢节酸疼，项背拘急，头目不清，鼻塞声重，饮食不入。凡此之症，若不便行解利，伏留经络，传变无已。此不过四时感寒，若传变，必至成伤寒矣。又曰：中寒则口噤，四肢强直，卒然晕倒。《局方》曰：寻常感冒，有表症宜羌活冲和汤、防风冲和汤、芎芷香苏散。寒毒入里吐利者，宜藿香正气散。挟食停痰，宜人叁养胃汤。时令感冒，宜升麻葛根汤。又曰：大抵感冒，古人不敢轻发汗者，正由麻黄能开腠理，用或不得其宜，则导泄真气，因而致虚，变生他症。若人叁养胃汤，乃和平之剂，止能温中解表而已，不致妄扰也。丹溪曰：杂病与伤寒相类者极多，凡有感冒轻症，不可便认为伤寒而妄治之，其或可者，说亦因其不敢放肆，多用和解平和之药散之尔。《医鉴》曰：中寒者，寒邪直中三阴，卒然昏不省人，口噤，四肢强直，拘急疼痛，不急治，死在旦夕，先用热酒、姜汁各半盏灌服，次用回阳救急汤、附子理中汤、术附汤、回阳汤。又曰：中寒虽燥热烦渴，可煎附子理中汤浸水中冷服之，不可热服。又曰：凡感冒风寒，通谓之四时伤寒，宜冲和散、正气散、沃雪汤、十味芎苏散。《入门》曰：冷极唇青，厥逆无脉，阴囊缩者，急用葱熨法、吴茱萸熨法，并艾灸脐中气海、关元各三五十壮，而手足不温者死。

　　恶寒发热  阴阳二气相乘胜病也。成无己《明理论》云：寒邪为阴，热邪为阳，里分为阴，表分为阳，邪之客於表也为寒，邪与阳争则为寒矣，邪之入於里也为热，邪与阴争则为热矣。若邪在半表半里之间，外与阳争而为寒，内与阴争而为热，表里之不拘，内外之无定，由是寒热且往且来，日有至而三五发，甚者十数发也。若以阴阳二气相胜，阳不足则先寒後热，阴不足则先热後寒，此则杂病阴阳自相胜然也。无己之论良为精切，馀窃思焉，恶寒发热二症，当分言之，而後合叁之，何则？恶寒者，寒邪客於荣卫，故洒淅而然也。说寒之所客，虽不见风，而亦恶寒，虽居暖室，无寒气相袭，亦不欲去衣被，故无他症，但觉恶寒，阴胜也（宜理中汤）。或呕或心下痞，而恶寒，中寒也（宜五苓散）。汗後恶寒，阳微也（宜芍药附子甘草汤）。下症悉具，而微恶寒，表未解也（宜先用羌活冲和汤解表，後用承气汤攻里）。下後渴而恶寒，阳邪内搏也（宜白虎汤加荆、防）。一身不恶寒，但背恶寒，表未解也（宜葛根汤）。腹满背恶寒，邪入里也（宜小承气汤）。汗後不解，反背恶寒，虚也（宜芍药甘草附子汤）。口中和，背恶寒，阴气盛也（宜附子汤）。口乾燥，心烦，背微恶寒，阳气内陷也（宜人叁白虎汤）。身无他症，但面恶寒，胃虚寒也（宜升麻附子汤）。身无他症，但足膝恶寒，下元衰也（宜菟丝子丸）。发热者，邪气之入，不能宣泄，故郁而为热也。其热有表有里，有阴有阳。如翕翕而热，表热也，是风寒客於皮肤，怫郁於中。表热而里不热也无汗脉浮紧，宜发表（宜叁苏饮去人叁）。有汗脉浮缓，宜解肌（宜柴葛解肌汤）。蒸蒸而热，里热也，是阳邪入陷於阴中，里热而表不热也。脉沉实而渴者，宜下之（宜大柴胡汤）。若表里未罢，邪气传里，表里俱热，脉必弦数，宜和解（宜小柴胡汤）。如脉沉反发热，是未离於表也（宜麻黄附子细辛汤）。发热烦渴，小便赤，脉浮大，是为表里发见也（宜五苓散）。若阴阳俱虚，热不止，若汗下後复大热，脉躁乱，若下利热不止，皆死症。以上皆分言之者。又有发热恶寒，一齐俱作，属乎阳也（宜羌活冲和汤）。下後不渴，发热而渴，又恶寒，阴阳郁而未和也（宜白虎汤）。背恶寒而复潮热，阳邪实於胃中，且有燥屎也（宜柴胡加桂汤）。背恶寒，又潮热，腹满，胃中实热也（宜小承气汤）。发热恶寒，兼之头痛脊强，脉浮紧，邢入太阳，表症也（宜麻黄杏仁饮）。汗後七八日不解，表里俱热，时时恶风恶寒，大渴，舌乾燥而烦，阴虚阳郁未散也（宜人叁白虎汤）。以上皆可合叁之者，然则恶寒发热见於杂病者，奚可混於伤寒也哉。    恶寒发热原由症治   经曰：人伤於寒，而传为热。何也？曰：夫寒盛则生热也。寒气外凝，阳气内郁，腠理坚致，六府闭封，致则气不宣通，封则湿气内结，中外相搏，寒盛热生，故人伤於寒转而为热也，汗之而愈，则外凝内郁之理可知矣。斯乃杂病数日者也。《活人书》曰：恶寒者，不当风而自憎寒；恶风者，必当风而後憎寒。《本事方》曰：发热恶寒，近似伤寒者有五种：脉浮而紧，发热恶寒者，伤寒也；脉浮而数，发热恶寒，或有痛处，是欲作痈疽也；脉浮而涩，发热恶寒，或胸膈呕吐，此伤食也；脉浮而滑，发热恶寒，或头眩呕吐，是风痰也；脉浮而弦，发热恶寒，或欲思饮食，此欲作疟疾也。缪仲淳曰：凡肌热躁热，困渴引饮，目赤面红，昼夜不息，其脉洪大而虚，重按全无力，此血虚发热也，得於饥困劳役，像白虎症，但脉不长实为异耳。若误服白虎汤，即死，宜用归身酒洗二钱，黄儀蜜炙一两，日二服。又曰：脾劳发热者，有虫在脾中为病，令人好呕也。取东行茱萸根大者一尺，大椿子八升，橘皮二两，酒一斗，浸一宿，微火薄暖之，绞去渣，平旦空腹服一升，取虫下，或死或半烂，或下黄汁，凡作药时，切忌言语。又曰：肺热身如火燎，烦躁引饮，而昼盛者，气分热也，宜黄芩一两，水煎顿服，以泻肺经气分之火，次日身热尽退，而痰嗽皆愈。又曰：心经实热，用黄连七钱，水一盏半，煎一盏，食远温服，小儿减之，名泻心汤。又曰：三焦积热，用元叁、大黄、黄连各一两，蜜丸，每三四十丸，白汤下，小儿丸粟米大。又曰：膈上烦热，多渴，滑石末二两，煎水去渣，入粳米煮粥食。

