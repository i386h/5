<!-- { "loadSidebar": true } -->
　　痼冷  寒邪久伏病也。凡人或冒雨雪，或涉冰渊，或晨行旷野，或夜深露坐，或衣被一时不及，或饮食耐冷强吞，而一股寒冷之邪，自外入里，又一时不即透发，以致辗转深陷，或伏於经络，或伏於脏腑。及其发也，或腹痛，或遍身肢节拘急痛（宜附子理中汤）。或身痛腹痛，兼下利清谷，恶寒不汗，四肢厥冷（宜四逆汤）。或寒入脏腑，四逆不温，或咳或悸，或小便不利，或腹痛，或泄利下重（宜四逆汤）。或脐腹冷疼，口吐清水，大便自利，足胫寒而逆（宜加减白通汤）。或因久寒痼冷，吐利日久，身冷脉微（宜金液丹）。或心腹冷痛，脏腑虚滑，既吐又泻，脉微欲绝（宜至圣来复丹）。或寒冷之邪伏於太阳，筋惕肉俽，振振欲擗地，气寒恶寒（宜真武汤）。或寒冷之邪伏於阳明，心胸中大寒痛，呕不能饮食，腹中寒气上冲，皮高起，痛不可触近（宜大建中汤）。或寒冷之邪伏於少阳，口苦耳聋，胸满胁痛乾呕，不能食（宜小柴胡汤）。或寒冷之邪伏於太阴，脉沉无力，腹中急痛，吐呕，粪溏，或厥冷拘急，或结胸吐蛔（宜理中汤）。或寒冷之邪伏於厥阴，脉细欲绝，手足厥冷，乾呕，吐涎，头痛（宜当归四逆汤加吴萸、生姜）。肝邪疝气牵引脐腹疼痛（宜天台乌药散）。或寒冷之邪优於少阴，下利，厥逆无脉，乾呕而烦（宜白通加人尿猪胆汁汤）。腹痛，四肢沉重痛，下利，小便不利（宜真武汤）。或烦躁欲死（宜吴茱萸汤）。或五更泄泻（宜四神丸）。或阴疝疼痛（宜导气汤）。痼冷之为患，其款类纷繁若此，  非详求审察，奚自治之哉。    痼冷症治       《医鉴》曰：痼冷者，谓痼久而冷也。痼者，固也。冷者，寒之甚也。《纲目》曰：脏腑之中，停寒不散，谓之沉寒，积冷不解，谓之痼冷，宜用代灸涂脐膏。

