<!-- { "loadSidebar": true } -->
　　而兹则不厥不狂，心中暗恼，而不自禁也，因名之曰善怒。虽心腹郁结难支，然未见有以此殒命者。

　　惟专治其瘟，瘟愈而怒自已矣。或投以铁落饮，视其兼症，而加减出入之，庶可奏效也。

　　卷之二·论治　瘟症杂症治略

　　狂

　　狂之为病有三，而阴症不与焉。经曰：重阳则狂。又曰：邪入于阳则狂。诸经之狂，总阳盛也。

　　一曰发狂，盖阳明多气多血，阳邪入胃腑，热结不解，因而发狂。其症则妄起行，妄笑语，登高而歌，弃衣而走，逾垣上屋，呼号骂詈，不避亲疏，数日不食，皆因阳明邪热上乘心肺，故令神志昏乱，如此是为邪热已极，非峻逐火邪不能自已。故但察其面赤咽痛，潮热噎气，五心烦热，唇肿口哕，发黄脉实，形如醉人，大便 结或腹满而坚。有可攻等症，则宜以大承气、六一顺气等汤，凉膈散，消息出入下之。再甚则为阳毒，斟酌施治。如无胀、满、实、坚等症，而惟胃火致然，则但以白虎汤、抽薪饮等，泄去火邪自愈。一曰如狂，或当汗不汗，或覆盖不周而不汗。太阳之邪，无从而出，故随经入腑，小腹 满，小便自利，下焦蓄血，经所谓热结膀胱，其人如狂。是特如狂而未至于狂耳，宜桃仁承气下之则愈。一曰火邪惊狂，其或薰熨迫汗，灼艾烧针等治不如法，令人烦躁起卧不安是也。此伤寒中事，瘟疫门原无薰灼治法，故无此变症。至于狂乱而兼小便自遗直视，汗出辄复热，不能食，舌卷囊缩，皆难治。

　　抽薪饮黄芩 石斛 木通 炒栀 黄柏 枳壳（麸炒） 泽泻（盐水炒） 甘草水煎冷服。热在经络者，加连翘、花粉；在血分、大小肠者，加槐花、黄连；在阳明头面，或烦躁便实者，加石膏；在下焦，加胆草、车前；在阴分，津液少者，加二冬、生地、白芍；便结，加硝、黄。

　　卷之二·论治　瘟症杂症治略

　　循衣摸床

　　瘟疫而至循摸，势亦危矣，而治之得法，亦有生者。其一由阳明里热之极者。盖阳明胃也，肝有邪热，而移于胃，故现此症。胃主四肢，而风木乃动摇之象，是循摸乃肝与胃腑邪热所致也。脉滑者生，涩者死。如有下症，宜用承气等汤。其一由用火劫汗而然者，小便利者生，不利者死。（利则肺气犹降，膀胱犹能化气，而肾水未枯也。）余曾见一人患瘟疫，不时循摸，询之，谓曾用火罐将胃口乱拔，冀其作汗，变现此症。遂用寒凉和解之药而愈。

　　盖未现下症，第因火劫所致，清之即愈。亦有不因火劫，不因吐下后而有是症者，总宜清凉和解。

　　伤寒书中，亦有指循摸为虚极，而用微补峻补者，瘟疫未曾经过。

　　卷之二·论治　瘟症杂症治略

　　谵语语

　　伤寒谵语、 语，解者纷纷。考其字义，谵语者，不论寤寐，乱言独语，如见鬼状。因胃热上乘于心，心为热冒，则神识昏乱，错妄如此，俗谓之说糊话者是也，热之轻者也。甚则狂语不休，骂詈喊叫，昏不识人，而热则深矣。 语者，乃合目自言，寤而自止，较之谵语则更轻矣。

　　此谵 二字之分也。谵语向入阳明门，以余之所阅历，三阳皆有，而阳明居多耳。亦有初得病而即谵语者，更兼昏不识人及不能食，其病必重。若无此症，或睡则 语，而寤则清醒，或寤时偶为 语，而有时止歇，其病则轻矣。谵 之由，又自不同。有邪在表者，有邪入里者，有邪在半表半里者，有表虚里实者，有汗后者，有下后者，有蓄血者，有燥屎者，有邪入心经者，有合病并病者，有过经者，有亡阳者，当察其兼症与脉、与色、与声、与人之虚实，始得其病情也。此专讲邪热之症，亦间有汗下后用补者，而阴寒不在此例也。脉和易愈，短则死。身微热，脉浮大洪者生；逆冷，脉沉微弱细急者死。或气上逆而喘满，或气下夺而自利，皆为逆候。

　　卷之二·论治　瘟症杂症治略

　　二便不通

　　二便虽出于二肠，莫非皆肾之开窍也。有因热结大小肠，以致津液不行，热无以泄者，由此而谵妄发狂，发黄发斑等症随焉，宜苦寒下之。有因过汗亡阴，热耗津液，以致小便秘涩，而大便燥结者，宜润剂通之。若止小便闭者，行大便则小便通，徒利小便无益。再者，瘟疫利小水，冀邪热由之而泄，但利之太过，反致大便燥结者有之，不可不知。

　　卷之二·论治　瘟症杂症治略

　　休息泻

　　自古痢以休息名，罕闻泻而休息者也。有之，自余阅历始，此则不系之以瘟，而系之以疫矣，盖因发时无少长皆同也。其病自长夏至秋皆有，且有自夏徂秋而不愈者，始终并无瘟疫表里等症。

　　有兼胀者，有不胀者，食则不减，而最恶饮水，意其为湿也。而其时甚旱，经岁不雨，不知湿从何来。泻时日数十行，不治终不遽止。长夏炎热，烁石流金，投以健脾温补之药始痊。阅数日而复作矣，间或痊可，再阅数日而又作矣。缠绵不已，有至数月者。询其复作之由，半因吃生冷与饱食所致。戒以只食七八分饱，服药月余，则不复作。患此绝少不起者，然病体支离，莫可当矣。

　　卷之二·论治　瘟症杂症治略

　　下利

　　（即泄泻）

　　瘟疫而见下利，病亦不轻矣。大抵属寒者三，热者七，湿则其仅见者也。而吴又可《瘟疫论》中协热下利等说，单以热论，不亦偏乎？第瘟病下利之属寒者轻浅，自不得与冬月感寒，与直中阴经者同日而语也。其属寒者有三。一则感原无大热之瘟病，而过用凉药，因致瘟不除，而泻又作，此时宜舍病治药，只得先温其里，里温泻止。而瘟病不除也，再解其表。瘟病原无汗法，斯时，仍用和解疏利，视其邪在某经，细心施治。治之而邪仍不解，必其先此下利时，有伤元气，阴亏营枯，不能作汗，此时又宜平补滋阴。用熟地、当归、白芍、炙草，再佐以白术、山药、莲肉，气滞者加陈皮，有寒者加煨姜，不寐者加制半夏、茯神，呕恶者加藿香，调理施治，则自然汗解而愈矣。或见其大便不实，恐下利复作，于前药中再重用茯苓、制首乌、白扁豆等药，消息施治，无不获效。一则因大下后而泄泻者，亦因元气亏损，气血伤败，或宜健脾，或宜补肾，或宜补气血，或宜淡渗，或宜固涩，视其病之轻重，人之虚实，而调治之。一则有不因服凉药与攻下，而自利者，或因岁气之偏，时气之戾，司天在泉之殊，致饥馑旱涝之触忤，感而成病，初觉亦头痛身痛，身热发热，自汗微恶寒，继则突然泄泻，却无谵语郑声昏冒，舌苔燥渴斑黄等症。

　　其脉既不洪数，亦不细微，投以达原饮，而利益甚。投以元霜、素雪等丹，而利不除。此症原无大热，乃瘟疫中之变局，问其渴，则恶饮水，视其舌，并无黄苔，知其非热利无疑，总以健脾补肾为主，而以利水佐之。此之补肾却不用熟地，又恐其滑肠，尤忌当归，惟用大首乌、菟丝、山药、茯苓、白术、苍术、白扁豆、人参、陈皮、炙草等药，消息施治。此时反以下利为本，而瘟疫为标。盖泄泻不止，则元气日亏，表邪益不能解。若下利止，纵有表邪，再于补药中带和解施治，况经此大泄，瘟邪亦不能逗留矣。再者，下利虽有表症，不可发汗，恐走津液，而胃益虚，必成胀满，当先治利，利止内实，正气复，邪自解，得微汗而愈。盖下利为内虚，若发其汗，则内外皆虚，变症出矣。仲景《伤寒论》三阳合病，皆能自利，有发表、和解、攻里之殊。瘟病原无发表之说，至于攻里则用凉药。夫凉所以除热也。则试言下利之属热者。热下利必有兼症，或有口苦咽干，唇焦舌燥，谵语烦渴，尿赤目赤，潮热等症。则或用寒凉，或用攻下，通因通用，在在所必施。总之，下利不过寒热两端，视其兼症，皎若列眉。其因于寒者，口无燥渴，甚则恶饮水，恶寒，小便清白，脐下多寒，身虽热，手足逆冷，（此症寒热皆有。）粪色白或淡黄，完谷不化，有如溏，澄澈清冷，腥臭，脉不洪硬，且无力。至于蜷卧闭目，向壁卧，引衣自盖，出言微细，不欲见明，面如刀刮等症，则系冬月严寒直中阴经之候。瘟疫下利虽寒，亦无此矣。其因于热者，发热烦躁，欲饮水，口燥渴，小便黄赤，（寒症亦有。）更兼涩而不利，（寒症则无。）脐下热，泄出作声，所下如垢腻奇臭，其色青黄赤，酱色，黑色，后重，得凉药则止，得热药则增。其脉则洪数浮滑弦大盛强，以此辨寒热，万不失一。治各不同，医者宜审。

　　卷之二·论治　瘟症杂症治略

　　头汗

　　头汗总为邪热上壅，而阳气内脱者间或有之。头为诸阳之会，三阴经不上头，故无头汗，所以头汗属阳经。凡遍身有汗，谓之热越，若热不得越，而上蒸阳分，阳气上冲，津液上凑，故但头汗出也。其兼症如太阳之热结在里，阳明之被火劫，与邪在半表半里之往来寒热，及热入血室，与虚烦水结胸，发黄蓄血等症，俱是热不得越。治法，或散或和解，或清或下，除其邪而病自愈。至气脱头汗，则多以妄下伤阴，或克伐太过，或泄泻不止，以致阴竭于下，阳脱于上，小水不通，而上见头汗，则大危矣。《活人》以头汗出者慎下，而张景岳治头汗条，有用承气者，始阅之，疑其相背，细看始知其皆是也。《活人》之慎下，指五脏干枯，胞中空虚，津液少者而言。景岳则以便结腹胀痛，而头汗者，宜承气以下之也。视头汗之兼症，而下与否殊施耳。至于有表邪，脉紧数，而头汗当散者，宜小柴胡及诸柴胡饮。（见《景岳全书》新方散阵中。）有火邪，脉洪滑，内多烦热，而头汗当清者，宜白虎汤、益元散之类，此治头汗之大概也。

　　卷之二·论治　瘟症杂症治略

　　盗汗

　　睡则卫气行于里，内有伏热，其在表之阳气不密，故津液得泄，热蒸于外，腠理开而盗汗出。

　　醒则气行于表，而盗汗止矣。杂病盗汗，责在阴虚；瘟疫盗汗，总邪在三阳所致。三阳经俱有盗汗，而邪在半表半里者居多，故总以和解为治。观仲景论三阳合病之盗汗，而归重于但欲眠睡，热在胆经可知矣，小柴胡汤主之。

　　卷之二·论治　瘟症杂症治略

　　自汗

