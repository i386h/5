<!-- { "loadSidebar": true } -->
　　其症痰涎壅盛，气急发喘，喉声如锯，痛似喉鹅，但喉鹅喉内肿胀，此则无之。又形似急喉风，但喉风痛而不移，此则痛无定处。且喉鹅无痧筋，（解见前。）此有痧筋。根据前刺法刺之，服吹方开后择用之。

　　冰硼散 治痧症咽喉肿痛。

　　天竺黄 硼砂（各二钱） 朱砂 冰片（各二分） 元明粉（八厘）

　　共为细末，瓷瓶贮，蜡封口。（出气难用。）患者吹喉中。

　　救苦丹 治痧气郁闷之剂。

　　枳实 萝卜子（各一两） 乌药 连翘（各八钱） 郁金（二钱）

　　共末，清茶稍冷下。

　　荆芥银花汤 此治血滞之剂。

　　荆芥 银花 红花 茜草 丹皮 赤芍（各一钱） 白蒺藜（去刺，研末，八分） 乌药（五分） 香附（三分，捣）

　　水二盅，煎七分，微温服。

　　附治诸痧痛方 井水、河水各半和服。泥浆水澄清服。白糖和梅水服。晚蚕沙末，白滚汤候冷调服。以上治痧症无食积阻滞者。

　　吐法 治新食阻住痧毒，明矾四分，白汤一碗，候冷化服。又方：食盐一撮，白汤一碗，候冷和服。二方必多饮方吐，少则不效。（按：白矾稍多些亦可。）

　　卷之三·杂疫

　　青筋

　　此症因气逆而血不行，并恶血上攻于心也。多由怒气相冲，或忧郁气结不散，或恼怒复伤生冷，或房劳后受寒湿，以致精神恍惚，心慌气喘，噎塞上壅，呕哕恶心，头目昏眩，胸膈痞满，心腹刺痛，胁肋腰背痛，头痛脑痛，口苦舌干，面青唇黑，四肢沉困，百节酸痛，或憎寒壮热，遍身麻痹，手足厥冷，颤掉，默默不语，不思饮食等症，皆恶血攻心所致。古无治法，惟刺两手曲池上青筋，出瘀血可愈。或屡患屡刺，莫之能除。夫人以气血为主，故丹溪曰：气血和，百疾不生。此病先伤于外，而复损其血，兹制一方，名白虎丸。白虎西方肺金之谓，青筋乃东方肝木之象，以白虎而治青筋，金能平木，有至理存焉。能代针砭之苦，且免后之复发。兼治男子久痢便血，妇人崩漏带下，并一切打扑内损，血不能散，心腹痛欲死者，服之神效。

　　白虎丸千年锻石，不拘多少，刮外杂色泥土，研细水飞，糊丸如梧子大。每用烧酒送五十丸，看轻重加减。初觉一剂取效，过三五日病已老，宜多服。

　　松峰按：原方下注云，此药能顺气散血，化痰消滞。则凡霍乱痧挣，皆可以通融治之。惟烧酒送，独于青筋为宜。盖青筋，多生冷寒湿所致。至热症或用冷水冷茶送，气滞用陈皮，食积用麦芽水送，随症变通可耳。

　　卷之三·杂疫

　　痰疫

　　患此病者，初得之亦并不显寻常瘟疫应有等症，不过头微痛，身微觉拘急寒热，心腹微觉疼痛胀满；三两日内抖然妄见鬼神，狂言直视，口吐涎沫，鼻中流涕，手足躁扰，奔走狂叫，脉沉紧而数，身体不热。亦有热者，却与邪入阳明胃腑发狂迥异。此感疫疠之气，风火痰三者合而成病。不急治，三二日即毙。宜先针少商穴并十指，（刺法见前。）

　　急服竹沥解疫煎一二剂神效。此亦世所罕有之症，曾有患此者，余深觉 异。因思暴病皆属于火，怪病皆属于痰，以意为之，先用刺法，后用药饵辄效。一时患者数人，方知其为疫也，治之应手而愈，遂定其名曰痰疫，笔之以备采择焉。

　　竹沥解疫煎 （自定新方。）

　　黄连 黄芩 栀子 胆草 僵蚕（泡，焙） 胆星 蒌仁（去油研） 川贝（去心研） 橘红半夏（制）

　　流水煎熟，用竹沥、姜汁兑服，总以竹沥为君。（多则一盅，少亦半盅。）

　　上七十二疫症，或谓命名多不雅驯，言之不文，似未足以行远也。余应之曰：此真所谓少所见则多所怪也！余周行海内，越历已深，其症大概北省恒多，而南国恒少。饥馑之岁常多，而丰乐之年颇少。且其命名也，皆出自经史子集，名山石室，并良医口授，试之而历有奇效，方敢笔之于书。洵非无稽之谈，索隐鄙倍者之可同日而语也。试观古今来医书中字句之欠通，歌辞之鄙俚，平仄乖违而读不上口者，未可更仆，以视余之说疫中而敢有是乎。以上不过数症，命名仍其方言土语耳。而说者辄目之为涉俗，独不闻古圣人于迩言，犹必察焉耶。吾愿世之大方家，阅是书者，不鄙薄焉，而以为刍荛之尚堪询也，则浓幸矣！松峰再志。

　　卷之四·辨疑

　　辨温病阴暑

　　《此事难知》云：冬行秋令，当寒而温，火盛水亏云云。推作瘟病之原，固为近理。乃又云：火土合德，湿热相助，故为温病。是温病必原于湿热，将湿热一门，并可以不立矣。须知湿热乃夏时之正气，瘟疫乃天地之杂气，二者迥乎不同。谓瘟病而兼湿热则有之，未闻湿热而为温病者也。又云：惟房室劳伤辛苦之人得之，是省房室就安逸之人，必无瘟病矣，有是理乎？每见瘟疫盛行之年，节欲安逸之辈，往往有无端而感者，又何以称焉？又云：多欲辛苦之人，肾水内竭，阳气外泄，生化之源既绝，身之所存独热云云。谓瘟病中有此一种则可耳，若云瘟病尽由乎此，则万无是理也。至于暑字，《字汇》解为夏天气热。则人之受是气者，断无尚有属阴之理。其曰阴暑者，只因人畏暑纳凉，外受寒邪所致，仍是感冒，乃抛却现下之受寒，而止泥前此之受暑，故以阴暑名之，亦犹之曰阴热也，有是理乎？知阴热二字之不通，则知暑之不可以阴言也，明矣。

　　卷之四·辨疑

　　辨夏凉冬暖不足致疾

　　吴又可《瘟疫论》中驳冬温之说曰：夏凉冬暖转得春秋之和气，岂有因其和而反致疾者？四时之序，应寒则寒，应暖则暖，所以人得天地之正气不能为病。若夏宜热而反凉，冬宜寒而反暖，未有不致疾者。但夏过于凉，其为病也，实时而见，惟冬令天气过于和煦，往往当时不能为害，至来岁春夏之间方大发瘟疫，此余屡经而屡验者，实非臆说也。第夏应热而反凉，人感寒邪而闭塞腠理，不能疏泄，其为病也，固无足异。唯冬时有非节之暖，当时不即病，必至来岁春夏间始作，此诚不可解也。人动曰：冬伤于寒，至春夏变为温暑病。余则曰：冬过于温，至春夏多发瘟疫病。彼吴又可谓冬暖夏凉不足以致疾也，吾弃不以为然。盖以暖属于春，凉属于秋，暖与凉为春秋之正气，谓之和也始宜，若见于冬夏之令，（夏凉冬暖。）此为非其时有其气，则不得谓之和矣。不和即为反常之戾气，此夏凉冬暖之多致疾也，又乌得言温暖清凉之未必为病也哉。

　　卷之四·辨疑

　　辨吴又可偏用大黄

　　瘟疫一症，感邪疠之毒十之六，感温热之毒十之四，故用黄连解毒等汤。不唯在表时服之，寒凝血滞，厥疾不瘳。即邪热内传，应服凉药，余往往不用黄连。不过生地、丹皮、二冬、元参、银花、童便，极数用石膏、栀子、黄芩而止，无不奏效。故吴又可戒用寒剂而专用大黄，亦未可为非。盖大黄虽寒，其性走而不守，当瘟疫胶固之时，得此一番推荡，邪便解散，较纯用寒凉者固胜一筹。但邪未入腑而辄用之，既不能解在经之邪，徒受寒中破腹之患，其害有不可胜言者。

　　又可之用大黄虽不孟浪至是，但宜下诸症未免偏于攻击，全忘下不厌迟之说。□□□□□□□□□若不善师又可而举手即用大黄，反引又可为证，则又为又可之罪人矣！

　　卷之四·辨疑

　　辨用老君神明散东坡圣散子

　　《活人》云：一岁之中，病无长幼，率相似。此则时行之气，俗谓之天行是也。老君神明散、务成子萤火丸、圣散子、败毒散，不拘日数浅深，吐下随症施行，所以圣散子不问阴阳表里也。

　　语云：用古方治今病，譬如拆旧料盖新房，不再经匠氏之手，岂可用乎？旨哉斯言，洵堪为医学用药之准矣。夫古今之元气不同，观汉人之处方，动以两计，宋元而降，不过钱计而已。以汉人之方，治今人之病，吾知其过于峻重，以今人之方，治汉人之病，吾知其不及病情。此处方分两之未可泥也。至于用药之权衡，则又不得以漫投者，盖四方之风土不齐，群伦之老少各异，天道之寒暄无定，南北之燥湿顿殊。人在气交之中，或偏于阳，或偏于阴，或有时而壮旺，或有时而虚怯，即一人之身，一日之际，内伤七情，外感六气，其病情之出没隐现，真有若云龙之不可方物者。若必执一方，以应无穷之变也，有是理乎？《活人》以老君神明散、东坡圣散子为治疫疠之的方，不拘日数之浅深，病症之吐下，亦不问阴阳表里，便率尔妄投，其不杀人如麻者鲜矣！盖二方中用乌、附、吴萸毒热之品，阴寒直中者，服之庶或无过。

　　若伤寒传经热症，以及瘟疫、瘟毒正宜用芩、连、大黄之时，若投此汤，入口必毙。神明散用绢袋盛带，以此外治，不服食尚不能为害，至于圣散子则煎服之药，是断断乎不可用者。此方药味乱杂，即真阴寒症用之亦恐未能获效也。后世因过信苏长公，随奉为良剂，甘就死地。噫！抑何其为东坡之名之所震，以至于此哉？以及神明散不过平人所制，假以李、苏之名，以眩人之耳目，好异者遂深信而不疑者。若必谓是方出自李、苏，则张景岳新方八阵中王母桃一品，岂真瑶池仙府之所垂乎？吾愿世之业医者不可拘于一定之方，亦不可执其一偏之见，变动不拘，权衡有准，则于岐黄一道思过半矣。

　　卷之四·辨疑

　　辨赔赈散等方

　　《二分晰义》书中载赔赈散一方，用大黄为君，而以僵蚕、蝉蜕、姜黄佐之。共为末，蜜酒调服，用治三十六般热疫。夫一方而治多病者，唯万应膏为然，除此则广东蜡丸亦有此说。然彼必有一单某症用某引和服，是丸虽一方，而引因病异，则引之所关最大，视无引而一方兼治者不侔矣。且瘟疫更与杂症不同，有表里分传之异，经腑脏胃之殊，老少强弱之分，天人风土之别焉，能以一方而治三十六症乎？余始得此书，值瘟疫盛行之年，曾修和一料备用。后偶出门，一女孙患瘟疫，家中人因取与服，服之返泄泻昏睡增剧，筠谷兄修合此药云：乳蛾等疾服之甚效。余细维其故，孙女服之增剧者，以邪尚在表，方内有大黄宜乎不受。至于云治咽喉或于热毒相宜，岂三十六症中讵无一应者乎？□□□□□□中又有大小复苏饮子、大小清凉涤疫散、靖疫饮、驱疫饮等方，总以黄连为君，更杂录诸寒苦药以佐之，□□□□有至二十味之多者，更断断不敢用也。

　　卷之四·辨疑

　　辨张景岳言瘟疫

