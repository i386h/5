<!-- { "loadSidebar": true } -->
　　又曰：肝热病者，左颊先赤。心热病者，颜先赤。脾热病者，鼻先亦。肺热病者，右颊先赤。肾热病者，颐先赤。病虽未发，见赤色者刺之，名曰治未病。（以面之部位应五脏。）

　　又曰：治诸热病，以饮之寒水乃刺之，必寒衣之，居止寒处，身寒（热退身凉也。）而止也。（乃可以止针。）

　　余曾见一小儿患瘟热邪深重，弃衣而走，昼夜靡宁，手足不闲，翻动器皿，掏拨什物，寻得凉水一瓮，且浴且饮，一日后，随热退身凉而愈。松峰记。

　　刺法自有专门，以此数段中义蕴有关于瘟疫，故采录之，非讲刺法也。

　　热论篇帝曰：今夫热病者，皆伤寒之类也。或愈或死，其死皆以六七日间，其愈皆以十日以上者何也？岐伯曰：巨阳者，诸阳之属也，（太阳六经之长，总摄诸阳。）其脉连于风府，故为诸阳主气也。人之伤于寒也，则为病热，热虽盛不死。其两感于寒而病者，必不免于死。一日巨阳受之，（巨阳，太阳也。）故头项痛，腰脊强。二日阳明受之，阳明主肉，其脉挟鼻络于目，故身热目痛而鼻干不得卧也。三日少阳受之，少阳主胆，其脉循胁络于耳，故胸胁痛而耳聋。三阳经络皆受病，而未入于脏者，故可汗而已。四日太阴受之，太阴脉循布胃中，络于嗌，故腹满而嗌干。五日少阴受之，少阴脉贯肾络于肺，系舌本，故口燥舌干而渴。六日厥阴受之，厥阴脉循阴器而络于肝，故烦满而囊缩。三阴三阳五脏六腑皆受病，荣卫不行，五脏不通则死矣。其未满三日者，可汗而已，其满三日者，可下而已。

　　松峰曰：此《内经》、《伤寒》传经之正例也。瘟疫虽与伤寒不同，但邪在膜原，正当经胃交关之所，半表半里。其热淫之气，浮越于某经即显某经之症，专门瘟疫者，又不可不知也。（汗下又不可泥定三日。）

　　经曰：其冬有非节之暖者，名曰冬温。冬温之毒与伤寒大异。冬温复有先后，更相重沓，亦有轻重，为治不同。

　　松峰曰：冬暖，来年入夏必病，当时病者却少。

　　阴阳应象大论曰：冬伤于寒，春必温病。

　　松峰曰：《云笈七签》中引作冬伤于汗，甚妙。盖言冬时过暖，以致汗出，则来年必病温。

　　余细体验之，良然。冬日严寒，来春并无瘟疫，以其应寒而寒，得时令之正故耳。且人伤于寒岂能稽留在身，俟逾年而后病耶？金匮真言论曰：夫精者，身之本也。故藏于精者，春不病温。

　　松峰曰：藏精者，百病不生，岂第不病温而已哉。

　　论疾诊尺篇曰：尺肤热甚，脉盛躁者，病温也。其脉盛而滑者，病且出也。

　　松峰曰：出字谓邪不入里，将解散也。

　　张仲景温病篇曰：太阳病，发热而渴不恶寒者，为温病；发汗已，身灼热者，名风温。风温为病，脉阴阳俱浮，自汗出，身重，多眠睡，鼻息必鼾，（音旱。鼻息如雷。）语言难出。（自发汗已至此，言大发其汗之害。）若被下者，小便不利，直视失溲。

　　（脏气不固，故失溲。此四句言误下之害。）若被火者，微发黄色，剧则如惊痫，时螈 。（痫，音闲。俗云羊羔风，其声如羊。螈 ，音炽纵，抽拉发搐。此四句言用火逼汗，劫取之害。）若火薰之，一逆尚引日，再逆促命期。（表热无寒，故不宜汗。里热无实，故不宜下。表里俱热，尤不宜火。

　　若误汗、下、火劫则逆，一逆尚可延引时日，再逆第二次，则阴立亡而死。）

　　经曰：春应暖而复大寒，夏应热而反大凉，秋应凉而反大热，冬应寒而反大温，此非其时而有其气，是以一岁之中，长幼之病多相似者，此则时行之气也。

　　刘南瑛曰：四时气候不正为病，谓之时症，与伤寒、温、暑、寒疫等症不同，唯秋从未见有病者。

　　《素问》：四时不节，则生大疫。

　　《伤寒论》曰：阳脉洪数，阴脉实大，遇温热变为温毒。（阳主表，阴主里，洪数实大皆热也。两热相合，变为温毒。）

　　又曰：温病之脉，行在诸经，不知何经之动也，各随其经所在而取之。（瘟病由不正之气散行诸经，难别何经所受，必审其病之属于何经，而后可以施治。）

　　热病须得脉浮洪，细小徒自费神功，（阳病当得阳脉。细小，阴脉也。属死症，不治。）汗后脉静当便瘥，喘热脉乱命应终。（汗后邪退即生，邪盛即死。）

　　松峰曰：热病而脉细小，虽云不治，然有脉厥者，不在此例。

　　阳毒健乱四肢烦，面赤生花作点斑。狂言妄语见神鬼，下痢频多喉不安。汗出遍身应大瘥，鱼口开张命欲翻。有药不辜（负也。）但与服，能过七日始能安。（阳症宜汗解，如失汗则邪传入脏，故有健乱等危症。病传在里不当汗，又加之遍身自汗，口如鱼口开张者死。能过七日乃过经，阳热退，方有可救之理。）

　　松峰曰：七日能安之说，不过言方有可救之理，非云愈也，总不可泥。

　　热病未汗，脉须浮洪；既汗，脉当安静。倘有散漫之脉或不汗而愈，（不汗而愈，谓之干瘥。）其平复未可全许也。

　　瘟疫，众人一般病者是。又谓之天行时疫。治法有三，宜补、宜散、宜降。热甚者，宜服童便。

　　松峰曰：补者，如四损不可正治及老幼与本来虚弱者是也。（四损解，见诸论中。）散者，清凉解散是也。（瘟症不宜温散。）降者，从大小便驱逐其邪是也。

　　瘟家之脉散难名，随其脉状分诸经。若浮而大按无力，补中带表随时宁。

　　松峰曰：浮大无力，本虚怯脉，何以知其为瘟疫乎？必应以瘟脉、（洪数而浮。）瘟症参之，方为无弊。脉状状字，指病症与色、与声而言。

　　疫症关系，全在虚实二字。实者易治，虚者难治，以元气本虚，邪不易解。若治挟虚者，而不知托散，但知攻邪，愈攻则愈虚，愈虚则断无有不死者。

　　松峰曰：虚实二字，三种疫病皆有之，即瘟中亦有虚实，但热多而无寒耳。

　　瘟疫之来无方，然召之亦有其故，或人事之错乱，天时之乖违，尸气之缠染，毒瓦斯之变蒸，皆能成病。症既不同，治难画一。瘟疫多火热之气，蕴蓄于房户，则一家俱病；蕴蓄于村落，则一乡俱病；蕴蓄于市廛，则一城俱病；蕴蓄于道路，则千里皆病。故症虽多，但去其火热之气，而少加祛邪逐秽之品，未有不可奏效者也。

　　凡治瘟疫宜清利者，非只一端，盖火实者宜清，气实者宜行，食滞者宜消，痰甚者宜化，皆所谓清利也。凡此数者，滞去则气行，而表邪自解，然宜用于实邪等证，而本非虚证之所宜。其有虚中挟实者，不妨少为清解。

　　凡瘟疫宜下者，必阳明邪实于腑，而秘结腹满，或元气素强，胃气素实者，方可下，若大便虽数日不行，而腹无胀满，及大便无壅滞不通之状，或连日不食而脐腹坦然，软而无碍，此阳明胃腑本无实邪，切不可妄下以泄中气。盖诸误之害，下为尤甚，不可忽也。

　　周翰光曰：与急症急攻，并注意逐邪等论，当合看，务要因时制宜，变通不拘也。

　　虽古法云瘟病在三阳者多，三阴者少，然亦不可拘泥。

　　瘟疫六七日不解，以致热入血室，发黄，身如烟熏，目如金色，口燥热结，以砭针刺曲池，出恶血，仍以通圣散，兼散兼下，得汗如黄水，粪如黑膏即愈。此即北方之所谓打寒也。其法用手捋两膊，使血聚于臂，以帛缚定，乃用箸夹瓷锋，击刺肘中曲泽旁之大络，使邪毒随恶血而出，亦最捷之法，穷人用之极效，然非曲池穴也。

　　松峰曰：瘟症传里者，热毒深重，其症谵语发狂，循衣摸床，撮空理线，目赤如火，如醉如痴，或登高而歌，弃衣而走，齐俗谓之猴儿病。用小枣蘸烧酒遍身刮痧，痧出，其色紫赤，其高起者，状如枣栗，遂用针出恶血，往往取效，此亦一刺法也。

　　治瘟疫大抵不宜发汗。经曰：不恶寒而反渴者，温病也。明其热自内达外也。疫有伤气、伤血、伤胃之殊，故见证不同，治亦稍异。若入脏者，则不知人而死矣。大法以症为则，毋专以脉为据也。

　　松峰曰：入脏不知人，亦不必即死。不过较在经者难施治耳，此兼三疫而言。

　　人在气交之中，如鱼在水，一毫渣滓混杂不得，设川泽泼灰，池溏入油，鱼鲜有得生者，人受疫气，何以异此。

　　疫者，民皆病也。疠鬼为灾，斯名疫耳。

　　松峰曰：疫如徭役之役，沿门阖户皆病之谓。齐俗谓小儿生痘为当差，亦即徭役之义。

　　天地以生物为心，寒热温凉，四气递运，万古不易，人生其间，触之而病者，皆因起居无时，饮食不节，气虚体弱，自行犯之，非寒暑之过。若以寒暑为杀厉之气，触之即病，则人无 类久矣，岂天地生物之心哉。至于非其时而有其气，谓之不正之气则可，谓之疫气则非也。何者？不正之气，人感之者，有病有不病，未可一概论也。若夫疫气，则不论贵贱贫富，老幼男女，强弱虚实，沿门阖境，传染相同，人无得免者。此唯兵荒饥馑之年有之。

　　瘟病之治，宜从凉散固也。然必表里俱有热症方可用，若表邪未解，虽外热如火而内无热症可据者，不得概用凉药。

　　松峰曰：误投热药犹或可解，若误投凉药，杀人等于操刃。语曰：姜桂投之不瘥，芩连用之必当。其不曰芩连投之不瘥，姜桂用之必当者，明乎伤寒妄投凉药则不可救矣。瘟疫虽属邪热，其有不宜用凉药之时，投剂仍当审慎。

　　冬有非时之暖，或君相客热之令而病热者，名曰冬温，与冬月正伤寒大异。法宜凉解，此舍时从症也。若夏有寒者，其宜温亦然。

　　松峰曰：冬温之说，吴又可曾非之，然谓冬时绝无温热则又不然，故宜舍时从症。

　　寒疫乃天时之暴寒，较冬时之严寒，又有轻重之异。时气自是天行疫疠之气，又非寒比也。瘟病多山泽蒸气。

　　松峰曰：冬时亦有热疫，余子秉锦，于深冬时，忽患四肢走注疼痛，余以治周痹之法治之不应，遂自用银花、草节、羌、防、荆芥、薄荷、桑枝，黄芩、栀子、生地，凉散败毒之品加减出入，服三四十帖始愈。后闻其时患此症者甚多，始知此亦疫症也。

　　时气者，乃天行暴疠之气，不因寒而得，治法当辟散疫气，扶正气为主，若多日不解，邪热传变杂症，宜从伤寒变症条内采择用之。

