<!-- { "loadSidebar": true } -->
　　张凤逵司空着《伤暑全书》，力辨仲景《伤寒论》中寒毒藏于肌肤，至春变为瘟病，至夏变为暑病，与《内经》温根于寒之说，以为此属上古之论，与今风气不合。太古时，洪水怀山，草木闭塞，天地蒙昧，阴霭拂郁，阳明未舒，以故寒气盛行，元和令少，即当盛夏亦无燥金之患。后世衣冠文物渐开，五行分布，水火之气各司其权，以此随定暑为火气，一以凉剂投之。

　　卓哉司空之见，不唯医理入微，亦可谓善读古人书者矣。

　　赵逵好吹笛为戏，是年，瘟疫盛行，一日吹笛至茶肆，有老妪与逵言：近有五人来店吃茶，见吹笛者过，各回避，自后疫遂止，人疑即五瘟使者。后一秀士貌类炳灵公入茶店，嘱老妪云：赵逵有济贫之心，必获善果，言讫不见。后老妪以语逵，逵赴庙谢神，闻空中云：来年必魁天下，三年后当入相。后果为狱府尚书。

　　一说部载岷俗畏疫，一人病阖家避之，病者多死。刺史辛公义命皆舆置厅事，暑月，病患填廊庑，公义昼夜处其间，省问施治，病者愈，乃召其亲戚，谕遣之归，皆惭谢而去，风俗随变。

　　松峰曰：辛公之不染疫，乃清正仁爱，存心得报，世之作吏者，不可不知也。

　　昔时，山东一家有五百余口，从无伤寒疫症。因每岁三伏日，取葶苈一束，阴干，至冬至日，为末收贮，俟元旦五更，蜜调，人各一匙，黄酒和服。饮时，先从少始。

　　吕复，字符膺，号沧洲，吕东莱之后，河东人。治一人患三阳合病，脉长弦，以方涉海受惊，遂吐血升许，两胁痛，烦渴，谵语，遂投小柴胡，去参加生地。半剂后，俟其胃实，以承气下之，得利而愈。又治一人，时症逾月，既下而热不已，胁及小腹偏左满，肌肉色不变，俚医以为风，浃四旬，其毒循宗筋流入睾丸，赤肿若瓠，疡医刺溃之，两胁肿痛如故。吕诊其尺中皆数滑，乃以云母膏作丸，衣以乳香，硝黄煎汤送下，下脓五碗，明日再下余脓而愈。

　　松峰云：余用小柴胡往往减参，且瘟疫原不宜于参，参之价又贵，权作世间原无此药何如。

　　余见一人患瘟疫甫愈，外肾忽肿若瓠，想系瘟毒未尽，循宗筋流入睾丸，若急服清热解毒之剂或可潜消，且其人尚能动履，亦被疡医刺溃，数日而没。

　　葛干孙，字可久，平江吴人。治时症不得汗，发狂循河而走，公就控置水中，使禁不得出，良久出之，裹以浓被，得汗而解。

　　刘南瑛曰：系实法。

　　昔有一重囚，于狱中患疫而没，狱卒报明病故。时方薄暮，出尸委弃沟壑，适值天气暴寒，裸冻一夜而苏，匍匐觅道返里，随免刑戮之难。

　　孙凤亨曰：与水浸汗解，其理略同。盖瘟疫无非热症，火盛闷绝，遇寒而解。此囚想必有阴德。

　　刘从周，韶州曲江人。言痢疾以手足和暖为热，严冷为寒，又言盛夏发热有进退者为伤暑，热不止者为伤寒瘟疫。

　　松峰曰：此论痢疾不确，论暑与瘟疫发热至当不易。

　　衡州南灵鹧鸪，解岭南野葛诸菌毒及避瘟瘴。又名KT ，多对啼，其鸣云：但南不北。又云：钩格磔。

　　松峰曰：此鸟是处皆有，亦随其方言而命名各殊。齐鲁间则听其鸣云：光棍夺锄。盖因其鸣于孟夏，伊芳时正锄田也。余至燕赵，闻此鸟鸣，询之土人，则云：打公骂婆。昔有一妇不孝翁姑，随死变此鸟，自鸣其恶，以警众也。又有云烧香拜佛者，余至南中，则有云上山看火者，有云脱却硬 者，并见苏东坡高青邱诗。

　　昔耶律文正公下灵武，诸将争掠子女玉帛，公独取书数部，大黄两驼而已。既而军中大疫，惟得大黄可愈，所活几万人。

　　晋陵城东遭大疫，传染病者，人不敢过问。有熊礼妻钱氏，归宁后闻翁姑疫，欲趋视，父母不许，妇曰：娶妻原为奉事翁姑，今病笃不归，与禽兽何异？随只身就道，既抵舍，其翁姑见鬼相语曰：诸神皆卫孝妇至矣，吾等不速避，被谴不小。自是翁姑皆愈，阖门俱不传染。

　　松峰曰：邪不侵正，孝可格天，真祛疫之良方也。

　　吴中秀才刘永清病疫死，复苏云：死时见冥卒二人持帖来摄，因设饭啖之，不异生人。食毕便拘清行，至一公署，令清跪伏阶下，见堂上坐者冕旒，侍从俨如玄妙观、东岳庙中之仪。有冥吏按簿唱名，言此人无大罪恶，发疾疫司听勘，冥卒即押至一曹司，见堂上二大僚偶坐，搜视冥簿谓曰：汝虽无大恶，时有小口孽，量罚疮疡三年。右坐者曰：太轻。左曰：念其祖簿分，恕之。叱二卒押放回家。恍如梦觉，清后果患疮三年。

　　宋绍白曰：常见一好造口孽者，后长对口而死。又一人好作诗轻薄骂人，亦长舌疔早夭，报应不爽如此。

　　黄生嘉玉，吴县人，患疫复苏云：死后至一城，繁华与世无异，但黑暗无光，忽闻官至，仪从甚盛，是顾文康公，公与玉父有旧，玉少时曾识其面，便于舆旁呼之，文康命 之行，既达公暑，宫殿壮丽，见文康与一大僚并坐堂上，阶前罪犯膝行哀啼，大僚阅籍注罪，谕云某某合与作牛犬等畜，冥吏即取诸皮分覆其身，悉化畜类。玉私询冥吏，云系生前作孽之报。大僚忽问，堂下安得有生人气？敕狱卒牵玉，文康云：吾查渠 虽尽，但近行善事，可放还阳，令吏送出，随冷汗如雨而苏。

　　蜀遭献忠之乱后，瘟疫流行，有大头瘟，头发肿，赤大几如斗。又有马眼睛瘟，双眸黄大，森然挺露。又有马蹄瘟，自膝至胫，青肿如一，状似马蹄，三病患者皆不救。

　　松峰曰：大头瘟方书各有治法。至于马眼瘟似肝脾湿热所致。盖肝开窍于目，而黄色属脾，为湿热所郁蒸也。马蹄瘟之青肿，似肝肾流毒所致。根据此立方施治，或不甚瘥，再正高明。

　　休宁赵朝奉泛海回，忽热病死。同伴弃之海岸，径返。赵某被海风一吹，复苏。见海天浩荡无人，乃拨榛莽，历盘曲，上至山椒。见一大寺，入拜众僧，恳求收恤。数月，赵问僧曰：止见众师早餐，至午不见，何也？僧曰：赴施主斋去。赵求一携往观，僧乃令入偏衫大袖中，立即腾空，移时闻鸡犬人烟。有一家道场，聚众僧宣疏，为已故赵某修斋、礼忏，乃其子为父周忌追场荐也。

　　赵动念，欲传信厥家，知其尚在，僧已默知，因语赵曰：我等皆罗汉，因汝素积善，故带汝来，随出赵袖中，置屋脊上，僧忽不见。赵家睹屋上有人，梯视，乃朝奉也。举家惊喜，实出意外。赵乃根据海中寺形，创建大庙，额曰建初，现下休宁城内。

　　松峰曰：海风寒劲，砭人肌骨，热病之清凉散也，况与积善汤同服，宜其瘳矣。

　　杭州凤仙桥，一人以炮鳖为业。买鳖生投沸汤中，惨死之状，见者无不恻然。既熟刮肠剔骨，煎和五味，香及数家。由此获利多年。后忽染瘟疫，初则缩颈，攒手足，伏于床上，数日后，伸手爬娑，宛如鳖形，后又爬于房内，渐出堂中，家人禁之，辄欲啮人。将死爬至街市，盘旋宛转，曲尽鳖态，往来观者，皆知炮鳖之报。七日身体臭烂而死。

　　昆山唐顺泉，其父已死十三年矣。一夕，魂忽归家，附其第三媳云：余今已为金神宁济候从者，颇知冥间事。吾家无大罪，止以汝母及童男少女，或倾溺器，或大小便，不洗手辄即上灶，灶神上告天曹，故特降兹合家疫症，犹幸修醮，少解其愆，然污灶之罪，俱系汝母承当，止有两月在世矣。

　　至期重感疫而没。

　　昆山诸生郏鼎，岁饥施粥，全活甚众。其夏疫疠大作，鼎病剧气绝，恍在万倾波涛中，沉溺下坠，忽闻风雨雷电，见甲士万骑拥一神人，人首龙形。鼎哀恳救援。神曰：子生平无大罪，无恐。余当救汝。乃振动鳞甲，水势分开，鼎少苏，因请问施粥一事，神曰：俱有案卷，已达帝所。随有侍从开卷呈阅，神曰：子名在内。命将士送至新大石桥，曰：从此去即归家矣。及归，闻眷属悲号，言气绝一昼夜矣。病寻愈。时妻与子亦垂危而皆瘳。

　　昔，城中大疫，有白发老人，教一富室合药施城中，病者皆愈，而富室举家卒免于疫。后有人见二疫鬼过富室之门而相谓曰：此人阴德无量，吉神拥护，我辈何敢入哉。

　　松峰曰：阴德无量，诚祛疫之良方，世人所当着眼。

　　江西□府泰和县瘟疫大作，有医者视病，中夜而归，忽遇神人，骑马导从而来，医拜伏于地，神至前叱云：汝何人也？对曰：医士。神曰：汝今治病用何药？对曰：随病寒热轻重，用药治之。

　　神曰：不然，天一类，（三字疑有错误。）用香苏散好。医如其言，试之皆效。

　　神授香苏散香附（去皮，炒） 紫苏（各四两） 陈皮 甘草（各一两，生）

　　共为末。每用三钱，水一盏，煎七分，去渣热服，日三服。戒荤腥酒肉，神效。

　　松峰曰：随病寒热轻重用药，诫医家之要诀，不但治瘟疫已也。至于此方，乃温中达表，解散风寒之剂，瘟疫门从无用处，但神授如此，或更有义蕴耶。

　　庾衮，字叔褒。咸宁中大疫，二兄俱亡，次兄毗，复病疠气方盛，父母诸弟皆出于外，衮独不去，父母强之不可。亲自扶持，昼夜不眠，其间又扶柩哀号弗辍，十余旬，疫渐消歇，家人乃返，毗疾瘥，衮终不染。

　　松峰曰：孝弟之人，天之所以佑之者如此。

　　临川人入山得猿子，持归，猿母自后随至家。此人缚猿子于树上，猿母便搏颊向人，欲乞哀，此人竟不能放，将猿子击杀之，老猿悲鸣自掷而死。此人破老猿腹视之，肠皆断裂矣。未半年，其人家疫，一时死尽灭门。

　　直隶省南皮县弓手张德平，以健勇擒捕有获，然多诬平人，因瘟疫死。半岁，墓中忽有声，人报其子往视，则墓已穴露其面，破墓欲出之，则身变白蛇。子惊问曰：何为异类？父曰：我以枉杀平人，故获此报。

　　宋·缙云未达时，元旦出门遇恶鬼数辈，问之曰：我辈疫鬼，散疫人间。云曰：吾家有乎？鬼曰：无。曰：何也？曰：君家三世隐恶扬善，后当贵显，予辈何敢入。

　　言讫不见。

　　太湖居人皆事屠 ，独沈文宝举家好善，且买物放生。遇瘟疫时行，有人见众瘟鬼执旗一束，相语曰：除沈家放生行善外，余俱插旗。未几，一村尽瘟死，独沈阖家获免。

　　江北有五人南渡，其舟子素奉关帝甚虔，梦帝谕云：明晚有五人过江，莫渡之，我今书三字于汝手心，若必欲渡，等彼下船时，付之一览。舟子如其言，将手中三字捻紧。向晚果有五人趁船，舟子随将手放开一照，五人忽不见，遗竹箱一，启视，尽往江南行疫册籍，舟子至吴下，传写其手中三字：HT 、HT 、HT ，识者知是符。凡粘三字于门者，皆不染瘟疫。

