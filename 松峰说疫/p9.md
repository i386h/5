<!-- { "loadSidebar": true } -->
　　卷之二·论治　瘟疫六经治法

　　厥阴经

　　烦满囊缩厥阴以风木主令，手厥阴以相火而化气于风木，治则木达而化温，病则火郁而生热。以厥阴乙木原胎丁火，故厥阴之经，最易病热，瘟病卫闭而遏营血，营郁是以发热。而营藏于肝，方隆冬火泄，营血已伤腾沸，春夏感病，卫闭营遏，血热更剧。其经自足走胸，行身之侧，循阴器而络于肝，故烦满而囊缩。手厥阴之火，扇以足厥阴之风，风烈火炎，煎迫营血，枯槁命殒，是宜清散皮毛，泄相火之炎，而滋风木之燥也。苍霖丹主之。

　　苍霖丹 治厥阴烦满囊缩，发热作渴。

　　浮萍（二钱） 生地（四钱） 芍药（二钱） 当归（二钱，酒洗） 丹皮（二钱） 甘草（钱五）

　　生姜（二钱）

　　流水煎大半杯，热服，覆衣取汗。

　　厥阴发斑瘟病传至厥阴，邪热斯甚，若木荣血畅，经脏润泽，营热不能内传，六经既遍，别无出路，则郁极外发而见红斑。若营虚不能透发，过时斑见而色带紫黑，营血败伤，多至不救。是宜解表凉血，使其营热发达，亦苍霖丹主之。

　　吴又可用达原饮治瘟疫，善矣。但瘟之愈，终由汗解，往往有下后，而仍自解以汗者，是瘟疫之需汗也，恐急矣。因思能发瘟疫之汗者，莫过于浮萍，其性凉散，入肺经，达皮肤，发汗甚于麻黄，本草载之详矣。间尝以之治瘟疫，辄效。后又质诸北海老医黄玉楸，颇与余意合。用之数年，历有成效，始敢笔之于书。并添三阴经治法，以补又可之所未及。

　　第医者，意也。兹不过规矩焉已耳。但有是方，未必有是病。神而明之，则又在存乎其人矣。

　　卷之二·论治

　　瘟症杂症治略

　　盖闻粗举其凡曰略。瘟疫中杂症亦复不少，而略之可乎？是盖有说焉。吴又可《瘟疫论》中已言者不载，伤寒杂症门中治法，可以裁取通融者不载，未曾经验与抄袭他人者不载。除此四者，虽欲不略而不能矣。盖未敢师心也，无庸多赘也，若讳言略而详之，是为画蛇添足。

　　卷之二·论治　瘟症杂症治略

　　衄血

　　衄血症治多端，伤寒书中亦详哉其言之矣。瘟疫衄血治法，凡可以取用伤寒门者，皆不采入。兹第论汗散一条。仲景治太阳风寒在表而致衄者，用麻桂以汗之。然又论曰，衄家不可发汗。二者似乎相反，而海藏解之，则谓衄家不可发汗者，盖为脉微也。若脉不微而浮紧、浮缓者，又当发散之矣。盖衄家之发散，散其经中之邪，使不得壅盛于经，迫而妄行。是麻、桂原非止衄之药，而其邪得散，则不治衄，而衄自止矣。至于瘟邪在表，而致衄者，不唯麻、桂不可服，即苏、芷、防风，亦无所可用。羌、柴性升，衄时似亦不宜。惟服绿糖饮，（见前。）往往取效。或加鲜姜数片，红枣数枚（去核。）更妙。盖绿豆清凉而非苦寒之品。洋糖发散而无升举之虞。

　　再加姜、枣以调和营卫，而表岂有不解者哉！且散而不升，而亦岂有稍防于衄者哉！或服不即汗，于煮豆时，再加浮萍二三钱。

　　卷之二·论治　瘟症杂症治略

　　吐血

　　衄出于肺，行清道。吐出于胃，行浊道。衄血之热在经主表，吐血之热在腑主里。血之存于胃中者，为守营之血，守而不走。诸阳受热，当汗不汗，热毒深入于中，其血为火所逼而上逆，随从肺窍出于咽而为吐矣。亦有蓄血上焦而吐者，瘟疫患此，始终一于为热。实者，犀角地黄汤，稍虚者，黄芩芍药等汤加减出入，便可奏效。仲景治坏病篇麻黄升麻汤，虽治阴阳错杂之唾血，但不善用之，反致害事。至《金匮》之升麻鳖甲汤，虽李云此方治疫疠时症，但亦用升麻，似非吐血者所宜。愚意，凡吐衄等症，药性之升者，总在所禁也。

　　卷之二·论治　瘟症杂症治略

　　蓄血

　　血症应分为三等，衄、唾、吐、呕为上部，血结胸为中部，蓄血下焦为下部。夫血何以能蓄也？吴氏曰：病在太阳，当汗不汗，则瘀血在里，必血结也。《活人》云：失汗而热蓄在里，热化为血，其人善忘而如狂，血上逆则善忘，血下蓄则内急。吴又可曰：瘟疫失下，邪热久羁不泄，血为热搏，留于经络，败为紫血，溢于肠胃，腐为黑血，便色如漆，大便反易，合此三说，而蓄血之义始尽。盖病在太阳失汗，热蕴于中，血为热所抟，始流经络，继溢肠胃，则当下矣。斯时又失于下，邪热久羁不泄，瘀于下焦，故少腹 满急胀，皮见青紫筋，则蓄血之症成矣。其见症则有喜忘，如狂发狂，小便自利，□□大便色黑，谵妄燥渴，脉沉实结，皆蓄血之候。

　　医者诊视，盒饭揣其少腹 满而痛，即问其小便。若小便不利，是津液留结，可利小便；（此层倍。）

　　若小便自利者，即是蓄血矣。若太阳病，有热结膀胱（太阳本经。）而如狂者，症之轻者也，宜桃仁承气汤。（此层又倍。）若阳明病，有蓄血而喜忘者，病之甚者也。抵当汤难用，可代以承气之类，加桃仁、红花、归尾等破血之物，或兼虚者，以玉烛散之类下之，则蓄血去而病痊矣。

　　上所言者，道其常也。余有一孙，名河，方十四五岁。感瘟疫二十余日不解，诊其脉，空虚而弱，不任寻按，亦并无喜忘如狂等症，但终日昏睡不清醒，按其腹，虽觉微痛，亦无 满急胀等候，医有议补者，余力持其不可，伊芳时余方料理儿病，未暇及孙，亦未服药，静候数日，突欲大便，随下紫血数斗，顿然清醒，此时方知其为蓄血。若当时一用补剂，则立毙矣。足见治瘟疫者，只知其常，而不知其变，犹作文看书之死于句下也。可不慎哉！笔之以俟高明者。

　　卷之二·论治　瘟症杂症治略

　　斑疹

　　斑疹二字，非以色言，以形言也。故发斑有红紫黑色之殊，而皆以斑名。点与皮平，绝不高起。其曰蚊迹者，状红斑之成点者也。曰锦纹者，状红斑之成片者也。疹则其形高出皮肤之上，大者若北方之高粮米，小者若小米，亦有红紫二色，而黑者殊少，较之发斑稍轻。

　　又有白疹发于卫分，形如苋种，色白，破之，中有清水。凡发此者，最吉，是邪从疹散也。斑疹形色已尽于斯。先以斑论，总因邪毒不解，留于血分所致。如当汗不汗，则表邪不解；当下不下，则里邪不解；下之早，则邪陷不解；当清不清，则火盛不解；当补不补，则无力不解。（瘟疫少见。）

　　或阳症而误温补，则阳亢不解；阴症而误寒凉，则阴凝不解。（瘟疫无此。）不解则直入阴分，郁而成热，以致液涸血枯而发，乃营卫俱剧之症。凡汗下温清俱不解，及足冷、耳聋、烦闷、咳呕者，便是发斑之候。鲜红者，吉；紫者，五死一生；黑则十死一生。并忌稠密成片。凡斑既出，脉洪数有力，身温足暖者，易治。脉沉小，足冷，元气弱者，难治。凡已出未出时，切忌妄投寒剂，并忌饮冷，恐伤胃气作呕吐。又忌香臭薰触，又不可妄发汗、妄攻下，虚其表里之气，其害尤甚。若脉弱者，或先有房事，要在审问之。凡治瘟斑，必细审人之虚实，症之表里，脉之有神无神为要。吴又可发斑条，只有下之一法，奚足以尽其变哉！成氏言发斑者戒发汗，而张景岳则以邪自外入者，仍自内出。凡脉数无汗，表症俱在者，必须仍从汗解，以犀角地黄汤为治斑要药，而以成氏不可汗之说为非。愚意成氏之所谓不可汗者，指麻桂紫苏而言，非指犀角地黄汤也。

　　卷之二·论治　瘟症杂症治略

　　发黄

　　瘟疫发黄，惟阳明与太阴两经有之。黄者，土之正色。二经俱属土，故发黄。盖外不能汗，内不得小便，脾胃之土为热所蒸，如合曲然，故发外为黄。若小便利，则热不内蓄，故不能变黄。

　　其有别经发黄者，亦由脾胃之土受邪也，但黄色不一。寒湿之黄，身如薰黄，色暗而不明。热盛之黄，如橘色、黄柏而明，汗出染衣，此其辨也。而其致黄之由亦不一。有蓄血在下焦发黄者，有湿热郁积于内发黄者，有因寒湿发黄者，有因下之太过变成阴黄者，有不因下而太阴经中（去声。）

　　湿之阴黄者。惟瘟疫之黄止湿热、蓄血两条。瘀热发黄，脉浮滑坚数，其症则头汗际颈而还，腹微满，小便不利而渴者是也。瘀血发黄，脉微而沉或结，其人如狂，小腹急结 满，小便自利，大便黑者是也。至于发黄而体如薰，直视摇头，鼻出冷气，环口黧黑，皆不治。

　　卷之二·论治　瘟症杂症治略

　　斑黄并发

　　凡伤寒、瘟疫变现诸症，相兼者多，惟斑黄二症少见同时而发者。□□□□□□□□□□□□□从兄秉钦，病发黄，旋即发斑。余往诊视，甚觉骇异。以其素虚，随用托里举斑汤、茵陈五苓散，二方中采择加减服之，斑黄并治，冀可奏效。服一剂，次早战汗，后斑黄并退，其病豁然，随名其方曰斑黄双解散。兹录于下，以备采择，因扩而充之。或斑甚而黄轻者，则以治斑为重，而以治黄为轻；或黄甚而斑轻者，则以治黄为重，而以治斑为轻。又或有先斑而后黄者，有先黄而后斑者，有发黄而兼发疹者。斑黄之症不一，巧妙之治各殊。参伍以尽其变，错综以尽其神，左右逢源，是在业医者因时以制宜耳。

　　斑黄双解散 （自定新方。）

　　茵陈 猪苓 茯苓 泽泻（盐水洗，焙） 炒栀 生地 甘草 白芍 当归（酒洗）

　　卷之二·论治　瘟症杂症治略

　　善怒

　　凡病患恒多焦躁，此其常也。惟瘟疫之怒与凡病之焦躁不同。其症或因人语言之稍有拂逆，或细事之偶然不谐，在平时可以嬉笑处之，而兹则入耳便怒不可解，心中暗恼不休，至昏愦时，返将所怒之事，从谵语说出而弗自觉也。又或有靡所触忤，偶忆往事可恼者，亦时时发怒，能令心腹郁闷胀塞，与懊 相似而实不同。盖懊 ，方书中解之谓郁郁然不舒，愦愦然无奈，比之烦闷而甚者是也。系下后之症，且无所忤而自生者。兹善怒，则不论曾否汗下，日日如斯，甚有瘟病已愈，而此症仍在者，必俟能起坐如平时方止。将谓此症不由肝胆，而肝胆实司怒之经，将谓其怒尽由肝胆，而肝胆不任其疚，何者？肝胆之瘟邪退，而其怒仍在也，惟投以理气之剂，而郁闷稍舒，然虽舒，或有所触而其病复发矣。有似于阳厥而又非也。书言阳厥怒病发狂者，因阳气暴折而难决，故善怒，病名阳厥。盖阳气暴折，故郁而多怒，治以铁落饮加辰砂少许，取金能生水之意。且铁性沉重，最能坠热开结云云。夫曰阳厥者，必有四肢厥逆之症，方可以厥名。曰怒病发狂者，是狂而不仅于怒矣。

