<!-- { "loadSidebar": true } -->
松崖医径

　　明 程颉阶

　　序

　　凡例

　　卷上

　　杂病准伤寒治法

　　伤寒伤风辨证

　　伤寒证

　　伤风证

　　伤寒见风伤风见寒

　　伤寒伤风传至肌肉

　　传筋

　　传少阳

　　传阳明经

　　传三阴经

　　结胸

　　痞

　　蓄血

　　发黄

　　发斑

　　病

　　伤寒治法

　　伤寒坏病变证

　　伤风附

　　辨伤寒潮热形证死诀

　　辨外证九候死诀

　　入患门察形证诀

　　六经分属病证

　　治病合用药方

　　卷下

　　中风（一）

　　中寒（二）

　　中暑（三）

　　中湿（四）

　　感冒（五）

　　内伤（六）

　　郁证（七）

　　痰饮（八）

　　咳嗽（九）

　　疟证（十）

　　泄泻（十一）

　　痢（十二）

　　呕吐恶心（十三）

　　吞酸（十四）

　　嘈杂嗳气（十五）

　　梅核气（十六）

　　水肿鼓胀（十七）

　　虚损（十八）

　　劳怯（十九）

　　头痛（二十）

　　心痛（二十一）

　　腹痛（二十二）

　　腰痛（二十三）

　　气证（二十四）

　　疝气（二十五）

　　痛风（二十六）

　　目病（二十七）

　　咽喉（二十八）

　　齿病（二十九）

　　血证（三十）

　　汗证（三十一）

　　心跳惊悸（三十二）

　　消渴（三十三）

　　便浊遗精（三十四）

　　淋闭（三十五）

　　秘结（三十六）

　　黄疽（三十七）

　　痔漏（三十八）

　　疮疡（三十九）

　　妇人不孕（四十）

　　胎前（四十一）

　　产后（四十二）

　　小儿（四十三）

　　序

　　古昔圣神。御极海内。熙熙焉如登春台。人臻寿域。此曷繇故。太和融液。沦肌理。浃肠肾。六气不侵而灾眚不作。禀气含生之属。靡不百体坚强。而相愉佚于耄耋期颐。中世虐政日逞。上薄天和。而民乃有夭札疵殇。自非诊脉候。治方药。霜露之恙。何所底止。故扁鹊曰。越人非能生死人。此自当生者。越人能生之耳。古来医术。自岐黄卢扁而下。如河间东垣丹溪仲景节钱薛诸氏。无虑数十家。大都神术妙解。几于见垣。不可轩轾。而我歙宗人松　公。夙蕴弘猷。蜚英甲第。抱康济斯民之念。扶颠持危之情。肫肫无已。镌有医径。探本推原。条分缕析。精入三昧。直与河间东垣诸君。并驱争先。久而板蠡散遗。未广其传。予幡阅诸书中。得其存帙。抚髀叹曰。何事使仁者寸腔恻隐。救世热肠。不为弘敷哉。盖径者。径约直捷之谓也。取途便而奏效速。用力微而成功博。矧其分门别类。有一病则次一脉。按一脉则着一方。病者千变万态。而或汤或散或饮或丸。治法层见迭出。不必远稽古籍。近搜旁门。惟按类推求。如持左券。夫天之生爱万物。靡不欲其皆荣而无瘁。皆息而无消。然合辟相乘。时序必至。所恃有体天之心。培物之命。

　　为医药者救疗之。调摄之。令上苍生爱常存。而王者熙　不坠云尔。是书也。药无不投之剂。人无不医之疾。即素不谙医者。时一展卷。治方　然毕具。信乎初学之指南。涉海之斗杓。而穷原探本之快捷方式乎。今天子方垂悯黎元。而万方喜更生之会。得医径之书而广传之。是亦寿域春台之一助也。予不事篡辑。不为较订。但循其旧式而更新之。以俟同志者采焉。

　　龙飞天启乙丑春月之吉方叔居士程开社撰

　　凡例

　　一治病之要。不过切脉辨证处治三者而已。三者之中。又以切脉为先。苟切脉有差。则临证施治。

　　未免有实实虚虚之患。但脉有七表八里九道。形状颇多。形同实异。未易尽之。令将各脏脉证。

　　姑举其要。括而为图。虽不能强邃奥妙。以尽古人之本指。初学据此而行。由是而驯至乎古圣人之全书可也。

　　一脉名二十有四。非深于其道。及有所授受者。未易识也。先贤谓脉道虽多。而浮沉迟数四目。

　　足以该之。然迟数之中。又有虚实冷热之分。今以迟数属浮沉。以虚实冷热属迟数。曰滑。曰实。曰紧。

　　曰弦。曰洪。曰长。曰促。曰牢。曰动。实热之候也。曰芤。曰微。曰缓。曰涩。曰伏。曰濡。曰弱。

　　曰短。曰虚。曰结。曰代。曰细。虚冷之候也。今括为图说。各具其证与处药治病之方于下。

　　一以五脏及命门。分为六图。各以腑附之。俱分浮中沉三候。浮沉之中。又分迟数平。迟数之中。

　　又分虚实冷热。至于中与平。则随其高下而准。准于肌肉之上。为浮为表。肌肉之下。为沉为里。肌肉之间。为半表半里。是之谓中。各以类相从。徐者为迟。疾者为数。无力者为虚。有力者为实。迟为阴。阴冷也。郁则生热。数为阳。阳热也。郁则生寒。初学据此。以求其病。亦庶几矣。

　　一古人方。固有为一病而设者。亦有数处用者。如四君子汤。可以补气。可以调气。又可以降气。

　　凡涉于气证者。皆可用之四物汤。可以补血可以调血。又可以止血。凡涉于血证者。皆可用之前辈云。肝肾同归于一治。愚谓心肺亦当同归于一治。有如八味丸之类。既可以补肾。又可以补肝。

　　金花丸之类。既可以治心。亦可以治肺。肾也。肝也。心也。肺也。既可以通治。而脾也。独不可以通治乎。脾居中州。贯乎四脏。故善治四脏者。未有不治乎脾。此承气汤之类。又能治四脏之邪者。

　　为是故也。引而伸之触类而长之。无不如是。故此一书。皆摘人所常用之方。互可相通者。填注于各证之下。编成序次。使人易于披阅。或病证时有出入。又当以意消息。互相假借而用可也。

　　一如旧方分两与今不同。谓一分者。即今之二钱半也。谓一字者。即今之二分半也。谓一升者。即今之一茶盏也。又皆总开若干。仓卒用药。未免有布算之劳。今于各方之下。悉准今之权量。作一剂折算。

　　一人有大小老少。病有新久浅深。故医者因之而酌为衡量。是以旧方汤液剂量。有用二三钱者。

　　有用四五钱者。有用七八钱者至一两者。用药概用大剂。病者请药。辄喜大剂。殊失古人之意。

　　按局方中劫药至多而剂量至少。如嘉禾散。隔气散。以二钱为剂。五香散。秘传降气汤。以三钱为剂。他方中多不过四钱五钱而止。又按东垣脾胃论。于除风湿羌活汤。每服称三钱。升阳散火汤。

　　每服称半两。古人制方。或增损。或应病。率以轻剂为则。治之不愈。然后用重剂焉。于偏寒偏热。峻下之方。既以中剂为率。又在用药者临时制宜以加减云。

　　一按仲景活人书。为医方之祖。其用姜皆有分两。及有不用姜者。今世药剂。每服皆用姜三片。

　　无服无者。故于用姜条下。必开其数。不开者不须用。于本方外加药有合用姜者。又在临时去取。

　　一炮制药料。自古各有法制。今不别立篇目。就于各方当制之药下细注。临用之际。必须依法制度。

　　不可厌烦而轻率忽略以误人也。

　　一云用水一盏。即今之茶盏也。约计半斤许。凡用水仿此为准。

　　一布列五脏命门六图并系方之外。又立各证。散购诸家秘藏妙方。皆愚尝试应效。备录于后。

　　欲使学人执衡之有权耳。谚云传方优于施药。同志君子。知忱之非沽名也欤。

　　一集是书外。又集脉法指明一帙。医论集粹一帙。有志未梓。姑俟优暇云。

　　卷上

　　杂病准伤寒治法

　　人病不止于伤寒。而特立伤寒一法。凡有病而治之。皆当准此。以为之绳度也。

　　伤寒伤风辨证

　　伤寒无汗。恶寒面色惨。脉浮、紧。鼻壅闭而干。伤风自汗。恶风面色光泽。其脉浮而缓。鼻注清涕。凡遇新得之病。须要如此别之。

　　伤寒证

　　足太阳经。头项痛。腰脊强。以少阳、阳明、太阳三经通论。则此经为表。以本经专论。又当分表之表、表之里之异焉。此经受邪最先。外来之邪。莫甚于寒。寒不伤卫。而伤荣。卫不受伤则强。寒主收敛闭藏。所以无汗。无汗卫强。表之实也。太阳之经。有标有本。标病。则身热。

　　本病。则恶寒。凡伤寒邪。其候必头项痛。腰脊强。脉浮疾。大略与内伤同。内伤则右关以上。脉大于左口腹为之不利。伤寒则左关以上。脉大于右。鼻息为之不利。一二日宜麻黄汤主之。此特举其常数而已。然有一日之内。就传经者。亦有二三日。只在一经者。不可越经而治。

　　伤风证

　　风。阳邪也。风喜伤卫。卫既受伤。则腠理为之不密。所以自汗而恶风。与寒邪伤人不同。寒为肃杀之气。其色必惨。风为鼓舞之气。其色必和。各从其类也。卫者。外卫也。对荣而言。为表之表。对无汗而言。为表之虚。脉来浮缓。

　　然其所可对者。经络标本而已。是以头项腰脊俱疼。身表亦为之热。一二日间。宜用桂枝汤主之。其传经与伤寒无异。当以脉证辨之。但桂枝汤颇燥。非通于脉者。不可用也。遇此经症。莫若用易老神术汤。尤为稳当。

　　伤寒见风伤风见寒

　　太阳症。头痛。腰脊强。发热。恶寒。无汗。本伤寒也。又感风邪。其脉浮、缓。是伤寒见风也。太阳症。头项腰脊俱疼。发热。恶风。自汗。本伤风也。又感寒邪。其脉浮、紧。是伤风见寒也。旧用各半汤。今用九味羌活汤。

　　伤寒。伤风。始得之症不同。至传经皆同。故此后混为一治。

　　伤寒伤风传至肌肉

　　太阳经。伤寒。伤风。失于解表。则传肌肉之间。肌肉之间者。卫荣之下是也。

　　卫荣属太阳之标。肌肉属阳明之标。邪传至此。当三二日发。其经夹鼻。络于目　额中。从头下至足。行身之前。以太阳一经而论。则卫为表之表。荣为表之里。以太阳少阳阳明三经而论。则少阳为半表半里。阳明为表之裹。太阳为表之表也。去太阳未远。其脉尚浮。已入阳明。其脉乃长。未至阳明之本。是以几几而热目疼鼻干。不得卧也。恶寒症已罢。不可纯用辛热之剂以发之。若误用麻黄桂枝。则有发黄等症。葛根汤主之。

　　传筋

