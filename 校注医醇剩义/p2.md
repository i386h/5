<!-- { "loadSidebar": true } -->
　　散则涣散无定，气血皆脱之象。弱脉但有中沉两候，浮候如无。细脉则更沉而且小，如一丝在筋骨之间。短则气弱，真阳不能通畅。以上各脉，皆由气血虚弱，故汇在虚字门中，不附于浮沉两部。

　　实脉之来，三候有力；更大于牢，邪滞郁结。洪脉上涌，与洪水同；泛泛不已，热盛于中。大脉较润，来刚去柔；正虚邪盛，病进可忧。弦脉劲直，如张弓弦；木旺克土，痰饮连绵。弦而弹转，其脉为紧；为寒为痛，沉浮宜审。

　　寸尺之脉，有时而长；过于本位，毗阴毗阳。

　　实脉三候有力，更大于牢，为邪滞郁结。洪则如涌如沸，邪热炽盛。大则正虚病进，久病更危。弦为肝之本象，木旺克土，故主气，又主痰饮。浮紧为寒，沉紧为痛，并为气病。长过于寸，则毗阳而亡阴；长过于尺，则毗阴而亡阳；又为关格之征。以上各种，皆是实病，故导入实字门中，不附别部。

　　惟有缓脉，悠悠扬扬；是为胃气，见之吉祥。别有一种，怠缓近迟；血虚气弱，积湿可知。

　　缓者从容和缓，所谓胃气也。悠悠扬扬，意思欣欣，此八字最能传缓字之神。病家得此，定可无害。若怠缓无神，乃是湿病，不可不知。

　　一切病症，不外三因；何症何脉，辨之贵真。不能殚述，自可引伸；神而明之，存乎其人。

　　卷一

　　察舌要言

　　一、白为阴，为寒，为湿。

　　二、黄为胃中有热，深黄为热极胃火，黄浓苔为湿热。

　　三、赤而带血，为胃火，更必兼阴亏。赤如猪腰子，表面有极薄绉白衣，为肾脏本色上泛，难治。鲜红如血，心胃热炽。满舌光红，心营涸竭。正红色，白净苔，不腻亦不干，是为平人正色舌。

　　四、黑而多津，为水克火，宜参附四逆。

　　五、黄而起刺，黑而起刺，宜三承气急下存阴。红而起刺如杨梅，宜神犀丹。均以脉证合参决之。

　　六、舌底糙，上面粘着如碎饭粒，玉女煎主之；轻则桂苓甘露饮。虚劳见舌糜，为大忌。

　　七、不青不紫不黑，亦青亦紫亦黑，名死现舌，主肝胃绝，必败无疑。

　　卷一

　　四家异同

　　仲景立方之祖，医中之圣。所着《伤寒》、《金匮》诸书，打开屯蒙，学人当奉为金科玉律，后起诸贤不可相提并论。所谓四大家者，乃刘河间、张子和、李东垣、朱丹溪也。就四家而论，刘张二家，善攻善散，即邪去则正安之义。但用药太峻，虽有独到处，亦未免有偏胜处。学人用其长而化其偏，斯为得之。李朱两家，一补阳，一补阴，即正胜则邪退之义，各有灼见，卓然成家。无如后之学人，宗东垣则诋丹溪，宗丹溪则呵东垣，入主出奴，胶执成见，为可叹也。殊不知相反实以相成，前贤并非翻新立异。即发热一症而论，仲景谓凡热病者，皆伤寒之类也，故有麻黄、桂枝等汤，以治外感之发热。至内伤之症，东垣则以甘温治阳虚之发热；丹溪则以苦寒治阴虚之发热，各出手眼，补前人所未备。本随症治症，未尝混施。乃宗东垣者，虽遇阴虚发热，亦治以甘温，参、 不已，甚而附、桂。宗丹溪者，虽遇阳虚发热，亦治以苦寒，地、冬不已，甚而知、柏。

　　此尚何异于操刃乎！非东垣、丹溪误人，乃不善学东垣、丹溪，自误以误人也。吾愿世之学人，于各家之异处以求其同处，则辨症施治，悉化成心，要归一是矣。

　　卷一

　　重药轻投辩

　　无锡顾左，患中脘不舒，饮食减少。予诊其脉，左关甚弦，右部略沉细，此不过肝气太强，脾胃受制耳。乃出其前服方，则居然承气汤，硝与黄各七八分，朴与枳各五六分，方案自载宗仲景法，重药轻投。噫，过矣！予为制抑木和中汤，三剂而愈。今特申辩之。盖三承气汤，有轻有重原为胃实大症而设，故用斩关夺门之法，救人于存亡危急之秋，非可混施于寻常之症也。今以脾胃不和之小恙，而用此重剂，谓为重药轻投，殊不知重药既可轻投，何不轻药重投，岂不更为妥当乎？予故不惮烦而辩之。

　　抑木和中汤

　　（自制）

　　蒺藜（四钱） 郁金（二钱） 青皮（一钱） 广皮（一钱） 茅术（一钱炒） 浓朴（一钱） 当归（二钱） 茯苓（二钱） 白术（一钱） 木香（五分） 砂仁（一钱） 佛手（五分） 白檀香（五分）

　　卷一

　　同病各发

　　巧不离乎规矩，而实不泥乎规矩。岳忠武不深究阵图，以为阵而后战，本属常法，然运用之妙，在乎一心，尤以临机应变为要，旨哉言乎！吾于古方，亦犹是已。真珠母丸，本许学士治游魂为变，夜寐不安而设。予尝以此方，略为加减，治三种重恙，无不应手而效。盖同病各发，见症虽异，而致病则同，化裁变通，于不执成见中，确有定见，斯头头是道矣。予非教人蔑古荒经，欲人师古人之意，而不泥古人之方，乃为善学古人。且执古方以治今病，往往有冰炭之不入者，尤不可以不审也。

　　丹徒张姓女，患五心烦扰，自头至腰，时时作颤，坐卧不安。予制驯龙汤，连服数十剂而愈。

　　驯龙汤

　　（自制）

　　龙齿（二钱） 真珠母（八钱） 羚羊角（一钱五分） 杭菊（二钱） 生地（六钱） 当归（二钱） 白芍（一钱） 薄荷（一钱） 沉香（五分） 续断（二钱） 独活（一钱） 红枣（十枚） 钩藤勾（四钱后入）

　　常州丁姓女，患惊悸气促，喉舌作痛，予制驯龙驭虎汤，连服数十剂而愈。

　　驯龙驭虎汤

　　（自制）

　　龙齿（二钱） 琥珀（一钱） 真珠母（八钱） 生地（六钱） 玉竹（四钱） 栝蒌皮（三钱） 石斛（三钱） 柏子霜（二钱） 白芍（一钱五分） 薄荷（一钱） 莲子（二十粒打碎勿去心） 沉香（四分人乳磨冲）

　　无锡孙左，身无他苦，饮食如常，惟彻夜不寐，间日轻重，如发疟然，一载未愈。予诊其脉，左关独见弦数，余部平平。因思不寐之症，共十三条，从无间日重轻之象，惟少阳受病，方有起伏。但少阳为半表半里之经，不进则退，安能久留！此实与厥阴同病，甲乙同源，互相胶结，故有起伏而又延久也。为制甲乙归脏汤，连服数十剂而愈。

　　甲乙归脏汤

　　（自制）

　　真珠母（八钱） 龙齿（二钱） 沉香（五分） 薄荷（一钱） 生地（六钱） 柴胡（一钱醋炒） 白芍（一钱五分酒炒） 归身（二钱） 夜合花（二钱） 丹参（二钱） 柏子仁（二钱） 红枣（十枚） 夜交藤（四钱切）

　　卷一

　　中风

　　经曰：风者，百病之长也。风性轻而善走，无微不入，其中人也易，其发病也速，故为百病之长。人惟卫能捍外，营能固内，腠理秘密，毛窍不开，斯贼风外邪，无能侵犯。否则正气一虚，外风乘间伺隙，由表入里，而病亦由浅入深矣。卫气不能捍外，则风入于肌肉，故手指麻木，而肌肉不仁，若是者名曰中络。营血不能固内，则风入于经脉，故身体重着，步履艰难，若是者名曰中经。由此而深入则为中腑。腑者胃腑也。胃为六腑之长，职司出纳。风入于胃，胃火炽盛，水谷之气，不生津液而化痰涎，痰随火升，阻塞灵窍，故昏不知人也。由此而深入，则是中脏。脏者，心脏也。心体纯阳，风性 举，风火上扰，神明散乱，故舌不能言，而口流涎沫。此偏枯症中由浅入深之次第也。论治者，河间主火，东垣主气，丹溪主痰，是因火召风，因气召风，因痰召风，反以火气痰为主，而风往从之，标本倒置。诚如喻嘉言之所讥，盖其人有火气痰偏胜之处，因中于风，则有火者为风火；有气者为风气；有痰者为风痰。风为主，而火与气与痰，乃与风合并交作，方为标本分明。惟侯氏黑散，填空窍以堵截外风一节，后人每多误解，以为空窍之处，惟肠与胃，若将肠胃之空窍填塞，则水谷且不得通行，人将何以自立。若有形之水谷，仍能灌输，则无形之邪风，岂反不能直走，蓄此疑者，不知凡几。殊不思邪害空窍，《内经》已明明言之。所谓空窍者，乃指毛窍及腠理而言。故侯氏黑散中，用牡蛎、矾石等收涩之药，欲令腠理秘密，毛窍固闭，正如暴寇当前，加筑城垣以堵截之，使不得入耳；非欲将肠胃之空窍一并窒塞也。只因误会一填字，遂将空窍二字亦一齐错解，故特为明白剖析，庶几积惑可除。且侯氏黑散中，尚有精义，未经揭出，兹再为表章之。其用牡蛎矾石，为堵截之计，固也。而其尤要者，则在于收涩敛肝，使在内之肝风不动；今先去其内应，而勾结之患除，虽有邪风，孤立无援，亦将自退矣。因思保障灵府之法，无如治脾胃以实中州。脾气旺，则积湿尽去，而痰气不生；胃气和，则津液上行，而虚火自降。治病大法，无过于斯。至仓猝之时，病势危急；则又当逆而折之，虽峻猛之剂，不得不随症而施矣。

　　卷一　中风

　　中络

　　中络者，风入肌表，肌肉不仁，或手指足趾麻木，加味桂枝汤主之。

　　加味桂枝汤

　　（自制）

　　桂枝（八分） 白芍（一钱五分） 甘草（五分） 怀牛膝（二钱） 川牛膝（一钱五分）

　　当归（二钱） 蚕砂（四钱） 秦艽（一钱） 防风（一钱） 红枣（五枚） 姜（三片）

　　卷一　中风

　　中经

　　中经者，风入经脉，身体重着，步履艰难，养血祛风汤主之。

　　养血祛风汤

　　（自制）

　　生地（五钱） 当归（二钱） 牛膝（二钱） 桂枝（六分） 茯苓（三钱）

　　白芍（一钱酒炒） 虎胫骨（一钱五分炙） 白术（一钱） 秦艽（一钱） 续断（二钱）

　　独活（一钱酒炒） 木香（五分） 红枣（十枚） 姜（三片） 桑枝（一尺）

　　卷一　中风

　　中腑

　　风火炽盛，胃津不能上行，痰塞灵窍，昏不知人，加味竹沥汤主之。

　　加味竹沥汤

　　（自制）

　　麦冬（二钱） 石斛（三钱） 羚羊角（一钱五分） 橘红（一钱） 胆星（五分）

　　僵蚕（一钱五分炒） 天麻（八分） 淡竹沥（半杯冲服） 姜汁（一滴冲服）

　　卷一　中风

　　中脏

　　心为一身之主，风火上犯，则神明散乱，舌不能言，口流涎沫，甚或神昏鼾睡，面色油红，此为难治，姑拟牛黄清心饮，以备急救之一法。

　　牛黄清心饮

　　（自制）

　　牛黄（五分） 琥珀（一钱五分） 黄连（五分） 丹参（三钱） 远志（五分甘草水炒）

　　菖蒲（八分） 橘红（一钱） 胆星（五分） 麦冬（一钱五分） 淡竹叶（二十张）

