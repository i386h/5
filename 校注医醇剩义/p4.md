<!-- { "loadSidebar": true } -->
　　干姜（三两） 甘草（三两） 川芎（三两） 杏仁（四十枚） 上九味，以水一斗，煮取四升，温服一升，汗出则愈。

　　千金三黄汤

　　 治中风手足拘急，百节疼痛，烦热，心乱，恶寒，经日不欲饮食。

　　麻黄（四分） 独活（四分） 细辛（二分） 黄 （二分） 黄芩（三分）

　　上五味，以水六升，煮取三升，分三次服。一服小汗，二服大汗。心热加大黄二分，腹满加枳实一枚，气逆加人参三分，悸加牡蛎三分，渴加栝蒌根三分，先有寒加附子一枚。

　　近效白术附子汤

　　 治风虚，头重眩苦，食不知味，暖肌，补中益精气。

　　白术（二两） 附子（一枚） 甘草（一两炙） 上三味，锉为末，每用五钱，姜五片，枣一枚，煎七分，去渣服。

　　卷一

　　中寒

　　一阴一阳之谓道，天地万物，莫之能外。阳主发舒，阴主收敛；阳主生长，阴主肃杀。人受二气之中以生，阴阳调和，康强寿考。次则阳气胜者，虽不无少偏，犹足自立。至阴气一盛，则阳气渐消，疾病夭折，不可究诘矣。寒者阴气也，即肃杀之气也。寒气中人，为祸最烈。仲景欲利济万世，着伤寒、中寒为二论。《伤寒论》十卷，炳如日星，后世奉为科律。《卒病论》六卷，自晋以来，久已散失，无可稽考。然其分为二门之意，则可揣而知也。伤寒者，传变之症，多由发热而起，经所谓凡热病者皆伤寒之类也。人之阳气，未至大衰，虽感冒风寒，一时阳为阴掩，究竟真阳尚在，则阳回气复，而病变亦旋瘳。自有《伤寒论》以来，后之注释者，若程氏、柯氏、吴氏，代有发明。至喻氏《尚论篇》，更畅其说。学人融会贯通，可以泛应各当，故此编于伤寒门中，概不置喙，非阙也，实亦无庸更赞一词也。今于中寒门，分列数条，盖恐人不知传经直中之分，仍以治伤寒之法治中寒，则大不可耳。伤寒者，寒从外来；中寒者，寒从内发。伤寒多发热之候，中寒则但有厥冷，而无发热之候，此必其人之真阳先亏，坎中之火渐为水淹；又必有澄寒痼冷，伏于脏腑，一遇寒气，积病猝发，极为危险。故非气雄力浓之温剂，不能斩关夺门，以回真阳于俄顷，非如伤寒传经之症，可以按部就班也。其见症列后。

　　卷一　中寒

　　真心痛

　　真心痛者，水来克火，寒邪直犯君主，脘痛呕吐，身冷，手足青至节，甚则旦发夕死，茯神四逆汤主之。

　　茯神四逆汤

　　（自制）

　　茯神（二钱） 附子（三钱） 干姜（一钱） 人参（二钱） 甘草（五分）

　　木香（六分） 砂仁（一钱） 水三钟，煎至一钟，微温服。

　　此方以四逆为主方，加茯神入心，以人参佐之。先生云，人参大补心脾。证见脘痛呕吐，用香、砂以调之，则寒邪去而心痛止矣。祖怡注。

　　朱祖怡姻世丈，字漪垒，为外曾祖母朱太君外家之侄孙。常州同乡，前清孝廉。年长于我，与我先后同时受医学于绳甫先生。晋卿公善于阐发长沙，漪垒颇喜精思，会心不远，又从而阐发费氏学。今已作古，不忍没其苦心，爰随原文附注于下，加祖怡注三字以别之。徐相任识。

　　卷一　中寒

　　厥心痛

　　厥心痛者，中寒发厥而心痛也。虽在包络，然已是心之外腑，故手足厥逆，身冷汗出，便溺清利，甚亦朝发夕死，白术四逆汤主之。

　　白术四逆汤

　　（自制）

　　白术（三钱） 附子（三钱） 干姜（一钱） 人参（二钱） 茯苓（二钱）

　　甘草（五分） 大枣（三枚） 水三钟，煎一钟，微温服。

　　此方亦以四逆为主，而加白术命名者，其补土之意，已了然矣。其实理中加附子法，亦即四逆加四君法，火土相生，虚寒兼顾，乃温补法也。祖怡注。

　　卷一　中寒

　　直中少阴

　　肾气厥逆，腹痛下利，手足厥冷，小便清利，茴香四逆汤主之。

　　茴香四逆汤

　　（自制）

　　小茴香（二钱） 附子（三钱） 干姜（一钱） 破故纸（二钱） 杜仲（五钱）

　　茯苓（二钱） 甘草（五分） 大枣（三枚） 水三钟，煎一钟，温服。

　　四逆汤本治少阴，此方加茴香泄肾邪，佐以茯苓；再加杜仲、故纸补命门，兼治泄泻；红枣能补土，与茯苓同用，又能泄肾中水气。仲圣治奔豚，有苓桂枣甘汤，此方去桂代以茴香，更见立方之妙。祖怡注。

　　卷一　中寒

　　直中厥阴

　　肝气厥逆，胁下及腹中绞痛，下利，手足厥冷，指爪皆青，茱萸附桂汤主之。

　　茱萸附桂汤

　　（自制）

　　吴萸（七分） 附子（二钱） 肉桂（八分） 当归（三钱） 白芍（一钱五分）

　　白术（一钱） 木香（六分） 乌药（一钱） 枣（二枚） 姜（三片）

　　此方于四逆汤只取附子一味，以去沉寒，而以茱萸附桂名者，先生注重在厥阴也。厥阴为藏血之脏，当然以和营为主。方意取材于当归四逆，加吴萸、生姜，去细辛、甘草、木通，以肉桂易桂枝，附、桂同用，加入吴萸，直驱厥阴之寒；以归、芍和血，木香、乌药顺气止痛，而用白术、姜、枣，补脾正所以和营也。祖怡注。

　　以上四方，虽治中寒，仍顾脾胃，先生常云，脾阳不运，虚则寒生。且脾主四肢，四逆之症，固以温本脏为主，而总不离乎脾，实理所当然矣。祖怡又注。

　　卷一　中寒

　　直中厥阴

　　(凡涉伤寒门传经者不录。)

　　姜白通汤

　　 治暴卒中寒，厥逆呕吐，泻利色清，气冷，肌肤凛栗，无汗，盛阴没阳之症。

　　附子（五钱） 干姜（五钱） 葱白（五茎） 猪胆（半枚） 先将附、姜二味煎好，后入葱汁、胆汁，和匀温服。

　　桂归姜汤

　　 治暴卒中寒，兼伤营血者。

　　附子（二钱五分） 干姜（二钱五分） 当归（二钱五分） 肉桂（二钱五分） 水二盏，煎至一盏，入蜜一蛤蜊壳，温服。

　　姜归桂参甘汤

　　 治阳气将回，阴寒少杀。

　　附子（一钱五分） 干姜（一钱五分） 当归（一钱五分） 肉桂（一钱五分） 人参（二钱）

　　甘草（二钱） 大枣（二枚） 加蜜三蛤蜊壳，温服。

　　辛温平补汤

　　 治暴中寒症，服前三方其阳已回，身温色活，手足不冷，吐利渐除，用此平补脏腑，调和营卫，俾不致有药偏之害。

　　附子（五分） 干姜（五分） 当归（一钱） 肉桂（五分） 人参（一钱） 甘草（一钱） 黄 （一钱） 白术（一钱土炒） 白芍（一钱酒炒） 五味子（十二粒） 大枣（二枚） 加蜜五蛤蜊壳，温服。

　　四逆汤

　　 治三阴经症，四肢厥冷，虚寒下利，急温其脏。

　　甘草（二两） 干姜（三两） 附子（一枚） 上三味，以水二升，煎取一升二合，分温再服。

　　通脉四逆加减汤

　　 治下利清谷，里寒外热，厥逆恶寒，脉微欲绝之证。

　　甘草（二两） 附子（大者一枚） 干姜（三两强人可四两） 面赤者加葱九茎。腹中痛者去葱，加芍药三两。呕者加生姜二两。咽痛者去生姜、芍药，加桔梗一两。利止、脉不出者，去桔梗，加人参二两。

　　桂枝去芍药加麻辛附子汤

　　 治中脘痛，心下坚，大如盘，边如旋杯，水饮所作。

　　桂枝（三两） 麻黄（二两） 细辛（二两） 甘草（二两炙） 附子（一枚）

　　生姜（三两） 大枣（十二枚） 水七升，煮麻黄，去沫，内诸药，煮取二升，分三服，当汗出如虫行皮中，即愈。

　　附子粳米汤

　　 治腹中寒气，雷鸣切痛，胸胁逆满，呕吐。

　　附子（一枚） 半夏（半升） 甘草（一两） 大枣（十枚） 粳米（半升）

　　水八升，煮米熟汤成，去渣，温服一升。

　　大建中汤

　　 治心胸中大寒痛，呕不能饮食，腹中寒，上冲皮起，出见有头足，上下痛而不可触近者。

　　蜀椒（二合） 干姜（四两） 人参（二两） 水四升，煮取二升，去渣，入饴糖一升，微火煮取一升半，分温服。

　　大黄附子汤

　　 治胁下偏痛，发热，其脉紧弦，此寒也，以温药下之。

　　大黄（二两） 附子（二枚） 细辛（二两） 以水五升，煮取二升，分三服。

　　理中汤

　　 治自利不渴，寒多而呕，腹痛，脉沉无力，或厥冷拘急，或结胸吐蛔。

　　白术（二两土炒） 人参（一两） 干姜（一两炒） 甘草（一两炙） 每服四钱。自利腹痛加木香，利多者倍白术。渴者倍白术。倦卧沉重，利不止加附子。腹满去甘草。脐下动气，去术加桂。悸加茯苓。胸痞加枳实。吐蛔加川椒、乌梅。

　　回阳救急汤

　　 治身不热，头不痛，恶寒战栗，四肢厥冷，腹痛吐泻，指甲唇青，或无脉，或脉沉迟无力。

　　附子（五分） 干姜（五分） 肉桂（五分） 人参（五分） 白术（一钱）

　　茯苓（一钱） 半夏（七分） 陈皮（七分） 甘草（二分） 五味子（九粒）

　　无脉加猪胆汁。

　　卷一

　　暑热湿

　　四序流行，春生夏长，秋收冬藏。故春为风木，秋为燥金，冬为寒水，各司其令。惟夏则暑热湿三气迭乘，合操其柄，此盖大化循环之运，不期然而然，而亦不得不然也。所谓不期然而然者，何也？天一生水，贞下起元，由水生木，由木生火，至是而天气下降，地气上腾，大生广生，百物蕃阜，此所谓不期然而然者也。所谓不得不然者何也？夏为火令，秋为金令，由夏入秋，乃火下起金，不惟不能相生，而反相克，秋令不几于或息乎！全赖地气上腾，长夏土旺，由火生土，借土生金，此又大化斡旋之妙用，四序方得流行，生克方不颠倒，所谓不得不然者此也。但暑热之气自上而下，湿气自下而上，人在其中，无时无处不受其熏蒸燔灼，致病已非一端，又况起居不慎，饮食不节，其受病尚可问乎！《金匮》有痉湿 之训，后贤推而广之，立方愈多，醇驳互见。盖伤寒有痉病，时邪亦有痉病，而时邪之痉，与伤寒之痉，又复不同。三气之痉，只须究其致病之由，或由风热，或由暑热，或由湿热，见症治症，直截了当。若牵涉伤寒之痉，较量比例，虽繁称博引，更令人滋惑矣。且三气为病，非有沉寒痼冷，如冬月伤寒之比，若拘执太阳篇中之痉病，动辄麻黄、桂枝，何异抱薪救火乎！兹特举症于前，列方于后，以便检阅。

　　卷一　暑热湿

　　刚痉

