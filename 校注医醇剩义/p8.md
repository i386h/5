<!-- { "loadSidebar": true } -->
　　本方用泻黄散去藿香而加葛根、石斛、茯苓、荷叶、粳米；从白虎汤法，去知母而添升阳散火意，清中有发，发中有清，阳升火散，而无抑遏之患。此条当与先生《医方论》泻黄散对比观之，更易明白。祖怡注。

　　卷二　火

　　肾火

　　肾火者，龙火也。龙不蛰藏，飞腾于上，口燥咽干，面红目赤，耳流脓血，不闻人声，加味肾热汤主之。

　　加味肾热汤

　　（自制）

　　磁石（四钱） 牡蛎（四钱） 生地（四钱） 白术（一钱） 白芍（一钱）

　　人参（一钱） 元参（二钱） 甘草（五分） 猪肾（二枚煎汤代水）

　　生地、元参、白芍、猪肾，养阴益肾，显而易见。加磁石以镇之，牡蛎以潜之，二味肾家药，亦显而易见。用参、术、草等中州药者，龙火上腾，必是脾胃砥柱失守所致；中州有砥柱，龙火必无由而上腾矣。祖怡注。

　　阳火可泻，阴火不可泻，况龙性难驯，逆而折之，反肆冲激。故丹溪滋肾丸，于滋阴药中，加肉桂一味，导龙归海，从治之法，最为精当。兹更推展其意，制潜龙汤主之。

　　潜龙汤

　　（自制）

　　龙齿（二钱） 龟版（八钱） 生地（五钱） 龙骨（二钱） 知母（一钱）

　　黄柏（一钱） 人参（一钱） 元参（二钱） 蛤粉（四钱） 肉桂（四分） 鲍鱼（一两切片煎汤代水）

　　黄柏、知母、肉桂，取一阳居二阴之中，成为坎象。不用肉桂，则龙不肯归海。既用肉桂，尚恐知、柏之力不足以驾驭，故加人参、元参、生地以佐之。再用龙骨涩而兼镇，龙齿但镇不涩；龟版、蛤粉、鲍鱼，则潜阳即所以潜龙。而一味肉桂，处于群阴之中，当亦驯服，而潜藏不显矣。祖怡注。

　　卷二　火

　　胃火

　　胃火炽盛，烦渴引饮，牙龈腐烂，或牙宣出血，面赤发热，玉液煎主之。

　　玉液煎

　　（自制）

　　石膏（五钱） 生地（五钱） 石斛（三钱） 麦冬（二钱） 玉竹（四钱）

　　葛根（二钱） 桔梗（一钱） 薄荷（一钱） 白茅根（八钱） 甘蔗汁（半杯冲服）

　　此方与胃燥玉石清胃汤，同样用石膏、玉竹、生地、麦冬、石斛、蔗汁，而去人参、山药、茯苓者，火之烈更甚于燥也。花粉、蛤粉，未尝不能清化热痰，去之而加葛根、桔梗、薄荷、茅根者，胃火已及血分，宜升阳散火，兼清血分也。以此方与玉石清胃汤比，彼为清润，此为清散。观于玉、石二味之互为重轻，亦可识其用意之所在矣。祖怡注。

　　卷二　火

　　小肠火

　　心经之火，移于小肠，溲溺淋浊，或涩或痛，琥珀导赤汤主之。

　　琥珀导赤汤

　　（自制）

　　琥珀（一钱） 天冬（一钱五分） 丹皮（二钱） 生地（五钱） 麦冬（一钱五分）

　　木通（一钱） 赤芍（一钱） 丹参（二钱） 甘草梢（五分） 淡竹叶（十张） 灯芯（三尺）

　　此方用导赤散之生地、木通、草梢、竹叶全部，而加琥珀、天冬、麦冬、丹参、丹皮、赤芍、灯芯，兼清心小肠之火，而照顾金水，使火气去而津液长。以琥珀为主者，不但能清心小肠之火与湿热，而并善解毒，为淋浊症圣药也。祖怡注。

　　卷二　火

　　大肠火

　　肺经之火，移于大肠，大便硬秘，或肛门肿痛，槐子汤主之。

　　槐子汤

　　（自制）

　　槐米（三钱） 蒌仁（三钱） 麦冬（一钱五分） 枳壳（一钱蜜水炒） 天冬（一钱五分）

　　苏子（三钱） 玉竹（三钱） 麻仁（三钱） 杏仁（三钱） 甘草（四分） 金橘饼（一枚） 白芝麻（三钱）

　　槐米为大肠火重，大便见血之主药。再加火麻仁、白芝麻、蒌仁、杏仁、苏子，凡仁皆润，即通用之五仁丸。

　　加金橘饼以顾胃，枳壳以宽肠，玉竹、甘草以顾脾胃，天、麦冬以保金水，与小肠火之琥珀导赤散，有异曲同工之妙。祖怡注。

　　卷二　火

　　风火

　　风助火势，其性上升。面红目赤，口燥咽疼，法当清润上焦，使阳邪不能侵犯，兼用轻扬解散之品，俾上升者一举而熄，消风散火汤主之。

　　消风散火汤

　　（自制）

　　天冬（一钱五分） 麦冬（一钱五分） 元参（二钱） 茯苓（二钱） 桔梗（一钱）

　　柴胡（一钱） 薄荷（一钱） 蝉衣（一钱） 桑叶（一钱） 连翘（一钱五分）

　　牛蒡子（三钱） 蒌皮（二钱） 竹叶（十张） 黑芝麻（三钱）

　　桑、麻、柴、薄、牛、蝉、元、翘、桔、蒌、茯、竹，轻扬解散，清而不遏。加天、麦二冬，壮水即所以制火；三方皆用之，可以见二冬之功力所在矣。祖怡注。

　　卷二　火

　　湿火

　　重阴生阳，积湿化热，湿火相乘，渴饮舌白，胜湿清火汤主之。

　　胜湿清火汤

　　（自制）

　　茅术（一钱五分） 白术（一钱五分） 茯苓（二钱） 苡仁（八钱） 石斛（三钱）

　　石膏（五钱） 知母（一钱） 猪苓（一钱） 泽泻（一钱五分） 荷叶（一角）

　　方以二术、苓、苡、泽泻、猪苓胜湿，即以石斛、石膏、知母清火。苍术白虎汤去甘草、粳米之甘润，加荷叶者，降药已多，以升清者为反佐耳。祖怡注。

　　卷二　火

　　痰火

　　痰为顽浊之物，一得火势，其性愈劣，甚则阳狂烦躁，语言错乱，清火涤痰汤主之。

　　清火涤痰汤

　　（自制）

　　丹参（二钱） 麦冬（二钱） 茯神（二钱） 柏仁（二钱） 贝母（二钱） 化橘红（一钱） 胆星（五分） 姜蚕（一钱五分炒） 菊花（二钱） 杏仁（三钱） 淡竹沥（半杯） 姜汁（一滴冲服）

　　绳甫先生云：火本无质，得痰则实；痰本湿生，得火则燥。由此观之，痰与火结，有不扰其神明者乎。南星除痰之力，更大于半夏，以牛胆制之，则燥性杀，而兼清肝胆之火矣。化橘红比普通之橘红力大，以产地适当有礞石也。再以竹沥、姜汁、杏贝佐之，能开而且降，痰火有出路矣。用茯神、丹参、柏仁，顾其灵明之本也。再以麦冬之生胃津，菊花之清肝风。以狂必由火而起，火必因风而动，风火熄而灵明复，则扰动者得返其清静之常，真精心架构之方也。祖怡注。

　　卷二　火

　　实火

　　气分偏胜，壮火升腾，发热错语，口燥咽干，阳狂烦躁，加味三黄汤主之。

　　加味三黄汤

　　（自制）

　　黄连（五分） 黄芩（一钱） 黄柏（一钱） 连翘（一钱五分） 丹皮（二钱）

　　薄荷（一钱） 赤芍（一钱） 山栀（一钱五分） 水三钟，煎一钟，热服。

　　三黄为泻心、肺、肝、肾实火之方。加山栀名黄连解毒汤，见本门后第一张古方。再加薄荷、连翘散心肝，丹皮、赤芍凉血分，轻扬透发而不抑遏，以发热烦躁，火郁必须发之也。此方见证阳狂烦躁，与痰火同，而有发热、口燥、咽干，明明是气分之火而不是痰火，从异点上着眼，故此方与痰火方无一味药相同。祖怡注。

　　卷二　火

　　虚火

　　虚火者，饥饱劳役，正气受伤，阳陷入阴，发热神疲，饮食减少。东垣于此等证，用补中益气汤，以升、柴升举阳气，又为之补脾和胃，此正有得于《内经》虚者温其气之旨，故甘温能除大热，开治阳虚一大法门。无如世之学东垣者，不辨阴阳虚实，虽阴虚发热及上实下虚者，动辄升、柴，祸不旋踵矣。因自制和中养胃汤，以明宗东垣者当师其意云。

　　和中养胃汤

　　（自制）

　　黄 （二钱） 人参（一钱） 茯苓（二钱） 白术（一钱） 甘草（四分）

　　当归（二钱） 料豆（四钱） 柴胡（一钱） 薄荷（一钱） 广陈皮（一钱）

　　砂仁（一钱） 苡仁（四钱） 枣（二枚） 姜（三片）

　　此方即补中益气汤，去升麻加薄荷以代之，有逍遥散之意。再加茯苓以和脾，料豆以安肾，砂仁、苡仁以和中化湿，升中有降，不犯下焦，用东垣意而不执其法，制方煞费苦心。祖怡注。

　　卷二　火

　　燥火

　　燥火者，血虚之所致也。血能养气则气不妄动，而阴阳得其平。营血一亏，则内失所养，而脏腑皆燥，火亦随生，令人毛发衰脱，肌肤枯槁，身热咽干，雪乳汤主之。

　　雪乳汤

　　（自制）

　　生地（三钱） 当归（一钱五分） 白芍（一钱） 麦冬（一钱五分） 熟地（三钱）

　　五味子（五分） 天冬（一钱五分） 玉竹（四钱） 山药（三钱） 人乳（一大杯）

　　藕汁（一大杯） 水二钟煎服。

　　血不养气，气不化津，脏腑皆燥，土焦水涸，二地、二冬、玉竹、山药、当归、白芍，所以养血壮水者至矣。而方名以雪乳，用人乳、藕汁，润至极矣，而更以五味之酸收以敛之，是合固本、生脉于一方，于肺燥肺火外，又别出手眼也，神乎技矣。祖怡注。

　　卷二　火

　　郁火

　　所欲不遂，郁极火生，心烦虑乱，身热而躁，解郁合欢汤主之。

　　解郁合欢汤

　　（自制）

　　合欢花（二钱） 郁金（二钱） 沉香（五分） 当归（二钱） 白芍（一钱） 丹参（二钱） 柏仁（二钱） 山栀（一钱五分） 柴胡（一钱） 薄荷（一钱） 茯神（二钱） 红枣（五枚） 橘饼（四钱）

　　此方用柴胡、当归、白芍、薄荷，逍遥散之半，去茯苓、白术、甘草、煨姜，而用合欢、郁金沉香、山栀、橘饼，舒郁顺气，清火达木，即所以安胃。又用丹参、柏仁、茯神、红枣，则所以养心脾而缓肝急，使君火与相火俱安，而脾胃亦得太和矣。识得郁火与肝胆之火之分别，而后知两方各有其合处。祖怡注。

　　卷二　火

　　邪火

　　酒色太过，下元伤损，腰膝无力，身热心烦，甚则强阳不痿，加味三才汤主之。

　　加味三才汤

　　（自制）

　　天冬（二钱） 地黄（五钱） 人参（二钱） 龟版（八钱） 女贞子（一钱）旱莲（一钱） 茯苓（二钱） 丹皮（二钱） 泽泻（一钱五分） 黄柏（一钱） 杜仲（二钱） 牛膝（一钱五分） 红枣（五枚）

　　此方以三才合二至，加黄柏、丹皮、茯苓、泽泻，得知柏八味之半而强。红枣与参合用，而解苦顾胃；龟版、杜仲与牛膝合用，而潜虚阳，引虚火下行，以固其肾气，则水火可以既济，而邪火可望不动矣。祖怡注。

　　卷二　火

　　毒火

　　痈疡初起，肿痛大热，烦渴引饮，黄金化毒汤主之。

　　黄金化毒汤

