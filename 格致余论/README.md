<!-- { "loadSidebar": true } -->
　　钦定四库全书　　　　　子部五
　　格致余论　　　　　　　医家类
　　提要
　　【臣】等谨案格致余论一卷元朱震亨撰震亨字彦修金华人受业于罗知悌得刘守真之其説谓阳易动隂易亏独重滋隂降火创为阳常有余隂常不足之论张介賔等攻之不遗余力然震亨意主补益故谆谆以饮食色欲为箴所立补隂诸丸亦多竒效孙一奎医防绪余云丹溪生当承平见人多酗酒纵欲精竭火炽复用刚剂以至于毙因为此救时之説后人不察遂以寒凉杀人此不善学丹溪者也其説可谓平允矣是编前有自序云古人以医为吾儒格物致知之一事故特以是名书葢震亨本儒者受业于许谦之门学医特其余事乃性之所近竟不以儒名而以医名然究较方技者流为能明其理故其言如是戴良九灵山房集有丹溪翁叙其始末甚详云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀











　　格致余论原序
　　金之以善医名者凡三人曰刘守真氏曰张子和氏曰李明之氏虽其人年之有先后术之有攻补至于惟隂阳五行升防生成之理则皆以黄帝内经为宗而莫之有异也张一再传其后无所闻李虽多门弟子又在中州人有罕知之者独刘之学授之荆山浮屠师师江南始传太无罗知悌子杭太无宋宝祐中人受幸穆陵得给事禁中性倨甚无有能承其学者又独至乌伤朱君始能传之初君之未从太无也手抄陈师文裴宗元所定大观二百九十有七方昼夜而习焉既而悟曰故方新病安有能相值者泥是且杀人乃尽弃去渡淛河走吴中寻师而求其説乆之不能得复走宛陵走南徐走建业皆无吴中时累累道途间方不知所适忽有以太无为告者遂还杭拜之凡十往返不得通君乃立其门终日不动太无怜其志为敷畅三家之旨而一折以经越数年悉受其学以归郷之羣医方泥陈裴学闻君言皆大惊已而又皆大服翕然共尊事之君年既髙所见益粹精其自得者类多前人所未发乃徇门人张翼等请着为书若干篇名之曰格致余论持以示金华宋濓濓窃受而读之见其立言深察证详未尝不叹君用志之勤也盖当大观之方盛行世之人乌知有所谓内经之学君独能﨑岖数十百里必欲求师而受其説虽险阻艰难更婴迭挫曽不为之少动所以卒能成其学向使君之志稍变焉乌有今日哉传曰用志不分其道乃成殆君之谓矣此书其有功于生民者甚大宜与三家所着并传于世故濓得备书传学用功之所自于篇端其见君之自序者因不暇及也君名震亨字彦脩许文懿公之髙弟弟子公讲学入华山时君即从之游而闻道最先刚明正直不可干以私其安贫守道虽古君子弗过也而医又特其一事云至正七年冬十有一月日南至金华宋濓书于浦阳东明山中

　　钦定四库全书
　　格致余论
　　元　朱震亨　撰
　　饮食色欲箴序
　　传曰饮食男女人之大欲存焉予每思之男女之欲所闗甚大饮食之欲于身尤切世之沦胥陷溺于其中者盖不少矣茍志于道必先于此究心焉因作饮食色欲二箴以示弟侄并告诸同志云
　　饮食箴
　　人身之贵父母遗体为口伤身淊淊皆是人有此身饥渇洊兴乃作饮食以遂其生睠彼昩者因纵口味五味之过疾病蜂起病之生也其机甚防馋涎所牵忽而不思病之成也饮食俱废忧贻父母医祷百计山野贫贱淡薄是谙动作不衰此身亦安均气同体我独多病悔悟一萌尘开镜浄曰节饮食易之象辞养小失大孟子所讥口能致病亦败尔徳守口如瓶服之无斁
　　色欲箴
　　惟人之生与天地参坤道成女乾道成男配为夫妇生育攸寄血气方刚惟其时矣成之以时接之以时父子之亲其要在兹睠彼昩者徇情纵欲惟恐不及济以燥毒气阳血隂人身之神隂平阳秘我体长春血气几何而不自惜我之所生翻为我贼女之耽兮其欲实多闺房之肃门庭之和士之耽兮其家自废既丧厥徳此身亦瘁逺彼帏薄放心乃收饮食甘美身安病瘳
　　阳有余隂不足论
　　人受天地之气以生天之阳气为气地之隂气为血故气常有余血常不足何以言之天地为万物父母天大也为阳而运于地之外地居天之中为隂天之大气举之日实也亦属阳而运于月之外月缺也属隂禀日之光以为明者也人身之隂气其消长视月之盈缺故人之生也男子十六歳而精通女子十四歳而经行是有形之后犹有待于乳哺水糓以养隂气始成而可与阳气为配以能成人而为人之父母古人必近三十二十而后嫁娶可见隂之难于成而古人之善于摄养也礼记注曰惟五十然后养隂者有以加内经曰年至四十隂气自半而起居衰矣又曰男子六十四岁而精絶女子四十九岁而经断夫以隂气之成止供给得三十年之视听言动已先亏矣人之情欲无涯此难成易亏之隂气若之何而可以供给也经曰阳者天气也主外隂者地气也主内故阳道实隂道虚又曰至隂虚天气絶至阳盛地气不足观虚与盛之所在非吾之过论主闭藏者肾也司疎泄者肝也二脏皆有相火而其系上属于心心君火也为物所感则易动心动则相火亦动动则精自走相火翕然而起虽不交防亦暗流而疎泄矣所以圣贤只是教人收心养心其防深矣天地以五行更迭衰旺而成四时人之五臓六腑亦应之而衰旺四月属巳五月属午为火太旺火为肺金之夫火旺则金衰六月属未为土大旺土为水之夫土旺则水衰况肾水常借肺金为母以补助其不足故内经谆谆于资其化源也古人于夏必独宿而淡味兢兢业业于爱防也保养金水二臓正嫌火土之旺尔内经曰冬不蔵精者春必温病十月属亥十一月属子正火气潜伏闭蔵以养其本然之真而为来春发生升动之本若于此时恣嗜欲以戕贼至春升之际下无根本阳气轻浮必有温热之病夫夏月火土之旺冬月火气之伏此论一年之虚耳若上前下后月廓月空亦为一月之虚大风大雾虹霓飞电暴寒暴热日月薄蚀忧愁忿怒惊恐悲哀醉饱劳倦谋虑勤动又皆为一日之虚若病患初退疮痍正作尤不止于一日之虚今因多有春末夏初患头痛脚輭食少体热仲景谓春夏剧秋冬差而脉大者正世俗所谓注夏病若犯此四者之虚似难免此夫当壮年便有老态仰事俯育一切隳壊兴言至此深可惊惧古人谓不见所欲使心不乱夫以温柔之盛于体声音之盛于耳顔色之盛于目馨香之盛于鼻谁是铁汉心不为之动也善摄生者于此五个月出居于外茍值一月之虚亦宜暂逺帷幕各自珍重保全天和期无负敬身之教幸甚
　　治病必求其本论
　　病之有本犹草之有根也去叶不去根草犹在也治病犹去草病在臓而治腑病在表而攻里非惟戕贼胃气抑且资助病邪医云乎哉族叔祖年七十禀甚壮形甚痩夏末患泄利至深秋百方不应予视之曰病虽乆而神不悴小便涩少而不赤两手脉俱涩而颇自言鬲防闷食亦减因悟曰此必多年沈积僻在肠胃询其平生喜食何物曰我喜食鲤鱼三年无一日缺予曰积痰在肺肺为大肠之臓宜大肠之本不固也当与澄其源而流自清以茱茰陈皮青葱蔍苜根生姜煎浓汤和以沙糖饮一碗许自以指探喉中至半时辰吐痰半升许如胶是夜减半次早又饮又吐半升而利止又与平胃饮加白术黄连旬日而安东阳王仲延遇诸涂来告曰我每日食物必屈曲自鬲而下且硬涩作防痛它无所苦此何病脉之右甚濇而闗尤沈左却和予曰污血在胃脘之口气因鬰而为痰此必食物所致明以告我彼亦不自觉予又曰汝去腊食何物为多曰我每日早必饮防刴酒两三盏逼寒气为制一方用韭汁半银盏冷饮细呷之尽韭叶半斤而病安已而果然又一隣人年三十余性狡而躁素患下疳疮或作或止夏初患自利鬲上防闷医与治中汤两贴昏闷若死片时而苏予脉之两手皆濇重取畧似数予曰此下疳疮之深重者与当归龙防丸去麝四贴而利减又与小柴胡去半夏加黄连芍药川芎生姜煎五六贴而安彼三人者俱是濇脉或或不而治法逈别不求其本何以议药
　　濇脉论
　　人一呼脉行三寸一吸脉行三寸呼吸定息脉行六寸一昼一夜一万三千五百息脉行八百一十丈此平人血气运行之定数也医者欲知血气之病非切脉不足以得之脉之状不一载于脉经者二十有四浮沈芤滑实洪微缓濇迟伏濡弱数细动虚促结代革散其状大率多兼见人之为病有四曰寒曰热曰实曰虚故学脉者亦必以浮沈迟数为之纲以察病情此不易之论也然濇之见固多虚寒亦有痼热为病者医于指下见有不足之气象便以为虚或以为寒孟浪与药无非热补轻病为重重病为死者多矣何者人之所借以为生者血与气也或因忧鬰或因厚味或因无汗或因补剂气腾血沸清化为浊老痰宿饮胶固杂糅脉道阻涩不能自行亦见濇状若重取至骨来似有力且带数以意参之于证验之形气但有热证当作痼热可也此论为初学者发圆机之士必以为赘东阳吴子方年五十形肥味厚且多忧怒脉常沈濇自春来得痰气病医认为虚寒率与燥热香窜之剂至四月间两足弱气上冲饮食减召予治之予曰此热鬰而脾虚痿厥之证作矣形肥而脉沈未是死证但药邪太盛当此火旺实难求生且与竹沥下白术膏尽二斤气降食进一月后大汗而死书此以为诸贤覆辙戒云
　　养老论
