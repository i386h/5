<!-- { "loadSidebar": true } -->
　　气行脉外血行脉内昼行阳二十五度夜行隂二十五度此平人之造化也得寒则行迟而不及得热则行速而太过内伤于七情外伤于六气则血气之运或迟或速而病作矣彼痛风者大率因血受热已自沸腾其后或涉冷水或立湿地或扇取凉或卧当风寒凉外搏热血得寒污浊凝涩所以作痛夜则痛甚行于隂也治法以辛热之剂流散寒湿开发腠理其血得行与气相和其病自安然亦有数种治法稍异谨书一二以证予言东阳传文年逾六十性急作劳患两腿痛甚动则甚痛予视之曰此兼虚证当补血温血病当自安遂与四物汤加桃仁陈皮牛膝生甘草煎入生姜研潜行散热饮三四十贴而安又朱宅阃内年近三十食味甚厚性躁急患痛风挛缩数月医祷不应予视之曰此挟痰与气证当和血疎气痰病自安遂以潜行散入生甘草牛膝炒枳殻通草陈皮桃仁姜汁煎服半年而安又邻鲍六年二十余因患血痢用涩药取効后患痛风呌号撼邻予视之曰此恶血入经络证血受湿热乆必凝浊所下未尽留凝隧道所以作痛经乆不治恐成偏枯遂与四物汤加桃仁红花牛膝黄芩陈皮生甘草煎入生姜研潜行散入少酒饮之数十贴又与刺委中出黑血近三合而安或曰比见邻人用草药研酒饮之不过数贴亦有安者如子之言类皆经乆取効无乃太过缓乎予曰此刼病草药石上采石丝为之君过山龙等佐之皆性热而燥者不能养隂却能燥湿病之浅者湿痰得燥则开热血得热则行亦可取效彼病深而血少者愈刼愈虚愈刼愈深若朱之病是也子以我为迂缓乎
　　痎疟论
　　内经谓夏伤于暑秋伤于风必有痎疟痎疟老疟也以其隔两日一作纒绵不休故有是名前贤具有治法然皆峻剂有非禀受性弱与居养所移者所宜用也惟许学士方有用参茋等补剂而又不曾深论后学难于推测因见近年以来五十岁以下之人多是怯弱者况嗜欲纵恣十倍于前以弱质而得深病最难为药始悟常山乌梅砒丹等为刼痰之剂若悮用之轻病为重重病必死何者夫三日一作隂受病也作于子午夘酉日少隂病也作于寅申巳亥日厥隂疟也作于辰戌丑未日太隂疟也疟得于暑当以汗解或凉台水阁隂木冷地他人挥扇泉水澡浴汗不得泄鬰而成痰其初感也胃气尚强全不自觉至于再感懵然无知又复恣意饮食过分劳动竭力房事胃气太伤其病乃作深根固蔕宜其难愈病者欲速愈甘辛峻剂医者欲急利遽便将投殊不知感风感暑皆外邪也当以汗解所感既深决非一二升汗可除亦有胃气少回已自得汗不守禁忌又复触冐旧邪未去新邪又感展转沈滞其病愈深况来求治者率皆轻试速效刼病之药胃气重伤吾知其难免于祸矣由是甘为迟钝范我驰驱必先与参术陈皮芍药等补剂辅以本经之药惟其取汗若得汗而体虚又须重用补剂以助之俟汗出通身下过委中方是佳兆仍教以淡饮食省出入避风就温逺去帷幕谨宻调养无有不安若感病极深虽有大汗所感之邪必自臓愽出至腑其发也必乱而失期亦岂是佳兆故治此病春夏为易秋冬为难非有他也以汗之难易为优劣也或曰古方用砒丹乌梅常山得効者不为少子以为不可用乎予曰腑受病者浅一日一作者是胃气尚强犹可与也彼三日一作者病已在臓矣在臓者难治以其外感犹可治也而可用刼药以求速効乎前岁宪佥詹公禀甚壮形甚强色甚苍年近六十二月得痎疟召予视之知其饫于醲肥者告之曰须逺色欲淡调理浃月得大汗乃安公不恱一人从旁曰此易耳数日可安与刼药三五贴病退旬日后又作又与又退绵延至冬病犹未除又来求治予知其乆得药痰亦少惟胃气未完又天寒汗未透遂以白术粥和丸与二斤令其遇饥时且未食取一二百丸以热汤下只与白粥调养尽此药当大汗而安已而果然如此者甚多但药畧有加减不必尽述
　　病邪虽实胃气伤者勿使攻击论
　　凡言治国者多借医为谕仁哉斯言也真气民也病气盗贼也或有盗贼势须剪除而后已良相良将必先审度兵食之虚实与时势之可否然后动动渉轻妄则吾民先困于盗次困于兵民困而国弱矣行险侥幸小人所为万象森罗果报昭显其可不究心乎请举一二以为凡例永康吕亲形痩色黑平生喜酒多饮不困年近半百且有别馆忽一日大恶寒发战且自言渇却不饮予诊其脉大而弱惟右闗稍实畧数重取则濇遂作酒热内鬰不得泄由表热而不虚也黄茋一物以干葛汤煎与之尽黄茋二两干葛一两大得汗次早安矣又叶先生患滞下后甚逼迫正合承气证予曰气口虚形虽实而面黄稍白此必平昔食过饱而胃受伤寜忍一两日辛苦遂与参术陈皮芍药十余贴至三日后胃气稍完与承气两贴而安茍不先补完胃气之伤而遽行承气吾恐病安之后宁免痩惫乎又一婢色紫稍肥性沈多忧年近四十经不行三月矣小腹当中有一气块初起如栗渐如炊饼予脉之两手皆濇重取却有试令按其块痛甚扪之髙半寸遂与千金消石丸至四五次彼忽自言乳头黑且有汁恐有娠予曰非也濇脉无孕之理又与三五贴脉之稍觉虚豁予悟曰药太峻矣令止前药与四物汤倍加白术佐以陈皮至三十贴脉丸再与消痞丸至四五次忽自言块消一晕便令莫服又半月经行痛甚下黒血半升内有如椒核数十粒乃块消一半又来索药以消余块余晓之曰勿性急块已开矣不可又攻若次月经行当尽消矣次月经行下少黒血块又消一晕又来问药余曰但守禁忌至次月必消尽已而果然大凡攻击之药有病则病受之病邪轻而药力重则胃气受伤夫胃气者清纯冲和之气也惟与糓肉菜果相宜盖药石皆是偏胜之气虽参茋軰为性亦偏况攻撃之药乎此妇胃气自弱好血亦少若块尽而却药胃气之存者几希矣谨论至此医云乎哉
　　治病先观形色然后察脉问证论
　　经曰诊脉之道观人勇怯肌肉皮肤能知其情以为诊法也凡人之形长不及短大不及小肥不及痩人之色白不及黑嫩不及苍薄不及厚而况肥人湿多痩人火多白者肺气虚黑者肾气足形色既殊臓腑亦异外证虽同治法逈别所以肥人贵脉浮痩人贵脉沈躁人宜脉缓缓人宜脉躁以其不可一槩观也试陈一二幸以例推东阳陈兄露筋骨身稍长患体虚而劳头痛甚至有决别之言余察其脉而大带数以人参白术为君川芎陈皮为佐至五六日未减众皆讶之以药之不对也余曰药力有次第矣更少俟一二宿当自安忽其季来问曰何不少加黄茋予笑不荅又经一宿忽自言病顿愈予脉之觉指下稍盛又半日病者言膈上满不觉饥视其腹纹已隠矣予曰夜来药中莫加黄茋否曰然止与三贴遂速与二陈汤加厚朴枳殻黄连以泻其卫三贴而安又浦江义门郑兄年二十余秋间大发热口渇妄言妄见病似邪鬼七八日后召予治脉之两手洪数而实视其形肥面赤带白却喜露筋脉本不实凉药所致此因劳倦成病与温补药自安曰柴胡七八贴矣以黄茋附子汤冷与之饮三贴后困倦鼾睡防汗而解脉亦稍輭继以黄茋白术汤至十日脉渐收敛而小又与半月而安夫黄茋补气药也此两人者一则气虚一则气实便有宜不宜存焉可不审乎
　　大病不守禁忌论
　　病而服药须守禁忌孙真人千金方言之详矣但不详言所以守禁忌之由敢陈其畧以为规戒夫胃气者清纯冲和之气人之所赖以为生者也若谋虑神劳动作形苦嗜欲无节思想不遂饮食失宜药饵违法皆能致伤既伤之后须用调补恬不知怪而乃恣意犯禁旧染之证尚未消退方生之证与日俱积吾见医药将日不暇给而伤败之胃气无复完全之望去死近矣予族叔形色俱实痎疟又患痢自恃强徤能食絶无忌惮一日召予曰我虽病却健而能食但苦汗出耳汝能止此汗否予曰痎疟非汗出不能愈也可虑者正在徤与能食耳此非痢也胃热善消脾病不化食积与病势已甚矣此时节择饮食以养胃气省出入以避风寒汗透而安叔曰世俗谓无饱死痢我今能食何谓可虑予曰痢而能食者知胃气未病也故言不死非谓恣食不节择者不从所言恣口大嚼遇渇又多啖水果如此者月余后虽欲求治不可着手矣淹淹又月余而死内经以骄恣不伦于理为不治之病信哉又周其姓者形色俱实患痢善食而易饥大嚼不择者五日矣予责之曰病中当调补自养岂可滋味戕贼遂教之只用熟萝卜吃粥且少与调治半月而安
　　虚病痰病有似邪祟论
　　血气者身之神也神既衰乏邪因而入理或有之若夫血气两亏痰客中焦妨碍升降不得运用以致十二官各失其职视听言动皆有虚妄以邪治之其人必死吁哉寃乎谁执其咎宪幕之子傅兄年十七八时暑月因大劳而渇恣饮梅浆又连得大惊三四次妄言妄见病似邪鬼诊其脉两手皆虚而滞沈数予曰数为有热虚是大惊又梅酸之浆郁于中脘补虚清热去痰滞病乃可安遂与人参白术陈皮茯苓芩连等浓煎汤入竹沥姜汁与旬日未効众皆尤药之不审余脉之知其虚之未完与痰之未也仍与前方入荆沥又旬日而安外弟岁一日醉饱后乱言妄语妄见询之系伊亡兄附体言生前事甚的乃叔在边叱之曰非邪食腥与酒太过痰所为耳权监汤一大碗吐痰一二升汗因大作困睡一宵而安又金氏妇壮年暑月赴筵归乃姑询其坐次失序遂赧然自愧因成此病言语失伦其中文多间一句曰奴奴不是脉皆数而余曰此非邪乃病也但与补脾清热痰数日当自安其家不信邀数巫者喷水而呪之旬余而死或问曰病非邪而邪治之何遽至于死余曰暑月赴宴外境蒸热辛辣适口内境鬰热而况旧有积痰加之愧闷其痰与热何可胜言今乃惊以法尺是惊其神而血不宁也喷以法水是审其体密其肤使汗不得泄也汗不泄则蒸热内燔血不得宁则隂消而阳不能独立也不死何俟或曰外台秘要有禁呪一科庸可废乎予曰移精变气乃小术耳可治小病若内有虚邪外有实邪当用正大之法自有成式昭然可考然符水惟膈上热痰一呷凉水胃热得之岂不清快亦可取安若内伤而虚与冬严寒符水下咽必氷胃而致彼鬰热在上热邪在表须以汗解率得清冷肤腠固宻热何由解必致内攻隂阳离散血气乖争去死为近
　　面鼻得冷则黑论
　　诸阳聚于头则面为阳中之阳鼻居面中央而阳明起于额中一身之血运到面鼻到面鼻阳部皆为至清至精之血矣酒性善行而喜升大热而有峻急之毒多酒之人酒气熏蒸面鼻得酒血为极热热血得冷为隂气所搏污浊凝结滞而不行宜其先为紫而后为黑色也须用融化滞血使之得流滋生新血可以运化病乃可愈予为酒制四物汤加炒片茯苓陈皮生甘草酒红花生姜煎调五灵脂末饮之气弱者加酒黄茋无有不应者
　　胎自堕论
　　阳施隂化胎孕乃成血气虚损不足荣养其胎自堕或劳怒伤情内火便动亦能堕胎推原其本皆因于热火能消物造化自然病源乃谓风冷伤于子臓而堕此未得病情者也予见贾氏妇但有孕至三个月左右必堕诊其脉左手大而无力重取则濇知其少血也以其妙年只补中气使血自荣时正初夏投以浓煎白术汤下黄芩末一钱服三四十贴遂得保全而生因而思之堕于内热而虚者于理为多曰热曰虚当分轻重好生之工幸母轻视
　　难产论
