<!-- { "loadSidebar": true } -->
　　世之难产者往往见于鬰闷安佚之人富贵奉养之家若贫贱辛苦者无有也方书止有痩胎饮一论而其方为湖阳公主作也实非极至之言何者见有此方其难自若予族妺苦于难产后遇胎孕则触而去之余甚悯焉视其形肥而勤于针指搆思旬日忽自悟曰此正与湖阳公主相反彼奉养之人其气必实耗其气使和平故易产今形肥知其气虚乆坐知其不运而其气愈弱乆坐胞胎因母气不能自运耳当补其母之气则儿健而易产今其有孕至五六个月遂于大全方紫蘓饮加补气药与十数贴因得男而甚快后遂以此方随母之形色性禀叅以时令加减与之无不应者因名其方曰大达生散
　　难产胞损淋沥论
　　常见尿胞因收生者不谨以致破损而得淋沥病遂为废疾一日有徐姓妇壮年得此因思肌肉破伤在外者且可补完胞虽在腹恐亦可治遂诊其脉虚甚曰难产之由多是气虚难产之后血气尤虚试与峻补因以参术为君芎归为臣桃仁陈皮黄茋茯苓为佐而煎以猪羊胞中汤极饥时饮之但剂率用一两至一月而安盖是气血骤长其胞自完恐稍迟缓亦难成功
　　胎妇转胞病论
　　转胞病胎妇之禀受弱者忧闷多者性急躁者食味厚者大率有之古方皆用滑利踈药鲜有应效因思胞为胎所堕展在一邉胞系了戾不通耳胎若举起悬在中央胞系得防水道自行然胎之坠下必有其由一日吴宅宠人患此脉之两手似濇重取则然左手稍和余曰此得之忧患濇为血少气多为有饮血少则胞弱而不能自举气多有饮中焦不清而溢则胞之所避而就下故坠遂以四物汤加参术半夏陈皮生甘草生姜空心饮随以指探喉中吐出药汁俟少顷气定又与一贴次早亦然如是与八贴而安此法未为的确恐偶中耳后又厯用数人亦效未知果如何耶仲景云妇人本肥盛且举自满全羸痩且举空减胞系了戾亦致胞转其义未详必有能知之者
　　乳硬论
　　乳房阳明所经乳头厥隂所属乳子之母不知调养怒忿所逆鬰闷所遏厚味所酿以致厥隂之气不行故窍不得通而汁不得出阳明之血沸腾故热甚而化脓亦有所乳之子膈有滞痰口气焮热含乳而睡热气所吹遂生结核于初起时便须忍痛揉令稍輭吮令汁透自可消散失此不治必成痈疖治法踈厥隂之滞以青皮清阳明之热细研石膏行污浊之血以生甘草之节消肿毒以蒌子或加没药青橘叶皂角刺金银花当归或汤或散或加减随意消息然须以少酒佐之若加以艾火两三壮于肿处其效尤防彼村工喜于自便用针刀引惹拙病良可哀悯若夫不得于舅姑忧怒鬰闷昕夕积累脾气消阻肝气横逆遂成隠核如大棊子不痛不痒数十年后方为疮防名曰奶岩以其疮形嵌凹似岩穴也不可治矣若于始生之际便能消释病根使心清神安然后施之以治法亦有可安之理予族侄妇年十八时曾得此病察其形脉稍实但性急躁伉俪自谐所难者后姑耳遂以本草单方青皮汤间以加减四物汤行以经络之剂两月而安
　　受胎论
　　成胎以精血之后先分男女者禇澄之论愚切惑焉后阅李东垣之方有曰经水断后一二日血海始浄精胜其血感者成男四五日后血脉已旺精不胜血感者成女此确论也易曰乾道成男坤道成女夫乾坤隂阳之情性也左右隂阳之道路也男女隂阳之仪象也父精母血因感而防精之施也血能摄精成其子此万物资始于乾元也隂阳交搆胎孕乃凝所蔵之处名曰子宫一系在下上有两岐一达于左一达于右精胜其血则阳为之主受气于左子宫而男形成精不胜血则隂为之主受气于右子宫而女形成或曰分男分女吾知之矣男不可以为父女不可以为母与男女之兼形者又若何而分之耶余曰男不可为父得阳气之亏者也女不可为母得隂气之塞者也兼形者由隂为驳气所乘而成其类不一以女函男有二一则遇男为妻遇女为夫一则可妻而不可夫其有女具男之全者此又驳之甚者或曰驳气所乗独见于隂而所乗之形又若是之不同耶予曰隂体虚驳气易于乗也驳气所乗隂阳相混无所为主不可属左不可属右受气于两岐之间随所得驳气之轻重而成形故所兼之形有不可得而同也
　　人迎气口论
　　六阳六隂脉分属左右手心小肠肝胆肾膀胱在左主血肺大肠脾胃命门三焦在右主气男以气成胎故气为之主女以血成胎故血为之主若男子乆病气口充于人迎者有胃气也病虽重可治反此者逆或曰人迎在左气口在右男女所同不易之位也脉法讃曰左大顺男右大顺女何子言之悖耶曰脉经一部王叔和谆谆于教医者此左右手以医者为主而言若主于病者奚止千里之谬
　　春宣论
　　春蠢也阳气升浮草木萌芽蠢然而动前哲谓春时人气在头有病宜吐又曰伤寒大法春宜吐宣之为言也谓吐之法自上出也今之世俗往往有疮痍者膈满者虫积者以为不于春时宣泻以毒药不可愈也医者遂用牵牛巴豆大黄枳殻防风辈为丸名之曰春宣丸于二月三月服之得下利而止于初泻之时臓腑得通时暂轻快殊不知气升在上则在下之隂甚弱而用利药戕贼其隂其害何可胜言况仲景用承气汤等下药必有大满大实坚有燥屎转失气下逼迫而无表证者方行此法可下之证未悉具犹须迟以待之泄利之药其可轻试乎余伯考形肥骨痩味厚性沈五十岁轻于聴信忽于三月半购春宣丸一贴服之下两三行每年率以为常至五十三岁时七月初炎热之甚无病暴死此岂非妄认春宣为春泻而致祸耶自上召下曰宣宣之一字吐也明矣张子和先生已详论之昔贤岂妄言哉详之审订无疑后之死者又有数人愚故表而出之以为后人之戒
　　醇酒宜冷饮论
　　醇酒之性大热有大毒清香美味既适于口行气和血亦宜于体由是饮者不自觉其过于多也不思肺属金性畏火其体脆其位髙为气之主肾之母木之夫酒下咽膈肺先受之若是醇者理宜冷饮过于肺入于胃然后渐温肺先得温中之寒可以补气一益也次得寒中之温可以养胃二益也冷酒行迟化以渐不可恣饮三益也古人终日百拜不过三爵既无酒病亦免酒祸今余稽之于礼经则曰饮齐视冬时饮齐酒也视犹比也冬时寒也叅之内经则曰热因寒用厥防深矣今则不然不顾受伤只圗取快盖热饮有三乐存焉膈滞通快喉舌辛美杯行可多不知酒性喜升气必随之痰鬰于上溺涩于下肺受贼邪金体必燥恣饮寒凉其热内郁肺气得热必大伤耗其始也病浅或呕吐或自汗或疮痍或自泄或心脾痛尚可发散而去之若其乆也为病深矣为消为渇为内疸为肺痿为内痔为鼔胀为失明为喘哮为劳为癫癎亦为难明之病倘非具眼未易处治可不谨乎或曰人言一盏冷酒须二盏血乃得行酒不可冷饮明矣余曰此齐东之语耳今叅之于经证之于理发之为规戒子以为迂耶
　　痈疽当分经络论
　　六阳经六隂经之分布周身有多气少血者有少气多血者有多气多血者不可一概论也若夫要害处近虚怯薄处前哲已曾论及惟分经之言未闻也何则诸经惟少阳厥隂经之生痈疽理宜预防以其多气少血其血本少肌肉难长疮乆未合必成死证其有不思本经少血遽用驱毒利药以伐其隂分之血祸不旋踵矣请述一二成败之迹以告来者余从叔父平生多虑质弱神劳年近五十忽左膊外侧防上起一小红肿大约如栗予视之曰慎勿轻视且先与人参大料作汤得二三斤为好人未之信谩进小贴数服未解而止旬余值大风拔木疮上起一道红如线绕至背胛直抵右肋予曰必大料人参少加当归川芎陈皮白术等补剂与之后与此方两阅月而安又东阳李兄年逾三十形痩肤厚连得忧患又因作劳且过于色忽左腿外侧防上一红肿其大如栗一医问其大腑坚实与承气两贴下之不效又一医教与大黄硃砂生粉草麒麟竭又二三贴半月后召予视之曰事去矣又一李兄年四十余而面稍白神甚劳忽脇下生一红肿如桃一人教用补剂众笑且排于是流气饮十宣散杂而进之旬余召予视之予曰非惟不与补药抑且多得解利血气俱惫矣已而果然或曰太阳经非多血少气者乎何臀痈之生初无甚苦往往间有不救者吾子其能治之乎予曰臀居小腹之后而又在其下此隂中之隂也其道逺其位僻虽曰多血气运不到气既不到血亦罕来中年之后不可生痈才有痛肿叅之脉证但见虚弱便与滋补血气无亏始可保终吉若用寻常驱热拔毒纾气之药虚虚之祸如指诸掌
　　脾约丸论
　　成无已曰约者结约之约又约束之约胃强脾弱约束津液不得四布但输膀胱故小便数而大便硬故曰脾约与此丸以下脾之结燥肠润结化津流入胃大便利小便少而愈矣愚窃有疑焉何者既曰约脾弱不能运也脾弱则土亏矣必脾气之散脾血之耗也原其所由乆病大下大汗之后隂血枯槁内火燔灼热伤元气又伤于脾而成此证伤元气者肺金受火气无所摄伤脾者肺为脾之子肺耗则液竭必窃母气以自救金耗则木寡于畏土欲不伤不可得也脾失转输之令肺失传送之官宜大便秘而难下小便数而无藏蓄也理宜滋养隂血使孤阳之火不炽而金行清化木邪有制脾土清徤而运行津液乃能入胃则肠润而通矣今以大黄为君枳实厚朴为臣虽有芍药之养血麻仁杏仁之温润为之佐使用之热甚而气实者无有不安愚恐西北二方地气髙厚人禀壮实者可用若用于东南之人与热虽盛而血气不实者虽得暂通将见脾愈弱而肠愈燥矣后之欲用此方者须知在西北以开结为主在东南以润燥为主慎勿胶柱而调瑟
　　鼓胀论
