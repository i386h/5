<!-- { "loadSidebar": true } -->
　　心肺阳也居上肝肾隂也居下脾居中亦隂也属土经曰饮食入胃游溢精气上输于脾脾气散精上归于肺通调水道下输膀胱水精四布五经并行是脾具坤静之徳而有干徤之运故能使心肺之阳降肾肝之隂升而成天地交之泰是为无病之人今也七情内伤六淫外侵饮食不节房劳致虚脾土之隂受伤转输之官失职胃虽受糓不能运化故阳自升隂自降而成天地不交之否于斯时也清浊相混隧道壅塞气化浊血瘀郁而为热热留而乆气湿湿之相生遂成胀满经曰鼓胀是也以其外虽坚满中空无物有似于鼔其病胶固难以治疗又名曰蛊若虫侵蚀有鼓之义验之治法理宜补脾又须养肺金以制木使脾无贼邪之虑滋肾水以制火使肺得清化之令却盐味以防助邪断妄想以保母气无有不安医不察病起于虚急于作效衒能希赏病者苦于胀急喜行利药以求一时之快不知寛得一日半日其肿愈甚病邪甚矣真气伤矣去死不逺古方惟禹余粮丸又名石中黄丸又名紫金丸制肝补脾殊为切当亦须随证亦须顺时加减用之余友俞仁叔儒而医连得家难年五十得此疾自制禹余粮丸服之予诊其脉濇而数此丸新制煆炼之火邪尚存温热之药太盛宜自加减不可执方俞笑曰今人不及古人处方不可加减服之一月口鼻见血色骨立而死又杨兄年近五十性嗜好酒病疟半年患胀病自察必死来求治诊其脉而濇重则大疟未愈手足痩而腹大如蜘蛛状予救以参术为君当归川芎芍药为臣黄连茯苓陈皮厚朴为佐生甘草些少作浓汤饮之一日定三次彼亦严守戒忌一月后疟因汗而愈又半年小便长而胀愈中间虽稍有加减大意只是补气行湿又陈氏年四十余性嗜酒大便时见血于春间患胀色黑而腹大其形如鬼诊其脉数而濇重似弱予以四物汤加黄连黄芩木通白术陈皮厚朴生甘草作汤与之近一年而安一补气一补血余药大率相出入皆获安以保天夀或曰气无补法何子补气而获安果有说以通之乎予曰气无补法世俗之言也以气之为病痞闷壅塞似难于补恐增病势不思正气虚者不能运行邪滞所着而不出所以为病经曰壮者气行则愈怯者着而成病茍或气怯不用补法气何由行或曰子之药审则审矣何效之迟也病者乆在牀枕必将厌子之迂而求速效者矣予曰此病之起或三五年或十余年根深矣势笃矣欲求速效自求祸耳知王道者能治此病也或曰胀病将终不可与利药耶予曰灼知其不因于虚受病亦浅脾胃尚壮积滞不病而又有可下之证亦宜畧与防若援张子和濬川散禹功丸为例行迅攻之策实所不敢
　　疝气论
　　疝气之甚者睾丸连小腹急痛也有痛在睾丸者有痛在五枢穴邉者皆足厥隂之经也或有形或无形或有声或无声有形如有声自素问以下厯代名医皆以为寒盖寒主收引经络得寒故引不行所以作痛理固然也有得寒而无疝者又必有说以通之可也予尝屡因门户雪上有霜没脐之水踢氷徒涉不曽病此以予素无热在内也因而思之此证始于湿热在经郁而至乆又得寒气外束湿热之邪不得防散所以作痛若只作寒论恐为未备或曰厥隂一经其道逺其位卑郁积湿热何由而致予曰大劳则火起于筋醉饱则火起于胃房劳则火起于肾大怒则火起于肝本经积火之乆毋能令子虚湿气便盛厥隂属木乆于肝为将军之官其性急速火性又暴为寒所束宜其痛之大暴也愚见有用乌头栀子等分作湿用之其效亦敏后因此方随证与形加减用之无有不应然湿热又须分多少而始治但湿者肿多癞病是也又有挟虚而发者当以参术为用而以防药佐之诊其脉有甚沈而大豁无力者是也其痛亦轻惟觉重坠牵引耳
　　秦桂丸论
　　无子之因多起于妇人医者不求其因起于何处遍阅古方惟秦桂丸其辞确其意专用药温热近乎人情欣然授之锐然服之甘受燔灼之祸犹且懵然不悔何者阳精之施也隂血能摄之精成其子血成其胞胎孕乃成今妇人之无子者率由血少不足以摄精也血之少也固非一端然欲得子者必须补其隂血使无亏矣乃可推其有余以成胎孕何乃轻用热剂煎熬臓腑血气沸腾祸不旋踵矣或曰春气温和则万物发生冬气寒凛则万物消殒非秦桂丸之温热何由得子臓温暖而成胎耶予曰诗言妇人和平则乐有子和则气血不乖平则隂阳不争今得此药经血转紫黑渐成衰少或先或后始则饮食骤进乆则口苦而干隂阳不平血气不和疾病蜂起焉能成胎纵能成胎生子亦多病而不夀以秦桂丸之耗损天真之隂也戒之慎之郑亷使之子年十六求医曰我生七个月患淋病五日七日必一发其发也大痛扪地呌天水道方行状如漆如粟者约一盏许然后定诊其脉轻则濇重则视其形痩而稍长其色青而苍意其父必因多服下部药遗热在胎留于子之命门而然遂以紫雪和黄蘖细末丸梧子大晒十分干而与二百丸作一服经二时又与三百丸作一服率以热汤下以食物压之又经半日痛大作连腰腹水道乃行下如漆如粟者一大碗许其病减十分之八后张子中以陈皮一两桔梗木通各半两作一贴与之又下漆粟者一合许遂行父得燥热且能病子况母得之者乎余书此以证东垣红丝瘤之事
　　恶寒非寒病恶热非热病论
　　经曰恶寒战栗皆属于热又曰禁栗如丧神守皆属于火恶寒者虽当炎月若遇风霜重绵在身自觉凛凛战栗动摇之貌如丧神守恶寒之甚原病式曰病热甚而反觉自冷此为病热实非寒也或曰往往见有得热药而少愈者何也予曰病热之人其气炎上郁为痰饮抑遏清道隂气不升病热尤甚积痰得热亦为暂退热势助邪其病益深或曰寒势如此谁敢以寒凉与之非杀之而何予曰古人遇战栗之证有以大承气下燥粪而愈者恶寒战栗明是热证但有虚实之分耳经曰隂虚则发热夫阳在外为隂之卫隂在内为阳之守精神外驰嗜欲无节隂气耗散阳无所附遂致浮散于肌表之间而恶热也实非自热当作隂虚治之而用补养之法可也或曰恶寒非寒宜用寒药恶热非热宜用补药甚骇耳目明示我之法可乎予曰进士周本道年逾三十得恶寒病服附子数日而病甚求予治诊其脉而似缓予以江茶入姜汁香油些少吐痰一升许减绵大半周甚喜予曰未也燥热已多血伤亦深须淡食以养胃内观以养神则水可生而火可降彼勇于仕进一切务外不守禁忌予曰若多与补血凉药亦可少安内外不静肾水不生附毒必发病安后官于婺城巡夜冐寒非附子不可疗而性怕生姜只得以猪腰子作片煮附子与三贴而安予曰可急归知其附毒易发彼以为迂半年后果发背而死又司丞叔平生脚自踝以下常觉热冬不可加绵于上常自言曰我禀质壮不怕冷予曰此足三隂之虚宜早断欲事以辅养隂血庶乎可免笑而不答年方五十患痿半年而死观此二人治法盖可知矣或曰伤寒病恶寒恶热者亦是虚耶予曰若病伤寒者自外入内先贤论之详矣愚奚庸赘
　　经水或紫或黑论
　　经水者隂血也隂必从阳故其色红禀火色也血为气之配气热则热气寒则寒气升则升气降则降气凝则凝气滞则滞气淸则清气浊则浊往往见有成块者气之凝也将行而痛者气之滞也来后作痛者气血俱虚也色淡者亦虚也错经妄行者气之乱也紫者气之热也黑者热之甚也人但见其紫者黑者作痛者成块者率指为风冷而行温热之剂祸不旋踵矣良由病源论月水诸病皆曰风冷乘之宜相习而成俗也或曰黑北方水之色也紫淡于黑非冷而何予曰经曰亢则害承乃制热甚者必兼水化所以热则紫甚则黑也况妇人性执而见鄙嗜欲加倍臓腑厥阳之火无日不起非热而何若夫风冷必须外得设或有之盖千百而一二者也
　　石膏论
　　本草药之命名固有不可晓者中间亦多有意义学者不可以不察以色而名者大黄红花白前青黛乌梅之类是也以形而名者人参狗脊乌头贝母金铃子之类是也以气而名者木香沈香檀香麝香茴香之类是也以质而名者厚朴干姜茯苓生熟地黄之类是也以味而名者甘草苦参淡竹叶草龙胆苦酒之类是也以形而名者百合当归升麻防风滑石之类是也以时而名者半夏茵陈冬葵寅鸡夏枯草之类是也以石膏火煆细研醋调封丹炉其固宻甚于脂茍非有膏焉能为用此兼质与能而得名正与石脂同意阎孝忠妄以方解石为石膏况石膏其味甘而辛本阳明经药阳明主肌肉其甘也能缓脾益气止渇去火其辛也能解肌出汗主行至头又入手太隂手少阳彼方解石者止有体重质坚性寒而巳求其所谓有膏而可为三经之主治者焉在哉医欲责效不亦难乎
　　脉大必病进论
　　脉血之所为属隂大洪之别名火之象属阳其病得之于内伤者隂虚为阳所乘故脉大当作虚治之其病得之于外伤者邪客于经脉亦大当作邪胜治之合二者而观之皆病证方长之势也谓之病进不亦宜乎海藏云君侵臣之事也孰为是否幸有以教之
　　生气通天论病因章句辩
　　礼记曰一年视离经谓离析经理章句之絶内经生气通天论病因四章第一章论因于寒欲如运枢以下三句与上文意不相属皆衍文也体若燔炭汗出而散两句当移在此夫寒邪初客于肌表邪郁而为热有似燔炭得汗则解此仲景麻黄汤之类是也第二章论因于暑暑者君火为病火主动则散故自汗烦渇而多言也第三章论因于湿湿者土浊之气首为诸阳之防其位髙而气清其体虚故聪明得而系焉浊气薫蒸清道不通沈重而不爽利似乎有物以防冐之失而不治湿郁为热热留不去大筋緛短者热伤血不能养筋故为拘挛小筋弛长者湿伤筋不能束骨故为痿弱因于湿首如褁各三字为句湿热不攘以下各四字为句文正而意明第四章论因于气为肿下文不序病证盖是脱简四维相代三句与上文意不相属亦衍文也王太仆曰暑热湿气三病皆以为发于伤寒之毒次第相仍展转生病五段通为一章余有疑焉暑病不治伏而生热热乆生湿湿乆气病盖有之矣内经止有冬伤于寒不即病至夏有热病之言未闻寒毒伏蔵至夏发于暑病至于湿病亦上文之热谓反湿其首望湿物褁之望除其热当以因于湿首为句如褁湿又为句则湿首之湿褁湿之湿皆人为也与上下文列言寒暑之病因文义舛乖不容不辩或曰先贤言温湿寒湿风湿矣未闻有所谓湿热病者攷之内经亦无有焉吾子无乃失之迂妄耶予曰六气之中湿热为病十居八九内经发明湿热此为首出至真大要论曰湿土甚而热其间或言湿而热在中者或曰热而湿在中者此圣人爱人论道之极致使天下后世不知湿热之治法者太仆启之也君其归取原病或熟读而审思之幸甚
　　太仆章句
　　因于寒欲如运枢起居如惊神气乃浮
　　因于暑汗烦则喘喝静则多言体若燔炭汗出而散因于湿首句如褁湿句热不攘句大筋緛短小筋弛长緛短为拘弛长为痿
　　因于气为肿【云云】
　　新定章句
　　因于寒体若燔炭汗出而散
　　因于暑汗烦则喘喝静则多言
　　因于湿句首如褁句湿热不攘句大筋緛短小筋弛长緛短为拘弛长为痿
　　因于气为肿【云云】
　　倒仓论
