<!-- { "loadSidebar": true } -->
　　经曰肠胃为市以其无物不有而糓为最多故谓之仓若积糓之室也倒者倾去积旧而涤濯使之洁浄也胃居中属土喜容受而不能自运者也人之饮食遇适口之物宁无过量而伤积之乎七情之偏五味之厚宁无伤于冲和之徳乎糟粕之余停痰瘀血互相纠纒日积月深郁结成聚甚者如核桃之穰诸般竒形之虫中宫不清矣土徳不和矣诚于中形于外发为痈痪为劳瘵为鼓胀为癞疾为无名竒病先哲制为万病丸温白丸等剂攻补兼施寒热并用期中病情非不工巧然不若倒仓之为便防也以黄牡牛择肥者买一二十斤长流水煮糜烂融入汤中为液以布滤出查滓取浄汁再入锅中文火熬成琥珀色则成矣每饮一钟少时又饮如此者积数十钟寒月则重汤温而饮之病在上者欲其吐多病在下者欲其利多病在中者欲其吐下俱多全在活法而为之缓急多寡也须先置一室明快而不通风者以安病人视所出之物可尽病根则止吐利后或渇不得与汤其小便必长取以饮病者名曰轮回酒与一二碗非惟可以止渇抑且可以涤濯余垢睡一二日觉饥甚乃与粥淡食之待三日后始与少菜自养半月觉精神涣发形体轻徤沈疴悉安矣其后须五年忌牛肉吾师许文懿始病心痛用药燥热香辛如丁附桂姜軰治数十年而足挛痛甚且恶寒而多呕甚而至于灵砂黑锡黄芽岁丹继之以艾火十余万又杂治数年而痛甚自分为废人矣众工亦技穷矣如此者又数年因其烦渇恶食者一月以通圣散与半月余而大腑逼迫后重肛门热气如烧始时下积滞如五色烂锦者如桕烛油凝者近半月而病似退又半月而畧思糓而两足难移计无所出至次年三月遂作此法节节如应因得为全人次年再得一男又十四年以夀终其余与药一妇人乆年脚气吐利而安又镇海万戸萧伯善公以便浊而精不禁亲与试之有效又临海林兄患乆吐红发热消痩众以为瘵百方不应召予视之脉两手数日轻夜重计无所出亦因此而安时冬月也第二年得一子牛坤土也黄土之色也以顺为徳而效法乎徤以为功者牡之用也肉者胃之乐也熟而为液无形之物也横散入肉络由肠胃而渗透肌肤皮窍爪甲无不入也积聚乆则形质成依附肠胃回薄曲折处以为栖泊之窠臼阻碍津液气血薰蒸燔灼成病自非剖肠刮骨之神妙孰能去之又岂合勺铢两之丸散所能窍犯其藩墙戸牖乎窃详肉液之散溢肠胃受之其厚皆倍于前有似乎肿其回薄曲折处非复向时之旧肉液充满流行有如洪水泛涨其浮莝陈朽皆推逐荡漾顺流而下不可停留表者因吐而汗清道者自吐而涌浊道者自泄而去凡属滞碍一洗而空牛肉全重厚和顺之性盎然涣然润泽枯槁补益虚损宁无精神涣发之乐乎正似武王克商之后散财发粟以赈殷民之仰望也其方出于西域之异人人于中年后亦行一二次亦郤疾养夀之一助也
　　相火论
　　太极动而生阳静而生隂阳动而变隂静而合而生水火木金土各一其性惟火有二曰君火人火也曰相火天火也火内隂而外阳主乎动者也故凡动皆属火以名而言形气相生配于五行故谓之君以位而言生于虚无守位禀命因其动而可见故谓之相天主生物故恒于动人有此生亦恒于动其所以恒于动皆相火之为也见于天者出于龙雷则木之气出于海则水之气也具于人者寄于肝肾二部肝属木而肾属水也胆者肝之腑膀胱者肾之腑心胞络者肾之配三焦以焦言而下焦司肝肾之分皆隂而下者也天非此火不能生物人非此火不能有生天之火虽出于木而皆本乎地故雷非伏龙非蛰海非附于地则不能鸣不能飞不能波也鸣也飞也波也动而为火者也肝肾之隂悉具相火人而同乎天也或曰相火天人之所同何东垣以为元气之贼又曰火与元气不两立一胜则一负然则如之何而可以使之无胜负也曰周子曰神发知矣五性感物而万事出有知之后五者之性为物所感不能不动谓之动者即内经五火也相火易起五性厥阳之火相扇则妄动矣火起于妄变化莫测无时不有煎熬真隂隂虚则病隂絶则死君火之气经以暑与湿言之相火之气经以火言之盖表其暴悍酷烈有甚于君火者也故曰相火元气之贼周子又曰圣人定之以中正仁义而主静朱子曰必使道心常为一身之主而人心每听命焉此善处乎火者人心听命乎道心而又主之以静彼五火之动皆中节相火惟有禆补造化以为生生不息之运用耳何贼之有或曰内经相火注曰少隂少阳矣未尝言及厥隂太阳而吾子言之何邪曰足太阳少隂东垣尝言之矣治以炒蘖取其味辛能泻水中之火是也戴人亦言胆与三焦寻火治肝和胞络都无异此厯指龙雷之火也予亦备述天人之火皆生于动如上文所云者实推广二公之意或曰内经言火不一往往于六气见之言臓腑者未之见也二公岂他有所据耶子能为我言之乎经曰百病皆生于风寒暑湿燥火之动而为变者岐伯厯举病机一十九条而属火者五此非相火之为病之出于臓腑者乎攷诸内经少阳病为瘛疭太阳病时仆少隂病瞀暴瘖郁冐不知人非诸热瞀瘛之属火乎少阳病恶寒鼓栗胆病振寒少隂病洒淅恶寒振栗厥隂病洒淅振寒非诸禁鼓栗如丧神守之属火乎少阳病呕逆厥气上行膀胱病冲头痛太阳病厥气上冲胷小腹控睾引腰脊上冲心少隂病气上冲胷呕逆非诸逆冲上之属火乎少阳病讝妄膀胱病狂颠非诸躁狂越之属火乎少阳病胕肿善惊少隂病瞀热以酸胕肿不能乆立非诸病胕肿疼酸惊骇之属火乎又原病式曰诸风掉属于肝火之动也诸气膹郁病痿属于肺火之升也诸湿肿满属于脾火之胜也诸痛痒疮痬属于心火之用也是皆火之为病出于臓腑者然也注文未之发耳以陈无择之通敏且以暖炽论君火日用之火言相火而又不曽深及宜乎后之人不无聋瞽也悲夫
　　左大顺男右大顺女论
　　肺主气其脉居右寸脾胃命门三焦各以气为变化运用故皆附焉心主血其脉居左寸肝胆肾膀胱皆精血之隧道筦库故亦附焉男以气成胎则气为之主女挟血成胎则血为之主男子乆病右脉充于左者有胃气也病虽重可治女子乆病左脉充于右者有胃气也病虽重可治反此者虚之甚也或曰左心小肠肝胆肾膀胱右肺大肠脾胃命三焦男女所用不易之位也脉法賛曰左大顺男右大顺女吾子之言非惟左右例置似以大为充果有说以通之乎曰大本病脉也今以大为顺盖有充足之义故敢以充言之脉经一部谆谆于教为医者尔此左右当以医者为言若主于病奚止于千里之谬或曰上文言肝心出左脾肺出右左主司官右主司府下文言左为人迎右为气口皆以病人之左右而为言何若是之相反耶曰脉经第九篇之第五章上文大浮数动长滑沈濇弱短防此言形状之隂阳下文闗前闗后等语又言部位之隂阳隂附阳阳附隂皆言血气之隂阳同为论脉之隂阳而所指不同若此上下异文何足疑乎讃曰隂病治官非治血乎阳病治府非治气乎由此参考或恐于经意有合
　　茹淡论
　　或问内经谓精不足者补之以味又曰地食人以五味古者年五十食肉子今年迈七十矣尽郤盐醯岂中道乎何子之神茂而色泽也曰味有出于天赋者有成于人为者天之所赋者若糓菽菜果自然冲和之味有食人补隂之功此内经所谓味也人之所为者皆烹餁调和偏厚之味有致疾伤命之毒此吾子所疑之味也今盐醯之郤非真茹淡者夫麦与粟之醎粳米山药之甘葱薤之辛之类皆味也子以为淡乎安于冲和之味者心之收火之降也以偏厚之味为安者欲之纵火之胜也何疑之有内经又曰隂之所生本在五味非天赋之味乎隂之五宫伤在五味非人为之味乎圣人防民之具于是为备凡人饥则必食彼粳米甘而淡者土之徳也物之属隂而最补者也惟可与菜同进经以菜为充者恐于饥时防食或虑过多因致胃损故以药助其充足取其疏通而易化此天地生物之仁也论语曰肉虽多不使胜食气传曰宾主终日百拜而酒三行以避酒祸此圣人施教之意也盖谷与肥鲜同进厚味得糓为助其积之也乆宁不助隂火而致毒乎故服食家在郤糓者则可不郤糓而服食未有不致其毒者内经谓乆而増气物化之常气増者又天之由也彼安于厚味者未之思尔或又问精不足者补之以味何不言气补曰味隂也气阳也补精以隂求其本也故补之以味者甘草白术地黄泽泻五味子天门冬之类皆味之厚者也经曰虚者补之正此意也上文谓形不足者温之以气夫为劳倦所伤气之虚故不足温者养也温存以养使气自充气完则形完矣故言温不言补经曰劳者温之正此意也彼为局方者不知出此凡诸虚损证悉以温热佐辅补药名之曰温补不能求经防者也
　　吃逆论
　　吃病气逆也气自脐下直冲上出于口而作声之名也书曰火炎上内经曰诸逆冲上皆属于火东垣谓火与元气不两立又谓火气之贼也古方悉以胃弱言之而不及火且以丁香蒂竹茹陈皮等剂治之未审孰为降火孰为隂虚人之隂气依胃为养脾土伤损则木气盗之矣此土败木贼也隂为火所乘不得内守大挟相火乗之故直冲清道故以言胃弱者隂弱也虚之甚也病人见此似乎死证然亦有实者不可不知敢陈其说赵文道年近五十质弱而多怒七月炎暑大饥要饭其家不能急具因大怒两日后得滞下病口渇自以冷水调生蜜饮之甚快滞下亦稍缓如此者五七日召予视脉稍大不数遂令止蜜水渇时但令以人参白术煎汤调益元散与之滞下亦渐收七八日后觉倦甚发吃予知其因下乆而隂虚也令其守前药然滞下尚未止又以炼蜜饮之如此者三日吃犹未止众皆尤药之未当将以姜附饮之予曰补药无速效附子非补隂者服之必死众曰冷水饮多得无寒乎予曰炎暑如此饮凉非寒勿多疑待以日数力到当自止又四日而吃止滞下亦安又陈择仁年近七十厚味之人也有乆喘病而作止不常新秋患滞下食乆减至五七日后吃作召予视脉皆大豁众以为难予曰形痩者尚可为以人参白术汤下大补丸以补血至七日而安此二人者虚之为也又一女子年逾笄性躁味厚暑月因大怒而吃作每作则举身跳动神昏不知人问之乃知暴病视其形气俱实遂以人参芦煎汤饮一碗大吐顽痰数碗大汗昏睡一日而安人参入手太隂补阳中之隂者也芦则反尔大泻太隂之阳女子暴怒气上肝主怒肺主气经曰怒则气逆气因怒逆肝木乘火侮肺故吃大作而神昏参芦因吐痰尽气降而火衰金气复位胃气得和而解麻黄发汗节能止汗糓属金糠之性热麦阳麸之性凉先儒谓物物具太极学者其可不触类而长引而伸之乎
　　房中补益论
