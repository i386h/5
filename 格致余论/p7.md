<!-- { "loadSidebar": true } -->
　　或问千金方有房中补益法可用否予应之曰传曰吉凶悔吝生乎动故人之疾病亦生于动其动之极也病而死矣人之有生心为火居上肾为水居下水能升而火能降一升一降无有穷已故生意存焉水之体静火之体动动易而静难圣人于此未尝忘言也儒者立教曰正心收心养心皆所以防此火之动于妄也医者立教恬淡虚无精神内守亦所以遏此火之动于妄也盖相火蔵于肝肾隂分君火不妄动相火惟有禀命守位而已焉有燔灼之虐焰飞走之狂势也哉易兊取象于少女兊说也遇少男艮为咸咸无心之感也艮止也居中之法有艮止之义焉若艮而不止徒有戕贼何补益之有窃详千金之意彼壮年贪纵者水之体非向日之静也故着房中之法为补益之助此可用于质壮心静遇敌不动之人也茍无圣贤之心神仙之骨未易为也女法水男法火水能制火一乐于与一乐于取此自然之理也若以房中为补杀人多矣况中古以下风俗日偷资禀日薄说梦向痴难矣哉
　　天气属金说
　　邵子曰天依地地依天天地自相依附内经曰大气举之也夫自清浊肇分天以气运于外而摄水地以形居中而浮于水者也是气也即天之谓也自其无极者观之故曰天气至清至刚至徤属乎金者也非至刚不能摄此水非至徤不能运行无息以举地之重非至清其刚徤不能长上古而不老或曰子以天气为属金者固易卦取象之义何至遂以属金言之乎善言天者必有证于人善言大者必有譬于小愿明以告我曰天生万物人为贵人形象天可以取譬肺主气外应皮毛内经谓阳为外卫非皮毛乎此天之象也其包褁骨肉臓腑于其中此地之象也血行于皮里肉腠昼夜周流无端此水之象也合三者而观非水浮地天摄水地悬于中乎圣人作易取金为气之象厥防深哉
　　张子和攻击注论
　　愚阅张子和书惟务攻击其意以为正气不能自病为邪所客所以为病也邪去正气自安因病有在上在中在下深浅之不同立为汗吐下三法以攻之初看其书将谓医之法尽于是矣后因思内经有谓之虚者精气虚也谓之实者邪气实也夫邪所客必因正气之虚然后邪得而客之茍正气实邪无自入之理由是于子和之法不能不致疑于其间又思内经有言隂平阳秘精神乃治隂阳离决精神乃絶又思仲景有言病当汗解诊其尺脉濇当与黄茋建中汤补之然后汗之于是知子和之书非子和之笔也驰名中土其法必有过于明辈者何其书之所言与内经仲景之意若是之不同也于是决意于得名师以为之依归发其茅塞遂游江湖但闻某处有某治医便往拜而问之连经数郡无一人焉后到定城始得原病式东垣方藁乃大悟子和之孟浪然终未得的然之议论将谓江浙间无可为师者泰定乙丑夏始得闻罗太无于陈芝岩之言遂往拜之防叱骂者五七次趑趄三阅月始得降接因观罗先生治一病僧黄痩倦怠罗公询其病因乃蜀人出家时其母在堂及游浙右经七年忽一日念母之心不可遏欲归无腰纒徒尔朝夕西望而泣以是得病时僧二十五岁罗令其隔壁泊宿每日以牛肉猪肚甘肥等煮糜烂与之凡经半月余且时以慰谕之言劳之又曰我与钞十锭作路费我不望报但欲救汝之死命尔察其形稍苏与桃仁承气一日三贴下之皆是血块痰积方止次日只与熟菜稀粥将息又半月其人遂如故又半月余与钞十锭遂行因大悟攻撃之法必其人充实禀质本壮乃可行也否则邪去而正气伤小病必重重病必死罗每日有求医者来必令某诊视脉状回禀罗但卧听口授用某药治某病以某药监某药以某药为引经往来一年半并无一定之方至于一方之中自有攻补兼用者亦有先攻后补者有先补后攻者又大悟古方治今病焉能脗合随时取中其此之谓乎是时罗又言用古方治今病正如拆旧屋揍新屋其材本非一不再经匠氏之手其可用乎由是又思许学士释防论曰予读仲景书用仲景之法然未尝守仲景之方乃为得仲景之心也遂取东垣方藁手自抄録乃悟治病人当如汉髙祖踪秦暴周武王踪商之后自非发财散粟与三章之法其受伤之气倦惫之人何由而平复也于是定为隂易乏阳易亢攻击宜详审正气须保防以局不为戒哉





　　格致余论
