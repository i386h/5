<!-- { "loadSidebar": true } -->
　　（手足经同）内经曰。留瘦不移节而刺之。使十二经无过绝。假令十二经中是何经略不通行。当刺不通行凝滞经。俱令接过节。如刺之无问其数。以平为期。如诸经俱虚。补十二经。如诸经俱实。泻十二经。补当随而济之。泻当迎而夺之。

　　卷下

　　平经说象（七十九难）

　　为见诸经中。无过与不及之病而有病。

　　八十难曰。有见如入。谓左手见气来至乃纳针。针入见气尽乃出针。非用迎随补泻之法不虚不实。不虚谓真气未虚。不实谓邪气未实。以此故自取其经施其法也。

　　卷下

　　拔源例

　　假令针本经病了。又于本经原穴亦针一针。如补肝经。亦于肝原穴上补一针如泻肝经来亦于肝经原穴上泻一针如余经有补泻针毕仿此例亦补泻各经原穴。

　　卷下

　　接经补遗

　　又补其母。亦名随而济之。又泻其子。亦名迎而夺之又随呼吸出纳亦名迎随也。

　　两胁痛。少阳丘虚。心痛少阴太溪。（并涌泉足厥阴原穴）腰痛。昆仑委中出血。喘满痰实如胶。太溪呕哕无度。手厥阴大陵。头痛。手足太阳原热无度不可止陷谷出血。小肠疝气痛。足厥阴太冲。百节酸疼实无所知。三棱刺绝骨出血。

　　妇人血不止。刺足太阴井。喉闭手足少阳井（并少商手。足太阴井）大烦热不止。昼夜无力。

　　刺十指间出血谓八阳大节眼发睛欲出亦须大刺。目痛大 痛。刺太阳井。头中痛不可忍卒疝痛。妇人阴中痛。皆刺足厥阴井。目痛小 痛刺少阳井。心痛脉沉肾原穴。脉弦。肝原穴。涩脉肺原穴。缓脉脾原穴身之前。足阳明原穴。

　　身之后。足太阳原穴。身之侧。足少阳原穴。灸一身之内分为八方。（脐以上至鸠尾以年为壮。大椎以下。至腰中以年为壮。腰）手足四分。自井为一。荣为二。至合为五之类。自胆中分四向。如井荣数倍之。百会为一分。亦如胆中法。凡欲灸者先诊其脉若浮者不可灸。灸之必变。

　　月晦前后各二日属坤 为癸乙 月缺 无泻月望前后各二日属干 为甲壬 月满 无补初三日至上弦 属震仰孟 为庚上弦日至月望 属兑上缺 为丁月望日至下弦 属巽为风 为辛下弦日至月晦 属艮纳雨 为丙

　　卷下

　　天元图

　　七十四难曰。从其首。系其数。间象在表。五化叠元。并见前图。（拾遗）夫天元法者。谓之五化叠元。当从其首。系其数。首者寅方春也。在人为肝。是从东方。顺天轮数至所主之处。计从几数却于所受病一方。倒叠回去数至根据前数尽处便于元受病一方穴内泻所止之方来路穴也。不得于所主之方内经中泻之勿误。

　　假令病者闻香臭二者。心主五臭也。入脾为香臭。从东数至所主之处。所主五臭者心也。东一南二计得二数。却当于受病之方倒叠回去。脾一心二元数二也。是数至心。心者荣火也。

　　当于受病之方内泻荣火。是脾经泻火都是也。或曰何以倒叠数对曰此从地出为天轮所载。右迁于天不当于所显之虚治之此舟行岸移之意也。

　　卷下

　　地元图

　　六十八难曰。元证脉合。复生五象。

　　在表间象以应望闻。（及肝胆各五法）并见前图。

　　人元法例（前图已载七象七法见前人元例后）并见前图。

　　卷下

　　大接经从阳引阴

　　足太阳膀胱经之脉。出于至阴小指外侧。去爪角如韭叶。为井金。足小指之端也（十呼）。

　　足少阴肾之脉涌泉。足心也。起于小指之下斜趣（三呼）手厥阴心包脉。其直者循中指出其端。去爪甲如韭叶陷中为井。中冲穴也。其支者别掌中循小指次指出其端。

　　手少阳三焦之脉。起于小指次指之端。去爪甲如韭叶为井。（三呼）足少阳胆之脉。起于窍阴小指次指之端。去爪甲如韭叶为井。其支者上入大指岐骨内出其端还贯爪甲出三毛。（三呼二十呼）足厥阴之脉。起于大指之端。入聚毛之际。去爪甲如韭叶为井。大敦穴也。及三毛中。

　　（十呼六呼）手太阴肺之脉。起于大指之端。出于少商大指内侧也。去爪甲角如韭叶为井。其支者出次指内出其端。手阳明大肠之脉。起于大指次指之端。入次指之内。去爪甲角如韭叶为井。（一呼）中指内交（三呼）足阳明胃之脉。起于大指次指之端。去爪甲如韭叶为井。其支者大指间出其端。（一呼）足太阴脾之脉。起于足大指端。循指内一侧。去爪甲角如韭叶为井。隐白也。（十呼）手少阴心之脉。起于小指内出其端。循指内 之端。去爪甲角如韭叶为井。（三呼）手太阳小肠之脉。起于小指之端。循指之端。去爪甲一分陷中为井。（五呼）

　　卷下

　　大接经从阴引阳

　　手太阴脉之脉。起于大指端。出于少商。大指内侧也。去爪甲角如韭叶为井。其支者出次指内 出其端。

　　手阳明大肠之脉。起于大指次指之端。入次指内侧。去爪甲如韭叶为井。（一呼）足足太阴脾之脉。起于足大指端。循指内侧去爪甲角如韭叶为井。隐白也。

　　手少阴心之脉。起于小指内出其端。循指内 之端。去爪甲角如韭叶为井。

　　手太阳小肠之脉起于小指之端。去爪甲下一分陷中为井。

　　足太阳膀胱之脉。出于至阴。小指外侧。去爪甲角如韭叶为井金。足小指之端也。

　　足少阴肾之脉。起于小指之下为井。涌泉穴也。手厥阴心包之脉。其直者循中指出其端。去爪甲角如韭叶陷中为井。中冲穴也。其支者。别掌中循小指次指出其端。

　　手少阳三焦之脉。起于小指次指之端。去爪甲角如韭叶为井。

　　足少阳胆之脉。出于窍阴。足小指次指之端。如韭叶为井。其支者。上入大指岐骨内出其端。还贯爪甲出三毛。

　　足厥阴肝之脉。起于大指之端。入聚毛之际。去爪甲如韭叶为井。大敦及三毛中。（六呼）凡此大接经从阴引阳。从阳引阴。

　　东垣二十五论后录

　　卷下

　　诸经头痛

　　阳明头痛。自汗发热。白芷。 少阳头痛。脉弦（往来）寒热。柴胡。太阳头痛。恶风恶寒。川芎。太阴头痛。

　　痰物理重腹痛。半夏。少阴头痛手三阴三阳经不流行。而足寒逆为寒厥头痛。细辛。厥阴头痛。项痛脉微浮缓。欲入太阳其疾痊矣。然而亦当用川芎。气虚头痛。黄 。血虚头痛。当归。诸气血俱虚头痛。黄 当归。伤寒头痛。〔无汗（麻黄汤）。有汗（桂枝汤）〕太阳经所发阳明头痛。白虎汤。少阳头痛柴胡汤。太阴头痛〔脉浮（桂枝汤）。脉沉（理中汤）〕少阴头痛。（脉沉微热。麻黄附子细辛汤）厥阴头痛。外伤本经（桂枝麻黄各半汤）。

　　呕而微吐水。（吴茱萸汤。内亦病也）易老曰。非白术不能去湿。非枳实不能消痞。非天雄不能补上焦之阳虚。非附子不能补下焦之阳虚。治目不能远视能近视或亦妨近视或脉风成疠。（地芝丸）主之。

　　生地黄（爆干四两） 天门冬（汤炮去心） 枳壳（面炒去穣二两） 甘菊花（未开者秤二两）上为细末。炼蜜丸如梧桐子大。如能饮食茶。清汤下。不能饮食。温酒下。食后改熟地黄亦可。（此说亦见病 气直目门下亦有）治目不能近视。反能远视。服（局方定志丸）。

　　目能远视。责其有火。不能近视。责其无水。法当补肾。目能近视。责其有水。不能远视。

　　责其无火。法当补心。补肾补足少阴。补心补手少阴。补肾。（六味地黄丸）加牡蛎。补心。

　　（定志丸）加茯苓。

　　不能近视。晨服（地黄丸）。

　　不能远视。卧服（定志丸）。 治精滑久不愈。（固真丸）。

　　手足少阴经不能远视。卧服（定志丸）。

　　单牡蛎不以多少。砂锅子内 醋淬七遍为末。醋糊为丸。如梧桐子大。每服五十丸。空心盐汤下。

　　六脉俱弦。指下又虚。脾胃虚弱痛也。食少而渴不已。心下痞腹中痛。或腹中狭窄如绳束之急。小便不利。大便不调。精神短少。此药专治大渴不止。腹中窄狭。所食减少。大有神效。

　　白茯苓（去皮） 陈皮（去白） 人参生姜（先用滚汤掠过焙干各秤一两）秋时减姜一上同为末。炼蜜为丸。如弹子大。每服一丸。白汤化下。食前空心细嚼。白汤送下亦可。忌生冷硬物。及怒发思虑过节。

　　六脉沉紧。按之不鼓。膀胱胜小肠也。或泻利不止而腹胀。或纯便血赤血。或杂脓血。

　　便虽多而不渴。精神短少。或面白脱色。此失血之故。或面黄而气短。此元气损少之故。且小肠者。手太阳经丙火也。膀胱者。足太阳经壬水也。是壬水来丙小肠之位。小肠为壬所克而外走也。诸手经短。而足经长。兼以五行相克论之。俱是足经。此火投于水大寒之证。宜温之则愈。其与难经一证寒热相反。亦名曰小肠泻。亦作泄。海藏云。此杂病火投于水。变为寒证。又外伤足太阳膀胱经。左脉俱浮为表阳之候也。忽变为内寒。亦旺火投盛水。而屈丙就壬化。脉反不浮而微沉。此内病与外病俱有此。火投水例。非精于脉诊者。孰能知之。（姜附赤石脂朱砂丹）生附子（半两） 生干姜（半两不泡） 朱砂（一两另研） 赤石脂（一两半水飞）上为细末。酒糊丸如黑豆大。每服十五丸至二三十丸。米饮汤下。茯苓煎汤下尤妙。

　　东垣云。因看卢氏医镜。见此一药味数分两同。惟丹砂用伏火者。及治病有瘥。所治者小便数而不禁。怔忡多忘。魇梦不已不同耳。见其不同审而详之乃得此之治法不瘥且泛举之。经言肾主大小便。肝主小便淋溲。难经云。小肠为赤肠是面赤色。及便溺赤色者。皆出心与小肠。南方赤色。

　　显于外也。经言。下焦如渎者。正谓大小便也。大便为阴为有形。乃下焦之下者也。肾脏病为肾主大便不言大肠者。明子行父之道。小便为气所化。乃下之高者也。谓肝主小便淋溲。

　　亦是子行父道。为腑病。诸气化者皆腑。诸有形血化者皆脏病所主。此腑言膀胱病二证俱在下焦则同染有形无形及在腑在脏有殊。俱是丹田衰败。不言及心火者。以其相火化行君之令故也。细分之。则膀胱壬水胜丙小肠者。是不传入阴故泄血。泄血利不禁为有形质病。且不传阴则阴不病。何为有形病。此为阴之体也。为腑之用也。天地阴阳互为体用。以斯可见。

