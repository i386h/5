<!-- { "loadSidebar": true } -->
　　牡丹乃天地之精，群花之首。叶为阳，发生；花为阴，成实；丹为赤，即火。故能泻阴中之火。牡丹皮，手厥阴，足少阴，治无汗骨蒸；地骨皮，足少阴，手少阳，治有汗骨蒸也。

　　卷之五　木部

　　地骨皮

　　气寒，味苦，阴也。大寒。无毒。足少阴经，手少阳经。

　　《象》云：解骨蒸、肌热，主风湿痹，消渴。坚筋骨。去骨，用根皮。

　　《心》云：去肌热及骨中之热。

　　《珍》云：凉血、凉骨。

　　《本草》云：主五内邪气，热中消渴，周痹风湿，下胸胁气，客热头痛。补内伤大劳嘘吸，坚筋骨，强阴，利大小肠。

　　《药性论》云：根皮细锉，面拌，熟煮吞之。主肾家风，益精气。

　　《衍义》云：枸杞当用梗皮，地骨当用根皮。枸杞子当用其红实。实，微寒；皮，寒；根，大寒。

　　卷之五　木部

　　猪苓

　　气平，味甘、苦，甘寒。甘苦而淡，甘重于苦，阳也。无毒。

　　入足太阳经、少阴《象》云：除湿。比诸淡渗药大燥，亡津液，无湿证勿服。去皮用。

　　《心》云：苦以泄滞，甘以助阳，淡以利窍。故能除湿，利小便。

　　《珍》云：利小便。

　　《本草》云：主 疟，解毒蛊疰不祥。利水道，能疗妊娠淋，又治从脚上至腹肿，小便不利。仲景，少阴渴者猪苓汤。入足太阳、少阴。

　　《衍义》云：行水之功多，久服必损肾气，昏人目。果欲久服者，更宜详审。

　　卷之五　木部

　　茯苓

　　气平，味淡。味甘而淡，阳也。无毒。

　　白者，入手太阴经、足太阳经，少阳经；《象》云：止渴，利小便，除湿益燥，和中益气，利腰脐间血为主。治小便不通，溺黄而赤或不利。如小便利或数服之，则大损人目。如汗多人服之，损真气，夭人寿。医云赤泻白补，上古无此说。去皮用。

　　《心》云：淡能利窍，甘以助阳，除湿之圣药也。味甘平，补阳，益脾逐水。湿淫所胜，小便不利。淡味渗，泄阳也。治水缓脾，生精导气。

　　《珍》云：甘，纯阳。渗泄止渴。

　　《本草》云：胸胁逆气，忧恚惊邪恐悸，心下结痛，寒热烦满，咳逆，口焦舌干。利小便，止消渴，好唾，大腹淋沥，消膈中痰水，水肿，淋结。开胸腑，调脏气，伐肾邪，长阴，益气力，保神守中。

　　《液》云：入足少阴，手足太阳。色白者，入辛壬癸；赤者，入丙丁。伐肾邪，小便多，能止之；小便涩，能利之。与车前子相似，虽利小便而不走气。酒浸，与光明朱砂同用，能秘真。味甘、平，如何是利小便。

　　卷之五　木部

　　茯神

　　阳也，味甘。无毒。

　　《珍》云：治风眩心虚，非此不能安。

　　《药性论》云：君，主惊痫，安神定志，补虚乏。主心下急痛坚满，人虚而小便不利者。

　　卷之五　木部

　　乌药

　　气温，味辛。无毒。

　　入足阳明经、少阴经。

　　《本草》云：主中恶心腹痛，蛊毒，疰忤鬼气，宿食不消，天行疫瘴，膀胱、肾间冷气，攻冲背膂。妇人血气，小儿腹中诸虫。又云：去猫涎极妙。乌药叶及根，嫩时采，作茶片炙碾煎服，能补中益气，偏止小便滑数。

　　卷之五　木部

　　干漆

　　气温、平，味辛。无毒。有毒。《本草》云：主绝伤，补中，续筋骨，填髓脑，安五脏。治五缓六急，风寒湿痹。疗咳嗽，消瘀血痞结腰痛，女子疝瘕，利小肠，去蛔虫。

　　生漆，去长虫，半夏为之使。畏鸡子。忌油脂。

　　卷之五　木部

　　皂荚

　　气温，味辛、咸。有小毒。

　　引入厥阴经药。

　　《本草》云：主风痹死肌邪气，风头泪出，利九窍，疗腹胀满，消谷，除咳嗽。治囊缩，妇人胞不落，明目，益精，可为沐药，不入汤。

　　《日华子》云：通关节，除头风，消痰，杀劳虫，治骨蒸，开胃，破坚瘕，腹中痛，能堕胎。柏实为之使。恶麦门冬。畏空青、人参、苦参。

　　仲景治咳逆上气，唾浊，但坐不得卧，皂荚丸主之。杵末，一物蜜丸桐子大，用枣汤服一丸，日三夜一。

　　《活人书》云：治阴毒，正阳散内用皂荚，引入厥阴也。用之有蜜炙、酥炙、烧灰之异，等分依方。

　　卷之五　木部

　　竹叶

　　气平，味辛。又苦大寒，辛平。无毒。

　　《本草》云：主咳逆上气，溢筋，急恶疡，杀小虫。除烦热，风痉，喉痹，呕吐。仲景竹叶汤用淡竹叶。

　　《心》云：除烦热，缓皮而益气。

　　《珍》云：阴中微阳，凉心经。

　　卷之五　木部

　　竹茹

　　气微寒，味苦。

　　《本草》云：主呕哕、温气、寒热，吐血、崩中。溢筋。

　　卷之五　木部

　　淡竹叶

　　气寒，味辛、平。

　　《本草》云：主胸中痰热，咳逆上气。

　　《药性论》云：淡竹叶主吐血，热毒风，压丹石药毒，止渴。

　　《日华子》云：淡竹及根，消痰，治热狂烦闷，中风失音不语，壮热头痛，头风，并怀孕妇人头旋倒地，止惊悸，温疫迷闷，小儿惊痫天吊。茎叶同用。见《局方本草》。今录附于此。

　　卷之五　木部

　　茗苦茶

　　气微寒，味苦、甘。无毒。

　　入手足厥阴经。

　　《液》云：腊茶是也。清头目，利小便，消热渴，下气消食，令人少睡。中风昏愦，多睡不醒宜用此。入手足厥阴。茗苦茶，苦、甘微寒。无毒。主 疮，利小便，去痰热渴，治阴证汤药内，用此，去格拒之寒。及治伏阳，大意相似。茶苦，经云：苦以泄之，其体下行，如何是清头目。

　　卷之五　木部

　　秦皮

　　气寒，味苦。无毒。

　　《液》云：主热利下重，下焦虚。经云：以苦坚之。故用白头翁、黄柏、秦皮，苦之剂也。治风寒湿痹，目中青翳白膜，男子少精，妇人带下，小儿惊痫，宜作汤洗目，俗呼为白木。取皮渍水，浸出青蓝色，与紫草同用，以增光晕尤佳。大戟为之使。恶吴茱萸。

　　卷之五　木部

　　桑白皮

　　气寒，味苦、酸，甘而辛，甘浓辛薄。无毒。

　　入手太阴经。

　　《象》云：主伤中、五劳羸瘦，补虚益气，除肺气，止唾血、热渴，消水肿，利水道。

　　《心》云：甘以固元气，辛以泻肺气之有余。

　　《本草》云：治伤中五劳六极羸瘦，崩中脉绝，补虚益气。去肺中水气，唾血热渴，水肿，腹满胪胀，利水道，去寸白，可缝金疮。出土者，杀人。续断、麻子、桂心为之使。忌铁铅。

　　卷之五　木部

　　梓白皮

　　气寒，味苦。无毒。

　　《本草》云：主热，去三虫，治目中疾。生河内山谷，今近道皆有之。木似梧桐。

　　卷之五　木部

　　紫葳

　　即凌霄花

　　气微寒，味酸。无毒。

　　《本草》云：主妇人产乳余疾，崩中，症瘕血闭，寒热羸瘦，养胎。茎、叶味苦，无毒，主痿蹶，益气。

　　《日华子》云：根，治热风身痒，游风风疹。治瘀血带下，花、叶功用同。又云：凌霄花，治酒 ，热毒风刺，妇人血膈、游风，崩中带下。

　　《衍义》云：木也，紫葳花是也。畏卤咸。

　　卷之五　木部

　　诃黎勒

　　气温，味苦。苦而酸，性平，味浓，阴也，降也。苦重酸轻。无毒。

　　《象》云：主腹胀满，不下饮食；消痰下气，通利津液，破胸膈结气；治久痢赤白，肠风。去核，捣细用。

　　《心》云：经曰肺苦气上逆，急食苦以泄之，以酸补之。苦重泻气，酸轻不能补肺，故嗽药中不用。俗名诃子、随风子。

　　《本草》云：主冷气，心腹满，下食。仲景治气痢，以诃黎勒十枚，面裹， 灰火中煨之。令面黄熟，去核，细研为末，和粥饮顿服。

　　《衍义》云：气虚人亦宜缓缓煨熟，少服。此物能涩肠而又泄气，盖其味苦涩故尔。其子未熟时，风飘堕者，谓之随风子。

　　卷之五　木部

　　杜仲

　　味辛、甘，平、温，无毒。阳也，降也。

　　《本草》云：主腰脊痛。补中、益精气，坚筋骨，强志；除阴下湿痒，小便余沥，脚中酸疼，不欲践地。久服，轻身、耐老。恶蛇蜕皮、玄参。

　　《日华子》云：暖，治肾劳，腰脊挛，入药炙用。

　　卷之五　木部

　　琥珀

　　气平，味甘，阳也。

　　《珍》云：利小便，清肺。

　　《本草》云：安五脏，定魂魄，消瘀血，通五淋。杵细用。

　　《药性论》云：君。治产后血疹痛。

　　《日华子》云：疗蛊毒，壮心，明目磨翳；止心痛。癫邪，破症结。

　　卷之五　木部

　　郁李仁

　　味苦、辛，阴中之阳。辛、苦，阴也。

　　《珍》云：破血润燥。

　　《本草》云：郁李根主齿龈肿，龋齿；坚齿，去毒虫。

　　《药性论》云：根，治齿痛，宣结气，破积聚。

　　《日华子》云：根，凉，无毒，治小儿发热，作汤浴。风 牙，浓煎含之。

　　卷之五　木部

　　巴豆

　　气温，味辛，生温、熟寒。有大毒。

　　《本草》云：主伤寒，温疟寒热。破症瘕结聚，坚积，留饮痰癖，大腹水胀。荡涤五脏六腑，开通闭塞。利水谷道，去恶肉，除鬼毒蛊疰邪物，杀虫鱼。疗女子月闭，烂胎，金疮脓血不利，丈夫阴 。杀斑蝥毒，健脾开胃。

　　易老云：斩关夺门之将，大宜详悉，不可轻用。

　　《雷公》云：得火则良，若急治为水谷道路之剂，去皮心膜油，生用。若缓治，为消坚磨积之剂，炒烟去，令紫黑，研用。可以通肠，可以止泄，世所不知也。仲景治百病客忤，备急圆主之。巴豆、杏仁例，及加减寒热佐使，五色并余例，并见《元戎》。

　　《珍》云：去胃中寒湿。

　　卷之五　木部

　　芫花

　　气温，味辛、苦。有小毒。

　　《本草》云：主咳逆上气，喉鸣喘急，咽肿短气，蛊毒鬼疟，痈肿疝瘕。杀虫鱼。消胸中痰水，喜（声去）唾，水肿，五水在五脏、皮肤及腰痛。下寒毒、肉毒。久服令人虚。仲景治太阳中风，胁下痛，呕逆者，可攻，十枣汤主之。

　　《液》云：胡洽治痰癖饮，加以大黄、甘草，五物同煎。以相反主之，欲其大吐也。

