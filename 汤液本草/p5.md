<!-- { "loadSidebar": true } -->
　　阳明经引经药，足阳明经行经的药。

　　《象》云：治脾虚而渴，除胃热，解酒毒，通行足阳明经之药，去皮用。

　　《心》云：止渴升阳。

　　《珍》云：益阳生津，勿多用，恐伤胃气。虚渴者，非此不能除。

　　《本草》云：主消渴，身大热，呕吐，诸痹，起阴气，解诸毒，疗伤寒中风头痛，解肌发表出汗，开腠理，疗金疮，止痛，胁风痛。生根汁，寒，治消渴，伤寒壮热。花，主消酒。粉，味甘，大寒，主压丹石，去烦热，利大小便，止渴。小儿热秃，以葛根浸、捣汁饮之，良。

　　东垣云：葛根甘平，温，世人初病太阳证，便服葛根升麻汤，非也。

　　朱奉议云：头痛如欲破者，连须葱白汤饮之，又不已者，葛根葱白汤。

　　易老云：用此以断太阳入阳明之路，非即太阳药也。故仲景治太阳、阳明合病，桂枝汤内加麻黄、葛根也。又有葛根、黄芩、黄连解肌汤，是知葛根非太阳药，即阳明药。

　　《食疗》云：葛根蒸食之消毒，其粉亦甚妙。其粉以水调三合，能解鸩毒。

　　《衍义》云：治中热酒渴病，多食行小便，亦能使人利。病酒及渴者，得之甚良。

　　易老又云：太阳初病未入阳明，头痛者，不可便服葛根发之；若服之，是引贼破家也。

　　若头颅痛者，可服之。葛根汤，阳明自中风之仙药也。

　　《本草》又云：杀野葛、巴豆百药毒。

　　卷之三　草部

　　威灵仙

　　气温，味苦、甘，纯阳。

　　《象》云：主诸风湿冷，通五脏，去腹内瘕滞，腰膝冷痛，及治伤损。铁脚者佳。去芦用。

　　《心》云：去大肠之风。

　　《本草》云：忌茗。

　　卷之三　草部

　　细辛

　　气温，味大辛，纯阳。性温，气浓于味，阳也。无毒。

　　少阴经药，手少阴引经之药。

　　《象》云：治少阴头痛如神，当少用之。独活为使，为主用。去头芦并叶。华州者佳。

　　《珍》云：主少阴经头痛。

　　《心》云：主诸项头痛，诸风通用之。味辛热，温阴经，散水寒以去内寒。

　　《本草》云：主咳逆头痛脑动，百节拘挛，风湿痹痛，死肌，温中下气，破痰，利水道，开胸中，除喉痹， 鼻，风痫癫疾，下乳结，汗不出，血不行，安五脏，益肝胆，通精气。久服明目，利九窍。

　　东垣云：治邪在里之表，故仲景少阴证，用麻黄附子细辛汤也。

　　易老云：治少阴头痛。太阳则羌活，少阴则细辛，阳明则白芷，厥阴则川芎、吴茱萸，少阳则柴胡。用者随经不可差。细辛香味俱缓，故入少阴，与独活颇相类。

　　《本草》又云：曾青、枣根为之使，得当归、芍药、白芷、川芎、牡丹、 本、甘草，共疗妇人。得决明、鲤鱼胆汁、青羊肝，共疗目痛。恶野狼毒、山茱萸、黄 ，畏硝石、滑石，反藜芦。

　　《衍义》云：治头面风痛，不可缺也。

　　卷之三　草部

　　白芷

　　气温，味大辛，纯阳。无毒。气味俱轻，阳也。

　　阳明经引经药，手阳明经本经药。行足阳明经，于升麻汤四味内加之。

　　《象》云：治手阳明头痛，中风寒热，解利药也。以四味升麻汤主之。

　　《珍》云：长肌肉，散阳明之风。

　　《心》云：治风通用，去肺经风热。

　　《本草》云：主女子漏下赤白，血闭阴肿寒热，风头侵目泪出，长肌肤润泽可作面脂，疗风邪，久渴吐呕，两胁满，风痛头眩目痒。

　　《日华子》云：补胎漏滑落，破宿血，补新血。乳痈发背，一切疮疥，排脓止痛生肌，去面 疵瘢，明目。其气芳香，治正阳阳明头痛。与辛夷、细辛同用，治鼻病。内托，用此长肌肉，则阳明可知矣。又云：当归为之使，恶旋复花。

　　卷之三　草部

　　川芎

　　气温，味辛，纯阳。无毒。

　　入手足厥阴经，少阳经本经药。

　　《象》云：补血，治血虚头痛之圣药，妊妇胎不动数月，加当归，二味各二钱，水二盏，煎至一半，服。神效。

　　《珍》云：散肝经之风，贯芎治少阳经苦头痛。

　　《心》云：治少阳头痛及治风通用。

　　《本草》云：主中风入脑头痛，寒痹筋挛缓急，金疮，妇人血闭无子，除脑中冷痛，面上游风去来，目泪出，多涕唾，忽忽如醉，诸寒冷气，心腹坚痛，中恶，卒急肿痛，胁风痛，温中除内寒。

　　《日华子》云：能除鼻洪、吐血及溺血，破症结宿血，养新血。

　　易老云：上行头目，下行血海，故清神、四物汤所皆用也。入手足厥阴经。

　　《衍义》云：头面风不可缺也，然须以他药佐之，若单服久服，则走散真气，即使他药佐之，亦不可久服，中病即便已。

　　东垣云：头痛甚者，加蔓荆子；顶与脑痛，加川芎；若头痛者，加 本；诸经若头痛，加细辛。若有热者，不能治。别有青空之剂，为缘诸经头痛，须用四味。

　　《本草》又云：白芷为之使，畏黄连。

　　卷之三　草部

　　麻黄

　　气温，味苦，而甘辛，气味俱薄，阳也，升也。甘热，纯阳。无毒。

　　手太阴之剂，入足太阳经，走手少阴经，阳明经药。

　　《象》云：发太阳、少阴经汗。去节，煮三二沸，去上沫。不则，令人心烦闷。

　　《心》云：阳明经药，去表上之寒邪。甘热，去节，解少阴寒，散表寒、发浮热也。

　　《珍》云：去荣中寒。

　　《本草》云：主中风伤寒头痛，温疟，发表出汗，去邪热气。止咳逆上气，除寒热，破症坚积聚。

　　《液》云：入足太阳、手少阴，能泄卫实发汗，及伤寒无汗，咳嗽。根、节能止汗。夫麻黄，治卫实之药，桂枝，治卫虚之药，桂枝、麻黄虽为太阳经药，其实荣卫药也。以其在太阳地分，故曰太阳也。本病者即荣卫，肺主卫，心主荣为血，乃肺、心所主，故麻黄为手太阴之剂，桂枝为手少阴之剂。故伤风、伤寒而嗽者，用麻黄、桂枝，即汤液之源也。

　　《药性论》云：君。味甘平，治瘟疫。

　　《本草》又云：浓朴为之使，恶辛夷、石苇。

　　卷之三　草部

　　本

　　气温，味大辛、苦，微温；气浓味薄，阳也，升也，纯阳。无毒。

　　太阳经本经药。

　　《象》云：太阳经风药，治寒邪结郁于本经。治头痛、脑痛；大寒犯脑，令人脑痛，齿亦痛。

　　《心》云：专治太阳头痛，其气雄壮。

　　《珍》云：治巅顶痛。

　　《本草》云：主妇人疝瘕，阴中寒肿痛，腹中急。除风头痛，长肌肤，悦颜色，辟雾露，润泽，疗风邪 曳，金疮，可作沐药、面脂。实，主流风四肢。恶 茹。此与木香，同治雾露之气；与白芷，同作面脂药治疗。

　　仲景云：清明以前，立秋以后，凡中雾露之气，皆为伤寒。又云清邪中于上焦，皆雾露之气，神术、白术汤内加木香、 本，择其可而用之。此既治风，又治湿，亦各从其类也。

　　卷之三　草部

　　桔梗

　　气微温，味辛、苦，阳中之阳。味浓，气轻，阳中之阴也。有小毒。

　　入足少阴经，入手太阴肺经药。

　　《象》云：治咽喉痛，利肺气。去芦，米泔浸一宿，焙干用。

　　《珍》云：阳中之阴，谓之“舟楫”，诸药有此一味，不能下沉。治鼻塞。

　　《心》云：利咽嗌胸膈之气。以其色白，故属肺。辛、甘，微温，治寒呕，若咽中痛，桔梗能散之也。

　　《本草》云：主胸胁痛如刀刺，腹满，肠鸣幽幽，惊恐悸气。利五脏肠胃，补血气，除寒热风痹，温中消谷，疗咽喉痛，下蛊毒。

　　易老云：与国老并行，同为舟楫之剂。如将军苦泄峻下之药，欲引至胸中至高之分成功，非此辛甘不居，譬如铁石入江，非舟楫不载，故用辛甘之剂以升之也。

　　《衍义》云：治肺热气奔促，咳逆，肺痈排脓。

　　《本草》又云：节皮为之使。得牡蛎、远志，疗恚怒；得硝石、石膏，疗伤寒。畏白芨、龙眼、龙胆。

　　卷之三　草部

　　鼠粘子

　　气平，味辛，辛温。

　　《象》云：主风毒肿，利咽膈。吞一枚，可出痈疽疮头。

　　《珍》云：润肺散气。

　　卷之三　草部

　　秦艽

　　气微温，味苦、辛，阴中微阳。

　　手阳明经药。

　　《象》云：主寒热邪气，风湿痹，下水，利小便。治黄病骨蒸。治口禁及肠风泻血。

　　去芦用。

　　《珍》云：去手阳明经下牙痛，口疮毒，去本经风湿。

　　《本草》云：菖蒲为之使。

　　卷之三　草部

　　天麻

　　气平，味苦。无毒。

　　《象》云：治头风。

　　《本草》云：主诸风湿痹，四肢拘挛，小儿风痫惊气，利腰膝，强筋力。其苗名定风草。

　　卷之三　草部

　　黑附子

　　气热，味大辛，纯阳。辛、甘，温，大热。有大毒。通行诸经引用药。

　　入手少阳经三焦、命门之剂。

　　《象》云：性走而不守。亦能除肾中寒甚，白术为佐，名术附汤，除寒湿之圣药也，湿药中少加之，通行诸经引用药也。治经闭。慢火炮。

　　《珍》云：治脾湿肾寒。

　　《本草》云：主风寒咳逆邪气，温中，金疮，破症坚积聚，血瘕，寒湿 拘挛，膝痛脚疼，冷弱不能行步，腰脊风寒，心腹冷痛，霍乱转筋，下利赤白，坚肌骨，强阴，堕胎，为百药之长。

　　《液》云：入手少阳三焦、命门之剂，浮中沉无所不至。附子味辛大热，为阳中之阳，故行而不止，非若干姜止而不行也。非身表凉而四肢厥者，不可僭用。如用之者，以其治四逆也。

　　《本草》又云：地胆为之使，恶蜈蚣，畏防风、黑豆、甘草、黄 、人参。冬月采为附子，春月采为乌头。

　　卷之三　草部

　　乌头

　　气热，味大辛，辛、甘，大热。有大毒。行诸经。

　　《象》云：治风痹血痹，半身不遂，行经药也。慢火炮拆，去皮用。

　　《本草》云：主中风恶风，洗洗出汗，除寒湿痹，咳逆上气，破积聚寒热，消胸上痰冷，食不下，心腹冷疾，脐间痛，肩胛痛，不可俯仰，目中痛，不可久视，堕胎。其汁煎之，名射罔，杀禽兽。

　　《液》云：乌、附、天雄、侧子之属，皆水浸炮裂，去皮脐用之。多有外黄里白。劣性尚在，莫若乘热切作片子，再炒，令表里皆黄，内外一色，劣性皆去，却为良也。世人罕如此制之。

　　卷之三　草部

　　缩砂

　　气温，味辛。无毒。

　　入手足太阴经、阳明经、太阳经、足少阴经。

