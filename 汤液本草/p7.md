<!-- { "loadSidebar": true } -->
　　东垣云：但涩者为上。或问：古今方论中多以涩为收，今《本经》有利小便一句者，何也？东垣云：芍药能停诸湿而益津液，使小便自行，本非通行之药，所当知之。又问：有缓中一句，何谓缓中？东垣云：损其肝者缓其中。又问当用何药以治之？东垣云：当用四物汤，以其内有芍药故也。赤者，利小便、下气；白者，止痛、散气血。入手、足太阴经。大抵酸涩者为上，为收敛停湿之剂，故主手、足太阴经。收降之体，故又能至血海而入于九地之下，后至厥阴经也。后人用赤泻白补者，以其色在西方故补，色在南方故泄也。

　　《本草》云：能利小便。非能利之也，以其肾主大小二便，既用此以益阴滋湿，故小便得通也。

　　《难经》云：损其肝者缓其中。即调血也。没药、乌药、雷丸为之使。

　　《本草》又云：恶石斛、芒硝。畏硝石、鳖甲、小蓟。反藜芦。

　　《液》云：腹中虚痛，脾经也，非芍药不除。补津液停湿之剂。

　　卷之三　草部

　　熟地黄

　　气寒，味苦，阴中之阳。甘，微苦，味浓气薄，阴中阳也。无毒。

　　入手足少阴《象》云：酒洒，蒸如乌金，假酒力则微温，大补，血衰者须用之。善黑须发。忌萝卜。

　　《珍》云：若治外、治上，酒制。

　　《心》云：生则性大寒而凉血，熟则性寒而消肾。

　　《本草》云：主折跌、绝筋、伤中，逐血痹，填骨髓，长肌肉。作汤，除寒热积聚，除痹；主男子五劳七伤，女子伤中、胞漏下血；破恶血，溺血。利大小肠，去胃中宿食，饱力断绝，补五脏内伤不足；通血脉，益气力，利耳目。生者，尤良。得清酒、麦门冬，尤良。

　　恶贝母。畏芜荑。

　　东垣云：生地黄，治手足心热，及心热。入手足少阴、手足厥阴，能益肾水而治血，脉洪实者，宜此；若脉虚，则宜熟地黄。地黄假火力蒸九数，故能补肾中元气。仲景制八味丸，以熟地黄为诸药之首，天一所生之源也。汤液四物以治藏血之脏，亦以干熟地黄为君者，癸乙同归一治也。蒸捣不可犯铁，若犯铁，令人消肾。

　　陈藏器云：蒸干即温补，生干即平宣。

　　《机要》云：熟地黄，脐下发痛者，肾经也，非地黄不能除。补肾益阴之剂，二宜丸加当归为补髓。

　　卷之三　草部

　　生地黄

　　气寒，味苦，阴中之阳。甘、苦，大寒。无毒。

　　入手太阳经、少阴经之剂。

　　《象》云：凉血补血，补肾水真阴不足。此药大寒，宜斟酌用之，恐损胃气。

　　《珍》云：生血凉血。

　　《本草》云：主妇人崩中血不止，及产后血上薄心闷绝，伤身胎动下血，胎不落，堕坠折，瘀血留血，衄鼻吐血，皆捣饮之。

　　《液》云：手少阴，又为手太阳之剂，故钱氏泻丙与木通同用，以导赤也。诸经之血热与他药相随，亦能治之，溺血便血亦治之，入四散例。

　　《心》云：苦甘，阴中微阳，酒浸上行、外行。生血，凉血去热。恶贝母，畏芜荑。

　　卷之三　草部

　　山药

　　气温，味甘平。无毒。

　　手太阴经药。

　　《本草》云：主补中益气，除热强阴。主头面游风，风头眼眩。下气，充五脏，长肌肉，久服耳目聪明，轻身耐老，延年不饥。手太阴药，润皮毛燥，凉而能补，与二门冬、紫芝为之使，恶甘遂。

　　东垣云：仲景八味丸用干山药，以其凉而能补也。亦治皮肤干燥，以此物润之。

　　卷之三　草部

　　麻仁

　　味甘、平。无毒。

　　入足太阴经，手阳明经。

　　《本草》云：主补中益气，中风汗出，逐水，利小便，破积血，复血脉，乳妇产后余疾。长发，可为沐药。久服肥健不老。

　　《液》云：入足太阴、手阳明。汗多、冒热、便难，三者皆燥湿而亡津液，故曰脾约。

　　约者，约束之义，《内经》谓：燥者润之，故仲景以麻仁润足太阴之燥及通肠也。

　　卷之三　草部

　　薏苡仁

　　气微寒，味甘。无毒。

　　《本草》云：主筋急拘挛，不可屈伸，风湿痹，下气。除筋骨邪气不仁，利肠胃，消水肿，令人能食，久服，轻身益气。其根能下三虫。仲景治风湿燥痛，日晡所剧者，与麻黄杏子薏苡仁汤。

　　卷之三　草部

　　甘草

　　气平，味甘，阳也。无毒。

　　入足厥阴经、太阴经、少阴经。

　　《象》云：生用大泻热火，炙之则温，能补上焦、中焦、下焦元气，和诸药，相协而不争，性缓，善解诸急，故名国老。去皮用。甘草梢子生用为君，去茎中痛，或加苦楝、酒煮玄胡索为主，尤妙。

　　《心》云：热药用之缓其热，寒药用之缓其寒。经曰：甘以缓之。阳不足，补之以甘，中满禁用。寒热皆用，调和药性，使不相悖，炙之散表寒，除邪热，去咽痛，除热，缓正气，缓阴血，润肌。

　　《珍》云：养血补胃，梢子去肾中之痛。胸中积热，非梢子不能除。

　　《本草》云：主五脏六腑寒热邪气，坚筋骨，长肌肉，倍力。金疮 ，解毒，温中下气。烦满短气，伤脏咳嗽。止渴，通经脉，利血气，解百药毒。为九土之精，安和七十二种石，一千二百种草，故名国老。

　　《药性论》云：君。忌猪肉。

　　《内经》曰：脾欲缓，急食甘以缓之。甘以补脾，能缓之也，故汤液用此以建中。

　　又曰：甘者令人中满。又曰：中满者勿食甘。即知非中满药也。甘入脾，归其所喜攻也。

　　或问：附子理中、调胃承气皆用甘草者，如何是调和之意？答曰：附子理中用甘草，恐其僭上也；调胃承气用甘草，恐其速下也。二药用之非和也，皆缓也。小柴胡有柴胡、黄芩之寒，人参、半夏之温，其中用甘草者，则有调和之意。中不满而用甘，为之补，中满者用甘，为之泄，此升降浮沉也。凤髓丹之甘，缓肾湿而生元气，亦甘补之意也。经云：以甘补之，以甘泻之，以甘缓之。《本草》谓：安和七十二种石、一千二百种草，名为国老，虽非君而为君所宗，所以能安和草、石而解诸毒也。于此可见调和之意。夫五味之用，苦直行而泄，辛横行而散，酸束而收敛，咸止而软坚，甘上行而发，如何《本草》言下气？盖甘之味，有升降浮沉，可上可下，可内可外，有和有缓，有补有泻，居中之道尽矣。入足厥阴、太阴、少阴，能治肺痿之脓血而作吐剂，能消五发之疮疽。每用水三碗，慢火熬至半碗，去渣服之。消疮与黄 同功，黄 亦能消诸肿毒疮疽。修治之法与甘草同。

　　《本草》又云：术、干漆、苦参为之使。恶远志，反大戟、芫花、甘遂、海藻四物。

　　卷之三　草部

　　白前

　　气微温，味甘，微寒。无毒。

　　《本草》云：主胸胁逆气，咳嗽上气。状似白薇、牛膝辈。

　　《衍义》云：白前保定肺气，治嗽多用，白而长于细辛，但粗而脆，不似细辛之柔。若以温药相佐使则尤佳。仲景用。

　　卷之三　草部

　　白薇

　　气大寒，味苦、咸，平。无毒。

　　《本草》云：主暴中风身热，肢满，忽忽不知人，狂惑邪气，寒热酸疼，温疟洗洗、发作有时。疗伤中淋露，下水气，利阴气，益精。近道处处有之，状似牛膝、白前而短小。疗惊邪风狂 病。

　　《液》云：局方中多有用之治妇人，以《本经》疗伤中、下淋露故也。

　　《本草》又云：恶黄 、大黄、大戟、干姜、干漆、山茱萸、大枣。

　　卷之三　草部

　　前胡

　　气微寒，味苦。无毒。

　　《本草》云：主痰满，胸胁中痞，心腹结气，风头痛。去痰实，下气，治伤寒寒热，推陈致新，明目益精。半夏为使。恶皂荚，畏藜芦。

　　卷之四　草部

　　木香

　　气热，味辛、苦，纯阳。味浓于气，阴中阳也。无毒。

　　《象》云：除肺中滞气，若治中、下焦气结滞，须用槟榔为使。

　　《珍》云：治腹中气不转运，和胃气。

　　《心》云：散滞气，调诸气。

　　《本草》云：治邪风，辟毒疫瘟鬼，强志，主淋露，疗气劣，肌中偏寒，主气不足，消毒，瘟疟蛊毒，行药之精。

　　《本经》云：主气劣、气不足，补也；通壅气、导一切气，破也。安胎、健脾胃，补也；除 癖块，破也。与本条补破不同，何也？易老以为破气之剂，不言补也。

　　卷之四　草部

　　知母

　　气寒，味大辛。苦寒，味浓，阴也，降也。苦，阴中微阳。无毒。

　　入足阳明经，手太阴、肾经本药。

　　《象》云：泻足阳明经火热，补益肾水膀胱之寒。去皮用。

　　《心》云：泻肾中火，苦寒，凉心去热。

　　《珍》云：凉肾，肾经本药，上颈行经，皆须用酒炒。

　　《本草》云：主消渴热中，除邪气，肢体浮肿，下水，补不足，益气，疗伤寒，久疟烦热，胁下邪气，膈中恶，及风汗内疸。多服，令人泄。

　　东垣云：入足阳明、手太阴，味苦，寒润。治有汗骨蒸，肾经气劳，泻心。仲景用此为白虎汤，治不得眠者，烦躁也。烦者，肺也；躁者，肾也。以石膏为君主，佐以知母之苦寒，以清肾之源。缓以甘草、粳米之甘，而使不速下也。经云：胸中有寒者，瓜蒂散吐之。又云：表热里寒者，白虎汤主之。瓜蒂、知母味皆苦寒，而治胸中寒及里寒，何也？答曰：成无己注云：即伤寒寒邪之毒为热病也。读者要逆识之，如《论语》言：乱臣十人，书言唯以乱民，其能而乱四方。乱，皆治也，乃治乱者也，故云乱民，乱四方也。仲景所言“寒”之一字，举其初而言之，热病在其中矣。若以“寒”为寒冷之寒，无复用苦寒之剂。兼言白虎证“脉尺寸俱长”，则热可知矣。

　　卷之四　草部

　　贝母

　　气平，微寒，味辛、苦。无毒。

　　《本草》云：主伤寒烦热，淋沥、邪气，疝瘕、喉痹，乳难，金疮，风痉。疗腹中结实，心下满，洗洗恶风寒，目眩项直，咳嗽上气。止烦渴，出汗，安五脏，利骨髓。

　　仲景：寒实结胸，外无热证者，三物小陷胸汤主之，白散亦可。以其内有贝母也。别说，贝母能散胸中郁结之气，殊有功。

　　《本草》又云：浓朴、白薇为之使，恶桃花，畏秦艽、 石、莽草，反乌头。

　　海藏祖方，下乳三母散：牡蛎、知母、贝母三物为细末，猪蹄汤调下。

　　卷之四　草部

　　黄芩

　　气寒，味微苦，苦而甘。微寒，味薄气浓，阳中阴也。阴中微阳，大寒。无毒。

　　入手太阴经之剂。

