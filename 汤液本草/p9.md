<!-- { "loadSidebar": true } -->
　　《液》云：与甘遂同为泄水之药，湿胜者苦燥除之。反甘草。与芫花、黄药子等分，水糊为丸，桐子大，每服十丸，伤风、伤寒，葱白汤下；伤食，陈皮汤下。或十五丸，微加至止，亦可。芫花别有条，海藏，十枣汤同用。

　　《珍》云：泻肺，损真气。

　　卷之四　草部

　　荛花

　　气微寒，味苦、辛。有毒。

　　《本草》云：主伤寒温疟，下十二水，破积聚大坚症瘕，荡涤肠胃中留癖，饮食寒热邪气。利水道，疗痰饮咳嗽。

　　《衍义》云：仲景以荛花治利者，以其行水也，水去则利止，其意如此。用时斟酌，不可太过与不及也。仍察其须有是证，方可用之。仲景小青龙汤：若微利，去麻黄，加荛花，如鸡子，熬令赤色用之。盖利水也。

　　卷之四　草部

　　海藻

　　气寒，味咸。

　　《本草》云：主瘿瘤气，颈下核，破散结气，痈肿症瘕坚气，腹中上下鸣，下十二水肿。疗皮间积聚，暴 ，留气热结，利小便。

　　《珍》云：洗，去咸。泄水气。

　　卷之四　草部

　　商陆根

　　气平，味辛、酸。有毒。

　　《本草》云：主水胀，疝、瘕、痹，熨除痈肿，杀鬼精物。治胸中邪气、水肿、痿痹、腹满洪，直疏五脏，散水气。如人形者有神。

　　《珍》云：辛酸同用，导肿气。

　　卷之四　草部

　　旋复花

　　气温，味咸、甘。冷利，有小毒。

　　《本草》云：主补中下气，消坚软痞，消胸中痰结，吐如胶漆。脐下膀胱留饮。利大肠，通血脉。发汗吐下后，心下痞，噫气不除者，宜此。

　　仲景治伤寒汗下后，心下痞坚，噫气不除，旋复代赭汤。

　　胡洽治痰饮，两胁胀满，旋复花丸，用之尤佳。

　　卷之四　草部

　　泽泻

　　气平，味甘。甘、咸、寒，味浓，阴也，降也，阴中微阳。

　　入足太阳经、少阴经。

　　《象》云：除湿之圣药。治小便淋沥，去阴间汗。无此疾，服之令人目盲。

　　《心》云：去旧水，养新水。寒水气，须用。

　　《珍》云：渗泻止渴。

　　《本草》云：治风寒湿痹，乳难，消水，养五脏，益气力，肥健。补虚损五劳，除五脏痞满，起阴气，止泄精，消渴淋沥，逐膀胱三焦停水。

　　扁鹊云：多服病患眼。

　　《衍义》云：其功尤长于行水。

　　仲景云：水畜烦渴，小便不利，或吐或泻，五苓散主之。方用泽泻，故知其用长于行水。《本经》又引扁鹊云：多服病患眼。诚为行去其水故也。仲景八味丸用之者，亦不过接引桂、附等归就肾经，别无他意。凡服泽泻散人，未有不小便多者，小便既多，肾气焉得复实。今人止泄精，多不敢用。

　　《本经》云：久服明目；扁鹊谓：多服昏目，何也？易老云：去胞中留垢，以其味咸能泄伏水，故去留垢，即胞中陈积物也。入足太阳、少阴，仲景治太阳中风入里，渴者，五苓散主之。

　　卷之四　草部

　　红豆蔻

　　气温，味辛。无毒。

　　《本草》云：主肠虚水泻，心腹绞痛，霍乱，呕吐酸水。解酒毒。不宜多服，令人舌粗不能饮食。

　　《液》云：是高良姜子，用红豆蔻复用良姜，如用官桂复用桂花同意。

　　卷之四　草部

　　肉豆蔻

　　气温，味辛。无毒。

　　入手阳明经。

　　《本草》云：主鬼气，温中，治积冷心腹胀痛，霍乱，中恶冷疰，呕沫，冷气，消食止泄，小儿伤乳霍乱。

　　卷之四　草部

　　甘松

　　气平，味甘温。无毒。

　　《本草》云：主恶气，卒心腹痛满。治黑皮 ，风疳齿 。

　　卷之四　草部

　　蜀漆

　　气微温，味辛，纯阳。辛平，有毒。

　　《珍》云：破血。

　　《心》云：洗去腥，与苦酸同用，导胆。

　　《本草》云：主疟及咳逆、寒热，腹中症坚、痞结、积聚，邪气、蛊毒、鬼疰，疗胸中邪结气，能吐出之。

　　成无己注云：火邪错逆，加蜀漆之辛以散之。

　　卷之四　草部

　　蒲黄

　　气平，味甘。无毒。

　　《本草》云：主心腹膀胱寒热，利小便，止血，消瘀血。又云：治一切吐、衄、唾、溺、崩、泻、扑、症、带下等血，并皆治之。并疮疖，通月候，堕胎，儿枕急痛，风肿鼻洪，下乳，止泄精血利。如破血消肿则生用，补血止血则炒用。

　　卷之四　草部

　　天门冬

　　气寒，味微苦。苦而辛，气薄味浓，阴也。甘平，大寒。无毒，阳中之阴。

　　入手太阴经，足少阴经。

　　《象》云：保肺气，治血热侵肺，上喘气促。加人参、黄 为主，用之，神效。

　　《心》云：苦以泄滞血，甘以助元气，及治血妄行，此天门冬之功也。

　　《本草》云：主诸暴风湿偏痹，强骨髓，杀三虫，去伏尸。保定肺气，去寒热，养肌肤，益气力，利小便，冷而能补。久服延年，多子孙，能行步，益气。入手太阴、足少阴经，荣卫枯涸，湿剂所以润之，二门冬、人参、北五味子、枸杞子，同为生脉之剂。此上焦独取寸口之意。

　　《日华子》云：贝母为使。镇心，润五脏，益皮肤，悦颜色。补五劳七伤，治肺气、并嗽，消痰，及风痹、热毒、游风、烦闷、吐血。去心用。

　　卷之四　草部

　　麦门冬

　　气寒，味微苦甘。微寒，阳中微阴也。无毒。

　　入手太阴经。

　　《象》云：治肺中伏火，脉气欲绝。加五味子、人参。三味为生脉之剂，补肺中元气不足。

　　《珍》云：行经，酒浸、汤浸。去心，治经枯。

　　《心》云：补心气不足，及治血妄行，补心不足。

　　《本草》云：主心腹结气，伤中伤饱，胃络脉绝，羸瘦短气。身重目黄，心下支满，虚劳客热，口干燥渴，止呕吐，愈痿蹶，强阴益精，消谷调中，保神，定肺气，安五脏，令人肥健，美颜色，有子。地黄、车前子为之使，恶款冬花、苦瓠。畏苦参、青 。入手太阴。

　　《衍义》云：治肺热之功为多，其味苦，但专泄而不专收，寒多人禁服。治心肺虚热及虚劳。麦门冬、地黄、麻仁、阿胶，润经益血，复脉通心。二门冬、五味子、枸杞子，同为生脉之剂。

　　卷之四　草部

　　葳蕤

　　气平，味甘。无毒。

　　《本草》云：主中风暴热，不能动摇，跌筋结肉，诸不足。心腹结气，虚热湿毒，腰痛，茎中寒，及目痛、 烂、泪出。久服，去面黑 。

　　《心》云：润肺除热。

　　卷之四　草部

　　茵陈蒿

　　气微寒，味苦、平，阴中微阳。无毒。

　　入足太阳经。

　　《象》云：除烦热，主风湿热邪结于内。去枝、梗，用叶。

　　《本草》云：主风湿寒热，邪气热结，黄胆，通身发黄，小便不利，除头热，去伏瘕。

　　入足太阳。

　　仲景茵陈栀子大黄汤，治湿热也。栀子柏皮汤，治燥热也。如苗涝则湿黄，苗旱则燥黄，湿则泻之，燥则润之可也。此二药治阳黄也。韩祗和、李思训治阴黄，茵陈附子汤，大抵以茵陈为君主，佐以大黄、附子，各随其寒热。

　　《珍》云：治伤寒发黄。

　　卷之四　草部

　　艾叶

　　气温，味苦，阴中之阳。无毒。

　　《本草》云：止下痢吐血，下部 疮，辟风寒，令人有子。灸百病。重午日，日未出时，不语采。

　　《心》云：温胃。

　　卷之四　草部

　　白头翁

　　气寒，味辛、苦，无毒。有毒。

　　《本草》云：主温疟狂易（音羊）、寒热，症瘕，积聚，瘿气，逐血止痛，疗金疮鼻衄。

　　《心》云：下焦肾虚，纯苦以坚之。一名野丈人，一名胡王使者。

　　卷之四　草部

　　百合

　　气平，味甘。无毒。

　　《本草》云：主邪气腹胀心痛，利大小便，补中益气，除浮肿胪胀，痞满寒热，遍身疼痛，及乳难喉痹，止涕泪。

　　仲景治百合病，百合知母汤、百合滑石代赭石汤，有百合鸡子汤、百合地黄汤。或百合病已经汗者，或未经汗下吐者，或病形如初，或病变寒热。并见《活人书》，治伤寒腹中疼，百合一两，炒黄为末。米饮调服。

　　孙真人云：治百合阴毒，煮百合浓汁，服一升。

　　卷之四　草部

　　苁蓉

　　气温，味甘、咸、酸。无毒。

　　《本草》云：主五劳七伤，补中，除茎中寒热痛，养五脏，强阴，益精气，多子，妇人症瘕，除膀胱邪气，腰痛，止痢。久服轻身。

　　《液》云：命门相火不足，以此补之。

　　卷之四　草部

　　玄参

　　气微寒，味苦、咸。无毒。

　　《象》云：足少阴肾经之君药也，治本经须用。

　　《本草》云：主腹中寒热积聚，女子产乳余疾，补肾气，令人目明。主暴中风伤寒，身热支满，狂邪，忽忽不知人，温疟洒洒，血瘕，下寒血，除胸中气，下水，止烦渴。

　　易老云：玄参乃枢机之剂，管领诸气，上下整肃而不浊，风药中多用之。故《活人书》治伤寒阳毒，玄参升麻汤，治汗下吐后毒不散，则知为整肃枢机之剂。以此论之，治空中氤氲之气，无根之火，以玄参为圣药。

　　卷之四　草部

　　款冬花

　　气温，味甘、辛，纯阳。无毒。

　　《珍》云：温肺止嗽。

　　《本草》云：主咳逆上气，善喘，喉痹，诸惊痫寒热邪气，消渴，喘息呼吸。杏仁为之使，得紫菀，良。恶皂荚、硝石、玄参。畏贝母、辛夷、麻黄、黄 、黄芩、黄连、青葙。

　　《药性论》云：君。主疗肺气，心促急，热乏，劳咳，连连不绝，涕唾稠粘，肺痿，肺痈吐脓。

　　《日华子》云：润心肺，益五脏，除烦，补劳劣，消痰止嗽。肺痿吐血，心虚惊悸。

　　《衍义》云：有人病嗽多日，或教以燃款冬花三两枚，于无风处，以笔管吸其烟，满口则咽之，数日效。

　　《时习》云：仲景射干汤用之。

　　卷之四　草部

　　紫参

　　气微寒，味苦、辛。无毒。

　　《本草》云：主心腹积聚，寒热邪气，通九窍，利大小便。疗肠胃大热，唾血衄血，肠中聚血，痈肿诸疮，止渴益精。

　　仲景治痢，紫参汤主之。紫参半斤，甘草三两，水五升，煎紫参取二升。却内甘草，煎取半升，分温三服。

　　卷之四　草部

　　苦参

　　气寒，味苦，气沉，纯阴。

　　《心》云：除湿。

