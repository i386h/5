<!-- { "loadSidebar": true } -->
　　调胃承气汤方：大黄（四两，去皮，清酒浸。赵本作“洗”） 甘草（二两，炙，味甘平） 芒硝（赵本医统本并作“消”，半斤，医统本作“升”，味咸苦，大寒）

　　《内经》曰：热淫于内，治以咸寒，佐以苦甘。芒硝咸寒以除热，大黄苦寒以荡实，甘草甘平，助二物，推陈而缓中。

　　上三味 咀，（赵本无“ 咀”二字）以水三升，煮取一升，去滓，内芒硝更上火微煮，令沸，少少温服。（赵本医统本并有“之”字）

　　四逆汤方：甘草（二两，炙。味甘平） 干姜（一两半。味辛热） 附子（一枚，生用，去皮，破八片。辛，大热）

　　《内经》曰：寒淫于内，治以甘热；又曰：寒淫所胜，平以辛热。甘草姜附相合，为甘辛大热之剂，乃可发散阴阳之气。

　　上三味 咀，（赵本无“ 咀”二字）以水三升，煮取一升二合，去滓，分温再服，强人可大附子一枚，干姜三两。

　　问曰：证象阳旦，按法治之而增剧，厥逆，咽中干，两胫拘急而谵语。师曰：言夜半手足当温，两脚当伸，后如师言。何以知此？答曰：寸口脉浮而大，浮则（赵本无“则”字）为风，大则（赵本无“则”字）

　　为虚，风则生微热，虚则两胫挛。病证（赵本作“形”）象桂枝，因加附子参其间，增桂令汗出，附子温经，亡阳故也。厥逆咽中干，烦燥，（赵本作“躁”）阳明内结，谵语，烦乱，更饮甘草干姜汤。夜半阳气还，两足当热，胫尚微拘急，重与芍药甘草汤，尔乃胫伸，以承气汤微溏，则止其谵语，故知病可愈。

　　阳旦，桂枝汤别名也。前证脉浮（医统本作“微”）自汗出，小便数，心烦，微恶寒，脚挛急，与桂枝汤证相似，是证象阳旦也。与桂枝汤而增剧，得寸口脉浮大，浮为风邪，大为血虚，即于桂枝汤加附子，温经以补虚，增桂令汗出以祛风。其有治之之逆而增厥者，与甘草干姜汤，阳复而足温，更与芍药甘草汤，阴和而胫伸。表邪已解，阴阳已复，而有阳明内结，谵语烦乱，少与调胃承气汤，微溏泄以和其胃，则阴阳之气皆和，内外之邪悉去，故知病可愈。

　　卷三

　　辨太阳病脉证并治法第六

　　太阳病，项背强KT KT ，无汗，恶风，葛根汤主之。

　　太阳病，项背强KT KT ，汗出恶风者，中风表虚也；项背强KT KT ，无汗恶风者，中风表实也。表虚宜解肌，表实宜发汗，是以葛根汤发之也。

　　葛根汤方：葛根（四两） 麻黄（三两，去节） 桂（赵本有“枝”字，二两，去皮） 芍药（二两，切。赵本无“切”字） 甘草（二两，炙） 生姜（三两，切） 大枣（十二枚，擘）

　　本草云：轻可去实，麻黄葛根之属是也。此以中风表实，故加二物于桂枝汤中也。

　　上七味 咀，（赵本无“ 咀”二字）以水一斗，先煮麻黄葛根，减二升，去（赵本有“白”字）沫，内诸药，煮取三升，去滓，温服一升，覆取微似汗，不须啜粥，（赵本无“不须啜粥”一句）余如桂枝法，将息及禁忌。（赵本有“诸汤皆仿此”五字）

　　太阳与阳明合病者，必自下利，葛根汤主之。

　　伤寒有合病、有并病，本太阳病不解，并于阳明者，谓之并病。二经俱受邪，相合病者，谓之合病。合病者，邪气甚也。太阳阳明合病者，与太阳少阳合病、阳明少阳合病，皆言必自下利者，以邪气并于阴，则阴实而阳虚；邪气并于阳，则阳实而阴虚。寒邪气甚，客于二阳，二阳方外实而不主里，则里气虚，故必下利，与葛根汤，以散经中甚邪。

　　太阳与阳明合病，不下利，但呕者，葛根加半夏汤主之。

　　邪气外甚，阳不主里，里气不和，气下而不上者，但下利而不呕；里气上逆而不下者，但呕而不下利。

　　与葛根汤，以散其邪，加半夏以下逆气。

　　葛根加半夏汤方：葛根（四两） 麻黄（三两，去节，汤泡去黄汁，焙干称） 生姜（三，赵本作二，两，切） 甘草（二两，炙） 芍药（二两） 桂枝（二两，去皮） 大枣（十二枚，擘） 半夏（半斤，赵本医统本并作“升”，洗）

　　上八味，以水一斗，先煮葛根、麻黄，减二升，去白沫，内诸药，煮取三升，去滓，温服一升，覆取微似汗。

　　太阳病，桂枝证，医反下之，利遂不止，脉促（赵本注：“一作纵”）者，表未解也；喘而汗出者，葛根黄连黄芩（赵本作：“黄芩黄连”）汤主之。

　　经曰：不宜下，而便攻之，内虚热入，协热遂利。桂枝证者，邪在表也，而反下之，虚其肠胃，为热所乘，遂利不止。邪在表则见阳脉，邪在里则见阴脉。下利脉微迟，邪在里也。促为阳盛，虽下利而脉促者，知表未解也。病有汗出而喘者，为自汗出而喘也，即邪气外甚所致。喘而汗出者，为因喘而汗出也，即里热气逆所致，与葛根黄芩黄连汤，散表邪、除里热。

　　葛根黄芩黄连汤方：（赵本芩、连互易）

　　葛根（半斤） 甘草（二两，炙。味甘平） 黄芩（二，赵本作“三”两。味苦寒） 黄连（三两。味苦寒）

　　《内经》曰：甘发散为阳。表未解者，散以葛根、甘草之甘苦；以坚里气弱者，坚以黄芩、黄连之苦。

　　上四味，以水八升，先煮葛根，减二升，内诸药，煮取二升，去滓，分温再服。

　　太阳病，头痛发热，身疼，腰痛，骨节疼痛，恶风，无汗而喘者，麻黄汤主之。

　　此太阳伤寒也，寒则伤荣，头痛，身疼，腰痛，以至牵连骨节疼痛者，太阳经荣血不利也。《内经》曰：风寒客于人，使人毫毛毕直。皮肤闭而为热者，寒在表也。风并于卫，卫实而荣虚者，自汗出而恶风寒也；寒并于荣，荣实而卫虚者，无汗而恶风也。以荣强卫弱，故气逆而喘，与麻黄汤以发其汗。

　　麻黄汤方：麻黄（三两，去节。味甘温） 桂枝（二，医统本作三两，去皮。味辛热） 甘草（一两，炙。味甘平）

　　杏仁（七十个，汤，赵本无“汤”字，去皮尖。味辛温）

　　《内经》曰：寒淫于内，治以甘热，佐以苦辛。麻黄、甘草，开肌发汗，桂枝、杏人（医统本作“仁”）散寒下气。

　　上四味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗，不须啜粥，余如桂枝法将息。

　　太阳与阳明合病，喘而胸满者，不可下，宜麻黄汤主之。（赵本无“主之”二字）

　　阳受气于胸中，喘而胸满者，阳气不宣发，壅而逆也。心下满、腹满，皆为实，当下之。此以为胸满，非里实，故不可下，虽有阳明，然与太阳合病，为属表，是与麻黄汤发汗。

　　太阳病，十日以去，脉浮细而嗜卧者，外已解也。设胸满胁痛者，与小柴胡汤。（赵本有“小柴胡汤方”详见本书本卷）脉但浮者，与麻黄汤。

　　十日以去，向解之时也。脉浮细而嗜卧者，表邪已罢也。

　　病虽已利解之，若脉但浮而不细者，则邪气但在表也，与麻黄汤发散之。

　　太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服。（赵本有“之”字）服之则厥逆，筋惕肉 ，此为逆也。（赵本有“大青龙汤方”五字，医统本作“大青龙汤主之”）

　　此中风见寒脉也。浮则为风，风则伤卫；紧则为寒，寒则伤荣。荣卫俱病，故发热恶寒，身疼痛也。风并于卫者，为荣弱卫强；寒并于荣者，为荣强卫弱。今风寒两伤，则荣卫俱实，故不汗出而烦躁也。与大青龙汤发汗，以除荣卫风寒。若脉微弱，汗出恶风者，为荣卫俱虚，反服青龙汤，则必亡阳，或生厥逆，筋惕肉 ，此治之逆也。

　　大青龙汤方：麻黄（六两，去节。味甘温） 桂枝（二两，去皮。味辛热） 甘草（二两，炙。味甘平） 杏人（赵本人作“仁”，四十个，赵本作“枚”，去皮尖。味苦，甘温） 生姜（三两，切。味辛温） 大枣（十二，赵本无“二”字，枚，擘。味甘温） 石膏如鸡子大（碎。味甘，微寒）

　　辛甘均为发散。然风宜辛散，寒宜甘发，（医统本有“以”字）辛甘相合，乃能发散荣卫之风寒。麻黄、甘草、石膏、杏人，以发散荣中之寒，桂枝、姜、枣，以解除卫中之风。

　　上七味，以水九升，先煮麻黄，减二升，去上沫，内诸药，煮取三升，去滓，温服一升，取微似汗，汗出多者，温粉扑（赵本医统本并作“粉”）之。一服汗者，停后服。（赵本有“若复服”三字）汗多亡阳，遂（赵本注：“一作逆”）虚，恶风烦躁，不得眠也。

　　伤寒脉浮缓，身不疼，但重，乍有轻时，无少阴证者，大青龙汤发之。

　　此伤寒见风脉也。伤寒者身疼，此以风胜，故身不疼；中风者身重，此以兼风，故乍有轻时；不发（医统本作“久”）厥吐利，无少阴里证者，为风寒外甚也。与大青龙汤，以发散表中风寒。

　　伤寒表不解，心下有水气，干呕发热而咳，或渴，或利，或噎，或小便不利，少腹满，或喘者，小青龙汤主之。

　　伤寒表不解，心下有水饮，则水寒相搏，肺寒气逆，故干呕发热而咳。《针经》曰：形寒饮冷则伤肺。以其两寒相感，中外皆伤，故气逆而上行，此之谓也。与小青龙汤发汗、散水。水气内渍，则所传不一，故有或为之证，随证增损，以解化之。

　　小青龙汤方：麻黄（三两：去节。味甘温） 芍药（三两。味酸微寒） 五味子（半升。味酸温） 干姜（三两。味辛热） 甘草（三两，炙。味甘平） 桂枝（三两，去皮。味辛热） 半夏（半升，汤。赵本无“汤”字，洗。

　　味辛，微温） 细辛（三两。味辛温）

　　寒邪在表，非甘辛不能散之，麻黄、桂枝、甘草之辛甘，以发散表邪。水停心下而不行，则肾气燥，《内经》曰：肾苦燥，急食辛以润之。干姜、细辛、半夏之辛，以行水气而润肾。咳逆而喘，则肺气逆，《内经》曰：肺欲收，急食酸以收之。芍药、五味子之酸，以收逆气而安肺。

　　上八味，以水一斗，先煮麻黄，减二升，去上沫，内诸药，煮取三升，去滓，温服一升。

　　加减法：若微利者，（赵本无“者”字）去麻黄加荛花，如（赵本有“一”字）鸡子大，（赵本医统本并无“大”字）熬令赤色。下利者，不可攻其表，汗出必胀满，麻黄发其阳，水渍入胃，必作利。荛花下十二水，水去利则止。（赵本从“下利”以下皆无）

