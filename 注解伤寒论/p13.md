<!-- { "loadSidebar": true } -->
　　茯苓桂枝甘草大枣汤方：茯苓（半斤。味甘平） 甘草（二两，炙。味甘平） 大枣（十五枚，擘。味甘平） 桂枝（四两，去皮）

　　茯苓以伐肾邪；桂枝能泄奔豚；甘草、大枣之甘，滋助脾土，以平肾气；煎用甘烂水者，扬之无力，取不助肾气也。

　　上四味，以甘烂水一斗，先煮茯苓，减二升，内诸药，煮取三升，去滓，温服一升，日三服。作甘烂水法，取水二斗，置大盆内，以勺扬之，水上有珠子五六千颗相逐，取用之。

　　发汗后，腹胀满者，浓朴生姜甘草半夏人参汤主之。

　　吐后腹胀与下后腹满皆为实，言邪气乘虚入里为实。发汗后外已解也。腹胀满知非里实，由脾胃津液不足，气涩不通，壅而为满，与此汤和脾胃而降气。

　　浓朴生姜甘草半夏人参汤方：浓朴（半斤，去皮，炙。味苦温） 生姜（半斤，切。味辛温） 半夏（半斤，赵本医统本并作“升”，洗。味辛平） 人参（一两。味，医统本有“甘”字，温） 甘草（二两，炙。味甘平）

　　《内经》曰：脾欲缓，急食甘以缓之，用苦泄之。浓朴之苦，以泄腹满；人参、甘草之甘，以益脾胃；半夏、生姜之辛，以散滞气。

　　上五味，以水一斗，煮取三升，去滓，温服一升，日三服。

　　伤寒若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。

　　吐下后，里虚气。上逆者，心下逆满，气上冲胸；表虚阳不足，起则头眩；脉浮紧，为邪在表，当发汗；脉沉紧，为邪在里，则不可发汗。发汗则外动经络，损伤阳气，阳气外虚，则不能主持诸脉，身为振振摇也，与此汤以和经益阳。

　　茯苓桂枝白术甘草汤方：茯苓（四两。味甘平） 桂枝（三两，去皮。味辛热） 白术（二两。味苦甘温） 甘草（二两，炙。味甘平）

　　阳不足者，补之以甘，茯苓、白术，生津液而益阳也。里气逆者，散之以辛，桂枝、甘草，行阳散气。

　　上四味，以水六升，煮取三升，去滓，分温三服。

　　发汗，病不解，反恶寒者，虚故也，芍药甘草附子汤主之。

　　发汗病解，则不恶寒；发汗病不解，表实者，亦不恶寒。今发汗病且不解，又反恶寒者，荣卫俱虚也。汗出则荣虚，恶寒则卫虚，与芍药甘草附子汤，以补荣卫。

　　芍药甘草附子汤方：芍药（三两。味酸，微寒） 甘草（三两，炙。味甘平） 附子（一枚，炮，去皮，破八片。味辛热）

　　芍药之酸，收敛津液而益荣；附子之辛温，固阳气而补卫；甘草之甘，调和辛酸而安正气。

　　以上（赵本作“右”）三味，以水五升，煮取一升五合，去滓，分温（赵本有“三”字）服，疑非仲景意。（赵本作“方”）

　　发汗若下之，病仍不解，烦躁者，茯苓四逆汤主之。

　　发汗若下，病宜解也，若病仍不解，则发汗外虚阳气，下之内虚阴气，阴阳俱虚，邪独不解，故生烦躁。与茯苓四逆汤，以复阴阳之气。

　　茯苓四逆汤方：茯苓（六，赵本作“四”两。味甘平） 人参（一两。味甘温） 甘草（二两，炙。味甘平） 干姜（一两半。味辛热） 附子（一枚，生用，去皮，破八片。味辛热）

　　四逆汤以补阳，加茯苓、人参以益阴。

　　上五味，以水五升，煮取三升，去滓，温服七合，日三（赵本作“二”）服。

　　发汗后，恶寒者，虚故也；不恶寒，但热者，实也。

　　当和胃气，与调胃承气汤。（赵本有“调胃承气汤方”详见本书卷二。又赵本注：“玉函云，与小承气汤”）

　　汗出而恶寒者，表虚也；汗出而不恶寒，但热者，里实也。经曰：汗出不恶寒者，此表解里未和。与调胃承气汤和胃气。

　　太阳病，发汗后，大汗出，胃中干，烦躁（赵本作“躁”）不得眠，欲得饮水者，少少与饮之，令胃气和则愈。若脉浮，小便不利，微热消渴者，与（赵本无“与”字）五苓散主之。（赵本注：“即猪苓散是”）

　　发汗已解，胃中干，烦躁不得眠，欲饮水者，少少与之，胃气得润则愈。若脉浮者，表未解也。饮水多，而小便少者，谓之消渴，里热甚实也；微热消渴者，热未成实，上焦燥也，与五苓散，生津液和表里。

　　五苓散方：猪苓（十八铢，去皮。味甘平） 泽泻（一两六铢半，赵本无“半”字，味酸咸） 茯苓（十八铢。味甘平） 桂（赵本有“枝”字，半两，去皮。味辛热） 白术（十八铢。味甘平）

　　淡者一也。口入一而为甘，甘甚而反淡，甘缓而淡渗。猪苓、白术、茯苓三味之甘，润虚燥而利津液；咸味下泄为阴，泽泻之咸，以泄伏水；辛甘发散为阳，桂枝之辛甘，以和肌表。

　　上五味为末，（赵本作“捣为散”）以白饮和，服方寸匕，日三服，多饮暖水，汗出愈。（赵本有“如法将息”四字）

　　发汗已，脉浮数，烦渴者，五苓散主之。

　　发汗已，脉浮数者，表邪未尽也；烦渴亡津液，胃燥也，与五苓散和表润燥。

　　伤寒汗出而渴者，五苓散主之。不渴者，茯苓甘草汤主之。

　　伤寒汗出而渴者，亡津液胃燥，邪气渐传里也，五苓散以和表里。若汗出不渴者，邪气不传里，但在表而表虚也，与茯苓甘草汤和表合卫。

　　茯苓甘草汤方：茯苓（二两。味甘平） 桂枝（二两，去皮。味辛热） 生姜（三两，切。味辛温） 甘草（一两，炙。味甘平）

　　茯苓、甘草之甘，益津液而和卫；桂枝、生姜之辛，助阳气而解表。

　　上四味，以水四升，煮取二升，去滓，分温三服。

　　中风发热，六七日不解而烦，有表里证，渴欲饮水，水入则吐者，名曰水逆。五苓散主之。

　　中风发热，至六七日，则当解；若不解烦者，邪在表也。渴欲饮水，邪传里也。里热甚则能消（熊校记：里热甚则能水，汪本能下增消字。按能读如耐，古书多有之，迭见《内经》）水，水入则不吐；里热少则不能消水，停积不散，饮而吐水也。以其因水而吐，故名水逆。与五苓散和表里、散停饮。

　　未持脉时，病患手叉自冒心，师因教试令咳而不咳者，此必两耳聋无闻也。所以然者，以重发汗，虚故如此。

　　发汗多亡阳，胸中阳气不足者，病患手叉自冒心。师见外证知阳气不足也；又试令咳而不即咳者，耳聋也，知阳气虚明矣。耳聋者，阳气虚，精气不得上通于耳故也。

　　发汗后，饮水多，必喘，以水灌之，亦喘。

　　喘，肺疾。饮水多喘者，饮冷伤肺也；以冷水灌洗而喘者，形寒伤肺也。

　　发汗后，水药不得入口为逆，若更发汗，必吐下不止。

　　发汗后，水药不得入口，为之吐逆。发汗亡阳，胃中虚冷也。若更发汗，则愈损阳气，胃气大虚，故吐下不止。

　　发汗吐下后，虚烦不得眠；若剧者，必反复颠倒，心中懊 ，栀子豉汤主之。

　　发汗吐下后，邪热乘虚客于胸中，谓之虚烦者热也，胸中烦热郁闷而不得发散者是也。热（医统本作“无”）气伏于里者，则喜睡，今热气浮于上，烦扰阳气，故不得眠。心恶热，热甚则必神昏，是以剧者反复颠倒而不安，心中懊 而愦闷。懊 者，俗谓鹘突是也。《内经》曰：其高者因而越之。

　　与栀子豉汤以吐胸中之邪。

　　栀子豉汤方：栀子（十四枚，赵本作个，擘。味苦寒） 香豉（四合，绵裹。味苦寒）

　　酸苦涌泄为阴，苦以涌吐，寒以胜热，栀子豉汤相合，吐剂宜矣。

　　上二味，以水四升，先煮栀子，得二升半，内豉，煮取一升半，去滓，分为二服，温进一服。得吐者，止后服。

　　若少气者，栀子甘草豉汤主之。（赵本有“栀子甘草豉汤方”详见本书卷十）若呕者，栀子生姜豉汤主之。（赵本有“栀子生姜豉汤方”详见本书卷十）

　　少气者，热伤气也，加甘草以益气；呕者，热烦而气逆也，加生姜以散气。少气，则气为热搏散而不收者，甘以补之可也；呕，则气为热搏逆而不散者，辛以散之可也。

　　发汗、若下之而烦热，胸中窒者，栀子豉汤主之。

　　阳受气于胸中，发汗若下，使阳气不足，邪热客于胸中，结而不散，故烦热而胸中窒塞，与栀子豉汤以吐胸中之邪。

　　伤寒五六日，大下之后，身热不去，心中结痛者，未欲解也，栀子豉汤主之。

　　伤寒五六日，邪气在里之时，若大下后，身热去，心胸空者，为欲解。若大下后，身热去而心结痛者，结胸也；身热不去，心中结痛者，虚烦也。结胸为热结（医统本作“客”）胸中，为实，是热气已收敛于内，则外身热去；虚烦为热客胸中，未结为实，散漫为烦，是以身热不去。六七日为欲解之时，以热为虚烦，故云未欲解也。与栀子豉汤以吐除之。

　　伤寒下后，心烦、腹满、卧起不安者，栀子浓朴汤主之。

　　下后，但腹满而不心烦，即邪气入里为里实；但心烦而不腹满，即邪气在胸中为虚烦。既烦且满，则邪气壅于胸腹之间也。满则不能坐，烦则不能卧，故（医统本有“令”字）卧起不安。与栀子浓朴汤，吐烦泄满。

　　栀子浓朴汤方：栀子（十四枚，赵本作个，擘。味苦寒） 浓朴（四两，姜炙。赵本作炙，去皮，苦温） 枳实（四枚，水浸，去穣，炒。，赵本作“炙令黄”，味苦寒）

　　酸苦涌泄。栀子之苦，以涌虚烦；浓朴枳实之苦，以泄腹满。

　　以上（赵本作“右”）三味，以水三升半，煮取一升半，去滓，分二服。温进一服，得吐者，止后服。

　　伤寒，医以丸药大下之，身热不去，微烦者，栀子干姜汤主之。

　　丸药不能除热，但损正气。邪气乘虚留于胸中而未入深者，则身热不去而微烦，与栀子干姜汤，吐烦益正气。

　　栀子干姜汤方：栀子（十四枚，赵本作“个”擘。味苦寒） 干姜（二两。味辛热）

　　苦以涌之，栀子之苦以吐烦。辛以润之，干姜之辛以益气。

　　上二味，以水三升半，煮取一升半，去滓，分二服。温进一服，得吐者，止后服。

　　凡用栀子汤，病患旧微溏者，不可与服之。

　　病患旧微溏者，里虚而寒在下也，虽烦则非蕴热，故不可与栀子汤。《内经》曰：先泄而后生他病者，治其本，必且调之，后乃治其他病。

　　太阳病发汗，汗出不解，其人仍发热，心下悸，头眩，身 动，振振欲擗（赵本注：“一作僻”）地者，真武汤主之。（赵本有“真武汤方”详见本书卷六）

