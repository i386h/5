<!-- { "loadSidebar": true } -->
　　动，为阴阳相搏，方其阴阳相搏而虚者，则动。阳动为阳虚，故汗出；阴动为阴虚，故发热也。如不汗出，发热，而反形冷、恶寒者，三焦伤也。三焦者，原气之别使，主行气于阳。三焦既伤，则阳气不通而微，致身冷而恶寒也。《金匮要略》曰：阳气不通即身冷。经曰：阳微则恶寒。

　　若数脉见于关上，上下无头尾，如豆大，厥厥动摇者，名曰动也。

　　《脉经》云：阳出阴入，以关为界。关为阴阳之中也，若数脉见于关上，上下无头尾，如豆大，厥厥动摇者，是阴阳之气相搏也，故名曰动。

　　阳脉浮大而濡，阴脉浮大而濡，阴脉与阳脉同等者，名曰缓也。

　　阳脉寸口也，阴脉尺中也。上下同等，无有偏胜者，是阴阳之气和缓也，非若迟缓之有邪也。阴阳偏胜者为结、为促，阴阳相搏者为动，阴阳气和者为缓，学人不可不知也。

　　脉浮而紧者，名曰弦也。弦者状如弓弦，按之不移也。脉紧（赵本作“阴”）者，如转索无常也。

　　《脉经》云：弦与紧相类，以弦为虚，故虽紧如（医统本作“而”）弦，而按之不移，不移则不足也。

　　经曰：弦则为减，以紧为实，是切之如转索无常而不散。《金匮要略》曰：脉紧如转索无常者，有宿食也。

　　脉弦而大，弦则为减，大则为芤。减则为寒，芤则为虚。寒虚相搏，此名为革。妇人则半产、漏下，男子则亡血、失精。

　　弦则为减，减则为寒。寒者谓阳气少也。大则为芤，芤则为虚，虚者谓血少不足也。（熊校记：芤则为虚者，汪本虚下增虚字。按注义总释弦减寒气少，大芤虚为血少，非单言寒少气、虚少血也。元版上句误重寒字，谓血少不足也。旧钞与汪本同。按少即不足，于义为复，少字疑误衍）所谓革者，言其既寒且虚，则气血改革，不循常度。男子得之，为真阳减，而不能内固，故主亡血、失精；妇人得之，为阴血虚，而不能滋养，故主半产、漏下。

　　问曰：病有战而汗出，因得解者，何也？答曰：脉浮而紧，按之反芤，此为本虚，故当战而汗出也。其人本虚，是以发战。以脉浮，故当汗出而解也。

　　浮为阳，紧为阴，芤为虚。阴阳争则战，邪气将出，邪与正争，其人本虚，是以发战。正气胜则战，战已复发热而大汗解也。

　　若脉浮而数，按之不芤，此人本不虚；若欲自解，但汗出耳，不发战也。

　　浮、数，阳也。本实阳胜，邪不能与正争，故不发战也。

　　问曰：病有不战而汗出解者，何也？答曰：脉大而浮数，故知不战汗出而解也。

　　阳胜则热，阴胜则寒，阴阳争则战。脉大而浮数皆阳也，阳气全胜，阴无所争，何战之有。

　　问曰：病有不战，不汗出而解者，何也？答曰：其脉自微，此以曾经（赵本无“经”字）发汗、若吐、若下、若亡血，以内无津液，此阴阳自和，必自愈，故不战、不汗出而解也。

　　脉微者，邪气微也。邪气已微，正气又弱，脉所以微。既经发汗、吐下、亡阳、亡血，内无津液，则不能作汗，得阴阳气和而自愈也。

　　问曰：伤寒三日，脉浮数而微，病患身凉和者，何也？答曰：此为欲解也。解以夜半。脉浮而解者，然汗出也；脉数而解者，必能食也；脉微而解者，必大汗出也。

　　伤寒三日，阳去入阴之时，病患身热，脉浮数而大，邪气传也；若身凉和，脉浮数而微者，则邪气不传而欲解也。解以夜半者，阳生于子也。脉浮，主 然汗出而解者，邪从外散也；脉数，主能食而解者，胃气和也；脉微，主大汗出而解者，邪气微也。

　　问曰：脉病，欲知愈未愈者，何以别之？答曰：寸口、关上、尺中三处，大小、浮沉、迟数同等，虽有寒热不解者，此脉阴阳为和平，虽剧当愈。

　　三部脉均等，即正气已和，虽有余邪，何害之有。立夏，（赵本立上有“师曰”二字）得洪（赵本注：“一作浮”）大脉，是其本位。其人病，身体苦疼重者，须发其汗；若明日身不疼不重者，不须发汗；若汗 自出者，明日便解矣。何以言之，立夏得洪大脉，（赵本作“立夏脉洪大”）是其时脉，故使然也。四时仿此。

　　脉来应时，为正气内固，虽外感邪气，但微自汗出而亦解尔。《内经》曰：脉得四时之顺者病无他。

　　问曰：凡病欲知何时得？何时愈？答曰：假令夜半得病，（赵本有“者”字）明日日中愈；日中得病，（赵本有“者”字）夜半愈。何以言之？日中得病，夜半愈者，以阳得阴则解也。夜半得病，明日日中愈者，以阴得阳则解也。

　　日中得病者，阳受之，夜半得病者，阴受之。阳不和，得阴则和，是解以夜半；阴不和，得阳则和，是解以日中。经曰：用阳和阴，用阴和阳。

　　寸口脉浮为在表，沉为在里，数为在腑，迟为在脏。假令脉迟，此为在脏也。

　　经曰：诸阳浮数为乘腑，诸阴迟涩为乘脏。

　　趺阳脉浮而涩，少阴脉如经也，（赵本医统本并作“者”）其病在脾，法当下利。何以知之？若脉浮大者，气实血虚也。今趺阳脉浮而涩，故知脾气不足，胃气虚也。以少阴脉弦而浮，（赵本注：“一作沉”）

　　才见此为调脉，故称如经也。若反滑而数者，故知当屎脓也。（赵本注：“玉函作溺”）

　　趺阳者，胃之脉。诊得浮而涩者，脾胃不足也。浮者，以为气实，涩者，以为血虚者，此非也。

　　经曰：脉浮而大，浮为气实，大为血虚。若脉浮大，当为气实血虚。今趺阳脉浮而涩，浮则胃虚，涩则脾寒，脾胃虚寒，则谷不消，而水不别，法当下利。少阴肾脉也，肾为肺之子，为肝之母，浮为肺脉，弦为肝脉，少阴脉弦而浮，为子母相生，故云调脉。若滑而数者，则客热在下焦，使血流腐而为脓，故屎脓也。

　　寸口脉浮而紧，浮则为风，紧则为寒。风则伤卫，寒则伤荣。荣卫俱病，骨节烦疼，当发其汗也。

　　《脉经》云：风伤阳，寒伤阴。卫为阳，荣为阴，风为阳，寒为阴，各从其类而伤也。《易》曰：水流湿、火就燥者，是矣！卫得风则热，荣得寒则痛。荣卫俱病，故致骨节烦疼，当与麻黄汤，发汗则愈。

　　趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。荣卫内陷，其数先微，脉反但浮，其人必大便硬，气噫而除。何以言之？本以数脉动脾，其数先微，故知脾气不治，大便硬，气噫而除。今脉反浮，其数改微，邪气独留，心中则饥，邪热不杀谷，潮热发渴，数脉当迟缓，脉因前后度数如法，病者则饥。数脉不时，则生恶疮也。

　　经，常也。趺阳之脉，以候脾胃，故迟缓之脉为常。若脉浮数，则为医妄下，伤胃动脾，邪气乘虚内陷也。邪在表则见阳脉，邪在里则见阴脉。邪在表之时，脉浮而数也，因下里虚，荣卫内陷，邪客于脾，以数则动脾。今数先微，则是脾邪先陷于里也，胃虚脾热，津液干少，大便必硬。《针经》曰：脾病善噫，得后出余气，则快然而衰，今脾客邪热，故气噫而除。脾能消磨（医统本作“磨消”）水谷，今邪气独留于脾，脾气不治，心中虽饥而不能杀谷也。脾主为胃行其津液，脾为热烁，故潮热而发渴也。趺阳之脉，本迟而缓，因下之后，变为浮（医统本作“浮为”）数，荣卫内陷，数复改微，是脉因前后度数如法，邪热内陷于脾，而心中善饥也。数脉不时者，为数当改微，而复不微，如此则是邪气不传于里，但郁于荣卫之中，必出自肌皮，为恶疮也。

　　师曰：病患脉微而涩者，此为医所病也。大发其汗，又数大下之，其人亡血，病当恶寒，后乃发热，无休止时。夏月盛热，欲着覆衣，冬月盛寒，欲裸其身，所以然者，阳微则恶寒，阴弱则发热。此医发其汗，令（赵本作“使”）阳气微，又大下之，令阴气弱，五月之时，阳气在表，胃中虚冷，以阳气内微，不能胜冷，故欲着覆衣；十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知血亡也。（赵本作“亡血”）

　　微为亡阳，涩则无血，不当汗而强与汗之者，令阳气微，阴气上入阳中，则恶寒，故曰阳微则恶寒。不当下而强与下之者，令阴气弱，阳气下陷入阴中，则发热，故曰阴弱则发热。气为阳，血为阴，阳脉以候气，阴脉以候血，阴脉迟涩，为荣血不足，故知亡血。经曰：尺脉迟者，不可发汗，以荣气不足，血少故也。

　　脉浮而大，心下反硬，有热属脏者，攻之，不令发汗。

　　浮大之脉，当责邪在表，若心下反硬者，则热已甚，而内结也。有热属脏者，为别无虚寒，而但见里热也。

　　脏属阴，为悉在里，故可下之。攻之谓下之也，不可谓脉浮大，更与发汗。

　　《病源》曰：热毒瓦斯乘心，心下痞满，此为有实，宜速下之。

　　属腑者，不令溲数。溲数则大便硬，汗多则热愈，汗少则便难，脉迟尚未可攻。

　　虽心下硬，若余无里证，但见表证者，为病在阳，谓之属腑，当先解表，然后攻痞。溲，小便也，勿为饮结，而利小便，使其溲数，大便必硬也。经曰：小便数者，大便必硬，谓走其津液也。汗多，则邪气除而热愈，汗少，则邪热不尽，又走其津液，必便难也。硬家当下，设脉迟，则未可攻，以迟为不足，即里气未实故也。

　　脉浮而洪，身汗如油，喘而不休，水浆不下，体形（赵本作“形体”）不仁，乍静乍乱，此为命绝也。

　　病有不可治者，为邪气胜于正气也。《内经》曰：大则邪至。又曰：大则病进。脉浮而洪者，邪气胜也；身汗如油，喘而不休者；正气脱也；四时以胃气为本，水浆不下者，胃气尽也；一身以荣卫为充，形体不仁者，荣卫绝也；不仁为痛痒俱不知也。《针经》曰：荣卫不行，故为不仁。争则乱，安则静，乍静乍乱者，正与邪争，正负邪胜也。正气已脱，胃气又尽，荣卫俱绝，邪气独胜，故曰命绝也。

　　又未知何脏先受其灾，若汗出发润，喘不休者，此为肺先绝也。

　　肺，为气之主，为津液之帅。汗出、发润者，津脱也；喘不休者，气脱也。

　　阳反独留，形体如烟熏，直视摇头，（赵本医统本皆有“者”字）此（赵本有“为”字）心绝也。

　　肺主气，心主血，气为阳，血为阴。阳反独留者，则为身体大热，是血先绝而气独在也。形体如烟熏者，为身无精华，是血绝不荣于身也。心脉侠咽系目，直视者，心经绝也。头为诸阳之会，摇头者，阴绝而阳无根也。

　　唇吻反青，四肢 习者，此为肝绝也。

