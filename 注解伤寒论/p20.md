<!-- { "loadSidebar": true } -->
　　生姜（三两，切。味辛温） 甘草（二两，炙。味甘温） 大枣（十二枚，擘。味甘温）

　　风在表者，散以桂枝、甘草之辛甘；湿在经者，逐以附子之辛热；姜、枣辛甘行荣卫，通津液，以和表也。

　　上五味，以水六升，煮取二升，去滓，分温三服。赵本有去桂加白术汤方云：附子（三枚，炮，去皮破） 白术（四两） 生姜（三两，切） 甘草（二两，炙） 大枣（十二枚，擘）

　　风湿相搏，骨节烦疼，（赵本作“疼烦”）掣痛，不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。

　　风则伤卫，湿流关节，风湿相搏，两邪乱经，故骨节疼烦，掣痛，不得屈伸，近之则痛剧也。风胜则卫气不固，汗出，短气，恶风不欲去衣，为风在表；湿胜则水气不行，小便不利，或身微肿，为湿外薄（医统本作“搏”）也。与甘草附子汤，散湿固卫气。

　　甘草附子汤方：甘草（二两，炙。味甘平） 附子（二枚，炮，去皮破。味辛热） 白术（二两。味甘温） 桂枝（四两，去皮。味辛热）

　　桂枝、甘草之辛甘，发散风邪而固（医统本作“和”）卫；附子、白术之辛甘，解湿气而温经。

　　上四味，以水六升，煮取三升，去滓，温服一升，日三服。初服得微汗则解。能食，汗出（赵本作“止”）

　　复烦者，（赵本有“将”字）服五合，恐一升多者，宜服六七合为妙。（赵本医统本并作“始”）

　　伤寒脉浮滑，此（赵本有“以”字）表有热、里有寒，白虎汤主之。

　　浮为在表，滑为在里。表有热，外有热也；里有寒：有邪气传里也。以邪未入腑，故止言寒，如瓜蒂散证云：胸上有寒者是矣。与白虎汤，以解内外之邪。

　　白虎汤方：知母（六两。味苦寒） 石膏（一斤，碎。味甘寒） 甘草（二两，赵本有“炙”字。味甘平） 粳米（六合。味甘平）

　　《内经》曰：热淫所胜，佐以苦甘。知母、石膏之苦甘以散热，热则伤气。甘以缓之，甘草、粳米之甘以益气。

　　上四味，以水一斗，煮米熟，汤成，去滓，温服一升，日三服。

　　伤寒脉结代，心动悸，炙甘草汤主之。

　　结代之脉，动而中止能自还者，名曰结；不能自还者，名曰代。由血气虚衰，不能相续也。心中悸动，知真气内虚也，与炙甘草汤，益虚补血气而复脉。

　　炙甘草汤方：甘草（四两，炙。味甘平） 生姜（三两，切。味辛温） 桂枝（三两，去皮。味辛热） 人参（二两。

　　味甘温） 生地黄（一斤。味甘寒） 阿胶（二两。味温甘，医统本作甘温） 麦门冬（半升，去心。味甘平） 麻子人（赵本作“仁”，半升。味甘平） 大枣（十二，赵本医统本并作三十，枚，擘。味甘温）

　　补可以去弱，人参、甘草、大枣之甘，以补不足之气；桂枝、生姜之辛，以益正气。《圣济经》曰：津耗散为枯，五脏痿弱，荣卫涸流，温剂所以润之。麻人、阿胶、麦门冬、地黄之甘，润经益血，复脉通心也。

　　上九味，以清酒七升，水八升，先煮八味，取三升，去滓，内胶烊消尽，温服一升，日三服，一名复脉汤。

　　脉按之来缓，而（赵本无“而”字）时一止复来者，名曰结。又脉来动而中止，更来小数，中有还者反动，名曰结阴也；脉来动而中止，不能自还，因而复动，（赵本有“者”字） 名曰代阴也。得此脉者，必难治。

　　结代之脉，一为邪气留结，一为真气虚衰。脉来动而中止，若能自还，更来小数，止是邪气留结，名曰结阴；若动而中止，不能自还，因其呼吸，阴阳相引复动者，是真气衰极，名曰代阴，为难治之脉。经曰：脉结者生，代者死，此之谓也。

　　卷五

　　辨阳明病脉证并治法第八

　　问曰：病有太阳阳明，有正阳阳明，有少阳阳明，何谓也？答曰：太阳阳明者，脾约（赵本注：“一云络”）是也。

　　阳明胃也。邪自太阳经传之入腑者，谓之太阳阳明。经曰：太阳病，若吐、若下、若发汗后，微烦，小便数，大便因硬者，与小承气汤，即是太阳阳明脾约病也。

　　正阳阳明者，胃家实（赵本注：“一作寒”）是也。

　　邪自阳明经传入腑者，谓之正阳阳明。经曰：阳明病，脉迟，虽汗出不恶寒，其身必重，短气，腹满而喘，有潮热者，外欲解可攻里也。手足 然汗出者，此大便已硬也，大承气汤主之，即是正阳阳明胃家实也。

　　少阳阳明者，发汗，利小便已，胃中燥烦实，大便难是也。

　　邪自少阳经传之入腑者，谓之少阳阳明。经曰：伤寒，脉弦细，头痛发热者，属少阳。少阳不可发汗，发汗则谵语，此属胃，即是少阳阳明病也。

　　阳明之为病，胃家实（赵本有“是”字）也。

　　邪传入胃，热毒留结，则胃家为实。华佗曰：热毒入胃要须下去之，不可留于胃中。是知邪在阳明，为胃家实也。

　　问曰：何缘得阳明病？答曰：太阳病（赵本有“若”字）发汗、若下、若利小便，此亡津液，胃中干燥，因转属阳明，不更衣，内实，大便难者，此名阳明也。

　　本太阳病不解，因汗、利小便，亡津液，胃中干燥，太阳之邪入腑，转属阳明。古人登厕必更衣，不更衣者，通为不大便。不更衣，则胃中物不得泄，故为内实。胃无津液，加之蓄热，大便则难，为阳明里实也。

　　问曰：阳明病，外证云何？答曰：身热，汗自出，不恶寒，反恶热也。

　　阳明病，为邪入腑也。邪在表，则身热，汗出而恶寒；邪既入腑，则表证已罢，故不恶寒，但身热，汗出，而恶热也。

　　问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。

　　邪客在阳明，当发热而不恶寒，今得之一日，犹不发热而恶寒者，即邪未全入腑，尚带表邪；若表邪全入，则更无恶寒，必自汗出而恶热也。

　　问曰：恶寒何故自罢？答曰：阳明居中，（赵本有“主”字）土也，万物所归，无所复传。始虽恶寒，二日自止，此为阳明病也。

　　胃为水谷之海，主养四旁。四旁有病，皆能传入于胃。入胃则更不复传，如太阳（医统本有“病”字）传之入胃，则更不传阳明；阳明病传之入胃，则更不传少阳；少阳病传之入胃，则更不传三阴。

　　本太阳初得病时，发其汗，汗先出不彻，因转属阳明也。

　　伤寒传经者，则一日太阳，二日阳明。此太阳传经，故曰转属阳明。

　　伤寒发热无汗，呕不能食，而反汗出 然者，是转属阳明也。

　　伤寒发热，无汗，呕不能食者，太阳受病也；若反汗出 然者，太阳之邪转属阳明也。经曰：阳明病法多汗。

　　伤寒三日，阳明脉大。

　　伤寒三日，邪传阳明之时。经曰：尺寸俱长者，阳明受病，当二三日发。阳明气血俱多，又邪并于经，是以脉大。

　　伤寒脉浮而缓，手足自温者，是为系在太阴。太阴者，身当发黄；若小便自利者，不能发黄。至七八日大便硬者，为阳明病也。

　　浮为阳邪，缓为脾脉。伤寒脉浮缓，太阴客热。邪在三阳，则手足热；邪在三阴，则手足寒。今手足自温，是知系在太阴也。太阴土也，为邪蒸之，则色见于外，当发身黄。小便自利者，热不内蓄，不能发黄，至七八日，大便硬者，即太阴之邪入腑，转属阳明也。

　　伤寒转系阳明者，其人 然微汗出也。

　　伤寒则无汗，阳明法多汗，此以伤寒邪转系阳明，故 然微汗出。

　　阳明中风，口苦咽干，腹满微喘，发热恶寒，脉浮而紧；若下之，则腹满、小便难也。

　　脉浮在表，紧为里实。阳明中风，口苦咽干，腹满微喘者，热传于里也；发热恶寒者，表仍未解也。若下之，里邪虽去，表邪复入于里，又亡津液，故使腹满而小便难。

　　阳明病，若能食，名中风；不能食，名中寒。

　　阳明病，以饮食别受风寒者，以胃为水谷之海，风为阳邪，阳（医统本有“邪”字）杀谷，故中风者能食；寒为阴邪，阴邪不杀谷，故伤寒者不能食。

　　阳明病，若中寒，（赵本有“者”字）不能食，小便不利，手足 然汗出，此欲作固瘕，必大便初硬后溏。所以然者，以胃中冷，水谷不别故也。

　　阳明中寒不能食者，寒不杀谷也。小便不利者，津液不化也。阳明病法多汗，则周身汗出，此手足 然而（医统本无“而”字）汗出，而身无汗者，阳明中寒也。固瘕者，寒气结积也。胃中寒甚，欲留结而为固瘕，则津液不得通行，而大便必硬者，若汗出小便不利者，为实也。此以小便不利，水谷不别，虽大便初硬，后必溏也。

　　阳明病，（赵本有“初”字）饮食，小便反不利，大便自调，其人骨节疼，翕翕如有热状，奄然发狂，然汗出而解者，此水不胜谷气，与汗共并，脉紧则愈。

　　阳病客热，初传入胃，胃热则消谷而欲食。阳明病热为实者，则小盒饭数，大盒饭硬，今小便反不利，大便自调者，热气散漫，不为实也。欲食，则胃中谷多，《内经》曰：食入于阴，长气于阳。谷多则阳气胜，热消津液则水少。经曰：水入于经，其血乃成，水少则阴血弱。《金匮要略》曰：阴气不通，即骨疼。其人骨节疼者，阴气不足也。热甚于表者，翕翕发热；热甚于里者，蒸蒸发热。此热气散漫，不专着于表里，故翕翕如有热状。奄，忽也。忽然发狂者，阴不胜阳也。《内经》曰：阴不胜其阳者，则脉流薄疾，并乃狂。阳明蕴热为实者，须下之愈；热气散漫，不为实者，必待汗出而愈，故云 然而汗出（医统本作“汗出而”）解也。水谷之等者，阴阳气平也。水不胜谷气，是阴不胜阳也。汗出则阳气衰，脉紧则阴气生。阴阳气平，两无偏胜则愈，故云与汗共并，脉紧则愈。

　　阳明病欲解时，从申至戌上。

　　四月为阳，土旺于申、酉、戌向王时，是为欲解。

　　阳明病，不能食，攻其热必哕。所以然者，胃中虚冷故也。以其人本虚，故（赵本无“故”字）攻其热必哕。

　　不能食，胃中本寒，攻其热，复虚其胃，虚寒相搏，故令哕也。经曰：关脉弱，胃气虚，有热不可大攻之，热去则寒起。此之谓也。

　　阳明病脉迟，食难用饱，饱则微烦，头眩，必小便难，此欲作谷疸，虽下之，腹满如故。所以然者，脉迟故也。

