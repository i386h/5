<!-- { "loadSidebar": true } -->
　　阳明病脉迟，则邪方入里，热未为实也。食入于阴，长气于阳。胃中有热，食难用饱，饱则微烦而头眩者，谷气与热气相搏也。两热相合，消搏津液，必小便难。利者不能发黄，言热得泄也。小便不利，则热不得泄，身必发黄。疸，黄也。以其发于谷气之热，故名谷疸。热实者，下之则愈；脉迟为热气未实，虽下之，腹满亦不减也。经曰：脉迟尚未可攻。

　　阳明病法多汗，反无汗，其身如虫行皮中状者，此以（医统本作“以此”）久虚故也。

　　胃为津液之府，（医统本作“本”）气虚津液少，病则反无汗。胃候身之肌肉，其身如虫行皮中者，知胃气久虚也。

　　阳明病，反无汗，而小便利，二三日，呕而咳，手足厥者，必苦头痛；若不咳不呕，手足不厥者，头不痛。（赵本注：“一云：冬阳明”）

　　阳明病法多汗，反无汗，而小便利者，阳明伤寒，而寒气内攻也。至二三日，呕咳而肢厥者，寒邪发于外也，必苦头痛；若不咳不呕，手足不厥者，是寒邪但攻里而不外发，其头亦不痛也。

　　阳明病，但头眩，不恶寒，故能食而咳，其人必咽（赵本作“咽必”）痛；若不咳者，咽不痛。（赵本注：“一云冬阳明”）

　　阳明病，身不重痛，但头眩而不恶寒者，阳明中风而风气内攻也。经曰：阳明病，若能食，名中风。风邪攻胃，胃气上逆则咳。咽门者，胃之系，咳甚则咽伤，故必咽痛；若胃气不逆，则不咳，其咽亦不痛也。

　　阳明病无汗，小便不利，心中懊 者，身必发黄。

　　阳明病无汗，而小便不利者，热蕴于内而不得越；心中懊 者，热气郁蒸，欲发于外而为黄也。

　　阳明病，被火，额上微汗出，（赵本有“而”字）小便不利者，必发黄。

　　阳明病则为内热，被火，则火热相合而甚。若遍身汗出而小便利者，热得泄越不能发黄，今额上微汗出，而小便不利，则热不得越，郁蒸于胃，必发黄也。

　　阳明病，脉浮而紧者，必潮热，发作有时。但浮者，必盗汗出。

　　浮为在经，紧者里实。脉浮而紧者，表热里实也，必潮热，发作有时。若脉但浮而不紧者，止是表热也，必盗汗出。盗汗者，睡而汗出也。阳明病里热者自汗，表热者盗汗。

　　阳明病，口燥，但欲漱水不欲咽者，此必衄。

　　阳明之脉起于鼻，络于口。阳明里热，则渴欲饮水，此口燥但欲漱水不欲咽者，是热在经而里无热也。阳明气血俱多，经中热甚，迫血妄行，必作衄也。

　　阳明病，本自汗出，医更重发汗，病已瘥，尚微烦不了了者，此大便必（赵本作“此必大便”）硬故也。以亡津液，胃中干燥，故令大便硬。当问其小便，日几行。若本小便日三四行，今日再行，故知大便不久出；今为小便数少，以津液当还入胃中，故知不久必大便也。

　　先亡津液，使大便硬，小便数少，津液分别，大便必自下也。

　　伤寒呕多，虽有阳明证不可攻之。

　　呕者，热在上焦，未全入腑，故不可下。

　　阳明病，心下硬满者，不可攻之。攻之，利遂不止者死，利止者愈。

　　阳明病腹满者，为邪气入腑，可下之。心下硬满，则邪气尚浅，未全入腑，不可便下之。得利止者，为邪气去，正气安，正气安则愈；若因下利不止者，为正气脱而死。

　　阳明病，面合赤色，（赵本作“色赤”）不可攻之，必发热色黄，（赵本有“者”字）小便不利也。

　　合，通也。阳明病面色通赤者，热在经也，不可下之。下之虚其胃气，耗其津液，经中之热，乘虚入胃，必发热色黄，小便不利也。

　　阳明病，不吐不下，心烦者，可与调胃承气汤。（赵本有“调胃承气汤方”详见卷二）

　　吐后心烦，谓之内烦；下后心烦，谓之虚烦。今阳明病不吐不下心烦，则（医统本作“即”）是胃有郁热也，与调胃承气汤，以下郁热。

　　阳明病脉迟，虽汗出，不恶寒者，其身必重，短气腹满而喘，有潮热者，此外欲解，可攻里也。手足 然而（赵本无“而”字）汗出者，此大便已硬也，大承气汤主之；若汗多微发热恶寒者，外未解也，（赵本注：“一法与桂枝汤”）其热不潮，未可与承气汤；若腹大满不通者，可与小承气汤，微和胃气，勿令（赵本有“至”字）大泄下。

　　阳明病脉迟，若汗出多，微发热恶寒者，表未解也；若脉迟，虽汗出而不恶寒者，表证罢也。身重、短气、腹满而喘，有潮热者，热入腑也。四肢诸阳之本，津液足，为热蒸之，则周身汗出；津液不足，为热蒸之，其手足 然而汗出，知大便已硬也，与大承气汤，以下胃热。经曰：潮热者，实也。其热不潮，是热未成实，故不可便与大承气汤，虽有腹大满不通之急，亦不可与大承气汤。与小承气汤微和胃气。

　　大承气汤方：大黄（四两，酒洗。苦寒） 浓朴（半斤，炙，去皮。苦温） 枳实（五枚，炙。苦寒） 芒硝（三合。咸寒）

　　《内经》曰：燥淫所胜，以苦下之。大黄、枳实之苦，以润燥除热。又曰：燥淫于内，治以苦温。浓朴之苦，下结燥。又曰：热淫所胜，治以咸寒，芒硝之咸，以攻蕴热。

　　上四味，以水一斗，先煮二物，取五升，去滓，内大黄，（赵本有“更”字）煮取二升，去滓，内芒硝，更上微火一两沸，分温再服。得下，余勿服。

　　小承气汤方：大黄（四两。赵本有“酒洗”二字） 浓朴（二两，炙，去皮。） 枳实（三枚，大者，炙）

　　大热结实者，与大承气汤；小热微结者，与小承气汤。以热不大甚，故于大承气汤去芒硝；又以结不至坚，故不（熊校记：故亦减浓朴、枳实也，汪本亦改不。按汪以方内仍有枳实，故云不减，殊不思改半斤或二两，五枚为三枚，乃所谓减也，且以上句文义推之，正是亦，非不减浓朴、枳实也。）

　　以上（赵本作“右”）三味，以水四升，煮取一升二合，去滓，分温二服。初服汤，当更衣，不尔者，尽饮之；若更衣者，勿服之。

　　阳明病，潮热，大便微硬者，可与大承气汤；不硬者，不（赵本有“可”字）与之。若不大便六七日，恐有燥屎，欲知之法，少与小承气汤，汤入腹中，转失气者，此有燥屎，（赵本有“也”字）乃可攻之；若不转失气者，此但初头硬，后必溏，不可攻之，攻之，必胀满不能食也。欲饮水者，与水则哕。其后发热者，必大便复硬而少也，以小承气汤和之。不转失气者，慎不可攻也。

　　潮热者实，得大便微硬者，便可攻之；若便不硬者，则热未成实，虽有潮热亦未可攻。若不大便六七日，恐有燥屎，当先与小承气汤渍之，如有燥屎，小承气汤药势缓，不能宣泄，必转气下失；若不转失气，是胃中无燥屎，但肠间少硬尔，止初头硬，后必溏，攻之则虚其胃气，致腹胀满不能食也。胃中干燥，则欲饮水，水入胃中，虚寒相搏，气逆则哕。其后却发热者，则热气乘虚还复聚于胃中，胃燥得热，必大便复硬，而少与小承气汤，微利与和之，故以重云不转失气，不可攻内，慎之至也。

　　夫实则谵语，虚则郑声。郑声（赵本有“者”字）重语也。

　　《内经》曰：邪气盛则实，精气夺则虚。谵语由邪气盛，而神识昏也；郑声，由精气夺而声不全也。谵语者，言语不次也；郑声者，郑音不正也。《论语》云：恶郑声之乱雅乐。又曰：放郑声，远佞人。郑声淫，佞人殆。言郑声不正也。今新瘥气虚，人声转者，是所谓重语者也。若声重亦声转之。

　　直视谵语，喘满者死。下利者亦死。

　　直视谵语，邪胜也。喘满为气上脱；下利为气下脱，是皆主死。

　　发汗多，若重发汗者，亡其阳，谵语脉短者死；脉自和者不死。

　　亡阳胃燥，谵语者脉短，津液已绝，不可复治；脉自和，为正气未衰而犹可生也。

　　伤寒若吐、若下后，不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，（赵本注：“一云：顺衣妄撮，怵惕不安”）微喘直视，脉弦者生，涩者死，微者但发热谵语者，大承气汤主之。若一服利，（赵本有“则”字）止后服。

　　若吐、若下，皆伤胃气，不大便五六日上至十余日者，亡津液，胃气虚，邪热内结也。阳明王于申酉戌，日晡所发潮热者，阳明热甚也；不恶寒者，表证罢也。独语如见鬼状者，阳明内实也，以为热气有余。若剧者，是热气甚大也，热大甚于内，昏冒正气，使不识人，至于循衣摸床，惕而不安，微喘直视。伤寒阳胜而阴绝者死，阴胜而阳绝者死。热剧者，为阳胜。脉弦为阴有余，涩为阴不足。阳热虽剧，脉弦，知阴未绝而犹可生；脉涩则绝阴，（医统本作“阴绝”）故不可治。其邪热微而未至于剧者，但发热谵语，可与大承气汤，以下胃中热。经曰：凡服下药，中病即止，不必尽剂。此以热未剧，故云若一服利，则止后服。

　　阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止，（赵本有“者”字）更莫复服。

　　亡津液胃燥，大便硬而谵语，虽无大热内结，亦须与小承气汤和其胃气。得一服谵语止，则胃燥以润，更莫复与承气汤，以本无实热故也。

　　阳明病，谵语发潮热，脉滑而疾者，小承气汤主之。因与承气汤一升，腹中转失（赵本无“失”字）气者，更服一升；若不转失气，（赵本作“转气者”）勿更与之。明日（赵本有“又”字）不大便，脉反微涩者，里虚也，为难治，不可更与承气汤也。

　　阳明病谵语，发潮热，若脉沉实者，内实者也，则可下；若脉滑疾，为里热未实，则未可下，先与小承气汤和之。汤入腹中转失气者，中有燥屎，可更与小承气汤一升以除之；若不转失气者，是无燥屎，不可更与小承气汤。至明日邪气传时，脉得沉实紧牢之类，是里实也；反得微涩者，里气大虚也。若大便利后，脉微涩者，止为里虚而犹可，此不曾大便，脉反微涩，是正气内衰，为邪气所胜，故云难治。

　　阳明病，谵语有潮热，反不能食者，胃中必有燥屎五六枚也。若能食者，但硬耳，宜大承气汤下之。

　　谵语潮热为胃热，当消谷引食；反不能食者，胃中有燥屎，而胃中实也。若能食者，胃中虚热，虽硬不得为有燥屎。杂病虚为不欲食，实为欲食；伤寒则胃实热甚者，不能食，胃中虚热甚者能食，与杂病为异也。（医统本有“与”字）大承气汤以下燥屎，逐结热。

