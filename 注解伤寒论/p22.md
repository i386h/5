<!-- { "loadSidebar": true } -->
　　阳明病，下血谵诸者，此为热入血室；但头汗出者，刺期门，随其实而泻（赵本作“写”字）之， 然汗出则愈。

　　阳明病热入血室，迫血下行，使下血谵语。阳明病法多汗，以夺血者无汗，故但头汗出也。刺期门以散血室之热，随其实而泻之，以除阳明之邪热，散邪除热，荣卫得通，津液得复， 然汗出而解。

　　汗（赵本注：“一作卧”）出谵语者，以有燥屎在胃中，此为风也，须下之，（赵本作“者”）过经乃可下之。下之若早，语言必乱，以表虚里实故也。下之则（赵本无“则”字）愈，宜大承气汤。

　　胃中有燥屎则谵语，以汗出为表未罢，故云风也。燥屎在胃则当下，以表未和则未可下，须过太阳经，无表证，乃可下之。若下之早，燥屎虽除，则表邪乘虚复陷于里，为表虚里实，胃虚热甚，语言必乱。与大承气汤，却下胃中邪热则止。

　　伤寒四五日，脉沉而喘满。沉为在里，而反发其汗，津液越出，大便为难，表虚里实，久则谵语。

　　邪气入内之时，得脉沉而喘满，里证具也，则当下之；反发其汗，令津液越出，胃中干燥，大便必难，久则屎燥胃实，必发谵语。

　　三阳合病，腹满身重，难以转侧，口不仁而（赵本无“而”字）面垢，（赵本注：“又作枯，一云向经”）

　　谵语遗尿。发汗则谵语，下之则额上生汗，手足逆冷。若自汗出者，白虎汤主之。（赵本有“白虎汤方”详见卷四）

　　腹满身重，难以反侧，口不仁谵语者，阳明也。《针经》曰：少阳病甚则面微尘。此面垢者，少阳也；遗尿者，太阳也。三者以阳明证多，故出阳明篇中。三阳合病，为表里有邪，若发汗攻表，则燥热益甚，必愈谵语；若下之攻里，表热乘虚内陷，必额上汗出，手足逆冷；其自汗出者，三阳经热甚也。《内经》曰：热则腠理开，荣卫通，汗大泄，与白虎汤，以解内外之热。

　　二阳并病，太阳证罢，但发潮热，手足 汗出，大便难而谵语者，下之则愈，宜大承气汤。

　　本太阳病并于阳明，名曰并病。太阳证罢，是无表证；但发潮热，是热并阳明。一身汗出为热越，今手足 汗出，是热聚于胃也，必大便难而谵语。经曰：手足 然而汗出者，必大便已硬也，与大承气汤，以下胃中实热。

　　阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦，反谵语。若加烧（赵本作“温”）针，必怵惕烦躁，不得眠；若下之，则胃中空虚，客气动膈，心中懊 ，舌上苔者，栀子豉汤主之。（赵本有“栀子豉汤方”详见卷三）

　　脉浮发热，为邪在表；咽燥口苦，为热在经；脉紧腹满而喘，汗出，不恶寒，反恶热，身重，为邪在里。

　　此表里俱有邪，犹当双（医统本作“和”）解之。若发汗攻表，表热虽除，而内热益甚，故躁而愦愦，反谵语。愦愦者，心乱。经曰：荣气微者，加烧针则血不行，更发热而躁烦。此表里有热，若加烧针，则损动阴气，故怵惕烦躁不得眠也；若下之，里热虽去，则胃中空虚，表中客邪之气乘虚陷于上焦，烦动于膈，使心中懊 而不了了也。舌上苔黄者，热气客于胃中；舌上苔白，知热气客于胸中，与栀子豉汤，以吐胸中之邪。

　　若渴欲饮水，口干舌燥者，白虎加人参汤主之。（赵本有“白虎加人参汤方”详见卷十）

　　若下后，邪热客于上焦者为虚烦；此下后，邪热不客于上焦而客于中焦者，是为干燥烦渴，与白虎加人参汤，散热润燥。

　　若脉浮发热，渴欲饮水，小便不利者，猪苓汤主之。

　　此下后，客热客于下焦者也。邪气自表入里，客于下焦，三焦俱带热也。脉浮发热者，上焦热也；渴欲饮水者，中焦热也；小便不利者，邪客下焦，津液不得下通也。

　　与猪苓汤利小便，以泻下焦之热也。

　　猪苓汤方：猪苓（去皮。甘平） 茯苓（甘平） 阿胶（甘平） 滑石（碎。甘寒） 泽泻（各一两。甘咸寒）

　　甘甚而反淡，淡味渗泄为阳，猪苓、茯苓之甘，以行小便；咸味涌泄为阴，泽泻之咸，以泄伏水；滑利窍，阿胶、滑石之滑，以利水道。

　　上五味，以水四升，先煮四味，取二升，去滓，内下（赵本无“下”字）阿胶烊消，温服七合，日三服。

　　阳明病，汗出多而渴者，不可与猪苓汤，以汗多胃中燥，猪苓汤复利其小便故也。

　　《针经》曰：水谷入于口，输于肠胃，其液别为五，天寒衣薄则为溺，天热衣浓则为汗，是汗溺一液也。

　　汗多为津液外泄，胃中干燥，故不可与猪苓汤利小便也。

　　脉浮而迟，表热里寒，下利清谷者，四逆汤主之。（赵本有“四逆汤方”详见卷二）

　　浮为表热，迟为里寒。下利清谷者，里寒甚也，与四逆汤，温里散寒。

　　若胃中虚冷，不能食者，饮水则哕。

　　哕者，咳逆是也。《千金》曰：咳逆者，哕逆之名。胃中虚冷，得水则水寒相搏，胃气逆而哕。

　　脉浮发热，口干鼻燥，能食者则衄。

　　脉浮发热，口干鼻燥者，热在经也；能食者里和也。热甚于经，迫血为衄。胃中虚冷阴胜也，水入于经，其血乃成，饮水者助阴，气逆为哕。发热口干阳胜也，食入于阴，长气于阳，能食者助阳，血妄为衄。三者偏阴偏阳之疾也。

　　阳明病下之，其外有热，手足温，不结胸，心中懊 ，饥不能食，但头汗出者，栀子豉汤主之。

　　表未罢而下者，应邪热内陷也。热内陷者，则外热而无手足寒；今外有热而手足温者，热虽内陷，然而不深，故不作结胸也。心中懊 ，饥不能食者，热客胸中为虚烦也。热自胸中熏蒸于上，故但头汗出而身无汗。与栀子豉汤，以吐胸中之虚烦。

　　阳明病，发潮热，大便溏，小便自可，胸胁满不去者，小柴胡汤主之。（赵本作“与小柴胡汤”，又有“小柴胡汤方”详见卷三）

　　阳明病潮热，为胃实，大便硬而小便数；今大便溏，小便自可，则胃热未实，而水谷不别也。大便溏者，应气降而胸胁满去；今反不去者，邪气犹在半表半里之间，与小柴胡汤，以去表里之邪。

　　阳明病，胁下硬满，不大便而呕，舌上白苔者，可与小柴胡汤。上焦得通，津液得下，胃气因和，身 然而汗出解也。（赵本作“汗出而解”）

　　阳明病，腹满，不大便，舌上苔黄者，为邪热入腑可下；若胁下硬满，虽不大便而呕，舌上白苔者，为邪未入腑，在表里之间，与小柴胡汤以和解之。上焦得通，则呕止；津液得下，则胃气因和，汗出而解。

　　阳明中风，脉弦浮大而短气，腹都满，胁下及心痛，久按之气不通，鼻干不得汗，嗜卧，一身及面（赵本无“面”字）目悉黄，小便难，有潮热，时时哕，耳前后肿，刺之小瘥。外不解，病过十日，脉续浮者，与小柴胡汤。

　　脉但浮，无余证者，与麻黄汤；若不尿，腹满加哕者，不治。（赵本有“麻黄汤方”详见卷三）

　　浮大为阳，风在表也；弦则为阴，风在里也。短气腹满，胁下及心痛，风热壅于腹中而不通也。若寒客于内而痛者，按之则寒气散而痛止；此以风热内壅，故虽久按而气亦不通。阳明病，鼻干不得卧，自汗出者，邪在表也；此鼻干不得汗而嗜卧者，风热内攻，不干表也。一身面目悉黄，小便难，有潮热，时时哕者，风热攻于胃也。阳明之脉出大迎，循颊车，上耳前过客主人，热胜则肿，此风热在经，故耳前后肿，刺之经气通，肿则小瘥。如此者，外证罢则可攻。若外证不解，虽过十日，脉续浮者，邪气犹在半表半里，与小柴胡汤以和解之；若其脉但浮而不弦大，无诸里证者，是邪但在表也，可与麻黄汤以发其汗；若不尿腹满加哕者，关格之疾也，故云不治，《难经》曰：关格者，不得尽其命而死。

　　阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之。若土瓜根及与（赵本无“与”字）大猪胆汁，皆可为导。

　　津液内竭，肠胃干燥，大便因硬，此非结热，故不可攻，宜以药外治而导引之。

　　蜜煎导（赵本无“导”字）方：蜜（赵本作“食蜜”）七合（赵本“七合”作小字）一味，内铜器中微火煎之，稍凝似饴状，（赵本作“右一味，于铜器内，微火煎，当须凝如饴状”）搅之勿令焦着，欲可丸，并手捻作挺，令头锐，大如指，长二寸许，当热时急作，冷则硬。以内谷道中，以手急抱，欲大便时乃去之。（赵本有“疑非仲景意，已试甚良”九字）

　　猪胆汁方（赵本无此四字：）

　　大（赵本大上有“又”字）猪胆一枚，泻汁，和醋少许，以灌谷道中，（赵本作“和少许法醋，以灌谷道内”）如一食顷，当大便出。（赵本有“宿食恶物，甚效”六字）

　　阳明病脉迟，汗出多，微恶寒者，表未解也，可发汗，宜桂枝汤。（赵本有“桂枝汤方”详见卷二）

　　阳明病脉迟，汗出多，当责邪在里，以微恶寒知表未解，与桂枝汤和表。

　　阳明病脉浮，无汗而喘者，发汗则愈，宜麻黄汤。

　　阳明伤寒表实，脉浮，无汗而喘也，与麻黄汤以发汗。

　　阳明病，发热汗出，（赵本有“者”字）此为热越，不能发黄也。但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈（赵本医统本并有“蒿”字）汤主之。

　　但头汗出，身无汗，剂颈而还者，热不得越也；小便不利，渴引水浆者，热甚于胃，津液内竭也；胃为土而色黄，胃为热蒸，则色夺于外，必发黄也。与茵陈汤，逐热退黄。

　　茵陈蒿汤方：茵陈蒿（六两。苦微寒） 栀子（十四枚，擘。苦寒） 大黄（二两，去皮。苦寒）

　　小热之气，凉以和之；大热之气，寒以取之。茵陈、栀子之苦寒，以逐胃燥；宜下必以苦，宜补必以酸。大黄之苦寒，以下瘀热。

　　上三味，以水一斗，（赵本医统本并有“二升”二字）先煮茵陈，减六升，内二味，煮取三升，去滓，分温（赵本无“温”字）三服，小盒饭利，尿如皂角（赵本作“荚”）汁状，色正赤，一宿腹减，黄从小便去也。

　　阳明证，其人喜忘者，必有蓄血。所以然者，本有久瘀血，故令喜忘，屎虽硬，大便反易，其色必黑，（赵本有“者”字）宜抵当汤下之。（赵本有“抵当汤方”详见卷三）

　　《内经》曰：血并于下，乱而喜忘，此下本有久瘀血，所以喜忘也。津液少，大便硬，以蓄血在内。屎虽硬，大便反易，其色黑也。与抵当汤，以下瘀血。

