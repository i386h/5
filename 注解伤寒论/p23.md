<!-- { "loadSidebar": true } -->
　　阳明病，下之，心中懊 而烦，胃中有燥屎者可攻。腹微满，初头硬，后必溏，不可攻之。若有燥屎者，宜大承气汤。

　　下后，心中懊 而烦者，虚烦也，当与栀子豉汤。若胃中有燥屎者，非虚烦也，可与大承气汤下之。其腹微满，初硬后溏，是无燥屎，此热不在胃而在上也，故不可攻。

　　病患不大便五六日，绕脐痛，烦躁，发作有时者，此有燥屎，故使不大便也。

　　不大便五六（医统本作“六七”）日者，则大便必结为燥屎也。胃中燥实，（医统本作其）气不得下通，故绕脐痛，烦躁，发作有时也。

　　病患烦热，汗出则解，又如疟状，日晡所发热者，属阳明也。脉实者宜下之；脉浮虚者，宜发汗。下之与大承气汤，发汗宜桂枝汤。

　　虽得阳明证，未可便为里实，审看脉候，以别内外。其脉实者，热已入腑为实，可与大承气汤下之；其脉浮虚者，是热未入腑，犹在表也，可与桂枝汤，发汗则愈。

　　大下后，六七日不大便，烦不解，腹满痛者，此有燥屎也。所以然者，本有宿食故也，宜大承气汤。

　　大下之后，则胃弱不能消谷，至六七日不大便，则宿食已结不消，故使烦热不解而腹满痛，是知有燥屎也。与大承气汤以下除之。

　　病患小便不利，大便乍难乍易，时有微热，喘冒不能卧者，有燥屎也，宜大承气汤。

　　小便利，则大便硬；此以有燥屎，故小便不利，而大便乍难乍易。胃热者，发热，喘冒无时及嗜卧也；此燥屎在胃，故时有微热，喘冒不得卧也，与大承气汤以下燥屎。

　　食谷欲呕者，（赵本无“者”字）属阳明也，吴茱萸汤主之。得汤反剧者，属上焦也。

　　上焦主内，胃为之市，食谷欲呕者，胃不受也，与吴茱萸汤以温胃气。得汤反剧者，上焦不内也，以治上焦法治之。

　　吴茱萸汤方：吴茱萸（一升，洗。辛热） 人参（三两。甘温） 生姜（六两，切。辛温） 大枣（十二枚，擘。甘温）

　　《内经》曰：寒淫于内，治以甘热，佐以苦辛。吴茱萸、生姜之辛以温胃，人参、大枣之甘以缓脾。

　　上四味，以水七升，煮取二升，去滓，温服七合，日三服。

　　太阳病，寸缓、关浮、尺弱，其人发热汗出，复恶寒，不呕，但心下痞者，此以医下之也。如其不下者，病患不恶寒而渴者，此转属阳明也。小便数者，大便必硬，不更衣十日，无所苦也。渴欲饮水，少少与之，但以法救之。渴者，宜五苓散。（赵本有“五苓散方”详见卷三）

　　太阳病脉阳浮阴弱，为邪在表；今寸缓、关浮、尺弱，邪气渐传里，则发热汗出，复恶寒者，表未解也。传经之邪入里，里不和者必呕；此不呕但心下痞者，医下之早，邪气留于心下也。

　　如其不下者，必渐不恶寒而渴，太阳之邪转属阳明也。若吐、若下、若发汗后，小便数，大便硬者，当与小承气汤和之；此不因吐下、发汗后，小便数，大便硬，若是无满实，虽不更衣十日无所苦也，候津液还入胃中，小便数少，大便必自出也。渴欲饮水者，少少与之，以润胃气，但审邪气所在，以法救之。如渴不止，与五苓散是也。

　　脉阳微而汗出少者，为自和（赵本注：“一作如”）也；汗出多者，为太过。

　　脉阳微者，邪气少，汗出少者为适当，故自和；汗出多者，反损正气，是汗出太过也。

　　阳脉实，因发其汗出多者，亦为太过。太过（赵本有“者”字）为阳绝于里，亡津液，大便因硬也。

　　阳脉实者，表热甚也。因发汗，热乘虚蒸（医统本作“ ”）津液外泄，致汗出太过。汗出多者，亡其阳，阳绝于里，肠胃干燥，大便因硬也。

　　脉浮而芤，浮为阳，芤为阴，浮芤相搏，胃气生热，其阳则绝。

　　浮芤相搏，阴阳不谐，胃气独治，郁而生热，消烁津液，其阳为绝。

　　趺阳脉浮而涩，浮则胃气强，涩则小便数，浮涩相搏，大便则难，（赵本作“硬”）其脾为约，麻（赵本有“子”字）仁丸主之。

　　趺阳者，脾胃之脉，诊浮为阳，知胃气强；涩为阴，知脾为约。约者，俭约之约，又约束之约。《内经》曰：饮入于胃，游溢精气，上输于脾，脾气散精，上归于肺，通调水道，下输于膀胱，水精四布，五经并行，是脾主为胃行其津液者也。今胃强脾弱，约束津液，不得四布，但输膀胱，致小便数，大便难，与脾约丸，通肠润燥。

　　麻（赵本有“子”字）仁丸方：麻子仁（二升。甘平） 芍药（半斤。酸平） 枳实（半斤，炙。苦寒） 大黄（一斤，去皮。苦寒） 浓朴（一斤。赵本医统本并作尺，炙，去皮。苦寒。医统本作温） 杏仁（一斤。赵本作升，去皮尖，熬，别作脂。甘温）

　　《内经》曰：脾欲缓，急食甘以缓之。麻仁、杏仁之甘，缓脾而润燥；津液不足，以酸收之，芍药之酸，以敛津液；肠燥胃强，以苦泄之，枳实、浓朴、大黄之苦，下燥结而泄胃强也。

　　上六味，为末，炼蜜为丸，桐子大，（赵本作“右六味，蜜和丸，如梧桐子大”）饮服十丸，日三服，渐加，以知为度。

　　太阳病三日，发汗不解，蒸蒸发热者，属胃也，调胃承气汤主之。

　　蒸蒸（医统本作“ ”）者，如热熏蒸，（医统本作“熏 ”）言甚热也。太阳病三日，发汗不解，则表邪已罢，蒸蒸（医统本作“ ”）发热，胃热为甚，与调胃承气汤下胃热。

　　伤寒吐后，腹胀满者，与调胃承气汤。

　　《内经》曰：诸胀腹大，皆属于热。热在上焦则吐，吐后不解，复腹胀满者，邪热入胃也，与调胃承气汤下其胃热。

　　太阳病，若吐、若下、若发汗，（赵本有“后”字）微烦，小便数，大便因硬者，与小承气汤和之愈。

　　吐下发汗，皆损津液，表邪乘虚传里。大烦者，邪在表也；微烦者，邪入里也。小便数，大便因硬者，其脾为约也。小承气汤和之愈。

　　得病二三日，脉弱，无太阳柴胡证，烦躁，心下硬，至四五日，虽能食，以小承气汤少少与，微和之，令小安，至六日，与承气汤一升。若不大便六七日，小便少者，虽不能（赵本作“受”）食，（赵本注：“一云：不大便”）但初头硬，后必溏，未定成硬，攻之必溏，须小便利，屎定硬，乃可攻之，宜大承气汤。

　　《针经》曰：脉软者，病将下。弱为阴脉，当责邪在里，得病二三日脉弱，是日数虽浅，而邪气已入里也。无太阳证，为表证已罢；无柴胡证，为无半表半里之证。烦躁心下硬者，邪气内甚也。胃实热甚，则不能食；胃虚热甚，至四五日虽能食，亦当与小承气汤微和之，至六日则热甚，与大承气汤一升。若不大便六七日，小便多者，为津液内竭，大便必硬，则可下之。小便少者，则胃中水谷不别，必初硬后溏，虽不能食，为胃实，以小便少则未定成硬，亦不可攻，须小便利，屎定硬，乃可攻之。

　　伤寒六七日，目中不了了，睛不和，无表里证，大便难，身微热者，此为实也。急下之，宜大承气汤。（赵本注：“一云：大柴胡汤”）

　　《内经》曰：诸脉者，皆属于目。伤寒六七日，邪气入里之时，目中不了了，睛不和者，邪热内甚上熏于目也。无表里证，大便难者，里实也。身大热者，表热也，身微热者，里热也。《针经》曰：热病目不明，热不已者死。此目中不了了，睛不和，则证近危恶也，须急与大承气汤下之。

　　阳明，（赵本医统本皆有“病”字）发热汗多者，急下之，宜大承气汤。

　　邪热入腑，外发热汗多者，热迫津液将竭，急与大承气汤以下其腑热。

　　发汗不解，腹满痛者，急下之，宜大承气汤。

　　发汗不解，邪热传入腑，而成腹满痛者，传之迅也，是须急下之。

　　腹满不减，减不足言，当下之，宜大承气汤。

　　腹满不减，邪气实也。经曰：大满大实，自可除下之。大承气汤，下其满实。若腹满时减，非内实也，则不可下。《金匮要略》曰：腹满时减复如故，此为寒，当与温药。是减不足言也。

　　阳明少阳合病，必下利，其脉不负者，（赵本有“为”字）顺也；负者，失也。互相克贼，名为负也。

　　脉滑而数者，有宿食也，当下之，宜大承气汤。

　　阳明土，少阳木，二经合病，气不相和，则必下利。少阳脉不胜，阳明不负，是不相克为顺也；若少阳脉胜，阳明脉负者，是鬼贼相克，为正气失也。《脉经》曰：脉滑者，为病食也。又曰：滑数则胃气实。下利者，脉当微厥；今脉滑数，知胃有宿食，与大承气汤以下除之。

　　病患无表里证，发热七八日，虽脉浮数者，可下之。假令已下，脉数不解，合热则消谷善（赵本医统本皆作“喜”）饥，至六七日，不大便者，有瘀血，宜抵当汤。

　　七八日，邪入腑之时，病患无表里证，但发热，虽脉浮数，亦可与大承气汤下之。浮为热客于气，数为热客于血，下之，邪热去，而浮数之脉，俱当解。若下后，数脉去而脉但浮，则是荣血间热并于卫气间也，当为邪气独留，心中则饥，邪热不杀谷，潮热发渴之证。此下之后，浮脉去而数不解，则是卫气间热合于荣血间也，热气合并，迫血下行，胃虚协热，消谷善（医统本作“喜”）饥。血至下焦，若大便利者，下血乃愈。若六七日不大便，则血不得行，蓄积于下为瘀血，与抵当汤以下去之。

　　若脉数不解，而下不止，必协热而（赵本无“而”字）便脓血也。

　　下后，脉数不解，而不大便者，是热不得泄，蓄血于下，为瘀血也。若下后，脉数不解而下利不止者，为热得下泄，迫血下行，必便脓血。

　　伤寒，发汗已，身目为黄，所以然者，以寒湿（赵本注：“一作温”）在里，不解故也。以为不可下也，于寒湿中求之。

　　《金匮要略》曰：黄家所起，从湿得之。汗出热去，则不能发黄。发汗已，身目为黄者，风气去湿气在也。脾恶湿，湿气内着，脾色外夺者，身目为黄。若瘀血在里发黄者，则可下；此以寒湿在里，故不可下，当从寒湿法治之。

　　伤寒七八日，身黄如橘子色，小便不利，腹微满者，茵陈蒿汤主之。

　　当热甚之时，身黄如橘子色，是热毒发泄于外。《内经》曰：膀胱者，津液藏焉，气化则能出。小便不利，小腹满者，热气甚于外而津液不得下行也，与茵陈汤，利小便，退黄逐热。

　　伤寒身黄发热者，（赵本无“者”字）栀子柏皮汤主之。

　　伤寒身黄，胃有瘀热，当须下去之；此以发热，为热未实，与栀子柏皮汤解散之。

