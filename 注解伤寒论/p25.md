<!-- { "loadSidebar": true } -->
　　但厥无汗，热行于里也，而强发汗，虚其经络，热乘经虚，迫血妄行，从虚而出，或从口鼻，或从目出。诸厥者，皆属于下，但厥为下厥，血亡于上为上竭，伤气损血，邪甚正虚，故为难治。

　　少阴病，恶寒身蜷而利，手足逆冷者，不治。

　　《针经》曰：多热者易已，多寒者难已。此内外寒极，纯阴无阳，故云不治。

　　少阴病，吐利，躁烦，四逆者死。

　　吐利者，寒甚于里；四逆者，寒甚于表。躁烦则阳气欲绝，是知死矣。

　　少阴病，下利止而头眩，时时自冒者死。

　　下利止，则水谷竭，眩冒则阳气脱，故死。

　　少阴病，四逆恶寒而身蜷，脉不至；不烦而躁者，死。（赵本注：“一作吐利而躁逆者死”）

　　四逆恶寒而身蜷，则寒甚。脉不至则真气绝。烦，热也；躁，乱也。若愤躁之躁，从烦至躁，为热来有渐则犹可；不烦而躁，是气欲脱而争也，譬犹灯将减而暴明，其能久乎。

　　少阴病，六七日，息高者，死。

　　肾为生气之源，呼吸之门。少阴病六七日不愈而息高者，生气断绝也。

　　少阴病，脉微细沉，但欲卧，汗出不烦，自欲吐，至五六日，自利，复烦躁，不得卧寐者，死。

　　阴气方盛，至五六日传经尽，阳气得复则愈；反更自利，烦躁，不得卧寐，则正气弱，阳不能复，病胜脏，故死。

　　少阴病，始得之，反发热，脉沉者，麻黄附子细辛（赵本作“细辛附子”）汤主之。

　　少阴病，当无热，恶寒；反发热者，邪在表也。虽脉沉，以始得，则邪气未深，亦当温剂发汗以散之。

　　麻黄附子细辛（赵本作“细辛附子”）汤方：麻黄（二两，去节。甘热） 细辛（二两。辛热） 附子（一枚，炮，去皮，破八片。辛热）

　　《内经》曰：寒淫于内，治以甘热，佐以苦辛，以辛润之。麻黄之甘，以解少阴之寒；细辛、附子之辛，以温少阴之经。

　　上三味，以水一斗，先煮麻黄，减二升，去上沫，内（赵本医统本并有“诸”字）药，煮取三升，去滓，温服一升，日三服。

　　少阴病，得之二三日，麻黄附子甘草汤微发汗。以二三日无里（赵本医统本并无“里”字）证，故发微汗也。

　　二三日，邪未深也。既无吐利厥逆诸里证，则可与麻黄附子甘草汤，微汗以散之。

　　麻黄附子甘草汤方：麻黄（二两，去节） 甘草（二两，炙） 附子（一枚，炮，去皮。赵本有“破八片”三字）

　　麻黄、甘草之甘，以散表寒；附子之辛，以温寒（医统本作“经”）气。

　　上三味，以水七升，先煮麻黄一两沸，去上沫，内诸药，煮取三升，去滓，温服一升，日三服。

　　少阴病，得之二三日以上，心中烦，不得卧，黄连阿胶汤主之。

　　《脉经》曰：风伤阳，寒伤阴。少阴受病，则得之于寒，二三日以上，寒极变热之时，热烦于内，心中烦，不得卧也。与黄连阿胶汤，扶阴散热。

　　黄连阿胶汤方：黄连（四两。苦寒） 黄芩（一。赵本作二，两。苦寒） 芍药（二两。酸平） 鸡子黄（二枚。甘温）

　　阿胶（三两。赵本注：一云三挺。甘温）

　　阳有余，以苦除之，黄芩、黄连之苦，以除热；阴不足，以甘补之，鸡黄、阿胶之甘，以补血；酸，收也，泄也，芍药之酸，收阴气而泄邪热。

　　上五味，以水五（赵本作“六”）升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服。

　　少阴病，得之一二日，口中和，其背恶寒者，当灸之，附子汤主之。

　　少阴客热，则口燥舌干而渴。口中和者，不苦不燥，是无热也。背为阳，背恶寒者，阳气弱，阴气胜也。

　　经曰：无热恶寒者，发于阴也。灸之，助阳消阴；与附子汤，温经散寒。

　　附子汤方：附子（二枚。赵本有“炮”字。破八片，去皮。辛热） 茯苓（三两。甘平） 人参（二两。甘温）

　　白术（四两。甘温） 芍药（三两。酸平）

　　辛以散之，附子之辛以散寒；甘以缓之，茯苓、人参、白术之甘以补阳；酸以收之，芍药之酸以扶阴。

　　所以然者，偏阴偏阳则为病，火欲实，水当平之，不欲偏胜也。

　　上五味，以水八升，煮取三升，去滓，温服一升，日三服。

　　少阴病，身体痛，手足寒，骨节痛，脉沉者，附子汤主之。

　　少阴肾水而主骨节，身体疼痛，肢冷，脉沉者，寒成（医统本作“盛”）于阴也。身疼骨痛，若脉浮，手足热，则可发汗；此手足寒，脉沉，故当与附子汤温经。

　　少阴病，下利便脓血者，桃花汤主之。

　　阳病下利便脓血者，协热也；少阴病下利便脓血者，下焦不约而里寒也。与桃花汤，固下散寒。

　　桃花汤方：赤石脂（一斤，一半全用，一半筛末。甘温） 干姜（一两。辛热） 粳米（一斤。赵本医统本并作升。甘平）

　　涩可去脱，赤石脂之涩，以固肠胃；辛以散之，干姜之辛，以散里寒；粳米之甘以补正气。

　　上三味，以水七升，煮米令熟，去滓，温服七合，内赤石脂末，方寸匕，日三服。若一服愈，余勿服。

　　少阴病，二三日至四五日，腹痛，小便不利，下利不止便脓血者，桃花汤主之。

　　二三日以至四五日，寒邪入里深也。腹痛者，里寒也；小便不利者，水谷不别也；下利不止便脓血者，肠胃虚弱下焦不固也。与桃花汤，固肠止利也。

　　少阴病，下痢（赵本医统本并作“利”）便脓血者，可刺。

　　下焦血气留聚，腐化则为脓血。刺之，以利下焦，宣通血气。

　　少阴病，吐利，手足厥（赵本作“逆”）冷，烦躁欲死者，吴茱萸汤主之。（赵本有“吴茱萸汤方”详见卷五）

　　吐利手足厥冷，则阴寒气甚；烦躁欲死者，阳气内争。与吴茱萸汤，助阳散寒。

　　少阴病，下痢，（赵本医统本并作“利”）咽痛，胸满心烦者，（赵本无“者”字）猪肤汤主之。

　　少阴之脉，从肾上贯肝膈，入肺中，则循喉咙；其支别者，从肺出，络心注胸中。邪自阳经传于少阴，阴虚客热，下利，咽痛、胸满、心烦也，与猪肤汤，调阴散热。

　　猪肤汤方：猪肤（一斤。味甘寒）

　　猪，水畜也，其气先入肾。少阴客热，是以猪肤解之。加白蜜以润躁除烦，白粉以益气断利。

　　上一味，以水一斗，煮取五升，去滓，加白蜜一升，白粉五合，熬香，和（赵本医统本并有“令”字）

　　相得，温分六服。

　　少阴病，二三日咽痛者，可与甘草汤；不瘥者，（赵本无“者”字）与桔梗汤。

　　阳邪传于少阴，邪热为咽痛，服甘草汤则瘥；若寒热相搏为咽痛者，服甘草汤，若不瘥，与桔梗汤，以和少阴之气。

　　甘草汤方：甘草（二两）

　　上一味，以水三升，煮取一升半，去滓，温服七合，日二服。

　　桔梗汤方：桔梗（一两，医统本有“味”字。辛甘，微温） 甘草（二两，医统本有“味”字。甘平）

　　桔梗辛温以散寒，甘草味甘平以除热，甘梗相合，以调寒热。

　　上二味，以水三升，煮取一升，去滓，分温（赵本作“温分”）再服。

　　少阴病，咽中伤生疮，不能语言，声不出者，苦酒汤主之。

　　热伤于络，则经络干燥，使咽中伤，生疮，不能言语，声不出者，与苦酒汤，以解络热，愈咽疮。

　　苦酒汤方：半夏（洗，破，如枣核大，赵本无“大”字，十四枚。辛温） 鸡子（一枚，去黄，内上苦酒着鸡子壳中。甘微寒）

　　辛以散之，半夏之辛，以发声音；（医统本作“音声”）甘以缓之，鸡子之甘，以缓咽痛；酸以收之，苦酒之酸，以敛咽疮。

　　上二味，内半夏，着苦酒中，以鸡子壳，置刀 （赵本作“环”）中，安火上，令三沸，去滓，少少含咽之。不瘥，更作三剂。

　　少阴病咽中痛，半夏散及汤主之。

　　甘草汤，主少阴客热咽痛；桔梗汤，主少阴寒热相搏咽痛；半夏散及汤，主少阴客寒咽痛也。

　　半夏散及汤方：半夏（洗。辛温） 桂枝（去皮。辛热） 甘草（炙。甘平。以上各等分）

　　《内经》曰：寒淫所胜，平以辛热，佐以甘苦。半夏、桂枝之辛，以散经寒；甘草之甘，以缓正气。

　　以上三味，（赵本作“右三味等分”）各别捣筛已，合治之，白饮和，服方寸匕，日三服。若不能散服者，以水一升，煎七沸，内散两方寸匕，更煎（赵本作“煮”）三沸，下火令小冷，少少咽之。（赵本有“半夏有毒，不当散服”二句）

　　少阴病，下利，白通汤主之。

　　少阴主水。少阴客寒，不能制水，故自利也。白通汤温里散寒。

　　白通汤方：葱白（四茎。辛温） 干姜（一两。辛热） 附子（一枚，生用。赵本无“用”字，去皮，破八片。辛热）

　　《内经》曰：肾苦燥，急食辛以润之。葱白之辛，以通阳气；姜附之辛，以散阴寒。

　　上三味，以水三升，煮取一升，去滓，分温再服。

　　少阴病，下利脉微者，与白通汤；利不止，厥逆无脉，干呕烦者，白通加猪胆汁汤主之。服汤脉暴出者死，微续者生。

　　少阴病，下利，脉微，为寒极阴胜，与白通汤复阳散寒。服汤利不止，厥逆无脉，干呕烦者，寒气太甚，内为格拒，阳气逆乱也，与白通汤加猪胆汁汤以和之。《内经》曰：逆而从之，从而逆之。又曰：逆者正治，从者反治。此之谓也。服汤脉暴出者，正气因发泄而脱也，故死；脉微续者，阳气渐复也，故生。

　　白通加猪胆汁（赵本医统本并有“汤”字）方：葱白（四茎） 干姜（一两） 附子（一枚，生，去皮，破八片） 人尿（五合。咸寒） 猪胆汁（一合。苦寒）

　　《内经》曰：若调寒热之逆，冷热必行，则热物冷服，下嗌之后，冷体既消，热性便发，由是病气随愈，呕哕皆除，情且不违，而致大益。此和人尿、猪胆汁咸苦寒物于白通汤热剂中，要其气相从，则可以去格拒之寒也。

　　以上三（赵本作“右五”）味，以水三升，煮取一升，去滓，内胆汁、人尿，和令相得，分温再服，若无胆亦可用。

　　少阴病，二三日不已，至四五日，腹痛，小便不利，四肢沉重疼痛，自下利者，此为有水气，其人或咳，或小便利，或下利，或呕者，真武汤主之。

