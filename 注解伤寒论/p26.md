<!-- { "loadSidebar": true } -->
　　少阴病二三日，则邪气犹浅，至四五日邪气已深。肾主水，肾病不能制水，水饮停为水气。腹痛者，寒湿内甚也；四肢沉重疼痛，寒湿外甚也；小便不利，自下利者，湿胜而水谷不别也。《内经》曰：湿胜则濡泄。与真武汤，益阳气散寒湿。

　　真武汤方：茯苓（三两。甘平） 芍药（三两。酸平） 生姜（三两，切。辛温） 白术（二两。甘温）

　　附子（一枚，炮，去皮，破八片。辛热）

　　脾恶湿，甘先入脾。茯苓、白术之甘，以益脾逐水。寒淫所胜，平以辛热；湿淫所胜，佐以酸平。附子、芍药、生姜之酸辛，以温经散湿。

　　上五味，以水八升，煮取三升，去滓，温服七合，日三服。

　　后加减法：（赵本无“后加减法”四字）

　　若咳者，加五味（赵本医统本并有“子”字）半升，细辛、干姜各一两。（赵本作“细辛一两，干姜一两”）

　　气逆咳者，五味子之酸，以收逆气。水寒相搏则咳，细辛、干姜之辛，以散水寒。

　　若小便利者，去茯苓。

　　小便利，则无伏水，故去茯苓。

　　若下利者，去芍药，加干姜二两。

　　芍药之酸泄气，干姜之辛散寒。

　　若呕者，去附子，加生姜，足前成（赵本作“为”）半斤。

　　气逆则呕，附子补气，生姜散气。《千金》曰：呕家多服生姜。此为呕家圣药。

　　少阴病，下利清谷，里寒外热，手足厥逆，脉微欲绝，身反不恶寒，其人面赤色，（赵本作“色赤”）

　　或腹痛，或干呕，或咽痛，或利止，脉不出者，通脉四逆汤主之。

　　下利清谷，手足厥逆，脉微欲绝，为里寒；身热，不恶寒，面色赤为外热。此阴甚于内，格阳于外，不相通也，与通脉四逆汤，散阴通阳。

　　通脉四逆汤方：甘草（二两，炙） 附子（大者一枚，生用，去皮，破八片） 干姜（三两，强人可四两）

　　上三味，以水三升，煮取一升二合，去滓，分温再服。其脉即出者愈。

　　面色赤者，加葱九茎。

　　葱味辛，以通阳气。

　　腹中痛者，去葱，加芍药二两。

　　芍药之酸，通寒利。腹中痛，为气不通也。

　　呕者，加生姜二两。

　　辛以散之，呕为气不散也。

　　咽痛者，去芍药，加桔梗一两。

　　咽中如结，加桔梗则能散之。

　　利止脉不出者，去桔梗，加人参二两。（赵本有“病皆与方相应者，乃服之”十字）

　　利止脉不出者，亡血也，加人参以补之。经曰：脉微而利，亡血也。四逆加人参汤主之，脉（熊校记：□病皆与方相应者，乃可服之。汪本病上增脉字。按旧钞本赵本，此二句皆属正文，直接加人参二两句下，惟乃下无可字，计凡十字，并非成氏注语也。元人开版时漏写，随改作小字，添入夹行，特于上空格以区别之，初无缺字）病皆与方相应者，乃可服之。

　　少阴病，四逆，其人或咳，或悸，或小便不利，或腹中痛，或泄利下重者，四逆散主之。

　　四逆者，四肢不温也。伤寒邪在三阳，则手足必热；传到太阴，手足自温；至少阴则邪热渐深，故四肢逆而不温也；及至厥阴，则手足厥冷，是又甚于逆。四逆散以散传阴之热也。

　　四逆散方：甘草（炙。甘平） 枳实（破，水渍炙干。苦寒） 柴胡（苦寒） 芍药（酸微寒）

　　《内经》曰：热淫于内，佐以甘苦，以酸收之，以苦发之。枳实、甘草之甘苦，（医统本作“苦甘”）

　　以泄里热；芍药之酸，以收阴气；柴胡之苦，以发表热。

　　上四味，各十分，捣筛，白饮和，服方寸匕，日三服。

　　咳者，加五味子、干姜各五分，并主下痢。（赵本医统本并作“利”）

　　肺寒气逆则咳。五味子之酸，收逆气；干姜之辛，散肺寒。并主下痢者，肺与大肠为表里，上咳下痢，治则颇同。

　　悸者，加桂枝五分。

　　悸者，气虚而不能通行，心下筑筑然悸动也。桂，犹圭也。

　　引导阳气，若热（熊校记：若执以使，汪本执改热，于义不通。按注意，言加桂以导阳，犹之执圭以为使，故上言桂犹圭也，此执字即根圭字来，使读去声，明桂为散中之佐使药，主引导也）以使。

　　小便不利者，加茯苓五分。

　　茯苓味甘而淡，用以渗泄。

　　腹中痛者，加附子一枚，炮令坼。

　　里虚遇邪则痛，加附子以补虚。

　　泄利下重者，先以水五升，煮薤白三升，煮取三升，去滓，以散三方寸匕，内汤中，煮取一升半，分温再服。

　　泄利下重者，下焦气滞也，加薤白以泄气滞。

　　少阴病，下利六七日，咳而呕渴，心烦，不得眠者，猪苓汤主之。（赵本有“猪苓汤方”详见卷五）

　　下利不渴者，里寒也。经曰：自利不渴者，属太阴，以其脏寒故也。此下利呕渴，知非里寒；心烦不得眠，知协热也。与猪苓汤渗泄小便，分别水谷。经曰：复不止，当利其小便。此之谓欤？少阴病，得之二三日，口燥咽干者，急下之，宜大承气汤。（赵本有“大承气汤方”详见卷五）

　　伤寒传经五六日，邪传少阴，则口燥舌干而渴，为邪渐深也。今少阴病得之二三日，邪气未深入之时，便作口燥咽干者，是邪热已甚，肾水干也，急与大承气汤下之，以全肾也。

　　少阴病，自利清水，色纯青，心下必痛，口干燥者，急（赵本作“可”）下之，宜大承气汤。（赵本注：“一法用大柴胡”）

　　少阴，肾水也。青，肝色也。自利色青，为肝邪乘肾。《难经》曰：从前来者为实邪。以肾蕴实邪，必心下痛，口干燥也，与大承气汤以下实邪。

　　少阴病，六七日，腹胀不大便者，急下之，宜大承气汤。

　　此少阴入腑也，六七日，少阴之邪入腑之时，阳明内热壅甚，腹满，不大便也。阳明病，土胜肾水则干，急与大承气汤下之，以救肾水。

　　少阴病，脉沉者，急温之，宜四逆汤。（赵本有“四逆汤方”详见卷二）

　　既吐且利，小便复利，而大汗出，下利清谷，内寒外热，脉微欲绝者，不云急温；此少阴病脉沉而云急温者，彼虽寒甚，然而证已形见于外，治之则有成法；此初头脉沉，未有形证，不知邪气所之，将发何病，是急与四逆汤温之。

　　少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之。若膈上有寒饮，干呕者，不可吐也，急（赵本作“当”）温之，宜四逆汤。

　　伤寒表邪传里，至于少阴。少阴之脉，从肺出，络心注胸中。邪既留于胸中而不散者，饮食入口则吐，心中温温欲吐，阳气受于胸中，邪既留于胸中，则阳气不得宣发于外，是以始得之，手足寒，脉弦迟，此是胸中实，不可下，而当吐。其膈上有寒饮，亦使人心中温温而手足寒，吐则物出，呕则物不出，吐与呕别焉。胸中实，则吐而物出；若膈上有寒饮，则但干呕而不吐也，此不可吐，可与四逆汤以温其膈。

　　少阴病，下利，脉微涩，呕而汗出，必数更衣；反少者，当温其上灸之。（赵本注：“《脉经》云：灸厥阴，可五十壮”）

　　脉微为亡阳，涩为亡血。下利呕而汗出，亡阳亡血也。津液不足，里有虚寒，必数更衣；反少者，温其上，以助其阳也，灸之以消其阴。

　　卷六

　　辨厥阴病脉证并治法第十二

　　厥阴之为病，消渴，气上撞心，心中疼热，饥而不欲食，食则吐蛔，下之利不止。

　　邪传厥阴，则热已深也。邪自太阳传至太阴，则腹满而嗌干，未成渴也；邪至少阴者，口燥舌干而渴，未成消也；至厥阴成消渴者，热甚能消水故也。饮水多而小便少者，谓之消渴。

　　木生于火，肝气通心，厥阴客热，气上撞心，心中疼热。伤寒六七日，厥阴受病之时，为传经尽，则当入腑，胃虚客热，饥不欲食，蛔在胃中，无食则动，闻食嗅（医统本作“臭”）而出，得食吐蛔，此热在厥阴经也。若便下之，虚其胃气，厥阴木邪相乘，必吐下不止。

　　厥阴中风，脉微浮，为欲愈；不浮，为未愈。

　　经曰：阴病见阳脉而生，浮者阳也。厥阴中风，脉微浮，为邪气还表，向汗之时，故云欲愈。

　　厥阴病，欲解时，从寅（赵本医统本并作“丑”）至卯上。

　　厥阴，木也，王于卯丑寅，向王，故为解时。

　　厥阴病，渴欲饮水者，少少与之，愈。

　　邪至厥阴，为传经尽，欲汗之时，渴欲得水者，少少与之，胃气得润则愈。

　　诸四逆厥者，不可下之，虚家亦然。

　　四逆者，四肢不温也。厥者，手足冷也。皆阳气少而阴气多，故不可下，虚家亦然。下之是为重虚，《金匮玉函》曰：虚者十补，勿一泻之。

　　伤寒先厥，后发热而利者，必自止。见厥复利。

　　阴气胜，则厥逆而利；阳气复，则发热，利必自止。见厥，则阴气还胜而复利也。

　　伤寒始发热，六日，厥反九日而利。凡厥利者，当不能食，今反能食者，恐为除中，（赵本注：“一云消中”）食以索饼，不发热者，知胃气尚在，必愈，恐暴热来出而复去也。后三（赵本无“三”字）日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有余，必发痈脓也。

　　始发热，邪在表也。至六日，邪传厥阴，阴气胜者，作厥而利，厥反九日，阴寒气多，当不能食，而反能食者，恐为除中。除，去也；中，胃气也。言邪气太甚，除去胃气，胃欲引食自救，故暴能食，此欲胜也。食以索饼试之，若胃气绝，得面则必发热；若不发热者，胃气尚在也。恐是寒极变热，因暴热来而复去，使之能食，非除中也。《金匮要略》曰：病患素不能食，而反暴思之，必发热。后三日脉之，其热续在者，阳气胜也，期之旦日夜半愈；若旦日不愈，后三日脉数而热不罢者，为热气有余，必发痈脓。经曰：数脉不时，则生恶疮。

　　伤寒脉迟，六七日，而反与黄芩汤彻其热。脉迟为寒，今与黄芩汤，复除其热，腹中应冷，当不能食；今反能食，此名除中，必死。

　　伤寒脉迟，六七日，为寒气已深，反与黄芩汤寒药，两寒相搏，腹中当冷，冷不消谷，则不能食；反能食者，除中也。四时皆以胃气为本，胃气已绝，故云必死。

　　伤寒先厥后发热，下利必自止，而反汗出，咽中痛者，其喉为痹。发热无汗而利必自止，若不止，必便脓血。便脓血者，其喉不痹。

