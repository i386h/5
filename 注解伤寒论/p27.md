<!-- { "loadSidebar": true } -->
　　伤寒先厥而利，阴寒气胜也。寒极变热后发热，下利必自止，而反汗出，咽中痛，其喉为痹者，热气上行也。发热无汗而利必自止，利不止，必便脓血者，热气下行也。热气下而不上，其喉亦不痹也。

　　伤寒一二日，至四五日而（赵本无“而”字）厥者，必发热，前热者，后必厥，厥深者，热亦深，厥微者，热亦微，厥应下之，而反发汗者，必口伤烂赤。

　　前厥后发热者，寒极生热也；前热后厥者，阳气内陷也；厥深热深，厥微热微，随阳气陷之深浅也。热之伏深，必须下去之，反发汗者，引热上行，必口伤烂赤。《内经》曰：火气内发，上为口糜。

　　伤寒病，厥五日，热亦五日，设六日当复厥，不厥者，自愈。厥终不过五日，以热五日，故知自愈。

　　阴胜则厥，阳胜则热。先厥五日为阴胜，至六日阳复胜，热亦五日，后复厥者，阴复胜；若不厥为阳全胜，故自愈。经曰：发热四日，厥反三日，复热四日，厥少热多，其病为愈。

　　凡厥者，阴阳气不相顺接，便为厥。厥者，手足逆冷（赵本有“者”字）是也。

　　手之三阴三阳，相接于手十指；足之三阴三阳，相接于足十趾。阳气内陷，阳不与阴相顺接，故手足为之厥冷也。

　　伤寒，脉微而厥，至七八日，肤冷，其人躁，无暂安时者，此为脏厥，非为（赵本无“为”字）蛔厥也。

　　蛔厥者，其人当吐蛔。令（《玉函经》作今）病者静，而复时烦，（赵本有“者”字）此为脏寒。蛔上入（赵本有“其”字）膈，故烦，须臾复止，得食而呕，又烦者，蛔闻食臭出，其人当（赵本作“常”）自吐蛔。蛔厥者，乌梅丸主之。又主久利方。（赵本无“方”字）

　　脏厥者死，阳气绝也。蛔厥，虽厥而烦，吐蛔已则静，不若脏厥而躁无暂安时也。病患脏寒胃虚，蛔动上膈，闻食臭出，因而吐蛔，与乌梅丸，温脏安虫。

　　乌梅丸方：乌梅（三百个。赵本作“枚”。味酸温） 细辛（六两。辛热） 干姜（十两。辛热） 黄连（一斤。

　　赵本作“十六两”。苦寒） 当归（四两。辛温） 附子（六两，炮。赵本有“去皮”二字。辛热） 蜀椒（四两，去子。赵本作“出汗”。医统本作“去汗”。辛热） 桂枝（六两。赵本有“去皮”二字。辛热）

　　人参（六两。甘温） 黄柏（六两。苦寒）

　　肺主气，肺欲收，急食酸以收之，乌梅之酸，以收肺气；脾欲缓，急食甘以缓之，人参之甘，以缓脾气；寒淫于内，以辛润之，以苦坚之，当归、桂、椒、细辛之辛，以润内寒；寒淫所胜，平以辛热，姜、附之辛热，以胜寒；蛔得甘则动，得苦则安，黄连、黄柏之苦，以安蛔。

　　上十味，异捣筛，合治之，以苦酒渍乌梅一宿，去核，蒸之五升（赵本作“斗”）米下，饭熟，捣成泥，和药令相得，内臼中，与蜜，杵二千下，丸如梧桐子大，先食饮，服十丸，日三服，稍加至二十丸。禁生冷、滑物、臭食等。

　　伤寒，热少厥微，指（赵本注：“一作稍”）头寒，默默（赵本作“嘿嘿”）不欲食，烦躁数日，小便利，色白者，此热除也，欲得食，其病为愈；若厥而呕，胸胁烦满者，其后必便血。

　　指头寒者，是厥微热少也；默默不欲食烦躁者，邪热初传里也；数日之后，小便色白，里热去，欲得食，为胃气已和，其病为愈。厥阴之脉，挟胃贯膈，布胁肋。厥而呕，胸胁烦满者，传邪之热，甚于里也。厥阴肝主血，后数日热不去，又不得外泄，迫血下行，必致便血。

　　病者手足厥冷，言我不结胸，小腹满，按之痛者，此冷结在膀胱关元也。

　　手足厥不结胸者，无热也；小腹满，按之痛，下焦冷结也。

　　伤寒发热四日，厥反三日，复热四日，厥少热多，（赵本有“者”字）其病当愈。四日至七日，热不除者，其后（赵本无“其后”二字）必便脓血。

　　先热后厥者，阳气邪传里也。发热为邪气在表。至四日后厥者，传之阴也。后三日复传阳经，则复热。

　　厥少则邪微，热多为阳胜，其病为愈。至七日传经尽，热除则愈；热不除者，为热气有余，内搏厥阴之血，其后必大便脓血。

　　伤寒厥四日，热反三日，复厥五日，其病为进，寒多热少，阳气退，故为进也。

　　伤寒阴胜者先厥，至四日邪传里，重阴必阳却，热三日，七日传经尽，当愈。若不愈而复厥者，传作再经，至四日则当复热；若不复热，至五日厥不除者，阴胜于阳，其病进也。

　　伤寒六七日，脉微，手足厥冷，烦躁，灸厥阴，厥不还者，死。

　　伤寒六七日，则正气当复，邪气当罢，脉浮身热为欲解；若反脉微而厥，则阴胜阳也。烦躁者，阳虚而争也。灸厥阴，以复其阳；厥不还，则阳气已绝，不能复正而死。

　　伤寒发热，下利，厥逆，躁不得卧者，死。

　　伤寒发热，邪在表也；下利厥逆，阳气虚也；躁不得卧者，病胜脏也。故死。

　　伤寒发热，下利至甚，厥不止者，死。

　　《金匮要略》曰：六腑气绝于外者，手足寒；五脏气绝于内者，利下不禁。伤寒发热，为邪气独甚，下利至甚，厥不止，为腑脏气绝，故死。

　　伤寒六七日，不利，便发热而利，其人汗出不止者，死。有阴无阳故也。

　　伤寒至七日，为邪正争之时，正胜则生，邪胜则死。始不下利，而暴忽发热，下利汗出不止者，邪气胜，正阳气脱也，故死。

　　伤寒五六日，不结胸，腹濡，脉虚，复厥者，不可下，此为（赵本无“为”字）亡血，下之死。

　　伤寒五六日，邪气当作里实之时。若不结胸，而腹濡者，里无热也；脉虚者，亡血也；复厥者，阳气少也。不可下，下之为重虚，故死。《金匮玉函》曰：虚者重泻，真气乃绝。

　　发热而厥，七日，下利者，为难治。

　　发热而厥，邪传里也。至七日传经尽，则正气胜邪，当汗出而解，反下利，则邪气胜，里气虚，则为难治。

　　伤寒脉促，（赵本注：“一作纵”）手足厥逆者，（赵本无“者”字）可灸之。

　　脉促，则为阳虚不相续；厥逆，则为阳虚不相接。灸之，以助阳气。

　　伤寒脉滑而厥者，里有热也，（赵本无“也”字）白虎汤主之。（赵本有“白虎汤方”详见卷四）

　　滑为阳厥，气内陷，是里热也，与白虎汤以散里热也。

　　手足厥寒，脉细欲绝者，当归四逆汤主之。

　　手足厥寒者，阳气外虚，不温四末；脉细欲绝者，阴血内弱，脉行不利。与当归四逆汤，助阳生阴也。

　　当归四逆汤方：当归（三两。辛温） 桂枝（三两。赵本有“去皮”二字。辛热） 芍药（三两。酸寒） 细辛（三两。

　　辛热） 大枣（二十五个。赵本作“枚，擘，一法十二枚”。甘温） 甘草（二两，炙。甘平） 通草（二两。甘平）

　　《内经》曰：脉者，血之府也。诸血者，皆属心。通脉者，必先补心益血。苦先入（医统本有“于”字）心，当归之苦，以助心血；心苦缓，急食酸以收之，芍药之酸，以收心气；肝苦急，急食甘以缓之，大枣、甘草、通草之甘，以缓阴血。

　　上七味，以水八升，煮取三升，去滓，温服一升，日三服。

　　若其人内有久寒者，宜当归四逆加吴茱萸生姜汤主之。（赵本无“主之”二字。赵本有“当归四逆加吴茱萸生姜汤方”详见卷十）

　　茱萸辛温，以散久寒；生姜辛温，以行阳气。

　　大汗出，热不去，内拘急，四肢疼，又下利，厥逆而恶寒者，四逆汤主之。（赵本有“四逆汤方”详见卷二）

　　大汗出，则热当去；热反不去者，亡阳也。内拘急下利者，寒甚于里。四肢疼，厥逆而恶寒者，寒甚于表。与四逆汤，复阳散寒。

　　大汗，若大下利而厥冷者，四逆汤主之。

　　大汗，若大下利，内外虽殊，其亡津液、损阳气则一也。阳虚阴胜，故生厥逆，与四逆汤，固阳退阴。

　　病患手足厥冷，脉乍紧者，邪结在胸中。心中（赵本医统本并作“下”）满而烦，饥不能食者，病在胸中，当须吐之，宜瓜蒂散。（赵本有“瓜蒂散方”详见卷四）

　　手足厥冷者，邪气内陷也。脉紧牢者，为实；邪气入腑，则脉沉。今脉乍紧，知邪结在胸中为实，故心下满而烦，胃中无邪则喜饥，以病在胸中，虽饥而不能食，与瓜蒂散，以吐胸中之邪。

　　伤寒厥而心下悸者，（赵本无“者”字）宜先治水，当服茯苓甘草汤，却治其厥；不尔，水渍入胃，必作利也。（赵本有“茯苓甘草汤方”详见卷三）

　　《金匮要略》曰：水停心下，甚者则悸。厥虽寒胜，然以心下悸，为水饮内甚，先与茯苓甘草汤，治其水，而后治其厥；若先治厥，则水饮浸流入胃，必作下利。

　　伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治。

　　麻黄升麻汤主之。

　　伤寒六七日，邪传厥阴之时。大下之后，下焦气虚，阳气内陷，寸脉迟而手足厥逆，下部脉不至。厥阴之脉，贯膈上注肺，循喉咙。在厥阴随经射肺，因亡津液，遂成肺痿，咽喉不利而唾脓血也。《金匮要略》曰：肺痿之病，从何得之，被快药下利，重亡津液，故得之。若泄利不止者，为里气大虚，故云难治。与麻黄升麻汤，以调肝肺之气。

　　麻黄升麻汤方：麻黄（二两半，去节。甘温） 升麻（一两一分。甘平） 当归（一两一分。辛温） 知母（苦寒 赵本作“十八铢”） 黄芩（苦寒 赵本作“十八铢”） 葳蕤（各十八铢。赵本一作菖蒲。甘平） 石膏（碎，绵裹。

　　甘寒。赵本作“六铢”） 白术（甘温） 干姜（辛热 赵本作“六铢”） 芍药（酸平 赵本作“六铢”） 天门冬（去心。甘平 赵本作“六铢”） 桂枝（辛热。赵本有“六铢，去皮”四字） 茯苓（甘平 赵本作“六铢”） 甘草（炙 各六铢 甘平 赵本无“各”字）

　　《玉函》曰：大热之气，寒以取之；甚热之气，以汗发之。麻黄、升麻之甘，以发浮热；正气虚者，以辛润之，当归桂姜之辛以散寒；上热者，以苦泄之，知母、黄芩之苦，凉心去热；津液少者，以甘润之，茯苓、白术之甘，缓脾生津；肺燥气热，以酸收之，以甘缓之，芍药之酸，以敛逆气，葳蕤、（医统本有“天”字）门冬、石膏、甘草之甘，润肺除热。

　　上十四味，以水一斗，先煮麻黄一两沸，去上沫，内诸药，煮取三升，去滓，分温三服，相去如炊三斗米顷，令尽，汗出愈。

