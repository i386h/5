<!-- { "loadSidebar": true } -->
　　厥而脉紧，则少阴伤寒也，法当温里，而反发汗，则损少阴之气。少阴之脉，入肺中，循喉咙，挟舌本。

　　肾为之本，肺为之标，本虚则标弱，故声乱、咽嘶、舌萎、声不得前。

　　诸逆发汗，病微者难瘥；剧者言乱、目眩者死，（赵本注：“一云：谵言目眩睛乱者死”）命将难全。

　　不可发汗而强发之，轻者因发汗重而难瘥；重者脱其阴阳之气，言乱目眩而死。《难经》曰：脱阳者，见鬼，是此言乱也；脱阴者，目盲，是此目眩也。眩非玄而见玄，是近于盲也。

　　咳而小便利，若失小便者，不可发汗，汗出则四肢厥逆冷。

　　肺经虚冷，上虚不能治下者，咳而小便利，或失小便。上虚发汗，则阳气外亡。四肢者，诸阳之本，阳虚则不与阴相接，故四肢厥逆冷。

　　伤寒头痛，翕翕发热，形象中风，常微汗出自呕者，下之益烦，心中（赵本无“中”字）懊 如饥；发汗则致 ，身强，难以屈伸；（赵本作“伸屈”）熏之则发黄，不得小便；灸则发咳唾。

　　伤寒当无汗、恶寒，今头痛、发热、微汗出，自呕，则伤寒之邪传而为热，欲行于里；若反下之，邪热乘虚流于胸中为虚烦，心懊 如饥；若发汗，则虚表，热归经络，热甚生风，故身强直而成 ；若熏之，则火热相合，消烁津液，故小便不利而发黄；肺恶火，灸则火热伤肺，必发咳嗽而唾脓。

　　卷七

　　辨可发汗病脉证并治法第十六

　　大法，春夏宜发汗。

　　春夏阳气在外，邪气亦在外，故可发汗。

　　凡发汗，欲令手足俱周，时出以（赵本作“似”） 然，一时间许，亦（赵本医统本并作“益”）佳。不可令如水流漓。（赵本作“离”）若病不解，当重发汗。汗多（赵本有“者”字）必亡阳，阳虚，不得重发汗也。

　　汗缓缓出，则表里之邪悉去；汗大出，则邪气不除，但亡阳也。阳虚为无津液，故不可重发汗。

　　凡服汤发汗，中病便止，不必尽剂。（赵本有“也”字）

　　汗多则亡阳。

　　凡云可发汗，无汤者，丸散亦可用；要以汗出为解，然不如汤，随证良验。

　　《圣济经》曰：汤液主治，本乎腠理壅郁。除邪气者，于汤为宜。《金匮玉函》曰：水能净万物，故用汤也。

　　夫病脉浮大，问病者言，但便硬尔。（赵本作“耳”）设利者，为大逆。硬为实，汗出而解。何以故？脉浮当以汗解。

　　经曰：脉浮大应发汗，医反下之，为大逆。便硬难，虽为里实，亦当先解其外，若行利药，是为大逆。结胸虽急，脉浮大，犹不可下，下之即死，况此便难乎。经曰：本发汗而复下之，此为逆；若先发汗，治不为逆。

　　下利后，身疼痛，清便自调者，急当救表，宜桂枝汤发汗。

　　《外台》云：里和表病，汗之则愈。

　　卷八

　　辨发汗后病脉证并治法第十七

　　发汗多，亡阳谵语者，不可下，与柴胡桂枝汤和其荣卫，以通津液，后自愈。（赵本有“柴胡桂枝汤方”详见卷十）

　　胃为水谷之海，津液之主。发汗多，亡津液，胃中燥，必发谵语；此非实热，则不可下，与柴胡桂枝汤，和其荣卫，通行津液，津液生，则胃润，谵语自止。

　　此一卷，第十七篇，凡三十一证，前有详说。

　　卷八

　　辨不可吐第十八

　　合四证，已具太阳篇中。

　　卷八

　　辨可吐第十九

　　大法，春宜吐。

　　春时阳气在上，邪气亦在上，故宜吐。

　　凡用吐汤，中病即（赵本作“便”）止，不必尽剂也。

　　要在适当，不欲过也。

　　按：赵本此处有：“病如桂枝证，头不痛，项不强，寸脉微浮，胸中痞硬，气上撞咽喉，不得息者，此为有寒，当吐之。”注：“一云：此以内有久痰，宜吐之。”一条。

　　病胸上诸实，（赵本注：“一作寒”）胸中郁郁而痛，不能食，欲使人按之，而反有涎唾，下利日十余行，其脉反迟，寸口脉微滑，此可吐之，吐之，利则止。

　　胸上诸实，或痰实，或热郁，或寒结胸中，郁而痛，不能食，欲使人按之，反有涎唾者，邪在下，按之气下而无涎唾，此按之反有涎唾者，知邪在胸中。经曰：下利脉迟而滑者，内实也。今下利日十余行，其脉反迟，寸口脉微滑，是上实也，故可吐之。《玉函》曰：上盛不已，吐而夺之。

　　按：赵本此处有：“少阴病，饮食入口则吐，心中温温，欲吐复不能吐者，宜吐之。”一条。

　　宿食，在上脘（赵本作“管”）者，当吐之。

　　宿食在中下脘者，则宜下；宿食在上脘，则当吐。《内经》曰：其高者因而越之，其下者引而竭之。

　　病患手足厥冷，（赵本作“病手足逆冷”）脉乍结，以客气在胸中；心下满而烦，欲食不能食者，病在胸中，当吐之。

　　此与第六卷厥阴门瓜蒂散证同。彼云，脉乍紧，此云脉乍结，惟此有异。紧为内实，乍紧则实未深，是邪在胸中；结为结实，乍结则结未深，是邪在胸中。所以证治俱同也。

　　卷九

　　辨不可下病脉证并治法第二十

　　脉濡而弱，弱反在关，濡反在巅；微反在上，涩反在下。微则阳气不足，涩则无血。阳气反微，中风、汗出而反躁烦；涩则无血，厥而且寒。阳微（赵本有“则”字）不可下，下之则心下痞硬。

　　阳微下之，阳气已虚，阴气内甚，故心下痞硬。

　　动气在右，不可下。下之则津液内竭，咽燥、鼻干、头眩、心悸也。

　　动气在右，肺之动也。下之伤胃动肺，津液内竭。咽燥鼻干者，肺属金主燥也；头眩心悸者，肺主气而虚也。

　　动气在左，不可下。下之则腹内拘急，食不下，动气更剧。虽有身热，卧则欲蜷。

　　动气在左，肝之动也。下之损脾而肝气益胜，复行于脾，故腹内拘急，食不下，动气更剧也。虽有身热，以里气不足，故卧则欲蜷。

　　动气在上，不可下。下之则掌握热烦，身上浮冷，热汗自泄，欲得水自灌。

　　动气在上，心之动也。下之则伤胃，内动心气。心为火主热，《针经》曰：心所生病者，掌中热。肝为脏中之阴，病则虽有身热，卧则欲蜷，作表热里寒也；心为脏中之阳，病则身上浮冷，热汗自泄，欲得水自灌，作表寒里热也。二脏阴阳寒热，明可见焉。

　　动气在下，不可下。下之则腹胀满，卒起头眩，食则下清谷，心下痞也。

　　动气在下，肾之动也。下之则伤脾，肾气则动，肾寒乘脾，故有腹满、头眩、下清谷、心下痞之证也。

　　咽中闭塞，不可下。下之则上轻下重，水浆不下，卧则欲蜷，身急痛，下利日数十行。

　　咽中闭塞，胃已不和也。下之则闭塞之邪为上轻，复伤胃气为下重，至水浆不下，卧则欲蜷，身急痛，下利日数十行，知虚寒也。

　　诸外实者，不可下。下之则发微热，亡脉厥者，当脐（赵本作“齐”）握热。

　　外实者，表热也，汗之则愈，下之为逆。下后里虚，表热内陷，故发微热。厥深者，热亦深，亡脉厥者，则阳气深陷，客于下焦，故当脐握热。

　　诸虚者，不可下。下之则大渴，求水者易愈；恶水者剧。

　　《金匮玉函》曰：虚者十补，勿一泻之。虚家下之为重虚，内竭津液，故令大渴。求水者，阳气未竭，而犹可愈；恶水者，阳气已竭，则难可制。

　　脉濡而弱，弱反在关，濡反在巅；弦反在上，微反在下。弦为阳运，微为阴寒。上实下虚，意欲得温。

　　微弦为虚，虚者不可下也。

　　虚家下之是为重虚。《难经》曰：实实虚虚，损不足益有余。此者，是中工所害也。

　　微则为咳，咳则吐涎，下之则咳止，而利因不休，利不休，则胸中如虫啮，粥入则出，小便不利，两胁拘急，喘息为难，颈背相引，臂则不仁，极寒反汗出，身冷若冰，眼睛不慧，语言不休，而谷气多入，此为除中，口虽欲言，舌不得前。

　　《内经》曰：感于寒，则受病。微则为咳，甚则为泄、为痛。肺感微寒为咳，则脉亦微也。下之，气下咳虽止，而因利不休，利不休则夺正气，而成危恶。胸中如虫啮，粥入则出，小便不利，两胁拘急，喘息为难者，里气损也。颈背相引，臂为不仁，极寒反汗出，身冷如冰者，表气损也。表里损极，至阴阳俱脱，眼睛不慧，语言不休。《难经》曰：脱阳者见鬼，脱阴者目盲。阴阳脱者，应不能食，而谷多入者，此为除中，是胃气除去也，口虽欲言，舌不得前，气已衰脱，不能运也。

　　脉濡而弱，弱反在关，濡反在巅；浮反在上，数反在下。浮为阳虚，数为无（医统本作“亡”）血，浮为虚，数为（赵本作“生”）热。浮为虚，自汗出而恶寒；数为痛，振寒而（赵本作“而寒”）栗。微弱在关，胸下为急，喘汗而不得呼吸，呼吸之中，痛在于胁，振寒相搏，形如疟状，医反下之，故令脉数、发热、狂走见鬼，心下为痞，小便淋沥，（赵本作“漓”）小（赵本作“少”）腹甚硬，小便则尿血也。

　　弱在关，则阴气内弱；濡在巅，则阳气外弱。浮为虚，浮在上，则卫不足也，故云阳虚。阳虚不固，故腠理汗出、恶寒；数亦为虚，数在下则荣不及，故云亡血。亡血则不能温润腑脏，脉数而痛，振而寒栗。微弱在关，邪气传里也，里虚遇邪，胸下为急，喘而汗出，胁下引痛，振寒如疟。此里邪未实，表邪未解，医反下之，里气益虚，邪热内陷，故脉数、发热、狂走见鬼，心下为痞，此热陷于中焦者也。若热气深陷，则客于下焦，使小便淋沥，小腹甚硬，小便尿血也。

　　脉濡而紧，濡则胃（赵本医统本并作“卫”）气微，紧则荣中寒。阳微卫中风，发热而恶寒；荣紧胃气冷，微呕心内烦。医为（赵本作“谓”）有大热，解肌而发汗。亡阳虚烦躁，心下苦痞坚。表里俱虚竭，卒起而头眩。客热在皮肤，怅怏不得眠。不知胃气冷，紧寒在关元。技巧无所施，汲水灌其身。客热应时罢，栗栗而振寒。重被而覆之，汗出而冒巅。体惕而又振，小便为微难。寒气因水发，清谷不容间。呕变反肠出，颠倒不得安。手足为微逆，身冷而内烦。迟欲从后救，安可复追还。

　　胃冷荣寒，阳微中风，发热恶寒，微呕心烦。医不温胃，反为有热，解肌发汗，则表虚亡阳，烦躁，心下痞坚。先里不足，发汗又虚其表，表里俱虚竭，卒起头眩。客热在表，怅怏不得眠。医不救里，但责表热，汲水灌洗以却热，客热易罢，里寒益增，栗而振寒。复以重被覆之，表虚遂汗出，愈使阳气虚也。

