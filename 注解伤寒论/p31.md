<!-- { "loadSidebar": true } -->
　　巅，顶也。颠冒而体振寒，（医统本作“顶冒颠体振寒”）小便难者，亡阳也。寒因水发，下为清谷，上为呕吐，外有厥逆，内为躁烦，颠倒不安，虽欲拯救不可得也。《本草》曰：病势已过，命将难全。

　　脉浮而大，浮为气实，大为血虚。血虚为无阴，孤阳独下阴部者，小盒饭赤而难，胞中当虚，今反小便利，而大汗出，法应卫家当微，今反更实，津液四射，荣竭血尽，干烦而不得眠，血薄肉消，而成暴（赵本注：“一云黑”）液。医复以毒药攻其胃，此为重虚，客阳去有期，必下如污泥而死。

　　卫为阳，荣为阴。卫气强实，阴血虚弱，阳乘阴虚，下至阴部。阴部，下焦也。阳为热则消津液，当小便赤而难；今反小便利而大汗出者，阴气内弱也。经曰：阴弱者，汗自出。是以卫家不微而反更实，荣竭血尽，干烦而不眠，血薄则肉消，而成暴液者，津液四射也。医反下之，又虚其里，是为重虚，孤阳因下而又脱去，气血皆竭，胃气内尽，必下如污泥而死也。

　　脉数者，久数不止，止则邪结，正气不能复，正气却结于脏，故邪气浮之，与皮毛相得。脉数者，不可下，下之则（赵本无“则”字）必烦利不止。

　　数为热，止则邪气结于经络之间，正气不能（医统本作“得”）复行于表，则却结于脏，邪气独浮于皮毛。下之虚其里，邪热乘虚而入，里虚协热，必烦利不止。

　　脉浮大，应发汗，医反下之，此为大逆。（赵本有“也”字）

　　浮大属表，故不可下。病欲吐者，不可下。

　　呕多，虽有阳明证，不可攻之。

　　为邪犹在胸中也。

　　太阳病，（赵本有“有”字）外证未解，不可下，下之为逆。

　　表未解者，虽有里证亦不可下，当先解外为顺；若反下之，则为逆也。经曰：本发汗而复下之，此为逆也。若先发汗，治不为逆。

　　夫病阳多者热，下之则硬。

　　阳热证多，则津液少，下之虽除热，复损津液，必便难也。或谓阳多者表热也，下之则心下硬。

　　无阳阴强，大便硬者，下之则（赵本无“则”字）必清谷腹满。

　　无阳者，亡津液也；阴强者，寒多也。大便硬则为阴结，下之虚胃，阴寒内甚，必清谷腹满。

　　伤寒发热，头痛，微汗出。发汗，则不识人；熏之则喘，不得小便，心腹满；下之则短气，小便难，头痛，背强；加温针则衄。

　　伤寒则无汗，发热，头痛，微汗出者，寒邪变热，欲传于里也。发汗则亡阳，憎热，故不识人；若以火熏之，则火热伤气，内消津液，结为里实，故喘，不得小便，心腹满；若反下之，则内虚津液，邪欲入里，外动经络，故短气，小便难，头痛，背强；若加温针，益阳增热，必动其血而为衄也。

　　伤寒，脉阴阳俱紧，恶寒发热，则脉欲厥。厥者，脉初来大，渐渐小，更来渐渐大，（赵本下无“渐”字）是其候也。如此者恶寒，甚者，翕翕汗出，喉中痛；（赵本有“若”字）热多者，目赤脉多，睛不慧，医复发之，咽中则伤；若复下之，则两目闭，寒多者（赵本无“者”字）便清谷，热多者（赵本无“者”字）便脓血；若熏之，则身发黄；若熨之，则咽燥。若小便利者，可救之；（赵本有“若”字）

　　小便难者，为危殆。

　　脉阴阳俱紧，则清邪中上，浊邪中下，太阳少阴俱感邪也。恶寒者少阴，发热者太阳，脉欲厥者，表邪欲传里也。恶寒甚者，则变热，翕翕汗出，喉中痛，以少阴之脉循喉咙故也。热多者，太阳多也；目赤脉多者，睛不慧，以太阳之脉起于目故也。发汗攻阳，则少阴之热因发而上行，故咽中伤。若复下之，则太阳之邪，因虚而内陷，故两目闭。阴邪下行为寒多，必便清谷；阳邪下行为热多，必便脓血。熏之，则火热甚，身必发黄。熨之，则火热轻，必为咽燥。小便利者，为津液未竭，犹可救之；小便难者，津液已绝，则难可制而危殆矣。

　　伤寒发热，口中勃勃气出，头痛，目黄，衄不可制，贪水者必呕，恶水者厥。若下之，咽中生疮，假令手足温者，必下重便脓血。头痛目黄者，若下之，则两（赵本无“两”字）目闭。贪水者，（赵本有“若下之其”四字）脉必厥，其声嘤，咽喉塞；若发汗，则战栗，阴阳俱虚。恶水者，若下之，则里冷不嗜食，大便完谷出；若发汗，则口中伤，舌上白苔，烦躁，（赵本医统本并作“躁”）脉数实，不大便，六七日后，必便血；若发汗，则小便自利也。

　　伤寒发热，寒变热也。口中勃勃气出，热客上膈也。头痛目黄，血（医统本作“衄”）不可制者，热蒸于上也。《千金》曰：无阳即厥，无阴即呕。贪水者必呕，则阴虚也；恶水者厥，则阳虚也。发热口中勃勃气出者，咽中已热也，若下之亡津液，则咽中生疮，热因里虚而下，若热气内结，则手足必厥。设手足温者，热气不结而下行，作协热利，下重便脓血也。头痛目黄者，下之，热气内伏，则目闭也。贪水为阴虚，下之又虚其里，阳气内陷，故脉厥声嘤，咽喉闭塞。阴虚发汗，又虚其阳，使阴阳俱虚而战栗也。恶水为阳虚，下之又虚胃气，虚寒内甚，故里冷不嗜食。阳虚发汗，则上焦虚燥，故口中伤烂，舌上白苔而烦燥（医统本作“躁”）也。经曰：脉数不解，合热则消谷喜饥。至六七日不大便者，此有瘀血，此脉数实，不大便六七日，热蓄血于内也。七日之后，邪热渐解，迫血下行，必便血也。便血发汗，阴阳俱虚，故小便利。

　　下利，脉大者，虚也，以其（赵本无“其”字）强下之故也。设脉浮革，固尔肠鸣者，属当归四逆汤主之。（赵本无“主之”二字，有“当归四逆汤方”详见卷六）

　　脉大为虚，以未应下而下之，利因不休也。浮者，按之不足也；革者，实大而长微弦也。浮为虚，革为寒，寒虚相搏，则肠鸣，与当归四逆汤，补虚散寒。

　　卷九

　　辨可下病脉证并治法第二十一

　　大法，秋宜下。

　　秋时阳气下行，则邪亦在下，故宜下。

　　凡服下药，（赵本作“凡可下者”）用汤胜丸，（赵本有“散”字）中病即（赵本作“便”）止，不必尽剂也。

　　汤之为言荡也，涤荡肠胃，溉灌脏腑，推陈燥结，却热下寒，破散邪疫，理导润泽枯槁，悦人皮肤，益人血气。水能净万物，故胜丸散。中病即止者，如承气汤证云：若一服，利而（医统本作“则”）止后服。

　　又曰：若一服，谵语止，更莫复服。是不尽剂也。

　　下利，三部脉皆平，按之心下硬者，急下之，宜大承气汤。

　　下利者，脉当微厥，今反和者，此为内实也。下利三部脉平者，已为实，而又按之心下硬者，则知邪甚也，故宜大承气汤下之。

　　下利，脉迟而滑者，内实也。利未欲止，当下之，宜大承气汤。

　　经曰：脉迟者，食干物得之。《金匮要略》曰：滑则谷气实。下利脉迟而滑者，胃有宿食也。脾胃伤食，不消水谷，是致下利者，为内实，若但以温中浓肠之药，利必不（医统本作“未”）止，可与大承气汤，下去宿食，利自止矣。

　　问曰：人病有宿食，何以别之？师曰：寸口脉浮而大，按之反涩，尺中亦微而涩，故知有宿食，当下之，宜大承气汤。

　　寸以候外，尺以候内；浮以候表，沉以候里。寸口脉浮大者，气实血虚也；按之反涩，尺中亦微而涩者，胃有宿食里气不和也。与大承气汤，以下宿食。

　　下利，不欲食者，以有宿食故也，当宜（赵本无“宜”字）下之，与（赵本作“宜”）大承气汤。

　　伤食则恶食，故不欲食，如伤风恶风、伤寒恶寒之类也。

　　下利瘥后，（赵本无“后”字）至其年月日（赵本有“时”字）复发者；以病不尽故也，当下之，宜大承气汤。

　　乘春，则肝先受之；乘夏，则心先受之；乘至阴，则脾先受之；乘秋，则肺先受之。假令春时受病，气必伤肝，治之难（医统本作“虽”）愈，邪有不尽者，至春时元受月日，内外相感，邪必复动而痛（医统本作“病”）也。下利为肠胃疾，宿积不尽，故当下去之。

　　下利，脉反滑，当有所去，下之（赵本无“之”字）乃愈，宜大承气汤。

　　《脉经》曰：滑脉者，为病（熊校记：脉滑者为宿食也。汪本宿误病）食也。下利脉滑，则内有宿食，故云当有所去，与大承气汤，以下宿食。

　　病腹中满痛者，此为实也，当下之，宜大承气（赵本有“大柴胡”三字）汤。

　　《金匮要略》曰：病者腹满，按之不痛为虚，痛为实，可下之。腹中满痛者，里气壅实也，故可下之。

　　伤寒后，脉沉沉者，内实也，下解之，（赵本作“之解”）宜大柴胡汤。

　　伤寒后，为表已解，脉沉为里未和，与大柴胡汤，以下内实。经曰：伤寒瘥以后更发热，脉沉实者，以下解之。

　　脉双弦而迟者，必心下硬；脉大而紧者，阳中有阴也，可以（赵本无“以”字）下之，宜大承气汤。

　　《金匮要略》曰：脉双弦者寒也。经曰：迟为在脏。脉双弦而迟者，阴中伏阳也，必心下硬。大则为阳，紧则为寒，脉大而紧者，阳中伏阴也，与大承气汤以分阴阳。

　　卷十

　　辨发汗吐下后病脉证并治法第二十二

　　此第十卷，第二十二篇，凡四十八证，前三阴三阳篇中，悉具载之。

　　卷内音释，上卷已有。

　　方此以下诸方，于随卷本证下虽已有，缘止以加减言之，未甚明白，似于览者检阅未便，今复校勘，备列于后：桂枝加葛根汤主之（熊校记：汤下汪本增主之二字）方：葛根（四两） 芍药（二两） 甘草（二两） 生姜（三两，切） 大枣（十二枚，擘） 桂枝（二两，去皮） 麻黄（三两，去节）

　　上七（医统本作“六”）味，以水一斗，先煮麻黄、（医统本无“麻黄”一味药，医统本无此二字）葛根减二升，去上沫，内诸药，煮取三升，去滓，温服一升，覆取微似汗，不须啜粥，余如桂枝（医统本有“汤”字）法。（赵本卷二载此方，句下有“将息及禁忌”五字）

　　桂枝加浓朴杏子汤方：于桂枝汤方内，加浓朴二两，杏仁五十个，去皮尖，余根据前法。

　　桂枝加附子汤方：于桂枝汤方内，加附子一枚，炮，去皮，破八片，余根据前法。术附汤方，附于此方内，去桂枝，加白术四两，根据前法。

　　桂枝去芍药汤方：于桂枝汤方内，去芍药，余根据前法。

　　桂枝去芍药加附子汤方：于桂枝汤方内，去芍药，加附子一枚，炮，去皮，破八片，余根据前法。

