<!-- { "loadSidebar": true } -->
　　《脉经》曰：阳气上出，汗见于头，今关格正气不通，加之头有汗者，则阳气不得下通而上脱也。其无汗者，虽作关格，然阳（医统本有“气”字）未衰，而犹可治。

　　西方肺脉，其形何似？师曰：肺者金也，名太阴，其脉毛浮也，肺病自得此脉。若得缓迟者，皆愈；若得数者，则剧。何以知之？数者南方火，火克西方金，法当痈肿，为难治也。

　　轻虚浮曰毛，肺之平脉也。缓迟者，脾之脉，脾为肺之母，以子母相生，故云皆愈；数者，心之脉，火克金，为鬼贼相刑，故剧。肺主皮毛，数则为热，热客皮肤，留而不去，则为痈疡。经曰：数脉不时，则生恶疮。

　　问曰：二月得毛浮脉，何以处言至秋当死。师曰：二月之时，脉当濡弱，反得毛浮者，故知至秋死。二月肝用事，肝脉属木，（赵本作“肝属木，脉”）应濡弱，反得毛浮（赵本有“脉”字）者，是肺脉也。肺属金，金来克木，故知至秋死。他皆仿此。

　　当春时反见秋脉，为金气乘木，肺来克肝，夺王脉而见，至秋肺王，肝气则绝，故知至秋死也。

　　师曰：脉，肥人责浮，瘦人责沉。肥人当沉，今反浮；瘦人当浮，今反沉，故责之。

　　肥人肌肤浓，其脉当沉；瘦人肌肤薄，其脉当浮。今肥人脉反浮，瘦人脉反沉，必有邪气相干，使脉反常，故当责之。

　　师曰：寸脉下不至关，为阳绝；尺脉上不至关，为阴绝。此皆不治，决死也。若计其余命死生（赵本作，“生死”）之期，期以月节克之也。

　　《脉经》曰：阳生于寸，动于尺；阴生于尺，动于寸。寸脉下不至关者，为阳绝，不能下应于尺也；尺脉上不至关者，为阴绝，不能上应于寸也。《内经》曰：阴阳离决，精气乃绝。此阴阳偏绝，故皆决死。

　　期以月节克之者，谓如阳绝死于春夏，阴绝死于秋冬。

　　师曰：脉病患不病，名曰行尸，以无王气，卒眩仆不识人者，短命则死。人病脉不病，名曰内虚，以无谷神，虽困无苦。

　　脉者，人之根本也。脉病患不病，为根本内绝，形虽且强，卒然气脱，则眩晕僵仆而死，不曰行尸而何。

　　人病脉不病，则根本内固，形虽且羸，止内虚尔。谷神者，谷气也。谷气既足，自然安矣。《内经》曰：形气有余，脉气不足死；脉气有余，形气不足生。

　　问曰：翕奄沉，名曰滑，何谓也？（赵本有“师曰”二字）沉为纯阴，翕为正阳，阴阳和合，故令脉滑。

　　关尺自平，阳明脉微沉，食饮自可。少阴脉微滑，滑者紧之浮名也，此为阴实，其人必股内汗出，阴下湿也。

　　脉来大而盛，聚而沉，谓之翕奄沉，正如转珠之状也。沉为脏气，故曰纯阴；翕为腑气，故曰正阳。滑者，阴阳气不为偏胜也。关尺自平，阳明脉微沉者，当阳部见阴脉，则阴偏胜而阳不足也。阳明胃脉，胃中阴多，故食饮自可。少阴脉微滑者，当阴部见阳脉，则阳偏胜而阴不足也，以阳凑阴分，故曰阴实。股与阴，少阴之部也，今阳热凑阴，必熏发津液，泄达于外，股内汗出而阴下湿也。

　　问曰：曾为人所难，紧脉从何而来。师曰：假令亡汗、若吐，以肺里寒，故令脉紧也。假令咳者，坐饮冷水，故令脉紧也。假令下利，以胃中（赵本无“中”字）虚冷，故令脉紧也。

　　《金匮要略》曰：寒令脉急。经曰：诸紧为寒。

　　寸口卫气盛，名曰高。

　　高者，暴狂而肥。《内经》曰：阴不胜其阳，则脉流薄疾，并乃狂。卫为阳气，卫盛而暴狂者，阴不胜阳也。《针经》曰：卫气者，所以温分肉、充皮毛、肥腠理、司开阖者也。卫气盛，为肥者气盛于外也。

　　荣气盛，名曰章。

　　章者，暴泽而光，荣者，血也，荣华于身者也。荣盛故身暴光泽也。

　　高章相搏，名曰纲。

　　纲者，身筋急脉直，荣卫俱盛，则筋络满急。

　　卫气弱，名曰 。

　　者，心中气动迫怯。卫出上焦，弱则上虚，而心中气动迫怯也。

　　荣气弱，名曰卑。

　　卑者，心中常自羞愧。《针经》曰：血者，神气也。血弱则神弱，故常自羞愧。

　　卑相搏，名曰损。

　　损者，五脏六腑之虚 也。卫以护阳，荣以养阴，荣卫俱虚，则五脏六腑失于滋养，致俱乏气虚 也。

　　卫气和，名曰缓。

　　缓者，四肢不能自收。卫气独和，不与荣气相谐，则荣病。

　　《内经》曰：目（医统本作“肝”）受血而能视，足受血而能步，掌受血而能握，指受血而能摄，四肢不收，由荣血病，不能灌养故也。

　　荣气和，名曰迟。

　　迟者，身体重，但欲眠也。荣气独和，不与卫气相谐，则卫病，身体重而眠。（熊校记：身体重而眠，汪本眠改眼，盖误连欲眠者三字为句也）欲眠者，卫病而气不敷布也。

　　迟缓（赵本作“缓迟”）相搏，名曰沉。

　　沉者，腰中直，腹内急痛，但欲卧，不欲行，荣气独和于内，卫气独和于外，荣卫不相和谐，相搏而为病。腰中直者，卫不利于外也；腹内痛者，荣不和于内也；但欲卧不欲行者，荣卫不营也。

　　寸口脉缓而迟，缓则阳气长，其色鲜，其颜光，其声商，毛发长，迟则阴气盛，骨髓生，血满，肌肉紧薄鲜硬。阴阳相抱，荣卫俱行，刚柔相搏，（赵本作“得”）名曰强也。

　　缓为胃脉，胃合卫气，卫温分肉、充皮毛、肥腠理、司开阖，卫和气舒，则颜色光润、声清、毛泽矣。迟为脾脉，脾合荣气，荣养骨髓，实肌肉、濡筋络、利关节，荣和血满，则骨正髓生，肌肉紧硬矣。阴阳调和，二气相抱，而不相戾，荣卫流通，刚柔相得，是为强壮。

　　趺阳脉滑而紧，滑者胃气实，紧者脾气强。持实击强，痛还自伤，以手把刃，坐作疮也。

　　趺阳之脉，以候脾胃。滑则谷气实，是为胃实；紧则阴气胜，是为脾强。以脾胃一实一强，而相搏击，故令痛也。若一强一弱相搏，则不能作痛。此脾胃两各强实相击，腑脏自伤而痛，譬若以手把刃而成疮，岂非自贻其害乎。

　　寸口脉浮而大，浮为虚，大为实。在尺为关，在寸为格。关则不得小便，格则吐逆。

　　经曰：浮为虚。《内经》曰：大则病进。浮则为正气虚，大则为邪气实。在尺，则邪气关闭下焦，里气不得下通，故不得小便；在寸，则邪气格拒上焦，使食不得入，故吐逆。

　　趺阳脉伏而涩，伏则吐逆，水谷不化，涩则食不得入，名曰关格。

　　伏则胃气伏而不宣，中焦关格，正气壅塞，故吐逆而水谷不化；涩则脾气涩而不布，邪气拒于上焦，故食不得入。

　　脉浮而大，浮为风虚，大为气强，风气相搏，必成瘾（赵本作“隐”） ，身体为痒。痒者名泄风，久久为痂癞。

　　痂癞者，眉少、发稀，身有干疮而醒臭。（赵本注：身有干疮而腥臭也）《内经》曰：脉风成厉。（医统本作“成为疠”）

　　寸口脉弱而迟，弱者卫气微，迟者荣中寒。荣为血，血寒则发热；卫为气，气微者，心内饥，饥而虚满不能食也。

　　卫为阳，荣为阴。弱者，卫气微，阳气不足也；迟者，荣中寒，经中客邪也，荣客寒邪，搏而发热也。

　　阳气内微，心内虽饥，饥而虚满不能食也。

　　趺阳脉大而紧者，当即下利，为难治。

　　大为虚，紧为寒。胃中虚寒，当即下利，下利脉当微小，反紧者邪胜也，故云难治。经曰：下利脉大者，为未止。

　　寸口脉弱而缓，弱者阳气不足，缓者胃气有余。噫而吞酸，食卒不下，气填于膈上（赵本注：“一作下”）也。

　　弱者，阳气不足。阳能消谷，阳气不足，则不能消化谷食。缓者，胃气有余，则胃中有未消谷物也，故使噫而吞酸，食卒不下，气填于膈上也。《金匮要略》曰：中焦未和，不能消谷，故令噫。

　　趺阳脉紧而浮，浮为气，紧为寒。浮为腹满，紧为绞痛。浮紧相搏，肠鸣而转，转即气动，膈气乃下。

　　少阴脉不出，其阴肿大而虚也。

　　浮为胃气虚，紧为脾中寒，胃虚则满，脾寒则痛，虚寒相搏，肠鸣而转，转则膈中之气，因而下泄也。

　　若少阴脉不出，则虚寒之气，至于下焦，结于少阴，而聚于阴器，不得发泄，使（医统本作“故”）阴肿大而虚也。

　　寸口脉微而涩，微者卫气不行，涩者荣气不逮。荣卫不能相将，三焦无所仰，身体痹不仁。荣气不足，则烦疼，口难言；卫气虚，则恶寒数欠。三焦不归其部，上焦不归者，噫而酢吞；中焦不归者，不能消谷引食；下焦不归者，则遗溲。

　　人养三焦者血也，护三焦者气也。荣卫俱损，不能相将而行，三焦无所根据仰，身体为之顽痹而不仁。《内经》曰：荣气虚而（医统本作“则”）不仁。《针经》曰：卫气不行，则为不仁。荣为血，血不足则烦疼；荣属心，荣弱心虚，则口难言。卫为阳，阳微则恶寒；卫为气，气虚则数欠。三焦因荣卫不足，无所根据仰，其气不能归其部。《金匮要略》曰：上焦竭，善噫；上焦受中焦气，中焦未和，不能消谷，故令噫耳；下焦竭，即遗溺失便。以上焦在膈上，物未化之分也，不归者不至也，上焦之气不至其部，则物未能传化，故噫而酢吞。中焦在胃之中，主腐熟水谷，水谷化则思食，中焦之食不归其部，则水谷不化，故云不能消谷引食。下焦在膀胱上口，主分别清浊，溲，小便也，下焦不归其部，不能约制溲便，故遗溲。

　　趺阳脉沉而数，沉为实，数消谷。紧者，病难治。

　　沉为实者，沉主里也。数消谷者，数为热也。紧为肝脉，见于脾部，木来克土，为鬼贼相刑，故云难治。

　　寸口脉微而涩，微者卫气衰，涩者荣气不足。卫气衰，面色黄；荣气不足，面色青。荣为根，卫为叶。

　　荣卫俱微，则根叶枯槁，而寒栗咳逆，唾腥吐涎沫也。

　　卫为气，面色黄者，卫气衰也；荣为血，面色青者，荣血衰也。荣行脉中为根，卫行脉外为叶。荣为阴，卫为阳；荣为根，卫为叶。根叶俱微，则阴阳之气内衰，致生寒栗而咳逆，唾腥吐涎沫也。

　　趺阳脉浮而芤，浮者卫气衰，（赵本作“虚”）芤者荣气伤，其身体瘦，肌肉甲错，浮芤相搏，宗气衰微，（赵本作“微衰”）四属断绝。

　　经曰：卫气盛，名曰高。高者，暴狂而肥。荣气盛，名曰章。章者，暴泽而光。其身体瘦而不肥者，卫气衰也；肌肉甲错而不泽者，荣气伤也。宗气者，三焦归气也。四属者，皮肉脂髓也。荣卫衰伤则宗气亦微，四属失所滋养，致断绝矣。

