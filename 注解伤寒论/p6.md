<!-- { "loadSidebar": true } -->
　　寸口脉微而缓，微者卫气疏，疏则其肤空；缓者胃气实，实则谷消而水化也。谷入于胃，脉道乃行，而（赵本作“水”）入于经，其血乃成。荣盛，则其肤必疏，三焦绝经，名曰血崩。

　　卫为阳，微为亡阳。脉微者，卫气疏，卫温分肉、肥腠理，卫气既疏，皮肤不得温肥，则空虚也。经曰：缓者胃气有余，有余为实，故云缓者胃气实。《内经》曰：食入于胃，淫精于脉。是谷入于胃，脉道乃行也。

　　《针经》曰：饮而液渗于络，合和于血，是水入于经，其血乃成也。胃中谷消水化而为血气，今卫疏荣盛，是荣气强而卫气弱也。卫气弱者，外则不能固密皮肤而气为之疏，内则不能卫护其血，而血为之崩。经，常也。三焦者，气之道路。卫气疏，则气不循常度，三焦绝其常度也。

　　趺阳脉微而紧，紧则为寒，微则为虚，微紧相搏，则为短气。

　　中虚且寒，气自短矣。

　　少阴脉弱而涩，弱者微烦，涩者厥逆。

　　烦者热也。少阴脉弱者，阴虚也。阴虚则发热，以阴部见阳脉非大虚也，故生微烦。厥逆者，四肢冷也。经曰：阴阳不相顺接便为厥，厥者手足厥冷是也。少阴脉涩者，阴气涩不能与阳相顺相接，故厥逆也。

　　趺阳脉不出，脾不上下，身冷肤硬。

　　脾胃为荣卫之根，脾能上下，则水谷消磨，（医统本作“磨消”）荣卫之气，得以行。脾气虚衰不能上下，则荣卫之气不得通营于外，故趺阳脉不出。身冷者，卫气不温也。肤硬者，荣血不濡也。

　　少阴脉不至，肾气微，少精血，奔气促迫，上入胸膈，宗气反聚，血结心下，阳气退下，热归阴股，与阴相动，令身不仁，此为尸厥。当刺期门、巨阙。

　　尸厥者，为其从厥而生，形无所知，其状若尸，故名尸厥。少阴脉不出，则厥气客于肾，而肾气微，少精血，厥气上奔，填塞胸膈，壅遏正气，使宗气反聚，而血结心下。《针经》曰：五谷入于胃，其糟粕、津液、宗气，分为三隧。宗气积于胸中出于喉咙，以贯心肺，而行呼吸。又曰：荣气者，泌其津液注之于脉，化而为血，以营四末。今厥气大甚，宗气反聚而不行，则绝其呼吸，血结心下而不流，则四体不仁。阳气为厥气所拥，不能宣发，退下至阴股间，与阴相动。仁者柔也，不仁者，言不柔和也，为寒热痛痒俱不觉知者也。阳气外不为使，内不得通，荣卫俱不能行，身体不仁，状若尸也。《内经》曰：厥气上行，满脉去形，刺期门者，以通心下结血；刺巨阙者，以行胸中宗气，血气流通，厥气退，则苏矣。

　　寸口脉微，尺脉紧，其人虚损多汗，知阴常在，绝不见阳也。

　　寸微为亡阳，尺紧为阴胜。阳微阴胜，故云虚损。又加之多汗，则愈损阳气，是阴常在，而绝不见阳也。

　　寸口诸微亡阳，诸濡亡血，诸弱发热，诸紧为寒。诸乘寒者，则为厥，郁冒不仁，以胃无谷气，脾涩不通，口急不能言，战而栗也。

　　卫，阳也。微为卫气微，故云亡阳。荣，血也。濡为荣气弱，故云亡血。弱为阴虚，虚则发热。紧为阴胜，故为寒。诸乘寒者，则阴阳俱虚，而为寒邪乘之也。寒乘气虚，抑伏阳气不得宣发，遂成厥也。郁冒，为昏冒不知人也。不仁，为强直而无觉也。为尸厥焉。以胃无谷气，致脾涩不通于上下，故使口急，不能言。战者，寒在表也；栗者，寒在里也。

　　问曰：濡弱何以反适十一头。师曰：五脏六腑相乘故令十一。

　　濡弱者，气血也。往反有十一头，头者五脏六腑共有十一也。

　　问曰：何以知乘腑，何以知乘脏。师曰：诸阳浮数为乘腑，诸阴迟涩为乘脏也。

　　腑，阳也。阳脉见者，为乘腑也。脏，阴也。阴脉见者，为乘脏也。

　　卷二

　　伤寒例第三

　　（赵本论前有四时八节、二十四气、七十二候、决病法）

　　阴阳大论云：春气温和，夏气暑热，秋气清凉，冬气冷（赵本作“冰”）冽，此则四时正气之序也。

　　春夏为阳，春温夏热者，（医统本有“以”字）阳之动，始于温，盛于暑故也。秋冬为阴，秋凉而冬寒者，以阴之动，始于清，盛于寒故也。

　　冬时严寒，万类深藏，君子固密，则不伤于寒。触冒之者，乃名伤寒耳。

　　冬三月纯阴用事，阳乃伏藏，水冰地坼，寒气严凝，当是之时，善摄生者，出处固密，去寒就温，则不伤于寒。其涉寒冷，触冒霜雪为病者，谓之伤寒也。

　　其伤于四时之气，皆能为病。

　　春风、夏暑、秋湿、冬寒，谓之四时之气。

　　以伤寒为毒者，以其最成杀厉之气也。

　　热为阳，阳主生；寒为阴，阴主杀。阴寒为病，最为肃杀毒厉之气。

　　中而即病者，名曰伤寒；不即病者，寒毒藏于肌肤，至春变为温病，至夏变为暑病。暑病者，热极重于温也。

　　《内经》曰：先夏至日为温病，后夏至日为暑病。温暑之病，本伤于寒而得之，故太（熊校记：大医汪本大改太，非）医均谓之伤寒也。

　　是以辛苦之人，春夏多温热病，（赵本有“者”字）皆由冬时触寒所致，非时行之气也。凡时行者，春时应暖，而复（赵本作“反”）大寒；夏时应大（赵本无“大”字）热，而反大凉；秋时应凉，而反大热；冬时应寒，而反大温。此非其时而有其气，是以一岁之中，长幼之病多相似者，此则时行之气也。

　　四时气候不正为病，谓之时行之气。时气所行为病，非暴厉之气，感受必同，是以一岁之中，长幼之病多相似也。

　　夫欲候知四时正气为病，及时行疫气之法，皆当按斗历占之。

　　四时正气者，春风、夏暑、秋湿、冬寒是也。时行者，时行之气是也。温者，冬时感寒，至春发者是也。

　　疫者，暴厉之气是也。占前斗建，审其时候之寒温，察其邪气之轻重而治之，故下文曰：九月霜降节后，宜渐寒，向冬大寒，至正月雨水节后，宜解也。所以谓之雨水者，以冰雪解而为雨水故也。至惊蛰二月节后，气渐和暖，向夏大热，至秋便凉。

　　冬寒、春温、夏热、秋凉，为四时之正气也。

　　从霜降以后，至春分以前，凡有触冒霜露，体中寒即病者，谓之伤寒也。九月十月，寒气尚微，为病则轻；十一月十二月，寒冽已严，为病则重；正月二月，寒渐将解，为病亦轻。此以冬时不调，适有伤寒之人，即为病也。（赵本医统本“九月十月，……即为病也”作注，非。）

　　此为四时正气，中而即病者也。

　　其冬有非节之暖者，名曰（赵本作“为”）冬温。冬温之毒，与伤寒大异，冬温复有先后，更相重沓，亦有轻重，为治不同，证如后章。

　　此为时行之气，前云：冬时应寒而反大温者是也。

　　从立春（医统本作“秋”）节后，其中无暴大寒，又不冰雪，而有人壮热为病者，此属春时阳气，发于冬时伏寒，变为温病。

　　此为温病也。《内经》曰：冬伤于寒，春必病温。

　　从春分以后，至秋分节前，天有暴寒者，皆为时行寒疫也。三月四月，或有暴寒，其时阳气尚弱，为寒所折，病热犹轻；五月六月，阳气已盛，为寒所折，病热则重；七月八月，阳气已衰，为寒所折，病热亦微。其病与温及暑病相似，但治有殊耳。

　　此为疫气也。是数者，以明前斗历之法，占其随时气候，发病寒热轻重不同耳。

　　十五日得一气，于四时之中，一时有六气，四六名为二十四气也。（赵本无“也”字）

　　节气十二，中气十二，共二十四。《内经》曰：五日谓之候，三候谓之气，六气谓之时，四时谓之岁。

　　然气候亦有应至而（赵本作“仍”）不至，或有未应至而至者，或有至而太过者，皆成病气也。

　　疑漏或有至而不去，此一句按《金匮要略》曰：有未至而至，有至而不至，有至而不去，有至而太过，何故也。师曰：冬至之后，甲子夜半，少阳起。少阴（医统本作“阳”）之时，阳始生，天得温和，以未得甲子，天因温和，此为未至而至也；以得甲子，而天未温和，此为至而不至也；以得甲子，（医统本有“而”字）天大寒不解，此为至而不去也；以得甲子，而天温如盛夏五六月时，此为至而太过也。《内经》曰：至而和则平，至而甚则病，至而反者病，至而不至者病，未至而至者病。即是观之，脱漏明矣。

　　但天地动静，阴阳鼓击者，各正一气耳。

　　《内经》曰：阴阳者，天地之道。清阳为天，动而不息；浊阴为地，静而不移。天地阴阳之气，鼓击而生，春夏秋冬，寒热温凉，各正一气也。

　　是以彼春之暖，为夏之暑；彼秋之忿，为冬之怒。

　　春暖为夏暑，从生而至长也；秋忿为冬怒，从肃而至杀也。

　　是故冬至之后，一阳爻升，一阴爻降也。夏至之后，一阳气下，一阴气上也。

　　十月六爻皆阴，坤卦为用，阴极阳来，阳生于子。冬至之后，一阳爻升，一阴爻降，于卦为复，言阳气得复也。四月六爻皆阳，乾卦为用，阳极阴来，阴生于午。夏至之后，一阳气下，一阴气上，于卦为 ，言阴则（医统本作“得”）遇阳也。《内经》曰：冬至四十五日，阳气微上，阴气微下；夏至四十五日，阴气微上，阳气微下。

　　斯则冬夏二至，阴阳合也；春秋二分，阴阳离也。

　　阳生于子，阴生于午，是阴阳相接，故曰合。阳退于酉，阴退于卯，是阴阳相背，故曰离。《内经》曰：气至之谓至，气分之谓分。至则气同，分则气异。

　　阴阳交易，人变病焉。

　　天地阴阳之气，既交错而不正，人所以变病。《内经》曰：阴阳相错而变由生也。

　　此君子春夏养阳，秋冬养阴，顺天地之刚柔也。

　　《内经》曰：养生者必顺于时，春夏养阳，以凉以寒；秋冬养阴，以温以热。所以然者，从其根故也。

　　小人触冒，必婴暴疹。须知毒烈之气，留在何经，而发何病，详而取之。

　　不能顺四时调养，触冒寒温者，必成暴病。医者当在意审详而治之。

　　是以春伤于风，夏必飧泄；夏伤于暑，春（赵本作“秋”）必病（医统本作“ ”）疟；秋伤于湿，冬必咳嗽；冬伤于寒，春必病温。此必然之道，可不审明之。

　　当春之时，风气大行。春伤于风，风气通于肝，肝以春适王，风虽入之，不能即发，至夏肝衰，然后始动。风淫末疾，则当发于四肢。夏以阳气外盛，风不能外发，故攻内而为飧泄。

