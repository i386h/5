<!-- { "loadSidebar": true } -->
　　人得天地生物之心以为心，则当视天地万物为一体，痒疾痛，举切吾身，仁者事也。先儒谓医家以手足痿痹为不仁，斯言善状仁字，盖手足痹则气脉不相通，痛痒无所觉，心之生道息矣，乌得仁？况医家之于婴孩，语言未足辨，脉理未足凭，必能以心体之，然后可以察其痒痛疾之所在。非有志于仁者，其能若是乎？西曾君德显，儒而为医，幼从乡先生李月山，固已得儒学于心授，长从世医刘氏，又能得医学于心传，精读医经，详味药性，参前辈之奥议，伸自己之独见，有求必应，不倦于贫，集其平时论证与方，名曰《活幼心书》。将与同志共之。夫作书以述其心之所用，而且克广其传，亦庶乎仁者之用心矣。尝观其书，则审证施剂，信有异乎人者。五苓散在诸家止用之解伤寒温湿暑毒霍乱，而德显于惊风痰搐疮疹等疾，通四时而用之，前同知衡州府事胡省斋因其子惊风得愈，问之曰：五苓散何以愈斯疾乎？德显曰：此剂内用茯苓，可以安此心之神。用泽泻导小便，小肠利而心气通。木得桂而枯，足能抑肝之气，而风自止，所以能疗惊风。施之他证，亦皆有说。省斋深然之，此其善用五苓散也。小儿惊风搐掣，医者视为一病，辄以金石脑麝蜈蚕蛇蝎等剂投之，非徒无益，反激他证。德显则谓有因惊风而搐者，有因气郁而搐者。惊属心，风属肝，而郁于气者亦有搐。陈氏所谓蓄气而成搐者是也，但未着其方。余于惊风则随证施治，若气郁而搐者，则用宽气饮治之，只以枳壳枳实为主。尝因患搐者，仓卒求药，教服铺家枳壳散，而搐亦止。病者深感之，此又治搐之特见也，其他紧证，俱能究心，用药之奇，成效之速，有未易缕述者，寄寓予家将十年。二孙藉其调护，每识证于微渺，制疾于萌芽。其用心之溥，非特于吾辈为然。盖其笃志于仁，重义轻利，亦自读书中来，非可以庸俗例视也。读其方论，因叙数语于篇端，识者倘察予言，必有知其用心者。

　　元贞乙未上巳日前太学笃信斋进士吴刚中谨书

　　罗序 

　　吾乡月山李先生，博极群书，操行修洁，最谨于义利界限，媚学之子，翩翩从之，其诲诸生也，不止于词艺而已，必勉以正心修身，俾之有士君子之行。德显曾君，从游者之一也。

　　居无何，场屋之事废，于是以业儒者而业医焉。昔贤达则愿为良相，穷则愿为良医，其心均在济人耳。医岂细事哉，而幼幼之医，尤不易也。盖气色微，筋骨脆，痒疾痛，不可问而知。他人止于面色指纹之间揣摩投剂，德显则切脉先之，倘证阳而脉阴，证阴而脉阳，必治脉不治证，精思详究，探本索原。药饵所施，百不失一。未尝以病家之贵贱贫富而异用其心，或遇窘乏太甚之家，亦随力捐资济其粥，以故全活者众。德显非饶于财者，能推是心，亦贤矣哉。业医三十年，古今医书，读之不辍，今取其平日阅证用药之已效者，着为方论，纂为诗歌，名之曰《活幼心书》。是心也，恒心也，恻隐之心也，心诚求之之心也。对越天地神明而无愧矣。且欲镌梓以为海内共之，用心广大可敬也。夫余尝观赵德麟侯鲭录，有人得痈疽方甚奇，宝而不传，后为虎所食，非天谴欤？德显心事若兹，天必福之，以诱世人之善用其心矣。德显衡之西人，号育溪，名世荣，德显其字也。

　　丁未中秋邵清遗老七十翁罗宗之巨海甫谨序

　　自序 

　　闻之先儒曰：天向一中分造化，人于心上起经论。大哉心乎！其万事之机括乎，前乎千百世而上，为天地立心，生民立命者，此心也。后乎千百世而下，为往圣继绝学，来者续师传，亦此心也，是心也，以之活幼，即有恻隐之真，所谓乍见孺子将入于井，皆有怵惕恻隐者，无非自此心中来。宋翰林侍御世医戴克臣者（徽宗朝，名尧道，）活幼宗师也，取信当时，有声朝野，心以传心，得其妙者，惟西高原刘茂先（名祀自号固穷山叟。）茂先之心，其五世孙字直甫者（名思道），又深得之。推其所得，随施辄效，亦可以见其用心矣。然昔贤之学，固以心而传，而昔贤之心，非书又无以衍其传。况自开庆以来，其书散漫，戴刘二公之心传，几不复见。予生二公之后，而无默契乎二公之心，早岁师事直甫，于兹有年，面命心传，领会多矣。但念一宗医书，方论待决，岁月浸远，卷帙不齐，设有危难，未易检阅。吁！得其心者，敢不究其心哉。明窗昼熏，短檠夜雨，因就其遗书而精加编次，繁者删之，缺者补之，书非可用不敢录，方非已效弗敢收。脱亡遗漏，存十一于千百，上探三皇前哲之遗言，下探克臣茂先之用心，实则吾心固有之理，旁求当代明医之论，亦姑为活幼之一助云耳。遂名其书曰活幼心书。书成，客或难予曰：医者意也。但观形切脉，以意逆志，是为得之，何必一切求诸书，而且以心书名之哉。予曰：不然。予非有心于着述，而求异于人也。不过推展刘氏数传之贞心。

　　以求契夫戴氏之初心耳。朱文公有言，意者，心之所发也。书之所述，岂非心之流行发见者乎！客唯而退，于是乎书。

　　至元甲午菊节衡阳后学曾世荣德显识

　　[卷上·决证诗赋] 观形气 

　　观形观气要精通，禀受元来自不同，细察盈亏明部分，随机用药见奇功。

　　形者，面色也。气者，神气也。张吉夫云：小儿证候，不可取之一端，在表里相应，随机消息，岂胶柱调瑟者所能观其形而知其证哉？信斯言也。况小儿虚实，有非系乎肥瘦，而系乎气色者，何以言之，盖有肥而气怯，瘦而气壮，气怯则色必嫩，其为虚可知矣。气壮则色必盛，其为实可知矣。由是论之，五脏之气，皆形于面部，肝青、心赤、肺白、肾黑、脾黄，是其本体。肝旺于春，心旺于夏，肺旺于秋，肾旺于冬，各七十二日，脾寄旺于四季后一十八日，是其本位。然有时乎不春不冬，而面变青黑者，非肝之与肾也。不秋不夏而面变赤白者，亦非心之与肺也。盖五脏之气，层见叠出，随证流形，初无一定，忽然青黑主乎痛，忽然赤者主乎热，忽然白者主乎冷，忽然黄者主乎积。此其气之开阖，非系乎时，非拘乎位。又如心主颏，肝主眼，并左睑，脾主唇之上下，肺主右睑，肾主耳前颏（音孩）外，其形或见于位，或露于他部，所谓不可取之一端，明其义也。且脾主唇之上下为吐泻，或患痢日久，然其色黑则肾之乘脾，水反克土，名为强胜，其藏或败耳。肝主眼并左睑，其色青，本色也，主惊骇风痰发动，是为顺证。若见白色，乃肺之克肝，即为逆证。以此推考，变而通之，存乎其人，学人留心于此，诚有用焉。

　　[卷上·决证诗赋] 及幼攻补 

　　察病必须明表里，更详虚实在初分；恶攻喜补人皆信，谁识攻中有补存。

　　张子和曰：人身不过表里，血气不过虚实。此言其大略耳。惟庸工之治病，纯补其虚，不敢治其实，举世皆曰平稳，误人不见其迹。渠亦不自省其过，虽终老而不悔，且曰：吾用补药也，何罪焉？病患亦曰，彼以补药补我，彼何罪焉？虽死亦不知觉，此庸工误人最深。如鲧湮洪水，不知五行之道，夫补者人所喜，攻者人所恶，医者以其逆病患之心，而不见用，不若顺病患之心，而获利也，岂复计病者之死生乎？盖医有贤愚，人多谬误，以贤为非，以愚为是，不明标本，妄投药饵，自取危困，徒切感慨。所谓攻者，万病先须发散外邪，表之义也；外邪既去，而元气自复，即攻中有补存焉，里之义也。然察其表里虚实，尤在临机权变，毋执一定之规也。

　　[卷上·决证诗赋] 戒毁同道 

　　大抵行医片言处，深思浅发要安详；更兼忠浓斯为美，切戒逢人恃己长。

　　郑端友曰：医门一业，慈爱为先，尝存救治之心，方集古贤之行。近世医者，诊察诸疾，未言理疗，訾毁前医，不量病有浅深。效有迟速，亦有阴虚阳实，翕合转移，初无定论，惟务妒贤嫉能，利己害人，惊谑病家，意图浓赂，尤见不仁之心甚矣。昔神宗时，钱仲阳为医有声。皇子仪国公病螈国医莫能治，长公主朝，因言钱乙起草野，有异能。立召入。进黄土汤而愈。神宗褒谕，问黄土何以愈斯疾状。乙对曰：以土胜水，木得其平，则风自止。且诸医所治垂愈，小臣适当其愈。上悦其对，擢太医丞，赐紫衣金鱼，一旦超然众医之表，岂不贵哉。学人能以仲阳之心为心，则善矣。

　　[卷上·决证诗赋] 为医先去贪嗔 

　　为医先要去贪嗔，用药但凭真实心；富不过求贫不倦，神明所在俨如临。

　　人有恒心，践履端谨，始可与言医道矣。凡有请召，不以昼夜寒暑远近亲疏，富贵贫贱，闻命即赴，视彼之疾，举切吾身，药必用真，财无过望，推诚拯救，勿惮其劳，冥之中，自有神佑。如临汝张彦明为医，未尝以钱为较，应有求医，期于必效。一日城中火灾，周回尽，烟焰中独存其居，后且子孙荣贵。以此见天道有阴扶显助之灵，诚为可敬。

　　[卷上·决证诗赋] 辨证早决安危 

　　色脉参详贵造微，早凭疾证决安危；时医怕触病家讳，病稍差池便怨咨。

　　为医固难，及幼尤难。故医者诊视小儿之证，倘色脉精明，则死生可判。若以恐触病家之讳，犹豫其说，不吐真情，稍有差池，必招其怨。与其受怨于后，孰若告之于先。纵有危难，夫复何怨。昔扁鹊见桓侯曰：疾在腠理，不治将深。恒侯不信。复见曰：疾在骨髓，虽司命无如之何。后果弗起。学人于此，触类究心，斯有得于扁鹊之妙旨。

　　[卷上·决证诗赋] 五色主病 

　　积黄青则是惊风，热赤伤寒紫淡红；黑痛白为虚冷嗽，更须随部用神工。

　　望闻问切，医者先之。凡看病形指文，听声察色，其病图载方册，皮有薄浓，但周时外婴孩，多在怀抱，手无垢腻，则指白皮嫩，其纹显而易见。至三五岁者，常贪戏耍，手弄泥水，则指粗皮浓，其纹隐而难辨。参诸面部，是为捷要。有紫黑而纹粗，或叫怒而容变，则仓卒难定，必须听声。有中风而迷闷，或久患而昏沉，语迟失音，口疮咽痛，尤非闻而知之所能尽。问证一节，最为的当。然幼幼方脉，谓之哑科，纵稍长成语不足信，有饱曰讥，痒曰痛，如是类者，屡尝试之。每究心及此．初在父母审其得患之由，而告医者参详，则易于调治。多有病家不肯自言其致疾之始末，而一听医者之揣摩。由是观之，问亦难矣，必须诊脉以决诸证。然南北禀赋不同，施治之法亦当随其虚实冷热用药可也。

　　若夫造妙工夫，初无其他，大学所谓若保赤子，心诚求之。专是业者，倘不尽此心之诚，何以察不言之疾乎？ 

