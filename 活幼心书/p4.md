<!-- { "loadSidebar": true } -->
　　禀赋元虚髓不充，六淫之气易来攻，头兼手足身羸弱，此证名为五软同。

　　[卷上·决证诗赋] 天柱倒 

　　忽然天柱倒何如，此病皆因肝肾虚，外有风邪容易袭，故传项软不相随。

　　[卷上·决证诗赋] 解颅 

　　头颅初见如开解，肾弱元虚大可忧，补肾调元是良药，投之不应定难瘳。

　　[卷上·决证诗赋] 诸汗 

　　小儿自汗证多端，切莫将为一例看，要识阴阳虚实病，勤勤调理自然安。

　　[卷上·决证诗赋] 黄证 

　　身黄暑湿蒸脾得，内外因分治最良，更有胎传生便见，母宜多服地黄汤。

　　[卷上·决证诗赋] 失血 

　　九道何为血妄行，盖因抑郁热邪生，随经施治明虚实，气顺如常血自匀。

　　[卷上·决证诗赋] 不内外因 

　　人身一或才伤损，重则宜其血亦多，不内外因然有自，各分证治在专科。

　　[卷上·决证诗赋] 小儿常安 

　　四时欲得小儿安，常要一分饥与寒。但愿人皆根据此法，自然诸疾不相干。

　　上前诗诀，言虽鄙俚，所贵平易能记者，得之于心，应之于手，何施不可。参诸后论，尤见详备。此特为初学之勉。非敢立异于人也。

　　[卷上·决证诗赋] 小儿专科赋 

　　（以小儿专科要识形证为韵，即前场屋中应举八韵赋式）细辨诸证，难明小儿。惟造理以达此，于专科而见之，伤风清涕交流，初传在肺，夹食黄纹必见，是属居脾。原夫七日之内，脐痛乃多，百之外，骨蒸者少。惟惊疳积热，半在攻里，故暑湿风寒，先宜发表，总谓十三科目，各贵精专，不拘长幼儿童，均称是小。观其得病婴孺，要参脉形，虽痛痒难通于一问，然重轻明察于诸经，暴感邪气，腮颊微紫，久因客忤，山根太清，勿问儿小，但凭药灵，肾有证攻，黑色多浮于地阁（即承浆），心为邪克，赤纹独露于天庭（即额心）。兹盖脉病证治，审察要详襁褓婴孩，更改莫测。凡有疾苦，全凭见识，非业擅一门，何以取效？苟医不三世，徒然用力，难同初学之妄议，贵在专科之定式。心肝恬淡，自然毋染于时灾。脾胃和平，戒以勿餐于夜食，请言夫医通仙道，溥以生意，家传秘方，及诸幼年，参天地之化育，无息少间，免父母之忧怀，有惊即痊。虽用药圣，亦由业专。然而见鱼口兮气弱殊甚，闻雅声兮命倾必然。既危吐露以真实，安有怨咨而妄传。表用疏通，细述戴君之语，藏明补泻，载稽钱氏之篇，专者何。

　　精义无二，全活孩提，博学有诸，在明机要，是知小脉科兮，尝喜一药多效；大方科兮，固有十形三疗。盖进以乳食，务要撙节，而远之鼓药，免生惊叫。调和自小以无恙，长大何忧于不肖？春融一念，普推活幼之诚，日究千方，庶尽及人之妙。然尝论形质始具，夙有灵性，语言未通，是为哑科，非圆机之士，焉察彼证。必精制之剂，能除宿，有信巫不用医，适以谬甚，有是方不重药，尤其误矣。此病家自取过耳，于医者殊无奈何？术显咸阳扁鹊，全婴而有验，脉明晋代叔和。及幼以无讹，抑又闻白虚盛，神气常昏，紫黑实多，声音益胜，阳证似阴，脉按细紧，阴证似阳，脉来缓应，然大学所谓若保赤子，心诚求之，此又在究心而观证。

　　尝谓为医不易，而幼幼之科，尤不易也。

　　黄帝曰：若吾不能察其幼小虽圣人犹难之，况后学乎，余虽不才，谩成前赋。以便学人观形切脉之要，临病之际，非特少资谈柄，亦可以发挥神圣工巧之妙，岂不韪欤？其或未然，后之明者，改而证诸，幸莫大焉。

　　[卷中·明本论] 胎寒 

　　孩儿初生百日内，觉口冷腹痛，身起寒粟，时发战栗，由足握拳，昼夜啼哭不已，或口禁不开，名曰胎寒。其证在胎时母因腹痛而致。《产经》云：胎寒多腹痛，亦有产妇喜淡甘肥生冷时果，皆致胎寒。或胎前外感风寒暑湿，治以凉药。内伤胎气，则孩儿生后，昏昏多睡，间或乳泻白，若不早治，必成慢惊慢脾。凡有此候，宜以冲和饮、当归散，合和水煨姜煎服，使之微泄。泄行进匀气散调补，泄止气匀神安痛定，手足舒伸，次用参苓白术散以养胃气，白芍汤去其寒湿。乳母宜节生冷冻饮料食，庶渐瘥也。又有手足稍冷，唇面微青，额上汗出，不愿乳饮，至夜多啼，颇似前证，但无口冷寒战，名曰藏寒。其疾夜重日轻，腹痛肠鸣，泄泻青水。间有不泻者，此证亦在百日内有之，皆因临产在地，稍及冷气侵逼，或以凉水参汤洗儿，或断脐带短，而又结缚不紧，为寒气所伤，如此宜以白芍药汤及冲和饮加盐炒茴香、茱萸，水姜煎投，并乳母同服。

　　[卷中·明本论] 胎热 

　　婴儿生下，三朝旬月之间，目闭而赤，眼胞浮肿，常作呻吟，或啼叫不已，时复惊烦遍体壮热，小便黄色，此因在胎母受时气邪毒，或外感风热，误服汤剂，或食五辛姜面过多，致令热蕴于内，熏蒸胎气，生下故有此证，名曰胎热。所谓胎热即多惊。若经久不治，则鹅口、重舌、木舌，赤紫丹瘤，自此而生。先以木通散煎与母服，使入于乳，儿饮之，通心气，解烦热，然后以四圣散温洗两目，目开进地黄膏、天竺黄散及牛蒡汤，当归散亦令母服，使从乳过，是一助也。乳母宜忌鸡酒羊面，庶得易安，不致反复。又有一证，如前证元无大病，而遽然弄舌者，但身热而四肢冷，唇青色，此脾胃不和所致，宜服守胃散自愈。有弄舌出于大病后，舌略出不长，一动即收，此是恶候，以钱氏白术散治之，不愈将传危急。舒舌者，此脱着衣服不常，外感风热，入于心脾，盖脾之脉络系于舌，故时复舒卷，出长收缓，或渴或不渴，谓之舒舌，宜泻心脾经之热，用泻黄散加黄芩，水煎服。但不可以大寒之剂攻之，热退则寒起，传作他证，切宜谨之。

　　[卷中·明本论] 脐风撮口 

　　婴孩始生，一七之内，腹肚胀硬，脐畔四围浮肿，口撮牙关不开，攒眉而叫，名脐风证。乃因剪脐带短，或结缚不紧，致外风侵入脐中，或用铁器断脐，为冷所侵，或牵动脐带，水入生疮，客风乘虚而入，传之于心，蕴蓄其邪，复传脾络，致舌强唇青，手足微搐，口噤不能进乳，啼声似哑，喉中痰涎潮响，是其候也。此证多致不救。若一匕之外，先投劫风膏，次以五苓散加宽气饮，入姜汁、葱白、灯心，煎汤调服，与解风痰及用一字金，煎荆芥汤或薄荷汤，调抹口内，证轻即快。如禀赋充实，发热有痰惊搐，投黑白饮、温蜜汤，空心调下，微泄似茶褐色二三行，进白芍药汤，水姜枣煎服，常用此法亦效。若脐凸（音迭）肚紧，微有青色，口撮不开，肝风盛而脾土受制，不可施治。凡有此候，百无一活。纵使得安，亦非长寿。一法用之，间有验者，孩儿牙根肉上有小泡，如粟米状，用温汤蘸旧绢裹手指。轻轻擦破，即口开舌软，不药自愈。有脐突一证，又非脐风，此亦因初生洗浴，系脐不紧，秽水侵入于内，产后旬日外，脐忽光浮如吹，捻动微响，间或惊悸作啼，治用白芍药汤加薏苡仁，水煎，空心温服，次以外消散涂贴，自然平复。

　　[卷中·明本论] 夜啼 

　　夜啼者，有惊热夜啼，有心热夜啼，有寒疝夜啼，有误触神祗夜啼，此四者，详具于后。惊热者，为衣衾之浓，或抱于极暖处久坐，致生烦闷，邪热攻心，心主神，神乱则惊，心与小肠为表里，故啼泣而遗溺者是也。治法遏热镇心，则自安矣。用百解散、牛蒡汤、三解散主之。心热者，见灯愈啼，面红多泪，无灯则稍息，盖火者阳物也，心热遇火，两阳相搏，才有灯而啼甚，故经曰，火疾风生，乃能雨。此其义也。宜凉心安神。用百解散，或五苓散加黄芩、甘草，水煎服，次牛蒡汤、三解散及琥珀抱龙丸为治，有遇黄昏后至更尽时，哭多睡少，有啼声不已，直到天明，乃胎中受寒，遇夜则阴胜而阳微，故腰曲额汗，眼中无泪，面莹白而夹青，伏卧而啼，入盘肠内吊之证，名为寒疝，治法去宿冷，温下焦。白芍药汤、乌梅散及冲和饮加盐炒茱萸、茴香，水姜煎服，及钩藤膏亦佳，误触神祗者，面色紫黑，气郁如怒，叫时若有恐惧，及睡中惊惕。两手抱母，大哭不休，此误触禁忌神祗而得。或因恶祟所侵，盖婴孩目有所睹，口不能言，但惊哭无时，指纹俱隐，故玉环集云：忽然两手形无见，定知唐突恶神灵。治法先解其表，宜百解散，次驱邪镇心，用苏合香丸、琥珀抱龙丸，投之自效。

　　[卷中·明本论] 急惊 

　　急惊之论，前代书所不载，惟曰阳痫，大概失所爱护，或抱于当风，或近于热地，昼则食多辛辣，夜则衾盖太浓，郁蒸邪热积于心，传于肝，再受人物惊触，或跌扑叫呼，雷声鼓乐，鸡鸣犬吠，一切所惊，未发之时，夜卧不稳，困中或笑或哭，啮（五结切）齿咬（五巧切）乳，鼻额有汗，气促痰喘，忽尔闷绝，目直上视，牙关紧急，口噤不开，手足搐掣，此热甚而然。况兼面红脉数可辨。盖心有热而肝有风，二脏乃阳中之阳，心火也，肝风也。

