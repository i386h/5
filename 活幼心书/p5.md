<!-- { "loadSidebar": true } -->
　　风火阳物也，风主乎动，火得风则烟焰起，此五行之造化。二阳相豉，风火相搏，肝藏魄，心藏神，因热则神魂易动，故发惊也。心主乎神，独不受触，遇有惊则发热，热极生风，故能成搐，名曰急惊。治之之法，先以五苓散加黄芩、甘草，水煎，或百解散发表，次通心气。木通散、三解散，疏涤肝经，安魂退热。牛蒡汤、防风汤主之。惊风既除之后，轻者投半夏丸，重者下水晶丹，与之去痰，免成痴疾，但不可用大寒凉药治之，热去则寒起，亢则害，承乃制。若仓卒之间，惊与风证俱作，只用五苓散加辰砂末，薄荷汤调服，少解其证。盖五苓散内有泽泻导小便，心与小肠为表里，小肠流利，心气得通，其惊自减。内有桂，木得桂则枯，是以有抑肝之气，其风自停。况佐以辰砂，能安神魂，两得其宜，大略要解热凉心肝，后用平和汤散调理，稍热之剂则难用，医者宜审之。愚尝感慨诸人，每见惊风搐作，不明标本，混为一证，遽然全用金石、脑、麝、蜈、蚕、蛇、蝎，大寒搜风等剂投之，耗伤真气，其证愈甚，多致弗救。殊不知惊生于心，风生于肝，搐始于气，是为三证。其惊与风，首已详及，然所谓畜气而成搐，陈氏之论，最为明理，但未着其方。余于此证，则用宽气饮治之，只以枳壳、枳实为主，盖其气也，四时平和则身安，一息壅滞则疾作。况小儿啼哭不常，其气蕴蓄，内则不能升降，外则无由发泄，展转经时，亦能作搐。善医者审察病源，从而疗之，万无一失。更辨阴阳虚实，不可轻忽。若阳实证，煎平和汤调三解散主之，此急惊有搐之类。若阴虚证，煎固真汤调宽气饮治之，此慢惊有搐之类。若暴感此证，未别阴阳虚实，先用五苓散和宽气饮，及少加宽热饮，三药合用，姜汁沸汤调灌即解，大抵治搐之法，贵以宽气为妙，气顺则搐停，此自然之理。男左女右，手足搐者，即为顺证；男右女左，手足搐者，即为逆证，故难治也。有男右女左，证轻者投顺搐散，使分左右，庶好疗之，天钓者，初得时顿顿呵欠，眼忽下泪，身热脉浮洪实，是风痰壅聚，上贯心包，致经络闭而不通，目睛翻视，颈项强仰。两手掣转向后，大哭如怒，脚曲腰直，发热痰鸣，爪甲皆青，状如鬼祟，名曰天钓。

　　治法同前急惊内药与服，先解风热，次理痰气，斯为当矣。暑风一证，因夏月感冒风寒太甚，致面垢唇红，脉沉细数，忽发惊搐，不省人事，治用消暑清心饮辰砂五苓散及琥珀抱龙丸，自发。切勿以温剂调补，热气得补则复盛，尤宜戒之。又有急惊天钓之后，变作潮热，手足逆冷，有似疟疾，盖因病愈之时，不善将护，外感风邪，乘虚而入于经络，再未解散，以致如此。经曰：重阳必阴，重阴必阳。又曰：亢则害，承乃制。此其义也。宜服柴胡加桂汤及当桂散，气实者，则以乌犀丸，水晶丹，略与通利，匀气散止补，后以参苓白术散调理，自然平愈。此证所用药品，间使苦寒之味，务在消阳盛之火，肺金得胜，肝木自平，而风邪亦散，斯为良法。大凡幼稚欲令常时惊悸不作，在乎肾脏和平，故戴氏曰：治惊不若补肾，谓心属火，火性燥，得肝风则烟焰起，致生惊悸，补肾则水升火降，邪热无侵，虽有肝风，不生惊骇。其法当于申时，进补肾地黄丸一服，或琥珀抱龙丸。用申时者，盖水生于申，佐之以药，则肾水得平，心火不炎，自无惊矣。

　　[卷中·明本论] 慢惊 

　　治慢惊者，考之古书，亦无所据，惟载阴痫而已。盖慢惊属阴，阴主静而搐缓。故曰慢。其候皆因外感风寒，内作吐泻，或得于大病之余，或传误转之后，目慢神昏，手足偏动，口角流涎，身微温，眼上视，或斜转，及两手握拳而搐，或兼两足动掣，各辨男左女右，搐者为顺，反此为逆，口气冷缓，或囟门陷，此虚极也。脉沉无力，睡则扬睛，谓两目半开半合，此真阳衰耗，而阴邪独盛。阴盛生寒，寒为水化，水生肝本，木为风化，木克脾土，胃为脾之府，故胃中有风，螈（音炽）（音纵）渐生。其螈证状，两肩微耸，两手垂下，时复动摇不已，名为慢惊。宜以青州白丸子、苏合香丸，入姜汁杵匀，米饮调下，虚极者加金液丹，次用冲和饮同七宝散，水煨姜煎服，使气顺风散，少解吐泻，间以胃苓汤救其表里。若吐不止，可投定吐饮，泻不减，宜服六柱散或日生汤，去胃风，定螈，清神气。五苓散导其逆，调荣卫，和阴阳，若痰多唇白，四肢如冰，不省人事，此虚慢之极，用固真汤速灌之，以生胃气。胃气既回，投醒脾散、沉香饮调理。有慢脾风者，自慢惊传变，始因吐泻，经久不治，故胃弱脾虚，脾虚生风，风入经络，则手足无时摇动，昏沉不省，面带痿色，风势太甚，乃虚之极，急用青金丹、天麻饮灌服，或六柱散、固真汤，不问有热有痰，皆风入脾经，亦是危证。若痰如牵锯之声，面无风气犹甚缩，气粗顽软搐甚，不可治也。

　　[卷中·明本论] 风毒 

　　风毒者，因惊风之后，风从气行，血从气使，毒瓦斯蓄于皮肤，流结而为肿毒，遂成顽核赤色，多在腮颊之间，或耳根骨节之处，重则成痈成疖，谓之遁毒风。宜以百解散、牛蒡汤及当归散倍加枳壳、大黄，水煎服。或用皂角子、薄荷同煎，续投雄黄散、消毒饮。

　　结在腮颊者，治用乌豉膏，以护咽喉，外则敷以拂毒散及外消散。若因跌扑破损皮肤，风邪侵袭，伤寒而发毒肿，谓之破血伤风，可投疏风散、活血散及黄芩四物汤调治。若发于喉下，如带横缠者，乃缠喉风也，三因方乌喉风，此证宜投化毒汤及乌豉膏，熔化护喉，却不可于喉外用药涂贴，但根据前遁毒风内治法如服药后散止不定，或上头项，或游于面目，而又复来喉下，如赤紫微浮，中有白突者，阳证变阴，亢则必害，谓之赤游风毒，亦难治矣。

　　[卷中·明本论] 伤积 

　　凡婴孩所患积证，皆因乳哺不节。过餐生冷坚硬之物，脾胃不能克化，积停中脘，外为风寒所袭，或因吃卧失盖，致头疼面黄，身热眼胞微肿，腹痛膨胀，足冷肚热不安，昏神饮食不思，或呕或哕，口噫酸气，大便酸臭，此为陈积所伤，如觉一二日，先以百伤饮发表，次当归散入姜煎服，温动积滞，方下乌犀丸、六圣丸，重与宽利，后用匀气散调补。有食饱伤脾，脾气稍虚，物难消化，留而成积，积败为痢，腹肚微痛，先调胃气，次理积，却止痢，则病根自除。和中散理虚养胃，三棱散、乌犀丸。助脾化积，沉香槟榔丸、守中汤。进食止痢，仍忌生冷粘腻之物，不致复作。有时时泄青水。如生菜汁，是受惊而后有积，烦闷啾唧，常似生嗔，名为惊积。先解惊，后理积。解惊五苓散或百解散，理积三棱散或乌犀丸及三解散，炒神曲、生姜，煎汤调服。醒脾散、沉香槟榔丸，宁惊化积，壮气和胃，仍节冷乳，自然平治。

　　[卷中·明本论] 热证 

　　仲景论曰：有翕翕（音吸）发热，有蒸蒸热，此分汗下之不同。翕者若翕之所覆，明其热在表也，属上太阳第一证，以桂枝汤主之。蒸者如熏蒸之甚，主其热在胃也，属阳明三十二证，以调胃承气汤下之。此仲景法也。缘小儿之热，似是而非，若同而异。有伤寒热，变蒸热，积热，麻豆热，惊风热，潮热，骨蒸热，有表里俱虚而热，有热虽同，名则异可不明辨标本以施治乎？须令验证，对证用药，斯为的论。伤寒热，十指稍冷，鼻流清涕，发热无汗，面惨凌振，右腮有紫纹，治法载于伤寒条内，变蒸热，温温微热，气粗惊少，乳泻黄，上唇尖有小泡，如水珠子，即变蒸也，不须用药攻治。如兼他证者，当根据其所感之候，略与和解，不必重剂可也。盖变者变其形容，蒸者蒸长肌肉，三十二日为一变，六十四日为一蒸。又三大蒸，积五百一十二日，变蒸毕而形气血脉筋骨全矣。夫变蒸之说，再考明医陈氏书，载十变之内，五蒸存焉。又有三大蒸，计其数恰五百一十二日，最为明矣。积热，眼胞浮肿，面黄足冷，发热从头至肚愈甚，或闻饮食之气恶心，及腹疼呕吐，治法详载伤积论中。麻豆热，面赤足冷，身发壮热，呵欠顿闷，咳嗽腰疼，时或作惊，腹痛自痢，及中指独自冷者是也。治法详见疮疹证内。惊风热，遍身发热而光，自汗心悸不宁，脉数烦躁，治法与急惊证同。所用药饵，必先解表。潮热，有午后发热，或日晡发热，对时如潮水之应，不瘥是也。先用百解散发表，次以当归散及三解散治之。脉实者下之，宜大柴胡汤，虚浮散者微汗之，用百解散。若发热而呕者，小柴胡汤主之。虚热，因病后发热无时，一日三五次者，此客热乘虚而作，先以胃苓汤加黄末，温米清汤调服，次投钱氏白术散，或固真汤，带凉服，及用温盐汤，参入凉水送下黑锡丹，固守元气。骨蒸热，身体虚赢，遇晚二发，有热无寒，醒后渴汗方止，此乃疳病之余毒，传作骨蒸，或腹内有癖块，有时微痛，用参苓白术散，姜、枣，三棱煎汤调服，或投化癖丸，先疗脾虚宿滞，次以柴胡饮为治，仍忌鸡酒羊面毒物。有小儿热证用表里药后，其热俱退，既退复热者何也。疗病至此，难以概举，或再解表攻里，或施凉剂，热见愈甚，以阴阳辨之，何者为是。推其原乃表里俱虚，而阳浮于外，阴伏于内，所以又发热，宜用温平之药和其里，则体热自除。投钱氏白术散，去木香加扁豆，水煎，及黄六一汤、安神散，自然平复。若日久汗多，烦渴食减，脉微缓，喜饮热，可服真武汤，虽附子性温，取其收敛阳气，内有芍药性寒，一寒一温，亭分得宜，用之无不验矣。

　　[卷中·明本论] 伤寒 

