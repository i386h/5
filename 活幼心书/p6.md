<!-- { "loadSidebar": true } -->
　　（仲景一书前辈发明甚详，愚不敢赘，姑举其略）按仲景《伤寒论》云：春气温和，夏气暑热，秋气清凉，冬气冷烈。此四时正气之序也。惟冬时严寒，去寒就温，不致于伤偶然触冒，名为伤耳。小儿在襁褓中，或长成而禀赋虚怯，苟失其养，百病蜂起，故伤寒多得于秋冬。或薄暮清朝，盖秋冬多冷，夜起便送，或遽出风寒之地，为邪气所侵，旋即喷嚏凌振，五指稍冷，关纹不见，面目俱红，惨而不舒，气粗体热，无汗恶寒，是伤寒也。或面色光而不惨，汗出恶风，是伤风也。其候与大脉科若同而异，治疗之法，亦相去不远矣，余外不然。盖以小儿是纯阳之体，用药不可太热，此医门八法，所谓治小儿无热一也。然仲景一十六条，三百九十七法，前贤名曰金匮，岂不贵哉！兼五运有太过不及之异，六气有逆从胜伏之差变生灾眚（音省），应在人身，或遇客邪临御，脏气虚弱，因受其病，谓之时气，又与伤寒不同，乃四时乖戾之气。如春应暖而反寒，夏应热而反冷，秋应凉而反热，冬应寒而反温，非其时而有其气，人感冒中伤而有病者，不择地之远近，所患一同，当以何经何脏所受病证，知犯何逆，以法治之。此仲景之妙旨。然治小儿伤寒伤风，与大方相同者，若发热身无汗，麻黄汤主之。以表实无汗，荣血受邪而设也。得汗则寒邪发泄，而无壅遏之患。若身热自汗，桂枝汤主之，以表虚自汗，卫受邪而设也。解肌则风邪疏散，而无壅滞之患。凡治病之要，尤在临机审察，庶无误矣。夹惊伤寒，其候谓感寒时忽受惊触，情性昏沉，身微有热，心躁或渴，睡中多惊，手足动掣，面红痰嗽，切牙呵欠，山根准头皆淡青色，两眉下有紫红见，论其得病之由，或被惊发热，后感寒邪，或先感寒邪，后因被惊，遂致两热相乘。所有此候，宜百解散发表，次牛蒡汤治惊热，散邪气。若看证大，苁蓉当归散、三解散，间以无惊丸、琥珀抱龙丸与服。夹食伤寒，其证鼻流清涕，头疼发热，昼轻夜重，时复吐逆，噫气酸馊，面黄红白，变之不一，目胞微浮，乍凉乍热，心烦发渴，腹痛胀满，皆因饮食过伤，又感风寒，激搏而热。其热气与食熏蒸于胃，胃为水谷之海，脾实则能克化，今脾胃因饮食所伤，致有斯疾。先煎小柴胡汤，加生姜自然汁同服，或五苓散入姜汁沸汤调下，与解寒邪，温胃止吐，次用百解散及当归散，水姜煎服，疏解外邪，温正胃气，乌犀丸去积，匀气散止补，参苓白术散调脾胃则矣。下后伤风，其候两脸微红，眼胞浮肿，发热痰喘，饮食少进，此则亦因外感风寒，未经发散，下之失宜，邪气未除，而正气有损。调理又迟，致荣卫不和，正气失守，脾胃尚弱，过伤饮食，名为食复。用小柴胡汤和解，次三棱散调治。或因下后体气虚弱，腠理不密遽出风寒之地，易为感冒，此为再经外邪，侵袭于皮毛，皮毛者肺之合也，风寒外侵于皮毛，内合于肺经，致有痰热喘急，肺主气故也。亦宜发散，表邪既退，然后调脾，使中州之土固守，则何患乎外邪得以侵袭哉？用五苓散加麻黄去节存根沸汤泡过，功全表里，水姜煎服。其解表散、惺惺散、枳实汤，或当归散加陈皮，水姜煎服，以和中散调理。夹风伤寒，与前证相似，但脸红身热，气粗微喘，目泪口渴，手足皆温，太阳冷汗，口水流滴胸前，时或恶风，此因先伤寒发热，日久未经解散，将传入里，而又感风，风热相搏于内，致心脾蕴热，热气上逼口舌发疮，名为夹风伤寒。诸热引肝风，目多眵泪，口燥发渴，手足温者，邪将传里，口水不止，而加生疮者，热上蒸也。太阳冷汗者，表之虚也。邪实表虚证在半表半里之间，宜以小柴胡汤加桂为用。疏涤肝风，羌活散。和解，四顺饮。去上焦热，则口舌之证乃除。而重感之邪，亦得消释。风寒互证，活人书云：脉似桂枝反无汗，病以麻黄反烦躁。风喜伤卫，寒伤荣。荣卫俱病，仲景以大青龙汤治之。然荣行脉中，卫行脉外，荣卫皆虚，疾由生矣。盖儿小者，因抱养失宜，风寒不避，致有斯疾。儿大者，或因水浸雨侵，或因向火脱着，遽然出外，外邪乘虚而袭，汗闭不通，其后或冷或热，昏醒不定，名为风寒互证，但小方用药品味，分两不与大人同。若此证一汗，风寒既除，惟当顺气化痰，慎勿投峻补之剂，热气得补则复盛，变生他证。初用雄黄散，水、姜、葱、薄荷同煎，并三服，稍热投，得汗即愈，免为角弓反张之证，次以当归散、惺惺散间服。若痰不退，牛蒡汤、如意膏、半夏丸。结胸伤寒，其候两眉尖红，唇紫鼻青，咳嗽口痛，痰结气促，咳嗽不活，身热汗出，目露白睛，项颈如柔之状，不可俯仰，结胸之证，居身之高分，故经云：高者因而越之，下者引而竭之。所谓结胸，如绑定而不能解者，诸阳受气于胸中邪气与阳气相结，固而不解，非虚烦结实之比，胸膈高起，不按自痛，名大结胸。按之方痛，名小结胸，有水寒热结胸。

　　凡此诸证，低者举之，高者陷之。仲景结胸之高邪，当行降下之法，以下结固之邪，《内经》曰：结虽大犹可解也。盖伤寒之结，非直达之剂，孰能解之。仲景治小结胸证，以小陷胸汤主之。平常小儿，多有小结胸证，然陷胸汤内有黄连极苦，难以施之。婴孩如发表后，但用鹤顶丹为治。有儿最小者，于此丹内加宽气饮、宽热饮少许，姜汁、茶清调下自愈。若仅六七岁儿，投小陷胸汤，入蜜同煎服取效。坏证伤寒，其候外察印堂多紫纹，唇白如灰色，四肢黄瘦，吐泻间作。或寒或热，饮食减少，大概外感风寒暑湿，内因饥饱失节，不能调护，以传受日深，医不辨其表里虚实，汗下失宜，使阴阳反错，邪气得胜，正气将衰，胃纳五味，以养五脏，脾受五味，以厘清浊，而荣养百骸。今汗下不根据其法，致伤荣卫。荣卫者，自中焦而生，得其气之清者为荣，浊者为卫，其重浊者为糟粕而下行。偶六淫所侵，治不如法，则外邪日盛，正气乖常，胃气衰微，变证多出，或作泻痢青黄，吐逆寒热，或为肿满偏枯，五疳八痢，或成丁奚哺露，传变不一，各有条论，随证治之，并宜先投加味白芍药汤和解。

　　[卷中·明本论] 咳嗽 

　　咳嗽者，固有数类，但分冷热虚实，随证疏解。国中时未有不因感冒而伤于肺，《内经》曰：肺之令人咳何也？岐伯曰：皮毛者，肺之合也。皮毛先受邪气，邪气得从其合。故《难经》云：形寒饮冷则伤肺，使气上而不下，逆而不收，冲壅咽膈，淫淫如养，习习如梗，是令咳也。乍暖脱着，暴热遇风，邪气侵于皮肤，肺先受之，而为咳嗽。若初得时面赤唇红，气粗发热，嗽来痰鸣，此是伤风痰壅作嗽，用清肺饮、五拗汤及小柴胡汤、羌活散，皆可解表，次青木香汤。有小儿汗出未干，遽尔戏水，亦致伤风咳嗽，外证眼胞微浮，额汗痰鸣，亦宜清肺饮、泻肺汤，与之疏风化痰，解利邪热，小柴胡汤亦可。若嗽日久，津液枯耗，肺经虚矣。肺为诸脏华盖，卧开而坐合，所以卧则气促，坐则稍宽，乃因攻肺下痰之过，名为虚嗽。声连不断，喉中痰鸣，气息欲绝，嗽罢则吐白沫或干呕，此肺虚而气不顺也。面唇皆白而惨，嗽过额上多汗，哽气长出，乳食减少，致脾虚而胃亦虚，宜其有吐，投茯苓浓朴汤及藿香饮，次温脾润肺，理中汤加杏仁、北五味，水煎服。

　　盖此药补脾而益肺，藉土气以生金，则自愈矣。或咳而夹红，有紫黯色，于理中汤内再加干姜为用，亦良法也。有脾虚亦能作嗽，当投补剂，用醒脾散、茯苓浓朴汤，令脾气实，然后间以清肺饮煎服，疏解肺经风寒，及藿香饮助脾养胃，亦救子益母之法也。有一证，咳嗽至极时，顿呕吐乳食与痰俱出，尽方少定，此名风痰，壅成肝木克脾土，宜以白附饮，投之即效。百日内婴孩，偶咳嗽痰壅，睡中不宁，亦因产后感风而得，但不可过用发散之剂，先以解表散一二服，次投贝母汤及惺惺散为治。小儿喘疾，重于咳嗽，然有虚实冷热之分，不可概举。实热者投清肺饮加五和汤，水姜葱煎，及泻肺汤、碧玉丸为治。

　　经云：喘急多因气有余，盖肺主气故也。虚冷者，投枳实汤，水姜煎，并如意膏、补肺散、坎离汤，自效。此肺虚感风，气不升降，致有是证。及用定喘饮常验。不拘冷热皆可服。涎壅失音，二圣散主之。一证，郭氏曰：小儿此疾，本因暑湿所侵，未经发散，邪传心肺，壅而为热，有热生风，有风生痰，痰实不化，因循日久，结为顽块，丸如豆粒，遂成痰母。细推其原，或啼哭未休，遽与乳食，或饲以酸咸，气郁不利，致令生痰，或节令变迁，风寒暑湿侵袭，或堕水中，水入口鼻，传之于肺，故痰母发动，而风随之。风痰潮紧，气促而喘，乃成痼疾。急宜去风化痰，先以五苓散同宽气饮宽热饮，用少姜汁和百沸汤调服，次进知母汤、雄黄散、如意膏、半夏丸。

　　[卷中·明本论] 吐泻 

