<!-- { "loadSidebar": true } -->
　　（此疾更多，投五皮饮为好）原肿病之由，标本之疾，肾主元气，天一之水生焉。肺主冲化，地四之金属焉。肾为本而肺为标，皆至阴以积水，其为病也，肾者胃之关键，关键不利，枢机不转，水乃不行，渗于脉络皮肤，而为浮肿。当推究内外所因，而为施治。儿大者凭脉以明虚实，古方有十种论证，短气不得卧为心水，两胁紧痛为肝水，大便鸭溏为肺水，四肢苦重为脾水，腰痛足冷为肾水，口苦咽干为胆水，乍虚乍实为大肠水，腹急肢瘦为膀胱水，小便闭涩为胃水，小腹急满为小肠水。然脉浮为风为虚，沉伏为水病。沉则脉络虚，伏则小便难，即为正水。脾脉虚大，多作脾肿，因循不治，乃成水肿。盖脾属土，喜燥而恶湿，常感湿气，湿喜伤脾，血化为水，土败不能制水，则停蓄不行，留滞皮肤，故作浮肿。初得病时，见眼胞早晨浮突、至午后稍消，以羌活散疏解，次醒脾散主之，及间投南星腹皮散。其脾冷困，则燥以草果、缩砂之类。然此证夏与秋冬治之颇易，惟春不然。盖四时之水，无如春水泛溢，兼肝木旺而脾土受克，不能受水，所以难疗，进退不常，须徐徐调理取效。若脾热而困，又以药燥之，虽火能生土，亦可胜水。奈何燥之太过，土不敌火，则热愈甚，而不食发热烦渴医者又进之以燥剂，由此而面目转浮，致脾败而手足背皆肿。

　　盖手足背与脐凸（音迭）即脾之外候，有未经发表，遽用下药以泻之，则一泻而肿消，乃云得泻之力，殊不知脾愈泻而愈虚，不逾旬月，其肿如初，此世人只知泻肿为最，而不求其十补勿一泻之论。法当随四时用药，解表通利小便，春以七宝散加麻黄、桂枝，赤茯苓，水、姜、葱煎服，夏以五苓散加麻黄、车前子、薏苡仁，秋以清肺饮加羌活、细辛、商陆，冬以冲和饮加白术、生川乌、赤小豆。以上三药，并用水、姜、葱煎投，滋润救脾导水汤剂渗泄之，乃为良法。更以香陆胃苓丸、赤苍饮频服，自然获安。盖《内经》云：开鬼门（发汗也），洁净府（利小便），平治权衡，以平为期。此之谓也。有初肿便觉痰嗽气喘，小水不通，正属肺肾所主，先服解表散，次以三白散为治。余证轻者投商陆丸，故经曰：其高者因而越之，即涌吐之义也。下者引而竭之，即渗泄之义也。凡得此病非一朝一夕之故，不可以孟浪之药求其速效，以致虚脱。如愈后再感外风，满面虚浮，用排风汤和解，仍服前救脾汤剂，免致反复。饮食之忌，惟盐酱齑湿面，皆味咸能溢水者，并其他生冷毒物，亦宜戒之。重则半载，轻者三月。须脾胃平复，肿消气实，然后于饮食中，旋以烧盐少投，则其疾自不再作。故刘氏曰：治肿非易，补养尤难，所忌者切须详审，有经久不消者，下浚川丸即效。

　　[卷中·明本论] 疳证 

　　小儿疳证，其名有五：心、肝、脾、肺、肾是也，详析于后。咬（五巧切）牙舒舌舌上，生疮，爱饮冷水，唇红面赤，喜伏眠于地，名曰心疳。目生眵粪，发际左脸多青，或白睛微黄，泻痢夹水，或如苔色，名曰肝疳。爱吃呢土冷物，饮无度，身面俱黄，发稀作穗，头大项小，腹胀脚弱，间或酿泻，肌瘦目慢，昼凉夜热，不思乳食，名曰脾疳。鼻下赤烂，手足枯细，口有腥气，或作喘嗽，右腮白，名曰肺疳。两耳内外生疮，脚如鹤膝，头缝不合，或未能行，牙齿生迟，其缝臭烂，传作走马疳之类，名曰肾疳。大抵疳之为病，皆因过餐饮食，于脾家一脏有积不治，传之余脏而成，五疳之疾。若脾家病去，则余脏皆安。苟失其治，日久必有传变。然脾家病宜芦荟丸、沉香槟榔丸，或水晶丹、乌犀丸，更察虚实疗之。有虫者投使君子丸、化虫饮，如心腹痛，吐清水，虫自下，多投二圣丸，诸疳证皆宜用局方五疳保童丸，或万应丸，常服化积治疳，仍各投本脏调理之剂。宁心用茯神汤，调肝用归汤，调脾用参苓白术散，补肺用补肺散，补肾用调元散。庶各得其宜，则前证不致再作。

　　[卷中·明本论] 走马疳 

　　凡得此候，多因气虚受寒，及有宿滞，留而不去，积温成热，虚热之气上蒸，或食甜酸咸腻之物，而脾虽喜甘，积滞日久，蕴热上熏于口，致齿焦黑烂，间出清血，血聚成脓，脓臭成虫，侵蚀（音食）口齿，甚致腮颊穿破，乳食不便，面色光浮，气喘热作，名走马疳。

　　治之之法，先去积热，用当归散，合三棱散，水、姜、枣煎服，次投芦荟丸、玉露饮，及以温盐水灌嗽，或软鸡翎蘸盐水拂洗，略拭干，仍以烧盐散、内金散、密陀僧散傅之。若经久不愈者，传于唇之上下，乃成崩砂证。或穴发满腮，齿落骨露，饮食减少，气促痰鸣，必致危矣。

　　[卷中·明本论] 脱肛 

　　《脉诀》曰：大肠共肺为传送。盖肺与大肠为表里，肛者大肠之门，肺实热则闭结不通，肺虚寒则肠头出露。有因痢久，里急后重，努力肛开，为外风所吹，或伏暑作泻，肠滑不禁，或禀赋怯弱，易于感冷，亦致大肠虚脱。凡小儿所患泻痢，皆因暑湿风热乘脾胃虚而得，盖风属木，本胜则制土，土主脾胃，虚而受制，又湿喜伤脾，因虚受湿，不能分别清浊，水谷交杂，则为洞泄。洞泄既久，大肠亦虚，大肠乃手阳胆燥金，而土虚不能生金，金气既虚，则传送之道亦虚，又为风冷所袭，故肛门脱而不收。法宜补脾温胃，使金得受母之益而气实，宜藿香饮、匀气散、平胃散主之，次则内投固肠之剂，用健脾饮、养脏汤，服饵，外以敷贴之法，用伏龙肝散傅之，及萆麻膏贴囟门，使引气上，令其自收，如收尽仍以水洗去其膏。又有邪热积滞于大肠，未经疏涤，亦成此疾。其肛门色红而软，肺脉浮数，右手指纹紫见，身微有热，时或烦躁先投清肺饮疏解，次用薄菏散、蟠龙散为治，间服万安饮，亦佳。

　　[卷中·明本论] 痫证 

　　古人议痫最多，大概在乎观形切脉，明辨阴阳，对证用药，不致妄投汤剂为上。阴痫者，因慢惊后去痰不尽，痰入心包而得，四肢逆冷，吐舌摇头，口嚼白沫，牙关紧闭，但不甚惊搐作啼，面色或白或青，脉息沉微，故《婴孩宝书》云：睡中吐舌更摇头，正此之谓。

　　治以固真汤加日生汤同煎，调宽气饮和解。阳痫者，因感惊风三次发搐，不与去风下痰，则再发。然三次者，非一日三次也，或一月、或一季、一发惊搐，必经三度，故曰三次。所谓惊风三发便为痫，即此义也。其病主身热自汗，两目上视，嚼沫切牙，手足掣搦，面色红紫，六脉浮数，以百解散加五和汤，水煎疏解，次下痰，用水晶丹或半夏丸。胎痫者因未产前，腹中被惊，或母食酸咸过多，或为七情所汨，致伤胎气，儿生百日内有者是也。发时心不宁，面微黄，气逆痰作，目上视，身反张，啼声不出，先用参苏饮和解，次以不惊丹，或琥珀抱龙丸间投，轻者可愈，重则亦危。六畜痫者，发时作牛马猪羊鸡犬声，便致僵仆，口吐涎沫，不省人事。张氏论此。盖初发作羊犬声者，咽喉为风痰所梗，声自如此，其理甚明。若言六畜者，特强名耳。凡得此证，宜多投疏风顺气化痰等剂，早为治疗则免终身之患。

　　食痫者，因中焦不和，饮食时偶被惊搐，则惊气停滞中脘，食不克化，淹留日久，气郁痰结，痰结则风热生，由此致疾。陈氏有曰：结气而成痫，此其义也，宜宽中顺气，去风痰，疗惊积，和脾胃，则安矣。狂痫者，亦属阳。《难经》云：重阳则狂，至长成小儿才发。时妄言不食而歌。甚则逾墙上屋。弃衣而走。或一日二日方醒。始因冒热感风，风热内蓄，久则风痰郁结，上迷心包，盖心乃神之舍，偶为邪热攻逼，则神失所守而昏乱，名曰狂痫。然心火肝木皆为物，火不自炎，因风吹起烟焰，木不自动，因风撼而自动摇，风火合德。两阳相搏，其热可知。心藏神，肝主惊，因风生痰，以致于此。医者为治疗，既能清心平肝，疏风退热，得病暂安，不与镇心下痰，则痰涎结实，停滞心络，病至再三，加以发搐频数，难为治疗，必成废人，有曰惊痫即与此证相类，若乍感真疾，日月稍近，法当解表散惊，及凉心肝，次下风痰，解表散惊百解散，凉心肝三解散、防风汤，下风痰水晶丹、碧玉丸，更须临证参详，乃无失也。

　　[卷中·明本论] 疟疾 

　　《内经·疟论》云：疟皆生于风，而发作有时何也。岐伯曰：夏伤于暑，秋必病疟。

　　谓腠理开而汗出遇风，或得于澡浴，水气舍于皮肤，因卫气不守，邪气并居，其疾始作。

　　伸欠寒栗，腰背俱痛，骨节烦疼，寒去则内外皆热，头疼而渴。乃阴阳二气交争，虚实更作而然。阴气独胜则阳虚，故先寒战栗，腰背头项骨节皆痛。阳气独胜则阴虚，故先热，发时不嗜食，善呕头疼腰痛，小便不利，阴盛阳虚，则内外皆寒。阳盛阴虚，则内外俱热，此外感六淫，或内伤七情，蕴积痰饮，病气与卫气并居，故病日作。卫气昼行于阳，夜行于阴，得阳而外出，得阴而内薄，内薄五脏，六气深入，不能与卫气俱出，则间日而作，当卫气所至，病气所在，则发。在阳则热，在阴则寒，经曰：亢则害，极乃反。俟阴阳各衰，卫气与病气相离则病休。阴阳相搏，卫气与病气再集则病复。各随其卫气之所在，与所中邪气相合而然也。先寒后热者，先伤寒而后伤风，名曰寒疟。先热后寒者，先伤风而后伤寒，名曰温疟。但热不寒者名曰瘅疟，身重寒热，骨节痛，腹胀满，自汗善呕，名曰湿疟。但寒不热者。名曰牝疟。盖疟之为病，而证状非一。故处方之制，随其阴阳虚实，脉病证治，汗吐下温，对证施剂，以平为期。然百病中人，必因其正气之虚，感受邪气，留而不去，其病为实，自表传里，先汗后下，古今不易。盖治疟之法，必须先表，用百解散，水姜、葱煎投，次小柴胡汤，加桂，水、姜、枣煎服，以和解表里之邪，自然作效。若表里实，用当归散、五和汤，或乌犀丸、六圣丸下之，匀气散止补，后以藿香饮加草果、良姜，水、姜、枣煎投，正胃气，去寒邪，则自平复。如解表后，寒热往来，以二仙饮或三圣丸截之。寒热既除，用平胃散加茴香汤和匀，盐汤空心调服。温胃燥脾，进饮食，使中州之土既实，则外邪不战而自屈，此为明论。有寒多热少经久不愈，致脾胃弱，饮食减，神色慢，二姜丸主之，及清脾汤为治。每见治疟不明理者，多取草药挪水冷服，或露而投之，水伤脾胃，耗损真元，变证百出，或传成浮肿，或转作疳泻，或变为冷痢，致脾胃虚弱，饮食减少，因而不救者有之。且婴孩娇脆，何堪用以草药服饵？为医为父母者，切宜戒之。

　　[卷中·明本论] 癖证 

