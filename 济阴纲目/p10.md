<!-- { "loadSidebar": true } -->
　　桃奴（桃树上嫩桃干朽不落者，冬月及正月收）鼠粪（即雄鼠粪也，两头尖者是）玄胡索五灵脂肉桂香附子砂仁桃仁（去皮尖，另研，各等分）上为细末。每服三钱，空心温酒调下。（类浊阴之物，以破污积之血，佐温热之味，以行停滞血气，盖为气血流也）

　　万病丸

　　治经事不来，绕脐寒疝痛。

　　干漆（杵碎炒烟尽，须青白，如此一时）牛膝（去苗酒浸一宿，焙干，各一两）上为末，以生地黄汁一升，入二药末，银器内慢火熬，（妙在以生地汁熬破血药，大有见解）可丸即丸，如桐子大。

　　每服二丸，空心米饮或酒下。

　　以上诸方俱轻剂，随寒热选用。

　　通经丸

　　治经闭不通，及血块疼痛。（不用虻虫、水蛭、斑蝥之类，是重剂中之轻者，最稳）归尾桃仁（去皮尖）大黄（煨）牡丹皮干漆（炒烟尽）肉桂牛膝莪术（各一两）三棱（醋炒，五钱）麝香（八分）上为末，皂角五钱，芫花二钱，水煎糊为丸，如桐子大。每服五十丸，米汤下。

　　产宝方

　　治月经不通，腹中痛。

　　牛膝（六分）大黄桃仁（去皮尖，炒）细辛（各五分）川芎当归（各四分）水蛭（三分，糯米炒黄，水蛭须炒十分焦，盖生则害人也）上为细末，炼蜜丸，桐子大。每服二十丸，空心温酒下。

　　千金桃仁煎

　　治血积瘕，月水不行。（此凉行之剂，血因热结者宜之）大黄（湿纸裹煨）桃仁（去皮尖，炒）朴硝（各二两）虻虫（一两，去足翅炒黑）上为细末，醋二升半，银石器中，慢火熬膏，却入大黄、虻虫、桃仁末，不住搅，度可丸，却入朴硝再搅，良久出之，丸如桐子大。五更初，温酒下五丸。至日午取下如赤豆汁鸡肝虾蟆衣样，候鲜红住，仍以调气药补之。

　　和血通经丸

　　治妇人经水凝滞不行，腰背脐腹疼痛，渐成血块。（按方广云：月候不通，有血滞者、血枯者。此方用之于血滞则可，用之于血枯是求千金于乞丐矣，审之）芍药（一两）当归木香肉桂干漆（炒烟尽）五灵脂大黄广术（煨，各半两）水蛭（炒，二钱半）虻虫（三十四个去头足翅，焙）（蛭虻皆蚀血，故用之以破坚，苟非血块，不宜用）桃仁（二十七个，汤浸，去皮尖）上为末，醋糊丸，如桐子大。食前醋汤或酒下二十丸。

　　斑蝥通经丸

　　治经候闭塞，亦治干血气。

　　班蝥（二十个，糯米炒）（斑蝥大毒之物，服之能令小便秘涩不通，以木香、滑石解之。然云干血气，则当先以血药润之，不宜轻服此类，致干涩）桃仁（四十九个，炒）大黄（锦纹者，五钱）上为细末，酒糊为丸，如桐子大。空心酒下五丸，甚者十丸。如血枯经闭者，用四物汤送下。一方加虻虫半钱，水蛭一钱。

　　大黄膏

　　（一名将军丸）治妇人干血气。

　　川大黄四两为末，用酽醋熬成膏子，丸如鸡头大。每服一丸，酒化开，临卧温服。大便利一二行，红脉自下，是调经之仙药也。（干血气者，热也，故用大黄一味，解热通经，其加当归头、香附者，一荣血，一调气也，在人自择之）一方加当归头，一方加香附二两，童便浸炒为末，入膏丸桐子大，热酒下四十丸。

　　圣惠方

　　治妇人月水涩滞不快，结成瘕块，胀大欲死。（单行血脉最稳当）马鞭草根苗五斤锉细，水五斗，煎至一斗，去渣，别以净器盛，熬成膏，食前温酒调下半匙。

　　通经丸

　　治妇人室女月候不通，或成血瘕。

　　当归桂心青皮干姜（炒）川椒（炒去汗）川乌（炮）蓬莪术干漆（炒烟尽）大黄（炮）桃仁（去皮尖炒，各等分）上为末，先将四分用米醋熬成膏，和余六分成剂，臼中杵，丸如桐子大，晒干。每服二十丸，用淡醋汤下，加至三十丸，温酒亦得，空心食前服。（此方类聚大热之药，非因寒凝气滞、血结成瘕者，不可服）。济生方去川乌，加红花。（以上诸方俱重剂，随寒热斟酌用。

　　[卷之二　经闭门] 治痰结经闭

　　丹溪方

　　治积痰伤经不行，夜则妄语。（此方平中有奇，认疾之法，从妄语来）栝蒌子（一两）黄连（半两）吴茱萸（十粒）桃仁（五十枚）红曲（二钱）缩砂（三两）山楂末（一两）上为末，生姜汁研。炊饼为丸，每服百丸，空心滚白水下。

　　一方

　　治月水不通，屡试有验。（形实气盛者宜之）（据言屡验，大抵由胃气实也）浓朴不拘多少，姜汁炙香细切，浓煎去渣，空心服，不过三四剂瘥。

　　加味导痰汤

　　治躯脂经闭。

　　半夏陈皮白茯苓甘草枳实黄连川芎上加生姜，水煎服。（此治胃实痰盛之药，非为降心火也，其通经止取四物汤中一味之最当者，思之思之）经云：气上迫肺（气上迫肺是言心火上炎迫金，金不降而生水，宜降心火为主，或壮水之主，以制阳光，亦是），则心气不得下通，故月事不来。今用连、朴之类，导痰降火，使不上迫于肺，故心气下通，而月事来也。

　　掌中金丸

　　治妇人干血气。

　　穿山甲（炮）甘草苦丁香川椒苦葶苈白附子猪牙皂角草乌头（各三钱）巴豆（一钱，全用研）（巴豆大毒能无伤乎）上为细末，以生葱绞汁和丸弹子大。每用一丸，新绵包之，纳阴中，一日即白，二日即赤，三日即血，神效。

　　矾石丸

　　治妇人经水闭不利，脏坚癖不止，中有干血，下白物。

　　矾石（三钱，烧）杏仁（一分）上二味末之，炼蜜丸枣核大。纳阴中，剧者再纳之。

　　一粒仙丹

　　治妇人干血劳，并赤白带下，种子如神。

　　巴豆（一百二十个，去壳，用新砖一个，将豆纸包，放砖上捶去油，令净如面白，方好用）斑蝥（六十个，去翅足）穿山甲（五钱，油煎过）大黄苦葶苈（各一两）皂角（一两，刮去粗皮，火炮）上各为末，合一处，以枣煮去皮核，丸如弹子大，用绵茧张开，裹药在内，穿入三寸竹筒上头，后仍留二三寸余，挽一转，不令药气在外。用时先以温水洗阴内，令洁净，拭干，却以葱汁浸湿药头，送入子宫极深处，整一日一夜，取出药不用。少间，耳冷气下，发寒发热，如伤寒状，不怕，饮食任意食用无妨，半日即通，或鲜血，或死血，一切恶物悉下。忌生冷发物，自此子宫和暖，而交媾则有孕矣。（法固巧，然必果有干血在子宫者，可用）

　　通经下取方

　　曾试验神效。

　　海蛤粉（五钱）苦葶苈牙皂（各二钱半）巴豆（略去油）天花粉（五钱）苦丁香红娘子（各一钱半）麝香（少许）上为细末，每用一钱，葱汁同捣为丸。薄绵裹，以五寸竹管纳阴户中，候热时，先通黄水，次则经行。

　　[卷之二　血崩门] 论崩中由伤损冲任

　　良方

　　论曰：妇人崩中，由脏腑伤损冲任，血气俱虚故也。冲任为经脉之海，血气之行，外循经络，内荣脏腑，若无伤损，则阴阳和平，而气血调适；若劳动过多，致脏腑俱虚，而冲任之气亦虚，不能约制其经血，故忽然暴下。或由阴阳相搏，为热所乘，攻伤冲任，血得热则流散，甚者至于昏闷。其脉数疾，小为顺，洪大为逆，大法当调补脾胃为主。

　　（据言气虚不能约制，则宜补气，其为热所乘者，则宜凉血，不当混言调脾胃为主。观东垣法，便得其窍）

　　[卷之二　血崩门] 论血崩因虚热

　　东垣

　　曰：阴虚阳搏谓之崩。妇人脾胃虚损，致命门脉沉细而数疾（阴虚阳搏，是阴中有火也，故以尺脉为诊），或沉弦而洪大有力，寸关脉亦然，皆由脾胃有亏，下陷于肾，与相火相合，湿热下迫（此言脾气下陷为热，宜用升补泻火），经漏不止，其色紫黑，如夏月腐肉之臭。中有白带者，脉必弦细，寒作于中（东垣以白带为寒，脉以弦细为诊，固是，而后人率以为湿热，须辩之）；有赤带者，其脉洪数，病热明矣，必腰痛，或脐下痛。临经欲行，而先发寒热往来，两胁急缩，兼脾胃证出见，或四肢困热，心烦闷不得眠卧，心下急（此虽点出脾胃症，而烦心、心下急，又有虚火矣），宜大补脾胃而升降气血，可一服而愈。

　　或先贵而后贱，或先富而后贫，病名脱营者，心气不足，其火大炽，旺于血脉之中，又致脾胃饮食失节，火乘其中，形质肌肉，颜似不病者，此心病也（心主以营，故曰心病），不形于脉，故脾胃饮食不调，其证显矣，而经水不时而下，或适来适断，暴下不止，治当先说恶死之言劝论，令惧死而心不动，以大补气血之药，补养脾胃，微加镇坠心火之药治其心，补阴泻阳，经自止矣。《痿论》云：悲哀太甚则胞络绝，胞络绝，则阳气内动（阳气内动，便是胞络中有火），发则心下崩，数溲血也，故《本病》曰：大经空虚，发则肌痹，传为脉痿，此之谓也。

　　薛氏

　　曰：经云阴虚阳搏谓之崩。又云：阳络伤，血外溢，阴络伤，血内溢。又云：脾统血。肝藏血，其为患，因脾胃虚损，不能摄血归源，或因肝经有热，血得热而下行；或因肝经有风（何以知肝经有风），血得风而妄行；或因怒动肝火，血热而沸腾；或因脾经郁热，血伤而不归经；或因悲哀太过，胞络伤而下崩。治疗之法，脾胃虚弱者，六君子汤加当归、川芎、柴胡；脾胃虚陷者，补中益气汤加酒炒芍药、山栀；肝经血热者，四物汤加柴胡、山栀、苍术；肝经风热者，加味逍遥散，或小柴胡汤加山栀、芍药、牡丹皮；若怒动肝火，亦用前药；脾经郁火者，归脾汤加山栀、柴胡、牡丹皮；哀伤胞络者，四君子汤加柴胡、升麻、山栀。故东垣、丹溪诸先生云：凡下血证，须用四君子以收功，斯言厥有旨哉（薛氏所论凡七条，而脾胃三条，肝经三条，胞络一条，皆不舍柴胡及栀、芍、丹皮者，以厥阴手足二经为多血藏血之所，血为热迫，则不能从阳亟起，故以引起肝气，而栀、芍等收阴抑阳也，如东垣升阳举经之意，尤得其妙。所定脾胃方药，必是久病，又显出脾胃证者宜之。盖立斋先生治久病者多，故其立言如此，且谓四君为血证收功须用，则非初治之法可知，立斋一生得力处在此）。

　　若大去血后，毋以脉诊，当急此等证候，无不由脾胃先损而患，故脉洪大。察其中有胃气，受补则可救。设用寒凉之药，复伤脾胃生气，反不能摄血归源，是速其危也。

　　方氏

　　曰：血属阴也，静则循经荣内，动则错经妄行。盖人之七情过极，则动五志之火。

