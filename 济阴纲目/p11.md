<!-- { "loadSidebar": true } -->
　　五志之火亢甚，则经血暴下；失期而来，久而不止，谓之崩中，如风动木摇，火燃水沸类也。治崩次第，初用止血以塞其流，中用清热凉血以澄其源，末用补血以还其旧（愚谓止涩之中，须寓清凉，而清凉之中，又须破瘀解结，至于补血还旧，又须调脾。其间兼证，或有不同，又当得其所以而处治焉，似难尽一也）。

　　若止塞其流而不澄其源，则滔天之势不能遏；若止澄其源而不复其旧，则孤孑之阳无以立（开口便得经旨，自是不凡），故本末勿遗

　　张子和

　　云：孟官人母五十余，血崩一载，佥用泽兰丸、黑神散、保安丸、白薇散，补之不效。戴人见之曰：天癸已尽，本不当下血，盖血得热而流散，非寒也。夫女子血崩，多因大悲哭，悲甚则肺叶布，心系为之急，血不禁而下崩。《内经》曰：阴虚阳搏谓之崩。阴脉不足，阳脉有余，数则内崩，血乃下流，举世以虚损治之，莫有知其非者。可服大剂，大剂者，黄连解毒汤是也（此大寒之剂，非实热症不可，非前药之误不可）。次以香附二两炒，白芍药二两焙，当归二两焙，三味同为细末，水调西园公治一妇人，年六十二岁，血崩不止，投黄连解毒汤四帖，后服凉膈散合四物汤六帖即愈（即阴虚阳搏之治）。此妇因悲哀太过，则心闷急，肺布叶举，而上焦不通，热气在中，血走而崩，故效。

　　薛氏

　　曰：一妇人年将七十，素有肝脾之证（所见证俱属肝脾，宜审之），每作则饮食（脾）不进，或胸膈（肝）不利，或中脘作痛（胃），或大便（脾）作泻，或小便（肝）不利，余用逍遥散加山栀、茯神、远志（以脾症而用茯神、远志，何也？岂所谓补脾不愈，而当补心欤！若然则枣仁亦不可少）、木香而愈。后忧女孀居，不时吐紫血，其病每作，先倦怠（脾）而后发热（肝），经曰：积忧伤肺，积思伤脾。肺布叶举，是令子母俱病，不能摄血归经而致前证，遂以前药加炒黑黄连三分、吴茱萸二分顿愈（此左金丸法）。复因怒，吐赤血甚多，躁渴垂死，此血脱也，法当补气。乃用人参一两，芩、术、当归各三钱，陈皮、炮黑干姜各二钱，炙草、木香各一钱，一剂顿止。

　　一妇人年六十四，久郁怒，头痛寒热，春间乳内作痛，服流气饮之类益甚，不时有血如经行，又大惊恐，饮食不进，夜寐不宁，乳肿及两胁痛如炙，午后色赤。余以为肝脾郁火血燥，先以逍遥散加酒炒黑龙胆一钱，山栀一钱半，二剂肿痛顿退，又二剂而全消（方证合宜，而以四剂全消，恐无是速），再用归脾加炒黑栀、贝母，诸证悉愈。

　　一妇人因怒，崩血久不已，面青黄而或赤，此肝木制脾土而血虚也，用小柴胡合四物汤，以清肝火生肝血，又用归脾、补中二汤，以益脾气生肝血而瘥。此证若因肝经有风热而血不宁者，用防风一味为丸（当云肝热生风，而下陷者宜用防风），以兼证之药煎送；或肝经火动，而血不宁者，用条芩炒为丸（条芩是大肠经药，用柴胡则治厥阴），以一妇人性急，每怒非太阳耳项、喉齿胸乳作痛，则胸满吞酸，吐泻少食，经行不止，此皆肝火之证。肝自病则外证见，土受克则内证作，若自病见，用四物加白术、茯苓、柴胡、炒栀、炒龙胆（芍、柴、栀、胆是厥阴药，白茯是平肝药）；若内证作，用四君子加柴胡、芍药、神曲、吴茱萸炒过、黄连，诸证渐愈惟月经不止，是血分有热（若血分有热，当加丹皮、山栀），脾气尚虚，以逍遥散倍用白术、茯苓、陈皮，又以补中益气加酒炒芍药，兼服而调。

　　[卷之二　血崩门] 论气陷血脱法当升举

　　东垣

　　云：一妇人经候黑血，凝结成块，左厢有血瘕，水泻不止，谷食有时化，有时不化，至今岁四月，血块暴下，并水注俱作，是前后二阴有形之血脱竭于下；既久，经候尤不调，水泻日见三两行，食罢心烦不快，饮食减少，甚至瘦弱。东垣先生曰：夫圣人治病，必本四时升降沉浮之理，权变之宜。若不本四时，以顺为逆，非其治也。且治之大法，必先岁气，无伐天和，无盛盛，无虚虚，遗人夭殃；无致邪，无失正，绝人长命。故圣人云：阳盛阴虚，下之则愈，汗之则死；阴盛阳虚，汗之则愈，下之则死（阳盛是言阳邪盛于内，故可下；阴盛是言寒邪盛于外，故可汗）。大抵圣人立法，各自有义。且如升阳或发散之剂，是助春夏之阳气，令其上升，乃泻秋冬收藏殒杀寒冰之气，此病是也，当用此法治之，乃升降浮沉之至理也。夫天地之气，以升降浮沉，乃从四时，如治病逆之，则杀人矣。故经云：顺天者昌，逆天者亡，可不畏哉。夫人之身，亦有天地四时之气，不可止认在外，人体亦同天地也。今经漏不止，是前阴之气血已下脱矣；水泻数年不愈，是后阴之气血，又下陷矣。后阴者，主有形之物也，前阴者，精气之门户，俱下竭，是病患周身之气，常行秋冬之令。阴主杀，此等收藏之病是也。阳生阴长，春夏是也。在人身之中，令气升浮者，谷气上行是也，既病则周身血气，皆不生长，谷气又不升，其肌肉消少，是两仪之气，俱将绝矣。既下元二阴俱脱，血气消竭，假令当日元是热证，今下焦久脱，已化为寒矣。此病久沉久降，寒湿大胜，当急救之，泻寒以热，降湿以燥，大升大举，以助生长，补养气血，不致偏竭。圣人立治之法，既湿气大胜，以所胜治之，助甲（甲胆也），风木上升是也。故经云：风胜湿（风胜湿，正是举下陷之气，今人以为风来则干之意，非也），是以所胜平之也。当先调和胃气，次用白术之类，以燥其湿，而滋元气，如其不止，后用风药以胜湿，此之谓也。此便是大举大升，以助春夏二湿久陷下之至治也。又一本云：此病次用四物，随湿证加减。

　　[卷之二　血崩门] 论血瘀腹痛法当收止

　　戴氏

　　曰：血大至，曰崩中，或清或浊，或纯下瘀血成腐，势不可止，证状非一，所感亦异，甚则头目昏晕，四肢厥冷，并宜胶艾汤、咽震灵丹（震灵丹能止能行，非元礼不能道不能用），佐以三灰散，或以童子小便煎理中汤，或以沉香降气汤加入百草霜，米饮调下。血崩甚而腹痛，人多疑恶血未尽（有此特见），又见血色瘀黑，愈信恶血之说，不敢止截。大凡血之为患，欲出未出之际，停在腹中，即成瘀色，难尽以瘀为恶（妙论），又焉知瘀之不为虚冷乎？若必待见瘀血之后截之，恐并与人无之矣。此腹痛更有说瘀而腹痛，血通而痛止，崩而腹痛，血住则痛止，宜芎归汤加干姜、熟附一钱（非久崩气脱者，不可用），止其血，而痛自止（以下皆止涩之法，而蟹壳、黄麻又有破血之能），仍以刺花绣拭黑片，烧灰研末，米饮调下。一方以毛蟹壳烧存性，米饮下。亦有

　　[卷之二　血崩门] 论过服寒凉法当温补

　　薛氏

　　曰：表弟方健甫内五十岁，辛丑患血崩，诸药罔效，壬寅八月，身热体痛，头晕涕出，吐痰少食，众作火治，展转发热，绝粒数日。余诊之曰：脾胃久虚，过服寒药，中病未已，寒病复起。遂用八味丸料一服，翌早遂索粥数匙，再服，食倍热减痛止，乃服八味丸而愈。癸卯秋因劳役忧怒，甲辰夏病复作，胸饱发热，脊痛腰疼，神气怫郁，或作中暑，崩血便血，烦渴引饮，粒米不进，昏愦时作，脉洪大，按之微弱，此无根之火，内虚寒而外假热也，以十全大补加附子一剂，遂食粥三四匙，崩血渐减，日服八味丸，始得痊愈。（种种得窍，如此大法，自有知者）大尹王天成之内，久患崩，自服四物凉血之剂，或作或辍，因怒发热，其血不止，服前药不应，乃主降火，更加腹胁大痛，手足俱冷。余曰：此脾胃虚寒所致，先用附子理中汤，体热痛止，又用《济生》归脾、补中益气二汤，崩血顿愈。若泥痛无补法，则误矣。（因怒发热，不主于肝，而专温补脾胃，此得治本之道。然与前中寒之症，方药迥别，又孰是耶）锦衣杨永兴之内，患前证，过服寒凉之剂，其证益甚，更加肚腹痞闷，饮食不入，发热烦躁，脉洪大而虚。余曰：此脾经气血虚而发躁也。当急用八珍汤加炮姜以温补之，缓则不救。不信，乃服止血降火之剂，虚证蜂起，始信余言，缓不及治矣。（均一寒凉过剂，而方药应用不同，然皆不舍姜、附，是必有道。又两服之而愈，一不听而殁，可不知所集之意哉）

　　[卷之二　血崩门] 论补中去积

　　东垣

　　云，丁未年冬郭大方来说，其妻经水暴崩不止，先曾损身失血，自后一次经数日而来，今次不止。其人心窄性急多惊，以予料之，必因心气不足，饮食失节得之。大方曰：容到彼诊，得掌中寒，脉沉细而缓，间有沉数，九窍微不利，四肢无力，上喘气短促，口鼻气皆不调，果有心气不足，饮食失节（审证细密，自是老手），脾胃虚弱之证，胃脘当心而痛，在胁下急缩有积（前是虚，此是实），当脐有动气，腹中鸣，下气，大便难，诸虚证极多，不能尽录。拟先治其本，余证可以皆去。与安心定志，镇坠其惊，调和脾胃，大益元气，补其血脉，养其心神（此节尤妙尤难），以大热之剂，去其冬寒。

　　凝在皮肤，少加生地黄去命门相火，不令四肢痿弱，制黄当归人参汤。

　　[卷之二　血崩门] 论开痰行气

　　丹溪

　　云：涎郁胸中，清气不升，故经脉壅遏而降下，非开涎不足以行气（又得一种见解，人尝谓丹溪先生善治痰，然哉），非气升则血不能归隧道，此论血泄之义甚明。盖开胸膈浊涎，则清气升，清气升则血归隧道不崩矣，故其症或腹满如孕，或脐腹绞痛，或血结成片，或血出则快，止则闷，或脐上动。其治法宜开结痰、行滞气、消污血。

　　[卷之二　血崩门] 论杀血心痛

　　良方

　　云：妇人血崩而心痛甚，名曰杀血心痛，由心脾血虚也。若小产去血过多，而心痛甚者亦然。用乌贼鱼骨炒为末，醋汤调下。失笑散亦效。（既云心脾血虚，自当并补，乃不为治本，即用乌贼、失笑以治标何耶）

　　薛氏

　　曰：前证若阴血耗散，用乌贼丸收敛之；若瘀血不散，用失笑散行散之；若心血虚弱，用芎归汤补养之；若郁结伤血，用归脾汤调补之。（论解得当，至云心血虚，止用芎、归，似未尽善，观后案便得要旨）一妇人血崩兼心痛三年矣，诸药不应，每痛甚，虚证悉具，面色萎黄。余曰：心主血。

　　盖由去血过多，心无所养，以致作痛，宜用十全大补汤，参术倍之。三十余剂稍愈，百余剂痊愈。

　　[卷之二　血崩门] 论崩漏杂治法

　　丹溪

