<!-- { "loadSidebar": true } -->
　　地榆蒲黄白芍药白茯苓柏叶（微炒）蟹爪（微炒）熟地黄鹿角胶（碎，炒令黄）漏芦（各一两）川芎当归（各七钱半）伏龙肝（一两半）干姜（炮）桂心甘草（炙赤，各半两）上锉碎。每服三钱，水一中盏，入竹茹一分，煎至七分，去渣，食前温服。（此方有温有凉，其破瘀止痛，莫如蟹爪，而补血上行，莫如角胶，其余可三反矣，漏芦入阳明最妙）按伏龙肝为止血之圣药，盖燥可去湿也。先贤治崩，用旋复花、半夏，治膈间湿痰而崩止者，亦此意。（旋覆、半夏之治崩，与治痰泻之法等，若果因痰而崩，不知用此，则徒尤血药之不灵也）

　　蒲黄散

　　治崩中不能止。（此亦温凉燥涩，止血破血之劫剂也。又可治白带）蒲黄（炒）破故纸（炒）千年古锻石（炒过，各等分）上为细末。每服二三钱，淡酒或醋汤调下。

　　霹雳散

　　治经脉妄行。

　　香附子（三两）川芎锻石（油炒，各一两）上为细末。烧秤锤淬酒，调服二钱匕。（前方温下元以止血，此方调血气以燥涩，自是不同。此又无千年二字，而用油炒，仍虑燥热也。霹雳之名，乃烧秤锤投酒中之声，亦或取其声应之速耳）

　　鹿茸散

　　治崩中漏下不止，虚损羸瘦。

　　鹿茸（二两，去毛，涂酥炙微黄）白龙骨鳖甲（涂酥炙令黄，去裙）熟地黄白芍药白石脂乌贼鱼骨（炙黄）续断（各一两）肉苁蓉（一两半，酒浸，去皮，炙干）上为细末。每服二钱，食前粥饮调下。（鳖甲是下部阴药，而通肾脉之阳，自脊膂节节而下，以至于阴；肉苁蓉是下部阳药，有益坎中之阳，而补真火，故曰黑司命石。其余可类而推矣，若骨脂、苁蓉，又为艾叶之助云尔）

　　补宫丸

　　治妇人诸虚不足，久不妊娠，骨热形羸，崩中带下。

　　白薇牡蛎白芍药鹿角霜山药白术白茯苓乌贼鱼骨白芷（各等分）上为细末，面糊和丸，如桐子大。每服五十丸，空心米饮送下。

　　牡蛎丸

　　治月水不止，众药不愈者。

　　牡蛎火研细，用醋调成丸，再过通红，候冷研细，出火毒，却用醋调艾末，熬成膏，和丸，如桐子大。每服五十丸，醋艾汤下。

　　一方

　　治妇人血崩。

　　蚕砂（炒一两）（蚕食桑而粪砂，有清香凉燥之能，单服之亦验，以头二蚕者佳，为有生生之妙也）伏龙肝（半两）阿胶（一两）上为末。空心温酒调服二三钱。（《大全》名无比散，无阿胶）

　　[卷之二　血崩门] 血见黑则止

　　黑金散

　　治妇人血气虚损，经候不调，崩中漏下。

　　鲤鱼皮棕榈皮黄牛角破故纸乱发（各一两）乌贼鱼骨干姜木贼当归熟地黄（各半两）上锉碎。拌匀，入瓷罐内，盐泥固济，候干，以炭火五斤，令通赤，烟尽，取放土内埋令冷，取出研细。每服三钱，入麝香少许，空心米饮调下。

　　五灰散

　　治下血不止成血崩。（五灰、十灰皆取其黑，如百草霜、黑墨之意。如前方中所未备，而此又出之以成方，若令人知有所取也）莲蓬壳黄绢血余百草霜棕皮（以上共烧灰）山栀（炒黑）蒲黄（炒）黑墨血竭上为细末，调服，或炼蜜丸，桐子大。清米饮下五十丸。

　　十灰散

　　治下血不止。

　　锦片木贼棕榈柏叶艾叶干漆鲫鱼鳞鲤鱼鳞血余当归（以上逐味火烧存性，各等分，研末）麝香（少许研）上研匀。每服二钱，空心温酒调服。

　　十灰丸

　　治崩中，下血不止。

　　锦灰（一云绵）黄绢灰马尾灰艾叶灰藕节灰莲房灰油发灰赤松皮灰棕榈灰蒲黄灰（各等分）上研匀，用醋煮糯米糊和丸，如桐子大。每服七十丸，加至一百丸，空心米饮下。（莲房、藕节，藕通血脉而散血，其节与房皆敛虚，就实而味涩，且房成于升，气而清，类木之象，有收阳归阴之理，故用之以涩血；黄绢、锦片，皆蚕丝所成，蚕食桑而吐丝，扶桑之木，受青阳之气，禀少阳升生之性，能和甲胆之阳，以养厥阴之血，故神仙一切服食药，不得桑柴煎不食，以其火不文不武，而具温生之气也；蚕砂治崩，桑鲜止血，岂漫言哉！百草霜乃百草之烟墨，亦松烟所造，草体乙木之阴，味多苦，松有清苦之操，味多涩，取之以烟，则上升，取之以黑，则制火，松皮灰亦此意；诸鱼属火，而生居水中，是水中之火，惟鲫鱼生于四季，故得土之多，其臭腥，腥先入肝，以助肝气之升，鳞甲者，金之用也，水中有火，水中有金，金主收涩，火土生，金水并之意；马尾赤，马者干之阳，尾者血之尾，血润下而生尾，尾生于阳体之尽处，是阳中之阴也，以阴血之余，生于纯阳之体，又有阴中有阳之义，凡血脱于下，乃阴无阳以升，此借阳中之阴，以鼓阳升阴，又借其灰，以为止涩之用，皆良法也）

　　如圣散

　　治血止崩。

　　棕榈乌梅肉干姜（一两五钱，并烧存性）上为细末。每服二钱，乌梅酒调下，空心食前服，久患不过三服愈。一方去干姜，用甘草二寸，半生半熟，共为末，二三钱，淡醋汤调服。

　　当归散

　　治妇人血崩不止。（理气血而又涩血者也。）当归龙骨（烧赤）香附子（炒各一钱）棕毛灰（五钱）上为末。每服四钱，米饮调，空心服。忌油腻、猪、鱼、鸡等物。

　　一方

　　治血崩屡效。

　　当归白芍药干姜棕榈（各等分）上各存性，研为细末。醋调，食前服。（此方以血药入干姜，有从治之妙）

　　琥珀散

　　（一名为乌纱帽散）治暴崩不止。

　　赤芍药当归香附子干荷叶男子发（皂荚水洗）棕榈乌纱帽（是漆纱头巾，取阳气上冲故也）上各等分，并于新瓦上成黑灰，存性三分，为细末。每服五钱，空心童便调下，如人行十里久，再进一服即止（荷叶清芬，可以升甲胆之气而清血；乌纱染五倍，故能止血，又有生漆，可以破瘀，取常用者，阳升之意）。若产后血去多，加米醋、京墨、麝香少许。一法先以五积散加醋煎投一二服，次服五灵脂散。

　　立应散

　　治妇人血海崩败。又治肠风下血。

　　香附（三两，一半生一半炒）棕皮（一两，烧存性）上为细末。每服五钱，酒与童便各半盏，煎七分，温服无时。如肠风，不用童便。（肠风不用童便，似有前后之分）

　　立效散

　　治妇人血崩不止。

　　当归莲花心（莲花心性涩而香，可以通心气之和，而涩血）白绵子红花茅花（各一两）上锉如豆大，白纸包裹，泥固，火存性，为末。每服三钱，温酒调服。

　　必效散

　　治妇人月经不调，及崩漏不止。

　　棕皮（烧）木贼（去节，烧存性，各二两）麝香（一钱，另研）上为末。酒服二钱，空心服。

　　乌金散

　　治血崩不止。

　　棕榈毛（烧存性，一两）龙骨（过，二钱）上为细末，研匀。每三钱，空心好酒调服，二服立止。

　　香矾散

　　治血崩。

　　香附子（醋浸一宿，炒焦存性为末，一两）白矾末（二钱）上研匀。米饮调，空心服，神效。一方用荷叶调，尤妙。

　　一方

　　治妇人血崩不止。

　　槐花（一两）棕毛灰（五钱）上为末。水二盏，盐少许，煎至七分，去滓，温服。一方用陈槐花一两，百草霜半两，秤锤烧红淬酒下一二钱。一方槐花萼烧灰，温酒调下二钱匕。一方槐木耳烧作灰，酒服方寸匕。

　　止崩杂方

　　一方荆芥、（荆芥入肝，清而升举，乃血中要药）莲房各等分，烧灰存性，为细末，空心米饮调下二钱。

　　一方荆芥穗，灯火烧焦为末，每服三钱，用童便调下。

　　一方葫芦，去子穣实、荆芥穗，烧存性，米饮调服。（葫芦未解）一方香附子，去毛，炒焦黑存性为末，热酒调服二钱，不过两服，立止。

　　一方砂仁，新瓦炒黑为末，米饮调服。

　　一方益智仁，炒黑为末，盐米饮调下。

　　一方槟榔，烧灰存性，碾末，温酒调下甚妙。

　　一方乱发，皂角水洗净为末，空心酒调下二钱。

　　一方棕榈、白矾，为末，酒调二钱。

　　一方棕榈，烧成性，淡酒调下三钱。

　　一方乌梅，烧灰存性为末，乌梅汤调下。

　　一方桂心，烧存性为末，米饮或酒调下一二钱。

　　一方桃仁，烧灰存性，研细，食前温酒调下二钱。

　　一方五灵脂，炒令烟尽，为末，温酒调下一钱。

　　一方黄牛角，用尖，烧为黑灰，微存性，研末调服。

　　一方鹿角，烧灰细研，食前温酒调下二钱。

　　一方乌贼鱼骨，烧存性为细末，每二钱，煎木贼汤下。

　　一方盐白梅，烧灰存性为末，空心米饮调下。

　　一方用夏枯草烧存性为末，米饮调下。

　　一方百草霜二钱，狗胆汁拌定，分作二服，当归酒调下。（用狗胆汁甚奇，然亦阳中阴药也，同百草霜，必妙必妙）一方京墨为末二钱匕，同烧露蜂房为末，三指撮酒调服。

　　一方新绵一口，烧研末，空心酒调下，立止。（名一笑散）一方莲蓬，烧灰存性，为细末，酒调下二钱。

　　一方棉子花，铜器炒烟尽为末，空心温酒调下二钱。（棉子暖下元而止血）一方用大蓟，俗呼为马茨芥，连根去土勿洗，以瓷石器捣烂，仍入冷水半盏，取汁服之，立止。

　　千金方

　　治妇人无故尿血。

　　龙骨（二两）为末。以酒调服方寸匕。

　　孙真人方

　　治九窍出血。（九窍一窍，总是理）荆叶捣取汁，酒和服之。

　　[卷之三　赤白带下门] 论带下由劳伤冲任

　　严氏

　　曰：巢氏《病源》论妇人有三十六疾者，七、八瘕、九痛、十二带下也（凡巢氏所论，不可稽者什九，即此言，亦无延医之法，何可凭也）。而带下不显其证，今人唯知赤白二带耳，此由劳伤冲任，风冷据于胞络。妇人平居，血欲常多，气欲常少，百疾不生。或气倍（倍字作滞字看）于血，气倍生寒，血不化赤，遂成白带。若气平血少，血少生热，血不化红，遂成赤带。寒热交并，则赤白俱下（二句透彻），其脉右手尺浮，浮为阳，阳绝者无子。若足冷带下，轻则漏下，甚则崩中，皆心不荣血，肝不藏血所致（宗脉经语）。其脉寸口弦而大，弦则为减，大则为芤，减为寒，芤为虚，寒虚相搏，其脉为革，主半产漏下。又尺寸脉虚者漏血，漏血脉浮者，不可治。

　　产宝

