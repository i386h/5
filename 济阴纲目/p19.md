<!-- { "loadSidebar": true } -->
　　此病皆寒湿乘其胞内，故喜干而恶湿；肝经阴火上溢走于标，故上壅而目中溜火；肾水侵肝而上溢，故目中无所见；齿恶热饮者，是少阳阳明经中伏火也。当大泻寒湿，以丸药治之。故曰寒在下焦，治主宜缓，大忌汤散。以酒制白石脂、白龙骨，以枯其湿，以炮干姜大辛热泻寒水，以黄柏之大寒为因用，又为向导；故云：古者虽有重罪，不绝人之后。又为之伏其所主，先其所因之意。又泻齿中恶热饮也，以柴胡为本经之使，以芍药半钱导之，恐辛热之药太甚，损其肝经，故微泻之；以当归身之辛温，大和其血脉，用药之法备矣。

　　白石脂（烧赤水飞，研细焙干）柴胡（各一钱）白龙骨（二钱酒煮晒干，水飞为末）当归（酒洗，三钱）干姜（炮，四钱）黄柏（酒洗）白芍药（各五分）上为细末，水煮稀糊为丸，如鸡头大。每服三十丸，空心宿食消尽，煎白沸汤放温送下，无令胃中停住，待少时，以早膳压之，是不令热药犯胃。忌生冷硬物，与酒湿面。（服药有法亦有期，读此又得一种经纬）

　　一方

　　治赤白带下，不问远年近日，并皆治之。

　　龙骨（半两）舶上硫黄（三钱）上为细末。每服半钱，空心无灰酒下。（大温下元之寒湿，惟久病虚寒者宜之，若为丸服之更佳，恐其僭上也）

　　茅花散

　　治妇人血崩不止，赤白带下。（此方自是血崩药，当入血崩证）茅花（一握）棕榈皮（三寸）嫩荷叶（三张）甘草节（二寸）上为细末。空心酒调半匙服。

　　双白丸

　　治白带如神。（燥湿渗湿）锻石（一两）白茯苓（二两）上为末，水丸如桐子大。每服三十丸，空心白水下。

　　白附子丸

　　有妇经年崩漏不止，诸药不效，脉濡微，此与前伏龙肝散兼服愈。

　　白附子（四两）附子（二两）黄狗骨头（四两，烧灰）（妙在狗骨头灰，盖有温涩之能耳）上为细末，粥丸如桐子大。每服三十丸。

　　地榆膏

　　治赤白带下骨立者。（此涩血凉剂，湿热胜而滑脱者宜之。）地榆（一斤）用水三升，煎至一半，去渣，再煎如稠饧，绞净，空心服三合，日二服。

　　[卷之三　赤白带下门] 治白浊白淫

　　加味四七汤

　　治妇女小便不顺，甚者阴户疼痛。

　　半夏（汤洗七次，一两）浓朴（姜汁制）赤茯苓香附子（炒，各半两）紫苏甘草（各二钱）上咀。分四帖，每服水二钟，姜三片，煎至八分，去滓，加琥珀末一钱，调服。

　　然以半夏为君，则知内外二因，皆能令气郁而生湿生痰也，香附治内，紫苏治外，其余又兼内外，以佐其成功，然不有琥珀为之通窍燥湿，则亦不能为效也）

　　锁精丸

　　治小便白浊，或白带淋沥。

　　破故纸（炒）青盐白茯苓五味子上为末，酒糊丸，如梧桐子大。空心盐汤或酒下三十丸。

　　固精丸

　　治下虚胞寒，小便白浊，或如泔，或如凝脂，或小便无度，腰重等证。

　　牡蛎（粉）桑螵蛸（酒炙）龙骨白石脂白茯苓五味子菟丝子（酒蒸焙）韭子（炒，各等分）上为末，酒糊丸，桐子大。每服七十丸，空心盐汤下。（夫坎者水也，肾主之，而坎中之一阳，乃肾中之真气，气固则水旺，水旺则气温。气温则下元暖而先天不虚。若白浊久而如泔如脂，或小便无度，皆气脱也。气脱则下焦无火，而水不温矣，安得水升而火降哉？此方能固脱温气，敛藏真火，诚治虚寒要药。于男子亦宜用）

　　内金鹿茸丸

　　治妇人劳伤血脉，胞络受寒，小便白浊，日夜无度，脐腹疼痛，腰膝无力。

　　鹿茸黄鸡内金肉苁蓉五味子龙骨牡蛎远志肉桑螵蛸附子（各等分）上为末，炼蜜丸，如桐子大。每服五十丸，食前温酒或米饮任下。（按鹿茸、苁蓉、黄、附子，有益精、益气、温肾之功；内金、牡蛎、螵蛸、龙骨有固涩禁便之用；五味、远志，生津液而入肾，以补正气，其为补下无疑。男女俱可服）

　　金锁正元丹

　　治真气不足，吸吸短气，四肢倦怠，脚膝酸软，目暗耳鸣，遗精盗汗，及妇人白浊白淫等证。

　　肉苁蓉（洗焙）紫巴戟（去心）葫芦巴（炒，各一斤）补骨脂（酒浸炒，十两）五倍子（半斤）茯苓（去皮，六两）朱砂（三两，另研）龙骨（二两）上为末，入药研令匀，酒和丸，如桐子大。每服二十丸，空心温酒或盐汤任下。（肉苁蓉男得之而助阳，女得之而孕育；巴戟补髓添精；葫芦巴治虚冷；补骨脂起阳衰；五倍子燥阴湿；茯苓阳中之阴；朱砂镇心之主，寓降火升水之妙；龙骨固脱，故为下元真气不足者所服也）

　　威喜丸

　　治丈夫元阳虚惫，精气不固，余沥常流，小便浊，梦寐频泄，及妇人血海久冷，白带白浊白淫，下部常湿，小便如米泔，或无子息。

　　黄蜡（四两）白茯苓（去皮，四两作块，用猪苓二钱半，同于瓷器内煮二十余沸，出日干，不用猪苓）上以茯苓为末，熔黄蜡杵为丸，如弹子大。空心细嚼，满口生津，徐徐咽服，以小便清为度。忌米醋，只吃糠醋，尤忌使性气。（味之淡者，莫过于蜡，而淡之渗者，莫过于茯苓，盖淡者天之阴，天气降则水生，水生则火有制，而又以猪苓煮茯苓者，欲其渗之速，以蜡为丸者，欲其降之深也，亦忌使性之句，戒助肝气也）

　　乌金散

　　治身热口燥气块筑痛，下黄水如葵汁。

　　百草霜（炒）紫金皮（米泔浸煮，炒黄）粉草（炙，各等分）上为末。每服二钱，艾汤或醋汤，空心调下。心嘈，猪血入盐酒下。白带，用鲤鱼一尾，去肠不去鳞，将油发一团，入鱼肚内，黄泥固济，炭火内存性，去泥，研鱼为末，每用一钱，以陈酒调，同前药服。（紫金皮通血中之气而散血，百草霜止葵汁之水而除黄，气通血行，块痛自止，妙在甘草等分，不然何以能治身热口燥也）

　　一方

　　治妇人久积虚寒，小便白浊，滑数不禁。

　　鹿茸屑（炒黄）为细末。每服二钱，空心温酒调服。（此方简切，久服弥佳）

　　卷之四 虚劳门

　　[卷之四　虚劳门] 论妇女虚劳与男子不同

　　准绳

　　云：劳倦所伤，用补中益气汤调治（补中益气，是治劳倦内伤之剂，乃初治法，非久病劳瘵骨蒸所宜）。乃暴病也，失治而有发热潮热，盗汗咳嗽，诸证出焉，谓之虚劳。又复失治，而有皮聚毛落，饮食不为肌肤，骨髓中热，经闭不行，诸证出焉，谓之瘵骨蒸热。至于传尸之疾，别自一种，其源不起于劳欲，其流或至于灭门。余于杂病首册，则既条分而备列矣。然男以精为主，女以血为主，其致病既殊，其施治亦异，故应别着方法（精血虽殊，而虚劳形症不远，治亦不异，宜与杂症参看）。而陈氏《良方》，分劳瘵、骨蒸劳、血风劳、气虚劳、风劳、冷劳、热劳、客热等门，未免惑乱，后人靡所适从，今厘正如左，医者更参杂病虚劳传尸劳二门而用之，则无道少之患矣。（按血风劳者，肝血虚而风热成劳也；风劳、冷劳，因虚乘袭，日久变成劳热。气虚者，气不足。热劳者，血不足至骨蒸劳瘵，大都难治矣）

　　[卷之四　虚劳门] 论初病大法

　　保命集

　　云：治妇人虚劳，《局方》中谓首尾六合，如大圣散、熟地黄丸，是治无热虚劳也；中道药，牡丹煎丸，空心食前，人参荆芥散，临卧食后，是治有热虚也。

　　戴氏

　　曰：有病后血虚者，有本体血虚者，其人往来寒热，或五心发热，言语无力，面色萎黄，头目昏晕，变生诸疾。芎归汤加羊肉少许，或十全大补汤、四物汤、养荣汤服之，血虚而气旺者，宜抑气汤，即香附末。

　　[卷之四　虚劳门] 论无热虚劳

　　（无热虚劳，乃阳虚症，其病自上而下，损之脉也，法宜温补，惟东垣、元礼、立斋先生，独得其治，宜宗之。气虚易补，宜早为妙，不比有热虚劳之难疗理也）

　　大全

　　云：妇人冷劳，属血气不足，脏腑虚寒，以致脐下冷痛，手足时寒，月经失常，饮食不消，或时呕吐，恶寒发热，骨节酸疼，肌肤羸瘦，面色萎黄也。

　　薛氏

　　曰：前证有内外真寒，有内外真热，有内真热而外假寒，有内真寒而外假热者。若饮食难化，大便不实，肠鸣腹痛，饮食畏寒，手足逆冷，面黄呕吐，畏见风寒，此内外真寒之证也，宜用附子理中汤以回阳，八味地黄丸以壮火若饮食如常，大便坚实，胸腹痞胀，饮食喜冷，手足烦热，面赤呕吐，不畏风寒，此内外真热之证也（有热无热，可以占气血虚实矣。

　　立斋证治方法，可补前论不足），宜用黄连解毒汤以消阳，六味地黄丸以壮水。若饮食如常，大便坚实，胸腹痞胀，饮食喜寒，手足逆冷，面黄呕吐，畏见风寒，此内真热而外假寒也，亦用解毒汤、六味丸。若饮食少思，大便不实，吞酸嗳气，胸腹痞满，手足逆冷，面赤呕吐，畏见风寒，此内真寒而外假热也，亦用附子理中汤与八味丸，当求其属而治之。经曰：益火之源，以消阴翳，壮水之主，以制阳光。使不知真水火之不足，泛以寒热药治之，则旧疾未去，新病复生矣。夫所谓属者，犹主也，谓心肾也，求其属也者，言水火不足而求之于心肾也，火之源者，阳气之根，即心是也，水之主者，阴气之根，即肾是也，非谓火为心源为肝，水为肾主为肺也。

　　一妇食少作呕，口吐痰涎，面黄腹痛，月经不调，手足逆冷，此内外俱寒之证（以内外俱寒而不用附子、理中，何也），以六君加香附、木香，治之而愈。

