<!-- { "loadSidebar": true } -->
　　一妇忽呕吐酸水，内热作渴，饮食不进，惟喜冷水，面色青赤，投之以药，入口即吐，此内外真热之症，积十余日，以黄连一味，煎汤饮之，徐加白术、茯苓，仍加陈皮、当归、炙草，至月余，始进米饮稀粥，调理而愈。（以内外真热，不用三黄解毒，而以一味黄连者，泻火之源也，其余加白术等药者，抑恐苦寒伤胃耳）一妇内热作渴，大便秘结，畏恶风寒，手足逆冷，此内真热而外假寒，先用黄连解毒汤，后用六味丸而愈。（有热渴、便秘二症，故虽逆冷，亦是假寒。然亦有可下者，后用六味丸，求其属也。然须以脉有力无力分虚实）一妇初患痰喘热渴，医以降火散气治之，肌日削而气日索，延至甲辰，木旺痰盛，身热口腐，腹胀神昏，绝食几死，此虚热无火，投以壮火生土之剂，随服随效。越数岁，夏初，坐则头坠，不能起视，卧则背冷，觉风透体，烦热晕眩，咳呕痰涌，手足麻冷，此内真寒而外假热之证也，遂以大补姜附之剂投之，不三四服而大势已平，仍以前药加减而愈。（此得热因寒用之法从之）韩懋治其嫂年三十余（此案系重出，然不删去者，存之以备遗亡也），十八胎，九八夭，会家难作，惊忧过甚，遂昏昏不省人事，口唇舌皆疮，或至封喉，下部虚脱，白带如注，如此四十余日，或时少苏，至欲自缢，悲不能堪，医或投凉剂解其上，则下部疾愈甚，或投热剂，及以汤药熏蒸其下，则热晕欲绝，此亡阳证也（明是上实下虚，得热因寒用），急以盐煮大附子九钱为君，制以薄荷、防风，佐以芎、归、姜、桂之属，水煎，入井水冷与之，未尽剂，鼾睡通宵，觉即能识人。或曰：此何谓也？曰：方书有之，假对假，真对真尔，上乃假热，故以假冷之药从之，下乃真冷，故以真热之药反之，斯上下和而病解矣，继以女金丹。错综以三二方，不但去其疾，且调治元气，无何连生二子。

　　以上论及治验，有无当于虚劳者，而实治寒与热变通之大法尔，不可不察也。

　　[卷之四　虚劳门] 论有热虚劳

　　此属阴虚，乃自下而上，至脉之病也，宜以丹溪、节斋、古庵诸公之方参用，然阴虚难治，以血生于气，先无形而后有形也。且滋阴之剂，有害脾胃，脾伤则气损，气损则血无以生，气盛则火有所助，诚难调治，惟审胃气有无以决治，则此为良法耳。

　　大全

　　云：妇人热劳，由心肺壅热，伤于气血，以致心神烦躁，颊赤头疼，眼涩唇干，口舌生疮，神思昏倦，四肢壮热，饮食无味，肢体酸疼，心忪盗汗，肌肤日瘦，或寒热往来，当审其所因，调补气血，其病自愈矣。

　　薛氏

　　曰：热劳乃壮火食气（壮火食气是言实火，非同劳热之火可补），虚火煎熬真阴之所致也。王太仆云：如大寒而甚，热之不热，是无火也（太仆所论，乃真水真火，此根有生中来，故当求属，以衰之），热来复去，昼见夜伏，夜发昼止，是无火也，当治其心。如大热而甚，寒之不寒，是无水也；热动复止，倏忽往来，时动时止，是无水也，当助其肾。心盛则生热，肾盛则生寒，肾虚则寒动于中，心虚则热收于内。窃谓（窃谓以下诸症，或肝或脾或肺，而心肾者甚少，总以分气分血主治，却与求属之意不同）前证（此下二十节，分经症虚实定方，确有见解），若肝脾血虚，用四物参术；肝脾郁怒，小柴胡合四物汤；脾胃气虚，补中益气汤；肝脾血虚，加味逍遥散；肝经风热，加味小柴胡汤；心经血虚，天王补心丹；肺经气虚，人参补肺汤；肝经血虚，加味四物汤；大抵午前热属气分，用清心莲子饮（方见杂病赤白浊）；午后热属血分，用四物汤参、术、牡丹皮；热从左边起，肝火也，实则四物汤龙胆、山栀，虚则四物、参、术、黄；热从脐下起，阴火也，四物、参、术、黄柏、知母酒拌炒黑、五味子、麦门冬、肉桂，如不应，急用加减八味丸；不时而热，或无定处，或从脚心起，此无根虚火也，用加减八味丸，及十全大补汤，加麦冬、五味主之。

　　一妇经行不调，饮食少思，日晡热甚，此肝脾气血俱虚，用十全大补加山茱萸、山药、壮丹皮、麦冬、五味而愈。次年秋，寒热如疟，仍用前药而愈。一妇生育多胎，月经不调，两足发热，年余，其身亦热，劳则足酸痛，又年许，唇肿裂痛，又半年，唇裂见血，形体瘦倦，饮食无味，月水不行，此气血俱衰之证，彼误用通经丸等药，复伤气血，遂致不起。

　　[卷之四　虚劳门] 论瘵骨蒸热

　　准绳

　　云：五劳六极七伤诸证治，已见杂病虚劳门，兹不赘叙。妇人致此，多因经行胎产，或饮食起居七情，重伤肝脾之所致，又或失于调摄，或过于攻伐而成，与男子治法，稍有不同。故汇集古禁方专治妇人者于此，若欲究其源流，更当稽之彼籍。

　　良方

　　云：骨蒸劳者，由积热附于骨而然也（此至脉之病也，夫肾主骨，骨至于蒸，真阴竭矣，阳何以根据）。亦曰传尸、、伏连、无辜，其名不一，此病皆由脾胃亏损所致。其形羸瘦，腹胀泄痢，肢体无力。传于肾，则盗汗不止，腰膝冷痛，梦鬼交侵，小便赤黄；传于心，则心神忪悸，喜怒不时，颊唇赤色，乍热乍寒；传于肺，则胸满短气，咳嗽吐痰，皮肤甲错；传于肝，则两目昏暗，胁下妨痛，闭户忿怒。五脏既病，则难治疗。

　　[卷之四　虚劳门] 论血风劳

　　大全

　　云：妇人血风劳证（肝热生风，故病名血风，曰劳者，病久血虚月候不行，而发热不止也），因气血素虚，经候不调，或外伤风邪，内挟宿冷，致使阴阳不和，经络痞涩，腹中坚痛，四肢酸疼，月水或断或来，面色萎黄羸瘦。又有因产后未满百日，不谨将护，脏腑虚肿，百脉枯竭，遂致劳损（此是肝肾之阴不足，当从至脉主治）。久不瘥则变寒热，休作有时，饮食减少，肌肤瘦瘁，遇经水当至，即头目昏眩，胸背拘急，四肢疼痛，身体烦热，足重面浮，或经水不通，故谓之血风劳气也。

　　薛氏

　　曰：东垣云：喜怒不节，起居不时，有所劳伤，皆损其气，气衰则火旺，火旺则乘其脾土，脾主四肢，故因热懒言，动作喘乏，表热自汗，心烦不安。当病之时，宜安心静坐，存养其气，以甘寒泻其热气，以酸味收其散气，以甘温补其中气。经言劳者温之，损者温之。要略云：平人脉大为劳，以黄建中汤治之。

　　一妇人劳则足跟热痛，此足三阴血虚，用圣愈汤而痊。后遍身瘙痒，误服风药，发热抽搐，肝脉洪数，此肝家血虚，火盛而生风，以天竺黄、胆星为丸，用四物麦冬、五味、芩、连、炙草、山栀、柴胡煎送而愈。

　　一妇素清苦，勤于女工，因感风邪（此所谓风劳也，当从损脉治），自用表散之剂，反朝寒暮热，自汗盗汗，形气虚甚，其脉或浮洪或微细，其面或青白或萎黄，此邪去而气血愈虚也，用十全大补汤三十余剂，渐愈，又用加味逍遥散，兼治半载而痊。

　　[卷之四　虚劳门] 治虚劳平补诸方

　　（此下诸方于虚损初病者，宜酌用之）

　　增损四物汤

　　治妇人气血不足，四肢怠惰，乏力少气，兼治产后下血过多，荣卫虚损，阴阳不和，乍寒乍热。

　　当归川芎白芍人参干姜（炮）甘草（炙，各等分）上咀，每服四钱，水一盏煎至六分，去滓热服。（夫血病治血，气病治气，人所易也。

　　而血病补气，气病补血，人未尽知，故四物复有增损之法。盖以地黄滞气而损脾，非四肢怠惰、乏力少气者所宜，故当损；而人参、甘草所以益脾也，故当增；若炮姜既能温中，又能引血以归气，此增损之妙也）

　　六神汤

　　治脾气不和，荣卫不足，怠惰困倦，不嗜饮食，服之补养真气，进美饮食，充泽肌肤。

　　当归川芎白芍药熟地黄黄地骨皮（各等分）上为粗末，每服五钱，水煎，空心温服。（按充肌泽肤者，卫气也，气不可热。此方以黄益卫气，而又以地骨皮清卫热，则无壮火食气之虞。又以四物引卫气，以归四脏而主血，则又有少火生气之用，如是则荣卫足而困倦去矣。其曰脾不和，不嗜食，亦为气不足之病，气足则愈也，宜知之）

　　圣愈汤

　　治血虚心烦，睡卧不宁，或五心烦热。

　　黄当归（酒洗，各一钱）人参川芎熟地（酒洗）生地（酒洗，各五分）上水煎服。（圣愈汤重在血虚心烦四字，然去白芍而用生地者，所以凉心生血也，川芎之用，岂为火郁宜散欤？不若以麦门冬易之）

　　加减大建中汤

　　治妇人胎前产后一切虚损，月水不调，脐腹绞痛，往来寒热，自汗，口干烦渴。

　　芍药（二两）当归川芎黄肉桂（各一两）白术炙草（各七钱）上为末，每服二钱五分，加姜枣水煎，食前服。（按前三方一用参、姜以温中，一用黄、地骨以益卫清热，一以参、并用，而中外两补均以四物加减，为血分居多，此名建中，又重在气也，然桂之色可以通荣血，桂之气味可以通卫气，故本经以之通血脉，又同、术、甘草、姜、枣等，则建中之功尤大矣，以其兼中土也）

　　当归建中汤

　　治妇人一切血气不足，虚损羸乏。

　　当归（四两）白芍（炒六两）肉桂（去皮）甘草（炙，各二两）上咀，每服三钱，加生姜三片，枣一枚，水煎，空心服。（此方以归、芍为主，而无、术，虽姜、枣和中，然在血分建业，知配合之妙，则知古人之心。）

　　双和散

　　治一切大病之后，虚劳乏力，补血益气。（双和者，专和荣卫而非建中意也。然即大建中汤以白术易熟地而分两亦殊，要知古人不执方，不泥法，读之令人有言外之意）黄熟地黄当归川芎白芍药（炒各一钱）肉桂甘草（炙各五分）上咀，每服四钱，加生姜三片，枣二枚，水煎服。

　　补中益气汤

　　治形神劳倦，或饮食失节，以致脾胃虚损，清气下陷，发热头痛，四肢倦怠，心烦肌瘦，日渐羸弱。

　　黄人参（有嗽去之）白术（各一钱）甘草（炙，五分）当归陈皮（各七分）升麻柴胡（各三分）上作一服，水煎，食远稍热服，（夫形劳者，气伤于外，神劳者，气伤于内，饮食不节者，中气受伤，伤则水谷衰少，后天气病，而上下二焦亦无所养。故以甘温之剂，以益上中之气，而又妙在升荣，以举下陷之阳，使荣卫和而气自益也，气益则何病之有？故东垣先生一生得力尽在于此。其本方加减法，更妙，详之）

　　八珍汤

　　治脾胃亏损，气血俱伤。盖人之生，以脾胃为主，脾胃一虚，诸脏失所，百病生焉，即四君子合四物汤，加姜枣煎服。

　　归脾汤

