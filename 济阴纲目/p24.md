<!-- { "loadSidebar": true } -->
　　黄瘕者，妇人月水始下，若新伤堕，血气未止，卧寝未定，五脏六腑虚羸，精神不足，因向大风便利，阴阳开阖，关节四边，中于风湿，气从下上，入于阴中，稽留不去，名为阴虚，则生黄瘕。黄瘕之聚，令人苦四肢寒热，身重淋露，卧不欲食，左胁下有气结牢，不可得抑，若腰背相引痛，月水不利，令人不产，小腹急，下引阴中如刺，不得小便，或时寒热，下赤黄汁，令人无子。当刺关元、气冲，行以毒药，瘕下即愈。

　　青瘕者，妇人新产，未满十日，起行，以浣洗太早，阴阳虚，玉门四边皆解散，子户未安，骨肉皆痛，手臂不举，饮食未复，五内吸吸，又当风卧，不自隐蔽，若居湿席，令入苦寒洒洒入腹，烦闷沉淖，恶血不除，结热不得散，则生青瘕。聚在左右胁下，藏于背膂，上与肩胛，腰下挛急，腹下有气起，喜唾，不可多食，四肢不欲动摇，手足肿，面目黄，大小便难，其后月水为之不通利，或不复禁，状如崩中，此自过所致，令人少子。疗之当刺胃管，行以毒药有法，瘕当下即愈。

　　燥瘕者，妇人月水下，恶血未尽，其人虚惫，而以夏月热行疾步，若举重移轻，汗出交流，气血未平，而卒以恚怒，致腹中猥咽不泄，经脉挛急，内结不舒，烦懑少力，气上达，胸膈背膂，少腹壅急，月水与气俱不通利，而反以饮清快心，月水横流，溢入他脏不去，有热则生燥瘕之聚，大如半杯，上下腹中，苦痛连两胁，下上引心而烦，害饮食，欲呕吐，胸及腹中不得太息，腰背汗重，喜卧盗汗，足酸削，久立而痛，小便失时，忽然自出，若失精，月水闭塞，大便涩难。病如此者，其人少子，疗之以长针，按而刺之法度，行以毒药，瘕当下即愈。

　　血瘕者，妇人月水新下，未满日数而中止。因饮食过度，五谷气盛，溢入他脏，若大饥寒，吸吸不足，呼吸未调，而自劳动，血下未定，左右走肠胃之间，留络不去，内有寒热，与月水合会，为血瘕之聚，令腰痛，不可俯仰，横骨下有积气，牢如石，小腹里急苦痛，背膂疼，深达腰腹下挛，阴里若生风冷，子门僻，月水不时，乍来乍不来。此病令人无子，疗之，瘕当下即愈。

　　脂瘕者，妇人月水新来，若生未满三十日，以合阴阳，络脉分，胞门伤，子户失禁，关节散，五脏六腑，津液流行，阴道动，百脉关枢四解，外不见其形，子精与血气相遇，犯禁，子精化不足成子，则为脂瘕之聚，令人肢满里急，痹引少腹重，腰背如刺状，四肢不举，饮食不甘，卧不安席，左右走腹中切痛，时瘥时甚，或时少气头眩，身体解，苦寒恶风，膀胱胀，月水乍来乍去，不如常度，大小便血不止。如此者，令人无子，疗之当刺以长针，行以毒药，瘕当下即愈。

　　狐瘕者，妇人月水当日数来，而反悲哀忧恐，若似远行，逢暴风疾雨雷电惊恐，衣被沉湿，疲倦少气，心中恍惚未定，四肢懈惰情振寒，苦寤寐气绝、精神游亡，邪气入于阴里不去，则生狐瘕之聚，食人子脏，令人月水闭不通，小腹瘀滞，胸膈腰背痛，阴中肿，小便难，胞门子户不受，男精不藏，气盛令人嗜食，欲呕喜唾，多所思，如有身状，四肢不举。有此病者，终身无子，其瘕有手足成形者杀人，未成者可疗，以长针急持刺之，行以毒药有法，瘕当下即愈。

　　蛇瘕者，妇人月水已下新止，适闭未复，胞门子户劳伤，阴阳未平，荣卫分行。若其中风，暴病羸劣，饮食未调；若起行当风，及涉泥途，因冲寒太早，若坐湿地，名阴阳乱，腹中虚；若远行道路，饮污井之水，食不洁之食，吞蛇鼠之精，留络不去，因生蛇瘕之聚。上食心肝，长大其形如膝，在脐上下，还绞左右胁，不得吐气，两股胫间苦疼，少腹多热，小便赤黄，膀胱引阴中孪急，腰目俱痛，难以动作，喜发寒热，月水或多或少。有此病者，不复生子，其瘕手足成形者杀人，未成者可治，疗之有法，行以毒药，瘕当下即愈。

　　鳖瘕者，妇人月水新至，其人剧作疲劳，汗出衣服润湿，不以时去之，若当风睡，足践湿地，恍惚觉悟，庶立未安，颜色未平，复见所好，心为之开，魂魄感动，五内脱消。若入水浣洗沐浴，不以时出，而神不守，水精与邪气俱入，至三焦之中幕，玉门先闭，津液妄行，留络不去，因生鳖瘕之聚，大如小，令人小腹内切痛，恶气左右走，上下腹中苦痛，苦存若亡，持之跃手，下引阴里，腰背亦痛，不可以息，月水不通，面目黄黑，脱声少气。有此病者，令人绝子，其瘕有手足，成形者杀人，未成者可治，疗有法度，以长针按疗之，行以毒药，瘕当下即愈。

　　[卷之五　积聚瘕门] 论妇人痞

　　大全

　　云：妇人痞，由饮食失节，脾胃亏损，邪正相搏，积于腹中，牢固不动，有可征验，故名曰，气道壅塞，故名曰痞。得冷则发，冷入子脏则不孕，入胞络则月水不通。

　　薛氏

　　曰：前证若脾胃虚弱，用六君子加芎归；若肝脾虚弱，用补中益气及归脾汤（薛氏之说，可为病久虚羸者法）；若肝火郁滞，佐以芦荟丸、六味丸，外贴阿魏膏。患者须慎七情六淫，饮食起居，治者不时审察病机而药之，庶几有效。

　　[卷之五　积聚瘕门] 论食

　　大全

　　云：妇人食，脏腑虚弱，月候来时，食生冷之物，脾胃既虚，不能消化，与脏气相搏，结聚成块，日渐生长，盘牢不移，故谓之食也。

　　薛氏

　　曰：前证若形气弱，须先调补脾胃为主，而佐以消导，若形气充实，当先疏导为主，而佐以补脾胃，若气壅血滞而不行者，宜乌药散，散而行之。（散用乌药、莪术醋浸炒，桂心、当归、桃仁、青皮、木香各等分为末，每服二钱，热酒调下。）脾气虚而血不行者，宜用四君、芎、归，补而行之；若脾气郁血不行者，宜用归脾汤，解而行之；若肝脾血燥而不行者，宜用加味逍遥散，清而行之。大抵食积痞块之证为有形，盖邪气胜则实，真气夺则虚，当养正辟邪，而积自除矣。虽然，坚者削之，客者除之，胃气未虚，或可宜用，若病久虚弱者，不可轻试也。

　　[卷之五　积聚瘕门] 论血

　　大全

　　云：妇人寒热失节，脏腑气虚，风冷在内，饮食不消，与血气相结，渐生颗块，盘牢不移动者是也。皆因血气劳伤，月水往来，经络痞塞，恶血不除，结聚所生，久而不瘥，则心腹两胁苦痛，害于饮食，肌肤羸瘦。

　　问一也。何以知是血？曰：血外之证（有以左畔为血者，凡肝之部，皆可为血病），瞀闷烦躁，迷忘惊狂，痰呕汗多，骨热肢冷，其蓄在下焦者，必脐下结急，外热内痛，尺脉洪而数也。桃仁、灵脂、生地黄、牛膝、大黄、甘草祛逐之。薛氏曰：前证多兼七情，亏损五脏，气血乖达而致。（此说甚佳）盖气主嘘之，血主濡之，脾统血，肝藏血，故郁结伤脾，恚怒伤肝者，多患之。腹胁作痛，正属肝脾二经证也。洁古曰：养正积自除。东垣云：人以胃气为主，治法当主于固元气，而佐以攻伐之剂，必需之岁月，若期速效，投以峻剂，反致有误。

　　[卷之五　积聚瘕门] 论腹中瘀血

　　大全

　　云：妇人月经痞塞不通，或产后余秽未尽，因而乘风取凉，为风冷所乘，血得冷则成瘀血也，血瘀在内，则时时体热面黄，瘀久不消，则为积聚癖矣。

　　薛氏

　　曰：前证若郁结伤脾，用加味归脾汤；若恚怒伤肝，用加味逍遥散；若产后恶露，用失笑散；若肝脾虚损，用六君子加柴胡以补元气为主；胃气虚弱，用补中益气汤加茯苓、半夏为主。大凡腹中作痛畏手按者，此内有瘀血。若形体如常，属病气元气俱实，用桃仁承气汤直下之；若痛而肢体倦怠，饮食少思，此脾胃受伤，属病气有余，元气不足，用当归散调和之（立斋专重脾胃，故其言如此，然亦一偏之见。但攻削之药，不得其窍，反致伤气，以致不救，故不如善守之为愈矣）。若痛而喜手按腹，形体倦怠，饮食少思，此形气病气俱不足，用六君、炮姜、芎、归纯补之；若痛而大便不实，饮食难化，此脾肾虚寒，用六君、炮姜、肉果温补之；若痛而作呕少食，此脾胃虚弱，用六君、炮姜、藿香；若痛而呕吐不食泄泻，用六君、姜、桂；若兼手足逆冷自汗，更加附子，此证多有因攻伐而致者。

　　[卷之五　积聚瘕门] 论癖

　　大全

　　云：者，在腹内近脐左右，各有一条筋脉急痛，大者如臂，次者如指，因气而成，如弦之状，名曰也。癖者，为僻侧在两肋之间，有时而痛，故曰癖也。二者皆阴阳不和，经络痞隔，饮食停滞，不得宣流，邪冷之气，搏结不散，得冷则发作疼痛。夫癖瘕血气块硬，发作则痛，甚则欲死，究而言之，皆血之所为。仆尝治一妇人，血气刺痛，极不可忍，甚而死一二日方省，医巫并治，数年不愈，仆以葱白散、乌鸡丸遂安。又尝治一妇人，血气作楚，如一小盘样，走注刺痛，要一人扶定，方少止，亦用此二药而愈。寻常小小血气，用此二药，亦有奇效，故录于后。

　　[卷之五　积聚瘕门] 论疝瘕

　　大全

　　云：妇人疝瘕，由饮食不节，寒温不调，气血劳伤，脏腑虚弱，风冷入腹，与血相结所生。疝者，痛也，瘕者，假也，结聚浮假百痛，推移乃动也。妇人之病，有异于丈夫者，或因产后血虚受寒，或因经水往来，取冷过度，非独因饮食失节，多挟于血气所成也。其脉弦急者生，虚弱小者死。尺脉涩而浮牢，为血实气虚，其发腹痛，逆气上行，此为胞中有恶血，（巢氏止言胞门伤，而此直指胞中恶血，亦本病源来）久则结成血瘕也。

　　薛氏

　　曰：子和云遗溺闭癃，阴痿浮痹，精滑白淫，皆男子之疝也。若血涸，月事不行，行后小腹有块，或时动移，前阴突出，后阴痔核，皆女子之疝也。但女子不谓之疝，而谓之瘕。

　　（女子亦有疝，男子亦有瘕）一妇人小腹痞胀，小便时下白带，小水淋沥，此肝经湿热下注，用龙胆泻肝汤而愈。

　　一妇人小腹胀痛，小水不利，或胸乳作痛。或胁肋作胀，或气逆心吻，余以为肝火而血伤脾，用四物、柴胡、青皮、玄胡索、木香而愈。

　　一妇人小腹痞闷，小便不利，内热体倦，懒食，用八珍汤加柴胡、山栀、龙胆草治之而安。

　　[卷之五　积聚瘕门] 论肠覃

　　李氏

　　曰：肠覃乃寒气客于大肠，与胃相搏，大肠为肺传送，肺主气，气得热则行，得冷则凝，凝则清气散，而浊气结为瘕，覃延日久不已，息肉乃生。始如鸡卵，久如怀胎，按之坚，推之移，月事时下，或多或少，气病而血未病也，宜二陈汤加香附以开之，或香粉丸。
