<!-- { "loadSidebar": true } -->
　　大黄当归（各半两）山茱萸皂荚（去皮弦，各一两）细辛戎盐（各二钱半）上捣，以香脂（香脂即油胭脂）丸如指大，每用一丸，绵裹纳阴中，正坐良久，瘕当自下，养如乳妇法。

　　疗妇人血瘕痛方

　　干姜乌贼鱼骨（炙，各一两）桃仁（一两，去皮尖）上捣散，酒服二方寸匕，日二。一方无桃仁。

　　桃仁煎

　　治妇人血瘕血积，经候不通。

　　桃仁大黄（各一两）虻虫（半两，炒黑）朴硝（另研，一两）上为末，以醇醋二升半，银石器中慢火煎，取一升五合，下大黄、虻虫、桃仁，不住手搅，煎至可丸，下朴硝，搅匀出之，丸如桐子大。前一日，不用吃晚饭，五更初，用温酒吞下五丸，日午取下，如赤豆汁，或如鸡肝虾膜衣之状，未下再服，如鲜血来即止，续以调补气血药补之。

　　本事方云：顷年在毗陵，有一贵宦妻，患小便不通，脐腹胀不可忍，众医皆作淋，治以八正散之类，愈甚。予诊之曰：此血瘕也，非瞑眩药不可去，用此药更初服，至日午，大痛不可忍，遂卧，少顷下血块如拳者数枚，小便如黑豆汁一二升，痛止得愈。此药治病的切，然猛烈伤人，气虚血弱者，不可轻用。

　　疗脂瘕方

　　皂荚（七钱半，去皮子）矾石（烧，二钱半）五味子蜀椒（去汗）细辛干姜（各半两）上捣散，以香脂和如豆大，纳阴中。

　　导散方

　　皂荚（炙去皮子）吴茱萸当归蜀椒（去汗）干姜大黄戎盐（各一两）细辛（炒）矾石（烧）五味子（各二钱）上捣筛为散，以轻绢袋，如指大长三寸，盛药令满，纳阴中，坐卧随意，勿行走，小便时去之，别换新者。

　　疗狐瘕方

　　取新死鼠一枚，裹以新絮，涂以黄土，穿地坎，足没鼠形，置其中，桑柴火灼其上，一日一夜，出之研为末，肉桂心末二钱半，酒服二方寸匕，病当下，甚音不过再服愈。

　　疗蛇瘕方

　　大黄黄芩芒硝（各半两）甘草（大如指，一尺，炙）乌贼鱼骨（二枚）皂荚（六枚，去皮弦子，酥炙）上捣，以水六升，煮之数沸，绞去滓，下硝适寒温服之，十日一剂，空腹服之，瘕当下。

　　（以上八瘕，方有本来，但须认症真耳）

　　疗鳖瘕方

　　大黄（一两五钱）干姜侧子（各半两）附子人参（各三钱七分半）虫（一寸匕炒）桂心（一两二钱半）细辛土（各七钱半，土不明）白术（一两）上捣散，以酒服方寸匕，日三。

　　[卷之五　积聚瘕门] 治癖

　　穿山甲散

　　治妇人痞，及恶血气攻，心腹疼痛，面无颜色，四肢瘦弱。（此方散结破血，行气消饮，温行积块要药也）穿山甲（灰炒燥）鳖甲（醋炙）赤芍药大黄（炒）干漆（炒令烟尽）桂心（各一两）川芎芫花（醋炒）当归（各半两）麝香（二钱半，另研）上为细末，入麝和匀，每服一钱，热酒调下，无时。

　　蓬莪术丸

　　治妇人痞，腹胁妨痛，令人体瘦，不思饮食。（此方破结气，散结血，软坚温利，亦可备用）莪术（七钱半）当归（焙）桂心赤芍药槟榔昆布琥珀（研）枳壳木香（各半两）桃仁鳖甲大黄（各一两）上为末，炼蜜丸，如桐子大，食前米饮下，二十丸。

　　丁香丸

　　治妇人痞，结块不散，心腹疼痛。（猛峻之丸、不可妄试）雄雀粪（炒黄）鳖甲（各一两）砂当归（焙）芫花（醋炒干，各半两）巴豆（去皮心油，二分半）上为末，研匀，醋煮，面糊丸，如小豆大，当归酒下三丸。

　　桃仁散

　　治妇人痞，心腹胀满，不能饮食，体瘦无力。

　　桃仁（一两，汤浸去皮尖、双仁者，面炒令微黄）诃子皮白术赤芍药当归（各七钱半）京三棱（微炒一两）陈皮（去白，三两）鳖甲（醋炙去裙，一两半）上为散，每服二钱，水一盏，入生姜一钱三分，煎至六分，去滓，食前稍热服。

　　上方皆攻积之药，性多犷悍，用者慎之。

　　[卷之五　积聚瘕门] 治食

　　化积丸

　　治妇人死血，食积，痰饮，成块在两胁，动作雷鸣，嘈杂眩晕，身热，时作时止。

　　黄连（一两五钱，用吴茱萸、益智各炒一半，去萸、智）萝卜子香附山楂（各一两）川芎山栀（炒）三棱（煨切）神曲（炒）桃仁（去皮尖，各五钱）上为末，蒸饼丸服。（此丹溪先生法也，缘古方率多香燥温热，反能助火损气。此方以茱萸制连而治左，以益智制连而治右，以山栀治块中之火，其余破气消食散血，诚稳当药也）

　　小三棱煎丸

　　治食酒癖，血瘕气块，时发刺痛，全不思食，及一切积滞不消，心腹坚胀，痰饮呕哕噫酸，胁肋刺痛，脾气横泄。

　　三棱莪术（各四两）芫花（一两）上同入瓷器中，用米醋五升浸满，封器口，以灰火煨令干，取出棱、术，将芫花以余醋炒令微焦，同棱、术焙干为末，醋糊丸，如绿豆大，一服十五丸，生姜汤下。妇人血分，男子脾气横泄，肿满如水，桑白皮煎汤下。（行气、消饮、磨积）

　　砂丸

　　治妇人食久不消，令人瘦弱食少。

　　砂青礞石穿山甲（炙）三棱（炒）干漆（炒令烟尽）硫黄（各半两）巴豆（三十枚，去皮心炒，不去油）上为末，用软饭丸，如小豆大，每服五丸，生姜橘皮汤下。

　　礞石丸

　　治妇人食，块久不消，攻刺心腹疼痛。

　　青礞石巴豆（去皮心油）朱砂粉霜（并研）木香（各二钱半）砂（半两）上研匀，以糯米饮饭和丸，如绿豆大，每服二丸，空心温酒下，取下恶物为度。上二方，犯砂、巴豆，非胃气强壮，而积气坚顽，势不两立者，不可轻用也。

　　[卷之五　积聚瘕门] 治血

　　增味四物汤

　　治妇人血积。（治血积甚平稳）当归川芎芍药熟地黄三棱广术肉桂干漆（炒烟尽，各等分）上为粗末，每服五钱，水煎服。余妻曾患小腹积块，每遇寒触，剧痛不可忍，诸医治莫效，余用此一服立止。

　　六合汤

　　治妇人经事不行，腹中结块，腰腿重痛。（此方恐效迟。而腿腰重痛，须用行经药方效）当归川芎白芍药熟地黄（酒洗）官桂蓬术（煨切，各等分）上咀，每服四钱，水煎，空心服。

　　血竭散

　　治妇人血瘕作痛，脐下胀满，月经不行，发热体倦。（平正效速）当归（八分）芍药（炒）桂心血竭蒲黄（炒，各六分）玄胡索（炒，四分）上为细末，每服二钱，空心酒调下。

　　牡丹散

　　治妇人久虚羸瘦，血块走注，心腹疼痛。（甚当）牡丹皮当归玄胡索桂心（各一两）赤芍药牛膝莪术（各二两）京三棱（一两半）上为粗末，每服三钱，水酒各半盏，煎服。

　　当归丸

　　治妇人月经不调，血积证。

　　当归赤芍药川芎熟地黄广术京三棱（各半两）神曲（炒）百草霜（各二钱半）上为细末，酒糊为丸，如桐子大，温水下六七十丸。

　　大黄散

　　治妇人血血瘕，食积痰滞。

　　川大黄（七钱半，碎微炒）鳖甲（醋炙黄，去裙，一两）牛膝（去芦，一两）干漆（一两，炒令烟尽）上为末，用米醋一升，煎为膏，每服一钱，食前温酒调下。

　　大红花丸

　　治妇人血积瘕，经络涩滞。

　　川大黄红花（各二两）虻虫（十个，去翅足）上取大黄七钱，醋熬成膏，和药，丸如桐子大，每服五七丸。食后温酒下，日三服。

　　[卷之五　积聚瘕门] 治腹中瘀血

　　桃奴散

　　治血蛊，及瘀血停积，经水不通，男子跌扑损伤皆效。

　　桃奴（炒）鼠粪（炒）玄胡索肉桂五灵脂香附（炒）砂仁桃仁（各等分）上为末，每服三钱，酒调服。

　　大黄汤

　　治妇人血瘀不消，及扑损血瘀。

　　大黄（生用）桃仁（汤浸去皮尖、双仁，各一两）肉桂（去粗皮）郁李仁（去皮研，各半两）生姜地黄（各一两）上粗捣筛，每服三钱，水酒各半盏，同煎至七分，去滓温服。

　　琥珀散

　　治妇人经络痞闭，腹内瘀血，痛不可忍。

　　琥珀乳香没药（各另研细末，五钱）上每服二钱，水酒各半盏，煎至七分，入地黄自然汁二合，再煎数沸，去滓，入温酒服，不拘时候。（三物固妙，而入地黄汁尤佳）

　　地榆散

　　治败血。

　　何首乌肉桂地榆香白芷（各等分）（何首乌、白芷有奇处）上为粗末，每服二钱，米泔一盏半，沙糖一小块，煎至八分，去滓，空心食前服。

　　[卷之五　积聚瘕门] 治癖

　　麝香丸

　　治妇人癖冷气，兼疰气心腹痛，不可忍。（此治气血痰饮，无往不可）麝香（半两，另研）阿魏（二钱半，面裹煨令面熟）五灵脂三棱（各七钱半）桃仁（七钱）芫花（醋炒）槟榔（各一两）莪术桂心没药木香当归（各半两）上为细末，入麝香令匀，粳米软饭为丸，如桐子大，每服十丸，淡醋汤下，无时。

　　治妇人癖及血气等神效方

　　（曾有一女人，患腹中痞块，攻心作痛，服此而愈）用猪肝一具，重十两者，以巴豆五十枚，去大皮，扎在肝内，用酽醋三碗，熬肝极烂，去巴豆不用，入京三棱末，和调得所、丸如桐子大，每服五丸，食前温热酒下。

　　葱白散

　　专治一切冷气不和，及本脏膀胱气攻冲疼痛，大治妇人胎前后腹痛胎不安，或血刺痛者，兼能治血脏宿冷，百节倦痛，肌体怯弱，劳伤带癖，久服尽除。但妇人一切疾病，最宜服此。（与后乌鸡煎丸兼服。）（重在冷气不和，恐非胎前所宜，若产后筹办刺痛，或血脏冷者宜之）川芎当归枳壳浓朴桂心干姜舶上香芍药青皮木香麦芽三棱莪术苦楝子茯苓神曲人参熟地黄（各等分）上为细末，每服三钱，水一盏，连须葱白二寸，拍破，盐半钱，煎至七分，入大黄、诃子。

　　宜相度病状，如大便不利，入大黄同煎，不入盐；如大便自，入诃子煎。（人身以气血流行为无病，此方以四物补血；人参助气；枳壳、浓朴行上焦之气；香、苦楝行下焦之气；木香、青皮行肝气；干姜温行血中之气；其余消之削之，皆所以温而行之也，气一行则痛自止矣。

　　以盐引入血分，使气下行而主内，以葱引气外通而开表，如是则内外和而痛愈矣）

　　乌鸡煎丸

　　治妇人胎前产后，诸般疾患，并皆治之。

