<!-- { "loadSidebar": true } -->
　　乌雄鸡（一只）乌药蛇床丹皮人参白术黄（各一两）苍术（米泔浸。切焙，一两半）海桐皮肉桂（去粗皮）附子（炮去皮脐）白芍药川乌（炮）红花陈皮蓬莪术（各二两）木香玄胡索肉豆蔻琥珀草果熟地黄（洗焙，各半两）上细锉，用雄乌鸡一只，汤去毛及肠肚，将上件药安放鸡肚中，用新瓷瓶以好酒一斗同煮令干，去鸡骨，以油单盛，焙干为细末，炼蜜和丸，如桐子大，每服三十丸。（女人体阴而用阳，其经行以厥阴为主，鸡属巽木，性通于肝，肝气壮则血得其养，而有生生之功。若乌雄鸡者，具体阴用阳之象，有水生木，木生火之义。盖女人以阴为体，而性多执滞，故用此以鼓动肝气，而助其用耳。本方用参、、白术，以益三焦之气；红花、熟地、白芍以益心胞肝肾之血；气滞而不行者，有苍、陈、乌药、木香以调之；血滞而不行者，有玄胡、丹皮、琥珀以行之；因寒而凝者，有乌附、肉桂以温之。其诸品类，或温中以醒脾，或消谷以化积，或于血中行气，或于气中行血，或行表，或行里，皆所以相赞成功。总之，以气血为主，温行为用，而又以脾胃谷气为先，此其所以为诸病可服也。其曰治胎前诸疾，则有所未信）胎前产后伤寒，蜜糖酒下，胎前气闷壮热，炒姜酒下。赤白带下，生姜地黄酒下。

　　产后败血注心，童子小便炒姜酒下。产后血块填筑，心腹疼痛，玄胡索酒下。胎前呕逆，姜汤下，催生，炒蜀葵子酒下。安胎，盐酒下。室女经脉当通不通，四肢疼痛，煎红花酒下。血气攻刺，心腹疼痛，煎当归酒下。血晕，棕榈烧灰，酒调吞下。血闷，煎乌梅汤研朱砂下。子宫久冷，温酒或枣汤下，空心日一服。血风劳，人参酒吞下。小腹绞痛，炒茴香盐酒吞下。血散四肢，遍身虚浮黄肿，赤小豆酒下。常服，温酒醋汤任下，并空心食前服。血邪（血邪者，邪祟之谓，但因血瘀而成，故云，皆血所为，是认块要诀。然有上下左右之分，而痰饮、食积，亦须有辨，不可执泥一说。即此方所用肉蔻、草果，意可知矣），研朱砂、麝香酒下。

　　夫癖瘕，血气块硬，发渴刺痛，甚则欲死，究而言之，皆血之所为。仆尝治一妇人，血气刺痛，极不可忍，甚而死一二日方省，医巫并治，数年不愈，仆以葱白散、乌鸡丸，遂安。又尝治一妇人，血气作楚，如一小盘样，走注刺痛，要一人扶定，方少止，亦用此二药而愈，寻常小小血气，用此二药，亦有奇效，故录于此。

　　朱先生云：此药大治心气痹疼，用之见效，仆尝以此治浮肿立效。陈宜人病血气作楚，痛不可忍，服诸药无效，召仆诊之，两关脉弱沉，为肝脉沉差紧，此血气渐成癖也（凡脉紧小沉迟，皆血凝气滞之诊），只以此二药，治之而愈。又四明马朝奉后院亦病此，用二药治之亦愈。

　　四等丸

　　治妇人癖气，心腹疼痛，饮食不消。

　　大黄（锉碎微炒）诃黎勒（去核）槟榔木香（各等分）上为细末，酒煮面糊和丸，如桐子大，每食前以生姜橘皮汤下十五丸，温酒亦可。

　　又方

　　鳖甲（醋炙黄去裙）川大黄（锉碎微炒）京三棱（炮制，各等分）上为末，醋煮面糊丸，如桐子大，每食前以生姜汤下十丸。

　　木香砂丸

　　治妇人癖积聚，血块刺痛，脾胃虚寒，宿食不消，久不瘥者。

　　木香砂（另研）丁香官桂附子（炮）干漆（炒令烟尽）细墨乳香（另研）广术青皮没药（另研）大黄（锉碎为末）京三棱猪牙皂角干姜（炮，各等分）巴豆霜（减半）上除砂、乳香、没药外，同为末，以好醋一升，化开砂去滓，银器中慢火熬，次下巴豆霜、大黄熬成膏，将前药末与膏子为丸、如麻子大，每服三五十丸，食后温酒送下，加至大便利为度。（此服法据丹溪先生意）上三方，皆攻积之剂，全无补性，虚人禁用，实者亦须以四君子、四物汤兼服乃可。

　　[卷之五　积聚瘕门] 治疝瘕

　　干漆散

　　治妇人疝（须知女子之疝与男子不同）瘕久不消（按此疝瘕二字虽相连，然以方观之，只重在瘕字。盖女人又有疝一症故耳，大抵疝字之义，取其如山之高而突起也，不然，何彼皆连称焉），令人黄瘦羸，两胁妨闷，心腹疼痛。

　　干漆（炒令烟尽）木香芫花（醋炒）赤芍药桂心当归川芎琥珀（研，各半两）大黄（炒，二两）牛膝（七钱半）桃仁（一两）麝香（二钱半）上为细末，每服一钱，温酒调下，无时。

　　当归散

　　治妇人疝瘕，血气攻刺，心腹疼痛不可忍者。（此方治肝经居多）鳖甲（醋炙，二两）当归（锉，微炒）桂心槟榔大黄（锉，微炒，各一两）川芎吴茱萸（汤泡七次）木香青皮（去白，各半两）蓬莪术赤芍桃仁（汤浸去皮尖，麸炒微黄，各七钱五分）上为散，每服三钱，生姜一钱三分，水煎热服，不拘时。

　　砂丸

　　治妇人疝瘕，及积瘀血，在脏，时攻腹胁疼痛。（专在瘀血，乃凉行之剂，是知古人亦不专主于热矣，在人自择之）川芒硝砂（各一两）当归雄黄桂心（各半两）大黄（炮）三棱（各二两）上为细末，米醋一碗，熬大黄末为膏，次入余药末，和丸如桐子大，空心温酒下十丸，渐加至二十丸，以利下恶物为度。

　　巴豆丸

　　治妇人疝瘕及血气疼痛。（气血痰食皆宜，第药太猛，慎之）巴豆（去皮心，醋煮半日，二钱半）砂大黄（炒，各一两）五灵脂桃仁（各七钱半）木香（半两，以上各另为末）上炼蜜丸，如绿豆大，淡醋汤空心下五丸，热酒亦可。

　　黑神丸

　　神曲香（各四两）木香椒（炒香出汗）丁香（各半两）槟榔（四枚）漆（六两，半生，半用重汤煮半日令香）上除椒、漆外，五物皆半生半炒，为细末，用前生熟漆和丸，如弹子大，又用香末十二两，铺阴地荫干，候干，并香收器中，至极干，去香。治肾气，膀胱癖，及疝坠，五膈，血崩，产后诸血，漏下赤白，并一丸，分四服。死胎一丸，皆绵灰酒下。难产，炒葵子四十九枚，捣碎，酒煎下。诸疾不过三服，气十服。膈气瘕五服，血瘕三丸当瘥。

　　一妇人病腹中有大块如杯，每发痛不可忍，诸药莫愈，投此丸尽三服，杯气尽消，终身不作。

　　露丸

　　治寒伤于内，气凝不流，结于肠外，久为瘕，时作疼痛，腰不得伸，名曰肠覃。

　　广术（酒浸，锉）三棱（酒浸锉，各一两）干漆（洗去腥，炒烟尽）川乌（各五钱）砂（四钱）青皮雄黄（另研）茴香（盐炒）穿山甲（炮，各三钱）轻粉（一钱，另研）麝香（半钱，另研）巴豆（三十个，去皮切开）上除研药外，将巴豆炒三棱、广术二味黄色，去巴豆不用，共为末、入研药匀，生姜汁打糊丸，如桐子大，每服二十丸至三十丸，姜汤或酒下，空心食前服。

　　乌喙丸

　　治肠覃，亦治乳余，并男子疝气。

　　乌喙（炮去皮，一钱）半夏（汤洗，四钱）石膏（）藜芦（炒）牡蒙茯苓（酒浸）桂心干姜（炮，各一钱）巴豆（七个，研膏）上为末，炼蜜丸，如绿豆大，每服三五丸，食后酒饮任下。

　　见丹

　　治寒客于下焦，血气闭塞而成瘕，日以益大，状如怀子，名曰石瘕。

　　附子（炮，去皮脐，四钱）鬼箭羽紫石英（各三钱）泽泻肉桂玄胡索木香（各二钱）血竭（一钱半，另研）水蛭槟榔（二钱半）桃仁（三十个，另研）三棱（五钱）大黄上为细末，用酒糊丸，如桐子大，每服三十丸，醋汤或温酒下，食前服。（寒者温之，留者行之，以病在下焦，故多血分药）

　　芦荟丸

　　治疳瘕，肌肉消瘦，发热潮热，饮食少思，口干作渴，或肝疳食积，口鼻生疮，牙龈蚀烂等证。

　　芦荟胡黄连黄连（炒）木香白芜荑（炒）青皮（各五钱）当归茯苓陈皮（各一两半）甘草（炙，七钱）上为末，米糊丸，如桐子大，每服七八十丸，米饮下。（此小儿疳积药也，岂妇人亦有之，大抵以疳瘕之名，故偶类集之耳）

　　卷之六 求子门

　　[卷之六　求子门] 论求子须知先天之气

　　胡氏

　　曰：男女交媾，其所以凝结而成胎者，虽不离乎精血，犹为后天滓质之物，而一点先天真一之灵气，萌于情欲之感者，妙合于其间。朱子所谓禀于有生之初，《悟真篇》所谓生身受气初者是也。医之上工，因人无子，语男则主于精，语女则主于血，着论立方，男以补肾为要，女以调经为先，而又参之以补气行气之说，察其脉络，究其亏盈，审而治之，夫然后一举可孕，天下之男无不父，女无不母矣。

　　[卷之六　求子门] 论求子脉须和平

　　陈楚良

　　曰：人身气血，各有虚实寒热之异，惟察脉可知（以尺寸浮沉分气血），舍脉而独言药者妄也。脉有十二经，应十二时，一日一周，与天同运，循环无端。其至也，既不宜太过而数，数则热矣；又不宜不及而迟，迟则寒矣。不宜太有力而实，非正气能自实也，正气虚而火邪来乘以实之也，治法先当散郁，以伐其邪，邪去而后正可补也。不宜太无力而虚，虚乃正气正血虚也，治法惟当补其气血耳（又须分出气虚、血虚，不可并补）。亦有男妇上热下寒（寒热有上下，治法分早晏），表实里虚，而未得子者，法当临睡时，服凉膈之药，以清其上；每晨食未入口时，服补药以温其下；暂进升散之药，以达其表，及服浓味之药，以实其里。又有女人气多血少，寒热不调，月水违期，或后或先，白带频下而无子者，皆当诊脉而以活法治之，务欲使其夫妇之脉，皆和平有力，不热不寒，交合有期，不妄用精，必能生子，子不殇夭。故欲得子者，必须对脉立方，因病用药。

　　[卷之六　求子门] 论求子先调经

　　楼氏

　　曰：求子之法，莫先调经（理妇人者，先须熟此症治）。每见妇人之无子者，其经必或前或后，或多或少，或将行作痛，或行后作痛，或紫或黑或淡，或凝而不调，不调则血气乖争，不能成孕矣。详夫不调之由，其或前或后，及行后作痛者，虚也；其少而淡者，血虚也；多者，气虚也；其将行作痛，及凝块不散者，滞也；紫黑色者，滞而挟热也。治法，血虚者，四物；气虚者，四物加参；滞者，香附、缩砂、木香、槟榔、桃仁、玄胡；滞久而沉痼者，吐之下之（涌泄调经，惟子和可法）；脉证热者，四物加芩连；脉证寒者，四物加桂附，及紫石英之类是也。直至积去滞行虚回，然后气血和平，能孕子也。予每治经不调者，只一味香附末（有积滞，则污浊不清，虚未回，则新生之气不鼓，一味香附，有去旧生新之妙），醋为丸服之，亦百发百中也。

