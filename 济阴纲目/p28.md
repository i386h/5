<!-- { "loadSidebar": true } -->
　　[卷之六　求子门] 论求子贵养精血

　　袁了凡

　　先生云：聚精之道，一曰寡欲，二曰节劳，三曰息怒，四曰戒酒，五曰慎味（此五者，非特求子者之良药，亦可为摄生者之真方）。今之谈养生者，多言采阴补阳，久战不泄，此为大谬。肾为精之府，凡男女交接，必扰其肾，肾动则精血随之而流，外虽不泄，精已离宫。未能坚忍者，亦必有真精数点，随阳之痿而溢出，此其验也。如火之有烟焰，岂有复反于薪者哉，是故贵寡欲。精成于血，不独房室之交，损吾之精，凡日用损血之事，皆当深戒。如目劳于视，则血于视耗；耳劳于听，则血以听耗；心劳于思，则血于思耗。吾随事而节之，则血得其养，而与日俱积矣。是故贵节劳，主闭藏者肾也，司疏泄者肝也。二脏皆有相火，而其系上属于心，心君火也。怒则伤肝而相火动，动则疏泄者用事，而闭藏不得其职，虽不交合，亦暗流而潜耗矣，是故当息怒。人身之血，各归其舍，则常凝，酒能动血，人饮酒则面赤手足俱红，是扰其血而奔驰之也。血气既衰之人，数月无房事，精始浓而可用，然使一夜大醉，精随薄矣，是故宜戒酒。《内经》云：精不足者，补之以味。然浓郁之味，不能生精，惟恬淡之味，乃能补精耳。盖万物皆有真味，调和胜而真味衰矣，不论腥素，淡煮之得法，自有一段冲和恬淡之气，益人肠胃。

　　洪范论味，而曰稼穑作甘。世间之物，惟五谷得味之正，但能淡食谷味，最能养精。又凡煮粥饭，而中有浓汁滚作一团者，此米之精液所聚也，食之骤能生精，试之有效。炼精有诀，全在肾家下手，内肾一窍，名玄关，外肾一窍，名牝户（玄、牝内外之说，固是旧话，然犹未确）。真精未泄，干体未破，则外肾阳气至子时而兴。人身之气，与天地之气，两相吻合（至论），精泄体破而吾身阳生之候渐晚，有丑而生者，次则寅而生者，又次则卯而生者，有终不生者，始与天地不相应矣。炼之之诀，须半夜子时，即披衣起坐，两手搓极热，以一手将外肾兜住，以一手掩脐而凝神于内肾（内肾二字，还差一线，须得口诀），久久

　　[卷之六　求子门] 论求子必知氤氲之时

　　袁了凡

　　先生云：天地生物，必有氤氲之时，万物化生，必有乐育之时。猫犬至微，将受娠也，其雌必狂呼而奔跳，以氤氲乐育之气触之而不能自止耳，此天然之节候，生化之真机也。世人种子，有云：三十时辰两日半，二十八九君须算。此特言其大概耳，非的论也。《丹经》云：一月止有一日，一日止有一时。凡妇人一月经行一度，必有一日氤氲之候，于一时辰间，气蒸而热，昏而闷，有欲交接不可忍之状，此的候也。于此时逆而取之则成丹（须得逆取之道，待之便是筑基，此先天气生时也），顺而施之则成胎矣。其曰三日月出庚，又曰温温铅鼎，光透帘帏，皆言其景象也。当其欲情浓动之时，子宫内有如莲花蕊者，不拘经净几日，自然挺出阴中，如莲蕊初开，内人洗下体，以手探之自知也，但含羞不肯言耳，男子预密告之，令其自言，一举即中矣。

　　[卷之六　求子门] 论合男女必当其年

　　褚尚书

　　求男论云：建平孝王妃姬，皆丽无子，择民家未笄女子入御，又无子。问曰，求男有道乎？澄对曰：合男女必当其年。男虽十六而精通，必三十而娶；女虽十四而天癸至，必二十而嫁（今有年二十而乳子者，亦事之变也），皆欲阴阳完实，然后交而孕，孕而育，育而子坚壮强寿。今未笄之女，天癸始至，已近男色，阴气早泄，未完而伤，未实而动，是以交而不孕，孕而不育，育而子脆不寿，此王之所以无子也。然妇人有所产皆女者，有所产皆男者，大王诚能访求多男妇人至宫府，有男之道也（方是求子一法）。王曰善。未再期，生六男。夫老阳遇少阴，老阴遇少阳，亦有子之道也

　　[卷之六　求子门] 论男女精血盛衰

　　褚尚书

　　曰：饮食五味，养髓、骨、肉、血、肌肤、毛发。男子为阳，阳中必有阴，阴中之数八，故一八而阳精升，二八而阳精溢；女子为阴，阴中必有阳，阳中之数七，故一七而阴血升，二七而阴血溢。阳精阴血，皆饮食五味之秀实也（盛衰之道，在七损八益中）。方其升也，智虑开明，齿牙更始，发黄者黑，筋弱者强；暨其溢也，凡充身肢体手足耳目之余，虽针芥之沥，无有不下，凡子形肖父母者，以其精血尝于父母之身，无所不沥也。是以父一肢废，则子一肢不肖其父；母一目亏，则子一目不肖其母。精未通，而御女以通其精，则五体有不满之处，异日有难状之疾；阴已痿而思色，以降其精，则精不出内，故小便道涩而为淋。精已耗而复竭之，则大小便道牵疼，愈疼则愈欲大小便，愈便则愈疼。女人天癸既至，逾十年无男子合，则不调，未逾十年，思男子合，亦不调；不调则旧血不出，新血误行，或渍而入骨，或变而之肿，或虽合而难子。合男子多，则沥枯虚人；产乳众，则血枯杀人，观其精血思过半矣。（血竭者，淫白液；精竭者，必血来。

　　一以气不及化血，一以血不及化精，二者病则一般，其为害又不止于此）

　　[卷之六　求子门] 论成胎分男女之异

　　褚尚书

　　曰：男女之合，二精皆畅，阴血先至，阳精后冲，血开裹精，精入为骨，而男形成矣；阳精先入，阴血后参，精开裹血，血入为骨，而女形成矣。阳气聚面，故男子面重，溺死者必伏；阴气聚背，故女子背重，溺死者必仰。走兽溺死，仰伏皆然。阴阳均至，非男非女之身，精血散分，骈胎品胎之兆：父少母老，产女必羸，母壮父衰，生男必弱。古之良工，首察乎此，气受偏瘁，与之补之。补羸女则养血壮脾，补弱男则壮脾节色。羸女宜及时而嫁，弱男宜待壮而婚，此疾外所务之本，不可不察也。

　　丹溪

　　曰：成胎以精血之后先分男女者，褚澄之论也，愚窃惑焉！后阅东垣方有曰，经水断后一二日，血海始净，精胜其血，感者成男；四五日后，血脉已旺，精不胜血，感者成女。此论亦为未莹，何以言之？《易》曰：干道成男，坤道成女。夫乾坤，阴阳之性情也，左右，阴阳之道路也，男女，阴阳之仪象也。父精母血，因感而会。精之泄，阳之施也；血能摄之，阴之化也。精成其骨，此万物资始于干元也；血成其胞，此万物资生于坤元也。阴阳交媾，胎孕乃凝。胎之所居，名曰子宫，一系在下，上有两歧，一达于左，一达于右。精胜其血，及刚日阳时感者，则阳为之主，受气于左子宫，而男形成；精不胜血，及柔日阴时感者，则阴为之主，受气于右子宫，而女形成。或曰：分男分女吾知之矣，其有双胎者，将何如？曰：精气有余，歧而分之，血因分而摄之故也。故夫男女同孕者，刚日阴时感，柔日阳时感，则阴阳混杂，不属左，不属右，受气于两歧之间者也。亦有三胎四胎五胎六胎者，犹是而已。或曰，其有男不可为父，女不可为母，与男女之兼形者，又若何而分之耶？予曰，男不可为父，得阳气之亏者也，女不可为母，得阴气之塞者也；兼形者，由阴为驳气所乘，而为状不一。以女兼男形者有二：一则遇男为妻，遇女为夫；一则可妻而不可夫；又有下为女体，上具男之全角，此又驳之者也。或曰：驳气所乘，独见于阴，而所乘之形，又若是之不同耶？予曰，阴体虚，驳气易于乘也。驳气所乘，阴阳相混，无所为主，不可属左，不可属右，受气于两岐之间，随所得驳气之轻重而成形，故所兼之形，有不可得而同也。

　　[卷之六　求子门] 论男女各由百脉齐到

　　程鸣谦

　　云：褚澄氏言男女交合，阴血先至，阳精后冲，而男形成；阳精先入，阴血后参，而女形成，信斯言也。人有精先泄而生男，精后泄而生女者，独何欤？东垣曰：经水才断一二日，血海始净，感者成男；四五日血脉已旺，感者成女；至于六七日后，则虽交感，亦不成胎，信斯言也。人有经始断交合生女，经久断交合生男者，亦有四五日以前交合无孕，八九日以后交合有孕者，独何欤？俞子木撰《广嗣要略》，着方立图，谓实阳能入虚阴，实阴不能受阳，即东垣之故见也。又谓微阳不能射阴，弱阴不能摄阳，信斯言也。世有羸之夫，怯弱之妇，屡屡受胎，虽欲止之而不能止者，亦有血气方刚，精力过人，顾乃艰于育嗣，而莫之救者，独何欤？朱丹溪论治，专以妇人经水为主，然富贵之家，侍外家已多，其中宁无月水当期者乎？有已经前夫频频生育，而娶此以图其易者，顾亦不能得胎，更道与他人，转盼生男矣，岂不能受孕于此，而能受孕于彼乎？愚以为父母之生子，如天地之生物。《易》曰：坤道其顺乎，承天而时行（承天之行，乃是至理，然有不毛之地，岂坤道不顺乎）。夫知地之生物，不过须承乎天；则知母之生子，亦不过顺承乎父而已。知母之须承乎父，则种子者，果以妇人为主乎？以男子为主乎？然所谓主于男子者，不拘老少强弱，康宁病患，精易泄难泄，只以交感之时，百脉齐到为善耳。交感而百脉齐到，虽老弱病患易泄，亦可以成胎；交感而百脉参差，虽少强、虽康宁、虽难泄，亦难以成胎矣。妇人所构之血，固由于百脉合聚，较之男子之精，不能无轻重之分也。孔子赞干元，资始曰大，赞坤元，资生曰至，得无意乎。若男女之辨，又不以精血先后为拘，不以经尽几日为拘，不以夜半前后交感为拘，不以父强母弱，母强父弱为拘，只以精血各由百脉齐到者别胜负耳。是故精之百脉齐到，有以胜乎血，则成男矣；血之百脉齐到，有以胜乎精，则成女矣。至有既孕而小产者，有产而不育，有育而不寿者，有寿而黄者无疆者，则亦精血之坚脆，分为修短耳。世人不察其精血之坚脆，已定于禀受之初，乃以小产专责之母，以不育专付之儿，以寿夭专诿之数，不亦谬乎？

　　[卷之六　求子门] 赶经法

　　求嗣全书

　　载赶经调和诀云：有一等女人，月经来时，专在下弦之期，必用养血之法以逐之。视其色紫，则知血热，服凉血药以缓其气，则气血和而来迟，渐渐赶之，定到初头；视其色淡短少者，则服养血和血药，养其命门，亦赶到初头。察女人肥瘦强弱而用药，一月便不能合，赶之之久，定到上弦，此赶经之法也（经有不可赶者，谓女人之经，有一年一度行者，有四季行者），以女人上弦交，多生男耳。又有一等女人身体肥胖，子宫脂膜长满，经水虽调，亦令无子，须服开子宫之药，以消其脂膜。

　　[卷之六　求子门] 逐月养胎法

　　袁先生

