<!-- { "loadSidebar": true } -->
　　云：巢氏论妇人妊娠，一月名胎胚，足厥阴脉养之；二月名始膏，足少阳脉养之；三月名始胎，手少阴脉养之；四月始受水精以行血脉，手少阳脉养之；五月始受火精以成其气，足太阴脉养之；六月始受金精以成其筋，足阳明脉养之；七月始受木精以成其骨，手太阴脉养之；八月始受土精以成肤革，手阳明脉养之；九月始受石精以成毛发，足少阴脉养之；十月脏腑关节人神俱备，足太阳脉养之，此其大略也（胚胎兆于一气，胚者气之形，膏者气之凝，胎者形之着。先天以制生化，故以水火金木土石制而化焉；后天顺序而成，故以木火土金水相生，而养以逆，而化以顺，而成自然之妙也）。若求其细，则受胎在腹，七日一变，展转相成，各有相生，《大集经》备矣。今妇人堕胎，在三月五月七月者多，在二四六月者少，脏阴而腑阳，三月属心，五月属脾，七月属肺，皆在五脏之脉，阴常易亏，故多堕耳。如昔曾三月堕胎，则心脉受伤，先须调心，不然至三月复堕。昔曾五月堕胎，则脾脉受伤，先宜治脾，不然至五月复堕。惟有一月之内堕胎，则人皆不知有胎，但知不受妊，不知其受而堕也。一月属肝，怒则堕，多洗下体则窍开亦堕。一次既堕，则肝脉受伤，他次亦堕。今之无子者，大半是一月堕胎，非尽不受妊也。故凡初交之后，最宜将息，勿复交接，以扰其子宫，勿令怒，勿令劳，勿令举重，勿令洗浴，而又多服养肝平气之药，胎可固矣。

　　[卷之六　求子门] 论痰饮不孕

　　张子和

　　云：戴人过谯都营中饮，会有一卒说出妻事。戴人问其故，答曰：吾妇为室女时，心下有冷积如覆杯，按之如水声，以热手熨之如冰。娶来已十五年矣，恐断吾嗣，是以去之。戴人曰：公勿黜也，如用吾药，病可除，孕可得。卒从之。戴人诊其脉，寸脉沉而迟，尺脉洪大有力，非无子之候也，可不逾年而孕。其良人笑曰：试之。先以三圣散，吐涎一斗，心下平软；次服白术调中汤、五苓散，后以四物汤和之，不再月，气血合度，数月而娠一子。戴人常曰：用吾此法，无不子之妇。此言不诬。一妇人年三十四岁，梦与鬼神交，惊怕异常，及见神堂阴司，舟楫桥梁。如此一十五年，竟无妊娠。巫祈觋祷，无所不至，钻肌炙肉，孔穴万千，黄瘦发热，引饮中满，足肿，委命于天。一日苦请戴人，戴人曰，阳火盛于上，阴水盛于下，见鬼神者，阴之灵，神堂者，阴之所，舟楫桥梁，水之用，两手寸脉皆沉而伏，知胸中有实痰也。凡三涌三泄三汗，不旬日而无梦，一月而有娠。（此二案，非子和先生不能）

　　[卷之六　求子门] 论求子禁用热剂

　　丹溪

　　秦桂丸论曰：无子之因，多起于妇人，医者不求其因起于何处，遍阅古方，惟秦桂丸，其辞确，其意专，用温热药近乎人情，欣然受之，锐然服之，甘受燔灼之祸，犹懵然不悔。何者？阳精之施，阴血能摄之，精成其子，血成其胞，胎孕乃成。今妇人之无子者，率由血少不足以摄精也。血之少也，固非一端，然欲得子者，必须调补阴血，使无亏欠，乃可推其有余，以成胎孕。何乃轻用热剂，煎熬脏腑，血气沸腾，祸不旋踵矣。或曰，春气温和（妙在温和二字，盖大寒大热，皆不能生物故也），则万物发生，冬气寒凛，则万物消陨，非秦桂丸之温热，何以得子脏温暖而成胎耶？予曰，诗曰：妇人和平，则乐有子。和则血气均，平则阴阳不争，今得此药，经血必转紫黑，渐成衰少，或先或后，始则饮食骤进，久则口苦而干，阴阳不平，血气不和，疾病蜂起，焉能成胎。纵然成胎，生子亦多病而不寿，以秦桂丸耗损天真之阴也。戒之慎之。（按秦桂丸施于肥人而少其丸数，兼服调理补药亦无妨，但忌施于瘦人火多者也）（此注最当）

　　[卷之六　求子门] 论孕子杂法

　　丹溪

　　曰：妇人无子者，多由血少不能摄精，俗医悉谓子宫虚冷，投以辛热之药，煎熬脏腑，血气沸腾，祸不旋踵。或有服艾者，不知艾性至热（艾性虽热实暖，下焦寒者宜之），入火炙则下行，入药服则上行，多服则致毒，咎将谁挽？若是肥盛妇人，禀受甚浓，恣于酒食之人，经水不调，不能成胎，谓之躯脂满溢，闭塞子宫，宜行湿燥痰，用星、半、苍术、台芎、防风、羌活、滑石，或导痰汤之类。若是瘦怯性急之人，经水不调，不能成胎，谓之子宫干涩，无血不能摄受精气，宜凉血降火，或四物汤加香附、黄芩、柴胡，养血养阴等药。东垣有六味地黄丸，以补妇人之阴血不足（六味丸果验），无子服之者，能使胎孕。

　　薛氏

　　曰：妇人之不孕，亦有因六淫七情之邪，有伤冲任；或宿疾淹留，传遗脏腑；或子宫虚冷，或气旺血衰，或血中伏热；又有脾胃虚损，不能营养冲任（求责极当，诚哉言也）。审此更当察其男子之形质虚实何如，有肾虚精弱，不能融育成胎者；有禀赋元弱，气血虚损者；有嗜欲无度，阴精衰惫者，各当求其原而治之。至于大要，则当审男女之尺脉。若左尺微细，或虚大无力者，用八味丸；左尺洪大，按之无力者，用六味丸；两尺俱微细，或浮大者，用十补丸（岂此三方所能尽，宜扩充之）。若误用辛热燥血，不惟无益，反受其害。

　　[卷之六　求子门] 脉法

　　素问

　　曰：督脉生病，女子不孕。

　　脉经

　　曰：妇人少腹冷，恶寒久，年少者得之，此为无子，年大者得之，绝产；脉微弱而涩，年少得此为无子，中年得此为绝产；肥人脉细胞有寒，故令少子，其色黄者，胸中有寒。

　　[卷之六　求子门] 治血虚不孕

　　加味四物汤

　　治妇人不孕，久服有子，甚好。

　　当归川芎（各二钱）白术（微炒）熟地黄（酒洗，各一钱半）白茯苓芍药（微炒）续断钱）香附（醋煮，八分）橘红（七分）甘草（炙，三分）上锉。水二钟，煎八分，食远服。（极稳当！但气旺血热者，须去芎、术，而当归味辛，有热症者，亦须裁酌）

　　加味四物汤

　　治血气两虚不孕。

　　当归（酒洗）白芍药（炒）肉苁蓉（各二钱）熟地黄（酒洗）白术白茯苓（各一钱）人参芎（一钱）上锉。水煎服，每月经前三服，经正行三服，经行后三服。

　　调经种玉汤

　　凡妇人无子，多因七情所伤，致使血衰气盛，经水不调。或前或后，或多或少，或色淡如水，或紫如血块，或崩漏带下，或肚腹疼痛，或子宫虚冷，不能受孕，宜此药，百发百中，效可通神。

　　当归（酒洗）川芎吴茱萸（炒，各四钱）熟地黄（酒洗）香附（炒，各六钱）白芍药白茯苓（去皮）陈皮牡丹皮玄胡索（各三钱）上锉。作四剂，每一剂，加生姜三片，水一碗半，煎一碗，空心温服；渣再煎，临卧服。待经至之日服起，一日一剂，药尽经止，则当交媾，即成孕矣。纵不成孕，经当对期，俟经来再服四剂，必孕无疑。若过期而经水色淡者，加官桂、炒干姜、熟艾各二钱。若先期三五日，色紫者，加条芩三钱。

　　经验育胎丸

　　治妇人久无子嗣，服此经调血盛，子宫温暖成孕。孕后服之，可保胎气坚固。（妙在调气）当归（酒浸）熟地黄（酒蒸）白术香附（各四两）砂仁（三两）芍药（酒炒）川芎川续陈皮黄芩（酒炒，各二两）上为细末，糯米糊丸，如桐子大。每服七八十丸，空心淡醋汤下，酒亦可，以干物压之。

　　妇人归附丸

　　不但重子，且无小产、产后诸证。

　　香附子（大者，砂罐内醋煮极熟，水洗，焙干为末，一斤）当归（大者，去芦梢用身，酒洗，切片，焙干为末十两）鹿角（大者，刮去粗皮，镑末二三两）（绵纸垫铁锅属性火炒，为细末，用二两）（二味简切，尤妙在鹿角屑）上三味和匀，醋糊丸，如桐子大。每服三钱，早起、临睡各一服，白滚汤下。一月，经后入房即孕。

　　神仙附益丸

　　不惟治妇人百病，而生育之功效如神。（不杂血药而能调血，不类辛香而能调气。凡胎前产后俱可服，谓之仙方亦宜）香附米一斤用童便浸透取出，水洗净，露一宿，晒干，再浸再露再晒，如此二次用）益母草（十二两，东流水洗净，烘干为末）上再用香附四两，北艾一两，煮汁用三分，醋七分，和前药为丸，如桐子大。每服五七十丸，空心临卧淡醋汤下。

　　加味地黄丸

　　治妇人久无孕育者，效如影响。

　　熟地黄（四两）山茱萸肉山药（各二两）白茯苓牡丹皮（各一两五钱）泽泻香附子（童便炒，各一两）蕲艾（醋煮，五钱）上为末，炼蜜丸，如桐子大。每服七八十丸，滚汤下。

　　金莲种子仙方

　　（一名梦熊丸，有小茴香二两，无熟地黄）女人服之有孕。

　　熟地黄（酒洗）当归（酒洗）白芍药（酒炒黄）益母草川芎（酒洗）苍术（米泔水浸一宿，各三两）蛇床子（酒洗炒）条芩（酒洗）覆盆子（炒）玄胡索（微炒）陈皮（水洗去白）丹参（水洗，各二两）砂仁（去壳，一两五钱）山茱萸（酒浸去核）香附（四制，各五两）上为极细末，先用白毛乌骨雄鸡一只，预先喂养一月，勿令与雌鸡同处，临时将鸡缢死，不出血，干去毛，剖开去肠内污物，并嗉内宿食，肫内黄皮，用酒洗净一应时件，仍装入鸡肚内，不令见水，置坛内，入酒二斤封固，重汤煮烂，取出割下净肉，捣如泥；仍将鸡骨用酥油和原汁，或酒炙酥为末，入前药末内拌匀；再用醋煮米糊，同鸡肉木臼内捣极细为丸，如桐子大，每服四五十丸，渐至八九十丸，空心清米饮下（此亦乌骨鸡丸之变方，他方多用参、、白术以补气，而此兼苍术、砂仁、益母以行气；他方又佐以艾、桂、椒、姜等热药以温经，此则以蛇床、山茱萸暖其下，而又以条芩佐之，则寒热平均，可无偏弊之害矣。服之当自有验）。如月信先期而至者，加黄芩、地骨皮、黄连各一两半，清米饮下。如月信后期而至者，加黄一两，人参、白术各一两半，温酒或淡盐汤下。如白带者，加苍术、白术、升麻、白芷各一两半，淡姜汤下。（此方加法服法，尤为精当，可冠诸方，而变通之理，又头头是道矣，玩之玩之）

　　百子建中汤

　　女人服此药，调经养血，安胎顺气。不问胎前产后，月事参差，有余不足诸证，悉皆治之。

　　当归（酒洗）南川芎白芍药（酒炒）熟地黄（姜汁浸，焙）真阿胶（蛤粉炒成珠）蕲艾叶（醋煮，各二两）上为细末，炼蜜丸，如桐子大。每服八十丸，空心白沸汤点醋少许下；内寒者，温酒下。（服法须知）

　　加味养荣丸

　　此方服之有孕，且无小产之患。

