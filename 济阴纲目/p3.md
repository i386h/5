<!-- { "loadSidebar": true } -->
　　汪石山治一妇人，瘦小，年二十余，经水紫色，或前或后，临行腹痛，恶寒喜热，或时感寒，腹亦作痛，脉皆细濡近滑，两尺重按略洪而滑，此血热也，或谓恶寒如此，何谓为热？曰：热极似寒也。遂用酒煮黄连四两，香附、归身尾各二两，五灵脂一两，为末，粥丸，空腹吞之而愈（此全以脉为主，不然亦非此药可愈）。一妇年二十一岁，六月经行，腹痛如刮，难忍求死。脉得细软而快，尺则沉弱而近快，汪曰：细软属湿，数则为热，尺沉属郁滞也。以酒煮黄连半斤，炒香附六两，五灵脂（半炒半生）三两，归身尾二两，为末，粥丸，空心汤下三四钱，服至五六料，越九年得一子。后屡服屡效，历十五年后，前药罔效（中病则止，不尽剂，岂可久服。经曰毋使过之，伤其正也）。汪复诊之，脉皆洪滑无力，幸其尚有精神。汪曰：此非旧日比矣，旧乃郁热，今则虚寒，东垣曰，始为热中，终为寒中是也。经曰：脉至而从，按之不鼓，乃阴盛格阳，当作寒治，且始病时而形敛小，今则形肥大矣。书曰：瘦人血热，肥人血虚，岂可同一治也。所可虑者，汗大泄，而脉不为汗衰，血大崩，而脉不为血减耳（二句俱欠妥，惟伤寒有邪，故不为汗衰者不治，此惟血脱阳无所附，故脉无力，不当言不为血减）。其痛日重夜轻，知由阳虚不能健运，故亦凝滞而作痛。以证参脉，宜用助阳，若得脉减痛轻，方为佳兆。遂投参、、归、术大剂，加桂、附一帖。来早再诊，脉皆稍宁，服至二三十帖，病且愈（亦是寒凉太过，所谓以药医药也，故可服此温补之剂，三十帖愈）。盖病有始终寒热之异，药有前后用舍不同，形有肥瘦壮少不等，岂可以一方而通治哉。

　　[卷之一　调经门] 论经病发热（附客热）

　　李氏

　　曰：潮热有时，为内伤为虚，无时为外感为实。虚者，大温经汤；热者，四物汤加柴胡、黄芩；经闭者，滋血汤；骨蒸者，大胡连丸、大乌鸡丸；五心潮者，四物汤加黄连、胡黄连；无汗者，茯苓补心汤；有汗者，逍遥散；经前潮者，血虚有滞，逍遥散加牡丹皮、桃仁、玄胡索；经后潮者，血虚有热，逍遥散去柴胡，换地骨皮，加生地黄，此药加减为退热圣药（逍遥散为退热圣药，须善加减），寻常潮热者，肾气丸、大造丸，或四物汤料加便炒黄芩一两，四制香附一斤，蜜丸吴茭山治一妇，经血过多，五心烦热，日晡潮热，诸药无效，以四物加胡黄连三服而愈。薛新甫治一妇人，经候过期，发热倦怠，或用四物黄连之类，反两月一度，且少而成块，又用峻药通之，两目如帛所蔽。薛曰：脾为诸阴之首，目为血脉之宗，此脾伤，五脏皆为失所，不能归于目矣。遂用补中益气、《济生》归脾二汤，专主脾胃，年余寻愈。《大全》云：客热者因体虚，而将温过度，外热加之，非脏腑自生，故云客热。其状上焦胸膈之间虚热，口燥心烦，手足壮热者是也。

　　薛氏

　　曰：前证若客邪所侵，补中益气加川芎、防风（客邪而补中益气，须细心体认，证脉相参）；肝虚血少，六味地黄丸；胃火饮冷，钱氏泻黄散；胃虚饮汤，七味白术散（必真虚者方可，不然恐罹实实之害）；潮热时热，八珍汤；晡热内热，逍遥散；发热体倦，补中益气汤；恚怒发热，小柴胡汤；寅卯酉戌时热，升阳益阴汤。

　　[卷之一　调经门] 论往来寒热

　　经水适来适断，或有往来寒热者，先服小柴胡，以去其寒热，后以四物汤和之。薛新甫治一妇人，耳内或耳后项侧作痛，寒热口苦，月经不调，此肝火气滞而血凝，用小柴胡加山栀、川芎、丹皮治之，诸病悉退。（诸症皆见在少阳经，故用此汤，此经多气少血，何为不用当归、赤芍、生地）

　　大全

　　云：师尼寡妇与室女出嫁愆期者，多因欲心萌而不遂，恹恹成病，乍寒乍热，久则为劳。又有经闭白淫，痰逆头风，膈气痞闷，面瘦瘠等证，皆寡妇之病也。（此仓公治欲男子不得之法也）

　　薛氏

　　曰：前证若肝脉弦出鱼际，用小柴胡加生地黄送下生地黄丸，久而血虚，佐以四物汤（此妇遍身欲火，降火凉血，亦是正法。大约寒凉过度，又须治本也）。若兼怒动肝火而寒热者，佐以加味逍遥散。一妇人因夫经商久不归，发寒热，月经旬日方止，服降火凉血药，反潮热内热，自汗盗汗，月经频数。余曰：热汗，气血虚也；经频，肝脾虚也，用归脾汤、六味丸而愈。

　　[卷之一　调经门] 论热入血室

　　良方

　　云：妇人伤寒伤风发热，经水适来，昼则安静，暮则谵语，有如疟状，此为热入血室。治者无犯胃气及上二焦，宜服小柴胡汤（邪入血分，故发在暮，且谵语属胃经者多，恐误犯之。故云然）。

　　若脉迟身凉，当刺期门穴，下针病患五吸，停针良久，徐徐出针。凡针期门穴，必泻勿补，肥人二寸，瘦人寸半也。

　　许学士治一妇病伤寒发寒热，遇夜则如见鬼状，经六七日，忽然昏塞，涎响如引锯，牙关紧急，暝目不知人，病势危困。许视之曰：得病之初，曾值月经来否？其家云：经水方来，病作而经遂止，得一二日发寒热，昼虽静，夜则有鬼祟，从昨日不省人事。许曰：此乃热入血室证。仲景云：妇人中风发热恶寒，经水适来，昼则明了，暮则谵语，如见鬼状，发作有时，此名热入血室。医者不晓，以刚剂与之，遂致胸膈不利，涎潮上脘，喘急息高，昏冒不知人。当先化其痰，后除其热。乃急以一呷散投之，两时顷涎下，得睡省人事。次授以小柴胡汤加生地黄，三服而热除，不汗而自解矣。（明知热入血室，乃因症而小治也，所谓急则治标，后治其本也）一妇人患热入血室证，医者不识，用补血调气药治之，数日遂成血结胸。或劝用前药。

　　许公

　　曰：小柴胡已迟，不可行也，无已，用期门穴斯可矣。予不能针，请善针者治之，如言而愈（便不能针，或用桃仁承气合小柴胡亦可）。或问热入血室，何为而成结胸也？许曰：邪气传入经络，与正气相搏，上下流行，遇经水适来适断，邪气乘虚入于血室，血为邪所迫，上入肝经，肝受邪，则谵语而见鬼，复入膻中，则血结于胸中矣。何以言之？妇人平居，水养木，血养肝，方未受孕，则下行之为月水；既孕，则中畜之以养胎；及已产，则上壅之以为乳，皆血也。今邪逐血并归于肝经，聚于膻中，结于乳下，故手触之则痛，非药可及，故当刺期门也。

　　虞恒德治一少妇，夏月行经，得伤寒似疟，谵语狂乱（凡诊妇人，先问经候有无，此是关窍，凡经行后似疟谵语，便是热入血室）。诸医皆以伤寒内热，投双解散、解毒汤服之，大汗如雨，反如风状；次以牛黄丸、金石之药，愈投愈剧。一日延虞诊视，脉弦而大。虞思伤寒内热狂乱，六阳俱病，岂不口干舌黑，况脉不数，病体扪之，或热或静，其腹急痛（病根在腹急痛）。意必有内伤在前，伤寒在后，今伤寒得汗虽已，内伤则尚存故也。因细问之，患者曰：正行经时，因饮食后多汗，用冷水抹身，因得此证。方知冷水外闭其汗，内阻其血，邪热入室，经血未尽，血得邪热，乍静乍乱，寒热谵语，掉眩类风，须得玉烛散下之而愈。

　　下后谵语已定，次以四物小柴胡汤，调理五日，热退身凉，患遂瘳。

　　衍义

　　云：一妇人温病已十二日，诊之其脉六七至而涩，寸稍大，尺稍小，发寒热，颊赤口干不了了，耳聋，问之病，数日经水乃行，此属少阳热入血室也。若治不对病，则必死。乃按其证，与小柴胡汤，服之二日，又与小柴胡汤加官桂、干姜，一日寒热遂止（以脉六七至，明知是热，涩则知其为有瘀血，寸大尺小上焦有热，此亦兼阳明胃腑病，以颊赤口干不了了，而用姜桂，亦人所难，须慎之）。又云：脐下急痛，又与抵当丸微利，脐下痛痊，身渐凉，脉渐匀，尚不了了，乃复与小柴胡汤；次日但胸中热躁，口鼻干，又少与调胃承气汤，不得利；次日心下痛，又与大陷胸汤半服，利三行；次日虚烦不宁，时妄有所见，复狂言。虽知其尚有燥屎，以其极虚，不敢攻之，遂与竹叶汤，去其烦热。其夜大便自通，至晚两次，中有燥屎数枚，而狂言虚烦尽解，但咳嗽唾，此肺虚也。若不治恐成肺痿，遂与小柴胡汤，去人参、大枣、生姜，加干姜五味子汤，一日咳减，二日而病悉愈。以上皆用仲景方。（五味、干姜，以治咳嗽，以未成痿，故可加，否则误矣）

　　薛立斋

　　治一妇人，怀抱素郁，感冒经行谵语，服发散之剂不应。用寒凉降火，前证益甚，更加月经不止，肚腹作痛，呕吐不食，痰涎自出，此脾胃虚寒。用香砂六君子，脾胃渐健，诸证渐退，又用归脾汤而痊愈。（以感冒故发散，以谵语故清凉，然云前症益甚，而复用香砂归脾，人所难信，其意重在呕吐痰涎自出上耳。然终有疑，当以脉评，学人不可以是而造次也，慎之）

　　[卷之一　调经门] 论经行泄泻

　　汪石山

　　治一妇，经行必泻三日，然后行，诊其脉皆濡弱，此脾虚也。脾属血属湿，经水将动，脾血先已流注血海，然后下流为经。脾血既亏，则虚而不能营运其湿（濡弱二字，足征脾虚，此脾气虚而非脾血虚也，用药当矣。而血亏不运之说欠妥）。今作参苓白术一妇年逾四十，形长色脆，病经不行，右脉浮软而大，左脉虚软而小近快，常时经前作泄。今年四月感风咳嗽，用汤洗浴汗多，因泄一月；六月复因洗浴，发疟六七次，疟虽止而神思不爽；至八月尽，而经水过多，白带时下，泻泄，觉右脚疼痛，旧曾闪肭脚跟，今则假此延痛臀腿腰胁、尻骨颈项，右边筋脉皆掣痛，或咳嗽一声，则腰眼痛如腰札，日轻夜重，叫号不已，幸痛稍止，饮食如常。今详月水过多，白带时下，日轻夜重，泻泄无时，亦属下多亡阴，宜作血虚论治，服四物止痛之剂益甚（据脉审证，明是脾虚下陷，岂得谓亡阴而补血乎？大谬大谬）。九月汪复诊视，始悟此病，乃合仲景所谓阳生则阴长之法矣。夫经水多，白带下，常泄泻，皆由阳虚陷下而然，命曰阳脱是也。日轻夜重，盖日阳旺，而得健运之职，故血亦无凝滞之患，而日故轻；夜则阴旺，而阳不得其任，失其健运之常，血亦随滞，故夜重。遂以参、术助阳之药（据愚意当用补中益气加续断、杜仲、茯苓），煎服五七帖痛减。此亦病证之

　　[卷之一　调经门] 脉法

　　脉经

