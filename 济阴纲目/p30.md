<!-- { "loadSidebar": true } -->
　　当归（酒浸）熟地黄（酒浸）白术（各二两）芍药川芎黄芩香附（各一两半）陈皮贝母（去心）茯苓麦门冬（去心，各一两）阿胶甘草（炙，各五钱）黑豆（炒去皮，四十九粒）上为细末，炼蜜丸，如桐子大。每服七八十丸，食前空心白汤、酒任下。忌食诸血。

　　（此平顺之剂，而麦门、黑豆，亦心肾药也，而贝母与熟地同用，能无功过相掩乎）

　　加味香附丸

　　男服聚精丸，女服此。

　　香附（一斤，分四分，一分酒浸二宿捣碎炒，一分米醋浸同上，一分童便浸同上，一分用山栀四两煎浓汁浸同上）泽兰（净叶，六两，酒洗）海螵蛸（六两，捣稍碎炒）当归（四两，酒洗）川芎（三两）白芍（四两，酒炒）熟地黄（八两，捣膏焙干）上为末，用浮小麦面、酒、醋、水打糊为丸，如绿豆大。每日早、晚两服，白汤、酒任下。忌食莱菔，及牛肉生冷。（此妙在泽兰、螵蛸，而学人尤须审症的确，熟察本草，便能得方中三昧，灵素一言矣）

　　大五补丸

　　瘦人无孕，乃无血摄精，宜润。

　　天门冬（去心）麦门冬（去心）菖蒲茯苓人参益智枸杞子地骨皮远志肉熟地黄（各等分）上为细末，炼蜜丸，如桐子大。每服三十丸，空心酒下。服本方数服后，以七宣丸泄之。

　　增损三才丸

　　天门冬（酒浸，去心）熟地黄（酒蒸）人参远志（去心）五味子茯苓（酒洗）鹿角（酥炙）上为细末，炼蜜杵千下为丸，如桐子大。每服五十丸，空心好酒下。年老欲补，加混元衣，即头生儿胎衣全个，酒浸晒干，为末入药。一方加白马茎，酥炙。一方加附子，补相火不足。一方加麦门冬，令人有力。一方加续断，以续筋骨。一方加沉香，暖下焦虚冷。（此二方系男人药也，借以治妇人之无嗣者，正所谓因病以变方，勿拘方以治病）

　　神效墨附丸

　　治妇人久无子，而经事不调，及数堕胎者，服之可立致效。

　　香附（一斤，分四分，用米醋、童便、盐水、酒各浸一日夜）绵艾（四两，用米醋二碗，同香附煮干，捣烂成饼，新瓦焙干）白茯苓人参当归川芎熟地黄（酒浸一宿）上等上九味，各另为末，醋糊丸，如桐子大。每服五十丸，空心好酒下。

　　青蒿乌鸡丸

　　妇人服，能令多子。

　　青蒿（即野蒿，五月采，一斤）香附子（童便、盐水、酒、醋各浸四两，炒，共一斤）蕲艾（醋煮）秦当归（酒浸一宿，炒）牡丹皮地骨皮白芍药（酒浸，炒）黄（蜜炙）茯苓人参白术川芎（各二两）鳖甲（醋煮，一两五钱）上为细末，取白毛乌骨雄鸡一只，初发声者，绞杀，干去毛，不用水汤，亦不用水洗，惟用水去脚上粗皮，用好酒入瓷器内，同熟地黄二两，煮鸡熟去骨，合前药捣烂作饼，复晒干为末；仍用煮鸡酒，调糯米粉为糊，丸如桐子大。每服七八十丸，酒下，日二三服，不拘时，一月见效。造药忌铁器。

　　大乌鸡丸

　　治女人羸瘦，血虚有热，经水不调，崩漏带下，不能成胎，及骨蒸等证。

　　香附（一斤，四制）熟地黄（四两）生地黄当归白芍药人参（各三两）川芎鳖甲（各三两半）白术黄牛膝柴胡牡丹皮知母贝母（各二两）黄连地骨皮玄胡索干秦艽（一两半）艾叶青蒿（各四两）上香附等二十一味，俱为细末，用白毛乌骨雄鸡一只，缉死，去毛与肠，将艾、蒿各一半，装入腹内，将鸡并余艾、蒿同入坛内，以童便和水浸过鸡二寸许，隔汤煮烂，取出去骨，焙肉干为末，如有筋骨疼痛者，去肉焙骨焦为末，与前末和匀，鸡汁打糊为丸，如桐子大。每服五六十丸，渐加至七八十丸，温酒或米饮下。忌煎炒苋菜。

　　小乌鸡丸

　　治妇人百病。

　　吴茱萸良姜白姜当归白芍药玄胡索破故纸川椒陈皮刘寄奴生地黄莪术川芎（各一两）北艾（二两）荷叶灰（四两）（巧只在荷叶灰一味）上为末，用白毛乌骨鸡缉死，煮烂，去骨取肉，捣如泥，拌药末，晒干磨细，以鸡汁作糊为丸，如桐子大。每服五十丸，空心随引下。如从来未曾生育者，乃油膜包裹子宫，以致不能生气成孕，宜加凤凰衣烧存性七个（用凤凰衣，更巧中之巧），朱砂为衣。如腹痛血黑色者，加炒黄连；有湿痰者，加南星、苍术、香附同丸；月水不通，红花、苏木酒下；子宫久冷，茯苓煎汤下；赤带，清茶下；白带，牡蛎粉调酒下；血崩，豆淋酒调绵灰下；胎不安，蜜酒下（此方太热，非胎不安者所宜）；肠风，陈米饮调百草霜下；心痛，菖蒲酒下；腹痛，芍药酒下；胎漏下血，乌梅酒下；胎死不动，斑蝥三个调酒下（斑蝥太毒，不可妄试）。胎衣不下，芸薹菜研水下；胎前产后白痢，干姜煎汤下；赤痢，甘草煎汤下（赤痢之用，亦在荷叶乎）。耳聋，腊茶清下；头风，薄荷煎汤下。头风眼黑，甘草汤下；身体疼痛，黄末调酒下；腰脚痛，当归酒下。生疮，地黄煎汤下（头风眼黑，俱宗青震之义，生疮岂可用热药）。气块血块作痛，与葱白汤间服；四肢浮肿，麝香汤下；咳嗽喘满，杏仁、桑白皮煎汤下；常服，温酒、醋任下。

　　十全济阴丸

　　《方论》曰：胎嗣主于济阴者何也？盖人之所禀，阳常有余，阴常不足；气常有余，血常不足，在女人癸水易亏而难盈，以至不育。旧方多以辛香热燥之剂，为温暖子宫，偏助阳气，反耗阴血，岂能成胎。况女性多气多郁，气多则为火，郁多则血滞，故经脉不行，诸病交作，生育之道遂阻矣。又如脾胃虚弱者，偏用四物凉血等药，则脾胃益虚，饮食顿减，使气血无资生之地，何以得成胎孕？为子嗣之计者，莫如养血、顺气、调经为本，而兼以甘温养脾，辛温开郁，斯为至当。其调经之法，又当因人而加减之，初无一定之法也。此方则以当归身养血和气为君，入手少阴经，以心主血也，入足太阴经，以脾裹血也，入足厥阴经，以肝藏血也；熟地黄补肾中元气，生心血，与芍药同用，又生肝血；川芎乃血中之气药，下行血海，通经导气为臣；人参通经活血，助熟地黄以补下元；白术利腰脐间血，与人参同用补益脾气；香附疏气散郁，佐泽兰能生新血，而和平气体；牡丹皮养新血去坏血，固真气行结气；山药能强阴补虚，枸杞子补肾水，而止下血腰疼为佐；紫石英补心气，散心中结气，填补下焦；艾叶助香附和百脉，温子宫，兼行血药而平其寒；炙甘草通经脉血气而和诸药，且缓肝经之急为使。十年不孕者，此药主之。

　　当归身（酒洗）熟地黄香附子（童便煮，各四两）干山药白术（各二两五钱）枸杞子人参（各二两）蕲艾叶（去梗筋，二两，同香附用陈醋老酒煮一时，捣烂焙干）川芎白芍药牡丹皮紫石英（火淬，各一两五钱）泽兰（一两）紫河车（一具，在净水内洗去秽血，用银针挑去紫筋）上各药，俱咀片，同河车入砂锅内，用陈老酒三碗，陈米醋一碗，清白童便一碗，米泔水数碗和匀，倾入锅内，浮于药寸许，如尚少，再加米泔，以锅盖盖密，勿令透气，桑柴火慢煮，以河车融化，汁干为度，同药俱取出，在石臼内捣极烂，捻作饼子，日晒夜露三昼夜，宜在月满之时，以受日精月华，仍焙干为末，炼蜜捣千余杵，丸如桐子大。每服五十丸，渐加至八九十丸，空心淡盐汤下，随用早饭，使药下行。忌食生萝卜（窃谓此方妙在气血虚之人而先期者，将行腹痛者，经水紫黑者，肥人湿者，婢外家多郁者，如此之类，皆非所宜，虽有加减亦须斟酌）。凡月经过期而行，或少或不行，皆血寒血少也，尺脉必微弱，加桂心五钱（夏月三钱），黄一两（炙）。先期而来者，血热也，脉来必数，加条实黄芩二两炒，酒制生地黄一两五钱，腹痛加白芍药一两。凡经将行而腹中先作痛者，血实而气滞也，去血成块者，气凝也，脉来弦数滑大，加玄胡索一两（酒炒），陈皮八钱，广木香、柴胡梢各五钱。凡经水行后作痛者，气血俱虚也，尺脉必虚涩而兼紧，加炒干姜三钱，白茯苓一两，桂心夏月二钱，余月五钱。凡经行三五日后，腹中绵绵作痛，或淋沥不止，血因气滞未尽也，尺脉见沉涩或沉弦，加广木香五钱，柴胡六钱。

　　凡经水紫色及黑色，血热之甚也，尺脉见洪数，加条实黄芩一两，黄柏一两（炒），生地黄一两五钱，酒浸。凡过期行经而色淡者肥人则有湿痰，加白茯苓（水淘）、陈皮、苍术（米泔浸一宿，盐水炒）各一两，白术五钱，减去熟地黄一两。瘦人则血虚少，而水混之，加桂心五钱。经行或来或断，或发寒热者（或来或断，或寒热者，此肝经及心包络气血不调），加柴胡八钱，白茯苓一两。凡经脉不调，多白带者，肥人主胃中湿痰流注，加制过苍术、白茯苓各一两五钱，减熟地黄一两。凡瘦人气多血少脾虚，加木香五钱，牡蛎（火）、赤石脂（火）、白茯苓各一两。凡多崩漏者，减香附、艾叶各一两，加荆芥穗（炒黑）一两，黄芩一两五钱。血崩或多，加阿胶珠一两，干姜五钱（炒黑），黄一两（炙）（以多崩漏，而减香附、艾叶，加荆穗、黄芩，则治崩漏者可想矣，阿胶、干姜、黄之治崩，又可想其意也）。元气虚弱，经水闭者，加牛膝二两（酒洗）。属寒，加桂心五钱；属热，加黄芩一两（酒炒）。凡婢外家素见忌于嫡室者，必多抑郁（事属揣摩，至此亦着苦心），以致经水不调，加味制香附二两；或血弱心虚，交感时惊恐不宁，则精气不聚，加琥珀（另研）、酸枣仁（隔纸略炒）、茯神各一两，辰砂（水飞）、紫石英各五钱。

　　[卷之六　求子门] 治宫冷不孕

　　调生丸

　　（一名诜诜丸）治妇人冲任虚寒，胎孕不成，成多损坠。

　　泽兰叶当归（洗，焙）熟地黄（洗，焙）川芎白芍药牡丹皮玄胡索石斛（酒浸，炒，各一两）白术（一两）干姜（炮）肉桂（去皮，各五钱）上为末，醋糊丸，如桐子大。每服五十丸，空心酒下。（冲为血海，任主胞胎，此方以四物养荣，以白术、石斛养气，泽兰、丹皮、玄胡荡胞中之秽，干姜、肉桂暖子宫之寒，去旧生新，温中益胃，亦温和之正方也）

　　调气暖宫丸

　　（不用地黄恐凝滞也，再查分两果否）当归（酒洗）川芎肉桂（各二钱）白芍药（煨）香附艾叶（醋炒）阿胶（蛤粉炒成珠，各四两）上为末，醋糊丸，如桐子大。每服五十丸，食前米汤下。

　　艾附暖宫丸

　　治妇人子宫虚冷，带下白淫，面色萎黄，四肢疼痛，倦怠无力，饮食减少，经脉不调，血无颜色，肚腹时痛，久无子息，服药更能戒恼怒、生冷，累用经验。

