<!-- { "loadSidebar": true } -->
　　若曾伤一月胎者，当预服此。（胎始一月，生气方浓，伤之则薄矣，故用温升之药以助之，然于丹溪清热养血之语须活看）细辛（一两）防风（一两）干地黄白术生姜（四两）吴茱萸大麦（各五合）乌梅（一升）上咀，以水七升，煮取二升半，分三服，先食服。寒多者，倍细辛、茱萸；热多渴者，去之，加栝蒌根二两。若有所思，加柏子、人参。一方有人参一两。

　　艾叶汤

　　妊娠二月，阴阳踞经，有寒多坏不成，有热即萎悴，中风寒有所动摇，心满脐下悬急，腰背强痛，卒有所下，乍寒乍热，宜服此。

　　艾叶丹参当归麻黄（各二两）（麻黄之用，非果有风寒者不可，即果有风寒，体虚者亦不可，宜酌之）人参阿胶（各三两）甘草（一两）生姜（六两）大枣（十二枚）上咀，以酒三升，水一斗煮减半，去滓，纳胶煎取三升，分三服。一方用乌雌鸡一只煮汁，并头血煎药。

　　黄连汤

　　若曾伤二月胎者，当预服此。

　　黄连人参（各一两）吴茱萸（五合）生姜（三两）生地黄（五两）（生地为君，黄连为臣，似太寒矣；而又佐以姜、茱，岂非中和之剂乎？至于酢浆煮法，并昼夜服法，俱佳）一方用阿胶。一方用当归（半两）。

　　上咀，以酢浆七升煮取三升，分四服，日三夜一，十日一修合。若颇觉不安，加乌梅一升，水煎不用浆。

　　雄鸡汤

　　妊娠三月为定形，有寒大便青，有热小便难，不赤即黄，卒惊恐忧愁嗔怒喜顿仆，动于经脉，腹满，绕脐苦痛，或腰背，卒有所下，宜服此。

　　雄鸡（一只，治如食法）黄芩白术生姜（各一两）麦门冬（五合）芍药人参茯苓甘草阿胶（各二两）大枣（十二枚，劈）上锉咀，以水一斗三升煮鸡减半，出鸡纳药，煮取半，纳清酒三升并胶，煎取三升，分三服，一日令尽。一方用当归、川芎各二两，不用黄芩、生姜。

　　茯神汤

　　若曾伤三月胎者，当预服此。

　　茯神丹参龙骨（各一两）人参当归阿胶甘草（各一两）大枣（二十一枚，劈）赤小豆（二十粒）上咀，以酢浆一斗煮取三升，分四服，先食服，七日后服一剂。腰痛者，加桑寄生二两。深师有薤白二两，麻子一升。

　　菊花汤

　　妊娠四月有寒，心下愠愠欲呕，胸膈满，不欲食，有热，小便难，数数如淋，脐下苦急。卒风寒，颈项强痛，寒热；或惊动身躯，腰背腹痛，往来有时，胎上迫胸，心烦不得安，卒有所下，宜服此。

　　菊花（鸡子大一枚）麦门冬（一升）人参（一两半）甘草当归（各二两）麻黄阿胶（各二两）半夏（四两）生姜（五两）大枣（十二枚）上咀，以水八升，煮减半，纳清酒三升并阿胶煎取三升，分三服，温卧当汗，以粉粉之。护风寒四五日。一方用乌雌鸡一只，煮汁煎药。

　　（有寒，有热，卒风寒，或惊动，是四矣，而以一方治之，何耶？总之有人参、麦门、归、甘等药，以植其本，则虽有杂症之来，余药自能制之）

　　调中汤

　　若曾伤四月胎者，当预服此。

　　白术枳实李根白皮浓朴柴胡（各三两）白芍药生姜（各四两）当归（一两半）川芎续断甘草（各一两）乌梅（一升）上咀，以水一斗煮取三升，分四服，日三夜一，八日后复服一剂。

　　阿胶汤

　　妊娠五月，有热，苦头眩心乱呕吐，有寒，苦腹满痛，小便数，卒有恐怖，四肢疼痛，寒热，胎动无常处，腹痛闷顿欲仆，卒有所下，宜服此。

　　阿胶（四两）人参（一两）当归芍药甘草黄芩（各二两）麦门冬（一升）吴茱萸（七合）旋复花（二合）生姜（六两）上咀，以水九升煮药减半，纳清酒三升并胶，微火煎取三升半，分四服，日三夜一，先食服，便愈，不瘥再服。一方用乌雌鸡一只，割取咽血，纳酒中，以水煮鸡汁煎减半，纳酒并胶，煎取三升半，分四服。

　　安中汤

　　若曾伤五月胎者，当预服此。

　　黄芩（一两）当归川芎干地黄人参（各二两）甘草芍药（各三两）麦门冬五味子大麻仁（各五合）生姜（六两）大枣（三十五枚）上咀，以水七升，清酒五升，煮取三升半，分四服，日三夜一，七日复服一剂。

　　麦门冬汤

　　妊娠六月，卒有所动不安，寒热往来，腹内胀满，身体肿，惊怖，忽有所下，腹痛如欲产，手足烦疼，宜服此。（此方似与惊怖卒有所下以下诸症相宜，若腹满体肿，自有正方）麦门冬（一升）人参甘草黄芩（各二两）干地黄（三两）阿胶（四两）生姜（六两）大枣（十五枚）上以水七升煮减半，纳清酒二升半胶，煎取三升，分三服，中间进糜粥。一方用乌雌鸡一只，煮汁煎药。

　　柴胡汤

　　若曾伤六月胎者，当预服此。

　　柴胡（四两）干地黄（五两）白术芍药（一作紫葳）川芎麦门冬甘草（各二两）苁蓉（一两）生姜（六两）大枣（三十枚）一方有黄芩二两。

　　上以水一斗煮取三升，分四服，日三夜一，中间进糜粥，勿食生冷，及坚硬之物，七日更服一剂。

　　葱白汤

　　妊娠七月，忽惊恐摇动，腹痛，卒有所下，手足厥冷，脉若伤寒烦热，腹满气短，常苦颈项及腰背强。

　　葱白（三四寸长，十四茎）黄当归甘草（各三两）人参（一两半）黄芩（一两）阿胶（四两）麦门冬半夏（各一升）生姜（八两）（此方妙在生姜八两，然非真若伤寒烦热，气血两虚者，不可轻用）旋复花（二合）上咀，以水二升煮减半，纳清酒三升及胶，煎取四升，每服一升，日三夜一，温卧当汗出，若不出者，加麻黄二两，煮服如前法。若秋后，勿强责汗。一方以黄雌鸡一只，割咽取血纳酒中，煮鸡取汁以煎药。

　　杏仁汤

　　若曾伤七月胎者，当预服此。

　　杏仁甘草（各二两）紫菀（一两）钟乳干姜（各二两）麦门冬吴茱萸（各一升）五味子（三合）粳米（五合）（病在肺，肺之用主布散，以下诸药，皆补肺而温散酸收者也，甘草、粳米，又补土生金之药）上咀，以水八升，煮取三升半，分四服，日三夜一，中间进食，七日服一剂。一方用白鸡一只，煮汁煎药。

　　芍药汤

　　妊娠八月，中风寒，有所犯触，身体尽痛，乍寒乍热，胎动不安，常苦头眩，痛绕脐下寒，时时小便白如米汁，或青或黄，或时寒栗，腰背苦冷而痛，目。（补土生金，散寒除痛）芍药生姜（各四两）人参白术当归甘草（各三两）浓朴（二两）薤白（切，一升）上咀，以水五升，清酒四升，合煮取三升，分三服，日二夜一。一方用乌雌鸡煮汁，以煎前药。

　　葵子汤

　　若曾伤八月胎者，当预服此。（八月用葵子当思之）葵子（二升）芍药（四两）白术柴胡（各三两）浓朴甘草（各二两）生姜（六两）大枣（二十枚）上咀，以水九升煮取三升，分三服，日三，凡十日一剂。一方用乌雌鸡一只，煮汁煎药。

　　半夏汤

　　妊娠九月，若卒得下痢，腹满悬急，胎上冲心，腰背痛，不可转侧，短气，宜服此。（九月独言痢，且曰四服即止，必有所见，然药品燥热，用宜斟酌）半夏麦门冬吴茱萸当归阿胶（各三两）干姜（一两）大枣（十二枚）上咀，以水九升煮取三升，去滓，纳白蜜八合，微火上温服，四服，痢即止。一方雌乌鸡一只，煮汁煎药。

　　猪肾汤

　　若曾伤九月胎者，当预服此。

　　猪肾（一具）白术（四两）茯苓桑寄生干姜干地黄川芎（各三两）附子（中者一枚）（附子安胎，亦是奇局，苟非气弱胎寒者，不可轻试）大豆（三合）麦门冬（一升）上咀，以水一斗煮肾令熟，去肾纳诸药，煎取三升半，分四服，日三夜一，十日更一剂。

　　[卷之八　胎前门上] 恶阻

　　恶阻，谓呕吐、恶心、头眩、恶食、择食是也。

　　千金方

　　云：凡妇人虚羸，血气不足，肾气又弱，或当风饮冷太过，心下有痰水者，欲有胎而喜病阻。所谓欲有胎者，其人月水尚来，颜色肌肤如常，但苦沉重愦闷，不欲饮食，又不知其患所在，脉理顺时平和，则是欲有娠也，如此经二月日后，便觉不通，则结胎也。阻病者，患心中愦愦，头重眼眩，四肢沉重，懈惰不欲执作，恶闻食气，欲啖咸酸果实，多卧少起，世谓恶食（恶阻俗谓病儿，然亦间有不病者，又不拘于强弱，此何以故？即俗所谓胎气好）。其至三四月日以上，皆大剧吐逆，不能自胜举也，此由经血既闭，水溃于脏，脏气不宣通，故心烦愦闷，气逆而呕吐也。血脉不通，经络痞涩，则四肢沉重，挟风则头目眩也，觉如此候者，便宜服半夏茯苓汤数剂，后将茯苓丸，痰水消除，便欲食也，既得食力，体强气壮，力足养胎，母便健矣。

　　大全

　　云：妊娠禀受怯弱，便有阻病，其状颜色如故，脉息和顺，但觉肢体沉重，头目昏眩，择食，恶闻食气，好食咸酸，甚者或作寒热（恶阻亦有寒热，不可不知），心中愦闷，呕吐痰水，恍惚不能支持，巢氏谓之恶阻，但证有轻重耳，轻者不服药亦不妨，重者须以药闻之，《千金方》以半夏茯苓汤、茯苓丸专治阻病，然此二药，比来少有服者，以半夏有动胎之性。盖胎初结，虑其易散，不可不谨也；张仲景《伤寒论》，有用黄龙汤者，小柴胡汤中去半夏是也；此盖为妊娠而设焉；王子亨则有白术散；《局方》则有人参丁香散；杨振则有人参橘皮汤；齐士明则有醒脾饮，（醒脾二字足以尽之也）皆不用半夏，用之多效。

　　李茂翁

　　云：若左脉弱而呕，服诸药不止者，当服理血归原药则愈。经云无阴则呕是也。薛氏云：前证若中脘停痰，用二陈药加枳壳，若饮食停滞，用六君子加枳壳；若脾胃虚弱，用异功散；若胃气不足，用人参橘皮汤；兼气恼，加枳壳；胸胁痞闷，更加苏梗；胁痛，再加柴胡；若饮食少思，用六君子加紫苏、枳壳；头晕体倦，用六君子汤；若脾胃虚弱，呕吐不食，用半夏茯苓汤；盖半夏乃健脾气、化痰滞之主药也，脾胃虚弱而呕吐，或痰涎壅滞，饮食少思，胎不安，必用半夏茯苓汤，倍加白术。然半夏、白术、茯苓、陈皮、砂仁，善能安胎气，健脾胃，予常用之验。

　　半夏茯苓汤

　　治妊娠恶阻，呕吐心烦，头目眩晕，恶闻食气，好食酸咸，多卧少起，百节烦疼，羸瘦有痰，胎孕不牢。

