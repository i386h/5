<!-- { "loadSidebar": true } -->
　　曰：前证若外感风寒，内伤饮食，用藿香正气散；若食伤脾胃，用六君子汤；若阳气壅滞，胎上逼心，用紫苏饮。

　　一妊妇饮食停滞，心腹胀满，或用人参养胃汤加青皮、山楂、枳壳，其胀益甚，其胎上攻，恶心不食，右关脉浮大，按之则弦，此脾土不足，肝木所侮，用六君子加柴胡、升麻而愈。后小腹痞满，用补中益气，升举脾气而瘥。

　　一妊妇腹胀，小便不利，吐逆，诸医杂进温胃宽气等药，服之反吐，转加胀满凑心，验之胎死已久，服下死胎药不能通，因得鲤鱼汤，其论曰：妊妇通身肿满，或心胸急胀，名曰胎水。遂去妊妇胸前看之，胸肚不分（须识此症），急以鲤鱼汤三五服，大小便皆下恶水，肿消胀去，方得分娩死胎。此症盖因怀妊腹大，不自知觉，人人皆谓娠孕如此，终不知胎水之为患也。

　　李氏

　　曰：子悬者，心腹胀满痛也。妊孕四五个月以来，相火养胎，以致胎热，气逆凑心。

　　心腹胀满疼痛，宜紫苏饮；有郁心腹胀满甚者，加莪术及丁香少许；不食者，芩术汤倍白术加芍药。

　　火盛极，一时心气闷绝而死，紫苏饮连进救之。（以火盛极而连进紫苏饮，人恒失之，须知是气作闷）此症两尺脉绝者，有误服动胎药，子死腹中，则憎寒，手指唇爪俱青，全以舌为证验，芎归汤救之。

　　仲景

　　云：妇人怀孕六七月，脉弦发热，其胎愈胀，腹痛恶寒者，少腹如扇，所以然者，子脏寒故也，当以附子汤温其脏。（附子胎前禁用，而此以治脏寒，正所谓有故无殒也）妇人伤胎，怀身腹满，不得小便，从腰以上重，如有水气状，怀身七月，太阴当养不养，此心气实，当刺泻劳宫及关元，小便微利则愈。

　　紫苏饮

　　治胎气不和，凑上心腹，胀满疼痛，谓之子悬。兼治临产惊恐气结，连日不下。

　　无川芎名七宝散。

　　紫苏叶（二钱）大腹皮川芎白芍药陈皮（去白）当归（各一钱）人参甘草（各五分）上锉作一服，加生姜三片，葱白七寸，水煎服。

　　本事方

　　云：曾有一妇，累日产不下，服遍催生药不验。予曰：此必坐草太早，心怀一点惧，气结而不行，然非不顺也。《素问》曰：恐则气下。盖恐则精神怯，怯则上焦闭，闭则气还，还则下焦胀，气乃不行矣。得此药，一服便产，及妇人六七月子悬者，予用此数数有验，不十服，胎便近下。

　　陈方甫治一妇有孕七个月，远归。忽然胎上冲心而痛，坐卧不安，两医治之无效，遂说胎已死矣，用蓖麻子研烂和麝香调贴脐中以下之，命在垂亡。召陈诊视，两尺脉绝，他脉平和。陈问二医作何证治之？答曰：死胎也。陈曰：何以知之？曰：两尺脉沉绝，以此知之。陈曰：此说出何经？二医无答。陈曰：此子悬也。若是胎死，却有辨处，面赤舌青，子死母活；面青舌赤，吐沫，母死子活；唇口俱青，子母俱死。今面不赤，舌不青，其子未死，是胎上逼心，宜以紫苏饮治之。至十服，而胎近下矣。

　　诃黎勒散

　　疗妊娠心腹胀满，气冲胸膈烦闷，四肢少力，不思饮食。

　　诃黎勒赤茯苓前胡（各一两）陈皮大腹皮桑白皮（各七钱半）枳壳川芎白术（各半两）上为粗末，每服四钱，姜三片，枣一枚，水煎服。

　　保胎和气饮

　　专治胎前四五个月，身体困倦，气急发热，饮食无味，贪睡头晕等证。

　　枳壳（四钱）浓朴香附子（各三钱）砂仁苍术橘红（各二钱）苏叶（一钱）甘草（九分）小茴香（一钱半）上锉，分作三服，每服用水一盅半，煎七分服。

　　瘦胎饮

　　专治胎前五六个月，胎娠困弱，体重贪睡，食不知味，肚腹胎动。

　　当归（二钱）白芍药益母草枳壳（各四钱）砂仁香附子益智（各三钱）甘草（一钱）上锉，分作三服，每服水一盅半，煎至七分，空心温服。

　　枳壳汤

　　治妇人妊娠胎腹胀。

　　枳壳（三两）黄芩（二两，一方只用一两）上为粗末，每服五钱，水煎服。如腹满，身体沉重，加白术一两。

　　葱白汤

　　治胎上逼心烦闷，又治胎动困笃。

　　用葱白二七茎，浓煮汁饮之，若胎未死即安，已死即出，未效再服。（葱白安胎，人所未知）楼全善云：此方神效，脉浮滑者宜之。《本草》云：葱白通阳气安胎。

　　一方

　　治胎动，上逼心痛。

　　取艾叶如鸡子大一团，以头醋四升，煎至二升半，温服。

　　仓公下气汤

　　治心腹两胁胀闷，饮食少思，四肢无力。

　　羌活槟榔青皮大腹皮赤芍药（炒）甘草（炙）陈皮赤茯苓半夏（姜制）桑白皮（炒各五分）桂心（二分）紫苏茎（二钱）上锉，加生姜五片，枣一枚，水煎服。

　　当归汤

　　治胎动冲心，烦闷欲死，安胎止痛。

　　当归（酒洗）川芎人参阿胶甘草（炙，各一两半）连根葱白（一握）上细锉，以水二升，煎四味至升半，去滓，下葱再煎，减三合，入阿胶温服，一剂分为二三服。

　　大圣散

　　治妇人怔悸，睡中多惊，腹胁膨胀，坐卧不宁。

　　白茯苓川芎黄（蜜炙）当归（酒浸）麦门冬（去心，各一钱）人参甘草（炙）木香（不见火，各五分）上咀，加生姜五片，水煎服。

　　治妊娠遍身痛或冲心欲死不能饮食

　　白术（五两）（此症禁用白术，而此方独用白术为君，非认症之确者不可）黄芩（二两）芍药（四两）上用水六升煮取二升半，分三服。

　　一方

　　治妊娠心下满，气急切痛。

　　赤茯苓（六分）桑白皮（五分）前胡（四分）郁李仁槟榔（各三分）上为细末，以水一升煮取一半，去滓，夜卧服。

　　安胎和气饮

　　治胎冷，腹痛引两胁，小便频数，大便虚滑。

　　诃子（面裹煨，去核）白术（各二钱）陈皮（去白）高良姜（炒）木香（不见火）白芍药陈米（炒）甘草（炙，各一钱）上作一服，生姜五片，水煎服，忌生冷之物。

　　仲景附子汤

　　妇人怀妊六七月，脉弦发热，其胎愈胀，腹痛恶寒者，少腹如扇。所以然者，子脏寒故也，当以此汤温其脏。

　　附子（二枚，炮去皮，破八片）白术（四两）茯苓芍药人参（二两）上五味，以水八升煮取三升，去渣，温服一升，日三服。

　　[卷之八　胎前门上] 心痛

　　大全

　　云：妊娠心痛，乃风邪痰饮交结。若伤心正经，为真心痛，旦发夕死，夕发旦死；若伤心支络，则乍安乍作；若伤于子脏，则胎动而血下。

　　薛氏

　　曰：前证若饮食所伤，用平胃散加枳壳、山楂；若因错杂诸邪，当审其因而治之。

　　一妊妇心痛，烦热作渴，用白术散即愈。后因停食，其痛仍作，胸腹胀满，按之则痛，此因饮食停滞，用人参养胃汤，按之不痛，乃脾胃受伤，以六君子汤补之而愈。

　　一妊妇心腹作痛，胸胁作胀，吞酸不食，此肝脾气滞，用二陈、山楂、山栀、青皮、木香而愈。又因怒仍痛，胎动不食，面色青黄，肝脉弦紧，脾脉弦长，此肝木乘土，用六君子汤加升麻、柴胡、木香而愈。

　　火龙散

　　治妊娠心气疼。（此方治平常心痛亦妙）川楝子茴香（炒，各三钱）艾叶末（盐炒，钱半）上作一服，水二盅，煎至一盅，不拘时服。

　　产宝丸

　　治妊娠卒心痛，气欲绝。

　　川芎当归茯苓浓朴（制，各一钱）上用水六升煎取二升，分二服。

　　白术汤

　　治妊娠卒心痛欲死，不可忍者。

　　白术（三两）（诸痛无补法，岂以心痛而可用白术者？详之）赤芍药（二两）黄芩（一两半）上切，以水六升煮取二升半，分三服，半日令尽。微下水令易生，忌桃、李、雀肉等。

　　千金方

　　疗妊娠心痛。（按此可治燥热心痛）青竹茹（一升）羊脂（八两）白蜜（三两）上三味合煎，每服枣核大三枚，食前顿服，日三服。

　　一方

　　治妊娠忽然心痛，闷绝欲死者，谓之中恶。

　　生地黄（二钱）枳壳（一钱）木香（三分）上锉，酒煎服。

　　一方

　　橘皮（二两）豆豉（五两）上为末，炼为丸，如桐子大，温水下二七丸，无时。

　　杂方

　　青竹茹一升，酒二升，煮取一升半，去滓，分温顿服。

　　一方

　　破鸡子一枚，酒调服之。

　　一方

　　大麻子三升研，水八升煮取五升，分五服。

　　补遗

　　沉香降气汤、茯苓补心汤、四七汤、紫苏饮皆可用。《炮炙论》云：心痛欲死，急觅玄胡。（此治瘀血痛）

　　[卷之八　胎前门上] 心腹痛

　　大全

　　云：妊娠心腹痛者，或由宿有冷疼，或新触风寒，皆由脏虚而致动也。邪正相击，而并于气，随气上下，上冲于心则心痛，下攻于腹则腹痛，故令心腹痛也。妊娠而痛者，邪正二气交攻于内，若不时瘥者，其痛冲击胞络，必致动胎，甚则伤堕矣。又云，妊娠心腹疼痛，多是风寒湿冷痰饮，与脏气相击，故令腹痛攻冲不已，则致胎动也。

　　薛氏

　　曰：前证若风寒痰饮，用金沸草散，杂病咳嗽，胎气郁结，加香附、川芎；若饮食停滞，用六君加紫苏、枳壳；若怒动肝火，前药更加柴胡、山栀；若郁结伤脾，用归脾汤加枳壳、山栀。

　　一妊妇心腹作痛，吐痰恶心，胎气上攻，饮食少思，此脾虚气滞而为痰，用六君子加柴胡、枳壳，诸证渐退，饮食渐进，又用四君子加枳壳、山栀、桔梗而安。后因怒，两胁气胀，中脘作痛，恶寒呕吐，用六君加柴胡、升麻、木香一剂而愈。

　　川芎散

　　治妊娠素有冷气，忽心腹痛如刀刺。

　　川芎当归（各一钱）人参吴茱萸浓朴（姜制，各五分）茯苓桔梗（各四分）芍药（七分半）枳壳甘草（各二分）上剂水煎，稍热服。

　　当归芍药散

　　治妊娠腹中绞痛，心下急痛，及疗产后崩中，去血过多，眩晕虚乏。

　　白芍药（炒四两）（产后忌芍药，而此方兼治，且以为君，愚谓产后惟去血过多者可用，若恶露不行作痛者，不可用也）当归茯苓白术（各二两）泽泻川芎（各一两）上为细末，每服二钱，食前温调服。

　　阿胶散

　　治妊娠胎动，腹中绞痛，不思饮食。

　　当归（炒）陈皮（各一两）白术白茯苓阿胶（炒）川芎（各七钱半）甘草（二钱半）上咀，每服三钱，水一盏，姜三片，枣一枚，煎七分服。（胎动方中多用艾叶，而此则用白术者，盖不治痛，而治不思饮食也，妙在当归、陈皮为君）

　　一方

　　治妊娠患腹痛，并胎动不安。

