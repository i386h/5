<!-- { "loadSidebar": true } -->
　　曰：尺脉滑，血气实，妇人经脉不利（滑为气血有余，故曰实）。少阴脉弱而微，微则少血（微弱为血不足，浮弱亦然）。寸口脉浮而弱，浮则为虚，弱则无血。脉来至状如琴弦，苦少腹痛，主月水不利，孔窍生疮。肝脉沉，主月水不利，腰腹痛。尺脉来而断续者，月水不利，当患小腹引腰痛，气滞，上攻胸臆也。（弦也，沉也，断续也，皆主痛，而不利，而孔窍生疮，上攻胸臆，当别之）。

　　经不通，绕脐寒疝痛，其脉沉紧，此由寒气客于血室，血凝不行，结积，血为气所冲，新血与故血相搏，故痛。（沉紧为寒在血分）

　　[卷之一　调经门] 调经通用诸方

　　四物汤

　　治妇人冲任虚损，月水不调，经病或前或后，或多或少，或脐腹痛，或腰足中痛，或崩中漏下，及胎前产后诸证。常服益荣卫，滋气血。若有他病，随证加减。

　　当归（和血。如血刺痛如刀割，非此不能除）川芎（治风泄肝木。如血虚头痛，非此不能除）芍药（和血理脾。如腹中虚痛，非此不能除。酒炒）熟地黄（补血。如脐痛非此不能除。酒洗用）上锉，各等分，每服四钱，水煎服。春，倍川芎；夏，倍芍药；秋，倍地黄；冬，倍当归（夫春生夏长，秋收冬藏者，四时生物之功也。物顺四时而为生长，则人身之气血，亦顺四时而为升沉矣。若四物汤者，岂无精意于其间哉。如当归之甘辛温润，可喻春日之和融；川芎之辛温而散，可喻夏令之敷荣，此生长之用也。有生长而不为收藏，则何以成物？故用白芍之酸收以成秋，熟地之味浓以成冬，此又收藏之妙矣。然四时之中，以甘为土德之用，故归地之甘以和之，此又五行之不离乎土也。昔海藏云：如用血药，当于四物汤中择其一二可也，又岂无意哉。故如行血，则用芎归，以行春夏之令，如欲止血，则用地芍以行秋冬之令；此又升沉之道也。观佛手散，犀角地黄汤，止用四物中之二物，盖可想矣。虽然，物自物矣，物其物者，苟无主宰于其间，则物无物矣，即四物奚为哉。故元神胃气，尤为吃紧者也）。若春则防风，四物加防风倍川芎。若夏则黄芩，四物加黄芩倍芍药；若秋则门冬，四物加天门冬倍地黄。若冬则桂枝，四物加桂枝倍当归（此倍加法，便是四时妙理。倍当归以迎春气，倍川芎以迎夏气，倍芍药以迎秋，倍地黄以迎冬。用当归以生一阳，用芍药以生一阴，皆升降之妙也，识之识之）。若血虚而腹痛，微汗而恶风，四物加术、桂，谓之腹痛六合，若风眩晕，加秦艽、羌活，谓之风六合。若气虚弱，起则无力，然而倒，加浓朴、陈皮，谓之气六合（气不足而用泄气之药加乎？当以参易之）；若发热而烦，不能睡卧者，加黄连、栀子，谓之热六合。若虚寒脉微自汗，气难布息，清便自调，加干姜、附子，谓之寒六合。若中湿，身沉重无力，身凉微汗，加白术、茯苓，谓之湿六合。

　　若妇人筋骨肢节疼，及头痛脉弦，憎寒如疟，宜治风六合，四物汤加羌活、防风。若血气上冲，心腹胁下满闷，宜治气六合，四物加木香、槟榔。若脐下虚冷腹痛，及腰脊间闷痛，宜玄胡六合，四物加玄胡索、苦楝。若气冲经脉，月事频并，脐下多痛，宜倍芍药加黄。若经事欲行，脐腹绞痛，临经痛者，血涩也，加玄胡、苦楝（碎，炒焦）、木香、槟榔。若妇人血虚，心腹绞痛不可忍者，去地黄，加干姜，名四神汤。补下元，加干姜、甘草。气筑，小腹痛，加玄胡索。若腹中刺痛，恶物不下，倍加当归、芍药。若腹痛作声，经脉不快，加熟地黄一倍，添桂心半倍。经行腹痛，腰背痛，加芸薹、牛膝、红花、吴茱萸、、甘草，银器灯心热服。若经水涩少，加葵花煎，又加红花，血见愁。若经水少而色和者，倍加熟地黄、当归。若经水暴下，加黄芩；若腹痛，加黄连；如夏月，不去黄芩。若经水如黑豆汁者，加黄芩、黄连。经水过多，别无余证，宜黄芩六合汤，四物汤、黄芩、白术等分。经血淋漓不断，加干瑞莲房炒入药。阴阳交合经脉行，加赤石脂、黄、肉桂、百草霜、藕节、败棕灰、肉豆蔻、当归、木香、龙骨、白茯苓、白术、地榆。若经水适来适断，或有寒热往来者，先服小柴胡汤，以去其寒热，后以四物汤和之。如寒热不退，勿服四物，是谓变证，表邪犹在，不能效也（须识表证，更有次序可法），根据前论中变证，随证用药调治。若血崩者，加生地黄、蒲黄；血黑片，加人参、白术。若血脏虚冷，崩中去血过多，加阿胶、艾（以虚冷而崩中，故加艾，今人不问冷热，而皆用胶、艾，殊可笑也）。月水不调，血崩，或多少，或前后，呕逆心膨，加陈艾、黄（心膨宜审）。若赤白带下，宜香桂六合，四物汤加桂枝、香附，各减半。四物汤为细末，蜜炼丸，梧子大，空心米饮汤下三四十丸，治高年妇人白带良验。如白淫浊，加龙骨、地黄、当归。如漏下五色，研麝香好酒下；如鲜红，温酒盐汤下；如带下，加肉桂、蒲黄、百草霜、甘草、黑豆、白术、玄胡索、白姜、龙骨，空心盐酒下；如白带，加白龙骨，酒下（此皆古法，宜体认的确方可遵）。若妇人血积者，加广术、京三棱、桂干漆（炒烟尽）各等分。若经血凝滞，腹内血气作疼，加广术、官桂等分。

