<!-- { "loadSidebar": true } -->
　　当归（三两）川芎阿胶人参浓朴（各二两）葱白（切，一升）上咀，以水七升煎至三升，分三服。一方有甘草，无浓朴、川芎。

　　香莪散

　　治妊娠五个月以后，常胸膈间气刺痛满，或肠鸣，以至呕逆减食，此由喜怒忧虑过度，饮食失节之所致也。蔡元度宠人有子，夫人怒欲逐之，遂病，医官王师复处此方，三服而愈。

　　广中莪术（炒，一两）丁香（半两）粉草（二钱半）上为细末，空心盐汤点服一大钱，觉胸中如物按下之状。

　　古今录验方

　　疗妊娠腹内冷痛，忽胎动。

　　薤白（一升）当归（切，四两）上以水五升煮取四升，作三服。

　　一方

　　治妊娠胎动欲落，腹中痛不可忍。（镇坠解热护胎，方法俱妙，于体强暴病者可用）上等银（一斤）茅根（二斤，去黑皮）上以水九升煮银，取五升，入清酒一升同煎茅根取三升，分三服，立安。

　　一方

　　治妊娠腹痛。（血热血虚腹痛，若此方甚妙）用生地黄三斤捣，酒一升合煎减半，顿服愈。

　　一方

　　治妊娠四五个月，忽然腹绞痛。

　　大枣（十四枚，炒令黑）盐（一钱，炒令赤）上为末，取一撮许，酒调服即愈。一方单用枣十四枚，烧存性为末，童子小便调下。

　　一方单用盐一斤，烧令赤，以两指取一撮，酒调服。

　　[卷之八　胎前门上] 腹痛

　　（即子痛）

　　仲景

　　云：妇人怀胎，腹中诸疾痛，当归芍药散主之。《脉经》曰：妇人有胎腹痛，其人不安，若胎病不动，欲知生死，令人摸之，如覆杯者，则男；如肘颈参差起者，女也；冷者，何面（所谓何面者，意在腹之左右也）冷者为死，温者为生。

　　薛氏

　　曰：若腹中不时作痛，或小腹重坠，名胎痛，用地黄当归汤，未应，加参、术、陈皮（气虚者可用）；或因脾气虚，用四君子加归、地；中气虚，用补中益气汤。

　　地黄当归汤

　　治妇人有孕胎痛。（血虚痛妙）当归（一两）熟地黄（二两）上为末，作一服，水三升煎至一升，去滓顿服，未效，加人参、白术、陈皮。

　　加味四物汤

　　治血少胎痛。

　　当归川芎白芍药熟地黄香附子（各等分）上为末，每服三钱，紫苏汤调下。（妙在紫苏汤）

　　[卷之八　胎前门上] 小腹痛

　　大全

　　云：妊娠小腹痛者，由胞络虚，风寒相搏，痛甚亦令胎动也。

　　薛氏

　　曰：前证若风寒所搏，用紫苏饮加生姜；气血虚，用八珍汤；脾气虚，用六君子汤；中气虚，用补中益气汤；若腹胀痛，用安胎饮加升麻、白术，不应，兼补中益气汤。

　　一妊妇小腹作痛，其胎不安，气攻左右，或时逆上，小便不利，用小柴胡汤加青皮、山栀，清肝火而愈。后因怒，小腹胀满，小便不利，水道重坠，胎仍不安，此亦肝木火盛所致，用龙胆泻肝汤一剂，诸证顿愈，乃以四君子加柴胡、升麻，以培脾土而安。

　　治妊娠小腹痛方

　　疗妊娠被惊恼，胎向下不安，小腹连腰痛，下血。

　　当归川芎（各八分）阿胶（炙）人参艾叶（各四分）茯苓（一钱）大枣（二十个）上细切，以水五升煮取三升，温分三服。

　　补遗方

　　治妊娠小腹痛，胎动不安。

　　川芎为细末，酒调下。一方用川芎、当归等分煎服。

　　[卷之八　胎前门上] 腰腹及背痛

　　大全

　　云：肾主腰足，因劳伤损动其经，虚则风冷乘之，故腰痛，冷气乘虚入腹则腹痛，故令腰腹相引而痛，其痛不止，多动胎气，妇人肾以系胞，妊娠而腰痛甚者，则胞堕也。

　　薛氏

　　曰：前证若外邪所伤，用独活寄生汤；劳伤元气，用八珍汤加杜仲、砂仁、阿胶、艾；脾肾不足，以前药加白术、补骨脂；气血郁滞，用紫苏饮加桔梗、枳壳；肝火所动，用小柴胡汤加白术、枳壳、山栀；肝脾郁结，用归脾汤加柴胡、枳壳。

　　一妊妇颈项强直，腰背作痛，此膀胱经风邪所致，用拔萃羌活汤，一剂而愈，又用独活寄生汤，及八珍汤，以祛邪固本而痊。

　　汪石山治一妇怀妊八月，尝病腰痛，不能转侧，大便燥结，医用人参等补剂，痛益加，用硝、黄通利之药，燥结虽行，而痛如故。汪诊之，脉稍洪近快。曰：血热、血滞也。宜用四物加木香、乳、没、黄柏、火麻仁煎服，四五帖，痛稍减，燥结润，复加发热面赤，或时恶寒，仍用前方去乳香、没药，加柴胡、黄芩，服二帖，而寒热除，又背心觉寒，腹痛复作，汪曰：血已利矣，可于前方加人参一钱，服之而安。

　　通气散

　　治妊娠腰痛，状不可忍，此药神效。

　　破故纸（瓦上炒香为末）上先嚼胡桃肉一个烂，后以温酒调下故纸末三钱，空心服。

　　五加皮散

　　治妊娠腰痛不可忍，或胯痛，先服此散。

　　杜仲（四两，炒）五加皮阿胶（炙，另入）防风狗脊川芎白芍药细辛萆（各三两）杏仁（八十个，去皮尖，面炒）上咀，以水九升煮取二升，去滓下胶，作三服。

　　五加皮丸

　　治妊娠腰痛不可忍者，次服此丸。

　　续断（炒）杜仲（各二两半）川芎独活（各三两）五加皮狗脊萆芍药诃子肉（各四两）（此与前方不甚相远，而以杏仁易诃子，通塞不同者，此宜详之）上为细末，炼蜜丸，如桐子大，每服四十丸，空心酒下，日三服。

　　疗触动胎以致腰痛背痛

　　杜仲五加皮当归芍药川芎萆（各等分）上为末，每用三钱，空心酒调下。

　　疗妊娠气壅攻腰痛不可忍兼治腹痛

　　当归（三两）阿胶甘草（各二两）葱白（切二升）上细锉，以水七升煮取三升，去滓，分温三服。

　　短剧苎根汤

　　疗损动胎，腰腹痛，去血，胎动向下。

　　生地黄苎根（各二两）当归芍药阿胶甘草（各一两）上细切，以水六升煮取二升，去滓，纳胶煎烊，分温三服，忌海藻、芜荑。

　　大地黄丸

　　治产前后腰腹疼，一切血疼。兼治血气虚，四肢不举，骨髓热疼。（此方不特产前后妙，即平日血虚内热者，亦宜）熟地黄（二两）乌梅肉当归（各一两）上为细末，炼蜜丸，如弹子大，每服一丸，空心白汤嚼下。

　　紫酒

　　治妊娠腰痛如折，亦治常人卒腰痛者。

　　大黑豆二合炒令香熟，酒一大盏煮取七分，去豆，空心顿服。

　　杂方

　　治胎动腰痛抢心，或下血，取葱白不拘多少，浓煎汁饮之。

　　一方用鹿角长六寸，烧令赤，酒中淬，再烧再淬，以角碎为度，取酒饮之，鹿角为末，服方寸匕。

　　一方用菖蒲汁酒，一升服之。

　　一方用艾叶一把，如鸡子大，以酒四升煮取二升，分为二服良。

　　[卷之八　胎前门上] 胎水肿满（即子肿子满子气）

　　产宝论

　　曰：妊娠肿满，由脏气本弱，因妊重虚，土不克水，血散于四肢，遂致腹胀，手足面目皆浮肿，小便秘涩。陈无择云：凡妇人宿有风寒冷湿，妊娠喜脚肿，俗呼为皱脚。亦有通身肿满，心腹急胀，名曰胎水。

　　论曰：凡妊娠之人，无使气极，若心静气和，则胎气安稳，若中风寒邪气，及有所触犯，则随邪而生病也。凡妊娠经血壅闭以养胎，若忽然虚肿，乃胎中挟水，水血相搏，脾胃恶湿，身之肌肉温渍，气弱则肌肉虚，水气流溢，故令身肿满也。然其由有自，或因泄泻下痢，脏腑虚滑，耗损脾胃，或因寒热疟疾，烦渴引饮太过，湿渍脾胃，皆能使头面或手足浮肿也。

　　然水渍于胞，儿未成形，则胎多损坏，及临产日，脚微痛者，乃胞脏水少血多，水出于外，故现微肿，则易生也，宿有寒气，因寒冷所触，故能令腹胀满肿也。

　　产乳集

　　论曰：妊娠自三月成胎之后，两足自脚面渐肿腿膝以来，行步艰辛，以至喘闷，饮食不美，似水气状，至于脚趾间有黄水出者，谓之子气，直至分娩方消。此由妇人素有风气，或冲任经有血风，未可妄投汤药，亦恐大段甚者，虑将产之际费力，有不测之忧，故不可不治于未产之前也，古方论中少有言者。元丰中，淮南陈景初，名医也，独有论治此证，方名初谓之香附散，李伯时名曰天仙藤散也。（子气者，因子而肝脾气阻，土遂不能制水，故一香附散足以疗之，然不服药亦无害）

　　薛氏

　　曰：前证若胸满腹胀，小便不通，遍身浮肿，用鲤鱼汤；脾胃虚弱，佐以四君子；若面目虚浮，肢体如水气，用全生白术散，如未应，用六君子汤；脾虚湿热，下部作肿，用补中益气加茯苓，若饮食失宜，呕吐泄泻，用六君子汤；若腿足发肿，喘闷不安，或趾缝出水，用天仙藤散，脾胃虚弱，兼四君子汤，如未应，用补中益气汤；若脾肺气滞，用加味归脾汤，佐以加味逍遥散。

　　白术散

　　治妊娠面目虚浮，四肢肿如水气，名曰子肿。（子肿与子气相类，然子气在下体，子肿在头面，须识之）白术（二钱半）茯苓皮（一钱半）陈皮生姜皮大腹皮桑白皮（各一钱）上锉，水煎服，或为细末，每服三钱，米饮调下。本方去白术名五皮散，或加木香。

　　木通散

　　治妊娠身体浮肿，四肢胀急，小便不利。

　　木通香薷紫苏茎叶（各一钱）枳壳（面炒）槟榔条芩（各五分）木香诃子皮（各三分）上锉，加生姜三片，水煎，食前服。

　　葶苈散

　　治妊娠遍身洪肿。（补胆泻肺，利大肠）葶苈子（一两）白术（五两）茯苓桑白皮郁李仁（各二两）上为粗末，水六升，煎取二升，分三服，小便利即瘥。

　　千金鲤鱼汤

　　治妊娠腹胀满，或浑身浮肿，小便赤涩。

　　当归白芍药（各一钱）白茯苓（一钱半）白术（二钱）橘红（五分）鲤鱼（一尾）上作一服，将鲤鱼（鲤鱼治怀妊身肿，及胎气不安，煮食又下水气，利小便）去鳞肠，白水煮熟，去鱼，用汁一盏半，入生姜三片，煎至一盏，空心服，胎水即下。如未尽，腹闷未除，再合一剂服之。

　　一方

　　泽泻葶苈（各二两）茯苓枳壳白术（各六两）上锉，以水六升煮取二升半，分温二服。

　　防己汤

　　治妊娠脾虚，遍身浮肿，腹胀喘促，小便不利。

　　防己（一钱半）桑白皮（炒）紫苏茎叶赤茯苓（各二钱）木香（五分）上锉一服，加生姜四片，水煎服，如大便不通，加枳壳、槟榔。

　　泽泻散

