<!-- { "loadSidebar": true } -->
　　治妊娠遍身浮肿，上气喘急，大便不通，小便赤涩，谓之子满。（子满，大都在五六月以后，病此气与肿不同，盖胎大则腹满，满则气浮，遍身肿，邪无所挟，但一泻气利水则愈）泽泻桑白皮（炒）木通枳壳（面炒）槟榔赤茯苓（各一钱半）上锉一服，加生姜五片，水煎服。

　　天仙藤散

　　治妊娠自三月成胎之后，两足自脚面渐肿至腿膝，行步艰难，喘闷妨食，状似水气，甚至足趾间有黄水出者，谓之子气。

　　天仙藤（洗，略炒，即青木香藤）香附子（炒）陈皮甘草乌药木香（各等分，一方作木瓜）上锉，每服五钱，加生姜三片，紫苏五叶，水煎，日三服，肿消止药。

　　产宝方

　　疗妊娠身肿有水气，心腹胀满，小便少。（以下三方，不甚相远，但郁李与白术补泻不同，黄芩与干姜冷热不同，而旋覆散结痰，杏仁泻肺气，亦略相似，惟在用者审之）茯苓（四两）杏仁槟榔（各三两）旋复花郁李仁（各一两）上为粗末，以水六升煮取二升，去滓，分温三服，小便通即瘥。

　　崔氏方

　　疗妊娠体肿有水气，心腹急满。

　　茯苓白术（各四两）旋复花（二两）杏仁黄芩（各三两）上细切，以水七升煮取二升半，分温三服。忌桃、李、雀肉、酢物。

　　肾着汤

　　治妊娠腰脚肿。

　　茯苓白术（各二钱）干姜（炮）甘草（各一钱）杏仁（一钱半）上咀，水煎服。

　　子和方

　　治妊娠从脚上至腹肿，小便不利，微渴。

　　猪芩五两为末，以热水调服方寸匕，日三服。（即仲景猪芩汤法，而服法更巧）

　　[卷之八　胎前门上] 腹哭钟鸣

　　产宝方

　　治小儿在腹中哭，及孕妇腹内钟鸣。

　　用空房下鼠穴中土一块，令孕妇噙之即止。或为末，入麝香少许，酒调下二钱立愈。然麝香开窍，当酌量用之。

　　补遗方

　　治孕妇腹中儿哭。

　　用黄连浓煎汁，母常呷之，即止。

　　一法

　　小儿腹哭者，盖脐带上疙瘩儿含口中，因娠妇登高举臂，脱出儿口，以此作声，令妊妇曲腰就地如拾物，仍入儿口，即止。（有令孕妇以笤帚扫地即止者，亦此意）

　　[卷之八　胎前门上] 积聚

　　黄帝问曰：妇人重身，毒之何如？岐伯曰：有故无殒。帝曰：愿闻其故。歧伯曰：大积大聚，其可犯也，衰其大半而止，过者死。

　　丹溪方

　　治血块如盘，有孕难服峻剂，此方主之。

　　香附子（醋煮，四两）桃仁（去皮尖，一两）海粉（醋煮，二两）白术（一两）上为末，面糊丸服。

　　卷之九 胎前门下

　　[卷之九　胎前门下] 伤食

　　大全

　　曰：经云：饮食自倍，肠胃乃伤。又云：阴之所生，本在五味，阴之五宫，伤在五味。若妊子饮食不节，生冷毒物，恣性食啖，致伤脾胃，故娠伤食，最难得药，惟木香丸、白术散，二方最稳捷。

　　薛氏

　　曰：东垣先生云：脾胃之气壮，则过时而不饥，多食而不伤。盖胃主司纳，脾主消化，五脏之本也。然食倍而伤者，乃脾气虚而不化也，若投以峻剂，则脾胃复伤，而胎亦损矣，当审其所因，而调治之。若饮食停滞，或肚腹作痛，用平胃散，腹满泄泻，用六君子汤；若脾气下陷，用补中益气汤。凡嗳觉药气，且戒药饵，节饮食。经云：损其脾者，调其饮食，适其寒温。大凡脾胃虚弱，饮食难化，以白术、陈皮为末等分，陈曲糊丸，常服最善。枳术丸但可暂用，枳实峻厉，能耗真气，治者慎之。

　　一妊妇因伤食服枳术丸，胸腹不利，饮食益少，更服消导宽胸之剂，其胎下坠。余谓此脾气虚而不能承载也，用补中益气，及六君子汤，中气渐健，其胎渐安。又用八珍汤加柴胡、升麻，调理而痊。

　　平胃散

　　治妊娠饮食停滞，或肚腹作痛。

　　苍术（米泔浸，炒）浓朴（姜制）陈皮（各一钱）甘草（炙，五分）上锉，加生姜三片，枣一枚，水煎服。

　　呕吐恶心，加枳壳、砂仁。吞酸嗳腐，加黄连三分，吴茱萸二分。

　　六君子汤

　　治脾胃虚弱，饮食难化，或腹满泄泻。

　　人参白术茯苓甘草（炙）半夏陈皮（各一钱）上锉，加生姜三片，枣一枚，水煎服。

　　停滞肉食，加山楂。停滞面食，倍加麦。停滞糯米食，用白酒曲一味。停滞米饮，倍加谷。鱼腥所伤，倍加陈皮。伤辛热之物，加黄连。伤生冷之物，加砂仁、木香；如不应，更加肉豆蔻、补骨脂，再不应，用四神丸。

　　木香丸

　　治妊娠脾胃虚弱，饮食不消，肚腹膨胀，或呕吐泄泻。

　　木香（二钱）三棱（三棱犯胎忌，与人参并用或无妨，亦须看人强弱）人参白茯苓（各三钱）上为末，面糊丸，如绿豆大，每服三四十丸，熟水下。

　　白术散

　　治妊娠脾胃虚弱，气不调和，饮食易伤。

　　白术（炒）（佐紫苏、白芷，调和胃气妙）紫苏（各一两）人参白芷（炒，各七钱半）川芎诃子皮青皮（各半两）甘草（炒，二钱半）上每服二钱，加生姜三片，水煎服。

　　[卷之九　胎前门下] 中恶

　　大全

　　云：夫妊娠忽然心腹刺痛，（俗谓绞肠痧即此）闷绝欲死者，谓之中恶。盖邪恶之气，中于胎而伤人也，所以然者，血气自养，而为精神之主，若血气不和，则精神衰弱，故邪毒之气，得以中之。妊娠病此，亦致损胎也。

　　薛氏

　　曰：前证当调补正气为善，用金银藤一味，煎汤饮之。

　　当归散

　　治妊娠中恶，心腹绞痛。（温行恶气）当归丁香川芎（各三两）青橘皮吴茱萸（半两，去梗汤泡三次，炒黑）上为细末，温酒调下一钱，无时。

　　又方

　　生干地黄（一两）枳壳木香（各七钱半）上为细末，每服一钱，酒调下。

　　又方

　　苦梗（一两。细锉略炒）生姜（半两）水煎服。

　　散滞汤

　　治触恶冒气伤胎，肚痛，手不可近，不思饮食。

　　青皮（三钱）黄芩芍药（各二钱）归尾（一钱半）川芎（一钱）木香（五分）甘草（炙，少许）上分二帖，水三盏，先煮苎根两大片，至二盏，去苎根，入前药同煎至一盏，热服。

　　补遗方

　　治妊娠中恶，心腹绞急切痛，如鬼击之状，不可按摩，或吐衄血者。

　　用熟艾如拳大，煮汁频服。（此真中恶也，煮艾方极妙）

　　一方

　　用盐一盏，水二盏，调和服，以冷水之，吐出即安。

　　一方

　　用灶心土为末，每服二钱，井水调服，白汤亦可。

　　[卷之九　胎前门下] 伤寒

　　吴氏

　　曰：凡妊娠伤寒，六经治例皆同，但要安胎为主，凡药中有犯胎者，则不可用也，如藿香正气散、十味芎苏散、参苏饮、小柴胡汤之类，有半夏能犯胎，如用须去之，若痰多呕逆必用之，以半夏曲则可，如无，沸汤泡七次，去皮脐，生姜自然汁拌晒干，乃可用也。凡川乌、附子、天雄、侧子、肉桂、干姜、大黄、芒硝、芫花、甘遂、大戟、蜀漆、水蛭、虻虫、桃仁、牡丹、干漆、代赭石、瞿麦、牛膝等类之物，皆动胎之药，凡用必须斟酌，仔细详之。大抵妊娠伤寒，合用汤剂，必加黄芩、白术二味，能安胎也，或与此二味煎汤与之，或为细末，白汤调下二三钱亦佳。如妊妇素禀弱者，药中四物汤佐之，不可缺也。且如用小柴胡汤，去半夏，加白术，合四物汤用之，可以保胎除热也，其效如神。余皆仿此，用之则妙矣。

　　万密斋

　　云：妊娠伤寒，专以清热安胎为主，或汗或下，各宜随其五脏表里所见脉证主治，勿犯胎气。故在表发汗，以香苏散为主；半表半里，则和解之，以黄龙汤为主；在里则下之，以三黄解毒汤为主。此吾家传之秘，活人甚多。（汗下和三法，固成法也，而主以香苏、黄龙、三黄解毒三方，则发前人所未发矣，妙甚）如古方六合汤，虽分治详明，犹不及此切当。（古方六合汤，自表虚四物汤至四物大黄汤，共计十五方，详见第一卷调经门四物汤加减条下。）

　　白术散

　　治伤寒热病，先以此安胎，但觉头痛发热便可服。二三服即瘥。若四肢厥逆，阴证也，不可用。

　　白术黄芩（各等分，新瓦上炒）上细切，每三钱加生姜三片，大枣一枚，水煎服。

　　安胎阿胶散

　　治妊娠伤寒时气，先服此以安胎，却以主药间服。（先服安胎，虽是大头脑，然表证重者，须斟酌）阿胶（炙）白术（炒）桑寄生人参白茯苓（各等分）上为末，每服一钱，用糯米饮调下，日三服。

　　香苏散

　　凡妊妇伤寒，勿论日数，但见恶寒头疼此主之。

　　香附（炒黑）紫苏（各二钱）陈皮（一钱）甘草（五分）上锉，加生姜三片，葱五根煎服。头痛，加川芎、白芷各一钱，名芎芷香苏散。假令得肝脉，其外证善洁、面青、善怒，其三部脉俱浮而弦，恶寒里和，谓清便自调也，本方加羌活、防风各一钱，谓肝主风，是胆受病也假令得心脉，其外证面赤、口干、善笑，其三部俱浮而洪，恶寒里和，本方加黄芩、石膏各一钱半，谓心主热，是小肠受病也。假令得脾脉，面黄、善噫、善思，尺寸俱浮而缓，恶寒里和，本方加白术、防己各一钱半，谓脾主湿，是阳明受病也。假令得肺脉，其外证面白、善嚏，善悲不乐欲哭，其尺寸脉俱浮面涩，恶寒里和，本方加黄、防风各一钱，谓肺主燥，是大肠受病也。假令得肾脉，其外证面黑、善恐，其尺寸脉俱浮而濡，恶寒里和，本方加附子炮一钱，谓肾主寒，是膀胱经受病也。（附子犯胎禁用，吴茱萸温之可也。）（附子虽云犯胎，然仲景附子汤亦治胎寒，但须真寒，方可酌用）

　　羌活汤

　　河间云：解利伤寒，不问何经所受。虽不能尽解，亦无坏证，尤益妊妇。

　　羌活（二钱）白术（一钱半）防风川芎白芷黄芩甘草（炙，各一钱）细辛（三分）上锉，水煎服，无时。如无汗，去白术，用苍术，加紫苏亦可。

　　黄龙汤

　　妊妇伤寒得之三五日后，有恶寒发热，内有烦渴引饮，小便赤涩之证，此邪在半表半里也，宜此方主之。

　　柴胡（二钱）黄芩（一钱半）人参甘草（各一钱）上加姜、枣，水煎服。（黄龙汤即小柴胡减半夏，为少阳经药，而此专重在和解，故主之，其加减法更妙）如寒热往来，无汗口干，加葛根二钱，去枣入葱白三根。如头疼不止，加川芎、白芷各一钱，去枣加葱白三根。如发热有汗口渴，加白术、栝蒌根各一钱半。

