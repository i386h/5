<!-- { "loadSidebar": true } -->
　　如脉浮大有力，大热大渴，本方加人参白虎汤，去姜枣。如心烦不得卧，加白茯苓、麦冬各一钱。如呕哕，加半夏制、白茯苓各一钱，去枣。如胸膈满痛，加枳壳炒、香附子炒黑、川芎各一钱。如大便秘，初加大黄五分，得利则止，不利，加一钱，以利为度。

　　三黄解毒汤

　　妊娠伤寒五六日后，表邪悉罢，并无头疼恶寒之证，止烦躁发热大渴，小便赤，大便秘，或利下赤水，六脉沉实，此病邪在里也，宜此方主之。

　　黄芩黄连黄柏山栀大黄（各等分）上锉，水煎服，更随五脏脉证加减。假令得肝脉，其内证烦满、消渴、溲便难，尺寸脉沉弦有力，是肝经本脏受病也，本方加当归一钱半，甘草五分，倍山栀。假令得心脉，其内证烦躁、心痛、掌中热而哕，尺寸脉沉数有力，是心经本脏受病也，本方加麦门冬一钱，竹茹一团，倍黄连。假令得脾脉，其内证腹胀满、谵妄，其脉沉紧有力，是脾经本脏受病也，本方加枳实炒、浓朴姜汁炒各一钱半，倍大黄。假令得肺脉，其内证喘咳、胸满，尺寸脉沉涩有力，是肺经本脏受病也，本方加葶苈炒一钱，桔梗五分，倍黄连。假令得肾脉，泄如下重，足胫寒而逆，尺寸脉沉而石，是肾经本脏受病也，加干姜炮五分，（既寒逆矣，又主三黄，虽加干姜，恐终未妥，酌之）熟地黄一钱半，倍黄柏。

　　黄解肌汤

　　治妊娠伤风自汗。（伤风自汗，如头疼邪盛者，此方用当斟酌）人参黄当归川芎甘草（炙，各半两）芍药（六钱）上咀，每服八钱，水煎服，加苍术、生地亦可。

　　桂枝芍药当归汤

　　治妇人有孕，伤寒脉浮，头重，腹中切痛，宜此方。

　　桂枝（桂能堕胎，宜火焙用）芍药当归（各一两）上锉细，每服一两，水煎服。

　　芍药汤

　　治妇人妊娠伤寒自利，腹中痛，食饮不下，脉沉者，太阴病也，宜此方。（里虚者宜之）芍药白术茯苓甘草（各一两）上锉，每服一两，水煎服。

　　加减当归六黄汤

　　治妊妇伤寒发汗后，汗漏不止，胎气损者。

　　当归身黄（炙）生地黄黄芩白芷阿胶珠炙甘草（各等分）上用浮小麦一撮，煎汤去麦，下药五钱，煎至七分温服。（先煎法妙）

　　加味黄芩汤

　　治妊妇伤寒下后，协热而利不止，胎气损者。

　　黄芩（二钱）白芍药白术白茯苓炙甘草阿胶（各一钱）上用水一盏半，后入阿胶再煎至八分服。

　　加味竹叶汤

　　妊妇汗下后，热不除者，虚也，此方主之。

　　人参麦门冬生地黄阿胶炙甘草（各一钱）上加竹叶十二片，粳米一合，煎服。（此竹叶石膏汤变法也，以阿胶、生地易知母、石膏妙甚）

　　黄龙四物汤

　　治妊妇伤寒瘥后发热者，宜此方。

　　柴胡（二钱）黄芩（一钱半）人参甘草当归川芎芍药地黄（各一钱）上锉，水煎服。若因于食者，本方加枳实。

　　加减四物汤

　　治妊妇伤寒热极发斑，状如锦纹者。

　　当归白芍药生地黄黄芩（各等分）上锉，每服八钱，水煎服。

　　栀子大青汤

　　治妊妇伤寒，发斑变为黑色。

　　升麻黄芩栀子（各二两）大青杏仁（各半两）上咀，每服五钱，水一盏半，细切葱白三寸，煎服。

　　一方

　　治妊娠伤寒发斑忽黑，小便如血，胎欲落。

　　栀子升麻（各四两）青黛（二两）生地黄（二十根）石膏（半斤）葱白（切，一升）黄芩（三两）上用水煎，分三服，忌热物。又以井中泥涂心下，干则易。

　　护胎法

　　治伤寒热病护胎。

　　用白药子不拘多少为末，以鸡蛋清调，摊于纸上，如碗大，贴脐下胎存处，干则以水润之。

　　护胎法

　　治孕妇一切有热，内外诸证。（护胎法妙）伏龙肝为末，以井底泥调敷心下，令胎不伤。

　　[卷之九　胎前门下] 中风

　　大全

　　论曰：夫四时八方之气为风也，常以冬至之日候之，若从其乡来者，长养万物，若不从其乡来者，名为虚邪，贼害万物，人体虚则中之。（风者，百病之长，中之则随所挟而现病，此语简明详略，妙妙）若风邪客于皮肤，入于经络，即顽痹不仁；若入于筋脉，挟寒则挛急僻，挟湿则弛纵痿软；若入脏腑，则恍惚惊悸，凡五脏俞，皆在背，脏腑虚，寒邪皆从俞而入，随所伤脏腑经络而为诸病。妊娠中风，若不早治，则令堕胎也。

　　薛氏

　　曰：按《机要》云，风本为热，热胜则风动，宜以静胜其燥，是养血也。治法须少汗，亦宜少下，多汗则虚其卫，多下则损其营。虽有汗下之戒，而有中脏、中腑之分，中腑者，多着四肢，则脉浮，恶寒，拘急不仁；中脏者，多着九窍，则唇缓失音，耳聋鼻塞，目瞀便秘。中腑者，宜汗之；中脏者，宜下之，表里已和，宜治在经，当以大药养之，此中风之要法。妊娠患之，亦当宜此施治，而佐以安胎之药。

　　防风散

　　治妊娠中风卒倒，心神闷乱，口噤不能言，四肢急强。

　　防风（去芦）葛根桑寄生（各一两）羚羊角屑细辛（去苗）当归甘菊花汉防己（去皮）秦艽（去芦）桂心茯神（去木）甘草（炙，各半两）上咀，每服八钱，水一盏半，生姜五片，煎至一大盏，去滓，入竹沥半合，搅匀，温服无时。

　　生犀角散

　　治妊娠卒中风不语，四肢强直，心神昏愦。（惟真中风而有表邪无汗者宜之。）生犀角屑麻黄（去节，各一两）防风（去芦）赤箭羌活当归人参（各去芦）葛根赤芍药（各七钱半）秦艽甘草（炙，各半两）石膏（一两半）上咀，每服八钱，煎服法如前。

　　防己散

　　治妊娠中风，口眼斜，手足顽痹。

　　防己（去皮）羌活防风（各去芦）麻黄（去节）黄松木节羚羊角（屑）桂心荆芥穗薏苡仁桑寄生炙甘草（各一两）上咀，每服五钱，生姜五片，水煎温服，不拘时。

　　白僵蚕散

　　治妊娠中风口噤，心膈痰涎壅滞，言语不得，四肢强直。（急于治痰）白僵蚕（炒）天麻独活（去芦，各一两）麻黄（去节，两半）乌犀角（屑，七钱半）白附子（炮）半夏（汤洗七次，姜制）天南星（炮）藿香（各半两）龙脑（二钱半，另研）上为细末，入研药合匀，每服一钱，生姜薄荷汤调下，不拘时，日三服。

　　赤箭丸

　　治妊娠中风，手足不随，筋脉缓急，言语謇涩，皮肤不仁。

　　赤箭萆（酒浸）麻黄（去节）独活（去芦）鼠粘子干熟地黄羚羊角（屑，各一两）阿胶（炒）防风（去芦）川芎当归（去芦）苡仁五加皮秦艽（去芦）汉防己（去皮）柏子仁酸枣仁（炒）丹参（去芦，各七钱半）上为细末，炼蜜和捣三五百下，丸如梧桐子大，每服三十丸，豆淋酒送下，食前服。

　　白术酒

　　治妊娠中风口噤，语言不得。

　　白术（一两半）独活（一两）黑豆（一合，炒）上细锉，以酒三升，煎取一升半，去滓，温分四服。口噤者，拗口灌之，得汗即愈。

　　醋艾熨法

　　治妊娠因感外风，如中风状，不省人事。（此方中寒、中风俱妙）熟艾三两，陈米醋炒令极热，以绵帛裹熨脐下，良久即省。

　　[卷之九　胎前门下] 风痉（即子痫）

　　大全

　　云：妊娠体虚受风，而伤太阳之经络，后复遇风寒相搏，发则口噤背强，名之曰痉。又云痉，其候冒闷不识人，须臾自醒，良久复作，谓之风痉，一名子痫，一名子冒，甚则反张。

　　薛氏

　　曰：前证若心肝风热，用钩藤汤；肝脾血虚，加味逍遥散；肝脾郁怒，加味归脾汤；气逆痰滞，紫苏饮；肝火风热，钩藤散；脾郁痰滞，二陈、姜汁、竹沥。若兼证相杂，当参照子烦门。

　　丹溪治一妇人，怀妊六月发痫，手足扬直，面紫黑色，合眼涎出，昏愦不省人事，半时而醒，医与震灵丹五十余帖，其疾时作时止，无减证，直至临产方自愈，产一女，蓐中子母皆安。次年其夫疑丹毒必作，求治之，诊其脉，浮取弦，重取涩，按至骨，则沉实带数，时正二月，因未见其痫发症状，未敢与药，意其旧年痫发时乃五月，欲待其时，度此疾必作，当审证施治。至五月半，其疾果作，皆是午巳两时，遂教以自制防风通圣散，用甘草，加桃仁多红花少，或服或呕，至四五十剂，疾渐疏而轻，后发为疥而愈。（以防风通圣散、桃仁、红花治之者，为浮为风，弦为饮，涩为瘀血，沉实为有余，数为热也，观发疥而愈，知此药之妙）

　　羚羊角散

　　治妊娠冒闷，角弓反张，名曰子痫风痉。

　　羚羊角（镑）独活酸枣仁（炒）五加皮薏苡仁（炒）防风当归（酒浸）川芎茯神（去木）杏仁（各五分）木香甘草（各二分）上咀，加生姜五片，水煎服。

　　葛根汤

　　疗妊娠临月，因发风痉，忽闷愦不识人，吐逆眩倒，少醒复发，名曰子痫。

　　葛根贝母（去心）牡丹皮防风当归川芎官桂白茯苓泽泻甘草（各二两）独活石膏（碎）人参（各三两）上咀，每服八钱，水煎服。贝母令人易产，若未临月者，以升麻代之（升麻代贝母人所未信）。忌海藻、菘菜、酢物。此方犯桂与牡丹，不如羚羊角散之安。

　　芎活汤

　　治子痫，兼用产后逐恶血，下胞衣。（以风为主）川芎羌活（各等分）上锉，水煎，入酒少许，温服。

　　羌活酒

　　治妊娠中风痉，口噤，四肢强直，角弓反张。（此方甚佳，可通杂）羌活（去芦，一两半）防风（去芦，一两）黑豆（一合，去皮）上前二味咀，好酒五升，浸一宿，每服用黑豆一合，炒令热，投入药酒一大盏，候沸即住，去滓，分两服灌之。

　　[卷之九] 胎前门下

　　薛氏

　　曰：者，筋脉急而缩也；者，筋脉缓而伸也。一缩一伸，手足相引，搐搦不已，与婴儿发搐相似，谓之也。此证多属风，盖风主摇动也。骆龙吉云：心主脉，肝主筋，心属火，肝属木，火主热，木主风，风火相炽，则为也。治法，若因风热，（此风皆本内热，故立方亦皆从内）用钩藤汤加柴胡、山栀、黄芩、白术，以平肝木，降心火，养气血；若风痰上涌，加竹沥、南星、半夏；若风邪急搐，加全蝎、僵蚕，亏损气血，用八珍汤加钩藤、山栀为主。

