<!-- { "loadSidebar": true } -->
　　治妊娠小便不通，腹胁痞闷，不思饮食。

　　大黄木通槟榔（各一两）枳壳（麸炒，七钱半）诃黎勒（四个，去核，半生半煨）大腹子（三枚）上为末，用童便一盏，葱白二寸，煎六分，调服二钱。

　　一方

　　治妊娠风气，大便秘涩。

　　枳壳（麸炒，三两）防风（二两）甘草（炙，一两）上为末，每一二钱，空心用白滚汤调服，日三次。

　　又方

　　车前子（一两）大黄（半两，炒）上为末，每服三钱，汤调服。

　　又方

　　治虚羸大便秘。

　　枳壳（制）阿胶（炒，各等分）上为细末，炼蜜和剂，杵二三千下，丸如桐子大，别研滑石末为衣，（研滑石末妙）温汤下二十丸，半日来未通，再服三十丸，止于五十丸。

　　葵子汤

　　治妊娠得病六七日以上，身热入脏，大小便不利，安胎除热。（此利窍除热药也）葵子（二升）滑石（四两，碎）上以水五升煮取一升，去渣尽服，须臾当下便愈。

　　又方

　　葵子（一合）川朴硝（一两）（朴硝非妊娠所宜，用者须慎）上每服三钱，水煎温服。

　　猪苓散

　　治妊娠小便涩痛，兼治胎水。

　　猪苓五两去皮为末，白汤调方寸匕，加至二匕，日三夜二。不瘥，宜转下之，服后药。

　　甘遂散

　　治妊娠子淋，大小便并不利，气急，已服猪苓散不瘥，宜服此下之。

　　用泰山赤皮甘遂二两为末，以白蜜二合和服，如豆大一粒。觉心下烦，得微下者，日一服，下之后，还服猪苓散，不得下，日两服，渐加至半钱，以微利为度。（此药太峻，不可轻用。）上陈良甫氏所录诸方，今并存之，纳甘遂、朴硝，非至实至危，不得已而为之，不可轻用。其他亦宜审订用之，仍味薛氏之说，而参之以杂病诸方，庶无误也。

　　[卷之九　胎前门下] 小便不通

　　（转胞）

　　大全

　　云：妊娠小便不通，为小肠有热，传于胞而不通耳。若兼心肺气滞，则致喘急。陈无择云：妊娠胎满逼胞，多致小便不利。若心肾气虚，清浊相干，则为诸淋；若胞系了戾，小便不通，名曰转胞；若胎满尿出，名曰遗尿。

　　丹溪

　　云：转胞病，胎妇禀受弱者，忧闷多者，性躁急者，食味浓者，大率有之。古方皆用滑利疏导药，鲜有应效，因思胞为胎所压，转在一旁，胞系了戾不通耳。胎若举起，悬在中央，胞系得疏，水道自行。然胎之坠下，必有其由。一日吴宅宠人患此，脉之两手似涩，重取则弦，左手稍和。予曰：此得之忧患，涩为血少气多，弦为有饮。血少则胞弱而不能自举，气多有饮，中焦不清而隘，则胞知所避而就下，故喜坠。遂以四物汤加参、术、半夏、陈皮、生甘草、生姜空心饮，随以指探喉中，吐出药汁，候少顷，气定，又与一帖，次日亦然，如是八帖而安。此法果为的确，恐偶中耳，后有数人，历历有效，未知果何如耶？仲景云：妇人本肌盛，头举身满，今反羸瘦，头举中空减，胞系了戾，亦致胞转，其义未详，必有能知之者。一妇人四十一岁，妊孕九个月，转胞，小便不出三日矣，下急脚肿，不堪存活。来告急，予往视之，见其形瘁，脉之右涩，而左稍和，此饱食而气伤，胎系弱不能自举而下坠，压着膀胱，偏在一旁，气急为其所闭，所以水窍不能出也，转胞之病，大率如此。予遂制一方，补血养气，血气既正，胎系自举，则不下坠，方有安之理，遂作人参、当归身尾、白芍药、白术、陈皮、炙甘草、半夏、生姜煎浓汤，与四帖，任其叫啖。至次早，又与四帖，药渣作一帖，煎令顿饮之，探喉，令吐出次药汤，小便立通，皆黑水，后就此方加大腹皮、枳壳、青葱叶、缩砂仁，二十帖与之，以防产前后之虚，果得就蓐平安，产后亦健。一妇人妊娠七八个月，患小便不通，百医不能利，转加急胀，诊其脉细弱。予意其血气虚弱，不能承载其胎，故胎重坠下，压住膀胱下口，因此溺不得出，若服补药升扶，胎起则自下，药力未至，愈加急满，遂令一老妇，用香油涂手，自产门入，托起其胎，溺出如注，胀急顿解。一面却以人参、黄、升麻大剂煮服，或少有急满，仍用手托放取溺，如此三日后，胎渐起，小便如故。（又一法，以健人同病妇皆仰卧，将两足直伸相对，其健人以双足抵病患足，频频细耸，令病患身亦细细频耸，则胎自随耸而上，胞不了戾，而小便自通矣。其无妊妇人亦有胞系了戾，溺不出者，可令伶俐收生妇人，以手法转其胞，溺亦随出矣。又有将病妇两足倒提向上，如是数次，溺亦随通。并附之）

　　薛氏

　　曰：前证亦有脾肺气虚，不能下输膀胱者；亦有气热郁结膀胱，津液不利者；亦有金为火烁，脾土湿热甚而不利者。更当详审施治。

　　司徒李杏冈仲子室孕五月，小便不利，诸药不应。余曰：非八味丸不能救。不信，别用分利之药，肚腹肿胀，以致不起。

　　儒者王文远室患此，小腹肿胀，几至于殆，用八味丸一服，小便滴沥，再以前丸料加车前子一剂即利，肚腹顿空而安。

　　仲景

　　云：问曰妇人病，饮食如故，烦热不卧而反得倚息者，何也？师曰：此名转胞不得溺也，以胞系了戾，故致此病，但利小便则愈，宜肾气丸主之。（即八味丸，方见虚劳，每以酒下十五丸至二十丸，日再服。）

　　冬葵子散

　　治孕妇转胞，小便不通，及男子小便不通，皆效。

　　冬葵子山栀子（炒）滑石（各半两）木通（三钱）上锉，一剂，水煎，空心温服。外以冬葵子、滑石、栀子为末，田螺肉捣膏，或葱汁调膏贴脐中立通。

　　全生茯苓散

　　治妊娠小便不通。

　　赤茯苓冬葵子（各等分）上咀，每服五钱，水煎，空心服。济生方加发灰少许，极效。

　　葵榆汤

　　治妊娠小便不通，脐下妨闷，心神烦乱。

　　葵子（研）榆白皮（切，各一两）上水煎，分三服。

　　独圣散

　　治妊娠小便不通。

　　蔓荆子为末，每服二钱，食前，浓煎葱白汤调下。（蔓荆子凉诸经之血，其性轻扬，有升一之义）

　　归母苦参丸

　　治妊娠小便难，饮食如故。

　　当归贝母苦参（各四两）上为末，炼蜜为丸，如小豆大，每服三丸，加至十丸。男子加滑石半两。

　　杂方

　　治妊娠卒不得小便。

　　杏仁去皮尖，炒黄，捣丸如绿豆大，灯心汤吞七粒。一方捣杏仁入滑石末，饭丸小豆大，每服二十丸，白汤下。一方滑石为末，水和涂脐下。一方车前子捣汁，调滑石末涂脐周遭四寸，热易之。一方紫菀为丸，井华水调下二钱。一方桑螵蛸捣末，米饮服方寸匕，日三服。

　　[卷之九　胎前门下] 子淋

　　大全

　　云：妊娠小便淋者，乃肾与膀胱虚热，不能制水。然妊娠胞系于肾，肾间虚热，而成斯证，甚者心烦闷乱，名曰子淋也。

　　薛氏

　　曰：前证若小便涩少淋沥，用安荣散；若腿足转筋，而小便不利，急用八味丸，缓则不救；若服燥剂而小便频数，或不利，用生地黄、茯苓、牛膝、黄柏、知母、芎、归、甘草；若频数而色黄，用四物加黄柏、知母、五味、麦门、玄参；若肺气虚而短少，用补中益气加山药、麦门；若阴挺痿痹而频数，用地黄丸；若热结膀胱而不利，用五淋散；若脾肺燥不能化生，宜黄芩清肺饮；若膀胱阴虚，阳无所主，用滋肾丸；若膀胱阳虚，阴无所化，用肾气丸。

　　万密斋

　　曰：子淋之病，须分二证，一则妊母自病，一则子为母病。然好母自病，又分二证，或服食辛热，因生内热者；或自汗自利，津液燥者。其子为母病，亦分二证，或胎气热壅者；或胎形迫塞者。证既不同，治亦有别也，大抵热则清之，燥则润之，壅则通之，塞则行之，此治之之法也。

　　五淋散

　　治孕妇热结膀胱，小便淋沥。

　　赤芍药山栀子（各二钱）赤茯苓（一钱二分）当归（一钱）子芩（六分）甘草（五分）上水煎服。一方加生地黄、泽泻、木通、滑石、车前子各等分。

　　子淋散

　　治妊娠小便涩痛频数。

　　麦门冬（去心）赤茯苓大腹皮木通甘草淡竹叶（等分）上锉，水煎，空心服。一方无甘草、大腹皮二味。

　　安荣散

　　治妊娠小便涩少，遂成淋沥，名曰子淋。

　　麦门冬（去心）通草滑石人参细辛（各二钱）当归（酒浸）灯草甘草（各半两）上为细末，每服二钱，煎麦门冬汤调下。（此用细辛自有深意，盖肾苦燥，故用辛以润之，欲使天降之阴，沛然于阴分也）一方无滑石、灯心，有车前、蓄。

　　此方恐滑石太重而滑胎，若临月可用，若六七个月以前，宜斟酌之。

　　加味木通汤

　　治妊妇奉养太浓，喜食炙爆酒面辛热之物，以致内热，小便赤涩作痛者。

　　木通生地黄赤芍药条芩甘草梢（各等分）上锉，加淡竹叶十二片，水煎服。

　　生津汤

　　治妊妇尝病自汗，或因下痢后，小便短少不痛者，此津液不足也。

　　当归甘草（炙，各五钱）麦门冬（去心）通草滑石（各三钱）人参细辛（各一钱）上为细末，每服六七钱，灯心煎汤，空心调服。

　　冬葵子汤

　　治妊妇素淡滋味，不嗜辛酸，病小便赤涩而痛者，此胎热也，此方主之。

　　冬葵子（一两）赤芍药条芩（各半两）赤茯苓车前子（各三钱）上为末，每服二钱，米饮调服，不拘时。如小便不通，恐是转胞，加发灰少许极效。（发灰能使气血上行，故转胞加之妙）

　　大腹皮散

　　治妊妇八九月，胎形肥硕，小便短少，小腹胀，身重恶寒，起则晕眩欲倒，此胎气逼寒，膀胱之气不行也，宜此方主之。

　　赤茯苓（三钱）大腹皮枳壳（麸炒）甘草（炙各一钱）上为末，每服一钱，浓煎葱白汤下。

　　地肤子汤

　　治孕妇小便涩数，名曰子淋。（此方寓升于降，妙）地肤子车前子知母黄芩赤茯苓白芍药枳壳（麸炒）升麻通草甘草（炙，各三分）上切一剂，水煎服。

　　地肤大黄汤

　　治妊娠子淋，宜下。（此治实热而淋者，大便通则小便自利矣）大黄（炒）地肤草（各三两）知母黄芩（炒）猪苓赤芍药通草升麻枳实（炒）甘草（各三两）上锉，每服四五钱，水煎服。

　　疗妊娠数月小便淋沥疼痛心烦闷乱不思饮食方

　　瞿麦穗赤茯苓桑白皮木通葵子（各一两）黄芩芍药枳壳车前子（各半两）上锉，每服四钱，水煎服。

　　忘忧散

　　治妊娠心经蕴热，小便赤涩，淋沥作痛。

