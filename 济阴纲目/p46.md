<!-- { "loadSidebar": true } -->
　　琥珀（不拘多少）萱草根（一握）上琥珀为细末，每服五分，浓煎萱草根调服。

　　补遗方

　　治胎前诸般淋沥，小便不通。（此可治气淋，恐与热淋无与）槟榔赤芍药（各等分）上锉，每服五钱，水煎温服，甚效。

　　一方

　　治子淋，小便数出，或热疼痛，及子烦。

　　地肤草四两，以水四升煮取二升半，分三服，或新取地肤草捣取自然汁服亦可。不独治子淋，凡小便淋闭，服之无不效。

　　杂方

　　治妊娠子淋。

　　葵子一升，以水三升煮取二升，分再服。一方葵根一把，以水三升煮取二升，分再服。一方芜菁子七合为末，水和服方寸匕，日三。一方猪苓为末，白汤调方寸匕，加至二匕。

　　[卷之九　胎前门下] 遗尿

　　薛氏

　　曰：若脬中有热，宜用加味逍遥散；若脾肺气虚，宜用补中益气汤加益智；若肝肾阴虚，宜用六味丸。

　　一妊妇遗尿内热，肝脉洪数，按之微弱，或两太阳作痛，胁肋作胀。余以为肝火血虚，用加味逍遥散、六味地黄丸，寻愈。后又寒热，或发热或恚怒，前证仍作，用八珍散、逍遥散，兼以清肝火、养肝血而痊。

　　白薇散

　　治妊娠尿出不知。

　　白薇白芍药（各等分）上为末，每服三钱，食前温酒调服。（本草谓芍药白补赤泻，盖金收而火散也，故子淋方中多用赤，而遗尿方中则用白也）

　　桑螵蛸散

　　治妊娠小便不禁。

　　桑螵蛸（炙黄，二十枚）上为末，每服二钱，空心米饮调下。

　　一方

　　白矾牡蛎上为末，每服二钱，酒调下。

　　一方益智为末，米饮下，亦效。

　　[卷之九　胎前门下] 尿血

　　大全

　　云：妊妇劳伤经络，有热在内，热乘于血，血得热则流溢，渗入子脬，故令尿血也。

　　（按尿血之人，皆从劳心斫丧中来）

　　薛氏

　　曰：前证因怒动火者，宜小柴胡汤加山栀；因劳动火者，宜补中益气汤；因浓味积热，宜清胃散（方见杂病齿门）加犀角、连翘、甘草；因肝经血热，宜加味逍遥散。

　　一妊妇因怒尿血，内热作渴，寒热往来，胸乳间作胀，饮食少用，肝脉弦弱，此肝经血虚而热也，用加味逍遥散、六味地黄丸，兼服渐愈。又用八珍汤加柴胡、丹皮、山栀而痊。

　　续断汤

　　治妊娠下血及尿血。

　　当归生地黄（各一两）续断（半两）赤芍药（二钱半）（分两差等可法）上为末，每服二钱，空心葱白汤调下。

　　一方

　　治妊娠尿血。

　　阿胶（炒）熟地黄（各等分）上为细末，空心粥饮调下二钱。

　　姜蜜汤

　　治妊娠小便尿血。

　　生姜（七片）蜜（半盏）白茅根（一握）上入水浓煎服。

　　加减五苓散

　　本方去桂加阿胶炒，同为粗末，每服四钱，用车前子、白茅根浓煎温服。

　　杂方

　　（温凉滑利不同，在人自择）用葵子一升，研细，水五升煮二升，分温三服。

　　一方用生艾一斤，酒五升，煮二升，分三服。

　　一方用生地黄一斤，酒四斤煮二升，分三服。

　　一方猪苓为末，白汤调下一匙，日三。

　　一方白茅根浓煮汤，吞酒蒸黄连丸。

　　一方

　　治无故尿血（止血之剂）龙骨（一两）蒲黄（半两）上为末，每服二钱，酒调，日三服。

　　[卷之九　胎前门下] 眼目

　　一妇将临月，忽然两目失明，不见灯火，头痛眩晕，项腮肿满，不能转颈，诸治不瘥，反加危困，偶得消风散服之，病减七分，获安分娩，其眼吊起，人物不辨，乃以四物汤加荆芥、防风，更服眼科天门冬饮子，二方间服，目渐稍明（目病大都因火，而怀妊则胎热居多，故以凉散之剂取效）。大忌酒面、煎炙、鸡羊鹅鸭、豆腐、辛辣热物，并房劳。此证因怀妊多居火间，衣着太暖，伏热在内，或酒面炙爆太过，以致胎热也。

　　天门冬饮子

　　治妊娠肝经风热上攻，眼目带吊失明。

　　天门冬（去心）知母茺蔚子五味子防风（去芦）茯苓（去皮）川羌活（去芦）人参（各一钱）上作一服，水二盅，生姜三片，煎至一盅，食后服。

　　[卷之九　胎前门下] 脏躁悲伤

　　仲景

　　云：妇人脏躁，悲伤欲哭，象如神灵所作，数欠伸，甘麦大枣汤主之。（脏躁者，肺金燥也，肺之志为悲，胎热则火炎，肺不能自持，故无故悲哭，兹治以甘缓，佐以凉泻，无不愈矣）

　　许学士

　　云：乡里有一妇人，数次无故悲泣不止，或谓之有祟，祈禳请祷备至，终不应。予忽忆《金匮》有一证云：妇人脏躁，悲伤欲哭，象如神灵，数欠伸者，宜甘麦大枣汤。予急令治药，尽剂而愈。古人识病制方，种种绝妙如此。

　　薛氏

　　曰：前证或因寒水攻心，或肺有风邪者，治当审察。

　　一妊妇无故自悲，用大枣汤二剂而愈。后复患，又用前汤，佐以四君子加山栀而安。

　　一妊妇悲哀烦躁，其夫询之，云我无故，但自欲悲耳，用淡竹茹汤为主，佐以八珍汤而安。

　　甘麦大枣汤

　　治妇人脏躁，悲伤不止。（悲伤肺病，此方补脾，所谓补母也，且甘能生湿，湿生则又何燥焉）甘草（三两）小麦（一升）大枣（十枚）上以水六升煮取三升，温分三服，亦补脾气。

　　淡竹茹汤

　　治妊妇心虚惊悸，脏躁，悲伤不止。又治虚烦甚效。

　　麦门冬（去心）小麦半夏（汤泡，各一钱半）人参白茯苓（各一钱）甘草（五分）一作一服，加生姜五片，枣一枚，淡竹茹一团如指大，水煎服。

　　一方

　　治胎脏躁，悲哭，及自笑自哭。

　　用红枣烧存性，米饮调下。

　　[卷之九　胎前门下] 妊病下胎

　　大全

　　云：妊娠羸瘦，或挟疾病，脏腑虚损，气血枯竭，不能养胎，致胎动而不坚固，若终不能安者，则可下之，免害妊妇也。

　　薛氏

　　曰：前证宜用腰腹背痛门方论主治。其胎果不能安者，方可议下，慎之慎之！大中丞许少微公向令金坛时，夫人胎漏，疗治不止，时迫于上计，公欲因其势遂下之，谋于余。余第令服佛手散，以为可安即安，不可安即下，顺其自然而已。既数服，公忧疑不决，女科医者检方以进，乃用牛膝一两，酒煎服。谓牛膝固补下部药耳，用之何害？公遂信而服之，而胎果下。余时有从母之戚，未及知此，知而驰至，则闻盈庭皆桂麝气，盖因胞衣未下，女医又进香桂散矣，血遂暴下，如大河决，不可复止，亟煎独参汤未成而卒。公哀伤甫定，而过余谢，且询余曰，牛膝补药而能堕胎，何也？余对曰：生则宣而熟则补（生宣热补之说，似是而实非，宜思之），故破血之与填精，如箭锋相拄，岂独牛膝哉？鹿角亦堕胎破血，而煎为白胶，则安胎止血，因其熟而信其生，此之谓粗工。公叹恨无已，余故特着之，以为世戒。

　　桂心散

　　治妊娠因病，胎不能安者，可下之。

　　桂心栝蒌牛膝瞿麦（各五分）当归（一钱）上锉，水煎服。

　　一方单用牛膝一两，酒一盅，煎七分，作二服。

　　千金神造汤

　　妇人脉阴阳俱盛，名曰双躯。若少阴微紧者，血即凝浊，经养不周，胎即偏夭，其一独生，其一独死，不去其死，害母失胎，此方主之。

　　蟹爪（一升）阿胶（三两）甘草（二两）上锉，取东流水一斗，先煮蟹爪、甘草至三升，去滓，下胶令烊，顿服之，不能分再服。

　　（阿胶固胎，蟹爪破血、甘草和中，并行不悖，奇哉）

　　下胎方

　　治妊母因疾病，胎不能安，可下之。

　　取七月七日法面（《大全》作曲）四两，水二大盏煎取一盏三分，绵沥去滓，分温三服，立下。

　　又方大曲五升，清酒一斗煮二沸，去滓，分五服，隔宿勿食。但再服，其子如糜，母无疾苦，千金不传妙方。

　　又方麦（麦能破血）一升为末，和水煮二升，服之即下，神效。

　　又方附子二枚为末，以淳苦酒和涂右足，去之大良。

　　又方取鸡子一枚，以三指撮盐放鸡子中，服之立出。

　　按陈良甫以列有牛膝汤、桂心散诸方，楼全善皆不之取，而独取此数方，其见卓矣。

　　[卷之九　胎前门下] 防胎自堕

　　丹溪

　　云：阳施阴化，胎孕乃成，血气虚损，不足营养，其胎自堕。或劳怒伤情，内火便动，亦能堕胎，推原其本，皆因热火消物，造化自然。《病源》乃谓风冷伤于子脏而堕，此未得病情者也。予见贾氏妇，但有孕，至三月左右必堕，诊其脉，左手大而无力，重取则涩，知其血少也，以其妙年，只补中气，使血自荣。时正初夏，教以浓煎白术汤（单用白术补中，以营出中焦，土生万物也），下黄芩末一钱，服三四十帖，遂得保全其生。因而思之，堕因内热而虚者，于理为多，曰热曰虚，当分轻重，盖孕至三月，正属相火，所以易堕，不然何以黄芩、熟艾（熟艾性温，亦助相火，若果有热，或恐不宜）、阿胶等为安胎妙药耶！好生之工，幸无轻视。

　　一妇年三十余，或经住，或成形未具，其胎必堕。察其性急多怒，色黑气实，此相火太盛，不能生气化胎，反食气伤精故也。因令住经第二月，用黄芩、白术、当归、甘草，服至三月尽，止药，后生一子。

　　一妇住经三月后，尺脉或涩或微弱，其妇却无病，知是子宫真气不全，故阳不施阴不化，精血虽凝，终不成形，至产血块，或产血胞。

　　一妇腹渐大如怀子，至十月求易产药。察其神色甚困，难与之药，不数日，生白虫半桶。

　　盖由妇之元气太虚，精血虽凝，不能成胎而为秽腐，蕴积之久，湿化为热，湿热生虫，理之所有，亦须周十月之气，发动而产，终非佳兆，其妇不及一月而死，湿热生虫，譬之沟渠污浊，积久不流，则诸虫生于其间矣。

　　汪石山治一妇长瘦，色黄白，性躁急，年三十余，常患堕胎，已七八见矣。诊其脉，皆柔软无力，两尺虽浮而弱，不任寻按，曰此因胎堕太多，气血耗甚，胎无滋养，故频堕。譬之水涸而禾枯，土削而木倒也，况三月五月，正属少阳火动之时，加以性躁而急发之，故堕多在三、五、七月也。宜大补阴汤，去桂加黄柏、黄芩煎服，仍用研末，蜜丸服之，庶可保生。服半年，胎固，而生二子。

　　钱仲阳治一孕妇病，医言胎且堕。钱曰：妊者五脏传养，率六旬，乃更候其月，偏补之，何必堕，已而母子皆全。

