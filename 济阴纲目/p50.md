<!-- { "loadSidebar": true } -->
　　第九个月服。（即束胎丸变法也，若气血不足者，当再酌之）酒芩（酒炒，一两，虚弱人不宜凉药者减半）白术（一两）枳壳（麸炒）滑石（各七钱半，临月十日前用，小便多者，减此一味）上为末，粥丸，桐子大，每服五十丸，空心热汤下。气实人宜服，多则恐损元气。

　　滑胎枳壳散

　　妊孕七八个月，常宜服，滑胎易产。湖阳公主每产累日不下，南山道人进此方。

　　商州枳壳（麸炒，二两）粉甘草（炙，一两）上为细末，每服三钱，百沸汤点服，日三服。（两方兼服固妙，然与气虚者非宜）温隐居加当归、广木香各等分。许学士云：枳壳性苦寒，若单服之，恐有胎寒、胎痛之疾，以地黄、当归蜜丸，佐之可也，名内补丸。盖枳壳散破气有余，而内补丸补血不足也。

　　内补丸

　　治妊娠冲任脉虚，补血安胎，与枳壳散间服。

　　熟地黄（二两）当归（一两，微炒）上为末，炼蜜丸，如桐子大，每服三四十丸，温酒或滚汤下。

　　张氏方

　　治妊娠胎肥壅隘，动止艰辛，临月服之，缩胎易产。兼治肠中诸疾，下气宽膈。

　　（气实者宜之）枳壳（五两）甘草（一两半）香附子（三两，炒去毛）上为末，姜汤点服。如丈夫妇人，冷气攻刺胁肋疼痛者，用葱白三寸同煎服。妇人脾寒，血气成块作刺，热酒调服。大小便不通，白牵牛汤调服。（牵牛太峻，恐非胎产所宜）

　　保生无忧散

　　治妊娠身居安逸，口厌甘肥，忧乐不常，食物不节，致胞胎肥浓，根蒂坚牢，或瘦人血少胎弱，临蓐难产，入月服之，则易生也。

　　当归川芎白芍药枳壳（麸炒）木香甘草（炙，各一钱半）乳香（另研）血余（烧存性，另研，各五分）上作一服，水煎，入乳香、血余和匀，不拘时服。

　　神寝丸

　　瘦胎滑利易产，临入月服之神效。（惟宜气盛者，故临月可服）通明乳香（半两，另研）枳壳（麸炒，一两）上为末，炼蜜丸，如桐子大，每服三十丸，空心酒下。

　　[卷之十　临产门] 难产催生

　　三合济生汤

　　以枳壳、芎归、达生三方，抽其精粹而成合此汤，治临产艰难，虽一二日不下者，服此自然转动下生。

　　当归（三钱）川芎枳壳（麸炒，各二钱）香附子（炒）大腹皮（姜汁洗，各一钱半）苏叶（八分）粉草（七分）上用水煎，待腰腹痛甚，服之即产。一方加白芷一钱。（加白芷行血海之气也）

　　佛手散

　　（即芎归汤）治妊娠因事仆跌，子死腹中，恶露妄行，疼痛不已，口噤欲绝，用此药探之，若子死腹中，立使逐下；若腹痛随止，子母俱安，又治临产艰难，胞衣不下，及产后血晕，不省人事，状如中风，血崩恶露不止，腹中血刺绞痛，血滞浮肿，血入心经，语言颠倒，如见鬼神，血风相搏，身热头痛，或似疟非疟，一切胎前产后，危急野狼狈垂死等证，并皆治之。

　　丹溪云：催生只用佛手散，最稳当，又效捷。

　　当归（酒洗去芦，一两）川芎（七钱，一方各等分）上细锉，分作四服，每服先用水一盏，煎将干，投酒一盏半，煎五七沸，温服。（投酒之法，更妙，然看缓急用）如口噤，斡开灌之，如人行五里许，再灌一服，尽此四服，便立产，神验。如产难倒横，子死腹中，先用黑豆炒热，入白水童便各一盏，用药四钱煎服。如胞产五七日不下，垂死，及矮石女子，交骨不开者，加龟板（立斋以交骨不开为阴气虚，龟为至阴，板则交错相解，故用之），并生育过妇人头发烧灰为末，每三钱，酒调服。

　　来苏散

　　治临产用力太过，气脉衰微，精神困倦，头眩目晕，口噤面青发直，不省人事。

　　木香神曲陈皮（去白）麦（炒）黄阿胶珠白芍药苎根甘草（各三钱）糯米（一合半）生姜（切碎炒黑，一钱）上锉细，水煎，拗口灌之，连进为妙。（症亦危矣，而不用人参、当归等药，且以神曲、麦芽、陈皮、苎根者何？盖用力太过，则胃气乏矣，故亟佐之救其胃气，又一活法也）

　　黑神散

　　（一名催生如神散）治横生逆产，其功甚大。并治胎前产后虚损，月水不止，崩漏等证。

　　百草霜白芷（不见火，各等分）上为末，每服二钱，以童便米醋和如膏，加沸汤调下，或童便酒煎进二服。然血得黑则止，此药大能固血，又免血涸甚妙。一方加白滑石煎芎归汤调下。

　　催生立应散

　　治难产及横生逆产。

　　车前子当归（各一两）冬葵子白芷（各三钱）牛膝大腹皮枳壳川芎（各二钱）白芍药（一钱）上锉，水煎热，入酒少许服，立产。

　　榆白皮散

　　治妊娠滑胎易生。

　　榆白皮甘草（各二两）葵子（一两）上为末，每服五钱，水煎服。

　　一方单用榆白皮焙干为末，临月，日三，服方寸匕，令产极易。

　　如圣散

　　专治孕妇难产。

　　紫苏叶当归（各等分）上咀，每服三五钱，用长流水煎服，无长流水，以水顺搅动煎。

　　催生散

　　治难产，并胞衣不下。

　　白芷滑石伏龙肝百草霜（各一钱）甘草（五分）上为细末，用芎归汤入酒童便各少许，调服二次，立效。

　　催生饮

　　治临产生育艰难。

　　当归川芎大腹皮（洗）枳壳（麸炒）白芷（各等分）上锉，水煎温服。一方无大腹皮，有益母草、火麻仁。

　　催生汤

　　候产母腹痛腰痛，见胞浆水下方服。（此以破血为主，血实气盛者宜之。若今人不辨气血虚实，一概混用，可笑）桃仁（炒去皮）赤芍药牡丹皮官桂白茯苓（去皮，各一钱）上锉一剂，水煎，热服。

　　活水无忧散

　　专治十月已满，多因恣情，及多吃热毒之物，瘀血相搏，临产横逆之厄，怆忙不谨，触死胎儿在腹，服此一二帖，加乌金丸二颗，效如神。（乌金丸失载，查附）益母草（二两）急性子当归（各四两）陈枳壳（一两）生地黄苏叶赤芍药（各二钱）肉桂川芎陈艾（各一钱）甘草（八分）活鲤鱼（一个）上分作二服，每服用水三碗，先将鱼入水，坐火上略温急取鱼出，鱼死则难取效矣。

　　后下药煎至二碗，临服之时，加入好醋一茶匙，每一碗，和调乌金丸一颗。如死胎不下，急取无根水再煎，药渣连服二次。

　　七圣散

　　（一名七宝散）临产腰痛，方可服。

　　当归玄胡索香白芷（焙）白矾（白矾固肾亦固血之意耶）姜黄没药桂心（各等分）上为细末，每服三钱，烧犁头令红，淬酒调下，临阵疼时，一二服立产。

　　一方

　　治难产累日，气力乏尽，不得生，此是宿有病者，宜此方。（不益气力治宿病，而单用大剂催生，此急因急用法也，妙妙）阿胶（二两）赤小豆（二升）上以水九升煮豆令熟，去滓，纳胶令烊，每服五合，不觉更服，不过三服，即出。

　　胜金散

　　产难盖因儿枕破，与破血裹其子，故难产。但服此药，逐其败血，即自生，逆生横生并治之。

　　麝香末（一钱，研）盐豉（一两，以青布裹了烧红，急研细）上每服一钱，用秤锤烧赤淬酒下。

　　一方

　　治横生先露手足。（即非横生亦可服）阿胶（炒）滑石（各一两）冬葵子（一合）上每服四钱，水煎，连进二三服。一方有酥油一两。

　　油蜜煎

　　治难产沥浆胞干，胎不得下。

　　用香油、蜂蜜、小便各一碗（此方简当。小便取其破血，又有浊阴下降之理，而摩法更妙）和匀，铜锅内慢火煎一二滚，掠去沫，调白滑石末一两，或益母草末，搅匀顿服，外以油、蜂蜜于母腹脐止下摩之。或油煎一盏服之，亦可。

　　一方止用油、蜜、小便，能下难产。

　　兔脑丸

　　（一名催生丹）治难产，及横生逆产。

　　兔脑（腊月者，去皮膜，研如膏）明乳香（二钱半，细研）母丁香（为末，一钱）麝香（一字，另研细）上研匀，用兔脑髓和为丸，如鸡头大，阴干，油纸封裹，每一丸，破水后，温水下即产。

　　柞木饮子

　　治产难，或横或倒，胎烂，腹中胀闷，服之。

　　生柞木（一大握，长一尺，洗净寸锉，生用）甘草（大者五寸，锉五段）上用新汲水三升半，入新瓷瓶内，以纸三重封紧，文武火煎至一升半，候产妇腰重痛，欲坐草时，温饮一小盏，便觉心下开豁，如觉渴，再饮一盏，至三四盏，觉下重便生，此方最验。

　　催生如圣散

　　黄蜀葵子不拘多少，焙干为末，热酒调下二钱，神效，如无子，花亦可。若胎漏血干，难产痛极者，并进三服，良久，腹中气宽，胎滑即产，须见正产候，方可服之。如打扑死胎，红花酒下。歌曰：黄葵子炒七十粒，细研酒调济君急。若还临危产难时，免得全家俱哭泣。

　　催生如意散

　　治横生倒产。

　　人参乳香（各一钱）辰砂（二钱，一方只用五分）上为末，临产时，急用鸡子清一个，调药末，再用姜汁调开冷服，实时顺产，子母无恙。

　　催生铅丹

　　治横逆难产。（此坠药也，未敢轻试）用黑铅一钱，将小铫子火上熔化，投入水银一钱，急搅，结成砂子，倾出，以熟绢衣角纽成丸子，如绿豆大，临产时，麝香水吞下二丸，立下。

　　三蜕散

　　治横逆难产，子死腹中。

　　蛇蜕（一条）蝉蜕（十四枚）人蜕（即男子头发，加鸡蛋大一团）上俱烧灰为末，分三服，酒调下。

　　滑胎散

　　催生神效。

　　益元散（一两）蛇蜕（一条，烧灰存性）蝉蜕（全者五个，烧灰）穿山甲（一片，烧灰存性）男子乱发（一团，香油熬化）上为细末，用齑水一碗和药，煎二沸，入发灰拌匀，冷定服之，立下。

　　一方

　　治产不顺。

　　蛇蜕（一条全者）蚕蜕（一张）上入新瓦瓶内，盐泥固济，火烧存性为末，煎榆白皮汤，调下一钱，三服，觉痛便生。

　　一方

　　用蛇蜕一条，全者烧灰，入麝香一字，酒调二钱，面东服，如横生逆产，以余渣涂所出手足即顺也。

　　神效乳炒丹

　　治难产。

　　明乳香为末，以猪心血为丸，如桐子大，朱砂为衣，日干，每服一丸，嚼碎冷酒下，良久未生，再服。或以莲叶蒂七个，水煎，化服二丸，良久未生，再服。

　　如胞浆先干，胎不得下，急服大料四物汤，滋其血气，并浓煎葱汤熏洗产户，更用油烛涂产户内，却服前药。

　　如胎死不下，用朴硝五钱，滚汤调下（此急用方，不得已也）。或平胃散一服送下。如胞衣未下，酒水服一丸，即下。

　　产门不开，用加味芎归汤，仍服二丸。

