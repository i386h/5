<!-- { "loadSidebar": true } -->
　　此药灵验如神，合时须五月五日千时极妙，或七月七日，三月三日，及月初上辰日亦可。

　　又方

　　乳香、朱砂等分为末，麝香酒调下。

　　又方

　　通明乳香一块，如皂子大为末，腰痛时，用冷水醋少许调服，扶立，令两手拿石燕子二个，遍行数步，坐草便生，更无痛楚。

　　又方

　　乳香研细，五月五日，滴水丸如鸡头大，每服一粒，无灰酒下，名开骨膏。

　　又方

　　用大朱砂于端午晒起，以百日为度，研为细末，取腊月兔脑髓（即兔脑丸意），丸如绿豆大，欲产时，粥饮下一丸，良久便生，晒朱砂不得着雨。

　　如神散

　　催生累效灵验，于理固难通，于事实殊效。（妙方）用路上草鞋一双，取鼻梁上绳，洗净烧灰，童便和酒调下三钱。一名千里马，此药委是神奇。

　　短剧方

　　治横生倒产，手足先出。

　　用粗针刺儿手足入二分许，儿得痛，惊转即缩，自当回顺而生。

　　一方

　　用盐涂儿足底，又可急搔抓之，并以盐摩产妇腹上，即产。

　　黄金散

　　治生产一二日难分娩者，服之如神。（奇方，盖以镇坠为主，能产能安，信非虚也）真金箔大者五片，小者七片，以小瓷盅，将水少许，去纸入金在内，用指研匀，后再添水至半盅，一面先令一人扶产妇虚坐，又令一妇人用两手大指，按定产母两肩上肩井穴，前药温服，其胎即下。此催生圣药，如产月未足，又能安之。

　　胜金丹

　　治难产神效。

　　败兔毫笔头一枝，烧为灰，研细，捣生藕汁一盏下之，立产。若产母虚弱，及素有冷疾者，恐藕冷动气，即于银器内，重汤暖过后服。

　　催生万金不传遇仙丹

　　蓖麻子（十四粒，去壳）朱砂雄黄（各一钱半）蛇蜕（一尺，烧灰存性）上为末，浆水饭和丸，如弹子大，临产时，先用椒汤（尤妙在椒汤法）淋渫脐下，次安药一丸于脐中，用蜡纸数重覆上，以阔帛束之，须臾生下，急取去药，一丸可用三次。

　　如圣膏

　　治产难，并治胞衣不下，兼治死胎。

　　蓖麻子七粒去壳，细研成膏，涂脚心，胞即下。速洗去，不洗肠出。却用此膏涂顶上，肠自缩入。（此法用之不验何欤？）

　　一方

　　蓖麻子百粒，雄黄一钱细研，如上法涂之。

　　一方

　　蓖麻子三粒，巴豆四粒（巴豆恐伤脐），各去壳，入麝香研细，贴在脐中。歌曰：三麻四粒脱衣裳，研碎将来入麝香，若有妇人遭产难，贴在脐中两分张。

　　立圣丹

　　治产难横逆恶候，死胎不下，并治神验。

　　寒石（四两，内二两生，二两赤研细）（以寒激之，亦是一法，然须因人而施，毋妄试也）朱砂上同研如深桃花色，每用三分，井华水调如薄糊，以纸花剪如杏叶大，摊上，贴脐心，候干再易，不过三上，便产。

　　[卷之十　临产门] 治难产杂方

　　益母草方

　　益母草捣取汁七合，煎半，顿服，立下。（益母不惟催生，抑且心痛有验）无新者，以干者一大把，水七合煎服。

　　一方

　　令产妇两手各握石燕一枚，须臾即下。

　　一方

　　云母粉半两，温酒调服，入口即产，万不失一。

　　一方

　　桂心为末，童便酒调服一钱，神效，名救苦散。

　　一方

　　用伏龙肝研末，每服一钱，酒调下。

　　一方

　　腊月兔头为末，葱白煎汤调服二钱，立生。

　　一方

　　烧铜钱通红，放酒中饮之。

　　一方

　　皂子二枚，研末酒调下。

　　一方

　　用鱼胶一尺，新瓦上灰，陈醋调服，立下。（鱼胶方，尝试果验）

　　一方

　　好墨新汲水浓磨服之。

　　一方

　　取弓弩弦以缚腰，及烧弩牙令赤，纳酒中饮之。皆取法于快速之义也。

　　一方

　　神曲末，水服方寸匕。

　　一方

　　赤小豆为末，东流水服方寸匕。

　　一方

　　当归末酒调一钱服，良久再服。

　　一方

　　车轴脂，吞大豆许两丸。

　　一方

　　红苋菜与马齿苋同煮熟，临产食之，即下。

　　一方

　　车前子为末，酒服二钱。

　　一方

　　取本夫带五寸，烧存性，酒调服下。

　　一方

　　取槐树东枝，令产妇把之，易产。

　　一方

　　用紫苏煎汤，调益元散服之，即产。

　　一方

　　吞槐子十四粒即下。

　　一方

　　取槐子十四枚，蒲黄一合，纳酒中温服，须臾不生，再服之，水服亦得。

　　一方

　　生姜汁、生地黄汁各半升，合煎熟，顿服之。（凡产妇药性不同，胎气各异，诸方种种，俱云神效，然用者必详症体选之方验，不然恐漫尝无益）

　　[卷之十　临产门] 治交骨不开

　　龟壳散

　　治交骨不开，不能生产。

　　当归川芎（各一两）败龟板（一个，酥炙）妇人头发（生男女多者一握，烧存性）上为散，每服五钱，水煎服，约人行五里即生，如胎死亦下，灼过龟板亦可。

　　[卷之十　临产门] 治胎死腹中

　　乌金散

　　治难产或热病，胎死腹中，或因颠仆，或从高坠下，或房室惊搐，或临产惊动太早，触犯禁忌，或产时未到，经行先下，恶露已尽，致胎干子死，身冷不能自出。但视产母面赤舌青，是其候也，面青舌赤，母死子活；唇青吐沫，子母俱毙。又有双胎，或一死一活，其侯难知，临时观变可也。

　　熟地黄（洗切，焙干酒焙）真蒲黄大当归交趾桂杨芍药军姜（去皮）粉草（各一两）小黑豆（四两）百草霜（五钱）上为末，每用二钱，米醋半合许，沸汤六七分，浸起温服。疑贰之际，且进佛手散，酒水合煎二三服探之，若未死，子母俱安，若胎已死，立便逐下。的知其胎死，进此药后，更进香桂散，须臾如手推下。常用催生，更加好滑石末半两，葵子五十粒，捶碎黄柞叶七八皮，葱白二寸，顺流水煎汤调下，盖滑石能利小便，柞叶行气逐血，葱白内通阳气，气盛血行即产矣。

　　香桂散

　　下死胎。

　　麝香（五分，另研。一方用当门子一个）官桂（三钱，为末，一方用桂枝二钱）上和匀，作一服，温童便酒，或葱汤调服，（服法妙）须臾如手推下。此方比之用水银等，不损血气。一方加白芷三钱。一方单用桂末一钱，童便调下，名救苦散。

　　平胃散

　　治死胎不下，指甲青，舌青胀闷，口中作屎臭。

　　苍术（米泔浸）陈皮浓朴（姜汁炒，各一钱）甘草（炙，五分）上锉一剂，酒水各一盏，煎至一盏，投朴硝半两，再煎三五沸，温服，其胎化血水下。

　　或只用朴硝半两，研细，以童便调，温服，亦妙。或用二钱，以顺流水调下。（一平胃散也，而用以下死胎，可见用法之不穷如此。盖胃行则死胎自行，更投朴、硝，则无不下矣，妙妙）

　　一方

　　治妊娠三五个月，胎死在腹中不出。

　　大腹子赤芍药榆白皮（各三两）当归（炒一两）滑石（七钱半）瞿麦葵子（炒）茯苓粉草黄芩（各半两）上为粗末，每服四钱，水煎服。

　　千金神造汤

　　治动胎及产难，子死腹中，并妊娠两儿，一死一生，服之令死者出，生者安，神验。

　　蟹爪（一升）甘草（一两）阿胶（三两）（药妙，分两尤奇）上三味，以东流水一斗先煮蟹爪、甘草（东流取其顺下，先煮取其力全），得三升，去滓，次纳胶，令烊，顿服之，不能分再服。若人困，拗口纳药，药入即活，煎药作东向灶、用苇薪煮之。（煮苇薪取轻虚之意）

　　一方

　　治胎死腹中，干燥着背。

　　葵子（一升）（要知葵子多用方妙）阿胶（二两）上以水五升煮取二升，顿服之。未出再煮服。

　　一方

　　治子死腹中，或半生不下，或半着脊骨，在草不产，血气上荡母心，面无颜色，气欲绝，及治胞水早干，胎涩不下。

　　猪脂（一斤）白蜜（一升）淳酒（二升）上三味，共煎至二升服，分温二服，不能服者，随多少缓缓服之。

　　一方

　　治胎死腹中，或半产不下。

　　官桂（五钱）牡丹皮川芎葵子（各一钱二分）上为细末，每服三钱，葱白汤下。

　　半夏汤

　　治胎衣不下，或子死腹中，或血冲上昏闷，或血暴下，及胞干而不能产者。

　　半夏曲（一两半）桂（去皮，七钱半）大黄（五钱）桃仁（三十个，去皮尖炒）上为粗末，先服四物汤一二服，（妙在先服四物）次用此药三钱，生姜三片，水煎服。如未效，次服下胎丸。

　　下胎丸

　　治产难，胞衣不出，横倒者，及儿死腹中，母气欲绝者。

　　半夏（生）白蔹（各半两）上为细末，滴水丸，如桐子大，食后用半夏汤下三二丸，续续加至五七丸。（一方下三十丸。

　　渐加至五十丸。）（治肥胖痰多难产者妙）

　　一方

　　治生产不顺，胎死腹中，胎衣不下，临产危急妙。

　　蛇蜕（一条全者，香油灯上烧研）麝香（少许）上为末，童便酒各半盏，调下一服即生效。

　　霹雳夺命丹

　　治临产蓦然气痿，目翻口噤，面黑唇青，沫退场门中，子母俱损，两脸微红，子死母活。

　　蛇蜕（一条，瓦罐内）蚕蜕（烧，二钱）男子发（烧灰，一钱）乳香（五分）黑铅（二钱半）水银（七分半，根据前法作）千里马（即路上左脚旧草鞋一只，取鞋鼻洗净烧灰，一钱）上为末，以猪心血丸，如桐子大，金银箔七片为衣，每服二丸，用倒流水灌下，或入伏龙肝调下。（危症极矣，必黑铅、水银方妙。然症少缓者，切不可用之）

　　宣明砂散

　　治胎死腹中不下。

　　砂（研细）当归（各一两）上研极细，只分作二服，温酒调下，如重车行五里，不下再服。

　　牛膝丸

　　下死胎。

　　杜牛膝（三两）紫金藤（紫金藤即紫木香）蜀葵根（各七钱）当归（四钱）肉桂（三钱）麝香（五分）上为末，米糊为丸，如桐子大，朱砂为衣，每服五十丸，乳香汤送下。

　　一方

　　治产难数日，子死腹中不出，母气欲绝。

　　瞿麦（六两）通草桂心（各三两）牛膝榆白皮（各四两）上细切，用水九升，煮取三升，去渣，分三服，顿饮即下。一方无榆白皮，有天花粉四两，大能堕胎。（天花粉亦能坠胎）

　　一字神散

　　治子死腹中，胞衣不下，胞破不生，累有神验。

