<!-- { "loadSidebar": true } -->
　　鬼臼（亦可治鬼胎）不拘多少，黄色者，去毛，研为末，以手指捻之如粉，极细为度。此药不用罗，每服三钱，用无灰酒一盏，煎至八分，通口服，立生如神。

　　[卷之十　临产门] 治死胎杂方

　　（以下二十余方，随人取便用之）

　　一方

　　用辰砂一两，以水煮数沸为末，取酒服之，立出。

　　一方

　　真珠二两为末，酒调，服尽立出。

　　一方

　　葵子为末，酒服方寸匕。若口噤不开，格口灌之，药下即活。

　　一方

　　鹿角屑一两，葱五茎，豆豉半合，水煎服。

　　一方

　　鹿角烧灰存性为末，每服三钱，温酒调下。

　　一方

　　水银半两，桂末三钱，温酒调下，粥饮亦得。

　　一方

　　锡粉、水银各一钱，枣肉丸，如大豆大，水吞下立出。

　　一方

　　用鸡子黄一个，生姜自然汁一合，调匀顿服，分娩后，用芸薹子粥补之。

　　一方

　　瞿麦二两，锉碎，水八盏，煎一盏服，未出再服。

　　一方

　　灶心黄土为末，酒调服二钱。

　　一方

　　锅底墨，酒调服。

　　一方

　　米、麦、赤小豆，同煮浓汁服，立出。

　　一方

　　红花酒煮汁服二三盏。

　　一方

　　以利斧赤置酒中，待温饮之，其子自下。

　　一方

　　用雌鸡粪二十一枚，水二升五合，下米作粥食，即下。

　　一方

　　用三家鸡卵各一枚，三家盐各一撮，三家水合一升，合煮，令产妇东向饮之立出。

　　一方

　　取夫尿二升，煮令沸饮之。

　　一方

　　以黄牯牛粪，涂母腹上，立出。

　　一方

　　以牛粪炒令大热，入醋半盏，以青布包裹，于母脐上下熨之，立下。

　　一方

　　用乌鸡一只，去毛细切，水煎三二升，候汤通手，用衣帛蘸摩腹中，胎自出。

　　一方

　　榆白皮煮汁服二升。

　　一方

　　治有孕，月数未足，子死腹中，母欲闷绝，取大豆三升，醋煮浓汁三升，顿服。

　　一方

　　用栝篓根一味，焙为末，每服二钱，取顺流水下。

　　卷之十一 产后门上

　　[卷之十一　产后门上] 论产后调理法

　　大全

　　云：凡生产毕，饮热童便一盏，不得便卧，宜闭目少坐，须臾上床，宜仰卧，不宜侧卧，宜竖膝，未可伸足，高倚床头，浓铺褥，遮围四壁，使无孔隙，免致贼风。及以醋涂鼻，或用醋炭，及烧漆器，更以手从心至脐下，使恶露不滞，如此三日，以防血晕、血逆。不问腹痛不痛，有病无病，以童便和酒半盏，温服五七服。酒虽行血，亦不可多，恐引血人四肢，且能昏晕。宜频食白粥少许。一月之后，宜食羊肉、猪蹄少许。仍慎言语，七情寒暑，梳头洗足，以百日为度，若气血素弱者，不计日月，否则患手足腰腿酸痛等证，名曰蓐劳，最难治疗。初产时，不可问是男是女，恐因言语而泄气，或以爱憎而动气，皆能致病（吃紧语）。不可独宿，恐致虚惊；不可刮舌，恐伤心气；不可刷齿；恐致血逆。须血气平复，方可治事，犯时微若秋毫，成病重如山岳，可不戒哉。（陈藏器云，渍苎汁与产妇服之，将苎麻与产妇枕之，止血晕；产妇腹痛，以苎安腹上则止。）产妇将息如法，脏腑调和，庶无诸疾苦，须先服黑神散、四物汤、四顺理中丸、七宝散；若壮热头痛，此乳脉将行，用玉露散；头目不清，是血晕，用清魂散；粥食不美，是胃气虚，用四顺理中丸。（皆新产切实治法，须熟之）

　　[卷之十一　产后门上] 论产后大补血气为主

　　丹溪

　　曰：产后当大补血气为主，虽有杂证，以末治之（产后虽当大补，亦宜审恶露有无，内伤外感虚实何如？庶为合理）。产后补虚，用参、术、黄、陈皮、归身尾、川芎、炙草；如发热，轻则加茯苓淡渗之（热轻用淡渗，人所易忽，却最妙），其热自除，重则加干姜。

　　凡产后有病，先固气血。产后一切病，多是血虚，皆不可发表。新产后不可用芍药，以其酸寒能伐生发之气故也。大抵胎前毋滞，产后毋虚。（法言）

　　[卷之十一　产后门上] 论产后服热药之误

　　丹溪

　　曰：或问新产之妇，好血已亏，污血或留，彼黑神散非要药乎？答曰：至哉坤元，万物资，理之常也。初产之妇，好血未必亏，污血未必积，脏腑未必寒，何以药为？饮食起居，勤加调护，何病之有？诚有污血，体怯而寒，与之数帖，亦自简便。或有他病，当求病起何因，病在何经，气病治气，血病治血（此论出《局方发挥》，其血病治血以下，尚有寒者温之，热者清之，凝者行之，虚者补之，血多者止之五句，似不可少，姑识之，以便采择），何用拘执此方，例令服饵？设有性急者，形瘦者，本有怒火者。夏月坐蓐者，时在火令，姜桂皆为禁药。至于将护之法，尤为悖理，肉汁发阴经之火，易成内伤之病，先哲具在训戒，胡为以羊鸡浓汁作糜，而又常服当归建中汤、四顺理中丸，虽是补剂，并是偏热，脏腑无寒，何处消受？若夫儿之初生，母腹顿宽，便啖鸡子，且吃火盐，不思鸡子难化，火盐发热，展转生证，不知所因？率尔用药，宁不误人。予每见产妇之无疾者，必教之以却去黑神散，与夫鸡子、火盐、诸品肉食，且与白粥将理，间以些少石首鲞，煮令甘澹食之，半月后方与少肉。若鸡子亦须豁开澹煮，大能养胃却疾。彼当富之家，骄恣之妇，卒有白带头风，气痛膈筑，痰逆口干，经事不调，发秃体热等证，皆是阳盛阴虚之病。天生血气，本自和平，曰盛曰虚，又乌知非此等谬妄，有以兆之耶！

　　[卷之十一　产后门上] 论新产三病

　　仲景

　　云：问新产妇人有三病，一者病痉，二者病郁冒，三者大便难，何谓也？师曰：新产血虚，多汗出，喜中风，故令病痉（读此则知痉症亦有外来，不可专主气血不足而骤用补剂，反致不救也）。亡血复汗寒多，故令郁冒。亡津液胃燥，故大便难。（产妇郁冒，即今世所谓血晕也。）

　　[卷之十一　产后门上] 产后诸忌

　　千金

　　云：凡产后满百日，乃可会合，不尔，至死虚羸，百疾滋长，慎之（至言）！凡妇人患风气，脐下虚冷，莫不由此早行房故也。产后七日内，恶血未尽，不可服汤，候脐下块散，乃进羊肉汤（不可服汤，谓不可服补气之剂，故羊肉汤亦俟块散后服）。有痛甚切者，不在此例，候两三日消息，可服泽兰丸，此至盈月，丸药尽为佳。不尔，虚损不可平复也，至极消瘦，不可救者，服五石泽兰丸补之，服法必七日之外，不得早服也。凡妇人因暑月产乳，取凉太多，得风冷，腹中积聚，百疾竞起，迄至于死，百方疗不能瘥，桃仁煎主之，出蓐后服之。

　　妇人总令无病，每至秋冬，须服一二剂，以至年内，常将服之佳。

　　[卷之十一　产后门上] 脉法

　　脉经

　　云：诊妇人生产之后，寸口脉洪疾不调者死，沉微附骨不绝者生（不调字并附骨不绝字，重看）。妇人新生乳子，脉沉小滑者生，实大坚弦急者死。

　　丹溪

　　曰：产前脉细小，产后脉洪大者，多死。又曰：产前脉当洪数，既产而洪数如故者，多主死。（此亦大概言之，今见产后，岂无脉洪数而生者。）（洪数中得胃气者亦生，坚强者死，亦须审原禀脉何如？乃当知）

　　[卷之十一　产后门上] 胞衣不下

　　大全

　　云：夫有产儿出，胞衣不落者，世谓之息胞。由产初时用力，比产儿出，而体已疲惫，不复能用力，产胞经停之间，而外冷乘之，则血道涩，故胞之不出，须急以方药救治，不妨害于儿。所奈者，胞系连儿脐，胞不出，即不得以时断脐浴洗，冷气伤儿，则成病也。旧法胞衣不出，恐损儿者，根据法截脐而已，产处须顺四时方向，并避五行禁忌，若有触犯，多令产妇难产。

　　郭稽中

　　论曰：胎衣不下者何？答曰：母生子讫，流血入衣中，衣为血所胀，故不得下。治之稍缓，胀满腹中，以次上冲心胸，疼痛喘急者难治。但服夺命丹，以逐去衣中之血，血散胀消，胎衣自下，牛膝汤亦效。

　　薛氏

　　曰：有因恶露入衣，胀而不能出；有因元气亏损，而不能送出。其恶露流衣中者，腹中胀痛，用夺命丹，或失笑散以消瘀血，缓则不救；其元气不能送者，腹中不胀痛，用保生无忧散，以补固元气（分别有余、不足），或用蓖麻子肉一两（蓖麻法少验），细研成膏，涂母右足心，衣下即洗去，缓则肠亦出，如肠不上，仍用此膏涂脑顶，则肠自入，益母丸亦效。

　　家人妇胎衣不落，胸腹胀痛，手不敢近，此瘀血为患，用热酒下失笑散一剂，恶露胎衣并下。

　　一产妇胎衣不出，腹不胀痛，手按之痛稍缓，此是气虚，而不能送出，用无忧散而下。前证余询诸稳婆云，宜服益母草丸，或就以产妇头发入口作呕，胎衣自出（作呕者，为借力出也，设不能出，徒伤气血），其不出者，必死。授与前法甚效。

　　一产妇产后面赤，五心烦热，败血入胞，胞衣不下，有冷汗，思但去其败血，其衣自下，遂用黑豆二合炒透，然后烧红铁秤锤同豆淬酒，将豆淋酒化下益母丹二丸，胞衣从血而出，余证尽平。（此方最佳）

　　夺命丹

　　治胞衣不下，盖儿之初生，恶血流入衣中，为血所胀塞，故不得下，须臾冲上逼心即死，急服此药，（此郭稽中方，配制有神）黑附子（炮，五钱）丹皮（一两）干漆（炒烟尽，二钱五分）上为细末，用米醋一升，大黄末一两，同煮成膏，和前药为丸，如桐子大，每服五七丸，温酒下。

　　夺命丸

　　治胞衣不下，并治胎死。

　　牡丹皮桃仁茯苓赤芍桂心（各等分）上为末，蜜丸弹子大，每一丸，醋汤化下，或葱白煎浓汤下，尤妙，连进两丸，死胎腐烂立出。

　　牛膝汤

　　治胞衣不出，脐腹坚胀，急痛即杀人，服此药胞即烂下，死胎亦下。

　　牛膝瞿麦（各四两）当归尾通草（各六两）滑石（八两）葵子（五两）一方有桂心二两。

　　上细切，以水九升煮取三升，分三服。

　　牛膝散

　　治胞衣不出，腹中胀痛，急服此药，腐化而下，缓则不救。

　　牛膝川芎朴硝蒲黄（各七钱半）当归（一两五钱）桂心（五钱）上锉，每服五钱，加生姜三片，生地黄一钱，水煎服。

　　加桂芎归汤

　　有胎衣不下，因产母元气虚薄者，以此温之自下。

