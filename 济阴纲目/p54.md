<!-- { "loadSidebar": true } -->
　　红花一两，捣为末，分作二服，酒二盅，煎取一盅，并服。如口噤，斡开灌之，速效。

　　一方

　　用红花三两新者，无灰酒、童便各半升煮取一盏，服之。

　　一方

　　用苏木三两细锉，水五升煮取二升，分再服瘥。无苏木，取绯衣煮汁服之，亦得。（以上俱破血轻剂。）

　　牡丹散

　　治产后血晕，闷绝口噤，则斡开口灌之。

　　牡丹皮大黄（煨）芒硝（各一两）冬瓜子（半合）桃仁（三十个，去皮尖）上锉，每服五钱，水三盅煎至一盅半，去滓，入硝又煎，分二服。（用到硝黄，法亦极矣，宜慎之）

　　产书一方

　　治产后心烦，手脚烦热，气力欲尽，血晕，连心头硬，心寒热不禁。

　　接骨木破之，如算子大一握，以水一升煎至半升，分温二服，或小便数，恶血不止，服之则痊。此木煎三遍，其力一般，此是起死之方。（以上二方俱重剂，点滴不出者宜用。）以上治恶血攻冲昏晕之剂。

　　荆芥散

　　治产后风虚血晕，精神昏昧。

　　荆芥（一两三钱）桃仁（炒，五钱）上为细末，温水调下三钱。微喘，加杏仁炒，甘草各三钱。

　　一方

　　治产后血晕，用荆芥穗为末，童便调下二三钱，极妙。

　　一方

　　用多年陈荆芥穗灯烟上燎焦黑存性，每服三钱，童便少酒调下，极妙。

　　一方

　　治产后血晕，身痉直，戴眼，口角与目外向上牵急，不知人，取鸡子一枚，去壳取清，以荆芥末二钱调服，仍根据次调治。（荆芥气虚人不可服。）（接此乃肝热生风之候，由血虚而肝急也，然痉与戴眼俱属太阳，要知之）以上治风虚血晕之剂。

　　仓公散

　　治产后血厥而冒。

　　瓜蒂藜芦白矾（各一分）雄黄（半分）上为末，每用少许吹鼻取嚏，内服白薇汤。（取嚏治痰，先通其壅，后补其血也，妙妙）

　　白薇汤

　　治产后胃弱不食，脉微多汗，亡血发厥郁冒等证。

　　白薇当归（各六钱）人参（三钱）甘草（一钱半）上切，分作二帖，水煎服。

　　以上治血厥之剂。

　　[卷之十一　产后门上] 恶露不下

　　大全

　　云：夫恶露不下者，由产后脏腑劳伤，气血虚损，或胞络挟于宿冷，或产后当风取凉，风冷乘虚而搏于血，则壅滞不宣，积蓄在内，故令恶露不下也。

　　薛氏

　　曰：前证若恶露不下，用失笑散，若气滞血凝，用花蕊石散。

　　一产妇患前证，服峻厉之药，恶露随下，久而昏愦，以手护其腹。余曰：此脾气复伤作痛，故用手护也。以人参理中汤加肉桂二剂，补之而愈。

　　起枕散

　　治产后恶血不行，心腹及儿枕作痛，甚危。

　　当归白芍药（酒炒，各三钱）（此产后温行正药，白芍酒炒亦无妨）川芎（二钱）官桂元胡索牡丹皮蒲黄（炒）五灵脂（炒）没药（各一钱）白芷上锉，水煎，入童便，空心服。

　　荷叶散

　　治产后恶露不下，腹中疼痛，心神烦闷。

　　干荷叶（二两）鬼箭羽桃仁刘寄奴蒲黄（各一两）上为粗末，每服三钱，以童便一大盏（此以心神烦闷，故不用热药，而加童便以引下），姜二片，生地黄一分，捶碎同煎，至六分热服。

　　通瘀饮

　　治产后恶露不通，心慌昏沉，寒热交攻。

　　归尾大黄（各三钱）白术木通（各一钱）红花（五分）桃仁（三十个，捣烂另入）上用水一碗、酒一小盏煎三沸，入桃仁，再煎一沸，温服。（既用大黄，复用白术，岂得已之心，加酒同煎，桃仁后入，又治法之妙）

　　广济方

　　疗产后恶露不下。

　　川牛膝大黄（各一两）牡丹皮当归（各一两半）芍药蒲黄桂心（各一两）上为末，以生地黄汁调，酒服方寸匕，日二服，血下愈。（此方寒热并用，逐瘀而不峻，妙在为末，调生地黄汁酒服）

　　保命集方

　　治妇人恶血不下。

　　当归芫花（炒等分）（芫花大毒，用须斟酌）上为细末，每服三钱，酒调下。

　　又用好墨醋淬末，童便、酒下。

　　没药丸

　　治产后恶露方行，而忽然断绝，骤作寒热，脐腹百脉皆痛，如锥刺非常。此由冷热不调，或思虑动作，气所壅遏，血蓄经络。

　　当归（一两）芍药桂心（各半两）桃仁（去皮尖，炒研）没药（研，各二钱半）虻虫（去翅足，炒）水蛭（炒焦，各三十枚）（虻虫水蛭，非万不得已不敢用）上为末，醋糊丸，如碗豆大，醋汤下三丸。

　　黑龙丹

　　见前胞衣不下。

　　治恶血不下杂方

　　一方

　　用蒲黄三两炒，水三升煮取一升，顿服。

　　一方

　　用益母草捣绞汁，每服一小盅，入酒一合，温服。

　　一方

　　用麻子五升，酒一升浸一宿，明旦去滓，温服一升，不瘥再服一升。

　　[卷之十一　产后门上] 恶露不绝

　　大全

　　云：夫产后恶露不绝者，由产后伤于经血，虚损不足，或分解之时，恶血不尽，在于腹中，而脏腑挟于宿冷，致气血不调，故令恶露淋沥不绝也。

　　薛氏

　　曰：前证若肝气热而不能主血，用六味地黄丸；若肝气虚而不能藏血，用逍遥散；若脾气虚而不能摄血，用六君子汤；若胃气下陷，而不能统血，用补中益气汤；若脾经郁热而血不归源（以下诸方失载，当考立斋良方），用加味归脾汤；若肝经怒火而血妄行，用加味四物汤；若气血俱虚，用十全大补汤；若肝经风邪而血沸腾，用一味防风丸。

　　芎归加芍药汤

　　治产后血崩眩晕，不知人事。

　　川芎当归芍药（各等分）（产后忌芍药，而此方用之，亦血崩者无忌耳）上咀，每服四钱，水煎热服。一方加黄芩、白术。

　　加味四物汤

　　治产后血崩如豆汁，紫黑过多者。（有谓如豆汁者湿，紫黑者热，又曰寒过多者虚，此方不寒不热不燥，故可通用）川芎当归芍药生地蒲黄阿胶蓟根白芷上水煎服。

　　一方

　　疗产后七八日，恶露不止。

　　败酱草（败酱治多年凝血，产后诸病腹痛，则此亦去故生新药也）当归（各六分）芍药续断（各八分）川芎竹茹（各四分）生地黄（炒干，十二分）上细锉，以水二升煮取八合，空心顿服。

　　以上补虚之剂。

　　加味四物汤

　　治产后月余，经血淋沥不止，此陷下者举之也。

　　当归川芎白芍熟地白芷升麻（各一钱）血余灰（另入）上锉，水煎服。（族弟妇产后半月，离蓐过劳，下血倾盆，急以求救，余用此药一服立止，其效如神。）

　　千金方

　　治产后恶血不尽，或经月或半岁者。

　　升麻三两，清酒五升煮取二升半，分温再服。

　　以上升提之剂。

　　乌金散

　　治产后血迷血晕，败血不止，淋沥不断，脐腹绞痛，头目昏眩，多汗无力，及崩中下血不止。（诸症皆从败血不止来，此方之妙，不在止而在行，行则归经而止矣。治崩者，要得此旨）

　　麒麟竭

　　男子乱发灰松墨（醋淬）百草霜当归肉桂赤芍玄胡索鲤鱼鳞（烧存性，各等分）上为末，每服二钱，空心温酒调下。

　　一方

　　治产后恶血不绝，崩血不可禁，腹中绞痛，气息急。

　　乱发（烧，一两）阿胶（二两）代赭石干姜（各三两）干地黄（四两）（妙在地黄为君）马蹄壳（烧，一个）牛角腮（五两，酥炙）上为细末，炼蜜丸如梧桐子大，每服三四十丸，空心米饮下，日二服。

　　豆淋酒

　　治产后犹有余血水气者。（余血瘀血也，故用行法）黑豆五升熬令烟尽，投瓷器内，以酒一斗，淬之饮，盖豆淋酒治污血，又能发表也。

　　蒲醋饮子

　　治新产压血，逐败滋新，此药治血神效，又非黑神散之可比也。月内每日一二服尤良，及疗一切恶露与血积。

　　真蒲黄不拘多少，熬米醋令稠，和药成膏，每服一弹子大，食前醋汤化开服。（二味有且战且守之能）一方用蒲黄二两，水煎顿服。

　　一方

　　治产后泄血不止，无禁度，及治腹痛胸膈闷。

　　姜黄为末，酒服方寸匕，日三四服。

　　胡氏曰：姜黄治恶露不止。

　　以上行污血之剂。

　　牡蛎散

　　治产后恶露淋沥不断，心闷短气，四肢乏弱，头目昏重，五心烦热，面黄体瘦。

　　牡蛎粉（）川芎熟地茯苓龙骨（各二钱）当归（炒）续断艾叶人参五味子地榆（各一钱）甘草（五分）上锉，分二帖，加生姜三片，枣一枚，水煎，食前服。此收涩之剂，虚脱者宜用。

　　[卷之十一　产后门上] 血崩不止

　　陈氏

　　曰：产后血崩者何？答曰：产卧伤耗经脉，未得平复，劳役损动，致血暴崩，淋沥不止，或因酸咸不节伤蠹，荣卫衰弱，亦变崩中。若小腹满痛，肝经已坏，为难治。急服固经丸止之。陈无择评曰：血崩不是轻病，产后有此，是谓重伤，恐不止酸咸不节而能致之，多因惊忧恚怒，脏气不平，或产后服断血药早，致恶血不消，郁满作坚，亦成崩中。固经丸自难责效，不若大料煮川芎汤加芍药，候定，续次随证诸药治之为得。

　　薛氏

　　曰：前证若血滞小腹胀满、用失笑散，血少小腹虚痞，川芎汤；肝火血妄行，加味逍遥散，脾郁不统血，加味归脾汤；脾气虚不摄血，补中益气汤；浓味积热伤血，清胃散加槐花；风热相搏伤血，四君子加防风、枳壳。

　　一产妇血崩，小腹胀痛，用破气行血之剂，其崩如涌，四肢不收，恶寒呕吐，大便频泻，余用六君加炮黑干姜，四剂稍愈（见症在脾胃，故用六君加炮姜），又以十全大补三十余剂而痊。

　　一产妇血崩因怒，其血如涌，仆地，口噤目斜，手足抽搐，此肝经血耗生风，余用六味丸料一剂，诸证悉退，但食少晡热，佐以四君、柴胡、牡丹皮而愈。

　　芎归加芍药汤

　　治产后血崩，眩晕不知人事。

　　方见前恶露不绝。

　　加味四物汤

　　治产后血崩如豆汁，紫黑过多者。

　　方见前恶露不绝。

　　奇效四物汤

　　治产后血崩，素有热者。

　　方见血崩门。

　　干熟地黄散

　　治产后崩中，头目旋晕，神思昏迷，四肢烦乱，不知人事。（崩久虚脱者宜之）干熟地黄黄伏龙肝赤石脂（各一两）当归（七钱半）川芎阿胶艾叶白术人参甘草（各半两）上咀，每服四钱，生姜三片，水煎温服。

　　阿胶丸

　　治产后崩中，下血不止，虚羸无力。

