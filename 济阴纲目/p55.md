<!-- { "loadSidebar": true } -->
　　阿胶赤石脂（各一两半）续断川芎当归丹参甘草（各一两）龙骨鹿茸（酥炙）乌贼鱼骨鳖甲（炙，各一两）上为细末，炼蜜丸，如桐子大，空心温酒二三十丸。（一派固血，不用补气，尤妙在鹿茸，谓其能引血上升也）

　　瑞莲散

　　治产后恶血崩漏，状如涌泉。

　　瑞莲（一百枚，烧灰存性）棕榈（烧存性）当归（各一两）官桂（半两）槟榔（二枚）川芎鲤鱼鳞（各七钱半，亦烧灰用）上为细末，每服三钱，煨生姜酒调服。如未止，更进一服。或非时血崩，无药可治，但进三服即止。

　　固经丸

　　治产后血气未复，而有房事，及劳役伤损，致血暴崩，或淋沥不止。（温涩之剂，固脱以暖下元）艾叶赤石脂（）补骨脂（炒）木贼（各半两）附子（一枚，炮去皮）上为细末，糊丸，如桐子大，每服二十丸，温酒或米饮下。

　　千金方

　　治产后崩中，下血不止。（此方惟心气郁者宜之）菖蒲一两半锉，酒二盅煎一盅，去渣，分三服，食前下。

　　[卷之十一　产后门上] 心痛

　　大全

　　云：产后心痛（心痛曰产后，则与寻常之病不同矣，当于血分求之），为阴血亏损，随火上冲心络，名曰心胞络痛，宜大岩蜜汤治之。若寒伤心经，名曰真心痛，朝发夕死，夕发朝死，无药可救。

　　薛氏

　　曰：前证若阳气虚寒，用岩蜜汤温之；瘀血上冲，用失笑散散之；血既散而痛仍作，用八珍汤补之。大凡心腹作痛，以手按之却不痛，此血虚也，须用补养之剂。

　　一产妇患前证，昏愦口噤，冷汗不止，手足厥逆，用六君子加附子一钱，以回其阳，二剂顿苏，又以十全大补汤，养其血气而安。

　　一产妇患前证，手不敢近腹，用失笑散一服，下瘀血而愈，次日复痛，亦用前药而安。

　　一产妇患前证，用大黄等药，其血虽下，复患头痛、发热、恶寒，次日昏愦，自以两手坚护其腹，不得诊脉，视其面色青白。余谓脾气虚寒而痛也，用六君子汤加姜、桂而痛止，又用八珍汤加姜、桂而安。

　　大岩蜜汤

　　（一名桂心汤）治素有宿寒，因产大虚，寒搏于血，血凝不散，上冲心之络脉，故作心痛。（书病缘明甚）熟地黄当归（酒浸）独活吴茱萸（炒）白芍（炒）干姜桂心（不见火）远志（各一钱）细辛甘草（各五分）上锉，水煎服。或云熟地泥膈，安能去痛，合用生干地黄。

　　失笑散

　　治产后恶血上攻，心腹绞痛欲死，及儿枕痛，或牙关紧急，一服可愈。（果验）蒲黄（炒）五灵脂（各一钱）上为细末，作一服，用酽醋调膏，入水一盏煎服。

　　金黄散

　　治恶血上冲，心腹作痛，或发热作渴。

　　玄胡索蒲黄（各一钱）桂心（二分）上为末，酒调服。

　　火龙散

　　治产后气滞心痛。

　　茴香（炒）川楝子（炒，各一两）艾叶（盐炒，半两）上为末，水煎服。

　　伏龙肝散

　　治产后恶物不出，上攻心痛。

　　赤伏龙肝研细，每服三五钱，温酒调下。泻出恶物立止。

　　一方

　　治产后恶血冲心痛，气闷欲绝。

　　用桂心三两，捣为细末，狗胆汁和丸，（狗胆能破瘀血，同桂心更治绝闷妙）如樱桃大，每服二丸，热酒调下，不拘时。

　　一方

　　治产后血不尽，心腹痛。

　　荷叶炒令香为末，水煎下，方寸匕。

　　[卷之十一　产后门上] 腹痛

　　（并小腹痛）

　　薛氏

　　曰：产后小腹作痛，俗名儿枕块，用失笑散行散之（按腹痛原文尚有数症，曰因气滞用玄胡索散：因外寒用五积散；因怒气用四物加木香、柴胡；因阳气虚弱用四君、当归、炮姜：因脾虚血弱，用六君、当归、炮姜）。若恶露既去而仍痛，用四神散调之，若不应，用八珍汤。若痛而恶心，或欲作呕，用六君子汤。

　　若痛而泄泻，用六君子汤送四神丸。若泄泻痛而后或后重，用补中益气汤送四神丸。

　　若胸膈饱胀，恶食吞酸，或腹痛手不可按，此是饮食所致，用二陈加山楂、白术以消导；若食既消而仍痛，或按之不痛，或更加头痛，烦热作渴，恶寒欲呕等证，此是中气被伤，宜补脾胃为主。若发热腹痛，按之痛甚，不恶食，不吞酸，此是瘀血停滞，用失笑散消之。若止是发热头痛，或兼腹痛，按之却不痛，此属血虚，用四物加炮姜、参、术以补之。如发渴用白虎（发渴恐属血虚，用白虎宜慎！东垣云：血虚忌白虎）；气弱用黄；血刺痛，则用当归；腹中痛，则加芍药。宜详察脉证而用之。

　　一产妇腹痛发热，气口脉大，余以为饮食停滞，不信，乃破血补虚（因实成虚，因虚投补，当与勿当，医者病者两责之，幸勿误也），反寒热头痛，呕吐涎沫，又用降火化痰理气，四肢逆冷，泄泻下坠，始悔，问余曰，何也？余曰：此脾胃虚之变证也，法当温补，遂用六君子加炮姜二钱，肉桂、木香各一钱，四剂，诸症悉退，再用补中益气之剂，元气遂复。

　　一妇人产后腹痛后重，去痢无度，形体倦怠，饮食不甘，怀抱久郁，患茧唇（茧唇因虚，宜以脉症参之），寐而盗汗如雨，竟夜不敢寐，神思消烁。余曰：气血虚而有热，用当归六黄汤纳黄芩、黄柏炒黑一剂，汗顿止，再剂全止，乃用归脾汤、八珍散兼服，元气渐复而愈。

　　一产妇小腹作痛，服行气破血之药不效，其脉洪数，此瘀血内溃为脓也，以瓜子仁汤二剂痛止，更以太乙膏下脓而愈。产后多有此病，纵非痈，用之更效。

　　一产妇小腹痛，小便不利，用薏苡仁汤二剂痛止，更以四物加红花、桃仁下瘀血而愈。

　　大抵此证皆因荣卫不调，或瘀血停滞所致。若脉洪数，已有脓；脉但数，微有脓；脉迟紧，乃有瘀血，下之即愈。若腹胀大，转侧作水声，或脓从脐出，或从大便出，宜用蜡矾丸、太乙膏，及托里散。

　　一产妇小腹作痛，有块，脉芤而涩，以四物加玄胡、红花、桃仁、牛膝、木香，治之而愈。

　　一妇产后小腹患痛，服瓜子仁汤下瘀血而痊。凡瘀血停滞，宜急治之，缓则腐化为脓，最难治疗。若流注关节，则患骨疽，失治多为败症。

　　一妇人寒月中，产后腹大痛，觉有块，百方不治。一人教以羊肉四两，熟地二两，生姜一两，水煎服之，二三次愈。（曰觉有块，想是寒气乘虚而聚，非真实也，不然，何以羊肉、熟地愈哉）

　　大全

　　云：儿枕者，由母胎中宿有血块，因产时，其血破散，与儿俱下，则无患也。若产妇脏腑风冷，使血凝滞在于小腹不能流通，则令结聚疼痛，名之曰儿枕。

　　全匮

　　云：产后七八日，无太阳证，少腹坚痛，此恶露不尽，不大便，烦躁发热，切脉微实，再倍发热，日晡时烦躁者，不食，食则谵语，至夜即愈，宜大承气汤主之，热则里结在膀胱也。（既曰恶露不尽，不大便而躁热矣，然不用桃仁承气，而用大承气者何？盖热结在膀胱，故宜大承气也）

　　大全

　　云：产后恶血，虽常通行，或因外感五邪，内伤七气，致令斩然而止，余血壅滞，所下不尽，故令腹痛，当审其因而治之。

　　一产妇小腹痛甚，牙关紧急，此瘀血内停、灌以失笑散，下血而苏，又用四物加炮姜、白术、陈皮而愈。

　　一妇人经水来，比常度过多不止，遂用涩药止之，致腹作痛，此乃气血凝滞也，用失笑散二服而愈。

　　以上数段，言恶露不尽。

　　余按《金匮》所治，重在伤寒里实，不重在恶露，故其脉证皆指实热言，当以无太阳证句，及热结膀胱句玩之，便得其意。后案专主恶露言，故与前方不同，不可一律看也。

　　大全

　　云：以恶露不尽腹痛，及儿枕心腹刺痛，小腹疼痛，寒疝分为四门（寒疝，《大全》云：产后脐腹痛，乃冷气乘虚，用当归建中汤。

　　无择曰：产当寒月，入门脐下痛，手不可近者，羊肉汤。立斋曰：前症若脾胃虚寒邪侵者，蟠葱散；若肝经湿热，小便不利者，泻肝汤亦所当知，毋胶一也）。由母胎中宿有血块，产后不与儿俱下，而仍在腹作痛，谓之儿枕。其恶露下不快而作痛者，胎中原无积聚，不为儿枕也。若恶露已尽，或由他故腹痛，如仲景枳实芍药散证，或由血虚腹痛，如仲景当归生姜羊肉汤证，自当别论。故复胪列诸名方于后，若服枳实芍药散不愈，仍当求责瘀血也，故下瘀血诸方附焉，而补虚诸方终之，不复立寒疝条。

　　加味四物汤

　　治产后恶露不尽腹痛。

　　当归川芎芍药熟地（各一钱）香附（炒）五灵脂（炒，二味另为末，各一钱，临服调入）上锉一服，水煎服。痛甚者，加桃仁泥四分。

　　海藏方

　　四物汤加玄胡索、没药、白芷，治产后败血作痛。（此所加几种药，少有差等，在自择之）一方四和汤加苦楝。

　　一方四物汤加玄胡索。

　　一方四物汤加蒲黄。

　　当归蒲延散

　　治产后血瘕作痛，脐下胀满，或月经不行，发热体倦。

　　当归（八分）桂心芍药（炒）血竭蒲黄（炒，各六分）玄胡索（炒，四分）上为末，每服二钱，空心酒调下。（桂心血竭治血瘕妙）

　　玄胡索散

　　治产后恶血攻刺腹痛，及一切血气刺痛，不论新旧虚实，皆可服之。

　　当归（酒浸）玄胡索赤芍蒲黄（隔纸炒）桂皮乳香没药（各等分）上研为细末，每服三钱，温酒调，空心服。

　　延胡散

　　治产后儿枕腹痛。

　　玄胡索当归（各一两）赤芍（五钱）肉桂（七钱半）蒲黄（炒）琥珀（各二钱半）红蓝花（二钱）（更加红蓝、琥珀，治儿枕尤妙）上为末，每服三钱，童便合酒调，食前服。

　　乌金散

　　治恶露败血走刺心腹，儿枕痛，坐卧不得，余血不快。

　　川芎（七钱半，烧燃盖甑中存性）黑附子（半枚，炮去皮脐）（用烧川芎、黑附者，温血海之里也）上为细末，每三钱，童便和酒调服，痛止血下，方住服。

　　地黄散

　　治产后恶血不尽，腹中绞痛。

　　生地黄（炒）当归（炒，各一两）生姜（五钱，切碎。新瓦上炒令焦黑）上为细末，姜酒调下二钱，空心服。一方加蒲黄，为丸。

　　四神散

　　治产后瘀血不消，积聚不散作块，心腹切痛。

　　当归干姜（炮）川芎赤芍（炒，各等分）上为末，每服二钱，温酒调下。

　　黑神散

　　治产后血块痛。

　　熟地黄（一斤）陈生姜（半斤）上二味拌匀，同炒干为末，每服二钱，乌梅汤调下，常服酒调。

　　丹溪方

　　治产后血块痛，发热。

