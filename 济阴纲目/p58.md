<!-- { "loadSidebar": true } -->
　　曰：新产后患伤寒，不可轻易发汗。盖有产时伤力发热，去血过多发热，恶露不去发热，三日蒸乳发热，或有早起劳动，饮食停滞，一皆发热，状类伤寒，要在仔细详辨，切不可辄便发汗。大抵产后大血空虚（大虚变症），若汗之则变筋惕肉，或郁冒昏迷而不省，或风搐搦而不定，或大便闭涩而难去，其害非轻，切宜详审。凡有发热，且与四物汤，以川芎当归为君最多，白芍药须炒过，酒蒸熟地黄佐之，如发热，加软苗柴胡、人参、干姜炮之最效，盖干姜之辛热，能引血药入血分，气药入气分也，且能去恶养新，有阳生阴长之道，以热治热，深合《内经》之旨，予尝用之，取效如神，故录以劝。如有恶露未尽者，益母丸、黑神散必兼用之，若胃虚少食者，必加白术、茯苓，有痰呕逆者，必加陈皮、半夏，其余六经各条治例皆同，但药中必加四物汤为主，乃养血务本之要也。

　　大全

　　云：凡产后发热，头痛身疼，不可便作感冒治之，此等多是血虚，或败血作梗，宜以和平之剂与服，必效，如玉露散，或四物汤加北柴胡等分煎服（等分法，乃善守法）。若便以小柴胡汤及竹叶石膏汤之类，竟不救者多矣。

　　产后中风，数十日不解，头微痛，恶寒，时时有热，心下闷，干呕，汗出虽多，阳旦证耳，可与阳旦汤。（即桂枝汤，方见伤寒。仲景所谓中风，即今人所谓伤风，阳旦汤者，从仲景方也）

　　加味芎归汤

　　治产后血气虚，外感风寒，头痛，憎寒壮热。

　　当归川芎（各二钱）人参紫苏干葛（各一钱）上锉，加生姜三片，水煎服。

　　竹叶汤

　　治产后中风，发热面赤，喘而头痛。

　　竹叶（一把）葛根（三两）防风桔梗桂枝人参甘草（炙，各一两）上咀，每服五钱，枣一枚，姜五片，水一盏半煎一盏，去滓服，温覆使汗出，若头项强，用大附子五分，煎药扬去沫，呕者加半夏一钱。（以竹叶干葛为君，为面赤而喘也，然不用血药而用参桂，从中风也。此虽大法，用须斟酌。附子亦须善用）

　　[卷之十二　产后门中] 中风

　　大全

　　云：夫产后中风者，由产时伤动血气，劳损脏腑，未曾平复，早起劳动，致使气虚，而风邪乘虚入之（邪乘虚入，外因也，若中脏便不可治矣，即治亦须从本气为主），故风邪冷气客于皮肤经络，但疼痹，羸乏不任，少气。大凡筋脉挟寒，则挛急僻，挟湿则纵缓虚弱，若入诸脏，恍惚惊悸，随其所伤腑脏经络而生病焉。

　　郭稽中

　　论曰：产后中风者何。答曰：产后五七日内强力下床，或一月之内伤于房室，或怀忧怒，扰荡冲和，或因食生硬，伤动脏腑，得病之初，眼涩口噤，肌肉搐，渐至腰脊筋急。

　　强直者不可治，此乃人作。非偶尔中风所得也。

　　薛氏

　　曰：前证果外邪所属，形气不足，病气有余，当补元气为主，稍佐以治病之药。若强力不休，月内入房，属形气俱不足，当纯补元气，多有复苏者。若误投风药，乃促其危也。

　　（产后中风，风药不可擅用）

　　丹溪

　　曰：产后中风。口眼斜，必用大补气血，然后治痰，当以左右手脉分其气血多少以治，切不可作中风治，而用小续命汤及发表治风之药。

　　大全

　　云：产后下血过多，虚极生风者何。答曰：妇人以荣血为主，因产血下太多，气无所主，唇青肉冷，汗出，目眩神昏，命在须臾者，此虚极生风也，宜急服济危上丹，若以风药治之则误矣。

　　薛氏

　　曰：前证若心脾血气俱虚，用大补汤，如不应，加附子钩藤钩，若肝经血虚，用逍遥散加钩藤。经云：脾之荣在唇，心之液在汗。若心脾二脏虚极。急用参附汤救之。（钩藤是肝经风热药，附子是脾肾虚寒药，岂并行不悖乎）一妇人患前证。用诸补剂，四肢逆冷，自汗泄泻，肠鸣腹痛。余以阳气虚寒。用六君子加姜附各五钱，不应，以参附各一两始应，良久不服，仍肠鸣腹痛，复灸关元穴百余壮，及服十全大补汤方效。

　　大全

　　云：产后中风口噤者，是血气虚而风入于颔颊夹口之筋也，手三阳之筋结入于颔，产则劳损脏腑，伤于筋脉，风若乘之，其三阳之筋脉则偏持之，筋得风冷则急，故令口噤也。

　　大全

　　云：产后角弓反张者，是体虚受风，风入诸阳之经也。人之阴阳经络周环于身，风邪乘虚入于诸阳之经，则腰背反折，挛急如角弓之状也。（反张在背，属太阳及督脉二经，设果为风所中，能不用续命等汤乎，四物汤不妨配用）

　　薛氏

　　曰：前证因气血耗损，腠理不密，汗出过多而患者、虚象也，宜固气血为主，佐以本方。

　　丹溪

　　曰：产后当大补气血为先，虽有他证，以末治之。如恶寒发热等症，乃气血虚甚之极也。宜大剂参归术肉桂以培养之，如不应，急用炮附子，再不应，用人参一两，炮附子二三钱，名参附汤，倘有未应，乃药力未能及也，宜多用之。

　　小续命汤

　　治产后中风，身体缓急，或顽痹不仁，或口眼斜，牙关紧急，角弓反张。

　　防风（一钱）麻黄（去节）黄芩芍药人参川芎防己肉桂（各七分）附子（炮）杏仁（去皮尖，麸炒，各五分）甘草（炙，四分）上锉，加生姜，水煎温服。有热，去附子，减桂一半；有汗，去麻黄，加干葛；骨节烦疼，去附子，加芍药；精神恍惚，加茯神、远志；烦心多惊，加犀角；呕逆腹胀，加人参、半夏；骨间疼痛，加附子、官桂；脏寒下痢，去防风、黄芩，加附子、白术；烦闷，大便涩，去附子，加芍药，入竹沥；盛冬初春，去黄芩。

　　华佗愈风散

　　治产后中风口噤，牙关紧急，手足，如角弓状，亦治产后血晕，不省人事，四肢强直，或心眼倒筑，吐泻欲死，此药清神气，通血脉，其效如神。

　　荆芥穗（略焙）《指迷方》加当归等分。

　　上为末，每服三钱，黑豆淬酒调服，或童子小便亦可（荆芥气味辛凉，不寒不热，散不伤气，行不害和，且理血分风邪，调以豆酒或童便，祛风降火，妙不可言，诚产后血晕神方也）。口噤者，斡开灌之，或吹鼻中，皆效。李时珍曰：此方诸书盛称其妙，姚僧垣《集验方》以酒服，名如圣散，药下可立效。陈氏方名举卿古拜散，萧存敬方用古老钱煎汤服，名一捻金。许叔微《本事方》云：此药委有奇效神圣之功，一妇产后睡久，及醒则昏昏如醉，不省人事，医用此药及交加散，云服后当睡，必以左手搔头，用之果然。昝殷《产宝方》云：此病多因怒气伤肝，或忧气内郁，或坐草受风而成，宜服此药也。戴氏《证治要诀》名独行散。

　　贾似道《悦生随抄》呼为再生丹。

　　血气汤

　　治产后诸风挛急，或痿弱无力。

　　秦艽羌活防风白芷川芎芍药当归熟地白术茯苓（各等分）上为细末，每服三钱，温酒调服，一半炼蜜丸如桐子大，每服五七十丸，温酒下。

　　防风汤

　　治产后中风，背项强急，胸满气短。

　　防风独活（各去芦）葛根（各五两）当归人参白芍甘草（炙，各二两）上咀，每服八钱，水一盏半，枣二枚，煎一盏，温服。

　　云岐方

　　治产后中风，半身手足不遂，言语蹇涩，恍惚多忘，精神不定。

　　独活当归芍药防风川芎元参天麻（各五钱）桂心（三钱）上咀，以水八升煮取二升半，分为三服，觉效，更作一剂，又作丸，每服二十丸。如有热加葛根五钱。有冷加白术五钱，有气证加生姜一两半，手足不遂加牛膝一钱半，萆三钱，黄四钱，腹痛加芍药当归各七钱半，不食加人参五钱，元参一两。若寒中三阴，所患必冷，小续命汤加姜煎；若暑中三阳，所患必热，小续命汤去附子，减桂一半，加薄荷煎。

　　防风羊角汤

　　治产后气血不足，风邪所袭，肢体挛痛，背项强直。

　　防风（一两）赤芍（炒）桂心（各半两）羚羊角川芎羌活当归酸枣仁（炒）牛蒡子（炒，各二钱）上锉，每服四钱，水煎服。（此治心肝二经风药也，而羚羊、桂心寒热不同，乃古人独擅其长，用之远之，存乎其人）

　　川芎散

　　治产后中风，身背拘急，有如绳束。（如绳束者，拘急收引之象）川芎羌活羚羊角屑酸枣仁（炒）芍药（炒黄，各四两）桑白皮（两半）防风（去芦，一两二钱）上锉，每服一两，水煎，日进三服。

　　济危上丹

　　治产后去血过多，气无所主，以致唇青肉冷，汗出，目瞑神昏，命在须臾，此虚极生风也，急服此药，若以风药治之则误矣。

　　乳香五灵脂硫黄玄精石（以上各另研极细）阿胶（蛤粉炒）卷柏（生用）桑寄生陈皮（去白，等分）上将前四味同研匀，入石臼内微火炒，再研极细，后入余药末，用生地黄汁丸如桐子大，每服五十丸，食前温酒或当归汤下。（灵脂硫黄须制，用生地汁丸，妙）

　　大豆紫汤

　　治产后风虚，五缓六急，手足顽麻，气血不调等。

　　独活（去芦，两半）大豆（半升）酒（三升）上先用酒浸独活，煎一二沸，别炒大豆令极热，焦烟出，以酒沃之，去渣，每服一二合许，得少汗则愈，日夜数服，一以去风，一以消血结，如妊妇折伤，胎死在腹中，服此即瘥（此方以独活一味而治风则妙矣，于治虚则未也。五缓六急者，阴缓而阳急也，皆风寒所为，故服法如此）。一方无独活，只用大豆炒焦，淋酒服。

　　独活酒

　　治产后中风。

　　独活（一斤）桂心（三两）秦艽（五两）上三味咀，以酒一斗半渍三日，饮五合，稍加至一升，不能多饮，随性服。

　　鸡屎酒

　　治产后中风及百病，并男子中一切风，神效。

　　乌鸡粪（一升，炒黄）（鸡粪入肝。治污浊之血，豆酒去风，通周身之气。盖肝主筋，风主气，气行血流，筋荣风散，故治一切百病）大豆（一升，炒令声绝，勿焦）上二味，以清酒三升乘热先淋鸡粪，次淋大豆，取汁，每服一升，温服取汗，病重者凡四五服，无不愈。

　　交加散

　　治产先后百病，兼治妇人荣卫不通，经脉不调，腹中撮痛，气多血少，结聚为瘕，产后中风，并宜服之。

　　生地（一斤，研取自然汁）生姜（十二两，研取自然汁）上将地黄汁炒生姜滓，生姜汁炒地黄滓（交加炒法，绝妙绝神），各稍干，焙为细末，每服三钱，温酒调下，寻常腹痛亦宜服，产后尤不可离。

　　一物独活汤

　　治产后中风，虚人不可服他药者，此药及一物白鲜汤主之，亦可与独活合煮服。

