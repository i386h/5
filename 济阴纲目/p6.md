<!-- { "loadSidebar": true } -->
　　香附子（擦去皮一斤，分作四分，好酒浸一分，盐水浸一分，童便浸一分，醋浸一分，各三日焙干）上为细末，醋糊丸，如梧子大。每服七十丸，空心食前盐酒下（香附子血中之气药也，开郁行气而血自调，何病不瘳，妇人宜常服之）。

　　十味香附丸

　　治妇人经候不调。（绝妙好方）香附（四制，一斤）当归川芎白芍药（炒）熟地黄（各四两）白术泽兰叶陈皮（各二两）黄柏（盐水炒）甘草（炙，各一两）上为末，醋糊丸，如梧桐子大。每服七十丸，空心盐汤下。

　　九味香附丸

　　治妇人百病皆宜。

　　香附子（童便浸一宿，再用醋煮，晒干炒，四两）当归（酒洗）芍药（酒炒）川芎（酒洗）生地黄（酒洗）陈皮（去白，各一两）白术（二两）黄芩（酒炒，一两五钱）小茴香（炒，五钱）上为末，醋糊丸，如桐子大。空心酒下八九十丸。热，加地骨皮、软柴胡（酒浸各一两）

　　艾附暖宫丸

　　治妇人经水不调，小腹时痛，赤白带下，子宫寒冷。

　　香附（四制，一斤）艾叶（醋浸炒，四两）当归川芎白芍药（酒炒）生地黄（姜汁炒，各一两）玄胡索（炒，二两）甘草（生用，八钱）上为细末，醋糊丸，如桐子大。每服七八十丸，米汤、酒任下。

　　百子归附丸

　　调经养血，安胎顺气，胎前产后，及月事参差，有余不足，诸证悉治，久服有孕。

　　香附（四制，十二两）阿胶（碎炒）艾叶当归（酒洗）川芎芍药（炒）熟地黄（酒洗，各二两）上为末，用陈石榴一枚，连皮捣碎，煎水打糊丸，如桐子大。每服百丸，空心淡醋汤下。（前方有玄胡索，此方有阿胶，前艾多此艾少，有行之妙。陈石榴酸涩，当是固经之意）

　　人参养血丸

　　治女人禀受素弱，血气虚损。常服补冲任，调经候，暖下元，生血气。

　　熟地黄（五两）乌梅肉（三两）当归（二两）人参川芎赤芍药蒲黄（炒，各一两）上为细末，炼蜜丸，如梧桐子大。每服八十丸，温酒米饮任下。（禀弱者，先天之气弱也。

　　血生于气，气生于下，故用熟地为君，人参佐之，以生下焦之气，使阴气旺而生血也；臣以乌梅以生液而敛血入肝；夫既生矣敛矣，而不为流行之，则血凝而不通，故以芎归为使；其或瘀也，以赤芍破之其或溃也，以炒蒲黄涩之，庶乎生而不壅，止而不塞，降中有升，温之不热。细玩铢锱之多寡，使知立方之妙用）

　　当归地黄丸

　　治妇人血气不和，月事不匀，腰腿疼痛。

　　当归川芎白芍药熟地黄（各半两）牡丹皮玄胡索（各二钱半）人参黄（各一钱二分半）上为末，炼蜜丸，如梧桐子大。每服三十丸，食前米饮下。

　　[卷之一　调经门] 治经候先期

　　先期汤

　　治经水先期而来，宜凉血固经。（此方妙在分两之减半，虽谓血生于气而气旺生火，故不多焉。

　　按自总方四物汤以下诸丸方丸法，各有次序，各具妙理，诚为学人津梁，病患砭石，调剂者宜法之）当归白芍药（炒）生地黄（各二钱）黄柏（炒）知母（炒，各一钱）条芩（炒）黄连（炒）川芎阿胶（炒，各八分）艾叶香附子甘草（炙，各七分）上作一服，水二钟，煎一钟，食前温服。（先期血热也，艾叶乃温下元之药，非先期所宜，而少加于寒凉之中者，即复卦之义。亦有不必用者，在自酌之）

　　金匮土瓜根散

　　治带下经水不利，小腹满痛，经一月再见者。

　　土瓜根芍药桂枝虫（各七钱半）上四味，捣为散。酒服方寸匕，日三服。

　　[卷之一　调经门] 治经候过期

　　过期饮

　　治经水过期不行，乃血虚气滞之故，法当补血行气。（此方补血行血，温气破气，故为气寒气滞者所宜。而脾虚不能生血，以致过期者，无与也）当归白芍药熟地黄香附（各二钱）川芎（一钱）红花（七分）桃仁泥（六分）蓬莪术木通（各五分）甘草（炙，各四分）肉桂（四分）上作一服，水二钟，煎一钟，食前温服。

　　滋血汤

　　治妇人心肺虚损，血脉虚弱，月水过期。（此八珍汤之变，如脾肺元气不足者，尤宜）人参黄山药（各一钱）白茯苓（去皮）当归川芎白芍药（炒）熟地黄（各二钱）上作一服，水二钟，煎至一钟，食前服。

　　[卷之一　调经门] 治经水过多

　　当归饮

　　（即芩术四物汤）抑阳助阴，调理经脉，若月水过多，别无余证。

　　当归（微炒）川芎白芍药熟地黄（酒蒸焙）白术黄芩（各一钱）上锉，水煎服。如久不止成血崩者，加阿胶（炒）、山栀子（炒）、地榆、荆芥、甘草；或再不止，更加捣茅根汁，磨墨同服。（久不止而热者，固宜矣，若脾气下陷，血不归经者，不宜如此加法）

　　胶艾汤

　　治劳伤气血，冲任虚损，月水过多，淋沥不止，及妊娠调摄失宜，胎气不安，或因损动下血并治。（自古调经每多用艾，所以暖下元也。如下元虚而血随气降者宜之。血热者，当不必也）熟地黄白芍药（各一钱）当归艾叶（各七分半）阿胶（炒成珠）川芎甘草（炙，各五分）上锉。水煎服。一方加地榆、黄。

　　丹溪方

　　治妇人禀受弱，气不足摄血，故经水来多。（此方不用一味血药，学人要知此意）白术（一钱半）黄（生）陈皮（各一钱）人参（五分）甘草（炙，二分）上锉。水煎服。

　　[卷之一　调经门] 治经水涩少

　　七沸汤

　　治荣卫虚，经水愆期，或多或少，腹痛，一云阴胜阳，月候少者，用此。（本方以血药治愆期，以气药治腹痛，重在腹痛上，妙在等分，不然后三味何以用也）当归川芎白芍药熟地黄蓬术川姜木香（各等分）上每服四钱，水一盏半，煎至八分，温服。

　　四物加葵花汤

　　治经水涩少。

　　当归川芎白芍药熟地黄葵花（各二钱）一方又加红花、血见愁。（此方全在血分，葵花须用红者，乃润燥之药）上锉。水煎服。

　　四物汤加熟地黄当归汤

　　治经水少而色和。（妙在色和二字，尤妙在加后二物）四物汤（四两）（再加）熟地黄当归（各一两）上每服一两，水煎服。

　　[卷之一　调经门] 治月水不利

　　牛膝散

　　治月水不利，脐腹作痛，或小腹引腰，气攻胸膈。

　　牛膝（酒洗，一两）桂心赤芍药桃仁（去皮尖）玄胡索（炒）当归（酒浸）木香牡丹皮（各七钱半）上为细末。每服三钱，空心温酒调下；或五六钱，水煎亦可。

　　牡丹散

　　治月候不利，腹脐疼痛，不欲食。

　　牡丹皮大黄（炒，各一两）赤茯苓桃仁当归生地黄桂心赤芍药白术（各七钱半）石韦（去毛）木香（各五钱）上咀。每服三钱，水一盏，生姜三片，煎七分，空心温服。（此症重在疼痛，不重在不欲食，如白术用治不食则可，而痛则不可，大黄、地黄，痛则可用，而不食不可用，处方者须得其本）

　　养荣汤

　　治妇人血海虚弱，心中恍惚，时多惊悸，或发虚热，经候不利。（此方只重不利二字，与恍惚惊悸，绝无相干。若因不利而致者，则可）当归川芎白芍药熟地黄青橘皮姜黄川姜五加皮牡丹皮海桐皮白芷（各等分）上锉。每服五钱，水一盏半，生姜五片，乌梅一个，煎至一盏，温服，不拘时。

　　玄归散

　　治月经壅滞，脐腹绞痛。

　　当归玄胡索（各等分）（简当，妙在等分）上为粗末。每服三钱，加生姜三片，水煎，稍热服。

　　归漆丸

　　治月经不利，脐下憋逆气胀满。

　　当归（四钱）干漆（三钱，炒令烟尽）上为细末，炼蜜丸，如桐子大。每服十五丸，温酒下。

　　[卷之一　调经门] 治月水不断

　　止经汤

　　治妇人困倦，多睡少食，经水时时淋沥，或成片，或下赤白黄水，面色青黄，头眩目花，四肢酸疼，此证急宜调理，免致崩漏。（据此证俱属脾胃元气不足，当用人参养荣、归脾、补中、十全之类，而此亦稳当，如加参、更佳）当归川芎白芍药（炒）熟地黄（各一钱）白术黄芩阿胶（炒）蒲黄（炒）柏叶（盐水炒，各七分）香附（一钱）砂仁甘草（各五分）上作一服，加生姜三片，水煎，空心服。

　　蒲黄散

　　治经血不止。

　　黄芩（五分）当归柏叶蒲黄（各四分）生姜（二分）艾叶（一分）生地黄（二十四分）伏龙肝（十二分）上咀。用水二升，煎取八合，分二服。（此方以生地为主，而艾叶止用一分，又无补气之药，读者要知此意）

　　固经丸

　　治经水过多不止，乃阴虚挟热所致，法当补阴清热。

　　黄柏白芍药（各三两）黄芩（二两）龟板（炙，四两）樗根皮香附子（童便制，各一两半）上为细末，酒糊丸，桐子大。每服五七十丸，白汤下。（此丹溪先生法也。以肝肾之阴为主，四物中止用一物，岂寻常所知）

　　[卷之一　调经门] 治过期不止

　　芩心丸

　　治妇人四十九岁以后，天癸当住，每月却行，或过多不止。

　　黄芩（心，枝条，二两，米泔浸七日，炙干，又浸又炙，如此七次）（用米泔，入阳明经胃气也）上为末，醋糊丸，如桐子大。每服七十丸，空心温酒下，日进二服。

　　补中芎汤

　　治风虚冷热，劳伤冲任，月水不调，崩中暴下，产后失血过多，虚羸腹痛，或妊娠胎动下血。

　　当归干姜（炮，各三两）川芎（蜜炙）熟地黄黄人参杜仲（炒）吴茱萸（泡）甘草（炙，各一两）上每服三钱，水一钟半，煎至一钟，空心服。

　　茸附汤

　　补冲任，调血气。

　　干姜（四两）鹿茸（三两，酒炙）当归牡蛎（，各二两）附子肉桂龙骨（生用）防风（各一两）上每服半两，水二钟，煎八分，温服。（止涩之药，不难于涩，而难于温热，尤妙于补血中之气，举下陷之用）上二方，寒者宜之。盖亦有血海虚寒而不禁者。

　　[卷之一　调经门] 治经病疼痛

　　越痛散

　　治血气虚寒，身体作痛。（此身痛，故其立法如此，要知身痛腹痛，自是不同）虎骨（五钱）当归芍药白术茯苓甘草续断防风白芷本附子（各三钱）上为粗末。每服五钱，水二钟，生姜五片，枣三枚，煎至一盏，不拘时服。此治身痛之剂。

　　八物汤

　　治经事将行，脐腹绞痛者，气滞血涩故也。

　　当归川芎芍药熟地黄玄胡索苦楝（碎，炒，各一钱）木香槟榔（各五分）上作一服，水煎，食前服。（前四味是血，后四味是气，而川芎血中有气，玄胡气中有血，不可不知）

　　加味四物汤

