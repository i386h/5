<!-- { "loadSidebar": true } -->
　　曰：经云：大肠之脉散舌下。又云：脾之脉，是动则病舌本强，不能言。又云：肾之别脉，上入于心，系舌本，虚则不能言。窃谓前证若心肾气虚，用七珍散；肾虚风热，地黄饮：大肠风热，加味逍遥散加防风白芷；脾经风热。秦艽升麻汤；肝经风热，柴胡清肝散加防风白芷；脾气郁结，加味归脾汤加升麻；肝木太过，小柴胡加钩藤钩；脾受土侮，六君加升麻白芷钩藤钩；肝脾血虚。用佛手散；脾气虚，用四君子；气血俱虚，八珍汤，如不应，用独参汤，更不应。急加附子，补其气而生其血，若竟用血药则误矣。

　　一产妇不语，用七珍散而愈，后复不语，内热晡热，肢体倦怠，饮食不进，用加味归脾汤为主，佐以七珍散而愈。后因怒不语（凡新产怒不可有），口噤，腰背反张，手足发搐，或小便见血，面赤，或青或黄，或时兼赤。余曰：面青，肝之本色也；黄者，脾气虚也；赤者，心血虚也。用八珍汤加钩藤钩、茯苓、远志，渐愈，又用加味归脾汤而痊。

　　李氏

　　曰：有临产服汤药过多，胃湿使然者，熟料五积散六君子汤；痰热迷心不语者（不语由于胃湿，谓生痰也，而谓汤药过多何欤，五积散之用又难解），导痰汤；或痰气郁滞，闭目不语者，用孤凤散。

　　七珍散

　　治产后虚弱，多致停积败血，闭于心窍，神志不明，又心气通于舌，心气闭塞则舌亦强，故令不语。

　　人参石菖蒲生地黄川芎（各一两）细辛（一钱）防风辰砂（另研，各五钱）上为细末，每服一钱，薄荷煎汤调服。

　　胡氏孤凤散

　　治产后闭目不语。

　　生白矾为末，每服一钱，热水调下。

　　一方

　　冶产后不语。

　　人参石莲肉（不去心）石菖蒲（各等分）上锉，每服五钱，水煎服。

　　逐血补心汤

　　产后失音不语者，心肺二窍为血所侵，又感伤风故也。

　　当归（一钱半）赤芍生地桔梗苏叶前胡茯苓防风胆星黄连粉葛红花（各一钱）人参薄荷升麻（各七分）甘草（五分）半夏（一钱二分）上锉，加生姜三片，水煎，空心服。

　　[卷之十二　产后门中] 妄言谵语

　　大全

　　云：产后语言颠倒，或妄言谵语，如见鬼神者，其源不一，须仔细辨证，用药治疗。

　　产后惊风，语言乱道，如见鬼神，精神不定者，研好朱砂调酒下龙虎丹（方见《局方》三丸，作一服，兼琥珀地黄丸服之，（诸条俱不言痰）一则因产后心虚，败血停积，上干于心，而狂言独语者，当在乍见鬼神条求之。二则产后脏虚，心神惊悸，志意不安，言语错乱，不自觉知，神思不安者，当在惊悸条求之。三则宿有风毒，因产心虚气弱，腰背强直，或歌哭嗔笑，言语乱道，当作风痉治疗，当在心惊中风条求之。四则产后心虚中风，心神恍惚，言语错乱，当在中风恍惚条求之。五则产后多因败血迷乱心经而癫狂，言语错乱无常，或晕闷者，当于本卷血晕类求之。六则因产后感冒风寒，恶露斩然不行，憎寒发热如疟，昼日明了，暮则谵语，如见鬼状，当作热入血室治之，宜琥珀地黄丸及四物汤，只用生干地黄加北柴胡等分煎服，如不退者，以小柴胡汤加生干地黄如黄芩分两，煎服愈。虽然，以上诸症，大抵胎前产后，自有专门一定之法，毫发不同，如产后，首当逐败生新，然后仔细详辨疾证，不可妄立名色，自生新意，加减方药，大宜对证，根据古法施治，未有不安者也。

　　薛氏

　　曰：前证当固胃气为主，而佐以见证之药，若一干攻痰则误矣。

　　一产妇形体甚倦，时发谵语，用柏子散稍愈，又用加味归脾汤而愈，又因怒，仍狂言胁痛，小便下血，用加味逍遥散以清肝火养肝血，顿瘥，又佐以加味归脾汤而安。

　　一灵三圣散

　　治产后败血冲心，发热，妄言奔走，脉虚大者。

　　干荷叶生干地黄牡丹皮生蒲黄（另研，各二钱）上前三味浓煎汤，调入蒲黄末，一服即定。

　　夺命散

　　治产后血入心经，语言癫狂，健忘失志。

　　方见前血晕。

　　调经散

　　治血气虚损，阴虚发热，或瘀血停滞，以致心神烦躁，如见鬼神，或言语谵妄。

　　没药琥珀（并细研）桂心（各一钱）赤芍（炒）当归（酒浸，各一钱）细辛（二钱半）麝香（少许）上为细末，每服半钱，生姜汁温酒各少许调服（此方重在瘀血停滞，不治阴虚发热，故用桂心麝香）。或用苏合香丸一钱，以童便调服即醒。（产后用苏合香，恐芳香太过，走散真气，以童便调服，具见妙用）

　　柏子仁散

　　治产后元气虚弱，瘀血停滞，妄言乱语，乍见鬼神。

　　柏子仁远志生地黄（焙）人参当归桑寄生（桑寄生治产后余疾，益血脉）防风琥珀（另研）甘草（炙，各等分）上为粗末，先用白羊心一个切片，以水三盏煮取清汁七分，入药末五钱，煎至六分服。

　　妙香散

　　治产后心神颠倒，语言错乱，如见鬼神。

　　干山药白茯苓茯神（去木）黄远志（去心，各一两）人参桔梗甘草（各五钱）辰砂（三钱）麝香（一钱）木香（二钱五分）上为末，每服二钱，温酒调服。

　　一方用生干地黄当归二味，煎汤调服，立效。

　　乌金散

　　治产后三五日或半月间，忽妄言乱语，目见鬼神等证。

　　当归川芎赤芍药熟地黄白术远志肉茯神（去木）羌活酸枣仁辰砂（另研入）防风香附子（各二钱）半夏（三钱）白芷陈皮（各一钱五分）人参牛膝麦门冬天麻全蝎（各一钱）甘草（九分）上锉作二服，姜三片，葱三枝，入金银同煎服。（经曰：心者君主之官，神明出焉。故神非心有，而天与之有也。天与之者，清净光明之气也，是故心室清净，则志意治而神明居之，少有邪乘，则神无所归，志无所定，而有妄言妄见之病矣，故心室不可一日不清，而神明不可一日不居也。夫生神者气，养心者血，故气血盛则神明旺而思虑精，气血虚则神明衰而思虑少。如产后三五半月之间，其气血诚虚矣，若或卒有所惊，则神出舍空，邪袭其室，遂使神无所归，心无所主，而妄乱生矣。所谓邪者风痰也，败血也，本方以羌活、芷、蝎、天麻、半夏以去风痰，四君四物以培气血，血有所瘀，则以牛膝、赤芍行之，气有所滞，则以香附、陈皮理之，神不归则招之以茯神、枣仁，志不定则宁之以辰砂、远志，而麦冬者为清心要药，金银者为安镇灵丹，引之以葱则上通天气，加之以姜则内通神明。制方者，其神全者与。曰乌金，贵之辞。血脱益气，故不用血药，尤妙在成膏）

　　四物补心汤

　　治产后言语恍惚，颠倒错乱。

　　当归（五钱）川芎白芍药生地黄白术半夏桔梗茯神（各四钱）陈皮（三钱）甘草（一钱）上锉为散，分作六服，每用姜三片，水煎，空心服。有热，加酒炒黄连二钱，无热不用。

　　宁神膏

　　治失血过多，心神昏闷，言语失常，不得睡卧。

　　辰砂乳香酸枣仁（炒）人参茯苓（各一两）琥珀（七钱半）上为末，每服一钱，灯心枣子煎汤，调服，或蜜丸弹子大，薄荷煎汤化下一丸。

　　琥珀地黄丸

　　治心血虚而言语谵妄。

　　琥珀（另研）玄胡索（糯米炒赤，去米）当归（各一两）蒲黄（炒，四两）生地黄生姜（各二斤）上地黄生姜各另捣汁留渣，以生姜汁炒地黄渣，地黄汁炒生姜渣，各干，与前四味俱为末，炼蜜丸如弹子大，每服一丸。当归煎汤下。

　　[卷之十二　产后门中] 癫狂

　　大全

　　云：疗产后因惊败血冲心，昏闷发狂，如有鬼祟，宜用《局方》大圣泽兰散，加好辰砂研令极细，每服加一字许，煎酸枣仁汤调下，一服可安。

　　薛氏

　　曰：前证乃血虚神不守舍，非补养元气不可，仍参后各门互用。

　　一产妇患前证，或用大泽兰汤而愈，后又怔忡妄言，其痰甚多。用茯苓散补其心虚，顿愈，又用八珍散加远志、茯神，养其气血而瘥。

　　一产妇亦患此证，用化痰安神等药，病益甚，神思消铄。余以为心脾血气不足，用大剂参术芎归茯神酸枣仁四斤余而安，乃以归脾汤五十余剂而愈。

　　大圣泽兰散

　　治妇人血海虚冷，久无子息及产后败血冲心，中风口噤，子死腹中，劈开口灌药，须臾生下，便得无恙。治堕胎，腹中攻刺疼痛，横生逆产，胎衣不下，血晕血癖，血滞血崩，血入四肢，一应血脏有患及诸证风气，或伤寒吐逆咳嗽，寒热往来，遍身生疮，头痛恶心，经脉不调，赤白带下，乳生恶气，胎脏虚冷，数曾堕胎，崩中不定，因此成痰，室女经脉不通，并宜服之，常服暖子宫，和血气，悦颜色，退风冷，消除万病，兼疗丈夫五劳七伤，虚损等病。

　　泽兰叶石膏（研，各二两）生地黄（一两半）当归川芎芍药芜荑甘草（炙，各一两七钱半）肉桂（一两二钱半）浓朴（姜汁炒）白茯苓防风细辛吴茱萸（汤洗七次）卷柏柏子仁（微炒）桔梗（各一两）黄人参白术丹参五味子川椒（去目并闭口者，微炒）川乌头（炮，去皮脐）干姜（炮）本（去苗）白芷（各七钱半）白薇阿胶（碎炒燥，各半两）上为细末，每服二钱，空心临卧热酒调下，若急疾不拘时，日三服。

　　抱胆丸

　　治产后过惊发狂，或遇经行发狂。

　　水银（二两）黑铅（一两五钱）朱砂（一两，细研）乳香（一两，细研）上将黑铅入铫内，火熔开，下水银搅结成砂子，下朱砂乳香，乘热用柳木槌研匀，丸如鸡头实大，每服一丸，空心薄荷汤下，得睡勿惊觉，觉来即安。（人之神以心为宅，水银之液以朱砂为宅，朱之色通乎心，水银之液通乎神，神以妙应无方，银以圆通不滞，二者皆万劫不衰，故以类从焉。然心火之下，阴精承之则安，水银之流，真铅制之则定，所以者，皆以真水制真火也。本方以乳香通心气，朱砂养心血，铅汞交心肾于顷刻，而引神归舍也，神归则睡安矣）妙香散亦善。

　　辰砂远志丸

　　治产后中风惊狂，起卧不安，或痰涎上涌。

　　石菖蒲远志（去心）人参茯苓（去木）辰砂（各三钱）川芎山药铁粉细辛麦门冬（去心）天麻半夏（汤泡）南星白附子（各一两）上为末，姜汁煮，糊丸如绿豆大，别以朱砂为衣，每服三十丸，临卧姜汤下。

　　加味八珍汤

　　产后癫狂，乃血虚神不守舍，非补养元气不可，用此，或茯苓散、归脾汤。（下二方，见后惊悸门）人参白术茯苓甘草（炙）当归川芎芍药熟地远志茯神（各二钱）上锉，加姜枣水煎服。

　　乍见鬼神（与前癫狂谵语门参看）

　　大全

