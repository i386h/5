<!-- { "loadSidebar": true } -->

　　治产后中风烦渴。

　　用红花子五合，微炒研碎，以水煎浓，徐徐呷之。

　　桃花散

　　治产后不烦而渴。

　　新锻石（一两）黄丹（五钱）上为细末，渴时用井水调下一钱。（丹出于铅，内含真水，且以镇坠浮火，故能止渴，而锻石最为燥烈之物，何以用之，而况以产后乎。曰不烦而渴时，用井水调下一钱，须当穷其故也）

　　[卷之十三　产后门下] 自汗

　　大全

　　云：产后虚汗不止者，由阴气虚，而阳气加之，里虚表实，阳气独发于外，故汗出也。血为阴，产则伤血，是为阴气虚也，气为阳，其气实者，阳加于阴，故令汗出，而阴气虚弱不复者，则汗出不止也。凡产后血气皆虚，故多汗，因之遇风则变成痉，纵不成痉，亦虚乏短气，身体柴瘦，唇口干燥，久则经水断绝，由津液竭故也。（夫汗者，阳之气，阴气不复，则阳无所归以入于阴，故虚阳上浮于外而为汗耳。世常谓汗多成痉，而失言因而遇风变痉之理，又不成痉而短气柴瘦者，此变热也，省之省之）

　　薛氏

　　曰：按前证属血气俱虚，急用十全大补汤，如不应，用参附附等汤，若汗多亡阳发痉，尤当用前药。王海藏先生云：头汗出，至颈而还，额上偏多。盖额为六阳之所会也，由虚热熏蒸而出。窃谓前证当以部位分之，额左属肝，额右属肺，鼻属脾，颐属肾，额属心，治者审之。（亡阳发痉，用十全大补参附附之类，必审其所以而用，毋泛泛执以为是也。而额汗当分部位，似近于迂，临症尤宜详悉，盖肾液入心为汗，于理须究）一产妇略闻音响，其汗如雨而昏愦，诸药到口即呕。余以为脾气虚败，用参附末为细丸，时含三五粒，随液咽下，乃渐加至钱许，却服参附汤而痊。（其始也，妙在为丸少，其继也，宜大剂汤煎服）一产妇盗汗不止，遂致废寝，神思疲甚，口干引饮。余谓血虚有热，用当归补血汤以代茶，又以当归六黄汤纳黄芩连柏炒黑，（代茶炒黑之理可法），倍加人参五味子，二剂而愈。

　　大全

　　云：凡产后忽冒闷汗出，不识人，治用鸡子及竹沥二法。（见前血晕）

　　薛氏

　　曰：前证属大虚，宜固元气为主，其汗不止，必变柔痉。（前论汗出因风变痉之说居优，不然即谓之脱阳矣，此大补法所当施也）东垣先生云：妇人分娩及半产漏下，昏冒目瞑，盖因血暴亡，而火上炽，但补其血，则神自昌，若常时血下，当补而升举其气，阳得血而神安，则目明矣。今立一方，以补手足厥阴之血，兼益阳气，名曰全生活血汤。

　　黄汤

　　治产后虚汗不止。

　　黄（二钱）白术防风熟地黄牡蛎（为粉）白茯苓麦门冬（去心）甘草（炙，各五分）上切作二服，加大枣一枚，水煎服。（黄得防风，其功愈大，为易于固表也，而黄二钱，防风五分，大约足矣，牡蛎肾家药也，以肾液入心为汗，故止汗又宜固肾，其他可意解矣）

　　麻黄根散

　　治产后虚汗不止。

　　当归黄（炒）麻黄根牡蛎粉人参甘草（炙，各等分）上锉，每服四钱，水煎服。（麻黄气悍而轻，阳药也，用其根，用其阳中之阴耳，非从阳引阴归根之意乎，要知用药自有至理）

　　止汗散

　　治产后盗汗不止，一应汗多者，皆可服。

　　牡蛎（成粉）小麦麸（炒令黄色，碾成粉，各等分）上和匀，煮生猪肉汁调下二钱，无时。（小麦生于阳至，成于阴至，内阳而外阴也，今用其麸，亦用其阳中阴耳，且汗为心液，而小麦养心，用其麸敛心液也。又肾之液入心为汗，而猪水畜也，调以肉汁，能不又归之肾乎。服无时者，以此药力缓功迟，宜频服多服耳）

　　当归二黄汤

　　治产后自汗盗汗，胃气虚弱，服别药则呕吐不能入。

　　当归黄（各一两）麻黄根（半两）上咀，每服三钱，水煎服。（麻黄根引阳归阴，因其性也，白芍药抑肝敛阴，用其酸也，当归、黄原有补血汤之变，据愚见从本方立法，以黄为君者，得正也。阳加于阴谓之汗，阴加于阳之药而反治之，则汗自止矣。立方大意如此，所谓逆者正治也）一方无麻黄根，用白芍药。

　　当归六黄汤

　　治血气虚热，盗汗不止。

　　当归黄（炒）熟地黄（各二钱）生地黄黄柏（炒黑）黄芩（炒黑）黄连（炒黑，各一钱）上水煎服，不应加人参白术，心血不足加酸枣仁。

　　人参汤

　　治产后诸虚不足，发热盗汗。

　　人参当归（各等分）上为末，以猪腰子一只去脂膜，切小片子，以水三升，糯米半合，葱白两条，煮米熟，取清汁一盏，入药二钱，煎至八分，温服不拘时。（此方以气血为主，而引经之妙在猪肾，然糯米养阴，葱白发散，何为用之，然汗不以奇，下不以耦，故葱白不单用，而又熟之于米，又非引阴意乎。噫，有深思焉）

　　参附汤

　　治阳气虚寒，自汗恶寒，或手足逆冷，大便自利，或脐腹疼痛，吃逆不食，或汗多发痉等证。

　　人参（一两）附子（炮，五钱）上作一服，加姜枣水煎，徐徐服。（此无上救急神方，乃回阳返本之道，惟四肢厥冷，汗出如雨者宜之）

　　附汤

　　治阳气虚脱，恶寒自汗，或口噤痰涌，四肢逆冷，或吐泻腹痛，饮食不入及一切虚寒等证。

　　黄（一两）附子（炮，五钱）上作一剂，加姜枣水煎服，如不应，倍加附子，方得全济。（二方一用参，一用，一固表气，一补里气，自是不同。用药者当于此际审其内外有无而求责焉，庶近道矣。所谓有者求之，无者求之也，至哉言乎）

　　千金方

　　疗产后风虚汗出、小便短少，四肢拘急，难以屈伸。

　　甘草（炙，一两）附子（炮）桂心芍药（炒，各一两半）上锉，每服三钱，加生姜四片，枣一枚，水煎服，忌猪肉、冷水、生葱等物。（用桂枝汤以治风，加附子以治虚，即桂枝加附子汤也，乃仲景法，以四肢拘急，故用此方，不然胡为用此）

　　全生活血汤

　　治产后冒闷发热，自汗盗汗，目，四肢无力，口干头晕，行步欹侧。

　　升麻芍药（炒，各三钱）当归柴胡防风羌活独活葛根甘草（炒，各一钱）川芎本（各一钱五分）生地黄熟地黄（各一钱）细辛蔓荆子（各五分）红花（三分）上锉，每服五钱，水煎，热服，（此方以风升之剂而治自汗盗汗，谁其信之。然东垣主此汤者，益阳焉。《素问》曰：阴者从阳而亟起也。阴不从阳则阳外散，故多汗也。而升麻葛根升阳明之气，柴胡、防风升厥阴之气，羌活、本升太阳之气于背，细辛、独活升少阴之气于前，蔓荆子凉诸经之血，甘草和诸阳之气，四物养血于诸阴之经，红花活血于诸阳之络。然则升而不敛，非所以藏阴，故用白芍为君；升而太过，非所以益气，故用甘草为佐。言虽如此，谁敢用也。观其曰冒闷发热，口干头晕，行步欹侧，皆邪客经络也，以邪客经络，两者不和，故为自汗盗汗之症，以此方和之，则外者得入，内者得出，使经络通，邪气散，阴阳和，筋骨用矣，而安有以上诸症也）

　　[卷之十三　产后门下] 发热

　　薛氏

　　曰：产后虚烦发热，乃阳随阴散，气血俱虚，若恶寒发热，烦躁作渴，急用十全大补汤，若热愈甚，急加桂附，若作渴面赤，宜用当归补血汤。若误认为火证，投以凉剂，祸在反掌。

　　王太仆

　　先生云：如大寒而甚。热之不热，是无火也，热来复去，昼见夜伏，夜发昼止，不时而热，是无火也，当治其心。如大热而甚，寒之不寒，是无水也，热动复止，倏忽往来，时动时止，是无水也，当助其肾。故心盛则生热，肾盛则生寒，肾虚则寒动于中，心虚则热收于内。又热不胜寒，是无火也；寒不胜热，是无水也。治法，无水者六味丸，无火者八味丸，气血俱虚者八珍汤与十全大补汤。

　　大尹俞君之内产后发热晡热，吐血便血，兼盗汗，小便频数，胸胁胀痛，肚腹痞闷。余曰：此诸脏虚损也，治当固本为善。自恃知医，用降火之剂，更加泻痢肠鸣，呕吐不食，腹痛足冷，始信余言。诊其脉，或浮洪，或沉细，或如无，其面或青黄，或赤白，此虚寒假热之状，时值仲夏，当舍时从证，先用六君子汤加炮姜肉桂数剂，胃气渐复（妙在以胃气为主），诸证渐退，更佐以十全大补汤，半载痊愈。

　　儒者杨敬之内人所患同前，但唾痰涎，或用温补化痰之剂，不应，面色黧黑，两尺浮大，按之微细，此因命门火虚，不能生脾土，脾土不能生诸脏而为患也，用八味丸补土之母而痊。

　　一妇产后三日起早，况气血未定，遂感身热，目暗如风状，即以清魂散二服（清魂散，乃散风之补剂），得微汗而愈。滑伯仁治一产妇恶露不行，脐腹痛，头疼寒热，众皆以为感寒，温以姜附，益大热，手足搐搦，语谵目撺，诊其脉，弦而洪数，面赤目闭，语喃喃不可辨，舌黑如，燥无津润，胸腹按之不胜手，盖燥剂搏其血，内热而风生，血蓄而为痛也。曰：此产后热入血室，因而生风。即先为清热降火，治风凉血之剂两服，颇爽，继以琥珀、牛黄等，稍解人事，后以张从正三和散行血破瘀，三四服，恶露大下如初，时产已十日矣，于是诸证悉平。（以此观之，原有外感，既知内热生风，只宜治热，不必治风，所谓求标取本也，即用三和散，或桃仁承气汤俱妙。三和散有大黄）一妇盛暑月中产三日，发热，其脉虚疾而大，恶露不行，败血攻心，狂言叫呼奔走，拿捉不住，以干荷叶生地黄牡丹皮浓煎汤，调下生蒲黄二钱（此败血之剂，其不用大黄者，以脉虚大也），一服即定，恶露旋下而安。

