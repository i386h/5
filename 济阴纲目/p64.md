<!-- { "loadSidebar": true } -->
　　一妇产后时发昏瞀，身热汗多，眩晕口渴，或时头痛恶心，医用四物凉血之剂，病不减，又用小柴胡，病益甚。石山至，诊得脉浮洪搏指，汪曰：产后而得是脉，又且汗多，而脉不为汗衰，法在不治，所幸者不喘不泄耳，其脉如是，盖凉药所激也。用人参三钱，黄二钱，甘草当归各六分，白术门冬各一钱，干姜陈皮黄芩各五分，煎服五剂，脉敛，病渐安。（以此脉认到凉药所致，而致以阴盛格阳也，以搏指之脉，用参姜术，必其脉坚强搏手，而无阳以和之也，甚有用附子者，不可不知）王佥宪宜人产后因沐浴发热，呕恶，渴欲饮冷水瓜果，谵语若狂，饮食不进，体素丰浓，不受补，医用清凉之剂，热增甚。诊得六脉浮大洪数。汪曰：产后暴损气血，孤阳外浮，内真寒而外假热，宜大补气血（石山先生长浓君子而老于医者也，其言必不诬。然初学不知，实难下手，而况素浓不受补之人乎，须要胆大心小，乃能济事，不然弗妄为也）。与八珍汤加炮姜八分，热减大半，病患自以素不宜参，不宜再服，过一日，复大热如火，复与前剂，潜加参、、炮姜，连进二三服，热退身凉而愈。（快甚快甚）

　　丹溪

　　曰：产后发热，用参术黄陈皮当归川芎炙甘草补虚，轻则加茯苓淡渗之，其热自除，重则加干姜（古人于血证中每每用干姜，而今人率用炮姜，则孰是而孰非也，若谓入肺则宜干姜，入肝则宜生姜，入脾温中则宜炮姜，以其有守有走有从之不同也。今用炮姜，须炮得十分极黑乃妙）。或云：大热而用干姜何也。曰：此热非有余之邪热，乃阴虚生内热耳。盖干姜能入肺分，利肺气，又能入肝分，引众药生血，然不可独用，必与补阴血药同用，此造化自然之妙，非天下之至神，其孰能与于此耶。

　　王节斋

　　云：凡妇人产后阴血虚，阳无所根据而浮散于外，故多发热，治法用四物汤补阴血，而以炙干姜之苦温从治，收其浮散，使归根据于阴，然产后脾胃虚，多有过食饮食伤滞而发热，误作血虚，则不效矣（要诀）。但遇产后发热者，须审问食何饮食，有无伤积，若有胸膈饱闷，嗳气恶食泄泻等证，只作伤食治之，若发热而饮食自调者，方用补血正法。

　　丹溪方

　　治产后发热。

　　当归川芎黄人参白术白茯苓（各一钱）甘草（炙，五分）上锉，水煎服（此以佛手散合四君加黄，而不用芍药、地黄者，以新产之后宜用血脱益气之法，不宜敛降，以伐生气也；此方于气血俱虚及气虚者皆宜之）。热甚，加干姜。

　　加味四物汤

　　治产后阴虚血弱发热。

　　当归川芎白芍熟地黄白茯苓（各一钱）上水煎服（此方全不用气药，是血虚而气不虚，饮食善用者也，加茯苓者，使天气降而阴自生，阴生热自退也。热甚者加炒姜，则不惟从阳引阴，亦可从阴引阳也。微乎微乎）。热甚加炒干姜，虚烦加茯神、远志。

　　抽薪散

　　治产后血虚发热。

　　当归熟地黄（各四钱）干姜（炒黑，二钱）上锉一剂，水煎服。（此又前方之变，内不用芎芍，又是一窍，当在肝肾上求之）

　　人参散

　　治产后诸虚不足，发热盗汗。

　　方见前自汗。

　　人参当归汤

　　治产后去血过多，血虚则阴虚，阴虚生内热，令人心烦短气，自汗头痛。

　　方见前虚烦。（此方用参、归，为气血之主而作，以熟地、麦门、肉桂，白芍、粳米、竹叶煎服，如血热甚者，加生地）

　　加味逍遥散

　　治产后发热，口干作渴，唇裂生疮。

　　当归白芍干葛（各二钱）生地黄川芎黄芩（各一钱半）柴胡（一钱）人参麦门冬（各九分）乌梅（二个）甘草（六分）上锉散，分作二服，用水一钟煎七分，空心服。（此与原方逍遥散不同，又与立斋所用加味逍遥散亦不同，此则以小柴胡汤合四物生脉散，去半夏、五味，而加乌梅、葛根者也，若原方之用薄荷为引，而此用葛根，又各有妙处。予常去川芎、葛根、薄荷，而加青蒿、鳖甲，以治骨蒸，亦尊古而法令耳）

　　犀角饮子

　　治产后亡津液，虚损，时自汗出，发热困倦，唇口干燥。（清心凉血，益气宽胸，开胃健脾，坐稳正方）犀角麦门冬白术（各半两）柴胡（一两）枳壳（麸炒）地骨皮生地黄黄归人参茯苓黄黄芩甘草（炒，各七钱）上咀，每服四钱，入生姜三片，浮麦七十粒，（生姜发汗，浮麦止汗，而同用之者，内以养心，外以和表也）同水煎。

　　三合散

　　治产后日久，虚劳发热。（即四物四君子小柴胡三方合，平正之剂，可法）当归川芎白芍熟地黄白术白茯苓黄（各一钱）人参柴胡（各钱半）黄芩半夏甘草（各五分）上作一服，加生姜三片，红枣一枚，水煎，食前服。

　　[卷之十三　产后门下] 往来寒热

　　郭稽中

　　曰：产后乍寒乍热者何。答曰：阴阳不和，败血不散，能令乍寒乍热。产后血气虚损，阴胜则乍寒，阳胜则乍热，阴阳相乘，则或寒或热。若因产劳伤脏腑，血弱不得宣越，故令败血不散，入于肺则热，入于脾则寒（何为败血入肺则热，人脾则寒也，岂以肺主气，气不和而热，脾统血，血不荣而寒乎，抑脾阴肺阳，而自为寒热也。然总以逐瘀为主，而温凉之法有不同焉），若误作疟疾治之则谬矣。阴阳不和，宜增损四物汤；败血不散，宜夺命丹。又问：二者何以别之。时有刺痛者，败血也，但寒热无他证者，阴阳不和也，增损四物汤不一，皆随病加减。

　　陈无择

　　评曰：乍寒乍热，荣卫不和，难以轻议。若其败血不散，岂止入脾肺二脏耶。大抵一阴闭一阳，即作寒热，阴胜故寒，阳胜故热，只可云败血循经流入，闭诸阴则寒，闭诸阳则热，血气与卫气解则休，遇再会而复作，大调经散五积散入醋煎佳。（闭阴闭阳之说，卒难理解。以败血闭阴则寒，闭阳则热，而有解休会作之时，则似疟矣。若瘀血为有形之物，闭则壅矣，而安有解会之所也。愚谓血闭于阳经，而荣卫行之不通则寒，闭于阴经，而荣卫行之不通则热；故必其瘀通而寒热自已也。又就大调经散而言，行瘀于内也，五积散行瘀于外也。又意为外经或为寒客，则肺为之病，肺病则肌表瘀而荣卫不通则热，内腑或为冷物所伤则脾病，脾病而荣卫不通则为寒。故所用之方，一主里，一主表也，亦或内外俱瘀，则寒热并作，而其药又均不可废也。粗浅之言，伏惟裁之）

　　薛氏

　　曰：产后寒热，因气血虚弱，或脾胃亏损，乃不足之证。经云：阴虚则发热；阳虚则恶寒。若兼大便不通，尤属气血虚弱，切不可用发表降火。若寸口脉微，名阳气不足，阴气上入于阳中则恶寒，须用补中益气汤；尺部脉弱，名阴气不足，阳气下陷于阴中则发热，用六味地黄丸。大抵阴不足，阳往从之，则阳内陷而发热；阳不足，阴往从之，则阴上入而恶寒。此阴阳不归其分，以致寒热交争，故恶寒而发热也，当用八珍汤。若病后四肢发热，或形气倦怠，此元气未复，湿热乘之故耳，宜补中益气汤。若肌热，大渴引饮，目赤面红，此血虚发热，用当归补血汤，若认为实则误矣（误矣，指白虎汤而言）。

　　一产妇恶寒发热，用十全大补加炮姜治之而愈，但饮食不甘，肢体倦怠，用补中益气而安，又饮食后犯怒，恶寒发热，抽搐切牙，难候其脉，视其面色青中隐黄，欲按其腹，以手护之，此肝木侮脾土，饮食停滞而作，用六君加木香一剂而安。（以欲按腹手护，中虚也，以犯怒抽搐面青，肝木也，六君补中，木香调肝，以治肝木侮土是矣，然亦有不受补者，又以疏肝为急，所谓标而本之，亦有之焉）一产妇恶露发热，余欲用八珍加炮姜治之，其家知医，以为风寒，用小柴胡汤。余曰：寒热不时，乃气血虚乏。不信，仍服一剂，汗出不止，谵语不绝，烦热作渴，肢体抽搐。余用十全大补汤二剂，益甚，脉洪大，重按如无，仍以前汤加附子四剂稍缓，数剂而安。

　　吴茭山治一妇人，产后去血过多，食后着恼，头疼身痛，寒热如疟，左手弦大，微有寒邪，右手弦滑不匀，食饮痰火也，二者因虚而得，宜养正祛邪，遂以茯苓补心汤去地黄，加羌活、青皮、葱、枣三服，汗出身凉，其患渐瘥，然后以八物汤调理，半月后痊愈（此翁善补，然亦认症的确，故可用，设不的，即败乃事矣，慎之）。一妇产后恶露未尽，瘀血入络，又感寒邪，身热如疟，即以生料五积散五帖，恶露自下，而寒热除。（此正治常法，此法宜知）又一妇产后恶露未尽，因起抹身，寒气客于经络，乍寒乍热，脉紧而弦，（弦紧为寒，审症法尤宜如是察识）以葱白散二帖安。一少妇初产四日，冷物伤脾胃（冷物是病根，故诸症皆从瘀血变怪），但觉身分不快，呕逆，饮食少，心腹满闷，时或腹胁刺痛，晨恶寒，晚潮热，夜则恍惚谵语，昼则抽搐，颇类风状，变异多端，诸医莫测，或作虚风，或云血凝实热，用甘温而行血，以寒凉退实热，如此半月不效。汪至，见医满座，亦局缩，诊其脉弦而紧，遂令按之，小腹急痛，知瘀血未尽也，思患者大势，恶露已下，未必还有余血，偶因寒凉所伤，瘀血停滞下焦，日久客于经络，所以变生诸证，须得大调经散，倍入琥珀（重在琥珀，岂大豆有如是之神也），化诸恶血成水，其患方愈，遂合前药服之，五日后行恶水斗许，臭不可近，患人觉倦，病势渐减，然后以人参养荣汤数十帖，月余如初。

　　柴胡四物汤

　　治产后往来寒热及日久虚劳，微有寒热，脉沉而数。

　　当归川芎白芍熟地黄（各一钱半）柴胡（一钱）人参黄芩半夏甘草（各三钱）上锉，每服一两，水煎服。（以小柴胡合四物，一名三之一气汤，其参、、甘、半各用三钱，为重在补气也，而甘草、芩、半何为亦倍之，似可损益也，原方有姜、陈，亦不可少）

　　增损柴胡汤

　　治产后虚弱，寒热如疟，饮食少，腹胀。

　　柴胡人参甘草半夏（炒）陈皮川芎白芍（炒，各等分）上咀，每服八钱，加生姜五片，枣二枚，水煎服。（此亦小柴变法，而去黄芩加陈皮者，所以益胃除胀也，加芍药、川芎者，所以和血也，本草以当归治洒洒寒热不已，则产后寒热正宜加之，何为不用，宜思之）

　　增损四物汤

　　治产后阴阳不和，乍寒乍热，如有恶露未尽，停滞胞络，亦能令人寒热（按往来寒热者，寒往热来，热往寒来也；寒热如疟者，寒热有时也；乍寒乍热者，时乎寒，时乎热也；发热憎寒者，身发热而又恶寒也。治各有法，不能备录），但小腹急痛为异。

