<!-- { "loadSidebar": true } -->
　　当归芍药川芎人参干姜（各一两）甘草（炙，半两）上咀，每服四钱，加生姜三片，水煎服。

　　释曰：此方治阴阳不和，乍寒乍热之寒热，不治恶露未尽，血滞胞络，小腹急痛之寒热，宜详之。

　　更生散

　　治产后去血过多，或不止，或眩晕眼暗，口噤，发热憎寒。

　　人参当归熟地黄（姜汁炒，各一两）川芎荆芥穗（香油灯上烧过）干姜（炒黑，各三钱）上锉，水煎，空心服（此方前三味各一两，何其多，后三味各三钱，何其少，非有大智能大力量大见解者，不能处此方，治此病，名之曰更生，能不于危急时用乎。下三味乃固涩急药，非血大下不止者不用）。如血大下不止，加龙骨赤石脂，各火等分，每二钱同前药调服。外以五倍子末，津调纳脐中即止。

　　大调经散

　　治产后血虚，恶露未消，气为败浊凝滞，荣卫不调，阴阳相乘，憎寒发热，或自汗，或肿满，皆气血未平之所为也。

　　大豆（一两半，炒，去皮）茯神（一两）真琥珀（一钱）上为细末，每服二钱，浓煎乌豆紫苏汤下。（此方重在恶露未消，而茯神之用，所以和阴阳也，有谓此方如神者，功在琥珀大豆汤饮间也）

　　黄龙汤

　　治产后伤风，热入胞室，寒热如疟及病后劳复，余热不解。

　　柴胡（四钱八分）黄芩人参甘草（各一钱八分）上作一服，水煎服。（此方重在伤风二字，故以柴胡为君，盖风邪陷入胞中则发热，故宜柴胡为君，少阳气陷入厥阴，而寒热如疟者，气不得条达也，故亦以柴胡为君，劳复余热者，亦为余邪热陷也。故亦用柴胡）

　　小柴胡加生地黄汤

　　治产后往来寒热，而脉弦者，少阳也。

　　柴胡（二两）黄芩（五钱）人参（三钱）半夏（制，两半）生地黄栀子枳壳（麸炒，各半两）大枣（三枚）上锉，加姜枣，水煎服。（此方以治少阳等症似矣。然以弦脉而加生地山栀者，伤寒家以弦脉为阳也，故以柴胡为君）

　　加减乌金散

　　治产后寒热似疟，（此治错杂之邪）浓朴柴胡黄芩麻黄羌活草果半夏（各二钱）当归川芎白芍熟地陈皮茯苓桔梗（各一钱半）桂枝苍术白芷枳壳（各一钱）甘草（九分）上锉为散，分作两服，每服用水一钟半，姜三片，葱三茎，煎至一钟，不拘时服（此方治表里风寒，食积气血痰饮，无不赅括，故曰治错杂之邪。盖此方也，与五积散相为伯仲，苦借此以治三阴疟之有错杂之邪者，必臻至效，语云：医者意也，请尝试之）。有汗。多当归、川芎、白芍药、熟地黄；有胀，多浓朴、陈皮；有热，多柴胡、黄芩；有寒，多苍术、草果、桂枝；有痰，多半夏、桔梗、茯苓；有头痛，多川芎、白芷、羌活；有泻，去枳壳、甘草不用；有余血块在腹，作潮热疼痛，加三棱、莪术，多用玄胡索、八角、茴香；遍身痛，加羌活、独活；寒热往来，加黄芩、柴胡。（加减法切中，不可不法）

　　产宝方

　　疗产后恶寒壮热，一夜三五度发，恶语，口中生疮，时时干呕，困乏闷绝。

　　人参独活白鲜皮葛根防风青竹茹远志（各一两半）茯神（二两）白蔹（二两半）元参（三两）竹沥（一升）上取银一斤，水一斗五升煮取七升，纳诸药重煮取三升，分温三服，忌鱼、酒、湿面等。

　　（此方虽出《产宝》，然阅其，考其药，皆治产后外邪乘虚传入之热症也。如恶寒壮热，一夜三五度发，恶语者，即热入血室类也，故用防、独、葛根以散之，口疮干呕者，热传胸中也，故用玄参二竹以清之，白鲜皮苦寒，治产后百病，白蔹、白银、人参、远志、茯神为邪散热清，故用之治困乏也）

　　知母汤

　　治产后乍寒乍热，通身温壮，胁心烦闷。

　　知母（三两）芍药黄芩（各二两）桂心甘草（各一两）上咀，用水五升煮取二升半，分三服。一方不用桂心，用生地黄。（按自黄龙汤以下，皆集外感治法，至于错杂之邪，时热之症，罔不备载，而次第有节，真如网之有纲也，今人但知产后寒热以补气血为主者，其不误尽世人乎）

　　[卷之十三　产后门下] 疟疾

　　楼氏

　　曰：产后疟疾，多由污血挟寒热而作，大法宜柴胡四物汤调之，热多者草果饮子，寒多者生熟饮子。（草果饮生熟饮是截法，柴胡四物是调理法，而暑疟虚疟久疟未备者，当与杂症同）

　　补遗

　　云：产后疟疾，热多寒少者，清脾饮；寒多热少者，养胃汤；久而不已者，七宝饮截之。

　　薛氏

　　曰：产后疟疾，因脾胃虚弱，饮食停滞，或因外邪所感，或郁怒伤脾，或暑邪所伏。

　　审系饮食，用六君加桔梗、苍术、藿香；如外邪多而饮食少，用藿香正气散；如外邪少而饮食多；用人参养胃汤；饮食劳役，用补中益气汤；气血虚弱，用十全大补加炮姜；虚寒，用六君加姜、桂；元气脱陷，急加附子（此数条俱属温补，大与时宜，可备前方之未备，而暑邪所伏之方不载，为以治暑方用石膏也。盖薛翁喜温补，而产后尤忌寒凉，血虚又忌白虎，故不言耳。临症又宜分别，亦有不必拘此方者，须因人勇怯而施，如清脾饮、草果饮之类是也）。大凡久疟多属元气虚寒，盖气虚则寒，血虚则热，胃虚则恶寒，阴火下流，则寒热交作，或吐泻不食，腹痛烦渴，发热谵语，或手足逆冷，寒战如栗，虽见百证，当补，其病自退，若误用清脾截疟之类，多致不起。

　　一产妇患疟，发热作渴，胸膈胀满，遍身作痛，三日不食，咽酸嗳气，此是饮食所伤，脾胃不能消化，用六君加神曲、山楂四剂，而不作酸，乃去神曲、山楂，又数剂而饮食进，其大便不通，至三十五日，计进饮食七十余碗，腹始闷，令用猪胆汁导而通之，其粪且不甚燥。

　　（以气虚，故可至三十五日而便犹不燥，若以日久大下之，误矣。六脉不恒，宜乎用此，然非医工之良者不能，非主人之专任者不用，各宜自省）一产妇患疟久不愈，百病蜂起，其脉或洪大，或微细，或弦紧，或沉伏，难以名状，用六君加炮姜二十余剂，脉证稍得，又用参术煎膏，佐以归脾汤，百余剂而瘥。（以一疟而用百余剂，真为可笑，然病有如是者，不得不然也，幸勿以迂而勿信，盖目击时事，故敢赘及）一产妇朝寒暮热，或不时寒热，久不愈，用六君子、补中益气兼服，百余剂而寻愈。（一疟用药百余剂，世间岂有此治法，此非药之效，乃病久自息耳。丹溪立斋用药多如此，殊为可笑）

　　草果饮子

　　治产后疟疾，寒热相半者，或多热者。（此治外感风寒，内伤饮食之疟也，若暑疟服之则自误矣，以暑言，然清暑之剂非产后所宜，亦须防慎）半夏（泡）赤茯苓甘草（炙）草果（炮，去皮）川芎陈皮白芷（各二钱）青皮（去白）良姜紫苏（各二钱半）干葛（四钱）上咀，每服三钱，加生姜三片，枣一枚，水煎，当发日侵早连服二服，无有不安者。

　　生熟饮子

　　治产后疟疾多寒者。（所谓脾寒作疟也，非多寒者勿用）肉豆蔻草果仁浓朴（生用，去皮）半夏陈皮甘草大枣（去核）生姜（各等分）上八味锉碎和匀，一半用生，一半用湿纸裹煨令香熟，去纸，与生者和匀，每服五钱，水煎，食前一服，食后一服。

　　清脾饮

　　治产后疟疾，热多寒少者。

　　人参养胃汤

　　治产后疟疾，寒多热少者。

　　七宝饮

　　治产后疟疾，久而不已者，以此截之。（虽日久而不已者宜截，然此方有常山，于痰疟则可，若果虚症，大非所宜）方俱见胎前疟疾。

　　[卷之十三　产后门下] 蓐劳

　　大全

　　云：产后蓐劳者，此由生产日浅，血气虚弱，饮食未平复，不满日月，气血虚羸，将养失所（蓐劳二说，总起于产蓐，然一挟外感，一由七情，其或兼内伤饮食泄泻，与夫瘀血未净者皆有之，不可不别也），而风冷客之，风冷搏于气血，则不能温于肌肤，使人虚乏劳倦，乍卧乍起，颜色憔悴，食饮不消，风冷邪气，两感于肺，肺受微寒，故咳嗽口干，遂觉头昏，百节疼痛，荣卫受于风邪，流注脏腑，须臾频发，时有盗汗，寒热如疟，背膊烦闷，四肢不举，沉重着床，此则蓐劳之候也。

　　又曰：妇人因产理不顺，疲极筋力，忧劳思虑，致令虚羸喘乏，寒热如疟，头疼自汗，肢体倦怠，咳嗽痰逆，腹中绞刺，名曰蓐劳。

　　薛氏

　　曰：按前证当扶养正气为主，（大主意）用六君子汤加当归；若脾肺气虚而咳嗽口干，用补中益气加麦门五味；若因中气虚而口干头晕，用补中益气加蔓荆子；若肝经血虚而肢体作痛，用四物、参、术；若因肝肾虚弱而自汗盗汗，寒热往来者，用六味丸加五味子；若因脾虚血弱，肚腹作痛，月经不调，用八珍汤倍加白术；若因脾虚血燥，皮肤瘙痒，用加味逍遥散。大抵此证多因脾胃虚弱，饮食减少，以致诸经疲惫而作，当补脾胃（数语尽之）。饮食一进，精气生化，诸脏有所倚赖，其病自愈矣。仍参虚损发热方论主治。

　　汪氏治一妇产未盈月，因怒气血流如水，三日方止，随又劳若，四肢无力，睡而汗出，日晡潮热，口干，五心如炙，诸医皆用柴、芩、薄荷之类，其热愈炽。诊其脉弦大无力，此蓐劳也，以四物汤一两，入胡黄连、秦艽、青蒿各半钱，数服热退身凉，后以黄连八珍丸一料而安。（按弦大无力，则似于革矣，革属于虚，非胡连所治，如果胡连能治，必非无力也，请详之）

　　白茯苓散

　　治产后蓐劳，头目四肢疼痛，寒热如疟。

　　白茯苓（一两）当归川芎熟地黄白芍（炒）黄人参桂心（各半两）上先以水三盏入猪腰一双，姜三片，枣三枚，煎至二盏，去三物，入前药半两，煎一盏，去滓，食前分温三服。（即十全大补之变，所少者白术甘草，然以茯苓为君，猪腰为佐者，心肾交，寒热愈也）

　　黄建中散

　　治产后诸虚不足，发热，或恶寒腹痛。

　　黄（炒）肉桂（各一两）白芍（炒，二两）甘草（炒，七钱）上锉，每服五钱，用枣姜，水煎服，日二三次，虚甚加附子。（所谓建中者，建中土也，芍药甘草，易老为有甲己化土之象，加肉桂，以治脉弦虚寒腹痛；加黄，益表气以助中气之虚。）

　　当归建中散

