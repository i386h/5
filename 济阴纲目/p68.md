<!-- { "loadSidebar": true } -->
　　治产后风气壅盛，面目四肢浮肿，涕唾稠粘，咽干口燥，心胁胀满，大便秘，小便赤，睡卧不安。（此方为实热者设）肉桂（去皮）川芎大黄（酒蒸）槟榔木香（各半两）羌活郁李仁（去皮，各一两）上为末，炼蜜丸如桐子大，每服十五丸。

　　食后温汤下。山岚瘴地最宜服，量虚实加减。如浮肿，又头痛昏冒，加羌活川芎，谓风多也，如只浮肿，止用本方。

　　加味吴茱萸汤

　　治妇人脏气本虚，宿挟风冷，胸膈满痛，腹胁绞刺，呕吐恶心，饮食减少，身面虚浮，恶寒战栗，或泄泻不止，少气羸困，及因生产脏气暴虚，邪冷内胜，宿疾转增。

　　（此治风寒之剂。本虚便是寒气，故用温剂）吴茱萸（一两半）干姜桂心防风细辛当归牡丹皮赤茯苓半夏桔梗麦门冬甘草（各半两）上为粗末，每服四钱，水煎，食前热服。

　　加味八物汤

　　治产后遍身浮肿，气急潮热。

　　人参白茯苓熟地黄小茴香（各三钱）白术川芎（各四钱）当归白芍香附子（各五钱）柴胡黄芩甘草（各一钱）上锉散，分作六七服，每服加生姜三片，水煎，空心热服，尽此药，方服调经丸。若肚痛，加玄胡索、干漆、枳壳各三钱；若呕吐恶心，加良姜、砂仁各二钱；若手足麻痹，加肉桂一钱半；若咳嗽，加五味子、款冬花、杏仁。

　　加减金匮肾气丸

　　治肺肾虚，腰重脚肿，小便不利，或肚腹肿胀，四肢浮肿，或喘急痰盛，已成蛊证，其效如神，此证多因脾胃虚弱，治失其宜，元气复伤而变证者，非此药不能救。（夫土为防水之堤，肾为置水之器，肾为胃之关，而开窍于二阴，土恶湿，肾恶燥，而命门之气藏于肾，为生土之母，主化津液以利膀胱，故肾气盛则土旺而水有所堤，自无泛溢之患，若火衰则气不化而水溢，溢则湿土卑滥而妄行矣，故有水胀之病。此方既能益火以生土，又能化气以利水，此其所以为治肿之圣药也，若于热胀，又非所宜）熟地黄（四两，酒拌，捣膏）白茯苓（三两）山药山茱萸泽泻牡丹皮牛膝车前子官桂（各一两）附子（半两）上为末，和地黄，炼蜜丸如桐子大，每服七八十丸，空心白汤下。

　　[卷之十三　产后门下] 积聚

　　大全

　　云：夫积者，阴气也，五脏所生；聚者，阳气也，六腑所成。皆由饮食不节，寒热不调，致五脏之气积，六腑之气聚。积者，痛不离其部；聚者，其痛无有常处。所以然者，积为阴气，阴性沉伏，故痛不离其部；聚兼阳气，阳性浮动，故痛无常处。产后血气伤于脏腑，脏腑虚弱，为风冷所乘，搏于脏腑，与血气相结，故成积聚块也。

　　薛氏

　　曰：前证乃真气亏损，邪气乘之，况产后得之，尤当固真气为主，若求旦夕之效而攻其邪，则速其危矣，当参前杂证积聚诸方论治之。

　　一产妇腹中似有一块，或时作痛而转动，按之不痛，面色萎黄，痛则皎白（似字是眼。按不痛是虚，萎黄皎白浮涩为血虚），脉浮而涩。余谓：此肝气虚而血弱也。不信，乃用破血行气，痛益甚，转动无常，又认以为血鳖，专用破血驰逐之药，痛攻两胁，肚腹尤甚，益信为血鳖（妄言妄听，可笑），确服下血等药，去血甚多，形气愈虚，肢节间各结小核，隐于肉里，以为鳖子畏药而走于外。余曰：肝藏血而养诸筋，此因肝血复损，筋涸而挛结耳（血涸筋挛之说，自立斋始，大概发在肝胆部分者当补金水，然而难愈，惟善守者得效）。盖肢节胸项皆属肝胆部分，养其脾土，补金水以滋肝血，则筋自舒。遂用八珍汤逍遥散归脾汤，加减调治而愈。

　　一妇月经不调，两拗肿胀，小便涩滞，腹中一块作痛，或上攻胁腹，或下攻小腹，发热晡热，恶寒，肌肤消瘦，饮食无味（两拗即髀厌，属肝经，小便小腹寒热等症皆肝所主，而饮食无味则脾也，故须肝脾兼治），殊类废症，久而不愈，余谓肝脾血气亏损，用八珍汤、逍遥散、归脾汤，随症互服而愈。

　　大全

　　云：新产后有血与气相搏而痛者，谓之瘕，瘕之言假也，谓其痛浮假无定处也，此由夙有风冷，血气不治（虽以风冷为因，总是血气不治），至产血下则少，故致此病，不急治则多成积结，妨害月水，轻则痞涩，重则不通也。

　　薛氏

　　曰：前证乃寒邪乘客，气血壅结，此因气病而血病也，当补养胃气，调和月经，宽缓静养为善（此亦大概言耳，至于治法，非行气破结不可，而养正邪自除之说，于胃气不足，攻伐太过者，切有补焉）。《难经》云：任脉之病，男子为七疝，女子为瘕聚。当参前后各论治之。

　　河间芍药汤

　　治产后诸积不可攻，宜养阴去热，其病自安。（此方若为风冷所致，与夫瘀血所积者，当以别治之）芍药（一斤）黄芩茯苓（各六两）上锉散，每服半两，水煎，温服，日三。

　　四神散

　　治产后瘀血不消，积聚作块，心腹切痛。（此以佛手散温行）当归（去芦）川芎赤芍药干姜（炮，各等分）上为细末，每服二钱，食前同温酒调服。

　　一方

　　治血瘕作痛，脐下胀满，或月经不行，发热体倦。

　　当归（二两）芍药（炒）桂心血竭蒲黄（炒，各一两半）玄胡索（炒，一两）上为末，每服二钱，空心热酒调下。

　　桂心丸

　　治产后血气不散，积聚成块，上攻心腹，或成寒热，四肢羸瘦烦疼。（此三方皆以消瘀为主，而此兼行气，然有轻重之分，在人因病采择）桂心当归赤芍牡丹皮没药槟榔干漆（炒烟尽）青皮（各七钱半）浓朴（制）三棱（煨）玄胡索大黄桃仁（去皮尖）鳖甲（酥炙，各一两）上为细末，炼蜜丸如桐子大，每服三四十丸，食前温酒下。

　　产宝方

　　疗血瘕痛无定处。

　　童便（三升）生地黄汁生藕汁（各一升）生姜汁（三升）上先煎前三味，约三分减二，次下姜汁，慢火煎如稀饧，每服取一合，暖酒调下。（按有形，瘕无形，有形者血病，无形者气病，故血病则着，气病则行。今以血瘕而痛无定所者，乃气血俱病也，气为瘕郁，郁则生火，火载瘕行，故痛无定所。方以童便生地藕汁者，养血清火破瘀也，盖火清则不痛，瘀破则瘕消，佐以姜汁，调以暖酒，以热则行，寒则凝，故用之以从治耳。此方平顺中有奇处，可法之）

　　千金方

　　疗血瘕。

　　生干地黄（一两）乌贼鱼骨（二两）上为细末，空心温酒调服二钱匕。

　　[卷之十三　产后门下] 霍乱

　　大全

　　云：产后霍乱，气血俱伤，脏腑虚损，或饮食不消，触冒风冷所致，阴阳不顺，清浊相干，气乱于肠胃之间，真邪相搏，冷热不调，上吐下痢，故曰霍乱也。经云：渴而饮水者，五苓散；寒多不饮水者，理中丸；大段虚冷者，加附子来复丹亦妙。（凡霍乱暑症者，多不可轻用热补之剂，盖暑热之气迷结心胸，若投以温补，是实也，今人饮以冷水则生，与之热饮则死者，可想矣）

　　薛氏

　　曰：一产妇停食霍乱，用藿香正气散之类，已愈，后胸腹膨胀，饮食稍过，即呕吐或作泻。余谓此脾胃俱虚，用六君子汤加木香治之，渐愈。后因饮食失调兼恚怒，患霍乱，胸腹大痛，手足逆冷，用附子散，又用八味丸以补土母而康。设泥痛无补法而用辛散，或用平补之剂，必致不起。（此以饮食稍过，即呕吐或泻，知其脾虚矣，致于手足冷能不温之乎，然以霍乱愈后故可服，否则不宜也。平日吐泻与霍乱吐泻不同，治法亦别。盖此非霍乱正治法，弗妄试也，尽信书不如无书，正为此耳）一产妇吐泻咽酸，面目浮肿，此脾气虚寒，先用六君加炮姜为主，佐以越鞠丸，而咽酸愈，又用补中益气加半夏、茯苓，而脾胃康。

　　四生散

　　治一切霍乱吐泻，极效。

　　方见胎前霍乱。

　　五苓散

　　治霍乱渴而饮水者。

　　白术（炒）茯苓猪苓（各一钱）泽泻（二钱半）桂（三分）上锉作一服，水煎服。

　　理中丸

　　治脾胃虚寒，呕吐泄泻，饮食少思，肚腹膨胀。（用此方者，当认虚寒二字为主）人参白术（炒）干姜（炮）甘草（炙，各一钱）上为末，米糊丸如弹子大，每服一丸，嚼细，白汤下。

　　白术散

　　治产后霍乱吐泻，腹痛烦渴，手足逆冷，或大便不实。

　　白术橘红麦门冬（去心）人参干姜（炮，各一两）甘草（半两）上锉，每服四钱，姜水煎服。

　　温中散

　　治产后霍乱，吐泻不止。

　　人参白术当归草豆蔻仁干姜（各一两）浓朴（姜制，一两半）上为粗末，每服三钱，水煎服。

　　附子散

　　治产后霍乱不止，手足逆冷。

　　附子（炮）桂心吴茱萸（炮）丁香当归白术人参橘红甘草（炙，各半两）上为细末，每服二钱，粥饮调服。

　　高良姜散

　　治产后霍乱吐利，腹中绞痛。

　　良姜当归（吐泻用当归者甚少，而前三方皆用之，亦非理之所宜也）草豆蔻仁（各等分）上为细末，每服二钱，用粥饮调下。（霍乱忌粥饮，此又以粥饮调，所宜所忌，有虚实寒暑之别焉）上二方，非真寒不可用。

　　藿香正气散

　　治外感风寒，内停饮食，头痛寒热，或霍乱泄泻，或作疟疾。（主症的确，诚为对病良药）藿香（一钱半）桔梗（炒）大腹皮紫苏茯苓白术（炒）白芷半夏曲陈皮浓朴（制，各一钱）甘草（炙，五分）上锉，加姜枣，水煎服。

　　来复丹

　　治伏暑吐泻，身热脉弱，其效如神，仓卒间须用此药。（伏暑要药。伏暑者，暑热之气因时感冒，伏于心胸之间，以致正气郁闷，上下不得宣通，遂令闷绝而死，有如尸厥之状，所谓中脘闭结，三焦不通者是也，暑月长途，往往有之，切不可补，宜备此药以济之）硝石（一两，同硫黄火上微炒，用柳木条搅结砂子，不可火大）舶上硫黄太阴玄精石（研，各一两）五灵脂（去砂石）青皮陈皮（各二两）上为末，醋糊丸如小豆大，每服三十丸，空心米饮下。《易简方》云：硝石性寒，佐以陈皮，其性疏快，硫黄性寒味涩，若作暖药以止泻误矣，盖用啖食生冷，或冒暑热之气，中脘闭结，挥霍变乱，非此药不能通利三焦，分理阴阳，其功甚效而速。

　　一方

　　治吐逆不受汤药者。

　　伏龙肝为细末，每服三钱，米饮下。（以其得火土相成之化，故能燥湿，治吐逆也）

　　[卷之十三　产后门下] 呕吐

　　大全

