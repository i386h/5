<!-- { "loadSidebar": true } -->
　　云：夫胃为水谷之海，水谷之精以为血气，荣润脏腑，因产则脏腑伤动，有时而气独盛者，则气乘肠胃，肠胃燥涩，其气则逆，故呕逆不下食也。（吐属阳明，故以胃字为主尽之）

　　薛氏

　　曰：前证若因饮食过时，用四君子汤；饮食过多，用六君子汤；饮食过时而兼劳役，用补中益气；若因饮食停滞，用人参养胃汤；脾胃气虚，用六君子汤；胃气虚寒，加炮姜木香；寒水侮土，用益黄散；肝木侮脾土，用六君升麻柴胡；命门火衰，不能生土，用八味丸（呕吐专主脾胃，乃理之常，八味丸恐非救急之务）；呕吐泄泻，手足俱冷，或肚腹作痛，乃阳气虚寒，急用附子理中汤，多有生者。

　　一产妇朝吐痰，夜发热，昼夜无寐，或用清痰降火，肌体日瘦，饮食日少，前症愈甚。余曰：早间吐痰，脾气虚也；夜间发热，肝血虚也；昼夜无寐，脾血耗也。遂用六君子汤（此病脾虚生痰，故以六君子为先，是总诀）、加味逍遥散、加味归脾汤，以次调理而痊。

　　香灵丸

　　治产后呕不止者。

　　丁香辰砂（另研，各六分）五灵脂（一钱）上香脂先研，后入砂再研匀，用狗胆或猪胆丸如鸡头大，每服一丸，生姜陈皮汤磨下。

　　（此方不独产后可用，于杂症之有呕吐者亦效，妙在狗胆灵脂）

　　蒲黄散

　　治产后三四日恶露不下，呕逆壮热。

　　芍药（二两半）当归知母生姜蒲黄（各二两）红花（半两）荷叶心中蒂（一个）生地黄汁（一盏）上咀，水二升煎至一升，去渣，下蒲黄煎数沸，空心分三帖。（以恶露发为呕吐，人尝失之。此方用荷蒂红花蒲黄当归治恶露不下，生姜止呕安胃是矣，若生地知母芍药能不寒胃乎，要知此三味又为壮热者设，苟无壮热，其敢用乎，况在三四日之间，芍药尤为所忌，读方者当知其源）

　　橘红半夏汤

　　治产后胃虚呕逆。

　　橘皮（一两）半夏甘草（炙，各半两）藿香（三两）上锉，每服五钱，加生姜五片，水煎服。（此方治痰理气，为治呕正方，前方一寒一热之治瘀血者不同，当知此窍）

　　开胃散

　　治产后胃虚呕吐，胸满不食。

　　人参（一两）诃子（一两半）甘草（炙，半两）上锉，每服五钱，加生姜五片，水煎服。（人参益胃气，诃子治胸满，一益气，一镇气，自与前后诸方不同，别是一种见解，人所未知）

　　姜术散

　　治产后更无他疾，但多呕逆，不能食。

　　白术（一两二钱半）生姜（一两半）上锉作一服，酒水各二升煎取一升，分三服。（更无他疾，专主胃气虚寒也，故惟以温补为主，既用生姜以佐术，复加酒以为煎，又法之妙也）

　　石莲散

　　治产后胃寒咳逆，呕吐不食，或腹作胀。

　　石莲肉（一两半）白茯苓（一两）丁香（半两）上为细末，每服三钱，用姜汤或米饮调下，日三服。（本草：石莲即莲实之沉水中千年者也，其味甘，其性降，故能益胃清水而治呕，况加茯苓以下气，丁香以温寒，生姜佐之，其中品味大非前方比矣。奈何今之所贸市中石莲，味极苦而内无心，形似莲实而实非莲实。

　　考之市人，乃云皆是山中木实。本体既殊，性味亦异，又岂有清胃和中之理，求治者宜审择之，毋为市人之所误）

　　钱氏益黄散

　　治脾胃虚寒，水反来侮，以致呕吐不食，或肚腹作痛，或大便不实，手足逆冷等症。（治脾虚有痰呕逆之正方也）陈皮（一两）青皮诃子肉甘草（炙）丁香（各二钱）上为粗末，每服四钱，水煎服。

　　加味四君子汤

　　治产后呕逆不已。

　　人参白术茯苓甘草（炙）半夏陈皮藿香砂仁（各等分）上锉，每服四钱，加生姜三片，枣一枚，水煎，温服。（以上八方各有见解，宜一一考证施治，勿妄投也）

　　[卷之十三　产后门下] 呃逆

　　大全

　　云：夫五脏六腑俱禀气于胃，而肺为主气之总司，若产后致伤气血，则脏腑气损，而风冷搏之，肺因气逆而上则呃逆矣。又脾虚气冷，胃中伏寒，因食热物、冷热相击，气厥而不顺，则呃逆也（言聚冷内因也，然又有痰热虚呃之不同，并宜详辨）。脾者主中焦，为三焦之关，五脏之仓廪，贮积水谷，若阴阳气虚，使荣卫气厥逆，则致生斯病也。经云：呃噫者，胃寒所生。服药无效者，灸期门（期门在乳下）三壮必愈。期门穴乃胃之大络。

　　薛氏

　　曰：前证属胃气虚寒之恶候，如用后方未应，急投参附汤，亦有复生者。

　　丁香散

　　治产后心烦，咳噫不止。

　　丁香白豆蔻（各半两）伏龙肝（一两）上为细末，每服一钱，煎桃仁吴茱萸汤调下，如人行五里再服。（此治咳逆也，而何又有心烦焉，阅此方咳逆是虚寒气滞，心烦是败血瘀留，不然何以用桃仁同吴萸为汤也，当识之）

　　姜桂散

　　治产后咳逆，三日不止欲死。

　　肉桂（五钱）姜汁（三合）上锉，同煎，服三合，以大火炙手，摩令背热，时时涂药汁尽，妙。（此治寒自背入而咳逆也，摩背法极妙，其曰时时涂药汁尽，则既服之外，又以药涂手摩之也）

　　羌活散

　　治呃逆。

　　羌活附子（炮）茴香（炒，各半两）木香白姜（炮，各二钱半）上为末，每服二钱，水一盏，盐一捻，煎十数沸，热服，一服止。（治下元虚；中气弱，而又为外感寒邪者设也，妙在用盐）

　　一方

　　治产后呃逆。

　　干柿一个切碎，以水一盏煎六分，热呷。（吃逆症俱用柿蒂，而此用干柿，意自有别）

　　一方

　　治产后呃逆三五日不止。

　　陈壁窠三五个，水煎呷，瘥。（即蜂子窠，壁窠土蜂窠也）

　　补遗

　　治产后呃逆，橘皮汤及大小橘皮汤皆效。

　　上诸方当审寒热虚实用之，如寒者宜丁香、姜、桂，热者宜干柿、竹茹，实者宜香附、橘皮，虚者宜人参，甚则附子佐之，误施则噬脐之悔，慎之。

　　[卷之十三　产后门下] 咳嗽

　　大全

　　云：肺主诸气，产后肺虚，外邪易感，少有微邪，便成咳嗽，故或风或热，或寒或湿，皆令人咳嗽也，若产后吃盐醯太早而咳嗽者，难治。

　　郭稽中

　　曰：产后血气不通，咳嗽者何。答曰：产后咳嗽，多因食热面壅滞，或热病，或有气块，发时冲心痛，气急咳嗽，四肢寒热，心闷口干，或时烦躁，睡梦惊悸，气虚，肢体无力，宜服局方黑神散五积散，加枣煎服。

　　薛氏

　　曰：产后咳嗽，若因阴血虚者，用四物加参术陈皮桔梗；若因肺气伤者，用四君加芎归桔梗；因阴火上炎者，六味地黄丸加参、术；因风寒所感者，补中益气加桔梗、紫苏；若瘀血入肺发喘，兼口鼻起黑气，或鼻出血者，急用二味参苏饮，亦有得生者。然而所患悉因胃气不足，盖胃为五脏之根本，胃气一虚，五脏失所，百病生焉。但患者多谓腠理不密所致，殊不知经云肺属辛金，生于己土，若脾土一虚，则不能生金，故腠理不密，外邪易感，法当壮土金，生肾水，以制火善，若不补其虚，而直治其病则误矣。

　　李氏

　　曰：产后咳嗽，多是瘀血入肺，二母散加桃仁、杏仁、人参、茯苓水煎，其余以意会之可也。

　　旋复花汤

　　治产后感冒风寒，咳嗽喘满，痰涎壅盛，鼻塞声重，有汗者不宜服。

　　旋复花麻黄赤芍药荆芥穗前胡茯苓半夏曲五味子甘草（炙）杏仁（去皮尖，麸炒，各等分）上咀，每服四钱，生姜三片，枣一枚，水煎，食前温服。（此金沸草散加杏仁、甘草，乃麻黄汤例也，而茯苓五味又有下气敛肺止嗽之妙，善用者则五味不嫌于太早，麻黄不嫌于太散，不善用者则实实虚虚之祸可立见矣，用者审之）

　　集验方

　　疗产后感风伤寒，咳嗽多痰。

　　甘草桔梗（各一两半）款冬花（一两）麦门冬（去心）生地黄（各二两）豆豉（一两）葱白（一握）上咀，水二升煮取八合，去滓，食后分两服。（此方以出症论，则治风寒痰嗽，而用葱、豉、甘、桔、款花则可，然以生地、麦门为君，而欲治多痰寒嗽则不可，大概始于风寒，而终于虚热者宜之，所谓其始则同，其终则异也）

　　二母散

　　治产后恶露上攻，流入肺经，咳嗽不已。

　　知母贝母白茯苓人参（各二钱）桃仁（去皮尖）杏仁（去皮尖，各一钱）上咀，作一服，水煎，食后服。（二母凉药也，岂能治恶露上攻，人参补气药也，岂能治流入肺经之嗽，故立斋以桃仁、杏仁加倍，盖谓泻肺导瘀也，然亦不敢妄用）

　　异功散

　　治脾胃虚弱，饮食少思，或久患咳嗽，或腹满不食，面浮气逆等证。（补土生金法）人参白术（炒）白茯苓甘草（炙）陈皮（各二钱）上锉一剂，加姜枣，水煎服。

　　经效方

　　治咳嗽多痰，唾粘气急。（久嗽多痰者，此方甚良，盖为散中能敛，补中有泻也）前胡五味子紫菀贝母（各一两半）桑白皮茯苓（各二两）淡竹叶（二十片）上咀，水二升煎取八合，去滓，食后分两服。

　　一方

　　治产后咳嗽气喘。

　　百部根苦梗（各六分）桑白皮（二十分）干百合赤茯苓上咀，水二升煮取七合，去滓，食后分两服。（此保肺法。古庵曰：久嗽不愈，须用百部，加以百合敛肺，桑皮泻中有补，苦梗下气，赤苓泻火，乃清降妙剂也，于结症亦佳）释曰：以上六方，先以散邪为第一，以散中兼凉血清心为第二，清肺补气利气行瘀为第三，补土生金为第四，而第五第六，一则散而收之，一则清而敛之。数方之内，治嗽之法，国中末三治，补泻兼该，先后不紊，能推展之，以治杂症之咳嗽亦无不可，集方者其药上药王欤。

　　[卷之十三　产后门下] 喘急

　　楼氏

　　曰：产后喘极危，多死也。（此真实话也，临症者慎之）

　　郭稽中

　　曰：产后喉中气急喘促者何。答曰：荣者血也，卫者气也，荣行脉中，卫行脉外，相随上下，谓之荣卫。因产所下过多，荣血暴竭，卫气无主，独聚肺中，故令喘也。此名孤阳绝阴，为难治，若恶露不快，败血停凝，上熏于肺，亦令喘急，但服夺命丹（见胞衣不下），血去喘自定。

　　陈无择

　　评曰：产后喘急固可畏，若是败血上熏于肺，犹可责效夺命丹，若感风寒，或因忧思饮食咸冷等致病者，夺命丹未可均济，况孤阳绝阴乎。若荣血暴绝，宜大料煮散，川芎汤亦可救；伤风寒，宜旋复花汤；性理郁发，宜小调经散，用桑白皮杏仁煎汤调下；伤食，宜服见丸、五积散、川芎汤。

　　薛氏

