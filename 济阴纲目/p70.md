<!-- { "loadSidebar": true } -->
　　曰：前证若脾肺气虚弱，用六君桔梗，若兼外邪，更加紫苏；若中气虚寒，用补中益气加炮姜、肉桂（专益补，似太泥）；若阳气虚脱，更加附子；若瘀血入肺，急用二味参苏饮。

　　一产妇喘促自汗，手足俱冷，常以手护脐腹；此阳气虚脱，用参附汤四剂而愈。

　　浦江吴辉妻孕时足肿，七月初旬产后，二月洗浴即气喘，但坐不得卧者五个月，恶风，得暖稍宽，两关脉动，尺寸皆虚，百药不效，用牡丹皮、桃仁、桂枝、茯苓、干姜、枳实、浓朴、桑白皮、紫苏、五味、栝蒌仁煎汤服之即宽，三服得卧，其痰如失，盖作污血感寒治之也。（以洗浴气喘，及得暖稍宽之症审之，自宜发散，而百药不效，乃更用破血温消之剂愈之者，是当责在产后有余邪也，关动脉尺寸虚者，邪郁在中，不得出也，故当温散而愈，可为学人法）

　　夺命散

　　治产后败血冲心，胸满上喘，命在须臾。（此治败血）方见前血晕。

　　二味参苏饮

　　治产后血入于肺，面黑发喘欲死者。（此保肺逐瘀）人参（二两，为末）苏木（二两，槌碎）上用水二碗煮苏木，取汁一碗，调人参末，随时加减服。

　　旋复花汤

　　治产后伤风寒喘嗽，痰涎壅盛。（此治风寒）方见前咳嗽。

　　见丸

　　治产后伤咸冷冻饮料食而喘者。（此治饮食）方见前痞闷。

　　五味子汤

　　治产后喘促，脉浮而厥。（此单补虚，此补肺法，果虚者宜之）五味子（麸炒）人参杏仁（各二钱）麦门冬（去心）陈皮（各一钱）上加生姜三片，枣二枚，水煎服。

　　六君加失笑散

　　治产后喘急不能卧，痰与血杂涌而上，此脾胃气虚而败血乘之也，服此立止。

　　六君子料六钱，加生姜三片，水煎服，调入蒲黄、五灵脂，各炒五分，搅匀温服，少顷滓再煎，再入蒲、灵末服，神效。（据此法，亦二味参苏与之变，设非究理为治，即败乃事矣，妙在佐以失笑散。余一日庄居，一乡人踵门哀恳，道其妻产后数喘促不能卧，痰与血交涌而上，日夜两人扶坐，才侧身壅绝，乞救疗之。无暇检方书，以意度之，新产后血气脾胃大虚顿损，故虚痰壅盛，而败血乘之，犀角六君子加失笑散一服，痰血俱下，喘亦立止。次日来谢云：诸病皆去，止不能食。再与参苓白术散，二帖痊愈。对症之药，神效如此，故特附于此）

　　大补汤

　　治产后百日外面青浮肿，唇口气急，有汗，乃大虚之证，急宜服此。（要诀在面青自汗上审，此大方也，宜知之）当归头大川芎大白术白芍药白茯苓人参（多）黄（多）五味子熟地黄干姜（上上）甘草（少）上锉散，水煎服，此帖不退，即加川乌木香，另磨入服（即十全大补去桂加干姜、五味子，盖非有真见者不能用。川乌木香丸良）。有泻，加诃子肉、豆蔻、粟壳。

　　[卷之十三　产后门下] 鼻衄

　　郭稽中

　　曰：产后口鼻黑气起及鼻衄者何。答曰：阳明者经脉之海，起于鼻交HT中，还出颊口，交人中，左之右，右之左。产后气虚血散，荣卫不理，散乱入于诸经，却还不得，故令口鼻黑气起，及变鼻衄，此缘产后虚热，变生此症，胃绝脉败，不可治。经验方云：急取绯线一条，并产妇顶心发两条，紧系中指节上即止，无药可治，亦禳压之一端也。（真良法也，当备之胸中，以待不时之用）

　　薛氏

　　曰：按胃脉挟口绕承浆，盖鼻准属脾土，鼻孔属肺金，谓胃虚肺损气脱血死之证，急用二味参苏饮加附子五钱，亦有得生者。

　　汪石山治一妇人，产后血逆上行，鼻衄口干，心躁舌黑，盖因瘀血上升，遂用益母丸二丸，童便化下，鼻衄渐止，血渐通。（益母童便妙，治虚热）

　　李氏

　　曰：此产后虚热所致，犀角地黄汤救之。

　　加味参苏饮

　　人参（二两）苏木（二两）附子（五钱）上锉，水煎服。（此治虚热亦良，热加童便更妙）

　　卷之十四 产后门下

　　乳病门

　　[卷之十四　产后门下] 泄泻

　　郭稽中

　　曰：产后腹痛及泄利者何。答曰：产后肠胃虚怯，寒邪易侵，若未盈月，饮冷当风，乘虚袭留于肓膜，散于腹胁，故腹痛作阵，或如锥刀所刺，流入大肠，水谷不化，洞泻肠鸣，或下赤白，胁胀，或痛走不定，急服调中汤立愈，若医者以为积滞取之，祸不旋踵，谨之谨之。

　　陈无择

　　评曰：产后下利，非止一证，当随所因而调之。既云饮冷当风，何所不至，寒热风湿，本属外因，喜怒忧思，还从内性，况劳役饥饱，皆能致病，若其洞泄，可服调中汤，赤白带下，非此能愈，各随门类，别有三方。（此法中再审虚实乃当）

　　薛氏

　　曰：产后泻痢，或因饮食伤损脾土，或脾土虚不能消食，当审而治之。若米食所伤，用六君加谷；若面食所伤，用六君子加麦；若肉食所伤，用六君加山楂神曲丸；兼呕吐，皆加藿香；若兼咽酸或呕吐，用前药送越鞠丸；若肝木来侮脾土，用六君加柴胡、炮姜；若寒水反来侮土，用钱氏益黄散；若久泻或元气下陷，兼补中益气汤，以升发阳气；若泻痢色黄，乃脾土真气，宜加木香、肉果；若脾土虚寒，当用六君子加木香、姜、桂；若脾肾虚寒，用补中益气及四神丸（此十一法须体酌纯熟，然只用八方加减，可谓要而约矣，而八方之中，以六君子加味者五，补中益气者二，而益黄、四神、八味肾气等药，或兼或专，真切减当，于此得心，其他亦可变通矣，又何患方之不广，用之不神欤）；若属命门火衰而脾土虚寒，用八味丸以补土母；若小便涩滞，肢体渐肿，或兼喘咳，用金匮肾气丸以补脾肾，利水道；若肾气虚弱而四肢浮肿，治须补胃为主，若久而不愈，或非饮食所伤而致，乃属肾气亏损。盖胞胎主于任而系于肾，况九月十月乃肾与膀胱所养，必用四神、六味、八味三药以补肾，若用分利导水之剂，是虚其虚也。

　　一产妇泻痢，发热作渴，吐痰甚多，肌体消瘦，饮食少思，或胸膈痞满，或小腹胀坠，年余矣，余以为脾肾泻，朝用二神丸，夕用六君子，三月余而痊。

　　一妇产后泄泻，兼呕吐咽酸，面目浮肿，此脾气虚寒，先用六君加炮姜为主（按总方所言脾土虚寒，用六君加木香姜桂，而此止加炮姜一味为主，是又不必拘于一定之法矣），佐以越鞠丸，而咽酸愈，又用补中益气加茯苓半夏，而脾胃康。

　　一产妇泄泻年余，形体骨立，内热晡热，自汗盗汗，口舌糜烂，日吐痰三碗许，脉洪大，重按全无，此命门火衰，脾土虚寒而假热也，吐痰者，乃脾虚不能统摄归源也，用八味丸补火以生土，用补中益气汤，兼补肺金而脾胃健。（审证审脉，用药俱当，具法眼者能之）一产妇腹痛后重，去痢无度，形体倦怠，饮食不进，与死为邻，此脾肾俱虚，用四神丸十全大补汤而愈，但饮食难化，肢体倦怠，用补中益气而康。（此法据前条止用补中四神，而此又加一十全大补，可见须因症用药，毋执泥也）一妇人五月患痢，日夜无度，小腹坠痛，发热恶寒，用六君子汤送香连丸，二服渐愈，仍以前汤送四神丸，四服痊愈，至七月终，怠惰嗜卧，四肢不收，体重节痛，口舌干燥，饮食无味，大便不实，小便频数，洒栗恶寒，凄惨不乐，此肺与脾胃俱虚，而阳气虚寒不伸也，用升阳益胃汤而痊。（知立言之中，有不言之妙，所谓言不尽意也）汪石山治一妇产后滑泄，勺水粒米弗容，时即泄下，如此半月余，众皆危之（丹溪云：泄泻症最恶一切汤饮。石山亦然，所谓理无二致也），或用五苓散平胃散，病益甚。汪诊之，脉皆濡缓而弱，曰：此产中劳力，以伤其胃也，若用汤药，愈滋胃湿，非所宜也。今以参苓白术散，除砂仁，加陈皮肉豆蔻，煎姜枣调服，旬余而安。

　　调中汤

　　治产后肠胃虚怯，冷气乘之，腹胁刺痛，洞泄不止。

　　良姜当归（酒浸）肉桂（不见火）白芍（炒）川芎附子（炮，去皮尖，各一两）人参甘草（炙，各半两）上咀，每服三钱，水煎服。

　　豆蔻理中丸

　　治产后元气虚弱，脐腹疼痛，泄泻不止，又治男子脾胃虚弱，久泄不止。

　　人参（一两）白术（二两）干姜（炮）甘草（炙，各五钱）肉豆蔻（面裹煨，七钱）上为细末，炼蜜丸如桐子大，每服四五十丸，空心米饮下，酒煮面糊丸亦可。

　　神效参香散

　　治产后脾胃虚寒，泄泻洞下，及痢疾日久，秽积已尽，滑泻不止，此收涩如神。

　　人参木香（各二钱）肉豆蔻（煨）白茯苓白扁豆（各四钱）陈皮罂粟壳（去蒂穣，醋炙，各一两）上为细末，每服一钱匕，清米饮调下，食远服。（此收涩之剂，陈皮与粟壳相等，得处方之妙）万历已亥，余官金陵，内人十二月产难，经宿始娩，越旬日洞泻，点水入口即下，内人恐惧大哭，自谓必死，余偶有此药，用一钱，以米饮调服，才下咽泻即止，真起死回生之药也。

　　[卷之十四　产后门下] 痢疾

　　大全

　　云：产后痢疾者，由产劳伤，脏腑不足，日月未满，虚乏未复，或劳动太早，或误食生冷。若行起太早，则外伤风冷，乘虚入于肠胃，若误食生冷，则难化之物伤于脾胃，皆令洞泄水泻，甚者变为痢也。若血渗入大肠，则为血痢难治，世谓之产子痢也，得冷则白，或如鱼脑，得热则赤黄，或为骤血，若冷热相搏，则下痢赤白，或脓血相杂，若下痢青色，则极冷也（黄赤为热，青之为寒，此古人之论，自河间论出，不分五色，均以为热，岂古今不同欤，大概始于伤冷，久变为热，故热者多而寒者少，未可执以无寒也，必因症求之为当）。若饮食不进，便利无常，日夜无度，产后本虚，更加久痢不止，无力瘦乏，愈见羸弱，谓之虚羸下痢。又有产后气血不顺，而下痢赤白，谓之气痢。治之之法，热则凉之，冷则温之，冷热相搏则调之，滑者涩之，虚羸者补之，水谷不分者当利小便，若产妇情性执着，不能宽解，须当顺其气，未有不安者也。

　　薛氏

　　曰：前证白属气分，而赤属血分也，其论详见泻利。

　　一产妇食鸡子，腹中作痛，面色青黄，服平胃二陈，更下痢腹胀，服流气饮子，又小腹一块，不时上攻，饮食愈少，此脾胃虚寒，肝木克侮所致，用补中益气加木香、吴茱萸渐愈，又用八珍大补兼服调理，寻愈。

