<!-- { "loadSidebar": true } -->
　　一妇产后痢，未至月满，因食冷物及酒，冷热与血攻击，滞下纯血，缠坠极痛，其脉大无力，口干，用黄芩芍药汤，三服而安。（若果脉大无力，可不温补，而乃用黄芩芍药汤者，以缠坠极痛之症，为积滞未去也，故从症不从脉焉）产后下痢作渴者，水谷之精化为血气津液，以养脏腑，脏腑虚燥，故痢而渴，若引饮则难止，反溢水气，脾胃既虚，不能克水，水自流溢，浸渍皮肤，则令人肿，但止其渴，痢则自瘥。（凡里气虚不能致津液，以养脏腑而渴者，宜一味白术煎汤代茶，庶无水肿之患）

　　薛氏

　　曰：痢证若渴而不喜饮食，属胃气虚，不能生津液，宜用七味白术散，夜间发热口渴，属肾水弱而不能润，宜用六味丸，并佐以益气汤，以滋化源。

　　救急散

　　治产后赤白痢，腹中绞痛。

　　白芍阿胶艾叶熟地黄（各一两）当归甘草（各三两）上咀，水煎，分二服，空心饮。（此以四物汤去川芎加艾、胶，所以止血也，而归、甘各用三两为君，所以和气血而止腹痛耳，妙在甘以缓之）

　　加味四君子汤

　　治产后赤白痢，神效。

　　人参白术白茯苓甘草（炙）黄（各一钱）罂粟壳（炙，去蒂，五分）上锉，水煎。

　　以上二方治虚滑。（二方一为气虚，一为血虚，而前方妙在分两，此方重在虚滑，不然参术粟壳岂常试之味）

　　白头翁加甘草阿胶汤

　　治产后下痢虚极。（《脉经》作热痢重下，新产虚极者）白头翁甘草（炙）阿胶（炒，各二钱）黄连黄柏秦皮（去皮，各三钱）上锉作二服，水煎，纳胶令消尽，温服。（白头翁汤原仲景治协热毒痢药，而《脉经》加胶甘以治热痢，新产极虚，然非热痢下血，其敢用乎）

　　槐连四物汤

　　治产后热滑血痢，脐腹疼痛。

　　当归川芎赤芍药（炒）生地黄槐花黄连（炒，各一钱）御米壳（去蒂，蜜炙，五分）上锉，水煎服。（前以四君粟壳治气虚而滑，此以四物粟壳以治血热虚滑，气血之分，智者自辨，而止涩之剂非滑勿投，慎之）

　　黄连丸

　　治产后热滑赤白痢，腹中搅痛不可忍。（此方以三黄解毒为主，非真热勿用，辨之）黄连（四两）黄芩黄柏（各二两）栀子仁阿胶蒲黄（各一两）当归（二两半）上为末，炼蜜丸如桐子大，每服六七十丸，米饮下，日三夜一。

　　以上三方治热滑。

　　神效参香散

　　治痢疾日久，秽积已少，腹中不痛，或微痛不窘，但滑溜不止，乃收功之后药也。（以下出症，字字真切，不落一空，用此方者须知集方之心，所谓无妄之药勿试也）方见前泄泻。

　　一方

　　治产后血泻不禁，余血作痛，兼块，属寒滑者。

　　桂心干姜（各等分）上为末，空心酒调服方寸匕。（以血泻而用姜桂，人所难信，而谓寒滑不禁，又所当遵。

　　夫学道爱人，用方者宜体认之）以上二方治寒滑。

　　神仙感应丸

　　治产后固无积痢，多有因食荤味早，亦作泻痢者，百无一生，非此方不能救之，三二服立止，不然荏苒日月，致不救也，如不因食荤者不可服。

　　神曲（炒，三钱）人参枳壳（麸炒，去穣，各一钱）赤石脂熟地白术（各二钱）上为细末，每服三钱，空心米饮调下。（此方以神仙感应为名，必非虚语，然以为食荤早而致泄者，脾胃必薄，故用参术，而神曲为化食之用，枳壳佐之，赤石脂固之，似矣，而熟地何为也，大抵肾者胃之关，产后肾虚，气不能固，故用之欤，于食荤不食荤，可服不可服之理，自非庸人所知）

　　连翘丸

　　治产后久病赤白痢，盖因脾胃不和，气滞积聚所致，心腹胀满，干呕酸心，饮食不下，胸膈噎塞，胁肋疼痛危困者。

　　连翘陈皮（去白）京三棱（各钱半）肉桂（不见火）槟榔牵牛子（取头末）蓬术青皮（去白，各一钱）肉豆蔻（面裹煨）好墨（各半钱）上为细末，面糊丸如桐子大，每服三十丸，米饮下，或用水煎服，亦可。（凡治积方不等，而此所集方，一用地黄石脂，此用连翘好墨，亦大异也，其他不过温气行气攻积而已，亦奇人用奇药，于他方可再求之）以上二方治积痢。

　　三圣散

　　治产后下血痢不止。（止血之剂）乌鱼骨烧绵灰血余灰（汗脂者，各等分）上为细末，每服一钱，煎石榴皮汤调下，热服。

　　一方

　　治产后痢，日五十行者。

　　取木里蠹粪炒黄，急以水沃之，令稀稠得所，服之即愈。（按木蠹有有毒无毒之异，则其粪亦宜别也）

　　治产后诸痢杂方

　　取苍耳叶，捣汁半盏，日三四温服。

　　一方

　　煮薤白食之。

　　一方

　　羊肾脂炒薤白，空心食之。

　　一方

　　败龟板一枚，米醋炙，研为末，醋汤调下。

　　治产后血痢杂方

　　一方

　　用阿胶二两，以酒一升半煮一升，顿服。

　　一方

　　用生马齿苋捣汁二大合，煮一沸，下蜜一合调，顿服。

　　以上杂治方。

　　必效方

　　疗产后痢，而渴饮无度数。（清心生津）麦门冬（三两）乌梅（二十个）上细锉，水一升煮取七合，细呷。

　　经效方

　　疗产后久痢，津液涸，渴不止。（涩气生津）龙骨（十二分）浓朴茯苓黄麦门冬人参（各八分）生姜（六分）大枣（十四枚）上细锉，以水一大斗煮取七合，空心分两服。

　　录验方

　　疗产后痢日久，津液枯竭，四肢浮肿，口干舌燥。（为消渴所宜，故服之）冬瓜一枚黄泥糊浓五寸，煨烂熟，去皮，绞汁服之，痊。

　　七味白术散

　　治产后痢，津液竭，渴不止。（大和脾胃以生津）方见前渴。

　　以上治痢疾发渴。

　　[卷之十四　产后门下] 大便秘涩

　　郭稽中

　　曰：产后大便秘涩者何。答曰：产卧水血俱下，胃虚竭，津液不足，是以大便秘涩不通也，若过五六日，腹中闷胀者，此乃燥屎在脏腑，以其干涩，未能出耳，宜服麻仁丸以津润之。若误以为有热，投之寒药，则阳消阴长，变证百出，性命危矣。

　　薛氏

　　曰：前证因去血过多，大肠干涸，不可计其日期，饮食数多，而用药通之，必待腹满觉胀，欲去不能者，乃结在直肠，宜用猪胆汁润之。若服苦寒疏通之剂，反伤中气，或愈加难通，或通而不止，或成痞证也。若去血过多者，用十全大补汤；若血虚火燥者，用加味四物汤；气血俱虚者，用八珍汤。虽数日不通，饮食如常，腹中如故，仍用八珍加桃仁、杏仁治之，若泥其日期，饮食数多而通之，则误矣。

　　一产妇大便不通七日矣，饮食如常，腹中如故（非善守善察者不能），余曰：饮食所入，虽倍常数，腹不满胀。用八珍加桃仁杏仁，至二十一日，腹满欲去，用猪胆汁润之，先去干粪五七块，后皆常粪而安。

　　一产妇大便八日不通，或用通利之药，中脘胀痛，饮食甚少，或云：通则不痛，痛则不通。乃用蜜导之，大便不禁，呃逆不食。余曰：此脾肾复伤，用六君加吴茱萸肉果骨脂五味数剂，喜其年壮而愈，不然多致不起。

　　一产妇大便秘结，小腹胀痛，用大黄等药，致吐泻不食，腹痛胸痞，余用六君子加木香、炮姜，治之而愈。

　　一妇人大便秘涩，诸药不应，苦不可言，令饮人乳而安。

　　李氏

　　曰：产后大便闭者，芎归汤加防风、枳壳、甘草，秘涩者，麻子仁丸或苏麻粥。盖产后去血多则郁冒，郁冒则汗多，汗多则大便闭，皆血虚也。

　　调导散

　　治妇人产前产后大便不通。

　　当归川芎防风（用防风者，将欲降之，必先升之也）枳壳（各四钱）甘草（炙，二钱）上咀，每服一两，用生姜三片，枣一枚，水煎，温服，忌动风物。

　　麻仁丸

　　治产后去血过多，津液枯竭，不能转送，大便闭涩。

　　大麻仁（研如泥）枳壳（面炒）人参（各一两）大黄（半两）上为末，炼蜜丸如桐子大，每服二十丸，空心温酒米饮任下，未通，渐加丸数，不可太过。评曰：产后不得利，利者百无一生，去血过多，脏燥大便秘涩，则固当滑之，大黄似难轻用，唯葱涎调腊茶为丸，复以腊茶下之，必通。（亦是良法。产后固不可轻用大黄，然大肠秘结不通，或恶露点滴不出，不得大黄以宣利之，势必不通，但利后即当以参、、白术、甘草及芎、归等药大剂调补之，不然，元气下脱，后将不可救矣）

　　滋肠五仁丸

　　治产后血气虚损，大肠闭涩，传道艰难。

　　杏仁（去皮，面炒）桃仁（如上制，各一两）柏子仁（五钱）松子仁（一钱半）郁李仁（一钱，面炒）橘红（四两，为末）（以橘红为君者，和气润下也）一方加当归梢五钱。

　　上五仁另研为膏，合橘皮末和匀再研，炼蜜丸如桐子大，每服三十丸，加至五六十丸，食前清米饮下。

　　阿胶枳壳丸

　　治产后大便秘涩。

　　阿胶枳壳（各等分）上为末，炼蜜丸如桐子大，滑石末为衣，温水下二十丸，未通再服。

　　麻苏粥

　　妇人产后有三种疾，郁冒则多汗，汗多则大便秘，故难以用药，惟麻子苏子粥最为稳当。

　　苏子大麻子（各半合，洗净）上研极细，用水再研，取汁一盏，分二次，煮粥啜下。

　　本事方

　　云：此粥不惟产后可服，大抵老人诸虚风秘，皆宜服之。尝有一人，母年八十四，忽尔腹痛头疼，恶心不食，召医数十，议皆用补脾进食治风清利头目等药，数日虽愈，全不入食，其家忧惶，余辩说前药皆误矣，此证正是老人风秘，脏腑壅滞，聚于胸中，则腹胀恶心，不思饮食，又上至于颠，则头痛神不清也，若脏腑流畅，诸疾悉去矣。予命作此粥，两啜而气泄，先下结粪如胡桃者十余枚，后渐得通利，不用药而自愈矣。

　　兵部手集方

　　治产后秘结不通，膨满气急，坐卧俱难。

　　用大麦炒黄为末，酒下一合，神效。（用大麦自有心得）

　　[卷之十四　产后门下] 大小便不通

　　大全

　　云：产后大小便不通者，本肠胃挟热，因产后血水俱下，津液燥竭，肠胃痞涩，热气内结于肠胃，故令大小便不通也。

　　薛氏尝治一妇大小便不通，诸药不应，将危矣，令饮牛乳，一日稍通，三日而痊。人乳尤善。

　　通气散

　　治产后大小便不通。（通气）陈皮苏叶枳壳（麸炒）木通（各等分）上锉散，每服四钱，水煎，温服，立通。

　　桃仁散

　　治膀胱气滞血涩，大小便闭。（通血）桃仁葵子滑石槟榔（各等分）上为细末，每服二钱，空心葱白汤调下。

