<!-- { "loadSidebar": true } -->
　　治产后脏中风冷，阴肿痛。（品味俱妙）当归独活白芷地榆（各三两）败酱（《千金翼》不用）矾石（各三两）上锉碎，以水一斗半煮取五升，适冷暖洗阴，日三。（适冷暖二字妙）

　　一方

　　治妇人子宫大痛不可忍，并产后生肠不收。（谓子宫坠下以致大痛也，此子宫当以玉门为释，观生肠不收可想矣，不然腹中之物岂能泡糁，是玉门，前案可据）五倍子白矾（各等分）上为末，温酒泡洗，干糁亦可。

　　桃仁膏

　　治产后阴肿妨闷。（此谓阴肿有瘀血）桃仁（去皮尖）五倍子枯矾（各等分）上为末，研桃仁膏拌匀敷。

　　一方

　　单用桃仁，去皮尖研细，四五次抹之。

　　万应丸

　　治产后小户痛不可忍。

　　知母一味去皮，炒为末，炼蜜丸如弹子大，每服一丸，清酒一盏化下。

　　一方

　　治产后阴户两旁肿痛，手足不能舒伸者，用四季葱入乳香。同捣成饼，安于阴户两旁，良久即愈。（两旁属厥阴，葱涎止痛，以其通也，四季葱通而愈通，况同乳香乎，此入理之方，请试思之）

　　[卷之十四　乳病门] 乳汁不行

　　大全

　　云：妇人乳汁乃气血所化，其或不行者，皆由气血虚弱，经络不调所致，凡乳汁勿令投于地，虫蚁食之，令乳无汁，若乳盈溢，可泼东壁上佳。或产后乳涨，或作者，此年少之人初经产乳，内有风热也，须服清利之药则乳行。若累经产而无乳者，亡津液故也，须服滋阴之药以助之。若虽有乳，却又不甚多者，须服通经之药以动之，仍以羹引之。盖妇人之乳，资以冲脉，冲与胃经通故也。有屡经产而乳汁常多者，亦妇人血气不衰使然，若妇人素有疾在冲任，乳汁少而色带黄者，生子则怯弱而多疾。

　　三因方

　　云：产妇有二种乳脉不行，有血气盛而壅闭不行者，有血少气弱涩而不行者，虚当补之，盛当疏之，盛者当用通草、漏芦、土瓜根辈，虚者当用炼成钟乳粉（钟乳原从气化而成，故取之，以天人合气也，微乎微乎）、猪蹄、鲫鱼之属，概可见矣。

　　薛氏

　　曰：前证若气血虚弱而不能生化者，宜壮脾胃；怒动肝胆而乳肿汁出者，宜清肝火。夫乳汁乃气血所化，在上为乳，在下为经，若屡产无乳，或大便涩滞，当滋化源。

　　一产妇因乳少，服药通之，致乳房肿胀，发热作渴，余谓血气虚，以玉露散补之而愈。

　　通草散

　　治产后血气盛实，乳汁不通。（以下五方皆治盛实壅滞，各有经济法度，宜熟味之）桔梗（二钱）瞿麦柴胡天花粉（各一钱）通草（七分）青皮白芷赤芍药连翘木通甘草（各五分）上锉一剂，水煎细饮，更摩乳房。

　　漏芦散

　　治妇人肥盛，气脉壅滞，乳汁不通，或经络凝滞，乳内胀痛，或作痈肿，将欲成者。此药服之，自然内消，乳汁通行。

　　漏芦（一两半）蛇蜕（炙，十条）栝蒌（十枚，急火存性。一方用根十枚。切片炒焦）上为末，每服二钱，酒调下，仍食猪蹄羹助之。经验方有牡蛎烧存性（此厥阴阳明药，加牡蛎尤奇）。一方只用牡蛎末，酒调下。

　　秘传涌泉散

　　治乳妇气脉壅塞，乳汁不行，及经络凝滞，奶乳胀痛，或作痈肿。

　　王不留行白丁香漏芦天花粉僵蚕穿山甲（火炮黄色，各等分，一方无此味）上为末，每服四钱，用猪悬蹄煮汁调下。（此散结通塞剂也，而白丁香宜查）

　　罗氏涌泉散

　　治气滞少乳。

　　瞿麦穗麦门冬（去心）王不留行龙骨穿山甲（炮黄，各等分）上为细末，每服一钱，热酒调下，先食猪悬蹄羹，后服此药，服后以木梳刮左右乳房三十余下，日三服（立斋方无穿山甲，而以猪蹄汁一碗，酒一杯煎服。其用龙骨与气滞何居，意以通中用塞也。取义而已）。忌食姜椒辛辣之物。

　　涌泉散

　　治乳汁不通。不问虚盛，先用木梳频刮乳房，后服药。

　　穿山甲白僵蚕肉豆蔻（面包煨熟，各四钱）皂角（五钱）胡桃仁（去皮。四两）芝麻（炒，半斤）上为细末，每服不拘多少，温酒调下，任意饮之。（涌泉三方，俱有奇药，而此以穿山、僵蚕、皂角通塞，胡桃、芝麻生乳，若肉豆蔻者，其善温胃化食者欤，可与智者生巧）

　　产宝方

　　治产后乳无汁。

　　土瓜根漏芦（各三两）通草（四两）甘草（二两）上锉碎。以水八升煎取二升，分温三服（若为乳无汁须以补气血为主，而此以土瓜根桂心通血脉，有冷热不同，全无气血之剂，而甘草一味又超于法外矣）。一方加桂心，并为末，酒服方寸匕。

　　胡桃散

　　治妇人少乳及乳汁不行。

　　核桃仁（去皮，十个，捣烂）穿山甲（为末，一钱）上捣和一处，共酒调服。

　　皂角散

　　治乳汁不通及乳结硬疼痛。

　　皂角（烧粉）蛤粉上为末，每服二钱，热酒调服。歌曰：妇人吹乳意如何，皂角烧灰蛤粉和，热酒一杯调八字。须臾核散笑呵呵。

　　张氏方

　　滋益气脉荣卫，行津液。

　　葵子（炒香）缩砂仁（各等分）上为细末，每服二钱，热酒调下。

　　杂方

　　下乳汁。

　　栝蒌子洗净，炒令香熟，瓦上令白色为末，酒调下一钱，合面卧，少时再服。

　　一方

　　栝蒌一枚熟捣，以白酒一斗煮取四升，去滓，温饮一升，日三。

　　一方

　　土瓜根为末，酒调下一钱，日三服。

　　一方

　　京三棱三个，水二碗煮取一碗，洗之，取汁下为度，妙。（以洗法通气，又是一法）

　　一方

　　穿山甲洗净一两，灰炒燥，为细末，酒调服方寸匕，治产乳无汁，亦治乳结痈肿。

　　以上治乳滞不行之剂。

　　加味四物汤

　　治气血虚，乳汁不通。（以下皆补法，而诸法不同，然会其理，则各臻至妙也，试法尤为入门便诀）当归川芎白芍药（酒炒）生地黄木通王不留行天花粉（各等分）上锉一剂，同猪蹄旁肉四两，煎汤二钟，入药同服，先将葱汤频洗乳房。（按第一方以四物不用熟地，第二方合四君而无白术，更去生地，第三方有黄，或归或芎或甘草，以至粳糯米、羊蹄、钟乳，种种更改，皆不出于至中至正之道。噫，其能复超于法外否）

　　玉露散

　　治产后乳脉不行，身体壮热疼痛，头目昏痛，大便涩滞，此药凉膈压热下乳。

　　人参白茯苓当归（各五分）芍药（七分）川芎桔梗（炒）白芷（各一钱）甘草（五分）上咀，水煎，食后服。如热甚，大便秘，加大黄炒三分。

　　当归补血加葱白汤

　　治产后无乳。

　　当归（二钱）黄（一两）葱白（十根）上锉，水煎服。（此方亦从补法来，而以葱白引入乳房，尤为快捷方式）

　　通脉散

　　治女人乳少。

　　当归天花粉木通牡蛎穿山甲上为细末，用猪蹄汤入酒少许调服。

　　通乳汤

　　治乳后气血不足，经血衰弱，乳汁涩少。

　　猪蹄（下节，四只）通草（二两）川芎（一两）穿山甲（十四片，炒黄）甘草（一钱）上用水五升煮汁饮之，忌生冷，避风寒，夜卧不宜失盖，更以葱汤频洗乳房。

　　一方

　　治乳汁不通。

　　当归穿山甲（酥炙，各五钱）天花粉王不留行甘草（各三钱）上为细末，每服三钱，猪蹄汤或热酒调下，其乳即通。

　　猪蹄汤

　　治妇气少力衰，脉涩不行，绝乳汁。

　　猪蹄（一只）通草（四两）上将猪蹄净洗，根据食治法，次用水一斗同通草浸煮，得四五升，取汁饮之，末作二料。

　　立效散

　　下乳汁。

　　粳米糯米（各半合）莴苣子（一合，并淘净）生甘草（半两）上研细，用水二升煎取一升，去滓，分三服，立下。（全以谷气为主，即糯米又为养阴助乳之大药也）

　　又方

　　治乳汁少。

　　栝蒌根薄荷干身（各等分）上为粗末，先吃羊蹄汁一碗，次服药，后再吃葱丝羊羹汤少许，立效。（羊肉补形，薄荷葱丝和味，引经通滞）

　　钟乳散

　　治乳妇气少血衰，脉涩不行，乳汁绝少，成炼钟乳粉研细，浓煎漏芦汤调下二钱。

　　杂方

　　有人乳汁不行已十七日，诸药无效，遇有人送赤豆一斗，遂时常煮粥食之，当夜乳脉通行。

　　一方

　　麦门冬不拘多少，去心，焙为末，以酒磨犀角约一钱许，暖调二钱服之，不过两服，乳汁便下。（此清心法可为焦劳者一助云，乃又超于法外矣）以上治乳少不行之剂。

　　[卷之十四　乳病门] 乳汁自出

　　大全

　　云：产后乳汁自出者，乃是胃气虚所致，宜服补药以止之，若乳多溢满急痛者，温帛熨之（当观人勇怯及乳汁浓淡，以论虚实，为有涌溢故也）。《产宝》有是论，却无方以治之。若有此证，但以漏芦散亦可。

　　有未产前乳汁自出者，谓之乳泣，生子多不育，经书未尝论及。（予曾诊一内，气盛脉旺，患乳泣，其生子长而游痒，其不育之说，亦未必尽然也）

　　薛氏

　　曰：前证气血俱虚，用十全大补汤；肝经血热，用加味逍遥散；肝经怒火，用四物柴栀芩连；肝脾郁怒，用加味归脾汤。

　　一产妇劳役，忽乳汁如涌，昏昧吐痰，此阳气虚而厥也，灌以独参汤而苏，更以十全大补汤数剂而安。若妇人气血方盛，乳房作胀，或无儿饮胀痛，憎寒发热，用麦芽二三两炒熟，水煎服，立消。其耗散血气如此，何脾胃虚弱，饮食不消方中多用之。

　　漏芦散

　　方见前。

　　免怀汤

　　欲摘乳者，用此方通其月经，则乳汁不行。

　　当归尾赤芍药红花（酒浸）牛膝（酒浸各五钱）上锉，水煎服。

　　一方

　　治归人血气方盛，乳房作胀，或无儿食乳，要消者，服此立消。麦芽二两炒熟，水煎服。一方炒为末，煎四物汤调服，即止。

　　[卷之十四　乳病门] 吹乳痈肿

　　大全

　　云：产后吹奶者，因儿吃奶之次忽自睡着，为儿口气所吹，令乳汁不通，蓄积在内，遂成肿硬，壅闭乳道，伤结疼痛，亦有不疼下痛，肿硬如石者，总名曰吹奶。若不急治，肿甚成痈，逮有至死者，连服皂角散、栝蒌散，敷以天南星散，更以手揉之则散。

　　薛氏

　　曰：前证用药，切不可损其气血。

　　丹溪

　　云：乳房阳明所经，乳头厥阴所属。乳子之母不知调养，或为忿怒所逆，郁闷所遏。浓味所酿，以致厥阴之气不行，故窍不通，而汁不得出，阳明之热沸腾，故热甚而化脓。

