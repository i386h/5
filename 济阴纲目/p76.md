<!-- { "loadSidebar": true } -->
　　治妇人吹乳硬肿，身发热憎寒，疼痛难忍，不进饮食者，服之良验。

　　鹿角一两（此药行厥阴经）炭火存性，研细，分作二服，先将末药五钱入锅，次下无灰酒一碗，滚数沸倒在碗内，乘热尽饮，卧覆汗出即安。

　　一方

　　用鹿角锉为细末，酒调二三钱服，亦效。

　　一方

　　用鹿角于粗石上磨取白汁涂之（磨者更妙），干又涂。

　　胜金丹

　　治吹乳结核不散肿痛者，神效，亦治乳岩。

　　百齿霜（即梳齿上头垢）上用无根水丸如鸡头子大，以黄丹为衣，每服一丸或二丸，好酒下，如不饮酒，白汤下，不可化开，亦不可令病患知，极有效验。

　　一方

　　治乳痈及无名肿毒初起。

　　用五叶藤，一名五爪龙，不拘多少，生姜一块，好酒一碗，擂烂，去渣，热服，汗出为度，仍以渣敷。

　　敷乳方

　　（破血破气破痰）天南星皂角刺（烧带生）半夏（生，各三分）白芷草乌直僵蚕（焙，各一分）上为细末，多用葱白研取汁，入蜜调敷，若破疮口，用膏药贴。（葱与蜜反，故用之）

　　葱熨法

　　治吹乳乳痈，登时立消。（通阳明壅结）用连根葱一大把捣烂，成饼一指浓，摊乳上，用瓦罐盛灰火覆葱上，须臾汗出即愈。

　　一方

　　治吹奶。

　　金银花天荞麦紫葛藤（各等分）上以醋煎，洗患处立消。如无荞麦、葛藤二味，只金银花亦可。

　　一方

　　治乳痈。（前敷药宜温热，此以清凉，而气血之分盖有别也）大黄鼠粪（新者，各一分）黄连（二分）上三味捣为末，以黍米粥清和，敷乳四边，痛止即愈。无黍米，粟米粳米亦得。

　　柳根熨法

　　治乳痈二三百日，众疗不瘥，但坚紫色青。

　　用柳根削取上皮，捣令熟，熬令温，盛着练囊中熨乳上，干则易之，一宿即愈。

　　杂方

　　治吹乳乳痈。

　　用新柏叶一握洗净，以朴硝一勺，同入臼内杵之，旋加清水，扭取自然汁半碗，先以病人饮三两口，仍用鸡翎蘸汁扫于患处，中间留一眼，四边频频扫之，其肿自消。

　　一方

　　用生地黄擂汁涂之，一日三五次，立效。

　　一方

　　用生山药捣烂，敷上即消，消即去之，迟则肉腐。

　　一方

　　采嫩桑叶研细，米饮调摊纸花，贴患处。

　　一方

　　用蒲公英捣烂，敷患处，神妙。

　　一方

　　用天南星为末，以温酒调涂。

　　一方

　　以益母草为末，调涂，或生捣烂用之。

　　一方

　　治吹乳，用桑树蛀屑，饭捣成膏贴之。

　　一方

　　用远志酒煎服，滓敷患处。

　　一方

　　用野椒桑和药一同捣膏，敷患处。

　　一方

　　用鼠粘子加射干，酒吞下。

　　一方

　　治乳痈，用人牙齿烧存性，研为细末，以酥调，涂贴痈上。

　　一方

　　治乳痈初发，用贝母为末，每服二钱，温酒调下，即以两手覆按于桌上，垂乳良久，自通。

　　一方

　　用真桦皮为末，酒服方寸匕，睡醒已失。

　　一方

　　用蒲公英忍冬藤酒煎服，即欲睡，是其效也。

　　一方

　　单用蒲公英煮汁饮及封之，立消。

　　一方

　　治吹乳，用猪牙皂角去皮弦，蜜炙为末，酒调服之。

　　一方

　　用大车头边油垢，丸如桐子大，每服五十丸，温酒下。

　　一方

　　螃蟹去足用盖，烧存性，为末，每服二钱，黄酒下。

　　一方

　　用黍子一合，黄酒下即散。

　　一方

　　治吹乳未成脓者，用鼠粪二十一粒，研为细末，冷水调服，立效。

　　[卷之十四　乳病门] 妒乳

　　夫妒乳者，由新产后儿未能饮，至乳不泄，或乳胀，捏其汁不尽，皆令乳汁蓄结，与血气相搏，即壮热，大渴引饮，牢强掣痛，手不得近是也。初觉便知，以手捏去汁，更令旁人助吮引之。不尔，或作疮有脓，其热势盛，必成痈也，轻则为吹乳妒乳，重则为痈。虽有专门，不可不知。

　　集验论

　　曰：（浸淫疮亦名姑妒）凡妇人女子乳头生小浅热疮，搔之黄汁出，浸淫渐长，百疗不瘥，动经年月，名为妒乳，宜以赤龙皮汤、天麻汤洗之，敷二物汤、飞乌膏及飞乌散，始作者可敷以黄芩漏芦散、黄连胡粉散，并佳。（缺漏芦散）

　　连翘汤

　　治产后妒乳，并痈实者下之。（有余者泻之）连翘升麻元参芍药白蔹防风射干杏仁芒硝大黄甘草（各一钱）上作一服，水二钟煎至一钟，食后服。

　　栝蒌散

　　冶乳初结胀不消，令败乳自退。

　　栝蒌（一个，半生半炒）粉草（一寸，半生半炙）生姜（一块，半生半煨）上锉，用酒二碗煎服，少顷痛不可忍，即搜去败乳，临卧再一服，顺所患处乳侧卧于床上，令其药行故也。无生姜用麦芽。

　　一方

　　治妒乳。

　　黄芩白蔹芍药上为末，以浆水饮服半钱匕，日三。若左乳汁结者，即捋左乳汁（捋法有见解），若右乳汁结者，可捋去右乳汁。

　　赤龙皮汤

　　治妒乳。

　　槲皮三升，水一斗煮五升，夏冷洗，秋冬温之，分以洗乳。

　　天麻汤

　　治妒乳，亦洗浸淫黄烂热疮，痒疽湿阴蚀疮，小儿头疮。

　　天麻草（即益母）五升，以水一斗半煎取一斗，随寒温分洗乳，以杀痒也，洗毕，敷膏散。

　　飞乌散

　　治乳头生疮及诸热浸淫，丈夫阴蚀痒湿，小儿头疮疳蚀等疮，并以此敷之。

　　维粉（烧朱砂作水银上黑烟，三两，熬令焦燥）枯矾（三两，烧粉）上二味筛为细末，以甲煎和之，令如脂，以敷乳疮，日三，有汁可干掺。

　　黄连胡粉膏

　　治乳疮，并诸湿痒黄烂肥疮。

　　黄连（二两，为末）胡粉（二两半）水银（一两，同研令消散）上三味相和，皮裹熟之，自和合也，纵不成一家，且得水银细散入粉中，以敷乳疮。

　　一方

　　治妒乳生疮。

　　蜂房猪甲中土车辙中土（各等分）上二味为末，苦酒和敷之。

　　鹿角散

　　治妇人乳头生疮，汁出疼痛欲死，不可忍者。

　　鹿角（三分）甘草（一分）上二味为末，和以鸡子黄，于铜器中置温处，炙上敷之，日再即愈，神验不传。

　　杂方

　　治妒乳乳痈。

　　烧自死蛇为灰，和以猪膏涂之，大良。

　　一方

　　葵茎及子捣筛为末，酒服方寸匕，即愈。

　　一方

　　鸡屎干为末，酒服方寸匕，须臾三服，愈。

　　一方

　　马溺涂之，立愈。

　　一方

　　取捣米槌二枚，炙令热，以絮及故帛乳上，以槌更互熨之，瘥止，已用立效。

　　一方

　　皂角十条，以酒一升揉取汁，硝石半两，煎成膏敷之。

　　一方

　　蔓荆子捣烂，酒服，仍以滓敷患处。

　　一方

　　用赤小豆酒研烂，温服，滓封患处。

　　一方

　　仙人掌草一握，小酒糟一块，生姜一大块，同研烂，入桂末少许炒，酒服，滓罨患处。

　　一方

　　治乳头裂破，用丁香为末，敷之。

　　一方

　　用秋茄子裂开者阴干，烧存性，水调涂之。

　　补遗方

　　治妇人乳头小浅疮烂痒。

　　用芙蓉花或叶，干为末，掺之。

　　[卷之十四　乳病门] 乳岩

　　丹溪

　　云：妇人不得于夫，不得于舅姑，忧怒郁遏，时日累积，脾气消沮，肝气横逆，遂成隐核，如鳖棋子，不痛不痒，十数年后，方为疮陷，名曰乳岩。以其疮形嵌凹，似岩穴也，不可治矣。若于始生之际，便能消释病根，使心清神安，然后施之治法，亦有可安之理。予族侄妇年十八岁时曾得此证，审其形脉稍实，但性躁急，伉俪自偕，所难者从姑耳，遂以单方青皮汤，间以加减四物汤，行经络之剂，两月而安。

　　此病多因浓味湿热之痰停蓄膈间，与滞乳相搏而成，又有滞乳因儿口气吹嘘而成，又有拗怒气激滞而生者。石膏烧桦皮栝蒌子甘草节青皮，皆神效药也。妇人此病，若早治之便可立消，有月经时悉是轻病，五六十后无月经时，不可作轻易看也。（经通肝气能散，经止则血枯矣）一妇年六十，浓味郁气而形实多妒，夏无汗而性急，忽左乳结一小核，大如棋子，不痛，自觉神思不佳，不知食味，才半月，以人参调青皮、甘草末，入生姜汁细细呷，一日夜五六次，至五七日消矣。此乃妒岩之始，不早治，隐至五年十年以后发，不痛不痒，必于乳下溃一窍如岩穴，出脓，又或五七年十年，虽饮食如故，洞见五内乃死（惜哉）。惟不得于夫者有之，妇人以夫为天，失于所天，乃能生此。此谓之岩者，以其如穴之嵌岈空洞，而外无所见，故名曰岩。患此者必经久淹延，惟此妇治之早，正消患于未形，余者皆死，凡十余人。又治一初嫁之妇，只以青皮甘草与之安。

　　龚氏

　　曰：妇人乳岩始有核肿，如鳖棋子大，不痛不痒，五七年方成疮。初便宜多服疏气行血之药，须情思如意则可愈，如成疮之后，则如岩穴之凹，或如人口有唇，赤汁脓水浸淫胸腹，气攻疼痛，用五灰膏去蠹肉生新肉，渐渐收敛。此疾多生于忧郁积忿，中年妇人未破者尚可治，成疮者终不可治，宜服十六味流气饮。

　　薛氏

　　曰：乳岩乃七情所伤，肝经血气枯槁之证，大抵郁闷则脾气阻，肝气逆，遂成隐核，不痛不痒，人多忽之，最难治疗。若一有此，宜戒七情，远浓味，解郁结，更以养血气之药治之，庶可保全，否则不治。唯一妇服益气养荣汤百余剂，血气渐复，更以木香饼灸之，喜其谨疾，年余而消。余不信，乃服克伐行气之剂，如流气饮败毒散，反大如覆碗，自出清脓，不敛而殁。

　　李氏

　　曰：有郁怒伤肝脾，结核如鳖棋子大，不痛不痒，五七年后，外肿紫黑，内渐溃烂，名曰乳岩，滴尽气血方死，急用十六味流气饮及单青皮汤兼服，虚者只用清脾解郁汤，或十全大补汤，更加清心静养，庶可苟延岁月。经年以后，必于乳下溃一穴出脓，及中年无夫妇人，死尤速。惟初起不分通何经络，急用葱白寸许，生半夏一枚，捣烂，为丸如芡实大，以绵塞之，如患左塞右鼻，患右塞左鼻，二宿而消。（有如是之神）

　　青皮散

　　治乳岩初起如鳖棋子，不痛不痒，须趁早服之，免致年久溃烂。

　　青皮甘草上为末，用人参煎汤，入生姜汁调，细细呷之，一日夜五六次，至消乃已，年少妇人只用白汤调下。

　　十六味流气饮

　　治乳岩。

