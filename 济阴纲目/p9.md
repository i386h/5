<!-- { "loadSidebar": true } -->
　　[卷之二　经闭门] 论下利经断利止经来

　　脉经

　　曰：妇人下利而经水反断者，何也？师曰：但当止利，经当自下，勿怪。所以利不止而经断者，但下利亡津液，故经断。利止津液复，经当自下。若妇人血下，咽干而不渴，其经必断，此荣不足，本自有微寒，故不引饮。渴而引饮者，津液得通，荣卫自和，其经必复下。

　　[卷之二　经闭门] 论经闭总因血滞血枯

　　李氏

　　曰：妇人以血为主，天真气降，壬癸水合，肾气全盛，血脉流行，当以三旬一见，以象月盈则亏，故曰月经。经行与产后一般，若其时余血一点未净，或外被风寒及湿冷暑热邪气，或内伤生冷，七情郁结，为痰为瘀，凝积于中，曰血滞。或经止后，用力太过，入房太甚，及服食燥热，以致火动，邪气盛而津液衰，曰血枯。

　　良方

　　云：经后被惊，则血气错乱妄行（惊则气乱，故错经妄行），逆于上，则从口鼻而出（怒则气逆上冲，甚则呕血）；逆于身，则血水相搏，变为水肿；恚怒，则气血逆于腰腿、心腹、背胁，手足之间重痛，经行则发，过期则止；怒极伤肝，则有眩晕、呕血、瘰、血风、疮疡等病，加之经血渗漏于其间，遂成窍血生疮，淋沥不断；湿热相搏，遂为崩带；血结于内，变为瘕。凡此变证百出，不过血滞与枯而已（总结）。但血滞亦有虚热，血枯亦有虚热，故重则经闭不通。以滞、枯分言，轻则经水不调，止言虚与热而已。血滞经闭宜破者，原因饮食毒热，或暴怒，凝瘀积痰，直须大黄、干漆之类，推陈致新，俾旧血消而新血生也。若气旺血枯，起于劳役忧思，却宜温和滋补，或兼有痰火湿热，尤宜清之凉之，每以肉桂为佐者，热则血行也。但不可纯用峻药，以亏阴道。

　　至于耗气益血之说，虽女科要法，但血为气配，气热则热，气寒则寒，气升则升，气降则降，气行则行，气滞则滞。如果郁火，气盛于血者，方可单用香附丸散、抑气散，当加木香、槟榔、枳壳，以开郁行气。若气乱则调，气冷则温，气虚则补，男女一般，阳生则阴自长，气衰则血亦涸，岂可专耗其气耶？论者多泥叔和血旺气衰，不知叔和论肝肺二脉（以肝藏血、肺主气也），则宜肝旺于肺，其实气血平和有孕，故继曰两脏通和。但妇人见偏性鄙，婢外家志不得伸，郁怒无时不起，故香附为女人仙药。经曰：邪气胜则实，正气夺则虚。可不悟诸，大概只虚热痰气四证而已。不调亦大相同，随证调治，饮食调和，自然血气流通。更有凝滞，然后可用红花当归散、紫葳散、通经丸、导经丸之类。虚者只用当归散以通之。通后又须养血益阴，使津液流通。苟不务气血充和，而惟以毒药攻逼，是求千金于乞丐，必死而后已。

　　[卷之二　经闭门] 论经闭大法

　　丹溪

　　云：经不通，或因堕胎及多产伤血，或因久患潮热销血，或因久发盗汗耗血，或因脾胃不和，饮食少进而不生血，或因痢疾失血，治宜生血补血，除热调和之剂，随证用之。

　　或因七情伤心，心气停结，故血闭而不行，宜调心气，通心经，使血生而经自行矣。（生血在补脾胃，调饮食，适寒温，所谓脾旺则能生血也。至于心气结者，宜调心，又为心主血也）

　　[卷之二　经闭门] 脉法

　　脉经

　　曰：肾脉微涩为不月。（经闭脉法，备前调经门，当参看。）

　　[卷之二　经闭门] 治血枯经闭

　　玉烛散

　　治胃热消渴，善食渐瘦，津液为热燥竭，以致血海干枯。（此即四物汤与调胃承气汤合方也。）当归川芎白芍药地黄大黄芒硝甘草（各等分）上锉。每服八钱，水煎，食前服。

　　三和散

　　治劳心，心火上行，以致胞脉闭塞，月事不来。（此即四物汤与凉膈散合方也）（此治劳心之实热者也，如心虚而热收于内，与夫心虚而土衰者，不宜妄用）当归川芎白芍药地黄大黄朴硝黄芩栀子连翘薄荷甘草（各等分）上锉。每服八钱，水煎服。

　　二黄散

　　治妇人室女，经脉不通，服之如神。

　　大黄（烧存性，二钱）生地黄（三钱）上为末。作一服，空心好酒调下。

　　二气丸

　　治月水不调，断绝不产，面黄肌瘦，憔悴，不美食，有燥热，以柴胡引子相参服之。

　　大黄（四两，另为末，醋一升，慢火熬为膏子）当归白芍药（各二两）上为末，以膏子和丸，如桐子大。每服二十丸，淡醋汤下，食前服，日进三服。

　　（四方俱用大黄，而配合不离四物，自有轻重缓急不同，宜加详之）

　　五补丸

　　补诸虚，安五脏，坚骨髓，养精神。凡胞脉闭，先服降心火之剂，后服此丸及卫生汤，以治脾养血也。

　　熟地黄人参牛膝（酒浸去芦，焙干）白茯苓地骨皮（各等分）上为细末，炼蜜丸，如桐子大。每服三五十丸，空心温酒下。（熟地以补天一之水，人参以生天一之气，所谓水生于气也，然气不降则水不生，故用白茯苓以降天气，地骨皮以清气中之火，牛膝引之下行，此立方之大意也）

　　卫生汤

　　当归白芍药（各二两）黄（三两）甘草（一两）上为末。每服半两，水二盏，煎至一盏，空心温服。如虚者，加人参一两。

　　（五补丸补水之源，卫生汤行已生之血，盖地黄、茯苓、人参，俱补里气之不足，而黄、甘草，又益表气之不足，当归、芍药行肝血之不足，有先后天之意焉）洁古先服降心火之剂者，盖亦芩连、三和、玉烛之类，后服五补，卫生者，亦补气之剂也。

　　柏子仁丸

　　治血虚有火，月经耗损，渐至不通，日渐羸瘦，而生潮热，并治室女思虑成劳经闭。慎勿以毒药通之，宜此兼服泽兰汤。

　　柏子仁（炒，另研）牛膝（酒洗）卷柏（各半两）泽兰叶续断（各二两）熟地黄（三两，酒浸半日，石臼内杵成膏）上为细末，炼蜜丸，如桐子大。空心米饮下三十丸。（夫血生于心，心火旺则津枯而血不化，故用柏子仁以润心而生津，火位之下，水气承之，故用熟地黄以滋水，其四种皆通血脉，而续绝有也）

　　泽兰汤

　　治证同前。

　　泽兰叶（三两）当归（酒洗）芍药（炒，各一两）甘草（五钱）上为粗末。每服五钱，水二盏，煎一盏，温服。

　　加味补中益气汤

　　治饮食劳倦，损伤脾胃，气弱体倦，发热作渴，饮食减少而不生血者。

　　黄人参甘草（炙）白术当归陈皮（各一钱）升麻柴胡（各三分）生地黄天花粉（各八分）上锉。加生姜，作一服，水煎服。（若胃寒，而色不华者，去生地、花粉，有虚火者宜加）

　　十全大补汤

　　治堕胎，及多产育伤血，或误服汗下克伐之药，以致血衰气乏，而经不行者。（此方温补气血为主，所谓劳者温之，损者温之是也）人参白术白茯苓甘草（炙）当归川芎白芍药熟地黄黄肉桂（各二钱）上锉。作一服，水煎服。

　　养真汤

　　治妇人经闭不通，脐下有块，已经三载，百药无效，服此数剂经行。又投数剂，而块消矣。（以上十一方，重在血枯二字）当归（酒洗）川芎白芍药（酒炒）熟地黄（姜汁炒）白茯苓陈皮栀子（炒）山茱萸（去核）益母草小茴香（酒炒）香附子（醋浸炒，各等分）上锉。每服一两，水煎服，五六剂后，经通，作丸服。（凡通经消块，俱用破气削坚、大热大毒之类，而此方俱以行气调气血，散结气，暖下元之药等分，而又以山栀凉药佐之，何也？但闻山栀能治块中之火，未闻能治三年之块而通经也，在善用之）

　　[卷之二　经闭门] 治血涩经闭

　　温经汤

　　治经道不行，绕脐寒疝痛彻，其脉沉紧。此由寒气客于血室，血凝不行，为气所冲，新血与故血相搏，所以作痛，宜此汤与桂枝桃仁汤。

　　当归川芎芍药官桂牡丹皮蓬术（各一钱）人参牛膝（各一钱）甘草（炙，五分）上咀。水二钟，煎至一钟，不拘时服。（此温行之剂也，以四物去地黄，恐凝滞耳，人参得官桂则能温行，故加之。然诸痛忌参、术，亦有不必用者，在去取之有法焉）

　　桂枝桃仁汤

　　治证同前。

　　方见调经门。（疼痛条）

　　红花当归散

　　治妇人经候不行，或积瘀血，腰腹疼痛，及室女月经不通。

　　红花当归尾紫葳牛膝苏木（细锉）甘草（各二两）赤芍药（九两）刘寄奴（五两）桂心白芷（各一两半）上为细末。空心热酒调下三钱，食前临卧再服（此皆破血之药，然不用川芎以行血海之血，而用白芷以行阳明之经者，以血海隶乎阳明也）。若久血不行，浓煎红花酒下，孕妇勿服。一名凌霄花，即紫葳。

　　行经红花汤

　　治妇人室女经候不行，时作胀痛。

　　当归尾赤芍药紫葳刘寄奴牛膝玄胡索红花苏木桃仁（炒，各一钱）青皮香附（各八分）桂心（五分）上作一服，水煎，空心服。（此与前方不相连，而青皮、桃仁，乃厥阴肝经药，要分别此义）

　　凌霄花散

　　治妇人月水不行，发热腹痛。

　　当归赤芍药凌霄花刘寄奴牡丹皮（酒洗）玄胡索官桂白芷红花（酒浸，各等分）上咀。每服四钱，水一盏，酒半盏，煎服。（总是破血行经药，而发热二字实略之，即丹皮凉血，而官桂、白芷非温热之味乎？盖重在不行，而不重在热也，窃观酒洗、酒浸、酒煎之法，然乎，否乎）

　　瑞金散

　　治妇人血气撮痛，月经不行。

　　片姜黄（四两）当归赤芍药川芎牡丹皮蓬莪术玄胡索官桂红花（各二两）上咀。每服八钱，水一盏，酒三分，煎八分，食前服。（姜黄、莪术，又兼在气、在肝之理）

　　土牛膝散

　　治妇人室女血闭不通，五心烦热。（专主血闭，曾借此以治妇人血块作痛有效）土牛膝当归尾（各一两）桃仁（去皮，麸炒）红花（各半两）上为细末。每服二钱，空心温酒下。

　　当归散

　　治血脉不通。（专主在脉络）当归穿山甲（微炒）蒲黄（炒，各半两）辰砂（另研，一钱）麝香（少许）上为细末，研匀。每服二钱，食前热酒调下。

　　琥珀散

　　治心膈迷闷，腹脏撮痛，气急气闷（此专在气），月信不通等疾。

　　天台乌药（二两）当归蓬术（煨，切，各一两）上为细末。每服二钱，温酒调下，后以食压之。忌生冷油腻。产后诸疾，炒姜酒调下。

　　桃奴饮子

　　治妇人室女月经不通，渐成胀满，及治男子坠马跌扑损伤，以致瘀血停积，欲成血蛊病者，悉皆治之。

