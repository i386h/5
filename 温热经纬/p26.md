<!-- { "loadSidebar": true } -->
　　乾隆戊子年，吾邑疫疹流行。初起之时，先恶寒而后发热，头痛如劈，腰如被杖，腹如搅肠，呕泄兼作，大小同病，万人一辙，有作三阳治者，有作两感治者，有作霍乱治者，迨至两日，恶候蜂起，种种危证，难以枚举。如此死者，不可胜计。良由医者，固执古方之所致也。要之执伤寒之方以治疫，焉有不死者乎？是人之死，不死于病，而死于药。不死于药，而死于执古方之医也。疫证乃外来之淫热，非石膏不能取效。且医者，意也。石膏者，寒水也。以寒胜热，以水胜火，投之百发百中。五月间，余亦染疫，凡邀治者不能赴诊，叩其证状，录方授之。互相传送，活人无算。癸丑京师多疫，即汪副宪、冯鸿胪亦以余方传送，服他药不效者，并皆霍然。故笔之于书，名曰清瘟败毒饮。随证加减，详列于后。

　　雄按：吴门顾松园（靖远）因父患热病，为庸医投参、附所杀。于是发愤习医，寒暑靡间者，阅三十年，尝着《医镜》十六卷。徐侍郎秉义为之序，称其简而明，约而该，切于时用而必效。惜无刊本，余求其书而不得。近见桐乡陆定圃进士《冷庐医话》，载其治汪缵功阳明热证，主白虎汤。每剂，石膏用三两，两服，热顿减。而遍身冷汗，肢冷发呃。

　　郡中著名老医，谓非参、附，弗克回阳，诸医和之，群哗白虎再投必毙。顾引仲景热深厥，亦深之文，及嘉言阳证忽变阴厥，万中无一之说，谆谆力辩。诸医固执不从。投参、附回阳敛汗之剂，汗益多而体益冷，反诋白虎之害。微阳脱在旦暮，势甚危，举家惊惶。复求顾诊，仍主白虎，用石膏三两，大剂二服，汗止身温。再以前汤加减，数服而痊。因着《辨治论》，以为温热病中，宜用白虎汤，并不伤人，以解世俗之惑。陆进士云：此说与师愚之论合，且《医镜》中佳方不少。其治虚劳方，用生地、熟地、天冬、麦冬、龟版、龙眼肉、玉竹、茯苓、山药、人乳。《吴医汇讲》乃属之汪缵功，方中增入牛膝一味，岂顾着《医镜》一书，为汪氏所窃取耶？附及之以质博雅。汪按：虚劳而咳者，肺中必有邪，麦冬玉竹不宜用。

　　卷四　余师愚疫病篇

　　疫证条辨

　　头痛目痛，颇似伤寒。然太阳阳明头痛，不至于倾侧难举。而此则头痛如劈，两目昏瞀，势若难支。总因火毒达于二经，毒参阳位，用釜底抽薪法，彻火下降，其痛立止，其疹自透。宜清瘟败毒饮增石膏、元参，加菊花。误用辛凉表散，燔灼火焰，必转闷证。

　　骨节烦疼，腰如被杖。骨与腰皆肾经所属，其痛若此。是淫热之气，已流于肾经。宜本方增石膏、元参，加黄柏。

　　误用温散，死不终朝矣。

　　热宜和，不宜躁。若热至遍体炎炎，较之昏沉肢冷者。而此则发扬，以其气血尚堪胜毒，一经清解，而疹自透。妄肆发表，必至内伏。宜本方增石膏、生地、丹皮、芩、连。

　　有似乎静而忽躁，有似乎躁而忽静，谓之静躁不常。较之颠狂，彼乃发扬，而此嫌郁遏。总为毒火内扰，以至坐卧不安。宜本方增石膏、犀角、黄连。

　　寤，从阳主上；寐，从阴主下。胃为六腑之海，热毒壅遏，阻隔上下，故火扰不寐。宜本方增石膏、犀、连，加琥珀。

　　雄按：火扰不寐，何必琥珀？若欲导下，宜用木通。

　　初病周身如冰，色如蒙垢，满口如霜，头痛如劈，饮热恶冷，六脉沉细。此阳极似阴，毒之隐伏者也。重清内热，使毒热外透，身忽大热，脉转洪数，烦躁谵妄，大渴思冰。证虽枭恶，尚可为力。宜本方增石膏、丹皮、犀、连，加黄柏。若遇庸手，妄投桂、附，药不终剂，死如服毒。

　　四肢属脾，至于逆冷，杂证见之。是脾经虚寒，元阳将脱之象。惟疫则不然，通身大热，而四肢独冷。此烈毒郁遏脾经，邪火莫透。重清脾热，手足自温。宜本方增石膏。

　　雄按：四肢逆冷，在杂证，不仅脾经虚寒。在疫证，亦非毒壅脾经。增石膏，原是清胃。胃气行则肢自和也。亦有热伏厥阴而逆冷者，温疫证中最多，不可不知也。

　　筋属肝，赖血以养，热毒流于肝经，斑疹不能寻窍而出，筋脉受其冲激。则抽惕若惊。宜本方增石膏、丹皮，加胆草。

　　杂证，有精液枯涸，水不上升，咽干思饮，不及半杯。而此则思冰饮水，百杯不足。缘毒火熬煎于内，非冰水不足以救其燥，非石膏不足以制其焰。庸工犹戒生冷，病家奉为至言，即温水亦不敢与。以致唇焦舌黑。宜本方增石膏，加花粉。

　　四时百病，胃气为本。至于不食，似难为也。而非所论于疫证，此乃邪火犯胃，热毒上冲，频频干呕者有之。旋食旋吐者有之。胃气一清，不必强之食，自无不食矣。宜本方增石膏，加枳壳。

　　雄按：热壅于胃，杳不知饥，强进粥糜，反助邪气。虽粒米不进，而病势未衰者，不可疑为胃败也。若干呕吐食，则本方之甘、桔、丹皮，皆不可用。宜加竹茹、枇杷叶、半夏之类。

　　胸膈乃上焦心肺之地，而邪不易犯。惟火上炎，易及于心，以火济火，移热于肺，金被火灼，其燥愈甚。胸膈郁遏，而气必长吁矣。宜本方增连、桔、加枳壳、蒌仁。

　　雄按：邪火上炎，固能郁遏肺气，而为膈满，第平素有停痰伏饮者。或起病之先，兼有食滞者。本方地、芍，未可浪投。临证须辨别施治，惟芦菔汁，既清燥火之闭郁，亦开痰食之停留。用得其宜，取效甚捷。

　　昏闷无声者，心之气出于肺而为声。窍因气闭，气因毒滞，心迷而神不清。窍闭而声不出。宜本方，增石膏、犀角、芩、连，加羚羊角、桑皮。

　　雄按：桑皮虽走肺，而无通气宣窍之能。宜用：马兜铃、射干、通草之类；清神化毒，当参紫雪之类。

　　胃气弱者，偏寒偏热，水停食积，皆与真气相搏而痛，此言寻常受病之源也。至于疫证腹痛，或左或右，或痛引小肠，乃毒火冲突，发泄无门。苦按寻常腹痛分经络而治之，必死。如初起只用败毒散、或凉膈散加黄连，其痛立止。

　　雄按：疫证腹痛，固与杂证迥殊，然夹食、夹瘀、夹疝，因病疫而宿疾兼发者，亦正多也。临证处方，岂可不为顾及。

　　筋肉 动，在伤寒则为亡阳，而此则不然。盖汗者，心之液，血之所化也。血生于心，藏于肝，统于脾。血被煎熬，筋失其养，故筋肉为之 动。宜本方增石膏、生地、元参，加黄柏。

　　雄按：亡阳 动，宜补土制水。淫热 动，宜泻火息风。本方尚少镇静息风之品，宜去丹、桔，加菊花、胆草。

　　病患自言胃出冷气，非真冷也。乃上升之气，自肝而出，中挟相火，自下而上，其热尤甚。此火极似水，热极之征，阳亢逼阴，故有冷气。宜本方增石膏、犀、地、丹、连，加胆草。

　　雄按：冷气上升，虽在别证中见之，亦多属火。不知者，妄投温热。贻害可胜道哉！本方桔、芍，亦属非宜。更有挟痰者，须加海蜇、竹沥、芦菔汁之类。汪按：此证挟痰者最多。

　　口中臭气，令人难近，使非毒火熏蒸于内，何以口秽喷人乃尔耶。宜本方增石膏、犀、连。

　　雄按：宜加兰草、竹茹、枇杷叶、金银花、蔷薇露、莹白、金汁之类，以导秽浊下行。

　　舌苔满口如霜，在伤寒为寒证的据，故当温散。而疫证见此，舌必浓大，为火极水化。宜本方增石膏、犀、地、翘、连，加黄柏。误用温散，旋即变黑。汪按：凡温热暑疫，见此舌者，病必见重最宜详慎。

　　雄按：凡热证疫证见此苔者，固不可误指为寒，良由兼痰挟湿，遏伏热毒使然，清解方中，宜佐开泄之品为治。

　　咽喉者，水谷之道路，呼吸之出入。毒火熏蒸，至于肿痛，亟当清解以开闭塞。宜本方增石膏、元、桔，加牛蒡、射干、山豆根。

　　雄按：加莹白、金汁最妙。药汁碍咽者，亟以锡类散吹之。

　　唇者，脾之华。唇 肿，火炎土燥也。宜本方增石膏、翘、连，加天花粉。

　　头为诸阳之首，头面肿大，此毒火上攻。宜本方增石膏、元参，加银花、马勃、僵蚕、板蓝根、紫花地丁、归尾。

　　脉实者，量加，酒洗生大黄。

　　面上燎 ，宛如火烫，大小不一，有红有白，有紫黑相间，痛不可忍，破流清水，亦有流血水者，治同上条。

　　腮者，肝肾所属，有左肿者，有右肿者，有右及左、左及右者，名曰 腮。不亟清解，必成大头，治同上条。

　　颈属足太阳膀胱经，热毒入于太阳则颈肿。宜本方增石膏、元参、翘、桔，加银花、夏枯草、牛蒡、紫花地丁、山豆根。

　　耳后肾经所属，此处硬肿，其病甚恶。宜本方增石膏、元、地、丹、翘，加银花、花粉、板蓝根、紫花地丁。耳中出血者，不治。

　　雄按：坎为耳，故耳为肾水之外候。然肺经之结穴在耳中，名曰龙葱，专主乎听。金受火烁则耳聋。凡温热暑疫等证，耳聋者，职是故也。不可泥于伤寒少阳之文，而妄用柴胡以煽其焰。古云：耳聋治肺，旨哉言乎。

　　舌乃心之苗。心属火，毒火冲突，二火相并，心苗乃动，而嗒舌弄舌。宜本方增石膏、犀、连、元参，加黄柏。

　　雄按：宜加木通、莲子心、朱砂、童溺之类。

　　红丝绕目，清其浮僭之火而红自退。误以眼科治之，为害不浅。宜本方加菊花、红花、蝉蜕、归尾、谷精。

　　雄按：加味亦是眼科之药，不若但加羚羊角、龙胆草二味为精当也。

　　头为一身之元首，最轻清而邪不易干。通身焦燥，独头汗涌出。此烈毒鼎沸于内，热气上腾，故汗出如淋。宜本方增石膏、元参。

　　雄按：本方宜去芍、桔、丹皮，加童溺、花粉。

　　齿者，骨之余。杂证 齿为血虚；疫证见之，为肝热。宜本方增石膏、生地、丹、栀，加胆草。

　　雄按：齿龈属阳明，不可全责之肝也。

　　疫证，鼻衄如泉，乃阳明郁热上冲于脑，脑通于鼻，故衄如涌泉。宜本方增石膏、元、地、芩、连，加羚羊角、生桑皮、棕榈灰。

　　雄按：本方宜去桔梗，加白茅根。

　　舌上白点如珍珠，乃水化之象。较之紫赤黄黑，古人谓之芒刺者，更重。宜本方增石膏、犀、连、元、翘，加花粉、银花。

　　雄按：宜加蔷薇根、莹白、金汁之类。

　　疫证初起，苔如腻粉，此火极水化。设误认为寒，妄投温燥，其病反剧，其苔愈浓，精液愈耗，水不上升，二火煎熬，变白为黑，其坚如铁，其浓如甲，敲之戛戛有声，言语不清，非舌卷也。治之得法，其甲整脱。宜本方增石膏、元参、犀、连、知、翘，加花粉、黄柏。

