<!-- { "loadSidebar": true } -->
　　雄按：此证专宜甘寒以充津液，不当参用苦燥。余如梨汁、蔗浆、竹沥、西瓜汁、藕汁，皆可频灌。如得蕉花上露更良。杨云：蕉花上露为清热无上妙品，但不可必得。即蕉根取汁，亦极妙也。若邪火已衰，津不能回者。宜用鲜猪肉数斤，切大块，急火煮清汤，吹净浮油，恣意凉饮，乃急救津液之无上妙品。故友范庆簪，尝谓余云：酷热炎天，正银匠熔铸各州县奏销银两之时。而银炉甚高，火光扑面，非壮盛之人，不能为也。口渴不敢啜茗，惟以淡煮猪肉，取汤凉饮，故裸身近火，而津液不致枯竭。余因推展其义，颇多妙用，拙案中可证也。

　　舌上发丁，或红或紫，大如马乳，小如樱桃，三五不等，流脓出血，重清心火。宜本方增石膏、犀角、翘、连加银花。舌上成坑，愈后自平。此二条乃三十六舌未有者。

　　雄按：亦宜加蔷薇根、金汁之类；外以锡类散，或珍珠，牛黄研细糁之。则坑易平。

　　舌衄乃血热上溢心苗。宜本方增石膏、黄连、犀、地、栀、丹，加败棕灰。

　　雄按：外宜蒲黄炒黑糁之。

　　齿衄乃阳明少阴二经之热相并。宜本方增石膏、元参、芩、连、犀、地、丹、栀，加黄柏。心主神，心静则神爽。

　　心为烈火所燔，则神不清而谵语。宜本方增石膏、犀、连、丹、栀，加黄柏、胆草。

　　雄按：须参叶氏《温热论》逆传治法。且此证挟痰者多，最宜谛审。

　　呃逆，有因胃热上冲者，有因肝胆之火上逆者，有因肺气不能下降者。宜本方增石膏，加竹茹、枇杷叶、柿蒂、羚羊角、银杏仁。如不止，用沉香、槟榔、乌药、枳壳，各磨数分，名四磨饮，仍以本方调服。

　　雄按：此三候固皆实证，尚有痰阻于中者，便秘于下者，另有治法。银杏仁，温涩气分，但可以治虚呃，不宜加入此方。

　　邪入于胃则吐，毒犹因吐而得发越，至于干呕则重矣。总由内有伏毒、清解不容少缓。宜本方增石膏、甘、连，加滑石、伏龙肝。

　　雄按：甘草宜去，伏龙肝，温燥之品，但可以治虚寒呕吐，不宜加入此方。本方桔梗、丹、芍，亦当去之。可加旋覆花、竹茹、半夏、枇杷叶。如用反佐，则生姜汁为妥。汪按：此方中生姜不可少。

　　疫毒移于大肠，里急后重，赤白相兼，或下恶垢，或下紫血，虽似痢实非痢也。其人必恶寒发热，小水短赤，但当清热利水。宜本方增石膏、黄连，加滑石、猪苓、泽泻、木通，其痢自止。误用通利止涩之剂不救。

　　雄按：热移大肠，恶垢既下，病有出路，化毒为宜。既知不可通利，何以仍加苓、泽等利水？毋乃疏乎。惟滑石用得对证，他如金银花、槐蕊、黄柏、青蒿、白头翁、苦参、芦菔之类，皆可采也。

　　毒火注于大肠，有下恶垢者，有利清水者，有倾肠直注者，有完谷不化者。此邪热不杀谷，非脾虚也。较之似痢者，稍轻。考其证，身必大热，气必粗壮，小溲必短，唇必焦紫，大渴喜冷，腹痛不已，四肢时而厥逆。宜因其势而清利之。

　　治同上条。

　　雄按：唇焦大渴，津液耗伤，清化为宜，毋过渗利。惟冬瓜煮汤代茶、煎药，恣用甚佳。汪按：此及上条皆宜用绿豆。疫证大便不通，因毒火煎熬，大肠枯燥不能润下。不可徒攻其闭结而速其死也。宜本方加生大黄，或外用蜜煎导法。

　　汪按：此证宜用麻仁。邪犯五脏，则三阴脉络不和，血乖行度，渗入大肠而便血。宜本方增生地，加槐花、柏叶、棕灰。

　　雄按：棕灰温涩，即欲止之，宜易地榆炭。

　　膀胱热极。小溲短赤而涩，热毒甚者，溲色如油。宜本方加滑石、泽泻、猪苓、木通、通草、扁蓄。

　　雄按：苓、泽等药，皆渗利之品。溺阻膀胱者，借以通导，此证既云热毒内炽，则水已耗夺，小溲自然浑赤短涩，但宜治其所以然，则源清而流洁，岂可强投分利，而为砻糠打油之事乎？或量证少佐一二味，慎毋忽视而泛施也。

　　溺血，小便出血而不痛。血淋，则小腹阴茎必兼胀痛。在疫证，总由血因热迫。宜本方增生地，加滑石、桃仁、茅根、琥珀、牛膝、棕灰。

　　雄按：设兼痛胀，忌用棕灰。汪按：亦宜用地榆炭。

　　发狂骂詈。不避亲疏，甚则登高而歌，弃衣而走，逾垣上屋，力倍常时。或语生平未有之事，未见之人，如有邪附者，此阳明明邪热，上扰神明，病患亦不自知。僧道巫尼，徒乱人意。宜本方增石膏、犀、连、丹、栀，加黄柏。

　　雄按：宜加朱砂、青黛，挟痰，加石菖蒲、竹沥之类。

　　疫证之痰，皆属于热，痰中带血，热极之征。宜本方增石膏、芩、地，加蒌仁、羚羊角、生桑皮、棕灰。

　　雄按：桑皮、棕灰可商，宜加滑石、桃仁、苇茎、瓜瓣之类。

　　疫证遗溺，非虚不能约，乃热不自持。其人必昏沉谵语，遗不自知。宜本方增石膏、犀、连，加滑石。诸病喘满，皆属于热，况疫证乎。宜本方增石膏、黄芩、加桑皮、羚羊角。

　　雄按：杏仁、浓朴、半夏、旋复花、枇杷叶、蒌仁、芦菔、海蜇、芦根之类，皆可随证采用。本方地、芍宜去之。

　　汪按：下条亦宜去地、芍。

　　淫热熏蒸，湿浊壅遏，则周身发黄。宜本方增石膏、栀子，加茵陈、滑石、猪苓、泽泻、木通。汪按：湿盛而用石膏。似宜佐以苍术、浓朴之类。

　　雄按：此证亦有宜下者。汪按。青壳鸭蛋敲小孔纳朴硝于孔中纸封炖熟。日日服之。义取一补一消。治黄胆甚效。

　　余尝亲试之。初时便溏不爽。服朴硝而便反干畅矣。

　　疫证循衣摸床、撮空，此肝经淫热也。肝属木，木动风摇，风自火出。《左传》云：“风淫末疾”，四末四肢也。肢动即风淫之疾也。宜本方增石膏、犀、连、栀、丹，加胆草。

　　雄按：桑枝、菊花、丝瓜络、羚羊角、白薇之类，皆可采用。实者，宜兼通腑；虚者，宜兼养阴。

　　狐蜮，宜本方增石膏、犀角，加苦参、乌梅、槐子。以上五十证，热疫恶候，变态无恒，失治于前，多致莫救。慎之！慎之！疫证热毒盘踞于内，外则遍体炎炎。夫热极之病，是必投以寒凉。火被水克，其焰必伏。火伏于内，必生外寒。阴阳相搏则战，一战而经气输泄，大汗出而病邪解矣。

　　疫证瘥后，四肢浮肿，弗遽温补。

　　雄按：宜清余热，兼佐充津。

　　瘥后饮食渐增，而大便久不行，亦无所苦。此营液未充，若误投通利，死不终朝矣。汪按：宜食黑脂麻。热疫为病，气血被其煎熬，瘥后饮食渐进，气血滋生，润皮肤而灌筋骸。或痛或痒，宛如虫行，最是佳境，不过数日，气血通畅而自愈矣。疫证失治于前，热流下部，滞于经络，以致腰膝疼痛，甚者起不能立，卧不能动，误作痿治，必成废人。宜本方小剂，加木瓜、牛膝、续断、萆 、黄柏、威灵仙。瘥后，不欲饮食，食亦不化。此脾胃虚弱，宜健脾养胃。

　　雄按：不欲食，病在胃，宜养以甘凉。食不化，病在脾，当补以温运。医者，须分别论治。汪按。叶香岩论脾胃辨析最明畅。余以为胜于东垣之专事升脾。学人所当师法也。

　　瘥后惊悸，属血虚。宜养血镇惊。

　　雄按：亦有因痰热未清者，不可不知也。汪按：因痰者颇多。

　　瘥后怔忡，乃水衰火旺，心肾不交。宜补水养心。

　　雄按：朱砂安神丸最妙。汪按：亦有兼挟痰者。

　　瘥后，有声不能言，此水亏不能上接于阳也。宜补水。

　　雄按：有痰热滞于肺络者宜清肃；有疫热耗伤肺阴者宜清养。不仅水亏为然也。

　　瘥后，声颤无力，语不接续，名曰郑声。乃气虚也。宜补中益气汤。汪按：第五卷方论不录此方，附论在清暑益气汤下。

　　雄按：此证虽属气虚，实由元气无根，补中益气，升阳之剂，切勿误投。宜集灵膏。

　　瘥后喜唾，胃虚而有余热也。乌梅十个、北枣五枚，俱去核，共杵如泥，加炼蜜丸弹子大，每用一丸噙化。

　　雄按：此方甚佳。

　　言者，心之声也。病中谵妄，乃热扰于心。瘥后多言，余热未净。譬如灭火，其火已息，犹存余焰也。

　　雄按：宜导赤散加麦冬、莲子心、朱砂染灯心。

　　瘥后遗精，宜交心肾。

　　雄按：精因火动者多，宜清余热，黄连、黄柏，最是要药。

　　瘥后触事易惊，梦寐不安，乃有余热挟痰也。痰与气搏故恐惧。

　　雄按：宜用竹茹、黄连、石菖蒲、半夏、胆星、栀子、知母、茯苓、旋复花、橘红等药。

　　瘥后，终日昏睡不醒。或错语呻吟，此因邪热未净，伏于心包络所致。

　　雄按：宜用丹参、白薇、栀子、麦冬、甘草、木通、盐水炒黄连、竹叶、朱砂染灯心、细茶等药。挟痰者，花粉、天竺黄、石菖蒲，省头草之类。或万氏牛黄清心丸，皆可采用。

　　瘥后自汗、盗汗，虚象也，宜分阴阳而补益。

　　雄按：固属虚候，多内余热未清，心阳内炽，慎勿骤补，清养为宜。如西洋参、生地、麦冬、黄连、甘草、小麦、百合、竹叶、茯苓、莲子心之类，择而为剂可也。

　　瘥后心神不安，乃心血亏损。宜养心。

　　雄按：固是心营不足，亦因余热未清，治如上条可也。

　　瘥后虚烦不寐者，血虚神不守舍也。

　　雄按：非神不守舍也，亦余火扰动耳！治如上法，或加阿胶、或加生鸡子黄、或加珍珠，审证而用得其宜，贵乎医者之神悟矣。

　　瘥后余热未净，肠胃虚弱，饮食不节，谷气与热气，两阳相搏，身复发热，名曰食复。

　　雄按：治法与伤寒食复同，更有瘥后起居不慎，作劳太早，虚阳浮扰而发热者，名曰劳复。治宜调气血。

　　瘥后早犯女色而病者，名女劳复；女犯者，为男劳复。其证头重目眩，腰痛肢酸，面热如烘，心胸烦闷。宜麦冬汤主之。若舌出寸余，累日不收，名曰阳强。以冰片研细糁之，即缩。长至数寸者，多不救。

　　雄按：此方甚妙。宜加竹茹枸杞子。

　　男子新瘥，余热未净，而女人与之交接得病者，名阳易；女人新瘥，余热未清，而男子与之交接得病者，名阴易。

　　其证男子则阴肿入腹，绞痛难忍；女人则乳抽里急，腰胯痛引腹内。热攻胸膈，头重难抬，仰卧不安，动摇不得。最危之证。

