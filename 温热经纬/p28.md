<!-- { "loadSidebar": true } -->
　　雄按：阴阳二易，余谓之热入精室证。第阴易较重于阳易，以女人疫热之气，本从阴户出也。古人用 裆之义最精，取其能引热邪，仍由原路去，故阴易，须剪所交接。女人身穿未浣之 裆，《千金》用月经赤帛，亦从此脱胎。阳易，须剪所交接。男子身穿未浣之 裆。并取近阴处之数寸，烧灰服下，奏效甚捷。后人之用鼠矢，亦取其以浊导浊之义。然究不如烧 散之贴切矣。余如竹茹、花粉、韭白、滑石、白薇、槐米、楝实、绿豆、甘草梢、土茯苓等药，并走精室，皆可随证采用。以上三条，温热病后亦同，不仅疫证尔也。

　　卷五

　　方论

　　甘草汤甘草（二两）

　　水三升，煮取一升半，去滓，温服七合，日二服。

　　王晋三曰：一药治病，是曰奇方。

　　徐洄溪曰：大甘为土之正味，能制肾水越上之火。王朴庄曰：自《灵》《素》至汉、晋、宋、齐诸古方，凡云一两者，以今之七分六厘准之。凡云一升者，以今之六勺七抄准之。汪按：唐人之方则一两，当古之三两。

　　雄按：鞠通，凡引古方，辄改定其分两，而轻重甚未当也。学人审之。

　　雄按：《伤寒类要》治伤寒心悸，脉结代。《圣济总录》治舌肿塞口。《外科精要》治一切痈疽诸发及丹石烟火药发。

　　《兵部手集》治悬痈。《直指方》治痘疮烦渴及虫毒药毒。《金匮玉函》治小儿撮口及小儿羸瘦。《得效方》治小儿遗溺。

　　皆以一味甘草为方，妙用良多，总不外乎养阴缓急，清热化毒也。汪按：亦兼取和中利水。

　　桔梗汤桔梗（一两） 甘草（二两）

　　水三升，煮取一升，去滓，分温再服。

　　邹润安曰：肾家邪热，循经而上，肺不任受，遂相争竞，二三日邪热未盛，故可以甘草泻火而愈。若不愈，是肺窍不利，气不宣泄也。以桔梗开之，肺窍既通，气遂宣泄，热自透达矣。

　　雄按：虽以桔梗名汤，而倍用甘草以为驾驭，后人改称甘桔汤是矣。但须审证而投，不可泥为通治咽痛之方也。黄锦芳《医案求真》尝论及之，医者不可不知。

　　猪肤汤猪肤（一斤）

　　雄按：以猪皮去其肉肥，刮如纸薄，杭人能造，名曰肉 。可以充馔。

　　水一斗，煮取五升，去滓，加白蜜一升，白粉五合。即是米粉，熬香，和令相得，温分六服。

　　王晋三曰：肾应彘而肺主肤。肾液下泄，不能上蒸于肺，致络燥而为咽痛者，又非甘草所能治矣。当以猪肤润肺肾之燥，解虚烦之热，白粉、白蜜缓中，俾猪肤比类而致津液从肾上入肺中，循喉咙，复从肺出络心，注胸中，而上中下燥邪解矣。

　　黄连阿胶汤黄连（四两） 黄芩（一两） 芍药（二两） 阿胶（三两） 鸡子黄（二枚）水五升，先煮三物，取二升，去滓；内胶烊尽小冷；内鸡子黄搅令相得。温服七合，日三服。

　　邹润安曰：尤氏云：阳经之寒，变为热则归于气；阴经之寒，变为热则归于血。阳经或有归于血者，惟阴经之热，则必不归于气，故三阴有热结证，不用调胃承气、小承气，而独用大承气。诸下利证不已，必便脓血，是其验也。心中烦，不得卧，热证也。至二三日以上，乃心中烦，不得卧，则非始即属热矣。始即属热，心中烦，不得卧者，为阴虚。

　　阴虚则不得泻火。今至二三日以上始见，则为阳盛，阳盛则宜泻火。然致此阳盛，亦必其阴本虚。故阿胶、芍药、鸡子黄、无非救阴之品。泻火则惟恃芩、连。而芩止一两，连乃四两，此黄连之任，独冠一方，而为补剂中泻药矣。

　　猪苓汤猪苓（去皮） 茯苓 泽泻 滑石 阿胶（各一两）水四升，先煮四味，取二升，去滓；内阿胶烊消，温服七合，日二。

　　周禹载曰：热盛膀胱，非水能解，何者？水，有止渴之功，而无祛热之力也。故用猪苓之淡渗，与泽泻之咸寒，与五苓不异。而此易术以胶者，彼属气，此属血也；易桂以滑石者，彼有表，而此为消热也。然则所蓄之水去，则热消矣。

　　润液之味投，则渴除矣。

　　邹润安曰：松之概挺拔劲正，枫之概柔弱易摇。松之理粗疏，枫之理坚细。松之叶至冬益苍翠而不凋，枫之叶至冬遂鲜赤而即落。是其一柔一刚，显然殊致。茯苓属阳，治停蓄之水不从阳化者。猪苓属阴，治鼓荡之水不从阴化者。是故仲景以猪苓名方者，其所治之证，曰少阴病，下利，咳而呕渴，心烦不得眠者，猪苓汤主之。若五苓散则其治有渴者、有不渴者。至茯苓入他方，所治之病，则不渴者居多。盖渴者水气被阳逼迫，欲得阴和而不能也，与之猪苓，使起阴气以和阳化水，譬之枫叶已丹，遂能即落也。

　　大承气汤浓朴（去皮，炙，八两） 枳实（炙，五枚） 大黄（四两，酒洗） 芒硝（三合）水一斗，先煎二物，取五升，去滓；内大黄，煮取二升，去滓；内硝，更上微火一二沸，温再服。得下，余勿服。

　　邹润安曰：柯氏云：浓朴倍大黄为大承气，大黄倍浓朴为小承气。是承气者在枳、朴。应不在大黄矣。但调胃承气汤不用枳、朴，亦名承气何也？且三承气汤中，有用枳、朴者，有不用枳朴者；有用芒硝者，有不用芒硝者；有用甘草者，有不用甘草者。惟大黄则无不用，是承气之名，固当属之大黄。况浓朴三物汤即小承气汤，浓朴分数且倍于大黄，而命名反不加承气字。犹不可见承气不在枳、朴乎？自金元人以“顺”释“承”。而大黄之功不显。考《本经》首推大黄通血，再以《六微旨大论》亢则害，承乃制之义参之，则承气者，非血而何？夫气者，血之帅。故血随气行，亦随气滞，气滞血不随之滞者，是气之不足，非气之有余。惟气滞并波及于血，于是气以血为窟宅，血以气为御侮。遂连衡宿食，蒸逼津液，悉化为火。此时惟大黄能直捣其巢，倾其窟穴，气之结于血者散，则枳朴遂能效其通气之职，此大黄所以为承气也。

　　雄按：此余夙论如此，邹氏先得我心。汪按：大黄本血分之药，故知此说确不可易。

　　白虎汤石膏（一斤） 知母（六两） 甘草（炙，二两） 粳米（六合）水一斗，煮米熟汤成，去滓，温服一升，日三服。

　　方中行曰：白虎者，西方之金神，司秋之阴兽。虎啸谷风冷，凉风酷暑消神于解热，莫如白虎。石膏、知母辛甘而寒，辛者，金之味。寒者，金之性。辛甘体寒，得白虎之体焉。甘草、粳米，甘平而温，甘取其缓，温取其和，缓而且和，得伏虎之用焉。饮四物之成汤，来白虎之嗥啸。阳气者，以天地之疾风名也。风行而虎啸者，同气相求也；虎啸而风生者，同声相应也；风生而热解者，物理必至也。抑尝以此合大小青龙、真武而论之，四物者四方之通神也。而以命名，盖谓化裁四时，神妙万世，名义两符，实自然而然者也。方而若此，可谓至矣。然不明言其神，而神卒莫之掩者，君子慎德，此其道之所以大也。汪按：饮四物之成汤以下数行语。多支离牵强必宜削去。夫白虎汤清热乃甘雨非凉风也。

　　既备四方之神。朱鸟一方何以独缺。且热剂而名真武。名与实爽矣。医者不能研究医理。乃附会经义以自文其浅陋甚且衍。先天论太极以欺人。实则无关于辨证处方也。自明以来。庸医陋习。大率如此。学人戒之。

　　白虎加人参汤原方加人参（三两）煮服同前法。

　　邹润安曰：伤寒脉浮，发热无汗，其表不解者，不可与白虎汤；汪按：洄溪云，“无汗”二字最为白虎所忌。渴欲饮水，无表证者，白虎加人参汤主之。可见白虎加人参汤之治，重在渴。其时时恶风，则非常常恶风矣。背微恶寒，则非遍身恶寒矣。常常恶风，遍身恶寒者，谓之表证也。时时恶风，背微恶寒者，表邪已经化热，特尚未尽耳，谓之无表证可也。然热邪充斥，津液消亡。用栝蒌根，生津止渴可也，何以必用人参？《灵枢·决气篇》：腠理发泄，汗出溱溱，是谓津。津为水，阴属也。能外达上通则阳矣。夫是之谓阴中之阳。人参亦阴中之阳。惟其入阴，故能补阴；惟其为阴中之阳，故能入阴，使人阴中之气化为津，不化为火，是非栝蒌根可为力矣。

　　雄按：朱奉议云：再三汗下热不退者，以此汤加苍术一钱如神。

　　黄芩汤黄芩（三两） 甘草（炙） 芍药（各二两） 大枣（十二枚）水一斗，煮取三升，去滓，温服一升，日再，夜一服。

　　邹润安曰：或问黄芩汤，治何等证？其证腹痛与否？若腹痛何以用黄芩？若腹不痛何以用芍药？汪按：腹痛因乎热者甚多，谓腹痛必因寒者，前人拘滞之见也。曰：其证身热不恶风，亦不恶热，或下利，或呕，腹则不痛。盖芍药、甘草、大枣、桂枝汤里药也，以不恶风，故不用姜、桂；黄芩、甘草、大枣、小柴胡里药也，以不往来寒热，故不用柴胡。

　　以其常热，故不用人参。若不呕则并不用半夏、生姜，至芍药则并不因腹痛而用，以桂枝汤证原无腹痛也。亦不心下痞硬，故不去大枣也。又《厥阴篇》云：伤寒脉迟，与黄芩汤除其热，腹中则冷不能食，可知黄芩汤证之脉必数。黄芩所治之热，必自里达外，不治但在表分之热矣。然仲景用黄芩有三耦焉。气分热结者，与柴胡为耦。血分热结者，与芍药为耦。湿热阻中者，与黄连为耦。以柴胡能开气分之结，不能泄气分之热；芍药能开血分之结，不能清迫血之热；黄连能治湿生之热，不能治热生之湿。譬之解斗，但去其斗者，未平其致斗之怒，斗终未已也。故黄芩协柴胡能清气分之热。

　　协芍药，能泄迫血之热。协黄连，能解热生之湿也。

　　汪按：前人方解，不过望文生义，必如邹氏诸条，始觉有味可咀矣。

　　黄芩加半夏生姜汤原方加半夏（半升） 生姜（三两）煮服法同前。

　　邹润安曰：呕而脉数、口渴者，为火气犯胃，不宜加此。

　　雄按：章虚谷云：生姜性热，仅能治寒，不可泛施于诸感也。汪按：伤寒一百十三方。用姜者五十七。则此味原非禁剂。然温暑证最宜慎用。用之不当。或致杀人。洄溪谓虽与芩连同用。亦尚有害是也。又古时未有炮制之法。凡方用半夏无不兼用姜者。义取制半夏之毒。其所以治病者。功在半夏。不在姜也。今所用半夏。必先已姜制。可不必兼用姜矣。后人不察。但见古方用姜者不少。遂不论何证随手妄施。其中必有误人而不自觉者戒之。

　　栀子豉汤栀子（十四枚） 香豉（四合，绵裹）水四升，先煮栀子得二升半；内豉，煮取升半，去滓，分为二服。温进一服，得吐，止后服。

