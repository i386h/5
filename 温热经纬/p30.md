<!-- { "loadSidebar": true } -->
　　为末，内巴豆更于臼中杵之，以白饮和服，强人半钱，羸者减之。病在膈上必吐，在膈下必利。不利进热粥一杯；利过不止，进冷粥一杯。汪按：半钱者，以铜钱取药末，仅没钱文之半，即半钱匕，而省“匕”字，非若今人以五分为半钱也。

　　邹润安曰：寒实结胸，无热证者，治以白散。散中用桔梗为疏通气分之主。夫开导胸中之气，仲景于大承气汤、栀子浓朴等汤，莫不用枳、朴。此偏不用何哉？盖病有上下，治有操纵。结在上者，宿痰停饮也。故凡结胸，无论热实寒实，宁用甘遂、葶苈、巴豆，不用枳、朴，如大陷胸汤丸、白散是也。结在中下，始热与实浃，气随热化，则于荡涤邪秽中，疏利其与邪为伍之气，大小承气诸汤是也。况桔梗之用，使气上越，而不使气下泄，今病在至高，固宜操上而纵下，不使中下无过之地，横被侵陵。故曰，病在膈上必吐，在膈下必利也。热邪与停饮结，治以栝蒌。而佐之者，反用半夏、黄连；寒邪与停饮结，治以巴豆。而佐之者，反用桔梗、贝母。于寒因热用、热因寒用之中，反佐以取之。可谓精义入神以致用者矣。

　　调胃承气汤大黄（四两，去皮，清酒浸） 甘草（二两，炙） 芒硝（半升）

　　水三升，先煮大黄、甘草取一升，去滓；内芒硝，更上火微煮，令沸，少少温服之。

　　徐洄溪曰：芒硝，善解结热之邪。大承气用之，以解已结之热邪。此方用之，以解将结之热邪。其能调胃，则全赖甘草也。

　　升麻鳖甲汤升麻 当归 甘草（各二两） 蜀椒（炒，去汗，一两） 鳖甲（手指大一片，炙） 雄黄（半两，研）

　　水四升，煮取一升，顿服之。老小再服，取汗。《金匮要略》阳毒用此方。阴毒去雄黄、蜀椒。《肘后》《千金方》阳毒用升麻汤，无鳖甲、有桂。阴毒用甘草汤，即本方无雄黄。《活人书》阳毒升麻汤用犀角、射干、黄芩、人参。无当归、蜀椒、鳖甲、雄黄。

　　徐洄溪曰：蜀椒辛热之品，阳毒用而阴毒反去之，疑误。《活人书》加犀角等四味，颇切当。

　　百合知母汤百合（七枚） 知母（三两）

　　先以水洗百合，渍一宿，当白沫出，去其水；别以泉水二升，煎取一升，去滓；别以泉水二升，煎知母取一升；后合煎取一升五合，分温再服。

　　王朴庄曰：百合入药，以野生极小者为胜。

　　百合鸡子黄汤百合（七枚） 鸡子黄（一枚）

　　先煎百合，如前法了；内鸡子黄搅匀，煎五分，温服。

　　百合滑石代赭汤百合（七枚，擘） 滑石（三两，碎绵裹） 代赭石（如弹丸大一枚碎绵裹）

　　先煎百合如前法。别以泉水二升，煎滑石、代赭取一升，去滓；后合和，重煎取一升五合，分温再服。

　　百合地黄汤百合（七枚，擘） 生地黄汁（一升）

　　先煮百合，如前法了；内地黄汁，煎取一升五合，分温再服。中病勿更服，大盒饭如漆。

　　百合滑石散百合（一两，灸） 滑石（三两）

　　为散。饮方寸匕，日三服。当微利者，止服。热则除。

　　邹润安曰：玩百合知母汤，可以见汗则伤气，邪搏于气分，为消渴热中也。玩百合鸡子黄汤，可以见吐则伤上，邪扰于心，为烦懊不寐也。玩百合代赭汤，可以见下则伤血，邪搏于血分，为血脉中热也。玩百合地黄汤，可以见不经吐下发汗，则系百脉一宗，悉致其病，无气血上下之偏矣。所谓百脉一宗者何？《平人气象论》曰：胃之大络，名曰虚里，出于左乳下，其动应衣，为脉宗气，是最近于心，乃着邪焉，是以见证行卧不安，如有神灵，皆心中辗转不适之状，口苦小便数，身形如和，其脉微数，皆心中热郁气 之征。以此例之，《本经》百合主邪气腹满心痛。盖有若合符节者，而治法始终不外百合。则以心本不任受邪，心而竟为邪扰，则不责将之谋虑不审，即责相之治节不行。今邪阻于上而不下行，为肺之不主肃降，无能遁矣。故欲征其愈期，极宜验其小便。凡溺时必肺气下导，小便乃出。今气拄于头，即欲下行，上先有故，则肺形之轩举不随，气之支结不降，亦又何疑。乃头中之不适，复分三等，其最甚者，至气上拄而为痛，其次则不痛而为淅淅然，又其次则因小便通而快然，即此验其轩举支结之浅深微甚，既了如指掌矣。况合之以百合地黄汤下云：大盒饭如漆。百合滑石散下云：微利者止服，热则除。则百合之利大小便，又与《本经》吻合矣。

　　栝蒌牡蛎散栝蒌根 牡蛎（熬，等分）

　　为细末。饮服方寸匕，日三服。

　　邹润安曰：百合病至一月不解，而变成渴，以百合汤洗之。而仍不瘥，则病为伤中上之阴无疑。虽然，仅曰渴，不曰欲饮水，且不烦不热，究竟病无驻足之所，仅渴之一端，为得所根据借耳！于此见昔之百脉一宗，悉致其病者，今则上焦已化，而在下者尚未化也。上焦已化，百脉之病已蠲其半，百合遂无所用之。而下焦之未化者，不得不选用牡蛎，使之召阳归阴，而其主脑，尤在治上焦之已化者，故方中配以从阳化阴之栝蒌根，两物等分，标名则升栝蒌于牡蛎之上，为一方之统摄也。

　　甘草泻心汤甘草（四两，炙） 黄芩 人参 干姜（各三两） 半夏（半升） 黄连（一两） 大枣（十二枚，《伤寒论》无人参）

　　水一斗，煮取六升，去滓；再煎取三升，温服一升，日三。

　　王晋三曰：甘草泻心，非泻结热。因胃虚不能调剂上下，水寒上逆，火热不得下降，结为痞，故君以甘草、大枣和胃之阴。干姜、半夏启胃之阳。坐镇下焦客气，使不上逆，仍用芩、连，将已逆为痞之气，轻轻泻药却，而痞乃成泰矣。

　　赤豆当归散赤小豆（三升，浸，令芽出，曝干） 当归（十分）

　　杵为散。浆水服方寸匕，日三。汪按：赤小豆乃赤豆之小种。今药肆以半红半黑之相思子为赤小豆。医者亦多误用。

　　然相思子不能出芽。即此方可证其讹。

　　二妙散茅山苍术（生用） 川黄柏（炒黑）

　　为末。捣生姜，煎沸汤调服。

　　王晋三曰：此偶方之小制也。苍术，生用，入阳明经，能发二阳之汗；黄柏，炒黑，入太阴经，能除至阴之湿。一生一熟，相为表里，治阴分之湿热，有如鼓应桴之妙。

　　生姜泻心汤生姜（四两） 甘草（炙） 人参 黄芩（各三两） 半夏（半升） 黄连 干姜（各一两） 大枣（十二枚）

　　水一斗，煮取六升，去渣；煎取三升，温服一升，日三。

　　徐洄溪曰：汗后而邪未尽，必有留饮在心下，其证甚杂。而方中诸药，一一对证。内中又有一药治两证者。亦有两药合治一证者，错综变化，攻补兼施，寒热互用，皆本《内经》立方诸法，其药性又皆与《神农本草》所载，无处不合，学人能于此等方，讲求其理而推展之，则操纵在我矣。

　　半夏泻心汤半夏（半升） 黄芩 干姜 甘草（炙） 人参（各二两） 黄连（一两） 大枣（十二枚）

　　水一斗，煮取六升，去渣；再煎取三升，温服一升，日三。

　　方中行曰：半夏、干姜，辛以散虚满之痞。黄芩、黄连，苦以泄心膈之热。人参、甘草甘以益下后之虚。大枣，甘温润以滋脾胃之液。曰泻心者，言满在心膈而不在胃也。

　　大黄黄连泻心汤大黄（二两） 黄连（一两）

　　麻沸汤二升渍之，须臾，绞去滓，分温再服。

　　尤在泾曰：成氏云：此导虚热之方也。按所谓虚热者，对燥矢而言也。盖邪热入里与糟粕相结，则为实热；不与糟粕相结，则为虚热。非阴虚阳虚之谓。本方以大黄、黄连为剂，而不用枳、朴等药者，盖以泄虚热，非以荡实热也。

　　雄按：不但不用枳、朴等药也。二味仅以麻沸汤渍，须臾即绞，其味甚薄，乃可泄虚热。若久渍味浓，虽无枳朴，亦能下走肠胃也。汪按：尤氏解释极精妙。梦隐更以煎法释之，亦妙！附子泻心汤大黄（二两，酒浸） 黄连（炒） 黄芩（炒，各一两） 附子（一枚，去皮，别煮取汁）

　　以麻沸汤二升，渍三味，须臾绞去渣；内附子汁，分温再服。

　　徐洄溪曰：前方乃法之最奇者，不取煎而取泡，欲其轻扬清淡，以涤上焦之邪。此法更精。附子用煎，三味用泡，扶阳，欲其热而性重，开痞，欲其生而性轻也。

　　雄按：观此可知用药之道。

　　邹润安曰：心之为体，于卦象离，今被邪逼，则外阳内伐，内阴沸腾。故半夏、甘草、生姜三泻心汤，治阴邪之未化者也。大黄黄连、附子二泻心汤，治阴邪之已化者也。阴邪已化，不逼心阳，则在内之沸乱略定。惟在外之邪气尚阻，则取二黄之泄热，荡去其邪，邪去正自安矣。恶寒汗出者，在上之阴邪才化，在下之阴气复逆，故轻取二黄之气以荡热除秽。重任附子之威，以追逐逆阴，使之异趋同归，相成而不相背也。其未化者，阳馁 于阳位，而恣肆于阴分，邪盘踞于清道，而溃泄于下焦，非干姜、半夏、生姜之振散阴霾，不足以廓清心之外郭。非人参、黄连之养阴泄热，不足以安扰心之内讧也。又曰，余治疟发时先呕者，用半夏泻心。吐泻交作者，用生姜泻心。胸痞下利者，用甘草泻心，皆应如桴鼓。

　　小承气汤大黄（四两） 浓朴（二两） 枳实（三枚）

　　水四升，煮取一升二合，去滓，分温二服。初服汤，当更衣；不尔者，尽饮之。若更衣勿服。

　　雄按：于大承气汤既去芒硝而减枳、朴，复以大黄同煎，而缓其荡涤之性，古人谓之和胃之剂，故曰小承气汤。

　　牛黄清心丸陕西牛黄（二分五厘） 镜面朱砂（一钱五分） 生黄连（五钱） 黄芩 山栀（各三钱） 郁金（二钱）

　　为末，蒸饼为糊，丸如黍米大。每服七八丸。

　　王晋三曰：此丸古有数方，其义各别。若治温邪内陷，包络神昏者，惟万氏此方为妙。盖温热入于心包络，邪在里矣。草木之香，仅能达表，不能透里，必借牛黄幽香物性，乃能内透包络，与神明相合，然尤在佐使之品，配合咸宜。

　　万氏用芩、连、山栀以泻心火。郁金以通心气。辰砂以镇心神，合之牛黄相使之妙。是丸调入犀角、羚羊角、金汁、甘草、人中黄、连翘、薄荷等汤剂中，颇建奇功。

