<!-- { "loadSidebar": true } -->
　　叶香岩曰：疟疾之发，由于受暑者多，若骤用温补截之，为害不浅。松江赵嘉柱，疟发数次，用此法变血痢而死。

　　雄按：此方必邪衰正馁而缠绵不已者，始可用以截之。白露降而炎暑消，故取秋露以涤余邪。若秋前露自地升，不能取也。

　　鳖甲煎丸鳖甲（十一分，炙） 乌扇（即射干，烧） 鼠妇（熬） 干姜 黄芩 大黄 桂枝 石苇（去毛） 浓朴 紫葳 阿胶（各三分） 柴胡 蜣螂（熬，各六分） 芍药 牡丹皮 虫（熬，各五分） 葶苈（熬） 半夏 人参（各一分）

　　瞿麦 桃仁（各二分） 蜂窠（四分，炙） 赤硝（十二分）

　　为末，取 灶下灰一斗，清酒一斛五斗，浸灰。俟酒尽一半，着鳖甲于中，煮令泛烂如胶漆，绞取汁。内诸药煎，为丸，如梧子大。空心服七丸，日三服。雄按：凡用介类之药入丸剂，皆当仿此圣法，庶无流弊。

　　王晋三曰：鳖甲煎丸，都用异类灵动之物。若水陆飞潜，升者、降者、走者、伏者咸备焉。但恐诸虫扰乱神明，取鳖甲为君守之。其泄厥阴破 瘕之功，有非草木所能比者。阿胶达表息风，鳖甲入里守神，蜣螂动而性升，蜂房毒可引下， 虫破血，鼠妇走气。葶苈泄气闭，大黄泄血闭。赤硝软坚，桃仁破结。乌扇降厥阴相火，紫葳破厥阴血结。干姜和阳退寒，黄芩和阴退热。和表里则有柴胡、桂枝，调营卫则有人参、白芍。浓朴达原，劫去其邪。丹皮入阴，提出其热。石苇开上焦之水，瞿麦涤下焦之水。半夏和胃而通阴阳。灶灰性温走气，清酒性暖走血。统而论之，不越厥阴阳明二经之药。故久疟邪去营卫而着脏腑者，即非疟母亦可借以截之。《金匮》惟此方与薯芋丸药品最多。皆治正虚邪着，久而不去之病。非汇集气血之药，攻补兼施，未易奏功也。

　　雄按：有形 瘕，按之不移者，即非疟母，亦可借以缓消。

　　六神汤即四君子汤加山药、扁豆。

　　雄按：二陈汤去甘草，加旋复花、石菖蒲、胆南星，亦名六神汤，治癫狂昏厥诸痰证，极效。

　　三黄汤黄连（酒煮） 黄芩（酒炒） 大黄（酒浸，各等分）

　　《金匮》倍大黄名泻心汤。

　　麻沸汤二升渍之，须臾绞去滓，分温再服。为末，炼白蜜丸，梧子大，名三黄丸。去大黄，加黄柏等分煎，名金花汤。更加栀子，名栀子金花汤（即黄连解毒汤）。为末，蜜丸，名金花丸。金花汤为末蜜丸，名三补丸。三黄丸加黄柏等分，滴水丸，名大金花丸。

　　张石顽曰：金花汤止芩、连，柏三味，作丸名三补金花丸。较汤多栀子，作汤名解毒。更加大黄则名大金花汤。汤丸虽异，功用不殊。但取急攻则用汤，缓祛则用丸。微有区别耳。

　　甘露消毒丹（一名普济解毒丹）

　　飞滑石（十五两） 绵茵陈（十一两） 淡黄芩（十两） 石菖蒲（六两） 川贝母 木通（各五两） 藿香 射干连翘 薄荷 白豆蔻（各四两）

　　各药晒燥，生研细末见火则药性变热。

　　每服三钱，开水调服，日二次。或以神曲糊丸，如弹子大，开水化服。亦可。

　　雄按：此治湿温时疫之主方也。六元正纪，五运分步，每年春分后十三日交二运。征，火旺，天乃渐温。芒种后十日交三运。宫，土旺，地乃渐湿。温湿蒸腾，更加烈日之暑，烁石流金，人在气交之中，口鼻吸受其气，留而不去，乃成湿温疫疠之病。而为发热倦怠，胸闷腹胀，肢酸咽肿，斑疹身黄，颐肿口渴，溺赤便闭，吐泻疟痢，淋浊疮疡等证。

　　但看病患舌苔淡白，或浓腻，或干黄者，是暑湿热疫之邪尚在气分。悉以此丹治之立效。并主水土不服诸病。汪按：普济消毒饮用芩、连、陈皮、元参、连翘、甘桔、升柴、马勃、鼠粘、薄荷、板蓝根、僵蚕。或加人参大黄。今附载。

　　神犀丹乌犀角尖（磨汁） 石菖蒲 黄芩（各六两） 真怀生地（冷水洗净浸透，捣绞汁） 银花（各一斤，如有鲜者捣汁用尤良） 粪清 连翘（各十两） 板蓝根（九两，无则以飞净青黛代之） 香豉（八两） 元参（七两） 花粉 紫草（各四两）各生晒研细（忌用火炒），以犀角，地黄汁、粪清和捣为丸（切勿加蜜，如难丸可将香豉煮烂），每重三钱，凉开水化服，日二次，小儿减半。如无粪清，可加人中黄四两，研入。

　　雄按：温热暑疫诸病，邪不即解，耗液伤营，逆传内陷，痉厥昏狂，谵语发斑等证。但看病患舌色干光，或紫绛，或圆硬，或黑苔，皆以此丹救之。若初病即觉神情昏躁而舌赤口干者，是温暑直入营分。酷暑之时，阴虚之体，及新产妇人，患此最多。急须用此，多可挽回。切勿拘泥日数，误投别剂，以偾事也。兼治痘 毒重，夹带紫斑危证。暨痘疹后，余毒内炽，口糜咽腐，目赤神烦诸证。方中犀角为君，镑而煎之。味极难出，磨则需时，缓不及待。抑且价昂，非贫人所能猝办。有力者，预为合就施送，则患者易得，救活必多；贫者重生，阴功亦大。或存心之药铺照本制售。亦方便之一端也。

　　温胆汤竹茹 枳实 半夏（各一两） 橘红（一两五钱） 茯苓（七钱） 甘草（炙，四钱）每服四五钱，生姜一片，红枣一枚，水一钟五分，煎七分服。

　　罗东逸曰：胆为中正之官，清静之府。喜宁谧，恶烦扰。喜柔和，不喜壅郁。盖东方木德，少阳温和之气也。是以虚烦惊悸者，中正之官，以 热而不宁也。热呕、吐苦者，清静之府，以郁久而不谧也。痰气上逆者，土家湿热反乘，而木不得遂其条达也。如是者，首当清热，及解利三焦。方中以竹茹清胃脘之阳。而臣以甘草、橘、半，通胃以调其气。

　　佐以枳实，除三焦之痰壅。使以茯苓平渗，致中焦之清气。且以驱邪，且以养正，三焦平而少阳平，三焦正而少阳正，胆家有不清宁而和者乎！和，即温也。温之者，实凉之也。晋三亦云：胆气退热为温，非谓胆寒而温之也。

　　雄按：此方去姜、枣，加黄连，治湿热痰而化疟者，甚妙。古人所未知也。

　　麻黄杏仁甘草石膏汤药即汤见。

　　张石顽曰：此大青龙汤去桂枝、越脾汤加杏仁也。

　　雄按：彼二方有姜、枣。专祛上焦湿热痰气，与苓桂术甘汤互发。

　　彼借苓术，专祛心下之支饮。此借石膏，专祛膈上之湿热也。汪按：此语可商石膏除热非祛湿之品也。

　　尤在泾曰：汗出而喘，无大热者，其邪不在经腠而在肺中。故非桂枝所能发。麻、杏辛甘入肺，散邪气。肺被邪郁而生热，石膏辛寒入肺，除热气。甘草甘温，安中气。且以助其散邪清热之用，乃肺脏邪气发喘之的剂也。又曰：大青龙主散表寒而兼清里热，故麻黄多于石膏。此清肺热而兼散肺邪，故石膏多于麻黄。

　　白头翁汤白头翁（二两） 秦皮 黄连 黄柏（各三两）

　　水七升煮取二升，去滓，温服一升。

　　柯韵伯曰：三阴俱有下利证。自利不渴者，属太阴，是脏有寒也；自利渴者，属少阴，以下焦虚寒，津液不升，故引水自救也。惟厥阴下利属于热，以厥阴主肝而司相火。肝旺则气上撞心，火郁则热利下重。温热秽气，奔迫广肠，魄门重滞而难出，《内经》云“暴注下迫”者是矣。脉沉为在里，弦为肝脉，是本郁之征也。渴欲饮水，厥阴病则消渴也。

　　白头翁，临风偏静，长于驱风。用为君者，以厥阴风木，风动则木摇而火旺，欲平走窍之火，必宁摇动之风。秦皮，木小而高，得清阳上升之象为臣。是木郁达之，所以遂其发陈之性也。黄连，泻君火，可除上焦之渴，是苦以发之。黄柏泻相火，可止下焦之利，是苦以坚之也。治厥阴热利有二：初利，用此方以升阳散火，是谓下者举之，寒因热用法；久利，则用乌梅丸之酸以收火。佐以苦寒，杂以温补，是谓逆之从之，随所利而行之，调其气使之平也。

　　雄按：徐氏亦云，乌梅丸治久痢之圣方也。

　　缩脾饮缩砂仁 乌梅肉 草果仁（煨） 甘草（炙，各四两） 干葛 白扁豆（各二两）

　　每服四钱，水一碗，煎八分，水澄冷服以解烦，或欲温、欲热，任意服。

　　雄按：脾为阴土，喜燥而恶湿，贪凉饮冷，则脾阳为湿所滞，而缓纵解佚，不能宣运如常矣。故以砂仁、草果快脾而去其所恶之湿。臣以甘草、扁豆，甘淡以培其正气。即佐葛根、乌梅，一以振其敷布之权，一以缩其缓纵之势。况梅能生液，湿去津生，最为可法。

　　三甲散鳖甲 龟甲（并用酥炙黄为末，各一钱，如无酥，各以醋炙代之） 穿山甲（土炒黄，为末） 蝉蜕（洗净，炙干）

　　白僵蚕（切，生用） 牡蛎（ 为末） 当归（各五分） 白芍（酒炒，七分） 甘草（三分） 虫（三个，干者擘碎，鲜者杵烂，和酒少许，取汁入汤药同服，其滓入诸药同煎）

　　水二钟，煎八分，滤去滓，温服。

　　雄按：此方从《金匮》鳖甲煎丸脱胎。

　　白虎加苍术汤即白虎汤加苍术一味。

　　叶香岩曰：知母，气味苦寒，入足阳明。甘草，气味甘平，入足太阴。石膏，气味辛寒，入手太阴，足阳明。苍术，气味苦辛温，入足太阴。粳米，气味甘平，入手足太阴。此治暑湿相搏而为湿温病者，以苦寒辛寒之药清其暑，以辛温雄烈之药燥其湿，而以甘平之药缓其中，则贼邪正邪皆却，正自安矣。

　　清暑益气汤人参 黄 白术 广皮 神曲 泽泻（各五分） 苍术 升麻（各一钱） 麦冬 炙草 葛根 当归 黄柏（各二分） 青皮（二分半） 五味子（九粒）

　　水二盏，煎一盏，去滓，温服。

　　雄按：《治法汇》止用参、 、术、草、归身、橘皮、五味、麦冬、黄柏九味，加姜、枣。汪按：东垣此方洄溪已讥其用药杂乱。此去苍术升麻葛根是矣。然犹不免近杂。用此方者。加减尚宜斟酌。

　　王晋三曰：此治膏粱之体，因避暑而袭凉饮冷，内伤脾胃，抑遏真阳之剂，故方中以清解与补益兼施。

　　尤拙吾曰：元气本虚，而又伤于暑湿，以致四肢倦怠，精神短少，懒于动作，胸气短促，不思饮食，脉浮缓而迟者。

　　雄按：其脉如是，乃气虚湿盛，兼吸微暑也。可用此方。若体实脉盛，或虽虚而不甚，及津涸烦渴多火者，则不可混投也。

　　雄按：《湿热病篇》第三十八条后，余有清暑益气法，可用也。汪按：梦隐所定清暑益气方。用西洋参石斛麦冬黄连竹叶荷秆知母甘草梗米西瓜翠衣十味。较东垣之方为妥。然临证尚宜加减斟酌。又按。伤暑倦怠投参麦五味立效。然必审其无外感者。若有暑邪投之其危立至。不可不慎也。
