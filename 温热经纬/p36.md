<!-- { "loadSidebar": true } -->
　　叶仲坚曰：经云：神气舍心，精神毕具。又云：心者，生之本，神之舍也。且心为君主之官，主不明则精气乱，神太劳则魂魄散，所以寤寐不安，淫邪发梦。轻则惊悸怔忡，重则痴妄癫狂。朱砂具光明之体，赤色通心，重能镇怯，寒能胜热，甘以生津，抑阴火之浮游，以养上焦之元气，为安神之第一品。心苦热，配黄连之苦寒泻心热也。更佐甘草之甘以泻之。心主血，用当归之甘温归心血也，更佐地黄之寒以补之。心血足则肝得所藏而魂自安，心热解、则肺得其职而形自正也。

　　集灵膏人参 枸杞子（各一斤） 天冬 麦冬 生地 熟地（各二十八两） 淮牛膝（酒蒸，四两）

　　甜水砂锅熬膏，将成，加炼白蜜六两，滚数沸收之，白汤或酒调服。

　　雄按：先大父云：此方始见于《广笔记》，云出内府。又载于《治法汇》而无牛膝，方后注：血虚，加当归四两。脾弱，加白术四两或半斤。且云治一切气血两虚，身弱咳嗽者，罔不获效。凡少年但觉气弱倦怠，津液少，虚火上炎，急宜服之。后惟魏玉横善用此方，《续名医类案》内极着其功效，实即人参固本加味也。或又加仙灵脾。余谓峻滋肝肾之阴，无出此方之右者。若兼带下遗精者，宜去牛膝，加黄柏。大便易滑者，亦去牛膝，重加生薏仁。《理虚元鉴》治劳嗽，用本方去人参、牛膝，加元参、甘桔。

　　麦冬汤麦冬（一两，炙） 甘草（二两） 鲜竹叶（十五瓣） 北枣肉（两枚）

　　为细末。每服五钱，粳米汤盏半，煎至一盏，温服。不能服者，绵渍点口中，如加人参更妙。

　　雄按：此海藏方也。即《金匮》麦门冬汤去半夏，加竹叶。治房劳复之气欲绝者，服之大效。然《外台》于此证，主一味竹皮汤，以竹皮坚韧，能固气液之脱，而清虚火，方中似不可缺。又枸杞子纯甘多液，能补精神气血之耗伤。凡气喘吸促，根蒂欲漓者，可加入两许，殊胜人参、熟地也。即不因房劳而气液两亏，不能受重剂峻补者，余亦用此法接续其一线之生机，每多获效。推而广之，可以养心营，可以润肺燥，汪按：嗽证肺虽虚而尚有邪者，麦冬究宜慎用。可以缓肝急，可以补脾阴，其用多矣，宜易其名曰“小复脉汤”。

　　唐跋

　　海昌有隐君子焉，曰王先生，抱道在躬，以医济世，始寓于杭，时予甫髫年，即闻其活人无算，顾以童子无知，未敢轻谒。既而先生回籍，复遨游杭禾诸处，所至人咸景仰，名震吴越间，予益以道阻且长，未克侍教为憾。今年与秀水庄君眉仙共事申江，乐数晨夕，见其案头有先生大着《温热经纬》，展读未竟，会先生来访，庄君遂得亲承道范。十余年来，渴慕之忱于以稍慰，且知先生亦以避难僦居于沪，自此可常得追随，洵不仅一时之欣幸也。

　　同治二年夏五月仁和后学唐文溶谨跋
