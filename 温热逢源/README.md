<!-- { "loadSidebar": true } -->


　　温热逢源 清 柳宝诒

　　卷上

　　详注灵枢素问伏气化温诸条

　　灵枢论疾诊尺篇曰：冬伤于寒，春生瘅热。

　　素问生气通天论曰：冬伤于寒，春必温病。

　　金匮真言论曰：藏于精者，春不病温。

　　诒按：冬令受寒随时而发者为伤寒，郁久而发者为温病。就温病言，亦有两证：有随时感受之温邪，如叶香岩、吴鞠通所论是也；有伏气内发之温邪，即内经所论者是也。是则冬伤于寒，正春月病温之由；而冬不藏精，又冬时受寒之由也。

　　又按：喻西昌尚论后篇，专论伏气发温之病，分为三例：以冬伤于寒，春必病温为一例，谓寒邪之伏于肌肤者，以冬不藏精，春必病温为一例，谓寒邪之伏于骨髓者；以冬不藏精，冬伤于寒为一例，谓内外均受邪，如伤寒两感之证。以此三例，鼎立三纲，分途施治，恰与伤寒论之太阳病之风伤卫、寒伤营、风寒两伤营卫之三例，前后相符。此喻氏得意之笔也。盖喻氏天才超越，笔力清卓，每有议论，无不力破余地：而有意为文，每每虚立门面，创议论以助我波澜。在作文则为高手，而说理则未必皆能精确矣。即如伏气发温之病，惟冬伤于寒故病温，惟冬不藏精故受寒。其所受之寒，无不伏于少阴，断无伏于肌肤之理。其肾气未至大虚者，倘能鼓邪外达，则由少阴而达太阳，病势浅而轻。若肾虚不能托邪，则伏于脏而不得外出，病即深而重。同此邪，同此病，证有轻重，而理原一贯，无三纲之可分也。喻氏论病，每每骋其才辩，而刻意求高：抑或借作感慨，而自抒胸臆。逞笔所之，不自觉其言之过当。学人须分别观之。

　　又按：王叔和编次伤寒论略例云：中而即病者，名伤寒。不即病者，寒毒藏于肌肤，至春变为温病，至夏变为暑病。暑病者，热极重于温也。按叔和此论，大旨无甚刺谬。喻氏肆意驳之，未免太过。惟寒毒藏于肌肤一语，于理欠圆。冬寒是时令之邪，与疫疠不同，无所谓毒。于寒下加一毒字，已属骇人。再寒邪之内伏者，必因肾气之虚而入，故其伏也每在少阴。若皮肤有卫气流行之处，岂容外邪久伏。况果在皮肤，则病发亦轻，何至深入脏腑，而有险恶之证耶？素问热论篇曰：今夫热病者，皆伤寒之类也。又曰：凡病伤寒而成温者，先夏至日者为病温，后夏至日者为病暑。暑当与汗皆出，勿止。

　　诒按：伏气发温，随时而变。热之轻者曰温，热之重者曰暑。夏至后曰小暑、大暑，冬至后曰小寒、大寒。寒暑二字，相为对待。内经所称暑与热，本无分别。观篇首云：热病者，皆伤寒之类也。其义可见。至仲景始以夏月暴感之热邪名曰 病，正以别于伏气外发之热病也。况伏气随时外发，亦必兼挟时令之邪。如春令兼风，夏令兼暑，理所必至。是其所以异名者，固不第因乎热之微甚也。

　　又按经言：凡病伤寒，是伤寒不必专在于冬时，即三时感寒，亦能郁化为温也。其称夏至后为病暑，则暑即温之变名，尤不可指为另是一邪。而此独分别言之者，因伏气发于夏至以后，其治法略有不同。盖温病忌汗，恐其伤阴。若时交长夏，则汗出必多，而邪气亦随汗而出，又未可以汗多而遽止之也。

　　灵枢邪气脏腑病形篇：岐伯曰：虚邪之中身也，洒淅动形。正邪之中人也微，先见于色，不知于身；若有若无，若亡若存；有形无形，莫知其情。

　　素问八正神明论：岐伯曰：正邪者，身形若用力，汗出腠理开，逢虚风，其中人也微，故莫知其情，莫见其形。

　　诒按：此两节，言冬时寒邪，所以能久伏不觉之故。凡风从时令王方来者为正邪，从冲后来者为虚邪。冬以寒为正邪，故中于人也令人不觉。近人有疑邪正不并立，不能久伏不发者。曷不取此两节经文，细意绎之。

　　灵枢论疾诊尺篇：岐伯曰：尺肤热甚，脉甚躁者，病温也。其脉盛而滑者，病且出也。

　　素问平人气象论：岐伯曰：人一呼脉三动，一吸脉三动而躁，尺热，曰病温。

　　诒按：尺肤发热，热在阴也。尺热而脉数且躁，中有温邪也。更兼盛滑，则热邪已动，有外出之象矣。此言伏温而发之脉证也。

　　灵枢热病篇曰：热病，不知所痛，耳聋不能自收，口干，阳热甚，阴颇有寒者，热在髓，死不可治。又曰：热病已得汗，而脉尚躁盛，此阴脉之极也，死。其得汗而脉静者生。热病者脉尚躁盛而不得汗者，此阳脉之极也，死。脉盛躁，得汗静者生。

　　诒按：此节不知所痛二句，形容伏温初发，神情呆钝，其状如绘。阳热甚者，其热邪之浮于外者已甚也。

　　阴颇有寒者，其寒邪之伏于阴者尚未外透也。若此者，其热深在骨髓，故不可治。

　　又按：已得汗而脉尚躁，是热甚而郁于阴也。脉尚躁而不得汗，是热甚而郁于阳也。邪郁不解，阴阳之气不能主持，故死。

　　素问热论篇：黄帝问曰：今夫热病者，皆伤寒之类也，或愈或死，其死皆以六、七日之间，其愈皆以十日以上者何也？不知其解，愿闻其故。岐伯对曰：巨阳者，诸阳之属也。其脉连于风府，故为诸阳主气也。人之伤于寒也，则为病热，热虽甚不死；其两感于寒而病者，必不免于死。帝曰：愿闻其状。岐伯曰：伤寒一日，巨阳受之，故头项痛，腰脊强；二日阳明受之，阳明主肉，其脉挟鼻络于目，故身热、目痛而鼻干，不得卧也；三日少阳受之，少阳主胆，其脉循胁络于耳，故胸胁痛而耳聋。三阳经络皆受其病，而未入于脏者，故可汗而已。四日太阴受之，太阴脉布胃中，络于嗌，故腹痛而嗌干；五日少阴受之，少阴脉贯肾，络于肺，系舌本，故口燥舌干而渴；六日厥阴受之，厥阴脉循阴器而络于肝，故烦满而囊缩。三阴三阳五脏六腑皆受病，营卫不行，五脏不通则死矣。其不两感于寒者，七日巨阳病衰，头痛少愈；八日阳明病衰，身热少愈：九日少阳病衰，耳聋微闻；十日太阴病衰，腹减如故，则思饮食；十一日少阴病衰，渴止不满，舌干已而嚏；十二日厥阴病衰，囊纵，少腹微下，大气皆去，病日已矣。帝曰：治之奈何？岐伯曰：治之各通其脏脉，病日衰已矣。

　　其未满三日者，可汗而已；其满三日者，可泄而已。又帝曰：热病已愈，时有所遗者，何也？岐伯曰：诸遗者，热甚而强食之，故有所遗也。若此者，皆病已衰而热有所藏，因其谷气相搏，两热相合，故有所遗也。帝曰：善！治遗奈何？岐伯曰：视其虚实，调其逆从，可使必已矣。帝曰：病热当何禁之？岐伯曰：病热少愈，食肉则复，多食则遗，此其禁也。又帝曰：其病两感于寒者，其脉应与其病形何如？岐伯曰：两感于寒者，病一日则巨阳与少阴俱病，则头痛、口干而烦满；二日则阳明与太阴俱病，则腹满，身热，不欲食，谵言；三日则少阳与厥阴俱病，则耳聋、囊缩而厥。水浆不入，不知人，六日死。帝曰：五脏已伤，六腑不通，营卫不行，如是之后，三日乃死，何也？岐伯曰：阳明者十二经脉之长也，其血气盛，故不知人；三日，其气乃尽，故死矣。

　　又：凡病伤寒而成温者，先夏至日者为病温；后夏至日者为病暑，暑当与汗皆出，勿止。

　　诒按：热论谓人受寒邪，其为病必化热。但随时而发者为伤寒，其病自外而入内；久伏而发者为温病，其病自内而达外。此论除篇末伤寒成温一节论及温病外，其余所论，都属伤寒。惟所列六经形证，伤寒与温病，初无二致，故备录之，以为临证时分经认病之则。

　　又按：凡伤寒化热，自表入里。初起之日，在三阳经者可汗：后三日，在三阴经者可泄。故不至于死。其两感者，乃一脏一腑一阴一阳同时俱病，来势迅速，不及措手，势必阴阳交绝，营卫不通，而不免于死矣。刺热篇所论，太阳之脉与厥阴脉争见者，死期不过三日一段，即温病中之两感，与此节可以互证。

　　又按：食肉则复一节，论病后食复，温病亦与伤寒相同。

　　又按：经言冬伤于寒，春必病温，是指冬邪春发者而言。此言凡病伤寒，则无论冬夏，凡有伏邪，均可发为温病也。故夏至前后，异其时而同其病；曰温曰暑，同其病而异其名也。又温与暑病邪相同，而随时异名。

　　冬邪春发者，邪郁化热，由里达外，邪随汗去，多汗则伤阴，故汗多者当止之。若至夏令，天时蒸热，先已有汗，更有伏邪内动，汗泄愈多。但其汗之出也，邪机甫动，而汗即淋漓。若见汗多而遽止之，则邪机亦因之而窒矣。故特分别言之，而禁其止也。

　　刺热篇曰：肝热病者，小便先黄，腹痛多卧，身热。热争则狂言及惊，胁满痛，手足躁，不得安卧。庚辛甚，甲乙大汗，气逆则庚辛死。刺足厥阴、少阳。其逆则头痛员员，脉引冲头也。

　　诒按：肝脉络阴器，肝病不能疏泄，则热郁而小便黄也。腹痛多卧，肝病克脾也。热争者，为热甚而与正气相争也。狂言及惊，犯及手径也。胁痛，肝脉所过也。手足躁，不得安卧，热甚生风，风淫四末，故烦搅不安也。庚辛克木之日，故病甚。甲乙木旺之日，故汗出而愈。气逆者，谓病气甚，而不顺其可愈之期也，更逢克木之日，故死。厥阴少阳并刺，病在脏，必泻其腑，以求出路也。逆则头痛，病气上升之故。（参吴鞠通意）（庚辛甚以下之理，各脏仿此）

　　心热病者，先不乐，数日乃热。热争则卒心痛，烦闷善呕，头痛面赤，无汗。壬癸甚，丙丁大汗，气逆则壬癸死。刺手少阴、太阳。

　　诒按：膻中为喜乐所出，故心病先不乐而发热。与正争则心卒痛，心主火故烦，心气不舒故闷。呕属肝病，木火同气；且邪在上，多呕也。头痛，火升也。面赤，火越也。汗为心液，热甚则液干，故无汗也。

　　章虚谷曰：人身生阳之气，根于肾而发于肝。木生火，火生土，土生金，金生水，水又生木。生气相传，所以生生不息也。邪伏血气之中，亦随生阳之气而动，动甚则病发，其发也随气所注而无定处。故难经言：温病之脉，行在诸经，不知何经之动也。仲景所论：或发于阴经，或发于阳经，正合难经之旨。今观内经按生气之序，首列肝，次以心、脾、肺、肾，可见邪随生气而动，不定中是有一定之理，足以印证难经，仲景之言，而轩岐、越人、仲景之一脉相承，更可见矣。

　　脾热病者，先头重，颊痛，烦心，颜青，欲呕，身热。热争则腰痛不可用俯仰，腹满泄，两颔痛。甲乙甚，戊己大汗，气逆则甲乙死。刺足太阴、阳明。

