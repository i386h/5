<!-- { "loadSidebar": true } -->
　　一食复。温病新愈后。因饮食不慎。以致吞酸嗳腐。胸腹满闷。身热又作。名曰食复。轻则减食自愈重则用药稍稍消导之。

　　一劳复。病愈后脉证俱平。惟元气未复。或因多言劳动。或因沐浴梳头。以致前证复发。静养自愈。或调补气血以待元气自复。万不可误进猛剂。再剥削之。

　　一转变。温病用药。须知转变。不可执定。如治湿温。于面白阳微之人。凉药用至十分六七。即勿再用。恐过凉则阳必伤也。面苍火重之人。凉药用至十分六七。虽热减身寒。仍不可遽用温补。恐火虽熄犹有余焰也。又如复脉及大小定风珠诸方。为温病阴液干枯。肝风内动之圣药。然用至数剂后。察其风平液复。即宜改用轻剂调理。若因见效。服之太过。则沉阴伤胃。必有食减面肿之患。总之药期中病。过犹不及。聊举数端。余可类推也。

　　卷下

　　附方

　　加减清脾饮青皮（一钱五分） 半夏（一钱五分） 黄芩（一钱） 甘草（一钱） 茯苓（二钱） 青蒿（二钱） 陈皮（一钱五分） 浓朴（一钱） 草果（八分） 生姜（一片） 大枣（二枚）

　　水煎服。

　　加减芩芍汤当归（二钱） 白芍（三钱） 黄芩（二钱） 黄连（一钱五分） 浓朴（一钱五分） 木香（一钱煨） 广皮（二钱）

　　水煎服。

　　四苓散茯苓（三钱） 猪苓（八分） 泽泻（八分） 白术（一钱五分）

　　水煎服。

　　
