<!-- { "loadSidebar": true } -->
　　二十二、温病脉，法当数，今反不数而濡小者，热撤里虚也。里虚下利稀水，或便脓血者，桃花汤主之。

　　温病之脉本数，因用清热药撤其热，热撤里虚，脉见濡小，下焦空虚则寒，即不下利，亦当温补，况又下利稀水脓血乎！故用少阴自利，关闸不藏，堵截阳明法。

　　桃花汤方（甘温兼涩法）

　　赤石脂（一两，半整用煎，半为细末调） 炮姜（五钱） 白粳米（二合）

　　水八杯，煮取三杯，去渣，入石脂末一钱五分，分三次服。若一服愈，余勿服。虚甚者加人参。

　　二十三、温病七、八日以后，脉虚数，舌绛苔少，下利日数十行，完谷不化，身虽热者，桃花粥主之。

　　上条以脉不数而濡小，下利稀水，定其为虚寒而用温涩。此条脉虽数而日下数十行，至于完谷不化，其里邪已为泄泻下行殆尽。完谷不化，脾阳下陷，火灭之象；脉虽数而虚，苔化而少，身虽余热未退，亦虚热也，纯系关闸不藏见证，补之稍缓则脱。故改桃花汤为粥，取其逗留中焦之意，此条认定完谷不化四字要紧。

　　桃花粥方（甘温兼涩法）

　　人参（三钱） 炙甘草（三钱） 赤石脂（六钱，细末） 白粳米（二合）

　　水十杯，先煮参、草得六杯，去渣，再入粳米煮得三杯，纳石脂末三钱，顿服之。利不止，再服第二杯，如上法；利止停后服。或先因过用寒凉，脉不数，身不热者，加干姜三钱。

　　邪热不杀谷，亦有完谷一证，不可不慎，当于脉之虚实，并兼现之证辨之。

　　二十四、温病少阴下利，咽痛胸满心烦者，猪肤汤主之。

　　此《伤寒论》原文。按温病热入少阴，逼液下走，自利咽痛，亦复不少，故采录于此。柯氏云：少阴下利，下焦虚矣。少阴脉循喉咙，其支者出络心，注胸中，咽痛胸满心烦者，肾火不藏，循经而上走于阳分也；阳并于上，阴并于下，火不下交于肾，水不上承于心，此未济之象。猪为水畜而津液在肤，用其肤以除上浮之虚火，佐白蜜、白粉之甘，泻心润肺而和脾，滋化源，培母气，水升火降，上热自除，而下利自止矣。

　　猪肤汤方（甘润法）

　　猪肤（一斤，用白皮从内刮去肥，令如纸薄）

　　上一味，以水一斗，煮取五升，去渣，加白蜜一升，白米粉五合，熬香，和令相得。

　　二十五、温病少阴咽痛者，可与甘草汤，不瘥者，与桔梗汤。

　　柯氏云：但咽痛而无下利胸满心烦等证，但甘以缓之足矣。不瘥者，配以桔梗，辛以散之也。

　　其热微，故用此轻剂耳。

　　甘草汤方（甘缓法）

　　甘草（二两）

　　上一味，以水三升，煮取一升半，去渣，分温再服。

　　桔梗汤方（苦辛甘升提法）

　　甘草（二两） 桔梗（二两）

　　法同前。

　　二十六、温病入少阴，呕而咽中伤，生疮不能语，声不出者，苦酒汤主之。

　　王氏晋三云：苦酒汤治少阴水亏不能上济君火，而咽生疮声不出者。疮者，疳也。半夏之辛滑，佐以鸡子清之甘润，有利窍通声之功，无燥津涸液之虑；然半夏之功能，全赖苦酒，摄入阴分，劫涎敛疮，即阴火沸腾，亦可因苦酒而降矣，故以为名。

　　苦酒汤方（酸甘微辛法）

　　半夏（制，二钱） 鸡子（一枚，去黄，纳上苦酒鸡子壳中）

　　上二味，纳半夏着苦酒中，以鸡子壳置刀环中，安火上，令三沸，去渣，少少含咽之。不瘥，更作三剂。

　　二十七、妇女温病，经水适来，脉数耳聋，干呕烦渴，辛凉退热，兼清血分，甚至十数日不解，邪陷发痉者，竹叶玉女煎主之。

　　此与两感证同法。辛凉解肌，兼清血分者，所以补上中焦之未备；甚至十数日不解，邪陷发痉，外热未除，里热又急，故以玉女煎加竹叶，两清表里之热。

　　竹叶玉女煎方（辛凉合甘寒微苦法）

　　生石膏（六钱） 干地黄（四钱） 麦冬（四钱） 知母（二钱） 牛膝（二钱） 竹叶（三钱）

　　水八杯，先煮石膏、地黄得五杯，再入余四味，煮成二杯，先服一杯，候六时复之，病解停后服，不解再服（上焦用玉女煎去牛膝者，以牛膝为下焦药，不得引邪深入也。兹在下焦，故仍用之）

　　二十八、热入血室，医与两清气血，邪去其半，脉数，余邪不解者，护阳和阴汤主之。

　　此系承上条而言之也。大凡体质素虚之人，驱邪及半，必兼护养元气，仍佐清邪，故以参、甘护元阳，而以白芍、麦冬、生地，和阴清邪也。

　　护阳和阴汤方（甘凉甘温复法，偏于甘凉，即复脉汤法也）

　　白芍（五钱） 炙甘草（二钱） 人参（二钱） 麦冬（连心炒，二钱） 干地黄（炒，三钱）

　　水五杯，煮取二杯，分二次温服。

　　二十九、热入血室，邪去八、九，右脉虚数，暮微寒热者，加减复脉汤，仍用参主之。

　　此热入血室之邪少虚多。亦以复脉为主法。脉右虚数，是邪不独在血分，故仍用参以补气。暮微寒热，不可认作邪实，乃气血俱虚，营卫不和之故。

　　加减复脉汤仍用参方即于前复脉汤内，加人参三钱。

　　三十、热病经水适至，十余日不解，舌萎饮冷，心烦热，神气忽清忽乱，脉右长左沉，瘀热在里也，加减桃仁承气汤主之。

　　前条十数日不解用玉女煎者，以气分之邪尚多，故用气血两解，此条以脉左沉，不与右之长同，而神气忽乱，定其为蓄血，故以逐血分瘀热为急务也。

　　加减桃仁承气汤方（苦辛走络法）

　　大黄（制，三钱） 桃仁（炒，三钱） 细生地（六钱） 丹皮（四钱） 泽兰（二钱） 人中白（二钱）

　　水八杯，煮取三杯，先服一杯，候六时，得下黑血，下后神清渴减，止后服。不知，渐进。

　　按邵新甫云：考热入血室，《金匮》有五法：第一条主小柴胡，因寒热而用，虽经水适断，急提少阳之邪，勿令下陷为最。第二条伤寒发热，经水适来，已现昼明夜剧，谵语见鬼，恐人认阳明实证，故有无犯胃气及上二焦之戒。第三条中风寒热，经水适来，七、八日脉迟身凉，胸胁满如结胸状，谵语者，显无表证，全露热入血室之候，自当急刺期门，使人知针力比药力尤捷。第四条阳明病下血谵语，但头汗出，亦为热入血室，亦刺期门，汗出而愈。第五条明其一证而有别因为害，如痰潮上脘，昏冒不知，当先化其痰，后除其热。仲景教人当知变通，故不厌推展其义，乃今人一遇是证，不辨热入之轻重，血室之盈亏，遽与小柴胡汤，贻害必多。要之热甚而血瘀者，与桃仁承气及山甲、归尾之属；血舍空而热者用犀角地黄汤，加丹参、木通之属；表邪未尽而表证仍兼者，不妨借温通为使；血结胸，有桂枝红花汤，参入海蛤、桃仁之治；昏狂甚，进牛黄膏，调入清气化结之煎。再观叶案中有两解气血燔蒸之玉女煎法；热甚阴伤，有育阴养气之复脉法；又有护阴涤热之缓攻法。先圣后贤，其治条分缕析，学人审证定方，慎毋拘乎柴胡一法也。

　　三十一、温病愈后，嗽稀痰而不咳，彻夜不寐者，半夏汤主之。

　　此中焦阳气素虚之人，偶感温病，医以辛凉甘寒，或苦寒清温热，不知十衰七、八之戒，用药过剂，以致中焦反停寒饮，令胃不和，故不寐也。《素问》云：胃不和则卧不安，饮以半夏汤，覆杯则寐。

　　盖阳气下交于阴则寐，胃居中焦，为阳气下交之道路，中寒饮聚，致命阳气欲下交而无路可循，故不寐也。半夏逐痰饮而和胃，秫米秉燥金之气而成。故能补阳明燥气之不及而渗其饮，饮退则胃和，寐可立至，故曰覆杯则寐也。

　　半夏汤（辛甘淡法）

　　半夏（制，八钱） 秫米（二两，即俗所谓高粮是也，古人谓之稷，今或名为芦稷，如南方难得，则以薏仁代之。）

　　水八杯，煮取三杯，分三次温服。

　　三十二、饮退则寐，舌滑，食不进者，半夏桂枝汤主之。

　　此以胃腑虽和，营卫不和，阳未卒复，故以前半夏汤合桂枝汤，调其营卫，和其中阳，自能食也。

　　半夏桂枝汤方（辛温甘淡法）

　　半夏（六钱） 秫米（一两） 白芍（六钱） 桂枝（四钱，虽云桂枝汤，却用小建中汤法。桂枝少于白芍者，表里异治也） 炙甘草（一钱） 生姜（三钱） 大枣（去核，二枚）

　　水八杯，煮取三杯，分温三服。

　　三十三、温病解后，脉迟，身凉如水，冷汗自出者，桂枝汤主之。

　　此亦阳气素虚之体质，热邪甫退，即露阳虚。故以桂枝汤复其阳也。

　　桂枝汤方（见上焦篇。但此处用桂枝，分量与芍药等，不必多于芍药也；亦不必啜粥再令汗出，即仲景以桂枝汤小和之法是也）

　　三十四、温病愈后，面色萎黄，舌淡，不欲饮水，脉迟而弦，不食者，小建中汤主之。

　　此亦阳虚之质也，故以小建中，小小建其中焦之阳气，中阳复则能食，能食则诸阳皆可复也。

　　小建中汤方（甘温法）

　　白芍（酒炒，六钱） 桂枝（四钱） 甘草（炙，三钱） 生姜（三钱） 大枣（去核，二枚） 胶饴（五钱）

　　水八杯，煮取三杯，去渣，入胶饴，上火烊化，分温三服。

　　三十五、温病愈后，或一月，至一年，面微赤，脉数，暮热，常思饮不欲食者，五汁饮主之，牛乳饮亦主之。病后肌肤枯燥，小便溺管痛，或微燥咳，或不思食，皆胃阴虚也，与益胃、五汁辈。

　　前复脉等汤，复下焦之阴，此由中焦胃用之阴不降，胃体之阳独亢，故以甘润法救胃用，配胃体，则自然欲食，断不可与俗套开胃健食之辛燥药，致令燥咳成痨也。

　　五汁饮、牛乳饮方（并见前秋燥门）

　　益胃汤（见中焦篇）

