<!-- { "loadSidebar": true } -->
《湖岳村叟医案》
　　翟竹亭先生传
　　君姓翟氏，青云其名，竹亭，字也。先世居山西洪洞，洪武初迁杞，旋移直隶长垣大翟庄；咸丰壬子，避河患复来杞，遂家焉。祖明亮，父兴治，母氏韩。君性沉挚，有毅力。家固贫，父患瘫痪，卧床数年，八口之家，恃君以养。时方童稚，不任力作，为小负贩，以博微利。值年凶荒，生计益窘，煮藜藿为食；四、五两妹，童养于人。光绪甲午，君年十六，有通许医生游先耕者，至杞悬壶隍庙；君敬其人，因从习医，游以孺子可教，授方脉及针灸术。钻研数载，尽得其秘，遂出问世。师殁为营丧葬。乙未春，父殁不能具棺殓，赖亲邻资助，草草薄葬，恒用疚心。甲辰冬，君娶李氏，越五年病殁，无所出。庚戌夏，母以积劳罹疾弃养，君哀毁几至灭性。服阕，续杨氏，生子夔龙，女五。长、次皆适人，余待字。君性孝友，亲殁后，诸妹以次遣嫁。长适李，不能自给，助以赀，俾之营运。次适刘，早丧所天，依君以居，又嫁其甥女。胞叔兴国早世，叔母张，婚居茹苦，迎养十余年；迨其子成立，始别居。堂侄见龙，伶仃无依，招使习医，教养兼至。先世墓碑阙如，君植树立石，以展孝思，建祠修谱，胥君创办。迹君生平，殆所谓孝慈兼尽，内行克敦者欤！君少失学，未尝读书而好问，遇名医宿儒，辄虚心造访，以蕲教益。久之能自诵习。于《灵枢》、《素问》、《难经》，张、刘、朱、李诸名著，致力尤深。心折濒湖、景岳，自号湖岳村叟，业医数十载，活人无算，治疗奇症甚多（详见所著医案，兹不复述）。
　　闲闲老人曰：“余读鲁论，至孔子述南人之言曰‘人而无恒，不可以作巫医’，窃叹有恒者之难，而知立业之不易也！”竹亭起自孤寒，无立锥地，乃能矢志岐黄，身致小康，为乡里所引重，是皆厄穷动忍之效，藉非有恒，何以至此乎？呜呼！可以风矣。
　　世弟蒋家咏撰
　　湖岳村叟传
　　吾友湖岳村叟，杰士也。心折濒湖、景岳两医家，因以自号。医生胡以杰目之，曰：“孟子言豪杰之士，虽无文王犹兴；叟无所凭藉，以劳心苦思，竟成国手，目为杰士固宜！”叟姓翟氏，字竹亭。祖籍洪洞。明洪武初，以迁民来杞，旋移直隶长垣之大翟庄，咸丰壬子，河决铜瓦箱，复来杞，遂为杞人。祖寅功，父化醇，母氏韩。君鲜兄弟，有妹五。家世贫，仅负郭田数亩，幼从父作小负贩。十五岁时，父患瘫痪疾，八口之家，恃五尺之童以养。母每日造煎饼，使君游市卖之，博蝇头利。又值大旱，田尽售，仍不给。时煮椿叶为食，四、五两妹，皆许人为童养媳。十六岁，有通许医生游先耕来杞，悬壶隍庙，君从习医。游以为儒子可教，指授脉理，外教以针灸之术。从师五年，尽得其传，即出而问世。师殁，尽力助葬费，不忘本也。十七岁，父卧床二载，又患瘟疫，遂逝世。无以为葬，叩求亲邻，得微资薄葬之，用是疚心焉。二十九岁，始取李氏，越五年以疾殁，无所出。三十二岁，母以操劳过度，遇疟疾弃养。是时后丧逾前丧，力所能及，不忍薄也。迨服阕，续娶杨氏，生子夔龙，女五。君性孝友，亲殁后，诸妹以次遣嫁。长适李，不能自给，助以货，俾营运糊口。次适刘，所天早丧，依君以居，又嫁其甥女。叔母张，年老家贫，迎养十余年；其子能自立，始令去。堂侄见龙无依，招使习医，教养无异所生。在杞祖茔，向无碑志，君为立石植树。宗族戚友，皆时通有无，赡其不足。又念翟氏族大散居，谱系无考，倡首修谱建祠，独出巨货，不辞劳勚。迹君平生，殆六行兼备者欤！君未尝入塾读书，而勤学好问，遇名医宿儒，必质疑问难，以故《素问》、《难经》等书，皆默识心通，于《濒湖脉诀》、《景岳全书》，尤有心得，至《温病条辨》、《伤寒论》，则参以己见，融会而变通之，故施方辄效。积四十年经验，汇集所著奇症，作医案二卷，类别门分，言病症治法甚详，名《湖岳村叟医案》。一时名宿，竞为作序、题词。将以付梓，欲公诸世，非以炫名也。君生于光绪乙卯，今年六十有四，可谓于此道三折肱者。仆与之素契，知君之增益所不能者，实由饿体肤，苦心志，动心、忍性而来。故独不谓君谓国手，且以君为杰士也。
　　同里愚弟雍甫胡诗昕撰
　　《湖岳村叟医案》题词
　　胡雍甫
　　其一
　　番番一叟少时贫，无力从师莫问津。
　　自取《灵枢》探妙义，析疑辨难最艰辛。
　　其二
　　渊源难素费寻思，每遇明人辄问之。
　　两字芳衔心记取，濒湖景岳是吾师。
　　其三
　　病源脏腑认分明，生克循环配五行。
　　今古成方能变换，全凭意匠巧权衡。
　　其四
　　医案成书上下编。朗如眉列义昭然。
　　何人何病何方治？经验无差四十年。
　　其五
　　为具婆心求博济，非夸国手造精微。
　　谦谦自署称村叟，序跋题词尽布衣。
　　奉题
　　愚弟阎裕庭拜咏
　　壶天小隐意悠哉，红杏成林次第栽。
　　济世活人称妙手，回生起死羡仙才。
　　功同良相恩无量，肘有奇方疠不灾。
　　四十余年窥秘奥，精奇端自苦中来。
　　奉题
　　竹亭大国手医案三绝
　　蓼盦初稿
　　野叟荒村自署奇，妙参灵素不由师。
　　市廛多少悬壶业，漫逐刀圭托上医。
　　四十年来治验多，忍教陈迹半消磨？
　　编排一卷桐君录，又向人间见扁佗。
　　万证千方记载真，妄言得意自通神。
　　寄声堂上读书客，莫把筌蹄误世人！
　　一、温疫门（凡二十三案）
　　【温疫总论】
　　汉长沙仲圣作《伤寒论》，发明《内经》奥旨、《难经》密义，真宇宙之宝筏、万世之慈航。后人有云：“伤寒虽备，内无温疫，是亦白圭微玷。”吁！此必长夜梦梦，涉海问津之人，焉能携《黄帝内经灵枢》共医事哉？汉代而后，得仲圣心传，惟明吴又可先生。学究天人，通今博古，造开天辟地之论，独得妙会仲圣心法，治温疫刺五十九穴之法，泻某某经之热，本《伤寒论》著《温疫论》。此书一出，至今奉为金科玉律，扫除数千年之荒芜。暗室一灯，黑地隐针，倘能对症用药，效如俘鼓，药到病除。以后著温疫论者，何止数十家，各逞异说，画蛇添足，遗害后人。道高一尺，魔高一丈，欲出吴又可范围，实无其人。吴又可先生可谓仲圣之功臣也欲。
　　馨山按：世之业医者，读仲圣《伤寒论》，皆谓仲圣精于伤寒，而略于温症，所以后人遇温病，往往误为伤寒，十治久歧，而不知仲圣《伤寒论》，实寓温疫治术也，特后人不善读不善用耳！如能善用，则白虎汤、黄连解毒汤，非治温病要药乎？三承气汤非治温病良方乎？至如刺五十九穴，泻某经之热，岂非治温病之捷径乎？然则，伤寒、温疫，实医道中水火两大门，行医者能言之而不能明之，能明之而能用之。自此而后，能言、能明、能用者，惟吴又可一人而已。吴又可明代儒医，淹贯典籍，精通仁术，本《伤寒论》而著《温疫论》，辟《内经》精义，仲圣奥旨，制汗、吐、和、下四法，所用诸药，无不本仲圣之遗轨。是书一出，后之治温症者始知门径。继往开来，可谓济世慈航，暗室明灯，中流砥柱矣！至于吴鞠通《温病条辨》著说为九，未免画蛇添足，言不适用，未若吴又可先生之《温疫论》简明切当，遵而行之，百无一失。噫！吴又可谓善读仲圣之书，善用仲圣之法也。观翟君医案疫证门，治疫一遵又可，又不泥于句下，神而化之，皆应手而效。若翟君者，又可为善读又可之书，善用又可之法也已。
　　【医案】
　　【案一】
　　邑西梁堂村，邢君少白之弟，十七岁。于腊月患疫，初得寒热往来，头疼身痛。某医认为伤寒表证，用麻黄桂枝汤，大剂连进，谓得汗即解。乃不止无汗，转烦躁不宁，大渴思饮，日哺潮热更甚。某医又谓病入阳明之腑，本宜用大承气汤。仲景云：倘有一分表证未罢，不可骤攻。遂用白虎加减，连服二剂，大渴虽止，每日至戌时，发狂詈骂，不避亲疏，夜无少停。少白邀余往诊。诊得六脉洪大无伦，中取不见。误服表药凉药，逼阳外越，危殆极矣。辞不治。少白恳求不已，曰：“倘有一线生机，岂肯坐视？”予感少白恳切，勉开桂附八味汤重剂加减，令其热药冷服，以敛真阳。服下二时许，少白自内出，面有喜色，告余曰：“吾弟狂躁将止，昏昏欲睡。”余知是神归气复，令勿惊动。日晓方醒，饮食少进。至戌时前证不发。后改八味出入加减，服四帖，出战汗而愈。
　　加减桂附八味汤
　　熟地6克，山药15克，山茱萸10克，茯苓15克，泽泻10克，丹皮10克，肉桂10克，附子12克，巴戟15克，破故纸10克，炮姜6克，茯神10克，远志3.6克，牛膝10克，水煎服。
　　按：六脉洪大无伦，中取不见，知是逼阳外越，用桂附回阳愈。若非见证的确，温疫中不敢冒味用之，再六味加减滋阴甚为合法。
　　《伤寒论》云：“太阳病，发热而渴，不恶寒者，为温病。”又云：“阳明中风，发热恶寒，涉于太阳之寒化。”此案初得寒热往来，恐非温疫证，因温疫发热不恶寒也。又服白虎大渴虽止，疑是伤寒阳明证，以初治不明，认为太阳证大剂麻桂连进，乃变为孤阳外越之候。是否？不敢意断，以俟高明。
　　【案二】
　　少白族叔，年七十余，同时患疫，误治失下，遂大渴饮水，心胸胀满，谵语狂躁，小便赤涩，大便闭结。少白邀余往诊，诊得六脉洪大有力，此应下实证。余告少白曰：“此当用大承气汤。”少白面有惊色，遂云：“老人岂敢攻乎？余应之曰：“《内经》云：“有故无殒，亦无殒也。”倘惜老人，岂不误事，遂投一帖，半日许，方下燥粪五六枚，粘滞秽物，约有斗余。至夜，病减六七。后改用四物汤加减，以培根本，服五帖，得自汗，旬日平复。
　　大承气汤
　　大黄15克，厚朴12克，芒硝12克，枳实10克。
　　加减四物汤
　　当归12克，黄芩6克，白芍10克，生地10克，麦冬10克，玄参6克，知母6克，连翘10克，柴胡10克，陈皮6克，金银花10克，木通3克，花粉6克，甘草6克，水煎服。
　　按：当下不下误者甚多，不当下竞误下者，亦甚多，若以年老不敢下，更姑息误事。君见证明确，处方决然。所谓心愈小，而胆愈大者此也。
　　【案三】
