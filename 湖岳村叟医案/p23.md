<!-- { "loadSidebar": true } -->
　　西门内赵姓，年十九，患梦遗，无隔宿。三月后面黄肌瘦，虚汗似雨，短气喘促，骨蒸潮热，饮食减少。涩精之药，服过无数，殊觉罔效。迎余往疗，诊得心脉虚数，肝脉又洪。此乃肝火过旺，心火上炎，不能下降，肾水亏极，难于上潮，成坎离不交之象。某医不明阴阳之理，若使坎离交济于肾宫，有何梦遗不除也？自制一方，名曰阴阳两交汤。四日服二帖，又遣两次。原方又服四贴，更轻。共服十贴，遗精已痊愈，以上诸虚证全瘳。
　　阴阳两交汤
　　熟地30克，山药24克，山萸肉9克，茯苓15克，泽泻9克，丹皮9克，知母6克，黄柏6克，炙远志6克，黄连4克，麦冬9克，炒枣仁9克，茯神9克，菖蒲9克，龙齿12克，甘草6克，水煎服。
　　按：精者，肾中阳气所化，乃天一所生之癸水也。心肾不交，水不济火，其病梦遗。观翟氏阴阳两交汤，即是养阴济阳，水火两治之法，明乎治矣。
　　孟氏跋
　　乙亥嘉平初旬，余友翟竹亭先生，以所著医案见示，盖抄存历年所治疑难奇验各症，裒集成册者也。凡上、下二卷，分门十七，二百三十五案，每门先以总论说明病源同异，主治应遵某书，治疗概要方法，次详记某人患病情状如何，诊断如何，处方效果之迟速。纲举目张，朗若列眉。余素不知医，未能判其得失。捧读之下，第见一片慈云，蔼然纸上，不禁博济之思，油然而生。未审同业读之，感发兴起，又当何如？余闻先生少□失学，操微业糊口，暇辄究心医道。初习针灸之术，继乃潜研医书。逢士人问字，遇医生质疑。虚心求教，诚意动人。故一时士大夫，咸乐与往还，指陈详明，不留余蕴。其得之也难，守之也坚，其致力又勤且专，积久遂博通群书，深造自得，而有取之左右途源之妙。悬壶问世四十余年，著手成春、药到病除者，不能偻指。兹编所载，大率症出非常，不易治疗，而别具慧心，出奇制胜，故特举之以示范焉。间有医治乏术、认证错误者，亦直言不讳。非自暴其短，正见医道之难，关系之重，不容掉以轻心耳。故余读先生全卷，虽不明医理，对为医之道，确得几种暗示：博学详说，融会贯通，以植基础其一，病若在己，尽力救治，如恐不及其二，望闻问切，凡百尽致，勿留遗憾其三。惟此三点缺一不可。故先生是书，虽云成案，其意旨亦只指示津途，供作参考，神而明之，仍自存乎其人。倘或胶柱鼓瑟，认为经验良方，遇类似之症，冒昧抄袭，吾恐毫厘之差，千里之谬，遗误病者，在所不免，是则愚陋之见，愿同仁矜矜致慎者也。
　　墅垣氏孟昭朴谨跋
　　孙氏跋
　　甲申冬，挚友翟君竹亭，以所著医案见示，曰：“是编虽云成案，固不效示人以法，窃以数十年之经验，供诸同人以作参考。”且属正焉。余不精医学，虽稍涉猎医书，以未有经验，不敢出而问世。时尝聆君绪论，略知医理之大概，而临证则绝无把握，视君之富有经验，而诣极精微者，望尘弗及。对君医案，何敢妄加品题？乃既受嘱托，不得固却，览读数过，凡上、下二卷，都十七门，二百三十五案。分门别类，朗如列眉。每门总论一篇，解某种证之原理。每案叙某病之脉证与治方。不惟见著手成春之效，且公善于人，一片仁慈之心，蔼然纸上。此余所私心钦佩者也。细审其临证处方，温疫则得力于吴又可，杂证则得力于张景岳；用药则得力于景岳之左右归饮。又能于此两方中，悟出无穷妙义，化出无穷奇方，治愈无数险证。古所谓得其要者一言而终，君其然乎！且案中所治各证，有隔治之法，有从治之法，有从证不从脉，从脉不从证之法。急证则注重针砭，疮疡则注重服药。用重方则重至数两，用单方或检取一味。有变独参十枣汤法者，有改煎为丸者，有采取薰法者，有两方合用者。种种变化，临时制宜，灵敏活泼，得心应手。凡一切补虚、泻实、滋阴、回阳之剂，无不遵从经义，依据圣方。至辨别阴阳、虚实之真假处，尤为特长。诚于此道三折肱者也。尤其审辨温疫，或滋阴，或攻下，均得其宜，更见其高明过人。近时医生，不明温疫，往往以温疫为伤寒，误治者甚多。盖疫之一证，今多古少，是感天地之戾气，入从口鼻，病藏膜原。疫从役，如摇役之役，为不正之戾气所役使，故名疫，俗曰时疫是也。治法详于又可书。至于温证，按《内经》云：“冬伤于寒，春必病温。”又云：“冬不藏精，春必病温。”俗曰春温、风温之类是也。冬伤于寒之温，是寒化为温，总属于外感而得，治宜清热微带搜寒，冬不藏精之温，是耗去真阴之温，治宜养阴益精为主。可知温与疫非一证也。世多混温、疫为一，实不察之过。总之，温、疫二病，初得时，其脉证类似伤寒，最难辨别。毫厘之差，则致千里之谬，杀人最易也。以伤寒为法，法在救阳，温疫为法，法在救阴。阴阳两大法门，犹冰炭之不能相容也。君为治温疫妙手，又发明医案，公诸同人，庶医生遇类似伤寒之温疫证，知从温疫证治之，不似从前之昧昧矣。君诚医界中之功臣，患温疫者之慈航。其他男女杂证，内外各科，无不药到回春，各著明效。呜呼！君诚神乎技矣。余谨就各案，略加品评，以备一得之愚。至君之出身事略，传、序中言之详矣，勿庸再赘。
　　乙酉仲夏同里愚弟联五孙捷昌谨跋
　　
　　
