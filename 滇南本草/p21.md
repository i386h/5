<!-- { "loadSidebar": true } -->
　　癞头菌，味辛。食之令发苍。

　　番花菌，背黑面赤，误食损齿落发。

　　总之，青、黄、赤、白、黑五色菌可食。五菌之外，其色必杂色，必须种种审明，方可采用。倘毫厘有差，误伤性命，切宜慎之！──模板卷十二

　　第三卷

　　天花菌

　　天花菌(模板附图)　，气味甘，性平。无毒。色白味佳。主治补中益气，健脾宽中，亦治小儿五疳虫疾，食之可化。

　　凡煮菌者，入金银器同煮，不黑可食，黑者勿用。

　　此菌晒干研末，敷恶疮可消，溃烂出头者，敷其疮边，自可痊愈。

　　──模板卷十二

　　第三卷

　　竹菌

　　竹菌(模板附图)　，家园生者。气味咸，性寒。无毒。和姜、醋食最良。

　　主治能解五脏六腑热结。亦治赤、白痢疾。同猪肉食，益脾补中。

　　外有一种苦竹菌，有大毒，不可用，味苦、麻。

　　──模板卷十一

　　第三卷

　　人参

　　人参　，生山谷中。滇南所产者，肥大润实。春生苗，多在深山阴处。

　　初生时，小者三、四寸许，一桠五叶，叶细小。至十年生十数枝，枝上细叶。长至三十年，其根有变人形者，故曰人参。味甘，微温。无毒。君药也。主补五脏，安神定魄，止惊除邪，明目，开心益智，久服轻身延年。疗腹鼓痛，胸胁逆满，霍乱，调中。止消渴。治五劳七伤，虚损痰弱，止呕哕，保中守神，消胸中痰，治肺痿及痫症，冷气上逆，伤寒不下食。治肺胃阳气不足，肺气虚弱。

　　──务本卷一上土人参　，生 山谷，同辽东。其根形状如玉竹而润实，春生苗，产于深山背阴湿润处，初生小者三、四寸许，一桠五叶。四、五年后生两桠、五叶，未有花，至十年后生桠五叶。年深者四桠各有五叶，中心生一茎，俗名百尺杵。三月、四月有细花如粟，蕊如丝，紫白色。秋后结子，或七、八枚如豆大，青熟自落，根如人形者，乃年深浸渐长成者。气味甘，微温。无毒。君药也。

　　──模板卷三

　　第三卷

　　土余瓜（龙蛋草）

　　土余瓜　，一名龙蛋草，（非真龙蛋草也，真者已序于前）。生山中有水处，叶似小蓟，根大而肥。气味甘美。同茯苓捣为丸，治水肿、气肿、血肿、单腹膨胀，服此即消。久服延年益寿。采叶敷痈疽发背、疔毒神效。即杨梅结毒，服七剂神效。忌发物生冷。

　　（莫将倒挂土余瓜认为土余瓜，可配茯苓为使，最良）。

　　──模板卷五

　　第三卷

　　土余瓜（倒挂土余瓜）

　　土余瓜(倒挂土余瓜)　，生山崖倒挂，绿叶黄花，其花按一年开一朵，结一台，梗藤棉软，至十二年根成人形。味甘。无毒。采取同云苓熬膏服之，黑发延年。

　　──务本卷一上

　　第三卷

　　土练子

　　土练子　，生于山中。其叶似地草果，叶中结一大子。子内有黑水，染须发即黑。味甘，性寒。无毒。主治一切湿气流痰、风癞、四肢疮毒，小儿大疮、胎毒。取子，烧灰存性，酒服，治七十二症疯痰，若遇狂疯乱打人者，服之即愈。

　　根，能消积食、消痞块中膈不通。叶，敷疮、疽痈发背如神。

　　此草一分，能治小儿脐风嘬嘴，惊风吐泻。

　　──务本卷一上

　　第三卷

　　万年松

　　万年松　，俗呼笞帚菌、一名千年菌，生于青草丛中。似松青草，又似瓦松、佛指甲。味苦，性微寒。无毒。采之，治一切疔疮、大毒痈疽发背，无名肿毒，敷之神效。

　　──务本卷一上

　　第三卷

　　万灵丹

　　万灵丹，生于朝阳之地，溪水之边。名曰矮陀陀，又曰矮槐，又曰万年青。此药树似小槐枝，冬不老，夏不枯，秋不落叶。连根带叶，采来阴干，捣为细末。每两入甘草三分，治诸般危症、伤寒、瘫痪、五劳七伤、风寒、暑湿、伤风、瘴气，不论男女小儿，风疾痰喘、男子遗精、女子赤白带下、经水不调、五脏烦热、胎气不安、产后血气攻心、心酸呕呃、损骨跛跏、肚肠蛊胀、气盛成块，一切诸般杂症，并皆治之。

　　凡用此药，体实者用五分，体虚者用三分，随症随引而用。

　　──李本矮陀陀，绿叶绿梗黑根。生于朝阳之处，溪水之边。冬不凋，春不再茂。新鲜时，梗内有白浆；心细，菊花形；结黑子。年久，根上结瓜。黄花有毒，不可入药。白花第一，紫花次之，治病甚多。

　　──《通志》卷六十八 引《滇南本草》

　　第三卷

　　大皮莲

　　大皮莲，味苦、微辛，性微温。治瘀血结滞腹疼，破血行血，跌打损伤瘀血，坠胎，下血块等症。点水酒、童便服。

　　──务本卷二大皮莲，味苦、辛，性微温。性与小皮莲同。主治消瘀血而止血积疼痛，服之可效。妊妇忌之，不可妄用。

　　──模板卷四

　　第三卷

　　小皮莲

　　小皮莲，味苦、微辛，性微寒。治瘀血结滞，或产后腹痛，或经期腹痛，散血块，破症瘕，发热头痛，寒热往来，有如疟状，退虚热。治跌打损伤，服时忌生冷、鱼、羊。

　　附方 治痰血结滞肚腹，气痛发热。

　　小皮莲（三钱） 煎汤点水酒、童便服。血虚忌用。

　　又方 治退诸虚烧。

　　小皮莲（三钱） 水煨，露一夜，点水酒，清早温服。

　　──务本卷二

　　第三卷

　　山芭蕉

　　山芭蕉　，高尺许，气味辛、苦。有毒。不可妄服，只可作外科敷疮散毒，脱管生肌，或未出头者，围边留中心，以备出头。若脓血流出，用此为末，围未破之处，可托内疮毒之管。其根最良。

　　──模板卷十

　　第三卷

　　三仙菜

　　三仙菜　，此草生有水处，形似灰挑菜。有子，子大如天天茄大，青色。

　　味甘美。无毒。连根、叶、子同熬成膏，每日清晨服（一、二钱），延年益寿。瘫痪痿软，其效如神。作菜食之，令人肥胖。忌大蒜、儿茶。

　　──务本卷一上

　　第三卷

　　三叶还阳草

　　三叶还阳草　，形似车前草，二苗，上有细黑子，根肥白而大。主治一切血症，性走十二经络，专补肾，乌须黑发，延年益寿。采治瘿袋，神效。子，能敷太阳，止年久偏正头风、赤眼，最效。

　　──模板卷四

　　第三卷

　　水毛花

　　水毛花　，有大毒。此草生于水中，形似毛枪梅花叶。采取晒干为末，用作麻药，剐疮不疼，或剐尿结。先搽此药，剐之不疼。

　　──务本卷一上

　　第三卷

　　不死草

　　不死草　，形与打不死草异。硬枝小叶开黄花，根直如剑。味甘，性寒。

　　无毒。主治跌打损伤，筋骨疼痛。

　　──模板卷五

　　第三卷

　　双尾参

　　双尾参　，叶似地草果，开白花，根分双尾，似人参形。生山中大川中，滇中 山亦有。气味甘、甜，性微寒。无毒。专治男妇老幼一切风痰昏迷，五癫或怔忡，如有人捕捉之状。久服，消痰镇惊，安神定魄，用之效。即气癫、色癫可解。一治妇人生一胎后，久不生产。服之暖宫，调血，顺经，亦可妊也。一治胎前产后，血积冲心，神效。采叶，治小儿惊风，即七日内外皆愈。

　　──模板卷三

　　第三卷

　　凤尾参

　　凤尾参　，产滇中 山，细叶软枝，根似人参形，十年可成人形。采根用，气味甘，性微寒。走十二经络，散寒，祛三肿。

　　──模板卷三

　　第三卷

　　石布

　　石布　，生于大石面上，隐隐似布形，扯起一块，内有筋纹，似大叶。

　　人多不觉此物生于石上也。气味苦，性微寒。主治吐血、血衄、血痢、血崩，去湿痹，生肌。

　　治冷风历节疼痛，止尿血。取汁润发，敷汤火伤，止痛。煎汤服之，杀虫，疗蛊痢。

　　──模板卷九

　　第三卷

　　石龙草

　　石龙草　，生石上。花似丁香花，叶似桃叶，枝梗无刺。味苦。无毒。

　　采梗枝煎服。治一切眼科，神效。

　　──务本卷一上

　　第三卷

　　龙竹草

　　龙竹草　，此草生石上，或大山中有水处。形似竹叶，软枝，黄叶，根肥。味酸。无毒。治一切肾虚腰疼，男子阳缩，妇人宫冷。炙用延年。

　　──务本卷一上

　　第三卷

　　龙吟草

　　龙吟草　，生山中向阳处，断梗有丝，大叶黄子，根大白色。味甘，平。

　　无毒。采根服之，延年益寿，固齿，乌须黑发。采叶服之，治大头伤寒症，神效。采根，治舌上生疮，名曰重舌，服之即愈。

　　──务本卷一上

　　第三卷

　　龙鳞草

　　龙鳞草　，生松树上，贴皮上似鳞甲。此草有二种，一有枝苗，此无枝苗。味苦。无毒。主治童劳虚症，退热除烦；妇人崩漏血积，煎服最良。

　　──模板卷六

　　第三卷

　　白云参

　　白云参　，俗呼还阳参、一名白奶参。独枝，绿黑叶，根肥嫩，内有乳汁，只可用根。味甘、苦。无毒。入肺、肝、肾三经。同猪肉煮食，主人大生气血，补肾添精。

　　又妇人干血劳，食之更效。

　　（附方） 妇人虚劳盗汗。

　　白云参 煨猪肉吃，气血双补。

　　──务本卷一上白云参，对叶，形似桃叶，白花，根肥。味甘，平。无毒。此参止渴生津，化痰，明目养心，引血归元而安神。

　　──模板卷三

　　第三卷

　　白龙参

　　白龙参　，生山中，有藤，藤上有叶，叶下有小黄花，根大而肥白，其形如参。味甘。无毒。采取服之，延年益寿。

　　同猪肉煮食，暖肾添精。同牛肉煮食补气。

　　同羊肉煮食，补气止汗。同鸡肉煮食，治痨病。生服令人白胖。妇人食之，止盗汗，治白带。男子肾虚皆效。

　　──务本卷一上

　　第三卷

　　对叶参

　　对叶参　，味甘、苦，性平。无毒。主治九种气痛，筋骨寒冷，症瘕，酒积食积，痰火瘀血作痛。以酒为使，最为神效。

　　──模板卷三

　　第三卷

　　平尔参

　　平尔参，味甘、平，性温。无毒。治脾气弱，中气不足，饮食无味，五劳七伤，肢体酸软，虚热畏寒，面黄消瘦。此药调治精神，养荣气血，补中气。但脾胃中如有积痰，或有寒湿者服之，令人发水肿。若服后周身肿满，即煎苦菜汤食之，令小便利数次，其肿自消。

　　（附方） 治脾胃虚弱，中气不足，劳伤虚损。

　　平尔参（三钱） 笋鸡（一只将参入鸡腹煨服）。凡补虚用鸡，男用雌，女用雄。

