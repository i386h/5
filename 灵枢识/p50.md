<!-- { "loadSidebar": true } -->
　　留而不去（止）息而成积 马云。募原之间者。即皮里膜外也。张云。肠胃之外。募原之间。谓皮里膜外也。是皆隐蔽曲折之所。气血不易流通。若邪气留着于中。则止息成积。如疟 之属也。志云。募原者。肠胃外之膏膜。楼氏纲目。从是。故虚邪之中人也。至舍于肠胃之外。募原之间为一节。注云。以上数端。皆邪气袭虚。留而不解去。以次相传。未曾留着。无有定所。若留着而有定所。则不能传矣。所谓留着者。当如下文法云。

　　或着孙脉（止）不可胜论 甲乙。孙脉、作孙络。志云。伏冲者。伏行于腹之冲脉。募原者。肠胃之脂膜也。膂筋者。附于脊膂之筋。缓筋者。循于腹内之筋也。此数者。在于肠胃之前后左右。邪随着而为积。邪之淫溢。不可胜数也。简案、张云。募原如手太阴中腑为募。太渊为原之类也。缓筋、支别之柔筋也。此说不可从。志注为是。盖缓筋即宗筋也。王氏痿论注云。横骨上下齐两旁竖筋。正宗筋也。此可以证下文云。其着于缓筋也。似阳明之积。乃与痿论冲脉者。经脉之海也。主渗灌溪谷。与阳明合于宗筋相符。

　　臂手（止）故时切痛 甲乙。臂手、作擘乎。（注云擘音拍破尽也）句、作拘。肠胃之间。之间作外。

　　无水字。 上有腹字。无张字。张云。凡络脉之细小者。皆孙络也。句、拘也。邪着孙络成积者。其积能往来上下。盖积在大肠小肠之络。皆属手经。其络浮而浅。缓而不急。不能句积而留止之。故移行于肠胃之间。若有水则凑渗注灌。濯濯有声。若有寒。则为胀满及雷鸣。相引时为切痛。简案、臂手、作擘。于义易通。

　　其着于阳明之经（止）益小 张云。足阳明经。挟脐下行。故其为积则挟脐而居也。阳明属胃。受水谷之气。故饱则大。饥则小。

　　其着于缓筋也（止）饥则安 张云。缓筋在肌肉之间。故似阳明之积。饱则肉壅故痛。肌则气退故安。志云。缓筋者。经于腹内之筋。故有似乎阳明之积。饱则胀故痛。

　　肌则止而安也。

　　其着于肠胃之募原也（止）饥则痛 张云。肠胃募原。痛连缓筋。饱则内充外舒故安。饥则反是故痛。

　　志云。募原者。肠胃之膏膜。饱则津液渗润于外。故安。饥则干躁故痛也。

　　其着于伏冲之脉者（止）如汤沃之状 张云。伏冲义如前。其上行者循背里。络于督脉。其下行者。

　　注少阴之大络。出于气街。循阴股内廉。入 中。故揣按于腹。（旧作股今改）则应手而动。若起其手。则热气上行于两股间。此邪着伏冲之验也。马云。以手揣摸其积。应手而动。举手则热气下于两股间。简案、举痛论曰。寒气客于冲脉。则脉不通。则气因之。故喘动应手矣。乃此之义也。

　　其着于膂筋（止）按之不得 张云。膂吕同。脊骨也。脊内之筋曰膂筋。故在肠胃之后。饥则肠空。

　　故积可见。饱则肠满蔽之。故积不可见。按之亦不可得也。

　　其着于输之脉者（止）孔窍干壅 张云。输脉者。所以通血气。若闭塞不通。则津液干壅如此。志云。

　　输之脉者。转输津液之脉。脏腑之大络也。胃腑水谷之精。从胃之大络。而注于脏腑之大络。从脏腑之大络。

　　而出于皮肤。故积着于输之脉。则脉道闭塞不通。津液不下。而皮毛之化窍干塞也。此邪气之从外而内。从上而下。以成其积也。

　　此邪气之从外入内 从上下也 张云。此总结上文邪气之起于阳者。必自外而内。从上而下也。楼云。此谓风雨袭阴之虚。病起于上而积生也。

　　厥乃成积也 甲乙厥下有止字。张云。此下言积之所以成也。

　　厥气生足 （止）日以成积 甲乙二 字作溢。张云。此言寒气下逆之成积者。厥气、逆气也。寒逆于下。故生足 。谓肢节痛滞。不便利也。由胫寒而血气凝涩。则寒气自下而上。渐入肠胃。肠胃寒则阳气不化。

　　故为 胀。而肠外汁沫迫聚不散。则日以成积矣。

　　卒然多食饮（止）而积成矣 张云。此言食饮起居。失节之成积者也。卒然多食饮。谓食不从缓。多而暴也。肠胃运化不及。则汁溢膜外。与血相传。乃成食积。如婴童痞疾之类是也。又或起居用力过度。致伤阴阳之络。以动其血瘀。血得寒汁沫相聚于肠外。乃成血积。此必纵肆口腹。及举动不慎者。多有之。马云。如阳经之络脉受伤。则血当外溢而为衄。如阴经之络脉受伤。则血当内溢而去后有血。志云。阳络者上行之络脉。

　　阴络者下行之脉络。

　　卒然外中于寒（止）积皆成矣 甲乙。忧怒、作忧恐。六输、作穴输。蕴里、作蕴裹。涩渗、作凝涩。

　　张云。此言情志内伤。而挟寒成积者也。寒邪既中于外。忧怒复伤其内。气因寒逆。则六经之输不通。暖气不行。则阴血凝聚。血因气逆而成积。此必情性乖戾者。多有之也。楼云。此谓清湿袭阴之虚。病起于下而成积也。简案、甲乙六字里字。并误。

　　忧思伤心（止）伤肾 甲乙浴下有水字。张云。伤心者病在阳。伤肺者病在气。伤肝者病在血。伤脾者病在营卫。伤肾者病在真阴。凡伤脏者。皆病生于阴也。此节与下编邪气脏腑病形论者大同。楼云。此谓喜怒伤脏。病起于阴也。风雨袭阴之虚。则病起于上而生积。清湿袭阴之虚。则病起于下而成积。此内外三部皆受病。其积方成矣。

　　毋逆天时 马云。如春气在肝。及月郭空满之类。皆是也。

　　卷五

　　行针篇第六十七

　　王云。针上用行字。云行雨施乎。时行物生乎。于此着想方得。

　　百姓 志云。百姓者。天下之大众。倪仲玉云。此篇论刺形。故提二形字。末结一形字。

　　发针 简案、下文云。针入而气逆。乃知发针。即下针之谓。

　　 高高 甲乙作矫矫蒿蒿。马云。 而有上炎之势。高高而无卑屈之心。张云。 、明盛貌。

　　高高、不屈貌。简案、诗大雅。多将 。不可救药。传。 然炽盛也。 、音 。

　　举足善高 志云。足三阳之在下也。

　　阳气滑盛而扬 马云。阳气者。卫气也。张云。心肺为二阳之脏。阳气滑盛而扬。故神易于动。志云。

　　扬字含易散意。

　　多阳者（止）神不能先行也 张云。光明爽朗。阳之德也。沉滞抑郁。阴之性也。故多阳则多喜。多阴则多怒。然数怒者。颇有阴也。易解者。本乎阳也。阳中有阴。未免阳为阴累。故其离合难。而神不能先行也。

　　马云。盖以阳中有阴。则阳为阴滞。初虽针入而与阳合。又因阴滞而复相离。其神气不能易动。而先针以行也。

　　志云。心为阳中之太阳。肝为阴中之少阳。心主喜。肝主怒。心藏神。肝藏魂。魂随神以往来者也。神动而气先行者。神魂之相离也。重阳而颇有阴者。阴阳之相合也。阴阳之离合难。故神与魂合。则其神不能先行矣。

　　上文曰。气先行。此则曰神不能先行。盖气行则神行。神行则气行。神气之相随也。夫行针者。贵在得神取气。然而神有易动。气有易往。是以数刺而病益甚者。反伤其神气也。简案、阴阳之离合难。诸说各异。未知孰是。盖此阴阳离合论之离合。乃开阖枢之义。

　　相逢 张云。相逢者。针入气即至。言其应之速也。

　　其阴阳多（止）故独行也 张云。阴性迟缓。其气内藏。故阴多于阳者。其针已出。气乃随后而独行也。

　　马云。阴气者。营气也。阳气者。卫气也。下文同。简案、马注恐非。

　　此人之多阴（止）乃知也 张云。此亦阴滞。故气往为难。往、至也。较之上节。则此为更甚。徐振公云。此言阴中有阳之人。数刺而始知也。阴中有阳者。多阴而少阳。其气沉而难于往来。故数刺乃知。此阴阳守于内也。二节言多阴少阳之人。有阴阳之相离者。有相守者。阴阳离合之道。行针者不可不知。

　　针入而气逆者 简案、推上下文例。者下似脱其数刺病益甚者七字。

　　其气逆（止）无过焉 张云。逆从弗失。何至气逆。补泻得宜。何以病益甚。凡若此者。乃医之所败所失。非阴阳表里形气之过也。

　　卷五

　　上膈篇第六十八

　　诸本无篇字。

　　气为上膈者 甲乙。上膈下更有上膈二字。马云。此言膈证。有上下之分。而尤详下膈之义也。

　　膈者。膈膜也。前齐鸠尾。后齐十一椎。所以遮隔浊气。不使上熏心肺也。然有为膈上之病者。乃气使然。食饮一入。实时还出。有为膈下之证者。乃虫使然。食饮周时。始复外出。但帝明于上膈向昧于下膈。张云。

　　时、周时也。愚按、上膈下膈。即隔食证也。

　　喜怒不适（止）邪气居之 甲乙二流字俱作留。张云。凡伤胃气。则阳虚而寒。汁流于肠中。虫寒不行。

　　则聚于下管。而肠胃充满也。卫气、脾气也。脾气不能营运。故邪得聚而居之。

　　人食则虫上食（止）痈上皮热 甲乙。即而、作沉而。其痈在外。作其痈在脘外者。并是。张云。痈、壅同。如论疾诊尺篇曰。目窠微痈者。义亦犹此。虫寒闻食。则喜而上求之。上则邪气居之。而乘虚留聚。以致痈于下脘。要约不行。故食入 时复出也。管之内外。即言下脘也。邪伏于中。故热见于皮肉之上。

　　微按其痈（止）谷乃下矣 甲乙。伍、作互。咸、作酸。乃下下有鬲字。张云。察其气所必由以刺之也。

　　先浅刺其旁气所及之处。稍纳其针而渐深之。以泄其流行之邪。然后还刺其所病之正穴。以拔其积聚之本。但宜至再三而止。不可过也。邪沉者深刺之。邪浮者浅刺之。刺后必熨以火。而日使之热。则气温于内。而邪自溃散也。三相参为参。五相伍为伍。凡食息起居。必参伍宜否。守其禁以除内之。再伤。又必恬 无为。以养其气。则正气乃行。而邪气庶乎可散。盖膈证最为难愈。故当切戒如此。咸从水化。可以润下软坚。苦从火化。

　　可以温胃。故皆能下谷也。简案、甲乙以本篇为邪气聚于下脘。发内痈。次篇以胃脘痈之诊。志注。亦以痈如字释之。今据其有痈上皮热。及大痈乃溃等语而推之。则似因内痈而膈食者。盖上文所谓上膈者。巢源诸书所论五膈之属。（病源五膈忧膈恚膈气膈寒膈热膈外台集验五膈忧膈气膈食膈寒膈饮膈）所谓下膈食。 时乃出。

