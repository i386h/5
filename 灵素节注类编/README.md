<!-- { "loadSidebar": true } -->


　　灵素节注类编

　　自序

　　原夫古圣以天地之心为心，以黎庶为子。以黎庶为子，则不忍见其死，必欲全其生。欲全其生，则必明其所以生、所以死之理，于是着《灵枢》、《素问》若干篇。圣人阐明生死之理之书，称为《内经》者，盖以性命为内为重，事物为外为轻之意也。朱子曰：天以阴阳五行化生万物，气以成形，而理亦赋焉。以其在天名理，赋物名性，同出异名，无非一灵而已。一灵乘气化以成形质，凡有血气者，皆有知觉也。惟人为万物之灵，禀阴阳五行之全气，故配天地为三才，而羲圣画卦有奇耦HT ，表天地人之象也。天为阳，阳中有阴；地为阴，阴中有阳；人亦如之，故卦象必有六爻也。所以阳中有阴，阴中有阳者，阴阳互根于太极也。太极动而生阳，静而生阴，则太极为阴阳之根也。是故阴阳贵平，偏胜则偏害，偏甚则偏绝，其根脱而太极毁矣。太极者，阴阳环抱，浑元一气，人之命蒂也。主宰太极者，知觉神明，为天人合一之理，名曰性，故言天命之谓性也。一灵孕乎太极则生，阴阳气竭而太极毁则死。由是言之，所以生者，得气化之和也；所以病者，因气化之乖也；所以死者，由阴阳气绝也。故圣人详究天地阴阳五行生化之理，即以斡旋人身阴阳气血生化之源，以救其病，而保其生。呜呼！此圣人以天地之心为心，故能操造化之柄，而补天地之缺失，以垂教后世，使民无夭札之苦，其流泽何可穷尽哉。然理之微妙，通乎造化；事之重大，关乎性命。非有聪明特达之资不能悟其理，非有沉潜力学之功不能精其术，非有仁慈恻隐之心不能善其用，非有不忮不求之量不能行其道，然则医岂易言哉！若无实学而幸窃虚名者，是造孽也，非行道也。

　　道之不行也，由于圣教之不明。圣教之不明，由于气化日薄，人心日浇，奸巧相角，名利是营，而于养生之道，未尝经意，偶婴疾病，性命付诸医手，听其所为，莫能裁主，及至危殆，则平日营求自待者，毫无所用，束手待毙，徒深悲泣，诚可怜也。其业医者，不肯究心圣经理法，陋习相沿，不识阴阳虚实，通套一方，混治诸病，而谓道止如是，名为仁术，不知杀人于冥冥中。以他人身命，作自己生涯，试一扪心，果能安乎？夫医之杀人，固非有心，而不自量学术，即与有心杀人何异？每见有自医自病而戕其命者，何莫非冥报之速也，可不畏哉！孟子曰：择术不可不慎也。世上谋生之术亦多矣，何必据仁术之名，而蹈不仁之实乎。愧余浅陋，年力已衰，未能阐圣道以挽颓风。前以一得之愚，着《医门棒喝》四卷，聊述此弊；而今残息苟延，复将《灵》、《素》要妙之文，节取注解，分类编辑，以为学人首当必读之书，略表古圣垂教之意，或于医道，不无小补。但经旨渊玄，管见之言，恐未尽当，尤望高明君子，不吝赐教，实为斯道之幸也。

　　道光十四年岁次甲午孟春 会稽章楠谨序

　　例言

　　一 《灵》、《素》圣经，原不应割裂，因欲便于学人揣摩，而分门类，古已有之，非余创也。既然有之，余又何必效颦？为因圣经辞简义广，后人注解，如管窥日，日光遍宇宙，窥见只一隅，故有明此不明彼者，明此不明彼，则其所见有似是而实非者。余故执余管而窥之，则所见有异于众者矣。窥既不离日，所见有不同，则何妨就吾管中所见者言之，俟明者择焉。

　　一 全经多系问答之言，类儒书之《论》、《孟》，可知由渐累积，而非成于一时者也。其于天人合一之理，反复详明，或举此以明彼，或援彼以证此，各篇辞义，故有重复。今观其辞同义别者，录之注明，其辞异义同者，不录，以省繁就简，期明义理而已。

　　一 是编专为方脉家设，而妇女小儿，事同一律，其针灸、外科、祝由等，另有专门，则不录。今体会经义而分门类：一曰禀赋源流，二曰摄养为本，三曰阴阳脏腑，四曰营卫经络，五曰四诊合参，六曰外感内伤，七曰治法准则，八曰运气要略。虽分门类。仍将各篇原题标出，以备考证。如关两门要义者，两门俱收，注于一门，可随时查阅。

　　一 是经由黄帝问、岐伯述者，十居六七。其文义多古奥难解，间有脱讹，历来注家，纷纷聚讼，鲜有至当不易之论。其中又有词义浅显，似评似论，不类经语，所叙事实，不似上古者，以致后人生疑臆度，谓此书由战国时人所造，而非出自轩岐，此肤见也。大抵上古典诰，本来义奥字奇，必经翻译流传，儒典且然，遂多不类之文搀混，而世远年湮，自多脱讹。余前集中如君火、相火、夏至前病温、夏至后病暑，及秋伤于湿为讹等，均有辨论明其至理，以解历来疑窦者。余且不论，即如同人图所绘脏腑经络 穴，若非天生神圣，谁能知之如是详细，而丝毫不错乎？若谓由战国时人所造，即是其时之神圣，其时之神圣，又何必假托轩岐之名乎？且如秦越人述《难经》，发明其理，而称“经曰”者，皆《灵》、《素》之文，可见其为古经，尤足征矣。乃谓战国时书，岂非肤见可哂哉！读书而不求其理，率凭臆断，所谓以辞害意者也。今凡深奥简古之文，息心体会，详细辨注，必明其不易之理；其有文义明晰易解，毋须赘注者，则略之。此余之管见，所异于众者也。若采旧注，必标其名，不敢没其善也。

　　一 是经由诸圣问答，明医道之体，其用多针砭法，而汤方甚少。嗣后仲景重明其用，立汤剂法为述圣。

　　然经明阴阳造化之源流，天人合一之至理，大无不包，细无不贯，本已体用俱备，而仲景特详脉证，准脉证以立汤剂方法，为后世轨则。若外科、针灸等，虽别分支派，必以方脉为总纲，如诸科不明方脉之理，不能善其用。是仲景又为方脉祖圣，而传轩岐之道者。故《内经》立七方之制，而仲景因方以广其法。法者，即《内经》所明寒热温凉、辛甘咸苦酸淡之气味，准其相助相制、升降浮沉之功能，以合脉证之宜否施治，而立成方者也，故为医道之用。后世注《内经》者少，为其难解也。仲景书似乎易解，因而滥注者多，愈多则仲景之道愈晦，而不思不明《内经》之体，焉能达仲景之用？此所以轩岐之道脉，不绝如缕。迄于近世，吴门叶薛徐王诸君子，已有中兴之象；延至于今，而能续此一缕者犹罕。静观相习之风，其一缕者将绝矣，可胜悼哉！

　　章楠又识

　　卷一

　　禀赋源流总论

　　六合之内，所贵者人，人所重者，性命也。有性命而后有道德，有道德而后有功业，则性命岂不重哉。

　　而保卫性命者，医也。其为医者，不知禀赋源流，何以保卫性命乎？夫性者，灵也；命者，气也。一灵乘阴阳五行之气，生于天地之中，具太极之体，而与天地万物同根，故配天地为三才，而一身阴阳气血之生化，与天地生化万物无异也。灵无形而气有形，自无而至有者为生，有形之气成质，而灵主于中也；自有而至无者为死，形质消化为气，而灵归造化也。其生其死，造化为机枢，民可使由之，不可使知之。必悟道而后知机，知机，则顺其气化之迁流，而一灵固无变易也。故曰：朝闻道，夕死可矣。能知生之机，即知死之理。故曰：未知生，焉知死也。然既同其一灵，同根一气，而有智愚贤不肖之殊、强弱寿夭之异，何也？同具一灵者，性相近也；贤愚不一者，习相远也；寿夭不同者，气化之浓薄也。夫习染之害灵，犹尘之污镜，尘积日浓，则明镜日昏，至于暗昧无光，名为下愚不移者。是故灵明，则禀气清；灵昏，则禀气浊；灵强，则禀气浓：灵弱，则禀气薄，此贤愚寿夭所由分，不独人也，而万物皆然。孟子曰：志一则动气，气一则动志。夫心之所之谓之志，是心气出于一本也。故心能使气，而气能动心。所以习染之恶，最为昧灵；而气化之乖，亦甚害灵。是故儒圣之设教也，荡涤恶习以全其灵；医圣之设教也，斡旋气化以保其灵，二者相资，不可缺也。然教法垂于先圣，而能否保全其灵，又在各人之心志，而无关于外者。若欲斡旋气化以保灵，要必先明始生之理，故首列禀赋源流，而论其大略如此。

　　卷一　禀赋源流总论

　　经解

　　《素问·阴阳应象大论》岐伯曰：东方生风，风生木，木生酸，酸生肝，肝生筋，筋生心，肝主目。其在天为玄，在人为道，在地为化。化生五味，道生智，玄生神。神在天为风，在地为木，在体为筋，在脏为肝，在色为苍，在音为角，在声为呼，在变动为握，在窍为目，在味为酸，在志为怒。怒伤肝，悲胜怒；风伤筋，燥胜风；酸伤筋，辛胜酸。南方生热，热生火，火生苦，苦生心，心生血，血生脾，心主舌。其在天为热，在地为火，在体为脉，在脏为心，在色为赤，在音为征，在声为笑，在变动为忧，在窍为舌，在味为苦，在志为喜。喜伤心，恐胜喜；热伤气，寒胜热；苦伤气，咸胜苦。中央生湿，湿生土，土生甘，甘生脾，脾生肉，肉生肺，脾主口。其在天为湿，在地为土，在体为肉，在脏为脾，在色为黄，在音为宫，在声为歌，在变动为哕，在窍为口，在味为甘，在志为思。思伤脾，怒胜思；湿伤肉，风胜湿；甘伤肉，酸胜甘。西方生燥，燥生金，金生辛，辛生肺，肺生皮毛，皮毛生肾，肺主鼻。其在天为燥，在地为金，在体为皮毛，在脏为肺，在色为白，在音为商，在声为哭，在变动为咳，在窍为鼻，在味为辛，在志为忧。忧伤肺，喜胜忧；热伤皮毛，寒胜热；辛伤皮毛，苦胜辛。北方生寒，寒生水，水生咸，咸生肾，肾生骨髓，髓生肝，肾主耳。其在天为寒，在地为水，在体为骨，在脏为肾，在色为黑，在音为羽，在声为呻，在变动为 ，在窍为耳，在味为咸，在志为恐。恐伤肾，思胜恐；寒伤血，燥胜寒；咸伤血，甘胜咸。故曰：天地者，万物之上下也；阴阳者，血气之男女也；左右者，阴阳之道路也；水火者，阴阳之征兆也；阴阳者，万物之能始也。故曰：阴在内，阳之守也；阳在外，阴之使也。

　　此首明天人合一之道也。天以阴阳五行化生万物，气以成形。人为万物之灵，而始生之气禀于东者，所谓帝出乎震也。帝者，吾人之灵明主宰。当其在天，则为玄妙之理；在人，则为大道之源；在地，则为生化之本。

