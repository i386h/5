<!-- { "loadSidebar": true } -->
　　营卫经络者，合言之，即皮肉筋骨浅深之部位也。分言之，卫为阳，浅在表；营为阴，深在里。直者为经如川，横者为络如渠。经深在营分，络浅在卫分。卫主气，卫护于表；营主血，营运于里。气主煦之，血主濡之。然气血由阴阳生化，阴阳互根于太极，故气血必交互营运，不能分析。血中无气，则瘀结不行；气中无血，则散漫不聚。血中之气，经气也；气中之血，络血也。故气血营运，而经络通贯，则营卫因之调和。而呈露气血之形象可见者，则名脉，因其浅深而分营卫经络，故名经脉、络脉。然卫行经脉之外，故主气；营行经脉之中，故主血。络脉在卫分，故络血为气中之血也；经脉在营分，故经气为血中之气也。所以必分营卫经络，而各有所主者，要清其气血流行次序，以察受病浅深部位也。若其阴阳各经交接之处，皆由络脉贯通，而气血始得周流一身。所以分手足三阴三阳十二经者，营血由经流行，无分昼夜，循环于一身表里，故为营行脉中也；卫气漫溢于络脉肌腠间者，故为卫行脉外也。然其昼行于阳，分二十五度周于身；夜行于阴，分二十五度周于身。平旦从阴出阳，随日而升；黄昏从阳入阴，随日而没；至夜半亥子之交，营卫之气血会合，如日月合璧。是故卫同日为阳而主气，营同月为阴而主血。以各有所主，而流行不同，故分营卫；以脉路之横直浅深不同，故分经络。如是周行一身表里，合而不可混，分而不可离，然后方可审知其病之所在而治之也。夫气血由阴阳化生，阴阳互根于太极，为人身之命蒂，而通天地之气，故其升降流行，必应天地气候，丝毫不爽者也。呜呼！非圣人垂慈，指示详悉，后世孰能明之，以救病苦哉。盖六气之邪伤人，各由门径而入，风寒湿三气，由皮腠侵络，由络流经，由经入腑脏也；暑火燥三气，由口鼻吸入躯内膜外，随气血外走营卫，内侵腑脏，是先从中道，分传表里，故诸病现证，各有不同也。又有内邪六气之病，是本脏自伤，非由外感者。如肝伤则风邪内生，而眩晕、惊厥等病现矣；心劳则火邪内生，而烦恼、消渴等病现矣；脾伤则湿邪内生，而肿胀、疲弱等病现矣；肾伤则寒邪内生，而阳痿、四逆等病现矣；肺伤则燥邪内生，而失音、干咳等病现矣。火湿相合，即同暑邪，暑由火湿二气合化故也。为因人生天地之中，禀天地之全气，故外邪内邪，病状相同，而内邪先伤本元为虚，外邪由浅入深为实，故经曰：精气夺为虚，邪气盛为实，所以治法则迥异。此乃医经之要旨，必先熟究洞明于心，庶免误治之失也。

　　卷三　营卫经络总论

　　经解

　　《灵枢·营卫生会篇》帝曰：人焉受气？阴阳焉会？何气为营？何气为卫？营安从生？卫于焉会？岐伯曰：人受气于谷，谷入于胃，以传与肺，五脏六腑，皆以受气。其清者为营，浊者为卫，营在脉中，卫在脉外，营周不休，五十而复大会。阴阳相贯，如环无端。卫气行于阴二十五度，行于阳二十五度，分为昼夜，故气至阳而起，至阴而止。故曰：日中而阳陇为重阳，夜半而阴陇为重阴。故太阴主内，太阳主外，各行二十五度，分为昼夜。夜半为阴陇，夜半后阴衰，平旦阴尽而阳受气矣；日中为阳陇，日西而阳衰，日入阳尽而阴受气矣。

　　夜半而大会，万民皆卧，命曰合阴。平旦阴尽，而阳受气。如是无已，与天地同纪。

　　此言营卫之气流行生会，与天地之气同其轨度也。人受气于谷者，谷入于胃，所化精微之气上输于肺，肺气敷布，则五脏六腑皆受谷气之充养也。《痹论》曰：营者，水谷之精气也；卫者，水谷之悍气也。精者清，悍者浊，故清者为营，浊者为卫也。夫营行脉中，卫行脉外，营出中焦，卫出下焦，谷气分布，则清升浊降，自然之性也。故浊者降至下焦，随卫气流行脉外；清者由中焦变化，随营气而行脉中。其营气之周行也，始于手太阴经，终于足厥阴经，循环无间，以手太阴经脉起于中焦者也。其周行各经次序，详后营气篇中。昼夜十二时，流行于身五十周，乃与卫气大会。阴阳十二经，互相贯注，必待五十周与卫气大会者，盖卫气昼行于阳二十五周，夜行于阴二十五周。故云卫气至阳而起者，自阴而出阳，子正时也；至阴而止者，从阳而入阴，亥正时也；当亥末子初之际，乃营卫之气会合而返浑沌，以归于太极，故曰：万民皆卧，命曰合阴。合阴者，阴与阳合而为一也。故当日中，则阳气隆盛为重阳；夜半，则阴气隆盛为重阴。重阴者，太阴也，故主内，此时卫气入于内也；重阳者，太阳也，故主外，此时卫气盛于外也。斯言一身之内外，是合天地三才之道也。

　　帝曰：老人之不夜瞑者，何气使然？少壮之人不昼瞑者，何气使然？岐伯曰：壮者之气血盛，其肌肉滑，气道通，营卫之行不失其常，故昼精而夜瞑；老者之气血衰，其肌肉枯，气道涩，五脏之气相搏，其营气衰少，而卫气内伐，故昼不精，夜不瞑。

　　上衣冠文物卫气流行，平旦出于阳，则目开而寤；日入入于阴，则目瞑而寐，合乎天地阴阳升降之气也。然壮者气血盛，肌肉滑，气道通，能合天地气化，而不失其常，故昼精明而夜安寐；老者气血衰，五脏之气搏结而不舒和，肉枯脉涩，营卫流行失常，故昼不精明，而夜多不寐，与天地气化相乖。其患病之人，可类推矣。

　　卷三　营卫经络总论

　　经解

　　帝曰：愿闻营卫之所行，皆何道从来。岐伯曰：营出于中焦，卫出于下焦。帝曰：愿闻三焦之所出。岐伯曰：上焦出于胃上口，并咽以上，贯膈而布胸中，走腋，循太阴之分而行，还至阳明，上至舌，下足阳明，常与营卫俱行于阳二十五度，行于阴亦二十五度，一周也，故五十度而复大会于手太阴矣。

　　人身表里、脏腑、营卫、经络，无非由一气转旋，而圣人所以详细分别者，要明其生化之源流也。上文论营卫，由后天谷气之精微所化。此论三焦本元之气，从先天命蒂所发者也。后天之谷食，赖先天元阳以消化；先天之元阳，赖后天谷气以滋培。当其气之流行也，则先天后天，合而为一矣。既而合一，则气之清升浊降，自然之性也。其上焦之清气积于胸中者，名曰宗气。其气氤氲敷布，故曰上焦如雾也。盖以命蒂先天之气为祖，胸中后天之气为宗，故其流行，与谷食所化营卫之气相同，至五十度为一周，而复大会于手太阴经也。其循行各经次序，详后营气篇矣，此先明上焦之气也。若其所从来，则营气出于中焦，卫气出于下焦，而先天元阳之气发于命蒂，即肾脏坎象中之一阳，此先天、后天，以生、以化之源流也。又按“常与营俱行”，营字下《难经》有一卫字为是，此处必因脱落也。盖言行于阳二十五度，行于阴二十五度，原兼卫气而言。若单指营气，则始自手太阴，终于足厥阴，终而复始，昼夜无间，焉有行阳二十五度，行阴二十五度之理？显然可见。旧注反谓《难经》误多一卫字，乃未究其至理，忽略甚矣。

　　帝曰：人有热饮食下胃，其气未定，汗则出，或出于面，或出于背，或出于身半，其不循卫气之道而出，何也？岐伯曰：此外伤于风，内开腠理，毛蒸理泄，卫气走之固，不得循其道，谷气 悍滑疾，见开而出，故不得从其道，故命曰漏泄。

　　此承上文言上焦之气，出于胃上口，故以饮食入胃，未及行消，而即出汗者明其理也。盖谷气入胃，其清者为营，浊者为卫，宜乎助胃而固气，今反开泄而汗出者，良因外伤于风，风性疏泄，内开其腠理，毛窍被气熏蒸而腠理开，则卫气本来行走为固者，不得循其常道，而热饮食之气滑利疾速，见腠开而即出为汗，故不得蕴酿化精微，从脉道而入营卫，故命曰漏泄。

　　卷三　营卫经络总论

　　经解

　　帝曰；愿闻中焦之所出。岐伯曰：中焦亦并胃中，出上焦之后，此所受气者，泌糟粕，蒸津液，化其精微，上注于肺脉，乃化而为血，以奉生身，莫贵于此，故独得行于经隧，命曰营气。

　　肺手太阴之脉，起于中焦，中焦与胃相并，而其气出于上焦之后者，以上焦宗气聚于胸中，而中焦之气输于肺而近背，故出上焦之后矣。以其并胃中，故所受者，胃之谷气，其功能则泌糟粕、蒸津液，化谷气之精微，上注于肺脉，乃化而为血，即所谓中焦受气，取汁变化而赤，是为血也。酿水谷而成血气，故曰中焦如沤也。

　　滋养生身者，莫贵乎此。以其谷气之清者所化，故独得行于经隧之中，命曰营气也。此与上焦之宗气，由先后天相合者，各有源流也。盖相火游行于三焦，胃贮谷食如鼎，而下焦元阳如炉，中焦之脾如扇，故脾健阳旺，则水谷易化，气血壮盛也。

　　帝曰：夫血之与气，异名同类，何谓也？岐伯曰：营卫者，精气也，血者，神气也，故血之与气，异名同类焉。故夺血者无汗，夺汗者无血，故人生有两死，而无两生。

　　此承上文以明中焦生化之道也。精血气者，皆由阴阳五行化生，故异名而同类。营卫者，肌肤经络也，由精气所成。而阴阳五行之能生化精血气者，因有心神运动其中，故心藏神明，而主血脉。血者，神气所化，故谓异名而同类也。盖阴阳生化之妙，随地而变。水谷之精微，从阴而化为血，从阳而化为津，津从皮毛外泄而为汗，故血之与汗，出于一本，皆由谷气所化，而夺其血则无汗，夺其汗则无血，无血则死，无汗则死，故有两死也。或有血而无汗者，阴不从阳化而无津也，则不能生；或有汗而无血者，阳不从阴化而无血也，则不能生，故无两生也。必也汗血无亏，则生机方保。所以言阴无阳不生，阳无阴不化，此生化之至理也。

　　卷三　营卫经络总论

　　经解

　　帝曰：愿闻下焦之所出。岐伯曰：下焦者，别回肠，注于膀胱而渗入也。故水谷者，常并居胃中，成糟粕，而俱下于大肠，而成下焦。渗而俱下，济泌别汁，循下焦而渗入膀胱焉。

　　此明下焦之功用。所谓如渎者，以其济泌别汁，由中焦所化之糟粕，分其清浊而道之，下出于二便也。

　　膀胱有下口，而无上口，由下焦相火蒸化其水，而渗入膀胱，满则变溺，从下口而出，故言循下焦而渗入膀胱焉。下焦气化不宣，则二便失调矣。盖肾居下焦，而先天元阳之气根于中，出行于三焦，乃名相火，能熟腐水谷，故名焦。其上升而行于表者为卫气，行于内而至胸者名宗气。元阳之气本无清浊，以谷气之浊者，随卫气而行，凝而为脂，以成肌肉，故言浊者为卫，清者为营，专指后天谷气之生化敷布也，如此，则泾渭异同 然矣。

