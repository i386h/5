<!-- { "loadSidebar": true } -->
　　即如手太阴肺主气，自然多气，足太阴脾统血，自然多血，则少阴亦可类推矣。原夫卫气起于下焦，营血生于中焦，皆由脾转输，至肺敷布周身，而血和气行，以至各经，乃为末流，势必参差不齐，故有多少之异。观下节经脉流行，有开阖枢之不同，则气血之参差，盖有必然者也。

　　卷三　营卫经络总论

　　经解

　　《素问·阴阳离合论》帝曰：愿闻三阴三阳之离合也。岐伯曰：圣人南面而立，前曰广明，后曰太冲。

　　太冲之地，名曰少阴，少阴之上，名曰太阳，太阳根起于至阴，结于命门，名曰阴中之阳；中身而上，名曰广明，广明之下，名曰太阴，太阴之前，名曰阳明，阳明根起于厉兑，名曰阴中之阳；厥阴之表，名曰少阳，少阳根起于窍阴，名曰阴中之少阳。是故三阳之离合也，太阳为开，阳明为阖，少阳为枢。三经者，不得相失也，搏而勿浮，名曰一阳。

　　此明阴阳阖辟之道也。阴阳互根于太极，太极即为机枢，动而生阳，动极则静，静而生阴，静极复动，而阖辟之道，存乎中焉。今以三阴三阳之气，原出于太极，故其流行升降，则有机枢阖辟。而人为一小天地，故南面而立，则身中气化，合乎天地之道也。前曰广明者，心之部位，神明广大也；后曰太冲者，冲脉部位，与肾连属，肾名少阴也。少阴之上，名曰太阳者，膀胱也。其经脉之根，起于足小趾之至阴穴，其终结于目内 之睛明穴，称命门也。太阳居少阴之表，故名阴中之阳也。中身而上，为广明所属之部，广明之下，即中身以下也，名曰太阴者，脾也。故其前为阳明，阳明者，胃也。其经脉之根，起于足次趾端厉兑穴，以其居太阴之表，故亦名阴中之阳也。厥阴之表，名曰少阳者，厥阴，肝也，少阳，胆也。其经脉之根，起于足四趾端窍阴穴，名阴中之少阳者，以厥阴阴极生阳，阳始生，故名少也。是故阳升阴降，阳降阴升，周流往复，循环不休。其气始生而动，则为机枢，故少阳为枢也；其气既旺，则为辟，故太阳为开，开即辟也；旺极而止，则为阖，故阳明为阖也。此三阳经气行于表，而通腑者也。其气流行，不失升降阖辟之序，则脉必搏而勿浮，无太过不及，故命曰一阳，谓阴阳和平也。

　　卷三　营卫经络总论

　　经解

　　帝曰：愿闻三阴。岐伯曰：外者为阳，内者为阴，然则中为阴，其冲其下，名曰太阴，太阴根起于隐白，名曰阴中之阴；太阴之后，名曰少阴，少阴根起于涌泉，名曰阴中之少阴；少阴之前，名曰厥阴，厥阴根起于大敦，阴之绝阳，名曰阴之绝阴。是故三阴之离合也，太阳为开，厥阴为阖，少阴为枢。三经者，不得相失也，搏而勿沉，命曰一阴。阴阳冲冲，积传为一周，气里形表，而为相成也。

　　阳经行表，阴经行里，以外为阳，内为阴也。而中身以下为阴，太冲所属之部。其冲以下名太阴者，言冲与太阴俱属身半以下也。太阴，脾也，其经脉之根，起于足大趾端隐白穴，以阴脏而居阴部，故名阴中之阴也。

　　太阴之后，少阴肾也，其经脉之根起于足心之涌泉穴，以阴部之阴气始生，故名阴中之少阴也。少阴居太阴之后，今言少阴之前名厥阴者，以三脏部位如∴（念伊芳）字，互为前后也。厥阴，肝也，其经脉之根，起于足大趾之大敦穴，言阴之绝阳者，谓厥阴阴极，几乎与阳隔绝不相交通，又名阴之绝阴者，即阴极之谓也。此乃造化机枢，阴极则阳生。而厥阴与少阳，为阴阳经脉流行之终始，故厥阴为阖也；若其阳旺，则阴生，故少阴为枢；阴旺则辟，故太阴为开，与三阳经之升降流行，同一律也。若此不失其序，而脉必搏而勿沉，命曰一阴。

　　所谓一阴一阳之谓道也。故曰阴阳冲冲者，冲和流利，而无偏胜也。如是累积传化，周于一身，则气充于里，形显于表，可知其阴阳相生相成而无病矣。下节《灵枢》即言经脉流行失度之病也。

　　卷三　营卫经络总论

　　经解

　　《灵枢·根结篇》曰：太阳为开，阳明为阖，少阳为枢。故开折，则肉节渎，而暴病起矣，故暴病者，取之太阳，视有余不足，渎者，皮肉宛 而弱也；阖折，则气无所止息，而痿疾起矣，故痿疾者，取之阳明，视有余不足，无所止息者，真气稽留，邪气居之也；枢折，即骨繇而不安于地，故骨繇者，取之少阳，视有余不足，骨繇者，节缓而不收也，所谓骨繇者，摇故也。

　　此言三阳经开阖枢折者，如门户之不开闭也。本经言三焦、膀胱者，腠理、毫毛其应，膀胱为太阳之腑，故太阳开折，其皮肉三焦皆弱也，折者，阳气不得卫外，而腠理不固，外邪乘虚袭之，则暴病起，当审其邪正之有余不足而治之也，阳明阖折，而气无所止息者，盖气之升降，由内外转旋，自内而升出于表，则为开，自表而降入于内，则为阖，阖折，则气降无所止息，而散漫不收，真元之气，稽留不得行于经隧，邪气因而居之，则经脉弛纵，故痿疾起，亦当视其虚实而治之，盖阳明胃与大肠也，邪气闭为实，精气夺为虚也；枢者，开阖之枢纽也，故少阳枢折，其开阖皆参差失度，不但经脉气血紊乱，至于骨节皆纵缓动摇，而行步不能安于地也，故当穷究其病之所本。而取之者，皆针法也，药治自可类推矣。

　　卷三　营卫经络总论

　　经解

　　太阴为开，厥阴为阖，少阴为枢。故开折，则仓廪无所输，膈洞，膈洞者，取之太阴，视有余不足，故开折者，气不足而生病也；阖折，即气绝而善悲，悲者，取之厥阴，视有余不足，枢折，则脉有所结而不通，不通者，取之少阴，视有余不足，有结者，皆取之。

　　此言三阴经开阖枢之为病也。太阴者，脾也，脾主鼓运，故其气为开，开折而脾气不足，不能输化仓廪之水谷，而为膈洞，仓廪，兼胃而言，膈洞者，膈中乏气，而肠胃无约束，则传导失司，而为洞泄之病，是当助其脾气为主也；厥阴，肝也，为阖，阖折者，与阳和之气隔绝而善悲，盖肝实则怒，虚则悲，皆无阳和之气以调之也；少阴枢折，则开阖皆不利，故三阴经之脉，有所结滞而不通，视有余不足，凡有结者，皆当取之，如其不足，当助气以通之也。

　　卷三　营卫经络总论

　　经解

　　《灵枢·卫气篇》帝曰：五脏者，所以藏精神魂魄者也；六腑者，所以受水谷而化行物者也。其气内于五脏，而外络支节。其浮气之不循经者，为卫气；其精气之行于经者，为营气。阴阳相随，外内相贯，如环无端。然其分别阴阳，皆有标本虚实所离之处。能别阴阳十二经者，知病之所生；候虚实之所在者，能得病之高下；知六腑之气街者，能知解结契绍于门户；能知虚实之坚软者，知补泻之所在；能知六经标本者，可以无惑于天下。岐伯曰：臣请尽意悉言之。足太阳之本，在跟以上五寸中，标在两络命门，命门者，目也；足少阳之本，在窍阴之间，标在窗笼之前，窗笼者，耳也；足少阴之本，在内踝下上三寸中，标在背 与舌下两脉也；足厥阴之本，在行间上五寸所，标在背 也；足阳明之本，在厉兑，标在人迎颊挟颃颡也；足太阴之本，在中封前上四寸之中，标在背 与舌本也。

　　此言内而脏腑，外而经络，气血周流，循环不已，必欲分阴阳标本十二经脉，方能察其病之所生、虚实之所在，知六腑之气街，方能明血气流行，有分解、有郁结、有契合、有继绍不同之门户，然后知气血之虚实，有坚有软，而可施补泻之法。若其纲要，在六经之标，以一经之气，始行为本，终止为标，即由络脉通贯，接连他经之始，乃气血流行之节序，故凡阴阳虚实，病之浅深，皆可验之，无惑于天下也。故岐伯备细详明如下文，而先叙六经。以足太阳为始，其本在外后跟以上五寸中，即跗阳穴也，标在命门，即两目内 睛明穴，两目两穴，故云两络也，本经《根结篇》言：太阳根于至阴，结于命门，与此小异；足少阳之本，在窍阴，足第四指端也，标在窗笼，即听宫穴也；足少阴之本，在内踝下上三寸中，即交信穴，其标在背肾 穴与舌下两脉，《根结篇》云：少阴起于涌泉，结于廉泉，廉泉穴在舌下也，亦与此小异；足厥阴之本，在行间上五寸所，疑是中封穴，标在背之肝 穴，《根结篇》云：厥阴根于大敦，结于玉英也；足阳明之本，在厉兑，标在人迎颊挟颃颡，《根结篇》云：阳明根于厉兑，结于颡大，颡大者，钳耳也；足太阴之本，在中封前四寸中，疑是三阴交穴，标在背之脾 与舌本，《根结篇》云：太阴根于隐白，结于太仓。

　　卷三　营卫经络总论

　　经解

　　手太阳之本，在外踝之后，标在命门之上一寸也；手少阳之本，在小指次指之间上二寸，标在耳后上角下外也；手阳明之本，在肘骨中，上至别阳，标在颜下合钳上也；手太阴之本，在寸口之中，标在腋内动也；手少阴之本，在锐骨之端，标在背 也；手心主之本，在掌后两筋之间二寸中，标在腋下下三寸也。

　　手太阳之本，在手外踝之后，疑是养老穴，标在命门之上一寸，疑是督脉命门穴之上悬枢穴；手少阳之本，在小指次指间上二寸，当是腋门穴，标在耳后上角，当是丝竹空穴；手阳明之本，在肘骨中，当是曲池穴，上至别阳，标在颜下合于钳上，疑是胃经头维穴；手太阴之本，在寸中，即太渊穴，标在腋内动脉，即中府穴；手少阴之本，在锐骨之端，即神门穴，标在背之心穴；手心主，即手厥阴也，本在掌后两筋之间，即内关穴，标在腋下三寸，即天池穴。以上明十二经之标本，以验虚实病证。《根结篇》论三阴三阳开阖枢之理，与此互相阐发，各有取义，观阴阳脏腑门中，更详备明晰也。

　　凡候此者，下虚则厥，下盛则热，上虚则眩，上盛则热痛。故实者，绝而止之；虚者，引而起之。

　　阳从下升，阴自上降。故下虚则足冷而厥，上盛则热痛，以升多降少也；上虚则眩，下盛则热，以降多升少也。故实者，绝而止之，泻其有余也；虚者，引而起之，助其不足也。绝而止、引而起，皆针法也。

　　卷三　营卫经络总论

　　经解

　　请言气街：胸气有街，腹气有街，头气有街，胫气有街。故气在头者，止于脑；气在胸者，止于膺与背 ；气在腹者，止于背 ，与冲脉于脐左右之动脉者；气在胫者，止之于气街，与承山踝上以下。取此者，用毫针，必先按而在久，应于手，乃刺而予之。所治者头痛、眩仆、腹痛、中满、暴胀，及有新积。痛可移者，易已也；积不痛，难已也。

