<!-- { "loadSidebar": true } -->
　　孙络之脉别经者，其血盛而当泻者，亦三百六十五脉，并注于络，传注十二络脉，非独十四络脉也，内解泻于中者十脉。

　　此言针治去邪，当泻其孙络之血也。孙络三百六十五脉之气血，并注于大络，传注于各经络，故外邪之入，由浅而深，由络入经。若其邪深，须用药内解，而泻之于中者，当按五脏阴阳、十脉生化之理以治之也。或作五脏之 穴，左右各五，共十脉，是言针治之法也。

　　卷三　营卫经络总论

　　经解

　　《灵枢·海论篇》岐伯曰：人亦有四海、十二经水。经水者，皆注于海，海有东西南北，命曰四海。人有髓海，有血海，有气海，有水谷之海也。必先明知阴阳表里荥输所在，四海定矣。胃者，水谷之海，其输上在气冲，下至三里；冲脉者，为十二经之海，其输上在大杼，下出巨虚之上下廉；膻中者，为气之海，其输上在柱骨之上下，前在于人迎；脑为髓之海，其输上在于其盖，下在风府也。

　　十二经水，比十二经中血也。冲脉为十二经之海，故称血海；宗气聚于胸，故胸称气海。今膻中称气海者，明膻中在胸，而为营气之海，与冲之血海相配也，则胸中为卫气之海矣，亦有称下丹田为气海者，是阳气发源之所，先天祖气由之而出也。精髓生于肾，随阳上升而聚于脑，故脑为髓海也；水谷精气聚于胃，故为水谷之海也。气血由经而注于海，本由胃生化气血，而注于经，以故有聚会之海，有生化之海，各不同也。其流行，则各有转输之经穴，以贯注于上下四旁，如经所云诸穴是也。气冲者，即气街穴也。盖者，头顶天灵盖骨，即百会穴也。

　　卷三　营卫经络总论

　　经解

　　帝曰：四海之逆顺奈何？岐伯曰：气海有余者，气满胸中， 息面赤；气海不足，则气少不足以言。血海有余，则常想其身大，怫然不知其所病；血海不足，亦常想其身小狭，然不知其所病。水谷之海有余，则腹满；水谷之海不足，则饥不受谷食。髓海有余，则轻劲多力，自过其度；髓海不足，则脑转耳鸣，胫 ，眩冒，目无所见，懈怠安卧。

　　此言逆顺者，惟髓海有余，精盈力劲为顺，其余皆偏旺偏衰之病，未为顺也。 息者，胸闷而呼吸不舒也。

　　想其身大身小，皆气血偏胜，以心主血脉，故自心觉其身大身小也。腹满，则食滞为病。饥不受食者，胃伤而邪火上炎也。髓海不足，所现皆内损之病矣。

　　卷三　营卫经络总论

　　经解

　　《素问·五脏生成论》岐伯曰：诸脉者，皆属于目，诸髓者，皆属于脑；诸筋者，皆属于节；诸血者，皆属于心；诸气者，皆属于肺，此四肢八溪之潮汐也。故人卧血归于肝，肝受血而能视，足受血而能步，掌受血而能握，指受血而能摄。卧出而风吹之，血凝于肤者为痹，凝于脉者为泣，凝于足者为厥，此三者，血行而不得反其空，故为痹厥也。

　　《灵枢·口问篇》云：目者，宗脉之所聚也，故诸脉皆属于目，《大惑论》曰：目者，心使也，故心主血脉，而聚于目者也；脑为髓海，故诸髓皆属于脑也，筋聚于骨节，骨节必赖筋联系脉以约束者，故诸筋皆属于节也；血脉心所主，故诸血属心也；一身之气，归肺权衡敷布，故诸气属肺也。四肢者，手足也，手之肘与腕，足之膝与腕，皆血气流行交会之处，如潮汐之往来，故为八溪也。肝藏血，卧则心静血静，故归于肝也。肝开窍于目，故受血而能视，及足步、手握、指摄，莫不由血濡气煦，而能遂意者也；如无血，则僵枯不能动矣。卧则阳气入于阴，初起，卫阳未固，风邪直入营分，以致血凝于肤者为痹，凝于脉者为泣，即瘀滞也，凝于足者，阳气不能下行，则足冷为厥。此三者，皆邪所郁，使血之流行者凝滞，不得反其藏血之空窍，乃为痹厥之病也。

　　卷三　营卫经络总论

　　经解

　　人有大谷十二分，小溪三百五十四名，少俞十二，此皆卫气之所留止，邪气之所客也，针石缘而去之。

　　诊病之始，五决为纪，欲知其始，先建其母。所谓五决者，五脉也。

　　马注：大经所会，谓之大谷。十二分者，十二经脉之部分也，小络所会，谓之小溪。穴有三百六十五，除十二俞外，止有三百五十三，此言五十四者，四字误也。十二俞者，肺、心、肝、脾、肾、厥阴、胆、胃、三焦、大肠、小肠、膀胱共十二俞也。此皆卫气之所留止，邪气之所客，宜用针石，循其部分而去之。凡诊病之始，当决五脏之脉为纪，故欲知其始，先建其母。所谓五决者，五脏之脉也。楠按：五脏为根本，经络为枝叶，故五脉为诸经脉之母，欲知始病之因，必先定其五脉之虚实，而吉凶可见，是为延医之纲纪也。上云肉之大会为谷，肉之小会为溪，盖肌肉浅深之部，即营卫经络之所在、气血之所行也。三百六十五络脉之穴，是卫气所留止，即为邪气之所客，针石通其卫气，其邪可得而去也。

　　卷三　营卫经络总论

　　经解

　　是以头痛巅疾，下虚上实，过在足少阴、巨阳，甚则入肾，徇蒙招尤，目瞑耳聋，下实上虚，过在足少阳、厥阴，甚则入肝，腹满 胀，支膈 胁，下厥上冒，过在足太阴、阳明；咳嗽上气，厥在胸中，过在手阳明、太阴；心烦头痛，病在膈中，过在手巨阳、少阴。

　　巨阳，即太阳。此即明上文五决为纪，以辨其病证也。头痛巅顶之疾，由下虚上实者，以足少阴经下虚，足太阳经上盛也，甚则其病邪入于肾脏，此一也；徇蒙招尤者，头目昏闷，如被蒙蔽之状，故目瞑耳聋，是上虚下实，肝胆清阳郁而不伸，过在足少阳、足厥阴二经，甚则其病邪入于肝脏，此二也；腹满 胀，支膈 胁，下厥上冒者，由于中焦浊邪壅闭，脾胃气不运转，过在足太阴、阳明，此三也，咳嗽上气，厥在胸中者，气逆不降也，过在手太阴肺、手阳明大肠，以二经为表里，大肠通调，肺气自顺矣，此四也；心烦头痛，病在膈中，若止心气病，则无头痛，小肠经脉上头，所以过在手太阳、手少阴，以二经为表里者，此五也。惟肝肾二经病甚，则邪入脏，余皆表里之经兼病，而无入脏之邪也。

　　卷三　营卫经络总论

　　经解

　　《灵枢·经别篇》帝问：十二经脉者，人之所以生，病之所以成，人之所以治，病之所以起，学之所始，工之所止，粗之所易，上之所难。其离合出入奈何？岐伯曰：足太阳之正，别入于 中，其一道，下尻五寸，别入于肛，属于膀胱，散之肾，循膂当心，入散；直者，从膂上出于项，复属于太阳，此为一经也。足少阴之正，至 中，别走太阳而合，上至肾，当十四椎，出属带脉，通于带脉；直者，系舌本，复出于项，合于太阳，此为一合。成以诸阴之别，皆为正也。

　　此言膀胱与肾为表里者，以经脉相会合也。是由经脉之分枝相合，其与十二经之交接，皆由络脉相贯者不同，以下五合皆然，故名经别。所以称表里者，因其经气流行有离合，离则分表里，合则相贯通，此人身之造化，合乎天地之道也。

　　卷三　营卫经络总论

　　经解

　　足少阳之正，绕髀，入毛际，合于厥阴：别者，入季胁之间，循胸里，属胆，散之上肝贯心，以上挟咽，出颐颔中，散于面，系目系，合少阳于外 也。足厥阴之正，别跗上，上至毛际，合于少阳，与别俱行，为二合也。

　　此明肝胆为表里也。

　　卷三　营卫经络总论

　　经解

　　足阳明之正，上至髀，入于腹里，属胃，散之脾，上通于心，上循咽，出于口，上 ，还系目系，合于阳明也。足太阴之正，上至髀，合于阳明，与别俱行，上结于咽，贯舌中，此为三合也。

　　此明脾胃为表里也。

　　卷三　营卫经络总论

　　经解

　　手太阳之正，指地，别于肩解，入腋，走心，系小肠也。手少阴之正，别入于渊腋两筋之间，属于心，上走喉咙，出于面，合目内 ，此为四合也。

　　此明心与小肠为表里也。

　　卷三　营卫经络总论

　　经解

　　手少阳之正，指天，别于巅，入缺盆，下走三焦，散于胸中也。手心主之正，别下渊腋三寸，入胸中，别属三焦，出循喉咙，出耳后，合少阳完骨之下，此为五合也。

　　此明心包络与三焦为表里也。

　　卷三　营卫经络总论

　　经解

　　手阳明之正，从手循膺乳，别于肩 ，入柱骨下，走大肠，属于肺，上循喉咙，出缺盆，合于阳明也。

　　手太阴之正，别入渊腋少阴之前，入走肺，散之太阳，上出缺盆，循喉咙，复合阳明，此为六合也。

　　此明肺与大肠为表里，连上共十二经，以成六合者也。

　　卷三　营卫经络总论

　　经解

　　《灵枢·经筋篇》曰：足太阳之筋，起于足小趾，上结于踝，斜上结于膝，其下循足外踝，结于踵，上循跟，结于 ，其别者，结于 外，上 中内廉，与 中并，上结于臀，上挟脊上项；其支者，别入结于舌本；其直者，结于枕骨，上头下颜，结于鼻；其支者，为目上网，下结于 ：其支者，从腋后外廉，结于肩 ；其支者，入腋下，上出缺盆，上结于完骨；其支者，出缺盆，斜上出于 。其病，小趾支跟肿痛， 挛，脊反折，项筋急，肩不举，腋支缺盆中纽痛，不可左右摇。治在燔针劫刺，以知为数，以痛为输，名曰仲春痹也。

　　薛生白注：十二经脉之外，复有经筋者，盖经脉营行表里，故出入脏腑，以次相传；经筋联缀百骸，维络周身，各有定位。虽经筋所行之部，多与经脉相同，然其所结所盛之处，则惟四肢溪谷之间为最，以筋会于节也。筋属木，其华在爪，故十二经筋，皆起于四肢指爪之间，而后盛于辅骨，结于肘腕，系于膝关，联于肌肉，上于颈项，终于头面，此人身经筋之大略也。筋有刚柔，刚者所以束骨，柔者所以相维，亦犹经之有络，纲之有纪。故手足项背，直行附骨之筋皆坚大；而胸腹头面，支别横络之筋皆柔细也。但手足十二经之筋，又各有不同者，如手足三阳行于外，其筋多刚；手足三阴行于内，其筋多柔。皆肝之所生，而经脉经筋之所以异也。

　　卷三　营卫经络总论

　　经解

