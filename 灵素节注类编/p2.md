<!-- { "loadSidebar": true } -->
　　以其为大道之源，而神智所由生，形体所由成者也，神出于震，寓于离，为一身主宰。震者，肝也；离者，心也。故自东方之木，生南方之火，由是而生土、生金、生水，则阴阳五行之气全而成质，则五脏、六腑、筋骨、血气之形体具矣。五脏禀五行之性，而神寓于心，亦分为五行之用，如肝怒、心喜、脾思、肺忧、肾恐，各有所主也。五行相克相生，或有伤动，其气即偏而致病。假如肝木太过，则以肺金之克制者胜之，如其不足，则以肾水之相生者助之，余可类推矣。凡声色气味之生化制胜亦然。是故万物生成，无非出自天地阴阳之造化，而阴阳之气，互相为根，互相为用，故在人身，则阴居内，为阳之守，阳居外，为阴之使也。此统明先天生化，以成脏腑形躯，是为后天，而后天之气，由之生化循环不息，乃为禀赋源流，天人合一之道也。

　　卷一　禀赋源流总论

　　经解

　　岐伯曰：天不足西北，故西北方阴也，而人右耳目不如左明也；地不满东南，故东南方阳也，而人左手足不如右强也。帝曰：何以然？岐伯曰：东南方阳也，阳者，其精并于上，并于上则上盛而下虚，故使耳目聪明而手足不便也；西北方阴也，阴者，其精并于下，并于下则下盛而上虚，故其耳目不聪明而手足便也。故俱感于邪，其在上则右甚，在下则左甚，此天地阴阳所不能全也，故邪居之。故天有精，地有形；天有八纪，地有五里，故能为万物之父母。清阳上天，浊气归地。是故天地之动静，神明为之纲纪，故能以生长收藏，终而复始。唯贤人上配天以养头，下象地以养足，中傍人事以养五脏。天气通于肺，地气通于嗌，风气通于肝，雷气通于心，谷气通于脾，雨气通于肾。六经为川，肠胃为海，九窍为水注之气。以天地为之阴阳，阳之汗，以天地之雨名之；阳之气，以天地之疾风名之。暴气象雷，逆气象阳。故治不法天之纪，不用地之理，则灾害至矣。

　　此明人为一小天地，而与天地同造化也。并上并下者，此谓本乎天者亲上，本乎地者亲下，乃阴阳自然之性也。以身中阴阳不足之处，则外邪乘虚袭之，故邪受在上则右甚，在下则左甚，此天地有偏缺所不能全者，人亦如之，故邪气得以乘虚居之也。但其偏缺，本由阴阳升降流行自然之势，而其分布循环，生化自周。故天有精明之气，分八节以纪序；地有高下之形，分五方以定里，故能为万物之父母。于中浊降清升，以生以化，而气之阖辟动静，神明为之纲纪，故能生长收藏，终而复始也。惟贤智之人悟其理，以取法天地气化，而为养生之道，如《四气调神论》所云者，义详下文。盖人生天地气交之中，与天地同根。天食人以五气，故天气通于肺，清阳由鼻而入也；地食人以五味，故地气通于嗌，浊阴由口而入也；肝属木，主风，故风气通于肝也；心属火，而雷为火，故雷气通于心也；脾属土而主湿，故山谷蒸湿之气通于脾也；肾属水而主寒，雨为天之阴气下降，寒水所化，故雨气通于肾也。由是可知天地气和则养人，气乖则病患，已在言外矣。是故阴阳气血之流行也，其在经，则如川，聚于肠胃，则如海，而气水流行，清升浊降，分注于上下九窍也。若以人身阴阳比天地之阴阳，则其水谷所化之汗，可名天地之雨；其阳气流行迅利，可名天地之疾风；其暴气逆气，可名阳火迅烈之雷。以是见天地之气与人无异也，故调治其身者，不法天地之气化，则灾害必至矣。

　　卷一　禀赋源流总论

　　经解

　　《素问·上古天真论》岐伯曰：女子七岁，肾气盛，齿更，发长；二七，而天癸至，任脉通，太冲脉盛，月事以时下，故有子；三七，肾气平均，故真牙生而长极；四七，筋骨坚，发长极，身体盛壮；五七，阳明脉衰，面始焦，发始堕；六七，三阳脉衰于上，面皆焦，发始白；七七，任脉虚，太冲脉衰少，天癸竭，地道不通，故形坏而无子矣。丈夫八岁，肾气实，发长，齿更；二八，肾气盛，天癸至，精气溢泻，阴阳和，故能有子；三八，肾气平均，筋骨劲强，故真牙生而长极；四八，筋骨隆盛，肌肉满壮；五八，肾气衰，发堕，齿槁；六八，阳气衰竭于上，面焦，发鬓斑白；七八，肝气衰，筋不能动，天癸竭，精少，肾气衰，形体皆极；八八，则齿发去。肾者主水，受五脏六腑之精而藏之，故五脏盛，乃能泻。今五脏皆衰，筋骨懈惰。天癸尽矣，故发鬓白，身体重，步态不正，而无子矣。

　　夫阴阳根于太极，故二气流行，互相生化，阴得阳而生，阳得阴而长，长极则衰，自然之理也。七者，少阳之数。女子属阴，得阳而生。肾主骨，齿为骨之余；冲脉为血海，发为血之余，故肾气充而冲脉旺，则齿更发长。至二七而血足，则天癸至，任脉通，太冲盛满，满则溢下，循月而至，故称月事，亦名月经。经者，谓常而有准也。冲任之脉，皆起于胞中，气血既盛，故能孕而有子。真牙，俗称尽根牙者是也。五七以后，则渐衰。至七七而天癸竭，则不能生育矣。八者，少阴之数也。男子属阳，得阴而长。故二八而天癸至，五八以后则渐衰，至八八而天癸尽，不能生育而无子矣。此皆言其常数也。盖天癸者，谓天生之癸水，由阴阳精气所化者也。男子阳精，其色白，属阴；女子阴精，其色赤，属阳。以其阴阳互根，故阴中有阳，阳中有阴也。若其所禀有浓薄，摄养有乖和，则不能拘常数矣。

　　帝曰：其有年已老而有子者，何也？岐伯曰：此其天寿过度，气脉常通，而肾气有余也。此虽有子，男不过尽八八，女不过尽七七，而天地之精气皆竭矣。帝曰：夫道者年皆百数，能有子乎？岐伯曰：夫道者能却老而全角，身年虽寿，能生子也。

　　阴阳精气，禀受于天，而女子尽于七七，男子尽于八八，乃天地气化之常数也。其有禀浓之人，气脉常通，肾气有余，以及修养学道者，皆能却老全角，故身年虽寿，能生子也。其禀薄而失养者，则不能及于常数，理可见矣。此所谓生命在天，造命由人者也。

　　卷一　禀赋源流总论

　　经解

　　《灵枢·天年篇》帝曰：人之始生，何气筑为基？何立而为 ？何失而死？何得而生？岐伯曰：以母为基，以父为 ，失神者死，得神者生也。帝曰：何者为神？岐伯曰：血气已和，营卫已通，五脏已成，神气舍心，魂魄毕具，乃成为人。

　　此言人之始生，由父母之气血以成形体。而母则乳哺，故为基；父则抚卫，故为 。得以气血调和，而神气舍心，以生成之。如其气血未和，不能生长，则神气渐丧而死，所以父母为之基 也。

　　卷一　禀赋源流总论

　　经解

　　帝曰：人之寿夭各不同，或夭寿，或卒死，或病久，愿闻其道。岐伯曰：五脏坚固，血脉和调，肌肉解利，皮肤致密，营卫之行，不失其常，呼吸微徐，气以度行，六腑化谷，津液布扬，各如其常，故能长久。帝曰：人之寿百岁而死，何以知之？岐伯曰：使道隧以长，基墙高以方，通调营卫，三部三里起，骨高肉满，百岁乃得终。

　　此言人赖气血以资生。气血调和，肉坚肤密，脏腑生化，营卫流行，自然无病，而可延年。然禀质有浓薄，其无病者，得尽天寿；而长短本于天赋，非学道不能永寿也。如其禀浓，则外貌亦浓而可验。使道者，鼻下水沟也，亦名唇中。隧者，沟深也。基墙者，面与耳也。三部者，上额、中颧、鼻下口颐也。起者，隆盛，即骨高肉满也，如此，故其天寿可至百岁也。

　　卷一　禀赋源流总论

　　经解

　　帝曰：其气之盛衰，以至其死，可得闻乎？岐伯曰：人生十岁，五脏始定，血气已通，其气在下，故好走，二十岁，血气始盛，肌肉方长，故好趋；三十岁，五脏大定，肌肉坚固，血脉盛满，故好步；四十岁，五脏六腑、十二经脉皆大盛以平定，腠理始疏，荣华颓落，发颇斑白，平盛不摇，故好坐；五十岁，肝气始衰，肝叶始薄，胆汁始减，目始不明；六十岁，心气始衰，善忧悲，血气懈惰，故好卧；七十岁，脾气虚，皮肤枯；八十岁，肺气衰，魄离，故言善误：九十岁，肾气焦，四脏经脉空虚；百岁，五脏皆虚，神气皆去，形骸独居而终矣。

　　马玄台注：此言人之十岁至三十，以渐而盛；四十至百岁，以渐而衰也。其气在下，气盛于足六经也。趋者，较走更疾矣。

　　步者，较走更缓矣。坐者，较步似倦矣。至五十岁以后，则肝生心、心生脾、脾生肺、肺生肾者，每十岁而日衰，故至百岁，五脏俱衰而终矣。肾气焦者，水竭也。

　　帝曰：其不能终寿而死者何如？岐伯曰：其五脏皆不坚，使道不长，空外以张，喘息暴疾，又卑基墙，薄脉少血，其肉不石，数中风寒，血气虚，脉不通，真邪相攻，乱而相引，故中寿而尽也。

　　马注：五脏皆脆，水沟不长。其鼻孔向外而张，鼻为肺窍，肺气泄矣，肺气不足，故喘息而为暴疾也。基墙甚卑，脉薄血少而肉脆。数中风寒者，以其血气虚，脉道不通，所以真邪相攻而相引。真为元气，邪为邪气也。

　　如是其禀薄，故中寿而尽也。

　　卷一　禀赋源流总论

　　经解

　　《灵枢·寿夭刚柔篇》帝曰：余闻形有缓急，气有盛衰，骨有大小，肉有坚脆，皮有浓薄，其以立寿夭奈何？伯高曰：形与气相任则寿，不相任则夭；皮与肉相果则寿，不相果则夭；血气经络胜形则寿，不胜形则夭。帝曰：何谓形之缓急？伯高曰：形充而皮肤缓者则寿，形充而皮肤急者则夭。形充而脉坚大者，顺也；形充而脉小以弱者，气衰，衰则危矣。若形充而颧不起者，骨小，骨小而夭矣。形充而大肉 坚有分者，肉坚，肉坚则寿：形充而大肉无分理不坚者，肉脆，肉脆则夭矣。此天之生命，所以立形定气而视寿夭者。必明乎此立形定气，而后以临病患，决死生。帝曰：寿夭无以度之？伯高曰：墙基卑，高不及其地者，不满三十而死；其有因加疾者，不及二十而死也。帝曰：形气之相胜，以立寿夭奈何？伯高曰：平人而气胜形者寿；病而形肉脱，气胜形者死，形胜气者危矣。

