<!-- { "loadSidebar": true } -->
　　五官不辨，阙庭不张，小其明堂，蕃蔽不见，又埤其墙，墙下无基，垂角去外，如是者，虽平常殆，况加疾哉！五官不辨者，歪斜平塌也。阙庭不张，以致垂角去外者，总言面部窄狭，而下亭又尖削短促而无基址，如是则薄劣而不寿之相。平时已常危殆，何况加疾乎！以上论寿夭之格局也。于中又当分骨胜肉者寿，肉胜骨者夭。故有面大而色白者夭，肉胜也；面小而色苍者寿，骨胜也。

　　卷四上　四诊合参总论

　　经解

　　《灵枢·五色篇》帝曰：庭者，首面也；阙上者，咽喉也；阙中者，肺也；下极者，心也；直下者，肝也；肝左者，胆也，下者，脾也；方上者，胃也；中央者，大肠也；挟大肠者，肾也；当肾者，脐也；面王以上者，小肠也；面王以下者，膀胱子处也；颧者，肩也；颧后者，臂也；臂下者，手也；目内 上者，膺乳也；挟绳而上者，背也；循牙车以下者，股也；中央者，膝也；膝以下者，胫也；当胫以下者，足也；巨分者，股里也；巨屈者，膝膑也。此五脏六腑肢节之部也，各有部分。有部分，用阴和阳，用阳和阴，当明部分，万举万当，能别左右，是谓大道。男女异位，故曰阴阳。

　　此明脏腑肢节之气，应于首面之部位，以别其阴阳而和之。男左女右、男阳女阴之位各异，如下文所辨。

　　其为病不同也，须察后图。

　　卷四上　四诊合参总论

　　经解

　　审察泽夭，谓之良工。沉浊为内，浮泽为外。黄赤为风，青黑为痛，白为寒，黄而膏润为脓，赤甚者为血。痛甚为挛，寒甚为皮不仁。五色各见其部，察其浮沉，以知浅深；察其夭泽，以观成败；察其散抟，以知远近；视色上下，以知病处。积神于心，以知往来今故。相气不微，不知是非，属意勿去，乃知新故。色明不粗，沉夭为甚；不明不泽，其病不甚。

　　能察其润泽枯夭之色，以辨其病之吉凶，庶可谓之良工也。其色沉浊者，病邪深而内在脏腑也；其色浮泽者，病邪浅而外在营卫经络也。即于五色之现于面者，而辨其病之微甚，如赤甚为血中热甚；青黑甚则痛甚，是血气瘀滞也，故筋脉挛急；白甚则寒甚，白为肺色，肺主皮毛，故皮顽木不仁，无阳和之气以煦之也。观其色现之部，知其病在之处；观其色之浮沉，以知邪之浅深；察其润泽枯夭，以决其成败；其色散漫，病起于近，抟结者，病已深远。故当积神于心，洞明其理，可以知其已往之病因，今来之变证也。若相气不悟其精微，则不知理之是非，故必专心属意于此而勿去，乃知其病之新故。如色明而不粗显，已为病气，更见沉夭，则甚矣；其不甚明泽，亦不沉夭，病亦不甚也。

　　其色散，驹驹然未有聚，其病散而气痛，聚未成也。肾乘心，心先病，肾为应，色皆如是。

　　驹驹然者，如驹之走动，其色散而不聚也。可知其病亦散，而气虽痛，其聚未成，自可愈也。假如肾气乘心为病，其肾之黑色，必先现于心之部位，故观其色而知其病。凡各色之应，皆如是类推可知矣。

　　男子色在于面王，为小腹痛，下为卵痛，其圜直，为茎痛，高为本，下为首，狐疝 阴之属也。

　　面王上下，为小肠膀胱子处之部，故主小腹痛。圜直者，色垂绕于面王之下也。茎，阴茎也。高为本，下为首，因色之上下，而分茎之本末也。凡此皆属狐疝 阴之病也。

　　女子色在于面王，属膀胱子处之病，散为痛，抟为聚，方圆左右，各如其色形。其随而下，至 为淫，有润如膏状，为暴食不洁。

　　面王之部，与男子同，而病与男子异者，以其冲任血海，为月经所通行，而孕育亦在于此也。色散为痛者，气病无形也；色抟为聚者，血凝为积也。其积聚之或方或圆，或左或右，各如其外现之色形。若其色从下行，当应在尾 ，而为白淫带浊，有润如膏之状者，或暴因饮食坠气，即下见不洁之物也。

　　左为左，右为右，其色有邪，聚散而不端，面色所指者也。色者，青黑赤白黄，皆端满有别乡。别乡赤者，其色赤；大如榆荚，在面王为不日。其色上锐，首空上向，下锐下向，在左右如法。

　　或在左，或在右，凡色现之有邪者，聚散而不端正，即其面色所指之处，为病之所在者也。言左右，则上下亦然矣。如其无邪之正色，青黄赤白黑，皆端正充满，而有分别之乡，或内应脏腑之气，或外合时令之气，如不应不合，即为邪为病矣。假如分别之乡，色赤者，合于夏令，应于心部；若其色赤，大如榆荚，在于面王，既不应心部，而不合时日，则为病邪之色，余可类推矣。病邪乘元气虚处而走，故现于色者亦然。若其色上锐者，因上首空虚，而邪气乘之上向也；其色下锐，则下向；左右亦然矣。

　　以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。

　　此即申明内应五脏之色也，肝、心、肺、脾、肾为筋、脉、皮、肉、骨之本，故气相合也。

　　五色之现者，各出其色部。部骨陷者，必不免于病矣。其色部乘袭者，虽病甚，不死矣。

　　五脏有五色，色者，脏气现于外，由本脏之部分而出，如肝青、心赤之类也。其部骨陷者，禀质亏也，而所亏之一脏，必不免于常病。如《本脏篇》所云：各脏皆有，或大或小，或坚或脆之类也。若其骨胜肉而不塌陷者，虽其色有乘袭，而病甚不至于死，以肾主骨，肾脏充实故也。

　　卷四上　四诊合参总论

　　经解

　　雷公曰：官五色奈何？帝曰：青黑为痛，黄赤为热，白为寒，是为五官。雷公曰：病之益甚，与其方衰如何？帝曰：外内皆在焉。切其脉口滑小紧以沉者，病益甚在中；人迎气大紧以浮者，其病益甚在外；其脉口浮滑者，病日进；人迎沉而滑者，病日损；其脉口滑以沉者，病日进在内；其人迎脉滑盛以浮者，其病日进在外。脉之浮沉，及人迎与寸口气小大等者，病难已。病之在脏，沉而大者，易已，小为逆；病在腑，浮而大者，其病易已。人迎盛坚者，伤于寒；气口盛坚，伤于食。

　　此以五色验病，参合其脉，以辨病之阴阳、邪之进退，而外内皆有理之所在。上云黄赤为风，此言为热者，风火同源，互明其理也。脉口、寸口、气口者，皆指两手之脉也，主五脏之阴；人迎者，结喉旁之胃脉也，主六腑之阳，余另有辨在后集首卷。人迎本脉原大于寸口，故此言人迎与寸口气大小等者，病难已，盖阳脉应大，今与阴脉大小同等，非偏于阳，即偏于阴，故病难愈也。假如脉口滑小紧以沉者，脉口主五脏之阴，其病在中也，滑小是本脉，兼沉紧，则邪盛而病益甚矣；人迎主六腑之阳，其病在外也，浮大是本脉，兼紧者，邪盛而病益甚矣；脉口主阴，而浮滑，则邪盛而病进矣；人迎主阳，而沉滑，则邪退而病减损矣；脉口沉以滑者，邪热入里，而病亦进；人迎滑盛以浮者，邪盛于外，而病亦进也。脉之浮沉，及人迎、寸口其气大小相等，是阴阳邪正混乱不清，故病难已也。病在脏，脉沉而大，元气未亏，故病易已，小者，正不胜邪，故为逆也；病在腑，脉浮大，与病相合，故易已也。人迎主外，故脉盛坚，为外伤风寒也；气口主内，故脉盛坚，为内伤于食也。是故观其色、切其脉，而阴阳虚实、病邪进退之可辨者，皆有理之所在也。

　　雷公曰：以色言病之间甚奈何？帝曰：其色粗以明，沉夭者为甚；其色上行者，病益甚；其色下行，如云彻散者，病方已。五色各有脏部，有外部，有内部也。色从外部走内部者，其病从外走内；其色从内走外者，其病从内走外。病生于内者，先治其阴，后治其阳，反者益甚；病生于阳者，先治其外，后治其内，反者益甚。其脉滑大以代而长者，病从外来，目有所见，志有所恶，此阳气之并也，可变而已。

　　此又以色之浮沉聚散，辨病之浅深进退也。凡病初起，其五色之现，必粗浮以明，若至沉夭晦滞，病必益甚矣。清阳上升，浊阴下降，自然之性也，故先从额上现光明，而病色渐由下行，如云之四散，其邪亦散，而病方已，若反上走，则病进可知矣。盖五色由五脏所现，面有五脏六腑所应之部位，内为脏，外为腑，如图所绘者是也。故观其色之走内走外，即知其病之走内走外也。内为脏为阴，外为腑为阳。病生于阴，必先从阴治，病退而后和其阳，病生于阳者亦然。若反之，则诛伐无过而伤正气，其邪在外者，反乘虚入内；邪在内者，正气既伤，病必变而更重。此阴阳表里，治之先后，不可错也。

　　若其脉滑大以代而长者，外邪入于内也。滑大，是阳明证，代而长，是太阴证，此阳邪并于阴，阴阳扰乱，神气昏瞀，目见异物，志有所恶，如谵语、发狂等病也。此必用苦寒、咸寒之药，以变其阳热邪气，而后病方已也。

　　雷公曰：小子闻风者百病之始也，厥逆者，寒湿之起也，别之奈何？帝曰：当候阙中，薄泽为风，冲浊为痹，在地为厥。此其常也，各以其色言其病。

　　夫四诊之道，色脉尤微妙难辨，然其至理，不外阴阳两端。上言青黄赤白黑五色，而辨其为痛、为热、为寒，此又以色之薄泽冲浊而辨其邪，词若与上不同，而皆不外阴阳之理。盖风为阳邪，阳性轻浮而明，故其色薄而泽，泽者。明润也；寒湿阴邪，阴性晦浊，故其色冲浊，冲，犹充也，寒湿合而成痹病也；在地者，色现下亭地部，是阴邪居阴部，故足厥冷。此阴阳之常理也，故各以其色而辨邪，各以其部而辨病，其病之千变万化，而能明阴阳至理者，自可辨之无误也。所以独候阙中者，阙为肺部，肺主一身之气，而风寒湿之邪，先由皮毛而伤气分，故色先现于阙中；惟寒湿有独从下部受之者，以阴邪阴部，同类相感，乃为厥逆；若受于周身而成痹，名周痹也。

　　卷四上　四诊合参总论

　　经解

　　雷公曰：人不病卒死，何以知之？帝曰：大气入于脏腑者，不病而卒死矣。雷公曰：病小愈而卒死者，何以知之？帝曰：赤色出两颧，大如拇指者，病虽小愈，必卒死；黑色出于庭，大如拇指，必不病而卒死。

　　大气者，大邪之气，直入脏腑，以其内虚故也。如世所云直中伤寒、闷痧等类，暴发暴死，其未发之先，亦必有黑色大如拇指者，成条成块，抟结不散，出现于阙庭之中。阙庭心肺之部，大邪犯心，故卒死也。颧者，骨之本，骨髓、肾水所生者也，水涸髓枯，孤阳发露，故赤色出现于两颧，病虽小愈，必卒然而死，以其肾水绝也。

