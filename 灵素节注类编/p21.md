<!-- { "loadSidebar": true } -->
　　《素问·刺热论》曰：肝热病者，左颊先赤；心热病者，颜先赤；脾热病者，鼻先赤；肺热病者，右颊先赤；肾热病者，颐先赤。病虽未发，见赤色者刺之，名曰治未病也。

　　此未病而色先现于面者，当先治之，其后虽发，亦必轻而易愈，是不可忽也。

　　《素问·脉要精微论》岐伯曰：夫精明五色者，气之华也，赤欲如帛裹朱，不欲如赭；白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆，不欲如地苍。五色精微象见矣，其寿不久也。

　　精神聚于目，而能明见一切，五色现于面，为气之光华。气充则津液输布，而五色必光明润泽，不欲如赭、盐、蓝、黄土、地苍之干枯也。干枯则精气内微之象现矣，其寿不久也。

　　然光华要含蓄，故欲如帛裹朱、罗裹雄黄，则其阳气内充而周密，故经曰：阴平阳秘，精神乃治。若光华太露，反非佳象，如桃柳之鲜妍，不如松柏苍翠之永寿也。于此可悟观色之妙理，而为望诊之要道也。

　　夫精明者，所以视万物，别黑白，审长短。以长为短，以白为黑，如是则精衰矣。

　　此专言目也。目之精采，医家可见，其神光或有短长，亦须问之。如其视物之长短黑白，颠倒错乱，而目无红痛翳障等病，则其精气衰微，而神光散漫，非吉象也。

　　《素问·五脏生成篇》岐伯曰：色见青如草兹者死，黄如枳实者死，黑如 者死，赤如 血者死，白如枯骨者死，此五色之见死也。青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。生于心，如以缟裹朱；生于肺，如以缟裹红；生于肝，如以缟裹绀；生于脾，如以缟裹栝蒌实；生于肾，如以缟裹紫，此五脏所生之外荣也。

　　五脏具五行之性，而色现五行之气。五脏之气相生而通和，故色现者，于一色中必略兼各色，虽病不虞。

　　或如草兹、如枯骨等者，既枯夭不泽，而又纯现一色，则其脏气偏胜而偏绝，故死也；其如翠羽、乌羽等者，皆明润而有生气，虽病可生也。如以缟裹者，即上文含蓄勿露之理。缟为白色，白者肺色，肺为华盖，而其气居表，故罩于外而明润如缟裹也。此五脏所生，而现于外之荣华也。

　　凡相五色之奇脉，面黄目青，面黄目赤，面黄目白，面黄目黑者，皆不死也；面青目赤，面赤目白，面青目黑，面黑目白，面赤目青，皆死也。

　　奇者，异也，异于本象之病脉也。凡现病脉，而相其五色，则以面有黄色者生，无黄色者死。以黄为中土之气，犹脉之有胃气则生，无胃气则死也。以无中土之气，则金木水火，互相克贼，但见青白赤黑之色，故死也。

　　卷四上　四诊合参总论

　　经解

　　《素问·脉要精微论》帝曰：有故病五脏发动，因伤色脉，各何以知其久暴至之病乎？岐伯曰：征其脉小，色不夺者，新病也；征其脉不夺，其色夺者，久病也；征其脉与五色俱夺者，久病也；征其脉与五色俱不夺者，新病也。

　　故病者，久病，暴病者，新病，观色切脉可辨也。夺者，坏色坏脉也；不夺者，常色常脉也。大抵辨新久，以色为主，故脉虽小弱，而色不夺，犹为新病；脉虽照常，而色夺者，已为久病。盖病伤气血，必先现于脉，脉为气血之先形也。病久其色方败，故色夺必为久病，而征其脉不夺，此久病将愈之证，因其伤也先现于脉，其愈也亦先现于脉也。于此审察病之新久进退，可 然心目矣。若辨吉凶，当以脉为主，若脉夺而色不夺之新病，尚可速治而望愈；色夺脉不夺之久病，不治亦能自愈，以脉为根本，色为枝叶故也。如色脉俱夺，本元已败，为难治矣；色脉俱不夺，虽有邪伤，攻邪而正自复，可无虑矣。

　　肝与肾脉并至，其色苍赤，当病毁伤，不见血，已见血，湿若中水也。

　　肝之本脉弦弱，肾之本脉沉滑，此言两手之脉皆弦弱沉滑，而心肺浮洪之脉不现，故言肝与肾脉并至也。

　　苍赤又为心肝之色，则色脉不合，当知其病由毁伤，如刃伤跌打之类。以脉为血之府，血伤故脉沉弱而弦，血动故兼滑，而反现青赤色者，血伤肝气逆而虚火动也。或不见血，或已见血，其毁伤者，皆现此脉。倘询之而非毁伤，即为水湿之邪所中，如夏热汗出，而浴于冷水，阴遏其阳，其脉沉弱而弦，阳伏故兼滑，面青赤，阳郁之象，《金匮》所云中 之病也。薛生白云：瘀血滞于经络，其身必肿，似伤湿，若中水邪之病也。于义亦通。

　　《素问·玉机真脏论》帝曰：凡治病，察其形气色泽，脉之盛衰，病之新故，乃治之，无后其时。形气相得，谓之可治；色泽以浮，谓之易已；脉从四时，谓之可治；脉弱以滑，是有胃气，命曰易治，取之以时。形气相失，谓之难治；色夭不泽，谓之难治；脉实以坚，谓之益甚；脉逆四时，为不可治。必察四难而明告之。

　　治病无后其时者，恐久则邪深病重也。形气相得者，如形盛气盛、形弱气弱也；色泽以浮者，面不沉晦枯槁也；脉从四时者，弦钩毛石，合春夏秋冬之时也；脉弱以滑者，柔和流利，有胃气也，如此而病皆易治也。

　　形气相失者，形盛气少，外强中干也；形弱气盛，本元外脱也；色夭不泽，干枯晦滞也；脉实以坚，邪盛而少胃气，其为益甚也；脉逆四时，如春见毛脉，金克木之类也，此皆难治、不治之病。必察四端之难，而明告病者，庶无尤悔也。

　　卷四上　四诊合参总论

　　经解

　　《素问·脉要精微论》曰：五脏者，中之守也。中盛脏满，气盛伤恐者，声如从室中言，是中气之湿也；言而微，终日乃复言者，此夺气也；衣被不敛，言语善恶，不避亲疏者，此神明之乱也；仓廪不藏者，是门户不要也；水泉不止者，是膀胱不藏也。得守者生，失守者死。

　　五脏为根本，如城之有守也。脏者，藏也，藏精气而不泻，故必中气盛而脏满，则无病。若气似盛，而伤于恐者，如经所云：心怵惕思虑则伤神，神伤则恐惧自失，外似有余，而内伤不足矣，不足而其声如从室中言，重浊而不清亮，是中气有湿邪壅遏也；若言语声微，不能接续，久久乃复续一言者，此元气夺也；若衣被不敛，出身露体，言语不知善恶，不避亲疏嫌疑者，此神明之乱也；若饮食入胃，随即下泄，完谷不化，是脾肾不固，肾为胃之关，二便为肾之门户，是无关要也；水泉不止者，遗溺不能收摄，膀胱津液不藏，亦肾气虚脱也。如是皆五脏气败而失守，故得守者生，失守者死。

　　五脏者，身之强也。头者，精明之府，头倾视深，精神将夺矣，背者，胸之府，背曲肩随，府将坏矣；腰者，肾之府，转摇不能，肾将惫矣，膝者，筋之府，屈伸不能，行则偻俯，筋将惫矣；骨者，髓之府，不能久立，行则振掉，骨将惫矣。得强则生，失强则死。

　　身之强健，由五脏气旺也。精神阳气聚于头，故头为精明之府，若督脉衰而气败，头垂下倾，如视深渊，知其精神将夺矣；背为胸之府者，背为阳，胸为阴，胸中宗气所聚，名气海，其身挺直，若肩背曲而伛偻，宗气内败，而府将坏矣；肾脏在腰，故腰为肾府，腰痛不能动摇，肾将惫矣；筋聚于膝，故为筋府，足不能屈伸，行则偻俯，筋将惫矣；肾精充骨为髓，故骨为髓府，精竭髓枯，不能久立，行则振掉，不能正步，骨将惫矣。

　　凡此皆五脏衰败，得强则生，失强则死矣。

　　卷四上　四诊合参总论

　　经解

　　《素问·五脏生成篇》岐伯曰：夫脉之大、小、滑、涩、浮、沉，可以指别；五脏之象，可以类推；五脏相音，可以意识；五色微诊，可以目察。能合脉色，可以万全。赤脉之至也，喘而坚，诊曰有积气在中，时害于食，名曰心痹，得之外疾，思虑而心虚，故邪从之；白脉之至也，喘而浮，上虚下实，惊，有积气在胸中，喘而虚，名曰肺痹，寒热，得之醉而使内也；青脉之至也，长而左右弹，有积气在心下支 ，名曰肝痹，得之寒湿，与疝同法，腰痛，足清，头脉紧，黄脉之至也，大而虚，有积气在腹中，有厥气，名曰厥疝，女子同法，得之疾使四肢，汗出当风；黑脉之至也，上坚而大，有积气在小腹与阴，名曰肾痹，得之沐浴清水而卧。

　　脉象指按可以辨别，五脏生克可以类推，五脏音声可以意识，五色微妙可以目察。色脉相合相生为吉，相反相克为凶，能参合其理，知其吉凶，可万全而无错失也。假如色赤，而脉之至也，喘而坚，喘者，急促之象，坚者，不柔和也，有积气在中，时害于食，名心痹者，以赤色属心，思虑所伤，因虚而邪乘之，气血郁结成积，中气不和，而不欲食，故时害于食也；如色白，而脉之至也，喘而浮，上虚下实者，脉之浮部虚，沉部实也，以其有积气在胸中，故心肝之气亦不舒，而为惊惕，气喘而虚，名肺痹而发寒热，是得之醉后入房，先因酒热伤肺，又为欲火伤肾，金水两伤，而成肺痹，痹者，气闭不能输布，营卫不和，故气喘而发寒热也；如色青，而脉之至也长，左右弹者，脉从两旁斜窜，不循轨路也，此有积气在心下支 ，自心至胁下软肉际也，名肝痹，得之寒湿之邪，与疝病治法相同者，疝病邪积小腹前阴，同属厥阴也，又必腰痛而足清冷，皆本经寒湿气闭也，头顶之脉，紧而如束，本经之脉上巅顶故也；如色黄，而脉之至也，大而虚，大者邪盛，虚者脾虚，脾虚不运，故有积气在腹中上逆，名为厥气也，厥疝者，脾肝肾之脉，皆结于阴器，脾虚而肝肾之气皆乘侮为病矣，女子亦同治法，此因得之四肢疾用伤力，如持重奔走之类，致脾气虚乏汗出，而风邪乘之，以脾主四肢，故四肢用力，则伤脾气也；如色黑，而脉之至也，上坚而大者，肾脉之上部也，故有积气在小腹与阴，名肾痹，得之沐浴清水而卧，是阴邪入于阴分阴经，凝闭阳气不能通于阴，故上部阳分之脉反坚而大，阴者，小腹下前阴，冲任经脉所行，与肝肾相通也。

　　《灵枢·卫气失常篇》帝曰：何以知皮、肉、气、血、筋、骨之病也？伯高曰：色起两眉薄泽者，病在皮；唇色青黄赤白黑者，病在肌肉；营气濡然者，病在血气；目色青黄赤白黑者，病在筋；耳焦枯，受尘垢，病在骨。

