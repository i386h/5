<!-- { "loadSidebar": true } -->
　　皮肉气血筋骨，躯体浅深之部位，而根于五脏也。两眉间阙庭肺之部，肺主气而属皮毛，邪浅在皮毛气分，而色薄泽也；唇为肌肉之本，脾主肌肉，故色现于唇，病在肌肉也；心主血脉，营行脉中，濡者，滞也，脉来涩滞，知其病在营中气血也；目为肝之官，肝开窍于目而主筋，故色现于目，知病在筋也，耳为肾之官，肾开窍于耳而主骨，肾亏而精气不能滋荣，则耳焦枯，如受尘垢，知其病在骨也。

　　《素问·移精变气论》岐伯曰：色脉者，上帝之所贵也，先师之所传也。上古使僦贷季理色脉而通神明，合之金木水火土，四时八风，六合不离其常，变化相移，以观其妙，以知其要，欲知其要，则色脉是矣。

　　此言临证以察色切脉为纲要，而上帝所贵，先师所传，使人专理其事，而通造化之神明。必以色脉合以金木水火土五行之生克，春夏秋冬四时之气化，四方四隅八风所从来之邪正虚实，以辨其病由。良以六合之内，无非阴阳五行之气，流行生化，而不离其常者也。必通其常理，方能识其变化，以观其妙道，以知其纲要，而生死吉凶，朗然可辨，故欲知其要者，则色脉是矣。

　　色以应日，脉以应月，常求其要，则其要也。夫色之变化，以应四时之脉，此上帝之所贵，以合于神明也，所以远死而近生，生道以长，命曰圣王。

　　此重言以申明之也。本经《生气通天论》曰：阳气者，若天与日，失其所，则折寿而不彰。是故色者，由阳气之光华，彰显于外，如天之有日光，故色以应日也。脉为血之府，气阳而血阴，日阳而月阴，故脉以应月也。是日月为天地阴阳之征象，而色脉为人身阴阳之征象，是天人合一之理也。故必常求阴阳之要道，则为临证之纲要也。夫色脉之相应，随四时气化而变，如春主木，色青而脉弦；夏主火，色赤而脉钩；秋主金，色白而脉毛；冬主水，色黑而脉石；土旺四季，而主令长夏未月，色黄而脉缓，又名代。此合于时序气化为吉也，或与时令相反，或五行相克为凶也。故上帝所贵，以其合乎造化之神明也，合乎造化，所以远死而近生，生道久长而不替，上帝之意如此，故命之曰仁圣之王也。

　　帝曰：愿闻要道。岐伯曰，治之极要，无失色脉，用之不惑，治之大则。逆从倒行，标本不得，亡神失国。

　　去故就新，乃得真人。

　　治病之要道，无过色脉为要极也。无失色脉气化生克之理，而用之不惑于心，治病之大法规则，无过于此。若不明其理，惑乱无主，则其逆其从，昧而不辨，必至倒行其治法，而标本先后不得其当，如此者亡其神而失其国矣。国喻身也，神主一身，君主一国，双举以明其理也。

　　善治者能去其故疾，而就其新生之气血而培养之，非但愈疾，虽真人修炼之道可得也。

　　帝曰：夫子言不离色脉，此余之所知也。岐伯曰：治之极于一。帝曰：何谓一？岐伯曰：一者因得之。帝曰：奈何？岐伯曰：闭户塞牖，系之病者，数问其情，以从其意，得神者昌，失神者亡。

　　帝以色脉虽为纲要，意犹未明至极之道，故岐伯曰极于一，一者，一贯之道也。欲明一贯之道，在审其所因而得之。因由情生，故必闭户塞牖，系之病者，数问其情，盖要静密委婉，多方晓喻，方能得其真情，故经曰：诊可十全，不失人情。良以人之起居服食，莫非嗜欲好恶之情，百病皆因之而生。故知其情之所钟，即知其病之所因，既知其因，以从其贪生之意，而开导之，警戒之，使其有惧死之意，则情欲淡而心神安，心安则气顺，然后合其色脉之逆从、病之标本，分先后而调治之，方能奏效。若不先安其神，药亦无功。故得神者昌，失神者亡。是神之一字，即一贯之道所在也。此色脉为四诊纲要，而神之一字，为要中之要也。

　　卷四上　四诊合参总论

　　经解

　　《灵枢·师传篇》岐伯曰：入国问俗，入家问讳，上堂问礼，临病患问所便。帝曰：便病患奈何？岐伯曰：夫中热消瘅，则便寒；寒中之属，则便热；胃中热，则消谷，令人悬心善饥，脐以上皮热；肠中热，则出黄如糜，脐以下皮寒；胃中寒，则腹胀；肠中寒，则肠鸣飧泄；胃中寒，肠中热，则胀而且泄；胃中热肠中寒，则疾饥，小腹痛胀。帝曰：胃欲寒饮，肠欲热饮，两者相逆，便之奈何？且夫王公大人，血食之君，骄恣纵欲，轻人而无能禁之，禁之则逆其志，顺之则加其病，便之奈何？治之何先？岐伯曰：人之情，莫不恶死而乐生，告之以其败，语之以其善，导之以其所便，开之以其所苦，虽有无道之人，恶有不听者乎？帝曰：治之奈何？岐伯曰：春夏先治其标，后治其本；秋冬先治其本，后治其标。帝曰：便其相逆者奈何？岐伯曰：便此者，饮食衣服，亦欲适寒温，寒无凄怆，暑无出汗，食饮者，热无灼灼，寒无沧沧，寒温中适，故气将持，乃不致邪僻也。

　　病患所便者，所欲所宜也。问其所欲，知其所病，以辨其所因，投其所宜而治之也。帝谓肠胃寒热不同，贵人任性难禁，何以便之。岐伯言人之情，莫不恶死而乐生，告之以病之败命而受苦，导之以善调而却病可生，未有不听者也。若夫寒热两碍之病，则当分其标本、缓急、先后而治之。春夏阳气升发，宜先治标，后治其本；秋冬阳气收降，宜先治本，后治其标。盖以受病之邪为本，所现病状为标，故春夏治标则易愈，以其邪气发露也；秋冬必先治其本者，以其邪气伏藏也。调之之法，寒者热之，热者寒之，寒热皆不可太过，太过则反病。

　　凡饮食衣服，亦必使其寒温相适，则其故有之元气将持，不致为邪僻之气所害也。此与上节《素问》之言数问其情者，互相阐发也。

　　卷四上　四诊合参总论

　　经解

　　《灵枢·论疾诊尺篇》帝曰：余欲无视色持脉，独调其尺，以言其病，从外知内，为之奈何？岐伯曰：审其尺之缓急、小大、滑涩，肉之坚脆，而病形定矣。

　　视人之目窠上微肿，如新卧起状，其颈脉动，时咳，按其手足上 而不起者，风水肤胀也。

　　此不视色持脉，而独诊其尺肤之缓急、小大、滑涩，肉之坚脆，以定其病也。视人之目窠上微肿，如新卧而起之状，其颈脉动时咳者，颈脉，人迎胃脉也，水饮蓄于胃，肺气逆不能降，故人迎脉动而时咳，按之手足，而不起，此外受风邪，而四肢肿，外风内水，故名风水肤胀也。《素问·水热穴论》曰：肾者，胃之关也。

　　关门不利，故聚水而从其类也。上下溢于皮肤，故为 肿，聚水而生病也。又曰：勇而劳甚，则肾汗出，逢于风，内不得入于脏腑，外不得越于皮肤，客于元府，行于皮里，传为 肿，本之于肾，名曰风水。所谓元府者，汗空也。观此，由肾虚下焦不利，而水蓄于胃，故颈脉动而时咳，又用力汗出，毛空开，而风邪客之，故名风水之病也。 音杳，坎陷也。

　　尺肤滑，其淖泽者，风也；尺肉弱者，解 安卧，脱肉者，寒热不治；尺肤滑而泽脂者，风也：尺肤涩者，风痹也；尺肤粗如枯鱼之鳞者，水 饮也；尺肤热甚，脉盛躁者，病温也，其脉盛而滑者，病且出也；尺肤寒，其脉小者，泄，少气；尺肤炬然，先热后寒者，寒热也；尺肤先寒，久大之而热者，亦寒热也。

　　此申明诊尺肤以定其病也。淖泽者，滑而软润，此即风肿也；肉弱者，脾弱可知，故为解 ，解 者，倦怠无力而安卧也，脱肉则土败，而又有寒热，阴阳乖舛，故死不可治；尺肤滑泽为风；其涩者风痹，气血滞，故涩也；粗如枯鱼之鳞者，水邪内 ，津液不输于皮毛，故反燥涩甚，此饮蓄于内，非肿胀也；尺肤热甚，而脉盛躁，则为温热病也，其脉盛而滑者，气血流动，故病邪将外出也；尺肤寒，其脉小者，中阳气虚，故下泄少气也，尺肤炬然，先热后寒者，初按浮部甚热，重按则不热，此外邪在卫，故表炬然，知其发寒热者也；若先按寒，久按之而热者，此营热卫寒，亦发寒热之病也。

　　肘所独热者，腰以上热；手所独热者，腰以下热；肘前独热者，膺前热；肘后独热者，肩背热；臂中独热者，腰腹热；肘后粗以下三四寸热者，肠中有虫；掌中热者，腹中热；掌中寒者，腹中寒；鱼上白肉有青血脉者，胃中有寒。

　　马玄台注：人之手，自曲池以上为肘，自曲池以下为臂。肘在上，应腰以上，手臂在下，应腰以下。肘之前廉，即内廉也，据大体为在前，故以内廉为肘前，而主膺前，盖肘之内廉与膺前，皆属阴也；肘之后廉，即外廉也，据大体为在后，故以外廉为肘后，而主后之肩背，盖肘之外廉与肩背，皆属阳也。至于臂中独热者，臂外主腰，臂内主腹，肘后粗大以下三四寸间，即曲池，为粗大之处，以下则为三里之所，其间热者，主肠中有虫，盖不上不下之所，正合于肠中也。掌中为掌之内，其热其冷，主腹中也。鱼际白肉际属阴经，内有青血脉现者，主胃中有寒也。

　　尺炬然热，人迎大者，当夺血；尺坚大，脉小甚，少气， 有加，立死。

　　尺肤者，卫阳所行者也，络脉在卫分也，血藏络中，夺血者，暴脱如崩吐之类，阴伤阳亢，故尺炬然热，而人迎独大，以人迎主六腑之阳也；两手寸口，主五脏之阴者，如尺肤坚而且大，其卫分甚强，营当相应，今脉反小甚，则营偏虚，气盛于表而虚于内，偏胜极而将偏绝，故烦闷有加而立死也。盖营卫根于阴阳，营卫偏甚，则阴阳偏绝，故下文《病形篇》云：色脉与尺之相应，如桴鼓影响之相应，不得相失也。此本末枝叶之分别，根死则叶枯矣。观此，其理更可征也。

　　卷四上　四诊合参总论

　　经解

　　目赤色者，病在心，白在肺，青在肝，黄在脾，黑在肾，黄色不可名者，病在胸中。

　　此以目之五色，验五脏之病，以五脏之精气聚于目也。不可名者，似黄非黄，胸中，肺胃相近之处也。

　　诊目痛，赤脉从上下者，太阳病；从下上者，阳明病；从外走内者，少阳病。

　　此以太阳经脉由目上而行于头，故为目之上纲；阳明经脉由目下而行于面，故为目之下纲；少阳行于目外两侧也。故观赤脉，可察其病之所在也。

　　诊寒热，赤脉上下至瞳子，见一脉，一岁死，见一脉半，一岁半死；见二脉，二岁死；见二脉半，二岁半死；见三脉，三岁死。

　　此诊瘰 寒热之病，义详疾病门瘰 寒热篇。

　　诊血脉者，多赤多热，多青多痛，多黑为久痹，多赤多黑多青皆见者寒热。

　　此看络脉之现于皮肤者，视其属于某经之部位，即知病在某经也。义详营卫经络门。

