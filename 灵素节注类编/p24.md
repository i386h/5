<!-- { "loadSidebar": true } -->
　　此总结缓、急、大、小、滑、涩，以辨气血虚实寒热之病也。言诸急者多寒，亦有非寒者矣，如云脾脉急甚为螈 等病，则非寒也，是但寒病为多耳；缓者多热，亦有非热者矣，如云肾脉缓甚为折脊，是阳虚而非热，以热病为多耳；多气少血、多血少气者，言偏胜郁滞之病也，盖气为阳，性流动，血为阴，性凝滞，故气胜则脉滑，血胜则脉涩也。故凡缓，急、大、小、滑涩之脉，皆有虚实不同，其五脏为病各异，要必参合四诊，以辨之为准也。又如《难经》云：一脉十变。假令心脉急甚者，肝邪干心也；心脉微急者，胆邪干小肠也；心脉大甚者，小肠邪自干小肠也；心脉缓甚者，脾邪干心也；心脉微缓者，胃邪干小肠也；心脉涩甚者，肺邪干心也；心脉微涩者，大肠邪干小肠也；心脉沉甚者，肾邪干心也；心脉微沉者，膀胱邪干小肠也，五脏各有刚柔邪，故令一脉变为十也。是与此章经文，互明其理，盖急、大、缓、涩、沉，为肝、心、脾、肺、肾脏脉之本象，若现于别脏部位，则为病邪，甚则为脏病，微则为腑病。

　　此举心脏以明之，余脏皆可类推矣。

　　《素问·平人气象论》曰：臂多青脉，曰脱血；尺脉缓涩，谓之解 ；安卧脉盛，谓之脱血；尺寒脉滑，谓之多汗；尺寒脉细，谓之后泄；脉粗尺常热者，谓之热中；颈脉动，喘疾咳，曰水；目窠微肿，如卧蚕起之状，曰水；溺黄赤，安卧者，黄胆；已食如饥者，胃疸；面肿，曰风；足胫肿，曰水；目黄者，曰黄胆。

　　臂多青脉者，络脉也，血藏络中，脱血，则络空，青者，肝色，脱血肝伤故也。上文《灵枢·邪气病形篇》云：脉急者，尺之皮肤亦急，脉缓者，尺之皮肤亦缓，滑涩大小亦然。此言尺脉缓涩者，是尺肤与两手之脉，皆宽缓涩滞，尺肤属卫，脉属营，是营卫皆虚，经脉懈弛，行坐无力，病名解 ；脉盛，则邪盛，而卧不安矣，今反安卧，乃暴脱血而气不固，则脉盛而虚大无力，故倦卧也。尺肤涩者，卫虚也，脉滑者，营中热也，因热而津外泄，卫虚表不固，故汗出多。尺肤寒，卫阳虚矣，脉细，中气寒矣，故为后泄不止之病也。脉既粗，则营热，尺肤又常热不退，其邪热盛于内也。颈脉者，人迎胃脉也，胃中水饮停蓄，经气大逆，故颈脉动喘而疾咳，疾咳者，连声急促也。目窠，眼眶也，属脾，水湿壅于脾胃，故目窠下肿，如卧蚕欲起之状。若其溺黄赤者，湿热瘀闭，必成黄胆，以湿伤脾，故困倦而安卧。已食如饥者，湿火在胃，名胃疸，其黄色鲜明名阳黄，其色晦者名阴黄，属脾也。风为阳邪，本乎天者亲上，故伤风则面肿；水为阴邪，本乎地者亲下，故水病则足肿也；目黄则湿闭，故为黄胆病。此节互明四诊之道也。

　　卷四上　四诊合参总论

　　经解

　　《素问·三部九候论》帝曰：愿闻天地之至数，合于人形气血，通决死生，为之奈何？岐伯曰：天地之至数，始于一，终于九焉。一者天，二者地，三者人，因而三之，三三者九，以应九野。故人有三部，部有三候，以决死生，以处百病，以调虚实，而除邪疾。

　　数止于九者，十百千万，皆一之大数，故数止于九而已。天地人为三才，而人身则有天地人三部，部有三候之脉，共合为九候，以应天地九野之度，九野，即九州也。察九候之脉和否，可以决死生，处治百病，以调虚实，而除邪疾也。

　　三候者，有天、有地、有人也。必指而导之，乃以为真。上部天，两额之动脉；上部地，两颊之动脉；上部人，耳前之动脉。中部天，手太阴也；中部地，手阳明也；中部人，手少阴也。下部天，足厥阴也；下部地，足少阴也；下部人，足太阴也。故下部之天以候肝，地以候肾，人以候脾胃之气。中部之候，天以候肺，地以候胸中之气，人以候心。上部天以候头角之气，地以候口齿之气，人以候耳目之气。三而三之，合则为九。

　　九分为九野，九野为九脏；故神脏五、形脏四，合为九脏。五脏已败，其色必夭，夭必死矣。必先度其形之肥瘦，以调其气之虚实，实则泻之，虚则补之。

　　必先去其血脉，而后调之，无问其病，以平为期。

　　以一身分头手足三部，部有天地人三候，其合为九候，候其动脉，以验气之衰旺、病之吉凶也。然此与气口之分寸关尺，义各不同，互明其理也。盖两手气口，皆肺脏本部之脉，因肺为华盖，各脏腑脉气尽归于肺，故各脏腑之病气皆现于两手寸关尺之脉，是乃周身脉气流行之总口，故名气口，又名寸口，又名脉口，而本经言气口独为五脏主也。此分三部九候者，是诊各脏腑本部之脉气而验之，尤为真实。何也？假如外邪闭遏肺气，其两手之脉，或郁或伏，即不知其病在何脏何腑，必于九候之部诊之，方不错误也。神脏五者，心藏神，肺藏魄，肝藏魂，脾藏意，肾藏志也；形脏四者，马玄台言：胃、大小肠、膀胱，皆藏水谷糟粕，生化气血，泌别清浊，以充养一身者也。薛生白以谓头角、耳目、口齿、胸中为四形脏，是准经文三候之义，于理亦通。若五脏气败则神伤，而色必枯夭则死矣。故必先度其形之肥瘦，以调其虚实，而施补泻之法。必先去其血脉之邪，使经络流通，而后随宜调之，无问其病之新久，总以阴阳气血和平为期也。

　　帝曰：决死生奈何？岐伯曰：形盛脉细，少气不足以息者危；形瘦脉大，胸中多气者死；形气相得者生；参伍不调者病；三部九候皆相失者死；上下左右之脉，相应如参舂者病甚；上下左右，相失不可数者死；中部之候虽独调，与众脏相失者死；中部之候相减者死；目内陷者死。

　　形盛脉细，少气不足以息者，外强中干也，故危；形瘦脉大，胸中多气者，本元离根，上奔欲脱也，故死；形气相得者，如形盛、脉盛而气盛，形瘦、脉小而气少，此本元未摇，故虽病可生；以三相较，谓之参，以五相类，谓之伍，参伍不调者，脉来浮沉迟数失序也，如寸应浮、尺应沉、热应数、寒应迟，反此则为不调也；故凡病而三部九候皆失其本象之脉，则阴阳败而气血乱，故死也；上下左右之脉，相应如参舂者，数动搏指，来去出入，至数不清，其气血之乖可知，故病甚也；至于相失不可数，则更散乱无序，故死也；中部之候虽独调，与众脏相失者，仅存脾胃之气苟延，而浮沉各脏，本脉形象皆失，各脏气败，故死也；若各脏脉虽未败，而中部之候独减削，此脾胃先败，后天根本已绝，亦死也；目由五脏精气所聚，目内陷则脏气绝，故死也。

　　察九候，独小者病，独大者病，独疾者病，独迟者病，独热者病，独寒者病，独陷下者病。

　　此九候中独现七端之脉，名七诊。于九候中察其部位，而知病处。其云独热、独寒者，兼肌肤言也。

　　帝曰：冬阴夏阳奈何？岐伯曰：九候之脉，皆沉细悬绝者为阴，主冬，故以夜半死；盛躁喘数者为阳，主夏，故以日中死；是故寒热病者，以平旦死；热中及热病者，以日中死；病风者，以日夕死；病水者，以夜半死；其脉乍疏乍数、乍迟乍疾者，日乘四季而死。

　　此以脉象病状合阴阳之理，而决死期也。盖阴极阳生，阳极阴生，造化自然之理也。脉病皆阴而死夜半，脉病皆阳而死日中者，以阴阳气极，不能相生而死也；寒热病死于平旦者，平旦阳气从阴而出于表，病寒热者，阴阳格拒，平旦阳不能出，其气闭绝而死；风为阳邪，日夕阳入于阴之时，阳邪格逆，气不能入，则阴阳偏绝而死；其脉乍疏乍数、乍疾乍迟者，脾败真脏脉现，不能维持阴阳而散乱也，土旺四季，其气败，故至辰戍丑未四季月日时，无生气接续则死。

　　形肉已脱，九候虽调，犹死；七诊虽见，九候皆从者，不死。所言不死者，风气之病，及经月之病，似七诊之病而非也，故言不死；若有七诊之病，其脉侯败者，亦死矣，必发哕噫。

　　形肉，脾胃所主，为后天根本，故形肉脱，而脉之九候虽调，犹死也；七诊，上文所云独小、独大等脉，虽见七诊，而脉之九候皆从者，不死。其不死者，因风气闭结经脉，及妇人经月不行，或乍行，其脉变似七诊，而非真七诊也，故言不死；若有七诊之病，其脉之九候本元败者，亦死矣，死时必发哕噫，即元气败之征也。

　　后世但知寸关尺浮中沉，为九候，然胃之冲阳、肝之太冲、肾之太溪，皆动于足，为根本之脉，故凡重病，不可不诊，以验吉凶，方无错误也。

　　必审问其所始病，与今之所方病，而后各循切其脉，视其经络浮沉，以上下逆从循之。其脉疾者不病；其脉迟者病；脉不往来者死；皮肤着者死；瞳子高者，太阳不足；戴眼者，太阳已绝。此决死生之要，不可不察也。

　　问其始病，知外感内伤之因；问其现病，知虚实浅深之证，然后切脉，而视其经络，察其气之上下，或逆或从。其脉疾者，流利也，故不病；迟者，虚寒也，故病；若脉板实，而无来去出入，其气血已死矣；皮肤着骨者，则血气干枯，而肌肉已死矣；太阳经脉，起于目 ，为目上纲，经气不足荣养，故瞳子上吊而高；至于目珠上窜，其经气已绝。此决死生之要法，不可不察也。

　　卷四上　四诊合参总论

　　经解

　　《灵枢·动输篇》帝曰：经脉十二，而手太阴、足少阴、阳明独动不休，何也？岐伯曰：是明胃脉也。

　　胃为五脏六腑之海，其清气上注于肺，肺气从太阴而行之。其行也，以息往来，故人一呼，脉再动，一吸，脉亦再动，呼吸不已，故动而不止。帝曰：气之过于寸口也，上出焉息？下入焉伏？何道从还？不知其极。岐伯曰：气之离脏也，卒然如弓弩之发，如水之下岸，上于鱼以反衰，其余气衰散以逆上，故其行微。

