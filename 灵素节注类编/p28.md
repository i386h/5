<!-- { "loadSidebar": true } -->
　　心火旺于夏，两手之脉钩，钩者，如钩微曲向下，其上圆活转动而浮，必以和缓胃气为主，微现钩象曰平；若钩多胃气少，则心火亢逆而病矣；但钩无胃气，则坚硬不转动，是真脏脉现，则死也；若钩缓中兼石，石者，沉实而滑，肾脏之本脉，而主冬令，此心火不足，至冬水旺，则心气愈亏而病矣；若石甚，则阴盛阳衰，实时病也。真元之气通于心，以生血脉，而血脉藏于心，故心主血脉也。

　　长夏胃微软弱，曰平；弱多胃少，曰脾病；但代无胃，曰死；软弱有石，曰冬病；石甚，曰今病。脏真濡于脾，脾藏肌肉之气也。

　　脾土旺于四季，而主令长夏未月，以土位于中，而未为一岁之中也。脾司鼓运，代行各脏之气于周身，故其本脉名代。软弱者，阴土柔象也，胃为阳土，其气刚，刚柔相济，而得中和之气，故微有软弱之象曰平；如弱多，则阳气少，脾乏鼓运之力而病矣；若但代无胃，则真脏脉现而死也；软弱有石，曰冬病，石甚，曰今病，与心同。盖火土一源，长夏心火犹旺也。真元之气蒸液濡于脾，以长养肌肉，故肌肉之气藏于脾，而脾主肌肉也。

　　秋胃微毛，曰平；毛多胃少，曰肺病；但毛无胃，曰死；毛而有弦，曰春病；弦甚，曰今病。脏真高于肺，以行营卫之气也。

　　肺金旺于秋，两手之脉毛，毛者，浮短涩，阳气初降变阴之象，必以和缓胃气为主，而微有毛象曰平；若毛多胃气少，则肺气不调而病矣；但毛无胃气，则真脏脉现而死也；若毛而有弦，以收肃之令，而现生发之脉，其阳不敛，至春发泄更甚而病矣；若弦甚，则反气化时令而即病也。肺为华盖，部位最高，真元之气上达于肺，故权衡一身之气，以行营卫阴阳表里也。

　　冬胃微石，曰平；石多胃少，曰肾病；但石无胃，曰死；石而有钩，曰夏病；钩甚，曰今病。脏真下于肾，肾藏骨髓之气也。

　　肾水旺于冬，两手之脉石，石者，沉实软滑，阳气归藏之象，必以和缓胃气为主，而微有石象，曰平；若石多胃气少，则肾阳衰，阴寒太过而病矣；但石无胃气，则真脏脉现而死也；若石而有钩，以归藏之令，而见升浮之脉，阳先发露，至夏令则水涸，必生热病矣；若钩甚，是反其归藏之令，实时病也。真元之气下根于肾，骨髓乃精气所成，而藏于肾，故肾主骨也。

　　卷四下　经解

　　辨平病死之脉

　　夫平心脉来，累累如连珠，如循琅 ，曰心平，夏以胃气为本；病心脉来，喘喘连属，其中微曲，曰心病；死心脉来，前曲后居，如操带钩，曰心死。

　　如连珠琅 者，现于指下，圆活柔和，如钩下曲而上圆，是有胃气者，名钩脉。盖心火旺于夏，两手之脉微有钩象，为有胃气之平脉也；若喘喘连属者，其情势急促，其中微曲，则不调达，此心火郁逆而病也；前曲后居，如操带钩者，其来也上浮如钩头之圆而坚硬，故曰前曲，其去也下沉如钩身之长而不转，故曰后居，是心之真脏脉也，故死。

　　平肺脉来，厌厌聂聂，如落榆荚，曰肺平，秋以胃气为本；病肺脉来，不上不下，如循鸡羽，曰肺病；死肺脉来，如物之浮，如风吹毛，曰肺死。

　　厌厌聂聂者，众苗秀齐貌；如落榆荚者，轻浮和缓貌。皆形容浮涩，而和缓有胃气之象，名毛脉也。以肺金旺于秋，阳气之初降，故轻按浮短涩者，收敛之象，重按和缓，为有胃气，无病之平脉也；不上不下者，涩甚也，如循鸡羽者，浮涩虚软也，此肺气郁而且伤，液枯气耗之病也；如物之浮者，全在浮部，下无根也，如风吹毛者，应指散乱，毫无鼓动之力，此肺气将绝之真脏脉也，故死。

　　平肝脉来，软弱招招，如揭长竿末梢，曰肝平，春以胃气为本；病肝脉来，盈实而滑，如循长竿，曰肝病；死肝脉来，急益劲，如新张弓弦，曰肝死。

　　招招，犹迢迢也，应指虽软弱，而源流绵远也；如揭长竿末梢者，如高揭长竿，其末梢细长而柔软，名弦脉也。盖肝木旺于春，阳气初升，阴气尚盛，长者，阳象，弦软，阴象，此有胃气之平脉也；若盈实而滑，则乏柔和之象而阳亢，故如长竿之直而不软，滑者，阳化火也，是肝气横逆为病；然其滑，尚有流动之象，倘如新张弓弦之紧急硬劲，则无胃气之真脏脉也，故死。

　　平脾脉来，和柔相离，如鸡践地，曰脾平，长夏以胃气为本；病脾脉来，实而盈数，如鸡举足，曰脾病；死脾脉来，锐坚如乌之喙，如鸟之距，如屋之漏，如水之流，曰脾死。

　　和柔相离者，阴阳相等，来去从容也；如鸡践地者，至数调匀，脉路清楚也。脾为阴土，胃为阳土，土旺四季，而居五行之中，故其和缓，为无病之平脉也；若脉来实而盈数，则少柔和，其气太过，如鸡举足者，数而至数不匀，必有邪积之脾病也；若脉锐坚，如乌喙，如鸟距，是绝无中和之气，或如屋漏，忽连续而来，忽久歇一滴，或如水流，去而不返，此皆本元败而脾气竭，故为死脉也。

　　平肾脉来，喘喘累累如钩，按之而坚，曰肾平，冬以胃气为本；病肾脉来，如引葛，按之益坚，曰肾病；死肾脉来，发如夺索，辟辟如弹石，曰肾死。

　　此之喘喘累累如钩，形似心脉，而实不同。心脉阳旺而升，现于浮部，按之软散，外阳内阴，离之象也；肾脉阴盛阳伏，现于沉部，轻按软弱，重按有力而滑，外阴内阳，坎之象也。此有胃气，无病之平脉也；若来如引葛者，至数模糊不清，其阴阳不调，故按之益坚，无柔缓之气，则为肾病也；发如夺索者，如两人夺一索，互相牵掣，亦如引葛无绪，而如索之强硬，故如弹石之辟辟，绝无柔和之气，是真脏之死脉也。

　　卷四下　经解

　　辨脉太过不及中外异病

　　《素问·玉机真脏论》岐伯曰：春脉者，肝也，东方木也，万物之所以始生也，故其气来，软弱轻虚而滑，端直以长，故曰弦，反此者病。帝曰：何如而反？岐伯曰：其气来，实而强，此谓太过，病在外；其气来，不实而微，此谓不及，病在中。太过，则令人善忘，忽忽眩冒而巅疾；其不及，则令人胸痛引背，下则两胁满。

　　春生夏长，秋收冬藏，气之流行，生化万物，肝应东方之木，其气柔嫩，故脉软弱，轻虚而滑，滑者，流动也，端直以长而象弦，阳气调达也。凡五脏之脉，各有本脏之形，而春令弦象，为应时之平脉也，夏秋冬皆然。若脉气之来，不轻虚而实，不柔和而强，此为太过，病在外者，外邪乘之，肝气郁逆，故令人善怒，风性上摇，故忽忽眩冒，为巅顶之疾，谓目眩昏冒，巅顶掣痛，以肝经之脉上顶，与督脉相会也；若其气来，不实而微，是为不及，而中虚之病，乏阳和生气，三焦水道不宣，上则胸窒，痹痛引背，下则两 及胁虚满，经所云：脏寒生满病也。须用补阳以和阴，不可作实痛实满而用攻散也。 者，胁下软处，皆肝经所行之部也。

　　夏脉者，心也，南方火也，万物之所以盛长也，故其气来盛去衰，故曰钩，反此者病。帝曰：何如而反？岐伯曰：其气来盛，去亦盛，此为太过，病在外；其气来不盛，去反盛，此为不及，病在中。太过，则令人身热而肤痛，为浸淫；其不及，则令人烦心，上见咳唾，下为气泄。

　　阴阳生化之机，无非升降出入。夏令阳气升浮出外，故万物盛长，人身之气应之，故脉气升多出多，为来盛，降少入少，为去衰，而其形如钩也。若来去皆盛，为太过，心火感召外火，火邪劫烁津液而肤痛，热邪弥漫营卫，如水之浸淫于周身也；若脉气来不盛，去反盛，是升出少，而降入多，其阳内虚，心气不足以荣养，故心烦不宁，中虚津液不化，气滞痰凝，上见咳唾，下则时泄秽气，此因火虚，而脾土不实也。

　　秋脉者，肺也，西方金也，万物之所以收成也，故其气来，轻虚以浮，来急去散，故曰浮，反此者病。帝曰：何如而反？岐伯曰：其气来，毛而中央坚，两旁虚，此为太过，病在外；其气来，毛而微，此为不及，病在中。太过，则令人逆气而背痛，愠愠然；其不及，则令人喘，呼吸少气而咳，上气见血，下闻病音。

　　秋令阳气下降入地，万物成实，夏脉之浮洪，转为轻浮，来急者，收束绷急之象，去散者，阳气下降之象，以其浮部轻虚，故名毛脉。若其气来毛而中央坚、两旁虚，此本有内热，外凉收束，故中央坚，为太过之脉，令人肺气逆而背痛，愠愠然者，郁闷不快之状也；其气来毛而微者，按之虚微无力，此为不及之脉，病在中气虚，故喘息，而呼吸少气且咳，气虚不能摄血，随咳而出，喉下闻痰阻之病音也。

　　冬脉者，肾也，北方水也，万物之所以合藏也，故其气来，沉以搏，故曰营，反此者病。帝曰：何如而反？岐伯曰：其气来如弹石者，此为太过，病在外：其去如数者，此为不及，病在中。太过，则令人解 。脊脉痛，而少气不欲言；其不及，则令人心悬如病饥， 中清，脊中痛，少腹满，小便变。

　　冬令阳气尽入于地，万物归藏，故脉气之来沉以搏，是浮按不足，沉按有力也。阳藏而营运于内，故名营，以沉部有力，故又名石脉也。若其气来如弹石，则少柔和之气，此为太过之脉，病在外者，精伤阳气外露不固，故经脉懈弛，病名解 ，而脊脉痛，元气耗散，故少气不欲言也；其去如数者，降入之气速，则鼓动之力弱，此为不及之脉，病在中，心悬如饥者，中气空虚，心少主宰，如悬宕似饥，而又不能食也， 中清冷，脊痛，者，软腰，脊属督脉，皆肾虚肝郁，故少腹满，小便变其常，或短或涩，乃下焦气化无权也。此两证，皆内伤之病。

　　帝曰：四时之序，逆从之变异也，然脾脉独何主？岐伯曰：脾脉者，土也，孤脏以灌四旁者也。帝曰：然则脾善恶可得见之乎？岐伯曰：善者不可得见，恶者可见。其来如水之流者，此为太过，病在外；如鸟之喙者，此为不及，病在中。太过，则令人四肢不举；其不及，则令人九窍不通，名曰重强。

　　弦钩毛石之脉，合春夏秋冬之气，其有逆从变异，即可验病之吉凶。惟脾土居五行之中，故为孤脏，鼓运输布胃中水谷精气，以灌溉上下四旁，故凡弦钩毛石之脉，皆以和缓之象为本者，是脾胃之气，故云其善处不可得见也。恶者，其脉来如水之流者，柔弱太过，即前所云：弱多胃气少之病脉也，盖弱则不能输布胃气，以达四肢，故四肢无力，不能举也，其气有升降，而无出入，故如水之流，则无鼓动之力矣；其脉来如鸟之喙者，坚锐动数，是柔缓之气不及也，因而升降不调，清浊淆混，则九窍不能通利，内外壅滞，故名重强，谓邪实也。

