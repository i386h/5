<!-- { "loadSidebar": true } -->
　　此柔缓之气不及，与上之柔弱太过，皆未得脾胃中和之气而致病也。

　　卷四下　经解

　　真脏死脉

　　真肝脉至，中外急，如循刀刃，责责然，如按琴瑟弦，色青白不泽，毛折乃死；真心脉至，坚而搏，如循薏苡子，累累然，色赤黑不泽，毛折乃死；真肺脉至，大而虚，如以毛羽中人肤，色白赤不泽，毛折乃死；真肾脉至，搏而绝，如指弹石，辟辟然，色黑黄不泽，毛折乃死；真脾脉至，弱而乍数乍疏，色黄青不泽，毛折乃死。诸真脏脉见者，皆死不治也。

　　此言五脏之脉无和缓胃气，但是真脏孤阴，其色既枯而不泽，又青与白、赤与黑、白与赤、黑与黄、黄与青互现，是五行克贼，故皆死，不可治也。如循刀刃，即细急之极也，如按琴瑟弦，即紧急不转动也；如循薏苡子，累累然者，应指坚硬粒粒，绝无柔和之气也；如以毛羽中人肤者，应指轻虚散乱，略按全无也；如指弹石，辟辟然者，应指板实而坚，全无来去出入之象也；弱而乍数乍疏者，鼓动无力，其气散乱也。真脏脉现，而皆以毛折死者，毛折，其一身气血津液尽枯矣。

　　帝曰：见真脏曰死，何也？岐伯曰：五脏者，皆禀气于胃，胃者，五脏之本也。脏气者，不能自致于手太阴，必因于胃气，乃至于手太阴也。故五脏各以其时自为，而至于手太阴也。故邪气胜者，精气衰也，故病甚者，胃气不能与之俱至于手太阴，故真脏之气独现，独现者，病胜脏也，故死。

　　五脏皆赖胃中水谷之气滋养，故胃为五脏之本。而胃之所以能消化出入者，又藉脾气之鼓运，而脾则以肾中元阳为根，此先后天之互相生化，而不可偏失也。其各脏之气，亦必藉胃气以达肺，始得行于经脉。若邪气胜而精气衰，则病甚而无胃阳与之俱至于手太阴，故真脏之气独现于脉，由病邪胜脏气，无胃阳生化之精气，故死也。

　　卷四下　经解

　　辨脉阴阳四时逆从病状

　　《素问·平人气象论》曰：脉从阴阳，病易已；脉逆阴阳，病难已。脉得四时之顺，曰病无他；脉反四时，及不间脏，曰难已。肝见庚辛死，心见壬癸死，脾见甲乙死，肺见丙丁死，肾见戊己死，是谓真脏见，皆死。

　　脉从阴阳者，如心肺应浮，肝肾应沉，腑脉浮大，脏脉沉小之类。得四时之顺者，如春弦、夏钩、秋毛、冬石，而有和缓胃气。如此虽病，亦易愈也。脉逆阴阳者，与上文从阴阳之脉象相反也。其反四时者，如春见毛脉，是金克木；夏见石脉，是水克火；秋见钩脉，是火克金；冬见代脉，是土克水也。不间脏者，谓病传相克也，如肝传脾，木克土也；脾传肾，土克水也；肾传心，水克火也；心传肺，火克金也；肺传肝，金克木也。

　　如此，病皆难已也。间脏者，如肝传心，是木生火，间肺脏，而木不克土也；心传脾，是火生土，间肾脏，而火不克金也；脾传肺，是土生金，间肝脏，而土不克水也；肺传肾，是金生水，间心脏，而金不克木也；肾传肝，是水生木也，间脾脏，而水不克火也。如此，病皆易愈也。其相克者死，如经文所言肝见庚辛等，是谓无胃气之真脏脉，与前章所言但弦无胃气曰死，同一理也。

　　脉有逆从，四时未有脏形，春夏而脉瘦，秋冬而脉浮大，命曰逆四时也。风热而脉静，泄而脱血脉实，病在中脉虚，病在外脉涩坚者，皆难治，命曰反四时也。

　　此又申明逆从之理，若春夏秋冬四时，未有弦、钩、毛、石本脏之脉形，当春夏阳旺而升，其脉反瘦小，不应其气，内衰可见；秋冬阳降而藏，脉反浮大而虚，本元不固可知，此为逆四时也。又如风热而脉反静，是阳病见阴脉，正不敌邪矣；便泄脱血，阴阳皆伤，脉应沉弱，而反实者，是无胃气之真脏脉也；病在中而有积，脉反虚，元气已亏，何以攻积乎？病在外感，而脉涩坚，绝少阳和之气，何以达营卫而祛邪乎？故此皆为难治之病，命曰反四时者，与天地气化相反也。

　　欲知寸口太过与不及，寸口之脉中手短者，曰头痛；寸口脉中手长者，曰足胫痛；寸口脉中手促上击者，曰肩背痛。寸口脉沉而坚者，曰病在中；寸口脉浮而盛者，曰病在外。寸口脉沉而弱，曰寒热及疝瘕，少腹痛；寸口脉沉而横，曰胁下有积，腹中有横积痛；寸口脉沉而喘，曰寒热。

　　经曰：气口成寸，以决死生。故或云寸口，或云气口，或云脉口，皆指两手之脉也。人迎主六腑之阳，寸口主五脏之阴，已详辨前关格病篇矣。旧注分寸关尺解之，不但穿凿，且非经旨，何也？盖经已有专明寸关尺，以候脏腑部位者，又有指出心脉何如为某病，肝脉何如为某病，及各脏腑病，均有指出，若此章数节，专明两手通体脉象为病者也。假如外感，则两手之脉皆浮，火邪，则两手脉皆数之类，安能分部位哉！诊者既已先明脏腑部位，自能随时审其病处，故此经文止论通脉为病之理也。言脉中手者，初按应指浮部之脉也。

　　短者，表阳郁而化火，故头痛，以诸阳皆会于头也；长者，阳气有余也，阳有余，则阴不足以荣养经脉，下部属阴，故足胫痛也；促急而上击者，阳气逆于胸肺，故肩背痛也。两手脉俱沉而坚者，有形之邪结滞，故病在中也；若浮而盛者，气行于表，必有外感之病也。若沉而弱者，表里皆虚也，表阳虚则腠理不固，时发寒热，内阳虚则阴邪结于阴分，而有疝瘕、少腹痛之病也；若沉而横，横者，顶指有力，而不顺轨，故知其胁下有积，及腹中有横积痛也；脉沉而喘，喘者，鼓动急促，而不调达，此邪闭营卫，表里不通，故脉反沉而发寒热。又脉主一身之气，或肺气壅遏，而喘息脉沉，亦有之，此喘字有双关之义，当兼审其外证也。

　　卷四下　经解

　　辨阴阳脏腑脉象病证

　　脉盛滑坚者，曰病在外；脉小实而坚者，曰病在内。脉小弱以涩，谓之久病；脉滑浮而疾者，谓之新病。脉急者，曰疝瘕，少腹痛；脉滑，曰风；脉涩，曰痹；缓而滑，曰热中；盛而紧，曰胀。

　　此亦言两手之脉现病状也。盛滑坚者，浮按盛而滑，沉按则坚，此外邪盛，而脏腑之气不得舒和，而脉坚实，故曰病在外也；若小者，浮按不足，沉按则实而坚，此邪在腑脏，故曰病在内；是阴邪结于阴分也。其小弱而涩者，气血两伤，故知其为久病，然比小实坚之脉为吉，凡脉而至坚硬者，非难治之痼疾，即伤本元之重病也；若滑浮而疾，此外感邪热，元气未伤，故知其为新病也。脉急者，无柔和之气，此阴凝之邪，故有疝瘕、少腹痛之病也；脉滑曰风者，是内风挟痰，若外风，其脉必浮也；涩者，寒湿滞于血脉而为痹也；缓而滑者，热邪伤中，故脉纵缓而滑，有力则为热病，无力则为痿病；盛而紧者，阴邪积滞于中，必胀满也。

　　《素问·脉要精微论》曰：心脉搏坚而长，当病舌卷不能言；其软而散者，当消环自已。

　　搏坚而长者，弦强有力，肝邪乘心也，心主血，肝藏血，舌为心苗，肝主筋，血少则筋急，《经筋篇》言，手少阳之筋转，则舌卷，故病舌卷不能言也；若其脉软而散者，血伤气耗也，消环二字必有错讹，《甲乙经》作消渴自已，盖血伤气耗，津液不生，当病消渴，然脉既软散，心火已微，但静养自愈也。

　　肺脉搏坚而长，当病唾血；其软而散者，当病灌汗，至令不复散发也。

　　肺主气，肝藏血，脉搏坚而长者，肝邪横逆犯肺，血随气升而唾出也；若其脉软而散者，肺气大伤，腠理开泄，当病大汗淋漓，如水灌身，至令不能还复，以津气外散而发越也。

　　肝脉搏坚而长，色不青，当病坠若搏，因血在胁下，令人喘逆；其软而散，色泽者，当病溢饮，溢饮者，渴暴多饮，而易入肌皮肠胃之外也。

　　肝脉搏坚而长者，弦硬有力也，肝邪盛，色当青，乃反不青，是因坠跌，若搏击伤血，血瘀结于胁下，胁为肝之部位，血瘀，则气逆中焦，升降不利，故喘而气逆也；若其脉软而散，则气血两伤，色当枯瘁，今反润泽而明者，因水饮漫溢，经气不循轨路，故脉软散，由渴时暴多饮，遂易入肌皮之内，溢于肠胃之外，将有肿胀之变也。上编云：肝脉微缓为水瘕痹，涩甚亦为溢饮。大抵微缓涩及软散，同为虚弱之脉，但观其色，如枯瘁不泽，则非水溢之病矣。

　　胃脉搏坚而长，其色赤，当病折髀；其软而散者，当病食痹。

　　心肝火邪乘胃，胃脉搏坚而长，故其色赤，髀者，胃经所行之部，火邪流于经，其髀痛如打折也；其脉软而散者，胃气伤，食而不能消化，反加黄瘦，病名食痹也。

　　脾脉搏坚而长，其色黄，当病少气；其软而散，色不泽者，当病足 肿，若水状也。

　　脾脉本应柔缓，乃反搏坚而长，是木横土困，故面黄，其无力鼓运，则病少气也；其脉软而散，面无色泽者，是脾土衰，而气下坠，故足 肿，若水状而非水病，如水邪色必泽而明。此当大培脾土，其肿可渐消也。

　　肾脉搏坚而长，其色黄而赤者，当病折腰；其软而散者，当少血，至令不复也。

　　肾藏天一真水，其脉沉实柔滑，反现搏坚而长者，水亏不能涵木，木盛火炽，火又生土而并旺，故现黄赤之色，土本克水，腰者肾之府，肾水亏极，故腰痛如折也；其脉软而散者，精血少而气亦耗，故脉软散，至令不能复元也。

　　帝曰：诊得心脉而急，此为何病？病形何如？岐伯曰：病名心疝，少腹当有形也。帝曰：何以言之？岐伯曰：心为牡脏，小肠为之使，故曰少腹当有形也。

　　疝者，俗名小肠气也。牡，阳也。小肠心之腑，经络相通，而为表里，寒邪客于小肠，而心脉现紧急之象，以心为阳脏，小肠为之使，故病形现于少腹，小肠所居之部也。

　　帝曰：诊得胃脉，病形何如？岐伯曰：胃脉实则胀，虚则泄。帝曰：病成而变何谓？岐伯曰：风成为寒热，瘅成为消中，厥成为巅病，久风为飧泄，脉风成为疠。病之变化，不可胜数。

