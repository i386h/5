<!-- { "loadSidebar": true } -->
　　胃司纳谷消化，以生气血，其脉实者，邪积而食不消，故脘中胀满也；脉虚，则气虚下陷，而为泄泻，此虚实两病也，至其病变，如风客于表，则营卫不和，而成寒热之病，以卫气生于胃也；邪火内蕴，则成瘅，瘅者，善能消食，而反瘦削，名中消病也；胃气以下行为顺，胃者，阳明也，阳明行气于三阳，或邪气阻格，使三阳之气厥逆，成巅顶疼痛之病，即前文所云：上实下虚，成厥巅疾也；若风邪客于胃，风性疏泄迅利，谷食不及消化而即下泄，病名飧泄也；如风邪入于血脉之中，闭而成热，胃为水谷之海，而主肌肉，邪热水湿蒸腐血脉，渐致肌肉溃烂，痛痒相兼，名为疠风，俗名大麻风，最为恶病也。是故病变不可胜数，要在明阴阳五行生化、八风邪正虚实而已。

　　《素问·大奇论》肾脉小急，肝脉小急，心脉小急，不鼓，皆为瘕。

　　心肝肾，皆统营血者，三部之脉，或有一部小而急者，皆为营血内结，成有形 瘕也。盖营行脉中，以其闭结，故脉小不能鼓，按之则急强不和也。

　　肾肝并沉，为石水；并浮，为风水；并虚，为死；并小弦，欲惊。

　　肾主寒水，肝主风木，肾肝两脉俱沉者，木沉水中，病名石水，少腹按之必坚，此阳衰水中无气，阴凝如石而不化也；肾肝俱浮，则风胜而水从风鼓，病名风水也，肝肾并虚，则水涸木枯，生气竭矣，故死；肝肾并小而弦者，水亏不能涵木，虚风内动而欲惊，肝主惊故也。

　　肾脉大急沉，肝脉大急沉，皆为疝。心脉搏滑急，为心疝；肺脉沉搏，为肺疝。

　　疝者，或由风寒，或由湿热，自腑及脏，牵连筋脉，肝主筋，故不离乎肝邪，而肝肾同源，故脉象相同，此言脉搏急者，风寒之邪多绞痛也，其言 疝者，顽木不痛，湿热之邪也，方书多种，已详明之。今肾肝心肺之脉皆搏急，谓急强不和，是风寒之邪，故其部位不同而邪则同，故病同，然心疝为小肠病，如上文所云，则肺疝为大肠病可知矣。

　　三阳急为瘕，三阴急为疝，二阴急为痫厥，二阳急为惊。

　　三阳者，太阳也，三阴者，太阴也，瘕者，假物成形也，故其脉急，皆邪气闭结，结于阳为瘕，结于阴为疝，邪同而病异也；二阴者，少阴也，脉急者，风寒之邪乘心肾，故为痫厥，是抽搐昏厥，不省人事也；二阳者，阳明也，脉急者，木邪乘胃，所谓闻木音则惕然而惊也。

　　卷四下　经解

　　辨脉病生死

　　《素问·大奇论》曰：脾脉外鼓沉，为肠 ，久自已；肝脉小缓，为肠 ，易治；肾脉小搏沉，为肠 下血，血温身热者，死；心肝 ，亦下血，二脏同病者，可治，其脉小沉涩，为肠 ，其身热者死，热现七日死。

　　脾脉外鼓沉者，鼓动于本部之外，其形扁阔也，所以沉者，脾湿下注大肠，为肠 ，大便无关闭，常流粪水，然脉形阔，脾气不亏，久则湿去自愈也；肝脉小缓，为肠 ，木弱土强，故亦易治；如肾脉小搏沉，肠 兼下血者，湿热流于下焦，且伤阴血，故肾脉小搏不和，沉而不鼓，血温身热者，邪热深真阴涸也，故死；若由心肝风火动，而肠 下血者，其非脾伤，故可治，若其两手脉小且沉涩，而肠者，气血两伤，身不当热，而反热者，虚阳外露，七日阳复之期，阳竭不复则死矣。盖阳生于子，阴生于午，自子到午为七，自午到子为七，若阴阳之气相生，其病以七日可愈，不相生而绝，故其死亦以七日也。

　　胃脉沉鼓涩，胃外鼓大，心脉小坚急，皆膈偏枯。男子发左，女子发右，不喑舌转，可治，三十日起；其从者，喑，三岁起，年不满二十者，三岁死。

　　胃脉沉鼓涩，而又鼓大于脉路之外，此痰涎阻滞甚矣，心脉应浮洪而软，乃反小且坚急，其营血大伤也。

　　营起于中焦，并胃口，故二者之脉皆为膈病，中宫阻格，其阴阳气血不得流通经脉，遂成偏枯。男子阳气由左转，故发左为逆，女子由右转，故发右为逆，如不喑，舌能转，其脏未伤，但伤经脉，故可治，三十日日月合壁，人身之气，亦三十日阴阳会于本元，故偏枯可愈；其从者，言男子发右，女子发左也，脾肾经脉络舌根，连舌本，喑者，脾肾之气不能上达于舌本，其外证虽从，而五内伤，如未全脱，调补三岁可愈，若年不满二十，正在长旺之时而得此病，其本弱质而虚损，虽调补不过苟延三岁而死。

　　脉至而搏，血衄身热者，死。脉来悬钩浮，为常脉。

　　此条以下，皆言两手脉象，不分部位也。衄者，热伤气血，从阳道上溢也，脉搏，无柔和之象，而又身热，则是孤阳发越之真脏脉也，故死。脉来悬钩浮者，心脏本脉之象，而加虚软，此为衄病之常脉，可治而愈。因衄热在清道阳分，故脉浮而虚软，若吐血由浊道阴分而来，脉应沉弱，如脉浮即为凶矣。此又不可不知也。

　　脉至如喘，名曰暴厥，暴厥者，不知与人言。脉至如数，使人暴惊，三四日自已。

　　如喘者，脉势激湍，其气暴逆而厥，不省人事，如气顺厥回可苏，厥不回即死矣。脉至如数者，似数非数而虚软，此心肝血虚气动，使人暴惊者，如欲寐忽惊惕而醒，所谓魂梦不安也，但静养可已。

　　脉至浮合，浮合如数，一息十至以上，是经气予不足也，微见，九十日死。

　　脉至浮合者，如浮萍之浮于水面而合，其下全空，如数，一息十至以上，是脱脉，立死，焉能延至九十日？其中必有错讹。或谓微现浮合下空之脉，是经气不足，九十日当死，如数，一息十至以上，则即死不能计日，此倒装文法也。

　　脉至如火薪然，是心精之予夺也，草干而死；脉至如散叶，是肝气予虚也，木叶落而死，脉至如省客，省客者，脉塞而鼓，是肾气予不足也，悬去枣花而死；脉至如丸泥，是胃精予不足也，榆荚落而死；脉至如横格，是胆气予不足也，禾熟而死；脉至如弦缕，是包精予不足也，病善言，下霜而死，不言，可治；脉至如交漆，交漆者，左右傍至也，微见，三十日死。

　　脉至如火薪然者，腾沸动摇，心精夺而心火散，草干冬深时，水旺火绝而死也；脉至如散叶者，轻虚浮泛无根也，肝之气血皆枯，木叶落，金气旺，则肝木绝而死也；脉至如省客者，欲出不出，故曰塞、曰鼓者，有出而无入，是肾气夺而精血枯，故脉形如是，悬去枣花，夏令土旺，则水绝而死也；脉至如丸泥者，应指圆旋，而无出入来去，松软如泥，此胃中精气不足，榆荚落，春深木旺时，则土气绝而死也；脉至如横格者，其气横逆相格，失少阳柔和调达之象，是胆气不足，胆为甲木，禾熟，秋深金旺，则木气绝而死也；脉至如弦缕者，细长急强也，包精不足，包为心包络，代心用事，精不足，则心火动散，言者心声，故善言，即多言也，下霜冬令，寒水旺，则火绝而死，如不言，心火尚静，大补心血，可治也；脉至如交漆，左右傍至者，营气不循经脉，阴阳散乱，微现此象，至三十日阴阳会合之时，不能相生，则气绝而死也。

　　脉至如涌泉，浮鼓肌中，太阳气予不足也，少气，味韭英而死。

　　太阳与少阴，为表里者，脉至如涌泉，腾沸而浮鼓肌中，其沉部空矣。浮为阳，沉为阴，阳根于阴者也，沉部空，则根败而生气少，至韭英得味，春阳上升时，其根脱绝而死也。此下各条皆死脉。

　　脉至如颓土之状，按之不得，是肌气予不足，五色先见黑，白垒发而死。

　　脉至如颓土者，应指全无鼓动之力，故按之不得，而无根底，是肌气不足也。五色先见黑者，肾水涸，所谓面如漆柴者。 有五种，白者发于春。土既先败，肾水涸而无春生之气，焉得不死？脉至如悬雍，悬雍者，浮揣切之益大，是十二俞之予不足也，水凝而死。

　　喉间下垂之帝中，根于肾脏，伤损即死，又名悬雍，脉形似之，而浮揣切之益大者，表气有余，五内不固，为十二俞之不足者，其阳气发泄日甚，故至冬寒水凝时，则阳竭而死。俞皆在背，是十二经脉脏腑之气穴也。

　　脉至如偃刀，偃刀者，浮之小急，按之坚大急，五脏菀热，寒热独并于肾也，如此其人不得坐，立春而死。

　　浮部小急，如刀口，按之坚大急，如刀背，绝无柔和之气。菀者，郁结也。以五脏久郁邪气，独并于肾，肾伤腰折，可卧不得坐，肾败不能生肝，立春而木无生气，则绝而死。

　　脉至如丸，滑不直手，不直者，按之不可得也，是大肠气予不足也，枣叶生而死。

　　直同值，不值手者，谓应指圆滑，按之即无，但虚浮之气动滑也。大肠为庚金，枣叶生于夏，火旺则金绝而死。

　　脉至如华者，令人善恐，不欲坐卧，行立常听，是小肠气予不足也，季秋而死。

　　如华者，如花开放而无收束，与心脉之如火薪然相类。盖小肠为丙火，心为丁火，脏腑为表里，而气相通，故脉相类。火无收束，是阴精枯而阳外泄，心气怯则令人恐，恐则多疑，故不欲坐卧，行立常听，至季秋阳气泄尽而死，丙火墓于戌也。

　　卷四下　经解

　　辨妇人怀妊崩产脉病

　　《素问·平人气象论》曰：妇人手少阴脉动甚者，妊子也。

　　手少阴，心脉也。心主血，肾藏精，精血盛而凝结成孕。月事不下，心火上炎，而脉动甚，故亦有烦渴欲呕等证，因火炎，浊气不得下通故也。然其脉象和滑而非病，其肾脉亦必流利而充实，即知其有妊也。若心脉虚动，肾脉不滑而涩，其月事不来，此乃血瘀，心火虚动而非孕，久必成病也。此云妊子者，兼男女而言，若欲辨别，其脉左旺寸旺，为阳为男，右旺尺旺，为阴为女。又本经《腹中论》曰：何以知怀子之且生也？岐伯曰：身有病而无邪脉也。无邪脉者，谓无涩滞不和，而脉流利柔滑也；有病者，谓月事不通，及烦渴思食酸物欲呕等，将生则腹痛也。

　　《素问·阴阳别论》曰：阴搏阳别，谓之有子。阴阳虚，肠 ，死。阳加于阴，谓之汗；阴虚阳搏，谓之崩。三阴俱搏，二十日夜半死；二阴俱搏，十三日夕时死；一阴俱搏，十日死；三阳俱搏，且鼓，三日死；三阴三阳俱搏，心腹满发尽，不得隐曲，五日死；二阳俱搏，其病温，死不治，不过十日死。

