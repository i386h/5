<!-- { "loadSidebar": true } -->
　　此论脉象，必以和缓胃气为本，若搏击而不柔缓，皆为病脉，独妇人怀孕不同，故首标明。阴搏阳别者，如尺部，如沉候，皆为阴，而搏击有力，与阳部浮候之脉别异，此精血充盛，必搏击流利，而不涩滞，乃为有子之象也。如涩滞，即为血瘀，若瘀结久，必有腹痛胀满等病也。若脉阴阳俱虚，而又肠 ，下泄不止，此无论男女，皆本元虚脱不能收摄，故死也。阳加于阴者，阳邪乘阴，津液发泄而为汗，如恶风者，当用仲景桂枝汤；如不恶风而寐即出者，名盗汗，审无外邪，当滋阴为主也。阴脉虚，阳脉搏，是阳亢不能统血归经，遂致暴崩，此专指妇人也。若三阴俱搏，是无胃气之真脏脉，延二十日，交过一气，又加一候，至夜半阴极而阳气不生，则死矣。二阴搏、一阴搏，皆大同小异也。三阳俱搏且鼓，三阴三阳俱搏，皆真脏脉，又兼心腹满，正败而邪盛，言发尽者，胀满极也，不得隐曲者，二便不通也，此即关格证，故皆死也。二阳俱搏，其病温者，孤阳无阴，不过二候而死。

　　《素问·通评虚实论》帝曰：乳子而病热，脉悬小者何如？岐伯曰：手足温则生，寒则死。帝曰：乳子中风热，喘鸣肩息者，脉何如？岐伯曰：喘鸣肩息者，脉实大也，缓则生，急则死。

　　乳子者，新产乳哺其子之妇人也。新产脱血，而患温热病，其脉小者，正虚邪盛也，若手足温，其脾胃阳和之气尚能周布而生；手足寒，则阳气厥逆而死也。若中风热阳邪，而受于上部阳分，心肺气逆，故喘鸣肩息，乃喘息有声而抬肩也，邪壅于上，故脉必实大，若和缓有胃气者，但泻其邪热，可生；若实大急强，是气脱之真脏脉，则死矣。

　　卷五

　　外感内伤总论

　　方脉所主，病证多端，总其纲要，不出外感、内伤两门。然外感则有风、寒、暑、湿、燥、火之异，其为病不同，而治法迥别，故仲景分六经证治，以辨阴阳、表里、虚实、寒热，此《伤寒论》一书，首当体究者也。夫伤寒传里，则变为热，要在辨邪之浅深。若表邪未解，必先解表，方可治里，此而错误，反使外邪内陷而成危证。其有初感风寒，直入于阴者，因其本元不足，则当温中助阳，不可误发其表，仲景皆已详辨者也。

　　惟大江以南，风寒无北方之厉，略用辛温表散即解，其内传者，多由初治失当，致表气反闭而变重病，此辨证不明之故也。盖风由阳气所化，经言风为百病之长，善行而数变，故随寒、热、温、凉之气而变，时令寒则为风寒，时令温则为风温。自霜降后，寒气日甚，及冬至一阳下升，至立春阳气始出于地，阴气自上而降者尚盛，故寒邪多也；春分以后，阳渐上升，阴渐入地，其气方温，至巳月而阳尽升地上，则寒少矣。故经言夏至前病名温，夏至后病名暑。温者，纯阳之气，温甚，则为火邪矣。其名暑者，夏至一阴下升，阳气上降，阴阳变迁，火湿合化之气也。故人身之气，亦随之而变。夏至前人身内阳外阴，或有寒邪，易于化热；夏至后外阳内阴，而暑由火湿合化，湿为阴邪，故不可轻投寒剂，而暑病古方，有用姜、附、玉桂者，皆本阴阳至理，而与温热之邪治法不同，学人不可不知也。若秋燥之气，亦有阴、阳、寒、热之异，余前集《六气论》中，俱已辨晰。此为外感之大略也。若夫内伤杂证，仲景《金匮要略》已明大纲，要在分别虚实两端。凡七情妄动而伤本元者，为虚；饮食不调而有积滞者，为实。其虚者，须辨阴阳、气血。阴阳根于肾元，气血生自脾胃。故伤气血者，调补脾胃尚易；伤阴阳者，培其肾元为难。如其阴损，而脾胃强、大便固者，可用滋润养阴之法；倘脾胃弱，而兼大便滑者，阳亦伤矣，不可治也。其阳损者，脾胃弱而便不固，必能受助阳之药为吉；如不能受，阴亦枯矣，不可治也。其有阴阳虽伤，而脾胃尚强者，调理得宜，犹可带病延年；如阴阳虽非无根，而脾胃先败者，终归不起。故经曰：有胃气则生，无胃气则死也。若由饮食、劳倦而伤脾胃，轻者可以调治，久伤不复，必至阴阳俱败，以无生化之源也。此皆内伤之大略也。且如纯虚纯实，而可用补用泻之病少；内伤外感，虚实夹杂之病多。变幻多端，莫可测识。苟非洞明阴阳、气血生化之理，脏腑、经络浅深之殊，则不能辨本元之虚实，病邪之所由，难免误治之失矣。此《内经》之不可不研究以明之也。本门所集病证，有未尽者，当于四诊、脏腑、经络诸门，参合观之。至于六气流行，主客变化，每有酿成疫疠者，经分金、木、水、火、土五疫，详运气门中。如能悟其至理，病变虽多，皆可一以贯之。故方脉为诸科领袖，则神而明之，存乎其人也。

　　卷五　外感内伤总论

　　经解

　　《素问·至真要大论》帝曰：愿闻病机。岐伯曰：诸风掉眩，皆属于肝；诸寒收引，皆属于肾；诸气 郁，皆属于肺；诸湿肿满，皆属于脾；诸热瞀螈，皆属于火；诸痛痒疮，皆属于心；诸厥固泄，皆属于下；诸痿喘呕，皆属于上；诸禁鼓 ，如丧神守，皆属于火；诸痉项强，皆属于湿；诸逆冲上，皆属于火；诸胀腹大，皆属于热；诸躁狂越，皆属于火；诸暴强直，皆属于风；诸病有声，鼓之如鼓，皆属于热；诸病 肿，疼酸惊骇，皆属于火；诸转反戾，水液混浊，皆属于热；诸病水液，澄澈清冷，皆属于寒；诸呕吐酸，暴注下迫，皆属于热。故大要曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其调达，而致和平。此之谓也。

　　此总标百病各有所属，名为病机。机者，发动所由，为病之因也。其机皆同，谓之皆属。然有阴阳、虚实、外感、内伤之异，必当细辨。即如肝为风木之脏，风为阳邪而动泄，故诸风病之动掉眩冒者，皆属于肝，然有外感之风，则为实邪，血少内生之风，则为虚邪也；肾为寒水之脏，寒为阴邪而凝敛，故诸寒病之收引气血者，皆属于肾，然有外感之寒为实邪，而可发散，有阳虚内生之寒，必当温补也，其余诸证，莫不皆然矣；诸气 郁，皆属于肺者，以肺主一身之气也， 同贲，冲突之义；脾为湿土之脏，故诸湿肿满，皆属于脾也；瞀音茂，昏 也，螈者，抽搐，由火甚生风，故皆属于火也；心主血脉，血中热郁，或因邪闭，而成痛痒疮疡，故皆属于心也；肢冷为厥，起于足经郁闭，气不周行，固者二便不利，泄者二便滑泄，故皆属于下也；肺热叶焦，发为痿 ，肺病则喘，胃气上逆则呕，故皆属于上也；禁同噤，诸禁鼓 者，切牙发战，或因外邪，或因气闭，抑遏心火不伸，故如丧神守，皆属于火也；痉者，经脉强急，不得屈伸，湿闭气血，不得流通，故皆属于湿也；火性上炎，故诸逆冲上，皆属于火，而有虚实之大异也；诸腹胀大，由脾气壅滞，湿热不行，故皆属于热，然有阳虚不运，或食积不消，多端不同也。狂躁是阳动，故皆属火，然更有虚实之殊也；诸暴强直，与痉相类，此言属风者，大抵动掣者为风，不动者湿闭，如风，则有血虚而生者，与外感治法迥别也，诸病有声，鼓之如鼓者，如胸腹鸣响，按之有声之类，病因多端，总由气火不得流通，故皆属于热也； 肿湿火，疼酸惊骇肝火，故皆属于火也；诸转反戾，水液混浊者，湿火内闭，反侧不安，故皆属于热也；水液澄澈清冷，则为寒矣；诸呕吐酸，肝胆火逆也，暴注下迫者，火性急速下迫，大便暴泻也。以上一十九条，止有水液澄澈清冷属寒，余皆属火、属热者，盖外邪虽寒，传里则多随阳气化热，故刘河间言六气皆从火化，是阴阳变化自然之理也。但皆有虚实之分，虚实不辨，杀人于反掌间矣。故当详审病机，而谨守理法，又必反复推求其有邪无邪，为虚为实，先察其五行生克、六气胜复之道，疏通其气血，使周流于脏腑、经络，而致调达和平，方能愈病而保生也。若河间止论其实，未详其虚，粗疏不可为法。其发明《内经》至理，辨别阴阳、虚实、表里、寒热精细周至者，惟仲景一人而已。学人可不悉心体究其书哉！

　　卷五　外感内伤总论

　　经解

　　人生本于天地气化

　　《素问·生气通天论》帝曰：自古通天者，生之本，本于阴阳。天地之间，六合之内，其气九州、九窍、五脏、十二节，皆通乎天气。其生五，其气三，数犯此者，则邪气伤人，此寿命之本也。苍天之气清净，则志意治，顺之则阳气固，虽有贼邪，勿能害也，此因时之序。故圣人传精神、服天气，而通神明。失之则内闭九窍，外壅肌肉，卫气散解，此谓自伤，气之削也。

　　此总标外感、内伤所由起也。人与天地同根，故形气之在天地间、六合内者，有九州；在人身者，有九窍，有五脏、十二节，皆通乎天气者也。所禀以生者，有金木水火土五行之气；所赖以养者，有三阴三阳之生化万物也。其阴阳五行，气化流行，必有衰旺偏驳，偏驳者为邪气。若不善调理，数犯其邪气，则伤人。故天地之气化，为人生寿命之本也。若人身之气，能如苍天之气之清净，则心神和而志意治，其身中阳气固密，虽有贼邪，勿能为害，此为顺天时气化之序。故圣人传教，以养精神、服天气，而通神明也。如失之而受邪，则内闭九窍，外壅肌肉，卫气散解，此谓自伤，而元气削也。推原其要，在清净而治意志，为却病养生之道也。

　　阳气者，若天与日，失其所，则折寿而不彰，故天运当以日光明。是故阳，因而上，卫外者也。欲如运枢，起居如惊，神气乃浮。因于暑，汗，烦则喘喝，静则多言；因于寒，体若燔炭，汗出而散；因于湿，首如裹，湿热不攘，大筋软短，小筋弛长，软短为拘，弛长为痿；因于气，为肿，四维相代，阳气乃竭。

