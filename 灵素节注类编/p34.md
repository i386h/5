<!-- { "loadSidebar": true } -->
　　手足阴阳十二经交接之处，皆由络脉通贯。经如粗枝而直，络如细枝而横，由络分枝而更细者名孙络，故经有阴阳浅深，而络亦如之，其部位皆随经而缪处者也。以上所列病证，皆络气行到之处邪客之，其气或闭或逆，故现诸病。其同一经而有重迭病证不同者，因经之首尾皆有络，而部位又有浅深高下，故其现病各异也。若其流行次序，及十二经所现病证，已详经络门中经脉篇，当合观之，义理更明也。惟络脉既通经之首尾，而又散布周身，其孙络浅在皮腠之间而脉愈细，故受邪则气闭不通，凡麻木、痹痛及游走不定者，皆为络病。而阳络在表，故伤则血外溢而为吐为衄；阴络在里，故伤则血内溢而为便血溺血也。外邪从络入经，气血自经注络，而血随气行，自内出外，邪则由表入里，故逆之而成病。若气血旺，邪不能入，故曰：邪之所凑，其气必虚。但六气之邪，有阴阳清浊之异，故亦随类相感，或由皮毛而入于经者，或由口鼻而入从中道，而分走表里者，其现证皆各不同，则必辨明而治之，故当洞明经络部位之浅深也。

　　邪随时令气候入客

　　《素问·四时刺逆从论》岐伯曰：春气在经脉，夏气在孙络，长夏气在肌肉，秋气在皮肤，冬气在骨髓中。帝曰：愿闻其故。岐伯曰：春者，天气始开，地气始泄，冻解冰释，水行经通，故人气在脉；夏者，经满气溢，入孙络受血，皮肤充实；长夏者，经络皆盛，内溢肌中；秋者，天气始收，腠理闭塞，皮肤引急；冬者盖，藏血气在中，内着骨髓，通于五脏。是故邪气者，常随四时之气血而入客也。至其变化，不可为度，然必从其经气，辟除其邪，除其邪，则乱气不生。

　　此言天地阴阳五行之气，升降流行，以春、夏、季夏、秋、冬五时，应木、火、土、金、水之五气，而主生、长、化、收、藏，以滋养万物。人生气交之中，故身中元气，应天地之气而浮沉。浮则旺于表而衰于里，沉则旺于里而衰于表。邪必乘衰而袭之，故亦随时令气候而入客于身，则有浅深部位不同也，每见秋冬风寒之邪，多从皮毛而入经络，夏令暑湿之邪，多由口鼻而入脾胃。其表里元气之衰旺，亦可征矣。然此言其常理耳，至其变化为病，不可为一定之度。良以人禀有强弱，感邪有重轻，要必审其受邪之处，从其经气辟除其邪。

　　盖经者，通表里之道路，表里之邪，皆可由之而辟除，除其邪，则乱气不生而病自愈。故仲景分六经以辨脉证而立治法，为传轩岐之道脉也。其不究心于仲景而流于浅陋邪僻者，岂不为轩岐之罪人哉。

　　又按《素问·金匮真言论》曰：春气者，病在头；夏气者，病在脏；秋气者，病在肩背；冬气者，病在四肢。

　　与此篇相类，而各有义理不同，录后虚风贼邪篇内，宜合观之。

　　筋骨不得屈伸

　　《灵枢·终始篇》曰：手屈而不伸者，其病在筋；伸而不屈者，其病在骨。在骨守骨，在筋守筋。

　　筋挛，故屈而不能伸；骨强，故伸而不能屈。肝主筋，肾主骨，各守其主病者而治之也。

　　《素问·平人气象论》曰：膝者，筋之府，屈伸不能，行则偻俯，筋将惫矣；骨者，髓之府，不能久立，行则振掉，骨将惫矣。

　　此观其行立之状，知其筋骨之将惫。惫者，败也。

　　疹筋

　　《素问·奇病论》帝曰：人有尺脉数甚，筋急而现，此为何病？岐伯曰：此所谓疹筋，是人腹必急，白色黑色现，则病甚。

　　疹者，结气为病之义，故风热之邪郁结血络，发为疹子。此名疹筋者，肝主筋，肾水亏，不能养肝，其阳郁结于下，不得上达，故尺脉数甚，而肝枯筋燥，故筋急外现，其腹中亦必拘急不舒，白色黑色现，则金水不能相生，肺肾皆不调，则肝病更甚也。

　　卷五　外感内伤总论

　　经解

　　二阳 三阳

　　《素问·阴阳别论》曰：二阳之病发心脾，有不得隐曲，女子不月，其传为风消，其传为息贲者，死不治。三阳为病发寒热，下为痈肿，及为痿厥 ，其传为索泽，其传为 疝。

　　此言内伤阴阳之气而发病也。二阳者，阳明胃也。胃气由心脾发生，故其病有从损伤心脾而发者，盖心者一身之主宰，而为脾之母，脾主为胃行津液，而生化气血者也。其有不得于隐情委曲之事，忧思郁结，则心脾俱伤，而无生化转运之力，以致胃病食减。若在女子，尤多此病，气郁血耗，则月事不下也。久而传变，其血枯生风，虚阳化火，风火消烁肌肉，而脾土败矣。土败则肺金无生气，乃成息贲，息贲者，气馁而喘促，传变至此，金水亦枯，无论男女，皆死不可治也。凡经候二便之病，经义皆谓之不得隐曲，推其源，总由心脾郁结之所致也。三阳者，太阳也。其腑为膀胱，主藏津液而出小便，其经主一身之表而统营卫，外邪多由太阳经而入营卫，则发寒热之病。阳病者，上行极而下，故邪不解则下走，而营气不从，逆于肉里，乃生痈肿，伤及经脉，则为痿、为厥、为 。 者，小腿后太阳经脉所行之处。 音渊， 痛也。又其传变，则皮肤枯索而不泽，以太阳之气荣于皮毛，气不荣则枯也。又传为 疝者，其邪由经入腑，牵连阴筋，肾子顽木，名 疝也。

　　一阳 二阳一阴

　　一阳发病，少气，善咳，善泄，其传为心掣，其传为膈。二阳一阴发病，主惊骇，背痛，善噫，善欠，名曰风厥。

　　一阳者，少阳也。为生阳之气所从出，故病则少气；清阳失于转旋，肺不清肃下降，逆而善咳；木气不达，郁于土中，其气下陷，故善泄泻也；其传为心中若掣者，肝胆为风木，风木之气扰动血脉，以心主血脉故也；其传为噎膈者，少阳为枢，枢不转而三阳之气皆逆，与痰涎胶结于膈也。二阳者，阳明胃，一阴者，厥阴肝，二者同病，肝主惊，胃病闻木音则惕然而惊，故主惊骇；胃不和，则肺气不顺，故背痛；中脘浊壅，故善噫也；呵欠本肾所主，今阳不转旋，阴气引之下行，故胃病亦有善伸数欠也。胃为脏腑之海，而肝气横逆于中，则一身内外之气，皆厥而不顺，肝为风木，故名风厥，是内风乘胃，牙关紧急而厥也。

　　二阴一阳 三阳三阴

　　二阴一阳发病，善胀，心满，善气。三阳三阴发病，为偏枯痿易，四肢不举。

　　二阴者，少阴也，一阳者，少阳也。少阳为阳经之枢，少阴为阴经之枢，阴阳枢纽皆病，则六经开阖失职，升降因之不调，而气郁勃，故病善胀心满而善气也。善气者，浊气时从便出，俗谓之屁，以阳明不阖之故，然胀满亦可以暂宽也。三阳者，太阳也，三阴者，太阴也。太阳为开而主表，太阴为开而主里，二经俱病，则阴阳表里之气皆窒塞不开，而经脉不得周流，乃病偏枯痿易。偏枯是身半边偏废，痿易者，肢痿或左或右，变易不定也。以上举三阴三阳发病之证，其因则有内伤外感之异，当详辨也。

　　阴争于内阳扰于外

　　阴争于内，阳扰于外，魄汗未藏，四逆而起，起则熏肺，使人喘鸣。阴之所生，和本曰和。是故刚与刚，阳气破散，阴气乃消亡；淖则刚柔不和，经气乃绝。

　　此总结上文之义也。阴主内，阳主外，二气偏亢，则内外争扰，察其现证，知病之在阴在阳也。阳扰于外者，腠理开泄，肺气不固，魄汗不藏，流而不止也；阴争于内者，阴性凝敛，使阳不得循经周布，而四肢厥逆，其中阳内冲而起，化火熏肺，则肺气喘鸣，是皆阴阳不和，内外格拒之故也。阴之所生句下，必有脱文。盖阴阳之道，互相生化，阴之所生，其本在阳，阳之所化，其本在阴，要必推其所本而和之，则曰和也。如偏亢者，泻以和之；不足者，助以和之。是故阳亢为刚，若再与之刚，则为亢极而阳气破散，阳散不能生阴，则阴亦消亡矣；若阴已平而又益之，如积水成淖，则刚柔不和而阳沉伏，其气不得至经，乃至偏绝，此皆不知和之之道也。

　　生死证

　　死阴之属，不过三日而死；生阳之属，不过四日而死。所谓生阳死阴者，肝之心，谓之生阳；心之肺，谓之死阴；肺之肾，谓之重阴；肾之脾，谓之辟阴，死不治。

　　此明脏病相传生死之证，不外阴阳之理也。属者，病所归也。肝之心者，木生火也，故谓之生阳，其病不过四日而已，盖一日木生火，二日火生土，三日土生金，四日金生水，则五脏生气周流而病已，故名生阳也；心之肺者，火克金也，二日金克木，三日木克土，土败而后天根本绝则死，故名死阴也；肺之肾者，金本生水，但金水皆阴，故名重阴，而无火土生阳之气也；肾传脾，是阴水反来侮土，土本克水，反受其侮，则土无生阳之火可知，故名辟阴，辟，偏也，重阴偏阴而无阳，故皆死不可治也。良以脾胃为生化气血之源，火为土母，木为火母，故病之相传，以木火土相生，则正气旺而病邪退，其火土气败，则死不可治矣。

　　结阳 结阴 二阳结 三阳结 三阴结 一阴一阳结

　　结阳者，肿四肢；结阴者，便血一升，再结二升，三结三升；阴阳结斜，多阴少阳，曰石水，少腹肿。二阳结，谓之消；三阳结，谓之隔：三阴结，谓之水；一阴一阳结，谓之喉痹。

　　此言阴阳郁结而发病者。四肢为诸阳之本，阴阳经脉交接于四肢之末，阳结不得交通于阴，故四肢浮肿也；若营阴结者，营主血，结则血不归络流通，遂漫溢妄行，由便而下，所谓阴络伤则血内溢也，故结甚则下血甚矣；若阴阳皆结而有偏斜，其阴结多阳结少，则成石水，少腹肿，盖三焦外是营卫，阳所主，三焦内是腑脏，阴所主，阴阳皆结，则三焦水道不利，其阴结多，故水下壅而少腹肿，按之坚如石也。二阳者，阳明胃也，阳结而化邪火，乃成中消之病，多食易饥，而肌肉消瘦也；三阳者，太阳也，太阳主开，其气结不得外达于表，则阻隔于内，或致饮食难下，而便不通也；三阴者，太阴也，亦主开，其气结则脾不转运，肺不输布，水饮蓄而成病也；一阴者，厥阴也，一阳者，少阳也，甲乙木也，木郁则火发，上灼于喉，而成喉痹，以肝脉循喉后故也。

　　有形无形痛与不痛

　　《灵枢·寿夭刚柔篇》少师曰：病在阳者，名曰风；病在阴者，名曰痹；阴阳俱病，名曰风痹。病有形而不痛者，阳之类；无形而痛者，阴之类也。无形而痛者，其阳完而阴伤之也，急治其阴，无攻其阳；有形而不痛者，其阴完而阳伤之也，急治其阳，无攻其阴。阴阳俱动，乍有形，乍无形，加之烦心，名曰阴胜其阳，此谓不表不里，其形不久。

