<!-- { "loadSidebar": true } -->
　　寒热者，阴阳之偏气也。阴阳两平，则气血温和，而流行无患。若寒性凝敛，故气血寒则泣而不流，泣者，涩也，温之则寒消而去，气血方和。如其不和，则必相倾相并，若气并于阳为血虚，血并于阴为气虚，以偏并一边，即有一实一虚也。盖气血流行于经络，内外相输，循环不已，细者为孙络，络与孙络之气血，俱输于十二经，以行周身者也。其血与气并走一处，此处即为实焉。故如并走于上则上实，上实则下虚而为大厥，厥则暴死，气复反则生，不反则死。然其所以相倾相并者，必有外感、内伤之因，要必求其所因而调之。此当与脏腑门《太阴阳明论》所云更虚更实之理，参合观之。

　　帝曰：实者何道从来？虚者何道从去？虚实之要，愿闻其故。岐伯曰：夫阴与阳，皆有俞会，阳注于阴，阴满之外，阴阳匀平，以充其形，九候若一，命曰平人。夫邪之生也，或生于阴，或生于阳。其生于阳者，得之风雨寒暑，其生于阴者，得之饮食居处，阴阳喜怒。

　　凡病必辨阴阳虚实为纲要。阴阳经络有俞穴交会，气血由之互相贯注，阳经注于阴，阴经满溢，复归于阳，脉中脉外，营卫脏腑，表里周流，阴阳匀平，以充其形，故其三部九候之脉，若一气所贯而不参差，如是命曰平人，为无病也。若夫邪之生也，外感风雨寒暑，则必先伤阳分，及久而深入，方伤于阴；若饮食起居，情欲喜怒，则先伤气血脏腑，为阴分也。此以表里分阴阳，为生病之端也。

　　外感内伤各分阴阳

　　帝曰：风雨之伤人奈何？岐伯曰：风雨之伤人也，先客于皮肤，传入于孙络，孙络满，则传入于络脉，络脉满，则输于大经脉，血气与邪，并客于分腠之间，其脉坚大，故曰实。实者，外坚充满，不可按之，按之则痛。帝曰：寒湿之伤人奈何？岐伯曰：寒湿之中人也，皮肤不收，肌肉坚紧，营血泣，卫气去，故曰虚。虚者，聂辟气不足，按之则气足以温之，故快然而不痛。

　　此以外邪之阴阳而分虚实也。风为阳邪，故先客皮肤卫分，卫为阳也，入于孙络，而传络脉，然后输于大经营分血脉之中，则血气与邪并居于分腠之间，其脉坚大，故曰实。实者，以邪结脉中而外坚充满，故不可按，按之则痛也。若寒湿阴邪所伤者，皮肤弛而不收，以其卫阳不固，阴邪得伤肌肉，而营居肉中，故肌肉坚紧而营血涩，故曰虚，由阳气虚也。聂辟者，馁乏之状，《灵枢·根结篇》云：血气枯竭，肠胃聂辟也。此以阴邪伤阳，按之则阳动，足以温之，故快然而不痛也。

　　帝曰：阴之生实奈何？岐伯曰：喜怒不节，则阴气上逆，上逆则下虚，下虚则阳气走之，故曰实矣。帝曰：阴之生虚奈何？岐伯曰：喜则气下，悲则气消，消则脉空虚，因寒饮食，寒气熏满，则血泣气去，故曰虚矣。

　　此言内伤之虚实也。喜怒不节，则心志扰动，使阴气上逆而下虚，下虚则阳气走之者，亦从上走也，即前所云血与气并，故曰实矣。若喜则气下行，悲则气消耗，故脉空虚，因寒饮食之寒气，乘虚熏满于中，则血得寒而凝涩，阳气因之而去，故曰虚矣。大抵怒则气逆为实，喜与悲则气下消为虚。皆由情志妄动，致阴阳偏倾而为虚实，下文更详明之。一曰喜则气散，恐则气下，盖气散亦从下泄也。

　　阳虚外寒 阴虚内热 阳盛外热 阴盛内寒

　　帝曰：经言阳虚则外寒，阴虚则内热，阳盛则外热，阴盛则内寒，不知其所由然也。岐伯曰：阳受气于上焦，以温皮肤分肉之间，今寒气在外，则上焦不通，上焦不通，则寒气独留于外，故寒 。帝曰：阴虚生内热奈何？岐伯曰：有所劳倦，形气衰少，谷气不盛，上焦不行，下脘不通，胃气热，热气熏胸中，故内热。帝曰：阳盛生外热奈何？岐伯曰：上焦不通利，则皮肤致密，腠理闭塞，玄府不通，卫气不得泄越，故外热。帝曰：阴盛生内寒奈何？岐伯曰：厥气上逆，寒气积于胸中而不泻，不泻则温气去，寒独留，留则血凝涩，凝则脉不通，其脉盛大以涩，故中寒。

　　此明阴阳、表里、虚实、寒热之病，统外感、内伤而言也。阳受气于上焦者，言卫阳出于胸中之宗气而行脉外，以温皮肤分肉之间，今因外感寒气，则上焦阳气不得通行，而寒气独留于外者，是卫阳虚而发寒 ，故谓之阳虚则外寒也；阴虚生内热者，有所劳倦，致形气衰少，胃中谷气不盛，而清阳不周布于上焦，则浊壅不降，下脘因之不通，胃气郁而成热，热气熏胸中，是因劳扰耗津液，故谓之阴虚生内热也；阳盛生外热者，以上焦之气不得通利，致皮肤致密，腠理闭塞，玄府不通，玄府者，毛窍也，以其外邪闭郁，卫阳实而不能泄越，故谓之阳盛则外热也；阴盛生内寒者，因情志妄动，其气厥逆不顺，而耗伤阳和，其阴寒积于胸中而不泻，则温气去而寒独留，其血因寒而凝涩，脉者血之府，血凝故脉不通畅而盛大以涩也，此因阳伤而阴浊壅盛，以成中寒之病，故谓之阴盛则内寒也。盖外寒外热，同是外感之病，如仲景所论，而有阴阳虚实不同也；内热内寒，同是内伤之病，如仲景所论，而有伤津液、伤阳和之异也。《内经》举其纲要，而仲景详辨证治，为后学津梁，故仲景云撰用《素问》者，其所论皆本于《内经》义理也。后学虽悟《内经》义理，而不读仲景之书，必不能善其用，所以仲景为中古之医圣。近世罕有知仲景之道者，故医风日趋于下矣。

　　五脏为本

　　帝曰：夫子言虚实有十，生于五脏，五脏五脉耳。夫十二经脉，皆生其病，今夫子独言五脏。夫十二经脉者，皆络三百六十五节，节有病，必被经脉，经脉之病，皆有虚实，何以合之？岐伯曰：五脏者，故得六腑与为表里，经络支节，各生虚实，其病所居，随而调之。病在脉，调之血；病在血，调之络；病在气，调之卫；病在肉，调之分肉；病在筋，调之筋；病在骨，调之骨。

　　五脏各有虚实，故共有十也。帝即指前所云五有余五不足之言而问，谓五脏止阴经五脉，而阴阳共有十二经，经皆有络，络有三百六十五节，凡有病必遍被于经络，皆有虚实之分，今独言五脏之虚实，何以合十二经络、三百六十五节之数乎？岐伯言脏腑经络，本出一源，五脏与六腑为表里，是脏为根，腑为干，经络血脉等皆枝叶也，则经络支节之病之虚实，总不出五脏之虚实也，故随其病之所居而调之，则一以贯之矣。如病在脉，调之血者，以脉为血之府，而属于营，血脉，心所主也；病在血，调之络者，以血在络中，故络伤则血溢，上言脉即经脉，经络血脉，本属一体，以其道路而言，名经络，以其流行而言名血脉也；病在气，调之卫者，卫气行于脉外而固表，肺所主也，以其昼则行阳二十五度，夜则行阴二十五度，如不循度，为不调也；病在肉，调之分肉者，肌肉脾所主，统属营卫，故当运脾以通调营卫，其分肉自和矣；病在筋，调之筋者，筋肝所主也，使肝气血调和，则筋病自愈矣；病在骨，调之骨者，骨肾所主也，使肾脏阴阳充足，精气周流，则骨病自愈也。是故营卫气血、经络支节、肌肉筋骨之病，总不外乎五脏，审五脏之虚实，而凡病之虚实在其中矣。

　　络满经虚 络虚经满

　　《素问·通评虚实论》又曰：所谓重实者，言大热病，气热脉满，是谓重实。经络皆实，是寸脉急而尺缓也，滑则从，涩则逆也。夫虚实者，皆从其物类始，故五脏骨肉滑利，可以长久也。络气不足，经气有余者，脉口热而尺寒也，秋冬为逆，春夏为从。经虚络满者，尺热满，脉口寒涩也，此春夏死，秋冬生也。络满经虚，灸阴刺阳；经满络虚，刺阴灸阳。

　　此承上言邪盛为实者，以明脉象而辨证之逆从也。如大热病，气热而脉满，其邪与气血相并，则谓之重实也。经在营分主血，络在卫分主气，经络皆实，则气血皆受邪，寸脉急强而尺和缓者，以经络皆受邪，营卫之气上逆也。滑者，气血流利，其邪易解，为从；涩者，邪与气血胶结，难解，为逆也。夫虚实者，阴阳气血偏倾，皆从其物类而始。如阴邪从于阴，则阴实而阳虚，阳邪从于阳，则阳实而阴虚，阳为卫为气，阴为营为血也。若无邪伤而阴阳气血和平，周流于五脏骨肉，自然滑利而无瘀涩之病，可以长久而生也。若邪客于经，则经气有余，络气不足，经为营，营行脉中，故脉口热而现数脉也；络为卫，卫行脉外，络虚，故尺肤寒也。此所谓从阴阳之类者也。脉口，统指两手寸夫尺之脉，亦名寸口，亦名气口。以脉数知为热，而经有余也；尺肤不热知为寒，而络不足也。若尺亦以脉言，岂有一脉流行，而分寒热两截者乎？且言络不足，明指卫气之行脉外者，岂非尺肤乎？若上文滑涩二字，统该脉与尺肤而言，故又言五脏骨肉滑利，可以长久也。其络不足，经有余者，阴已偏胜，又遇秋冬阴旺，则阳偏绝，故为逆，春夏阳旺得助，故为从也。其经虚络满者，可类推矣。故络满经虚者，当灸阴补经，刺阳泻络；经满络虚者，当刺阴泻经，灸阳补络，而用药之法亦然矣。

　　经络营卫皆虚

　　帝曰：何谓重虚？岐伯曰：脉气上虚尺虚，是谓重虚。虚谓气虚者，言无常也。尺虚者，行步 然；脉虚者，不象阴也。如此者，滑则生，涩则死也。

　　此承上言精气夺为虚者，以辨脉证也。经络皆虚，谓之重虚，上云气虚者，肺虚也，言其虚无常处也，或虚在经络，或虚在脏腑，而统曰肺虚，以肺主一身之气故也。今明重虚之义，而经络皆虚，经络皆虚，则阴阳皆虚，阴阳皆虚，则营卫脏腑俱在其中矣。是故尺肤虚软，则卫虚而络虚，其行步 然者，怯弱之状也；脉虚者，经虚也，经虚则营血虚，营血为阴，脉本沉静柔和而充满，今其虚也，脉或空大，或强急，不象阴柔之脉也。凡此重虚者，其脉与尺肤滑者，气血流利，尚可培养而生；如涩者，气血皆枯，并有邪滞，则死矣。此滑涩二字，与上节同义。上节言从逆，即生死之兆也。

　　辨生死

　　帝曰：寒气暴上，脉满而实，何如？岐伯曰：实而滑则生，实而逆则死。帝曰：脉实满，手足寒，头热何如？岐伯曰：春秋则生，冬夏则死。脉浮而涩，涩而身有热者死。

