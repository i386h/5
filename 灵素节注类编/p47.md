<!-- { "loadSidebar": true } -->
　　伤寒一日，巨阳受之，故头项痛，腰脊强；二日，阳明受之，阳明主肉，其脉挟鼻络于目，故身热目疼而鼻干，不得卧也；三日，少阳受之，少阳主胆，其脉循胁络于耳，故胸胁痛而耳聋。三阳经络皆受病，而未入于脏者，故可汗而已。四日，太阴受之，太阴脉布胃中，络于嗌，故腹满而嗌干；五日，少阴受之，少阴脉贯肾络于肺，系舌本，故口燥舌干而渴；六日，厥阴受之，厥阴脉循阴器而络于肝，故烦满而囊缩。三阴三阳、五脏六腑皆受病，营卫不行，五脏不通，则死矣。其不两感于寒者，七日，巨阳病衰，头痛少愈；八日，阳明病衰，身热少愈；九日，少阳病衰，耳聋微闻；十日，太阴病衰，腹减如故，则思饮食；十一日，少阴病衰，渴止不满，舌干已而嚏：十二日，厥阴病衰，囊纵，少腹微下，大气皆去，病日已矣。帝曰：治之奈何？岐伯曰：治之各通其脏脉，病日衰已。其未满三日者，可汗而已；其满三日者，可泄而已。

　　此明表邪自浅入深之次序也。盖人身阳气，卫外而为固者，卫气昼行于阳，夜行于阴，行于阴则表阳虚，邪得乘虚而内侵。卫气一日出入一次，故邪一日内侵一经，而六经是浅深之层次，故至第六日，深入第六层厥阴之经也。太阳为第一层，其经脉自足行腰背上头，故头项痛，腰脊强，余皆观其病状，知其邪在何经。若六经腑脏皆受邪，营卫闭塞不行，五脏之气不通，则死，故死皆以六七日间，此言其邪重者也。若非阴阳两感之邪，但由阳经递传阴经，而未伤脏腑，则七日元气来复，而邪亦逐日渐衰，故至十二日后，病可愈也。

　　若治之，必疏其经络，以通达脏气之脉，则邪可衰去。如未满三日，邪在阳经，可发表而汗之；已满三日，邪之阴经，当从阴分泄之。泄之者，或腑气不通，则通其腑，而阴经之邪，可随之而泄矣。盖阴经在里，不能发汗也。《灵枢·邪客病形篇》曰：邪中阴经而入脏，脏气实，邪不能客，则还之于腑。可知邪由阴经而归胃腑者，其脏气必实。如仲景所论少阴证用承气汤者是也。其脏气虚者，邪由阴经入脏，必死矣。若由阳经而入腑者，亦为实证也。然经文止明其常理如此，而邪之传变无定，固不可拘执日数而治。所以仲景着论，要必先辨脉证，知其邪在何经何腑，或虚或实，随宜施治，立法最为精详，是故学人首当究心，奉为圭臬也。

　　卷七　热病

　　两感证

　　帝曰：其病两感于寒者，其脉应与其病形何如？岐伯曰：两感于寒者，病一日，则巨阳与少阴俱病，则头痛口干而烦满；二日，则阳明与太阴俱病，则腹满身热，不欲食，谵语；三日，则少阳与厥阴俱病，则耳聋囊缩而厥，水浆不入，不知人，六日死。帝曰：五脏已伤，六腑不通，营卫不行，如是之后，三日乃死，何也？岐伯曰：阳明者，十二经脉之长也，其血气盛，故不知人三日，其气乃尽，故死矣。

　　此又申明两感病状，必死之理也。阴阳两经内外俱受邪，故一日而至三日，则邪遍阴阳六经。帝谓既已邪遍六经，内外五脏已伤，故不知人事，六腑不通，故水浆不入，而营卫之气已不行矣，又必待三日方死何也。岐伯言阳明胃经，气血俱盛，邪虽遍于内外，阳明气血未尽，至第六日气尽方死也。

　　卷七　热病

　　遗邪

　　帝曰：热病已愈，时有所遗者，何也？岐伯曰：诸遗者，热甚而强食之，故有所遗也。若此者，皆病已衰，而热有所藏，因其谷气相薄，两热相合，故有所遗也。帝曰：治遗奈何？岐伯曰：视其虚实，调其逆从，可使必已。帝曰：病热当何禁之？岐伯曰：病热少愈，食肉则复，多食则遗，此其禁也。

　　病初愈，余热藏于血气中而不觉，因食助气，则两热相合，故食肉病必复发，多食谷则邪遗留，致淹缠不能脱体，故当戒口，稀粥调理为要也。

　　卷七　热病

　　温暑之分

　　凡病伤寒而成温者，先夏至日为病温，后夏至日为病暑。暑当与汗皆出，勿止。

　　此言感邪有重轻，病发有迟早不定也。如上所云一日太阳受之者，感邪而即病者也。其有邪伏而不即发，则必随时令之气变化为病，如《通天论》所云：冬伤于寒，春必温病。是故病发于先夏至日名温，发于后夏至日名暑，以其气变，故病不同，教人分别而治也。为因冬令气寒，春令气温，至夏至日，则阳极阴生，地气升而天气降，故夏至前温热为阳邪，夏至后地气升而化湿，湿火合气，则名为暑。故暑病自汗，其湿外泄，热亦得散，当与汗皆出而勿止之，若止其汗，则湿遏其热，病必重矣。故暑与温热之病，治法不同也。

　　卷七　热病

　　肝热证

　　《素问·刺热篇》云：肝热病者，小便先黄，腹痛，多卧，身热，热争则狂言及惊，胁满痛，手足躁，不得安卧。庚辛甚，甲乙大汗，气逆则庚辛死。刺足厥阴、少阳。其逆则头痛员员，脉引冲头也。

　　此即明伏邪发病之证也。凡邪自外受者，必先现表证，如太阳病，发热、恶寒、头痛之类也。此言肝热病者，正明伏邪化热，自内而发，故先现里证。以肝主遗溺癃闭，故肝热病发，小便先黄也；腹痛、多卧、身热者，脾位于腹而主肌肉，脾困则嗜卧，肝病必然延及于脾也；热邪内扰，神魂不安，狂言惊惕，胁痛，手足躁，不得卧，皆心肝经现证，以木火同气也。胆为甲木，肝为乙木，故甲乙日时而木气旺，得大汗而邪解也；庚辛，金也，金来克木，故庚辛日时，其病必甚，若正不胜邪而气逆者，至庚辛而木气绝，则死矣。刺足厥阴肝、少阳胆二经，以泄其邪。若其邪气上逆，则头痛员员，脉引冲头者，员员，头中旋转之状，以肝脉循喉后，上至巅顶故也。

　　卷七　热病

　　心热证

　　心热病者，先不乐数日，乃热，热争则卒心痛，烦闷，善呕，头痛，面赤，无汗。壬癸甚，丙丁大汗，气逆则壬癸死。刺手少阴、太阳。

　　五脏生阳之气，始于肝木，木生火，火生土，土生金，金生水，水又生木，如是生生不息，则安健无病，义详禀赋源流门首节矣。若邪伏于血气之中，必随生阳之气而动，动甚则病发。故其发也，随气流行，亦无定处，所以《难经》言温病之脉，行在诸经，不知何经之动也，各随其经之所在而取之。故必观其现证，方知其邪发于何经。今经文按生气之序，以列其证，故首列肝，次以心、脾、肺、肾也。如仲景所论，邪之传变，亦无一定，正可与经参合互证，以明其理也。假如邪热由心经而发，则先不乐数日，即懊 也；热争气逆，则卒然心痛而更烦闷；犯胃，则呕；心与小肠为表里，小肠经脉上头面，热邪由里出表，故头痛面赤；腠理闭，则无汗。壬癸，水也，小肠为丙火，心为丁火，水克火，故壬癸则病甚；丙丁自旺，得大汗而解；如其气逆，则壬癸水旺火绝而死矣。刺手少阴心、太阳小肠经，以泄其邪也。或曰：此篇分五脏热病，岂无从外传里之邪，而子尽解作伏邪内发可乎？余曰：外邪传里，如前篇所云一日太阳受之，以至六日厥阴受之，已历历详明矣。此篇云小便先黄，心先不乐数日，乃热等，皆先现里证，而后发病，岂非从内而发之伏邪乎？且前篇论热邪所遗，当禁肉食，其义理已尽矣，乃又言凡病伤寒而成温者一节，本此篇之提纲也。其云肝热病以下，即明先夏至日病温之证，温甚即为热病也。后人不审以《刺热》名篇，将提纲割列前篇，细观文义，实同赘辞。

　　盖篇首既言人之伤于寒也，则为病热，而义理发挥已尽，乃又言凡病伤寒而成温，岂非赘乎？可知其要义在先夏至、后夏至两句，是专论伏邪随气候变病之理。由此观之，岂非为此篇之提纲，由后人割裂所误哉！更观此篇下文总结云：肝热病者，左颊先赤一节，教人乘伏邪未发，而见其色现即刺之，名曰治未病，岂不尤为可证乎？且此言五脏之病，必得旺气时日，而邪始能由里达表，汗出而解，正与彼之自太阳传厥阴者，有一出一入之分，故此特标肝热病、心热病，正明其邪由里出表，与彼之自表传里，为对待文本也。奈何读者、注者，皆茫然不辨，亦疏忽甚矣。更有昧者，谓无伏邪发病之理，则于此等经义，不必与言矣。

　　卷七　热病

　　脾热证

　　脾热病者，先头重，颊痛，烦心，颜青，欲呕，身热，热争则腰痛，不可用俯仰，腹满泄，两颔痛。甲乙甚，戊己大汗，气逆则甲乙死。刺足太阴、阳明。

　　头重颊痛，与头痛不同，头痛者，邪在三阳经，此邪在太阴，欲出阳明而不得达，因而郁闷，故头重颊痛；烦心、颜青、欲呕，皆邪结阴分，不能出表，欲达不达，争扰于中，故又腹满而泄利，腰痛不可俯仰，两颔痛，经络气血皆壅闭故也。其病甚、与汗、与死，例上可知矣。刺足太阴脾，足阳明胃经，以泄其邪。

　　卷七　热病

　　肺热证

　　肺热病者，先淅然厥，起毫毛，恶风寒，舌上黄，身热，热争则喘咳，痛走胸膺背，不得太息，头痛不堪，汗出而寒。丙丁甚，庚辛大汗，气逆则丙丁死。刺手太阴、阳明，出血如大豆，立已。

　　皮毛，肺之合也，热邪郁于肺，阳气不达于皮毛，故先淅然如水洒身而厥冷；毛竖，恶风寒，状似外感，而实由内热闭其阳气，故舌黄身热，若初感外邪而非内热，其舌必白也；故热甚气逆则喘咳，痛走胸膺背，不得太息，全是肺脏热闭之证；头痛不堪者，内火不得发泄，直上冲脑而痛，故曰不堪，与外邪在经之头痛不同也；郁极而腠开汗出，则热散身寒也。其甚、其汗、其死，义皆同上。刺肺与大肠经出血，以泄其邪。

　　卷七　热病

　　肾热证

　　肾热病者，先腰痛， ，苦渴，数饮，身热，热争则项痛而强， 寒且 ，足下热，不欲言，其逆则项痛，员员淡淡然。戊己甚，壬癸大汗，气逆则戊己死。

　　刺足少阴、太阳。

　　腰为肾之府，热邪将发，故先腰痛； 者，邪郁筋骨间也；苦渴数饮，内热劫津也；热争则项痛而强，邪欲外出太阳经而不得达，故 寒且 ，足下反热，皆太阳经气壅闭故也；有无可奈何之苦，故不欲言；邪气上逆则项更痛，员员淡淡者，一身不能自主，莫可形容之病也。其甚、其汗、其死，与上同。刺肾与膀胱经泄其邪。

　　诸汗者，至其所胜日，汗出也。

　　此总结上文，重申其邪内伏，必得脏气胜旺之日，邪始外达，汗出而愈。

　　卷七　热病

　　未发先现色

