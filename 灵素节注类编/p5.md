<!-- { "loadSidebar": true } -->
　　七损八益者，女子二七而天癸至，七七而天癸竭；男子二八而天癸至，八八而天癸竭，此阴阳气血生旺衰竭之节度也。能知此理，则可顺夫阴阳二气之损益而调之；不知用此，则日以耗损，未老先衰。是故常人至年四十，而阴气自半，正如一日而过午之时，起居衰矣；迨至五十、六十，则渐败，遂有种种病态也。原其所禀，同出阴阳五行之气，知调养与不知，则成强老之异名也。智者察其同禀之理气，是为知本，以调养而固之；愚者察其强老之异态，乃用饮食资助，是为图末。治本，则有余为益；图末，则不足为损。有余，则老者复壮，壮者益治。是以圣人为无为之事，即治本之道，所谓恬淡虚无，真气从之也。图末者，如药饵培补之类，终不免于衰老。盖药饵只能培后天，而劳于有为之事，则先天日以消耗也。能固其本，则可与天地同寿而无穷。故圣人之自治其身者如此。斯言长生可以修养而至，即老子虚无自然之仙道也。广成子曰：毋劳尔形，毋摇尔精，乃可以长生。则是恬淡虚无四字，义理俱尽矣。

　　卷一　摄养为本总论

　　经解

　　《素问·四气调神论》曰：春三月，此谓发陈。天地俱生，万物以荣。夜卧早起，广步于庭，被发缓形，以使志生，生而勿杀，予而勿夺，赏而勿罚，此春气之应，养生之道也。逆之则伤肝，夏为寒变，奉长者少。

　　养气而曰调神者，神为气主，神不清静，则气不能调。是故天道清静无为，而其春生、夏长、秋收、冬藏，出于阴阳升降自然之气，故能循环不息。人禀天地之气以生，故当随顺天地气机，以为养生之道也。发陈者，升发冬藏之陈气，生机始萌。故调气者，当夜卧早起，以及赏而勿罚，皆顺其生机，以应春气者也。如逆之则伤肝，以肝属木，主春令，生气既伤，则无以资长夏气；而夏令属火，木伤不能资长心火，故交夏反为寒变之病，以其奉长者少，乃阳伤而阴邪起也。

　　夏三月，此谓蕃秀。天地气交，万物华实。夜卧早起，无厌于日，使志无怒，使华英成秀，使气得泄，若所爱在外，则夏气之应，养长之道也。逆之则伤心，秋为 疟，奉收者少。冬至重病。

　　夏至阳极阴生，则阴气上升，阳气下降，阴阳相交，万物生化，蕃茂秀丽，花英盛满，将以成实。此时气候始变，故当随顺其机，夜卧早起，避暑热以纳清气；无厌日长而贪眠，致神气昏困；使志无怒，怒则阳火暴逆不和，和则其气得以疏泄；若所爱在外者，皆顺其发泄之意，勿使郁遏，为养生之道也。心属火，主夏令，如逆之则伤心气，暑邪乘虚客之，其时腠开汗泄，则不之觉，至秋凉风外加，则暑邪内发，而成 疟。 疟者，缠绵难愈，以其暑湿内闭，秋风外束故也。若此而资奉秋收之气既少，则冬令为病更重矣。

　　秋三月，此谓容平。天气以急，地气以明。早卧早起，与鸡俱兴，使志安宁，以缓秋刑，收敛神气，使秋气平，无外其志，使肺气清，此秋气之应，养收之道也，逆之则伤肺，冬为飧泄，奉藏者少。

　　暑退凉生，容象清肃，阴阳均平，故谓容平。天气以急者，收整肃洁之象也，地气以明者，郁勃秽恶消散也。故当早卧，以避风露，早起以资爽气，以及无外其志，使肺气清，皆应其收肃之气机，为养生之道也。肺属金，主秋令，如逆之则伤肺。肺伤则肾无资生之气，而肾主闭藏，二便为肾之门户，闭藏无权，则门户失守，而大肠为肺腑，脏伤则腑气不固，而食未消化，即从下泄，名飧泄也。此由奉藏之气少，致肾失司而肠不固也。

　　冬三月，此谓闭藏。水冰地坼，无扰乎阳。早卧夜起，必待日光，使志若伏若匿，若有私意，若已有得，去寒就温，无泄皮肤，使气亟夺，此冬气之应，养藏之道也。逆之则伤肾，春为痿厥，奉生者少。

　　冬三月，天气尽入于地，故万物归藏。阴寒令行，则水冰地裂，阳既潜伏，不可扰动。早卧晚起，避寒就温，以防外邪。使志若伏、若匿等者，皆顺其闭藏之候，为养生之道也。然就温暖，亦不可太过，使开泄皮肤，夺其阳气。是逆其闭藏之令，则伤肾，肾伤不能生肝木，肝主筋，筋病则为痿为厥，以其失于闭藏，则奉生之气少也。

　　天气清净光明者也，藏德不止，故不下也。天明则日月不明，邪害空窍，阳气者闭塞，地气者昌明，云雾不精，则上应，白露不下交通，不表万物命，故不施，不施，则名木多死。恶气不发，风雨不节，白露不下，则菀 不荣，贼风数至，豪雨数起，天地四时不相保，与道相失，则未央绝灭。惟圣人从之，故身无奇病，万物不失，生气不竭。

　　此举天地气化，表人身失养之病，以明天人合一之理，以证上文之义也。夫积阳为天，藏德者，蓄积之义；不止者，健运不息，故永不下坠也。天地为阴阳之体，日月为阴阳之用，天气光明，由于日月，设天自明其明，则日月反不能明，体用倒置，犹夫人之邪害空窍而昏蒙也。何也？空窍本清阳之气所行，若体用倒置，则阳气闭塞而不宣，地之浊气上冒而昏蒙不明，正如人之邪害空窍也。故其上应，则云雾浊而不精，而白露壅遏，不下交通。盖云为地之阳气上升，露为天之阴气下降，阴阳之气闭塞郁冒，而不相交通，则不能表万物之命而施生化。表者，舒展之谓。以故草木多枯 而死。乖恶之气不得发散，则贼风数至，豪雨数起，四时气化无序，与道相失矣。若人能恬澹虚无，不劳心神，如天之清净无为，藏德蓄积，自然日月并明，阴阳之气健运，而生化不息也。如其情欲劳扰，则性天自用其明，正如日月之反不明，而体用倒置，则一身气血错乱而不生化，必至未央而绝灭。未央者，未到中央，犹未及半之谓，未到中年而夭亡也。惟圣人恬淡虚无，而体静用明，故能从天地化机，补偏救弊。不失其道，则身无奇病，亦如天地气化不乖，则万物不失其命，而生生之气不竭也。志于养生者，可不究心此理哉。

　　逆春气，则少阳不生，肝气内变；逆夏气，则太阳不长，心气内洞；逆秋气，则太阴不收，肺气焦满；逆冬气，则少阴不藏，肾气独沉。

　　此承上文，言不顺天地气化而致病者。故逆春气，则少阳不能发生，人身少阳之气，由肝出胆，故胆经称少阳，阳不发生，而肝胆为表里，故肝气内变为病也；逆夏气，则太阳不能长旺，以肝木生心火为太阳，小肠为心腑，故称太阳经，与心为表里，阳不长旺，故心气内虚，若空洞无主也；逆秋气，则太阴气不收肃，太阴者肺也，肺失清肃，则虚火上逆，故病焦灼而胸满也；逆冬气，则少阴不藏，少阴者肾也，肾主闭藏，为生气之源。盖元阳根于至阴，如坤下起复，既逆冬气而乏藏纳，则生发之气少，犹坤下不能起复，故肾气独沉，而春阳不能升旺矣。此以肝、心、肺、肾四脏，主春、夏、秋、冬、生、长、收、藏之气，而分少太阴阳，与手足三阴三阳经之分少太者，各有义理不同。以春夏阳升，主生长，故言少阳、太阳；秋冬阳降主收藏，故言太阴、少阴，由阳辟而阴阖也。可知脏为根本、为体，腑与营卫经络为枝叶、为用也。故下文言春夏养阳，秋冬养阴者，顺其阖辟之气，以养根本也。顺其阖辟，必当调之和之，非补之助之之谓。上言逆之者，逆其阖辟之气，则绝其生化之机，故伤之为甚，而生百病矣。

　　夫四时阴阳者，万物之根本也。所以圣人春夏养阳，秋冬养阴，以从其根，故与万物沉浮于生长之门。逆其根，则伐其本，坏其真矣。故阴阳四时者，万物之终始也，死生之本也。逆之则灾害生，从之则 疾不起，是谓得道。道者，圣人行之，愚者佩之。从阴阳则生，逆之则死，从之则治，逆之则乱。反顺为逆，是谓内格。

　　是故圣人不治已病治未病，不治已乱治未乱，此之谓也。夫病已成而后药之，乱已成而后治之，犹渴而穿井，斗而铸兵，不亦晚乎？此总结上文顺时调养之理法也。人与万物，同禀阴阳气化而生。而阴阳出于太极，故阴阳互相为根。春夏阳令则养阳，秋冬阴令则养阴，是养其根本，则太极之生机不息，而与万物并育，为生长之门户也。如逆之则伐其根本，坏其天真矣。故阴阳四时者，万物由之而生化，终而复始，循环不息，而为死生之本也。逆之则害，从之则吉。惟圣人能从其道而行之，愚者不悟其理，必当谨佩圣教，而遵守之，庶可免害而保生。倘反顺为逆，则身内元气，先已乖格不和，无论外邪之病矣。如是而后施治，犹渴而穿井，斗而铸兵，何济于事哉！若其虚邪贼风，四时皆有，更当知而避之，义详病证门中，即所谓治未病之法也。

　　卷二

　　阴阳脏腑总论

