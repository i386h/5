<!-- { "loadSidebar": true } -->
　　帝曰：人有身体髀股 皆肿，环脐而痛，是为何病？岐伯曰：病名伏梁，此风根也。其气溢于大肠，而着于肓，肓之原在脐下，故环脐而痛也。不可动之，动之为水溺涩之病也。

　　有形之邪，内伏横亘如梁，故名伏梁。盖一身皆肿为风，风邪与气血胶结成形而内伏，为风肿之根也。因其邪气溢于大肠，滞着于肓，肓之原在脐下，故环脐而痛也。动之者，谓用针以动经气，不能抉其根，反使邪气溢于膀胱，以成蓄水溺涩之病，则当用药内治可知。然所谓病入膏肓，其危重亦可想见矣。

　　《素问·腹中论》帝曰：病有少腹盛，上下左右皆有根，此为何病？岐伯曰：病名伏梁。帝曰：何以得之？岐伯曰：裹大脓血，居肠胃之外，不可治，治之每切按之致死。帝曰：何以然？岐伯曰：此下则因阴，必下脓血；上则迫胃脘生膈，挟胃脘内痈。此久病也，难治。居齐上为逆，居齐下为从，勿动亟夺。论在《刺法》中。

　　此亦名伏梁者，以其同前证之形状，而病邪有异，但少腹盛而身不肿也。然其邪积裹大脓血，成肠胃痈，病已危害，故不可切按治之，每切按致死也。此在下因近二阴，必有脓血下出，若居脐上，迫胃脘而生于膈，则近心肺，而脓血不得下出，故为逆，居脐下为从也。治之勿可妄动而亟攻夺，亦可设法导其脓血下行而已。考《刺法论》并无伏梁证，未知其故。《灵枢·经筋篇》曰：手少阴之筋，其病内急，心承伏梁。其成伏梁，吐脓血者，死不治。其义大同。

　　卷七　诸积病证

　　胃脘痈

　　《素问·病能论》帝曰：人病胃脘痈者，诊当何如？岐伯曰：诊此者，当候胃脉。其脉当沉细，沉细者气逆，逆者人迎甚盛，甚盛则热，人迎者，胃脉也，逆而盛，则热聚于胃口而不行，故胃脘为痈也。

　　此言胃脉沉细者，右关之脉也。两手之脉名寸口而主阴，以其气出于脏也；人迎者，结喉两旁胃经之动脉也，主阳，以其气出于腑也。右关沉细者，胃中阴血瘀结，遏其脏气也，阴血瘀结，与阳相格，而阳气逆甚，故人迎脉盛而热聚胃口，血结成痈。成痈必有胀痛之证，热聚必有燥渴之证，而右关之脉反沉细似虚，故必诊人迎，方知其阳逆热聚而成痈也。

　　卷七　诸积病证

　　肥气伏梁息贲奔豚

　　《灵枢·邪气脏腑病形篇》曰：心脉微缓为伏梁，在心下，上下行，时唾血；肺脉滑甚为息贲，上气；肝脉微急为肥气，在胁下，若覆杯；肾脉微急为沉厥奔豚，足不收，不得前后。

　　此明脏积而缺脾脏，或有脱简也。脉象模糊无力名微，言微缓、微急等者，以营血瘀积，气不得达也；滑甚者，以肺主气，血结而气逆动也，故曰上气，名息贲，即喘息也；胁下肝经所行之部也；沉厥者，其气沉伏而厥逆，故突然自下上冲，乃名奔豚；足不收者，足少阴经脉强急，足不能曲也；二便为肾之门户，肾积气闭，故不得前后便也。《难经》言五脏之积：肝曰肥气，心曰伏梁，脾曰痞气，肺曰息贲，肾曰奔豚。谓在脏名积，止而不移；在腑名聚，消长不常。其所论皆发明《灵》、《素》未发之义，当体究之。后贤因而制五积丸诸法，亦甚善也。

　　卷七　诸厥病证

　　热厥寒厥

　　《素问·厥论》帝曰：厥之寒热者，何也？岐伯曰：阳气衰于下，则为寒厥；阴气衰于下，则为热厥。

　　阴阳之气根于肾，肾者足少阴也。其气由脏腑出于经脉，升降流行，仍归于脏，循环不休。如气有偏倾，则升降不调，而经脉郁闭，阴阳相格，不得交通，乃为厥逆。以其根于足少阴经，故厥起于足，阳衰为寒厥，阴衰为热厥也。

　　帝曰：热厥之为热也，必起于足下者，何也？岐伯曰：阳气起于足五趾之表，阴脉者集于足下，而聚于足心，故阳气胜则足下热也。

　　阴脉集于足下而聚足心，足心肾经之涌泉穴也。足三阴经行于趾内，足三阳经行于趾外，而阴阳之气，交接于指尖，互相通和而流行者，阳气胜则溢于阴位，故足下热也。

　　帝曰：寒厥之为寒也，必从五指而上于膝者，何也？岐伯曰：阴气起于五指之里，集于膝下而聚于膝上，故阴气胜，则从五指至膝上寒，其寒也，不从外，皆从内也。

　　阳气行于指表者不热，而阴气行于指里者独寒，以阴气集膝下而聚膝上，故寒不从外，而从五指之内上于膝，其阴盛阳衰可见矣。

　　帝曰：寒厥何失而然也？岐伯曰：前阴者，宗筋之所聚，太阴、阳明之所合也。春夏则阳气多而阴气少，秋冬则阴气盛而阳气衰。此人者质壮，以秋冬夺于所用，下气上争不能复，精气溢下，邪气因从之而上也。气因于中，阳气衰，不能渗营其经络，阳气日损，阴气独在，故手足为之寒也。

　　太阴、阳明，统一身之阴阳，而阳明又主润宗筋者也。男女皆有宗筋，而聚于前阴，为太阴、阳明之所会合者也，故一身阴阳之气，亦聚会于此，以为生育之本也。人身与天地协议气化者，故春夏则阳升而多，阴降而少；秋冬则阴升而盛，阳降而衰。此人本质强壮，恃强妄作，秋冬阳气本衰而又伤之，夺其所用，迨冬至阳将升，与阴上争而不能复其元。上争者，如剥卦，剥必转复，阴阳方和。阳气既夺，不能复则不能应时升旺，其精气散溢而反下泄，阴邪之气，乘虚上僭，夫阴阳和平之元气，因中敷布而达外者也，阳气衰，则不能敷布渗营其经络，而阳日损，阴气独在，故手足皆寒，而为厥逆也。

　　帝曰：热厥何如而然也？岐伯曰：酒入于胃，则络脉满而经脉虚，脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四肢也。此人必数醉若饱以入房，气聚于脾中不得散，酒气与谷气相薄，热盛于中，故热遍于身，内热而溺赤也。夫酒气盛而 悍，肾气日衰，阳气独胜，故手足为之热也。

　　络脉属卫，卫为阳；经脉属营，营为阴。酒气 悍助卫，故络脉满而经脉虚也。营卫之气出于脾胃，脾主为胃行其津液者也，阴气虚则阳侵入而胃不和，胃不和则水谷精气耗竭，而不营运于四肢也。此由醉饱欲火劫烁阴精，阳气变成邪热，聚于脾中不散，脾主肌肉，故热遍于身，内热而溺赤也。肾阴之气因而日衰，邪阳之气独胜，故手足之热尤甚于身，名为热厥也。

　　卷七　诸厥病证

　　阴厥阳厥

　　帝曰：厥或令人厥满，或令人暴不知人，或至半日，远至一日，乃知人者，何也？岐伯曰：阴气盛于上，则下虚，下虚则腹胀满；阳气盛于上，则下气重上而邪气逆，逆则阳气乱，阳气乱则不知人也。

　　厥满者，气厥而腹胀满，由阴气盛于上而虚于下之故也。盖阴无阳不生，阳无阴不化，阴虚于下，则下焦阳气不能宣化而上壅，故腹胀满也；阳气盛于上者，由下焦之阳重上，是亢阳化邪气而逆也，逆则阳和之气乱，而心神飞越，昏不知人。其厥有微甚，或半日，或一日，其气返顺方苏耳。上明寒热厥逆，此明阴阳厥逆也。

　　卷七　诸厥病证

　　六经厥

　　帝曰：愿闻六经脉之厥状、病能也。岐伯曰：巨阳之厥，则肿首头重，足不能行，发为 仆；阳明之厥，则癫疾欲走呼，腹满不得卧，面赤而热，妄见而妄言；少阳之厥，则暴聋，颊肿而热，胁痛， 不可以运；太阴之厥，则腹满 胀，后不利，不欲食，食则呕，不得卧；少阴之厥，则口干溺赤，腹满心痛；厥阴之厥，则少腹肿痛，腹胀，泾溲不利，好卧屈膝，阴缩肿， 内热。盛则泻之，虚则补之，不盛不虚，以经取之。

　　此以下详明厥证，不独手足寒热为厥，而凡外感、内伤，气血虚实，以致阴阳乖逆，经脉不得循序周流，皆名厥也。巨阳即太阳，太阳经脉盛于头，厥则其气更盛于上，故肿首头重，上盛则下虚，故足不能行，仆者，目眩跌仆也，此由阴虚，根本不固，阳气暴逆之厥也，阳明行气于三阳，邪热盛则水不济火，独火乱其神明，故发癫狂走呼，面赤而热，妄见妄言，此三承气汤之实证也；少阳及三阴经之厥，亦与仲景《伤寒论》所载病证、义理相同，明彼即明此，然其中皆有虚实不同，余后集仲景条下已详明矣。此云补泻以经取之者，皆针法也。以上虽名六经之厥，而多现脏腑之证，以六经内通脏腑者也。

　　太阴厥逆， 急挛，心痛引腹，治主病者；少阴厥逆，虚满呕，变下泄清，治主病者；厥阴厥逆，挛腰痛，虚满前闭，谵言，治主病者；三阴俱逆，不得前后，使人手足寒，三日死；太阳厥逆，僵仆呕血，善衄，治主病者；少阳厥逆，机关不利，机关不利者，腰不可以行，项不可以顾，发肠痈，不可治，惊者死；阳明厥逆，喘咳身热，善惊衄呕血；手太阴厥逆，虚满而咳，善呕沫，治主病者；手心主少阴厥逆，心痛引喉，身热，死不可治；手太阳厥逆，耳聋泣出，项不可以顾，腰不可以俯仰，治主病者；手阳明、少阳厥逆，发喉痹，嗌肿， ，治主病者。

