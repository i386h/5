<!-- { "loadSidebar": true } -->
　　风由阳气所化，性动而走泄，凡诸邪伤人，必由于风，故为百病之长，又曰善行而数变也。风寒初伤皮毛而弗治，以致渐入渐深而传肺，以成肺痹，发咳，上气；传肝，成肝痹，胁痛，出食，以肝脉行胁入胃，胃气逆而食反出也；传脾，成脾风，发瘅，以脾为湿土，瘅者，湿郁成热也，邪热蕴结，腹热烦心，便出黄秽，以心脾气通，邪热由小肠而出也；传肾，成疝瘕，仍连于肝，故少腹冤热而痛，冤者，呻吟难忍也，小便出白，如淋浊之类，由肾不能藏精也；传心，而筋脉相引，紧急抽搐成螈，以心主血脉也。其邪皆传于所胜，为贼邪，而又传遍五脏，弗急治之，而再延十日，则死。若肾邪传心，而心气强，复传于肺，肺主皮毛，其邪出于营卫，则发寒热，然其久传之邪，与气血胶结，如油入面，不能解除，拖延三年，元气败竭则死。此病邪相传之次第也。

　　卷八　病邪胜负传变

　　传变不常

　　然其卒发者，不必治于传，或其传化有不以次，不以次入者，忧恐悲喜怒，令不得以其次，故令人有大病矣。因而喜，大虚，则肾气乘矣；怒，则肝气乘矣；悲，则肺气乘矣；恐，则脾气乘矣；忧，则心气乘矣，此其道也。故病有五，五五二十五变，及其传化传乘之名也。

　　上衣冠文物邪传其所胜之脏，是常理也；而邪之伤人卒发者，原不必待其传而治之，且人有强弱，邪有重轻，病之变化多端，其传有不以次序者，假如忧恐等情志所伤，其邪必乘虚深入，不待传次，已成大病矣。因其五脏之气，先自相乘犯，如过喜而心气虚散，则肾气乘之，怒则伤肝，悲则伤肺之类，故一脏而有五脏乘犯之病，五五二十五变，及外邪传化传乘之病名，何可数计乎！《难经》论脉，以五脏相乘犯名五邪，有微甚之十变，宜参观之。此条与前岐伯所云：不应四时之气，而脏独主其病者，义理可以会通也。

　　卷八　病邪胜负传变

　　传变死证

　　大骨枯槁，大肉陷下，胸中气满，喘息不便，其气动形，期六月死，真脏脉见，乃予之期日，大骨枯槁；大肉陷下，胸中气满，内痛引肩项，期一月死，真脏见，乃予之期日；大骨枯槁，大肉陷下，胸中气满，喘息不便，内痛引肩项，身热，脱肉破 ，真脏见，十月之内死，大骨枯槁，大肉陷下，骨髓内消，动作益衰，真脏未见，期一岁死，见其真脏，乃予之期日；大骨枯槁，大肉陷下，胸中气满，腹内痛，心中不便，肩项身热，破 脱肉，目眶陷，真脏见，目不见人，立死，其见人者，至其所不胜之时则死。

　　此即明久病之死证也。齿为骨之余，齿枯则知其骨枯矣。肾主骨，脾主肉，骨枯肉陷，则脾肾两败，其虚阳必然上逆而胸中气满，喘息而气振动形，脾肾皆不输化，则不便矣。如脉尚和缓者，可延半年，若真脏脉现，可定期日而死也；其内痛引肩项，或又身热，脱肉破 ，则死更速矣；或又加腹痛，目眶陷，脾气已绝，目不见人，肝肾俱绝，故立死，其见人者，至相克之日时则死。

　　急虚，身中卒至，五脏绝闭，脉道不通，气不往来，譬于堕溺，不可为期。其脉绝不来，若人一息。五六至，其形肉不脱，真脏虽不见，犹死也。

　　急虚者，危急之虚证，卒然而至，如中风暴仆之类。五脏之气阻绝，经脉闭而不通，譬如堕溺水中，不及救援，其死不可定期。其脉绝不来，此阴阳之气不往来也，或一呼五六至，将脱之脉矣。其形肉虽未脱，真脏脉初亦不现，而卒然如此者，犹死也。可知上节所云死期，亦不过明其常理，非可拘执也。

　　《素问·标本病传论》曰：夫病传者，心病先心痛，一日而咳，三日胁支满，五日闭塞不通，身痛体重，三日不已，死，冬夜半，夏日中。

　　此邪传其所胜之脏，互相克贼，故死也。心先受邪而心痛，一日而咳，则传于肺，火克金也；三日胁支满，则传于肝，金克木也；五日闭塞不通，身痛体重，则传于脾，木克土也；又三日，则土克水，传肾而死。以肾为阴阳之根，夜半阴盛，日中阳盛，冬令夜半则重阴，夏令日中则重阳，遇重阴重阳之偏气，而身中之根元绝也。

　　肺病喘咳，三日而胁支满痛，一日身重体痛，五日而胀，十日不已，死，冬日入，夏日出。

　　此由肺传肝，金克木也，肝传脾，木克土也，脾土败，则五日而身胀，十日死者，以天五生土，地十成之，其败其绝，以应生成之数也。天地之气，以一岁而升降，人身之气，应一日之升降，升者气旺，降者气衰，五脏之气，各有衰旺之时，其脏败者，遇气衰旺极时，其阴阳不能交接而生化，则死矣。前后各条所言死期，义理大抵如是。然又有五行生克者，暴病卒死者，种种变化，莫可数计，其中妙理，固难言喻，自不可拘泥而穿凿者。但细审其脉证，而生死之象，灼然可见，若确定其时刻，则非神圣不能也。

　　肝病头目眩，胁支满，三日体重身痛，五日而胀，三日腰脊少腹痛，胫 ，三日不已，死，冬日入，夏早食。

　　此由肝传脾，脾传肾而死。

　　脾病身痛体重，一日而胀，二日少腹腰脊痛，胫 ，三日背膂筋痛，小便闭，十日不已，死，冬人定，夏晏食。

　　此由脾传肾，肾传膀胱，故背膂筋痛，小便闭也。

　　肾病少腹腰脊痛， ，三日背膂筋痛，小便闭，三日腹胀，三日两胁支满，三日不已，死，冬大晨，夏晏晡。

　　此由肾传膀胱，膀胱传脾，脾传肝，是逆传其所不胜也。

　　胃病胀满，五日少腹腰脊痛， ，三日背膂筋痛，小便闭，五日身体重，六日不已，死，冬夜半后，夏日 。

　　此由胃传肾，肾传膀胱，膀胱传脾，是腑脏互传也。

　　膀胱病，小便闭，五日少腹胀，腰脊痛， ，一日腹胀，一日身体痛，二日不已，死，冬鸡鸣，夏下晡。

　　此由膀胱传肾，肾传脾而死也。按人身五内腑，外营卫，气血周流，循环无间，其有失调，则邪乘虚而入，以随气血流行，如本元气胜，其邪渐从外出，若元气不胜，而邪入脏腑，互相传变，久则元气败绝而死。是故以上各条，皆言邪传脏腑而死，未有营卫之表病也。

　　卷八　病邪胜负传变

　　五逆五夺

　　《灵枢·玉版篇》帝曰：诸病皆有逆顺，可得闻乎？岐伯曰：腹胀，身热，脉大，是一逆也；腹鸣而满，四肢清，泄，其脉大，是二逆也；衄而不止，脉大，是三逆也；咳且溲血，脱形，其脉小劲，是四逆也；咳，脱形，身热，脉小以疾，是谓五逆也。如是者，不过十五日而死矣。其腹大胀，四末清，脱形，泄甚，是一逆也；腹胀便血，其脉大，脉绝，是二逆也；咳，溲血，形肉脱，脉搏，是三逆也；呕血，胸满引背，脉小而疾，是四逆也；咳，呕，腹胀，且飧泄，其脉绝，是五逆也。如是者，不过一时而死矣。工不察此者而刺之，是谓逆治。

　　腹胀，身热，脉大，表里俱邪盛而不得泄也；腹鸣而满，四肢清冷，后泄，是虚寒而阳败，脉反大，根元外脱也；衄而不止，脉大，孤阳上脱也；咳者，虚火上炎，溲血，其阴下泄，此内伤久而脱形，其脉小弱，犹可治之，小劲，则正败邪胜也；咳而脱形，脾肺俱败，脉小以疾，血液皆枯矣。如是者，不过十五日而死。

　　五日为一候，三候为一气，气变而人身之本元绝也。其腹大胀，四末清冷，中阳已败，脱形泄甚，元气垂绝也；腹胀便血，阴阳两伤，其脉反大，是真脏脉现，绝则气绝也；咳而溲血，形肉脱，阴已竭矣，脉反搏，孤阳将去也；呕血，胸满引背，邪气上逆，脉小而疾，阴阳俱竭也；咳，呕，腹胀，且飧泄，邪气结而本元败，脉绝而气绝也。如是者，不过一时而死。以上皆言不可治之证，当熟识而勿妄治，治之反招尤悔也。

　　《灵枢·五禁篇》帝曰：何谓五夺？岐伯曰：形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；新产及大血之后，是五夺也。此皆不可泻。

　　夺者，伤之甚也。气血伤甚，即有外邪，亦不可泻，泻之本元先脱，故仲景论中有禁汗、禁下之条，多立善法以治之也。

　　帝曰：何谓五逆？岐伯曰：热病脉静，汗已出，脉盛躁，是一逆也；病泄，脉洪大，是二逆也；着痹不移， 肉破，身热，脉偏绝，是三逆也；淫而夺形，身热，色夭然白，及后下血 ，血 笃重，是谓四逆也；寒热夺形，脉坚搏，是谓五逆也。

　　热病脉应洪数而反静，元气败而邪热不去也，汗已出，脉应静而反躁盛，是精却而邪胜也；病泄气陷，脉应小弱而反洪大，根本虚脱也；着痹不移，则气血不活， 肉破，身热，土败而阴涸也，故其脉偏绝，气血不周矣；淫邪久伤形体，而身热色白，则阴阳两损，又下血 笃重，而本元竭矣；发寒热而形夺，则营卫阴阳俱伤，其脉坚搏，是无胃气之真脏脉现，故皆为五逆之死证也。

　　卷八　诸瘅病

　　脾瘅

　　《素问·奇病论》帝曰：有病口甘者，病名为何？何以得之？岐伯曰：此五气之溢也，名曰脾瘅。夫五味入口，藏于胃，脾为之行其精气，津液在脾，故令人口甘也。此肥美之所发也，此人必数食甘美而多肥也。肥者令人内热，甘者令人中满，故其气上溢，转为消渴。治之以兰，除陈气也。

　　瘅者，湿热病也。脾为湿土，恶湿而喜香燥，主鼓运而为胃行津液者也。浓味浊阴，遏其清阳，变成湿热，津液不得输布而壅于脾，乃上溢而口甘，甘者，脾之味也。热积久，则必转为消渴之病。急治之以兰，除其陈腐之气，遂脾喜香之性也。兰者，俗名省头草，妇女用以渍油抹发者。

　　卷八　诸瘅病

　　胆瘅

　　帝曰：有病口苦，取阳陵泉。口苦者，病名为何？何以得之？岐伯曰：病名胆瘅。夫肝者，中之将也，取决于胆，咽为之使。此人者数谋虑不决，故胆虚气上溢，而口为之苦。治之以胆募俞，治在《阴阳十二官相使》中。

　　阳陵泉胆经穴也。《灵兰秘典》、《六节脏象》等论云：肝者将军之官，谋虑出焉。胆者中正之官，决断出焉。又曰：十一脏皆取决于胆也。胆附于肝，肝经之脉，上循喉后，故咽为之使，而胆气亦由之而上也。以谋虑太劳而不决，使胆虚汁泄而气上溢，故口苦而名胆瘅也。凡劳思过虑，无不动火而致胆热，即口苦矣。取阳陵泉，治胆募俞，皆针法也。《阴阳十二官相使》或者即《脏象》等论所云：十二官各司其职，而十一脏皆取决于胆，以求其中义理，而设治法者乎？或者谓《阴阳十二官》古经名，今已亡失。未知孰是，以俟明哲辨之。

　　卷八　诸瘅病

