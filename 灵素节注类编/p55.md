<!-- { "loadSidebar": true } -->
　　消瘅

　　《灵枢·五变篇》帝曰：人之善病消瘅者，何以候之？少俞曰：五脏皆柔弱者，善病消瘅。帝曰：何以知五脏之柔弱也？少俞曰：夫柔弱者，必有刚强，刚强多怒，柔者易伤也。此人薄皮肤，而目坚固以深者，长冲直扬，其心刚。刚则多怒，怒则气上逆，胸中蓄积，气血逆留， 皮充肌，血脉不行，转而为热，热则消肌肤，故为消瘅。此言其人刚暴，而肌肉弱者也。

　　消瘅者，渴饮多食，而肌肉消瘦也。由五脏柔弱，而其目坚固以深，其光长冲直扬者，心性刚暴多怒，则心肝火炽而气逆，血脉因之不行，久郁而成邪热，以致此病。然此但言其人刚暴，而肌肉弱者也。或有饮食及酒色所伤，而成消瘅者，亦皆邪热蕴蓄之所致也。

　　《素问·通评虚实论》帝曰：消瘅虚实何如？岐伯曰：脉实大，病久可治；脉悬小坚，病久不可治。

　　消瘅由邪热积蓄，病久脉实大，元气未败，可治；脉悬小者，小甚也，元气已败，又坚，则无和缓之象，邪气痼结，故不可治也。

　　卷八　诸瘅病

　　兼论杂证病因

　　凡治消瘅、仆击、偏枯、痿、厥、气满发逆，肥贵人则膏粱之疾也；隔塞闭绝，上下不通，则暴忧之病也；暴厥而聋，偏应闭不通，内气暴薄也；不从内外中风之病，故瘦留着也； 跛，寒风湿之病也。

　　此言治病必当知其所因也。仆击者，忽然跌仆，或如被击而倒，以及消瘅、偏枯、痿、厥、气满发逆等病，其富贵之人，则由膏粱浓味，情欲内伤所致也；若三焦之气隔塞闭绝，上下不通，则由暴忧郁结所致也；以故暴厥而聋，偏应闭不通，而在一边者，因内气暴迫也；不从内外中风，而由本身之气为病，故消瘦而病气留着也；其忽然跌仆、痿、厥等病，多生于膏粱肥贵之人，若此瘦而 跛者，内因暴忧气闭，外得寒风湿邪所致之病也。

　　帝曰：黄胆暴痛，癫疾厥狂，久逆之所生也，五脏不平，六腑闭塞之所生也；头痛耳鸣，九窍不利，肠胃之所生也。

　　黄胆由湿热内闭，暴痛、癫疾由风痰内结，厥、狂由阴阳偏亢，皆因本身之气久逆之所生，多因五脏之气偏胜不平，六腑闭塞不通，而成此病也。若头痛耳鸣，九窍不利，肠胃之传化失度，浊壅不行之所生，因清阳不得流通之故，比上诸病为轻矣。

　　卷八　诸瘅病

　　热中消中

　　《素问·腹中论》帝曰：夫子数言热中、消中，不可服膏粱、芳草、石药，石药发癫，芳草发狂。夫热中、消中者，皆富贵人也，今禁膏粱，是不合其心，禁芳草、石药，是病不愈，愿闻其说。岐伯曰：芳草之气美，石药之气悍，二者其气急疾坚劲，故非缓心和人，不可以服此二者。帝曰：何以然？岐伯曰：大热气 悍，药气亦然，二者相遇，恐内伤脾。脾者土也，而恶木，服此药者，至甲乙日更论。

　　热中、消中，本由膏粱浓味蕴酿而成，乃有上中下消之分，虚实之异，故当禁膏粱浓味也。芳草虽可祛秽消腐，而香散以耗津液，石药如石膏、芒硝之类，虽可清热，而质重伤脾，脾已困于浓味，不任再伤，故治消病，非缓心和平之人，不可以服此二药，以其病气 悍，而药气又急疾坚劲，则格斗于中而伤脾土。土恶木者，故服此药者，必至甲乙木旺之日时，病不加重，方可更论治法也。

　　卷八　诸瘅病

　　黄胆

　　《灵枢·论疾诊尺篇》曰：身痛而色微黄，齿垢黄，爪甲上黄，黄胆也，安卧，小便黄赤，脉小而涩者，不嗜食。

　　湿热蕴积而成黄胆，有阴阳之分。其色晦滞者为阴，属脾病；色鲜明者为阳，属胃病。此条脉小而涩，阳气不振而脾困，故安卧不嗜食，身痛而色微黄，则不鲜明，乃是脾病之阴黄也。本经又云：溺黄赤安卧者，黄胆；已食如饥者，胃疸。可见黄胆是不嗜食之阴黄，已食如饥者名胃疸，即阳黄也。仲景所云身黄如橘子色，则鲜明为阳黄，故用茵陈蒿汤，以大黄下之；若阴黄，当用苍术二妙散，或正气散等方，口渴喜冷者，兼阳明证，宜苍术白虎汤加茵陈。仲景《金匮要略》又分谷疸、酒疸、女劳疸诸证，更当详究之。

　　卷八　噎膈反胃呕哕噫太息饥不欲食

　　噎膈反胃

　　《灵枢·上膈篇》帝曰：气为上膈者，食饮入而还出，余已知之矣。虫为下膈，下膈者，食 时乃出，余未得其意，愿卒闻之。岐伯曰：喜怒不适，食饮不节，寒温不时，则寒汁流于肠中，流于肠中则虫寒，虫寒则积聚，守于下管，则肠胃充廓，卫气不营，邪气居之。人食则虫上食，虫上食则下管虚，下管虚则邪气胜之，积聚已留，留则痈成，痈成则下管约。其痈在管内者，即而痛深；其痈在外者，则痈外而痛浮，痈上皮热。

　　马注：膈者，膈膜也，前齐鸠尾，后齐十一椎，所以遮隔浊气，不使上熏心肺也。然有膈上之病者，乃气使然，食饮一入，实时还出；有膈下之病者，乃虫使然，食饮周时，始复外出，由于喜怒不适，食饮不节，寒温不时，以致寒汁流于肠中，则虫因寒聚于下脘，脐上二寸也，虫聚下脘，故肠胃充廓，卫阳之气不得上营，邪气居之，其虫因食而上，上则下脘虚而邪气胜，积聚而成壅，壅则下脘约，约者闭也。其壅在脘内者，按之其痛深，壅在脘外者，按之其痛浮，壅之皮上热，以其阻闭在下，故食饮 时乃出也。楠按：《素问·阴阳别论》曰：一阳发病，其传为膈。又曰：三阳结，谓之隔。盖一阳者，少阳经也，少阳为枢，枢病而气阻滞不转，故久而传变为膈病也。三阳者，太阳经也，太阳为开，其气由内以达外者，其经结而不开，则内阻隔而不流通。是皆言阳气郁逆而成膈病，即此条所云气为上膈者也。又云下膈者，以寒汁流于肠中，积聚结而成痈，当以通阳破瘀为主，治与一阳发病、三阳结之证源不同也。又言卫气不营者，以卫气起于下焦，营气起于中焦，卫气自下而升，与营气交通，由胸而分行营卫，今下脘积聚而卫不得交营，则阴阳正气失位，邪僻之气居之，而充廓于肠胃，故饮食 时不化而复出，其与后世名反胃病者相类也。

　　卷八　噎膈反胃呕哕噫太息饥不欲食

　　呕

　　《灵枢·四时气篇》曰：善呕，呕有苦，长太息，心中 ，恐人将捕之，邪在胆，逆在胃，胆液泄则口苦，胃气逆则呕苦，故曰呕胆。

　　肝胆抑郁，故长太息以舒之也；胆气虚而逆于胃，故心 ，恐人将捕之，而呕苦水也， ，心怯而动之貌。

　　卷八　噎膈反胃呕哕噫太息饥不欲食

　　哕

　　《灵枢·口问篇》帝曰：人之哕者，何气使然？岐伯曰：谷入于胃，胃气上注于肺。今有故寒气与新谷气，俱还入于胃，新故相乱，真邪相攻，气并相逆，复出于胃，故为哕。补手太阴，泻足少阴。

　　有物无声谓之吐，有声无物谓之哕，有物有声谓之呕吐，此言有声无物者也。凡谷入胃，化精气而上注于肺，因有故寒气在胃，新故相乱，真气邪气相攻相并而上逆，乃为哕也。肺气主降，用针补手太阴经以降逆也；肾为胃关，泻足少阴经以利其关，使胃中邪气下行则愈。后世之呃逆，古亦名哕。

　　卷八　噎膈反胃呕哕噫太息饥不欲食

　　噫

　　帝曰，人之噫者，何气使然？岐伯曰：寒气客于胃，厥逆从下上散，复出于胃，故为噫。补足太阴、阳明。一曰补眉本也。

　　噫气比哕轻，上逆至胸，太息气转即已。亦因寒邪在胃，脾阳不运，而厥逆从下上散，而出于胃，故但温补脾胃二经之气，使浊降清升则愈。一曰补眉本，亦内助其阳气之法耳。

　　卷八　噎膈反胃呕哕噫太息饥不欲食

　　太息

　　帝曰：人之太息者，何气使然？岐伯曰：忧思则心系急，心系急则气道约，约则不利，故太息以伸出之。

　　补手少阴、心主、足少阳留之也。

　　各脏皆有系通心，故各脏之气随心所使。心系急而气道约者，则中气郁而不舒，太息以伸之也。故宜补心经、心包、胆经之气，以和之也。

　　卷八　噎膈反胃呕哕噫太息饥不欲食

　　饥不欲食

　　《灵枢·大惑论》帝曰：人之善饥而不嗜食者，何气使然？岐伯曰：精气并于脾，热气留于胃，胃热则消谷，消谷则善饥。胃气逆上，则胃脘寒，故不嗜食也。

　　本经云：少火生气，壮火食气。胃者，如贮食之鼎，少火在下，聚而不炎，则蒸腐水谷，以生精气也；壮火者，炎而不聚，则反耗蚀元气，而不能化水谷也。故如精气偏并于脾而不输布，则运化失度而胃火外炎，其脘中反寒，故火炎似饥，而脘寒仍不嗜食，以鼎下无火也。仲景曰：厥阴之为病，消渴，气上撞心，心中热疼，饥不欲食。盖以厥阴中相火而化邪热，由胃上冲，故使消渴心热而似饥，其胃气逆甚，则不欲食也。

　　卷八　肠便红下白沫脓血

　　肠便红下白沫脓血

　　《素问·通评虚实论》帝曰：肠 便血何如？岐伯曰：身热则死，寒则生。帝曰：肠 下白沫何如？岐伯曰：脉沉则生，脉浮则死。帝曰：肠 下脓血何如？岐伯曰：脉悬绝则死，滑大则生。帝曰：肠 之属，身不热，脉不悬绝，何如？岐伯曰：滑大者曰生，悬涩者曰死，以脏期之。

　　肠 者，久伤湿邪，传导失职而便不固，垢秽血液杂下，下多则亡阴，阴为阳之根，阴竭则阳气离根，而外露身热，故死；身寒者，阳藏不动，故生也。下白沫者，虚寒气陷也，脉沉，尚可温中助气以治之；脉浮者，下竭而气上脱，故死也。下脓血则挟热邪，脉滑大，与证合而元气未败，可生；脉悬绝者，细小欲绝，本元败而邪热盛，故死也。如身不热，脉不悬绝，统指以上三证而言，脉滑大为元气未损，可生；悬涩者，脉无胃气矣，故死，审其五脏之生克时日为期也。后世名痢疾者，与此病相类，惟痢疾有积而必腹痛，故《内经》名滞下，以其数便不得畅下也。此不言腹痛，则与痢疾大同小异耳。

　　卷八　肠便红下白沫脓血

　　便红飧泄

　　《灵枢·论疾诊尺篇》曰：大便赤瓣飧泄，脉小者，手足寒，难已；飧泄，脉小，手足温，易已。

　　下泄而完谷不化，名飧泄，多由虚寒。此言赤瓣，则湿邪伤血也。脉小本为顺，手足寒，则中阳衰矣，气血两伤，故病难愈；手足温，其中土未伤而邪易去，可愈也。

　　卷八

　　淫邪发梦

