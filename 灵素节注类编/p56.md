<!-- { "loadSidebar": true } -->
　　《灵枢·淫邪发梦篇》帝曰：愿闻淫邪泮衍奈何？岐伯曰：正邪从外袭内，而未有定舍，反淫于脏，不得定处，与营卫俱行，而与魂魄飞扬，使人卧不得安而喜梦。气淫于腑，则有余于外，不足于内；气淫于脏，则有余于内，不足于外。帝曰：有余不足有形乎？岐伯曰：阴气盛，则梦涉大水而恐惧；阳气盛，则梦大火而燔；阴阳俱盛，则梦相杀；上盛，则梦飞；下盛，则梦堕；甚饥，则梦取；甚饱，则梦予；肝气盛，则梦怒；肺气盛，则梦恐惧，哭泣飞扬；心气盛，则梦善笑恐畏；脾气盛，则梦歌乐，身体重不举；肾气盛，则梦腰脊两解不属。凡此十二盛者，至而泻之立已。

　　泮衍者，漫溢延绵也。正邪谓寻常风寒，而非虚邪贼风之猛厉者，故受之而不甚觉，其邪从外袭内，未有定舍定处，与营卫之气混淆，卫气昼行于阳，夜行于阴，邪气混乱，而与魂魄飞扬，使人卧不得安而发梦。以邪淫之处为有余，无邪之处为不足，脏为阴为内，腑为阳为外，邪或在阴在阳，则使阴阳偏亢不和，而心神亦必不宁。盖神无形而气有形，神者气之体，气者神之用，故气和则神定而安，神动则气乱不顺，是以邪扰其气，则神变幻而成梦，情欲动神，则气耗伤而致病，以神气本为一物，而分体用者也。

　　厥气客于心，则梦见丘山烟火；客于肺，则梦飞扬，见金铁之奇物；客于肝，则梦山林树木；客于脾，则梦见丘陵大泽、坏屋风雨；客于肾，则梦临渊，没居水中；客于膀胱，则梦聚邑冲衢，客于胆，则梦斗讼自刳；客于阴器，则梦接内；客于项，则梦斩首；客于胫，则梦行走而不能前，及居深地 苑中；客于股肱，则梦礼节拜起；客于胞 ，则梦泄便。凡此十五不足者，至而补之立已也。

　　上言客邪之病，故泻之可已。此言厥气者，以自伤本元之气，致阴阳厥逆不和。故凡此十五种梦，皆为不足之病，而当补其虚，调其阴阳和平，立已也。

　　《素问·脉要精微论》云：短虫多，则梦聚众；长虫多，则梦相击毁伤。

　　短虫、长虫，腹内之蛔虫也。余与《灵枢》同。

　　《素问·方盛衰论》曰：肺气虚，则使人梦见白物，见人斩血籍籍，得其时，则梦见兵战；肾气虚，则使人梦见舟船溺人，得其时，则梦伏水中，若有恐畏；肝气虚，则梦见菌香生草，得其时，则梦伏树下不敢起；心气虚，则梦救火阳物，得其时，则梦燔灼；脾气虚，则梦饮食不足，得其时，则梦筑垣盖屋。此皆五脏气虚，阳气有余，阴气不足。合之五诊，调之阴阳，以在《经脉》。

　　前《灵枢》章言五脏气盛，是邪盛也。此言虚者，本脏阴气不足，阴不足则阳有余，阳主动而变幻成梦也。

　　盖以五脏禀金木水火土五行之性，故其梦亦各随性之所变现而不同，则必按五行生化之理，延医而调之，其阴阳方和，要在使经脉流行升降，循度不失而后已。言得其时者，得时令之旺气也，如肺金旺于秋，或遇庚辛之日时，虽非秋令，亦为得其时，余脏皆然。而《灵》、《素》各篇，皆有言因病发梦，大同小异，总不外阴阳五行之气偏亢不和之所致，而其因则有外邪、内伤，或虚或实之异，故临证者亦可因其梦象，以察识其所病，故汇集以广延医之法也。

　　卷八

　　惑病

　　《灵枢·大惑论》岐伯曰：五脏六腑之精气，皆上注于目，而为之精。精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精，而与脉为系，上属于脑，后出于项中。故邪中于项，因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。邪其精，其精所中不相比也则精散，精散则视歧，视歧见两物。目者，五脏六腑之精也，营卫魂魄之所常营也，神气之所生也。故神劳则魂魄散，志意乱。是故瞳子、黑眼法于阴，白眼、赤脉法于阳，阴阳合敷而精明也。目者，心使也，心者，神之舍也，故神精乱而不转，卒然见非常处，精神魂魄，散不相得，故曰惑也。心有所喜，神有所恶，卒然相感，则精气乱，视误故惑，神移乃复。是故闻者为迷，甚者为惑。

　　此详言目由五脏六腑之精气聚会而成者也。其瞳子为骨之精，是根于肾，乃髓之光华，而神寓于中，故能见物。若瞳子散大，神光不聚，虽有黑珠，即不能见物矣。脑为髓海，故目珠之脉系上属于脑也。太阳经脉上连脑，下循项，故邪之中项，因其体虚而脑不足。其邪入深，则随眼系以入于脑，则脑因邪气而转动，牵引目系紧急，则目因之眩以转，故病患视物转动者，物本不动，由目光动也。目精受邪，其气血乱而不相比洽，则精华散而视歧，见一物成两物，此言因外邪所伤者也。盖目由脏腑精华、营卫魂魄之所营聚，神气之所生者，故神劳则魂魄散，志意乱也。瞳子黑珠在里法于阴，白眼血脉在表法于阳，阴阳之气合敷而精明也。然其所主在心，故目为心之使，即神之用也。心者神之舍也，故神精散乱，则目光闪烁，卒然见非常境界，反动其心，使精神魂魄散不相得，故曰惑也。如其心有所喜，神有所恶，而喜恶之事，卒然相感，则精气乱而视亦歧误，故惑；久之神定情移，忘其喜恶，乃能复元。是故耳闻而情动不甚者为迷，目见而情动甚则为惑矣。此言皆由心志妄动，精散神移，致目见异物，以成迷惑，如重即变痴癫痼疾，非因外邪之所致也。

　　卷八　癫疾

　　癫疾

　　《素问·通评虚实论》帝曰：癫疾何如？岐伯曰：脉搏大滑，久自已；脉小坚急，死不治。帝曰：癫疾之脉，虚实何如？岐伯曰：虚则可治，实则死。

　　此明癫疾之轻重死生也。由外邪痰浊胶结于血脉，血脉心所主，故蒙蔽心窍而神昏乱，其腑气流通，故食便如常而不死。邪居阳分为狂，杀人放火；邪居阴分为癫，不省人事。以其邪实，故脉大搏指而有力，滑者，气血尚活而流行，久久邪衰痰化，可以自愈；若脉小，则元气已戕，坚急，则邪气痼结，必死不能愈矣。如不搏大而虚者，邪结不甚，尚可助正以解邪；如不滑利而但坚实，则邪结甚而无阳和之气，故死不可治。

　　诸厥篇中有怒狂一证，用铁落饮者，以阳邪亢极而名阳厥，宜与此合观之。

　　《灵枢·癫狂篇》曰：癫疾始生，先不乐，头重痛，视举目赤甚，作极，已而烦心，候之于颜。取手太阳、阳明、太阴，血变而止。

　　癫病在手经，邪结血脉，其始发也，郁热上冒，故先不乐而头重痛，目皆赤，发作极而心烦也。颜者，阙庭，心肺之部位，故当候之于颜，观其色泽之浮沉明晦，以辨邪之轻重、正之虚实也。取手太阳小肠经、阳明大肠经、太阴肺经以泄其邪，视其血变正色，则邪去而愈。此言针法，如用药亦当从三经治之矣。

　　癫疾始作，而引口啼呼，喘悸者，候之手阳明、太阳，左强者，攻其右，右强者，攻其左，血变乃止。

　　此痰闭风动，癫而兼痫者也，故口牵引啼呼而喘悸，其肢体或左或右而强急。候其大肠、小肠两经而针治之，邪在左，则右强，故攻其左，邪在右，则左强，故攻其右，以邪闭经脉，而血气不得流注于无邪之处，故筋脉燥急而强也。

　　癫疾始作，先反僵，因而脊痛，候之足太阳、阳明、太阴、手太阳，血变而止。

　　反僵者，如角弓反张，因而脊痛，以足太阳经行于背，邪闭其经，故反张而脊痛。兼治脾胃经者，以其统一身之阴阳也。然仍不离于手经，故皆当取之，以小肠为心之腑，心病必泻其腑也。

　　治癫疾者，常与之居，察其所当取之处。病至视之，有过者泻之，置其血于瓠壶之中，至其发时，血独动矣，不动，灸穷骨二十壮。穷骨者， 骨也。

　　癫邪结在血分，治之必刺出其血，置于瓠壶中，至病发时而血动，亦铜山西崩，洛钟东应之理。其能应而动者，其人元气未败，可治；如不动，灸其 骨，助督脉之阳，以开其结邪也。按以上诸证，皆言时发时止，即世俗所称羊癫风之类，非痴癫之病，而无心清之时也则伤肝、肾、心三脏，其又呕沫，气下泄，是脾胃俱败，故死不可治也。

　　癫疾，疾发如狂者，死不治。

　　邪居阴分为癫，居阳分为狂。本居阴分而疾发如狂者，则邪遍阴阳而元气败矣，故死不可治。

　　卷八　癫疾

　　癫狂

　　狂始生，先自悲也，喜忘，苦怒，善恐者，得之忧饥。取手太阴、阳明，血变而止，及取足太阴、阳明。

　　狂病始生，而先自悲、喜忘、苦怒、善恐者，得之贫乏忧饥，抑郁久而勃发也。故取肺与大肠经以通郁气，又调脾胃经以和阴阳也。

　　狂始发，少卧不饥，自高贤也，自辨智也，自尊贵也，善骂詈，日夜不休。治之取手阳明、太阳、太阴、舌下少阴，视之盛者，皆取之，不盛，释之也。

　　不卧、不饥、骂詈等证，皆阳邪独盛也。视其血脉之盛者，皆取之以泄邪；如不盛，不必取而释之。其取大小肠、肺、肾、心经者，以阳邪亢盛，而从上下阴阳通泄之也。

　　狂言，惊，善笑，好歌乐，妄行不休者，得之大恐。治之取手阳明、太阳、太阴。

　　此因恐而伤动心、肝二脏，风火鸱张，故现诸证。取肺与大肠经，通金气以制木邪，取小肠腑以泄心脏之火也。

　　狂，目妄见，耳妄闻，善呼者，少气之所生也。治之取手太阳、太阴、阳明、足太阴、头两 。

　　由元气衰少，劳心神散，而妄见妄闻，气不宽舒，而口善呼，治之通其经，以调气安神也。

　　狂者多食，善见鬼神，善笑，而不发于外者，得之有所大喜。治之取足太阴、太阳、阳明，后取手太阴、太阳、阳明。

　　喜则气缓，过喜则心神放逸，以至于狂，其气之散漫更甚矣。取六经表里，以调阴阳之气，使其平也。

　　狂而新发，未应如此者，先取曲泉左右动脉及盛者，见血有顷已；不已，以法取之，灸 骨二十壮。

　　狂病新发，其势不应如此之重而重者，内挟肝风炽盛之故，当先取足厥阴经之曲泉穴左右动脉，及他脉之盛动者，刺之出血，少顷即已；如不已者，再如法刺之，并灸 骨，以通督脉之阳。

　　卷八　癫疾

　　婴孩癫疾

　　《素问·奇病论》帝曰：人生而有病癫疾者，病名曰何？安所得之？岐伯曰：病名为胎病，此得之在母腹中时，其母有所大惊，气上而不下，精气并居，故令子发为癫疾也。

