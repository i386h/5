<!-- { "loadSidebar": true } -->
　　此言初生时即有癫疾，近时所名癫痫者也。忽然暴仆，昏不知人，手足抽掣，少顷痰涌而吐，吐出痰涎，则渐苏。此在胎时，母受大惊而动肝风，儿禀其气，与精气并居，如油入面矣。每遇风气动，则鼓其痰涎，上蒙心窍，即神昏暴仆，风动而手足抽掣也。因其气闭不通而作猪羊声，故有羊癫、猪癫之名。其病得之胎元，故难治也。

　　卷八　不寐不得卧喘息

　　不寐

　　《灵枢·邪客篇》帝曰：邪气之客人也，或令人目不瞑，不卧出者，何气使然？伯高曰：五谷入于胃也，其糟粕、津液、宗气，分为三隧。故宗气积于胸中，出于喉咙，以贯心脉，而行呼吸焉；营气者，泌其津液，注之于脉，化以为血，以荣四末，内注五脏六腑，以应刻数焉；卫气者，出其悍气之 疾，而先行于四末、分肉、皮肤之间，而不休者也，昼日行于阳，夜行于阴，常从足少阴之分间，行于五脏六腑。今厥气客于五脏六腑，则卫气独卫其外，行于阳，不得入于阴，行于阳则阳气盛，阳气盛则阳跷陷，不得入于阴，阴虚，故目不瞑。

　　营卫流行，义理已详营卫经络门。卫气昼行于阳，如日行天，夜行于阴，如日入地，此人身阴阳应天地之阴阳而流行也。今厥逆之气客于脏腑，与卫气格拒，卫气不得入阴，则阴阳不交，而阳独盛于外，阴分之气虚，阴虚阳盛，故目不瞑也。厥气者，或因外邪，或因内伤，致阴阳厥逆不和，通名厥气。故凡内伤、外感之病，皆有不寐者，必审其因而治之，方能见效也。

　　帝曰：治之奈何？伯高曰：补其不足，泻其有余，调其虚实，以通其道，而去其邪。饮以半夏汤一剂，阴阳已通，其卧立至。帝曰：此所谓决渎壅塞，经络大通，阴阳和得者也。愿闻其方。伯高曰：以流水千里以外者八升，扬之万遍，取其清五升，煮之，炊以苇薪，火沸，置秫米一升，治半夏五合，徐炊，令竭为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则已矣；久者，三饮而已也。

　　脾胃为中土，阴阳升降之道路也。阳根于阴而主升，脾为阴而气升也，升者，由内而行外；阴根于阳而主降，胃为阳而气降也，降者，由外而内联。卫气不得入于阴，是外气不能行于内者，由胃气不得通降故也。饮以半夏汤，通降胃气，则阴阳交通，其卧立至。取长流水而又扬之万遍，取其清，炊以苇薪猛火者，用其轻扬滑利而流走，以通壅滞也。半夏通胃生津，秫米和脾生液，一举两得，故虽久者，三饮可已也。此交通阴阳之法，而从脾胃主治者，以脾胃统一身之阴阳也。

　　《素问·病能论》帝曰：人有卧而有所不安者，何也？岐伯曰：脏有所伤，及精有所之，寄则安，故人不能悬其病也。

　　此言卧有所不安，即不成寐也。以思虑情欲而伤脏，其精神有所之之处，执着不释，故卧不得安。如将执着之心寄放，则自安矣。但未知其所执何事，所伤何脏，如思则气结而伤脾、怒则气逆而伤肝之类，故人不能悬揣其病，必问其所因而治之也。

　　卷八　不寐不得卧喘息

　　不得卧

　　帝曰：人之不得偃卧者，何也？岐伯白：肺者，脏之盖也，肺气盛则脉大，脉大则不得偃卧，论在《奇恒阴阳》中。

　　偃卧者，平身而卧也。肺为华盖，其气下降，肺气偏盛则逆而不降，故寸口脉大，不得偃卧也。《奇恒阴阳》古经篇名，奇者，异也，恒者，常也，谓所论皆异常之病也。

　　卷八　不寐不得卧喘息

　　喘息

　　《素问·逆调论》帝曰：人有逆气不得卧而息有音者，有不得卧而息无音者，有起居如故而息有音者，有得卧行而喘者，有不得卧不能行而喘者，有不得卧卧而喘者，皆何脏使然？愿闻其故。岐伯曰：不得卧而息有音者，是阳明之逆也，足三阳者下行，今逆而上行，故息有音也。阳明者，胃脉也，胃者，六腑之海，其气亦下行，阳明逆，不得从其道，故不得卧也。《下经》曰：胃不和则卧不安。此之谓也。夫起居如故而息有音者，此肺之络脉逆也，络脉不得随经上下，故留经而不行，络脉之病患也微，故起居如故而息有音也。夫不得卧卧则喘者，是水气之客也，夫水者，循津液而流也，肾者水脏，主津液，主卧与喘也。

　　脾胃统一身阴阳之气，脾主升，胃主降，阳明行气于三阳，而足三阳经皆下行也，故胃气逆，则三阳经皆逆而不得从其道，故不得卧，而出入之息有音也。若起居如故，则眠食安而胃气和也，而息有音，是肺之络脉气逆，不得随经上下流行，而肺最高，其络脉浅在皮肤，故病患也微，虽息有音，而起居如故也。若坐则气定，卧则喘者，是水气客于三焦，盖三焦为决渎之官而出水道，气不宣化而水客之，故坐则水气下行，卧则水壅气喘，此但喘而息无音，故病不在肺胃，而在下焦肾脏，以肾为寒水之脏，其阳虚则下焦之气不化津液，水壅为患，卧则肺气归肾，以水壅逆肺，则喘不得卧，是故阳气化而津液流行，则水道通而气顺喘定，所以言津液与卧与喘，皆肾脏主之，当治其主病者也。帝所问六证，岐伯止答其三。盖帝问虽有六证，不出肺、胃、肾三者之病，岐伯已详明之，其余不过浅深虚实之异，可以类推而知。如帝所云得卧而行则喘者，肺虚也，故静则气定得卧，行则劳动即喘也。如云不得卧，不能行而喘者，却有虚实两证：一者肺肾俱虚，以肾虚不能纳气，肺虚气不收降，故喘不得卧，不能行也；一者风痰闭结于肺，肺主一身之气，一身气壅不行，故喘不得卧，不能行，此为邪实也。然邪闭者，其声粗而脉实；若脏虚者，其声低而脉弱，气既不顺，亦必有痰而易吐也。如云不得卧而息无音者，其气平而不喘，但胃不和而卧不安，是上文半夏汤证也，故所问虽有六证，总不外肺、胃、肾之病也。

　　卷八　不寐不得卧喘息

　　目开不瞑

　　《灵枢·大惑论》帝曰：病而不得卧者，何气使然者？岐伯曰：卫气不得入于阴，常留于阳，留于阳则阳气满，阳气满则阳跷盛，不得入于阴则阴气虚，故目不瞑矣。

　　此言因病不得卧，亦由卫气不得入阴之故，与前之半夏汤证义同，然其本病，或因外感，或因内伤，先当详辨也。

　　卷八　不寐不得卧喘息

　　目闭不开

　　帝曰：病而目不得视者，何气使然？岐伯曰：卫气留于阴，不得行于阳，留于阴则阴气盛，阴气盛则阴跷满，不得行于阳则阳气虚，故目闭也。

　　此与上条为对待之病也。以卫气出于阳，则目开，留于阳而不行，则目不能瞑；卫气入于阴，则目瞑，留于阴而不行，则目闭不能开。留于阳，则阳跷满；留于阴，则阴跷满。是阴阳二跷脉，为卫气出阳入阴之门户道路也。

　　卷八　不寐不得卧喘息

　　多卧少瞑

　　帝曰：人之多卧者，何气使然？岐伯曰：此人肠胃大而皮肤涩，而分肉不解也。肠胃大则卫气留久，皮肤涩则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤。故肠胃大，则卫气行留久；皮肤涩，分肉不解，此行迟。留于阴也久，其气不精，则欲瞑，故多卧矣。

　　此言因肠胃大而皮肤涩，涩则不能解利，而卫气之出于表者迟钝；其肠胃大，而卫气之留于里者久矣。表为阳，里为阴，卫气久留于阴，故其阳不精，而心神昏倦，则多卧也。

　　其肠胃小，皮肤滑以缓，分肉解利，卫气之留于阳也久，故少瞑也。

　　此与上条相对待，以明其理也。

　　卷八　不寐不得卧喘息

　　卒然多卧

　　帝曰：其非常经也，卒然多卧者，何气使然？岐伯曰：邪气留于上焦，上焦闭不通，已食若饮汤，卫气留久于阴而不行，故卒然多卧也。

　　此言非关肠胃大小、皮肤滑涩之常经，而有时卒然多卧者，因邪气在上焦，上焦闭不通，又加食饮浊阴壅之，使卫气不得外行于阳，而久留于阴，故卒然多卧也。大抵卫气虽昼行于阳，而亦有浮沉升降。若上焦气闭，浊阴壅之，则卫气不得升浮，故虽在昼，亦多卧也。更要知气之升降，全在脾胃调畅，则三焦通利，升降之气自和。是故脾倦少运，则清阳不升，即多昏睡；胃中不调，则卫气不得沉降入阴，即不能寐。所以脾胃为阴阳升降出入之总区，而跷脉为卫气出入阴阳之门户道路也。

　　卷八　不寐不得卧喘息

　　治法

　　帝曰：治此诸邪奈何？岐伯曰：先其脏腑，诛其小过，后调其气，盛者泻之，虚者补之，必先明知其形志之苦乐，定乃取之。

　　此言治法先分脏腑之浅深，以除其小病，再调其气，随宜补泻。如治法门所云：审其形乐志苦，形苦志乐，形志皆苦，形志皆乐等，必先明知，方能识其发病之因，外感、内伤之证定，乃可如法治之也。

　　卷八　内伤诸病

　　内伤五脏

　　《灵枢·本神篇》岐伯曰：怵惕思虑者，则伤神，神伤则恐惧，流淫而不止；因悲哀动中者，竭绝而失生；喜乐者，神惮散而不藏；愁忧者，气闭塞而不行；盛怒者，迷惑而不治；恐惧者，神荡惮而不收。

　　怵惕者，惊惶也，怵惕思虑，心脾俱伤，心伤则气怯而常恐惧，脾伤则不能摄精归肾，而常流淫不止，如遗滑带浊之类，又有过于劳思而精即流出者；悲则气消，哀则神伤，神气竭绝，则失其生生之机矣；喜则气散，故神惮散而不藏，乃多言多笑也；愁忧则气郁结，久则经脉闭塞而不流行也；盛怒动火，火动乱神，故迷惑而理不明，不能治事也；恐惧者，心神惮荡无主，故不能收敛自持也。

　　心：怵惕思虑则伤神，神伤则恐惧自失，破 脱肉，毛悴色夭，死于冬；脾：忧愁而不解则伤意，意伤则乱，四肢不举，毛悴色夭，死于春；肝：悲哀动中则伤魂，魂伤则狂忘不精，不精则不正，当人阴缩而挛筋，两胁骨不举，毛悴色夭，死于秋；肺：喜乐无极则伤魄，魄伤则狂，狂者意不存人，皮革焦，毛悴色夭，死于夏；肾：盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏。恐惧而不解则伤精，精伤则骨 痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣。是故用针者，察观病患之态，以知精神魂魄之存亡得失之意，五者已伤，针不可以治之也。

