<!-- { "loadSidebar": true } -->
　　此承上文以明七情伤脏之证也。心因怵惕思虑则伤神，而恐惧自失，心脾同气相贯，故久则脾亦伤，而破脱肉， 者，臀间浓肉也，脾土伤，则不能生肺金，故毛悴色夭，而死于冬者，水旺，心火绝也；脾因忧愁不解则伤意，意，脾之神也，意伤则 乱者，昏闷愦乱也，脾胃主四肢，故四肢无力不能举，至毛悴色夭，而死于春者，木旺，土绝也；肝因悲哀动中则伤魂，魂，肝之神也，属阳，故伤则狂而善忘者，阳气耗散，故不精明，而言行皆不得其正，谓之狂也，似癫非癫之状耳，阴为总筋，肝所主，胁为肝经所行之部，故阴缩筋挛，而胁骨疼痛，不可举动也，至毛悴色夭，而死于秋者，金旺，木绝也；喜乐出于心，喜乐无极，则心火大动不休而伤肺金，魄者，肺之神也，属阴，心火乘之，故魄伤而狂，意不存人者，自言自笑，旁若无人也，肺主皮毛，为火所灼，故皮革焦，毛悴色夭，而死于夏者，火旺，金绝也；怒本出于肝，肝阳逆甚，则肾水耗而伤肾之志，志，肾之神也，主记持事物，志伤故喜忘其前言，腰为肾之府，故腰脊不可以俯仰屈伸，毛悴色夭，死于季夏者，土旺，水绝也。各脏所伤，皆言毛悴色夭者，自内至外皆枯败，故遇克制之气旺，则所伤之脏气绝而死也。上言恐惧而流淫不止则伤精，精伤故骨 痿厥，盖骨髓由精而生，此因伤心神而及于肾，以各脏之神如魂、魄、意、志等，皆由心神所化，凡七情皆从心起，故纵情则伤各脏，而保养学道者，必先断情欲，而后神凝于一心，则病可愈而道可期也。各脏皆有精气留藏滋养，伤则失守而阴先虚，阴虚则精气不生而无气，无气则死矣。盖阴阳互相为根，互相生化，缺一则无二也。凡内伤脏者，不可用针治之法，必以甘药调补也。

　　卷八　内伤诸病

　　精气津液血脉虚脱

　　《灵枢·决气篇》曰：人有精、气、津、液、血、脉也。精脱者，耳聋；气脱者，目不明；津脱者，腠理开，汗大泄，液脱者，骨属屈伸不利，色夭，脑髓消，胫 ，耳数鸣；血脱者，色白，夭然不泽，其脉空虚，此其候也。

　　精为阴而能化气，气为阳而能生精，此阴阳互根，互相生化者也。阳气蒸腾之水为津而行于表，水凝为液而行于里，中焦受气，取汁变化而赤为血，赤即火色，血即水质，此阴阳合体所成，故周行于身，表里、经脉、肌肉、脏腑无处不到也。精藏于脏，津润皮肤，液滋筋骨，血充脉中，此四者，必赖阳气生化流行，敷布表里，故气为五者之帅，而其功用各别。故其脱也，各有现证不同。色泽者，血之华也，故血脱则色白不泽，而脉赖血充，由气鼓动，无血则脉虽动而内空也。

　　卷八　内伤诸病

　　七情寒热变化九气致病

　　《素问·举痛论》帝曰：余知百病生于气也，怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结，九气不同，何病之生？岐伯曰：怒则气逆，甚则呕血及飧泄，故气上矣；喜则气和志达，营卫通利，故气缓矣；悲则心系急，肺布叶举，而上焦不通，营卫不散，热气在中，故气消矣；恐则精却，却则上焦闭，闭则气还，还则下焦胀，故气不行矣；寒则腠理闭，气不行，故气收矣；炅则腠理开，营卫通，汗大泄，故气泄矣；惊则心无所倚，神无所归，虑无所定，故气乱矣；劳则喘且汗出，外内皆越，故气耗矣；思则心有所存，神有所归，正气留而不行，故气结矣。

　　此言九气致病，惟寒热二气兼括外感，故现腠理营卫之证，其余七气，皆内伤情欲，盖心之所之，气亦至焉，情欲起于心，而气随心变，则伤而致病。是故怒则肝气逆，肝藏血，血随气升，故呕血，肝主疏泄，木邪犯土，故食不化而飧泄也；喜主于心，悲主于肺，故气缓气消，各有不同；恐主于肾，肾藏精，故精却，却者流溢，即上所云恐惧流淫而不止也；惊则动心伤肝，心藏神，肝藏魂，故神魂摇荡而气乱矣；劳则内外之气皆浮动奔越，故耗矣；脾主思，而心神执着一端，故气留止，结而不行也。凡七情之病，虽属各脏，而皆统于心，心为君主之官，一身气血随心所使，故心静则气血静，情欲动则气血伤耗，而七情之病，必先自治其心，否则药亦无功。此章当与前《灵枢·本神篇》合观，以究其义也。

　　卷八　内伤诸病

　　惊恐劳力诸伤

　　《素问·经脉别论》帝曰：人之居处、动静、勇怯，脉亦为之变乎？岐伯曰：凡人之惊恐、恚劳、动静，皆为变也。是以夜行则喘出于肾，淫气病肺；有所堕恐，喘出于肝，淫气害脾；有所惊恐，喘出于肺，淫气伤心；度水跌仆，喘出于肾与骨，当是之时，勇者气行则已，怯者则着而为病。故曰：诊病之道，观人勇怯、骨肉、皮肤，能知其情，以为诊法也。

　　此言七情劳力，皆扰动身心，其禀强者，气血流行，旋即安和无患，怯者因而气血滞着成病。故凡临证，当观其形气强弱，察其病由，以为延医要法也。

　　故饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。故春夏秋冬，四时阴阳生病，起于过用，此为常也。

　　经言夺血者无汗，夺汗者无血，是汗与血，同由水谷精气所化，而出于一源者。有所劳伤，以动五脏精气，即与胃中水谷之精，随气上注于肺，遂化汗由皮腠而外泄也。是故春夏秋冬之四时，阴阳气血之生病，起于过用心力，劳伤所致，此为常也。

　　卷八　内伤诸病

　　善忘

　　《灵枢·大惑论》帝曰：人之善忘者，何气使然？岐伯曰：上气不足，下气有余，肠胃实而心肺虚，虚则营卫留于下，久之不以时上，故善忘也。

　　善忘者，后世名健忘，以心肺清阳气虚，故神不精明而善忘。清阳上虚，则浊阴不降，故肠胃实，腑不转动，而营卫之气因之不得旋运，留滞于下而不升，心主营，肺主卫，其气不以时上，故心肺虚而善忘也。

　　卷八　内伤诸病

　　血枯

　　《素问·腹中论》帝曰：有病胸胁支满者，妨于食，病至则先闻腥臊臭，出清液，先唾血，四肢清，目眩，时之前后血，病名为何？何以得之？岐伯曰：病名血枯。此得之年少时，有所大脱血，若醉入房中，气竭肝伤，故月事衰少不来也。帝曰：治之奈何？岐伯曰：以四乌贼骨一 茹，二物合并之，丸以雀卵，大如小豆，以五丸为后饭，饮以鲍鱼汁，利肠中及伤肝也。

　　出清液者，时吐清液，脾虚不能摄涎故也；四肢清者，手足逆冷也；前后血，大小便皆有血也，此名血枯，而男女皆有是病，后世名劳损也。中气竭，故四肢无阳和以温之而逆冷；肝伤，故目眩而唾血、便血；肝不能藏血，故病至先闻腥臊臭，俗言血腥气也；肝气逆，则胸胁支满；而胃气不顺，则妨于食也。

　　乌贼骨丸，吴门王晋三《古方选注》解义甚精，当考之。

　　卷八　内伤诸病

　　喑痱

　　《素问·脉解篇》曰：内夺而厥，则为喑痱，此肾虚也，少阴不至者，厥也。

　　《灵枢·热病篇》曰：痱之为病也，身无痛者，四肢不收，智乱不甚，其言微知，可治；甚则不能言，不可治也。病先起于阳，后入于阴者，先取其阳，后取其阴，浮而取之。

　　邪气盛为实，精气夺为虚。此由内伤夺精，而阳气厥逆，以成喑痱，故为肾虚，而少阴经脉之气，不能上至于舌本，则不能言而为喑，阳上逆则下虚而为厥。非由外感之邪，故身无痛楚；本元气散，故四肢懈弛不收。

　　如其智乱不甚，其言略能成句，微有可知者，用峻补之法可治；甚则不能言，而元气脱绝，不可治也。病起于阳，先治阳，后治阴，浮而取之者，用针浅刺，通其经气也；其起于阴者，当从阴经治之。用药之法，可类推矣。方书称为类中风，以其肝肾虚而风由内生，非外邪之风也。

　　卷八　内伤诸病

　　五劳所伤

　　《素问·宣明五气论》曰：五劳所伤：久视伤血，久卧伤气，久坐伤肉，久立伤骨，久行伤筋，是谓五劳所伤。

　　肝藏血而开窍于目，故久视劳目则伤血；肺为华盖，权衡一身之气，敷布周流，循环不息，久卧则肺气不舒而伤矣；脾司转运而主肌肉，久坐则脾不运而肌肉伤矣；久立则劳骨，久行则劳筋，故皆伤。始而伤血、气、肉、骨、筋，久则伤及五脏，是谓五劳所伤者也。然身逸者，气血多滞，而但劳心，则直伤五内，其病尤重也。

　　卷八　内伤诸病

　　卒然失音

　　《灵枢·忧恚无言篇》帝曰：人之卒然忧恚而言无音者，何道之塞也？少师曰：咽喉者，水谷之道也；喉咙者，气之所以上下者也；会厌者，音声之户也，口唇者，音声之扇也；舌者，音声之机也；悬雍垂者，音声之关也；颃颡者，分气之所泄也；横骨者，神气所使，主发舌者也。故人之鼻洞涕出不收者，颃颡不开，分气失也。是故厌小而疾薄，则发气疾，其开阖利，其出气易；其厌大而浓，则开阖难，其气出迟，故重言也。人卒然无音者，寒气客于厌，则厌不能发，发不能下，至其开阖不致，故无音。

　　肺之气喉在前近胸，胃之咽喉在后近背，喉口中间有薄膜一片，名会厌，厌者，掩盖喉口者也，饮食入口，则掩盖气喉而咽喉开，言语发声，则掩盖咽喉而气喉开，故如饮食到喉，或值言语而气喉开，则食饮误下气喉，与肺气格逆，则必咳呛而出，以气喉在前故也。是故会厌为音声之户；口唇为音声之扇；舌动方能变声音而成语，故舌为机，如舌强或痿，虽有声不能成语矣；上 喉口垂下之软肉名悬雍，故为音声之关也；横骨者，舌根之嫩骨，本由心脏所生，故为神气所使，主发动其舌，以舌为心之苗也；颃颡者，顶前额内之处，津气循喉上升至颃颡，如烟雾之四布周行也，故颃颡之气不开，不能分布津气，则由鼻下溜成涕，其气不能约束，故名鼻洞。此因清阳不足，不能透开颃颡，故婴孩老年，多有此病。凡语言便利及迟钝难出，皆会厌有大小浓薄不同之故。如其应对之敏拙，由心之灵昧，非关于外也。若寒气客于会厌，不能开阖，则卒然无音；其卒然忧恚，气必逆乱，以伤会厌而机关不利，可以类推而知也。

　　帝曰：刺之奈何？岐伯曰：足之少阴，上系于舌，络于横骨，终于会厌。两泻其血脉，浊气乃辟。会厌之脉，上络任脉，取之天突，其厌乃发也。

