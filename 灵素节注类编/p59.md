<!-- { "loadSidebar": true } -->
　　足少阴肾经之脉，上行系舌本，络横骨，而终于会厌；会厌之脉，又上络任脉。故用针泻少阴、任脉两处之血脉，则浊气辟除而清阳透达，其会厌声音乃发也。天突，任脉络穴，在结喉下。

　　卷八　内伤诸病

　　孕妇失音

　　《素问·奇病论》帝曰：人有重身，九月而喑，此为何也？岐伯曰：胞之络脉绝也。帝曰：何以言之？岐伯曰：胞络者，系于肾，少阴之脉，贯肾系舌本，故不能言。帝曰：治之奈何？岐伯曰：无治也，当十月复。《刺法》曰：无损不足，益有余，以成其疹，然后调之。所谓无损不足者，身羸瘦，无用 石也；无益其有余者，腹中有形而泄之，泄之则精去，而病独擅中，故曰成疹也。

　　身重者，孕妇也；喑者，失音也；胞之络脉绝者，言脉气阻绝不通，非断绝之绝。此因胎大压其胞脉，致少阴肾经之气，不得上贯于舌而喑也。俟十月产后，脉通气复自愈，无用治也。若强治之，反损其正之不足，而益其病之有余，以成其疹，疹者，痼疾难愈也。然其由胎大之故，则亦无法可治之矣。

　　卷八　咳嗽

　　咳嗽

　　《素问·咳论》帝曰：肺之令人咳，何也？岐伯曰：五脏六腑皆令人咳，非独肺也。皮毛者，肺之合也，皮毛先受邪气，邪气以从其合也。其寒饮食入胃，从肺脉上至于肺，则肺寒，肺寒则外内合邪，因而客之，则为肺咳。五脏各以其时受病，非其时各传以与之。人与天地相参，故五脏各以治时，感于寒则受病，微则为咳，甚则为泄为痛。乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。

　　肺为华盖而朝百脉，主一身之气，故各脏腑之气，皆由经脉汇于肺，而行周身。五脏六腑皆令人咳者，以所受之邪，随气而归于肺也。皮毛为肺之合，皮毛先受邪，则邪气以从其合，必入于肺。其寒饮食入胃，亦从经脉上达于肺，则肺寒，而与外邪相合客之，则为肺咳也。人生天地气交之中，故与天地相参，五脏禀五行之气，以治五时，各以其时而受外邪。若非肺脏主令之时，而各脏所受之邪，皆随气而传于肺。假如感寒而微，则为咳，甚则为泄泻、为腹痛也。肺金主秋，肝木主春，心火主夏，脾土为至阴，而主长夏未月，肾水主冬，皆各以其时而先受邪，邪之变化多端，皆能传肺而致咳。故治咳者，其邪有寒热，气有虚实，必审其所因。下文即明其病状也。

　　卷八　咳嗽

　　五脏咳证

　　帝曰：何以异之？岐伯曰：肺咳之状，咳而喘息有音，甚则唾血；心咳之状，咳则心痛，喉仲介介如梗状，甚则咽肿喉痹；肝咳之状，咳则两胁下痛，甚则不可以转，转则两 下满；脾咳之状，咳则右 下痛，阴阴引肩背，甚则不可以动，动则咳剧；肾咳之状，咳则腰背相引而痛，甚则咳涎。

　　五脏部位不同，经脉流行各别，故其受邪而致咳者，各有病状不同，辨其状，方知病邪之所在而治之。受邪之脏为本，肺为标，拔其本，则标自愈而咳可止。今人但知治肺，无怪其不效也。

　　卷八　咳嗽

　　六腑咳证

　　五脏之久咳，乃移于六腑。脾咳不已，则胃受之，胃咳之状，咳而呕，呕甚则长虫出；肝咳不已，则胆受之，胆咳之状，咳呕胆汁；肺咳不已，则大肠受之，大肠咳状，咳而遗矢；心咳不已，则小肠受之，小肠咳状，咳而失气，气与咳俱失；肾咳不已，则膀胱受之，膀胱咳状，咳而遗溺；久咳不已，则三焦受之，三焦咳状，咳而腹满，不欲食饮。此皆聚于胃，关于肺，使人多涕唾，而面浮肿气逆也。

　　脏病久不已则移于腑，其咳也亦各有证状可辨。长虫，即蛔虫也。胆汁，苦水也。三焦包脏腑之外，故末传三焦。而胃又为脏腑之海，肺主一身之气，故其病虽发于各脏腑，而必皆聚于胃，关于肺，乃成咳病，如不关肺，则不咳而为他病矣。夫脾气散水谷之精，上归于肺，水精四布，下输膀胱者，久咳肺气伤，不能分布水精，随气上逆，故多涕唾而面浮肿气逆也。

　　卷八　咳嗽

　　治法

　　帝曰：治之奈何？岐伯曰：治脏者，治其俞；治腑者，治其合；浮肿者，治其经。

　　此分邪之浅深而用针法治之也，用药亦可类推矣，要必审其虚实寒热以调之耳。

　　卷八　呵欠唏喷嚏涎下泣涕耳鸣啮舌颊唇

　　呵欠

　　《灵枢·口问篇》帝曰：人之欠者，何气使然？岐伯曰：卫气昼行于阳，夜半则行于阴。阴者主夜，夜者卧。阳者主上，阴者主下。故阴气积于下，阳气未尽，阳引而上，阴引而下，阴阳相引，故数欠。阳气尽，阴气盛，则目瞑；阴气尽而阳气盛，则寤矣。泻足少阴，补足太阳。

　　欠者，呵欠也。困倦欲睡，必先有呵欠，良以阴阳之气相引，故数欠。如非其时而多呵欠，是阳衰阴盛，宜用针法，泻足少阴经，补足太阳经，盖二经为卫气出入阴阳之道路也。义详经络门《营卫生会篇》。

　　卷八　呵欠唏喷嚏涎下泣涕耳鸣啮舌颊唇

　　唏

　　帝曰：人之唏者，何气使然？岐伯曰：此阴气盛而阳气虚，阴气疾而阳气徐，阴气盛而阳气绝，故为唏。

　　补足太阳，泻足少阴。

　　唏者，余哀未尽，而气抑不达之声也。阴阳相逆而阴气盛，与阳阻绝，不得流通，乃作是声。故补泻同呵欠，助阳使达也。

　　卷八　呵欠唏喷嚏涎下泣涕耳鸣啮舌颊唇

　　喷嚏

　　帝曰：人之嚏者，何气使然？岐伯曰：阳气和利，满于心，出于鼻，故为嚏。补足太阳荥眉本，一曰眉上也。

　　此言喷嚏之气，由郁而达也。《宣明五气论》云：肾气为病，为欠为嚏。是始由肾气抑郁，既而得通，上达于心，阳气和利充满，乃由鼻出而作喷嚏，故补足太阳之荥，以通少阴之气也。凡暴厥而死者，以其心肾之气闷绝也，故用药通其鼻，得嚏者生，无嚏者死。《素问·热论》曰：十一日，少阴病衰，渴止不满，舌干已而嚏。可见嚏者，由肾经气郁得通而出也。又如阴阳气逆之病，有呵欠者，其阴阳之气将交通，为吉象也。仲景曰：师持脉，病患欠者，无病也。亦谓阴阳相交，则无病矣。

　　是呵欠、喷嚏，皆为愈病之先机也。

　　卷八　呵欠唏喷嚏涎下泣涕耳鸣啮舌颊唇

　　涎下

　　帝曰：人之涎下者，何气使然？岐伯曰：饮食者，皆入于胃，胃中有热则虫动，虫动则胃缓，胃缓则廉泉开，故涎下。补足少阴。

　　涎为脾之液，脾虚胃热而液泛，出于舌下之廉泉穴，而流溢口外，由于虫动故也。婴孩多如此。常人睡中亦有此病，以昏睡而脾气驰，不能摄涎也。补足少阴肾，使廉泉之气下达，则涎可归于脾也。

　　卷八

　　呵欠唏喷嚏涎下泣涕耳鸣啮舌颊唇

　　帝曰：人之 者，何气使然？岐伯曰：胃不实则诸脉虚，诸脉虚则筋脉懈惰，筋脉懈惰则行阴用力，气不能复，故为 。因其所在，补分肉间。

　　音妥，身首下垂，无力振举之貌。胃为水谷之海，主润宗筋，宗筋主束骨而利机关者也，胃气虚，故筋脉皆虚，懈惰无力，有垂头丧气之象。用药当助胃气。用针补分肉之间者，以脾胃主肌肉故也。

　　卷八　呵欠唏喷嚏涎下泣涕耳鸣啮舌颊唇

　　泣涕

　　帝曰：人之哀而泣涕出者，何气使然？岐伯曰：心者，五脏六腑之主也；目者，宗脉之所聚者，上液之道也；口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开，故泣涕出焉。液者，所以灌精濡空窍者也，故上液之道开则泣，泣不止则液竭，液竭则精不灌，精不灌则目无所见矣，故命曰夺精。补天柱，经挟颈。

　　泪为肝之液，涕为肺之液。凡气血津液，出于脏腑，而脏腑之气，皆随心所使，以心为一身之主也。故以情动心，则脏腑气摇，而液随气泄，即如心惊则汗出，心惚则汗出，汗为心之液，余可类见矣。肝开窍于目，泣多肝液竭，则目无所见，故西河痛子，而致失明也。天柱膀胱经穴，此穴挟项颈后发际，言用针以补之者，以膀胱为州都之官，津液藏焉，补其已伤之液耳。

　　卷八　呵欠唏喷嚏涎下泣涕耳鸣啮舌颊唇

　　耳鸣

　　帝曰：人之耳鸣者，何气使然？岐伯曰：耳者，宗脉之所聚也，故胃中空则宗脉虚，虚则下溜，脉有所竭者，故耳鸣。补客主人，手大指爪甲上与肉交者也。

　　耳目为视听之灵窍，故皆宗脉所聚而通于心，宗脉者，宗气所行之脉也。清阳积于胸中，名曰宗气，由先天元气、后天谷气会合而升者也。故胃中空虚，其气下溜，而上升之脉气竭，空窍乏清灵之气，清不升则浊不降，浊不降则阳郁而内动，故耳鸣矣。经又云：胃之大络，名曰虚里。出于左乳下，其动应衣，脉宗气也。是故宗脉之气生于胃，胃虚其脉有所竭者也。客主人胆经之穴，手大指爪甲上肺经少商穴也。肺主一身之气，胆经入于耳中，补二经以通阳助气，使之上达也。

　　卷八　呵欠唏喷嚏涎下泣涕耳鸣啮舌颊唇

　　啮舌颊唇

　　帝曰：人之自啮舌者，何气使然？岐伯曰：此厥逆走上，脉气辈至也。少阴气至则啮舌，少阳气至则啮颊，阳明气至则啮唇矣。视主病者，则补之。

　　经脉之气，升降循环，如其不调而厥逆走上，则其气至之处，经脉盛胀，与齿相碍，故不觉自啮。少阴脉气至舌，故啮舌；少阳脉气至颊，故啮颊；阳明脉气至唇，故啮唇矣。盛于上者，虚于下也，补其下，则气平矣。

　　卷九

　　治法准则总论

　　上古之人，德性浑浓，气质坚强，而无内伤之病。或感外邪，客于肌表，故治宜针砭，而少用汤液之法。

　　后世气化渐薄，人欲日滋，禀质既弱，邪易入内，故针砭多有不宜。自汉张仲景本《内经》之理，立论制方，为方脉之祖，于是各分专科，习方脉者，不谙针砭之法也。良以阴阳气血，由脏腑而出经络，周行于身，是故不独内伤虚证，必需汤药，而经络外邪，汤药可以自内达外而祛之，故近世针砭之法罕用，而精其术者鲜矣。

