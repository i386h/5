<!-- { "loadSidebar": true } -->
　　人禀阴阳五行之气以生，而阴阳之变化无尽。今以脏腑分阴阳者论之，是脏为阴主里，腑为阳主表，五脏具五行之性，而五行又各具阴阳，故各脏之气为阳，血为阴也。如以腑配脏，则肝为乙木属阴，胆为甲木属阳，木生火；心为丁火属阴，小肠为丙火属阳，火生土；脾为己土属阴，胃为戊土属阳，土生金；肺为辛金属阴，大肠为庚金属阳，金生水；肾为癸水属阴，膀胱为壬水属阳，而水又生木，故阴阳五行之气生化不息也。五行之生者，相长也。生气太过，则偏亢，故生中有克。克者，制也，如木克土，土克水，水克火，火克金，金克木，互相节制也。是故不足，则以相生者助之，如补肝助心之类；太过，则以相克者制之，如滋水制火之类，调之使平而后已。盖脏者，藏也，藏精气而不泻；腑者，器也，传化物而不藏。其能藏能化者，皆由阴阳五行之气运用也。而脏腑各有所主，各有功能，各有所司，其或失司，则气化乖逆，而生百病矣。故如肝藏魂与血而主筋，心藏神而主血脉，肺藏魄与气而主皮毛，脾藏意而主肌肉，肾藏精与志而主骨。肺又权衡一身之气，脾又统领一身之血，而心为君主，一身气血随心所使，以各脏皆有系脉通心，故心定则神明，而五脏皆安，心劳妄动，则五脏皆病。如忧则心气抑，怒则肝气逆，思则脾气结，悲则肺气消，恐则肾精伤。故凡七情，皆由心发，而先伤各脏者也。如其功能所司，肝司疏泄，开窍于目；肾司闭藏，开窍于二便；脾司鼓运，开窍于口；肺司呼吸，开窍于鼻；心司鉴察，开窍于舌；耳通心肾之气，又为心肾之窍也。脏腑之相配者，以其部位相连而为表里，互相为用。腑本脏气以宣化，故脏虚则腑不转输；脏藉腑气以舒和，故腑实则脏气厥逆。如肺与大肠为表里者，若肺气虚，则大肠失职，或泄泻，或闭塞；若大肠浊壅不行，则肺气逆满，不能下降，余可例知，其互相为用者也。又如胃司纳谷，赖脾健运，以化饮食精微，上达于肺，敷布周身，以充养各脏腑，故胃为水谷之海，六腑之大源也；其糟粕下传小肠，泌别清浊，清水渗入膀胱，浊滓下归大肠，又必赖三焦气化宣畅，而水火均平，则二便通调，故曰：气化则能出矣。然三焦气化，本于肾元之阴阳，若肾元衰，则三焦无权，而脾胃因之升降不调，清浊淆混，则百病俱出，此脏腑之所以各有功用不同也。惟胆附于肝为表里，其精汁有入无出，若受热邪，胆汁泄而口苦，则为病矣。又有心包络，居于膻中，为心脏之外护，代心用事，凡邪之干心，皆包络受之，若心脏受邪则神去，神去即死矣。心包经络与三焦连贯为表里，故五脏、六腑及心包络共成手足阴阳十二经，义详营卫经络门中。必先熟脏腑生化之理、经络流行之道，方能辨病之表里虚实而治之，是故学人首当究心，而不可忽者也。

　　卷二　阴阳脏腑总论

　　经解

　　《素问·阴阳应象大论》帝曰：阴阳者，天地之道也，万物之纲纪，变化之父母，生杀之本始，神明之府也，治病必求其本。故积阳为天，积阴为地，阴静阳躁，阳生阴长，阳杀阴藏。阳化气，阴成形。寒极生热，热极生寒，寒气生浊，热气生清。清气在下，则生飧泄；浊气在上，则生 胀，此阴阳反作，病之逆从也。

　　此明天人合一之道也。阴阳者，天地之气，天地者，阴阳之形，而大道存乎其中也，万物禀阴阳之气以成形，气尽则形消，故阴阳为万物之纲纪，变化之父母，生杀之本始。而神为形之主，藉阴阳之气以存，形消气尽则神去，故阴阳为神明之府，府犹居宅也，阴阳既为生命之本，则治病必求其本，首当调护阴阳也。将欲调之，必先明其生化之理。故如积阳为天，积阴为地，阴静阳躁，阳生阴长，阳杀阴藏，阳化气，阴成形，此皆生化自然之理也。若寒极生热，热极生寒，即坤变复，干变 ，是阴阳进退消长之道也。寒气为阴，阴性凝滞，故生浊，如积阴成地也；热气为阳，阳性流动，故生清，如积阳为天也。故人身之气，清升浊降，自然之性也，反之则病。故如清气在下而不升，则下焦疏利而病飧泄，以阳性流动也；浊气在上而不降，则上焦壅塞而病 胀，以阴性凝滞也。如此，则阴阳反其作用而病矣。反则逆，顺则从，故必察其逆从而调之，是谓治病必求其本也。

　　卷二　阴阳脏腑总论

　　经解

　　故清阳为天，浊阴为地。地气上为云，天气下为雨。雨出地气，云出天气。故清阳出上窍，浊阴出下窍；清阳发腠理，浊阴走五脏；清阳实四肢，浊阴归六腑。

　　雨从天降，由云所化。云乃地气上升，故言雨出地气，是本乎地者亲下也；云从地出，实由天气上蒸，故言云出天气，是本乎天者亲上也。此阴中生阳，阳中生阴，互相生化，循环不息之妙道也。盖阳化气，阴成形，阳从地升为云，阴从天降为雨。故人身清阳，由下焦而升，出于上窍，象天之云；浊阴饮食所化，由上焦而降，出于下窍，象地之水。清阳轻浮而疏泄，故能开发腠理；浊阴膏液则凝重，以故内走五脏；而阴阳经络流行，交接于四肢之末，清阳之气走表，故能实四肢也；若饮食入胃，生化津液，以养五脏，其浊滓由腑传导而出，故浊阴归六腑也。是走五脏者，乃清中之浊；归六腑者，乃浊中之浊，而有两层义理也。

　　《灵枢·阴阳清浊篇》帝曰：愿闻人气之清浊。岐伯曰：受谷者浊，受气者清。清者注阴，浊者注阳。

　　浊而清者，上出于咽；清而浊者，则下行。清浊相干，命曰乱气。

　　上节《素问》以天地之气厘清浊，此以人身之气厘清浊，故各有义理，互相发明也。天地中和之气，清也；谷食五味之气，浊也。清气鼻受，而入心肺，心肺为脏为阴，故清者注于阴也；谷味口受，而下于胃，胃为腑为阳，故浊者注于阳也。以气分阴阳，则阳清阴浊；以人分阴阳，则脏阴腑阳。乃气之清者注阴，浊者注阳，是亦阴阳相交相生之道，故与上节各有义理也。所以凡有口鼻者，必赖天地之气味以生养也。若其浊而清者，谷食精微之气也，上出于咽而行经脉中也；清而浊者，如天地湿热蒸秽之气，则由鼻下行而到胃，乃清浊相干而逆乱，或为呕泻，或为胀痛，故命曰乱气也。

　　帝曰：阴清而阳浊，浊者有清，清者有浊，别之奈何？岐伯曰：气之大别，清者上注于肺，浊者下注于胃。胃之清气，上出于口；肺之浊气，下注于经，内积于海。

　　此承上文受清浊之义，而云阴清阳浊者，谓脏属阴而受清，腑属阳而受浊也。然其浊中有清，清中有浊，又何以分别其所受乎？伯言气之大别者，分别大概之理也，假如吸入之清气，则上注于肺，秽浊之气，下走于胃，是初入于胸，而上下分行，故闻秽气，即作呕逆，而凡疫疠暑湿等邪吸入，即客于胃，而成诸病之类。盖清升浊降，自然之性也。故如胃中谷气之清者，上出于口，如呵出之气也。若肺所受谷气之浊者，谓浓浊之浊，非是秽浊，即所谓脾气散精，上归于肺之津液也，故即下注于经，内积于海。海者，如血海、气海等类。此乃大概分别其所受者也。

　　帝曰：诸阳皆浊，何阳独甚乎？岐伯曰：手太阳，独受阳之浊；手太阴，独受阴之清。其清者，上走空窍，其浊者，下行诸经。诸阴皆清，足太阴独受其浊。

　　此问诸阳腑皆受浊，何腑独甚乎？伯言手太阳独甚者，盖手太阳小肠，为受盛之官，承受胃中所下水谷糟粕，故独受阳之浊为甚也，手太阴肺为华盖，而部位最高，故独受阴之清。其清气则上升而走空窍，浓浊之气则下行诸经，如上节所云者。若诸阴脏皆受清气所注，而足太阴脾为胃行其津液，故独受水谷浓浊之气，所以脾主肌肉者，肌肉由水谷浊气所生也。此皆言脏腑所受清浊，而行气于经者，故下文有滑涩之分也。

　　卷二　阴阳脏腑总论

　　经解

　　帝曰：治之奈何？岐伯曰：清者其气滑，浊者其气涩，此气之常也。故刺阴者，深而留之；刺阳者，浅而疾之；清浊相干者，以数调之也。

　　此言因清浊相干，而致病之治法也。阴所受，清气也，其经深，故当深刺，以其气滑而流走，故必久留其针，俟其气定，然后出针，方能去病也；阳所受，浊气也，其经浅，故当浅刺，以其气涩而钝迟，故针必速入速出，以宣动其气，方能去病也，此皆言其常气之治法耳。如清浊相干而为病者，其滑涩亦不定在阴阳之分别，当详审其病，随宜设法。言以数调之者，盖针之宜久留、宜速疾，必以病患之息数为准。应补应泻，根据病患之呼吸以出针、入针而为补泻。一呼一吸，名一息也。义详针灸篇，另有专科，此不录。若药治之法，亦可照此类推矣。

　　卷二　阴阳脏腑总论

　　经解

　　《素问·太阴阳明论》帝曰：太阴阳明为表里，脾胃脉也，生病而异者何也？岐伯曰：阴阳异位，更虚更实，更逆更从，或从内，或从外，所以不同，故病异名也。

　　此篇专明脾胃为中土，统一身之阴阳，为后天之根本也。夫阴阳之理，微妙无穷，变化无尽，经文每举天地之阴阳以明人，举人身之阴阳以证天，此节正表天人合一之道，以脾胃之转输，一本于天地之气化也。如天为阳，位乎上；地为阴，位乎下；火为阴，位乎南；水为阴，位乎北；木为阳，位乎东；金为阴，位乎西，是皆阴阳异位也。阳升则阴降，阳降则阴升，阳生阴，阴生阳，皆气化自然之性能。

　　其阴从阳生而降者，如天之雨，降极则阳中之阴并于阴位，则阴实而阳虚；其阳从阴生而升者，如地之云，升极则阴中之阳并于阳位，则阳实而阴虚。是皆更虚更实也。逆者，倒也；从者，顺也。冬至后，阳升阴降为从，反此为逆；夏至后，阳降阴升为从，反此为逆。何为反耶？夏至天上阳气初降，地下阴气初升，阳为阴气所逆，不得入地，而反倒升，故地上比夏至前更热，渐俟阴阳交通，二气调顺，则升者升，降者降，至秋而阴阳平分于天地之中，故地上凉和，其冬至后更冷，至春分温和，亦同一律，是为更逆更从也。凡人身偏寒偏热、寒热往来之病，即阴阳不调，而各异其位，更虚更实，更逆更从之故也。是故天地气化和顺则养人，反逆则伤人。

　　其伤人也，亦必以类从，阳邪从阳从外，阴邪从阴从内，如风为阳而伤卫，卫为阳为外也；寒为阴而伤营，营为阴为内也。营卫本于脾胃，故脾内胃外亦然，其邪之来，或从内、或从外，所以不同，故其为病各异，而名各不同也。

　　阳者，天气也，主外；阴者，地气也，主内。故阳道实，阴道虚。

