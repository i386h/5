<!-- { "loadSidebar": true } -->
　　然治虽分科，而理法则一，要必洞明阴阳五行气化之道，脏腑经络浅深之分，营卫气血流行之度，以及禀质强弱、外邪刚柔、天时寒热、地势高下，无不详审而尽知，然后以望闻问切，辨其病证而施治法，方无错误，故方脉为诸科之纲领也。针灸须识经穴，而有补泻不同，其法亦细。若汤方，必明药性气味，而有寒热温凉、浮沉升降、轻重浓薄之别，或入脏腑，或行经络，或走气分，或走血分，或收或散，或泄或攻，或补或泻，全在配合得宜，故有君臣佐使之分，奇偶大小之制，而其理法，比之针灸诸科，精细而神妙，下咽即入于内，错误不能挽回，故其利害，亦比诸科甚重，本非易为之事也。夫君子以济世为心，达则兼善天下，善天下，当为相；穷则独善其身，不可不知医，知医未始不可以兼善。虽然，若强不知以为知，不如不知之为善，何也？不知医，不能自善而已；强不知以为知者，始而害人，终于自害，斯报应必然之道也。虽其本心，原欲愈人之病，而学术不明，肆意自用，杀人于冥冥中而不觉，乌得无罪？薄乎云尔！日积月累，薄者浓矣，故曰择术不可不慎也。欲求寡过，非潜心力究圣经理法不可。经曰：上工治病十全九，下工治病十全六。迨今之世，有能十全六者，亦可以功过相抵，吾将称之为上工也。古之所谓上工者，不可得而见之矣。以故汇集经语，以为方脉家治法准则。苟志于仁者，当三复而不可忽也。自今以后，惟方制之法为最要矣。然病变万端，药必因病而施，倘辨证不明，方有何用？无益反害，则有方不如无方也。是故辨证尤在论治之先，当于四诊、疾病诸门究之。欲善其身，不可不知此事；欲善其事者，可不利其器哉！

　　卷九　治法准则总论

　　经解

　　《素问·异法方宜论》帝曰：医之治病也，一病而治各不同，皆愈，何也？岐伯曰：地势使然也。故东方之域，天地之所始生也。鱼盐之地，海滨傍水，其民食鱼而嗜咸，皆安其处，美其食，鱼者使人热中，盐者胜血，故其民皆黑色疏理，其病皆为痈疡，其治宜砭石。故砭石者，亦从东方来。

　　人禀天地之气以生，赖天地之气以养。五方具五行之气，故五方之民，气质各异。以其气质各异，故为病虽同，而治法不同者，要必合其气质之宜，而不可犯其忌也。是故天地之生气，始于东也。东域滨海之地，而民生养其地者，食鱼嗜盐，故热中而色黑也；东方阳气生发，故其腠理常疏，疏则外邪易入；因其热中而邪郁经脉，故多成痈疡。治之宜用砭石，以其为常用者，故砭石之法，亦从东方相传而来者也。

　　西方者，金玉之域，沙石之处，天地之所收引也。其民陵居而多风，水土刚强，其民不衣而褐荐，华食而脂肥，故邪不能伤其形体，其病生于内，其治宜毒药。故毒药者，亦从西方来。

　　阴阳之气，转旋于地外者，东升西降，故西域之地，其气收引而肃杀。其民陵居者，居高阜，故多风；西属金，故水土刚强；其气收肃，故腠理固密，外邪勿能伤；多食浓味，故积滞之病生于内。须用毒药攻泻，而毒药亦从西方来者，民生此病，天即产此药以治之。毒者，峻猛之谓，非鸩毒也。

　　北方者，天地所闭藏之域也。其地高，陵居，风寒冰冽，其民乐野处而乳食，脏寒生满病，其治宜灸 。

　　故灸 者，亦从北方来。

　　气之流行，生于东，旺于南，降于西，归藏于北也。阳伏于下，则地上多寒冽之气，而化风燥，故民乐野处而乳食；食多，因之脏受水寒，而生中满之病。治宜灸 ，故灸 之法，亦从北方来也。 与 同。

　　南方者，天地所长养，阳之所盛处也。其地下，水土弱，雾露之所聚也，其民嗜酸而食 ，故其民皆致理而赤色，其病挛痹，其治宜微针。故九针者，亦从南方来。

　　阳气旺于南，其时为夏，故长养万物者也。其地势卑下，故水土弱而阳气蒸腾，常多雾露；阳旺而气散漫，故民嗜酸敛之物，其腠理致密而色赤也；酸敛食多，经脉不舒，以致挛痹之病。宜用针治以通经络，故九针之法，亦从南方来也。

　　中央者，其地平以湿，天地所以生万物也。其民食杂而不劳，故其病多痿、厥、寒热，其治宜导引、按跷。故导引、按跷者，亦从中央出也。

　　五行之气，土居于中而主湿，故其地平广而多湿也。土生万物，万物聚于土，故民禀土气而杂食；土性重浊，故不喜劳动；土主肌肉，气既浊滞，则经脉亦不流通，营卫不调，故多痿、厥、寒热之病。治之宜用导引、按跷之法，故其法亦从中央出也。

　　故圣人杂合以治，各得其所宜，故治所以异，而病皆愈者，得病之情，知治之大体也。

　　五方风土生民，气质各有不同，此常理也。能知其常，自通其变。如南方之人，亦有北方之病，东方之人，亦有西方禀质，则其千变万化，固不可执一端而论者。圣人察其病之所由，循其气化之理，随宜而治，故同一病而治法各异，皆能使之愈者，以得其病情之所宜，而知常变之理，为治之大体也。

　　卷九　治法准则总论

　　经解

　　《素问·血气形志论》曰：形乐志苦，病生于脉，治之灸刺；形乐志乐，病生于肉，治之以针石；形苦志乐，病生于筋，治之以熨引，形苦志苦，病生于咽嗌，治之以百药：形数惊恐，经络不通，病生于不仁，治之以按摩、醪药。是为五形志也。

　　审形志，则不可拘执《方宜》之论可见矣。形乐志苦者，身逸心劳也，心主血脉，心劳气郁，则多窒滞之病，故当用灸刺以通血脉也；形乐志乐，过于安逸而脾气不运，脾主肌肉，故病生于肉，宜针砭以泄卫气，盖血脉属营，肌肉属卫；形苦者，劳力也，劳力则伤筋，志乐者，心安而血脉和也，筋伤则宜用火熨、导引，以筋比脉为凝滞故也；形苦志苦，则表里皆伤，经脉腑脏，气血尽乖，而咽嗌为气脉流行、津液升降之地，表里气乖，故病生于咽嗌，此内伤之病，必用百药调和培补，而非外治所宜也；如其形劳而多惊恐，则气郁而经络不通，病麻木不仁，当用按摩，服以醪药，醪药者，药酒也。此谓五端形志之病，治各不同也。

　　卷九　治法准则总论

　　经解

　　《素问·疏五过论》帝曰：凡诊病者，必问尝贵后贱，虽不中邪，病从内生，名曰脱营；尝富后贫，名曰失精。五气留连，病有所并。医工诊之，不在脏腑，不变躯形，诊之而疑，不知病名。身体日减，气虚无精，病深无气，洒洒然时惊。病深者，以其外耗于卫，内夺于营，良工所失，不知病情。此亦治之一过也。

　　先富贵而后贫贱，经忧患而伤气血，故其病为脱营、失精。情志抑郁，五脏之气不舒，留连为病，并于一处，如思伤脾、怒伤肝之类。医者诊之，不知其所由，见病不在脏腑，而形躯不变，遂疑之而不知病名。迨身体日减，精气日损，洒洒然而畏风寒，惕惕然而时惊恐，此其病已深者，外耗卫气，故洒洒然，内夺营血，故时惊恐。良工之所以失治者，初由不知其病情。此亦延医之一过也。

　　凡欲诊病者，必问饮食居处，暴乐暴苦，始乐后苦，皆伤精气，精气竭绝，形体毁沮。暴怒伤阴，暴喜伤阳，厥逆上行，满脉去形。愚医治之，不知补泻，不知病情，精华日脱，邪气乃并。此治之二过也。

　　饮食不节，则伤脾胃，起居不慎，易受外邪，以及苦乐喜怒，皆伤阴阳精气，或阴阳偏胜厥逆，则气满经脉，而离去形体，盖从外溢而耗散也。医不知补泻，不知其病情，则精华日脱，而邪气并积，则病日深，此诊治之二过也。

　　善为脉者，必以《比类奇恒》、《从容》知之，为工而不知道，此诊之不足贵。此治之三过也。

　　《比类奇恒》、《从容》，皆古经篇名，凡脉候病状、阴阳气化之道，皆在其中，医者必知之而方为工，如不知其道，则临证茫无端绪，如此为工，又安足贵！故为延医之三过也。

　　诊有三常，必问贵贱，封君败伤，及欲候王。故贵脱势，虽不中邪，精神内伤，身必败亡。始富后贫，虽不伤邪，皮焦筋屈，痿 为挛。医不能严，不能动神，外为柔弱，乱至失常，病不能移，则医事不行。此治之四过也。

　　此言医者必审知其病情，然后以严词正色，开导警戒，使之恐惧，善为调摄。若言词不能动其神情，而柔弱以顺其意，乱延医之经常，则不能移其病，而药亦无功，医事不行。此延医之四过也。

　　凡诊者，必知终始，有知余绪，切脉问名，当合男女。离绝菀结，忧恐喜怒，五脏空虚，血气离守，工不能知，何术之语。常富大伤，斩筋绝脉，身体复行，令泽不息。故伤败结，留薄归阳，脓积寒炅。粗工治之，亟刺阴阳，身体解散，四肢转筋，死日有期，医不能明，不问所发，唯言死日，亦为粗工。此治之五过也。

　　其始也有外感、内伤之不同，其终也有表里虚实之异病，而变化多端，为其余绪耳，医者必当知之者也。

　　切其脉象，问其病名，或男或女，合其一切证状，而知其为离合忧怒等，种种病因，吉凶死生之期，如不能明，不问其病之所发，是为粗工，此治之五过也。

　　凡此五者，皆受术不通，人事不明也。故曰：圣人之治病也，必知天地阴阳，四时经纪，五脏六腑，雌雄表里，刺灸砭石，毒药所主，从容人事，以明经道，贵贱贫富，各异品理，问年少长，勇怯之理，审于部分，知病本始，八正九候，诊必副矣。

　　此总结五过，皆由受术不通之故，圣人必明天道、人事，以副延医之法也。八正九候者，八方九宫虚实邪正之风，义详疾病门。

　　卷九　治法准则总论

　　经解

　　《素问·征四失论》帝曰：夫经脉十二，络脉三百六十五，此皆人之所明知，工之所循用也。所以不十全者，精神不专，志意不理，外内相失，故时疑殆。诊不知阴阳逆从之理，此治之一失也；受师不卒，妄作杂术，谬言为道，更名自功，妄用砭石，后遗身咎，此治之二失也；不适贫富贵贱之居，坐之浓薄，形之寒温，不适饮食之宜，不别人之勇怯，不知比类，足以自乱，不足以自明，此治之三失也；诊病不问其始，忧患饮食之失节，起居之过度，或伤于毒，不先言此，卒持寸口，何病能中？妄言作名，为粗所穷，此治之四失也。

　　诊不中五脉，百病所起，始以自怨，遗师其咎。是故治不能循理，弃术于市，妄治时愈，愚心自得。呜呼！窈窈冥冥，孰知其道？道之大者，拟于天地，配于四海。

