<!-- { "loadSidebar": true } -->
　　咸入胃，助水克火，脉为心之合，色为心之荣，故多食咸，则脉凝涩而变色也；苦入心，助火克金，皮为肺之合，毛为肺之荣，故多食苦，则皮槁而毛拔也；辛入肺，助金克木，筋为肝之合，爪为肝之荣，故多食辛，则筋急而爪枯也；酸入肝，助木克土，肉为脾之合，唇为脾之荣，故多食酸，则肉胝KT 而唇揭也；甘入脾，助土克水，骨为肾之合，发为肾之荣，故多食甘，则骨痛而发落也。此以味助脏气偏胜，而致五行相克为病者，与上《灵枢》所云：多食酸，令人癃；多食辛，令人洞心等，各有义理不同。究之总不外阴阳气化、五行生克之理，能明其理，自能知常通变，头头是道，而无拘执舛错之弊也。

　　卷九　治法准则总论

　　经解

　　《素问·至真要大论》岐伯曰：诸气在泉：风淫于内，治以辛凉，佐以苦甘，以甘缓之，以辛散之；热淫于内，治以咸寒，佐以甘苦，以酸收之，以苦发之；湿淫于内，治以苦热，佐以酸淡，以苦燥之，以淡泄之；火淫于内，治以咸冷，佐以苦辛，以酸收之，以苦发之；燥淫于内，治以苦温，佐以甘辛，以苦下之；寒淫于内，治以甘热，佐以苦辛，以咸泻之，以辛润之，以苦坚之。

　　六气流行，有主客之分。主气年年如是，客气逐年变化。以第三气主上半年为司天，第六气主下半年为在泉。气行于天上，故曰司天，气行于地下，故曰在泉。义理详运气门也。气有太过不及，有相生相克，因而变生诸病。其为病也，各有主治之法，下文皆同。

　　司天之气：风淫所胜，平以辛凉，佐以苦甘，以甘缓之，以酸泻之；热淫所胜，平以咸寒，佐以苦甘，以酸收之；湿淫所胜，平以苦热，佐以酸辛，以苦燥之，以淡泄之；湿上甚而热，治以苦温，佐以甘辛，以汗为故而止；火淫所胜，平以酸冷，佐以苦甘，以酸收之，以苦发之，以酸复之；热淫同；燥淫所胜，平以苦温，佐以酸辛，以苦下之；寒淫所胜，平以辛热，佐以苦甘，以咸泻之。

　　以上言在泉、司天之气，为病之治法也。

　　卷九　治法准则总论

　　经解

　　帝曰：邪气反胜，治之奈何？岐伯曰：风司于地，清反胜之，治以酸温，佐以苦甘，以辛平之；热司于地，寒反胜之，治以甘热，佐以苦辛，以咸平之：湿司于地，热反胜之，治以苦冷，佐以咸甘，以苦平之；火司于地，寒反胜之，治以甘热，佐以苦辛，以咸平之；燥司于地，热反胜之，治以平寒，佐以苦甘，以酸平之，以和为利；寒司于地，热反胜之，治以咸寒，佐以甘辛，以苦平之。

　　胜者，如金胜木、水胜火之类。风为木气，清为金气，热为火气，寒为水气，故风司于地，清反胜之，热司于地，寒反胜之，余皆相同。此言在泉之气相胜之治法也。

　　帝曰：其司天邪胜何如？岐伯曰：风化于天，清反胜之，治以酸温，佐以甘苦；热化于天，寒反胜之，治以甘温，佐以苦酸辛；湿化于天，热反胜之，治以苦寒，佐以苦酸；火化于天，寒反胜之，治以甘热，佐以苦辛；燥化于天，热反胜之，治以辛寒，佐以苦甘；寒化于天，热反胜之，治以咸冷，佐以苦辛。

　　此言司天之气相胜之治法也。

　　帝曰：六气相胜，治之奈何？岐伯曰：厥阴之胜，治以甘清，佐以苦辛，以酸泻之；少阴之胜，治以辛寒，佐以苦咸，以甘泻之；太阴之胜，治以咸热，佐以辛甘，以苦泻之；少阳之胜，治以辛寒，佐以甘咸，以甘泻之；阳明之胜，治以酸温，佐以辛甘，以苦泄之；太阳之胜，治以甘热，佐以辛酸，以咸泻之。

　　此言六气相胜不论主客，以其气之太过为病之治法也。

　　卷九　治法准则总论

　　经解

　　帝曰：六气之复，治之奈何？岐伯曰：厥阴之复，治以酸寒，佐以甘辛，以酸泻之，以甘缓之；少阴之复，治以咸寒，佐以苦辛，以甘泻之，以酸收之，以苦发之，以咸软之；太阴之复，治以苦热，佐以酸辛，以苦泻之，燥之、泄之；少阳之复，治以咸冷，佐以苦辛，以咸软之，以酸收之，辛苦发之，发不远热，无犯温凉；少阴同法；阳明之复，治以辛温，佐以苦甘，以苦泄之，以苦下之，以酸补之；太阳之复，治以咸热，佐以甘辛，以苦坚之。

　　气胜者，偏旺也，旺必有衰，故曰：有余而往，不足随之；不足而往，有余次之，乃消长自然之理。其旺也，以己克彼为胜；既衰，则彼克己为复。如火旺克金为胜，火衰则水来克火为复，余皆相同。其胜其复，皆五行偏气，故各以气味而主治之也。

　　治诸胜复：寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之。各安其气，必清必静，则病气衰去，归其所宗，此治之大体也。

　　此总结上文之义也。

　　卷九　治法准则总论

　　经解

　　帝曰：气之上下何谓？岐伯曰：身半以上，其气三矣，天之分也，天气主之；身半以下，其气三矣，地之分也，地气主之。以名命气，以气命处，而言其病。半，所谓天枢也。故上胜而下俱病者，以地名之；下胜而上俱病者，以天名之。所谓胜至，报气屈伏而未发也；复至，则不以天地异名，皆如复气为法也。

　　人身一小天地，故身半以上，天气主之，为初之三气；身半以下，地气主之，为后之三气。以名定气，以气定处，而分别其为病也。上下交接之中，名为枢。故上胜下病者，以在泉名之；下胜上病者，以司天名之。名之而可辨病，以立治法也。当其胜时，其报复之气，伏而未发；及其复气既发，六气皆同，故不分司天、在泉之名，而以六气胜复为治法也。

　　帝曰：胜复之动，时有常乎？气有必乎？岐伯曰：时有常位，而气无必也。初气终三气，天气主之，胜之常也；四气尽终气，地气主之，复之常也。有胜则复，无胜则否。

　　主客六气流行，皆有定时，故时有常位也。其生克由太过不及，而变化胜复之气，若无太过不及，则无生克，故必有胜方有复，无胜则无复，而气无必定者也。以上义理，皆当与运气门合观。

　　卷九　治法准则总论

　　经解

　　《素问·标本病传论》岐伯曰：夫阴阳逆从标本之为道也，小而大，言一而知百病之害，少而多，浅而博，可以言一而知百也。以浅而知深，察近而知远，言标与本，易而勿及。治反为逆，治得为从。先病而后逆者，治其本；先逆而后病者，治其本；先寒而后生病者，治其本；先病而后生寒者，治其本；先热而后生病者，治其本；先热而后生中满者，治其标；先病而后泄者，治其本；先泄而后生他病者，治其本，必且调之，乃治其他病；先病而后生中满者，治其标，先中满而后烦心者，治其本。人有客气、有同气，小大不利，治其标，小大利，治其本。病发而有余，本而标之，先治其本，后治其标；病发而不足，标而本之，先治其标，后治其本。谨察间甚，以意调之，间者并行，甚者独行。先小大不利，而后生病者，治其本。

　　夫阴阳之理，包括甚广，能明阴阳，则逆从标本之道在其中矣。假如天地四时，有阴阳之分，人身经络有阴阳，腑脏血气有阴阳，脉象有阴阳，外邪六气有阴阳，故有阴虚阳盛者，有阳虚阴盛者，有阳邪伤阴分者，有阴邪伤阳分者，内伤、外感之病，变化莫可数计。阴病见阳脉为从，阳病见阴脉为逆，合天地四时之气化为从，反天地四时之气化为逆。先病者为本，后病者为标，发病之因为本，所现病状为标。是故因气血虚而生病者，虚为本，补虚则病自愈；因病而伤气血者，病为本，治病则气血和。能知阴阳虚实、逆从标本之道，则自小而大，少而多，浅而深，言一病即可知百病为害之理也。顺其理而治之为从，反其理而治之为逆。故必辨其标本，而治分先后也。惟中满与小大便不利者，不论标本，必当先治。盖百病由于气血不和，必中宫二便通利，方能和其气血，故中满及二便不利者，必当先治也。然治之亦必审其阴阳虚实之因，审其因者，亦是治其本也。

　　由是言之，万病皆当治本，故经曰：治病必求其本也。夫先病亦为本，后病亦为标。客气者，先病之邪气也，同气者，言后病同是先病之邪所变，非有他气也，故治其本则标自愈矣。邪气盛者为有余，故当先治其本以除邪，后和其气以治标；元气虚者为不足，故当先助其气以治标，后治其本以除邪。此标本逆从，皆由阴阳虚实之变化，故明阴阳虚实，则标本逆从之道自明。而病之传变，亦有逆从，以五脏相生而传，为从为间；五脏相克而传，为逆为甚。假如心病传脾，是火生土，为间，间者病轻，可并心脾两脏而治之，其愈易也；如心病传肺，是火克金，为甚，甚者病重，当独治其一脏，或泻心以保肺，或救肺以去邪，为难愈也。故必谨察间甚，用意调之也。又申说先小大不利而后生病者，治其本，见得二便不利，尤当急治也。

　　卷九　治法准则总论

　　经解

　　《素问·方盛衰论》雷公请问：气之多少，何者为逆？何者为从？帝曰：阳从左，阴从右，老从上，少从下，是以春夏归阳为生，归秋冬为死，反之，则归秋冬为生，是以气多少逆皆为厥。

　　此明逆从由阴阳之气所致，而天地之阴阳，与人身阴阳无二也。阳从左旋而上升，阴从右旋而下降，升者根于下，降者根于上，老者衰而气从上降，少者壮而气从下升，升者如春夏之气，降者如秋冬之气。故少年归春夏为生，归秋冬为死；老者反之，归秋冬为生，归春夏则孤阳上亢为死矣。归者，合乎春夏秋冬之气化也；如不合气化，则逆之而为厥病也。

　　问曰：有余者厥耶？帝曰：一上不下，寒厥到膝，少者秋冬死，老者秋冬生。气上不下，头痛颠疾，求阳不得，求阴不审，五部隔无征，若居旷野，若伏空室，绵绵乎属不满日。

