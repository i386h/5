<!-- { "loadSidebar": true } -->
　　此言非气有余而为厥，是阴阳偏胜而厥逆也。老少之气，虽如春夏秋冬之异，而升中有降，降中有升，皆阴阳通和相生之气，故无病也；如或偏胜，其阳上亢而不降，足冷到膝，厥逆甚矣。少年阳旺于下，又值秋冬阳气下归，而至厥逆如是，则其阳之上亢已极，必至偏绝而死也；若老年阳衰于下，其厥冷非亢极，而非偏绝，则不死也。盖阴阳互相为根，阴虚阳亢，则根脱而绝，故下文云：至阴虚，天气绝；至阳盛，地气不足。阴阳并交，阳气先至，阴气后至。良以阳先动，阴必随之，自然之性也。故气上逆不下，必头痛为巅顶之疾，至厥逆甚，其气流散，故求阳不得，求阴不审，五行部位，皆隔绝而无可征验，若旷野、空室之茫无端绪可见，绵绵垂绝之息，不能满日而死也。

　　至阴虚，天气绝；至阳盛，地气不足。阴阳并交，至人之所行。阴阳并交者，阳先至，阴后至。是以圣人持诊之道，先后阴阳而持之。

　　身半以上，天气主之；身半以下，地气主之。天气根于地，地气根于天。偏胜则偏亢，亢绝则偏绝。是故阴阳之气和平，则升降循序，相交相生，此至人所行修炼之功也。道家名升降为火候，而有坎离交、乾坤交之不同，当其升降相交，二气融洽，则必阳气先至，阴气后至。圣人洞明此理，故持诊之道，必循其先后阴阳气化之序而持守之，以为延医法则。不明乎此，则必失其道矣。

　　是以形弱气虚死：形气有余，脉气不足死；脉气有余，形气不足生。是以诊有大方，坐起有常，出入有行，以转神明，必清必净，上观下观，司八正邪，别五中部，按脉动静，循尺滑涩，寒温之意，视其大小，合之病能，逆从以得，复知病名，诊可十全，不失人情。故诊之或视息视意，故不失条理，道甚明察，故能长久。

　　不知此道，失经绝理，妄言妄期，此谓失道。

　　上明阴阳之理，此明标本之道也。形弱气弱，则标本皆败，形有余脉不足，则枝茂而根枯，故皆死也；脉有余形不足则生，良以脉为阴阳之根本，而形质为枝叶也。是以诊病之大方大法，必先自立规矩，坐起出入，宜端品行，必清必净，而心神方明。然后上观天时八风之邪正，下观病患五官之部位，辨别四诊之道，合其病能之逆从。要延医之十全，必不失其人情，人情不洽，名信未孚，纵使术优，药难奏效；而人情之难洽，自古相同，或视其声息，或视其心意，皆当不失医道之条理。道既明察，庶能行之长久。如不知此，非流于庸浅，则习于诞妄，欺人自欺，是谓失道。呜呼！观此，知圣人警诲后学之意深矣。

　　《灵枢·根结篇》帝曰：形气之顺逆奈何？岐伯曰：形气不足，病气有余，是邪胜也，急泻之；形气有余，病气不足，急补之；形气不足，病气不足，此阴阳气俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣；形气有余，病气有余，此谓阴阳俱有余也，当泻其邪，调其虚实。故曰：有余者泻之，不足者补之，此之谓也。

　　形体丰盛，为形气有余；消瘦，为形气不足。其行坐便捷，躁扰不安，为病气有余；不能行坐，倦卧声低，为病气不足。形貌虽消瘦，而病气有余者，元气与邪争竞，故当急泻其邪；形体虽丰盛，而病气不足者，本元内亏，邪不能达，故当急补其本以达邪；如形气病气俱不足，则阴阳俱亏之危证，故不可刺，刺则更伤阴阳气血，必致老者绝灭，壮者不能复元矣；如形气病气俱有余，当泻其邪，则元气自和。故当审察其虚实而调之，有余泻之，不足补之也。

　　卷九　治法准则总论

　　经解

　　《素问·阴阳应象大论》岐伯曰：治不法天之纪，不用地之理，则灾害至矣。邪风之至，疾如风雨，故善治者，治皮毛，其次治肌肤，其次治筋脉，其次治六腑，其次治五脏。治五脏者，半死半生也。故天之邪气，感则害人五脏；水谷之寒热，感则害于六腑；地之湿气，感则害皮肉筋脉。

　　延医之道，不法天地阴阳气化之理，非但无益，而又害之，所以有不药为中医之说也。虚邪贼风，伤人迅疾，善治者，乘其浅处而速治之，否则邪入日深，以至伤脏，其不死也几希矣。天之邪气，感则害五脏者，良以天气通于肺，风气通于肝，雷气通于心，谷气通于脾，雨气通于肾也；水谷之寒热害六腑者，以水谷产于地，而地气通于嗌，嗌为六腑之大门也；若地之湿气在下，但害身表之皮肉筋脉，不能入于脏腑，此犹火就燥，水流湿，本乎天者亲上，本乎地者亲下，乃天人合一之理也。

　　故善用针者，从阴引阳，从阳引阴，以右治左，以左治右，以我知彼，以表知里，以观过与不及之理，见微则知过，用之不殆。善诊者，察色按脉，先别阴阳：审清浊，而知部分；视喘息、听声音，而知所苦；观权衡规矩，而知病所主；按尺寸，观浮沉滑涩，而知病所生。以治无过，以诊则不失矣。故曰：病之始起也，可刺而已；其盛，可待衰而已。故因其轻而扬之；因其重而减之；因其衰而彰之；形不足者，温之以气；精不足者，补之以味；其高者，因而越之；其下者，引而竭之；中满者，泻之于内；其有邪者，渍形以为汗；其在皮者，汗而发之：其 悍者，按而收之；其实者，散而泻之。审其阴阳，以别刚柔，阳病治阴，阴病治阳，定其气血，各守其乡，血实宜决之，气虚宜掣引之。

　　此即皮肉筋脉之病，而宜用针者言之也。皮肉筋脉虽属躯体，而根于阴阳，资乎血气，与脏腑相通贯者，故善治者必本阴阳之理，从阴引阳，从阳引阴，以右治左，以左治右，使阴阳气血、营卫经络流通调达。以我之心，知彼之身，视其现表之证，知其五内之病，观过与不及之处，能见微而知着，以为准则而平其过，如此用针，可以无殆，而用药之法亦然矣。故善诊者，要在察色按脉，先别阴阳之理。审其为清邪浊邪，知部分，辨其病在何经；视喘息、听声音，知其所痛所苦；观权衡规矩，知其病之或主于阳，或主于阴，或虚或实，或表或里；按尺寸之脉，观浮沉滑涩，可知其病所由生，或由内伤，或由外感。如是详审无误，治之庶可无过而不失矣。故病之始起而邪浅，可用针刺而已；如邪盛，多刺之，待其邪衰而已。或针或药，当观邪之重轻，正之虚实，随宜而施。是故因其轻邪，即用轻法而扬之散之；因其重邪，即用重法而减之损之；因其邪衰，即当调补正气而彰之，若邪退而正气委顿不振，久成虚怯，但助正之法，又当分别，如形不足者，温之以气，气能充形也，精不足者，补之以味，味能生精也；其或邪在上部者，因而发越之，如开提探吐之类，其在下部者，导引而竭之，如疏气通便之类；中满者，则泻其内；外邪在表者，渍形以发汗，如药气蒸洗之类；其在皮者，汗而发之；其邪势 悍，或用按摩导引而收伏之；其正气实而不虚者，邪在表则散之，在里则泻之。故凡治法，必辨虚实，审其阴阳，孰为偏胜；别其刚柔，孰为逆从。阳病治阴，阴病治阳，即上文相引之义。使阴阳通和而平定，其血气各守其部位，则无郁结漫溢之病。

　　故如血实壅滞者，宜攻决而去之，其气自和；气虚不振者，宜提掣而引之，其血自调。此言延医之法则，可谓详尽矣。

　　治病必求于本。故积阳为天，积阴为地。阴静阳躁，阳生阴长，阳杀阴藏。阳化气，阴成形。寒极生热，热极生寒。寒气生浊，热气生清。清气在下，则生飧泄；浊气在上，则生 胀。此阴阳反作，病之逆从也。故清阳为天，浊阴为地，地气上为云，天气下为雨，雨出地气，云出天气。故清阳出上窍，浊阴出下窍，清阳发腠理，浊阴走五脏，清阳实四肢，浊阴归六腑。

　　已详注在脏腑门，重录于此者，以为延医之理法，最当究心者也。

　　水为阴，火为阳，阳为气，阴为味。味归形，形归气，气归精，精归化，精食气，形食味，化生精，气生形。味伤形，气伤精，精化为气，气伤于味。阴味出下窍，阳气出上窍。味浓者为阴，薄为阴之阳；气浓者为阳，薄者阳之阴。味浓则泄，薄则通；气薄则发泄，浓则发热。壮火之气衰，少火之气壮。壮火食气，气食少火。壮火散气，少火生气。

　　水火者，阴阳之征兆；寒热者，阴阳之体性；气味者，阴阳之变化。变化而后成形质，有金木水火土五行之分，而一行中仍具阴阳之性，故阳化气，阴成形，而有甲乙丙丁戊己庚辛壬癸之十干也。味归形者，形质由气味而成也；形归气者，形由气以生长，由气以消化也；气归精者，气由精以翕聚，无精则气涣散，是阳根于阴也；精归化者，精由气以生化，无气则精不成，是阴根于阳也；精食气者，精能翕气而使固密也；形食味者，形资于味而能充旺也；化生精者，味得气化而后生精；气生形者，气必先生而后形长。此皆阴阳生化自然之性也。是故禀阴阳以生者，必赖阴阳气味以养也，如或太过不及，皆有所伤。味本生形，味太过，则反伤形；气本生精，气太过，则反伤精。盖阴阳之性，互相生化。阴精得阳而化气，如水之蒸腾；阳气得阴而化精，如膏之凝结。所以阴味太过，则反伤气；阳气太过，则伤精，必然之理也。以阴味降而就下，阳气升而行上，故气味均平则升降调和，偏胜则必伤矣。然气味皆有浓薄，而入于人身，则有表里浅深不同。以其轻清上浮，重浊下降，故功用各别，而有疏泄、通利、发泄、发热之殊。必使阴阳和平，方无病患。若阳太过则火壮，使气耗散而反衰，乃为壮火所食也；气得少火则生旺，故气食少火也。是故壮火则散气，少火则生气，用气味以调之者，不可不知此理也。

　　气味：辛甘发散为阳，酸苦涌泄为阴。阴胜则阳病，阳胜则阴病。阳胜则热，阴胜则寒。重寒则热，重热则寒。寒伤形，热伤气。气伤痛，形伤肿。故先痛而后肿者，气伤形也；先肿而后痛者，形伤气也。风胜则动，热胜则肿，燥胜则干，寒胜则浮，湿胜则濡泄。

