<!-- { "loadSidebar": true } -->
　　五味加淡，共有六味。六味各有性能不同，故功用各异。酸者收，辛者散，甘者缓，苦者燥，咸能润下而软坚，淡能渗泄而利气。以所利而行之者，随宜而用也，务调其气，使之平而后已。详在下文。

　　帝曰：非调气而得者，治之奈何？有毒无毒，何先何后？岐伯曰：有毒无毒，所治为主，适大小为制也。

　　君一臣二，制之小也；君一臣三佐五，制之中也；君一臣三佐九，制之大也。寒者热之，热者寒之，微者逆之，甚者从之，坚者削之，客者除之，劳者温之，结者散之，留者攻之，燥者濡之，急者缓之，散者收之，损者益之，逸者行之，惊者平之，上之下之，摩之浴之，薄之劫之，开之发之，适事为故。

　　上节言调其气使其平，帝欲推展其义，故言非独调气，而得善治之法者奈何，其气味有毒无毒，制度何先何后。岐伯言不论有毒无毒，以所治其病之药为主，视病之轻重，适方之大小为制也。主病之药为君，如伤寒用麻黄，伤风用桂枝之类。伤寒无汗，故用桂枝为臣，以助发表；伤风有汗，故用芍药为臣，以养营阴。麻黄、桂枝，发散力猛，故用杏仁降气、甘草和中；桂枝汤中芍药，恐其收涩，故加姜以开肺气，甘草、大枣和中，皆为佐使之品，而制方之大法，余可类推矣。药有寒热温凉，故病之寒者热之，热者寒之；微者逆之，以病气不甚，用药逆而制之也；甚者从之，以病气势甚，须从其势以治之，下文申明也；坚而有积，必峻利之品，以破削之也；外客之邪，必先除去，方可调其正气也；其劳伤元气者，须甘温以培养之也；其郁结者，疏散以开之；留滞者，攻夺以去之；枯燥者，濡润之；急强者，柔缓之；散者收之；损者益之；逸者多气滞，故当行其气血；惊者神气浮，故当重药镇平之。在上治其上，在下治其下，上逆使其下顺，下陷使其上升。或用按摩，或用熏洗，薄之劫之，开之发之，皆针灸砭石之法，适其事之所宜而已。适者，从也；故者，事之所以然也。

　　帝曰：何谓逆从？岐伯曰：逆者正治，从者反治，从少从多，观其事。帝曰：反治何谓？岐伯曰：热因寒用，寒因热用，塞因塞用，通因通用，必伏其所主，而先其所因，其始则同，其终则异，可使破积，可使溃坚，可使气和，可使必已。帝曰：善。气调而得者何？如岐伯曰：逆之从之，逆而从之，从而逆之，疏气令调，则其道也。

　　以热治寒，以寒治热，逆制其病，是为正治之法也。反治者，以病气势甚，必与药气相格，或下咽即吐，或变出他病，当于热药中佐寒药，寒药中佐热药，以从气为引导，而从少从多，观其事之所宜，故曰：热因寒用，寒因热用。其塞其通，凡病势甚者，皆当用反佐之法。必伏其所主治之药，而先其所因之药，故始则药气与病和同而相洽，终则药气与病相异而制之。或热药冷服，冷药热服，则药与病气，亦始同终异。如是可使破积溃坚，气和而必已也。要药气与病调和相得，或先逆后从，或逆从并用，或先从后逆，必疏其气血调畅，则其为治之道也。夫子曰：人而不仁，疾之已甚，乱也。盖小人之为恶者，以其利欲之心甚而昧理也。若因其所利而导其为善，彼知君子亦有利益，亦必从而为君子矣。若逆之太甚，则必作乱，而治病之道亦然也。

　　帝曰：病之中外何如？岐伯曰：从内之外者，调其内；从外之内者，治其外；从内之外而盛于外者，先调其内而后治其外；从外之内而盛于内者，先治其外而后调其内；中外相得及，则治主病。

　　五内腑，外经络，部位有浅深，病邪有轻重，此最要详辨而不可误也。从内之外，调其内；从外之内，治其外，治其发病之本也。其病盛者，先治其本，后治其标也。倘病发于外而误治其内，则内虚而病反深入；病发于内而误治其外，则外伤而内病更重。如病不尽在内，不尽在外，如虚劳等类，则当治其主病，或主于气，或主于血，或主于阴，或主于阳，随其病而治之也。

　　帝曰：火热，复恶寒发热，有如疟状，或一日发，或间数日发，其故何也？岐伯曰：胜复之气，会遇之时，有多少也。阴气多而阳气少，则其发日远；阳气多而阴气少，则其发日近。此胜复相搏，盛衰之节，疟亦同法。

　　阴阳五行之气流行，必有衰旺，故有胜复。如火旺，则必克金，及其衰也，则水复侮之，水为金子，故云子为母复仇，所以热极必寒，寒极必热，阴阳气化自然之道也。人在气交之中，而受病以应胜之气，以气之会遇有多少，故发病如疟状，阴性迟钝，故阴多阳少，则发日远，阳性迅速，故阳多阴少，则发日近，此胜复盛衰之气相迫，而疟病及治法亦同也。

　　帝曰：有病热者，寒之而热，有病寒者，热之而寒，二者皆在，新病复起，奈何治？岐伯曰：诸病寒之而热者，取之阴；热之而寒者，取之阳，所谓求其属也。

　　薛生白注：诸寒之而热者，谓以苦寒治热而热反增，非火之有余，乃真阴不足也，只补阴以配阳，则阴气复而热自退，故曰取之阴也；热之而寒者，谓以辛热治寒而寒反增，非寒之有余，乃真阳不足也，但补水中之火，则阳气复而寒自消，故曰取之阳也。属者，根本之谓。是益火之源，以消阴翳；壮水之主，以制阳光，所谓求其属也。

　　帝曰：服寒而反热，服热而反寒，何也？岐伯曰：治其旺气，是以反也。

　　旺者，天地人身阴阳偏旺之气，非外邪之气也。外邪可用热治寒，用寒治热而愈。其偏旺之气，由阴虚则阳旺而热，必滋阴以和阳，则热退；阳虚则阴旺而寒，必补阳以和阴，则寒去，如上节所云当求其属也。大抵阴阳之道，此旺则彼虚，彼旺则此虚，天地之气亦然。明乎此，方可论延医之法。

　　帝曰：不治旺而然者，何也？岐伯曰：不治五味属也。夫五味入胃，各归所喜攻，酸先入肝，苦先入心，甘先入脾，辛先入肺，咸先入肾。久而增气，物化之常，气增而久，夭之由也。

　　人身之气，随天地之气而衰旺。春夏阳盛于上而衰于下，秋冬阴盛于上而衰于下，阳衰则阴旺，阴衰则阳旺，此进退升降之定理也。其气之旺，不可逆也，以春夏阳气升旺，而阴气逆之，则奋发为雷。故治病必明阴阳气化之理，然又有不治旺气，而用寒治热而反热，用热治寒而反寒者，盖由五行之气偏驳也。五脏具五行之性，五味入胃，各入其脏而助之，久必增其气，气增而久，则脏气偏胜；五行皆本于阴阳，五行偏则阴阳亦偏，偏胜极，必偏绝，如云味过于酸，肝气以津，脾气乃绝之类，故曰气增而久，夭之由也。所以不治旺气而相格者，由不善治五味之属故也。人身一小天地，夏至后，地上热而井中寒，人身经络热而脏中寒也；冬至后，地上寒而井中热，则人脏中热而经络寒也。故夏名伏阴，外阳内阴也；冬名伏阳，外阴内阳也。此延医者，尤不可不知也。

　　帝曰：气有多少，病有盛衰，治有缓急，方有大小，愿闻其约。岐伯曰：气有高下，病有远近，证有中外，治有轻重，适其至所为故也。君一臣二，奇之制也；君二臣四，偶之制也；君二臣三，奇之制也；君三臣六，偶之制也。故曰：近者奇之，远者偶之，汗者不可以奇，下者不可以偶，补上治上制以缓，补下治下制以急，急则气味浓，缓则气味薄，适其至所，此之谓也。病所远而中道气味之者，食而过之，无越其制度也。

　　是故平气之道，近而奇偶，制小其服也；远而奇偶，制大其服也。大则数少，小则数多。多则九之，少则二之。奇之不去则偶之，是谓重方；偶之不去则反佐以取之，所谓寒热温凉，反从其病也。

　　此言制方之道，必审病气之高下、远近、中外、轻重，而使药气适至其病所为准也。奇者阳数，偶者阴数。

　　病所近而用奇，取其阳性直捷也；病所远而用偶，取其阴性迟缓也。盖药先入胃，然后分行表里，故以腑为近，经为远。汗不可以奇者，阳性直捷，未及行于经络，而药气已消也；下不以偶者，腑邪实结，阴性迟缓，攻夺无力也。药气柔缓，则随阳气而上行，故补上治上，用缓法也；药气迅急，则直降而下达，故补下治下，用急法也。气味浓者急，气味薄者缓，必以适至病所也。若病所远，而药至中道气味消散，须进粥食以助药气行过中道，而之病所，则当食前服药也。大抵近于胃者为近，远于胃者为远。良以药气必随胃中生化之气流行，而外走经络，内入腑脏，则以气味之浓薄，而各至其处。是故制方之道，要明营卫气血流行之序，而无越其远近、缓急之度也。奇偶之法，远近皆用，近者小制，远者大制。大者数少而分两重，其力专，故能远达；小者数多而分两轻，其力弱，故止于近处。若用奇而病不去，即用偶法，谓两方合用以成偶，名重方，重者，复也，如麻桂各半汤之类；若偶之又不去，则药病相格，而反佐以取之，即热因寒用，寒因热用之法，从其性以导引之也。

　　帝曰：病生于本，余知之矣。生于标者，治之奈何？岐伯曰：病反其本，中标之病，治反其本，中标之方。

　　发病之因为本，所现病状为标，故反求其因，则得其标之病状。治之之法，反求其本，即得其标病之方，如知其因于风寒，而用麻、桂等法，即为治身热头痛，不因于风寒，则不用麻、桂等药。是故审病必反求其本，治病必反求其本，能知其本，自得其标之方也。

　　帝曰：方制君臣，何谓也？岐伯曰：主病之为君，佐君之为臣，应臣之为使，非上下三品之谓也。帝曰：三品何谓？岐伯曰：所以明善恶之殊贯也。

　　不论温凉补泻，有毒无毒，必以主治其病之药为君，其相助者为臣，导引者为佐使，此制方之定理也。若奇、偶、大、小、缓、急、复之七方，是因病而施之活法，必当随宜变化，则无穷尽，故自仲景立方以后，继续之方，莫可数计，要如仲景方之精妙者鲜矣！其妙用全在气味浓薄，寒热温凉，浮沉升降，架构得法，故仲景之方，用之合病，其效如神，非后人之方可同语也。《神农本草经》药分上、中、下三品，以别气味良毒优劣，而与制方之君臣佐使，各有义理不同也。

　　帝曰：病之中外如何？岐伯曰：调气之方，必别阴阳，定其中外，各守其乡，内者治内，外者治外，微者调之，其次平之，盛者夺之，汗之下之，寒热温凉，衰之以属，随其攸利，谨道如法，万举万全，气血正平，长有天命。

