<!-- { "loadSidebar": true } -->
　　各守其乡者，如上所云在上治上，在下治下，从内之外者调其内，从外之内者调其外。则凡阴阳、表里、经络、脏腑，不可不详辨，而病邪微者，用轻法以调和之，其次平定之；其邪盛者，用重法以攻夺之，或宜汗，或宜下，必审其寒热温凉，而衰之以属。属者，发病之因，为邪气之本，衰削其本，则标病自愈。故曰：随其攸利，而谨守其道，如法而治，则万举万全，气血正平，长有天命矣。

　　《素问·六元正纪大论》岐伯曰：发表不远热，攻里不远寒。帝曰：不发不攻，而犯寒犯热何如？岐伯曰：寒热内贼，其病益甚。帝曰：无病者何如？岐伯曰：无者生之，有者甚之。帝曰：生者何如？岐伯曰：不远热则热至，不远寒则寒至，寒至则坚痞、腹满、痛急下利之病生矣；热至则身热、吐下霍乱、痈疽疮疡、瞀郁、注下、 螈、肿胀、呕、鼽衄、头痛、骨节变、肉痛、血溢血泄、淋 之病生矣。帝曰：治之奈何？岐伯曰：时必顺之，犯者，治其胜也。

　　热为阳气，升浮走表，故发表不远热；寒为阴气，沉降走里，故攻里不远寒，皆因宜而施也。若非发表攻里，只当用平和气味，如不远之而犯寒犯热，则无病者生病，有病者必甚矣。寒至则坚痞、腹满、痛急下利等病生矣，皆阴气凝滞故也；热至则身热等病生，瞀者，头目昏冒， 者，肌肉动跳，螈者，手足抽掣，以及淋等，皆邪热肆扰郁结之故也。治之必顺时令气候而调之，若其犯寒犯热，以及逆时令之气化者，审其气之胜者而平治之，或以相胜之气制之，如金制木、水制火之类，使之调和而后已。

　　帝曰：妇人重身，毒之何如？岐伯曰：有故无殒，亦无殒也。帝曰：何谓也？岐伯曰：大积大聚，其可犯也，衰其大半而止，过者死。

　　经凡称毒药者，不独言乌、附、砒毒，是概指气味浓重峻利者为毒，毒者，犹云狠也。重身者，孕妇也。

　　有故无殒，亦无殒者，言其有病邪之故，而胎不殒堕，则毒药治其病，亦无殒堕之虞。但必其病为大积大聚，方可用攻，攻衰其大半而止，过用则死。此所谓有病则病受药，与胎无碍。倘非大积大聚，则不可轻用，当用亦须比常人减少，不可过也。

　　帝曰：郁之甚者，治之奈何？岐伯曰：木郁达之，火郁发之，土郁夺之，金郁泄之，水郁折之，然调其气，过者折之，以其畏也，所谓泻之。

　　木火为肝心之阳，气郁则宜达之发之，用开提升散之法也；土为中宫脾胃之气，食积壅滞而致郁，宜用攻消以夺之；金为肺气，其郁者为喘逆，为胸满，故当用辛开苦降以泄之；水郁者，下焦肾气不化而成肿胀，故当调三焦之气，以利水道，折之以其畏者，培土泄水以泻之也。

　　《素问·汤液醪醴论》帝曰：五谷汤液及醪醴，奈何？岐伯曰：必用稻米，炊之稻薪，稻米者完，稻薪者坚。

　　帝曰：何以然？岐伯曰：此得天地之和，高下之宜，故能至完；伐取得时，故能至坚也。

　　此言汤剂药酒，有需用五谷者，当用稻米，炊以稻薪，以稻得天地中和之气而完全，伐取得时，故其薪坚也。

　　自古圣人之作汤液醪醴者，以为备耳，故为而勿服也。中古道德稍衰，邪气时至，服之万全。帝曰：今之世不必已，何也？岐伯曰：当今之世，必齐毒药攻其中， 石针艾治其外也。

　　轩岐之世，已不及上古之浑朴，而多疾病，故医道自神农尝百草，至轩岐而针砭药石之法大备。迨乎今世，又万千年，人生气质愈薄，情欲愈重，故疾病愈多，医道反晦而不明，死于病者少，而死于医者多，故有不药为中医之说，古圣活人之仁术，反致杀人，良可叹也。

　　《灵枢·禁服篇》帝曰：夫约方者，犹约囊也，囊满而弗约，则输泄，方成弗约，则神与弗俱。未满而知约之以为工，不可以为天下师。

　　此言制方之法有约，如约囊，囊满弗约，则必输泄，方成弗约，则神理勿能俱得，亦必无效，如奇、偶、大、小、缓、急等，皆有一定规约，而中有神理存焉。未悟神理而制方，犹囊未满而约之，如此为工，乃庸浅之流，不可以为天下师也。

　　《灵枢·寿夭刚柔篇》治寒痹药熨法：用淳酒二十斤，蜀椒一斤，干姜一斤，桂心一斤，凡四种，皆 咀，渍酒中。用棉絮一斤，细白布四丈，并内酒中。置酒马矢 中，盖封涂，勿使泄。五日五夜，出布棉絮，曝干之，干复渍，以尽其汁。每渍必 其日，乃出干。干，并用滓与棉絮，复布为复，长六七尺，为六七巾。则用生桑炭炙巾，以熨寒痹，令热入至病所，寒复炙巾以熨之，三十遍而止。汗出以巾拭身，亦三十遍而止。起步内中，无见风。每刺必熨，如此病已矣。

　　此言用刺法后，兼用熨法也。马矢 者，以马屎晒干烧之也。 ，周日也。复布为复巾，如今之夹袋，所以入药滓与棉絮也。

　　卷十

　　运气要略缘起

　　余本浅学，而于医道略窥阴阳五行之端，至于主客运气，流行变化，微妙无穷，所谓白首纷如者也。明时有新安汪石山、汪心谷，集《要览》，颇简明易读，辑于徐东皋《古今医统》中。曩承前辈湖南楚竹园先生又授余是篇，云系乾隆年间高隐张姓者所编，余读之，与汪本大同，而加客气升降图说，按年分列主病、脉候等，尤为精简，使后学易于记诵，余故不揣愚昧，略加修节，校录以殿斯集。惜乎张公之名不传，未能表彰，然其书存则人存，亦可以无憾矣。

　　会稽后学章 楠谨识

　　卷十　运气要略缘起

　　运气提纲

　　尝读《内经》至《天元纪》论七篇，推申运气，元蕴难窥，未尝不废书三叹也。斯天地之纪纲，变化之渊源，非通于《大易》、《洪范》、历元、律法之说者，其敢横心以解，矢口而谈哉！无惑乎当今之人，置而弗讲久矣。先哲有言曰：不明五运六气，检遍方书何济。故弗医则可，业已志医，反掌生杀，能不猛畏。博学多闻，沉思力索，神将通我，幸勿惮焉。然知天知地，必先知人。丹溪曰：先识病机变化处治。纯攻运气，恐流于马宗素之徒，妄谓某年生人，于某日病于某经，用某药，某日当瘥，某日当危，悖乱经旨，涉于怪僻。兹特撮其大纲，提其切要，令学人忻其简便，为行远登高之自。至于穷神达变，则《内经》而下，代有发明，其可以是为画耶！五运者，金木水火土也；六气者，风寒暑湿燥火也。合十干为五运，如甲己合为土运，乙庚合为金运，丙辛合为水运，丁壬合为木运，戊癸合为火运是也。对十二支为六气，如子与午对，俱为君火；丑与未对，俱为湿土；寅与申对，俱为相火；卯与酉对，俱为燥金；辰与戌对，俱为寒水；巳与亥对，俱为风木是也。运乃五年一周，气则六期环会。五运有太过，有不及，有平运，有大运，有主运，有客运。太过者，甲丙戊庚壬五阳干也；不及者，乙丁己辛癸五阴干也。太过之年，大寒前十三日交，名曰先天；不及之年，大寒后十三日交，名曰后天。平运者，司天与运同气也。或太过，而司天克气；或不及，而年支相合，谓之岁会。或月干与之相符，或交初气，日干时干，与之相合，谓之干德符。值之者，物生脉应，无相后先，皆平运也。正大寒日交，名曰齐天。大运者，本年年干也。主运者，每年皆以木运，从大寒日始，以次相生，至水而终，每运各主七十二日另五刻，岁岁皆然者也。客运者，假如甲己年，即以土起运，亦从大寒日始，以次相生，至火而终，每运亦主七十二日另五刻，此逐岁变迁者也。六气有司天，有在泉，有正化，有对化，有主气，有客气。正化者，午未寅酉辰亥之年也。对化者，子丑申卯戌巳之年也。正司化令之实，对司化令之虚。又以子午卯酉为一律，子午君火司天，则必卯酉燥金在泉，寅申巳亥为一律，辰戌丑未为一律，例皆同也。主气者，每年皆以木气从大寒日始，以次相生，至水气而终，每气各主六十日奇八十七刻半，岁岁皆然也。客气者，以本年年支后第三支起运，即如子年，子后第三支是戌，戌属水，就以水气从大寒日始为初之气，即在泉左间也；木为二之气，即司天右间也；火为三之气，即司天火气也；土为四之气，即司天左间也；热为五之气，即在泉右间也；金为终之气，即在泉燥金也。每气各主六十日奇八十七刻半，每年一易者也。以客加主，客胜主，则从；主胜客，则逆。凡司天主岁半以前，在泉主岁半以后，此客气之大者，加于主气之上也。司天居上，在泉居下，运气居中。或司天克运、生运，以上临下为顺，顺分生克之殊；或运克司天、生司天，以下临上为逆，逆有大小之异。其中有司天与运同者，名曰天木符。年支与运合者，名曰岁会。在泉与运同者，名曰同天金符。运与在泉合者，名曰同岁水会。司天与运与气三合者，名曰太乙天符。天符为执法，中执法者，其病速而危；岁会为行令，中行令者，其病徐而持；太乙天符为贵人，中贵人者，其病暴而死。嗟乎！风寒暑湿燥火者，天之阴阳，三阴三阳上奉之；木火土金水者，地之阴阳，生长化收藏下应之。戊己，土也，然化气必以五，故甲己化土，而居其首；土生金，故乙庚次之；金生水，故丙辛次之；水生木，故丁壬次之；木生火，故戊癸次之。

　　此化气之序也。五行各一，而火独君相二者，上应乎天之六气也。盖木旺于东，火旺于南，金旺于西，水旺于北，而土旺于四维，戊附于戌而在干，己附于辰而在巽，未之对冲在丑，而丑未属坤艮之乡，故辰戌丑未，寄旺之位也。假如太角之化，为启拆，而变为摧拉；太征之化，为暄燠，而变为炎烈，正化之气也；少角木气不足，清胜而热复；少征火气不足，寒胜而雨复，邪化之复也。寒甚而阳焰，为火郁，热甚而凄清，为金郁，抑而不足也。

