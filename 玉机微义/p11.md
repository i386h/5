<!-- { "loadSidebar": true } -->
　　陈无择云夫疟备三因外则感四气内则动七情饮食饥饱房室劳逸皆能致之经所谓夏伤暑秋疟节烦疼胀满自汗善呕因汗出复浴湿舍皮肤及冒雨湿有牝疟者寒多不热但惨戚HT 栗病以时作此则多感阴湿阳不能制阴也五种疟疾以外感风寒暑湿与卫气相并而成除瘅疟独热温疟先热牝疟无热外诸疟皆先寒后热内所因证病者以蓄怒伤肝气郁所致名曰肝疟以喜伤心心气耗散所致名曰心疟以思伤脾气郁涎结所致名曰脾疟以忧伤肺肺气凝痰所致名曰肺疟以失志伤肾所致名曰肾疟所致之证不同素问此五种疟疾以感气不和郁结痰饮所致不内外因有疫疟者一岁之间长幼相似有鬼疟者梦寐不祥多生恐怖有瘴疟者乍热乍寒乍有乍无南方多病有胃疟者饮食饥饱伤胃而成世谓食疟有劳疟者经年不瘥前后复发微劳不任亦有数年不瘥结成 癖在腹胁名曰老疟亦曰母疟以上诸证各有方治宜推而用之按无择有七情感动郁气成疟之论可谓发千古之未发但所集随证施治之方皆是温热脾胃之剂止有四兽饮云治五脏气虚结聚涎饮夫以各脏君臣之药补虚泻实之法各各不同岂可以一方通治七情之疟哉岂欲学人自求之与嗟夫医之为学宋三百年钱仲阳之下一人而已其集方者尚如是欲使人据证捡方乌可得也

　　卷七　疟门

　　论痰能致疟

　　严用和云素问谓疟生于风又夏伤于暑此四时之气也或乘凉饮冷当风卧湿饥饱失时致脾胃不和痰积中脘遂成此疾所谓无痰不成疟一日一发易治间日一发难愈三日一发者尤其难愈按此谓胃气不和痰积中脘而成疟则自内而生病于外也与素问风暑外伤虽异然外既受伤则内气必郁亦生痰此自外而生病于内也疟而挟痰诚有之矣其引以无痰不成疟之一句则失之偏也其用药治法亦且未详

　　卷七　疟门

　　疟分三阳三阴浅深之异

　　病机机要云经曰夏伤于暑秋必 疟伤之浅者近而暴伤之重者远而为 者久疟也是知夏伤暑气闭而不能发泄于外邪气内行至秋而为疟也有中三阳者有中三阴者其证各殊同伤寒也在太阳经谓之寒疟治多汗之在阳明经谓之热疟治多下之在少阳经谓之风疟治多和之此三阳受病谓之暴疟发在夏至后处暑前此乃伤之浅者近而暴也在阴经则不分三经总谓之湿疟当从太阴经论之发在处暑后冬至前此乃伤之重者远而为 者老也居西方宜毒药疗之按此分风暑所伤有阴阳浅深之异发前人所未论也详见后论中

　　卷七　疟门

　　疟非脾寒及鬼食辨(后添论断)

　　子和云内经既以夏伤于暑而为疟何世医皆以脾寒治之用姜附硫黄之类甚者归之祟怪良可笑耶又或因夏月饮食生冷之类指为食疟此又非也岂知内经之论则不然皆夏伤于暑遇秋风寒而后作也邪热浅则连日邪热深则间日并入于里则寒并入于表则热若此论则了不相干于脾也治平之时其民夷静虽用砒石辰砂有毒之药以热治热亦能取效扰攘之时其民劳苦内火与外火俱动以热攻热转为吐血泻血疮疡呕吐之疾岂与夷静之人同治哉余尝用张长沙汗吐下三法愈疟病极多大忌错作脾寒治之按此云无脾寒及鬼疟皆是得之于暑又谓平治与扰攘之时治疟不同皆确论也然食疟则世亦有之者然观其用药以白虎加人参汤小柴胡五苓桂苓甘露之类则调之也甚者脏用承气大紫胡下之更不愈以常山散吐之悉是寒药降火之剂盖以疟从火之化也又有谓治刍荛贫贱之人与富贵膏粱不同之论固是然仍用温脾散辰砂丹劫药贫贱之人岂与治平时人同欤贫贱者脾胃虚寒其可用劫剂欤此恐非出于子和之笔也学人试思之或问俗以疟为脾寒何也曰此亦有理天地之间惟吴楚闽广人患此至多为阳气之所盛处其地卑湿长夏之时人多患 疟霍乱泻痢伤湿热也本暑盛阳极人伏阴在内脾困体倦腠理开发或因纳凉于水间木阴及泉水澡浴而微寒客于肌肉之间经所谓遇夏气凄怆之小寒迫之是也或劳役饥饱内伤而即病作故指肌肉属脾发则多恶寒战栗乃谓之脾寒尔实由风寒湿 之邪郁于腠理夏时毛窍疏通而不为病至秋气敛之际表邪不能发越故进退不已往来寒热病势如凌疟人之状所以名疟即四时之伤寒故十二经皆能为病古方治法多兼于理内伤取效脾胃和而精气疏通阴阳和解诸邪悉散此实非脾病也但病气随经升降其发早暮日次不等内经具病例已详专世以发表解肌温经散寒等法亦未尝执于燥脾劫剂也又曰既疟本夏伤于暑为病世有不服药饵或人与符咒厌之亦止何也曰此夏时天地气交百物生发湿热熏蒸禽虫吐毒之际人因暑热汗出神气虚耗感得时间乖戾之气为病故与厌之亦止若移精变气之谓也然古人称疟不得为脾寒者正恐人专于温脾之说不明造化之源而失病机气宜之要故也

　　卷七　疟门

　　疟

　　丹溪曰内经谓夏伤于暑至秋为 又曰 疟皆生于风 疟老疟也以其隔两日一作缠绵未去前贤或用峻剂恐其禀受怯弱与居养所移者所宜始悟常山乌梅砒母劫剂或误投之轻病为重重者危矣夫三日一作者阴经受病也作于子午卯酉少阴疟也作于寅甲巳亥厥阴疟也作于辰戌丑未日太阴疟也疟得于暑当汗而解或因取凉太过汗郁成痰其初感也弱者即病胃气强者伏而不动至于再感复因内伤其病乃作宜其难瘥夫感暑与风皆外邪也非汗多不解来求治者皆已经试劫剂胃气重伤似难速愈必先与参术等补剂加减以取汗得汗而虚又行补养下体属阴最难得汗补药力得汗出至足方是佳兆又有感病极深邪气必自脏传出至腑其发无时若发于午之后寅之前者血受病也为难愈须渐渐趱早方是佳兆故治此病者春夏易秋冬难大忌饱食以汗之难易为优劣也佥宪詹公春得疟累试劫药绵延至冬来求治予知其久得汗惟胃气未完非补不可一味白术末之粥丸与二斤尽药大汗而安如此者多但略有加减不必尽述按内经以疟从风寒暑而得之乃天之邪气所伤当以汗解仲景河间悉用发表之药但以寒热多少分经络而治然亦有三阴三阳之异也盖伤在阳者迟而暴伤在阴者远而深在气则发之早在血则发之晏浅则日作深则间之此虽分在阴在阳是乃浅深之谓皆当从汗而解也机要谓在三阳经其汗下和解同伤寒治外邪解而内未已者以早晚分气血而用大柴胡大承气桃仁承气下之久疟胸中郁郁欲吐而不能吐当以藜芦散雄黄散吐之此为暴病而气实者设也我丹溪先生论邪气深入阴分血分而成久疟者当用升发之药自脏而出之于腑然后自表作汗而解若用下药则邪气愈陷下而难出也又久疟之人正气虚者不可用劫药损其胃气劫之数次不愈者病若不变必待春来气升疟气随升发之气而出方已遇此者当以补之一妇人久痢一子亦痢死哭甚数日后痢止疟作医与四兽饮之类凡两月召予视之一日五六作汗如雨无休歇不能起卧食少懒语脉微数予以痢后无阴悲哀伤气又进湿热之药助起旺火正气愈虚汗既大出无邪可治阴虚阳散将在旦夕岂小剂之所能补今用人参二两白术二两芍药一两黄 半两甘草少许作一服浓煎一钟日服四五次两日寒热止又二妇同病疟一者面光泽予以湿在气分非汗不解两发汗出而愈一者面赤黑色予以暑伤血分用四物汤加辛苦寒之剂二日发唇疮而愈临病处治其可执一乎前论又有食疟痰疟疫疟瘴疟者其方皆未备学人又当随证而思其所以治之也

　　卷七　疟门

　　疟门治法

　　解表之剂仲景白虎加桂枝汤治温疟知母(六两) 甘草(二两炙) 石膏(一斤碎) 桂枝(三两) 粳米(六合)上咀以水一斗二升煮米熟去滓煎至三升温服一升日三服汗出愈按此太阳阳明经药也柴胡桂姜汤治寒多微有热或但寒不热名曰牝疟柴胡(八两) 桂枝 黄芩(各二两) 栝蒌根(四两) 牡蛎 甘草(炙) 干姜(各二两)上咀水煎服一升日三初烦汗出愈按此少阳太阳经药也机要桂枝羌活汤治疟处暑以前发头项痛脉浮恶风有汗桂枝 羌活 防风 甘草(各半两)上为粗末每服半两水一盏半煎至一盏温服清迎发而服之如吐加半夏曲麻黄羌活汤活证如前恶风无汗麻黄(去节) 羌活 防风 甘草(各半两)上如前服加法同按以上二方太阳经药也治疟病身热目痛热多寒少脉长先以大柴胡下之微利为度后余热不尽者当服白芷汤以尽其邪白芷(一两) 知母(一两七钱) 石膏(四两)上粗末根据前服按此阳明经药也桂枝芍药汤治疟寒热大作不论先后此太阳阳明合病也谓之大争寒热作则必战经曰热胜而动也发热则必汗泄经曰汗出不愈知内热也阳盛阴虚之证当内实外虚不治恐久而传阴经也此汤主之桂(三钱) 黄 知母 石膏 芍药(各一两)上粗末每服五钱加至一两水煎按此太阳阳明经药也桂枝黄芩汤如服前药转大者知三阳合病也宜此和之柴胡(一两二钱) 黄芩 人参 甘草(各四钱半) 半夏(四钱) 石膏 知母(各五钱)桂枝(二钱)上为粗末根据前服之前服此药已如外邪已罢内邪未已再服下药从卯至午发者宜大柴胡下之从午至酉发者知其邪气在内也宜大承气下之从酉至子发者或至寅发者知其邪气在血也宜桃仁承气下之微利后更以小柴胡彻其邪气可也按此太阳阳明少阳经药也以上诸方并系发风寒暑热之气自外而入中于三阳之经者也桂枝石膏汤治疟无他证隔日发先寒后热寒少热多桂枝(五钱) 石膏(一两半) 知母(一两半) 黄芩(一两)上为粗末分三服水煎服按此太阳阳明经药也治隔日发则邪气所含深者也麻黄黄芩汤治疟发如前证而夜发者麻黄(一两去节) 甘草(炙三钱) 桃仁(三十个去皮尖) 桂(二钱) 黄芩(五钱)上为细末根据前服桃仁味苦甘辛肝者血之海血骤则肝气燥经所谓肝苦急急食甘以缓之故桃仁散血缓肝谓邪气深远而入血故夜发乃阴经有邪此汤发散血中风寒之剂按此治风暑深入阴分而夜发乃血受病邪气所舍尤深者也麻黄桂枝桃仁等乃太阳经血药也非三阴经药也

　　卷七　疟门

　　温热燥脾之剂

