<!-- { "loadSidebar": true } -->
　　内经曰阴虚生内热者因有所劳倦形气衰少谷气上盛上焦不行下脘不通胃气热热气熏胸中故内热阳盛则外热者因上焦不通利则皮肤致密腠理闭塞玄府不通卫气不得泄故外热 阳虚则外寒阴盛则内寒(见寒门)谨按赵嗣真曰素问论阴阳虚实四证者杂病也难经六难之文论脉也外台所述之文论伤寒表里也但仲景所主阴阳虚盛之意理实与焉经云邪气盛则实精气夺则虚因正气先虚以致邪气客之而为盛实于是有阳虚阴盛阴虚阳盛二证之别如活人书却将素问所论杂病阴阳虚盛四证合而引证仲景伤寒二证之法又改阳盛外热作内热阴盛内寒作外寒所论初未尝合因拓仲景所主阴阳虚盛之理而详说之盖盛者指邪气而言虚者指正气而言阴阳虚盛邪正消长之机且正气在人阳主表而阴主里邪气中人表为阴而里为阳若夫表之真阳先虚故阴邪乘阳而盛实表受邪者阳虚也脉浮紧者阴邪盛于外也是谓阳虚阴盛所以桂枝麻黄辛甘之温剂汗之则阴邪消温之则真阳长使邪去正安故愈又若里之真气先虚故阳邪入阴而盛实里受邪者阴虚也脉沉实者阳邪盛于里也是谓阴虚阳盛所以用承气酸苦之寒剂下之则阳邪消寒之则真阴长邪去正安故愈如其不然阳盛而用桂枝下咽即毙阴盛而用承气入胃以亡是皆盛盛虚虚而致邪失正也以是知仲景所主阳虚阴盛阴虚阳盛二证之意深盖指一为表证一为里之邪正消长而言非兼言表和里病里和表病而谓之阴阳虚盛也况和者无病处也虚者受病处也斯论可谓得仲景之心法然阴虚生内热详东垣丹溪之说则又有阴虚外热之证阳胜外热考之河间往往有阳胜内热之例是皆原其病机也然经言者内因证也本病也河间东垣丹溪言者极变之证也标病也所谓亢则害承乃制之例又按仲景论阴阳相搏名曰动阳动为阳虚虚则汗出阴动为阴虚虚则发热如不汗出发热而反形冷恶寒者三焦伤也或病因医所误汗下之致恶寒发热者一为阴阳不和一为阴阳陷下致病若此诸例岂止阴阳虚实而已但所因不同极变之异尔

　　卷九　热门(发热附)

　　论杂证发热恶寒与伤寒不同

　　许学士曰仲景云假令寸口脉微名曰阳不足阴气上入阳中则洒淅恶寒也尺脉弱名曰阴不足阳气下陷入阴中则发热也此谓元受病而然也又云阳微则恶寒阴弱则发热此医发其汗使阳气微又大下之令阴气弱此谓医所病而然也大抵阴不足阳往从之故阳内陷则发热阳不足阴往乘之故阴上入阳中则恶寒阴阳不归其分故寒热交争是以发热而恶寒也原病式曰身热恶寒热在表也邪热在表而浅邪畏其正故病热而反恶寒也或言恶寒为寒在表或言身热恶寒为热在皮肤寒在骨髓者皆误也仲景法曰无阳病寒不可发汗又言身热恶寒麻黄汤汗之汗泄热去身凉即愈然则岂有寒者欤大法烦躁多渴欲寒恶热为病热也亦有亢则害承乃制之则病热甚而反觉其冷者也虽觉其冷而病为热实非寒也其病热郁甚而反恶寒得寒转甚而得暖少愈者谓暖则腠理疏通而阳气得散怫热少退故少愈也其寒则腠理因密阳气怫郁而热转甚故病加尔上下中外周身皆然俗因之妄谓寒病误以热药投之为害多矣又曰阴胜则寒阳胜则热者谓里气与邪热并之于表则为阳胜而发热也表气与邪热并之于里则为阴胜而寒栗也由表气虚而里热亢则害承乃制故反战栗也大抵本热非病寒也或伤寒病寒热往来者邪热在表而浅邪恶其正故恶寒也邪热在里而深邪甚无畏物畏其极故不恶寒而反恶热也表里进退不已故为寒热往来也此气不并于表里故异于疟而寒热微也按此数论并言杂病阴阳相乘及火热盛反兼水化为病亢则害承乃制之例但河间所引伤寒身热寒热与仲景及明理论义不相合详赵氏曰明理论云往来寒热者邪正分争也邪气之入也正气不与之争则但热而无寒若邪正分争于是寒热作矣盖以寒邪为阴热邪为阳里分为阴表分为阳邪之客于表也为寒邪与阳争则为寒矣邪之入于里也为热邪与阴争则为热矣若邪在半表半里之间外与阳争而为寒内与阴争而为热表里之不拘内外之无定由是寒热且往且来日有至于三五甚者则十数发也若以阴阳相胜阳不足则先寒后热阴不足则先热后寒此特论杂病阴阳二气自相乘胜然也非可以语伤寒斯论为甚精切深合仲景之意盖不唯释疑于活人书而已可与前篇兼看又按河间言恶寒为寒在表或身热恶寒为热在皮肤寒在骨髓者皆误也而活人书亦以此为表里言之故赵氏曰详仲景论止分皮肤骨髓而不曰表里者盖以皮脉肉筋骨五者素问以为五脏之合主于外而充于身者也惟曰脏曰腑方可言里可见皮肤即骨髓之上外部浮浅之分骨髓即皮肤之下外部深沉之分与经络属表脏腑属里之例不同况仲景出此证于太阳篇首其为表证明矣是知虚弱素寒之人感邪发热热邪浮浅不胜沉寒故外怯而欲得近衣此所谓热在皮肤寒在骨髓药用辛温至于壮盛素热之人或酒客辈感邪之初寒未变热阴邪闭于伏热阴凝于外热郁于内故内烦而不欲近衣此所为寒在皮肤热在骨髓药用辛凉必矣一发之余表解正和此仲景不言之妙若以皮肤为表骨髓为里则麻黄汤证骨节疼痛其可名为有表复有里之证即然仲景伤寒一书人但知为方家之祖而未解作秦汉文本观故于大经大法之意反有疑似而后世赖其余泽者往往类辑伤寒方论其间失其本义及穿凿者亦有之矧以杂病为论但引其例乎兹赵氏释疑可谓得其旨趣且黄帝针经有论皮寒热肌寒热骨寒热等例如此则仲景所论分邪在皮肤骨髓之殊虽欲以尽证例之变盖自有所本云

　　卷九　热门(发热附)

　　恶寒非寒恶热非热论

　　丹溪曰经云恶寒战栗者皆属于热又云禁栗如丧神守皆属于火恶寒者虽当炎月若遇风霜重绵在身自觉凛凛战栗禁栗动摇之貌如丧神守恶寒之甚原病式曰病热甚而反觉其寒此为病热实非寒也或曰往往见有得热药而少愈者何也予曰病热之人其气炎上郁为痰饮抑遏清道阴气不升病热尤甚积痰得热亦为暂退热势助邪其病益深或曰寒势如此谁敢以寒凉与之非杀而何予曰古人遇战栗之证有以大承气汤下燥粪而愈有恶寒战栗明是热证但有虚实之分耳经曰阴虚则发热夫阳在外为阴之卫阴在内为阳之守精神外驰嗜欲无节阴气耗散阳无所附遂致浮散于肌表之间而恶热也实非有热当作阴虚治之而用补养之法可也或曰恶寒非寒宜用寒药恶热非热宜用补药甚骇耳目明示我治之之法可乎予曰进士周本道年逾三十得恶寒病服附子百数而病甚求予治诊其脉弦而似缓予以江茶入姜汁香油些小吐痰一升许病减大半又与防风通圣散去硝黄加地黄当归百余帖而安周甚喜予曰未也燥热已多血伤亦深须食淡以养胃内观以养神则水可生火可降也不从吾言附毒必发彼勇于仕进一切将外不守戒忌予曰若多与补血凉药亦可稍安内外不静肾水不生附毒必发病安之后官于婺城巡夜冒寒非附子不可以疗而性怕生姜只得以猪腰作片煮附子与三帖而安予曰可急归知其附毒易发彼以为迂半年后果发背而死又司丞叔平生脚自踝以下常觉热冬不可加绵于上常自言曰我资禀壮不怕冷予曰此足三阴之虚宜早断欲事以补养阴血庶乎可免笑而不答年才五十患痿半年而死观此二人治法或可知矣或曰伤寒病恶寒恶热者亦若是耶予曰若病伤寒者自外入内先贤言之详矣愚奚庸赘谨按东垣曰发热恶热大渴不止烦躁肌热不欲近衣其脉洪大按之无力者或无目痛鼻干者非白虎汤证也此血虚发躁当以当归补血汤主之又有火郁而热者如不能食而热自汗气短者虚也以甘寒之剂泻热补气非如能食而热口舌干燥大便难者以辛苦大寒之剂下之泻热补水之比当细分之不可概论与以上皆宜参考如言烦躁虚烦亦与实烦不同如伤寒烦者为真阳内郁阴中伏阳之证与阴虚躁热病本亦异

　　卷九　热门(发热附)

　　虚中有热宜灸论

　　卫生宝鉴云奥屯周乡之子年二十三病发热肌热消瘦四肢困倦嗜卧盗汗大便溏多不思饮食肠鸣舌不知味懒于言语时来时去近半载其脉浮数按之无力正应脉诀云脏中积冷荣中热欲得精要补虚先灸中脘引清气上行肥腠理又灸气海穴乃生发元气滋荣百脉灸三里助胃气撤上热使下于阴分以甘寒之剂泻热火佐以甘温养其中气又食粳米羊肉之类固其胃气以慎言语节饮食至数月病减得平复按此证治乃阳虚而胃气不足阴阳不升降致发热者宜灸之以助阳药以甘寒泻血中之大热又非止阴虚之例也

　　卷九　热门(发热附)

　　论骨蒸劳热用吐下法

　　子和曰皮肤枯干痰涎稠粘四肢疼痛面赤唇干烦躁睡卧不宁或时喘咳饮食少味困弱无力虚汗黄瘦等证先以茶调散轻涌讫次以导水禹功轻泻药三两行后服柴胡饮子桂苓甘露饮搜风丸白术调中汤人参散之类量虚实用之如咯血吐血便血此亡血也并不宜吐吐则神昏不可峻服热药大忌炙爆酒面宜食疏菜水水凉物亦慎不可过忌则胃口闭形瘦脉大乃死候也诸劳仿此谨按一切病候必凭脉验证施治则自切当也详以上劳热未必不兼阴阳两虚湿热自甚或阴虚或劳伤形气或脾胃虚损为热之证吐去痰涎及开提郁陷之气次以调养之法治之犹可若便利与禹功导水重峻之剂吾恐实实虚虚不善用而药之太过多致杀人且如积热蓄热有余之证非汗吐下法则不能已者不善用而药之不及亦致误人矣当必凭脉验证施治庶不致药有太过不及之失

　　卷九　热门(发热附)

　　论虚热发汗之误

　　东垣曰仲景论内外不足发热自汗之证大禁发汗若饮食劳倦杂病发热自汗表虚之证认作有余便用麻黄发之汗大出则表益虚也谨按仲景论伤寒分例不可发汗者三十余条至一证有二禁者若寒热有血弱气虚者也况杂病乎然误则致逆为祸至速所谓一逆尚引日再逆促命期矣

　　卷九　热门(发热附)

　　论阴盛格阳身热治例

　　东垣云冯内翰之侄栎同病伤寒目赤而烦渴脉息七八至按之不鼓击经曰脉至而从按之不鼓诸阳皆然此阴盛格阳于外非热也与姜附之剂汗出而愈(详见试效方)按此与王海藏治狂言发斑身热脉沉细阴证例同东垣又有治脚膝痿弱下尻臀皆冷阴汗臊臭精滑不固脉沉数有力为火郁于内逼阴向外为阳盛拒阴用苦寒药下之者此水火征兆之微脉证治例之妙王太仆曰纪于水火余气可知因并录之以劝

　　卷九　热门(发热附)

　　论诸发热病本不同

