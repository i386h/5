<!-- { "loadSidebar": true } -->

　　脉经曰脉涩而紧痹病

　　卷四十八　痹证门

　　论痹证所因不同

　　陈无择曰虽三气合痹其用不同三气袭人经络入于筋脉皮肉肌骨久而不已则入五脏烦满喘而呕者是痹客于肺烦心上气嗌干恐噫厥胀满者是痹客于心多饮数小便小腹痛如怀妊夜卧则惊者是痹客于肝善胀尻以代肿脊以代头者是痹客于肾四肢懈堕发咳呕沫上为大寒者是痹客于脾又有肠痹胞痹及六腑各有俞风寒湿所中治之随其腑俞以施针灸之法仍服逐三气发散等药则病自愈大抵痹之为病寒多则痛风多则行湿多则着在骨则重而不举在脉则血凝不流在筋则屈而不伸在肉则不仁在脾则寒逢寒则急逢热则纵又有血痹以类相从外有支饮作痹谨按痹之为证有筋挛不伸肌肉不仁者与风证绝相似故世俗多类于风痿痹证通治此千古之弊也徐先生已于卷首分出痿证一门大抵固当分其所因风则阳受之痹感风寒湿之气则阴受之为病多重痛沉着患者难易得去如钱仲阳为宋之一代明医自患周痹止能移于手足为之偏废不能尽去可见其为难治也况今世俗多类于风证通治宜乎不能得其病情也

　　卷四十八　痹证门

　　论痹因虚所致

　　严氏曰痹证因体虚腠理空疏受之而成逢寒则急蓬热则纵随所受邪气而生证也诊其脉大而涩为痹脉来急亦为痹脉涩而紧者亦为痹又有风血痹阴邪入于血经故也谨按人感三气为痹者正因形虚血虚尔但有在肌皮血脉浅深之异故入脏者死虽陈氏具经论颇详而其方未能以尽其变学人自宜充扩也

　　卷四十八　痹证治法

　　温经胜湿之剂

　　三因附子汤治风寒湿痹骨节疼痛皮肤不仁肌肉重着四肢缓纵附子(生) 白芍 桂心 甘草 白茯苓 人参(各三分) 白术(一两)上 咀每服四钱水煎服按此太阳例药温中解表之剂

　　卷四十八　痹证治法

　　疏风养血之剂

　　三因黄 五物汤治人骨弱肌重因疲劳汗出卧不时动摇加以微风遂作血痹脉当阴阳俱微尺中少紧身体如风痹状黄 芍药 桂心(等分)上 咀每服四五钱入姜枣煎严氏蠲痹汤治身体烦疼项背拘急或痛或重举动艰难手足冷痹腰腿沉重筋脉无力当归 芍药 黄 片子姜黄 羌活(各一两半) 甘草(炙半两)上 咀每服四五钱入姜枣煎黄 酒治风湿痹身体顽麻皮肤瘙痒筋脉挛急言语謇涩手足不遂时觉不仁黄 防风 桂 天麻 萆 石斛 虎骨(炙) 白芍 当归 云母粉 白术 茵芋叶木香 仙灵脾 甘草 川续断上锉如麻豆大以生绢袋盛好酒一斗浸之春五夏三秋七冬十日每服一盏温服之不拘时防风汤治血痹皮肤不仁防风(二两) 川独活 川当归 赤茯苓 秦艽 赤芍 黄芩(各一两) 桂心 杏仁 甘草(炙各半两)上 咀每四五钱入姜煎独活寄生汤治肝肾虚弱感风湿致痹两胫缓纵痹弱不仁方见香港脚门谨按以上方多太阳例药也大抵痹证有兼风兼湿寒热独胜腑脏所受不同用者自宜扩充然此证因虚而感既着体不去须制对证药日夜饮之虽留连不愈能守病禁不令入脏庶可扶持也如钱仲阳取茯苓其大逾斗者以法啖之阅月乃尽由此虽偏废而气骨坚悍如无疾者寿八十二而终惜乎其方无传

　　卷四十八　痹证治法

　　治痰饮之剂

　　茯苓汤治支饮手足麻痹多唾眩冒半夏 赤茯苓 橘红(各一两) 枳实 桔梗 甘草(各半两)上 咀每服四五钱入姜七片水煎按此言支饮能为痹证即饮能为香港脚证是也大抵因虚而传注邪客日久荣卫壅郁多致湿热经缓不能自收持如逢热则纵也以上方未能尽其例用者自宜通变也

　　卷四十九　妇人门

　　论经闭不行

　　内经阴阳别论云二阳之病发心脾有不得隐曲女子不月其传为风消为息贲者死不治东垣曰妇人脾胃久虚或形羸气血俱衰而致经水断绝不行或病中消胃热善食渐瘦津液不生夫经者血脉津液所化津液既绝为热所烁肌肉消瘦时见渴躁血海枯竭病名曰血枯经绝宜泻胃之燥热补盖气血经自行矣此证或经适行而有子子不安为胎病者有矣或心包脉洪数燥作时见大便秘涩小便虽清不利而经水闭绝不行此乃血海干枯宜调血脉除包络中火邪而经自行矣内经所谓小肠移热于大肠为痣瘕为沉月涩不利则月事沉滞而不利故云为痣瘕为沉也或因劳心心火上行月事不来安心补血泻火经自行矣故内经云月事不来者胞脉闭也胞脉者属心而络于胞中令气上迫肺心气不得下故月事不来也曾治验裴泽之夫人病寒热而月事不至者数年矣已加喘嗽医者率以蛤蚧桂附等投之曰不然夫人病阴为阳所搏温剂太过故无益而反害投以凉血和血之药则经行矣已而果然要略曰妇人之病因虚积冷结气为证经水断绝至有历年血寒积结胞门寒伤经络凝坚在上呕吐涎唾久成肺痈形体损分在中盘结绕脐寒疝或两胁疼痛与脏相连或结热中痛在关元脉数无疮经候不匀冷阴掣痛少腹恶寒或引腰脊下根气街(云云)谨按良方言妇人月水不通由劳伤血气致令体虚受风寒邪气客于胞内损冲任之脉并手太阳少阴二经致胞络内血绝不通如以上病机皆略之不议且血病经闭又岂止手太阳少阴二经耶然亦有不因寒热或痰饮积聚疝瘕所致如七情所动其为气病血从一也况阴道常虚不足者实多宜既血证门血属阴难成易虚论及后丹溪先生等说

　　卷四十九　妇人门

　　论经水不调或紫或黑

　　丹溪曰经水者阴血也阴必从阳故其色红禀火色也血为气之配气热则热气寒则寒气升则升气降则降气凝则凝气滞则滞气清则清气浊则浊上应于丹其行有常名之曰经为气之配因气而行成块者气之凝也将行而痛者气之滞也来后作痛者气血俱虚也色淡者亦虚也而有水混之也错经妄行者气之乱也紫者气之热也黑者热之甚也今人但见其紫者黑者作痛者成块者率指为风冷乘之而行温热之剂祸不旋踵矣良由病源论月水之病皆曰风冷乘之宜其相习而成俗也或曰黑者北方水之色也紫者黑之渐也非冷而何予曰经云亢则害承乃制热甚者必兼水化所以热则紫甚则黑也况妇人性执而鄙嗜欲加倍脏腑厥阳之火无日不起非热而何若曰风冷必须外得设或有之吾恐千百而一二也按此论经病甚详大抵不得率指为风冷所乘者此由良方所言世俗往往因之误人故戒慎之也然冷证外邪初感入经必痛或不痛者久则郁而变热矣且寒则凝既行而紫黑故非寒也

　　卷四十九　妇人门

　　论经漏不止

　　内经阴阳别论云阴虚阳搏谓之崩东垣曰妇人脾胃虚损致命门脉沉细而数疾或沉弦而洪大有力寸关脉亦然皆由脾胃有虚下陷于肾与相火相合湿热下迫经漏不止其色紫黑如夏月腐肉之臭中有白带者脉必弦细寒作于中中有赤带者其脉洪数疾热明矣必腰痛或脐下痛临经欲行先见寒热往来两胁急缩兼脾胃证出见或四肢困热心烦不得眠卧心下急宜大补脾胃而升举血气可一服而愈或人故贵脱势人事疏少或先富后贫心气不足其火大炽旺于血脉之中又致脾胃饮食失节火乘其中形质肌肉容颜似不病者此心病者不行于诊故脾胃饮食不调其证显矣而经水不时而下或适来适断暴下不止治当先说恶死之言劝谕令拒死而心不动以大补气血之药举养脾胃微加镇坠心火之药治其心补阴泻阳经自止矣痿论云悲哀太甚则胞络绝则阳气内动发则心下崩数溲血也故本病曰大经空虚发则肌痹传为脉痿此之谓也、良方论曰妇人崩中由脏腑伤损冲任血气俱虚故也冲任为经脉之海血气之行外循经络内荣脏腑若无伤损则阴阳和平而气血调适若劳动过多致脏腑俱伤而冲任之气虚不能约制其经血故忽然暴下或由阴阳相搏为热所乘攻伤冲任血得热则流散甚者至于昏闷其脉数疾小为顺大甚者逆按此备言经脉致病之因本于脏腑伤损合前东垣所论极言因热因虚或悲哀七情等所致病机殆无余蕴矣

　　卷四十九　妇人门

　　脉法

　　脉经曰尺脉滑血气实妇人经脉不利 少阴脉弱而微微则少血少阴脉滑而数者阴中则生疮寸口脉浮而弱浮则为虚弱则无血 脉来至状如琴弦若少腹痛主月水不利孔窍生疮 肝弦沉主月水不利腰腹痛 尺脉来而断绝者月水不利 寸关调如故而尺脉绝不至者月水不利当患小腹引腰痛气滞上攻胸臆也 经不通绕脐寒疝痛其脉沉紧此由寒气客于血室血凝不行结积血为气所冲新血与故血相搏故痛 漏血下赤白脉迟者脉小虚滑者生急疾者大紧实数者死 暴崩下血寸口脉微迟尺脉微弦微迟为寒在上焦但吐尔今尺脉微弦如此即小腹痛引腰脊痛者必下血也寸口弦而大弦则为减大则为芤减则为寒芤则为虚寒虚相搏脉则为革妇人则半产漏下 尺脉急而弦大风邪入少阴之经女子漏自下赤 漏下赤白日下血数斗脉急疾者死迟者生 尺寸脉虚者漏血漏血脉浮不可治也

　　卷四十九　妇人门

　　论赤白带下

　　机要云赤者热入小肠白者热入大肠其本实热冤结于脉不散故为赤白带下也冤屈也结也屈滞而病热不散先以十枣汤下之后服苦楝丸大玄胡散调下之热去湿除病自除也按此止是论有余之证也论见下良方论云带下起于风气寒热之所伤或产后早起不避风邪风邪之气入于胞门或中经脉流转脏腑而发下血名为带下若伤足厥阴肝之经其色青如泥伤手少阴心之经其色赤如红津伤手太阴肺之经其色白形如涕伤足太阴脾之经则其色黄如烂瓜伤足少阴肾之经则色黑如 血此其因也按此言风气寒热之所伤诸脏致证似言外邪大抵此证多有本于阴虚阳竭荣气不升经脉凝泣卫气下陷精气累滞于下焦奇经之分蕴积而成其病或醉饱房劳服食燥剂所致也白物如涕之状故言带者亦病形也经云带脉为病而得名而白者属气赤属血东垣举脉诀云崩中曰久为白带漏下多时骨木枯言崩中者始病血崩久则血少复亡其阳故白滑之物下流不止此可见未得全拘于带脉矣详病亦有湿痰流注于下焦或肾肝阴淫之湿胜或因惊恐而木乘土位浊液下流或思慕为筋痿内经所谓二阳之证发心脾是也或余经湿热屈滞于少腹小腹之下而病本殊则皆为气血虚损荣卫之精气累滞而成其病标一也前人立论殆尽病机则治法无定若戴人以带下得两手脉俱滑大而有力乃上用宣去痰饮下以导水丸泄湿热继以淡剂渗之此为泻实也如其诸脉微细或沉紧而涩按之空虚或洪大而涩按之无力正为元气不足阴虚筋痿虚极中寒等证东垣有补阳调经固真等例乃兼责虚也丹溪先生治因湿痰下注用海石南星椿根皮之类较之前人下之而复吐以提其气或发中兼补补中兼利燥中兼升发润中益气温而兼收涩之例不同盖病机有轻重浅深之异尔

　　卷四十九　妇人门

　　论师尼寡妇异乎妻外家之治

