<!-- { "loadSidebar": true } -->
　　大生地（八钱） 鲜石斛（五分） 北沙参（一两） 元参（三钱） 知母（钱半）

　　生大黄（三钱） 当归（三钱） 生洋参（三钱） 麦冬（三钱） 芦根（一两）

　　洪 温邪初起，胸闷头痛，发热有汗。先宜凉解。

　　牛蒡子 豆豉 黑山栀 连翘 桔梗 橘红 荆芥 杏仁 薄荷 芦根秦 发汗太过，津液内夺。昨日生津以达邪，汗虽未出而疹点已化，热虽未退而脉象稍和，是佳兆也。苔煤而不甚燥，神糊而有时清，犀角、地黄虽可用，然大势无变，方亦无事更张，仍照前方加味。

　　北沙参（一两） 竺黄（钱半） 鲜石斛（一两） 连翘（三钱） 麦冬（三钱） 茯神（三钱，朱拌） 生甘草（四分） 元参（三钱）茅根（一两，去心） 灯心（三尺，朱拌） 九节菖蒲（八分）

　　渊按：神糊苔煤，鲜石斛可用，北沙参不可用。虽养肺阴，究嫌补肺助痰，麦冬亦然。此老好用二物，瑕瑜并见。

　　张 久患便血，阴气先伤于下。今感温邪挟积，肺胃之气阻窒。上喘下泄，发热口渴，舌绛如朱，额汗不止，遍体无汗，脉小数疾。厥脱险象，勉拟一方备正。

　　葛根（一钱） 黄芩（钱半） 石膏（三钱，薄荷同研） 赤苓（三钱）黄连（四分）

　　杏仁（三钱） 牛蒡（元米炒，三钱） 生甘草（四分） 枇杷叶（三片）

　　上药用水两盏，煎至一盏。另用：人参（一钱） 麦冬（钱半） 五味子（五分，炒） 生地（四钱） 阿胶（二钱，蛤粉炒）

　　用水两盏另煎，煎至半盏，冲和前煎，徐徐服下。

　　此为复方法。病系温邪，而阴虚欲脱，故立此法。凡暴喘多实，而壮热舌干，宜从清解。惟久患便血，今更下泄不止，所谓喘而不休，泄痢不止，水浆不入者不治。故不得不救其阴，希图万一。

　　渊按：阴血既耗于下，脾气复伤于中，故一感温邪而上喘下泄。泄为脾陷，喘为肾逆，两脏不守，厥脱易易。头汗者，阴不守而阳越也。身无汗者，阴液虚而气不能化也。舌绛如朱，胃阴亏而心火炽。脉小数疾，阴血虚而邪火伏。两方颇有心思，惟葛根嫌升发，牛蒡嫌泄肺。盖阴阳两虚，中气不守，气虽陷，不可升，汗虽无，不可发，急急顾虑中气阴液，犹恐不及。然肯用心如此，敬服之至。

　　幼 阳明热邪充盛，遍体发出紫斑，鼻血龈碎。急与清解，防内陷。

　　犀角 石膏 薄荷 茜草 丹皮 鲜生地 连翘 紫草 元参 茅芦根仁渊曰：温邪一证，前人每与伤寒混同论治。自喻嘉言始力辨其非，然犹不能跳出。至叶天士乃别开生面，吴鞠通继之，温热之治始大昌明。然非前人之误，前人亦为古人所误也。一误于《内经》：热病者，伤寒之类也。遂谓伤寒即温病，温病即伤寒，漫无分别。再误于王叔和集仲景《伤寒论》，以温病搀入伤寒之中，以为温热乃伤寒之变证，至后人有春变为温，夏变为暑之说，其实伤寒与温热相去霄壤。然温病亦非一端，有冬温，春温，冬温春发，风温痧疹，湿温之别。风温痧疹即春温一类，以感春令贼风，伤其皮毛，内合于肺，引动伏温，故见证咳窒气粗，或发痧疹。

　　病在肺胃气分，宜辛凉轻泄上焦，不可用重剂及血分药。若冬温、春温轻者，亦在肺胃，咳窒气促；重者，或发自少阳、少阴。

　　甚有涉厥阴者，由其阴精先虚，邪热蓄伏于虚处，其机一发，少阴阴精先已告困，液涸劫津，昏痉颤振接踵而至，起而腰痛胁痛，有汗不解者，不可轻视。盖腰为肾府，胁乃少阳经络游行之地，肾水不足，木火炽张故也。吾吴地处温下，湿动最先，冬温夹湿者少。春温已有夹痰、夹湿，湿温乃湿热相合。清其热尤须开其湿。

　　清热用苦泄凉润，开湿不得不佐辛通淡渗，而化燥者即不合。盖湿从热化，见热而不见湿矣。温邪以验舌为先，不可动辄发汗。有汗固不可再发，即无汗亦宜视其津液何如。若热盛液亏，妄汗最易昏痉，轻则咳窒气促，重则口鼻出血。辨六经与伤寒同，治法与伤寒大异。自汉唐及元明，多以伤寒之方治温热，虽经叶天士等大畅厥旨，然乡曲之士，遵师传而日读《汤头》、《医宗必读》等书，仍以羌、独、柴、前为发表套剂，其祸尚未息也。

　　卷之一

　　暑邪门

　　温 暑邪挟积，身热腹痛，先与疏达。

　　香薷 川朴 花槟榔 砂仁 藿梗 苏梗 赤苓 焦六曲陈皮 通草又 腹痛拒按，当脐有块，壮热无汗，舌苔黄腻，气升烦懊。防其发厥。法以表里两解。

　　柴胡 淡芩 枳实 赤苓 赤芍 半夏 元明粉 生大黄又 投大柴胡汤法，下出碎块溏粪两次。腹痛不减，烦懊不安，气升呕逆，舌苔黄燥。食积填塞阳明，暑邪内走厥阴。防其昏厥。拟以泄厥阴，通阳明。

　　川连（吴萸炒） 楂炭 淡豆豉 黑山栀 栝蒌仁 当归 龙荟丸（三钱，绢包煎） 枳实 苏梗 木香（三味磨冲）

　　外敷方：葱（一把） 盐（一杯） 丁香（一钱） 飞面（三钱）

　　打烂，敷痛处。此四磨饮合小陷胸、栀豉、左金合剂。疏通气分，泄肝化积。再用外敷法，其气有不通行者乎！渊按：暑必挟湿，湿为阴邪，最能阻碍阳气。故暑湿病多脘腹痞痛，积滞内阻，暑湿之不化，实由气机之不通。下而痛仍不减，乃未得辛通之药，中焦痞滞未去耳。

　　丁 暑乃郁蒸之热，湿为濡滞之邪。暑雨地湿，湿淫热郁，惟虚者受其邪，亦维素有湿热者感其气。如体肥多湿之人，暑即寓于湿之内；劳心气虚之体，热即伏于气之中。于是气逆不达，三焦失宣，身热不扬，小溲不利，头额独热，心胸痞闷，舌苔黄腻，底绛尖红，种种皆为湿遏热伏之征。邪蕴于中，不能外达，亦不下行，颇虑内闭之变。拟以栀豉上下宣泄之，鸡苏表里分消之，二陈从中以和之，芳香宣窍以达之，冀其三焦宣畅，未识能奏功否。

　　淡豆豉 黑山栀 通草 半夏 菖蒲 鲜荷叶 六一散 薄荷 赤苓 竹茹 蔻仁（研，后下）

　　吴 劳碌之人，中气必虚。暑湿热秽浊之气，自口鼻吸入气道，满布三焦，虽舌苔满布，而胸无痞闷，非邪伏膜原之比。重浊之药，徒伤中气，与湿热弥漫之邪无益。今交五日，神气似清而浑，恐其过候有耳聋、神迷、呃逆等变。为治之法，且以芳香理气逐秽再议。

　　刀豆子 郁金 泽泻 石菖蒲 杏仁 栝蒌仁 陈皮 滑石香薷 桔梗 北沙参 赤苓 藿香 佛手 鲜荷叶 鲜佩兰叶顾 久处南方，阳气泄越，中脏常寒，惯服温补。现患温疟，及今旬日。舌尖已红，根苔满白，便泄稀水，兼有蛔虫，渴不欲饮，口中甜腻，皆是湿遏热伏之象。就锡邑治法，葛根芩连是主方。若合体质而论，似宜温中渗下，清上解肌，拟用桂苓甘露法，试服之以观验否。

　　生石膏（三钱） 猪苓（三钱） 泽泻（钱半） 肉桂（三分） 滑石（三钱） 生茅术（一钱） 茯苓（三钱） 藿香（一钱） 通草（八分） 木香（四分）

　　又 照前方加北沙参五钱。

　　丁 咳嗽已久，近患时温之后，原气未复，又感暑风，闭其汗孔，身复发热。法当先理暑风，用轻剂宣上。

　　桑皮 苏梗 杏仁 川贝 橘红 茯苓 冬瓜子 竹茹此虚而挟邪，暂用轻扬表法，未便着手。

　　蒋 三疟日久，又感暑风，咳呛痰血，热势变乱。且以解暑，清肃肺胃。

　　香薷（一钱） 北沙参（五钱） 冬瓜皮（三钱） 六一散（四钱） 神曲（三钱）

　　青蒿（钱半） 杏仁（三钱） 丹皮（钱半） 桑叶（钱半） 白扁豆（三钱） 枇杷叶（二片）

　　渊按：咳呛痰血，肺阴、肺气已伤，虽有表邪，香薷用宜斟酌。

　　李 暑邪内闭，恶寒发热，脉象不达，口不能言，先有咳嗽，此肺气闭塞。拟开而达之。

　　射干（五分） 桔梗（一钱） 连翘（三钱） 豆豉（三钱） 杏仁（三钱） 象贝（三钱）

　　香薷（一钱） 橘红（一钱） 菖蒲（五分） 竹茹（一钱） 牛蒡子（二钱） 玉枢丹（四分，磨冲）

　　安 连日烦劳忧虑深，暑邪伤气易归心。神昏脉数细而沉，病危甚！邪闷心包，如火如焚。舌色干黄唇齿燥，耳聋便泄津枯了！三焦皆病须分晓，究治疗，河间热论宜参考。

　　鲜石斛 竺黄 连翘 菖蒲 赤苓 北沙参 通草 益元散 茉莉花 竹茹 薄荷叶 芦根 鲜荷叶紫雪丹，另调服。

　　李 暑湿阴分之气，从口鼻肌表而入，寒热，便泄，头胀。拟芬芳逐秽，分消湿热方法。

　　藿香 川朴 焦六曲 半夏 茯苓 陈皮 泽泻 大腹皮 砂仁 通草仁渊曰：两日相合而成暑字，暑为阳邪，行役道途，力作田间，辛苦于烈日之中，受天地炎热之气而病者，名曰伤暑。此外飧凉袭冷，乘风露卧，皆因避暑而感受寒风冷湿之邪，虽病在暑天，名曰暑湿，其与伤炎热之暑不同，不得以暑邪名之。前人有阴暑阳暑之论，皆蛇足也。然盛暑之时，反多阴寒之病者何？盖天地之化，盛极则变，六阳尽泄，一阴早寓乎其中，地上则热，地下已寒，人身小天地，何莫不然！且湿土司令，湿浊为盛，热蒸湿腾，湿热相合，最易感病，故四时之病，惟盛夏为杂，寒湿、热湿、霍乱、泻痢、痧秽、暑风，名目不一，随其所感与其人之本体而变焉，要皆暑天兼有之证，非伤暑热之正病也。然证虽夹杂，要不离太阴阳明脾胃两经。试思夏令用药，不外芳香、辛淡、苦泄，虽有治心，治肺，治肝胆、膀胱，用寒、用热之不侔，莫不为中焦脾胃开脱，不但湿土司令主气使然，以脾胃属土，喜燥恶湿，暑天之病，无有不夹湿耳。

　　卷之一

　　伏暑门

　　李 暑湿先伏于内，凉风复袭于外，交蒸互郁，皆能化火，湿遏热伏，其热愈炽。故其为疟也，先寒后热，日轻夜重。经旨所谓先伤于热，后感于寒。喻氏所谓阴日助阴，则热减而轻，阳日助阳，则热甚而重也。夫疟之发，必从四末始，既必扰及中宫，故心胸烦躁，中脘痞塞。又必先呕吐而泄泻，泻已乃衰，腹中犹胀。所以然者，热甚于中，蒸熏水谷之湿，上泛而复下泄，热势得越，烦躁乃安，余湿复聚，故仍作胀也。今当疟退，脉弦带数，舌苔白腻，小溲不爽，本有胃寒，痰浊素盛，虽从未得汗，表邪未解，而病机偏重于里，法从里治。大旨泄热为主，祛湿兼之，解表佐之，是亦表里分消，三焦并治意。

