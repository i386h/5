<!-- { "loadSidebar": true } -->
　　浦 伏邪挟积，阻塞中宫。疟发日轻日重，重则神糊烦躁，起卧如狂。此乃食积蒸痰，邪热化火，痰火上蒙包络，怕其风动痉厥。脉沉实而舌苔黄，邪积聚于阳明，法当通下，仿大柴胡例备商。

　　柴胡 淡芩 川朴 枳实 生大黄 栝蒌仁 半夏又 下后热净神清，竟若脱然无恙。惟是病退太速，仍恐变幻莫测。拟方再望转机。

　　川连（姜汁炒） 陈皮 半夏 淡豆豉 淡芩 枳实 郁金 栝蒌仁 六神曲 竹茹病退太速，仍恐变幻，老练之言宜省。

　　凡下后方法总以泻心加减，仍用栝蒌、枳实何也？盖因胸痞未舒，舌苔未化故耳。

　　又 昨日疟来，手足寒冷，即腹中气撑，上塞咽喉，几乎发厥，但不昏狂耳。此乃少阴疟邪，内陷厥阴，上走心包为昏狂，下乘脾土为腹撑。脾与胃为表里，前日昏狂，病机偏在阳明，故法从下夺。今腹胀，舌白，脉细，病机偏在太阴，法当辛温通阳，转运中气为要。随机应变，急者为先，莫道用寒用热之不侔也。

　　淡芩 半夏 陈皮 茯苓 熟附子 川朴 丁香 槟榔 草果 白蔻仁 通草前方用寒，后方用热，随症用药，转换敏捷，不避俗嫌，的是一腔热血。

　　渊按：少阴阴邪，上凌君火，下乘脾土，经所谓有余则制己所不胜，而侮己所胜。案亦老练，必如此转语，方不为病家指摘，否则虽有热肠，亦招谤怨。

　　又 投姜、附、达原、神、香、二陈合剂，喉中 痰声顿时即平，腹胀遂松。今脉缓大，神气安和，腹中微觉胀满，痰多粘腻。脾脏阳气虽通，寒热痰涎未化。仍宗前法，轻减其制。

　　前方去附子、槟榔，加大腹皮。

　　又 腹中之气稍平，湿热余邪未尽，所以微寒微热，仍归疟象。头胀身痛，知饥能食。法拟疏和，兼调营卫。

　　二陈（去甘草） 豆卷 青蒿 秦艽 焦六曲 谷芽 生姜 红枣仁渊曰：暑邪与温邪异，伏暑亦然。当暑感而即发者，为暑邪。暑天受暑湿之邪，不即发，秋后复感凉风，闭其汗孔，欲发不能速发，外则形寒，内则发热，寒热起伏无已，有类乎疟，为伏暑。古人谓往来寒热属少阳。余谓暑湿伏邪，往来寒热，全由脾胃为病。少阳胆甲，因脾胃失化波及之耳。盖脾为阴土，恶湿喜燥，澡则升化，湿郁之而不得升；胃为阳土，恶热喜凉，凉则顺降，热阻之而不得降。升降窒滞，故多胸腹痞闷。木寄土居，土失温凉，木不条畅，必然之势。湿重者多寒，热甚者多热。热则消水而口渴。湿郁于中，又渴不多饮。湿热互蒸，胃浊不化，舌苔每布白腻。底绛者，热为湿遏也；淡白者，湿胜也。化黄、化燥、化灰，热胜于湿。湿亦化燥，化火也。胸腹痞满，板硬拒按，或挟痰挟食，视其人之本体及所感之轻重而为变迁。论治：初病以苦辛芳淡为正轨，徒为发汗无益。盖苦能泄热，辛能通气，芳可解郁，淡可利水，使中宫郁遏通解，不汗自汗，不便自便，为邪在气分治法。入营则不然，若初入营分，犹可透营就气，仍从气分而解。已陷营分，昏蒙狂呓，犀地、牛黄、至宝之类，亦所必需。劫津化燥，痞结硬满，邪实阳明，救阴通腑与温邪同治。但温邪从温化火，火退而病解；伏暑从湿化燥，燥去而湿或再来。所以然者，湿虽化燥，终属阴邪，且湿最伤中，中虚而阴湿易生。故清到六、七，须为审顾。下法亦有不同。温邪可下宜速，伏暑可下宜缓。温邪下之邪清，伏暑下之邪未必清。温属火，为阳，性速，暑夹湿，多阴，性迟。温邪阳明兼少阴者多，伏暑兼太阴者多也。甚有大便半月不通，胸腹痞满，仍属无形湿热而不可下者。总宜验舌，若浓白而未化黄燥者，虽满亦不可下。下之不但邪势不服，中气大伤，更为难治。须识气通病解四字，其于治伏暑，思过半矣。再者热虽灼而汗少，苔虽燥而灰黄，若渴饮不多，或多而胸痞，凉苦可用，须佐芳香。若龟板、鳖甲、鲜石斛、鲜生地等，清滋沉降宜慎，每见愈投愈燥者矣。其故由暑必夹湿，中气不升化，清滋抑遏而邪愈不化也。

　　卷之一

　　疟疾门

　　严 年届六旬，元气素弱，向有肝气，近患三疟。两月以前，先受伏暑；小愈之后，三疟遂作。脉弦，肝胃尤甚。木胜胃土，恶谷厌纳，痰多呕恶，心跳少寐，便闭溺赤。盖胃气一虚，百病丛生矣。高年虽大便两旬不通，未可以通阳为务。培养中气，启胃化痰，是为扼要；调和营卫，退其寒热佐之。

　　党参 冬术 茯苓 半夏 陈皮 当归 桂枝 淡芩 枣仁 泽泻 谷芽 鹿角霜 生姜 红枣上方以六君子汤坐镇中宫，补脾健胃，气运则痰湿自化，气旺则津液自生。合入当归、桂枝，和营散邪。更复鹿角霜之通阳者，以治背独恶寒。再加黄芩以泄热，监制桂、鹿之辛温，使无偏畸，不失调和之义。枣仁安神，泽泻去湿，谷芽醒胃，姜、枣调和营卫，皆佐使之助耳。

　　某 大疟百日，营卫两虚。胃为卫之本，脾乃营之源。胃阳虚则胸腹时痛而吞酸，脾阴虚则经事愆期而盗汗。补脾胃以化其疟痰，和营卫而退其寒热。营卫一和，盗汗自止。

　　党参（姜汁炒） 冬术（土炒） 半夏 茯苓 陈皮 川连（吴萸三分，煎汁拌炒） 制首乌 白芍（桂枝三分，煎汁拌炒） 煨姜 红枣吴 三疟一载有余，经停将及两载。腹中胀满，有块作痛。

　　是血先凝结于前，气复阻滞于后，加以寒痰积聚，中气失运。法当先运其中。

　　六君子去炙草，加木香、当归、川朴、生姜、茺蔚子、红枣。

　　石 三疟久而痰涎聚，肝胆逆而郁火盛，以致发狂。今狂已退，痰火犹未全除。拟化胃经之痰，平肝胆之火。

　　半夏 茯苓 橘红 牡蛎 淡芩 川贝 牛膝 鳖甲 白术（土炒） 竹茹 钩钩徐 盗汗便溏，心脾之病也。脾气不运则便溏，心阴不守则盗汗。大疟日久，寒热仍作，营卫不调。补心脾，和营卫，归脾汤加减治之。

　　党参 黄 冬术 熟地 白芍 砂仁 六曲 枣仁 归身 茯神 木香 牡蛎 浮麦 红枣渊按：运脾气，补脾阴，和营卫，温督脉，前数方皆虚疟，久疟治法。

　　营 久患疮疥，湿热浸淫，复因外感暑湿为疟，缠绵不已，变为三疟。诊脉濡小，其湿仍恋，而元气渐伤，虑加腹满，宜早图之。然须安逸忌口为要。

　　白术 半夏 赤苓 陈皮 大腹皮 川朴 神曲 藿梗 蔻仁 通草 鸡距子此用正气散去甘、桔、苏、芷，加通草、蔻仁，疏通气分之湿，用鸡距子以解酒湿。

　　朱 厥阴过升，阳明失降，疟成烦闷、痞呕，当变柴胡制而为泻心法，和阳明即所以和少阳也。

　　川连（姜汁炒） 半夏 广皮 藿梗 白蔻仁 竹茹（姜汁炒）

　　此人舌苔半边白如水晶粉团，必有痰饮。后于此方中加生姜三片，其呕即止。

　　渊按：本不当去生姜。若去之，便失南阳制方之义矣。

　　庄 但热不寒，此为牡疟，柴胡桂枝汤主之。

　　柴胡 桂枝 半夏 伏苓 陈皮 川朴 草果 炙甘草 生姜 红枣又 疟发间日，但热不寒，口腻多涎，乃寒痰郁于心下，阳气不得宣越故也。

　　蜀漆 桂枝 半夏 陈皮 茯苓 羌活 菖蒲另：独头蒜六枚，黄丹六分，雄黄五分，共研末为丸。清晨朝向东分五服，开水送。

　　又 舌白胸闷，背寒独甚。拟宣通阳气，以化痰浊。

　　麻黄汤合二陈汤，加鹿角霜、石菖蒲。

　　又 疟止，当调胃气。

　　半夏 茯苓 炙甘草 陈皮 白蔻仁 生姜 红枣孙 间疟变为大疟。其寒也，三日一作；其热也，日无间断。

　　此卫气不得疏通，邪痹不达，是属卫实而营虚，营虚故内热不止也。拟和营卫以祛邪。

　　桂枝 白芍 柴胡 半夏 赤苓 天花粉 淡芩 陈皮 生姜 红枣徐 左脉细弦，肝肾亏也；右脉软弱，脾胃虚也。三疟之后，气血两亏。补肝肾，调脾胃，养气血，必得安逸少劳而后可也。

　　党参 大熟地 杜仲 枸杞子 冬术 茯神 归身 陈皮 白芍 生姜 红枣王 三疟止作，延及五年，营卫之不调，脾胃之不和，肝肾之不足，不言可知矣。近今月经频至且多，而有血块，腹反胀满，何也？夫血之与气，犹权衡也。和则平，偏则病，一胜必一负。

　　血去多则血虚，血虚则气旺，非真气之旺也。气无血以涵之，则气肆横而有似于旺耳。盖疟久必伤脾，脾伤则肝亢。脾统血，肝藏血，肝亢则血不藏，脾虚则血失统，故经事频来；而仍有血块者，肝亢则火炽下焦，冲任之血受其迫燥，欲下而不尽下，故凝而为瘀，瘀则结块也。图治之方，藏统肝脾之血，而固冲任之经，一层。调其气之肆横而致和平，又一层。是治月事与腹满之法。至于理脾胃，调营卫，又为三疟久缠之治。合而成剂，不出求本之图。

　　党参（元米炒） 冬术（川朴五分，拌炒） 香附（醋炒） 丹参 陈皮 茯苓乌药 鳖甲 当归炭 白芍（桂枝三分，拌炒） 茜草炭 乌贼骨（漂淡）

　　鲜生地渣（姜汁炒焦） 姜渣（鲜生地汁炒焦）

　　鳖甲煎丸十五粒，药汁送下。

　　渊按：因脾气伤而血失统，血去舍空，其气更失所根据，故腹益胀满。调养脾气，治胀即所以摄血；润养肝阴，固血即所以涵气。妙在交加散清血热而不寒滞，通营气而不辛散，其心思识力，超越寻常。若辛香耗气以治胀，苦涩凉腻以治血，则失之远矣。

　　叶 疟为少阳病。少阳者，胆与三焦也。胆失清宁，则烦而不寐；三焦失其输转，故胸闷而大便带溏，口腻味甜。热甚烦闷，热处湿中，故热愈甚也。拟温胆法。

　　半夏 茯苓 陈皮 枣仁 枳壳 天竺黄 川朴 青蒿 秫米 佩兰 竹茹曾 浴出当风，腠理闭塞，水气舍于皮肤之内，与卫气恋而不化，变为三疟。疟发不透，湿热内走经络，四肢无力，微微内热，是半虚半实之症。和脾胃，化湿热，通经络，达肌表，标本兼治。

　　茅术 半夏 香薷 茯苓 秦艽 独活 泽泻 防风 川朴 陈皮 通草 姜皮 生苡仁奚 三疟发于夜，而渐移至日中，原有自阴出阳之象。今届春深，阳气升发，当助其升举，参以化痰为法。

　　柴胡 防风 茯苓 丹皮 杜仲 冬术 制首乌 半夏 陈皮 牛膝黄 大疟十番，寒热虽轻，而邪陷入于三阴。治必从中以达外，体质虽虚，未可便投补药，仿王晋三加减达原饮。

