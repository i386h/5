<!-- { "loadSidebar": true } -->
　　酒炒知母三钱。南花粉四钱。)又二剂大解始行。黑如胶漆。三日间共下七十余次而止。乃去木通桃仁辈。加西洋参麦冬以生液。（加西洋参三钱。花麦冬五钱。)病者疲惫已极。沉寐三昼夜。人皆危之。孟英曰：听之。使其阴气来复。最是好机。醒后尚有微热谵语。药仍前法。

　　又旬日始解一次黑燥大便。而各恙悉退。惟口尚渴。予大剂甘凉以濡之。又旬日。大便甫得复行。色始不黑。乃用滋阴填补而康。（此病必系阳证阳脉。故以大剂辛寒收效。若阳证阴脉。阴药即苦伤阳。故多不治。)圃人妻因雷震火药局惊醒。即觉气不舒畅。半载以来。渐至食减形消。神疲汛少。惟卧则其病如失。药治罔效。孟英诊之。病患坐起。果即面赤如火。气息如奔。似不能接续者苟登圊溲便。必贲逆欲死。前所服药破气行血和肝补肺运脾纳肾清火安神诸法具备。如水投石。孟英仿喻氏治厥巅疾之法用药。一剂知。旬余愈。（喻氏治厥巅疾原秦会内经铁落镇坠之义。以赭石胆草芦荟黄连之属。降其上逆之气。以蜀漆丹皮赤芍之属。行其上脘之血。以牡蛎龙骨五味之属。敛其浮游之神。最要在每剂药中生入猪胆汁二枚。盖以少阳热炽。胆汁必干。连进十数剂。热退身凉。饮食有加。便泻自止。惟行动觉身如叶。不能久支。恐药太苦。不宜多服。去猪胆及芦龙等。加当归一钱。人参三分。姜枣为引。平调数日全愈。彼证因雷震火药局。惊则伤肝。胆为肝腑。医法脏病治腑。惟此案无彼案暴怒经停二因。故此案但云仿喻氏治巅疾之法用药。方用醋 赭石杵先八钱。酒炒胆草一钱。酒炒雅连六分。醋 牡蛎杵先二两。醋 龙骨杵先一两。五味子杵先三钱。生猪胆汁三茶匙和服。加乌梅肉杵先三钱。陈木瓜先煎三钱。旋复花绢包三钱。白茯苓三钱。制半夏米三钱。生白蒺去刺一钱五分。)高若舟庶母年逾花甲。体丰善泻。张某向用参术取效。今秋患白痢。张谓寒湿滞中。仍予理中加减。病遂日增。因疑高年火衰。蒸变无权。前药中复加附子。白痢果减。而腹胀且疼。

　　不食不溺。哕逆发热。势已危殆。孟英视之。脉沉而滑数梗梗。曰：暑热未清。得毋补药早投乎。予芩连杏朴曲芍滑楝银花海 鸡金之类。（白痢果减四句。热邪皆在气分。玩腹胀且疼上而字。则白痢不当止可知。脉沉而滑数梗梗。则实热结遏。不能自行宣达又可知。方用姜炒枯芩一钱五分。姜炒川连八分。苦杏泥二钱。姜制根朴一钱。生神曲杵一钱五分。酒炒白芍一钱五分。西滑石先煎四钱。川楝核先三钱。济银花八钱。淡海 先煎一两。炙鸡金研三钱。)一剂溺行痛减。痢下仍白。孟英曰。病机隐伏。测识匪易。前此之止。非邪净而止之止。乃邪得补而不行之。邪气止而不行。是以痛胀欲死。夫强止其痢。遽截其疟。犹之乎新产后妄涩其恶露也。世人但知恶露之宜通。而不知间有不可通者。但知疟痢之当止。不知邪未去而强止之。其害较不止为尤甚也。今邪未清涤。而以温补药壅 塞其流行之道。以致邪不能出。逆而上冲。哕不能食。是痢证之所畏。吾以通降凉润之剂。搜邪扫浊。惟恐其去之不速。病家勿以白痢为忧。寻愈。

　　徐有堂妻病痢。医作寒湿治。广服温补之剂。痢出觉冷。遂谓沉寒。改投燥热。半月后发热无溺。口渴不饥。腹疼且胀。巅痛不眠。孟英察脉弦细。沉取甚数。舌绛无津。肌肉尽削。是暑热胶锢。阴气受烁。予北沙参苁蓉芩斛楝芍银花桑叶丹皮阿胶合白头翁汤为剂。（发热无溺四句。暑邪大伤气分之阴。弦细为阴虚。沉取甚数为温补胶锢其暑热之象。腹疼为暑热胶锢。胀及巅痛不眠。为肝阴受烁。苁蓉补肝阳。作胶斛沙参反佐。使芩楝无偏于苦寒流弊。北沙参八钱。淡苁蓉三钱。酒炒枯芩一钱五分。鲜钗斛杵先一两。酒炒川楝核杵先三钱。整大白芍杵先八钱。济银花一两五钱。冬桑叶四钱。粉丹皮二钱。酒炒白头翁一钱。)次日各患皆减。痢出反热。孟英曰。热证误投热药。热结为大便不行者有之。或热势奔迫而泄泻如火者有之。若误服热药而痢出反冷者。殊不多见。无怪医者指为久挟之沉寒。吾以脉证参之。显为暑热。然暑热之邪本无形质。其为滞下也。必挟身中有形之垢浊。故治之之道。

　　最忌补涩壅滞之品。设误用之。则邪得补而愈炽。浊被壅而愈塞。耗其真液之灌溉。阻其正气之流行。液耗则出艰。气阻则觉冷。大凡有形之邪。皆能阻气机之周流。如痰盛于中。

　　胸头觉冷。积滞于腑。脐下欲熨之类。皆非真冷。人不易识。吾曾治愈多人矣。仍议育阴涤热。病果渐瘳。

　　萧某素患痰多。常服六君子汤。孟英诊之。脉细数而兼弦滑。曰：六君极当屏绝。病由阴亏火盛。津液受灼而成痰。须服壮水之剂。庶可杜患将来。萧吸鸦片。自疑虚寒。滋阴不敢频服。继患喉痛。专科治而不效。孟英诊曰：早从吾策。奚至是耶。此阴虚于下。阳浮于上。

　　喉科药不可试也。大剂育阴潜阳。（脉细数为阴分挟虚。弦滑为气分挟痰热。专科治而不效。必用温散套药。以致阳浮于上。淡海 二两。连皮荸荠一两。酒炒枯芩一钱五分。黑栀皮三钱。冬桑叶四钱。地骨皮四钱。粉丹皮二钱。旋复花绢包三钱。钗石斛血龟板多杵各一两。

　　先煨八句钟。济银花八钱。)其痛日瘥。而喉 皆形白腐。孟英曰：吸烟既久。毒瓦斯熏蒸之故耳。令吹锡类散始得渐愈。愈后复患滞下。孟英曰：今秋痢虽盛行。而此独异于人。切勿以痢药治之。盖火迫津液结为痰饮。酿以烟毒。熏成喉患。吾以然犀之照。而投激浊扬清之治。病虽愈矣。内蕴之痰浊尚多。奈向来为温补药所禁锢于肠胃曲折之间而不得出。今广投壮水之剂。不啻决江河而涤陈 。岂可与时行暑热之痢同年而语耶。（时行暑热之痢为实邪。宜清涤。此证温补耗液为内伤。宜育阴。)治不易法。食不减餐。日数十行。精神反加。

　　逾月之后。大解始正。计服甘凉约二百剂。（此为偏证偏治。未可以平证例也。)肌肉复充。

　　痰患若失。

　　孙位申患感。证见耳聋。医者泥于少阳小柴胡之例。聋益甚。孟英视之。曰：伏暑也。与伤寒治法何涉。改投清肺之药。聋减病安。（耳聋治肺。诊断伏暑。必有脉证可凭。此必小柴胡汤中多用参草枣胶锢暑邪。酒炒知母三钱。鲜芦根二两。鲜枇叶刷包三钱。生石膏先煎八钱。西滑石先煎四钱。姜竹茹三钱。淡吴萸次入六分。陈香薷次入三分。鲜荷梗三钱。)将进善后法矣。忽一日耳复聋。询悉误服葛粉一碗。不啻误服小柴胡一剂。复投整肃肺胃药。寻愈。（酒炒知母三钱。生石膏先煎八钱。南花粉四钱。姜竹沥一大酒杯冲。生苡仁杵八钱。

　　西滑石先煎四钱。花麦冬三钱。钗石斛杵先八钱。浮石蛤壳各五钱同先煎。)顾宗武偶患微寒发热。医进温散法。热虽退而不饥不大便。复用平胃散数帖。腹渐胀而偏于右。尚疑其中气之虚寒也。遂予温运燥补诸药。胀乃日增。杳不进谷。外科连某作胁疽治。

　　病如故。黄某作肠痈论。以大黄泻之亦不应。严某谓胁疽部位不对。肠痈证据不符。作内疝治。仿子和活人之法及当归龙荟丸相间投之。亦无效。孟英视之。脉极弦细而促。舌绛大渴。小溲赤少。饮而不食者月余矣。证实脉虚。坚辞不治。（脉极弦细而促。为阴津已竭。即系脉虚。舌绛大渴为肺肾阴竭热炽。小溲赤少为肝肾阴竭热炽。合之为证实脉虚。)孟英曰：据述病患素慎起居而薄滋味。显非停滞与痈疽之患。良由暑湿内蕴。热欲外泄。是以初起有微寒发热之候。（斯时宜以酒炒知母三钱。炒香豉三钱。黑栀皮一钱五分。姜竹茹三钱。

　　鲜荷梗三钱。晚蚕砂五钱。西滑石先煎四钱。酒炒桑枝三钱等药迎而导之。)误予风寒药。（必误一派温散。)热虽暂退于表。邪仍伏处于中。不饥不便。肺胃失其下行。（斯时宜投清肃肺胃。如姜炒枯芩一钱五分。姜炒川连八分。姜炒枇叶刷包三钱。鲜芦根二两。生冬瓜子四钱。姜竹沥一酒杯冲。薄橘红一钱。旋复花绢包一钱五分。鲜荷梗三钱。淡吴萸次入四分。

　　西滑石先煎五钱等药投之。)加误辛燥温补。气机更形窒滞。伏邪永无出路。以暑湿流行之脏腑。为暑湿割据之窝巢。补之不可。攻之不能。逾旬径殁。

　　戚妪病痢。某以年老为舍病顾虚之治。渐至少腹结块。攻痛异常。大渴无溺。杳不知饥。昼夜百余行。五色并见。呼号欲绝。孟英诊之。脉至沉滑而数。因谓曰：纵使暑湿深受。见证奚至是耶。此必温补所酿。夫痢疾古称滞下。明指欲下而涩滞不通。顾名思义。岂可以守补之品。更滞其气。燥烈之药。再助其虐。少腹聚气如瘕。痢证初起。因于停滞者有之。今见于七八日之后。时欲冲逆。按之不硬。则显非停滞之可拟。实为药剂之误投。诸方果是参术姜萸附桂粟壳故纸川椒乌梅等一派与病刺谬之药。但知年老元虚。不闻邪盛则实。幸未呕哕。

　　尚可希冀一二。遂予苁蓉楝芍芩连橘斛楂曲延胡绿梅鳖甲鸡金鼠矢海 出入互用。数帖渐安。（舍病顾虚最谬。邪能伤正。邪不去则虚者愈虚。少腹结块七语及脉至沉滑而数一语。皆温补助热耗伤肺胃阴分之象。脉沉滑为热痰结伏。数为阴虚挟热。幸未呕哕。尚可希冀一二者。热痢误投温补。全仗胃气通润下行。方得热蠲阴复。呕哕则肝阳贼胃。胃且自失其用。

　　何能通润下行。酒炒枯芩三钱。酒炒川连一钱。陈橘皮一钱。生山楂杵一钱五分。生神曲杵二钱。三味同次入。整大白芍杵先二两。两头尖三钱。钗石斛杵先一两。更方去岑连橘皮。

　　加绿萼梅次入一钱五分。川楝核杵先四钱。再更方去楂曲。加元胡索次入一钱五分。血鳖甲一两多杵。先煨六句钟。再更方去元胡绿梅。加泡洗海 。先煎二两。淡苁蓉三钱。炙鸡金研五钱。)继加驻车丸吞服。（前方每日以药送丸二钱。)逾月始健。

　　周某患疟。间一日而作。寒少热多。医谓老年三疟。放手温补。渐至杳不进谷。孟英诊之。

