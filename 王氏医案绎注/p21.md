<!-- { "loadSidebar": true } -->
　　改投玄参生地犀角石膏知母花粉竹叶银花等药。又五剂螈 渐减。舌绛渐退。病者闻鼓乐喧阗。即谵妄不安。神昏如醉。夜速孟英视之。予紫雪钱余。神即清爽。仍用前方。重加竹沥。服八剂始解黑如胶漆之大便。而黑苔渐退。右脉之至数始清。惟烦渴不减。令其恣啖北梨。舌才不燥。痰出亦多。又六剂舌色乃淡。溲出管痛。热邪得从下行矣。凡十二日之间。共服大剂寒凉已二十四剂。计用犀角三两有奇。而险浪始平。续以前法缓制。服六剂又解胶矢五次。手足始知为己有。又五剂筋络之振惕始定。略能侧卧。呓语乃息。渐进稀糜。继灌甘润充其胃汁。七八剂后渴止知饥。脉皆和缓。又浃旬谷食乃复。又旬余便溺之色始正。前后共下黑矢四十余次。苔色亦净。授滋填善后而康。（右手俨若鱼翔。据脉莫可下手。惟痰嗽苔浓。渴无一息一停。邪旺则正亦旺。此证书不凭脉之治。鲜竹叶二钱。生石膏先煎一两六钱。酒炒知母四钱。制半夏三钱。姜竹茹三钱。建兰叶三钱。姜枇叶刷包三钱。生冬瓜子八钱。活水芦根二两。南花粉五钱。旋复花绢包三钱。生蛤壳海浮石各五钱。石斛一两。三味同先煎。更方玄参一两。大生地八钱。泡煎去渣。镑犀角先煎四钱。生石膏先煎一两。酒炒知母四钱。花粉四钱。鲜竹叶二钱。银花一两五钱。)段春木秋杪患发热。而腰腿痛如刀割。孟英视之。略不红肿。脉至细数。苔色黑燥。溺赤便黑。予西洋参麦冬生地犀角银花楝实石斛知母甘草竹沥蔗汁为大剂投之。热渐退。痛渐已。

　　惟舌绛无津。仍予甘凉濡润为方。数日后忽舌绛倍加。燥及咽膈。水饮不能下咽。孟英曰：真阴涸竭。药难奏绩矣。嗣询悉病患自误于女劳复。孟英因论曰：烧 散鼠矢汤。皆从足少阴以逐邪。不过热邪袭入此经。所谓阴阳易是也。今少腹无绞痛之苦。原非他人之病易于我。真是女劳之复。以致真阴枯涸。更将何药以骤复其真阴哉。然从此而女劳复与阴阳易。一虚一实有定论。不致混同而谈治矣。（脉至细数三句。为阴虚风动。肝阳逆冲肺胃。肺胃不能荫庇腰肾。西洋参三钱。花麦冬四钱。大生地泡冲去渣一两。犀角先煎四钱。楝核杵先三钱。

　　石斛先煎一两。酒炒知母四钱。生粉草三钱。竹沥三两。蔗汁一两和服。)顾升庵子久患多疑善恐。不出房者数年矣。食则不肯与人共案。卧则须人防护。寡言善笑。

　　时或遗精。多医广药。略无寸效。孟英切脉甚滑数。予玄参丹参竹黄竹茹丹皮黄连花粉栀子海荸荠为剂。送服当归龙荟丸。四剂即能出署观剧。（多疑善恐六句。皆肝有痰热现证。

　　龙荟丸泻肝痰热。遗精之因起于肝热。遗精之祸流为肾亏。玄参雪羹针治遗精。玄参片泡煎去渣八钱。紫丹参三钱。天竹黄三钱。姜竹茹三钱。粉丹皮二钱。酒炒川连二钱。黑栀皮一钱五分。淡海 二两。整荸荠一两。药送当归龙荟丸三钱。)陈某偶患溏泄。某某投以温补健脾之药。数日后泻虽减。而发热昏痉。咽喉黑腐。肝肾之阴两竭。孟英诊曰：迟矣。病起泄泻。何必为寒。正是伏邪自寻出路。而温补以固留之。自然内陷厥阴。不可救药。果即殒焉。继有高小坨弟因食蟹患泻。黄某用大剂温补药。泻虽止而颈筋酸痛。舌绛呕渴。口气甚臭。孟英持脉沉数。曰：食蟹而后泻。会逢其适耳。脉证如斯。

　　理应清润。病患自畏凉药。复误吴某温补。服及旬日。昏痉舌黑而毙。（高某颈筋酸痛三句。热邪大伤肝胃气分之阴。清润方。酒炒知母四钱。济银花一两五钱。石斛先煎一两。干桑葚杵先一钱半。酒炒川连一钱。苦杏泥一钱五分。活水芦根二两。南花粉四钱。整荸荠一两淡海 二两先煎。炒枳壳一钱五分。生姜自然汁箸挑六滴和服。)金某久患脘痛。按之漉漉有声。便秘溲赤。口渴苔黄。杳不知饥。绝粒五日。诸药下咽。倾吐无余。孟英察脉沉弱而弦。用海 荸荠各四两煎汤饮之。径不吐。痛亦大减。继以此汤煎高丽参黄连楝实延胡栀子枳 石斛竹茹柿蒂等药。送服当归龙荟丸。旬日而安。续予春泽汤调补收绩。盖其人善饮而嗜瓜果以成疾也。（脘痛为肝阳侮胃。便秘溲赤三句。皆肝阳贼肺现证。脉沉为痰热遏伏。弦为肝热。弱为脾阳伤败。雪羹先治其倾吐无余。使气降受药。丽参针治脉弱。延胡亦因脉弱防苦寒过剂。高丽参切一钱半。酒炒川连一钱。楝核杵先三钱。

　　酒炒延胡索次入一钱五分。黑栀皮一钱五分。枳 子杵先四钱。石斛先煎一两。姜竹茹三钱。干柿蒂十个。药送龙荟丸三钱。春泽汤五苓加参。孟英必加泻肝润胃之品。)乔有南年三十九岁。患牝疟二旬。医治罔效。孟英往诊脉微无神。倦卧奄奄。便秘半月。溺赤不饥。痰多口甘。稍呷米饮。必揉胸捶背而始下。苔色黑腻。而有蒙茸之。象乃曰：此精气神三者交虚之证。不可与时行伏暑晚发同年而语也。幸前手之药。法主运中。尚无大害。

　　予参术桂附沉香拌炒熟地鹿角石英苁杞归茯杜仲枣仁菟丝山萸橘皮霞天曲胡桃肉等出入为大剂。投十余剂寒后始有热。而苔色乃退。口不作渴。甘痰亦日少。粥食渐加。即裁桂附白术加石斛。又服七剂。解黑燥大便甚多。凡不更衣者四旬二日。寒热亦断。安谷溲澄而竟愈。（中略。)孟英曰：温补亦治病之一法。何可废也。第用较少耳。（治热以寒。定法也。惟热邪陷入之浅深。仍视其人本体阳气衰旺。阴阳两虚。热邪愈易陷入深处。治法参阳药运其邪外出。如此病约二十剂始解黑燥大便。其明证也。牝疟。热病也。脉微无神。倦卧奄奄为阳虚证。溺赤不饥。痰多口甘。热证也。稍呷米饮。必揉胸捶背而始下。则又为脾肾阳虚。苔色黑腻似热。蒙茸则为寒。标病为热。本病为阳虚。此热邪深陷于阳虚之本体。致现此证。潞党参三钱。炒白术一钱五分。浓附片杵五钱。肉桂心二钱。毛鹿角杵先三钱。紫石英杵三钱。二味同先煨六句钟。蛀陈皮次入一钱五分。云茯苓三钱。炒枣仁杵三钱。甘枸杞二钱。更方加霞天曲三钱。再更方去参苓。加山萸肉三钱。淡苁蓉三钱。炒菟丝饼二钱。再更方去霞天曲。加棉杜仲三钱。再更方去杞子。加箱归身二钱。再更方去当归菟丝。加沉香炒熟地四钱。连皮胡桃肉五钱。嗣裁桂附术。加石斛先煎五钱。)陈媪患牝疟月余。腹胀便秘。嗳多不饥。口淡脉滑。孟英主连朴橘贝杏茹旋菀杷蒺为方。数剂即瘳。（脉滑为痰热。口淡为胃阳不旺。姜炒川连二钱。制浓朴一钱。陈橘皮一钱半。川贝母杵四钱。姜竹茹三钱。旋复花包先三钱。紫菀茸一钱半。姜枇叶刷包三钱。。生白蒺三钱。)王季杰外家因夜间未寐。侵晨饮酒解寒。适见人争谇。即觉心跳。欲吐不出。气即逆奔如喘。

　　且肢麻手握。语言难出。孟英视之。脉象弦驶。曰：夜坐阳升。饮醇则肝阳益浮。见人争谇。是惊则气更上逆。不可刺也。灌以苏合香丸一颗。下咽即瘥。（是案必脱漏一段。饮醇肝阳益浮。其人平素阴虚肝旺可知。岂可专治以苏合丸之辛香。仿孟英另案用六一散一两。淡盐开水搅之。澄去滓。研调苏合香丸一钱。)黄履吉截疟后患浮肿。赵某闻其体素虚。切其脉弦细。遂用温补。驯致呃忒不休。气冲碍卧。饮食不进。势濒于危。孟英曰：脉虽弦细而有力。子必误服温补矣。肯服吾药。犹可无恐。

　　因予栝蒌薤白合小陷胸橘皮竹茹汤加柿蒂旋复苏子香附赭石紫菀杷叶为方。四剂而瘳。（栝蒌仁研三钱。鲜薤白打一钱半。姜炒川连二钱。制半夏一钱。赖橘红次入八分。姜竹茹三钱。生粉草一钱。姜枇叶刷包三钱。干柿蒂十个。生苏子研次入二钱。生香附次入七分。紫菀茸一钱半。生赭石杵先五钱。炭煨六句钟。旋复花包先三钱。)吴馥斋室春间娩子不育。汛事亦未一行。偶患呕吐发热。眩晕心 。大解溏泄。口渴溲痛。

　　疑娠疑损。孟英诊曰：产及一载。而经不至。腹不胀。脉弦缓。非娠非损。乃血虚痰滞而感冬温也。以羚羊淡豉竹茹白薇栀子杷叶知母葱白花粉投之。三剂热退吐止。去葱豉羚羊。加生地甘草橘皮调之而愈。（呕吐发热四句。皆肝风煽升。痰热阻遏气机之象。脉弦为肝热。

　　脉缓为肝热壅痰阻气。羚角先煎四钱。炒豆豉次入三钱。姜竹茹三钱。香白薇一钱。黑栀皮三钱。姜枇叶刷包三钱。酒炒知母四钱。姜汁炒花粉三钱。连须葱白打次入一钱半。嗣去葱豉羚羊。加大生地泡煎去渣八钱。生粉草三钱。陈橘皮一钱半。)盛犀林仆患血痢。自秋徂冬罔效。孟英察脉细弱而口干。腰膝酸疼。予鹿角霜苁蓉枸杞杜仲菟丝续断血余石脂木瓜砂仁末炒熟地黄。十余剂而痊。（脉证为阴虚中兼挟阳虚。血余行瘀。

　　石脂涩肠。鹿角霜炖和服三钱。淡苁蓉一钱半。甘枸杞三钱。菟丝饼四钱。绵杜仲二钱。川续断二钱。血余灰绢包一钱。陈木瓜一钱半。砂仁末炒熟地八钱。药汁调服赤石脂末二钱。

　　)徐月岩室患周身麻木。四肢瘫痪。口苦而渴。痰冷如冰。气逆欲呕。汛愆腹胀。频饮极热姜汤。似乎畅适。深秋延至季冬。服药不愈。孟英诊脉沉弦而数。曰：溺热如火乎。间有发厥乎。病者唯唯。遂以雪羹旋赭栀楝茹斛知母花粉桑枝羚羊橄榄蛤壳为方。送下当归龙荟丸。

