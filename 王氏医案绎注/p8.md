<!-- { "loadSidebar": true } -->
　　（前方加生黄 五钱。钗石斛杵先五钱。)陈艺圃妻仲秋患霍乱转筋。自诊为寒。投热剂势益甚。延朱茂才视之。与艺圃见同药同。病尤剧。孟英诊之。曰：寒为外束之新邪。热是内伏之真病。口苦而渴。姜附不可投矣。应予刘河间法。不信。仍投热药。至口鼻出血而死。（霍乱分寒热两大门。先后投热剂病益重。

　　且口苦而渴。热霍乱已确。口苦为热邪。渴为阴液已伤。方应用酒炒知母三钱。酒炒川连八分。鲜莲子四钱。活水芦根二两。鲜枇叶刷包三钱。生苡仁杵八钱。鲜荷杆二尺。陈木瓜三钱。生白蒺去刺一钱五分。淡吴萸次入四分。钗石斛杵先一两。)顾云坨体丰年迈。患疟于秋。脉芤而稍有歇止。孟英曰：芤者暑也。歇止者。痰湿阻气机之流行也。大忌温补助邪。及予清解蠲痰之法。病不少减。而大便带血。孟英曰。暑湿无形之气。平素多痰。邪反得以盘踞。颇似有形之病。清解不克胜其任。气血皆受其滋扰。必攻去其痰。使邪无根据附而病自去。切勿以高年而畏峻药。遂以桃仁承气汤加西洋参滑石芩连橘红贝母石斛为方。送礞石滚痰丸。径服二剂。下粘痰污血甚多。疟即不作。仍以清润法善后而康。（勘病制方。本参脉证。年迈而体丰。则必其人阳气尚充。且便血有倦否之分。倦者阳虚。不倦阳实。脉芤而稍有歇止句。重稍有歇止。痰阻气则脉有歇止。去痰则脉无歇止。即无所谓芤。非单纯芤脉。妄用桃仁承气方义也。生厢黄三钱。开水泡冲去渣。生桃仁研三钱。西洋参三钱。西滑石四钱。姜炒枯芩一钱。姜炒川连六分。赖橘红一钱。川贝母杵三钱。钗石斛杵先五钱。药送礞石滚痰丸三钱。)邵子受妻患吐血。肌肤枯涩。口渴脉虚大。孟英曰。气分之阴亏也。温补既非。滋填亦谬。

　　以参 二冬知母百合玉竹石斛桑叶枇叶投之而愈。（吐血分虚实两大门。此为虚证。辨气分阴亏。在肌肤枯涩口渴脉虚大。温补固与病情相反。滋填则系应补肺阴。误补肾阴。潞党参五钱。生黄 五钱。花麦冬四钱。明天冬切三钱。酒炒知母一钱五分。百合须三钱。肥玉竹三钱。钗石斛八钱。冬桑叶四钱。蜜炙枇叶刷包三钱。)张春桥九月患疟。寒少热多。间二日而作。甫两发。形即清瘦。孟英诊曰。脉弦而细。尺中甚数。疾作于子夜。口干嗜饮。乃足少阴热疟也。两发遽尔形消。胡可玩视。方用元参生地知母丹皮地骨皮天冬龟板茯苓石斛桑叶。（辨肾经热疟。固在疾作子夜。口干嗜饮。尤在尺中甚数。切脉万勿心粗气浮。炒元参八钱。炒大生地五钱。酒炒知母三钱。丹皮二钱。地骨皮四钱。明天冬切六钱。血龟板杵先三两。白茯苓三钱。钗石斛八钱。冬桑叶四钱。)金宽甫初冬患感。黄某进以姜桂之方。渐至足冷面赤。谵语烦躁。疑为戴阳束手。孟英诊曰。此伏邪晚发。误予升提。热浮于上。清解可安。饮之霍然。（热证气不下行则足冷。清其热则气下行而足温。面赤谵语烦躁。热邪在气。方用酒炒枯芩一钱五分。酒炒川连六分。黑栀皮三钱。活水芦根二两。鲜竹茹三钱。鲜茅根五钱。南花粉四钱。鲜枇叶刷包三钱。鲜荷杆二尺。生苡仁杵八钱。陈胆星炖和服七分。生冬瓜子四钱。川贝母杵三钱。)周品方患冬温。顾听泉知其体属阴亏。病非风寒。不犯一分温升之药。证不能减。孟英于方中加贝母杏仁紫菀冬瓜子等味遂效。孟英尝云重病有轻取之法。于此可见。（此必听泉原方一味清解。少痰药及辛开之药。)邵秋子母年近六旬。春患寒热如疟。诸医杂治罔效。孟英视之。曰：此湿邪久蕴。已从热化。误投升补。动其肝阳。痰饮因而上逆。予通降之法。寒热即减病家误进首乌鳖甲等药。渐至脉伏胸痞。呃忒自汗。渴饮不食。颧赤便泄。孟英再诊曰。此滋腻阻塞气机。清阳不司旋运。痰饮闭滞隧络。非脱象也。补药不可进。以栝蒌薤白合小陷胸加菖蒲竹茹旋复贝母杏仁紫菀枇叶投之。呃止脉出。大有转机。（脉伏胸痞四句。皆邪实热浮之象。病在气分。姜汁拌蒌仁四钱。鲜薤白打一钱五分。姜炒川连八分。半夏曲一钱五分。石菖蒲次入六分。姜竹茹三钱。旋复花绢包一钱五分。川贝母杵三钱。苦杏仁一钱五分。紫菀茸一钱。姜汁炒枇叶刷包三钱。)病家又误姜桂频投。既而唇肿咽疼。不能进饮。舌干短硬。难出语言。复请孟英救疗。予犀角地黄汤加玄参知母银花竹黄花粉胆星石菖蒲竹沥之类。六七剂吐出极臭胶痰甚多。粥饮渐进。（唇肿咽疼四句。温燥大伤气分之阴。不能进饮。为痰升风上。壅塞清道。大生地一两。玄参片一两。二味开水泡冲去渣。酒炒知母三钱。济银花八钱。天竹黄三钱。南花粉四钱。陈胆星炖和服八分石菖蒲次入一钱。姜竹沥二两冲。)上年秋燥冬暖。略无霜雪。河井并涸。九月天花流行。十不救五。儿殇日以百计。孟英曰：此痘疫也。治法与常痘有异。且天令发泄不。主闭藏。入春恐多喉患。特刊加味三豆饮。生绿豆生黑大豆（或用生白扁豆亦可。)生黄豆生甘草金银花。俾未种痘者预服免患。将出者恣饮冀轻。又劝人频服青龙白虎汤。（原注。青果色青。清足厥阴内寄之火风而靖上腾之焰。

　　芦菔色白。化手太阴外来之燥热而肃下行之气。合而为剂。消经络留滞之痰。解膏粱鱼面之毒。用以代茶。则脏腑清和。不但可免喉病。)以杜来春喉患。次春不雨。喉症果多。孟英以仲景白虎汤为救焚主剂。热已传营。用晋三犀角地黄汤相机加减。又刊青龙白虎汤方暨锡类散方遍送。全活甚多。锡类散象牙屑（焙) 真珠（各二分) 飞青黛（六分) 头梅冰（三厘)壁钱（二十个。俗名喜儿窠。木板上者勿用。) 西牛黄人指甲（各五厘。男病用女。女病用男。合送济人。须分别配之) 共研极细。吹患处。流出恶涎即愈。

　　段春木妻烂喉。内外科治之束手。孟英视之。骨瘦如柴。肌热如烙。韧痰阻于咽喉不能咯吐。须以纸帛搅而曳之。患处红肿白腐。龈舌皆糜。米饮不沾。汛事非期而至。脉左细数。右弦滑。曰：此阴亏之体。伏火之病。失于清降。扰及于营。先以犀角地黄汤清营分而调妄行之血。（阴亏之体四句。确是此证病因。脉左细数为阴亏营热。右弦滑为气热痰实。治法先血后气。此急则治标之权衡也。大生地八钱。开水泡冲去渣。济银花一两五钱。玄参片一两。泡冲去渣。鲜荷根五钱。黑栀皮三钱。粉丹皮二钱。洋地滑皮五钱。钗石斛杵先一两。

　　)续予白虎汤加西洋参等肃气道而泻燎原之火。（生石膏一两六钱先煎。酒炒枯芩三钱。姜竹茹三钱。黑栀皮三钱。鲜芦根一两。南花粉四钱。陈胆星炖和服一钱。钗石斛杵先一两。川贝母杵八钱。淡盐水炒橘红一钱五分。姜竹沥两大酒杯和服。

　　)外用锡类散扫痰腐而消恶毒。继投甘润药蠲余热而充津液。月余而起。（蠲热充津。系治气分之热。酒炒知母三钱。活水芦根二两。鲜枇叶刷包三钱。鲜地骨皮五钱。泡淡海 一两。

　　连皮大荸荠三个。南花粉四钱。花麦冬三钱。连皮北梨切二两。乌梅肉三钱。青果杵先两个。)吴雨峰两孙种痘。下苗二三日发热咽疼。医误认痘将出。投以升透之药。赤斑似锦。喉烂如焚。孟英令以青龙白虎汤代茶恣饮。竟得无恙。

　　潘洪畴孙种痘。下苗三日即咽痛。医予升散药。发热斑烂。七朝而夭。潘祥衍染痘。俗名天花。咽喉烂至于舌。胸膈痞塞不通。牙关紧涩。小溲淋痛。口流紫黑血块。孟英视之曰。恶血毒涎正欲其出。吹以锡类散。用碗盛其口。流出涎血甚多。咽喉牙环胸膈皆得渐舒。投以犀角地黄汤加玄参银花童溺藕汁竹黄花粉贝母石菖蒲之类。渐以向安。继予生津填补而痊。

　　（咽喉烂至于舌五句。热炽阴伤。病情皆在上焦气分。大生地八钱。玄参片一两。二味开水泡汤去渣冲服。济银花一两五钱。童溺一大酒杯。煎去沫冲服。藕汁一酒杯冲。天竹黄三钱。川贝母杵八钱。花粉四钱。石菖蒲次入六分。)屠之五子患痰嗽数年。近因悲哀病作。误投参术。病益甚。孟英诊曰。此阴虚劳嗽。嗽久而冲气不纳则呕吐。非胃寒也。经言劳者温之。亦温养之谓。非可以温补也。方用西洋参熟地苁蓉二冬茯苓龟板牡蛎紫石英玉竹枇叶橘皮。服之果安。（投参术病益甚。病非阳虚明甚。

　　孟英诊断阴虚。必有脉情可据。冲脉系于肝。肝病则冲逆。劳者温之。言阴虚者阴中之阳亦虚。不可用甘寒偏剂。必于甘寒中参以温药。至冲气不纳。宜潜阳中稍参重镇。西洋参三钱。

　　炒熟地八钱。明天冬六钱切。整麦冬三钱。云苓片三钱。炙龟板八钱。 牡蛎三两。紫石英五钱。三味同杵先炭煨六句钟。肥玉竹三钱。蜜炙枇叶刷包三钱。淡苁蓉三钱。盐水炒橘红一钱五分。)胡秋纫酷热偶有不适。医以柴葛香薷散之。反恶寒胸痞。更医用枳朴槟榔以泻之。势日剧。

　　孟英视之。自汗不收。肢背极冷。奄奄一息。脉微无神曰。禀赋素亏。阳气欲脱。此必误认表证使然。予救逆汤加参 。服之渐安。继以补气生津。调理匝月而痊。（恶寒胸痞为阳虚。肢背极冷。脉微无神。奄奄一息。合之自汗不收。为阳气欲脱。方用炒潞党五钱。炒西五钱。炒粉草三钱。炒干姜五钱。炒熟附片五钱。)陈芰裳患淋久不愈。延至溽暑。孟英诊之曰：易事耳。予补中益气汤而愈。（淋证之因不一。此证因脾阳衰败。气不摄精。右脉必重按无力。炒潞党五钱。炒西 五钱。炒粉草三钱。

　　炒白术三钱。炒茅苍术四钱。炒焦陈皮一钱五分。炒干姜五钱。制半夏五钱。炒故纸研五钱。)陈荷官病痞积腹胀。发热干呛。善食黄瘦。儿科药广服无功。孟英投以黄连白芍牡蛎鳖甲鸡金五谷虫霞天曲木瓜山楂楝实橘皮桔梗旋复栀子丹皮等药。一剂知。旬余愈。（此证系肝胃俱强。肝热贼脾。发热干呛。为阴虚肝热袭肺。善食为胃热易饥。黄瘦便溏为脾受肝克。脾不能运。溺赤为肝有实热。此证热邪究在肝肺气分。酒炒川连六分。酒炒白芍一钱五分。苦桔梗一钱。旋复花绢包八分。黑栀皮一钱五分。粉丹皮一钱。五谷虫二钱。焦楂肉杵一钱。陈皮七分。更方去川连白芍桔梗栀皮。加川楝实杵先二钱。炙鸡金一钱五分。再更方去旋复丹皮。加血鳖甲四钱。 牡蛎八钱。二味同先炭煨六句钟。霞天曲杵一钱。陈木瓜二钱。)段尧卿母年逾七十。患霍乱转筋。孟英投自制连朴饮三啜而瘳。原方治湿热蕴伏而成霍乱。

