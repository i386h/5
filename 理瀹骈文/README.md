<!-- { "loadSidebar": true } -->


　　理瀹骈文 清 吴师机

　　序

　　人在气交之中。凡呼吸吐纳之气皆天地之元气也。其或疾风豪雨祁寒溽暑。山岚瘴疠之迕。以及情志之自贼。饥饱劳役之伤。卒暴之变。元气因之而戕则病生焉。内中乎脏腑。而外发乎肢体。治之者亦遂以内外殊科。汤液内治者也。外治则薄贴为多。治外而舍其汤液者有之矣。天不爱道。而钱塘吴君尚先始专用薄贴以治内。则伊芳古以来未之有也。君负济世之志而啬其用于医。比年辟地海陵之东北乡。以薄贴施病者。常十全杏林之间。亦既不言而成蹊矣。顾或者疑之。疑夫内治者之何以能外取也。不知亦取诸气而已矣。今夫当风而浴则寒气得而入之。触暑而行则热气得而入之。入之者在内。其所以入之者外也。非内也。人身八万四千毫孔皆气之所由出入。非仅口鼻之谓。其可见者。热而汗气之出也。汗而反气之入也。

　　草木之菁英煮为汤液。取其味乎实取其气而已。气与病相中内治无余事矣。变汤液而为薄贴。由毫孔以入之内亦取其气之相中而已。而又何疑乎。尔虽然君之学则未尝教人以外取也。

　　间出其所为理瀹骈文示余。受而读之见其自灵素而下博采约取囊括靡遗。而不俗人徒重其意可知矣。然而断断然出于外治者何哉。以为读吾之书而有得焉。则于外治非弋获。即改而从汤液奚不可也。未之有得则姑用吾之治以为治。有不中去之无难。可以收汤液之利而无其害。君之用心可谓仁且智矣。余愚不知医。君辱不余鄙而委以序。因为发明外内一贯之理。

　　而要其归于气。其亦有听然而笑者乎。

　　同治三年鞠有黄华之月海宁许楣书于南通州旅次之存悔斋

　　序

　　余性好医。知医之难未尝妄为人医。今老矣。阅历益多更不敢谈兹事。惟以诗遣兴而已弟尚先着外治医说。刊既成易名骈文。属余序言。余观之窃以为可不序也。文已详之矣。然其中有不必论者。亦有不得不为之辨者。夫其所述天地万物之理。贤圣授受之心。学人格致之功。乃医之本也。知者自知。不知者自不知也。信者自信。不信者自不信也。此不必论者也。而其为法。则于前人诸家外独辟一门。人人共见其无害者也。而或以为虽无损于人亦无益于人。此不得不为之辨者也吾谓其书足。比邵子蠢子之数。方今医学失传久矣。苟中材以下贫无所藉。俾习其术以养其生。不至重衣食而轻人命。即使无功而阴受其功者多矣。况施济有年实有可凭者乎。夫蠢子数数之有验者也。故人多学其法。至数之与皇极经世同出于一原。则亦非上智不悟云。

　　同治三年甲子四月高桥散人书

　　序

　　客有问于余曰。古以医书为活人之书。若君兄之理瀹骈文者其果能活人耶。余曰能活人曰何以征之。余曰于吾兄之所以施治者而征之。客曰施治如何。余曰泰之东北乡曰俞家垛。

　　吾兄与余奉母避乱之所居也。余橐笔处州幕。兄在乡自制膏药以为施治。余以时归省。得见兄之所为施治者。下河数百里。间为庄者一千五百有奇。凡篇值力作之壮男健妇。以及衰老幼稚居湫隘卑湿之地。而又时为寒暑所侵。内而心腹之患。外而头面身体肌肤之疾。往往困于力之无如何。委而不治者半。或力能治矣。数医而无验。亦自惜其药之徒费而不复治。闻施者相率而就。日或一二十人或三四十人。人情莫不安于药饵。狃于其所常而疑于其所异。

　　彼夫病之久且深者。初请得一纸膏以去。窥其意若不甚释。然至三四易已脱然踵门而谢曰。

　　吾谒所谓高手者多矣。此独不烦饮药。不待切脉。窃以为疗之难而竟得愈之易也。告于其所亲。来试之而果验焉。所亲更告于其所知。来试之而又验焉。以是信日益多。传日益广。凡远近来者日或一二百人。或三四百人。皆各以时聚有舁有负。有扶掖有提携。或倚或蹲。或立或跪。或瞻或望。或呼或叫。或呻或吟。或泣或啼。拥塞于庭。待膏之救迫甚水火。斯旁观者莫不慨息。以为绘流民之图。开赈饥之局不过如是。深虑一人胗视之难而力之有所不暇给也。而吾兄则自晨起。以次呼立于几案前。令自述病因。侧耳听之。若宜补。若宜泻。

　　若宜凉而宜温略一视颜色。指其部位。分别散给有重症急症膏。外加以药。不半日而毕。自来医未有如此之捷简者。月治数千人。但有所忌于人无所怨于人。则膏之能活人可知也。吾兄尝语余曰。医于外症易。内症难。实症易。虚症难。吾之此膏焉能必应。然治得其通而所包者广。术取其显而所失者轻。可以藏拙。可以观变。可以补过。可以待贤有谓吾取巧者。吾岂敢取巧哉。吾亦求其心之安而已。噫。是即吾兄用膏施治之本意也。夫亦即此书之所以为活人也。夫客欣然心悦而退。适鸠工既竣。吾兄命余弁言。遂书其与客问答者如此。

　　医小道也。而修德积善之方在焉。风尘扰扰。我子若孙其克守此以保家。或不仅为耕读之一助也

　　岁在甲子孟夏之月官业谨识于海陵寓斋之小鄂不馆

　　略言

　　一外治法针灸最古自汉张仲景易针灸为汤液。百代宗之。易曰穷则变。变则通。顾汤液可变。而针灸亦不可通。思所以济其穷。无悖于古有利于今者。则莫如膏药。余乡居八载。

　　行之既验。不敢自秘。爰取所集众方。为骈文以联缀之。并为发明内外治殊涂同归之理。质之老友。咸曰是诚一门。但惜为俪体又杂子史。非所以通俗也。尚宜撮其大意为浅语。以提其要。使人人开卷了然。余然其言。乃补增略言于首焉。

　　一凡病多从外入。故医有外治法。经文内取外取并列。未尝教人专用内治也。若云外治恃。是圣言不足信矣。矧上用嚏。（嚏即吐也在上宜嚏咸邪从口鼻入宜嚏）中用填。（如填脐散之类又罨脐敷脐亦是）下用坐。（坐药也即下法 如水肿捣葱坐取气水自下是也 三句具吐汗下三法已。括外治之全矣）尤捷于内服。彼种痘者纳鼻而传十二经。救卒中暴绝吹耳而通七窍。气之相感其神乎。

　　一内经用桂心渍酒以熨寒痹。用白酒和桂以涂风中血脉。此用膏药之始。仲景桂枝汤治风寒。调和营卫。实祖于此。今以汤头还为膏药。于义为反其本。以为妄变古法者非也。

　　一外治之理。即内治之理。外治之药。亦即内治之药。所异者法耳。医理药性无二。而神奇变幻。上可以发泄造化五行之奥蕴。下亦扶危救急层见叠出而不穷。且治在外则无禁制。无窒碍。无牵掣。无沾滞。世有博通之医当于此见其才。

　　一外治必如内治者。先求其本。本者何。明阴阳。识脏腑也。灵素而下。如伤寒论金匮诸大家所着。均不可不读。即喻嘉言柯韵伯王晋三诸君所阐发。俱有精思。亦不可不细绎。

　　今无名师。是即师也。通彻之后。诸书皆无形而有用。操纵变化自我。虽治在外。无殊治在内也。外治之学。所以颠扑不破者此也。所以与内治并行。而能补内治之不及者此也。若不考其源流。徒恃一二相传有效之方。自矜快捷方式秘诀。而中无所见。设遇疑难之症。古无传方。其不坐窘者几何。或知其一未知其二。此虽无失。而彼已阴受其损者有矣。谚云。医得头疼眼又瞎。良工要不如是也。

　　一膏与药分为二。临症活变在此。有但用膏而不必药者。有竟用药而不必膏者。有膏与用者。有膏自膏。药自药。以相反相济为用者。有膏即药药即膏。以相佐相益为用者。古人于熬者曰膏。撮者曰药兹合之而两全。今人混言膏药。兹离之而各妙。

　　一膏纲也。药目也。膏判上中下三焦。五脏六腑。表里寒热虚实。以提其纲。药随膏而缕析。以为之目。膏有上焦心肺之膏。有中焦脾胃之膏。有下焦肝肾之膏。有专主一脏之膏。脏有清有混。有专主一腑之膏。腑有通有涩。又有通治三焦。通治五脏。通治六腑之膏。

　　又有表里寒热虚实分用之膏。互用之膏。兼用之膏。药则或糁膏内。或敷膏外。或先膏而用洗擦。或后膏而用熏熨。膏以帅药。药以助膏。景嵩崖谓。观大易阴阳消长。可知内治之理。愚谓观一部周礼。六官分职。陈殷置辅。敷布精密水泄不漏。可为用膏用药之法。读书人当识此意。（膏内糁药可取单方验者研末备用敷药宜作锭余药皆现制）

　　一膏方取法不外于汤丸。凡汤丸之有效者皆可熬膏。不仅香苏神术黄连解毒。木香导滞沥化痰。以及理中建中。调胃平胃。六君六味养心归脾。补中益气等为常用之方也。或谓用汤丸熬膏何不内服。不知吾惟不敢为内服。故用膏耳。自来相戒。误人非必毒药也。所见不真桂枝下咽。承气入胃并可以毙。即一味麻黄。一味黄连。一味白术。一味熟地。用不得当贻害无穷。愚者自是而不知其非。旁观皆窃笑之。明者心知之而不肯自言。未尝不愧且悔也。然焉能吐而出之乎。或又云良工可不患此。亦思良工古今有几。且良工亦不废外治。昔叶天士用平胃散炒熨治痢。用常山饮炒嗅治疟。变汤剂为外治。实开后人无限法门。吾之用膏即本于此。使必内服而后可。无论妄为下药。药适加病。倘遇不肯服药之人。不能服药之症。而其情其理万万不忍坐视者。又将何法以处之。

　　一膏可以统治百病。人皆讥之。且举名贤论紫金锭统治百病之非为证。不知此亦偏见耳。

　　止走一经治一症。汇而集之其统治也固宜。如冲和汤为太阳解表之方。而春可治温。夏可治热。秋可治湿。以治杂症亦有神也。通圣散为双解表里之方。而兼治风热燥三症。五积散为内伤外感之方。而内而脏腑。外而皮毛经络。上而头项。下而腰脚。妇人调经无不可用。

　　又一方。麻黄白术散治风火湿热郁而为病。而表里寒热补泻之药咸备。越鞠治气合痰血食湿热。变之而为薛已八味逍遥。加之而为养生六郁解毒。高鼓峰治血。以一方统七情饥饱劳役等因。胡念斋深服之。陈修园复赏之。他如三和汤。三一承气。三一肾气。六一顺气之类。古如此者不胜枚举。膏药本其意而更推之扩之。虽治百病何难。要之。人病不外气滞血凝。及阴有寒湿。阴有燥热而已。观病机十九条。文曰皆属。皆即统也。病可统而药不可统乎。知其要者一言而终。制膏药者亦在乎能握其要而已。满屋散钱。以一线贯串百钱可。即千钱万钱亦无不可。是所谓握其要也。一副牙牌不过单双配合。而千变万化用无穷尽。是亦所谓握其要也。握要之道一通字该之。理通则治自通矣。然通须虚心读书。

