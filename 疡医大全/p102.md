<!-- { "loadSidebar": true } -->
　　陈实功曰：木舌、紫舌，亦由心火而发。用飞盐加冰片少许，勤搽出涎自愈。（《正宗》）冯鲁瞻曰：木舌者，因脏腑壅热，心脾积热，其气上冲。是以舌肿尖大，塞满口中，若不急治，则致害人。更不可用手去按，按则舌根乃损，长成语言不正。如至啼叫无声，面色频变而惊疼者，不治。然舌固属心脾，但肝脉亦络舌本，故伤寒邪传厥阴，则舌卷囊缩，概可见矣。（《锦囊》）张宪伯曰：舌忽胀大，硬肿塞满，实时气绝，名曰 舌。（《闲抄》）窦汉卿曰：木舌症硬如穿山甲，见人舌做一拳。外证憎寒壮热，语言謇涩，此心经受热。心者舌之本，因心而病。治法以小刀点紫黑处，煎药内多加山栀。山栀乃泻火之要品也。（《全书》）又曰：木舌、乳娥，此证为因心经热毒，或因酒后温床浓被，以致热气攻于心经。故生单娥及舌胀而紫，吐出风痰，急用三棱针刺舌下金津、玉液二穴，及刺乳娥，俱破出血痰，即用胆硝丹吹入喉中，仍服荆防败毒散。
　　又曰：一妇人木舌胀满口，诸药罔效，以 针砭之五七次肿减，三日方平，血出盈斗。服药同前。
　　又曰：舌上有白苔结硬，必作木舌。用前法治之。
　　又曰：凡舌证白苔坚硬，药味不得入者，揩拭洁净，用竹刀刮舌，然后用药。
　　又曰：舌卷大不得吞咽，皆由热毒冲上。急用紫雪加冰麝掺舌上，再用冰片散吹之。
　　汪省之曰：舌胀色紫如肝，名曰紫舌。凡舌转掉不仁，名曰木舌，此乃因心火而发。（《理例》）奎光曰：木舌者，舌肿大如煮熟猪肝，不能转动。又有一肿生舌根下，状如白枣，有青紫筋，不能速愈。初起不疼，不发寒热，渐渐肿大，速治可愈。迟则难痊，皆由忧郁所致。
　　又曰：治口舌证，吹药后，如舌上无涎，或如干橘核者，不治。
　　又曰：凡遇口舌糜烂无血出者，不治。
　　又曰：凡舌肿大，用生石膏加冰片敷。如出血者石膏炒用。
　　又曰：舌肿胀满口，吐舌在外，难以纳药者，用僵蚕、牙皂制过为极细末，用少许吹鼻中，口自开，痰涎自出。用箸绕丝绵蘸甘草汤润其舌。用四味口疳药多加冰片频吹。
　　又曰：木舌，初则金丹、碧丹同用，（方载咽喉门。）后则单用金丹内服煎药。
　　张仲景曰：伤寒舌肿者，难治。
　　骆潜庵曰：舌肿如木，名曰木舌，乃风热盛也。宜延寿丹。
　　
　　
　　卷十五　舌部木舌门主方
　　治木舌口舌俱硬，有衣不能开。（《秘方》）薄荷 细茶（各等分）共煎。露一宿，青绢裹箸上，蘸药徐徐抹上自消。
　　重舌木舌。
　　黄连（蜜炙二钱） 白僵蚕（一钱）共乳细。掺舌上涎出即好。
　　又方 生姜切片蘸硼砂末擦之。
　　重舌、木舌、紫舌，及咽喉口齿新久肿痛，并久嗽痰火，咽喉作痛。
　　玄明粉 硼砂（各五钱） 朱砂（六分） 冰片（三片）共乳细。每日吹五六次。
　　
　　
　　卷十五　舌部舌胀门主论
　　奎光曰：紫舌胀属心火。内必烦躁闷乱，宜吹碧丹。（方载咽喉门，）内服加减犀角地黄汤。
　　《医统》曰：七情所郁及心经热壅，则舌肿满不得息。心热则舌裂而疮，肝热则舌木而硬，脾热则舌涩而苔，肺热则舌强，热甚则舌燥如锯，舌卷囊缩者，不治。厥阴绝也。
　　《心法》曰：舌忽肿退场门外，是受蜈蚣毒。宜用雄鸡血一小杯浸之，即缩入。
　　
　　
　　卷十五　舌部舌胀门主方
　　舌，破棺而治，无不立效，并治重舌、木舌。皂矾不拘多少，新瓦上火变红色，放地上候冷，研细，将病患用铁钳撬开牙关，用此擦舌，立愈。
　　又方 真蒲黄筛细末，频刷舌上，其肿自退。若能咽药，以黄连酒煎，细细咽之，泻去心火尤妙。
　　又方 舌肿胀不能开，萆麻仁研烂，绵纸取油捻作纸捻，灯上点着吹灭，将烟熏之，良久自消。
　　舌肿 黄柏以竹沥浸一宿，研末，敷舌上。
　　舌肿胀退场门外，冬青叶煎浓汁浸之。
　　舌肿塞喉。
　　朴硝 白矾（等分）研细搽之，立消。
　　舌肿胀。
　　百草霜 海盐（各等分）研末，井花水调下。
　　
　　
　　卷十五　舌部舌痹门主论
　　舌痹者，强而麻也。乃心绪烦扰，忧思暴怒，气凝痰火而成。
　　
　　
　　卷十五　舌部舌痹门主方
　　验方荆芥穗 雄黄（各等分）研末。木通煎汤调下一钱。
　　痰壅舌麻，生矾研末掺之。
　　又方 皂角末掺之。
　　
　　
　　卷十五　舌部舌黄门主论
　　奎光曰：舌黄，乃舌上生黄，肿痛，亦属心火。
　　
　　
　　卷十五　舌部舌菌门主论
　　奎光曰：舌菌属心火，多因气郁而生。舌上或如木耳，或如菌状，其色红紫。
　　
　　
　　卷十五　舌部舌痈门主论
　　奎光曰：舌痈初起，舌红而肿大，心经火盛，地角亦红肿。初起用金丹、碧丹吹舌根。（方载咽喉门。）煎药内加黄连、山栀、犀角。
　　
　　
　　卷十五　舌部舌疮门主论
　　经曰：心开窍于舌。
　　陈实功曰：心火盛则口舌生疮。（《正宗》）岐天师曰：舌乃心苗，心火郁热，故舌先见证。（《秘录》）冯鲁瞻曰：经曰：舌乃心之苗。又曰：中央黄色，入通于脾，开窍于口，藏精于脾，故病在舌。又曰：心脉系舌本，脾脉络舌旁，系舌下，故发为病，或生疮，或重舌、木舌诸证，皆二经之所致也。然肝脉亦络舌本，故风寒则卷缩而不言，七情所郁则肿满而不消。心热则裂而疮，脾热则滑而苔，脾寒则白苔如雪，肝壅热则血上壅。若人无故舌痹者，不可作风热治。盖由心血不足，血虚火烁耳，理中汤合四物汤治之。（《锦囊》）又曰：昔有人舌上生疮，久蚀成穴，服凉药不效。此下元虚寒，虚火不降，投养正丹遂愈。
　　岐天师曰：倘人口中忽生疮于舌上，吐出在外寸余，上结成黄靥，难以食物，人以为病在心也。心热故生此疮，此亦近理之谈，而不知非也，亦有祟以凭之也。方用冰片一分，纳入蚌口内，立化为水，乃以鹅翎敷扫其上，立刻收入其舌，便可饮食矣。蚌乃至阴之物，以至阴之物攻至阴之邪，则邪自退走。况又加以冰片之辛温逐邪，不遗余力，自然手到成功也。
　　窦汉卿曰：热毒攻于舌，则舌生疮，客风吹干津液，则舌硬也。王叔和云：三部俱数心家热，舌上生疮唇破裂。治法宜凉心清热。（《全书》）又曰：咽喉有肿兼舌上生疮，此心经受热也。邪热存心日久，则为喉闭，余毒在心，则舌生疮也。须用冰片散、元参升麻汤加减治之。
　　窦梦麟曰：口舌生疮如黄粟，外证怯寒而口张。先用蚌水，或田螺水，或茶漱净，然后搽药。
　　李时珍曰：舌下有四窍：两窍通心气，两窍通肾液。心气流于舌下，为神水；肾液流于舌下，为灵液。道家谓之金浆玉醴。溢为醴泉，聚为华池，散为津液，降为甘露。所以灌溉脏腑，润泽肢体，是以修养家咽津纳气，谓之清水灌灵根。人能终日不唾，则精气常留，颜色不槁；若久唾则损精气成肺病，皮肤枯涸。故曰远唾不如近唾，近唾不如不唾。人若有病则心肾不交，肾水不上，故津液干而真气耗也。《难经》曰：肾主玉液，入肝为泪，入肺为涕，入脾为涎，入心为汗，自入为唾也。
　　
　　
　　卷十五　舌部舌疮门主方
　　舌疮 吴茱萸研末，酒调涂两足心。
　　口舌生疮。（《秘录》）黄柏 白僵蚕（各一钱） 枳壳（烧灰） 山豆根 苏薄荷 甘草（各五分） 冰片（三厘）共为末。一日掺三次，第一日稍快，次日全愈。
　　又方黄连（二钱） 菖蒲（一钱） 水煎服。
　　小儿舌疮不能饮乳（《幼科良方》） 白矾和鸡蛋置醋中，涂儿足底，二七日愈。
　　舌证主方（奎光）黄连 黑山栀 木通 犀角 连翘 生地 牡丹皮 甘草 麦门冬 赤芍水煎服。（如兼口唇，必加熟石膏少泻脾火；如有肺火兼有痰，加川贝母；便秘加玄明粉、大黄、枳壳。）小儿口舌生疮 桑树皮中白汁涂之，即效。
　　舌疮鹅口重舌青黛 朴硝（各一钱） 龙脑（一字）为末。鹅翎搽上少许。
　　
　　
　　卷十五　舌部舌疳门主论
　　《心法》曰：舌疳者，由心脾毒火所致。其证最恶，初如豆，次加菌，头大蒂小，又名舌菌。疼痛红烂无皮，朝轻暮重，急用北庭丹点之，自然消缩而愈。若失于调治，以致 肿，突如泛莲；或有状如鸡冠，舌本短缩，不能伸舒，妨碍饮食言语，时流臭涎；再因怒气上冲，忽然崩裂，出血不止，久久延及项颔，肿如结核，坚硬 痛，皮色如常，顶软一点色黯木红；破后时流臭水，腐如烂绵，其证虽破，坚硬肿痛仍前不退，此为绵溃。甚至透舌穿腮，汤水漏出，是以又名瘰 风也。盖舌本属心，舌边属脾，因心绪烦扰则生火，思虑伤脾则气郁，郁甚而成斯疾。其证外势颇类喉风，但喉风则咽喉常肿，汤水不能下咽；此证咽喉不肿，可以下咽汤水，胃中亦思饮食。
　　因舌不能转运，迭送饮食，故每食不能充足，致令胃中空虚，而怯证悉添，日渐衰败，颔下肿核。初起宜用导赤汤加黄连，外用锦地罗蘸醋磨敷；虚者归脾汤；便溏者归芍异功汤。自古治法虽多，然此一证，百无一生，纵施药饵，不过苟延岁月而已。
　　
　　
　　卷十五　舌部舌疳门主方
　　
　　秘传北庭丹
　　（清溪）番 人中白（各五分） 瓦上青苔 溏鸡粪 瓦松（各一钱）上用倾银罐子两个，将药装在罐内，将口封固，外用盐泥固济，以炭火 红，俟三柱香为度。候冷开罐，将药取出，入冰片、麝香各一分，共研细末。用磁针刺破舌菌，用丹少许点上，再以蒲黄盖之。
　　
　　
　　卷十五　舌部连珠疳门主论
　　奎光曰：连珠疳，口风，自舌下起一小泡，初起一个，渐至五六个，连珠而起。
　　
　　
　　卷十五　舌部舌衄门主论
　　冯鲁瞻曰：舌上出血，名曰舌衄。乃心脾热证也。（《锦囊》）又曰：舌衄者，舌上无故出血如线不止，或如簪孔者是也。宜香薷汁一升，日三服，外以槐花炒，研细末，干掺之。
　　岐天师曰：人舌出血如泉者，乃心火旺极，血不藏经也。（《秘录》）陈实功曰：舌上无故出血如线，是心胃火邪炽甚，逼血妄行，此名舌衄。（《正宗》）
　　
　　卷十五　舌部舌衄门主方
　　舌上无故出血 槐花炒黄色，研细擦之。
　　舌上出血如泉者，乃心火旺极，血不藏经也。 六味黄汤加槐花三钱，煎服立愈。
　　舌上忽出血如簪孔 赤小豆一升杵碎，水三碗和捣取汁。每服一盏，不拘时服，外用槐花末掺上。
