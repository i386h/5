<!-- { "loadSidebar": true } -->
　　又方 大小蓟捣汁和酒饮。
　　
　　
　　卷十五　舌部白膜裹舌门主论
　　初生小儿，舌上白膜裹住，若不刮去，则发惊。不可不知。（《保生碎事》）
　　
　　卷十五　舌部白膜裹舌门主方
　　验方（《保生碎事》） 先将舌上白膜刮出血，以白矾少许搽之。
　　
　　
　　卷十五　舌部舌疔门主论
　　《心法》曰：舌疔者，乃心脾火毒。舌生紫泡，其形如豆，坚硬寒热，疼痛应心而起。宜用蟾酥丸含放舌下，随化随咽；或再服三丸，以解内毒。甚者刺之，服黄连解毒汤，兼搽紫雪，徐徐咽之。
　　
　　
　　卷十五　舌部舌上痰核门主论
　　陈实功曰：舌上痰核，乃痰气结于舌上，成核作痛。硬强者，用线针点破出血，冰硼散搽之。（《正宗》）
　　
　　卷十五　舌部舌上重门主论
　　窦汉卿曰：舌上生一疮，其形如杨梅，故谓之重 。外证无寒热，但作事烦心。先以甘桔汤多加山栀，后服黄连解毒汤，再吹药。不宜用刀。（《全书》）《心法》曰：心脾热极，上 生疮，形如梅子，外无寒热，内时作烦，名曰重 。宜黄连解毒汤加桔梗，常以紫雪噙化。
　　冯鲁瞻曰：其证生于颊里及上 者，即名重 。
　　
　　
　　卷十五　舌部舌上重门主方
　　
　　天南星散
　　 治重 重龈天南星（生，去皮、脐）研极细末。用醋调涂男左女右脚心，浓皮纸贴。如干再用醋润。
　　
　　
　　卷十五　舌部舌下痰包门主论
　　陈实功曰：舌下痰包者，乃痰饮乘火流行，凝注舌下，结成瓠肿，绵软不硬，有妨言语，作痛不安。治当用利剪当包剪出黄痰，若鸡蛋清，稠粘难断，捺尽，以冰硼散搽之，内服二陈汤加芩、连、薄荷。（《正宗》）冯鲁瞻曰：小儿产下，舌下有膜如石榴子样，连于舌根，令儿言语不发不转，可以指甲摘破，令血出即活。用烧矾研细敷半绿豆许。若血出无害，不止，烧发灰掺之，或用猪脂涂之。（《锦囊》）伍氏曰：若不摘去，其孩必哑。
　　
　　
　　卷十五　舌部舌断门主论
　　岐天师曰：人有被人咬落舌尖，或连根咬断者，或一日，或二日，或半月，俱可接之。速用狗舌一条，观其人舌之大小，切正如人舌光景，将病患舌根伸出，病患坐在椅上，仰面头放在椅背上，以自己手拿住喉咙，则舌自伸出，急将狗舌蘸接舌金丹药末，一接住永不落矣。（《秘录》）或问曰：说咬落舌头者，以醋漱之可以重长。师曰：乱道。肉逢酸则缩，岂有反伸出之理，要重生，必用生舌金丹。
　　
　　
　　卷十五　舌部舌断门主方
　　
　　接舌金丹
　　（岐天师）生地 人参（透明者） 龙齿（透明者，各三钱） 象皮（一钱） 冰片（三分） 土狗（去头、翅，三个） 地虱（二十个）先将人参各项俱研细。后用土狗、地虱捣烂，入前药末内捣匀，佩身上三日，干为末，盛在瓶内。遇有此等病，医治可也。此药接骨最奇，服下神效，骨断者服一钱即愈。
　　
　　生舌仙丹
　　（岐天师）人参 麦门冬（各一钱） 龙齿（三分） 土狗（一个，火焙） 冰片（二分） 地虱（十个，火焙） 血竭（三分）各研细末。放在地上一刻，出火气听用。
　　先用人参一两，煎汤含漱半日。以参汤漱完，即以自己用舌蘸药末令遍，不可将舌缩入，务须伸在外面，至不可忍，然后缩入。如此三次，则舌自伸长矣。
　　补舌唇法 鲜螃蟹烧灰，每二钱加去油乳香、没药各二分五厘，涂之即生肉。
　　生舌法 活螃蟹一个，炙干为末收贮。如遇舌断，敷上口合即止。
　　
　　
　　卷十六龈齿部
　　凡一切风火虫牙、牙痈、牙疳、槽风，皆汇于此部中，以便检阅参治。
　　
　　
　　卷十六　龈齿部牙齿望色辨证法
　　齿燥无津液者，是阳明热极。齿如热者，病难治。前板齿燥，兼脉虚者，是中暑。
　　
　　
　　卷十六　龈齿部牙关紧急门主论
　　经曰：阳明之脉，循颊车入齿缝，风寒中之，轻则战栗鼓颔，重则口噤不开。
　　又曰：凡卒中昏倒，牙关紧急者，此中风痰也。
　　又曰：风入颔颊之间，则口 而牙紧。
　　又曰：卒暴中风，牙关紧急，药不得下，用通关散。（细辛、薄荷、猪牙皂、雄黄各二钱，研细。）每用少许，吹入鼻中，俟喷嚏后，然后进药。如不嚏者，不治。牙关紧甚，前药中加麝香少许，或用乌梅，或白梅去核，用药擦牙。盖酸先入筋，使牙关酸软即开。
　　亦木能克土之义，因牙龈属阳明胃土也。
　　又曰：骨槽风、颊车疽，风热太甚，痰涎滞膈。风喜伤肝，复能燥物，是以筋燥劲迫而牙关拘紧，此实邪耳。
　　冯鲁瞻曰：口噤者，足阳明之病，颊车穴主之。盖阳明经络挟口环唇，循颊车，而诸阳筋脉皆上于头，三阳之筋并络颔颊，夹于口，风寒乘虚而客其经，则筋挛急，牙关紧，而口噤。
　　
　　
　　卷十六　龈齿部牙关紧急门主方
　　中风牙关紧急 乌梅肉揩牙即开。
　　小儿牙关不开 天南星煨熟，乘热纸裹，不要透气。将纸剪芡实大一窍，透气，塞于儿鼻孔中，牙关即开。
　　凡患喉齿，口不能张。
　　猪牙皂 青黛 北细辛 僵蚕（各一钱） 山豆根 元参（各五分）共研细末。吹男左女右鼻中即开。
　　
　　
　　卷十六　龈齿部牙齿门主论
　　上四门牙属心，（一云：上二门牙，下二门牙，属心包络；门牙旁左右上下四牙，属肝；再左右上下四牙，属胃；再左右上下四牙，属脾；再左右上下四牙，属肺；再左右上下之牙，皆属肾。凡人齿多者贵。
　　治病不论多少，以前数分治之多效。）下四门牙属肾，上二侧牙属胃，下二侧牙属脾，上左尽牙属胆，下左尽牙属肝，上右尽牙属肺，下右尽牙属大肠。又有牙龈肿高软者，此名牙痈。内必有脓，当以针刺出脓自愈。如出血不止，用草纸冷水浸贴二三次，自止。（《正宗》）风牙痛者，遇风发作，浮肿随后生痛。
　　火牙痛者，齿根必牵扯腮颧，阵阵作痛，时发时止。
　　湿热牙痛者，乃足阳明胃经。其患腮颧浮肿，甚则牵引太阳，疼连颊项，口中热气，大便结燥。
　　虫牙痛者，因喜食甘香，湿热化虫，攻痛频痛。
　　龋齿者，乃风热相搏，忿怒劳顿，牙根肿痛。是手阳明、足太阳之脉，系于齿名龋齿。（《锦囊》）又曰：如牙痛不可忍，牵引入脑，喜寒恶热，脉洪数有力者，凉膈散倍加酒蒸大黄泻之。
　　又曰：如骤发大痛者，多属龙火，如疾风暴雷，焚灼草木，最速最烈。必用从治之法，热药冷冻饮料，则火得其源而归之矣。
　　窦汉卿曰：牙边生痈如豆大，此脾胃二经火也。宜用小刀点破之，搽以冰片散，再服清胃汤、甘桔汤，无不愈矣。
　　王海藏曰：牙齿等龋，臭秽不可近，数年不愈，当作阳明蓄血治。好饮酒者，多有此证。桃仁承气汤为末蜜丸，服之甚效。
　　又曰：牙得清凉而痛甚者，为寒；口吸凉风而痛止者，为热。
　　冯鲁瞻曰：齿黑碎片名曰崩砂。久而秽甚，牙根俱落，名曰腐龈。若跌扑所伤者，或急疳所坠者，则久落难生矣。（《锦囊》）陈远公曰：牙齿疼甚不可忍，每至呼号，泪涕交出者，此脏腑火旺，上行齿牙作痛也。若不泻火，何能取效之捷！然火有虚实，实火起于腑，虚火动于脏。而实火之中，有胃火、心包火。虚火之中，肝、脾、肺、肾诸经之火，当分经以别之。予有统治之法，用治牙仙丹：元参，生地各一两，水煎服之。如察知为心包火，加黄连五分，脾火加白术一钱，肺火加黄芩一钱，肝火加丹皮一钱，肾火加熟地一两。二剂火散，四剂全愈。（《冰鉴》按：火有虚实，何以一方均治？不知火之有余，无非水之不足，我滋其阴，则阴阳之火无不相戢矣。况元参尤能泻浮游之火，生地止无根之焰，又泻中有补，故虚实咸宜。此治之巧，而得其要者也。又能辨各经之火，加入各经之味，有不取效尽神乎。）又曰：贪食肥甘，齿牙破损作痛，如行来行去者，乃虫积也。夫齿乃骨，何以藏虫乎？不知过食肥甘，则热气在胃，胃火上冲口齿，湿气乘之，则湿气相搏而不散，则生虫于牙矣。初则只生一二虫，久则蕃衍，于是蚀损牙齿，遂致堕落。一齿既朽，又蚀余齿，往往有终身之苦者。此证必须外治，若用内治，未必杀虫，而脏腑先伤。用五灵至圣散：白薇、五灵脂各三钱，细辛、骨碎补各五分，研细末，先以滚水漱牙至净后，以药末五分，滚水调如稀糊，漱牙半日，至气急吐出，如是者三，疼止虫死矣。断不再发。（盖齿因虫痛，灵脂、白薇杀虫于无形，细辛散火，碎补透骨，引药入骨，则无可藏虫，虫尽则痛自止。）又曰：牙疼日久，牙床腐烂，饮食不能用，日夜呼号，此胃火独盛上升于牙也。
　　身中之火，惟胃最烈，火在何处，即于所在之处受病。火原易升而难降也，火升于齿牙，齿牙非藏火之地，于是焚烧两颊，牙床红肿，久则腐烂矣。似可用治牙仙丹加石膏治之。然其火蕴结，可用前方以消弥于无形，今既溃烂，则前方又不可用，以有形难于补救也。宜加减竹叶石膏汤：竹叶三百片，石膏、青蒿各五钱，知母、半夏各二钱，麦冬、茯苓、葛根各三钱，水煎服。四剂火退肿消，后用治牙仙丹以收功也。
