<!-- { "loadSidebar": true } -->
　　又曰：牙疼至夜而甚，呻吟不卧者，此肾火上冲也。然此乃虚火，非实火。人作火盛治之，多不效，即作虚火治，亦时有不效者，何故？盖火盛当作有余，火衰当作不足，乃下是虚寒，上现假热也。人肾中不寒则龙雷之火下安，肾宫惟下寒甚，而水又无多，则肾火无可藏，于是上冲咽喉，而牙受之；齿乃骨之余，同气相招，留恋不去，夜分尤肾主事，水不能养火，火自游于外，乃至齿作祟矣。急大补肾水，益以补火之味，引火归源，火自得水养，不上越矣。八味地黄汤加骨碎补，服一剂痛止，二剂不发也。（六味补水，附、桂引火归于命门，何又加骨碎补？不知补水引火之味，必先入齿则痛根始除，用之以透于齿骨之中，而后直入命门。此拔本塞源妙法也。）又曰：牙疼难忍，闭口稍轻，开口更重，人以为阳明胃火也，谁知乃风闭于阳明太阳乎！此得之饮酒后，开口向风而卧，风入牙中不出，初小疼而后大痛也。论理去风自愈，而风药必耗元气，因虚入风，又耗其气，其气益虚，风邪欺正气之怯，而不肯出，疼难止也。古人用灸法甚神，灸肩尖近骨后缝中，小举臂取之，当骨解陷中，灸五壮即瘥。但灸后必大痛，良久乃定，永不发也。有畏灸者，可用散风汤：生地、麦冬各五钱，当归三钱，石膏、花粉各二钱，胡桐泪、干葛、细辛各一钱，白芷、升麻各三分，水煎服，二剂愈矣。此方补重于散，正风得补而易散也。
　　又曰：牙痛甚，吸凉水暂止，开口复作，人以为阳明火盛也，谁知湿热壅于上下之齿不散乎！夫湿在下易散，在上难怯，盖治湿不外利小便也。水湿下行，其势顺，上行其势逆，且湿从下受，易于行上，感难于散，故湿热感于牙间，散之尤难。以饮食之水，皆必齿牙经过，不亦重甚湿乎！湿重不散，火且更重矣，所以经年月不止也。治法必上祛其湿热，又不可单利小便也，佐以风药，则湿得风而燥，热得风而凉，湿热解，牙疼自愈矣。
　　《医论选要》曰：外板则为牙，内床则为齿。
　　汪省之曰：虫牙，乃胃经风湿所致。薰法甚捷。（《理例》）经曰：男子八岁肾气实而齿更，三八真牙生，五八则齿槁，八八而齿去矣。女子亦然，以七为数，盖肾主骨，齿者骨之标，髓之所养也。凡齿属肾，上下龈属阳明，上龈痛，喜寒饮而恶热饮，取足阳明胃；下龈痛，喜热饮而恶寒饮，取手阳明大肠，故病有恶寒恶热之不同也。凡动摇疼痛出血或不出血，齿缝疏豁，全具欲落之状者，皆属肾也。经曰：肾热者色黑而齿槁。又曰：少阴经病者，面黑齿长而垢。
　　其虫疳，龈肿不动而溃烂痛秽者，皆属阳明。或诸经错杂之邪与外因为患，俱分虚实而治。肾经虚寒者，安肾丸、还少丹，重则八味丸。其冬月大寒，犯脑连头痛，齿牙动摇疼痛者，此太阳并少阴伤寒也。仲景用麻黄附子细辛汤。凡肾虚者，多有之。
　　如齿痛摇动，肢体倦怠，饮食少思者，脾肾亏损之证，安肾丸、补中益气并服。如喜寒恶热者，胃血伤也，清胃汤。恶寒喜热者，胃气伤也，补中益气汤。
　　又曰：齿者，骨之余，肾之标，寄于龈，养于气血。上龈属足阳明胃，下龈属手阳明大肠。然齿者骨也，本乎干元以资始；龈者，肉也，本乎坤元以资生，譬之木生于土，籍土以为养也。故齿之为病，手阳明、足阳明、足少阴三经之所致。盖上下龈属阳明金也，齿属少阴木也，故阳明实，则荣荫其齿而坚牢，阳明虚，则齿失所养而浮豁。故凡动摇脱落，牙脆剥下，齿缝渐稀，畏冷畏热，浮豁不坚，隐隐而痛，乃肾之本虚，以致标亦虚焉。至于生虫浮肿，牙宣出血，臭秽腐烂者，乃肠胃湿热壅盛，所谓热胜则肉腐也。虚者补之，湿热者泻之，胃火壅者清之，风寒外束者散之，外以末药擦之，甚而龈烂齿落者，犹土崩而木倒也，其治在龈，龈坚则齿自固矣。
　　又曰：牙床肿痛，齿痛动摇，或黑烂脱落者，此属阳明湿热。盖齿虽属肾，而生于牙床上下，乃属阳明大肠与胃，犹木生于土也。肠胃伤于美酒浓味，以致湿热上攻，则牙床不清，为肿为痛，或出血，或生虫，由是齿不得而安，如地土不坚，而树木为之摇动矣。此宜泻阳明之湿热，则牙床清宁，齿自安固。如调理不退，落齿一二个者，多死不治。
　　又曰：凡齿痛遇劳即发，及午后甚者，或口渴面黧及遗精者，皆脾肾虚热。用补中益气及六味丸，或十全大补汤。
　　海藏云：牙痛证，有因伤胃而素有湿热，故上浮于牙龈之间，遇风寒或冷冻饮料所郁，则湿热不得外达，故作痛也。其病情有标本之分，用药有温凉之异，当以寒为标，故外擦漱之药，宜用荜茇、细辛之类，辛温以散开郁，兼可拔散郁热也；以热为本，故内服之药，宜用生地、丹皮、连翘、薄荷之类，辛凉以散热清中。如此内外交攻，标本俱得，岂有不愈者乎！若骤聚大痛者，多属龙火。如疾风暴雷，焚灼草木，最速最烈，必用从治之法，热药冷冻饮料，则火得其源而归之矣。若投正治，妄用寒凉，益增其病。至若痛不可忍，牵引入脑，喜寒恶热，脉洪数有力者，凉膈散倍加酒蒸大黄泻之。
　　《夷门广牍》曰：齿乃血之余，耳乃肾之余，顶乃髓之余，爪乃筋之余，语乃气之余。
　　《笔谈》云：沈存中苦腰重，不能行。有将佐曰：此乃病齿数年，用苦参擦齿，其气味入肾，伤肾所致也。后太常少卿舒昭亮，亦用苦参擦齿，岁久亦病腰痛，自后不用之，疾皆愈。此方书所不载者。
　　
　　
　　卷十六　龈齿部牙齿门主方
　　
　　葛根汤
　　葛根（二钱） 赤芍药（一钱五分） 赤苓（五分） 甘草（五分）风胜加荆芥、防风、薄荷叶，火盛加连翘、生地、丹皮、牛蒡子，煎服。
　　
　　止痛散
　　（程山龄。）牙硝 硼砂（各三钱） 明雄（二钱） 冰片（一分五厘） 麝香（五厘）乳细擦牙，出涎立愈。
　　煎方荆芥穗 防风 牡丹皮 生地（各七分） 牛蒡子 青皮 生石膏 甘草（各三分）上四门牙属心，加川黄连三分，麦门冬五分。
　　下四门牙属肾，加黄柏六分，知母六分。
　　上两侧牙属胃，加白芷五分，川芎三分。
　　下两侧牙属脾，加炒白术六分，炒白芍六分。
　　上左尽牙属胆，加龙胆草三分，羌活七分。
　　下左尽牙属肝，加柴胡六分，栀子五分。
　　上右尽牙属大肠，加黄芩六分，桔梗六分。
　　下右尽牙属肺，加黄芩六分，桔梗六分。
　　牙痛，加蒲公英八分，金银花六分，贝母六分。
　　牙床肿，加连翘八分。
　　漱方苏薄荷 射干 牛膝 夏枯草 山豆根 陈茶叶煎漱。并治咽喉肿痛。
　　又方苍耳子 北细辛 花椒（各五钱） 小麦（浮者一撮）好醋一碗，煎半碗漱之。
　　又方 山豆根切三分长，以滴醋浸一时，噙于口中，将苦汁咽下，久而又换一块，连换数次，自愈。
　　又方火硝（五钱） 草果（一两咀片，盐水浸一时炒干）研细擦之。
　　风火虫牙。
　　巴豆（一粒，灯上烧去壳） 花椒（三粒）捣丸口含患处立止。
　　又方白芷 北细辛 鹤虱 干茄子（各等分）研细，一擦即止。
　　又方 樟冰、雄黄各等分，研细擦。
　　又方 火硝三钱，明雄七分，冰片一分，研细搽。
　　
　　麝香散
　　真麝香（二钱） 黄连（一钱） 冰片（三分）研匀。每一伏时匀擦五六次。
　　虚火牙痛 清晨以小便频漱，立止。
　　牙痛。
　　黄豆（五粒） 巴豆（三粒）捶研丸豆子大。用一丸含牙痛处，出涎尽，以温水漱四五次。
　　又方乳香（去油） 香白芷 没药（去油） 雄黄 川芎（各二钱） 火硝（五钱）各研。另装瓶内，临时旋合，令患者含水一口，将药吹鼻孔内，吐水即愈。
　　又方真轻粉 杭粉（各一钱）研匀。用大蒜捣匀，填入白果壳内，合鱼际穴上，用绢帛缚之。痛止即去，迟则起泡。
　　又方牛膝（炒） 大黄（炒） 杜仲 青盐（各等分）研细，擦痛处即止。
　　虫牙。
　　川乌 草乌 胡椒（各等分）研细。铺草纸内作捻，蘸麻油点着，吹熄，以烟噙患处熏之。
　　取牙法白马牙（火 存性） 川乌（ 存性） 紫玉簪 花根（竹刀切片，阴阳瓦焙）各等分，研匀。每用少许，点牙龈上，其牙自落。
　　牙痛不可忍者。
　　北细辛 高良姜 草乌 白芷 荜茇（各等分）研匀。每用少许，搽之立止。
　　风火虫牙 黄蜡一两，瓷器重汤炖化，离火将凝，入有纹龙骨，生用，不必炮制，杭粉各二钱五分，麝香二分五厘，研细搅匀，做成大小粗细锭子。如有牙痛，取纸条在暖壶上熨热，摊药纸上，临卧时剪一块，贴在痛牙上。次早取下，如墨染黑一般，诸毒尽出，其效如神。
　　又方 明雄、玄明粉各等分，研细搽上，立止。
　　又方 五倍子、防风、青盐各等分，研末，火 存性擦之，后以醋或盐水漱去涎。
　　虫牙 五倍子、胡椒研末为丸，塞虫蚀孔中，即止。
　　风火虫牙 鲜生姜切片，噙在疼处，流涎则住痛。
　　又方 三年陈酱茄蒂，阴阳瓦焙存性，加硼砂二厘，冰片一厘为末，擦之立止。
　　又方 陈茄子烧存性，枇杷叶炙脆，各等分为末，加冰片少许，擦上立止。
　　又方 先以热醋漱口，再用海螵硝末擦牙。
　　
　　四宝汤
　　当归 生地黄 升麻 赤芍药各三钱。水二盅，煎一盅，服一半，留一半，漱口吐去，牙痛立止。
　　又方 蕲艾一两，大蜂窝一个，同好醋煎浓漱口，一日愈。
　　又方 牛蒡子生研，绵裹塞痛处，流出苦水，即愈。
　　又方 荔枝壳装青盐，烧存性擦牙痛处，极验。
　　锦囊新定颊肿齿疾神方 治尺脉无力，虚火上攻，寒束内热，颊肿齿痛。
　　羌活（二钱） 制附子（一钱） 北细辛（八分） 石膏（ 三钱）水三盅，煎一盅，食前服。
　　牙痛不可忍，腮颊牙龈皆肿者 荔枝七枚，凿一孔，去肉入醋于内，放灯头上烧滚。漱之，其肿立消，其痛立止。
　　贴牙去毒，至老不痛。（《济生》）山栀（煎浓汁） 黄柏（煎浓汁，各五钱） 真麝香（五分） 杭粉（五钱） 龙骨（五钱打如豆大块子，入栀柏汁内煮干）研极细。用明净黄腊一两熔化，入前药和匀，捏成锭，摊绢上，剪作细条，临卧时贴牙上，明晨取下。凡黑处俱有毒，是作痛处也。
　　又方生半夏 儿茶（各五厘） 冰片（三厘）上研细末，用壁上 蛛窠，包药少许，捻在细柳枝上，蘸油点着，即吹灭热刺痛处，至重者三四次，即愈。
　　牙龈肿痛（《集效》）山慈菇根茎，煎汤漱吐。
