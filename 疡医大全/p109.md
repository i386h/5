<!-- { "loadSidebar": true } -->
　　（《冯氏秘方》）雄鼠骨（一副，其鼠要八两以上者，越大越好，理毛，用草纸包七层，再用稻草包紧，黄泥封固，用稻糠煨熟去肉，拣出全骨，酥油炙黄，研为细末，入后药） 北细辛（洗净土，晒） 真沉香（各一钱五分） 破故纸（青盐水炒） 白石膏（青盐水炒） 骨碎补（去净毛，蜜水炒） 全当归（酒炒） 旱莲草（酒炒各五钱） 香白芷（青盐水炒） 怀生地（酒炒各三钱） 绿升麻（焙二钱） 没石子（雌雄一对，酒煮火烘）上为细末。同鼠骨末合在一处拌匀，用银盒或铅盒盛之。每早擦牙漱咽，久而不断。牙齿动摇者，仍可坚固，不动者永保不动，甚之少年有去牙一二，在三年以内者，竟可复生，颇小而白，久则如故，妙不可言。
　　又方（《保元》）早莲草阴干切碎，半斤，香附米四两，入砂锅共炒黑存性为末，擦牙固齿乌须。
　　又方（《急救》）柳椹阴干为末。日用擦牙，去风明目，乌须固齿。久用不彻，可咀金石。
　　齿疏陷物（《集玄》）芦甘石（ ） 寒水石（各等分）为末。每用少许擦之。忌用刷牙，久则自密。
　　擦牙永不疼痛。（周鹤仙方。）青盐（三两） 硼砂（三钱） 胆矾（三分） 皂角（盐内者，一钱）共为细末。捡大个五倍子七枚，将药末匀装五倍子内，用火纸每个包过七次，又共包七次，将黄泥包裹，炭火煨炼去绿烟为止，取出研细收贮。每早晨擦牙一次，其功甚大，此晓园验方也。
　　又方 肥皂肉捣烂，擦牙。
　　又方生石膏 生明矾（各等分）共研细末。擦牙。固齿如神。
　　又法 凡大小便时，将牙齿咬紧。久久行持此法，牙齿到老不落不痛。
　　牙齿摇动及外物所伤，诸药不效欲落者。
　　川五倍 干地龙（去土微炒，各等分）研细。用生姜揩牙龈后，以药末敷之，五日内不得咬硬物。如齿初折落时，乘热将齿放齿槽中安好，敷药齿之内外。即牢如故。
　　
　　固齿将军散
　　 治牙痛牙伤，胃火糜肿，久用牢牙固齿。
　　青盐（四两） 杜仲（炒半黑） 锦文大黄（炒微焦，各十两）为末。清晨擦牙漱口。火盛者咽之亦可。
　　
　　
　　卷十七咽喉部
　　凡一切咽喉痈疽、风痹、音哑，皆汇于此部中，以便捡阅参治。
　　
　　
　　卷十七　咽喉部咽痛门主论
　　陈实功曰：咽喉虽属于肺，然所致各有不同，有虚火实火之分，紧喉慢喉之说。
　　咽为心肺肝肾呼吸之门，饮食声音出纳之道，此关系一身，害人迅速。虚火色淡微肿，脉亦细微，小便清白，大便自利，此乃思虑过多，中气不足，脾气不能中护，虚火易于上炎，咽嗌干燥，饮食妨碍，咳吐痰涎，呼吸不利，斑生苔藓，累若虾皮，有如茅草，当刺喉中。又如硬物嗌于咽下，呕吐酸水，哕出甜涎，甚则舌上白胎，唇生矾色，声音雌哑，喘急多痰。以上现证皆出于虚火，元气不足中来，治此不可误用寒凉，上午痛者属气虚，补中益气汤加麦冬、五味、牛蒡、元参；午后痛者属阴虚，四物汤加知母、桔梗、元参、黄柏；如服不效必加姜、附以为引导，即佐治之法也。
　　实火者醇酒辛烈，热积于中，久则火动痰生，发为咽肿，甚则风痰上壅，咽门闭塞，少顷汤水不入，声音不出，此为喉痹紧喉风是也。用药不及，事先用针刺喉间发泄毒血，随用桐油饯鸡翎探吐稠痰，务使痰毒出尽，咽门得松，汤药可入，语声得出乃止。内服清咽利膈汤疏利余毒，如牙关紧闭难入，必当先刺少商穴出血，其闭自开。如针刺探吐无痰，声如拽锯，鼻掀痰喘，汤水不下，语声不出者，真死候也，难治。（《正宗》）又曰：虚火得者名慢喉风，实火得者名紧喉风。
　　经曰：凡喉闭不刺血，喉风不吐痰，喉痈不放脓，喉痹喉蛾不针烙，此皆非法。
　　岐天师曰：如虚火沸腾于咽喉口齿间，用寒凉之药入口稍快，少顷又甚，又用寒凉，腹泻肚痛而上热益炽，欲用热药凉饮而病患不信，不肯轻治，乃用外治之法引之而愈。方用附子一个为末，米醋调成膏药，贴在涌泉穴上，少顷火气衰，又少顷而热止，退变成冰凉世界，然后以六味地黄汤大剂与之，则火不再沸腾矣。盖此火乃雷火也，见水则愈酷烈。子不见雷霆之震，浓阴大雨之时，愈加震动，惊天轰地，更作威势，一见太阳当空，则雨歇声消，寂然不闻矣。又不见冬令之天地耶，严寒霜雪，冰冻郊原，雨雪霏霏，阴风惨厉，此天气下行而地气反上，盖下热则上自寒也。
　　又不见夏日之天地乎，酷日炎蒸，蕴隆火热，烁木焚林，燔汤沸水，天气上升，地气下降，此上热而下寒也，人身虚火亦犹是也。今既火腾于上，则下体冰冷，今以附子大热之药涌泉引之者，盖涌泉虽是水穴，水中实有火气存焉，火性炎上而穴中正寒，忽然得火，则水自沸温，水温则火自降，同气相交，必归于窟宅之中矣。火既归于窟宅，又何至沸腾于天上哉。此咽喉口齿之火，忽然消除，有不知其然而然之妙，此引治之巧又当知之者，此即外施引火归原之法也。（《秘录》）戴氏曰：硬舌根而烂两旁，此名缠舌喉风，须用羊毛笔蘸甘草汤洗之，然后再吹药。
　　冯鲁瞻曰：咽喉者，一身之总要，水谷之道路也。若胸膈之间蕴积热毒，致生风痰，壅滞不散，发为咽喉之疾，或内生疮，状如肉腐，窒塞不通，吐咽不下，如单肉蛾、双肉蛾及 腮肿胀，甚者内外皆肿，上攻头面。治宜先吐风痰以通咽膈，然后解热毒，清肺胃，迟则不救。（《锦囊》）又曰：咽疮喉痛，多属虚热，血虚虚火游行无制，客于咽喉也。虚者八味地黄汤加牛膝、五味子煎与食前冷服；实者黄连、荆芥、薄荷、姜汁、硝、蜜噙化。喉痛必用荆芥；阴虚火炎上，必用玄参，有用茜草一两作一服者，以其能降血中之火也。
　　又曰：喉与咽不同。喉者肺脘呼吸之门户，主出而不纳；咽者胃脘水谷之道路，主纳而不出。盖咽喉司呼吸，主升降，此一身之紧关橐龠也。经曰：足少阴所生病者，口渴舌干，咽肿上气，嗌干及痛。《素问》云：邪客于足少阴之络，令人咽痛，不可纳食。又曰：足少阴之络，循喉咙，通舌本。凡喉痛者，皆少阴之病。但有寒热虚实之分。少阴之火直如奔马，逆冲于上，到此咽喉紧锁处，气郁结而不得舒，故或肿或痛也，其证必内热口干血赤，痰涎涌上，尺脉必数而无力，盖缘肾水亏损，相火无制而然。须用六味地黄汤加麦冬、五味子，大剂作汤服之。又有色欲过度，元阳亏损，无根之火游行无制，客于咽喉者。须用八味肾气丸大剂煎成，冰冷与饮，引火归源，庶几可救。此论阴虚咽痛者，如此治法，正褚氏所谓上病疗下也。
　　又曰：阴气大虚，虚火无制，孤阳飞越，客于咽喉，遂成咽痛者，脉必浮大，重取必涩，去死则近。宜人参一味浓煎，细细饮之。如作实证，用以清降之药，祸在反掌。愚用人参必同童便、制附子同煎，温和食前顿服，则监制虚火下归乃愈。如单用人参细细饮之，恐浮火益炽，亦非稳当。奈世人但知热咽痛，不知有寒咽痛也。经曰：太阳在泉，寒淫所胜，民病咽痛颔肿。陈藏器用附子去皮、脐，炮制切片，以蜜涂炙，令蜜入内，噙咽其津，甘味尽，更易之。仲景云：下利清谷，里寒外热，脉微欲绝，面赤咽痛，以通脉四逆汤。又曰：冬月伏寒在于肾经，发则咽痛下利，附子汤温其经则愈。
　　又曰：又有司天运气，其年乡村相染。若恶寒者多是暴寒折热，寒闭于外，热郁于内。切忌胆矾酸寒之剂点喉，反使阳郁不伸；又忌硝黄等寒剂下之，反使阳陷入里，祸不旋踵。须用表散若甘桔汤之类。
　　又曰：有咽痛而诸药不效者，此非咽痛，乃是鼻中生一条红线，如发悬一黑泡，大如樱桃，垂挂到咽门而上，难以探取。宜用土牛膝根（即鼓槌草）独条直而肥大者，捣碎入好醋三五滴同研，取浓汁滴入鼻中二三点，即刻系断珠破，吐出瘀血即安。
　　李东垣曰：夏伤寒伏于肾少阴之经，多咽痛者，名肾伤寒也。宜热药冷冻饮料之。
　　陈远公曰：咽喉干燥，久而疼痛，人以为肺经之燥热也，孰知肾水涸竭乎！夫肺金生肾水也，肺气清肃，自下生水，惟肺气虚则肺液只可自养，无如肾水大耗，故欲救肺之干燥，必先救肾之涸也。子母两富汤：熟地三两，麦冬二两，水煎服，一剂燥少止，三剂疼少止，十剂全愈。（《冰鉴》）又曰，生长膏粱，素耽于酒，劳心过度，以致咽喉臭痛，人以为肺气伤也，谁知乃心火太盛移热于肺乎！夫饮酒伤胃，胃热熏蒸，宜乎肺热矣。然胃火熏肺，而胃土实生肺也，故饮酒尚不伤肺，惟劳心过度，则火起于心，而肺受刑矣。胃火助之则火旺，炎上而咽喉燔烧之路，自然唾涕稠粘，口舌干燥，气味腥臭而痛矣。盖心主五臭，入肺为腥臭矣。解腥汤：甘草、桔梗、麦冬、贝母各五钱，桑白皮、天冬、生地、丹皮各三钱，枯芩一钱，水煎连服二剂痛止，又四剂臭除。 （此方治肺而兼治心，又兼治胃者也。因膏梁之人，心肺之气血原虚，下滋二经之气血，但泻其火，则胃之气血必伤，反增火之焰矣。妙在补肺以凉肺，补心以凉心，补胃以清胃，火自退舍，不止喉痛而痛自止也。）《医论选要》曰：夫咽喉者，一身之总要，气与食出入之门户也。咽以纳气，故咽气通于天，喉以纳食，故喉气通于地。自其风邪客于喉间，气郁而热，则壅遏而为咽疼，自其热气生于肺胃，风毒蕴隆，则肿结而为喉痹。又有尸咽谷贼之证。尸咽者，阴阳不和，脾肺壅盛，风热毒瓦斯不能宣通，故令尸虫发动，上蚀于喉，或痒或痛，如 之候也；谷贼者，稻芒强涩，藏于米而误食之，滞于咽间，不能传化，故风热并聚与血气搏，遂令肿刺如咽嗌之生谷刺也，胃脘实热熏蒸上焦，发为白颐赤根，固有咽疮之候。
