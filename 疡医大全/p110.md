<!-- { "loadSidebar": true } -->
　　窦汉卿曰：呼者因阳出，吸者随阴入，呼吸之间，肺经主之。喉咙已下，言五脏为手足之阴，咽门已下，言六腑为手足之阳。盖诸脏属阴为里，诸腑属阳为表，以脏者藏也，藏诸神流通也；腑者府库，主出纳水谷糟粕转输之谓也。自喉咙已下五脏，喉应天气，乃肺之系也，以肺属金，干为天，干，金也，故天气之道，其中空长，可以通气息。但喉咙与咽并行，其实两异，而人多惑之。盖喉咙为息道，咽中下水谷，其喉下接肺之气。一云喉中三窍者非。果喉中具三窍，则谷与气各从一窍而俱下肺中，肺下无窍何由传送水谷入于下焦。（《全书》）黄帝书云：肺为诸脏之华盖，藏真高之气于肺经也，故清阳出上窍，浊阴出下窍。若世人不知保养，六气七情，役冒非理，百病生焉。病疡既成，须寻所自。若喉痹、乳蛾、缠喉风、喉疮、喉痹、风毒、热毒等证，当刺则刺，不可乱医，当吐则吐，不可妄治。此等证系性命之根本，生死立见，不识其标本而攻之，失其法则祸不旋踵矣。
　　丹溪曰：咽喉者一身总要，与胃相授，呼吸之所从出。若胞膈蕴积热毒，致生风痰，壅滞不散，发而为咽喉之病，喉内生疮，或状如肉，赤肉为肿，窒塞不通，吐咽不下，甚则生出重舌。大法先去风痰以通咽膈，然后解其热毒，迟则有不救之患。又有热毒冲上 而生疮，谓之悬痈，及腑寒亦能令人咽闭，舌吐不利。宜用解施法，或曰治法视火微甚，微则正治，甚则反治，探痰出血，随所施治；或于手大指少商穴出血行气，冲达于外者，必外敷以药。予尝以鹅翎蘸米醋缴喉中，摘去痰涎。盖酸能收痰，又能消积血，乳蛾而不散者，以小刀就蛾上出血，皆用马牙硝吹点咽喉以退火邪，服射干、青黛、甘草、桔梗、黄芩、山栀、大黄、白矾、牛蒡之类，随证加减为方，以散上焦之热，外所敷药如生地、伏龙肝、韭根皆可用。若咽喉生疮，或白或赤者多血，大率多是痰热，先以桐油吐之，后用甘草汤解桐油之气。
　　窦梦麟曰：咽喉一科，昔先太师公立论于前矣，余岂敢复言乎！独座细思，又不容已也。咽喉之证，司性命出纳气饮之所，深为至重。然饮食精气之要路，肺与大肠表里之别，脏腑上通咽喉，下由大肠出入之门户，肺为华盖，发荫五脏，死生之玄门也。入谷则昌，绝谷则亡，朝生暮死，暮生朝死，须臾之间，变证不一。惟肺主金，生生不已，循环无端，顺则五脏华敷，百关通畅，此所谓养身之道也。阳明燥金，以致火克而生疾矣。咽喉之证，从热而系乎太阳之标，故推而治之，可以解热除毒，祛风顺气，则自然平金也。丹溪以米醋搅口中以出痰，酸以收之之义也。愚见以为太酸则燥，先用黄 汁加玄明粉少许，灌喉中以吊其痰，次用酸水，仍前加玄明粉灌之，后用蜜汤润之，渐渐探吐其痰，则咽喉开利矣，复以冰片散滋之，无有不效。若缠喉风用前三法，不能探吐其痰，宜用生桐油灌之，鹅翎搅之，再用蜜汤润之，急服牛黄清心丸，或豁痰丸，以坠其痰，旋以二陈汤加减服之，无不愈者。
　　若喉中声出如雷，呛食眼张，天柱倒陷，面黑唇焦，鼻无气息，目睛突出，汗出如珠，卢扁复生，不能生矣。然既患咽喉口舌之证，延及颈项头面而发肿，红如火光，万不可疗，急用磁锋砭去恶血，用鸡子清调乳香末润之立瘥。再用芭蕉根汁润之，以解其毒。若口舌肿大紫黑，急用针点去血，随吹末药甚效。余久以此法行之，颇活甚多。故以此理论而发明之，再俟高明校裁，勿罪迂谬，幸甚。
　　又云：伤寒病四五日，发热鼻干，口燥咽痛者，阳明自病也。阳明属胃，汗多则胃汁干，故津液不能潮咽而干痛者，宜用人参败毒散主之。
　　又云：伤寒三五日，咽喉中有肿，其色鲜红，痰涎自出，头痛项强，须知属太阳经邪气入于经络，触动心间。但积热之毒攻咽，则咽喉肿痛，宜甘桔汤内加牛蒡子、玄参、生川连三味，吹药同前。
　　又云：伤寒八九日已上，身无潮热，腹痛自利，而咽喉痛者，此太阳经受病也。伤寒得汗已不解，转入太阴，腹满时痛自利，而咽喉肿痛，其色微白，此证可治，用真武汤主之；所谓真武者能补下元，助阳正气，以手足和暖为妙。经云：但要口中红活有痰可治，宜随证加减用药；若口中黑则血已枯干，声哑目上视汗出者，不能治矣，切宜仔细看证。
　　又云：伤寒八九日已上，得汗已不散，喉咙痛，舌干唇燥者，此少阴经自病也。太阴经受病，得汗后未解，传入少阴经，少阴属肾，汗多则肾汁干，其肾水不能潮润咽喉，故其病也。如自利腹中痛，手足厥冷，咽中肿痛，不可吞咽，如无涎唾及舌上干者不治。
　　又云：病患八九日已上，身微热无他证，但喉中痛而无肿，声哑者不治。
　　又云：伤寒十余日已上，得汗已病解，无潮热，脉平静而咽喉痛者，此余毒上攻也。宜用粘子解毒汤。
　　又云：阴毒伤寒身体重，背强，眼痛不堪任，小腹急痛青黑毒瓦斯冲心，四肢厥冷，恶心吐逆，咽喉不利，脉沉细。若能速治，调医数十日之内全愈，否则难生。
　　又云：若伤寒传经日久，证变后烦满咽喉痛，舌卷而卵缩者，不治。
　　又云：伤寒十余日已上，病不解，传变咽喉痛，外证唇青舌卷者，此属厥阴经受病也。难治。
　　又云：咽喉干痛无痰，不治。
　　又云：咽喉痛而唇卷，不治。
　　又云：咽喉痛而盗汗出，不治。
　　又云：鼻中塞者，不治。
　　又云：口中黑者，难治。
　　又云：口中干夜间潮热，不得睡卧，时发谵语，举足妄动者，用十味人参散主之。
　　又云：若病患手足厥冷，口唇摇动者，宜用小续命汤，姜枣煎，热服。
　　又云：凡病传咽喉右畔者，乃余毒未除，急服牛蒡子汤，降气汤加减，治之。
　　又云：口中红活吐得血，又有痰涎息而清者，不治。
　　又云：手足冷者，不治。
　　又云：声音不响，喉中无肿干痛者，不治。
　　又云：手足冷，不能自收，颈低不能自举，眼晕暗者，不治。
　　又云：虚阳上攻，上下不升降，水火不既济，腰冷不知痛痒，口中痰多唇黑者，不治。
　　又云：喉中如雷声或呛食，不治。
　　又云：面赤目睛上视，不治。
　　又云：心胸紧满吐痰不出，不治。
　　又云：面黑头汗出，不治。
　　又云：自利不治。
　　又云：潮热往来时发谵语，不治。
　　又云：自利而喘，不治。
　　又云：胸腹胀急，不治。
　　又云：手足厥冷，不治。
　　又云：心促四肢厥冷不治。
　　又云：心中怔忡，胸前红甚，舌卷面赤，目上视者不治。
　　又云：妇人胎前咽喉痛而脉浮者，不治。
　　又云：男妇法则，一般惟女人喉中有肿而色红者，此月经不调也。经不能行则壅塞于上，故咽肿痛也。盖由荣卫不和，但男子以气为主，妇人以血为主，男妇各随其气血之分调治，宜调荣汤可也。如病势重，其色微白脚者，此虚阳上攻，宜服降气汤探痰，吹药同前，妇人有孕心头痛者，不治。
　　又云：妇人伤寒，身发潮热咽痛者，此经行也。《活人书》云：妇人伤寒，经水适来，昼则明明，暮则谵语如见鬼神状，此乃热入血室，无犯胃气及上二焦，不可下也，小柴胡汤主之。今咽喉痛而潮热往来，面赤唇红者，此热邪上壅也，不用小柴胡汤，宜用竹叶石膏汤，清上膈，除心烦，所以为妙，次用四物汤。
　　又云：喉中有疮，其色带黄，探痰同前。用小刀点疮上，出脓后即吹冰片散，宜用鼠粘子解毒汤。
　　窦梦麟曰：喉肿乃毒起于脾经，因食煎 油腻等物，及饮酒太过而行房事，以致毒瓦斯不能流行，聚结于喉根，若不速治，溃毒闭急即死。治法先用醋水 汁搅去痰涎，再吹药。
　　又曰：咽喉间生肉，层层相叠，渐渐肿起，有孔出臭气，用臭狗橘叶煎，频服之而愈。
　　汪省之曰：虚阳上攻，气不升降，致结患咽嗌，痰涎壅塞，治以苏子降气汤。（《理例》）澄曰：咽喉之病，近世最多者有数证：曰单乳蛾、双乳蛾，曰子舌胀、木舌胀、缠喉痹、走马喉痹。其热气上行，转于喉之两旁，近外结肿，以其形似是谓乳蛾，一为单二为双也。其比乳蛾差小者为喉痹；热结于舌下，复生小舌，名曰子舌胀；热结于舌中，舌为之肿，名曰木舌胀；木舌者，强硬而不柔和也，热结于咽喉，肿绕于外，且麻且痒；肿而大者，名曰缠喉风痹，暴发痰涎涌盛，水浆不入。然名虽不同，其证总不外乎手少阴君火手少阳相火为病也。二脉并络于喉，气热则内结，结甚则肿胀，胀甚则痹，痹甚则不通而死矣。其危者可以咸软之，而大者以辛散之，如薄荷、乌头、僵蚕、白矾、朴硝之类，用之自可消除。至于走马喉痹，则非此等所疗，以其生死只在反掌之间耳。急救之法，无如砭针出血，血出则病已，此上策也。后之患者，万勿畏针以自毙其命；后之君子，万勿执小方而曰吾药不动脏腑，又妙于不用针砭出血，在小疾幸而获愈，而大疾必致死亡。特为拈出，以告病者、医者，勿自误以误人也。
　　又曰：凡咽喉用针后，有针创者，宜捣姜块和以熟白汤，时时呷之，则创口易合。
　　王奎光曰：咽喉为人身饮食门户，呼吸关隘，方寸之地，受病危险，其证甚繁，大约总归于火。盖少阴少阳君相二火，其脉皆络于咽喉，故往往为火证之所结聚。君火势缓，则结而为疼为肿；相火势速，则肿甚不仁而为痹，痹甚不通而痰塞以死。经云：一阴一阳结谓之喉痹。火者痰之本，痰者火之标，火有虚实，实火因过食煎炒炙，蕴结积毒，其证口渴，二便秘塞，风痰上壅，将发喉痹，必先胸膈不利，脉弦而数。治宜先去风痰，后解热毒虚火；或因饮酒太过，或因忿怒，或因色欲，火炎上攻咽喉干燥，必二便如常，少阴脉微，治宜补虚泻火。凡用药不宜纯用寒凉，取效目前，上热未除，中寒复起，毒瓦斯乘虚入腹，胸前高肿，上喘下泻，手足指甲青黑，七日以后全不进食，口如鱼口者死。且治咽喉，最忌发汗，针砭出血已寓出汗之意，何堪更发其汗。凡伤寒于肾及帝中（喉名）肿者，断不宜针。至如内伤虚损，咽喉失音，无法可治。
　　又曰：喉证初起，一日寒战即生发者，发后身凉口不碎，又无重舌，或二便俱利，不可认作热证。皆因阴气虚寒而发，其痰不可吊尽，此痰即身内之津液所化，与热证乳蛾HT 舌之痰壅一处，以流尽则毒愈者不同，若亦流尽，则精神竭而必毙。先宜药吹或用水换之法，使喉一通，即便服药，初剂发散和解，第二剂即施温补滋养之药。
　　设三四日再发寒战，或心疼、骨痛、胁疼等证，皆属难治。
