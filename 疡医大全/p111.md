<!-- { "loadSidebar": true } -->
　　又曰：发时牙关紧闭，舌喉俱肿，口碎而臭，或有重舌，及舌上有黄屑者，发后下午再发寒热，二便闭塞者，即作热证。用石膏败毒散主之，然亦易愈之证。如渐起三四日后而寒热者，虽极凶亦不为害。惟有证未减而牙关反不紧闭，唇口不肿，纹如好人者不治。舌肿满口者不治。色如胡桃，如茄子，如砂纸者不治。或连重舌发寒热者，犹可治也。舌以箸按之若色雪白，起箸即紫红色者，此身内血已死，然口若臭犹或可生；尤忌口渴气急，痰多而稠如桃胶者，死期已速。
　　又曰：一颈俱红肿者，亦极危也。面带红紫，面青带白，神气少者俱无救。不语者死。略能语者尚有可生之机。面色少神，喜坐低处者，亦难治。帝中（喉也）乃性命攸关，舌系下通于肾，白肿不治，伤之者死。
　　又曰：凡喉证至五日即重。三日前证虽重，尚未成脓，药能清散。若至五六日，患处多成脓，随便穿破后烂成窝，为难愈。如烂用口疳药多加龙骨、珍珠。
　　又曰：凡喉非急证者，一二日未必发热，病尚轻缓；若至三日发热证必加重。须问其大小便通利与否，如二便利，证候虽加，不过浮火上攻，服解毒消风消火之药即愈；若二便不通利，必内有实火，非用降火解毒重剂及通利二便之药，火何从而出？病何从而解？亦须问其头痛与否，如头痛即兼伤寒，难治。凡喉证必俟大便去后，方可望痊；若大便秘结，未可轻许。
　　又曰：凡喉证初起，大便秘结，宜大黄、玄明粉通之，则大便降而易痊。若至五六日，久而不食，大便结，用之立毙。盖病久元气已虚，岂宜再用硝、黄？当有善法以处之。
　　又曰：凡患喉证者，无痰不治。
　　又曰：凡喉证先碎者，先吹长肉药，后吹碧丹。
　　又曰：凡吹喉证，须吹药四五管，方得痰出，三次可以痊愈。其出痰初吹宜多用金丹，必直对帝中，重吹之，急提出管，恐痰即呕出也。
　　又曰：妇人喉证肿痛，有因经闭致火上攻而成者，宜内服通经药，月事通则愈。
　　又曰：凡喉中无形红肿者，当用灯心。
　　又曰：凡喉证凶者，面发肿，白亮无光彩，脉微沉无力，是神气外泄，无阳之证，断不治。若面发红肿，脉来洪大有力，证虽极重，是有元气，火气盛，治之易痊。
　　又曰：凡吹喉咙药，医家吹时，气须和平，用管周遍为妙。
　　又曰：凡初起吹药，须令患者低头，流出涎痰。
　　又曰：凡吹喉证，欲出痰涎，药中用皂荚末少许。
　　《伤寒论》曰：咽中闭塞，不可发汗，发汗则吐血，气欲绝。
　　又曰：咽喉干燥者，不可发汗。
　　
　　
　　卷十七　咽喉部咽痛门主方
　　窦氏添加一切咽喉、口舌等证神效方。
　　牛胆硝 生黄连 黑山栀 生黄 白硼砂（各三钱） 青黛（水飞去渣晒干） 青梅干（存性） 人中白（ ，各五钱） 鸡内金（即鸡肫内黄皮） 雄黄（各一钱） 枯矾（二钱）各为细末和匀，加真麝香三分，真冰片六分，再研和入小罐内，用乌金纸塞紧罐口，每用芦管超药吹入患上，一日夜吹十余次，徐徐流出痰涎渐愈。如有腐臭，急用蚌水灌净，或用猪牙草、扁柏子和捣，加水去渣灌净，前药五钱加牛黄二分，铜青、熊胆、珍珠各五分，儿茶八分研吹。近世喉科每每勒财，下药者多，凡有力之家，宜修合施人，以积子孙。
　　附制牛胆硝法：冬月入朴硝在黑牛胆内，挂在风处一百二十日，去皮收之。
　　附制青梅干法：大青梅一斤去核，入白矾、食盐各五钱拌和，再加蝣蜒不拘多少，层层间之，一日夜取梅晒干，收尽汁，再晒干， 灰存性，用时加入。夏月宜服冷香薷，其灌口用雪里红捣汁灌之。
　　
　　冰片散
　　（窦太师。）真冰片 鸡内金（烧存性） 生甘草 枯矾（各一钱） 黄连 玄明粉 黄柏（蜜炙） 雄黄（各二钱） 鹿角霜（一两） 硼砂（五钱） 钞（三张 灰） 靛花（二钱）各研细和匀，吹入口中。气臭加人中白 三分，铜青略 ，不宜太过，五分。
　　
　　紫雪
　　（窦太师。）青矾（不拘多少，火 通红，取出放地上出火毒） 硼砂 元明粉 冰片 麝香研极细，放舌下或喉间。
　　
　　雄黄化毒丸
　　（窦太师）巴豆仁（三十五粒） 雄黄（水飞） 绿豆粉 甘草节 郁金（如无，用蝉肚姜黄代之，各一钱）研末。醋糊为丸黍大，每服七丸，茶清下，吐出痰涎立醒。未吐再服七丸。如人死者，心尚热，研末灌之。
　　
　　牛黄清心丸
　　（窦太师。）胆南星（一两） 防风 川黄连 雄黄（各二钱） 五倍子 元参 天竺黄 桔梗 白茯神 当归 乌犀角（镑） 荆芥（各一钱） 真冰片 珍珠 真麝香（各五分） 轻粉（三分）上为细末和匀。甘草膏为丸如龙眼大，辰砂为衣，日中晒干，入瓷瓶内塞紧瓶口，勿令出气，临服用薄荷汤磨服一丸。
　　
　　冰硼散
　　 毋论新久咽喉、口齿肿毒，及久嗽痰火，咽哑作痛。
　　玄明粉 硼砂（各五钱） 朱砂（六分） 冰片（五分）研极细。吹患上，甚者日吹五六次。
　　
　　柳华散
　　 治喉疮及口舌生疮，走马牙疳，咽喉肿痛。
　　蒲黄（炒） 黄柏（炒） 人中白（ ） 青黛（各一两） 冰片（五分） 硼砂（五钱）共为细末。吹喉极效。
　　漱药山豆根 夏枯草 松罗茶（陈者） 嫩菊叶 苏薄荷（各等分） 煎汤频漱。
　　
　　三黄解毒汤
　　黄连（二钱） 黄芩 黑山栀 黄柏（各一钱五分） 水煎服。
　　
　　清胃汤
　　生地（二钱） 升麻 连翘 牡丹皮 黄连 水煎服。
　　
　　引火汤
　　（雷真君。）熟地 元参（各一两） 白茯苓（五钱） 白芥子（二钱） 山茱萸 山药（各四钱） 北五味（二钱）肉桂（一钱） 水煎服。
　　
　　生肌散
　　 痧痘口疮臭烂。
　　黄连（土炒） 地骨皮 黄柏 五倍子 生甘草（各等分）研细干掺之。若仍有作热作脓而不即愈者，乃内毒未尽也。仍用大连翘饮解之。
　　
　　二圣散
　　 痧痘咽喉肿痛，不拘初起回后。
　　白僵蚕（二钱） 苦参（三钱）研细。吹入三四次，即肿消痛止。
　　
　　败毒散
　　 疹后口臭口疮唇烂，咽喉疼痛。
　　生地（一钱五分） 桔梗 连翘 牛蒡子 天花粉 元参 金银花（各八分） 粉丹皮柴胡（各七分） 生甘草（三分） 黄柏（蜜水炒） 薄荷 赤芍药（各五分） 熟石膏（一钱）加淡竹叶一钱，灯心五十寸同煎，再加生犀角磨汁和药服。每日用米泔水洗十余次。若不频洗，又不服药，内热炽甚，则变走马牙疳矣。
　　喉间肿长如瓜蒂者不可刺，刺破则伤人 盐 过研细，以鸡翎蘸搽即消。
　　喉下诸般肿 蜗牛飞面研匀，贴肿痛。
　　
　　紫袍散
　　（周鹤仙。） 治咽喉十八种证。
　　石膏 青黛 朱砂 白硼砂（各一两） 人中白（ ） 元明粉 胆矾 山豆根 真冰片（三分）共乳极细末。瓷瓶密贮，急时用二三厘吹咽喉即愈。
　　热痛咽痛 童便三合含咽。
　　咽喉破烂 倒挂尘（阴阳瓦 ，七分） 明矾（三分） 研细吹。
　　
　　回生救苦上清丹
　　（徐峨峰） 治咽喉十八种急证如神。
　　白僵蚕（焙存性，一钱） 生硝尖 硝尖 白硼砂（各五分） 明矾 熟矾（各二分） 海螵蛸（三分） 冰片（一分）共研极细末。瓷瓶收贮，每用少许吹上，吐去痰涎，即愈。
　　咽喉危证 野荞麦（春间初发红嘴形类海棠，六七月间可长四五尺，其茎叶颇似海棠，节有红节，叶大如掌。）每采鲜叶捣汁，入醋一匙，以绵蘸扫，涎出即活。
　　奎光秘传咽喉口齿合药法：
　　玉丹
　　（此宜预先多制，愈久愈神。） 将明矾指头大块者入罐内，放桴炭火上熔化，以箸试看罐底无块时，随投火硝如矾一两，下硝三钱为则。硼砂每矾一两，下硼砂三钱为则。少顷又投明矾化尽，又下硝硼如前法，逐层投完。待罐口铺地如馒头样，方用武火炼至干枯，用净瓦覆罐口，一时取起，将研细牛黄少许，用水五六匙调和，以匙挑滴丹上，将罐仍入火内烘干，即取起。连罐覆净地上，下以纸衬地上，用瓦盖七日，收贮听用。
　　制黄柏法：拣好黄柏切片，用荆芥穗为君，甘草佐之，煎浓汁浸软，摊瓦上缓缓炙黄，不可令焦，酒白蜜汤晒干，研末听用。
　　制灯心灰法：取白色灯心，先用水洒潮，以浓笔管将灯心塞令坚紧，笔管两头用纸塞实，入火缓缓烧过，去竹管塞纸开看，如烧不过则生，如烧太过则无有矣。制须得法为妙。
　　制猪牙皂角法：取坚小不蛀猪牙皂角放瓦上火炙脆，去两头，研末。瓷瓶密贮听用。
　　制硝法：入金丹用者火硝，以温汤蘸过绵纸挹干包好，放灶上洞内五六日，收其湿气。入玉丹内，不必如此。
　　合碧丹法：每用玉丹三分，配百草霜半匙研匀，入灯心灰一厘，甘草末三匙，苏薄荷叶末三分，研极细。然后入好冰片五厘，多些更妙。再研匀，入小瓷瓶内，勿泄气。此丹宜临用旋合，不可出三日，不可过阴天。春夏宜多加苏薄荷叶末，其色青。 秋冬宜多加玉丹，其色白。 欲出痰加皂荚少许。
　　合金丹法：每用提过硝一钱八分，入生蒲黄罗细末四分，共研细。次下僵蚕末一分，猪牙皂角一分，和研成淡黄色，加冰片一分，再研。此药可以久留，冰片临用时加。
　　按：金丹功主消肿出痰，并牙咬舔舌穿牙疔毒，专用此丹治之。咽喉等证则兼用碧丹，看证轻重加减。如证重者再加牛黄于本方内。如喉肿证及喉风，加僵蚕、牙皂。轻证只用硝与蒲黄。 盖碧丹消痰清热，解毒驱风，固为良剂，尚属平缓，不如金丹消肿毒，除风热，开喉闭，出痰涎，最为神效。但喉证初起，金丹不宜多用，因其能直透入内，且善走散，初起若多用之，恐轻证不胜药力，反 格难入也。凡喉证及单双蛾，只用碧丹，其他重证，金碧兼之，须分先后多寡，初起碧丹（九），金丹（一），吹五管后，碧丹（八），金丹（二），再吹碧丹（七），金丹（三）。如证重者碧丹金丹各半，用至三五次后，痰涎必上涌，然后金丹（六），碧丹（四），将管直入喉中，重吹一次，随收出管，即吊出痰。竟用金丹（八），碧丹（二），亦可。
　　膏滋药法 苏薄荷（为君），玉丹（为臣），川贝母（为佐），灯心灰、百草霜、甘草、冰片（为使）。
