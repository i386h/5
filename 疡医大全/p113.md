<!-- { "loadSidebar": true } -->
　　钱青抡曰：喉闭必先两日胸膈气紧，出气短促，蓦然喉痛，手足厥冷，气闭，命悬顷刻。速用鸡翎或鹅毛蘸桐油，喉间搅探吐痰立开。切忌牛黄，入口不救。如无药或有药不进者，急将两臂以手勒数十次，取油头绳扎大拇指，以针刺指甲边，（即少商穴。）血滴下其喉即通。只刺男左女右，重者两手齐针。（《单方全集》）丹溪曰：喉痹属痰、属风、属热，皆因郁火而兼热毒，肿甚不红者，乃咽喉之虚证。
　　奎光曰：伤寒后发喉痹乳蛾难治。为气闭不通，无形无势，其证喉项强硬，目睛上视，故多不治。
　　
　　
　　卷十七　咽喉部喉痹门主方
　　
　　秘法
　　 如初觉咽喉壅塞，即以纸捻取嚏，或皂角末吹鼻中取嚏，可散热也。
　　
　　喉痹
　　（《锦囊》） 取山豆根汁含咽即开。有药不能进者，急取病患两臂捋数十次，使血聚大指上，以发绳扎住拇指，针刺指甲缝边出血，如放痧一般，左右手皆然，其喉即宽。
　　
　　蜜附子法
　　（《三因》） 治感寒咽闭不能咽。 大附子一枚，生，去皮、脐，切作大片，蜜涂炙令黄。每用一片口含咽津，候甘味尽，再换一片含之，以效为度。
　　
　　喉痹
　　 鸭嘴胆矾研细，醋调灌，吐胶痰。
　　
　　喉痹双单蛾
　　 地骨皮阴阳瓦焙，研细末，芦管吹入，即吐痰涎。
　　
　　喉痹乳蛾
　　 蛤蟆衣、风尾草，擂细。入盐霜梅肉酒煮，各少许和匀研，布包绞汁，以鹅翎刷患上，吐痰即消。
　　
　　喉痹喉蛾
　　（《急救方》） 乌梅肉包鼻涕虫于内，如元眼大，绢包噙口内，即愈。
　　
　　喉痹
　　壁钱（即 蛛窝，七个，新瓦上焙用） 硼砂（五分） 冰片（一分）研细密贮，先用土牛膝草煎汤漱口，吹少许。
　　
　　喉痹双单蛾
　　 猪胆将糯米灌满阴干，共捣为末，加冰片乳极细，吹三次吐痰愈。
　　
　　喉闭
　　（周鹤仙） 缠喉风、急喉痹、双单蛾，汤药不下者。
　　巴豆（七粒，三粒生用，再以四粒灯头上烧存性） 明雄（皂子大一块） 郁金（一个，如蝉肚大者佳）共为细末。每用一半，清茶调服，如口噤咽塞用竹管吹入喉中，须臾吐痰即愈。
　　但能灌下无有不活者。
　　凡患喉痹在穷乡僻野药石不便者急将病患面朝上，卧于地下，令一人两手揪住头发，两脚踏其肩头，自散。
　　又方 食盐炒红研末，以竹管吹五六次，吐出痰涎即安。
　　治喉痹乳蛾，咽喉肿痛，汤水不入，死在须臾。 巴豆去壳研末，入北细辛少许同研，卷在纸中间，成条剪断，用针穿一孔，如患在左塞右鼻孔，患在右塞左鼻孔，左右俱患塞两鼻孔，咽喉立通。
　　又方 墙上壁钱七个，内要活蜘蛛二个，捻作一团，再用生明矾七分一块，倾银罐内化开，将壁钱入矾内， 存性，为末，竹管吹入立时就好，虽将死者，亦能复活。忌食热物硬物。
　　又方 真蟾酥为末，用箸头点入对嘴上，实时消散。
　　又方白矾 黄连 猪牙皂角（各等分）同放新瓦上焙干为末。每用五分，吹入喉中，少顷脓血即出而愈。
　　又方 青靛吹喉痹乳蛾，如神。
　　又方胆矾（二钱） 冰片（二厘）研匀，吹上即消。
　　又方 生芝麻油一合，灌之。
　　又方 韭菜地上挖取红小蚯蚓，同醋擂汁灌之，即吐痰血而愈。
　　又方 枯白矾末吹入喉中，急用灯盏内油脚灌之，即消。
　　又方 马屁勃研末吹咽喉，立效。
　　又方 蛴螬虫取汁点入，得下即通。
　　又方 牛角烧透为末，每服二三钱，酒调服。
　　又方 马兰草叶入香油少许，捣汁点上，即消。
　　又方 生韭菜捣敷项上，立效。
　　又方 硼砂含咽，大能泻热利膈，消肿清咽化痰。
　　喉痹及喉中热痛口生疮 好悉尼取汁频饮，多食亦可。
　　
　　二生散
　　 治喉闭并吹乳痈肿恶疮。
　　生明矾 生雄黄（各等分）研为极细末。喉闭吹入，吐出毒水，日三次。疮毒醋调或凉水调敷。
　　
　　喉痹喉风
　　儿茶 硼砂 胆矾（各等分）共入铁杓内熔化枯，冷定刮下，研细吹。
　　
　　喉痹
　　青鱼胆（阴干为末，收好） 壁钱（焙） 秧根上螺蛳（用尖）各等分，研细吹之。如吹三次不开关，则无救矣。
　　
　　喉痹喉风壅肿
　　 直僵蚕一两，葱一把，煎汤洗项下，风热即散，然后吹药。
　　
　　
　　卷十七　咽喉部喉风门主论
　　《医论选要》曰：缠喉风者，热结于喉，肿绕于外，且麻且痒，肿而大也。治疗之法，微者可以咸软之，大者可以辛散之，或去风痰，或解热毒。如肿甚药不能下者，以药灌鼻中，令吐之。外以拔毒之剂敷之，热退肿消为吉。
　　窦汉卿曰：夫缠喉风属痰热，咽喉里外皆肿者是也。外面无肿者，必身发热面赤，此乃热毒之气极也。外面有肿者，身亦发热，邪火发外之原也。或牙关不强，外面不肿，但喉中红者，曰暴感，热在心，如左边病退传右边，此余毒未尽故也。咽喉有数证，有积热，有风热，有客热，有病后余毒未除，变化双乳蛾者，且如病中喉间有肿红色数月，其光似镜者，此积热也。且如喉中有肿，其色微白，其形若臂者，此风毒喉痹也。此热毒因而感风相搏而发故也，或咽中有肿，其色带紫色者，此乃客热，谓其人暴感热毒之气，壅塞喉间，须用木通、元参、生地、黄芩、黄连、山栀仁，泻心经之火为要。或有传变木舌者，皆心热蕴积于胸中，故口中痰臭，服剂以凉膈为要，搓药以冰片散佐之，或用小 刀点之，以出紫血。（《全书》）又云：缠喉风外证如蛇缠颈，身发潮热，头目大痛，其证肿如紫糖色，内证其肿红线白色，肿塞不见咽下。吹药内加雄黄、冰、麝，服荆防粘子二陈汤，急用鹅毛蘸灯窝浊油，搅去痰涎三四碗方活；如痰不能去，难生矣。须要避风。
　　又云：哑瘴喉风，乃风痰犯于咽膈之间，因此口不能言，牙关不开。急用蟾酥磨水滴入鼻孔即开，随用桐油滴入喉中，仍将鹅毛搅喉间，风痰出尽，再用甘草汤解桐油之气，吹药，更服荆防败毒散。如若面紫舌青唇黑，鼻流冷涕，爪甲俱青，目中多泪，俱不治。
　　又云：弄舌喉风，此证哑不能言，舌出常将手拿，急将两手大指侧爪甲缝用三棱针，每指刺三针，有血可治，无血不治。若针少商穴亦妙。用铜匙排开口，用胆硝丹吹入喉中，灯窝内油脚再用鹅翎蘸搅出痰涎，仍服雄黄化毒丸七丸，清茶送下，后服疏风甘桔汤，频吹冰片散。
　　窦梦麟曰：缠喉风因肾经有热，内枯不能上润，致令心火强盛，故发此证。如喉间雷响者不可治，切宜仔细。
　　又曰：呛食喉风，此证因热毒在于心经，咽喉燥而无痰。若呛食者不可治；如久不治，变为飞丝劳毒，能伤人命。
　　又曰：脚根喉风，此证脚根发起，至于喉间，或一年发一次，半年发一次。切忌热物，不得伤于怒气。其病一日行一穴，至七日行七穴，虽然不妨，只是要发。用吹喉药，仍服败毒药。如肿恶发泡者死。
　　男子患缠喉风肿，表里皆作，药不能下。余以疏风清热药灌六十余次，外以阳起石烧研同伏龙肝等分和匀，新汲水调扫百遍，三日热始退，肿始消。
　　胡景周曰：如用桐油探吐，或吹药吐痰后，而肿不消，或人事不知者，急用针刺患处，以去恶血即苏。
　　奎光曰：缠喉风因心中躁急而发，先二日必胸膈气紧，出气短促，忽然咽喉肿痛，手足厥冷，颈如搅转，热结于内，肿扰于外，且麻且痒，喉内红丝缠绕，手指甲白，手心壮热，喉肿而大，风痰壅盛，声如拽锯，是其候也，最为急证。初起一日夜，目直视，喉中如雷声者，不治；灯火近患人口吹灭者，不治；若喘急额汗，危在旦夕。
　　又曰：缠喉风者，热结于喉，肿绕于外，且麻且痒也。
　　又曰：缠者自颐缠绕；赤色寒热也。
　　又曰：缠喉风初起，用金丹、碧丹等分频频吹之，内服煎剂下药，须兼牛黄。（方载咽喉门。）
　　
　　卷十七　咽喉部喉风门主方
　　缠喉风喉痹 此证胸膈气急，忽然咽喉肿痛，手足厥冷，气闭不通。
　　真郁金（一钱） 明雄（二钱） 巴豆霜（三分）研细。水丸如芥菜子大，每服十二丸，用滚水些须送下。如口噤喉塞，用小竹管纳药入喉中，须臾吐痰，即活。
　　急喉风喉痹 端午午时取蝣蜒百条，放瓶内候化为水，再用霜梅不拘多少，浸在蝣蜒汁内三昼夜，取梅晒干，复投汁内，浸透又晒，汁尽为度，瓷瓶收贮。每用一梅，患者噙之。
　　锁喉风 万年青捣汁和滴醋含漱，即愈。
　　缠喉风 麻油调白矾末，和鸡子白灌之。
　　紧喉风 灯窝油和浆水，灌之。
　　又方 土牛膝根捣烂，和醋灌之。
　　又方 针刺红肿之处，发泄毒血自愈。
　　锁喉风喉痹不能吞物，数年不愈者土牛膝草（不拘多少） 扁柏叶（一把）用井水浸透捣取汁大半碗，加牛乳一酒杯和匀，含吞数口，二三次即愈。
　　缠喉风神方活人甚众 白矾细末五分 乌鸡子一个，调匀灌喉中立效。
　　
　　神效吹喉散
　　 治缠喉风闭塞，及乳蛾、喉痹、重舌、木舌等证。
　　苏薄荷（净叶） 朴硝 枯白矾 青黛 白僵蚕 火硝 白硼砂 黄连（各等分）共研细末。腊月初一日取雄猪胆七八个倒出胆汁，以猪胆一个拌上药五钱为率，复灌胆壳内，以线扎好，胆外用青HT 纸包裹，将地掘一地坑，深一尺，上用竹竿悬空横吊，再用板铺以泥密盖，候至立春取出，挂风处阴干，去青纸胆皮，瓷罐密收。
　　每药一两加冰片三分同研极细，吹患上神效。
　　
　　密钥匙
　　 缠喉风喉闭，痰涎壅塞，口噤不开，汤水不下。
　　焰硝（一两五钱） 硼砂（五钱） 雄黄（二钱） 白僵蚕（一钱） 冰片（二分五厘）各另研和匀。以竹管吹患处，痰涎即出。如痰已出，肿痛仍不消，急针患处去恶血，服煎剂。
　　又方 多年溺壶垢半盏，蜜五匙灌下，愈。
　　又方 牵牛鼻绳烧灰吹之。
　　又方 腊月初一日取猪胆不拘大小五六枚，黄连 青黛 苏薄荷 僵蚕 白矾朴硝各五钱，研细装入胆内，青布包好，将地掘一孔，方深一尺，以竹横悬此胆在内，以物盖定，候立春日取出待风吹，去胆皮青布，研末密收，每吹少许。
　　
　　百灵丸
　　（《简便》） 喉中结块不通水食者，百草霜研细，炼蜜为丸芡实大，水化一丸灌下，甚者不过二丸。
