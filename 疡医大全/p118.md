<!-- { "loadSidebar": true } -->
　　又曰：黑砂瘤多生臀腿，肿突大小不一，以手捏起，内有黑色是也。亦用披针刺内，出黑砂有声，软硬不一。
　　又曰：发瘤多生耳后发下寸许，软小高突，按之不痛，针之粉发齐出。
　　又曰：蛔虫瘤生于胁下。
　　又曰：蛆瘤生于肩膊。
　　又曰：虱瘤破之虱出，但诸瘤形状之异，皆由五脏湿热邪火，浊气瘀血，各感而成，非正病耳。
　　又曰：小儿胎瘤，初生头上、胸乳间，肿起大者如馒，小似梅李，此乃胎中瘀血凝滞而成。须候小儿盈月以后，方可用针刺破，内如赤豆汁则安，内服五福化毒丹即愈。
　　又曰：治瘿之法，初起元气实者，海藻玉壶汤、六军丸，久而元气虚者，琥珀黑龙丹、十全流气饮。选而治之。
　　薛立斋曰：瘿瘤诸证，只宜服药消磨，切不可轻用刀针掘破，血出不止，多致立危。医家病家，均当慎之，万勿孟浪。
　　冯鲁瞻曰：瘿则着于肩项，瘤则随气凝结，戒食浓味，忌妄破掘，五瘿皆不可妄掘破，惟胎瘿破而去其脂粉则愈。（《锦囊》）李东垣辨瘤法：若发肿都软而不痛者，血瘤也。发肿日渐增长而大，不热，时时牵痛者，气瘤也。气结微肿，久而不消，后亦成脓，此是寒热所为也。留积经久，极阴生阳，寒化为热，以此溃必多成 。宜早服内塞散以排之，诸癃瘤疣赘等至年衰，皆自内溃，理于壮年，可无后忧。（《十书》）《百效全书》曰：夫瘿瘤皆因气血凝滞，结而成之。瘿则喜怒所生，多着于肩项，皮宽不急，垂垂而重者是也。瘤则随留所住，初如梅李之状，皮嫩而光，渐如杯卵者是也。瘿虽有五，瘤则类多，不痛不痒，切不可抉破，恐脓血崩溃，渗漏无已，必致杀人；惟肉瘤更不可攻疗。如脂瘤、气瘤体气充实者，如海藻散坚丸，东垣散肿溃坚汤多服，亦可消散。如虚弱者，又宜斟酌，不可纯用化痰行气破坚之药。
　　《灵枢》曰，虚邪之入于身也深，寒与热相搏，久留而内着，寒胜其热，则骨疼肉枯，热胜其寒，则烂肉腐肌为脓，内伤骨，内伤骨为骨蚀。有所疾前筋，（疾前二字，衍文也。筋当作结。）筋结不得伸，邪气居其间而不及，发为筋瘤。有所结，气归之，卫气留之，不得反，津液久留，合为肠瘤，久者数岁乃成，以手按之柔。已有所结，气居为昔瘤，以手按之坚。有所结，日以易甚，连以聚归之，津液留之，邪气中之，凝结深中骨，气固于骨，骨与气并，日以益大，则为骨疽。有所结，中于肉，宗气居之，邪留而不去，有热则化而为脓，无热则为肉疽。凡此数气者，其发无常处，而有常名也。（《刺节真邪篇》：此皆虚邪中人为病，费去而久留着，故积岁累月而成疽瘤也。）《三因》云：瘿多着肩项，瘤则随气凝结。
　　岐天师曰：瘿瘤不同，瘿者连肉而生，根大而身亦大；瘤者根小而身亦大也。即瘤之中，又各有不同，有粉瘤，有肉瘤，有筋瘤，有物瘤。筋瘤不可治，亦不必治，终身十载，不过大如核桃。粉瘤则三年之后，彼自然而破，出粉如线香末，出尽自愈，亦不必治也。肉瘤最易治，用水银、硼砂各一钱，血竭、儿茶各三钱，黄柏五钱，冰片、麝香各三分，共为细末，将此药擦于瘤之根处，随擦随落，根小者，无不落也。
　　物瘤则根大，最难治，不时而动，无故而鸣，或如虫鸣，或如鸟啼，必须用刀破其中孔，则物自难居，必然突围而出，后用生肌神药，则瘤化为水，平复如故矣。（《秘录》）又曰：物瘤乃不敬神鬼，触犯岁君而得。病不可测，非理可谈，故《内经》不言，然世未尝无此病也。
　　又曰：瘿固不同，形亦各异，然皆湿热之病也。由小而大，由大而破，由破而死矣。初起之时，即宜用小刀割破，略出白水，以生肌散敷之立愈。倘若失治，渐渐大来，用药一点，点其陷处，半日作疼，出水，其色白者易愈，如黄者、红者皆难愈。
　　张仲景曰：人有手臂生疮，变成大块，更有肚上生疮，结成顽块，终年不去者，或如拳头大者，必须用刀割去，人必晕绝，不可学也。止用小刀略破其皮一分后，以化毒丹敷之，即化为水，此方神奇，不可轻视。如足上生瘤如斗大者，不必破碎治之，止用针轻轻刺一小针眼，以化毒丹敷之，必流水不止，急用煎方治之，方用人参、黄各三两，生甘草、薏苡仁各五两，白芥子三钱，水煎服。二剂即消尽其水，而人绝无惫色，此内外双治之法。然此方之妙，乃补其本源之气，又利水而不走其气，刺其孔而出水，未免大损元气，今补其气，又何惧水之尽出哉？此方之所以奇也，妙也。
　　岐天师曰：人有喉患大肿，又非瘿瘤，忽痛忽不痛，外现五色之纹，中按之半空半实，此乃痰病结成，似瘤非瘤，似瘿非瘿也。宜消痰汤主之。此方乃消上焦之痰圣药也。又有海藻、昆布以去瘿瘤之外象，消其五色之奇纹，妙在消痰而仍不损气，则胃气健而痰易化也。一剂知，二剂消大半，三剂则全消，四剂永不再发。此方兼可治瘿证神效。（《秘录》）
　　
　　卷十八　颈项部瘿瘤门主方
　　
　　清疳芦荟丸
　　（《正宗》） 治恼怒伤肝，肝气郁结而为瘤，坚硬色紫，累累青筋，结若蚯蚓，遇喜则安，遇怒则痛者服之。
　　生地黄（酒煮，捣膏） 当归 白芍药 川芎（各二两） 甘草节 昆布 川黄连 青皮海蛤粉 牙皂 芦荟（各五钱）共为细末，神曲糊丸桐子大，每服八十丸，白汤量病上下，食前后服之。无不有效。
　　
　　通气散坚丸
　　 治忧郁伤肺，致气浊而不清，聚结为瘤，色白不赤，软而不坚，由阴阳失度，随喜怒消长者宜服。
　　黄芩（酒炒） 石菖蒲 当归 制半夏 陈皮 香附米 川芎 天花粉 海藻 白茯苓 甘草 陈枳壳 桔梗 川贝母 人参 胆南星（各等分）研细。薄荷煎汤叠丸豌豆大。每服一钱，食远服，灯心二十根，姜三片，泡汤送下。
　　
　　琥珀黑龙丹
　　 治五瘿六瘤，不论新久，但未穿破者并效。
　　天南星（姜汁拌炒。） 京墨 五灵脂（炒） 海带 海藻（各五钱） 血竭（二两） 琥珀（一两） 广木香（三钱） 麝香（一钱）各研细和匀，炼蜜丸一钱重，金箔为衣，晒干密贮。每服一丸，热酒一杯，量病上下，食前后化服。如患在下部，服后用美物压之。
　　
　　破结散
　　（《锦囊》） 治五瘿极佳。丹溪曰：瘿气先须断浓味。
　　麦面（四分） 松萝 半夏 贝母 海藻（洗） 龙胆草 海蛤 通草 昆布 枯矾（各三分）研末。酒服一钱，日三。忌鲫鱼、猪肉、五辛、生菜、毒物。二十日愈。一方加青皮。
　　点瘤赘神验方 凡瘤有六，骨瘤、脂瘤、肉瘤、脓瘤、血粉瘤。脓瘤，即胶瘤也。惟粉瘤与脓瘤可决，余瘤皆不可决溃，肉瘤尤不治，治则杀人。
　　桑柴灰 枣木灰 黄荆灰 荞麦灰 桐壳灰（各二升五合）以沸汤淋汁三碗，澄清，入斑蝥四十个，穿山甲五片，乳香、冰片不拘多少，煎作两碗，以瓷器盛之。临用时入新锻石调成膏，敷瘤上，干则以清水润之，其效如神。
　　
　　枯瘤方
　　 治瘤初起，成形未崩者，及根蒂小而不散者用之。
　　斑蝥二十个 轻粉 白砒 砂 硼砂 雄黄 黄丹 没药（去油） 乳香（去油，各一钱） 大田螺（三个，去壳切片、晒干）共研极细，糯米粥调匀，捏作小棋子样，晒干。先灸瘤顶三壮，以药饼贴之，上用黄柏末，水调敷，盖药饼。候十日外，其瘤自然枯落，次用敛口药敛之。
　　
　　秘传敛瘤膏
　　 瘿瘤枯药，枯落后用此搽贴，自然生肌收口。
　　血竭 海螵蛸 象皮 乳香（去油） 轻粉 龙骨（各一钱）研极细。用鸡蛋十五枚，煮熟去白，将黄熬油一小杯，将药和匀，每日早晚用甘草汤洗净患上，鸡翎涂上，膏药盖贴。
　　灸法 先将瘤上用面包好，然后照其大小，用杏核或桃核半个，内填极干人粪，合瘤上以艾圆灸之，知痛即止。
　　秘方 用竹刺将瘤顶略略拨损油皮，勿令见血，入铜绿细末少许，膏盖自消。
　　又方 极细生铁屑醋拌，放铜勺内 干，再拌再 ，如此三度，研极细，再以醋调敷上，便觉瘤上不甚适意，过一宿，剥去再敷，以平为度。
　　瘤生面上初起 鲜蒲公英摘断，以白浆点瘤上，干了又点，数日全消。
　　丹瘤（朱丹溪。） 萆麻子去壳，研入面一匙，搽之甚效。
　　
　　生肌神散
　　（岐天师） 治物瘤割破，以此搽之。
　　锻石（千年者佳） 三七根 麒麟竭（各三钱） 人参 象皮 乳香（去油） 没药（去油） 木香（各一钱） 儿茶（二钱） 轻粉（五分）各为绝细末，研至无声为度。修合时须用端午日，不可使一人见之。
　　
　　点瘿法
　　（岐天师） 用此点在瘿之陷处，半日作疼，必然出水。
　　水银 鹰粪 绿矾 鹊粪 皂矾 轻粉 硼砂（各一钱） 潮脑 冰片（各五分） 麝香（三分）研为绝细末。用针刺一小孔，然后乘其出血之时，将药点上，即粘连矣。约用一分，以人乳调之，点上如鸡头子大，一日点三次，第二日必然流水，流水之时，不可再点，点则过疼，转难收口矣。三日后，必水流尽而皮宽如袋，后用煎方，自然平复如故。
　　煎方黄 薏苡仁（各一两） 人参 山药（各三钱） 白芍 白茯苓（各五钱） 泽泻（二钱） 猪苓生甘草 陈皮（各一钱）水煎服。十剂全消如故。但忌房事一月，余无所忌。若犯房事，必破不能收口，终身成漏。
　　
　　消痰汤
　　（岐天师）白茯苓（五钱） 海藻 半夏 贝母 白芥子 天南星 人参 桔梗（各三钱） 昆布生甘草（各一钱） 附子（一分）水煎服。
　　
　　化毒丹
　　（张仲景）人参（三钱） 甘草（一钱） 硼砂 冰片（各一分） 轻粉（五厘）各为细末和匀，掺上，即化为水矣。
　　
　　灰浆膏
　　（胡公弼） 消瘤神效。
　　天南星 半夏（各一两） 草乌（ 存性，五钱）三味煎浓汁，去渣，入木莲蓬蒂上白浆一二两，采时以蛤蜊壳在蒂上刮取。搅匀，再用锻石以竹片拨炒，俟竹片焦黑成炭为度。徐徐投下，调成不稀不浓膏子，入瓷瓶收贮，黄蜡封口。用时如干，以唾津润开，敷瘤上，或木莲蓬浆润敷尤妙。二三日即愈。
　　消瘤（程葑门） 银炉上飞灰一斗，入水煎数十沸，用棉布滤去渣，取清汁入川大黄八两，煎好，滤去大黄不用。
