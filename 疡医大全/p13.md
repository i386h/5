<!-- { "loadSidebar": true } -->
　　关闭则水积，水积则气停，水积气溢，气水同类，故云关闭不利，聚水而从其类也。）上下溢于皮肤，故为肿。 肿者，聚水而生病也。（上谓肺，下谓肾，肺肾俱溢，故聚水于腹中而生病也。）帝曰：诸水皆生于肾乎？伯曰：肾者牝脏也。（牝，阴也。主阴位，故曰牝脏。）地气上者属于肾，而生水液也。故曰至阴。勇而劳甚则肾汗出，肾汗出逢于风，内不得入于脏腑，外不得越于皮肤，客于玄府，行于皮里，传于 肿，本之于肾，名曰风水。（勇而劳甚，谓力房也。劳勇汗出则玄府开，汗出逢风则玄府复闭，闭则余汗未出，内伏皮肤，专化为水，从风而水，故名风水。）所谓玄府者，汗空也。（汗液色玄，从空而出，以汗聚于里，故谓之玄府。此言风水之病，本之于肾，传之于肺也。）水俞五十七处者，是何主也？肾俞五十七穴，积阴之所聚也，水所从出入也。尻上五行行五者，此肾俞。（背部之俞，凡有五行，当其中者，督脉气所发，次两旁四行，皆太阳脉气也。）故水病下为跗肿大腹，上为喘呼，（水下居于肾，则腹至足而跗肿。若上入于肺，则喘息贲急而大呼也。）不得卧者，标本俱病，（标本者，肺为标，肾为本。是肺肾俱水为病也。）分为相输，俱受者水气之所留也。（分其居处以名之，则是气相输应。本其俱受病气，则皆水所留也。）伏兔上各二行行五者，此肾之街也。（街，谓道也。腹部正俞凡有五行，侠脐两旁则肾脏足少阴脉及冲脉气所发，次两旁则胃府足阳明脉气所发，此四行穴则伏兔之上也。）三阴之所交结于脚也。踝上各一行行六者，此肾脉之下行也，名曰太冲。凡五十七穴者，皆脏之阴络，水之所客也。（经所谓五十七者，尻上计有五行，每行计有五穴，此肾之俞也。其中行系督脉一经，旁四行系足太阳膀胱经，以肾与膀胱为表里也，伏兔上各二行，每行有五穴者，此肾脉所通之街，谓夹中行任脉两旁冲脉也。且足经三阴之所交者，必结于脚内踝上三寸，有穴名三阴交。肾肝脾三经之所交也。其踝上各一行，每行六穴者，此肾脉之所行，名曰太冲，以肾与冲脉并皆下行于足，合而盛大，故曰太冲，其穴在内踝之上，凡此五十七穴者，皆阴脏之阴络，水之所客处也。故治水者，治此诸穴耳。）
　　
　　卷一　《内经》纂要标本病传论篇
　　《标本病传论》曰：有其在标而求之于标，有其在本而求之于本，有其在本而求之于标，有其在标而求之于本。故治有取标而得者，有取本而得者，有逆取而得者，有从取而得者。（得病之情，知治大体，则逆从皆可，施必中焉。）故知逆与从，正行无问，知标本者，万举万当。（道不疑惑，识既深明，则无问于人，正行皆当。）不知标本，是谓妄行。（识犹偏浅，道未高深，举且见违，故行多妄。）夫阴阳逆从标本之为道也，小而大，言一而知百病之害，（别阴阳，知顺逆，法明着，见精微则小，寻其所利则大，以斯明着，故言一而知百病之害。）小而多，浅而博，可以言一而知百也。（言少可以贯多，举浅可以料大者，可以言一而知百病也。）以浅而知深，察近而知远，言标与本，易而勿及。（虽事极玄，人非咫尺，略以浅近，而悉贯之。然而标本之道，虽易可为言，而世人识见无能及者。）病发而有余，本而标之，先治其本，后治其标。病发而不足，标而本之，先治其标，后治其本。（本而标之，谓有先病复有后病也。以其有余，故先治其本后治其标也。
　　标而本之，谓先发轻微缓者，后发重大急者。以其不足，故所以先治其标，而后治其本也。）谨察间甚，以意调之，（间，谓多也。甚，谓少也。多，谓多形证而轻易。少，谓少形证而重难。审量标本不足有余，以意调之也。）间者并行，甚者独行。先小大不利而后生病者治其本。（并，谓他脉共受邪而合病也。独，谓一经受病而无异气相参也。并甚则相传，传急则亦死。此论病有标本，刺有逆从也。）
　　
　　卷一　《内经》纂要天元纪大论篇
　　《天元纪大论》曰：天有五行，御五位，以生寒、暑、燥、湿、风，人有五脏，化五气，以生喜怒思忧恐，（御，犹临御。化，谓生化也。天真之气，无所不周，气象虽殊，参应一也。）论言五运相袭而皆治之，终期之日，周而复始，已知之矣，其与三阴三阳之候奈何合之？（论，谓《六节藏象论》也。运，谓五行。应天之五运，各周三百六十五日而为纪者也。故曰终期之日，周而复始也。以六合五，数未参同，故问之也。）对曰：五运阴阳者，天地之道也，万物之纲纪，变化之父母，生杀之本始，神明之府也，可不通乎！（道，谓化生之道。纲纪，谓生长化成收藏之纲纪也。父母，谓万物形之先也。本始，谓生杀皆因而有之也。夫有形禀气而不为五运阴阳之所摄者，未之有也。凡所以造化不极，能为万物生化之原始者，以其是其神明之育故也。）故物生谓之化，物极谓之变，阴阳不测谓之神，神用无方谓之圣。（谓变化神圣之道也。化，施化也。变，散易也。神，无期也。圣，无思也。气之施化故曰生，气之散易故曰极，无期禀候故曰神，无思测量故曰圣。由化与变也，故万物无能逃五运阴阳，由圣与神，故众妙无能出幽玄之理矣。）夫变化之为用也，在天为玄，（玄，远也，天道玄远，变化无穷。）在人为道，（道，妙用之道也。经术政化，非道不成。）在地为化，（化，生化也。生万物者地，土气孕育，则形质乃成。）化生五味，（金石草木，根叶华实，酸苦甘淡辛咸，皆化气所生，随时而有。）道生智，（智通妙用，惟道所生。）玄生神。（玄远幽深，故生神也。神之为用，触遇玄通，契物化成，无不应也。）神在天为风，（风者，教之始，天之使也，天之号令也。）在地为木，（东方之化。）在天为热，（应火为用。）在地为火，（南方之化。）在天为湿，（应土为用，）在地为土，（中央之化。）在天为燥，（应金为用。）在地为金，（西方之化。）在天为寒，（应水为用。）在地为水，（北方之化。神之为用，如上五化，木为风所生，火为热所炽，金为燥所发，水为寒所资，土为湿所全，盖初因而成立也。虽初因之以化成，卒因之以败散耳。岂五行之独有是哉！凡因所因而成立者，悉因所因而散落耳。）故在天为气，在地成形，（气，谓风热湿燥寒。形，谓木火土金水。）形气相感而化生万物矣。（此造化生成之大纪。）然天地者，万物之上下也。（天覆地载，上下相临，万物化生，无遗略也。故万物自生自长，自化自成，自盈自虚，自复自变也。夫变者何？谓生之气极本而更始化也。）左右者，阴阳之道路也；（天有六气御下，地有五行奉上。当岁者为上，主司天。承岁者为下，主司地。不当岁者，二气居右，北行转之，二气居左，南行转之。金木水火运，北而正之，常左为右，右为左，则左者南行，右者北行而反之也。）水火者，阴阳之征兆也；（征，信也。兆，先也。以水火之寒热，彰信阴阳之先兆也。）金木者，生成之终始也。
