<!-- { "loadSidebar": true } -->
　　凡人胸腹有十一募。募者，各脏腑阴会之所也。《灵枢》云：发内痈内疽者，其本经募上肉必浮肿，募中必时时隐痛，浮肿为痈，隐痛为疽，此即内痈内疽之验也。
　　但内痈有治法，而内疽无治法，何也？盖内痈内疽其病原无殊，唯在根浅根深之别耳。根浅者为痈，根深者为疽，若临证用药，攻补得宜，无不收效。至募有十一，而内痈仅九证者，何也？盖胆府形如膜皮，无出无纳，汁清气洁，不生内痈内疽，若夫膀胱，亦如膜皮，中惟浊水，故古今书籍，并无讲及内痈内疽者，是以未敢详载。虽然中极穴即膀胱募也，今人间有中极穴或浮肿或隐痛者，所见证候竟同小肠痈相似，则治法亦当按小肠痈治之可也。俟后之学人留意焉。
　　验内痈法：凡遇生内痈疑似者，但与生黄豆五粒，令病患嚼之，口中无豆腥味者，是其候也。
　　书云：凡内痈俱系膜内成患，外皮不腐。
　　齐氏曰：脏腑肠胃，内痈内疽，其疾隐而深藏，目既不见，手不能近，所至难矣。但以诊脉辨之，亦可知也。若其脉洪数者，脓已成也；设脉迟紧，虽脓未就，已有瘀血也，宜急治之。不尔，则邪气内攻，腐烂肠胃，不可救也。
　　
　　
　　卷二十一　内痈部心痈门主论
　　经曰：巨阙隐隐痛者心疽，其上肉微起者心痈。（巨阙穴在鸠尾下一寸，心之募也。）王肯堂曰：心痈始发巨阙穴，必隐痛微肿，令人寒热身痛，头面色赤，口渴随饮随干。由心火炽盛，更兼酷饮嗜热而成，宜服凉血饮。如酒毒为病，宜升麻葛根汤治之。但此证甚属罕有，而治法不可不备。
　　
　　
　　卷二十一　内痈部心痈门主方
　　
　　凉血饮
　　生地 麦门冬 连翘 天花粉 木通 赤芍 荆芥 车前子 瞿麦 白芷 甘草 薄荷 山栀（各等分）灯芯为引。潮热引加淡竹叶。
　　
　　升麻葛根汤
　　升麻 柴胡 黄芩 白芍 葛根 木通 山栀 黄连 甘草 水煎服。
　　
　　
　　卷二十一　内痈部肝痈门主论
　　经曰：期门隐隐痛者肝疽，其上肉微起者肝痈。（期门穴，又名肝募，在乳旁一寸半，再直上一寸半。）《素问》曰：肝痈两 满，卧则惊，不得小便。
　　华真君曰：肝痈不可用针刺，须用内消内散。（《秘录》）陈远公曰：人素多恼怒，容易动气，一旦两胁胀满，发寒发热，已而胁痛之至，按之疼不可忍，人以为肝火盛也，谁知肝叶生疮乎！人但知肺生痈，不知肝亦能生痈也，且《灵》、《素》诸书，亦未详言，得毋创论以惊俗乎！余闻异人云：胁疼手不可按者，肝叶生痈也。《灵》、《素》未详者，以肝痈世不常有，所以略之也。凡古今之气运不同，痈毒之生长不一，肝能生痈，乌可缺而不论乎！况肝之生痈，未尝无理也，肝一恼怒，则叶开张，肝气即逆，大怒之后，肝叶空胀，未易平复。设使时加恼怒，是肝叶竟不得安，且怒后必然动火，怒益多而火益盛，盛必灼干肝血，血干则肝气大燥，无血养肝，更易发怒，欲不郁结成痈，乌可得乎？然痈生于内，何从而见，然外可辨也。肝痈生在左而不在右，左胁之皮必见红紫之色，而舌必见青色也。此而辨之，断断无差，治必以平肝为主，佐以泻火去毒，切不可因循令其溃烂而不可救也。化肝消毒汤：白芍、当归各三两，金银花五两，黑山栀五钱，生甘草三钱。水煎三剂疼止，又减半服，数服全愈。（《冰鉴》。此方以归芍入肝以滋肝血，则肝血骤生，易平肝血之燥，又得甘草缓急，栀子清火，银花解毒，安得不效哉。唯是火毒大盛，肝血大亏，不如此大剂，亦自徒然。倘执以肝火之旺，非肝痈之证，只用当、芍治胁痛，必不效也。）又曰：有左胁大痛，按之尤甚，此肝痈耳，非胁痛也。肝痈多得之恼怒，前条已论之矣。然而忧郁亦能生痈也，惟恼怒得者其痛骤，忧郁得者其痛缓，初痛之时，逍遥散大剂煎饮，痛立止矣，何至成痈也。因失于速治，而肝中郁气，若不能宣，而血因之结矣。血结不通，遂化脓而成痈，其势似缓，然肝性最急，痈成而毒发甚骤也。
　　有胁疼数日而死者，正因生痈毒败而死，非胁痛能死也，可不急为治之乎！宣郁化毒汤：柴胡、薄荷、香附各二钱，白芍、当归、金银花各一两，生甘草、天花粉各三钱，陈皮、枳壳各一钱，水煎服，四剂全愈，重则六剂，后用四物汤大剂调治，不再发也，此证世不常有，前论已悉，然肝痈少见，而胁痛世所常有，余特发明忧郁之能成痈，又如此人知急治，何至成痈哉。
　　朱丹溪曰：肝痈始发期门穴，必隐痛微肿，令人两脚胀满胁痛，侧卧则惊，便溺艰难，由愤郁气逆而成。初服复元通气散，次服柴胡清肝汤；痛胀已止，宜六味地黄丸；脾虚食少，佐以八珍汤滋肾补脾治之。
　　
　　
　　卷二十一　内痈部肝痈门主方
　　
　　救肝败毒至圣丹
　　（岐天师）治肝痈。
　　当归 白芍（各三钱） 黑山栀 生甘草（各三钱） 金银花（十两，水十碗，煎汁四碗听用）以金银花汁二碗加水二碗同煎服，渣又加水二碗同前存金银花汁二碗，煎一碗，服二剂愈。
　　
　　
　　卷二十一　内痈部脾疽门主论
　　经曰：章门隐隐痛者脾疽，其上肉微起者脾痈。（章门穴，又名脾募，在脐旁开六寸，高上二寸。）王肯堂曰：脾痈始发，章门穴必隐痛微肿，由过飧生冷，兼湿热或瘀血郁滞脾经而成。令人腹胀，咽嗌干燥，小水短涩，宜大黄汤、赤豆苡仁汤二方合而用之，腹胀全消，宜六君子扶脾调理。
　　
　　
　　卷二十一　内痈部肺痈肺痿门主论
　　经曰：中府陷陷痛者肺疽，其上肉微起者肺痈。（中府穴，在云门下一寸，乳上三肋间，动脉应指。）《素问》曰：肝满、肾满、肺满皆实，即为肿。（王注云：满，为脉气满实；肿，谓痈肿，肺之痈喘而两 满。）《内经》曰：血热则肉败，营卫不行必将为脓。大凡肺疮当咳嗽短气，胸满时唾脓血，久久如粳米粥者，难治。若呕脓而不止者，亦不可治。其呕脓而自止者，将自愈，其脉短而涩者，自痊。浮洪而大者难治。其面色当白而反面赤者，此火之克金，皆不可治。（《全书》）《千金》曰：咳唾脓血，其脉数实，为肺痈。若口中咳，即胸中隐痛，脉反滑数，此肺痈也。
　　张仲景曰：肺痈吐脓如米粥，咽燥振寒。
　　又曰：上气面浮肿肩息，其脉浮大不治，又加利尤甚。
　　问曰：病者咳逆，何以知其肺痈，当以脓血吐之则死，其脉何如？曰：寸脉微而数，微为风，数为热，微则汗出，数则恶寒。风中于卫，呼气不入；热逼于荣，吸气不出；风伤皮毛，热伤血脉。风舍于卫，其人则咳，口干喘满，咽燥不渴，多吐浊沫，时时振寒。热之所过，血为凝滞，蓄结痈脓，吐如米粥。始萌可救，脓成则死。
　　问曰：振寒发热，寸脉滑数，其人饮食起居如故，此为痈肿。医反不知，以伤寒治之不应。何以知有脓？脓之所在，何以别知其处？师曰：假令脓在胸中者，为肺痈。其脉数，咳吐有脓血，设脓未成， 其脉自数紧。但数为脓已成矣。
　　《金匮方论》曰：热在上焦者，因咳为肺痿。肺痿之病，何从得之？或从汗出，或从呕吐，或从消渴，小便利数，或从便难，又被快药下利，重亡津液，故寸口脉数，其人咳，口中反有浊唾涎沫者，为肺痿之病。若口中辟辟燥咳，即胸中隐隐痛，脉反滑数，此为肺痈，咳唾脓血。脉数虚者，为肺痿；数实者为肺痈。
　　王肯堂曰：治吐脓血如肺痈状，口臭，他方不应者，宜消风散。（荆芥、川芎、羌活、人参、茯苓、防风、藿香、蝉退各二钱，浓朴、陈皮各五钱，为末是也。）入男子发灰研细，入和之，清米汤下，可除根，只两服，亦治吐血。（《准绳》）又曰：肺痈已破，入风者不治。
　　《精要》曰：劳伤血气，腠理虚而风邪乘之，内盛于肺也，则汗出恶风，咳嗽短气，鼻塞项强，胸胁胀满，久久不瘥，已成肺痿也。
　　又曰：起于肺痈者，由食啖辛热炙 ，或酣饮热酒，燥热伤肺所致。治之宜早。
　　王氏曰：患肺疽者项强。盖肺系在项，肺伤则系伤，故牵引不能转侧。肺者气之本，其华在毛，其充在皮，故皮肤不泽。
　　张景岳曰：此证初起，邪结在肺者，惟桔梗杏仁煎为治此之第一方。（《全书》）齐德之曰：肺者，五脏之华盖也。处于胸中，主于气，候于皮毛，劳伤血气，腠理虚而风邪乘之，内感于肺也。故汗出恶风，咳嗽短气，鼻塞项强，胸胁胀满，久久不瘥，已成肺痿也。
　　又曰：肺痿之候，久嗽不已，汗出过度，重亡津液，便如烂瓜，下如豕膏，小便数而不渴。渴者自愈；欲饮者将瘥。此由肺多唾涎，而无脓者，肺痿也。
　　又曰：肺疮之候，口干喘满，咽燥而渴甚，则四肢微肿，咳唾脓血，或腥臭浊沫，胸中隐隐微痛者，肺疽也。始萌则可救，脓成则多死。
　　马益卿曰：肺痈治法要略，先以小青龙汤一贴，以解其风寒邪气，然后以葶苈大枣泻肺汤、桔梗汤、苇茎汤，（见《金匮要略》）随证用之以取脓，此治肿疡之例也。终以内补黄 汤以补里之阴气，此治溃疡之例也。
　　薛立斋曰：凡劳伤血气，腠理不密，外邪所乘，内感于肺，或入房过度，肾水亏损，虚火上炎，或醇酒炙 ，辛辣浓味，熏蒸于肺，或咳唾痰涎，汗下过度，重亡津液，皆能致之。
　　又曰：大抵劳伤血气，则腠理不密，风邪乘肺，风热相搏，蕴结不散，必致咳嗽者。若误用汗下过度，则津液重亡，遂成斯证。
　　又曰：此证皆由脾土亏损，不能生肺金，肺金不能生肾水，故始成则可救，脓成则多死。苟能补脾肺，滋肾水，庶有生者，若专攻其疮，则脾胃益虚，鲜有不误者矣。
