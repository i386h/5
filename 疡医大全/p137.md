<!-- { "loadSidebar": true } -->
　　李东垣曰：肠痈绕脐生疮，脓从疮出者，有出脐中者。惟大便下脓血者，自愈也。（《十书》）申斗垣曰：肠内生痈，当验证明白，不可妄治，妄则杀人。其病小腹重，按之痛，小便如淋，时时汗出恶寒，身皮错，腹皮急，绕脐生疮，或脐出脓，或大便脓血。如左肿甚者，左寸洪数，是小肠痈；右肿甚者，右寸洪数，是大肠痈。（《启玄》）朱丹溪曰：肌肤甲错，腹皮紧小，腹痛小便以淋，时时汗出或引大腹痛，按之濡，若肿状，腹无积聚，身不发热，脉不弦数，此肠中有痈，久积阴冷所致。宜用浊热之剂以温发之，故《金匮》有用附子温之者。
　　何氏曰：凡肠痈男左女右，脚曲不能伸者是。若误作阴疝与伤寒治之，为祸不小。（《济生》）胡公弼曰：按脐下一寸三分，即肠之屈曲间，大肠左盘，小肠右曲。其生痈也，由冷毒积久，肠浓而不能发越于外，故生于内，外视之无形，重按之痛甚，毒生于左侧左足不能伸，毒生于右侧右足不能伸，生毒之外肌肤微有皱纹，细观亦觉微肿。此证当服牛胶酒吞太乙膏丸追脓解毒，治一不善，则难救矣。（《青囊》）窦汉卿曰：膀胱有热，蓄毒不流，结成此候，以致脐中坚硬结核，小便疼痛，日夜下利无度是也。外宜用连须葱十根捣烂罨脐上。
　　又曰：妇人肠痈与男子不同，乃心经毒流小肠经，发在脐中，坚硬如石，此是恶候也，宜内托。
　　又曰：肠痈，若大便或脐间出脓者，不治。
　　《内经》曰：肠痈为病不可惊，惊则肠断而死，故患是者，其坐卧转侧，务宜徐缓，时少饮薄粥及服八珍汤，固其元气，静养调理，庶可保全其生。（《全书》）《千金方》灸法：曲两肘，正肘头锐骨，灸百壮，下脓血而安。
　　《脉经》：问曰：羽林妇病何以知肠有痈？师曰：脉滑而数，滑则为实，数则为热；滑则为荣，数则为卫；卫数下降，荣滑上升，荣卫相干为败浊，小腹痞坚，小便或涩，或自汗出，或复恶寒，脓为已成，设脉迟紧，则为瘀血，血下即安。
　　陈远公曰：有腹疼口渴，左足不伸，伸则疼甚，手按之犹不可忍，人以为肠中生痈也。然肠痈有大小肠之分，屈右足者，大肠生痈也。屈左足者，小肠生痈也。今屈左足是小肠生痈矣。但大肠痈易治，小肠痈难医，以大肠可泻，小肠难泻也。然得法又何不可泻哉。盖大肠泻火从糟粕而出，小肠泻火从溲溺而泄也。泄毒至神汤：银花三两，茯苓、薏苡各一两，甘草、车前子、刘寄奴、泽泻各三钱，肉桂一分。水煎服，一剂水如注，二剂疼大减，三剂全愈。此方俱利水之味，只金银花消毒，何神奇至此？盖小肠之毒，必须内消，内消之药，舍金银花无他味可代，以他味消毒，皆损正气，而小肠决不可伤，故以金银花为君也。但此物不能入小肠，今同茯苡车泽之类引入小肠，又少加肉桂引入膀胱，从溲溺而化，又恐火毒太旺，各药不能迅逐，加入寄奴之速祛，甘草之缓调，既无留滞之患，又无峻烈之害，火毒自从膀胱小肠出也。（《冰鉴》）又曰：人有腹痛呼号，却在左腹，按之疼不可忍，人以为食积在大肠也，谁知小肠生痈乎！凡肠痈必屈足，而今足不屈，似非肠痈。然痈生肠内者必屈其足，在大肠内者屈右足而不伸，在小肠内者屈左足而不伸，若痈生肠外，皆不屈足。疼在左则小肠生痈，疼在右则大肠生痈也。至食积燥屎之痛，时疼时止，生痈之痛，乃定而不移，痛而不止也。故疼在左，乃小肠之外生痈也，痈生二肠之内，尚可破溃，生于肠外不可使溃，以肠外无可出之路，皆死证也。而小肠尤甚，必早治之。内化丹：金银花四两，车前子五钱，白茯苓、薏仁各一两，生甘草三钱。水煎服，三剂疼止，四剂全愈。（此即前方之变也，前方利水之中，行其败毒之法。此方入当归二两，利水之中补血败毒之法也。盖痈破利水而毒随水出，易于祛除。痈未破，不补血以利水，则水泄而血虚，难于消化，同中之异，不可不知，总宜早治，否则痈虽愈而瘀血流于肠外，必有终身腹痛之病也，慎之。）又曰：有腹疼骤甚，小便流血，左足不能伸，人以为小肠痈也，谁知小肠火盛乎！夫小肠生痈，必屈左足，今足不伸，明是生痈，而曰火盛者何故？不知生痈必有其征，未有一旦骤生而即流血者也。痈日久而生脓，脓欲尽而血出，岂有不溃而先出血者，然今足不伸何也？盖小肠与大肠不同，小肠细而大肠宽，宽者可以容邪，细者难以容邪，必然之理也。小肠受火煎熬，肠中逼迫，肠不能舒，而左足暂屈，不若生痈者长屈而不伸也。勿以足不伸即信是痈，妄行解毒。然何以辨之？初病之时，辨其小便中有血无血耳。初痛而足屈，小便无血，乃是生痈；初痛而足屈，小便有血，乃是火痛，不可差也。治法泻其火邪，不必化毒而痛止足伸矣。小柴胡汤加味以治之：柴胡、半夏、甘草各一钱，人参二钱，茯苓五钱，黄芩三钱。水煎服。一剂足伸，二剂血痛俱止。（按小柴胡汤非治小肠之方也，何从应效如此之捷？夫小肠火盛者，起于肝胆之郁也，木郁则火生，不敢犯心而犯小肠耳。夫火性炎上，今反下炽，拂火之性矣，所以小肠受而作痛也。小便流血者，乃小肠之血为火所逼，血恐为火灼干，越出小肠之外，直走膀胱，反使水道不行而流血也。小柴胡舒肝之气，则火气上炎，其性既顺，又得茯苓清渗水气，水流而血自归经，此方之所以奇耳。）
　　
　　卷二十一　内痈部肠痈门主方
　　
　　救肠败毒至圣丹
　　（岐天师）金银花（八两煎汁二碗） 当归（三两） 地榆（一两） 薏苡仁（五钱）水十五碗煎二碗，分作二服，上午一服，临睡一服，二剂愈。初起宜服。
　　
　　牡丹皮散
　　（《千金》）牡丹皮（五钱） 栝蒌仁（去油三钱） 桃仁（去皮、尖，研，二十粒） 薏苡仁（一两）白水煎服。（按《金匮要略》云：牡丹皮散用冬瓜子仁，非栝蒌仁，盖冬瓜子仁主解毒护膜，浓肠生肌之功。）
　　活肠散毒丹
　　（华真君。）治已成内必出毒，用以助其溃脓。
　　当归 金银花（各二两） 生甘草（三钱） 地榆 牛膝（各一两）水煎取汁一碗，调乳香、没药末各一钱五分饮之。渣水再煎一碗，又调乳香、没药末各一钱五分饮之。大约早服头煎，晚服二煎，二剂全好。
　　
　　芭蕉散
　　（孙钦武）芭蕉根切片焙干为末，将猪胰子煮烂蘸药末食之。二三次即愈。
　　肠内生痈（《千金》）瓜子三升捣碎，以水三大碗煎至一大碗，分三次服。
　　小肠痈（《济生》）当归尾 白芥子（炒，研末） 尖槟榔（小者） 栝蒌（打碎） 苏木（各一钱） 枳壳 红花（各八分） 薏苡仁（炒二钱） 桃仁（去皮、尖，打碎，二钱） 白芍药（一钱五分）水二盅煎一盅 先将黑白牵牛头末各等分，以生蜜为丸，虚人二钱，实人三钱，以煎汤送下。
　　肠痈（《秘方》）凡小肠坚硬如掌而热，按之则痛，肉色如故，或 赤微肿，小便频数，汗出憎寒，脉紧实而有力，服此神效。
　　大黄（炒） 朴硝（各一钱） 桃仁 牡丹皮 白芥子（各二钱） 空心煎服。
　　肚痈大小肠痈冬瓜痈。（《抄本》）白芷 绿豆 大黄（各二钱） 乳香 没药（各一钱） 番木鳖（二枚去毛） 当归尾（一钱五分）研末，每服二钱，酒调服，以平为度。
　　肚痈肠痈神效奇方木瓜 白芷 独活 甘草节 连翘 金银花 苍术（各一钱） 川贝母 牛膝 生地（各二钱） 当归（五钱）好酒二碗煎一碗，空心服。至重者四五服必效。忌发风动气之物，煎时忌见妇人鸡犬。并治一切无名肿毒，一剂见效。
　　肠痈胃痈肺痈腹痈神方（胡石臣。）黄 （酒炒） 黄芩（各三钱） 连翘 白芷（各一钱） 穿山甲（炙二钱） 露蜂房（陈醋浸数次，三个） 蜈蚣（酒浸炙二十条）上为细末，用水或米粥叠丸如绿豆大，晒干收贮。又用生大黄为末水叠丸如绿豆大，晒干另贮。如有前证年壮者，两宗丸药各三钱，或酒或开水送下。虚弱人前丸用三钱，大黄丸或二钱或一钱五分服之，其毒瓦斯脓血皆从大肠而出矣。亦有从口内出者。
　　肠痈秘方（张景岳。）凡肠痈生于小肚角，微肿而小腹隐痛不止者是。若毒瓦斯不散渐大，内攻而溃则成大患，急宜以此药治之。先用红藤一两许，以好酒二碗煎一碗，午前一服醉卧之。午后用紫花地丁一两许，亦如前煎服，服后痛必渐止为效。然后服后末药除根。
　　大黄 瓦龙 蝉蜕 僵蚕（各二钱） 石 （此草药也） 当归（各五钱） 老蜘蛛（二个，提放新瓦上以酒盅盖定，外用炭火 干存性）上为末，每空心用酒调服一钱许，日逐渐服自消。
　　
　　
　　卷二十一　内痈部三焦疽门主论
　　经曰：丹田隐隐痛者三焦疽，其上肉微起者三焦痈。
　　王肯堂曰：三焦痈石门穴（又名三焦募，在脐下二寸。）必隐痛微肿，令人寒热往来，二便秘涩，由湿热遇寒凝结而成，治法与大小肠痈同。
　　
　　
　　卷二十一　内痈部痞积瘕门主论
　　书云：积聚大小一辙，但人大气壮无积，人小气弱积多，故积论偏重哑科。
　　夫不言痢、泻、疳三者，而仅言积，治未病之源也。更不言六聚，而先言五积，从其难者而言之也。聚与积总因食物不化，阴血凝聚，源同而名异。经曰：积者五脏所生，聚者六腑所成，气之所积名曰积，气之所聚名曰聚。聚者，阳气也，故阳浮而动，其气运转不定，遇滞即止，发无本根，痛无常处，气旺渐消，不治自己。积者，阴气也，故阴沉而伏，蓄积一处而不行，发有常处，其痛不离其部，阴属里，治之为难。积有常所，有形之血也，聚无定部，无形之气也。积块者痰与食，积，死血也。凡面黄浮肿，腹胀虚鸣，小便如油，毛发焦黄，下痢赤白，目珠黄赤，遍体虚肿，当腹倍热，遇食肚疼，昏困多睡者，皆是积候，宜急治之。若至面白喘急，或面黑眼直，干呕不食，泻住又泻，腹急如鼓，项软口噤，手足俱细者，并为不治。然有五脏为积之名， 、瘕、痞、癖四证之别；食、乳、气三积之分，虚、实、惊，诸积之异。
　　先举五脏之积而详之。肝之积名曰肥气，在左胁下，形如覆杯，有头有足，如龟鳖状。
