<!-- { "loadSidebar": true } -->
　　若见咳嗽呕哕，腰间似折，不能俯仰，饮食不纳者死；溃而脓水清稀，腐烂腥秽，迷闷不醒厥逆者不治。（《准绳》）陈远公曰：有腰眼间忽生疽毒，疼痛呼叫，似乎阳证，然腰肾乃至阴之地，未可作阳证治之也。此证虽本于忍精欲泄不泄以成，此毒似乎纯是阴分之过，但腰虽不远于内肾，火发而毒成，则阴中有阳，未可纯以阴证治之也。必阴阳并治，以化毒则毒去如扫。倘不补阴，竟治其毒，则肾益伤而毒难速化；即补阴而不补阳，则阴无以生，毒且深藏肾宫，不得外泄矣。两治散：白术、杜仲、当归各一两，金银花三两， 草三钱，防己一钱，水煎，一服痛轻，二剂痛止，三剂痊愈。（《冰鉴》。此方以杜仲、白术利其腰脐，气通毒自难结，又得银花、当归补中有散，而防己、 直入肾宫，祛湿热之毒，阴阳无偏胜之虞，邪正有解纷之妙，自然二三剂成功也。）申斗垣曰：腰疽乃足太阳膀胱经多血少气，生于腰间肾俞胃仓二穴。托之得脓则安。若上赤下黑，二十日不溃，或青黑色，无脓出血水者死。（《启玄》）又曰：腰痈发于软肋下，近腰乃带脉、五枢、维道穴，是少阳经多气少血，寒热肿作痛。余曾治一人，脓出一桶余，内托大补而愈。
　　窦汉卿曰：此证切忌怒气行房，犯之不治。
　　又曰：治宜补肾，加知母、黄柏、没药、广胶。
　　胡公弼曰：此发生于两腰陷肉之间，或生两腰中间，在大杼下第十二椎是也。此乃欲火消阴，十五日前后必死，若疮形红活高肿有脓，尚有可生机括。（《青囊》）陈实功曰：肾俞发生于两腰内肾陷肉之间，或正中亦发。凡生于此，最为险候。
　　盖肾为性命根本，藏精藏气藏神，又乃受命先天，育女、育男、育寿，此必房劳过度，气竭精伤，欲火销阴，外阳煽动，以致真阴从此而耗，既耗之后，其脏必虚，所以诸火诸邪乘虚而入。如本脏稍有真阴制火，疮形自可高肿红活为脓，治以人参养荣汤加山萸肉、北五味子、知母、黄柏，及加减八味丸以救其源。若疮形紫黑干枯，坚硬不作脓者，为真阴内败，再无可生之理，死在十五日前后。（《正宗》）
　　
　　卷二十二　脑背部对脐发疽门主论
　　　r对脐发　p04-a41a176.bmp　r王肯堂曰：对脐发，发于背下命门穴，与脐相对，故名。乃督脉经毒发，有脓者生，如出血水，谵语发渴者死。（《准绳》）窦汉卿曰：对脐毒即冲疽，又名历肾，生于腰肾间也。若内肾疼变为渴者，万无一生。（《全书》）
　　
　　卷二十二　脑背部环跳疽门主论
　　《心法》曰：环跳疽生胯骨节间之环跳穴，所以腰难曲伸，漫肿隐痛，此证皆由风湿寒邪凝结而成，属足少阳胆经。初起宜服黄狗下颏散，更刺委中穴出黑血，其腿即能转动矣。
　　
　　
　　卷二十二　脑背部环跳疽门主方
　　
　　黄狗下颏散
　　黄狗下颏（连舌、皮毛劈下，入罐内，盐泥封固，铁盏盖口， 一炷香，觉烟青即止，务宜存性取出，黑如炭为度，若带白色，其性已过，则无用矣。用时研细。取狗下颏，宜用屠家已杀之犬，若生取特杀一犬，恐伤德反招不祥） 豌豆粉 白蔹（各等分）三味和匀。每服五钱，温黄酒空心调服，出臭汗及熟睡为效，外将此药用香油调敷患处。
　　
　　
　　卷二十二　脑背部阴毒门主论
　　陈实功曰：阴毒者，乃纯阴无阳，被天时寒冷肃杀之气，侵入肌肤，流入骨髓，以致气不能升，血不能行，凝滞经络，疼痛切骨。初起不红不肿不热，朝轻暮重；久则作肿渐红，烂斑黑靥，臭水淋漓，秽气熏蒸，腐烂渐开，终久必死。（《正宗》）
　　
　　卷二十二　脑背部无名肿毒门主论
　　王肯堂曰：无名肿毒者，不拘于头面手足胸腹等处， 赤肿硬，结核疼痛，又名肿疡，又名虚疡，但肿无头无面者，俱是也。肿热势盛者，以棱针刺去恶血，切不可以火针烙之。若暴发赤肿，切不可以针破之，只宜以洗肿方法淋洗。（《准绳》）又曰：紫游风 紫游虚疡。（均属无名肿毒。）陈远公曰：头面无端忽生小疮痒甚，第二日头重如山，第三日面目青紫，此至危之证。苟不速治，数日内一身发青黑而死。若青不至心胸者，尚可救，因此人素服热药，热极而变为毒也。人入房久战，虽气主之，而实火主之也。气旺而非火济之，则不足鼓其兴趣，博久战之欢，补气之药，断不能舍参 而求异味。世人贪欢者多，而吝惜者不少，用热药助火，非多加人参，不足以驾驭其猛烈之威，无如人参力难多备，方士不得已迁就世人之心，乃少减参则功力薄，多加热药以壮火，于是金石火 之药，纷然杂投，谓不如此不足以助命门之火也。夫命门之火，肾火也，非真阴之水不养，不同于脾胃之火，可以外水解之也。且肾水既旺，则外势刚强，多御女戎，亦复何伤，无奈淫心无尽，火炽则水干，火沸则水涸，水不足以制火，热毒结于肠胃，况战久必大泄精，精泄过多，火自更旺，未免再战，或归咎前药太少更多服以助其势，不知药益多而火益烈，战益频而水益燥乎！久之水涸火炎，阳易举而不能久战，即有忍精勉强而斗，精不化而变为毒，结于阴之部位则成痈，结于阳之部位则成毒。头上阳部位也，较阴部尤为可畏，非多用化毒之药，安能起死回生哉？回生至圣丹：金银花八两，元参、蒲公英各三两，川芎一两，生甘草五钱，天花粉三钱，水煎服，一剂头轻，青紫色淡，又一剂全愈。（此方化毒而不耗气，败毒而不损精，所以奇也。此毒原系水亏之极，而泻毒之味皆损于阴阳，惟银花攻补兼妙，故以之为君，必多用而力始大，加元参去火，甘草泻毒，公英清热，花粉消痰，川芎散结，自然相助成功也。《石室秘录•奇病门》中，亦有此证治法，宜参看。《辨证冰鉴》）又曰：肿毒生于思虑不到之处，其势凶恶，有生死之关，皆以无名肿毒名之，不必分上中下也。前条只言头上，而身之左右前后四肢尚未言也，治之得法，可以通治也。大凡上中下生肿毒者，多起于淫欲无度，加之气恼忧郁，火乘其隙处，蕴藏结毒，故一发而不可救，所以此证尽属阴证，而无阳证也。治法似用解阴毒之药矣，然解阴毒之药，大半消烁真阴，本因虚而结毒，复解毒而亏阴，安有济乎！余得异传，于补阴之中，以行散郁之法，佐以解毒之品，少助行经之味，是以多收其功，不敢秘传，书之于册，以救万世之人也。黑虎汤：元参一斤，柴胡三钱，生甘草一两，煎汤十碗，生头面者加川芎二两，附子二两，再煎汁取三碗，分二日服完，未破者即消，已破者生肌自愈，不必二剂。生身左右前后者，加当归二两，甘菊花一两，附子三分，如前服。生手足四肢者，加白术二两，茯苓一两，附子五分，亦如前服，无不收功。（按元参退浮游之火，得甘草之助，解其迅速之威，得柴胡之佐，能舒抑郁之气，又有引经之味，引至毒处，大为祛除，用至一斤，力量更大，又是补中兼散，则解阴毒，不伤阴气，所以建功，人勿见药之重，不敢轻试，负余殷殷济世之心也。若些小之证与非阴证，不必用此重剂，不可不知也。）又曰：有四肢间或头面上，忽然生疽，头黑皮紫，疼痛异常，此阳证之毒也，亦能杀人。此证其势甚骤，不急散毒，则养成大横。世人每以生疽甚小，不似生痈之大，往往不以为意。谁知变成大毒，疽与痈实有不同，痈溃于内而疽肿于外也。溃内者难外治，肿外者易内消，虽痈疽之毒，尽由内而发外，宜皆治内而外愈，而疽尤宜内治也。消疽散：生地、地榆、连翘、天花粉各三钱，忍冬藤、夏枯草、当归各一两，白芷、生甘草各二钱，水煎服，未溃者二剂即消，已溃者四剂痊愈。此方通治恶疽，无不神效。（盖补血以散毒，则血活而毒难留，凉血以清火，则血寒而火易散，疽多阳证，所以治无不宜也。）
　　
　　卷二十二　脑背部无名肿毒门主方
　　
　　太乙丹
　　（敬恕堂江） 敷一切无名肿毒。
　　顶好藤黄（五十两） 赤小豆 天南星（各二十两） 川五倍子（一百两炒微黄） 当门子（五两）上研极细末。用白芨二十两，打糊和捣成锭，用醋磨敷自消。
　　
　　升麻膏
　　 贴疔疮顽疮痈疽，瘰 痰核，未成自消，已溃自敛。
　　升麻（二十两），真麻油五斤浸一宿，煎枯去渣，慢火熬至滴水不散，入飞净黄丹二十四两，收成膏。
　　
　　一气丹
　　（胡学海）。一切痈疽，对口发背，无名大毒。
　　斑蝥（去头、足、翅，糯米拌炒，五钱） 乳香（去油） 没药（去油各三钱） 雄黄（二钱）血竭（一钱） 麝香（一钱五分） 冰片（七分五厘） 元胡索 元参（各五分）共杵极细末。量疮大小施用，以膏粘贴。初起立消，已成易溃，已溃易敛。较之红升丹其功更捷，且红升丹不利对口，惟此最稳。
　　久不收口 炉甘石银罐内 ，水淬七次，研细搽之。
　　久不收口。
　　犬头骨（ ） 猫头骨（ ）研细搽之，即敛。
　　敷无名毒 小粉炒黄，研，用不经铁器握死鸡，将鸡撕开，取鸡心、肝、 ，不用肠，捣烂敷上，一伏时必效。
　　
　　五虎丹
　　雄黄 菖蒲 艾叶尖 朱砂（不拘多少） 蜈蚣（一条）五月五日午时配合，研细敷搽，即消。
　　消肿毒 极肥皂角子，阴阳瓦焙研，酒调服，出汗即消。
　　又方 榆树南行根条，洗净，加盐少许，入糖同捣敷，即散。
　　
　　
　　卷二十三后阴部
　　自尾闾谷道起至臀股止，一切痔漏疮疽，皆汇于此部中，以便检阅参治。
　　
　　
　　卷二十三　后阴部鹳口疽门主论
　　《灵枢》曰：发于尻名曰锐疽。其状赤坚大。急治之，不治，三十日死矣。
　　《鬼遗方》云：涌泉疽，肿起发，太阴（太阴，尻尾前是也。）如伏鼠，二十日不穴死，十日可刺，发清脓赤黑者死，白色可治。
　　陈实功曰：此乃三阴亏损，督脉之经浊气湿痰流结而成。其患发在尾闾之穴高骨尖上。初起形似鱼胞，久则突如鹳嘴，朝寒暮热，日轻夜重，溃后稀脓出而无禁，又或鲜血出而不停。凡发此者，壮年犹可，老者可危。（《正宗》）汪省之曰：初起滋阴除湿，已成和气养荣，已溃滋肾保元。久而成漏，宜琥珀蜡矾丸、先天大造丸兼服。（《理例》）澄曰：鹳口疽老弱难敛，易于成漏。
　　
　　
　　卷二十三　后阴部尾闾发门主论
