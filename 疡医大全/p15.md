<!-- { "loadSidebar": true } -->
　　故六十年中，不及太过，斯皆见矣。此承上文论上下相召之义，而合之以周纪之数也。上者，天也；下者，地也。上下相召，天右旋之阴阳加于地下，地左旋之阴阳临于天上而相召，以治岁治步也。天之阴阳，风热燥湿寒，又增火为六数者，在天之热分为暑火二气，故三阴三阳各上奉之也，地之阴阳，木火土金水，亦增火为六数者，在地之火分为君相二形，故生长化收藏各下应之也。生长者，天之道，藏杀者，地之道，天阳主生，阳中有阴，故以阳生阴长，地阴主杀，阴中有阳，故以阳杀阴藏，天地虽高下不同，而各有阴阳之运用，天惟有阴，故能下降，地惟有阳，故能上升，是以谓之各有阴阳也。即如木火土金水火，地之阴阳也。生长化收藏，故阳中有阴，阴中有阳，所以欲知天地之阴阳者，天之阴阳下加地气，共治岁也。则应天之气动而不息，盖地之治岁，君火不主运，惟五运循环，故天之六气加之，常五岁右余一岁，与地迁移，一位而动不息也。地之阴阳，上临天气，共治步也，则应地之气静而守位，盖地之治步，其木君相土金水无殊，皆各主一步以终期，故其上临天之六气，共治也常六，期齐周复于始，治之步环会而静守位也。故治岁动者，与治步静者相召，外旋上者与内运下者相临，则阴阳相错，而损益盈虚之变所由生也。天以六为节，地以五为制者，上下相召之数也。盖天之六气各治一岁，故六期一备，地之六位，其君火以名，相火以位，故五岁一周，五六相合，凡三十岁为一纪，六十岁为一周，其间相错之阴阳，或气类同，多而益，为太过之盛者，或气类异，少而损，为不及之虚者，斯皆可见其变也。
　　
　　
　　卷一　《内经》纂要五营运大论篇
　　《五营运大论》曰：臣览《太始天元册》文，丹天之气经于牛女戊分， 天之气经于心尾己分，苍天之气经于危室柳鬼，素天之气经于亢氐昂毕，玄天之气经于张翼娄胃。所谓戊己分者，奎壁角轸，则天地之门户也。（戊土属干，己土属巽，六戊为天门，六己为地户。）夫候之所始，道之所生，不可不通也。（其五天之象，所经星宿分野，独当五运之干位，不及六气之支位者，盖干之与支，即根本之与枝叶。《经》言：干则支在其中矣。故其化皆干与支之同属者，运位齐化是根本与枝叶同化者也。夫五气之至，各有五色，经于分野，气太过则先天而至，气不及则后天而至，赏以寅卯前候之，自然可见。故曰：候之所始，道之所生，不可不通也。）所谓上下者，岁上下见阴阳之所在也。左右者，诸上见厥阴，左少阴右太阳；见少阴，左太阴右厥阴；见太阴，左少阳右少阴；见少阳，左阳明右太阴；见阳明，左太阳右少阳；见太阳，左厥阴右阳明。所谓面北而命其位，言其见也。（面向北而言之也。上，南也。下，北也。左，西也。右，东也。）何谓下？厥阴在上则少阳在下，左阳明右太阴；少阴在上则阳明在下，左太阳右少阳；太阴在上则太阳在下，左厥阴右阳明；少阳在上则厥阴在下，左少阴右太阳；阳明在上则少阴在下，左太阴右厥阴；太阳在上则太阴在下，左少阳右少阴。所谓面南而命其位，言其见也。（主岁者位在南，故面北而言其左右。在下者位在北，故面南而言其左右也。上，天位也。
　　下，地位也。面南，左东也，右西也，上下异而左右殊也。）上下相遘，寒暑相临，气相得则和，不相得则病。（木火相临，金木相临，水木相临，火土相临，土金相临，为相得也。木土相临，土水相临，水火相临，火金相临，金木相临，为不相得也。上临下为顺，下临上为逆。逆亦郁抑而病生，土临相火君火之类者也。）气相得而病者何也？以下临上，不当位也。（六位相临，假令土临火，火临木，木临水，水临金，金临土，皆以为下临上，不当位也。父子之义，子为下，父为上，以子临父，不亦逆乎！）动静何如？（言天地之行左右也。）上者右行，下者左行，左右周天，余而复会也。（上，天也。下，地也。周天，谓天周地五行之位也。天垂六气，地布五行，天顺地而左回，地承天而右转，木运之后，天气常余，余气不加于君火，却退一步加临相火之上，是以每五岁已，退一位而右迁，故曰左右周天，余而复会。会，遇也，合也。言天地之道，常五岁毕，则以余气迁加，复与五行座位再相会合，而为岁法也。周天，谓天周地位，非周天之六气也。）夫变化之用，天垂象，地成形，七曜纬虚，五行丽地。地者，所以载生成之形类也。虚者，所以列应天之精气也。形精之动，犹根本之与枝叶也，仰观其象，虽远可知也。（观五星之东转，则地体左行之理，昭然可知。）地为人之下，太虚之中者也。（言人之所居，可谓下矣。征其至理，则是太虚之中一物耳。《易》曰：坤浓载物，德合无疆。此之谓也。）大气举之也。（大气，谓造化之气，任持太虚者也。所以太虚不屈，地久天长者，盖由造化之气任持之也。气化而变，不任持之，则太虚之器亦败坏矣。凡有形，处地之上，皆有生化之气任持之也。
