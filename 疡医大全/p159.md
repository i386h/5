<!-- { "loadSidebar": true } -->
　　逍遥散者，乃轻扬消散之义。盖肝脾血虚气郁，以致热郁于内，不得舒泄，甚至郁陷于下焦，积久而成。发热则照前方，如脉虚数无力，则加人参一钱，生地一钱五分，当归五分，减柴胡五分。汗多乃包络脾胃之火，脉实可加黄连五分，生地一钱五分，麦冬一钱，去柴胡。虚则加人参一钱五分，麦冬一钱，五味子一分，去柴胡。头痛目涩加当归一钱，熟地二钱，川芎、薄荷各一钱。怔忡不宁，实则加生地、麦冬各一钱，黄连五分。虚则加枣仁二钱，生地一钱五分，人参、麦冬各一钱，当归五分，减柴胡五分。目赤口干，则加生地一钱五分，麦冬一钱，白芍五分，黄连五分，干葛粉一钱。虚则加熟地三钱，麦冬一钱五分，人参一钱，五味二分，当归、白芍各五分，减柴胡五分。月经不调，肚腹作痛，实则加山楂三钱，延胡二钱，苏梗、当归各一钱。虚则加熟地三钱，当归、川芎各一钱，白芍五分，人参、延胡各一钱五分，减柴胡五分，去山栀。小腹重坠，水道涩痛，实则加泽泻、猪苓、车前各一钱，生地、麦冬各一钱五分，黄连五分。虚则加熟地二钱，当归、白芍、肉桂各五分，人参、黄 各一钱，升麻三分，减柴胡五分，去丹皮、山栀。阴挺突出，乃肝经虚气挟湿热之气下陷也。即前方加人参一钱，黄 一钱五分，白术二钱，防风、当归、白芍、茯苓、丹皮各五分，升麻三分。其余 肿至作渴等证，皆湿热有余，随气下陷之故，加防风、车前、杜仲各一钱，金银花三钱，黄连、当归、白芍、茯苓、白术、丹皮、山栀各五分。
　　
　　
　　卷二十四　阴器部阴痒门主论
　　陈实功曰：产后交骨未合，骤为风所侵作痒。（《正宗》）又曰：阴户作痒，四边黄泡，乃风湿下渗，用苦参、金银花、甘草、白芷、蛇床子煎汤熏洗。
　　又曰：有抓之血出不痛者。
　　澄曰：妇人阴户作痒，乃肝脾风湿流注，亦有肝火郁结而成。
　　冯鲁瞻曰：阴痒阴疮，多属虫蚀所为，始因湿热，故生三虫在肠胃间，因脏虚乃动，其虫侵蚀阴中精华，故时作痒，甚则痛痒不已，溃烂成疮。在室女、寡妇、尼姑多犯之，因积想不遂，以致精血凝滞酿成，湿热久而不散，遂成三虫，痒不可忍，深入脏腑即死。令人发热恶寒，与痨相似。亦有房室过伤，以致热壅肿痒内痛，外为便毒，莫不由欲事伤损肝肾，肾阴亏而肝火旺，木郁思达，肝经郁滞之火走空窍下注，为痒为虫，当用龙胆泻肝汤、逍遥散以主其内。外用蛇床子煎汤熏洗，再以桃仁研膏和雄黄末、鸡肝研饼纳阴中，以制其虫。若肢体倦怠，阴中闷痒，小便赤涩者，归脾汤加山栀、白术、甘草、丹皮。若徒以湿热为事，燥湿清热，则气血日衰，所害不止阴痒矣。
　　
　　
　　卷二十四　阴器部阴痒门主方
　　阴户作痒 取净桶内置瓦一片，以破布烧烟熏之。
　　
　　银杏散
　　 妇人湿热下注，阴中作痒，或内外生疮。
　　杏仁（去皮、尖） 水银（铅制） 轻粉 雄黄（各等分）研细和匀。每用五分，枣肉一枚和丸，用丝绵包裹，留下绵条捻线在外，先用塌痒汤煎洗，将药球纳入阴户，留线在外，如小便取出再入，一日一换，重者用四五枚痊愈，仍宜兼服煎药。
　　
　　塌痒汤
　　鹤虱草（一两） 苦参 威灵仙 归尾 蛇床子 野狼毒（各五钱）用河水十碗，煎数滚，滤清贮盆内，乘热先熏后洗，临洗和入公猪胆汁二三枚同洗，更妙。
　　阴痒生疮 紫梢花一两，胡椒五钱，煎汤温洗数次。
　　阴痒三虫作祟。
　　大黄（微炒） 黄 （蜜炙） 黄芩（各一两） 山萸肉 元参 蛇床子 丹参 赤芍（各五钱）共为末。每服二钱，食远温酒调服。
　　阴户痒极难忍 用盐涂之即止。
　　阴痒生疮蛇床子（三钱） 杏仁（炒研） 白矾（各五钱）煎洗。
　　又方蛇床子（一两） 花椒 白矾（各三钱） 煎洗。
　　又方蛇床子（一两） 艾叶 五倍子 明矾 杏仁（各五钱） 川连（三钱） 煎洗。
　　
　　
　　卷二十四　阴器部阴户肿突门主论
　　陈实功曰：阴户忽然肿突作痛，乃劳伤血风，湿火下流。（《正宗》）又曰：亦有阴户半边痛者。
　　又曰：治当四物汤加丹皮、泽泻、柴胡、花粉。
　　朱丹溪曰：阴户忽然肿而作痛者，名曰阴肿，又名蚌疽。由劳伤血分所致，宜四物汤加牡丹皮、泽泻、柴胡、天花粉煎服，外用艾叶一两，防风六钱，大戟五钱煎汤熏。
　　冯鲁瞻曰：妇人阴肿，有因胞络虚损，风冷客之，与血气相搏而肿者，有因郁怒伤损肝脾者，有因房劳过度湿热下流者，有欲胜而热甚生虫，以致肿痒并作者，皆宜戒房室而速治之，否则邪气渐盛，阴户溃烂不收矣。若气血虚弱补中益气汤举而升之，肝经湿热龙胆泻肝汤渗而清之，肝脾郁怒，元气下陷，湿热壅滞，朝用归脾汤加升柴，解郁结补脾气。夕用加味逍遥散，清肝火，生肝血，除热去湿。
　　
　　
　　卷二十四　阴器部阴户肿突门主方
　　阴户疼痛 盐三合，炒热包熨之，立止。
　　妇人阴中肿痛及生疮。（《济生》）黄连（酒炒，二钱） 龙胆草（酒洗） 小柴胡（去芦，各一钱） 青皮（三分）水煎服之。如肿甚加大黄一钱。
　　子宫大痛不可忍。（《入门》）五倍子 白矾（各等分）煎汤熏洗，又为末掺之。
　　产后阴户两旁肿痛，手足不能舒伸，（《入门》）用四季葱入乳香末同捣成饼，安于阴户两旁，良久即自愈。
　　产户硬如石，衣若撞着，痛不可忍。
　　青鱼胆（七个，或用鲫鱼胆七个亦可） 丝绵（三钱，烧存性）以胆汁调匀后，用鸭毛扫上，其硬不过半个时辰，即软阴户肿痛大戟（一两） 防风（二两） 艾叶（五钱）煎汤，热洗避风，外以鲫鱼胆汁搽之。
　　
　　
　　卷二十四　阴器部阴脱门主论
　　经曰：前阴所过之脉有二：一曰肝，二曰督脉，足厥阴之脉入毛中，过阴器，抵少腹，是肝脉所过也。督脉起于小腹以下骨中央，女子系廷孔，循阴器，男子循茎，下至纂，与女子等，是督脉所过也。
　　冯鲁瞻曰：产后阴脱者，多由妇人生产用力太过，致阴下脱，宜内服升补为主。（《锦囊》）《丹心》云：阴户脱出，盖因努力太过所致，若脱肛状，逼迫肿痛，清水续续，小便淋沥，宜当归黄 饮。
　　陈实功曰：阴脱乃阴户开而不闭，痒痛出水，乃忧思太过所致，宜逍遥散、归脾汤，俱加柴胡、山栀、白芍、牡丹皮，外用荆芥、枳壳、诃子、五倍子，大剂煎洗。（《正宗》）
　　
　　卷二十四　阴器部阴脱门主方
　　当归黄 饮（《丹心》）治阴脱。
　　黄 （酒炒，三钱） 当归 人参 升麻（各二钱） 甘草（一钱） 水煎服。
　　外治（《丹心》）硫黄 乌贼骨（各五钱） 五倍子（二钱五分）研细，敷患处，即效。
　　产后生肠不收（《丹心》）。八物汤加防风升麻，须用酒炒黄 为君煎服，外以樗根白皮五钱，荆芥、升麻、藿香各二钱，煎汤熏洗患处，即入。
　　又方（《丹心》）。枳壳二两，煎汤温浸良久，自入。
　　又方（《良方》）。取大纸捻蘸油点火吹灭，以烟熏产母鼻，即上。
　　产后阴户突出（《入门》）。用四物汤加龙骨，或五倍子，连服二贴，外以香油和汤洗于患处。
　　
　　硫黄汤
　　（《正传》）。治产后玉门不敛。
　　硫黄（四两） 吴茱萸 菟丝子（各一两五钱） 蛇床子（一两）共研末。每用五钱，水一碗，煎汤乘温频熏洗，自敛。
　　又法（《丹心》）。香油五斤煎热，盛盆坐其中一食顷，以皂角末吹鼻作嚏，即收。
　　产后用力太过，阴门突出 当归、川芎、赤芍、熟地，水煎，入龙骨末少许和匀，连服二剂。外用麻油和汤熏洗，即收。
　　
　　
　　卷二十四　阴器部产妇阴户伤损门主论
　　澄曰：凡产妇阴户或一边 肿，或两边均肿，难以起坐，更有阴户两墙烂破出脓，痛引小腹两股，皆由分娩艰难，或者息胎，稳婆用手分理骨眼，或用手伸入，掐取胎胞，粗手指甲抓损皮肉而成。殊不知产户皮娇肉嫩，何堪经此损伤。再加瘀血淋漓，愈淹愈烂。况阴户乃肝、脾、肾、冲任脉络之地，既破之后，所以牵引少阴腰股作痛也。宜用洗药煎洗破处，用玉红膏、珍珠散搽之，自愈。
　　
　　
　　卷二十四　阴器部产妇阴户伤损门主方
　　阴户肿痛 枳壳一两，煎洗。
　　阴户肿溃 当归、赤芍、白芷、甘草、苦参各等分，煎汤洗。
　　产妇阴户肿痛 蛇床子三钱、白萝卜五个扑碎，煎汤熏洗。
　　
　　
　　卷二十四　阴器部阴户交接出血门主论
　　陈实功曰：妇人交接出血者，乃肝虚有火，不能藏血，脾虚不能摄血，当以补中益气、归脾二汤主之。（《正宗》）又曰：或用四物汤加龙胆草、柴胡、山栀、黄芩治之。
　　冯鲁瞻曰：凡交接出血者，此肝火太旺而疏泄过度，且肝虚不能藏血，脾虚不能摄血也。宜补中归脾二法消息用之。若六脉俱洪者，此肾阴虚而不能闭藏也。宜六味汤加麦冬、五味主之。（《锦囊》）
　　
　　卷二十四　阴器部阴户开张门主论
　　陈实功曰：阴户开而不闭者，乃忧思过度。（《正宗》）又曰：治当逍遥散、归脾汤，加柴胡、山栀、白芍药、牡丹皮间服。
　　
　　
　　卷二十四　阴器部女子新嫁阴户痛门主论
　　陈实功曰：新嫁伤而肿痛者，宜舒郁和血。（《正宗》）冯鲁瞻曰：新嫁孔痛，宜四物汤加香附、红花主之。（《锦囊》）蒋示吉曰：新交房事伤而肿痛者，珍珠散、猪脊髓调搽。（《说约》）
　　
　　卷二十四　阴器部阴冷门主论
　　冯鲁瞻曰：妇人阴冷，因劳伤子脏，风冷客之，若小便涩滞，小腹痞痛，宜龙胆泻肝汤。若小便澄清，饮食少思，大便不实，治以八味地黄丸。八味丸治血弱不能荣养脏腑，津液枯涩，寒客子脏阴冷者，甚效。（《锦囊》）
　　
　　卷二十四　阴器部实女无窍门主方
　　实女无窍 以铅作梃，逐日 之，久久自开。（盖铅能入肉故也。）
　　
　　卷二十五腿膝部
　　自胯至腿膝弯止，一切痈疽、疔毒，皆汇于此部中，以便检阅参治。
　　
　　
　　卷二十五　腿膝部骨痿疮门主论
　　申斗垣曰：骨痿疮，乃足少阳胆经多气少血，其疮生于两胯，骨上渐大，筋骨俱痛，荫开流水，水尽则死。如胯间相对生疮者，十无一生，用大马屁勃垫睡，莫令磨着，内服补中益气汤。（《启玄》）
　　
　　卷二十五　腿膝部腿游风门主论
