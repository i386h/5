<!-- { "loadSidebar": true } -->
　　卷二十七　足踝部鸡眼门主方
　　
　　紫玉簪膏
　　五倍子（一两） 紫玉簪叶（二十片） 乳香 没药（各三钱） 河豚眼睛（三十个） 血竭 儿茶（各二钱） 真芝麻油（半斤） 东丹（四两）先将药同油熬枯，再入乳、没、茶、竭化尽滤清，复入锅内熬滚，徐徐下丹，老嫩得宜摊贴。
　　又方 蜈蚣一条， 研细末。每用少许，以膏盖之。
　　
　　鸡眼膏
　　 鲜白果外面绿皮不拘多少捶碎，桐油熬枯去渣，滴水成珠，不散为度。加雄黄少许，搅匀收贮，先将鸡眼热水泡软，贴一伏时揭下，内有红丝拔出。
　　又方蜈蚣（一条） 紫草（三钱）麻油一两熬至药枯去渣，入净锅内，加枯矾一钱，东丹一钱，熬至滴水不散，投白蜡、黄蜡各五钱，每用少许摊贴。
　　又方蜈蚣（二条） 白胶香 麻油 黄蜡（各等分）先将蜈蚣入油熬枯去渣，滴水成珠不散，再下胶香、黄蜡成膏，摊贴。
　　又方 鸡胃食指之余者，以石压之，立验。
　　
　　金莲稳步膏
　　地骨皮 鲜红花（各等分）杵成膏。敷鸡眼疼处即消。若已割者敷之，次日即痂落。
　　
　　脚针膏
　　阿魏 莪术（各三钱） 三棱（二钱） 麝香（五分） 鸡肫皮（七个，阴干） 鳝鱼血（一杯） 大黄（四两） 荸荠（连皮阴干，二十四个）用麻油一斤，先熬群药去渣，入阿魏熬枯，再下鳝血，滴水成珠，入炒黄丹四两，徐徐投搅成膏，冷定下麝末摊贴。
　　鸡眼 不可用铁器割，只用磁锋割，则再不生，患处用荸荠捣烂敷上，绢缚即愈。
　　脚上肉刺鸡眼，止痛。
　　黄丹 朴硝 枯矾（各等分）为末炒，葱白拌涂之。
　　
　　鸡眼膏
　　荸荠（线穿阴干） 火丹草（阴干） 蟾酥 蓖麻子 桃仁 穿山甲 三棱 红花 莪术天南星（各二钱） 鳝鱼血（半杯，阴干为末） 鸡肫皮（不见水，十个） 河豚眼（阴干，十枚） 虎耳草（阴干） 阿魏（各一钱五分） 麝香（三分） 麻油（六两） 飞黄丹（三两）熬膏。将鸡眼修净摊贴。
　　又方 乌梅肉、荔枝肉各等分，捣膏贴之，自消。
　　肉刺鸡眼（《集验》）。蓖麻子为细末，敷上一二时，其刺自出，痛即止。
　　又方葱根 荸荠（捣汁一碗，煎稠听用）另用松香四两，麻油同煎，滴水成珠，方入前汁，略熬摊膏，贴之即落。
　　又方（《集验》）蜈蚣（一条） 硼砂（等分）放磁盅内拌匀，埋地下七日取出，银簪点上即脱。
　　又方 玉簪花根捣烂敷。
　　又方 荸荠一个，乔麦面一钱，捣敷。一夜除根。
　　
　　
　　卷二十七　足踝部烂皮湿热门主论
　　足三阴湿热，腿脚红肿，皮破流脂，类乎血疯，浸淫不止，痒痛非常，当用黄连膏治之。
　　
　　
　　卷二十七　足踝部烂皮湿热门主方
　　
　　黄连膏
　　 治烂皮湿热。先用桐油一斤入锅，熬起白星为度，加黄蜡一两五钱熔化，入研细炒黑大黄末一斤搅匀，入冰片二分摊贴。
　　又方 半枝莲捣烂敷之。
　　
　　
　　卷二十七　足踝部远行奔走脚上起泡门主论
　　远行奔走，皆由包脚布纵而不平，或钉鞋钉或袜底得汗纵起，或鞋大小挤脚，皆能起泡，亦有伤及良肉，溃脓 痛者。
　　又曰：行远路者走十余里，将包脚布从新包扎，则不起泡。
　　
　　
　　卷二十七　足踝部远行奔走脚上起泡门主方
　　又方 饭粘捣敷，以纸覆之，过夜平复。
　　又方 水调白面敷之。
　　人走长路紧急，被石块脚底垫肿，不能行步，痛不可忍者，名曰脚垫。（《怀德堂秘录》）。急用旧草鞋浸尿桶内一夜，将新砖烧红，以浸湿草鞋放砖上，随以肿脚踏上火砖，逼尿气入内即消。若不早治，恐溃烂难愈，如走长路，脚肿疼痛，亦用此法立消。
　　凡久行久立脚心脚痛 单方 蚯蚓屎水和敷，一夕即愈。
　　
　　
　　卷二十七　足踝部足汗门主方
　　止脚汗白矾 干葛（各五钱）煎汤，连洗五日，其汗自止。
　　
　　
　　卷二十七　足踝部小脚门主方
　　
　　桑杏汤
　　桑白皮（八钱） 朴硝（一两） 乳香 杏仁（各二钱）五大碗水，先煎桑、杏至三碗，再入乳、硝封口化尽，先熏后洗，足大能小，其软如绵。
　　又方明矾（一两） 威灵仙 川椒 凤仙花 玉簪花（各三钱） 皮硝（五钱）水煎一个时辰，先熏后洗。
　　
　　
　　卷二十八诸风部
　　自油风、痛风起，至癜疯、麻疯止，皆汇于此部中，以便检阅参治。
　　
　　
　　卷二十八　诸风部油风门主论
　　陈实功曰：油风是血虚不能随气荣养肌肤，故毛发根枯，脱落成片，皮肤光亮，痒如虫行，此皆风热乘虚攻注而然，治以海艾汤洗之。（《正宗》）《心法》曰：此证毛发干焦，成片脱落，皮红光亮，痒如虫行，俗名鬼剃头。由毛孔开张，邪风乘虚袭入，以致风盛生燥，不能荣养毛发，如耽延年久，宜针砭其光亮之处出去紫血，毛发庶可复生，宜用神应养真丸，以治其本，外以海艾汤洗之，以治其标。
　　
　　
　　卷二十八　诸风部油风门主方
　　
　　海艾汤
　　 油风血虚风热所致，皮肤光亮，眉发脱落者。
　　海艾 薄荷 本 蔓荆子 藿香 甘松 菊花 防风 荆芥（各二钱）用水五六碗，同药煎数滚，连渣共入敞口钵内，先将热气熏面，候汤温蘸洗之，留药照前再洗。
　　油风面上及身上俱有不知痛痒。（壮岳 。）当归（四两） 虱胡麻（研碎） 大生地（铜刀切片） 玉竹（各三两） 川芎（五钱） 僵蚕（炒，研） 白蒺藜（炒、去刺） 石菖蒲 牡丹皮 荆芥 防风 白芷 赤芍药（各一两）上锉片，散药入坛，火酒五斤拌匀封坛口。如饮时对陈无灰酒饮，服此三料，无不痊愈。
　　
　　神应养真丸
　　熟地（酒蒸、捣膏） 当归 天麻 羌活 宣木瓜 川芎 菟丝饼 白芍蜜丸。每服百丸，盐汤或酒服。
　　
　　
　　卷二十八　诸风部痛风门主论
　　林氏曰：或问痛风一证，系血虚耶？血热耶？热极生风耶？抑风邪客于经络为痛耶？其证与痛痹同耶？异耶？其痛流走不定者风耶？火耶？其痛多在经络关节之间者，筋病耶？骨病耶？死血为病耶？痛甚于夜，而减于昼者，何也？轻则三日一移动，重则七日一移动者，何也？甚有痛久而传为痿痹者，又何也？答曰：痛者气滞血凝，经络为之阻塞而不通也。风者善行而数变，乃流走不定之义也。盖风寒湿三气客于经络血脉之中，未经疏散，则郁久生热，热极化火，而更兼风变，其性流走不定，伏行于周身经络血脉之间，是为病原。自后或因营卫之气血，偶有阻滞于经络关节之处，则此风热亦因之停阻，欲行不行，遂至浮肿而痛，屈伸亦为之不利，或两三日，或五七日，此处气血已通，而别处复有稽留，则痛亦移换。至于卫气昼则行于阳分之表，而营气亦易运，故痛缓。夜则卫气归阴，营气不行，其血脉凝涩而痛甚，故此证当责之肝家血少血热，木燥火炎，而虚风复从火化也。盖肝藏血，肝主筋，凡关节皆经脉之总会，血虚既不能滋养筋脉，而风火反因之阻于脉络，于是浮肿面热，浮属风，热属火，肿为气血阻碍，每逢湿热盛行则发，实非筋骨与死血为痛也。若云筋骨死血，其痛定在一处，焉能三日七日移换哉？此实肝经无形之风热为病，盖风热属火，所以善走，若寒与湿，则又当始终痛于一处矣。虽云风热每得暖气而痛缓者，则虚火之本固寒，其性喜暖，再则治病之法，用甚寒甚热之药，当以从治，从治不已，又当求其属以衰之，从与属者，正热痹得暖而易散之义也。若痛久则饮食起居必废，精神气血亦必因病而虚，所以筋骨无力，关节不利，而成痿痹也。（《活人录》）又曰：或问痛风形证与痹无异，如何不附于痹证之末，而又别立一门也？答曰：痛痹本乎寒，痛风属乎风，血脉得暖则行，得寒则凝，寒留脉中，久成痛痹。况痹者闭也，闭塞不通之义，所以始终痛在一处，非若风之善行而数变者也。盖风气胜者为行痹，故痛风者即痹门之行痹也，然其义相似而实不同者，乃受病有深浅，相沿有新久，而病之愈也亦有难易。大约风痛每得之于暑湿盛行之时，气血沸腾之际，或衣汗衣，或卧湿地，或汗出迎风，或贪凉熟寝于漆器、竹席、石床之上，致暑热之气得寒而凝，因湿而着，遇风而闭，由是热淫所胜反兼风化，行于经络血脉之中，移动不定，痛止非常，非若痹证之为病深久而难愈也。又曰：形神如故，饮食如常，脉来洪滑浮弦，急数有力而痛甚者实也；形神萎弱，饮食减少，其脉虚弦涩数，或微弱无神，或虚搏空弦，酸痛无力，二便不调者虚也。又曰：治痛风当分别新久虚实，及属风属火，或有湿热亦能流注经络关节为痛，新者营卫之气血未亏，当以治病为主；若痛久而精神不足者，以清补兼之。湿热甚者，宜燥湿清热；风火甚者，宜滋燥养血，大补肝阴。盖治风先治血，血行风自灭，或过用风药及寒燥之剂，反有耗血遏火之患矣。
　　钱青抡曰：痛风者，遍身骨节走注疼痛也，谓之白虎历节。风都是血气风湿痰火，皆令作痛，或劳力寒水相搏，或酒色醉卧，当风取凉，或卧卑湿之地，或雨汗湿衣蒸体而成。痛风在上者，多属风，在下者多属湿，治当活血疏风，消痰去湿，羌活汤加减。凡治痛风，用苍术、羌活、酒芩三味，散风行湿之妙药耳。（《经验》）又曰：一切痛风肢节痛者，痛属火，肿属湿，不可食肉，肉属阳火，能助火，食则下遗、遗溺，内生痞块，虽油炒炙，热物鱼面，切宜戒之。所以膏粱之人，多食煎炒炙 ，酒肉热物蒸脏腑，故患痛风恶毒痈疽者最多，肥人多是湿痰，瘦人多是痰火。
　　周鹤仙曰：痛风，风入骨中，轻则隐隐骨内痛，重则遍身骨皆痛也。亦有走来走去，在骨节间作痛不可忍者，此等病虽邪入在骨髓，而骨髓属肾，似宜治肾，然不可徒治肾也，必须治阳明始效，阳明经胃经也，大肠亦阳明经也，论理去阳明之风宜用干葛，去阳明之火宜用石膏、知母，然邪终在骨髓，必须用气分药提出气分，然后以补肾药补其骨髓，始能去病，宜用黄 汤主之。
