<!-- { "loadSidebar": true } -->
　　经曰：风寒湿三气杂至，合而为痹也，风气胜者为行痹，（行痹者，行而不定也，今称为走注疼痛，俗名流火及历节风）。寒气胜者为痛痹，（痛痹者，疼痛苦楚，关节浮肿，世称为痛风及白虎飞尸。）湿气胜者为着痹。（着痹者，留着其处而不移，世称为麻木不仁，或痛着一处，始终不移音是也。凡风则阳受之，故为痹，行寒则阴受之，湿则皮肉筋骨受之，故为痹着而不去，皮肤不仁，是以痹从风寒湿之所生也。）经曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。（此以所遇之时所客之处命名，以时令配五脏所合而言也。至阴者，六月也。）又曰：其入脏者死，其留筋骨间者疼久，其留皮肤间者易已。又曰：痛者寒气多也，有寒故痛也，其不痛不仁者，痛久入深，荣卫之行涩，经络时疏，故不痛，皮肤不营，故为不仁。盖痹在于骨则重，在于脉则血凝而不流，在于筋则屈不伸，在于肉则不仁，在皮则寒，故此五者则不痛也。凡痹之类，逢寒则急，热则纵，皆由内虚为本，可以风名，不可以作风治也。
　　《统旨》曰：风痹者，游行上下，随其虚邪与血气相搏，聚于关节、筋脉，弛纵而不收也。寒痹者，四肢挛痛，关节浮肿。湿痹者，留而不移汗多，四肢缓弱，皮肤不仁，精神昏塞。热痹者，脏腑移热，复遇外邪，客搏经络，留而不行，阳遭其阴，故痹 然而闷，肌肉热极，体上如鼠走之状，唇口反裂，皮肤色变，（经言止有风寒湿三痹，此更有热者，盖郁久成热，热在三气之内变生者耳。）三气合而为痹，则皮肤顽浓，或肌肉酸痛，此为邪中周身，搏于血脉，积年不已，则成瘾疹风疮，搔之不痛，头发脱落，治宜疏风凉血，总由荣卫舍虚，外邪留居，血气凝结而成也。大抵湿多则肿，热多则痛，阴虚则脉弦数而重在夜，阳虚则脉虚大而重在日。
　　冯鲁瞻曰：痹者闭也，五脏六腑正气为邪所闭，则痹而不仁，痹虽有五，多由体虚之人，腠理空疏，为风寒湿三气侵入于皮脉肌筋骨，不能随时驱散，留滞于内，久而为痹。其为病也，寒多则掣痛，风多则引注，湿多则重着，然风寒湿三气客于经络，为病不一，或为痛，或为痒，或为麻痹不仁，或为手足缓弱，所以然者，有新久轻重之分，有湿痰死血之异耳。治以攻补兼施，而标本兼顾也。薄桂味薄，能横行手臂，领南星、苍术群药至痛处成功，威灵仙治上体痛风，汉防己治下体痛风，然虚弱人并当以气血药兼之，方能有力营运药力。
　　又曰：痛风者，古名痛痹，俗谓之白虎历节风，即四肢骨节走痛也。夫气行脉外，血行脉内，昼行阳，夜行阴，各二十五度，得寒则行迟而不及，得热则行速而太过，内伤外感则疾作矣。彼痛风者，因血受热已自沸腾，或再陟冷，受湿取凉，热血得寒污浊凝涩，荣卫难行，坚牢阻碍，邪正交战，所以作痛，夜痛甚者，行于阴也。治当以辛烈暴悍之剂，流散寒湿，开郁行气，破瘀豁痰，舒风和血，开发腠理，则怫郁开而血行气和自愈。大约有余则发散攻邪，不足则补养气血，然亦有数种治法，不能无异，或因风热，或因痰，或因风湿，或因血虚，若湿痰浊血流注为病，在下焦而道路远者，非乌附气壮者不能行，故用为引经，若以为主治，非徒无益也，总肢节肿痛，因经络感受风寒，郁久成为湿热，流注肢节之内，痛者火也，肿者湿也，其治宜疏风燥湿，佐以调补气血，以助药力营运，终以滋养肝肾，以壮筋骨坚强，此其治也。然痛要在势如刀割，尚属邪正相争之象，若至全然不痛，则邪正混为一家，相安于无事矣。
　　《内经》论痹，四时之令，皆能为邪，五脏之气，各能受病，六气之中，风寒湿居其半，所谓杂至与合，则知非偏受一气，可以致痹。又云：风胜、寒胜、湿胜者，则知但分邪有轻重耳，皮肉筋骨脉，各有五脏之合，初病在外，多而不去，则各因其合而内舍于脏，在外者祛之犹易，入脏者攻之实难，治外者散邪为亟，治脏者养正为先，治行痹者散风为主，御寒利湿，仍不可废，大抵必参以补血之剂，盖治风先治血，血行风自灭也。治痛痹者，散寒为主，疏风燥湿，仍不可缺，大抵必参以补火之剂，非大辛大温不能释其凝寒之害也。治着痹者，利湿为主，祛风解寒，亦不可缺，大抵必参以补脾补气之剂，盖土强可以胜湿而气足，自无顽麻也。病退之后，内节欲以保精髓，慎寒冷以却外邪，戒酒面以杜湿热，服补养以生气血，则病不复发矣。
　　又曰：痹之为证，有筋挛不伸，肌肉不仁，与风证相似。但风则阳受之，痹则阴受之，故多重着沉痛，其三气之中，风气者为行痹，故走而不留，不拘上下左右，关节之间流走而痛，或三日五日又移一处，俗名流火，又名白虎风，言其往来而痛，一如虎咬之状，日轻夜重也。寒气胜者为痛痹，因血脉寒凝，痛在一处而不移，俗名白虎飞尸。湿气胜者为着痹，上下脉理滞塞不通，致令肌肉先麻而后木，木而不知痛痒，即所谓不仁，经又以所遇之时，所客筋骨皮肉脉之处而命名，非行痛着之外，另有骨筋之诸痹也。崔紫虚曰：风寒湿气合而为痹，浮紧兼涩，三脉乃惫，则紧涩之脉，重痛沉着之证，皆纯阴也，当助阳温散之药，方为对证。
　　《灵枢》曰：卫气不行则为麻木。丹溪曰：麻是气虚，木是湿痰死血。然则曰麻曰木者，以不仁中分而为二也。虽然亦有气血俱虚，但麻而不木者，亦有虚而感湿，麻木兼作者，又有因虚而感风寒湿三气乘之，故周身掣痛，麻木并作者，古方谓之周痹，治法宜先汗而后补也，当以类而推治。然麻木者不仁之渐也，麻为木之微，木乃麻之甚，古方名为麻痹。《原病式》曰：麻者亦犹涩也，由水液衰少而燥湿，气血壅滞而不得滑泽通行，气强攻卫，而为麻也。俗方治麻多用乌附者，令气行之暴甚，冲开道路，得以通利，则中气行而麻自愈矣。然乌附止能温行，更必须兼以补养，盖麻木未有不由于气血两虚也，或谓麻木为风，虽三尺之童，皆以为然，然如久坐而起，亦有麻木，假如以绳缚紧，释之亦觉麻木，久则自己者，此非因风邪，乃气不行也，故不须治风，当补其肺中之气，则麻木自去。亦有因阴火乘其阳分，火动于中为麻木者，当兼治阴火则愈，不必去火，补阴而火息也。大抵诸脉有余痹在表，诸脉不足痹在里。
　　又曰：风者四时八方之气从鼻而入，乃天之气也，痰者五谷百物之味，从口而入，脾胃之湿所结，乃地之气也。故风胜者先治其风，痰胜者先治其痰，风与痰相等，则治风先治痰，此定法也。经云：风之伤人也，先从皮毛而入，次传肌肉，次传筋脉，次传骨髓，故善治者先治皮毛，次治肌肉。由此观之，乃从右而渐入于左也。皮毛者，右肺主之，肌肉者，右胃主之，筋脉者，左肝主之，骨髓者，左肾主之，从外入者转入转深，故治皮毛，治肌肉，不使其深入也。又曰：湿之伤人也，先从足始，此则自下而之上，无分左右者也。从外入者，以渐而驱之于外，从下上者，以渐而驱之于下，此其治也。
　　十指麻木，丹溪曰：是乃胃中有湿痰死血，宜二陈汤加苍术、白术、桃仁、红花、附子。
　　有或腿足或肩背一块肌肉木者，此阳气不足，不能周及，以致阴寒凝泣也。
　　身上虚痒者，是血不荣于腠理也，用四物汤加黄芩煎，调浮萍末服之。
　　
　　
　　卷二十八　诸风部痛风门主方
　　通治痛风主方（《活人录》）当归（三钱） 秦艽（二钱） 防风（一钱五分） 川芎 羌活（各一钱） 车前子 黄芩 枳壳（各五分）水煎。午后临睡服。（治痛不外乎顺气，治风必先于凉血，气顺则血活而脉络通，血凉则火清而风息，痛则不治而自治。如重感风寒，使内之湿火郁而不散者，加羌活、桂枝各五分，去黄芩、车前，服芎苏散。如外复感暑湿，加苍术一钱五分，白术、泽泻、黄柏各一钱，去川芎、黄芩、枳壳，服胜湿丹。血脉凝闭不通而痛甚者，加红花一钱五分，桃仁一钱，桂枝五分，去黄芩、车前，服祛风越婢酒及活络丹。病久血枯者，加牛膝一钱五分，制首乌二钱，服活络丹，或加味史国公药酒。病久气虚者，加白术三钱，人参一钱五分，减当归一钱五分，去黄芩、枳壳，服祛风越婢酒，兼加味虎潜丸。如劳倦内伤及房劳体虚之人，加人参三钱，知母一钱五分，牛膝一钱，去羌活、黄芩，服滋阴百补丸，及滋阴百补酒，或加味史国公药酒。如寒湿风湿之痰，其脉濡软而微滑者，加白术一钱五分，半夏二钱，陈皮、苍术各一钱，去当归、黄芩、车前，服祛风越婢酒，或加味史国公药酒，及四妙散、活络丹、 丸。血虚血热风热内盛者，服凉血省风药酒，若大便秘结淋利者，服搜风顺气丸。）
　　痛风药酒方
　　（钱青抡）。（昔窦中书方中年患此，四肢不举者五载，累医罔效，偶遇李让有此秘方，修合服之，半月身轻自清，病遂除，因求此方。《江西淮王传》）鳖甲（七轮者醋炙） 甘菊花（净） 防风 杜仲 人参 甘枸杞 粉丹皮 石菖蒲（去芦根） 秦艽 虎骨（酒炙） 川羌活 油松节 牛蒡子（各一两） 白术 黄 远志（去心，甘草汁煮） 山萸肉 桔梗 苍耳子 僵蚕 白茯苓 牛膝 川萆 石蟹 天花粉 熟地明天麻 白芍 白附子 独活 天南星（姜汁泡） 荆芥 广陈皮 白芷 茅苍术（米泔浸炒） 川芎 川当归（各五钱）用无灰酒二斗浸之，春夏二七，秋冬三七，封固无泄气。每日空心三次，各饮一杯。药渣焙干研细，好酒和丸如梧桐子大。每服七十丸，空心好酒送下。
　　骨节风疼。（《赤水玄珠》）大川乌（三枚，生用） 全蝎（二十一个，生用） 生黑豆（二十一粒） 地龙（去泥土、酒洗净，五钱）上为末。入麝香一分，糯米饭和丸绿豆大，每服七丸，夜卧酒下微出冷汗，一二服便瘥。
　　
　　五汁膏
　　（抄本。）白萝卜 姜 葱 韭（各五斤，捣汁） 菜子（半斤，取汁）五汁煎成膏，滴水成珠，外加麻油、东丹、锻石收炼，如汁多加多，汁少加少，做膏药贴，不拘久近，立时见效。
　　左经丸（《赤水玄珠》）治手足不随，筋骨诸痛，遍身风疮。
