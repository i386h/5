<!-- { "loadSidebar": true } -->
　　又曰：此证须在一月之内，速为清散，可保无恙。其精神气血未衰，六脉洪大而实，或洪数有力者，用汗吐下三法分表里攻逐之，使毒瓦斯不得稽留而速化，继服清热解毒，凉血补血之剂，禁用辛燥之药，及耗津精血液，而助酷烈之势，但患者必须清心寡欲，远色忌口，方为有益。
　　冯鲁瞻曰：大风病，是受天地间杀物之风，古人谓之疠风者，以其酷裂暴悍耳。
　　须分在上在下，在上者以醉仙散取臭涎恶血于齿缝中出，在下者以通天再造散取恶物陈虫于谷道中出，所出虽有上下道路之殊，然皆不外乎手足阳明二经，盖肠胃为市，无物不受，脾肺二经之腑，脾主肌肉，肺主皮毛，乃腑病及于脏也。治此病者，须看其疙瘩与疮，若上先见，在上体多者，病在上也；下先见，在下体多者，病在下也；上下同得者，在上复在下也。胃与大肠，无物不受，此风之入人也，气受之则在上多，血受之则在下多，气血俱受者甚重，是非医者神手，病者铁心，罕有得愈，若从上或从下以渐而来者，皆为可治，但人易缓忽，不能断味绝色，则难免再发，再发则终不救矣。
　　又曰：风起于八方，应其时则物生，违其时则物杀，凡人中气不足如持虚受物，乃感受此杀物之气，郁而成湿，久而成热，气浊血污，历传脏腑，生虫溃肌，流行为害，虫食心则足底穿，膝肿，食肝则眉落，食肺则鼻崩声哑，食肾则耳鸣啾啾，耳弦生疮，或痹或痛，如针刺状，食身则皮痒如虫行，自头而来为顺风，自足心起者为逆风，总由湿热之毒，流结而成也。先以再造散下之，稀粥调理，勿妄动作劳，后以醉仙散取臭涎恶血于齿缝中出，或吐或利，以泄越其邪，面黑渐白而安。
　　又曰：大风证者，所因不一，或色欲当风，或醉卧湿地，或乘热脱衣，或汗出入水，或空心饥饿，山行感山岚瘴气，或劳役奔走，途中冒寒雨阴露，皆由内伤形体，不知避忌，外感风湿毒瓦斯，入于皮毛血脉肌肉筋骨之间，当时失于驱散，停积既久，以致荣卫不行，内外熏蒸，内则生虫，外则生疮，脏腑经络皆受患矣。眉毛先落者，毒在肺；面发紫泡者，毒在肝；脚底先痛或穿者，毒在肾；遍身如癣者，毒在脾；目先损者，毒在心，此五脏受病之重者也。古人谓大风疾三因五死。三因者：一曰风毒，二曰湿毒，三曰传染。五死者：一曰皮死，麻木不仁；二曰脉死，血溃成脓；三曰肉死，割切不痛；四曰筋死，手足缓纵；五曰骨死，鼻梁崩塌；与夫眉落眼盲，唇翻声噎，皆为难治。所以然者，由邪正交攻，气血沸腾，而湿痰死血充满于经络之中，热胜则肉腐，故生虫生疮，痛痒麻木也，治法内通脏腑，外发经络，养荣益卫，补正逐邪，大剂峻服久服，而虫疮痛痒麻木自愈。亦须首尾断酒戒色，忌食发风动气，荤腥盐酱，炙 生冷之物，清心寡欲，方保无虞。
　　又曰：疠疡所患，非止一脏，然其气血无有弗伤，兼证无有弗杂，况积岁而发现于外，须分经络之上下，病势之虚实，不可概施攻毒之药。当先助胃壮气，使根本坚固而后治其疮，盖病有变有类之不同，而治法有汗有下，有砭刺攻补之不一，兼证当审轻重，变证当察后先，类证当详真伪，而汗下砭刺攻补之法，又当量其人之虚实，究其病之源委而施治焉。盖虚者，正气虚也；实者，病气实也。再造散治其病在阴者，用皂角刺直达病所，出风毒于荣血中，肝主血，恶血留止，属肝也；且虫亦生于厥阴，风木所化，用此以治其脏气杀虫为主，白丑者专入胃与大肠，既走下焦血分，复去气中湿热，追虫取积，从大小便而利出之，郁金者因性轻扬，善治郁遏气血之凝滞，因味苦辛，善消阳毒积热之亢炎，以大黄引入肠胃荣血之分，利出瘀血虫物。醉仙散治其病在阳者，用鼠粘子解散阳明风毒，遍身恶疮，胡麻逐诸风润皮肤，蒺藜散恶血而清胃，通鼻气而祛风，防风为诸风之总司，栝蒌根解烦热之要领，枸杞润肾燥而祛风，蔓荆散风淫而明目，苦参专攻湿热，扫除溃疡，以祛赤癞落眉之毒，八者祛风散毒，上下内外周而至矣。
　　又曰：风有三十六证，而厉风为最酷，感之难免于死者，以其更多不守禁忌也。经曰：脉风盛为疠，疠者恶也。脉主血，血热而杀厉之气袭之，则血脉凝泣，卫气不行，其气不清，鼻为呼吸之所要，宗气由之出入也。今营运之气不能上升为用，故鼻柱腐坏，肌肉溃疡也。
　　又曰：一贫妇因无膏粱浓味，故服醉仙散外，又服加减四物汤百余剂，半年之间，月经行而风证亦愈，故贵薄滋味也。
　　《风论》曰：风气与太阳俱入行诸俞，散于分肉之间，与卫气相干，其道不利，故使肌肉愤 而有疡，卫气有所凝而不行，故其肉有不行也。疠者，有营气热 ，其气不清，故使鼻柱坏而色败，皮肤疡溃，风寒客于脉而不去，名曰疠风，或名曰寒热。
　　《长刺节论》曰：病大风骨节重，须眉堕，名曰大风，刺肌肉为故汗出百日，刺骨髓汗出百日，凡二百日须眉生而止针。疠风者，素刺其肿上已，刺以锐针，针其处，按出其恶气，肿尽乃止，常食方食，无食他食。
　　《脉要精微论》曰：脉风成为疠。
　　张景岳曰：疠风即大风也，又谓之癞风，俗又名为大麻风。此病虽名为风，而实非外感之风也，实以天地间阴疠浊恶之邪，或受风木之化，而风热化虫，或受湿毒于皮毛，而后及营卫，或犯不洁，或因传染，皆得生虫，盖虫者厥阴主之，厥阴为风木，主生五虫也。虫之生也，初不为意，而渐久渐多，遂致不可解救，诚最恶最危最丑证也。又《千金》云：自作不仁极恶之孽也，所以最为难治。观孙真人云：尝治数百人，终无一人免于死者，盖无一人能守禁忌故耳，唯一妇人病愈后，又服加减四物汤百余剂，半年之上，方得经行，十分痊愈。又丹溪治五人，亦唯一妇人得免，以其贫甚且寡，无物可吃也。外三四人者，越二三年皆复作而死。由此观之，可见此证非得出奇秘方，鲜能取效，故予逢此证，不敢强以为知而妄施治疗，亦不敢强言治法，以惑后人，至若古人论治之法，亦甚详悉，用之得宜，虽病根未必可拔，而延保余年，夭枉自亦可免，由是求遍诸说，则惟薛立斋《疠疡机要》论列已全，今择其要并诸论之得理者，以为证治纲领。
　　《耆婆恶病论》曰：疾风有四百四种，总而言之，不出五种，即是五风：一曰黄风，二曰青风，三曰白风，四曰赤风，五曰黑风，其风合五脏，故曰五风。五风生五虫，黄风生黄虫，青风生青虫，白风生白虫，赤风生赤虫，黑风生黑虫，食人五脏。若食人脾，语变声散；食人肝，眉睫堕落；食人心，遍身生疮；食人肺，鼻柱崩倒，鼻生息肉；食人肾，耳鸣啾啾，或如车行雷鼓之声；若食人皮，皮肤顽痹；食人筋，肢节堕落。五风合五脏，虫生致多，入于骨髓，往来无碍坏于人身，名曰疾风。
　　疾风者，是疠风之根本也。病之初起，或如针锥所刺，名曰刺风；或如虫走，名曰游风；遍身掣动，名曰 风；不觉痛痒，名曰顽风；肉起如桃李小枣核，从头面起者，名曰顺风；从两脚起者，名曰逆风；如连钱团圆，赤白青乌斑驳，名曰KT 风。或遍体生疮，或如鱼鳞，或如榆荚，或痒或痛，黄汁流出，肢节坏烂，为脓为血，或不痛不痒，或起或灭，青黄赤白黑，变易不定，病起之由，皆因冷热不调，流于五脏，通彻骨髓，用力过度，饮食杂秽，房室不节，虚劳转极，汗流遍体，因兹积热于五脏，致生多虫，食人五脏，骨髓、皮肉、筋节久久败坏，名曰疠风，惟见黑虫者，最为难治，人得此疾，速宜弃家室财物，离妻外家，入山静养，治无有不瘥。
　　徐东皋曰：经云：汗之则疮已，况癞之为风，尤疮之最恶者，故曰疠风。诸疮热久，热则生风，且疠风尤染肃杀之气而成者，若非汗法，何以去其风毒？所以汗之一法，乃治疠之最要者，其余诸方，次第用之。
　　又曰：凡患人身上痒甚，盖以风邪气郁，血不荣敷而然，宜四物汤加黄芩、白芷，调浮萍末服，发汗自愈。
　　张子和曰：一汗抵千针，盖砭血不如发汗之周遍也，然发汗即出血，出血即发汗，二者一律。
　　沈紫亮曰：夫人之生也，禀天地之阴阳，父精母血而成形体，外毫窍，五内腑，周身百骸，十四经络，合于天地同参。故曰：天乃一大天，人乃一小天，然天有晴明昧晦，风寒暑湿燥火之气。而人亦有气血盛衰，喜怒哀乐之情，是故君子调饮食而慎房劳，节喜怒而善摄养，无七情之内伤，避风寒，畏暑湿，忌燥火，无六淫之外感，则病无从而生，是无夭折之患。《上古天真论》曰：上工治未病。愚意非工之能，乃人自治耳。如稍不知节，纵欲纵食，任喜任怒，致七情偏胜，气血不和，六淫易入，百病生焉。即如大麻疯一证，大小轻重，计有三十六种，证最酷烈，最为剧恶，而感之者，变形易质，眉发脱而手足痿，肌肉溃烂，十指堕落，脓秽淋漓，臭恶难闻，人皆怨而避之，可不慎哉！前之先哲，论此证之由有五：一曰风水阴阳所损，二曰源流传染所因，三曰气秽毒注所犯，四曰保养失度所致，五曰感冒积郁所生，此言其大略耳。然麻疯之始由，各有不同，有壮年而发者，有十四五岁而发者，有四五岁而发者，所感有殊，其壮年而发者，因不能节欲，致丧肾元，精液枯涸，腠理不密，易感寒湿之邪，积久不去，况水衰不能生木，则肝虚易动而风生，且风数动易变，与湿相搏，遂化为热，又不能驱之补之，则根坚蒂固，日甚一日，风引湿热之毒攻之肌肉皮毛，壅遏于肌肉经络之间，则气血不行，初或头面手足有一点麻木不仁，如病者之家，明其为恶候，即延医而调治之，明察其得病之浅深，风湿之轻重，刺制不得散漫，速为顺气疏风，燥湿舒筋，健脾补血，则气血和而风湿去矣。
