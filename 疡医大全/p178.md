<!-- { "loadSidebar": true } -->
　　痛疯 初发四肢骨节抽掣疼痛，昼夜不能屈伸，卧难转侧，久则遂成瘫痪，不能起床。（宜乳香搜风丸、大定风丸、麻黄饮、愈风汤、芎术丹。）癫疯（此证兼脾肾二经）。凡多怒则伤肝，多欲则伤肾，饮食不节则伤脾，然多怒则肝动，肝动则风生，肾多欲则阳虚，阳既虚则阴寒盛矣，脾缘饮食不节而致伤，则不能运化留积而成湿，不即调治，则气血乖张，腠理不固，而六淫之客邪入与主病相合，乃成恶疾。是以初起寒热交作，或呕哕咳吐，皮肉肿胀，若不能驱邪辅正，遂成狂妄叫号，筋挛手振，四肢牵引，甚至歌舞笑骂，毛瘁色败，变证百出而死。初觉即宜（夺命还真丹、三生丹、四磨丹、驱邪安神丸。）（脾经）半肢疯（此证兼肾经）。是证或因先天不足，而受寒湿之邪，或因大醉行房，而酒湿热之气乘虚入于筋骨，外又复感风邪，风木盛而土虚不能生金，肺肾无根，贼邪独胜，故成偏风，或左或右，骨节抽掣，疼痛难忍，手足不能屈伸，营血凝滞，不能行于经络，故筋挛而络纵，遂成瘫痪，呼疼号痛，日夜无休而死，或曰偏风，又曰痿痹，其证一也。（宜乳香搜风丸、宝珍丹、正阳丹、芎术散、驱邪安神丸、救苦再生丹。）软瘫疯 此证缘气血俱虚，肌肉疏缓，肤腠不固，致感风邪，乘虚入骨，久而化热，壅遏于经络，气血不能营运，筋无血养，以致肢体日夜酸痛，手足无力，拘挛不能伸，弛纵不能屈，身软如绵，或骨节举动有声，遂成瘫痪矣。（宜搜风顺气丸、宝珍丹、正阳丹、神仙换骨丹、芎术散。）紫云疯 此证素因气血虚而多火，动彻则汗雨淋漓，然气虚则腠理疏，而衣被之湿易侵皮肤，随又复感风邪，风与湿搏，凝滞于皮肤之间，久则生虫，致起紫黑斑点，延漫遍身，似霞如云，非癣非疥，时作痛痒，久则高肿，渐作麻木，以致丧身害命者，百有四五。（宜清风饮、洗浴药方。）干疯（此证属肝肾二经）。此缘肺气虚而感风邪，然金虚不能生水，肾之本源则津液枯涸，以致肌肤干燥，且风邪入于皮肤既久，变热成湿，故身无痛处，渐生黑白斑点，手足心底发热如烙，遍身发痒，而成调治不痊之证。（宜复元丹，并用药汤洗浴，避风取汗。）刺疯 此系营虚多热，热盛则腠理不密，易于汗出，是以风邪乘虚而入，然汗出多则血益虚，且风之性动，遂壅热横行于经络之间，如遇正争，气逆而不行，故致有刀锥所刺之状，待寻摸时而邪正已分行矣，故痛无定处，譬诸明末流贼，如遇富饶之处，尽情抢掳，及至官军知剿，则又不知去向矣。或肢节间如火烧熨，酸痛难忍。（宜一粒金丹、小枣丹。）痒疯（此证兼肺经） 此病缘卫气素虚，腠理不固，风邪易入，浮游于皮肤之间，故浑身燥痒不息。（宜正阳丹、大消风散。）（肺经）白癜疯（兼脾经）。此证因脾积热，不能生金，肺虚受风，燥其津液，夫血赖脾摄而行，今脾为邪热所困，不能统血而行，肺受风邪，壅滞于皮毛，气血不和，营运失节，风邪所壅之处，渐变为白矣。然四肢为脾之本，皮毛乃肺之合，故起于手足者居多。（宜枣灵丹、神效追疯丸、玉枢丹。）毛疯（兼心肾二经）。此由乘汗入水，或肾虚而履霜坚冰，致受寒湿，久则化火成毒，势盛攻冲，激动心火上炎克肺，而湿热之毒流注经络，故偶然搔触，悴然痛极，如被 毛所螫之状，久则遍体走注，转侧动摇如被刀针剜刺，其体痛楚难忍，如走注已遍，不能救矣。（宜大消风散、乳香搜风丸、大定风丸、利风丹、救苦回生丹、驱邪安神丸。）历节疯（兼肝肾二经）。此证由纵欲伤肾，大怒传肝，兼且不能节避，下伤于湿，外感于风，而风湿之邪乘虚入于筋骨，复又不明调治，蕴蓄既久，则化热成毒，有碍于营卫营运之道，是以肘膝肩膊之间，酸麻抽掣，筋挛节大，手足难以举动，遂成瘫痪矣。（宜驱邪安神丸、救苦回生丹、大定风丸。）壁泥疯（兼肝脾二经）。此证缘肝风气盛，克伤脾土，复又好食生冷动湿之物，致脾虚而不能运化，湿滞于中，积久化热，然脾土肌肉，而风壅湿热之毒，遍行于肌肉之间，气血不运则肉不荣矣。故肌肤变为灰白色，如陈壁泥之状，因湿重风轻，故无痛痒，若延及遍身，则不救矣。（宜乳香搜风丸、芎术散。）疹疯（兼心脾二经）。此证因脾经积湿，致土衰不能生金，肺虚易感风邪，蕴蓄既久，变而为湿热之毒，蒸郁于肌肉之间，则虫生矣。故初起瘾疹如麻豆疥癣之状，或麻痒而不疼，或疼而不麻痒，久则连片穿烂，以成不救之证。（宜小枣丹、玉枢丹。）疯（兼肝脾二经）。凡多怒则伤肝，气有余便是火，致木动而风生矣。脾土受风木之伤，艰于运化，留滞而成湿，且脾土既衰，不能输精于肺，肺亦衰矣。而肝木之邪，乘胜己之脏衰，反挟脾之湿邪上乘于肺，然肺主声，金空则鸣，今被肝脾湿热之邪干，窍塞而不通，故初则声嘶，久则声哑矣。（宜宝珍丹、夺命还真丹。）（肾经）冷疯（兼脾经）。此缘肾虚而感风湿之邪，然肾主骨，肾既虚则骨髓不充，而风湿之邪乘虚入于肢节之间，日久邪甚，盈溢于肌肉之内，故初时为麻木不仁，或时冷痛，或肢节酸疼，遇冬则伏床不起，久则气血不行，发泡穿烂而死。（宜奇效丹、正阳丹、还真丹、乳香搜风丸、冷疯方。）漏蹄疯 此证盖因色欲太过，肾经伤竭，兼又不善趋避，履霜蹈雪，足底受寒湿之邪，积久化热成风，气血不行，故初起先于涌泉穴麻痒不仁，渐发水窠，穿破则流黄水，久则游溢周身，生蠹秽烂，臭恶难闻，为不治之证。（宜奇效丹、火龙丹、乳香搜风丸。）蛤蟆疯（兼肝经）。此缘肺虚而感风湿之邪，蓄于皮肤，久而不散，化热成毒，营卫不行，故浑身发块似蛤蟆之状，破即成疮，流脓出血，臭秽不堪。（宜还真丹、正阳丹、神效追风丸。）核桃疯（兼脾经）。此证缘脾经素有湿痰，土衰不能生金，气虚则表不固，风邪易感，风入交煽，积久之湿痰散漫于肌肉之间，故初起遍身块瘰，大者似栗，三五串连，小者如豆，颗粒成行，其形色胡桃相似。（宜火龙丹、枣灵丹。）又有一种手指挛擘，或足腕股腿腹肋之间，或项颊头面之上，发细黑小块，时值阴雨则发，天气晴明则不见，或每日值阴分则发，阳分则不见，或晴明时其色鲜明，阴雨时则变紫黑而痛者，名曰蠹痴疮。此因风湿之邪郁久不散，入于脏腑，必祛风养血调气，清阳燥湿，若不速治，变成大疯，则难疗矣。
　　热疯（兼肺脾二经）。此证因阴虚而感湿，肺感风邪，风湿相煽而成热，邪气上冲，壅塞肺窍，故鼻中常流臭黄浊涕，咳吐稠涎，然目属阳，今因气虚，邪得壅遏于阳道，则气血不行，故目痛如脱，时时恶风而寒战，若不速治，则湿久生虫，内食五脏，即鼻崩眼塌而死。（宜搜风顺气丸、枣灵丹、神效追风丸。）水疯（兼肺脾二经）。此证由肝家素有风热，木盛则土衰，停饮留积而为湿，兼之多欲则真元耗散，不能制水，洋汪泛溢，反侮脾土，壅遏于肌肉四肢，而作肿胀，气闷如水蛊之形，若止水湿，不致溃烂，此缘肝之风热，与肾之水湿，互相搏结，熏蒸于肌肉之间，故渐发水泡，穿即溃烂，病至于此，纵有神丹，乌能救治也。（宜搜风顺气丸、乳香搜风丸。）（胃经）雁来疯（兼肺肾二经）。此证缘脾经有湿，肺感风邪，风湿搏结而成，然肺主皮毛，脾主四肢，故每至八月秋萧索之时，则手足干燥，乖癞麻痒，形似蚀癣，或顽浓如牛领之皮，麻痹不仁，破则血水频流，时常疼痛，久则游溢周身，溃烂而莫能救矣。（宜奇效丹、乳香搜风丸。）疙瘩疯（兼肝脾二经）。此证因肝风脾湿交煽而成痰，流注经络，故初在于皮肤之内，肌肉之间，瘰瘰连枝，五色瘾疹，遇热则痒，逢寒则痛，寒热交作，搔之成疮。
　　久则成斑烂，若兼肾经而发于足趾足底，连片紫白， 骨枯而脚软者，最为难治。（宜神效追风丸。）鸡爪疯（兼肝经）。此证因怒气伤肝，气化为火，然火盛则风生，况肝主筋，而风火之邪遍溢于经络，阻其气血之隧道，筋无血养，以致挛缩，故身不动而自摇，手不动而自抖，不能持物，举动艰难，久而不治，则成瘫痪。（宜夺命丹、大消风散、乳香搜风丸。）蝼蝈疯 此证与疙瘩疯相似，但此尤多肾湿，故初起先于肋膝三五连串，大小连枝，渐成大串，延长如土狗之状，寒热不时，或痛痒麻木，顽痹不仁，若不速治，则遍身穿烂而死。（宜夺命丹、斑龙八师丹。）曳疯（兼肝脾二经）。此证因肝脾二经风痰蓄积，心血虚而多火，风痰上逆，壅塞心窍，故卒然扑倒，昏迷不省，手足牵掣，拳挛伸缩，口吐白沫，然风痰之邪乘其虚而忽犯荣卫，正气必争而驱之。若邪盛正衰，其人必致不省而死；正胜邪衰，故省觉有早晏也。（宜一粒金丹、四磨丹，兼以祛风去痰，降火之剂可愈。）虫疯 此证缘脾家之风湿，积久化热，湿热之毒壅聚于五内，故初起腹大肢瘦，其形如鼓，既久则邪毒上攻，况眼之上胞属脾，而唇为脾之合，故眼塌毒翻，久则散溢周遍，故浑身肿胀，皮肉变黑，毛发脱落而死。（宜搜风顺气丸、救苦回生丹。）有一种身面生疮如猫儿眼，放光流彩，无脓无血，久则自退，名曰寒疮，亦怪证也。此因多食鸡鱼葱韭所致，须用温补散毒之剂，药熏可愈。
　　有一种浑身生泡，形似棠梨，破则水出，内有石片如指甲大，皮穿石出，疮愈其泡复生不已，抽尽肌肉则死，用三棱、莪术各五钱为末，分三服，温水调服，即愈。
　　有一种面上初起 ，似疥非疥，似癣非癣，多发于春夏之时，或痒或痛，或蒸热，渐成细疮，黄脓腥秽，流注漫延，名曰吹风癣。妇人多患此，乃受火炎郁积风热，邪毒上升，故发面部，久则变成疯癞，延入发际则不治矣。治宜清心顺气，散肺火，祛风热，戒淫欲方愈。
　　
　　
　　卷二十八　诸风部大麻疯门主方
　　
　　首用煎方
　　（家秘）防风 甘菊花 独活 荆芥穗 甘枸杞 羌活 山栀子 面部加白蒺藜、当归、天花粉、天麻、鼠粘子、薄荷、苍耳子、蔓荆子、谷精草；下部加杜仲、金银花、牛膝、宣木瓜、桔梗、炙虎骨、枳壳、熟地黄、木通、连翘；摄血归元加元参；补虚加桑螵蛸、夏枯草；血虚加苏木、红花；妇人加四物汤。
　　俱白水煎服。
　　
　　后用天真玉髓丸
　　（家秘） 兼治紫云风。
