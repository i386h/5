<!-- { "loadSidebar": true } -->
　　怫热至，是火行其政乃尔。是岁民病集于右，盖以小肠通心故也。病自肺生，故曰病本肺也。盖少阴司天之岁，火克金，故病如是也。）尺泽绝，死不治。（尺泽在肘内廉大纹中，动脉应手，肺之气也。火灼于金，承天之命，金气内绝，故必危亡。）太阴司天，湿淫所胜，则沉阴且布，雨变枯槁， 肿骨痛阴痹，阴痹者按之不得，腰脊头项痛，时眩，大便难，阴气不用，饥不欲食，咳唾则有血，心如悬，病本于肾。（谓丑未岁也。沉，久也。肾气受邪，水不能润，下焦枯涸，故大便难也。饥不欲食，咳唾则有血，心悬如饥状，为肾病。又邪在肾，则骨痛阴痹，阴痹者按之而不得，腹胀腰痛，大便难，肩背颈项强痛，时眩。盖太阴司天之岁，土克水，故病如是。）太溪绝，死不治。（太溪在足内踝后跟骨上，动脉应手，肾之气也。土邪胜水而肾气内绝。）少阳司天，火淫所胜，则温气流行，金政不平。民病头痛，发热恶寒而疟，热上皮肤痛，色变黄赤，传而为水，身面 肿，腹满仰息，泄注赤白，疮疡咳唾血，烦心胸中热，甚则鼽衄，病本于肺。（谓寅申岁也。火来用事，则金气受邪，故曰金政不平也。火炎于上，金肺受邪，客热内灼，水无能救，盖少阳司天之气，火克金，故病如是。）天府绝，死不治。（天府在肘后内侧上，腋下同身寸之二寸，动脉应手，肺之气也。火胜而金肺绝，故死。）阳明司天，燥淫所胜，则木乃晚荣，草乃晚生，筋骨内变，民病左 胁痛，寒清于中，感而疟，大凉革候，咳，腹中鸣，注泻 溏，名木敛，生菀于下，草焦上首，心胁暴痛，不可反侧，嗌干面尘腰痛，丈夫疝，妇人少腹痛，目 ，疡疮痤痈，蛰虫来见，病本于肝。（谓卯酉岁也。金胜，故草木晚荣也。配于人身，则筋骨内应而不用也。大凉之气，变易时候，则人寒清发于中，内感寒气，则为 疟也。大肠居右，肺气通之，今肺气内淫，肝居下左，故左 胁痛，如刺割也。其岁民自注泄，则无淫胜之疾也。大凉，次寒也。
　　大凉且甚，阳气不行，故木容收敛，草容悉晚。生气已升，阳不布令，故行积生气而 于下也。在人之应，则少腹之内，痛气居之。疮疡痤痈，腰痛不可以俯仰，丈夫 疝，妇人少腹痛，甚则咽面尘，胸满洞泄，为肝病。又心胁痛不能反侧，目锐 痛，缺盆中肿痛，腋下肿马刀，振寒疟，为胆病。盖阳明司天之岁，金克木，故病如是。）太冲绝，死不治。（太冲在足大指本节后二寸，脉动应手，肝之气也。金来伐木，肝气内绝，真不胜邪，故死。）太阳司天，寒淫所胜，则寒气反至，水且冰，血变于中，发为痈疡，民病厥心痛，呕血血泄鼽衄，善悲，时眩仆。运火炎烈，雨暴乃雹，胸腹满，手热肘挛掖肿，心澹澹大动，胸胁胃脘不安，面赤目黄，善噫嗌干，甚则色 ，渴而欲饮，病本于心。（谓辰戌岁也。太阳司天，寒气布化，故水且冰，而血凝皮肤之间，卫气结聚，故为痈也。若乘火运而火炎烈，与水交战，故豪雨半珠形雹也。是岁民病集于心胁之中也。阳气内郁，温气下蒸，故心厥痛而呕血，血泄鼽衄，面赤目黄，善噫，手热肘挛腋肿，嗌干。甚则寒气胜阳，水行凌火，火气内郁，故渴而欲饮也。病始心生，为阴凌犯，故云病本于心也。盖太阳司天之岁，水克火，故病如是。）神门绝，死不治。（神门在手之掌后锐骨之端，动脉应手，真心气也。水行胜火，而心气内绝，神气已亡，不死何待？）所谓动气，知其脏也。（所以诊视而知其死者何？以皆是脏之经脉动气，知神脏之存亡耳。）司天之气；风淫所胜，平以辛凉，佐以苦甘，以甘缓之，以酸泻之。热淫所胜，平以咸寒，佐以苦甘，以酸收之。湿淫所胜，平以苦热，佐以酸辛，以苦燥之，以淡泄之。湿上甚而热，治以苦温，佐以甘辛，以汗为故而止。火淫所胜，平以酸冷，佐以苦甘，以酸收之，以苦发之，以酸复之，热淫同。燥淫所胜，平以苦温，佐以酸辛，以苦下之。寒淫所胜，平以辛热，佐以苦甘，以咸泻之。（此言六气之司天、淫胜为病者，各有治之之法也。）治诸胜复，寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之，各安其气，必清必静，则病气衰去，归其所宗，此治之大体也。（太阳气寒，少阴少阳气热，厥阴气温，阳明气清，太阴气湿，有胜复则各倍其气调之也，故可使平也。宗，属也。调不失理，则余之气自归其所属，少之气自安其所居。胜复衰已，则各补养而平定之，必清必静，无妄挠之，则六气循环，五神安泰。若运气之寒热，治之平之，亦各归司天地气也。此总结言治胜复之大体者也。）身半以上，其气三矣，天之分也，天气主之。身半以下，其气三矣，地之分也，地气主之。以名命气，以气命处，而言其病。半，谓天枢也。（身之半，正谓脐中也。或以腰为身半，当伸臂指天，舒足指地，以绳量之，中正当脐也，故又曰半，所谓天枢也。司天者其气三，司地者其气三，故身半以上三气，身半以下三气也。以名言其气，以气言其处，以气处寒热，而言其病之形证也。欲知病诊，常随气所在以言之，当阴之分，冷病归之，当阳之分，热病归之，故胜复之作，先言病生寒热者，必根据此物理也。《六微旨大论》云：天枢之上，天气主之。天枢之下，地气主之。气交之分，人气从之。）夫气之胜也，微者随之，甚者制之。气之复也，和者平之，暴者夺之。皆随胜气，安其屈伏，无问其数，以平为期，此其道也。（随，谓随之，安之。制，谓止制。平，谓平谓。夺，谓夺其胜气也。治此者，不以数之多少，但以气平和为准度耳。此言复之，所以反病而有治之之法也。）高者抑之，下者举之，有余者折之，不足者补之，佐以所利，和以所宜，必安其主客，适其寒温，同者逆之，异者从之。（高者抑之，制其胜也。下者举之，济其弱也。有余者折之，屈其锐也。
　　不足者补之，全其气也。虽制胜扶弱，而客主须安。一气失所，内淫外并，而危败之由作矣。同，谓寒热温清，气相比和者。异，谓水火木金土，不比和者，气相得者，则逆所胜之气以治之。不相得者，则顺所不胜气以治之。
　　此其治主客之大体也。）气有高下，病有远近，证有中外，治有轻重，适其至所为故也。（脏位有高下，腑气有远近，病证有表里，药用有轻重，调其多少，和其紧慢，令药气至病所为故，勿太过不及也。）《大要》曰：君一臣二，奇之制也；君二臣四，偶之制也；君二臣三，奇之制也；君三臣六，偶之制也。（奇，谓古之单方。偶，谓古之复方。单复一制皆有大小，故奇方云君一臣二君二臣三，偶方云君二臣四君三臣六也。病有大小，气有远近，治有轻重所宜，故云制者也。）故曰：近者奇之，远者偶之，汗者不以奇，下者不以偶，补上治上制以缓，补下治下制以急，急则气味浓，缓则气味薄，适其至所，此之谓也。（汗药不以偶方，气不可以外发泄。下药不以奇制，药毒攻而致过。治上补上，方迅急则止不住而迫下。治下补下，方缓慢则湿道路而力又微。制急方而气味薄，则力与缓等。制缓方而气味浓，则势与急同。如是为缓不能缓，急不能急，浓而不浓，薄而不薄。大小非制，轻重无度。则虚实寒热，脏腑纷挠，无由致理，岂神灵而可望安哉！）近而奇偶，制小其服也。远而奇偶，制大其服也。大则数少，小则数多。多则九之，少则二之。（汤丸多少，凡如此也。近远，谓腑脏之位也。心肺为近，肝肾为远，脾胃居中。三阳胞 胆亦有远近，身三分之上为近，下为远也。或识见高远，权以合宜，方奇而分两偶，方偶而分两奇，如是者近而偶制，多数服之，远而奇制，少数服之。故曰小则数多，大则数少也。）奇之不去则偶之，是谓重方。偶之不去，则反佐以取之，所谓寒热温凉，反从其病也。（方与其重也宁轻，与其毒也宁善，与其大也宁小。是以奇方不去，偶方主之，偶方病在，则反其一佐，以同病之气而取之也。
　　夫热与寒背，寒与热违。微小之热，为寒所折，微小之冷，为热所消。甚大寒热，则必能与违性者争雄，能与异气者相格，声不同不相应，气不同不相合，如是则且惮而不敢攻之，攻之则病气与药气抗衡，而自为寒热以开闭固守矣。是以圣人反其佐以同其气，令声气应合，复令寒热参合，使其终异始同，凌润而败坚，刚强必折，柔脆同消耳。此言约方之法不越奇偶，而必当曲尽其制也。）李东垣七方图（大）君一臣三佐九，制之大也。远而奇偶，制大其服也，大则数少，少则二之。肾肝位远，服汤散不厌频而多。
　　（小）君一臣二，制之小也。近而奇偶，制小其服也，小则数多，多则九之。心肺位近，服汤散不厌频而少。
　　（缓）补上治上制以缓，缓则气味薄。治主以缓，缓则治其本。
　　（急）补下治下制以急，急则气味浓。治客以急，急则治其标。
　　（奇）君一臣二，奇之制也。君二臣三，奇之制也。阳数奇。
　　（偶）君二臣四，偶之制也。君二臣六，偶之制也。阴数偶。
　　（复）奇之不去则偶之，是谓重方也。
