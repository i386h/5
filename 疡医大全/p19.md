<!-- { "loadSidebar": true } -->
　　是故百病之起，有生于本者，有生于标者，有生于中气者，有取本而得者，有取标而得者，有取中气而得者，有取标本而得者，有逆取而得者，有从取而得者。（反佐取之，是为逆取。奇偶取之，是为从取。寒病治以寒，热病治以热，是为逆取。从，顺也。）逆，正顺也。若顺，逆也。（寒盛格阳，治热以热，热盛拒阴，治寒以寒之类，皆时谓之逆，外虽用逆，中乃顺也。此逆乃正顺也。若寒格阳而治以寒，热拒寒而治以热，外则虽顺，中气乃逆，故方若顺，是逆也。）故曰：知标与本，用之不殆，明知逆顺，正行无问。不知是者，不足以言诊，足以乱经。粗工嘻嘻，以为可知，言热未已，寒病复殆，同气异形，迷诊乱经。（六气之用，粗之与工，得其半也。厥阴之化，粗以为寒，其乃是温。太阳之化，粗以为热，其乃是寒。由此参互，用失其道，故其学问识用，不达工之道半矣。夫一经之标本，寒热既殊，言本当究其标，论标合寻其本。言气不穷其标本，论病未辨其阴阳，心既迷正理，治益乱其经，呼曰粗工。）夫标本之道，要而 ，小而大，可以言一而知百病之害，言标与本，易而勿损，察本与标，气可令调，明知胜复，为万民式。（此言六气各有所从之标本，而百病皆当知标本也。）愿闻病机何如？诸风掉眩，皆属于肝。（风性动。木气同之。）诸寒收引，皆属于肾。（收，谓敛也。引，谓急也。寒物收缩，水气同也。）诸气 郁，皆属于肺。（高秋气凉，露气烟集，凉至则气热，复甚则气殚，征其物象，属可知矣。 ，谓 满。郁，谓奔迫也。气之为用，金气同之。）诸湿肿满，皆属于脾。
　　（土薄则水浅，土浓则水深，土平则干，土高则湿，湿气之有，土气同之。）诸热瞀螈，皆属于火。（火象征。）诸痛痒疮，皆属于心。（心寂则病微，心躁则痛甚，百端之起，皆自心生，痛痒疮疡，生于心也。）诸厥固泄，皆属于下。（下，谓下焦肝肾气也。夫守司于下，肾之气也，门户束要，肝之气也，故诸厥固泄皆属下也。
　　厥，为气逆。固，谓禁固。诸有气逆上行，及固不禁，出入无度，燥湿不恒，皆由下焦之主守也，）诸痿喘呕，皆属于上。（上，谓上焦心肺气也，炎热薄烁，心之气也，承热分化，肺之气也，热郁化上，故病属上焦。此皆五脏之疾病机，由于内动者也，）诸禁鼓栗，如丧神守，皆属于火。（热之内作。）诸痉项强，皆属于湿。（太阳伤湿。）诸热冲上，皆属于火。（炎上之性用也。）诸胀腹大，皆属于热。（热郁于内，肺胀所生。）诸躁狂越，皆属于火。（热盛于胃，及四末也。）诸暴强直，皆属于风。（阳内郁而阴行于外。）诸病有声，鼓之如鼓，皆属于热。（谓有声也。）诸病 肿疼酸惊骇，皆属于火。（诸气多也。）诸转反戾，水液混浊，皆属于热。（反戾，筋转也，水液，水便也。）诸病水液，澄澈清冷，皆属于寒。（上下所出，及吐出溺出也。）诸呕吐酸，暴注下迫，皆属于热。（酸，酸水及沫也。此皆十二经络之邪，病机由于外入者也。）故《大要》曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其调达，而致和平。此之谓也。（深乎圣人之言，有无求之，虚盛责之。如大寒而甚，热之不热，是无火也；热来复去，昼见夜伏，夜发昼止，时节而动，是无火也，当助其火。又如大热而甚，寒之不寒，是无水也；热动复止，倏忽往来，时动时止，是无水也，当助其水。内格呕逆，食不得入，是有火也。病呕而吐，食入反出，是无火也。夫寒之不寒，责其无水。热之不热，责其无火。热之不久，责心之虚。寒之不久，责肾之少。
　　有者泻之，无者补之，虚者补之，盛者泻之，令上下无碍，血气通调，则寒热自和，阴阳调达矣。此言病机，计有十九而有善治之法也。）愿言其制。君一臣二，制之小也；君一臣三佐五，制之中也；君一臣三佐九，制之大也。寒者热之，热者寒之，微者逆之，甚者从之，（夫病之微小者，犹人火也，遇草而 ，得木而燔，可以湿伏，可以水灭，故逆其性气以折之攻之。病之大甚者，犹龙火也，得湿而焰，遇水而燔，不知其性以水湿折之，适足以光焰诣天，物穷方止矣；识其性者，反常之理，以火逐之，则燔灼自消，焰火扑灭。夫逆之者，谓以寒攻热，以热攻寒。从之者，谓攻以寒热，从其性，用是以下文曰：逆者正治，从者反治，从少从多，观其事也。）坚者削之，客者除之，劳者温之，结者散之，留者攻之，燥者濡之，急者缓之，散者收之，损者益之，逸者行之，惊者平之，上之下之，摩之浴之，薄之劫之，开之发之，适事为故。（量病证候，适事用之。）帝曰：何谓逆从？伯曰：逆者正治，从者反治，从少从多，观其事也。（言逆者，正治也。从者，反治也。逆病气而正治，则以寒攻热，以热攻寒，虽从顺病气，乃反治法也。）帝曰：反治何谓？伯曰：热因寒用，寒因热用，塞因塞用，通因通用，必伏其所主，而先其所因，其始则同，其终则异，可使破积，可使溃坚，可使气和，可使必已。（热因寒用，热物冷服，下咽之后，冷体既消，热性便发。寒因热用，冷物热服也。中满下虚，乃疏启其中，峻补于下，少服则资壅，多服则宣通，由是而中满自除，下虚斯实，此则塞因塞用也。又大热内结，注泄不止，热宜寒疗，结复须除，以寒下之，结散利止，此则通因通用也。投寒以热，凉而行之，投热以寒，温而行之，始同终异，斯之谓也。）逆之从之，逆而从之，从而逆之，疏气令调，则其道也。（逆，谓逆病气以正治。从，谓从病气而反疗。逆其气以正治，使其从顺，从其病以反取，令彼和调，故曰逆从也。下疏其气令道路开通，则气感寒热而为变。）病之中外何如？从内之外者，调其内；从外之内者，治其外；（各绝其源。）从内之外而盛于外者，先调其内而后治其外；从外之内而盛于内者，先治其外而后调其内；（此谓先除其根属，后消其枝条。）中外不相及，则治主病。（中外不相及，自各一病也。此方治表里之病有三法：有本标，有先后，有分主也。）治寒以热，治热以寒，而方士不能废绳墨而更其道也。有病热者寒之而热，有病寒者热之而寒，二者皆在，新病复起，奈何治？（谓治之而病不退，反因药寒热而随生寒热，病之新者。）伯曰：诸寒之而热者取之阴，热之而寒者取之阳，所谓求其属也。
　　（言益火之源，以消阴翳，壮水之主，以制阳光，故曰求其属也。夫粗工偏浅，以热攻寒，以寒疗热，治热未已而冷疾已生，攻寒日深而热更起，热起而中寒尚在，寒生而外热不除，欲攻则惧热不前，欲疗热则思寒寒又止，进退交战，危亟已臻，岂知脏腑之源，有寒热温凉之主哉。夫取心者不必齐以热，取肾者不必齐心寒，但益心之阳，寒亦通行，强肾之阴，热之犹可，或治热以热，治寒以寒，万举万全也。）帝曰：服寒而反热，服热而反寒，其故何也？伯曰：治其王气，是以反也。（物体有寒热，气性有阴阳，触王之气，则强其用也。夫肝气温和，心气暑热，肺气清凉，肾气寒冽，脾气兼并之。故也春以清治肝而反温，夏以冷治心而反热，秋以温治肺而反清，冬以热治肾而反寒，盖由补益王气太甚也。补王太甚，则脏之寒热气自多矣。）夫五味入胃，各归所喜，故酸先入肝，苦先入心，甘先入脾，辛先入肺，咸先入肾，久而增气，物化之常也。气增而久，夭之由也。（夫入肝为温，入心为热，入肺为清，入肾为寒，入脾为至阴而四气兼之，皆为增其味而益其气，故各从本脏之气用耳。故久服黄连、苦参而反热者，此其类也，余味皆然。但人意疏忽，不能精候耳。
　　故曰久而增气，物化之常也。气增不已，脏气偏胜，脏有偏绝则有暴夭者。故曰气增而久，夭之由也。是以服饵百药，不具五味，不借四气，而久服之，虽且获胜益，久必致暴夭。此之谓也。绝粒服饵，则不暴亡，斯何由哉？无五谷味资助故也。复令食谷，其亦夭焉。）调气之方，必别阴阳，定其中外，各守其乡，内者内治，外者外治，微者调之，其次平之，盛者夺之，汗之下之，寒热温凉，衰之以属，随其攸利，（病有中外，治有表里。在内者，以内治法和之；在外者，以外治法和之；其次大者，以平气法平之；盛甚不已，则夺其气，令其衰也。假如小寒之气，温以和之；大寒之气，热以取之；甚寒之气，则下夺之；夺之不已，则逆折之；折之不尽，则求其属以衰之。小热之气，凉以和之；大热之气，寒以取之；甚热之气，则汗发之；发之不尽，则逆制之不尽，则求其属以衰之。故曰汗之下之，寒热温凉，衰之以属，随其攸利。攸，所也。）谨道如法，万举万全，气血正平，长有天命。（守道以行，举无不中，故能驱役草石，召遣神灵，血气保平和之候，则天真无耗竭之由也。）
　　
　　卷一　《内经》纂要疏五过论篇
　　《疏五过论》曰：凡未诊病者，必问尝贵后贱，虽不中邪，病从内生，名曰脱营。
