<!-- { "loadSidebar": true } -->
　　朱纯嘏曰：粤稽上古之世，未闻痘疮之说，亦无治痘之书，即《素问》集中并无只字言及于痘，非黄帝、岐伯以痘为轻易，不详加问难，而无一言以及之耶？盖三皇五帝之时，天清地宁，民淳俗朴，虚邪苛毒无由而生，及至汉时建武年间，征边染毒，军中遂生此疾。其说出于万密斋《痘疹心要》，查建武二十五年征武陵蛮，伏波军次下隽从壶头进兵，会甚暑，士卒疫死大半，援亦中病卒于军，史乃以疫书之意者。其痘乎？然传之年久，姑存以后之考正。总之，当日不知是何病证，因其生长收藏，尖圆红润有似于痘，故名之为痘。后此班师，毒瓦斯传入中国，诸家计议调治，皆据《内经》诸痛痒疮疡皆属心火之一言，为治痘之要领。殊不知痘疮与诸疮相隔天壤，诸疮之证未成形可解毒、可内消，已成形可攻破，即破可生肌，如痘不可解毒也，不可内消也，不可攻破也，自发热三日之后，始见痘苗，放苗之后，又三日而出齐，出齐之后，次第长浆，上由面部，次及身上，再则胀及脚下，务期稠脓充满，徐徐回水结痂，大约于一十二日之中收其成功。自发热造端，即以热之轻重，报痘之缓急，便知痘之疏密，看报痘之部位，便知痘之吉凶，看痘粒之形色，便知痘之虚实。至于起胀灌浆，计时限日，观形察色，分别虚实寒热，用药调治，以为灌浆之计，失此不治，竟不成浆，虽有妙剂仙丹，不能保其不死。久吾聂氏曰：痘之生死，判于浆之有无，有浆毒从外散故生，无浆毒留内攻故死，脓浆既成，结痂又浓，色又苍蜡，此顺证也。总之，痘疮不与诸疮同治，即属心火之一言，于痘原无干涉也。前代刘河间、钱仲阳立方，俱以解毒为主，多用寒凉，少用温补，张洁古、王海藏咸宗之。揆其意，俱本于属心火之一言，而以寒凉泻火也。迨至陈文中力矫其偏，专主温补，宜于虚寒，未必宜于实热。至朱丹溪立论，又矫陈氏之偏，而取钱氏之长，主于解毒和中安表，其失亦起于拘泥《内经》属心火之一言也。近如黄西邱着《顺险逆三图》，顺证不顺用药，险证有药治之。若逆证虽勉强用药，断不得活，曾立逆证图三十条，余每看痘证，逐年经见实有一十三图果系不可活之证，无再生之望，虽细心极力变方设法，亦不能出西邱范围之外，其余一十七证，亦曾用药救活，因以揭逆证一十三条分列于后，以广后学之见闻。他如《保赤全书》舛谬甚多，至于《证治准绳》系王肯堂先生居高位之暇，念及斯世之男女大小，身染沉 ，不能起死回生，延各大小方脉，内外全科，校订方书，取名《证治准绳》，以备后学参考，可谓详悉，大有功于世。独于痘科悖谬之极，或假手于庸医，亦未可定。他如《金镜录》、《痘科正宗》、《痘疹心要》、《痘疹会编》等书，岂止数十家，非无一节之长，一论之是，一方之妙，然皆择焉而不精，语焉而不详。兼之各家痘书传流年久，不惟深山穷谷之中，即各省名邦以及都城辇毂之下，凡诸名医不肯细心究竟，辨别是非，无不以昔年之痘书为今日之秘诀。不知有清江久吾聂氏名尚恒者，生于隆庆末年，万历年间以乡进士出知福建汀州府宁化县事，卓有政声。惜当时以儒宦显，不列名于医林。故其姓字不传于今世岐黄之口，即着有《活幼心法》一书，亦不传于今世岐黄之家。要知天地气化生聂氏于豫章之清江，非为此一隅之幼儿女起见，将令普天之下，后世之人，提撕惊觉，救斯世之赤子而令安全于襁褓中也。今余独知久吾聂氏集痘疹之大成，开幼科之法眼，议论精，辨证确，用药当，不偏于寒凉，亦不偏于温补，深得中和之理，合宜之用，无过不及之差。嘏生也晚，不获亲炙门墙，恭承面谕，幸得《活幼心法》而熟读之，沉潜玩味，裘葛三更，一旦恍然，若有心领神会，顿将前此之旧闻洗涤净尽，心胸之茅塞剪锄豁开。又恐天下之大，万方之众，不能周知，岁久年深，终成湮没，今特表而出之。凡业幼科者，必当熟读《活幼心法》，反复究竟，自然得心应手。（痘疹定论。）又云：《易》曰：大哉干元，万物资始。又曰：至哉坤元，万物资生。夫干为父，资始者气之始也；坤为母，资生者形之始也。人之有生，受气于父，成形于母，是父精母血之毒已凝聚于阳施阴受之始，是胎元之初成，即胎毒之蕴蓄，故名之曰胎毒。夫所谓胎毒者，不论富贵贫贱俱皆有之，岂待成胎之后，归咎于欲火妄动，饮食不节，降生之顷咽其血而后有是毒耶！虽然天地有非常之气，即有非常之令，或于春而不温和，或于夏而不炎热，或于秋而不清凉，或于冬而不凛冽，四时之正气失序，两间之杂气交攻，夫然后五脏之邪气内侵，命门之胎毒外透，痘疹从此而发矣。（痘疹原于胎毒论。）又曰：痘出五脏，疹出六腑，前哲言之不究其本，后学传之不穷其源，以致以讹传讹，千有余年，习为成语，谁知辨其非者，今特表而出之，非无征而敢云然也。人之有生，受气于父，成形于母，当阳施阴受之始，二五之精妙会而凝，干道成男，坤道成女，在胎之内，先有命门，犹混沌未分，先有太极，命门人身之太极也。自其凝而成形言之，先有命门则父精母血之毒藏于命门，真且确矣。外形则先长鼻，故今人称始祖为鼻祖，内如五脏六腑，外如百骸九窍，俱从此逐日逐月，渐次生长，故胎有十月之期而始生育，惟命门凝成于有形之初，则胎毒亦蓄蕴于有形之始。命门即太极也，两肾两仪也，天一生水，地六成之，坎中之一阳，命门也，坎上下之两阴列于两旁两肾也，今人以右肾为命门，不能致知格物也，两肾列于命门之两旁，是太极生两仪也。地二生火生心也，天三生木生肝也，地四生金生肺也，天五生土生脾也，然止能成物，不能生物，今曰地二生火，地四生金，似与坤作成物说不去矣。然河图一、二、三、四、五者，五行之生数也，六、七、八、九、十者，五行之成数也。生数五行之发端，成数五行之结果，故人生以十月为期，得天地之成数也，间有七个月、八个月、九个月而生者，间亦养育成人，婚配生育，是六、七、八、九、十者五行之成数也明矣。然地二生火，地四生金，天包罗于地之外，其气常行乎地之中，非地之孤阴能生火与金也，得天之气贯于其中而生火、生金，实由天地 ，阴阳配合而生，此水火木金土也。或问之曰：子言胎毒藏于命门，固言之有理，而心、肝、脾、肺、肾可不必复言矣。即应之曰：是何言也！命门体也，五脏用也，相须而生成也。鼻之气通乎肺，如遇痘疹之气，鼻闻其气则传于肺金，肺金传肾水，肾水传肝木，肝木传心火，心火传脾土，一昼一夜随天运转一周天；次日早脾土复传肺金，肺再传于肾，肾再传于肝，肝再传于心，心再传于脾，一昼一夜随天运又一周天；次早又复传于肺，五日五夜将五脏传遍，痘疹之时气自外而达内，命门之胎毒，从内而发外，至六日而微热，至七日而身热大作矣。或又问曰：子何知之详且悉也？答曰：以种痘而得造化之机缄也。自出之痘，无形之气传染也，种出之痘，有形之痂引导也。若夫自出之疹，亦无形之气传染也，胎毒蕴于命门，其中有阴阳之辨别焉。命门也，人身之太极也，太极所以动而阳、静而阴之本体也，阴阳互藏于太极之中，阳变阴合而生水、火、木、金、土；胎毒蕴蓄于命门之中，亦有所以动而阳、静而阴之本体也，阴阳互藏于命门之内，感痘之气化而出痘，感疹之气化而出疹，何也？是阴为痘而阳为疹也。统言之则为胎毒，分言之胎毒之中又有阴阳之各别也，当其阳施阴受之始，成胎凝结先有命门，莫可端倪，无可想像，命门也，胎毒始藏之密处也，体也，五脏者迎接时气之传递也，用也，胎毒发出而为痘，则胎毒之静而阴者尽矣，一发不复再发矣。若出正痘之后，隔三五月或隔半年一载，或隔七八年之久，如感时气出疹，胎毒发出而为疹，则胎毒之动而阳者亦尽矣，所以一出亦不复再出矣。或又问曰：命门在何处？答曰：脊骨自上大椎数下二十一椎，自尾闾尻骨望上数七椎之上，上从下数一十四椎之下，上下相接之界，命门之所居也，命门居脊骨之前，两肾列于两旁，脂膜护之，为一身之主宰，且出痘与疹而腰不痛者顺也，痘疹初发，即云腰痛，命门伤也，未可以言吉也，故曰一身之主宰也。
　　聂九吾曰：痘疹之源？有谓儿在胎时食母血秽而致也，有谓父母欲火所致也，欲火之说出于臆测，固无明据。然尝见孕妇饮食清淡者，生子出痘多稀少而平顺，恣食浓味者，生子出痘多稠密而险危，则其病源受毒于母胎血秽，似有明验。盖饮食淡则血气清而胎毒轻，饮食浓则气血浊而胎毒重，受毒轻故出痘少，受毒重故出痘多，若因诸痛痒疮疡皆属心火，谓火由欲生，致毒因火结，故其为害独胜于诸疮，此其说亦未为全非，而总之痘毒一胎毒耳。惟其为胎毒，则潜伏五脏，有触则发，无触则不发，故其发有迟速，当其未发时，形气俱泯，无可端倪，若未燧之火何处寻觅，又何可解释？古立预解痘毒诸方，若无故而逐寇于通都，不近理也，及其触而发则勃然不可御，盖其毒瓦斯发自五脏，实动五脏真气，全赖血气送毒瓦斯而出之于外，运化之而成浆，收结之而成痂，而后脏腑可安。
