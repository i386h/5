<!-- { "loadSidebar": true } -->
　　（神屈故也，贵之尊荣，贱之屈辱，心怀眷慕，志结忧惶，虽不中邪，病从内生，血脉虚减，故曰脱营。）尝富后贫，名曰失精，五气留连，病有所并。（富而从欲，贫夺丰财，内结忧煎，外悲故物。则心从想慕，神随往计，营卫之道，闷以迟留，气血不行而积并为病。）身体日减，气虚无精，（气血相迫，形肉消灼，故身体日减。气归精，精食气。今气虚不化，精无所滋故也。）病深无气，洒洒然时惊，（病气深，谷气尽，阳气内薄，故恶寒而惊。洒洒，寒貌。）病深者，以其外耗于卫，内夺于荣。（血为忧煎，气随悲减，故外耗于卫，内夺于荣，病深者何？以此耗夺故耳。）良工所失，不知病情，此亦治之一过也。（失，谓失问其所始也。）凡欲诊病者，必问饮食居处，（饮食居处，五方不同，故问之也。）暴乐暴苦，始乐后苦，皆伤精气，精气竭绝，形体毁沮。（喜则气缓，悲则气消。悲哀动中者，竭绝而失生，故精气竭绝，形体残毁，心神沮丧矣。）愚医治之，不知补泻，不知病情，精华日脱，邪气乃并，此治之二过也。（不知喜怒哀乐之殊情，概为补泻而同贯，则五脏精华之气日脱，邪气薄蚀而乃并于真正之气矣。）善为脉者，必以比类奇恒从容知之，为工而不知道，此诊之不足贵，此治之三过也。（奇恒，谓气候奇异于恒常之侯也。从容，谓分别脏气虚实，脉见上下，几相似也。《示从容论》曰：脾虚浮似肺，肾小浮似脾，肝急沉散似肾，此皆工之所时乱，后容分别而得之矣。）诊有三常，必问贵贱，封君败伤，及欲侯王。（贵则形乐志乐，贱则形苦志苦，音乐殊贯，故先问也。封君败伤，降君之位，封公卿也。
　　及欲侯王，谓情慕富贵，而妄为不已也。）故贵脱势，虽不中邪，精神内伤，身必败亡。（忧惶煎迫，怫结所为。）始富后贫，虽不伤邪，皮焦筋屈，痿 为挛。（以五脏气留连，病有所并而为是也。）医不能严，不能动神，外为柔弱，乱至失常，病不能移，则医事不行，此治之四过也。（严，谓戒，所以禁非也，所以令从命也。外为柔弱，言委随而顺从也。然戒不足以禁非，动不足以从令，委随任物，乱失天常，病且不移，何医之有！）凡诊者，必知终始，有知余绪，切脉问名，当合男女。（终始，谓气色也。知外者终而始之。明知五色气象，终而复始也。余绪，谓病发端之余绪也。切，谓以指按脉也。问名，谓问病诊之名也。男子阳气多而左脉大为顺，女子阴气多而右脉大为顺，故宜先合之也。）离绝莞结，忧恐喜怒，五脏空虚，血气离守，工不能知，何术之语。（离，谓离间亲爱。绝，谓绝念所怀。莞，谓莞结思虑。结，谓结固余怨。间亲爱者魂游。绝所怀者意丧，积所虑者神劳，结余怨者志苦，忧愁者闭塞而不行，恐惧者荡惮而失守，盛怒者迷惑而不治，喜乐者惮散而不藏，由是八者，故以五脏空虚，血气离守，工不能思晓，又何言哉！）此治之五过也。
　　
　　
　　卷一　《内经》纂要征四失论篇
　　《征四失论》曰：诊不知阴阳逆从之理，此治之一失也。受师不卒，妄作杂术，谬言为道，更名自功，妄用砭石，后遗身咎，此治之二失也。不适贫富贵贱之居，坐之薄浓，形之寒温，不适饮食之宜，不别人之勇怯，不知比类，足以自乱，不足以自明，此治之三失也。诊病不问其始，忧患饮食之失节，起居之过度，或伤于毒，不先言此，卒持寸口，何病能中，妄言作名，为粗所穷，此治之四失也。（第一失者，不知阴阳逆顺之理也。阴阳逆顺之理，非止一端，左手人迎为阳，春夏洪大为顺，沉细为逆，右手气口为阴，秋冬沉细为顺，洪大为逆，男子左手脉大为顺，阴脉为逆，阴病见阳脉为顺，阴脉为逆，内伤阳病见阳脉为顺，阴脉为逆，阴病见阴脉为顺，阳脉为逆。又色见上下左右各在其要，上为逆，下为从；女子右为逆，左为从；男子左为逆，右为从。第二失者，不受师术之正，妄效杂术之邪，以非为是，苟用砭石也。第三失者，不适病患之情，不明此类之义也。第四失者，不究始时致病之由，妄持寸口之脉，不中病情伪指病名也。）
　　
　　卷一　《内经》纂要阴阳类论篇
　　《阴阳类论篇》曰：三阳为经，二阳为维，一阳为游部，此知五脏终始。三阳为表，二阳为里，一阴至绝作朔晦，却具合以正其理。（此言六经为人身之表里，以太阳、太阴为贵也。三阳者，足太阳膀胱经也。从目内 上头分为四道，下项并正别脉，上下六道，以行于背为人身之大经，二阳者，足阳明胃经也，从鼻起下咽，分为四道，并正别脉。六道上下，行腹为人身之维系。一阳者，足少阳胆经也。起自外 络头，分为四道，下缺盆并正别脉，六道上下，为人身之游行诸部者也。曰经，曰维，曰游部，此可以知五脏终始赖此三经以为之表也。三阳为之表，则二阴为之里，二阴者，足少阴肾经也。二阳为之表，则三阴为之里，三阴者，足太阴脾经也。一阳为之表，则一阴为之里，一阴者，足厥阴肝经也。太阴为正阴，而次少为少阴，又次为厥阴，太阳为正阳，而次少为少阳，又次为阳明，以其气有多少异用，故各有三者之分耳。然少太之义易知，而阳明厥阴之义难释，足之十二经合于十二月，故寅者正月之生阳也，主左足之少阳，六月建未则为右足之少阳，皆两足第四指脉气所行也。二月建卯，主左足之太阳，五月建午则为右足之太阳，皆足小指外侧已上脉气所行也。三月建辰，主左足之阳明，四月建巳则为右足之阳明，皆两足次指已上脉气所行也。
　　然正二五六月为少阳太阳，而三四为辰巳月，居于其中，则彼两阳合明于其前，故曰阳明也。七月建申，主阴之生主右足之少阴，而十二月建丑则为左足之少阴，皆两足心以上脉气所行也。八月建酉，主右足之太阴，而十二月建子，则为左足之太阴，皆两足大指内侧以上脉气所行也。九月建戌，主右足之厥阴，而十月建亥则为左足之厥阴，皆两足大指外侧以上脉气所行也。然七、八、十一、十二月为少阴、太阴，而九、十为戌亥月，则为两足之阴已尽，故曰厥阴也。厥者，尽也。而应之者戌亥，则一阴几于绝矣。岂知一阴至绝而有复作之理，朔晦相生之妙，却具于其中，盖阴尽为晦，阴生为朔，气尽为晦，气生为朔，既见其晦，又见其朔，厥阴之绝，而复作合，当以彼晦朔之妙，而正此厥阴之理也。正者，证也。）三阳为父，二阳为卫，一阳为纪。三阴为母，二阴为雌，一阴为独使。（三阳者，即太阳也。太阳为表之经，覆庇群生，尊犹父也。二阳者，即阳明也。阳明为表之维，捍卫诸部，所以为卫也。一阳者，即少阳也。少阳为表之游部，布络诸经，所以为纪也。三阴者，即太阴也。太阴为里之经，长养诸经，尊犹母也。二阴者，即少阴也。少阴为里之维，生由此始，所以为维也。一阴者，即厥阴也。厥阴为里之游部，将军谋虑，所以为独使也。）
　　
　　卷一　《内经》纂要方盛衰论篇
　　《方盛衰论》曰：形弱气虚死；（中外俱不足也。）形气有余，脉气不足死；（脏衰，故脉不足也。）脉气有余，形气不足生。（脏盛，故脉气有余。）是以诊有大方，坐起有常，（坐起有常，则息力调适，故诊之方法，必先用之。）出入有行，以转神明，（言所以贵坐起有常者何？以出入行运，皆神明随转也。）必清必静，上观下观，司八正邪，别五中部，按脉动静。（上观，谓气色也。下观，谓行气也。
　　八正，谓八节之正候。五中，谓五脏之部分。然后按寸尺之动静而定死生矣。）
　　
　　卷二论诊候入式法
　　夫医者，人之司命也。脉者，医之大业也。盖医家苟不明脉，则如冥行索途，动致颠覆矣。夫大方脉、妇人、小儿、风科，必先诊脉后，对证处药，独疮科之流，多有不诊其脉候，专于治外，或有证候疑难，别召方脉诊察，于疮科之辈，甘当浅陋之名，噫！其小哉如是！　r左手表里脉图　p04-a41a1.bmp　r
　　寸 表手太阳小肠经，里足少阴心经。
　　
　　关 表足少阳胆经，里足厥阴肝经。
　　
　　尺 表足太阳膀胱经，里足少阴肾经。
　　　r右手表里脉图　p04-a41a2.bmp　r
　　尺 半表半里手厥阴心包络经，里命门。
　　
　　关 表足阳明胃经，里足太阴脾经。
　　
　　寸 表手阳明大肠经，里手太阴肺经。
　　原夫疮肿之生，皆由阴阳不和，气血凝滞，若不诊候，何以知阴阳勇怯，血气聚散耶？由是观之，则须信疗疮肿于诊候之道，不可阙也。历观古人治疗疮肿方书甚多，其间诊候之法，略而未详，皆夫诸科甚有灭裂，愚虽不才，辄取《黄帝素问》、《难经》、《灵枢》、《甲乙》以及叔和、仲景、扁鹊、华佗，《千金》、《外台》、《圣济总录》，古今名医诸家方论之中，诊候疮肿之说，简编类次，贯成篇帙，首载诊候入式之法，次论血气色脉参应之原，后明脉之名，脉所主证候及疮肿逆从之方，庶使为疮肿科者，览此则判然可晓，了无疑滞于胸次，一朝临疾，诊候至此，则察逆从，决成败，若黑白之易分耳。
　　　r详证脉照图　p04-a41a3.bmp　r
　　
　　卷二论持手诀消息法
　　夫诊候之脉法，常以平旦为纪，阴气未散，阳气未动，饮食未进，血气未乱，经脉未隆，络脉调匀，故乃可诊有疾之脉。若遇仓卒病患，不拘此论。《内经》所谓持脉有道，以虚静为宝，但可澄神静虑，调息凝心，视精明，察五色，听声音，问所苦，方始按尺寸，别浮沉，以此参照，决死生之分矣。复观患人身形长短肥瘦，老少男女，性情缓急，例各不同，故曰形气相得者生，三五不调者病。谓如室女尼冠，脉当濡而弱；婴儿孺子之脉，细而疾；三四岁者，呼吸之间，脉当七八至为平，比夫常人特不同耳。
　　大抵男子先诊左手，女子先诊右手，男子左脉大则顺，女子右脉大则顺。
　　大凡诊脉，先以中指揣按掌后高骨，骨下为关，得其关位，然后齐下两左右二指，若臂长人疏排其指，若臂短人密排其指，三指停稳，先诊上指曰寸口，浮按消息之，中按消息之，重按消息之，上竟消息之，下竟消息之，推而外之消息之，推而内之消息之；然后先关后尺消息之，亦类此。若诊得三部之中，浮、沉、滑、涩、迟、疾不调，何病所主，外观形色，内察脉候，参详处治以忠告之，不可轻言谈笑，乱说是非，左右瞻望，举止忽略，此庸医也。
