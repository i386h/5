<!-- { "loadSidebar": true } -->
　　又诀：六日七朝见痘疮，满面稠密地无荒，细看阴阳梁上穴，内中略有水珠藏。此乃心肝肺痘出，心窝略有几数行，二日见标无大害，十一十二防作痒。作痒之中防作泻，十五十六太平乡，七八九日见痘疮，满面铺毡紫色样。饮食挫喉真可忌，肝肾二经出不祥，二日见标火中出，十一午时枉思量。五六七朝见痘疮，浑身发痘地疏荒，此乃肝经疮发出，胸心略有似红珊。三日见标连火出，急用疏痘凉地汤，服过之后听调理，在后不必用他方。六七八日见痘疮，满面红滑水珠样，此乃肝脾出痘疹，二日见标可推详。胸中空空有数个，逢人一见喜扬扬，细详不可一断论，此痘在后有传方。九日方来定作痒，作痒之中又作渴，作渴之中又作泻，寒战切牙甚难当。挨过十三十四日，过此凶日定无妨，七八九朝见痘疮。阴阳两腮甚难当。灰白略带淡红色，肝肺二经发根详，八九天门见痘疮。坎离二穴平塌样。心肾二经紫黑色，水中发出火中殃，十一二日定作痒，内攻外剥见阎王。九日十朝见痘疮，黑陷焦枯不上浆，阴阳二处不起发，肺肾二经不灌浆。胸背稀疏黑数个，日半见标莫思量，十二切牙并气喘，十四午刻返阴乡。五日六日见痘疮，痘出皮肉一连舟，斑点阴阳不分地，胸肚紫泡气难当。日半见之真可恶，九日之内往泉乡，三日四朝见痘疮，红斑紫泡地先胖。（肿也）。眼目阴阳俱无缝，斑点六日一场空，十八九朝见痘疮，浑身收完皮肉红。原痘不曾先灌顶，邵公一见喜相逢，十二切牙并寒战，十四子午赴泉乡。八日九日见痘疮，满面稠密一片难，仔细观其阴阳穴，阴阳天庭略上浆。邵公问医无答者，勉而犹豫始知难，急推土心行八卦，此证诀后有奇方。药施用当反如掌，危者能生有主张，五日六日见痘疮，头脸肢体灰白光。邵公至嘱再至嘱，急用良剂保安康，此痘气血相和助，健脾行气正相当。八日九日见痘疮，阴阳唇口痘红藏，肝肺二经痘淡白，心窝稀少四肢均。三日见标真可羡，十一起顶十二藏。
　　又诀痘之热证，汤水饮多，申日必泄，亥日寒战，切牙恶证，死期辰午。申日多归乙亥。丁丑之期，己卯或灵。辛巳常验，甲申极准，仙数难逃。证值吉凶，从诀可断。
　　且如凶现，堪断几朝。用意推详，再加且力。究其精奥，仅可称神。谨密仙机，幸毋乱泄。
　　
　　
　　卷三十一　痘疹部（上）邵公定痘有可治不可治诀
　　痘殃一证难言也，有发热而死者，有未发热不知痘证而死者；有发热三朝，并不起发，不分颗粒枯黑，痧夹痘，痘夹麻而死者；有五朝忽然浆陷，肌肤忽瘦而死者；有七朝大小便不通，眼开气泄死者；有十二朝忽死者；有一月后死者。种种不一，此言其已知出痘之险恶者。更有一种肠痛、腰疼数日，并不发热，并无报痘，忽喊数声死者，又何能知其为痘之险恶耶！先惊后痘吉，一片腊黄吉，唇内有水者吉。大便出蛔无妨，黑陷有脓无妨，抓破出血无妨，痘后声哑无妨。初出紫血有法治，稠密顶陷有法治，略有紫泡有法治，（如紫黑色者不治。）鼻出蛔虫有法治，饮食堆喉有法治，灰白色有法治，渴泻不止有法治，寒战切牙有法治，（初起寒战不治，十四朝寒战可治，初起切牙不治，七八朝切牙可治。）疤疮口臭俱有法治，手摸碍手者有法治，手摸嫩者有法治，手热不退有法治，鼻血不止有法治，（犀角地黄汤主之。）泄不止者有法治，吐泻者有法治，遍身痛者有法治，（如八九日作痛者，乃气血过盛，宜凉膈散。）语言不正有法治，二便不通有法治，打呃者有法治，舌上白者有法治，唇干者有法治，黑顶陷者有法治，初热闷乱者有法治，唇裂者有法治，初痘起惊者有法治，痒塌抓破血水有法治，白顶陷者有法治，满口齿落者有法治，口鼻出血有法治，遍身臭脓有法治，牙关闭者有法治，暴躁不定者有法治，面部不起有法治，阴毒陷阳有法治，阳毒陷阴有法治，收后黑粪有法治，收后切牙不止有法治，铜锣顶者有法治，室女行经有法治，孕妇胎下有法治，十指冷者有法治。（用煮鸡法。）初起气急无妨，（八九日气急者凶。）初起咳嗽无妨，（八九日咳嗽者凶。）吐蛔一条无妨，（若吐蛔两条者死，如发热三日见标吐蛔者，乃肾中真病不治之证。）十四朝腰痛无妨，（初起腰痛者凶。）初起目闭无妨，（十四朝目闭者死。）痘七八日口渴无妨，（乃气血不足，四物汤治之。）初起声哑无妨，（先凶后吉。）牙痛无妨，大便出血无妨，（黄连解毒汤主之。）口吐鲜血无妨，（吐赤血者不治。）口吐黄水无妨，（平胃散主之。）肚痛无妨。（平胃散主之。）脓涕者不好，手摇者不治，眼中出血不治，耳中出血不治，未出声哑不治，一出气急不治，一出青斑不治，一出如珍珠不治，满头连肉红不治，面脸痘不肿不治，痱子形无缝不治，腰痛不止不治，打嚏不止不治，先痘后惊不治，出如蚕种不治，咳嗽声哑不治，腹胀闷乱不治，哭泣无声不治，二便漏下见肠不治，疮嫩易破不治，挑破紫黑血不治，舌卷囊缩不治，痒塌不止不治，遍身成堆不治，皮肉红肿不治，眼无神色不治，白薄大泡不治，白无色者不治，（如白色大小不等者不治。）遍身作痒不治，狂闷者不治，身与四肢颤抖切牙口噤者不治，饮食吐者不治，舌上黑者不治，收后疤白不治，目闭无视不治，水珠不变色不治，遍身俱陷不治，口出活蛔虫不治，气血俱虚不治。
　　凡痘初出如麻子不碍手者，不到第三日反隐入，或变水泡，声哑挫喉，则七朝辰午二时死。凡痘出如黑痣者，九日死。凡痘不起，眼胞先肿者九日死。面先肿者十日死。凡痘两额角多抓破者，十日死。焦枯陷伏者，十四日死。
　　吐脓痰者无妨，（消痰饮治之。）吐臭脓痰肺痈不治，泄泻清粪无妨，（理中汤治之。）泄泻白粪乃系寒证可治。（理中汤治之。）天庭稠密如蚕种，似针苗之状，顶陷黑者不治。泄泻黑粪者不治。目疼者可治，手心疼者无妨，（益元散治之。）泄泻红粪者不治，十指疼者不治。
　　牙后作疼者可治，（茯苓汤治之，一服即止。）背心疼者可治。（宜羌退散治之。）曲天疼者不治，胸心疼者不治。舌尖红，五心有火可治。（麦冬散治之。）喉中疼者难治。（七八日喉中疼者可治，初起喉中疼者不治。）又诀毒厌中宫咽喉哑，呕吐切牙命难假，心烦躁闷喘难当 泻脓出血难主下。睡卧瞑瞑又不食，默默沉沉南柯差，痘若初出见青黑，除是回生真妙诀。半隐肌肤色不见，用药不对如刀剑，若有明医识诸证，千代儿孙富且显。一看咽喉时时哑，次看咽喉声转大，喘痰头上有汗珠，腹中饱闷气虚滑。医家若还见此证，六日南柯一梦倾，再变寒战终有恶，或重或轻心中热。黑陷动动如泄泻，黑血下流阴气绝，吐舌身摇颈动翻，面青紫黑命难存。口中气冷如何治，除是乘槎阆苑人。
　　痘出五日声哑者不治。痘未壮，遍身抓破，无气血者不治。旧有疮疡不愈者不治，痰壅盛气急者不治，未出神昏者不治，未出气促者不治，腹胀泻脓血者不治。一出全不起发，密如蚕种平片花塔者不治。收靥前后，内有红紫泡者不治。肌肤黧黑如秕，破者不治。浆水米粒不入口者不治。一出晦暗焦黑者不治，眼内黑米起者不治，浮油混眼者不治。
　　（除此之外，纵有杂证，及痘虽稠密，略有润泽，学问精明，眼力又到，胸中诚确，所见不错，病家不惑，彼此俱是诚心加意调治，必可保全十之六七。）又诀初出顶陷莲肉红，挨过九日一场空，又无血点带红紫，斑证死在六日中。发斑黑者在朝夕，斑青顷刻去匆匆，无脓痒塌十二日，不要疼痛及挺胸。报痘如痱似鸡皮，舌卷囊缩命必亡，刺胞刺出黑血者，饮食呛喉诸证凶。难疗面肿疮不肿，青色黑陷及无脓，二便流水下腹垢，更有吐泻及蛔虫。头温足冷好饮水，痘先惊后药难攻，气促泄泻渴不止，若无浆者命难供。失音声哑叫与哭，痘色纵好也难终，但凡气急亦难治，如灌脓时忽伤风。见此宜服参苏饮，余证推详须用功。
　　天庭痘成串不起，此乃气血俱虚，须补气血为主。不然，后必空仓痒塌，虚白作泻，寒战而死。妇女出痘，经水不止者凶，堕胎血者凶，不堕胎而血不止者凶。收靥时颤摇不止者，皆身弱之故。（另有治法。）靥后目睛无神，慢惊，头面青色者不治。收靥时喉痛不止者凶。凡痘腰下现红点，而腰上不现出者不治。医家斜视痘儿之脸，形如橘皮，不分肉地者死。（此即不分颗粒，肉肿疮不肿也。）喜泰顺曰：初出红点带红紫，发斑之证五日死。初出满项连肉红，七八九日气绝耳，斑如锦纹六日终。斑青顷刻入阴中，痘出如痱无缝者，摸不碍手勿治也。若如汤泡及火烧，十日痒塌死难饶。痘出腰腹痛不已，烦躁紫黑口臭死。头面一片如胭脂，六日后死何必疑。肉面肿浮疮不肿，胸高耳突不治重。痘白面光根不红，久后抓破死无脓，无脓痒塌十二期，有脓血者不死矣。如麻无缝痘不好，声哑气急命皆危。
　　二证贯脓痘色光，乃伤风寒参苏当。若是哭泣咳嗽哑，痘色光明也不妨。痘色不好声音哑，断他必死无或假，舌卷囊缩目无神，饮食滞喉必难存。紫泡刺破出黑血，便中肠垢不治论。吐泻若还甚不止，蛔虫出者死难闻。已未出痘声音变，先痘后惊活不宁。三日痘窠全不起，红肿如瓜君莫治。
　　顶陷有眼似针穿，紫黑色者死决然。贯脓干枯无血水，此名空仓痘乃笃。泄泻不止二便血，乳食不化痘烂死。贯时二便全不通，目闭口哑证亦凶。腹中胀满肌肉黑，若还医治必无功。当靥痒塌无脓血，皮如血壳肝即绝。寒战切牙痘后惊，靥若竹衣便脓血，此皆死证不须医，纵遇神仙难作力。
　　
　　
　　卷三十一　痘疹部（上）邵公痘科始终要诀
