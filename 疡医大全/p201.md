<!-- { "loadSidebar": true } -->
　　邵公曰：自初发热，便知吉凶，重则痘密，轻则痘稀，日半出齐，灵丹莫疗，缓延三日，续敷可生。初出之苗，根润顶尖，必易起壮；头焦脚滞，终难行浆。肉里藏隐红斑，再察天离苗势，此位粗肥有润，用药退转为轻。大抵微热三天，身凉见标，斯为上吉；若日半两日，带热见点，此是至凶。初热为始至，六日满方齐，若二三四五日内见苗，热未退者，悉用退火解毒，直待分地清白；七日之后方可补托助浆。九日之期，顺者饱满充实，逆者粘肉干枯，险者离巽起窠。无浆脚润，十日渐长，十二三日头面俱满于中，或有变证，用药调治，可保无虞。痘若起胀行浆，再看舌、喉、背、耳。舌如黑者必死，背无浆者定亡，耳上干枯必败，喉间堆锁定伤。脓若稠坚，靥自浓实；浆嫌清少， 必黑焦。脚润浆坚，何患诸变；气亏血欠，立恐灾殃。八日之前，食少无害，十日已后，少食宜防。出际通红莫嫌，壮期泄水可恶。声清为喜，声哑难扶。假如切牙，当辨寒热。如逢战栗，验浆有无。热战切牙，托热凉散；寒战噤齿，补带温攻。凶逆详察其两端，治止主持于一定。有能知此者，则不患名节之不彰，财利之不广也。
　　又曰：观其耳便知痘出证轻证重，聆其声则知何部痘密痘稀。惟见疮善识心思，观面知身上灾殃。又如身热唇焦，便知作渴；痘苗红紫，必发狂言。痘若稀疏，先须头痛；形如蚕种，初主腰痛。面带白黄，曾经吐泻；身如灾火，必定尿黄。蛇蜕一般，因热日半；一齐涌出；茱萸一样。连烧二日，陆续敷阳。痘若润泽稀疏，定热三日身凉见点；苗若干枯略密，未满三日带热敷疮。头面痘红，肚胁上必生斑点；颧腮痘陷，腰背间多有陷塘。白色浆清，再出一层小痘；疮平顶陷，中有几个贼疮。浆不满充，犹恐唇舌龈疳落齿； 如易落，切防肢节痈毒流脓。靥后眼封，毒入肝经。生臀收期复胀，邪留肠胃二经。此乃秘诀，发之必中；宗吾法者，超乎俗类。
　　
　　
　　卷三十一　痘疹部（上）验初发热时吉凶断诀
　　发热自寅卯时起者，是肝经痘也。主痘红润带绿，头面六分，背上五分，手上四分，脚上三分，肚上一分半，轻之证。发热起于巳午时者，心经痘也。主痘脚红顶尖，面上四分，背上三分，手足上各二分，肚上半分，为上吉。发热起于辰戌丑未时者，脾经痘也。面上不过数粒，尖圆饱满黄润，背上只有十多粒，手足各有七八粒，肚上心窝全无，此极妙者也。发热起于申酉时者，肺经痘也。主痘灰白色，面上八九分，背上七八分，手足七分，肚上三分，险中逆也。发热起于亥子时者，肾经痘也。
　　主痘黑陷，面上十分，背上九分，手足八分，肚上四分，逆也。发热半朝见点，必然先放雷逆，就如蚕种相连，头面四肢俱密，胸肚地略疏通。痘子不能发出，唇翻面肿毒攻，又逢口舌屎血，神仙妙药无功。发热一朝见点，必然先放雨宫，痘色头焦脚赤，肚胁斑块血红。先必腰疼肚痛，狂言烦躁交攻，自然生痰作喘，挫喉声哑将终。学人宗吾治法，保全婴寿无穷。发热朝半见点，犹嫌先见风宫，五粒梅花之样，手背品字相同。脚上连三串四，心胸七八成丛，腰间毒疔二七，阴囊黑色无脓。勿以此为顺证，莫断此证全凶，再费精神饮食，随机用药成功。发热两朝见点，必然云部现踪，头面七分之数，手足五分之脓。背上四分之象，胸肚二分之功，所喜尖圆润活，犹嫌枯黑暗红。二朝半来见点，定然发电便逆，见标身头壮热，和中安表助功。痘出自然润活，面部稀少地空，必要调元固里，以防变坏于中。
　　凡小儿发热呵欠，鼻流清涕，咳嗽痰涎，脸红唇赤，睡中惊撮，目涩鼻尖红，手足尖冷，耳后有红筋现者，是真出痘也。凡心脾两脏并出者，主顶带紫黑色，根窠红，半轻半重之证，放心勿虑。凡肺肝肾三脏并出者，主顶带黑，根窠白，乃凶极之兆，不治之证。凡痘半日出，热不退，主紫黑，谵语如见鬼神，此宜下生津，谵语者承气汤治之。如不急治，则三五日子时必死。凡痘二日未退热见标者，略有紫红色，则宜前药宣之；或不紫红，宜十解散去其内毒，后加四物汤为主治之。如不服药，则五七日午时必死。凡痘日半未退热就见标，形如蚕种，隐在肌肤之内，须要托出，如托不出，七日九日辰卯时死。凡痘一日半未退热见标者，如大红色宜宣之，不可乱用下药，如若不治，则九日、十二日午时死。凡痘三日未退热见标者，紫黑焦陷者，须用五味十解散治之，或用芩连、紫草之类，如若不治，十三日切牙寒战而死。凡痘三日以前出者是实热，或承气汤、十解散，或柴葛汤亦可。凡痘三日以后见标者，大抵俱虚，而实者少也，须要看痘下药，或带灰白，或红点稠密者，宜宣可也。凡痘一见，须分表里虚实，不可妄以下药治之，如紫红干枯，饮水如蜜，饮茶不止，浑身热不退者，急以清凉解毒之剂；如治之不退，则成陷伏倒塌不治。如身微热，痘色淡白，小便清利，口气又冷，宜投大补汤一贴，若痘均作二三次出则吉。凡痘一热一齐出，稠密内中无黑陷，或天庭一片如云，两脸略分明，一日灌起，服药见效，不咳嗽，放心治之。若有黑陷焦枯及不退热不滋润者不治。
　　第一看口唇舌尖。第二看痘粒圆活红润，地步分明，虽多有吉。第三看心窝额上稀，乃是吉证。第四看痘无陷，顶白如蜡色，外黄润如油色吉。第五看痘出来，顶不焦不紫者吉。
　　
　　
　　卷三十一　痘疹部（上）碎金赋
　　（田万密斋。此乃痘证之快捷方式，初学宜熟读。）痘本胎毒，俗曰天疮，虽厉气之传染，实杀机之显彰。变迁莫测，酷恶难当。肌肉溃脱兮，若蛇蜕皮龙蜕骨；精神困顿兮，如蚓在灰 在汤。疮有疏密兮，疏者轻而密者重；毒有微甚兮，微则祥而甚则殃。笑彼拘于日数者，未达迟速之变；悲夫惑于鬼神者，不求医药之良。
　　乾坤妙合，震巽分张。受气于父兮，得阳精而凝结；成形于母兮，赖阴血以培养。
　　民多嗜欲，气匪淳庞，淫火炽于衽席，食秽蓄于膏粱。精血禀其毒瓦斯兮甚于射罔，形体负其杀气兮险于锋芒。或谓去其口血兮，不过脱空之语；或谓解其胎毒兮，未见抵圣之方。
　　五运统于南北兮，有大有少；六气分于主客兮，曰阴曰阳。变化各正，胜复靡常。得其序而气治兮，国无 疠；失其序而气乱兮，民有疹疡。应至而不至兮其气徐，贵迎之以夺其势；未应至而至者其气暴，姑持之以避其强。不知此而妄作兮，违时者败；能审此而慎动兮，顺天者昌。
　　春令温和而升生，夏令暑热而浮长，秋令清凉而降收，冬令寒冽而沉藏，是得四时之正，不为万物之伤。冬反燠暖兮勾萌早发，春反栗烈兮蛰虫且藏，夏反清肃兮凉风袭肉，秋反蒸溽兮暑汗沾裳。若此逆气兮，染之者即成疫疠；又有虚风兮，中之者必致夭伤。
　　受父母之秽毒兮，隐于黝僻；触天地之疠气兮，发其伏藏。自内而出兮，布于四体；自外而散兮，根于五脏。肝主泪而为水泡，肺主涕而作脓囊，心则斑而且赤，脾则疹而又黄，肾乃封藏之本，变则黑陷之象。可喜者苗而秀，秀而实，如鸟之脱距；所恶者枯而陷，陷而伏，如虎之负岗。
　　东赤南白，西黄北黑，各分布而有定；春生夏长，秋收冬藏，自流行而无疆。初出血点兮红鲜，得生之气；次化水液兮白莹，渐长之状。脓成而色黄兮，欲收之候；痂结而色黑兮，已藏之象。谓肾无证者，似去冬不能成岁；谓黑为逆者，如废北何以调阳。
　　方其发生兮，春夏为顺而秋冬非吉；及其收敛兮，秋冬为顺而春夏不藏。应发生而反收敛者，谓之陷伏；应收敛而反发生者，谓之澜洋。顺者不必治兮，待其平复；逆者不可治兮，避其怨谤。若逢险证，必在奇方。治不乖兮，险变顺而春回幽谷；药不对病兮，险变逆而火烈昆岗。
　　病似顺而反逆兮，认之要惯；病似逆而反顺兮，察之贵详。似粟堆聚坚硬兮，孰若磊落而稠密；如丹艳赤娇嫩兮，不如淡白而老苍。初出现而函水，乍起发而戴浆。
　　脓主成而干黑，囊未满而萎黄。早发先萎兮，如园林之花蕊；暴长遽消兮，似沟涧之潦潢。是谓夺命之证，休夸折肱之良。
　　轻或变重兮，误服药而或犯禁忌；重或变轻兮，得遇医而且善调养。蚊迹蚤斑兮，不旋踵而告变；蛇皮蚕壳兮，惟束手以待亡。夹 夹疹兮， 疹消而足喜；顶平顶陷兮，平陷起而莫惶。切戒临病挥霍，最宜用药审详。病有标本兮，视急缓以立不法；药有补泻兮，因虚实而立方。
　　噫嘻兮医无定法，迷乱者药无定方。大率贱攻而贵补，故多喜温而恶凉。设若病遇虚寒兮，温补有效；假如证属实热兮，辛香敢尝。辛热下咽，阳之盛者必困；苦寒入胃，阴之盛者乃戕。戒汗下于首尾兮，恶攻之说；补脾土以制肾水兮，喜补之常。不识补者之短，奚论攻者之长。
　　形尖圆而光壮兮，气之充拓；色鲜明而润泽兮，血之涵养。可以勿药，是谓无恙。灰白平陷兮，气血虚而补之以温；红艳 肿兮，气血热而泻之以凉。气至而血不足兮，虽起发而根窠不肥；血至而气不足兮，虽明润而郛郭不长。泥章句以举一隅者，守株安可得兔；驰辨说而执两端者，多岐必然亡羊。脾为水谷之本，固不可以不补；肾为津液之源，尤不可以不将。土虽为水之防，水不能制火之亢。肾主骨髓兮，倒陷入于骨髓者莫救；肾司闭藏兮，变黑至于闭藏者可防。是皆归肾之害，岂可谓肾之强。毒之燔灼兮肾水且涸，营气败坏兮脾土亦伤。故补脾不如救肾，而养阴所以济阳。
　　炅则气血淖泽而不敛，寒则气血凝涩而不彰。气血失养，痘疹受伤。或受于热兮，为烦躁为赤为痛；或受于寒兮，为振 为白为痒。顺时令之寒暄，禁人畜之来往。勿动溷厕之臭，勿烧兰麝之香，恐乘虚而易入，反助毒以为殃。痘虽吉而犯多凶，屡经怪变；证虽恶而调治善，终见安康。
　　若夫疮疹之热，相似内外之伤。邪火 赫兮，玉石俱焚；真水静顺兮，波浪不扬。喷嚏咳嗽兮，肺金流烁；项急顿闷兮，肝木被创。呵欠惊悸兮，心虽君主而不宁；吐泻昏睡兮，脾则仓廪而不藏。各脏各证，惟肾无象，不受秽毒之火，独见耳 之凉。
　　热微兮毒少，热甚兮火旺。大热安静兮，毒随热出而无虑；小热烦躁兮，毒与热伏而可防。凶灾莫测兮，又热又渴；轻疏可许兮，乍热乍凉。吐泻勿止兮，使毒得越而无遏；惊悸不定兮，恐毒深入而反藏。血妄泄于空窍兮，死期速于弹指；语妄涉于鬼神兮，变候易于反掌。
