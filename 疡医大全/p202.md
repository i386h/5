<!-- { "loadSidebar": true } -->
　　形证定其疏密，部位决其存亡。如痘纷布兮，且颗粒而其疏已定；如麻堆聚兮，更模糊而其密堪伤。挨颊绕口兮，庚戊阳明之位；颧间额上兮，王丙太阳之乡。头为元首之尊，最怕蒙头；项乃关津之要，偏嫌项锁。鼻准初出兮，淫毒犯于天根；耳叶先现兮，邪火侵乎玉堂。
　　渐次出兮吉兆，齐涌出兮凶状。痘将出而热减兮，药勿妄服；痘正出而热剧兮，医宜早防。解其火毒兮，恐郁遏而干枯；养其气血兮，欲流行而舒畅。远寒热之犯兮，损之益之而必欲和平；助春夏之令兮，达之发之而必使长旺。治其未乱兮，彻桑土于迨雨；知其必渐兮，戒坚冰于履霜。
　　出欲尽而不留，发欲透而齐长。苗渐成窠兮，气之所煦；血渐化水兮，血之所养。疏而毒少兮，头面不肿而休怕；密而毒多兮，气血不充而莫慌。时日既足兮，自翘翘而杂起；表里无邪兮，勿汲汲以作汤。此谓良将用兵，善攻不如善守，又曰上农治田，勿助生于勿忘。
　　咽喉忽痛兮，勿违时而早治；头面预肿兮，但引日以必亡。小便欲清兮，大便却欲其坚实；淡味可食兮，浓味不可以啖尝。茹淡者胃气不损，养浓者火邪益亢。或见黑黯兮，点之速以胭脂；或遇干枯兮，浴之贵以水杨。瘙痒忽生兮，取茵陈以熏燎；爬搔不宁兮，虽卢扁而彷徨。
　　痘长满水，毒化成浆。爱其稠脓兮，恶其清淡；取其满足兮，舍其虚洋。欲知透与不透兮，于手足而细察；欲知足与不足兮，于辅颊以端详。设四末之未透，取脾胃而服药；如一方之未足，视经络以求方。譬如为山兮，勿功亏于篑土；又如执热兮，宁濯先于探汤。
　　面颊最嫌破顶，肩背尤怕焦囊。肿忽消兮，气脱；语忽妄兮，神亡。食谷则呕兮，胃烂；饮水则呛兮，咽伤。切牙兮，肝火炽而肾败；寒战兮，阳气弱而阴强。脓反干兮，倒陷；脓不成兮，伏藏。叫哭不止兮，毒攻肠胃；闷乱不宁兮，火烈膏肓。
　　仓廪不藏兮，魂魄归于溟漠；水泉不止兮，姻亲泣于北邙。
　　脓血已化，收靥相当。兆自唇吻兮，浆吐结如珠粒；断自人中兮，部分默以意量。
　　令行秋冬兮，根据先后而不乱；气应阴阳兮，循上下而有常。颧上乎轻兮，虑乎倒靥；颧间先收兮，谓之不祥。痂不着而壅肿兮，由荣血之淖溢；疮尽裂而皱揭兮，此卫气之残伤。
　　当靥不靥，当藏不藏。便秘不通兮，里气热而凉导；便溏不实兮，中气虚而温养。
　　热伤皮毛兮，怪肺金不收余气；湿伤肌肉兮，责脾土不燥残浆。头疮堆脓不平兮，孤阳似鳏而不生；足疮包水不干兮，纯阴如寡而不长。饮食减少兮，迤逦引日而毙；烦躁增剧兮，倏忽绝命而亡。
　　若问痂皮之不脱，其间病气之相妨。痘若败坏兮，补空痘勿疑番次；疮如溃烂兮，成溃脓莫靥脓浆。遍身浸淫兮，粘被席而最苦；正面肿灌兮，息腥臭而再妨。利多水液兮，此畜水之病也，水去尽而自止；便多脓血兮，此倒靥之证也，脓去尽而可祥。
　　瘢痕凹凸兮，陷者虚而突者实；皮痂嫩薄兮，里则困而外则疡。
　　邪气尽而正复，痂皮脱而身康，苟幼躯之多病，即余毒之有藏。出或未尽兮，无空痘须防卒暴；发或未透兮，无溃脓必发疽疡。不及期兮早收，毒火陷而可怕；或过期兮不靥，邪气留而堪怅。身热审其虚羸，咽哑观乎呕呛。勿洒淅而肌热兮，知风寒之外感；暴吐泻而腹痛兮，必饮食之内伤。
　　病有苦而眩运兮，凶多吉少之占；身无邪而昏瞀兮，否去泰来之象。声音不出兮，求诸肺肾之经；斑疹复现兮，责其心脾之藏。疳蚀出血者难治，洞泄完谷者莫医。勿谓痘收而纵弛，勿谓毒去而迨遑。正气浸长而未复，邪气方消而未央。特犯禁忌兮今即生变，恣食肥甘兮后必有殃。
　　疥癞腐溃兮，一面 瘢而似鬼。痈疽流注兮，四肢残废而如 。目肿亦痛兮，冷痘入而成翳；齿黑烂兮，热毒浸而溃床。虽曰余毒之为害，抑皆定数之莫防。形容顿改兮令人骇愕，调治悔迟兮空自惆怅。谓人不能胜天兮，何以立乎医药；谓医不如用巫兮，安能格乎穷苍。
　　但逢出痘之岁，多求解毒之方。重者必轻兮，轻者不出；凶者变吉兮，吉者何妨。其方则有，其效未常，与其先事而轻妄，孰若卧时以精详。审岁气之灾祥兮，必解其郁；视形气之勇怯兮，各平其脏。欲避疠气传染兮，必先择地之善；欲仗药力调护兮，尤要识医之良。
　　惺惺参苏乃发散之妙剂，（惺惺散、参苏散。）人参通圣诚疫疠之奇方。（人参败毒散、防风通圣散。）热而惊悸兮，导赤泻青兮用；（导赤散、泻青丸。）热而焦渴兮，柴胡葛根作汤。（小柴胡汤，升麻葛根汤。）自利兮黄芩，（黄芩芍药汤）不便兮清凉。（四顺清凉饮。）腹痛毒攻兮，匀气散再加枳实；腰痛病剧兮，败毒散更入木香。调元可补兮，表里实者勿饮；（调元饮。）承气可攻兮，脾胃弱者莫尝。（小承气汤。）养正兮黄 、人参、甘草，解毒兮连翘、山豆、牛蒡。咽喉苦痛兮，甘橘汤中加大力；斑疹夹出兮，防风散内去硝黄。（防风通圣散。）小便赤涩兮，连翘、导赤；（连翘饮，导赤汤。）大便滑泄兮，豆蔻、木香。（豆蔻丸，木香散。）疮若干枯兮，四物合乎凉膈，（四物汤，东垣凉膈散。）痘如黑陷兮，夺命助以水杨。（夺命丹，水杨浴法。）赤艳 肿兮，解毒入生黄归芍；（黄连解毒汤。）灰白平塌兮，异功用桂枝、 防。
　　（异功散。）气虚而毒盛者，无价、四君、枳实；（无价散，四君子汤。）血虚而毒盛者，无价、四物、牛蒡。（四物汤。）气血两虚兮，十全无价；（十全大补汤。）便溺俱阻兮，八正、三黄。（八正散，三黄丸。）再用胆泻之法，以泻毒瓦斯之藏。黑陷审其虚实，虚者大补而实者凉膈；（十全大补汤，河间凉膈散。）痒塌分其急缓，急者异功而缓者调阳。（陈氏异功散，调阳即谓元汤。）昏闷谵妄兮，龙脑膏孰知其妙；虚烦迷乱兮，抱龙丸莫及其良。
　　满面燥痛兮，百花调水；（百花膏。）遍身溃烂兮，败草铺床。（败草散。）蝉蜕去目中之肤翳，（蝉蜕散。）苦参治身上之淫疮。（苦参丸。）虚热多汗兮，调元汤引用浮麦；食积常痛兮，脾积丸饮以原汤。饥不喜飧兮，异功宜久；（钱氏异功散。）渴欲饮水兮，白术可常。（白术散。）败毒、通圣，允矣冲阵之先锋；（人参败毒散、防风通圣散。）调元、异功，信乎殿后之大员。（调元汤，钱氏异功散。）大抵医要识证，药不执方。专行温补者，则宗乎文宗；喜用凉泻者，则师乎仲阳。不解其书兮，似瞽冥行于溪径；不察其神兮，如矮仰望于宫墙。叹吾年之耋兮，欲深造而力不足；惧斯道之晦兮，特发明而言不章。呕尽心肺兮，非欲立异；劳费颊舌兮，岂敢恃长。幸取正于具眼，徒见笑于大方。
　　
　　
　　卷三十二痘疹部（中）
　　自痘疹发热报痘，起胀灌浆，结靥诸证秘法，皆汇于此部中，以便检阅参治。
　　
　　
　　卷三十二　痘疹部（中）论发热三朝生死诀
　　聂九吾曰：发热之初，若身热和缓，或热或退，神清气爽，饮食如常，则不必用药发汗，但或戒晕禁风调护而已。盖痘有顺而不必治者，不轻治，即所以调治之也。
　　其或憎寒壮热，头痛发热，头痛咳嗽，鼻流清涕者，多因于外感，不可不发散也，当视儿强弱而用药发汗。儿体气素壮实者，加味升麻葛根汤汗之；（白葛根、升麻、赤芍、甘草、桔梗、防风、苏叶、小川芎、山楂净肉、牛蒡子煎服，此方即是伤感而非痘疹服之发汗，亦无妨。）体气素怯弱者，用加味参苏饮汗之。（人参、苏叶、桔梗、前胡、小川芎、山楂肉、粉葛、陈皮、制半夏、牛蒡子，甘草煎服。）然皆不可出汗太多，恐发虚其表后，难起胀灌浆也。既经发汗而身热渐缓，儿颇安静者，其痘出必稀少，此为顺候，且勿服药以待之。亦有发热和缓后痘多者，血气虚也。
　　发汗之后，或身热不退而烦躁者，且勿峻攻。故少待之，其或烦闷躁渴而妄语者，用败毒和中散清之。（连翘、陈枳壳、防风、升麻、前胡、小川芎、麦门冬、桔梗、蝉蜕、牛蒡子、荆芥、木通、甘草、紫草茸、酒炒黄连。大便秘涩者加酒炒大黄一钱二分微利之，不秘者勿加入，服此觉烦闷少解，即止勿服，听其痘出外则中自安也。）或有腹痛、腰痛而烦闷者，此其毒瓦斯诚重，然只当用败毒和中散主之。大便秘则加酒炒大黄微利之，听其痘毒出外，则内痛自止。
　　然后看其痘，或稠密，或红紫带黑，又议解毒可也。切不可纯用寒凉，以阻遏其毒出之势，立致内攻告变。（凉药要制过，则性纯而有效。）世人不知此理，多纯用寒凉解毒，或用硝黄峻下，因而速毙而卒不悟者多矣。
