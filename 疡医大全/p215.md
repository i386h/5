<!-- { "loadSidebar": true } -->
　　（岐天师）人参（二钱） 金银花（五钱） 甘草（一钱） 元参（三钱）水二碗煎三分，与小儿服之。一剂即消大半，二剂痊愈。付符一道，焚在药中煎汁，神效。凡服药不效，焚符于药中，煎药与小儿饮之，十人十生。
　　符式咒曰：小儿有病，病魔作祟，吾今施符，治无不愈，吾奉天师岐真君律令敕。书符前念咒一遍，书毕又念咒一遍，焚于药内又念咒一遍，此秘诀也。
　　岁久不愈神方（岐天师）黄 （二两） 生甘草（二钱） 白芥子（三钱） 柴胡 肉桂（各五分） 人参 白术 当归金银花（各一两） 薏苡仁（三两）先将薏苡仁用水四碗煎汁二碗，再煎前药半碗，饥服一剂。后用黄 、薏苡仁、金银花各一两，白术、当归各五钱，生甘草、白芥子各二钱，陈皮三钱，水三碗煎半碗，四剂痊愈。其服药之时，更须用药洗之。金银花一两，甘草三钱，生葱三根，水二碗，煎洗之。
　　痘毒溃烂不愈 干百合为细末掺之，数次即愈。
　　痘毒 鹅肉蒸熟淡吃，其毒自消。
　　消痘毒 瑞香花叶同冰糖捣敷，中留一孔，透气自消。
　　消痘毒 糯稻草烧灰入筲箕内，以滚水淋三遍，取稻草浸灰敷之，自消。
　　消痘毒（张 如《屡验方》）。大蚌一个只取肉，用黄土四围封固，火煨至红，只取蚌肉存性研末，油调敷，立消。
　　豆痈溃烂不愈 剥泥蛤 皮粘贴，即愈。
　　痘毒（钱青抡。）新瓦磨光洗净，置羯羊粪于瓦上，上下以瓦覆之，文武炙燥，烟尽存性，取出为末，麻油调敷神效。
　　痘后余毒（《丹方全集》）人参 白茯苓 犀角 金银花（各三钱） 甘草（一钱五分） 羚羊角（一钱） 珍珠（八分研）上为末，蜜丸。每日服一钱，白汤下。日日服，神效。
　　
　　解毒护童膏
　　（《阴 文注证》）。金银花一斤，用水入铜器内，煎至渣无苦味为度，粉甘草四两，用水煎至无甜味为度，去渣，二汁和匀，用文武火慢煎，约十碗至三四碗，入米白糖收成膏，埋土内一日，出火气。每早以百沸汤冲一盅与小儿吃，一切痘疮不生，并可稀痘。若初出痘后，煎服此膏，则遗毒皆尽，胜多吃胡桃也。
　　痘毒久不收功奇方（汤聘三。）干百合（三钱） 血竭（二钱） 冰片（一分）共研极细末干掺，即收功矣。
　　移痘毒、大毒法 凡毒发虚怯处，骨节关键处，出头便难敛口，可取池塘绿苔敷在肿上，留一空处，或上或下，即移毒于所空之处出头。（池塘绿苔，夏月浮在水面上，冬月在水底泥上取。）痘毒已溃 早稻草根连土烘燥，研极细掺之。
　　痘毒初起（张太和）。苦丁草、伏龙肝同蜜调敷。
　　痘后余毒。
　　生绿豆末 赤小豆末 白蜜（各五钱） 猪油（三钱）用马齿苋汁一碗，同药净锅内熬成膏涂之。
　　消痘毒 漱净口，将柿饼细嚼敷四围，即消。
　　痘毒久不收口 多年头油罐子放火上 红，冷定乳细末，搓上即愈。
　　消痘毒 热黄牛屎加蚯蚓捣敷，即消。
　　痘毒久不收功有多骨者 红升丹同人中白（ ）各等分，研细，搓上膏盖，多骨自出，收功。
　　痘毒久不收功 鲜马齿苋生捣烂取汁服之，以渣敷痘毒上，肿自消，脓自干，口自敛。
　　
　　
　　卷三十三　痘疹部（下）痘疳门主论
　　痘疳，乃痘后余毒未尽，正气已亏，邪走空窍，是以口、鼻、眼、耳、前阴、后阴皆可成疳。治当败毒调元。
　　
　　
　　卷三十三　痘疹部（下）痘疳门主方
　　验方牛粪尖（烧灰存性） 雄黄（各等分）每钱加冰片二分，乳细搓患处，立愈。
　　
　　
　　卷三十三　痘疹部（下）痘风疮门主论
　　陈实功曰：痘风疮，是痧痘后毒发未尽，留热肌肤，后被外风侵入，其患先从细疮作痒，次渐沿开，成片脂水，生痂搔之无度，宜用麦饯散擦之。（《正宗。》）
　　
　　卷三十三　痘疹部（下）痘风疮门主方
　　
　　麦饯散
　　 小儿痘风作痒，叠叠成片，甚则顽麻不知痛痒。
　　小麦一升炒枯黄色，乘热入钵内，和硫黄四两，白砒一两，研细待冷取起，加烟胶半斤，川椒三两，生明矾、枯矾各二两，共研细末。临用葱汤洗净，以麻油调搓，油纸盖扎三日一换，三次即愈。并治白秃神效。
　　
　　
　　卷三十三　痘疹部（下）痘痒门主论
　　申斗垣曰：痘出五七日后痒极，动手抓破，急用仙鹤翎在痘上扫一二次即止痒，就不抓。此神验秘方也。（启玄）
　　
　　卷三十三　痘疹部（下）痘后瘢迹不退门主论
　　申斗垣曰：痘已愈，毒未全解，痂虽落尽，止有瘢痕尚在，或黑或凸或凹，或成疮者，用真白蜜一两涂之，其瘢自消。（《启玄》）胡公弼曰：羊骨髓入轻粉研匀涂之，灭瘢。（《青囊》）
　　
　　卷三十三　痘疹部（下）痘后疮水不干门主论
　　申斗垣曰：痘后疮水不干，在肢体名曰痘疳。用出过蛾的蚕茧不拘多少，每个入生明矾令满，炭火 研为末，掺之即干。（《启玄》）又曰：搔坏痘破烂者，用多年屋上腐草不拘多少，研极细，铺在席子上，令儿卧其上，自不粘痛，或掺之亦妙。
　　
　　
　　卷三十三　痘疹部（下）出痘后细疮如疥难愈论
　　申斗垣曰：夫痘回痂落，宜该清洁。或误食发物，或勤抱风前，致令复生细疮，似疥非疥，最难得愈。内宜用川蜂蜜一二两同水煎滚，时时呷之，外用怀孕母猪的粪晒干烧灰，不拘多少，加轻粉、滑石各五分，研细酒调匀，鹅翎扫搓即愈。（《启玄》）
　　
　　卷三十三　痘疹部（下）精炮制用药法
　　聂九吾曰：凡用寒凉药品，除阳证伤寒，热积痢证，及诸实热等证外，其余若用之降炎上之火，用之清血分之火，俱有寒因热用之义，须根据酒炒酒制之法，最为紧要。同一寒药也，根据法用之则取效，不根据法用之则为害。若痘疮中前后所用解毒诸寒药，皆因毒火燥血而用，入血分以凉血活血者，是以芩、连、栀、柏、花粉、大黄等味，必用酒拌湿炒燥；牛蒡子必炒香研碎，当归、生地、白芍、红花、紫草、牡丹皮、地骨皮之类，必以酒临时洗用，此要法也。而时医苟简粗率，每每不根据法炒制而生用寒凉，不惟无益，而反以致害者多矣。此其失非小，而人不知也。不惟病家莫知之，而医家亦竟不悟也。倘悟其失，岂可省此微劳，而贻此大害哉！予故表而出之，以训将来也。制之大概，有热者，甘草、黄 、白芍俱生用；虚寒者，甘草炙熟，黄 蜜炙，白芍酒炒。
　　
　　
　　卷三十三　痘疹部（下）痧疹门
　　（四方之方语不同，其实皆疹也，调治之法俱同，避忌之说无异。）京师内外名曰温疹。河南名曰 疮。山西、陕西名曰糠疮。山东名曰疹子。江南、浙江名痧疹。湖、广、江西名曰麻疹，又名艄子。福建、广东、广西、云南、贵州、四川俱名曰疹子。
　　
　　
　　卷三十三　痘疹部（下）痧疹门
　　疹属君火，气本少阴，传于其子兮，故为脾胃之证，乘于其妻兮，现乎皮毛之分，亦胎毒之所发，因疫疠而后成。咳嗽喷嚏兮，辛金炼于丁火，顿闷泣出兮，君主御乎将军。（将军，肝也。）迎而夺之兮，其锋易挫，随而击之兮，其锐难胜，如折勾萌兮，斧斤不用，苟待燎原兮，玉石俱焚。
　　其色如斑兮，摸之有迹，其形似痘兮，视之无津，朝出暮收兮，发之于阳，暮出朝收兮，发之于阴，变化莫测，出没靡定。大抵爱赤而恶黑，治者喜凉而忌温，赤如点朱兮，光明彰显之象，黑如洒墨兮，火郁曛昧之甚，制以酸凉兮，收炎光于丽泽，投以辛热兮，纵赫曦于重明。
　　败毒防风，开发斩关之将。（人参败毒散，防风通圣散。）解毒连翘，制伏降虏之兵。（黄连解毒汤，连翘饮。）如锦烂熳兮，服化斑而艳敛，（化斑汤。）似火熏蒸兮，饮凉膈而热清。（东垣凉膈散。）咽痛兮甘桔、牛蒡，止咳嗽更能润肺；（甘桔汤。）溺涩兮导赤、芍药，定惊悸又可凉心。（导赤散，一名火府汤。）便秘兮承气、胆导。（调元承气汤，胆导法。）便泄兮黄芩、猪苓。（黄芩芍药汤，猪苓汤。）大渴兮膈焦，置栝蒌于白虎，（白虎汤。）苦烦兮里热，加山栀于安神。（安神丸。）无伐天和兮，使阴阳之适调，勿犯胃气兮，虽攻补之不尽。
　　痘欲尽发而不留，疹欲尽出而无病，或邪气之郁遏兮，留而不去，或正气之损伤兮，困而未伸。毒归五脏，变有四证，毒归脾胃兮，泄泻不止而变痢；毒归心肝兮，烦热不退而发惊；咳嗽久而血出兮，毒归于肺；牙齿烂而疳蚀兮，毒归于肾。轻者从制以向善，平之有功，重者拒敌而肆恶，攻之不胜。
　　热不除者，调元汤加麦冬、知母，作搐兮兼以抱龙温惊；（琥珀抱龙丸，钱氏温惊丸。）咳不止者，阿胶散（小阿胶散。）加杏仁、枳实，带血兮专以补肺太平。（钱氏补肺阿胶散，《十药神书》太平丸。）注下兮异功猪苓、泽泻，（钱氏异功散。）虚滑者大作参苓，（参苓白术散。）滞下兮异攻当归、芍药，休息者少与真人。（真人养脏汤。）惟有牙疳之病，原呼走马之名，初息臭而腐肉，渐血出而穿龈，内服地黄丸制其火怪，（地黄丸。）外擦蚊蛤兮杀其 精，（蚊蛤散。）牙若脱落兮，崩砂之状可畏，声若哑嗄兮，狐惑之证难明。
　　应出不出兮发之，初惺惺，次通圣，夺命大发而有效；（惺惺散，防风通圣散，夺命丹。）应收不收兮解之，初葛根，次化 ，凉膈大解而最灵。（升麻葛根汤，化 汤，河间凉膈散。）色淡白兮为虚，四物去川芎加红花、桂枝；（四物汤。）色紫黑兮血热，化 去人参加元参烧粪。（化 汤。）夺命发 疹之圣，（夺命丹。）无价解疫疠之神。（无价散。）发不出而烦躁兮虞不能腊，黑不变而谵妄兮食不及新，热蒸蒸兮色赤，痢滴滴兮气惺。羸瘦骨肉之脱，螈神识之昏，喘急兮胸高耸，疳烂兮漏腮缺唇，休夸三世之妙手，难留一息之游魂。
　　岂不闻误服汤丸兮，不如勿药，又不见特犯禁忌兮，可以自省。爱吃咸酸兮，咳嗽连绵而不已，喜啖辛燥兮，火热燔灼而不宁，甘甜过而齿龋，生冷多而粪清。鸡乃生风之畜，鱼则动火之鳞，鸡鱼贪而乱食，风火并而启舋。邪反滋甚兮为 疹而不息，毒反深入兮值疫疠而再经，斯则疹之遗毒，亦若痘之余证。
