<!-- { "loadSidebar": true } -->
　　欲决内伤，须详外证。目常赤痛兮青童抱火，鼻常鼽衄兮素女卧薪。病牙齿以终身兮，玄武困于汤镬，发癫痫而连年兮，朱雀惊于烧林，溲数短涩兮乃州都之遭火，便溏垢蛊兮必仓廪之被焚。哮喘炎上之象，丹瘤赤瘭之形，唇舌多疮兮，门户残烟未熄，咽喉常肿兮，管龠余烬犹存。苟求其故兮，则一言之可尽，欲拔其本兮，岂一旦之能平，噫！此赋之作，效蛙之鸣，词虽鄙俚兮积如累石，法则疹秘兮故曰碎金。
　　
　　
　　卷三十三　痘疹部（下）痧疹门
　　痧疹形如沙痘，疹形如豆，皆象其形而名之也。痧痘俱胎毒，而痘出五脏，脏属阴，阴主闭藏，其毒深而难散；痧出六腑，腑属阳，阳主发散，其毒浅而易散。脏阴多虚寒，故痘可温补；腑阳多实热，故痧宜解散。然痧虽属腑，而其热毒之气上蒸于肺，肺主皮毛，实受其毒，是以发热之初，虽似伤寒，而肺家见证独多，咳嗽喷嚏，鼻流清涕，眼胞肿，眼泪汪溢，面肿腮赤是也。身体微汗潮润，则出最轻；若气喘鼻干作呕惊狂者最重。初见如疥如米尖；再后成片红色者轻，紫色者险，黑色者逆。不可视为泛常，不可用药失序，又不可过为攻表。攻表太过则胃气受伤，毒瓦斯不能达，反令停毒攻肺，务宜辨寒热虚实，察浅深而治之。治之之法，惟在宣发其毒，以尽出之于外。虽红肿之甚，状如漆疮，亦不足虑，以其既发于外，即可免内攻，不若痘家之必顾其收结也。此证若调治得法，十可十全，而调治失宜，则杀人亦如反掌。大抵初发热时，必当发表，见形即宜清凉，其用药最忌酸敛温补燥热。古云痧要清凉痘要温。清凉者清肺热也，温者温补生浆也。一种初起眼白赤色，声哑唇肿作渴，腰疼腹胀，人事不清，口鼻出血，烦乱狂叫不安，此系闭塞不出，名曰闭证，最为难治。服药后若能现出者或可得生。鼻内流血者毒重，口内出血者毒尤重。初起手足心如火热非常者，毒亦重。若初时失于清解，以致毒蕴于胃，口鼻出气腥臭，则生牙疳；身热不退，余毒流入大肠，则成痢证；或过于发散，后来元气虚弱，骨瘦不堪则成疳疾。种种坏证不可不慎。此证日出三次，三日九次为顺。总宜出透，毒瓦斯得净，即无他患。又有一种奶痧风疹，此类感风热而出，乃皮肤小疾，服药疏风清热即愈，不在此痧证中论也。正景痧疹，有所大忌，病家犯其所忌，则至于杀人，医家犯其所忌，亦至于杀人也。其所忌不同，皆忌闭塞其毒，不得发泄也。
　　朱纯嘏曰：《易曰》：大哉干元，万物资始。又曰：至哉坤元，万物资生。姿始者，气之始也，资生者，形之始也，万物者，合天地中之物而统言之也。即以人言之，亦天地中之一物也。但人为万物之灵，得天地阴阳五行之正气以生成，因以得其所赋之理，以为健顺五常之德。人虽天地中之一物，而不与万物同其形，而同其性也。故三才之道，合天地人而并言之也。人之有生，受气于父，成形于母，二五之类妙合而凝，干道成男，坤道成女，在胎之中，先有命门，则父精母血之毒藏于命门，真且确矣。外形则先长鼻，内如五脏六腑，外如百骸九窍，俱从逐日逐月渐次生长。惟命门凝成于有形之初，则胎毒亦蕴蓄于有形之始。命门人身之太极也，阴阳五行包裹于命门之中。痘于疹胎毒之阴阳也，胎毒藏于命门，无声臭之可觅，必俟外感痘之气，发出而为痘，外感疹之气，发出而为疹。何世人不推本求源，而乃随声附和曰：痘出五脏，疹出六腑。历今千百余年，谁辨其非？予不得已，特表而出之曰：痘与疹俱出命门。或曰：痘出五脏，疹出六腑，前人着书立说，极其详悉，历今千百余年，无有议其非者，今子一旦遽云痘与疹俱出命门，岂不好奇涉怪，借此至微至隐之形，指此至精至密之理，无可端倪之脏腑，莫可测度之命门，而言前此之非是，不亦私相悖谬乎？诚恐今之议者，乌知后人之不议今乎？予应之曰：天下之物，莫不有理，惟于理有未穷。故其物虽有定名有定理，而不知有不尽也。予所云疹与痘，俱出于命门，非无征而敢云然也。夫未出痘之先，疹出多次俱不作正疹之数，必俟大痘既出之后，或隔一两月，或隔半年一年，或三五七年之久，遇正疹之时，气感而发之，一出则不复出矣。或又问曰：子言胎毒藏于命门，言之固深切着明也，当出痘之时，胎毒固发出而为痘，何不并发出而为疹乎？必待隔一两月，或半年一年之久而始出疹，是胎毒在命门之中，止随痘之气而出痘，不随痘之气而出疹乎？予曰：正在此分阴阳五行也。天以阴阳五行变化，痘疹生焉，人居气化之中，感痘气而出痘，感疹气而出疹，一定不易之理，决无痘与疹同出之事。或又问曰：子着定论，前言痘有夹疹而出者，今言痘与疹不同出，何前后之纰缪若是乎？予言痘至回水结痂之际，复又身热，遍身上下通红，名盖痘疹。又名解毒疹，今言出痘之后，必俟隔一两月，或隔半年一年，三五七年之久，遇正疹之时气感而发之，一出则不复出，是此回水结痂之际，所出之疹，作不得正疹乎？予曰：痘有夹疹之证，当痘出之际，发热蒸蒸，脾肺两家风热亦随之而出现，故不甚关利害，止用黑参升麻汤一剂，而疹自消散，痘出亦轻；若夫回水结痂之际，复又发热，遍身上下通红，细看痘粒脓浆充足，此乃盖痘解毒之疹也。曰盖痘者，痘之上盖一层疹也。曰解毒者，此疹一出，可以解痘后之毒也。宜用大连翘饮加 石膏、花粉、淡竹叶各一钱，以清解其余热。此等证候，盖因灌浆之时，痘必稠密，极力用药催浆，过于补剂，热滞脾肺，故出此疹，余历年久，见证多透彻造化之机缄，究竟精微之奥妙，不敢私之家传，用以公之于同志者。又曰：痘疮形如痘，麻疹形如麻，皆象其形而名之也，昔人皆曰胎毒，言之诚是。盖以出一次则不复出，其为胎毒可知，然又曰痘出五脏，疹出六腑，以讹传讹，谁知有命门？予于痘疮论中言之极其详矣。夫所谓胎毒者，人于胚胎之初，受气于父，成形于母，是父精母血之毒，已凝聚于阳施阴受之始，岂待成胎之后，欲火不节，浓味不忌，降生之顷，咽其血而后有是毒也。若以胎毒言之，不论富贵贫贱，人人俱有，然于中有轻清重浊之分，是以出疹有顺逆险三等之别，揆其因由，天地有非常之气，阴阳鼓舞即有非常之令，鼻闻其气，传入于肺，肺复传于各脏，渐次传入于命门，夫然后五脏之邪气内侵，命门之胎毒外透，正疹从此而发矣。疹发而热毒之气上蒸于肺，肺主皮毛，实受其毒，发热之初，虽似伤寒，而肺家见证独多，咳嗽喷嚏，鼻流清涕，眼胞肿，眼泪汪溢，面肿腮赤，口干唇焦，此所谓正疹由于胎毒者是也。身有微汗，滋滋润润，气不甚粗，身不焦热，则疹出必轻，若气喘鼻干，更有鼻掀作呕吐，惊搐狂躁无汗者最重。
