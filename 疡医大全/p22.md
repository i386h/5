<!-- { "loadSidebar": true } -->
　　按始有，则为沉，（沉，冬脉也。春夏秋见之，则病脉也。然在冬其气来沉以搏，则为平脉；若来如弹石者，此谓太过；其去如数者，此为不及，亦病脉也。）寸沉胸胁痛，水气膈间停，若居关与尺，腹背及腰痛。（沉主阴，阴盛则克伐元气，故三部得沉者，皆主痛，宜温之；有水气者，宜利之。）沉缓寒湿沉数热，沉滑当知痰食真，沉如无力，气虚甚明。（沉有力为实邪，故主寒主积，沉无力则气虚也。）（崔紫虚《四言举要》云：沉牢痼冷，沉实热极。愚按：牢脉沉而长大有力，实脉沉取亦长大有力，同一沉取长大有力，何以辨其为痼冷热极乎？）（伏）何以谓之伏，推筋按至骨，伤寒欲汗阳邪解，厥逆脐疼温药服。（濒湖曰：伤寒一手伏曰单伏，两手伏曰双伏，不可以阳证见阴为诊，及火邪内郁，不得发越，阳极似阴，故脉伏必有大汗而解，不可发表。又有夹阴伤寒，先有伏阴在内，外复感寒，阴盛阳衰，四肢厥逆，六脉俱伏，须投姜附及灸关元，脉乃复出，若太溪、冲阳皆无脉者，必死。）寸司呕吐关思痛，尺部疝瘕利水谷。（霍乱呕吐，腹痛，男子疝，女子瘕聚痛甚者，其脉多伏，暴泄者，脉亦多伏。）脉以浮沉合辨者，曰实，大而长，浮沉皆得。（凡一脉）（实）实脉大而长，浮沉皆有力，风热蕴蓄深，谵语发狂疾。（邪气盛则实，浮有力、表实也；沉有力，里实也。所以然者，由风邪深入，郁而变热，热甚则丧其神守，故谵语，更甚则发狂，所谓重阳者狂也。左于脉实者，宜发之，右手脉实腹满者，宜下之。）寸实呕吐频，心胸苦气逆，积聚腹痛候在关，大便不通候在尺。（濒湖曰：《脉诀》言尺实小便不禁，与《脉经》尺实小腹痛，小便难之说何反？洁古不知其谬，药用姜附愈谬矣。愚按：《脉诀》所言，亦出《脉经》。《脉经》云：尺脉实，小腹痛，小便不禁，宜服当归汤加大黄一两。据用大黄，则《脉经》以尺实为热，明矣。洁古用姜附，可谓大误。但虚寒不足之证，火不能摄水，则小便不禁。此系实热，而《脉经》何以亦有小便不禁之言？意者，热渴饮多，大便秘塞，水独归膀胱则小便数，小便数则不及溺之，即自出，亦谓之小便不禁耶。）脉以至数辨者，曰迟，一息三至。曰缓，一息四至。曰数，一息六至。曰结，缓时一至。曰促，数时一至。曰代，止有常数，还入脉中，良久方来。（凡六脉）（迟）一息三至，号之曰迟，浮迟寒在表，沉迟作里医，有力无力皆寒证，抑阴扶阳不用疑。寸迟心痛吐酸水，（寒气攻心故痛，胃虚而寒气客之，则水入于胃，不输于脾，停于胃脘，水得寒气熏蒸，变而为酸，此是寒证，故《脉经》治以附子汤、茱萸汤。然此证亦有热者，肝移热于胃，土受木制，不能胜水，水得木味，蕴而成酸，经所谓诸呕吐酸，皆属于热是也，当清热燥湿，此以脉之滑数辨之。）关尺寒疼厥可知。（阴气盛，则从足五指至膝上寒，谓之寒厥，）迟涩 结，（迟滑则血虚寒，血虚寒则凝滞不行，渐成结。）迟滑胀宜。（滑主气虚，主食积，气虚则寒，寒则气收，故胀；寒饮食积于肠胃，亦作胀。）（缓）缓脉均均来四至，贵无偏胜软而和，（缓主脾胃，又主风湿，在四季之月，不大不小，浮沉同等，软而和者，平也；若三部不齐，则为偏胜，或又兼他脉者，病脉也。不在四季之月，他脉中带缓者，胃气也；若独见缓者，病脉也。）肌肉不仁缓在寸，（风气之伤人多在上，寸部，心肺也。心主血脉，肺主皮毛，风邪入客血脉，故肌肉之间不知痛痒曰不仁。）关知脾胃食难磨，（风气通肝，肝气移之于脾胃，脾胃实故不欲食。
　　实者，邪实也。）尺为脚弱下体肿，（湿气之伤人多在下，湿濡筋故脚弱，湿渗肌肤故下肿。）小便难而余沥多，（湿积下焦，蕴而成热，湿热壅滞，则膀胱之气不化，故小便难，有余沥也。）浮缓为风沉缓湿，若逢缓滑热为 。（经以缓而滑为热中。李士材以缓滑为湿痰，误。）缓涩营虚缓细痹，（风寒湿三气皆能为痹，风胜为行痹，寒盛为痛痹，湿盛为着痹，脉缓细主风湿痹。）推详三部自无讹。
　　（数）一息六至称为数，只有儿童独安乐，（儿童以六至为平脉，外此皆为火。）浮沉实数散且清，（浮数有力为实火在表，宜散；沉数有力为实火在里，宜清。）无力为虚宜补药。（数而无力，虚火也，宜补气或益火之元。）寸为喉舌疼，呕吐嗽烦渴，（胃口当心，亦寸主之，胃有火故呕吐，火迫肺故为嗽为烦，肺金燥故渴。）关中消谷易于饥，（胃有火则消谷善饥。）尺部恶寒气淋作。（《脉经》谓：尺脉数，恶寒，小便黄赤。又曰：少阴脉数，男子气淋。盖肾为阴属水，阴虚而阳凑之，凶热故外恶寒，火伏水中，故小便黄赤，甚则膀胱之气不化，小便不利，痛而为淋。）（结）（《脉经》载扁鹊之言曰：脉有表无里者死，经名曰结。何谓结脉，在指下如麻子动摇。按如麻子动摇者，轻取之则散乱无纪，重按之则不可得，故有表无里，乃肾绝也。与缓时一止之结不同。）缓时止，谓之结。阴盛阳衰凝气血，（气，温血行血者也。气虚不能温血，则血寒；气虚不能行血，则血滞；血寒而滞则结，血结气亦结矣。）浮为痛积在外攻，沉为痛积内相迫。
　　（促）数时一至何其促，阳有余，阴不足，痰火煎熬，或为喘嗽，或斑毒。（肉上紫红成片者，斑也，黑斑难治，痈疽皆毒也。）（代）动而中止不能还，止有常数斯名代，不是伤寒心悸多，即有腹疼泄痢害，久病固为凶。（扁鹊曰：脉五至一止，不复增减，或七来一止，不复增减者，经名曰代，死。）平人亦脏败，（《灵枢》曰：一日一夜五十营，以营五脏之精。所谓五十营者，持其脉口，数其至也。五十动而不一代者，五脏皆受气；四十动一代者，一脏无气；三十动一代者，二脏无气；二十动一代者，三脏无气；十动一代者，五脏无气，予之短期。据《脉经》谓：四十动一止，四岁死；三十动一止，三岁死；二十动一止，二岁死；十动一止，岁内死；五动一止，五日死，此亦概言之也，不必泥。）女胎三月余，见之不为碍。（旧谓胎三月，其脉代。按胎脉有五月七月亦代者，当于两尺候之；如脉来或九至，或十至一止，良久方来，又九至或十至一止，良久方来，此所谓有常数也，再来或九至或十至不止，又于十二至或十五至一止，但又常数，皆是代脉。代之止，有常数，乃信也；土主信，此脾胃之气至也。土为万物之生气，脾胃乃五脏之生气，生气至，故有胎也。且天一生水，次生火木金土而五行备；胎之初结，乃天一之水也，次生火、木、金、土而五行备；胎之初结，乃天一之水也，次生火、木、金、土而五脏之气全，五脏之气全，故脉代也。代又何以为死脉？以生数论，五脏之气全，应天五生土之数，故其脉代以成数论，有形之后，则营卫之气与天地之昼夜周流而无一息之止者也。五脏无气，独胃气尚存，故其脉亦代，然此胃气乃油尽之灯，故亦久必死。）脉不以浮沉至数辨，而以形辨者，曰弦，直而长如按弓弦。曰紧，往来有力左右弹，人手如转索无常。曰长，迢迢自若，如揭长竿末梢。曰短，不能满部，两头缩缩。曰细，直而软，应指如丝线。曰涩，细长往来难应指，如轻刀刮竹。曰滑，往来前却，流利如珠。曰动，大如豆，厥厥摇动。（凡八脉。）（弦）《脉经》谓：弦脉举之无有。按：疟脉有浮弦者，未尝举之无有也。经曰：疟皆生于风，惟生于风，故脉浮弦，且头痛如破也。即《脉经》伤寒条中，亦有阳明中风脉弦浮之语，则所谓弦，举之无有，疑其误也。
　　挺然在指下，端直似弓弦，（弦，春脉也。夏秋冬见之，则病脉也，然在春软弱而滑，平脉也。若实而强，此谓太过，不实而微，此谓不及，亦病脉也。）夏秋则主疟相缠，（风寒暑湿之气，皆为疟，其脉皆弦。
　　惟夏秋患疟者甚多，冬春亦间有之。）弦数热，弦迟寒，寸弦头痛膈多痰，（弦主痰，痰随厥气上升，故头痛。）关苦 瘕胃气逆，（血凝气滞，久而坚硬在脐旁曰 瘕，胃中寒气冲塞心下曰逆。）尺当 疝脚拘挛。（ 疝者，睾丸肿痛，上连小腹也。盖肝脉络阴器，主 疝，或寒或湿，或热或虚，或气分，或血分，临证以脉之迟数强弱辨之。肝主筋，肾主骨，筋束骨者也，寒则筋急故拘挛。拘挛者，屈伸不利也。）（紧）《内经》谓之急。
