<!-- { "loadSidebar": true } -->
　　铅子入肉 水银灌伤处，其铅即化，从伤处随水银流出。
　　箭伤 刘寄奴研末，掺之。
　　箭镞及金刃中骨脉不出。（《入门》）白蔹 半夏（各等分）上为末，每用淡姜汤调服一钱，日三，至二十日即出。
　　又方（《圣惠》）。蝼蛄取汁涂其上自出。
　　又方（《圣惠》）。鼠脑涂其自出。
　　又方（《圣惠》）。好磁石着其上自出。
　　又方 捣鼠肝或鼠脑涂之即出。
　　铅子入肉（吴天序）。用面和成作圈，围受伤处，以白苋菜捣烂纳围内，不过三四次，铅子即出。或用蜂蜜冲酒饮醉，亦出。
　　毒箭 煮藕汁饮。
　　又方 捣生葛根汁饮之。
　　又方 雄黄研敷。
　　箭穿耳并割耳 热马粪敷上止痛。
　　又方 妇人月经或月经布，涂于伤处。
　　
　　
　　卷三十七　急救部针入肉门主方
　　验方 捣推屎蜣螂敷之，自出。
　　又方 蝼蛄脑子同硫黄研细调敷，以绵纸贴定，如觉痒时，其针自出。内服枣仁末三钱，白汤调下。
　　又方 象牙末水调敷，即出。
　　又方 煮腊肉热皮粘贴，其针即出。
　　针误入肉无眼者不动，有眼者随气血游走。若走向心窝胸膛者险。急用乌鸦翎数茎，炙焦黄色研细末，酒调服一二钱，俱可。
　　
　　如圣膏
　　 治针入肉。车脂辇油不拘多少，研如膏，调磁石细末摊纸上如钱许，贴之。每日换两次。
　　医家用针，将针折在病患肉内 鼠脑研如膏，涂之即出。
　　
　　
　　卷三十七　急救部竹木刺门主方
　　竹木刺入肉 收晚蚕蛾入竹管内塞之。凡遇竹木刺戳入肉内，即取蚕蛾研细和津唾调涂，即出。
　　又方 刮指甲末同红枣肉捣烂涂之。
　　又方 象牙末磨浓汁滴之，良久自出。
　　又方 蝼蛄捣烂涂之自出。如刺已出，肉痛甚者亦效。
　　又方 白茅根捣敷立出。
　　又方 嚼牛膝根敷之，自出。
　　又方 乌羊粪捣烂，水调浓敷之，自出。
　　又方 头垢敷之，即出。
　　
　　花蕊石散
　　 治刺入内，日久血瘀肿胀。
　　花蕊石（八两） 硫黄（四两）研极匀，瓦罐盛之，封口盐泥固济，晒干，安风炉内，上下着火，炼二柱香为度。
　　候冷打开，研细收贮，此乃散瘀血之神药也。
　　凡竹木刺咽喉中 旧象牙梳取屑，研细水调服。
　　芦苇刺入肉 生栗子细嚼烂敷之。
　　又方 鹿骨 存性，水调敷，虽日久不过两次，即出。
　　又方 羊粪燥者烧灰和脂涂之。刺若未出，再敷之。
　　又方 捣乌梅水和涂刺上，立出。
　　又方 苋菜捣烂敷患处，外以布裹定即化。
　　又方 牛膝根、茎合捣以敷之，即出。纵疮合口，其刺犹出。
　　又方 煮瞿麦汁饮之，日三立出。
　　又方 温小便渍之。
　　又方 酸枣核烧研，服之瘥。
　　又方 白茅根烧为末，以膏和涂之。亦主诸疮因风发肿。
　　
　　
　　卷三十七　急救部狐刺疮门主论
　　申斗垣曰：狐刺疮是竹木刺签伤皮肉或手足而成，痛不可忍，有雌雄两种，当分治之。雄者只生一个，雌者生有五七个。疮内皆有乱丝，疮外必然有刺者是也。（《启玄》）《大成》书名狐狸刺，盖螳螂，又名野狐鼻涕故名。
　　《外台》《总录》二书名狐尿刺。
　　《心法》曰：狐尿刺由螳螂盛暑交媾，精汁染于竹木诸物，于久有毒，人手足误触之，则成此患。初起红紫斑点，肌肤干燥闷热， 痛不眠。十日后腐开，疮口自宽，宜服黄连解毒汤，外以蒲公英连根浓煎，温洗之。若有鲜者，捣汁浓涂患处，更佳。
　　
　　
　　卷三十七　急救部狐刺疮门主方
　　验方（《启玄》）。
　　桑柴灰 轻粉（等分）研匀。干罨患上，以米醋浇之，频换立愈。
　　铁棘竹木诸刺，在肉内不出，并蛇骨刺人毒痛。死老鼠 研敷之。
　　
　　
　　卷三十七　急救部伤水疮门主方
　　凡竹木刺破皮肤，或鱼刺诸骨伤损之后，误犯生水，疼痛溃烂，名伤水疮。五倍子、蛤粉、黄丹各等分，同炒变色，研，干掺。
　　
　　
　　卷三十七　急救部救自刎门主论
　　断食颡者可治，断气颡者难治。
　　全要知觉早，急急将头扶住，乘其气未绝，额未冷，用丝线缝合刀口，将活雄鸡一二只，扯下热鸡皮，（冷则无用，）周遭缠护刀口，用软绵帛并棉花扎之，外将女人旧裹脚，周遭再缠五六转，勿使泄气，其中自然合而为一，令刎者仰卧，以高枕枕住脑后，使刀口不开，须要避风衣被盖暖。若气从口鼻通出，用白米一盒，入人参一钱，生姜三片同煎，粥汤饮之，接补元气，再请明医诊视。
　　凡自刎喉管不断者，不可见水，急用麻线缝之，外以血竭细末罨之，随用天下第一金疮药浓涂之，绵纸盖定。然后用狭裹脚布缠住，用棉扎之，间日加敷药，头不可摇动，十日全愈。（程山龄）自刎者，乃迅速之变，须救在早，迟则额冷气绝，必难救矣。初刎时，气未绝，身未冷，急用丝线缝合刀口，掺上桃花散，多掺为要。急以棉纸四五层，盖刀口药上，以女人旧布裹脚，将头抬起，周遭缠绕五六转扎之。患者仰卧，以高枕枕在脑后，使项郁而不直，刀口不开。冬夏避风，衣被覆暖。待患者气从口鼻通出，以姜五片，人参二钱，川米一合，煎汤或稀粥，每日随便食下，接补元气。三日后急手解去前药，用桃花散掺刀口上，仍急缠扎。扎二日，急用浓葱汤软绢蘸洗伤处挹干，用抿脚挑玉红膏放手心上，捺化搽于伤口处，再用旧棉花薄片盖之。外用长黑膏裹周遭，交扎不脱，近喉刀口两旁，再用黑膏长四寸，阔二寸，竖在膏上，两头贴粘好肉，庶不脱落。外再用绢条围裹三转，针线缝头。冬月三日，夏月二日，每用葱汤洗挹换药，自然再不疼痛。其肉渐从两头长合，内服八珍汤调理月余。如大便结燥，用猪胆导法，不可用利药利之。双颡俱断者百日，单颡断者四十日，必收功完口。此法曾治强盗郭忠，皂隶沙万，家人顾兴，俱双颡齐断将危者，用之全活。单颡伤断者十余人，治之俱保无虞矣。
　　又曰：降香末或松香末掺之神效。
　　
　　
　　卷三十七　急救部救自缢门主论
　　急用衣物紧塞谷道前后，抱起解绳，安放平正，揪发向上，揉其项痕，捻圆喉管，脚两肩，以两管吹气入耳内，或刺鸡冠热血滴口中，男用雌，女用雄，鼻即气转。
　　再屈伸其手足，将手摩之，使气血得流通，再用皂角末吹鼻。切不可割断绳索。虽早至暮，身冷犹活。
　　一法：抱下徐解绳索，用好肉桂三钱煎汤灌之。
　　《雷真君活人录》云：岐天师救五绝神法，五绝者乃缢死、跌死、魇死、淹死、压死是也。世人祸存仓猝，往往不救。然此等之死，五脏未绝，是因外来之祸而枉死者也，其魂魄守于尸傍，相去未远，苟以神术招之，魂魄即附体可生也。神符一道，先书黄纸上，焚化在热黄酒内，撬开牙关，灌入喉中，后再用救绝仙丹，黄酒调匀，以人口含药水，用葱管送于死人喉内，少顷即活。
　　　r招魂符式　p04-a41a220.bmp　r无咒，但书符时一心对雷真君天医使者有书之，自然灵应无比。
　　
　　救绝仙丹方
　　人参 半夏（各三钱） 山羊血 石菖蒲 制苏叶（各二钱） 红花 麝香 皂角刺（各一钱）共为末。蜜丸如龙眼核大，酒化开用。修合时宜端午日妙，如临时旋合，不必如许之多，十分之一可也。此方神奇之极，间时修合一料，大可救人。若临时缓不济事，此方不特救五绝，凡有邪祟昏迷，一时卒倒者，皆可灌之，以起死回生也。（《秘录》）缢死切忌刀剪断绳，令抱住，以膝顶住阴户、谷道解下，鸡冠血滴鼻中，笔管吹耳即活一切暴死用生半夏研为细末，吹鼻中即活。
　　王今樵曰：凡系有人缢死，其宅内缢死之处，往往有相从而缢，及缢之非一人者，俗谓之讨替身。谓已死之鬼迷以自代，此种渺茫幻妄，惑世诬民之谈，岂君子所乐闻哉！然书谓子不语怪，夫怪仅曰不语，则是怪亦所尝有，非云世绝无怪也。吾乡有张姓，其家仅足自食，夫先卧妇则仍女红，偷儿乘夜逾垣往窃，未敢竟入，伺于窗外，见床侧一鬼妇，向本妇先嘻后泣，拜跪再三，本妇睨视数次，忽长叹潜然泪下，偷儿心惊，专心伺之。妇急自理绢帛，仍有不忍即行之状，鬼妇更复再拜祈求，本妇方行自缢，偷儿急甚，大声疾呼，其夫鼾呼若不闻，偷儿无法以救，适檐下有竹竿，取从窗棂中撺击鬼妇，其夫方觉。偷儿呼令急为开门，相助解救。在此妇固不自解觅死为何事，其夫亦不问呼门为何人，而偷儿亦自忘乎为偷儿矣。事后各道其详，因发床侧之壁视之，其中梁畔实有先年自缢绳头尚存，虽云朽烂非真，而其形其迹，则仍宛然。由此以观，则世俗所传，亦未尽无根之谈，荒唐之论矣。据故老所示辟除秘法，不知出自何典，颇有行之而验者。法于自缢之人尚在悬挂未解时，急于所悬身下，暗为记明白，方行解下时，或即用铁器，或即用大石镇而压之，然后于所镇四面，深为挖取，将所镇土中层层爬视，或三五寸，或尺许，或二三尺，其中定有如鸡骨及如各骨之物在内，取而或弃或焚，则可辟除。将来不致有再缢之事，实为屡试屡验，其理殊不可解。但及时即挖则得之浅而易，迟则深而难，然亦不出八九尺外也。虽云幻妄无稽，不知何以行之实有可据。得毋如圣哲所云：天地之大，何所不有。心知理之所必无，安知非情之所必有，其殆是欤。愚故从而笔之，即或行之未验，聊以解愚夫愚妇之疑，亦未必非拯救自缢之一预道也。（《虞初新志》）《心法》曰：若绳痕深者，最称难治。
　　又曰：旦而至暮者可治，夜到天明者，则为难治。
　　澄曰：凡救缢伤须急令人抱住，将结解开，切勿割断绳索，用手揉其项痕，捻圆气管，并安摩胸腹，或用手扪其口鼻，或口对着口接气，再令一人用脚踏其两肩，手挽其发，常令扯急。不可使头低下，又令一人用膝头或手浓裹衣服，紧紧顶谷道，若妇女并抵住阴户，勿令泄气。若手脚已经僵直，必须盘曲如僧打坐之状，急用两管吹其两耳，再研生半夏末吹鼻孔，用针刺鼻下人中穴，艾灸脚心涌泉穴，男左女右各三壮，男刺雌鸡冠，女刺雄鸡冠，血滴口中，以安心神。再用姜汤化苏合丸灌之，如无苏合丸，用浓姜汤灌之。其一切救法，必待气从口出，呼吸眼开，方可散手。苏醒后只用少饮粥汤润其咽喉，不可骤与饭食，根据此拯救，再无不活之理。
