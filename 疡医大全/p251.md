<!-- { "loadSidebar": true } -->
　　张仲景曰：有人腿肿痛坚硬如石，痛苦异常，欲以绳系足高悬梁上，其疼乃止，放下疼即如斫，腿中大响一声，前肿即移大臀之上，肿如巴斗，不可着席，将布兜之悬挂，其疼乃可，此亦祟凭之也。方用生甘草一两，白芍三两，水煎服，盖生甘草专泻毒瓦斯，白芍平肝木以止痛也，痛止则肿可消，毒出则祟可杜也。《正宗》孽病门亦有此证。人遍身生疙瘩，或内如核块，或外似香蕈、磨菇、木耳之状者，乃湿热而生也，数年之后，必然破孔出血而死。当先用外药洗之，然后用汤药消之则愈。浴洗方用苍耳子草一斤，荆芥、苦参、白芷各三两，水一大锅，煎汤倾在浴盆内，外用席围而遮之，热则熏，温则洗，洗至水冷而止。三日后乃用煎方名红黄霹雳散：人参、薏苡仁各一两，白术、芡实各五钱，茵陈、白芥子、半夏、泽泻、黄芩各三钱，附子一钱，水煎服，十剂自然全消无踪矣。外边亦无不消也。
　　张仲景曰：有人足板下忽生两指，痛不可忍者，乃湿热之气结成，触犯神祗之故，方用消指散：硼砂一分，人参一钱，冰片三分，瓦葱一两为末，用刀轻刺出血，刺在生出指上，实时出水，敷星星在血流之处，随出随掺，以血尽为度，流三日不流水矣，而痛亦少止，再用化水汤；薏苡仁一两，白术五钱，人参、牛膝、川萆 、生甘草、白芥子各三钱，半夏一钱，水煎服，四剂痊愈，而指尽化为水矣。外用岐天师膏药，加生肌散敷之即愈矣。凡皮肤手足之间，如蚯蚓唱歌者，乃水湿生虫也。方用蚯蚓粪水调敷患处，浓一寸可也，其鸣即止，再用煎汤：薏苡仁，芡实各一两，白术五钱，生甘草三钱，黄芩二钱，附子三分，防风五分，水煎服即愈。此治湿则虫无以养，况又以生甘草解毒化虫，防风去风而逐瘀，附子斩关而捣邪，所以奏功如神也。人手掌忽高起一寸，不痛不痒，此乃阳明经之火不散而郁于手也。论理该痛痒，而今不痛痒，不特火郁于腠理，而且水壅于皮毛也。法当用外药消之。盖阳明之火盛，必然作渴引饮不休，今又不渴，是胃中之火尽消，而流毒于掌中，必其人阳明之火盛，手按于床席之上，作意行房，过于用力，使掌上之气血不行，久而突突而高也，不痛不痒，乃成死肉矣。附子一个，煎汤以手渍之，至冷而止，如是者十日，必然作痛；再渍必然作痒，又渍而高者平矣。盖附子大热，无经不入虽用外渍，无不内入者也。倘用附子汤饮之，则周身俱热，又引动胃火，掌肉不消，而内证峰起，余所以外治而愈之也。或附子汤中加轻粉一分，引入骨髓更效。人脚板中色红如火，不可落地，又非痰毒，终岁经年不愈，此病乃用热药立而行房，火聚于脚心而不散，故经岁经年不愈也。法当用内药消之。若作外治必然烂去脚板，宜用祛火汤：熟地三两，麦冬、玄参、沙参、钗斛各一两，山萸肉，甘菊花、茯苓各五钱，丹皮、牛膝、车前子、泽泻各三钱，萆 二钱，水煎服，十剂消，二十剂痊愈。然须戒房事三月，否则必发，发则死矣，慎之慎之。有人手足脱下，而人仍不死之证，此乃伤寒之时，口渴过饮凉水，以救一时之渴，孰知水停腹内，不能一时分消，遂至四肢受病。气血不行，久而手足先烂，手指与脚指坠落，或脚指脱落之后，又烂脚板，久之连脚板一同坠落矣。若有伤寒口渴，过饮凉水者，愈后倘手足指出水者，急用岐天师之方，可救指节脚板之坠落也。方用薏苡仁三两，白术一两，茯苓二两，车前子五钱，肉桂一钱，水煎服，一连十服，小便大利而手脚不出水矣。永无后患，不必多服。人有手指甲尽行脱下，不痛不痒，此乃肾经火虚，又于行房之后，冷水洗手，遂成此病。方用六味地黄汤加柴胡、白芍、骨碎补治之而愈。人有指缝流血不止，有虫如浮蝣之小钻出，少顷即能飞出，此证乃湿热生虫也。然何故生虫而能飞耶？盖不止湿热，而又有风邪也。凡虫感风者，俱有羽翼能飞，安有人身得风之气，转不能飞也。方用黄、苡仁、熟地各五钱，当归、白芍、茯苓、白术、甘草各三钱，人参、柴胡、荆芥、川芎各一钱，水煎服。此方之妙全不去杀虫，而但补其气血，而佐之去湿去风，人身气血和自不生虫，补气血之和，则虫自无藏身之窟，况又逐水消风，虫更从何处生活耶！此方之所以平而奇也，服四剂则血不流而虫不出，再服四剂，手指完好如初矣。人有脚肚之上忽长一大肉块，如瘤非瘤，如肉非肉，按之痛欲死，此乃脾经湿气结成此块，而中又带火邪，故手不可按，按而痛欲死也。法当峻补脾气，而分消其湿为是，然而外长怪状，若在内一时消之，恐不易得，当用内外夹攻之法，自然手到病除。内服消湿化怪汤：白术、芡实、苡仁各一两，泽泻五钱，人参、茯苓、车前子、白芥子、白矾、萆 各三钱，牛膝、半夏、陈皮各二钱，水煎服，二剂后用蚯蚓粪炒一两，黄柏炒五钱，儿茶三钱，水银一钱，冰片、麝香各五分，硼砂一分，共研至不见水银为度，将米醋调膏敷患处，一日即全消矣，极有神效。此膏凡有块者，以此内外治之，无不效应如响。人自觉肠胃痒而无处抓搔者，只觉置身无地，此乃火郁结而不散之故。法当用表散之药，宜化痒汤：柴胡、黑山栀、天花粉各三钱，白芍一两，甘草二钱，水煎服即愈。人粪从小便出，小便从大便出者，此夏天暑热之证，医以五苓散治之亦妙。今止用车前子三两煎汤三碗，一气服完，即愈。人有小便中溺五色之石，未溺之前痛甚，已溺之后少觉宽快，此即石淋也。交感之后入水，或入水之后交感，皆有此证。宜用消石丹：方用熟地、山萸肉、泽泻各三两，茯苓、苡仁、麦冬、车前子各五两，骨碎补二两，芡实一两，青盐一两，肉桂三钱，共为末蜜丸，早晚白滚汤吞下各一两，十日必无溺石之苦矣。此证成之最苦，欲溺而不溺，而又欲溺，溺尿管中痛如刀割，用尽气力止溺一块，其声铮然，见水不化，乃膀胱之火熬煎而成此异病也。其色或红或白，或黄或青或黑不一，总皆水郁而火煎之也。此方之妙全不去治石淋，而转去补肾水之不足，水足而火自消，火消而水自化，其中有奥妙之旨也。倘治膀胱则气不能出，而又何以化水哉。（以上详载《石室秘录》）目睛忽垂至鼻如黑角，塞痛不可忍，或时时大便血出作痛，名曰肝胀，用羌活一味煎汁服，数盏自愈。（《夏子益奇疾方》）徐之才曰：眼见空中有五色物，此色欲过多大虚所致，当以补药饮之。（《入门》）《入门》云：眼中视物皆倒植，此必因酒吐时，上焦反复致倒胆府，故视物皆倒，法用瓜蒂、藜芦复吐以正其胆。（《入门》）《得效》云：寒热不止经日后，四肢坚如石，以物击之，一似钟磬声，日渐瘦弱，吴茱萸、木香等分，煎服自愈。又云：手十指节断坏，惟有筋连无节肉，虫出如灯心，长数尺余，遍身绿色，名曰血余。赤茯苓、胡黄连煎服。又曰：四肢节脱但有皮连，不能举动，名曰筋解，用酒浸黄芦三两，经一宿焙干为末，每二钱酒调下。又云：人自觉其形作两人并卧，不辨真假，不语问亦无对，乃是离魂，辰砂、人参、白茯苓浓煎汤服，真者气爽，假者化也。
　　大肠头出，名曰截肠。初截寸余者可治；若肠尽出不治。用麻油盛器内，臀坐上，饮天麻子汁数升愈。
　　虱出怪病，临卧浑身虱出，血肉俱坏，每夕渐多，痛痒难言，且舌尖出血，身齿俱黑，唇动鼻开。但饮盐醋汤半月即安。（《奇疾方》）筋肉化虫，有虫如蟹走于皮下，作声如儿啼，急用雄黄、雷丸一两为末，掺猪肉上，炙熟吃尽自愈。（《奇疾方》）破肠证，乃腹破肠出，鼻秽。急以香油摸肠，用手送入，煎人参枸杞淋之，皮自合矣。吃羊肾粥十日，即愈。（《奇疾方》）乳悬，妇人产后两乳伸长细小如肠，垂过小腹，痛不可忍，名曰乳悬。将川芎、当归各二斤，以半斤锉末，瓦器水煎，不拘时服，仍余斤半，锉大块用香炉慢火逐渐烧烟，安病患面前桌下，要烟气不绝，令伏桌上，将口鼻及病乳常吸烟气。如药尽未痊，如前法煎服及烧烟熏吸必安。如用两料已尽，两乳虽缩上而不复旧，用冷水磨萆麻子一粒，于头顶心涂之片时，后洗去则全安矣。（《奇疾方》）发斑怪证，有人眼赤，鼻张，大喘，浑身出斑，毛发如铜，乃热毒结于下焦也。用白矾、滑石各一两为末，作一服，水三碗煎半，不住服，即愈。（《奇疾方》）眉毛动摇，目不交睫，唤之不应，但能饮食，有经日不效者，用蒜三两取汁，酒冲服即愈。（《采医书》）麻骨证，自顶麻至心窝而死者，或自足心麻至膝而死者，用人屎烧灰，豆腐浆调饮即止。（《万病回春》）气奔怪病，人忽满身皮底混混如波浪声，痒不可忍，抓之血出不能解，谓之气奔。用苦桔、人参、青盐、细辛各一两，作一服，水煎一大碗，细饮之，服尽便愈。（《经验方》）脉溢乃毛窍血出，若血不出，皮胀如膨，须臾眼耳口鼻被气胀合，此名脉溢，饮生姜汁水各一盏，即安。（《奇方试验》）大肠虫行，行坐不得，用鹤虱灰水调五钱服之，自愈。（《奇证单方》）恶肉毒疮，一女子年十四，腕软处生物如豆，半在肉中，红紫色，痛甚。方士用水银四两，白纸两张，揉熟蘸擦三日，自落。（《李楼怪证方》）昔一士两足不酸不痛，每行动，绝不听其所用，或扭于左，而又坠于右，或扭于右，而又坠于左，之玄而行，不能一步步正走。孙文垣以为由筋软不能束骨所致，用人参、黄 、白芍以补肺金，苡仁、虎骨、龟板、杜仲以壮筋骨，以铁华粉专制肝木，炼蜜为丸，早晚服之，竟愈。（《三吴治验》）咽喉生肉，层层相叠，渐渐肿起不痛，多日乃有窍臭气自出，遂退饮水，用臭橘皮煎汤连服愈。（《外科方》）
　　
　　卷四十　附刊寒门秘法寒门五法
