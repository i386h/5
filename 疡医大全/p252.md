<!-- { "loadSidebar": true } -->
　　一曰发 发则重。解肌者为表之表，药用辛甘，言腠理致密，非辛甘不能开发，故曰发。发者，发正表也。（寒伤营无汗麻黄汤。风伤卫有汗桂枝汤。）二曰解 解则轻于发。为表之轻，药用辛凉，言腠理将疏，恶寒已罢，邪将化而为热，但表病里和，非辛不能散表，非凉不能解热，故曰解。解肌肉也。（升麻葛根汤主之。）三曰和 和又轻于解。表将罢，药用辛者少，凉者重，言邪将入腑而未深入，腑曰表，不可曰里，不可发于解，俱难施于表里之中，故曰和。和者和其半表半里也。（小柴胡汤主之。）四曰攻 攻则重于和。为表已罢，邪气入腑，药用苦寒，言邪自三阳经入结于肠胃，非苦寒不能攻，故曰攻。攻者，攻其实热也。（承气汤主之。）五曰救 救则与攻大异。热则攻，寒则救，药有温热，言邪不由阳经而入，竟中三阴，名曰直中。内寒盛极，阳气已危，故曰救。救者，急救危阳也。（寒客中焦理中汤。阴证厥逆四逆汤。）
　　
　　卷四十　附刊寒门秘法吐法大意
　　五法独不言吐者，盖仲景有汗、吐、下三法，为皮毛胃腑而设。汗之言邪在皮毛，吐之言邪在胃之上脘，下之言邪在胃腑凝结。今人用吐法，用在半表半里，所害非浅。盖少阳胆经汗、吐、下三法皆禁，误吐之遂变为坏证，则吐不施于半表半里明矣。若胃上脘痰涎胸痞者，方敢议吐。（实邪用瓜蒂赤小豆吐之，虚烦用栀子淡豆豉吐之，虚痰以人参芦吐之，风痰以皂角、白矾吐之，干霍乱以烧盐、热童便吐之。）
　　
　　卷四十　附刊寒门秘法阳经分经腑
　　三阳在经者可汗。凡言经者，皆邪舍于皮毛，经行皮毛之里，肉之外，邪客于经，有太阳、阳明、少阳之分，可发、可解、可和，皆邪之在经者。故仲景云：三阳主病在经，则不可下，下之为痞气，为结胸也。三阳已入腑者，可下而已。凡言腑者，皆邪居肠胃。腑主泄水谷，传从糟粕。邪之入腑，有自太阳入腑，有自阳明入腑，有自少阳入腑，可下、可清、可攻，皆邪之入腑者。仲景云：三阳之病在腑，则不可汗，汗之则谵语，为厥竭。经腑既明，攻发自然不混乱矣。
　　
　　
　　卷四十　附刊寒门秘法阴经分传中
　　邪自阳经次第而入，谓之传经可攻。盖传经乃邪自外而入内，为实为热，不可用直中温药，若误投名曰动阴血，是实其实也。邪不由阳经而入，谓之直中可温。言直中者，乃邪不由外入，为虚为寒，忌用传经寒药，若误投，则使寒愈盛，令重虚其虚矣。能明传中，则承气理中，无有不当耳。
　　
　　
　　卷四十　附刊寒门秘法皮毛肌肉筋骨脏腑论
　　凡寒之侵人也，必先入皮毛，而邪在皮毛，作何景象？发热如火燎，恶寒毛竖，鼻塞不汗，皮痛不可近席，此邪在皮毛也。正属太阳表证，故曰发表。《内经》云：邪在皮毛者，汗而发之，此之谓也。由皮毛传于肌肉，则邪稍进一步，恶寒已去，必唇焦热盛，口唇者肌肉之本也。今见唇焦，则知肌肉受邪，故不言发表，而曰解肌。由肌肉传于筋骨，则邪又进一步，必齿燥自汗。盖齿乃骨之余，热入筋骨，故齿干燥；肌肉者身之墙垣，热熏于肉，致腠理开则自汗。皆热在筋骨也，故用白虎汤。（石膏、知母、甘草、粳米。亦有加人参者，名人参白虎汤。）以泻骨中之热耳。由筋骨传于脏腑，邪已深入，外证悉具，必恶热便闭，下利黄赤，或腹痛时作，极则发狂，此乃邪热深入脏腑，不曰泄里，而曰攻里。有不从阳经传来者，谓之直中三阴。内纯寒而外无阳经之形证，必是厥逆清谷、囊缩甲青等证，此直中之寒者也。此不曰攻里，而曰救里。（由三阳传腑之热证，亦复有厥逆过肘膝者。经云：热深厥亦深，热微厥亦微，此种万不可误认为直中三阴之厥逆，妄投四逆。）
　　
　　卷四十　附刊寒门秘法表证曰发表
　　一、脉浮，表也。一、身痛，表也。一、发热，表也。一、头痛，表也。一、恶寒，表也。一、目、舌和，表也。一、脊项强，太阳正表也。一、喘与咳嗽，表也。
　　一、四肢拘急，表也。一、口不渴，大小便如常，表也。一、脉不出，表也。一、面惨洒淅，表也。上证一见，知邪在表，必待发表，方可攻里；若误下必为痞、为结胸、为懊 矣。
　　
　　
　　卷四十　附刊寒门秘法邪传肌肉曰解肌
　　一、脉尺寸俱长，邪在阳明肌肉也。一、身热不恶寒，目痛鼻干，邪在肌肉也。一、漱水不欲咽，邪在肌肉也。一、唇焦，邪在阳明肌肉也。上证一见，知邪在阳明经，不在阳明腑也，慎勿混治。
　　
　　
　　卷四十　附刊寒门秘法邪在半表半里曰和解
　　一、脉不浮不沉，半表半里也。一、呕吐，半表半里也。一、胸中胀满，未经下过，半表半里也。一、耳聋、胁痛，半表半里也。一、舌滑，半表半里也。一、往来寒热，半表半里也。一、头汗盗汗，半表半里也。一、口苦目眩，半表半里也。一、默默不欲饮食，半表半里也。上证一见，知邪在半表半里。此经有三禁，惟小柴胡汤加减和解。误用他药，则变坏证矣。
　　
　　
　　卷四十　附刊寒门秘法传经里证曰攻里
　　一、脉沉滑有力，里也。一、下利清黄水，里也。一、小腹满而胀痛或硬，里也。一、谵语或发狂，里也。一、发斑，里也。一、转矢气，里也。一、头痛发热俱止，里也。一、自汗，里也。一、小便多，里也。一、潮热，里也。一、下利肠垢，里也。一、恶热，里也。一、目不得明，里也。一、腹痛，里也。一、不得眠，里也。一、手足心并腋下有汗，里也。一、嗌干齿燥，里也。一、舌苔黄黑及津液枯涸，里也。一、大便闭，里也。上证一见，不拘日数，迟早即知传经里证，下之无疑；若误汗为斑烂矣。
　　
　　
　　卷四十　附刊寒门秘法直中寒证曰救里
　　一、脉沉细无力，直中寒也。一、背恶寒，直中寒也。一、呕吐清涎，直中寒也。一、四肢厥逆过肘膝，直中寒也。一、多眠，直中寒也。一、干呕不渴，直中寒也。一、腹痛绵绵，下利清谷，直中寒也。一、吐蛔，直中寒也。一、蜷卧，直中寒也。一、囊缩唇甲青，直中寒也。一、恶寒身痛，不头痛不发热，直中寒也。一、四肢拘急，不发热，直中寒也。一、身痛如被杖，直中寒也。一、小便清长，直中寒也。上证一见，即知直中，温之宜亟亟焉。
　　
　　
　　卷四十　附刊寒门秘法表里俱见
　　一、头痛发热表证，若下利清谷，里也，寒也，属表里俱见寒证也。一、腹痛口渴甚者，里证；或脉浮是表证，亦属表里俱见热证也。一、大便闭属里证，倘微恶寒，此乃表未尽，亦属表里俱见为热证也。传经表里俱见，为热为实，宜解表为主，攻里次之。若里证急者，又在活法。直中表里，俱见为寒、为虚，宜救里为主，发表次之。此治表里俱见之大法也。
　　脉浮 或问脉浮何以是表证？曰：浮者，脉在肉上行也，按之不足，如木浮水面。经云：寸口脉浮，主病在表，表者外也，如邪在里，必沉细，又焉得浮？故一见浮脉，属表证无疑。又曰：脉浮属表，倘里证而脉尚浮者，治法奈何？曰：里证脉浮者，表未尽也，必先解表而后攻里。仲景云：解表不开，不可攻里。太阴篇云：腹痛脉尚浮者，桂枝加大黄；结胸证悉具，脉浮不可下，是里证固当下，今脉浮又不敢攻矣。若表已罢，便闭谵语，脉浮者当从权下之，此乃取证不取脉也。
　　身痛 或问身痛，何以是表证？曰：寒则伤荣，邪客于人，必由皮毛肌肉，今邪舍于皮毛肌肉，血脉凝滞不行，令人身痛。若热在肌肉，血脉荣卫周流一身，畅于四体，焉有身痛之理。《内经》论咳云：时感于寒，微则为咳，甚则为痛为泄。《针经》云：寒甚则痛，热甚则肉消 破。《内经》诸痛皆以为寒，未有以热为痛者，由此论之，知痛为寒明矣。故谓凡见身痛属表无疑，宜用辛散，令血气流行，而痛自已。又曰：身痛既为表证，在里证亦有身痛者何故？盖里证身痛，乃直中里证，非传经里证也。若传经里证，则属热。热主流行，又何得身痛哉！夫直中身痛者，寒气袭入脏腑，阳已衰危，气血凝滞，令人身痛，宜急温之，别之何如？有头痛发热，痛如绳缚者，表证也。无头疼发热而痛如被杖者，直中也。或曰：太阳表证亦有身痛，不用麻黄而用四逆者，何也？曰：表证悉具，脉当浮紧，反沉迟无力，是中寒也。故不可与麻黄，而用四逆，是病表有虚寒，故脉不能浮紧，用四逆汤温之。此入太阳，脉似少阴，假脉浮紧，正属太阳表证，又孰敢用四逆乎！此取脉不取证也。
　　发热 或问发热，何以是表证？曰：寒郁腠理则闭塞而发热，翕翕然烙手，此热只在皮肤，而内无热，名曰表病里和。《内经》诸证，亦论凡风寒客人，使人毫毛毕直，皮肤闭而为热而汗。又云：体若燔炭，汗出而解。又热病论云：人伤于寒则为热病，若大汗其热解矣。即此观之，发热属表明甚。又曰：发热固属表，倘发热便结，里证又急，治法从表乎？从里乎？曰：里急者当从权下之，亦不敢离表药，何也？即以三黄石膏汤论之，（三黄石膏芩柏连，栀子麻黄淡豉全，姜枣细茶煎热服寒因热用，表里三焦热盛宣。）其汤治发狂口渴，及发热证，内有麻黄者为发热而设也。可见里证虽急，亦不敢纯用寒凉，尚加辛散，况寻常发热，有不以为表者乎！又问凡发热，皆在阳经，不在阴经。仲景云：少阴发热用麻附细辛汤，此又何说？曰：少阴发热者表里俱伤，恶寒为直中，非传经少阴也，虽名直中，今有发热者，亦不得结为直者，故用麻附细辛，今表里两解，不得受其中也。若传经少阴，则恶寒而不发热，然表热因而中少阴热别者，奈何？盖少阴发热，脉虽沉迟紧涩，外无头痛，或下利清谷厥逆诸寒证，此少阴证，而太阳者，此证兼头痛者，是表里俱见，为两感寒热，又何以为少阴热乎？总之里证盛急而外发热者，利药加麻黄，少阴发热，温药加细辛，可见热属表证。仲景又曰：三阴无发热，盖言传经也。
　　头痛 或问头痛何以属表？曰：三阳经上至于头，惟太阳经脉最长，其痛居多。
