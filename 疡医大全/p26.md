<!-- { "loadSidebar": true } -->
　　脾部在右手关上是也。六月脾土旺，其脉大阿阿而缓，名曰平脉也。长夏以胃气为本，反得弦而急，是肝之乘脾，木之克土，为大逆不治。反得微涩而短，是肺之乘脾，子之乘母，不治而愈。反得浮而洪者，是心之乘脾，母之归子，当瘥不死。反得沉濡而滑者，是肾之克脾，水之凌土，为微邪，当瘥。脾长而弱，来疏去数，再至曰平，三至曰离经，四至曰夺精，五至曰命尽，六至曰死。病脾脉来，实而盛。如鸡举足，曰脾病。死脾脉来，坚锐如鸟之啄，如鸟之距，如屋之漏，如水之溜，曰脾绝。真脾脉弱而乍数疏，然其色不泽，毛折乃死。
　　（肺脏脉病虚实）肺象金，王于秋，其脉如毛而浮，其候鼻，其声哭，其臭腥，其味辛，其液涕，其养皮毛，其藏气，其色白，其神魄，手太阴其经也。与大肠合，大肠为腑，主表，肺为脏，主里。肺气盛，为气有余，则病喘咳上气，肩背痛，汗出，尻阴股膝 胫足皆痛，是为肺气之实也，则宜泻之。肺气不足，则少气不能报息，耳聋嗌干，是为肺气之虚也，则宜补之。禁寒饮食寒衣，肺欲收，急食酸以收之，用辛泻之。
　　肺部在右手关前寸口是也。肺脉微短涩如毛，名曰平脉。秋以胃气为本，脉来上下如循鸡羽，曰病肺脉。其色白，身体但寒无热，时时欲咳，其脉微迟，为可治。
　　秋金肺王，其脉浮涩而短，是曰平脉也。反得浮大而洪者，是心之乘肺，火之克金，为大逆不治。反得沉濡而滑者，是肾之乘肺，子之乘母，不治而愈。反得缓大而长，阿阿者，是脾之乘肺，母之归子，虽病当愈。反得弦而长者，是肝之乘肺，木之凌金，为微邪，虽病当愈。肺脉来泛泛而轻，如微风吹鸟背上毛，再至曰平，三至曰离经，四至曰夺精，五至曰死，六至曰命尽。肺脉来如物之浮，如风吹毛，曰肺死。秋胃微毛曰平；胃气少毛多曰肺病；但如毛无胃气曰死；毛有弦曰春病；弦甚曰金病。真肺脉至，大而虚，如毛羽中人肤，然其色青白不泽，毛折乃死。
　　（肾脏脉病虚实）肾象水，王于冬，其脉如石而沉，其候耳，其声呻，其臭腐，其味咸，其液唾，其养骨，其色黑，其神志，足少阴其经也。与膀胱合，膀胱为腑主表，肾为脏主里。肾气盛，为肾有余，则病腹胀飧泄，体肿喘咳，汗出憎风，面目黑，小便黄，是为肾气实也，则宜泻之。肾气不足，则厥腰背冷，胸内痛，耳鸣苦聋，是为肾气之虚也，则宜补之。毋犯尘垢，毋衣炙衣，肾欲坚，急食苦以坚之，咸以泄之，苦以补之。
　　肾部在左手关后尺中是也。肾脉来如引葛，按之益坚，曰肾病。肾属水，其脉大紧，身无痛，形不瘦，不能食，善惊悸，以心萎者死。冬肾水王，其脉沉濡而滑，名曰平脉也。反得浮大而缓者，是脾之乘肾，土之克水，为大逆不治。反得浮涩而短者，是肺之乘肾，母之归子，为虚邪，虽病可治。反得弦细而长者，是肝之乘肾，子之乘母，为实邪，虽病自愈。反得浮大而洪者，是心之乘肾，火之凌水，虽病不死。肾死脉来，发而夺索，辟辟如弹石，曰肾死。冬胃微石曰平；胃少石多曰肾病；但石无胃气者死；石而有钩曰夏病；钩甚曰今病；脏真下于肾，藏骨髓之气。真肾脉至，搏而绝，如弹石辟辟然，其色黄黑不泽，毛死。
　　诸真脏见者，皆不治。
　　（胆经虚实病候）胆象木，王于春，足少阳其经也。肝之腑也，谋虑出焉，诸腑脏皆取决断于胆。
　　其气盛，为有余，则病腹内冒冒不安，身躯习习，是为胆气之实也，则宜泻之。胆气不足，其气上嗌而口苦，善太息，呕宿汁，心下澹澹如人将捕之，嗌仲介介数唾，是为胆气之虚也，则宜补之。
　　（小肠虚实病候）小肠象火，王于夏，手太阳其经也。心之腑也，水液之下行为溲便也，流于小肠。
　　其气盛，为有余，则病小肠热，焦竭干涩，小腹 胀，是为小肠之气实也，则宜泻之。
　　小肠不足，则寒气客之，肠病惊跳不言，乍来乍去，是为小肠气之虚也，则宜补之。
　　（胃经虚实病候）胃象土，王于长夏，足阳明其经也。脾之腑也，为水谷之海，诸脏腑皆受水谷之气于胃。胃气盛，为有余，则病腹 胀气满，是为胃气之实也，则宜泻之。胃虚不足，则饥而不受水谷，飧泄呕逆，是为胃气虚也，则宜补之。胃脉实则胀，虚则泄，关脉沉，胃中有寒，脉滑为实，气满不欲食，关脉浮，积热在胃内。
　　（大肠虚实病候）大肠象金，王于秋，手阳明其经也。肺之腑也，为传道之官，变化糟粕出焉。气盛为有余，则病肠内切痛，如锥刀刺无休息，腰背寒痹挛急，是为大肠之气实也，则宜泻之。大肠气不足，则寒气客之善泄，是大肠之气虚也，则宜补之。诊其右手寸口脉，手阳明经也，脉浮则为阳，阳实者，大肠实也。
　　（膀胱经虚实病候）膀胱象水，王于冬，足太阳其经也。肾之腑也，五谷五味之津液，悉归于膀胱气化，分入血脉，以成骨髓也，而津液之余者，入胞则为小便。其气盛，为有余，则病热胞涩，小便不通，小便偏肿痛，是为膀胱气之实也，则宜泻之。膀胱气不足，则寒气客之，胞滑小便数而多也，面色黑，是膀胱之气虚也，则宜补之。
　　（三焦虚实病候）三焦者，上焦、中焦、下焦是也。上焦之气出于上口，并咽以贯膈布胸内，走腋，循太阴之分而行，上至舌，下至足阳明，当与荣卫俱行，主纳而不出也。中焦之气亦并于胃口，出于上焦之后，此受气者，泌糟粕，承津液，化为精微，上注于肺脉，乃化而为血，主不上不下也。下焦之气别回肠，注于膀胱而渗入焉，主出而不纳，故水谷常并居于胃，成糟粕，而俱下于大肠也。谓此三气，焦干水谷，分别清浊，故名三焦。
　　三焦为水谷之道路，气之所终始也。三焦气盛，为有余，则胀气满于皮肤内，轻轻然而不牢，或小便涩，或大便难，是为三焦之实也，则宜泻之。三焦之气不足，则寒气客之，病遗尿，或泻利，或胸满，或食不消，是三焦之气虚也，则宜补之。诊其寸口脉迟，上焦有寒；尺脉迟，下焦有寒；尺脉浮者，客阳在下焦。
　　
　　
　　卷二论定死脉形候歌
　　指下如汤沸涌时，旦占夕死定无疑，尾掉摇摇头不动，鱼翔肾绝亦如期，去疾来迟势劈劈，命绝脉来如弹石，三阳谷气久虚空，胃气分明屋漏滴，散乱还同解索形，髓竭骨枯见两尺，虾游状如蛤蟆游，魂去行尸定生忧，雀啄连连来数急，脾无谷气定难留，欲知心绝并荣绝，如刀压刀细推求，更有肺枯并胃乏，如麻戚促至无休，指下浑然如转豆，三光正气已漂流。
　　洞虚子曰：虾游雀啄，代止之脉，故名死证。须知痰气关格者，时复有之，若非谙练数历，未免根据经断病，不无贻笑大方也。盖病势消烁殆尽者，其气不能相续，如虾游水动，屋漏滴点而无至者，死脉也，其或痰凝气滞，关格不通，则其脉固有不动者，有三两路乱动，时有时无者，或尺寸一有一无者，有关脉绝骨不见者，或时动而大小不常者，有平居之人忽然而然者，有素禀痰病而不时而然者，有僵仆卒中而然者，皆非死脉也。学人当细心参探。
　　
　　
　　卷二论诊杂病生死脉歌
　　五十不止身无病，数内有止皆知定。（止，犹代脉也。脉来五十动而不见一止者，无病也。五十配天地造化之数，《易•系辞》曰：大衍之数五十，五十乃备，一乃数之始，十乃数之极，人之脉息，昼夜循环五脏，脉一动，循环一脏，五动循环五脏遍，五十动是十次五数循环遍，则数皆极处而不见止者，五脏皆平，故无病也。）四十一止一脏绝，却后四年多没命，三十一止即三年，二十一止二年应，十五一止一年殂，已下有止看暴病。（四十动而见一止者，是一脏欠动，脉之极数，故知一脏绝也，先绝肾经，所以言之。夫天一生水，肾属水，生成之一数也。人之五脏所生，先生乎肾，肾水生肝木，木生心火，命门火生脾土，土生肺金，所以先绝肾，期应四年而死。三十动而见止者，两脏欠动，脉之极数，是知肾与肝二经无气，期应三年而死。二十动而止者，三脏欠动，脉之极数，是肾肝心三脏无气，期应二年而死。十五动而一止者，知肾肝心脾四脏皆无气，期一年而绝也。）新注云：上言脉之动止，未知诊切何部而取据，谨按《素问》《难经》云：每于平旦寅时，日未出，饮食未进，血气未乱，医者可以存神定意，心无外驰，诊于指下，右手寸口，默数脉息至止，以决之。夫寸口者，右手气口也。《内经》曰：气口何以独为五脏主？岐伯曰：胃者，水谷之海，六腑之大源也。五味入口，藏于胃，变现于气口。又曰：脉会大渊，寸口是太渊穴也。是知寸口为脉大会之处，故能决断五脏六腑生死吉凶矣。
　　
　　
　　卷二论诊暴病脉歌
　　两动一止或三四，三动一止六七死，四动一止即八朝，以此推排但根据次。（池氏曰：暴病者，喜怒惊恐，其气暴逆，致风寒暑湿所侵，病生之暴，损动胃气而绝，即死不过十日也。脉两动而一止，乃胃气将绝，犹得三四日方死。三动一止，而胃气将尽，犹得六七日方死，谷气绝尽方死。仿此而推，若至十五动而二止，乃死期在于一年矣。）又歌曰：寸平无病何谓死，尺泽原来脉不存，君知此理是何物，犹如草木已无根。（人之有尺，犹树之有根，枝叶虽枯槁，根本将自生，病患两尺有根，虽病不死，若诊得两尺无根，有病必死，无病之人，亦主暴亡。）
　　
　　卷二论五脏六腑气绝证候
　　病患肝绝八日死，何以知之？面青但欲伏眠，目视而不见人，汗（一作泣）出如水不止。（一曰二日死。）病患胆绝七日死，何以知之？眉为之倾。
　　病患筋绝九日死，何以知之？手足爪甲青，呼骂不休。（一曰八日死。）病患心绝一日死，何以知之？肩息回视立死。（一曰口亭亭，二日死。）病患肠绝（一曰小肠绝。）六日死，何以知之？发直如干麻，不得屈伸，自汗不止。
　　病患脾绝十一日死，何以知之？口冷足肿，腹热胪胀，泄利不觉，出无时度。（一曰五日死）病患胃绝五日死，何以知之？脊痛腰中重，不可反复。（一曰脬肠平，九日死。）病患肉绝六日死，何以知之？干舌皆肿，溺血，大便赤泄。（一曰足肿九日死。）病患肺绝三日死，何以知之？口张但气出而不收。（一曰鼻口虚张短气。）病患大肠绝不治，何以知之？泄利无度，利绝则死。
　　病患肾绝四日死，何以知之？齿为暴枯，面为正黑，自中黄色，腰中欲折，自汗出如流水。（一曰人中平，七日死。）病患骨绝齿黄落，十日死。诸浮脉无根者皆死。已上五脏六腑为根也。
　　
　　
