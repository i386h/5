<!-- { "loadSidebar": true } -->
　　黄帝曰：手少阴之脉，独无输，何也？岐伯曰：少阴者，心脉也。心者五脏六腑之大主也，为帝主，精神之所舍，其脏坚固，邪不能容，容之则伤心，心伤则神去，神去则死矣。故诸邪在于心者，皆在心之包络，包络者，心主之脉也，故少阴无输也。帝曰：少阴无输，心不病乎？岐伯曰：在外，经病而脏不病，故独取其经于掌后锐骨之端。（即神门穴也。）《直指》曰：邪客于阴，神不守舍，故心有所感，梦而后泄也。其候有三：少年气盛，鳏旷矜持，强制情欲，不自知觉，此泄如瓶之满而溢者，人或有之，勿药可也；心家气不能主宰，或心受热邪，阳气不收，此泄如瓶之侧而出者，人多有之，其病犹轻，合用和平之剂；脏腑积弱，真元久亏，心不摄念，肾不摄精，此泄如藏之罅而出者，人少有之，其病最重，须当大作补汤。
　　《入门》曰：盖交感之精，常有一点白膜裹藏于肾，而元精以为此精之本者，实在乎心，日有所思，夜梦而失之矣，宜黄连清心饮。
　　经曰：无故而喑，脉不至，不治自已。谓气暴逆也，气复则已。
　　皇甫谧曰：思虽发于脾，而成于心，过节则二脏俱伤。
　　经曰：怵惕思虑则伤神，神伤则恐惧流淫而不止。
　　又曰：血并于阴，气并于阳，故为惊狂。
　　又曰：悸者，心跳动也。
　　《纲目》曰：惊者，心卒动而不宁也。悸者，心跳动而怕惊也。
　　《三因》曰：惊悸，因事有所大惊而成者，名曰心惊胆慑，病在心胆经，其脉大动。
　　又曰：五饮停蓄，闭于中脘，最使人惊悸，属饮家。
　　仲景曰：心悸者，火惧水也。惟肾欺心故为悸；伤寒饮水多，必心下悸。
　　又曰：食少饮多，水停心下，甚者则悸，微者短气。
　　丹溪曰：惊悸者，有时而作，大概属血虚与痰；瘦人多是血虚，肥人多是痰饮，时觉心跳者，亦是血虚。
　　《入门》曰：惊悸，因思虑过度及大惊恐而作，甚则心跳欲厥，时作时止者，乃痰因火动。
　　又曰：心胆虚怯，触事易惊，涎与气搏，变生诸证。
　　《直指》曰：血虚心虚多惊。
　　《正传》曰：忧、愁、思、虑伤心，令人惕然心跳动，惊悸不安。
　　《医鉴》曰：忧、愁、思、虑伤心，或勤政劳心，以致心神不足，惊悸少睡，宜养心汤。
　　又曰：劳心思虑，损伤精神，头眩目昏，心虚气短，惊悸烦热，宜清心补血汤。
　　《纲目》曰：怔忡，心动而不宁也。
　　戴氏曰：怔忡者，心中躁动不安，惕惕然如人将捕者是也。多因汲汲富贵，戚戚贫贱，不遂所愿而成也。
　　《直指》曰：心虚而痰郁，则耳闻大声，目击异物，遇险临危，触事丧志，使人有惕惕之状，是为惊悸。心虚而停水，则胸中渗漉怏怏之状，是为怔忡。
　　《正传》曰：怔忡者，心中惕惕然，动摇而不得安静，无时而作者是也。
　　《入门》曰：怔忡因惊悸久而成也。痰在下，火在上。（加味温胆汤加川连、栀子、当归、贝母。）《直指》曰：心下有水气，怔忡，水饮为怔，头眩心悸。（宜五苓散。）《济生》曰：思虑过度，耗伤心血，怔忡恍惚，宜益荣汤。
　　《得效》曰：痰饮蓄于心胃，怔忡不已，宜茯苓饮子。
　　又曰：虚人停饮怔忡，宜姜术汤。
　　《回春》曰：心中无血，如鱼无水，怔忡跳动，宜四物安神汤。
　　《入门》曰：心神不定，恍惚健忘，火不下降，时复振跳，宜朱雀丸。
　　怔忡亦曰怔忪，与惊悸同看。
　　《灵枢》曰：黄帝问人之善忘者，何气使然？岐伯对曰：上气不足，下气有余，肠胃实而心肺虚，虚则荣卫留于下，久之，不以时上，故善忘也。
　　《内经》曰：血并于下，气并于上。乱而善忘。
　　丹溪曰：健忘之证，精神短少者多，亦有痰者。
　　戴氏曰：健忘者，为事有始无终，言谈不知首尾，此以为病之名，非生成之愚顽，不知人事者。
　　《入门》曰：怔忡久则健忘，由心脾血少神亏，引神归舍丹主之。（胆星、朱砂、附子、猪心血为丸，梧桐子大，萱草根煎汤送下五十丸。）又曰：如所禀阴魄不足，善忘者，宜定志丸、开心散。
　　《医鉴》曰：健忘，陡然而忘其事，尽心力思量不来也，主心脾二经。盖心之官则思，脾之官亦主思，此由思虑过多，心伤则血耗散，神不守舍，脾伤则胃气衰惫而虑愈深，二者皆令人事卒然而忘，治法必先养其心血，培其脾土，以凝神定智之剂，调理之，亦当以幽闲之处，安乐之中，使其绝于忧虑，远其六淫七情，如此则日渐以安矣。
　　《纲目》曰：心澹澹动也，因痰动也，谓不怕惊而心自动也，惊恐亦曰心中澹澹，谓怕惊而亦动也。
　　舌血谓之舌衄，汗孔出血谓之肌衄，属心与肝也。
　　凡惊而动血者属心。
　　血吐水碗中，如半沉半浮者是心血。
　　肿胀水肿，有十种之分，如气短不得卧，为心水。
　　经曰：背为阳，阳中之阳，心也。心为牡脏，牡者，阳也。
　　《金匮真言论》曰：夏气病在脏，心之应也。
　　经曰：喜笑皆属心火，盖火得风而焰，笑之象也。
　　又曰：诸血者，皆属于心。
　　又曰：头者精明之府，头倾神深，精神将夺矣。
　　又曰：诸痛痒疮，皆属于心。
　　又曰：诸躁狂越，皆属于火。
　　又曰：诸病跗肿，疼酸惊骇，皆属于火。
　　又曰：诸热瞀螈，皆属于火。
　　又曰：诸逆冲上，皆属于火。
　　又曰：诸禁鼓栗，如丧神守，皆属于火。
　　黄帝问曰：人生而有病癫疾者，病名曰何？安所得之？岐伯对曰：病为胎病，此得之在母腹中，时其母有所大惊，气上而不下，精气并居，故令子发为癫疾也。
　　又曰：厥成为癫疾。
　　又曰：邪搏阳则为癫疾。
　　《资生》曰：风眩之病，起于心气不足，胸上蓄热，实痰热相感而动风，风心相乱则昏瞀，故谓之风眩。
　　又曰：痰在膈间，则眩微不仆，痰溢膈上，则眩甚仆倒于地而不知人，名曰癫痫。
　　又曰：仆倒不省，皆由邪气逆上阳分，而乱于头中也。癫痫者，痰邪逆上也，痰邪逆上则头中气乱，头中气乱则脉道闭塞，孔窍不通，故耳不闻声，目不识人，而昏眩仆倒也，以其病在头巅，故曰癫疾。
　　《纲目》曰：痫有五：心曰马痫，肝曰鸡痫，脾曰牛痫，肺曰羊痫，肾曰猪痫，以病名状偶类，故为名，其实痰与火与惊，三者而已。
　　又曰癫者异常也，平日能言；痫则沉默，平日不言。癫则呻吟，甚则僵仆直视，心常不乐，言语无伦，如醉发痴；痫者卒然昏倒，切牙作声，吐涎沫，不省人事，随后渐醒；身热脉浮，为阳痫，身凉脉沉为阴痫。
　　《正传》曰：凡癫痫，仆时口中作声，将省事时吐涎沫，省后又复发，时作时止而不休息。中风、中寒、中暑、尸厥之类，则仆时无声，省时无涎，后不再发。
　　《入门》曰：大率多因痰结于心胸间，宜开痰镇心神，若神不守舍，狂言妄作，经年不愈，如心经蓄热，当清心除热，如痰迷心窍，当去痰宁心，宜大吐大下而愈。大人曰癫，小儿曰痫，其实一也。
　　《内经》曰：黄帝问曰：有病怒狂者，此病安生？岐伯对曰：生于阳也。帝曰：阳何以使人狂？岐伯曰：阳气者，因暴折而难决，故善怒也，病名曰阳厥。帝曰：治之奈何？岐伯曰：夺其食即已。夫食入于阴，长气于阳，故夺其食即已。使之服以生铁落为饮。夫生铁落者，下气疾也。
　　又曰：多喜曰癫，多怒曰狂。
　　又曰：阴不胜其阳，则脉流薄疾并乃狂。
　　又曰：衣被不敛，言语善恶，不避亲疏，此神明之乱也。
　　帝曰：阳明病甚，则弃衣而走，登高而歌，或至不食数日，逾垣上屋，所上之处，皆非其素能也，病反能者，何也？岐伯曰：四肢者，诸阳之本也。阳盛则四肢实，则能登高也。帝曰：其弃衣而走者，何也？岐伯曰：热甚于身，故弃衣欲走也。帝曰：其妄言骂詈，不避亲疏而歌者，何也？岐伯曰：阳盛则使人妄言骂詈，不避亲疏而不欲食，不欲食故妄言也。
　　又曰：邪入于阳则狂。
　　《难经》曰：重阳者狂，重阴者癫。
　　又曰：狂之始发，少卧而多起，自高贤也，自辨智也，自贵倨也，妄笑好歌乐，妄行不休是也。癫疾始发，意不乐，直视僵仆，其脉三部阴阳俱盛者是也。
　　《百要》曰：癫者，异常也。精神痴呆，言语失伦。狂者，凶狂也。轻则自高自是，好歌好舞，甚则弃衣走而逾垣上屋，又甚则披发大叫，不避水火，且欲杀人，此痰火壅盛而然。
　　又曰：阳虚阴实则癫，阴虚阳实则狂。
　　又曰：阳盛则狂，狂者欲奔走叫呼，阴盛则癫，癫者眩倒不省。
　　《纲目》曰：狂谓妄言妄走也。癫谓僵仆不省也。经有言狂癫疾者，又言癫疾为狂者，是癫狂兼病也。
　　《内经》曰：尝贵后贱，名曰脱营。尝富后贫，名曰失精。虽不中邪，病从内生，身体日减，气虚无精，病深无气，洒洒然时惊，病深者，以其外耗于卫，内夺于荣，（注云：血为忧煎，气随悲减，故外耗于卫，内夺于荣。）是证令人饮食无味，神倦肌瘦。
　　《灵枢》曰：癫疾呕多涎沫，气下泄不治。
　　又曰：癫痫之病，乍作乍醒者苏，不食痴迷者死。
　　又曰：凡癫狂之病，若神脱而目瞪，如愚痴者不可治。
　　又曰：癫疾者，疾发如狂，死不治。
　　《医鉴》曰：人之所主者心，心之所养者血，心血一虚，神气不守，此惊悸之所肇端也。惊者，恐怖之谓；悸者，怔忡之谓。惊者与之豁痰定惊之剂，悸者与之逐水消饮之剂。
　　《直指》曰：健忘者，心脾二脏血少神亏故也，宜养血安神以调之。
　　《正传》曰：狂为痰火实盛，癫为心血不足，多为求望高远，不得志者有之，癫病独主乎痰，因火动之所作也。治法癫宜乎吐，狂宜乎下，癫则宜乎安神养血，兼降痰火。
　　河间曰：五志过极，皆为火也。盖气为阳而主轻微，诸所动乱劳伤，皆为阳化之火，神狂气乱，而为病热者多矣。
　　子和曰：河间治五志，独得言外之意，凡见喜、怒、悲、思、恐之证，皆以平心火为主，至于劳者伤于动，动便属阳，惊者骇于心，心便属火，二者亦皆以平心火为主也。（《丹心》）《灵枢》曰：心小则易伤以忧，心大则忧不能伤，心高则满于肺， 而善忘，难开以言，心下则易伤于寒，易恐以言，心坚则脏安守固，心脆则善病消瘅热中，心端正则和利难伤，心偏倾则操持不一，无守司也。
　　又曰：心病，禁温食热衣。
　　经曰：手少阴气绝则脉不通，故血不流；血不流则色不泽。故其黑如漆柴者，血先死，壬日笃，癸日死。
