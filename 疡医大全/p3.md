<!-- { "loadSidebar": true } -->
　　（此以明阳气营运之部分，辅卫人身之正用也。）阳气者，精则养神，柔则养筋。（此又明阳气之运养也，然阳气者，内化精微，养于神气，外为柔软，以固其筋。）故阳气者，一日而主外，（昼则阳气在外，周身行二十五度。）平旦人气生，日中而阳气隆，日西而阳气已虚，气门乃闭。（隆，高也，盛也。夫气之有者，皆自少而之壮，积暖以成炎，炎极又凉，物之理也。故阳气平晓生，日中盛，日西而已减虚也。气门，谓玄府也，发泄经脉荣卫之气，故谓气门。）是故暮而收拒，无扰筋骨，无见雾露，反此三时，形乃困薄。（皆所以顺阳气也。阳出则出，阳藏则藏，暮阳气衰，内行阴分，故宜收敛以拒虚邪，扰筋骨则逆阳精耗，见雾露则寒湿俱侵，故顺此三时，乃天真久远也。）阴者，藏精而起亟也，阳者，卫外而为固也。（言在人之用也。）阴不胜其阳，则脉流薄疾，并乃狂。（薄疾，谓极虚而急数也。并，谓盛实也。狂，谓狂走也。阳并于四肢则狂，四肢诸阳之本也，阳盛则四肢实，实则登高而歌。热盛于身，故弃衣欲走也。如是者，皆为阴不胜其阳也。）阳不胜其阴，则五脏气争，九窍不通，（九窍者，内属于脏，外设为官，五脏气争，则九窍不通。）是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。（邪气不克，故真气独立而如常。）阳强不能密，阴气乃绝，（阳自强而不能闭密，则阴泄泻而精气竭绝矣。）阴平阳秘，精神乃治，（阴气和平，阳气闭密，则精神日益治也。）阴阳离决，精气乃绝。（阴不和平，阳不闭密，强用施泻，损耗天真，则精气不化，乃绝流通也。）因于露风，乃生寒热。（因于露体，触冒风邪，风气外侵，阳气内拒，风阳相薄，故寒热生。）是以春伤于风，邪气留连，乃为洞泄。（风气通肝，春肝木王，木胜脾土，故洞泻生也。）夏伤于暑，秋为疟。（夏热已甚，秋阳复收，阳热相攻，则为 疟， ，老也，亦曰瘦也。）秋伤于湿，上逆而咳，（秋湿既胜，冬水复王，水来乘肺，故咳逆病生。）发为痿厥。（湿气内攻则咳逆，外散筋脉则痿弱。）冬伤于寒，春必温病。（冬寒且凝，春阳气发，寒不为释，阳怫于中，寒怫相持，故为温病。）四时之气，更伤五脏。（寒暑温凉，递相胜负，四时之气，更伤五脏之和。）
　　
　　卷一　《内经》纂要金匮真言论篇
　　《金匮真言论》曰：春气者病在头，（肝之应也。）夏气者病在脏，（心之应也。）秋气者病在肩背，（肺之应也。）冬气者病在四肢。（四肢气少，寒毒善伤，随所受邪，则为病处。）夫精者，身之本也。故藏于精者春不病温。（冬则精气伏藏，阳不妄升，故春无温病也。）平旦至日中，天之阳，阳中之阳也；日中至黄昏，天之阳，阳中之阴也；（日中阳盛，故曰阳中之阳，黄昏阴盛，故曰阳中之阴。阳气主昼，故平旦至黄昏，皆为天之阳，而中复有阴阳之殊也。）合夜至鸡鸣，天之阴，阴中之阴也；鸡鸣至平旦，天之阴，阴中之阳也。（鸡鸣阳气未出，故曰天之阴，平旦阳气已升，故曰阴中之阳。）故人亦应之。夫言人之阴阳，则外为阳，内为阴。言人身之阴阳，则背为阳，腹为阴。言人身之脏腑中阴阳，则脏者为阴，腑者为阳。（脏谓五神脏，腑谓六化腑。）肝、心、脾、肺、肾五脏皆为阴，胆、胃、大肠、小肠、膀胱、三焦六腑皆为阳。故背为阳，阳中之阳，心也；（心为阳脏，位处上焦，以阳居阳，故谓阳中之阳。《灵枢》曰：心为牡脏。牡，阳也。）背为阳，阳中之阴，肺也；（肺为阴脏，位于上焦，以阴居阳，故谓阳中之阴。《灵枢》曰：肺为牝脏。牝，阴也。）腹为阴，阴中之阴，肾也；（肾为阴脏，位于下焦，以阴居阴，故谓阴中之阴。《灵枢》曰：肾为牝脏。牝，阴也。）腹为阴，阴中之阳，肝也；（肝为阳脏，位处中焦，以阳居阴，故谓阴中之阳。《灵枢》曰：肝为牡脏。牡，阳也。）腹为阴，阴中之至阴，脾也。（脾为阴脏，位处中焦，以太阴居阴，故谓阴中之至阴。《灵枢》曰：脾为牝脏。牝，阴也。）此皆阴阳表里内外雌雄，相输应也，故以应天之阴阳也。（以其气象参合，故能上应于天。）
　　
　　卷一　《内经》纂要阴阳应象大论篇
　　《阴阳应象大论》曰：阴阳者，天地之道也，（谓变化生成之道也。）万物之纲纪，（滋生之用也，阳与之正气以生，阴为之主持以立，故为万物之纲纪也。）变化之父母，（异类之用也。何者？鹰化为鸠，田鼠化为 ，腐草化为萤，雀入大水为蛤，雉入大水为蜃，如此皆异类因变化而成物也。）生杀之本始，（寒暑之用也。万物假阳气温而生，因阴气寒而死，故生杀本始，是阴阳之所运为也。）神明之府也，（言所以生杀变化之多端者，以神明居其中也。）治病必求于本。（阴阳与万类生杀变化，在于人身，同相参合，故治病之道必先求之。）故积阳为天，积阴为地，阴静阳躁，阳生阴长，阳杀阴藏。（明前天地生杀之殊用也。神农曰：天以阳生阴长，地以阳杀阴藏。坤者，阴也。位西南隅，时在六月七月之交，万物之所盛长也，安谓阴无长之理。干者，阳也。位戌亥之分，时在九月十月之交，万物之所收杀也，孰谓阳无杀之理。以是明之，阴长阳杀之理可见矣。）阳化气，阴成形。寒极生热，热极生寒。寒气生浊，热气生清。清气在下，则生飧泄。浊气在上，则生 胀。此阴阳反作，病之逆从也。故清阳为天，浊阴为地，地气上为云，天气下为雨；雨出地气，云出天气。（阴凝上结，则合以成云，阳散下流，则注而为雨，雨从云以施化，故言雨出地，云凭气以交合，故言云出天。天地之理且然，人身清浊，亦如是也。）故清阳出上窍，浊阴出下窍；（气本乎天者亲上，气本乎地者亲下，各从其类也。上窍，谓耳目鼻口。下窍，谓前阴后阴。）清阳发腠理，浊阴走五脏；（腠理，谓渗泄之门，故清阳可以发散；五脏为包藏之所，故浊阴可以走之。）清阳实四肢，浊阴归六腑。（四肢外动，故清阳实之。六腑内化，故浊阴归之。）水为阴，火为阳，（水寒而静，故为阴。火热而躁，故为阳。）阳为气，阴为味。（气惟散布，故阳为之，味日从形，故阴为之。）味归形，形归气，气归精，精归化，（形食味，故味归形，气养形，故形归气，精食气，故气归精，化生精，故精归化。）精食气，形食味，（气化则精生，味和则形长，故云食之也。）化生精，气生形。（精微之液，惟血化而成，形质之有，资气行营立，故斯二者各奉生乎。）味伤形，气伤精，（过其节也。）精化为气，气伤于味。（精承化养则食气，精若化生则不食气，精血内结，郁为秽腐攻胃，则五味倨然不得入也。女人重身，精化百日，皆伤于味也。）阴味出下窍，阳气出上窍。（味有质，故下流于便泻之窍，气无形，故上出于呼吸之门。）味浓者为阴，薄为阴之阳。气浓者为阳，薄为阳之阴。（阳为气，气浓者为纯阳。阴为味，味浓者为纯阴。故味薄者，为阴中之阳，气薄者，为阳中之阴。）味浓则泄，薄则通。气薄则发泄，浓则发热。（阴气润下，故味浓则泄利；阳气炎上，故气浓则发热。味薄为阴少，故通泄，薄为阳少，故汗出。发泄，谓汗出也。）壮火之气衰，少火之气壮。（火之壮者，壮已必衰。火之少者，少已则壮。）壮火食气，气食少火，壮火散气，少火生气。（气生壮火，故云壮火食气；少火滋气，故云气食少火。以壮火食气，故气得壮火则耗散；以少火益气，故气得少火则生长。）阴胜则阳病，阳胜则阴病。（胜则不病，不胜则病。）阳胜则热，阴胜则寒。重寒则热，重热则寒。
