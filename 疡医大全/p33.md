<!-- { "loadSidebar": true } -->
　　凉：滑石、山栀、黄连、竹茹、玄明粉、黄芩、石膏、连翘、石斛、升麻、天花粉、葛根、知母。
　　引经报使：升麻、葛根上行。白芷、石膏下行。
　　
　　
　　卷三　内景图说（上）肺
　　经曰：肺者，相傅之官，治节出焉。为生气之源，其形四垂，附着于脊之第三椎中，有二十四空，行列分布以行诸脏之气，为脏之长，为心之盖。
　　又曰：是经多气少血，其合皮也，其荣毛也，开窍于鼻。
　　《难经》曰：肺重三斤三两，六叶两耳，凡八叶，主藏魄。肺叶白莹，谓为华盖，以覆诸脏。虚如蜂窠，下无透窍，吸之则满，呼之则虚，一呼一吸，消息自然，司清浊之运化，为人身之橐钥。
　　又曰：寅时气血注于肺。
　　　r肺图　p04-a41a17.bmp　r
　　肺者市也，百脉朝会之所也。凡饮食入胃，不敢自专，地道卑而上行朝于肺。肺乃天道下济而光明。
　　经曰：肺者，在天之燥，在地为金，在人为肺，在时为秋，在方为西，在色为白，通窍于鼻。
　　经曰：西方金也。万物所以收成也。
　　又曰：脏真高于肺，以行荣卫阴阳也。脾土为母，肾水为子。大肠为脏，克木主气，若久卧则伤气。司藏魄，其类金，其畜马，其卦干，其性义，其华毛，其候鼻，其谷稻，其应四时，上为太白星。其病在皮毛，其音商，商者，强也。象金，性之坚强也。其数九，其臭腥，其声哭，其气 ，其液涕，其味辛，外应皮毛而色白；然贵如白玉光泽，不欲如垩。
　　《灵枢》曰：肺应皮，皮浓者大肠浓。更肺主燥，然燥则伤肺，病则为嗽。痘主脓泡，若热气胜则病，其病之候，则面白悲哭，手捏眉目鼻面，嚏涕吐衄，喘咳寒热，胁有动气。肺虚则叹息，呼吸少气，鼻涕嗌干，喘乏咳血而唇白。肺实则闷乱，喘促咳嗽，上气鼻塞，胫股肩痛而胸满。肺绝则汗出发润，喘而不休，毛发气出，然肺绝者，三日死。平脉则秋旺七十二日而脉浮毛，毛者，稀软之状，轻虚似浮，其贼脉浮大而牢，与夫面赤皆逆，危脉则毛如风吹。
　　华元化曰：肺乃生气之原，五脏之华盖。
　　经曰：肺属辛金，为阴中之太阴，通于秋气，肺配胸中与大肠为表里，其母脾土，其子肾水，其克肝木，其贼心火，主藏魄。其色白，其味辛，其臭腥，其华毛，其候鼻，其充皮，其液涕，其声哭，其气 ，其不足则太息，其有余则喘嗽，其平脉浮短，其贼脉洪，手太阴气绝则皮毛焦，皮毛焦则津液去，皮节伤，皮节伤则皮枯毛折，毛折者则毛先死。丙日笃，丁日死。肺绝三日死。肺至悬绝十二日死。白如豕膏者生，白如枯骨者死。实则梦兵戈兢扰，虚则梦田野平原。忧伤肺，喜胜忧，以酸补之，以辛泻之，以苦泄之。
　　岐伯曰：形寒饮冷则伤肺，饮冷以其两寒相感，中外皆伤，故气逆而上行。
　　《金匮真言论》曰：秋气者，病在肩背，肺之应也。
　　又曰：脉变动为咳。
　　《脉论》云：脉来厌厌聂聂，如落榆夹钱，曰肺平。脉来不上不下，如循鸡羽浮，曰肺病。脉来如物轻飘，如风吹毛，曰肺死。真肺脉至，大而虚，如以毛羽中人肌肤之状。
　　经曰：肺之见证也，善嚏，悲愁欲哭，洒淅寒热，缺盆中痛，肩背痛，脐右少腹胀痛，小便数，溏泄，皮肤痛及麻木，喘少气，颊上气见。
　　经曰：肺主气。
　　又曰：诸气皆属于肺。
　　又曰：肺藏气，气有余则喘咳上气，气不足则息利少气。
　　《灵枢》曰：膻中为之气海，膻中者，肺室也。有余则胸面俱赤，不足则少气力，不多言。
　　丹溪曰：冷气、滞气、逆气、上气，皆是肺受火邪，气得炎上之化，有升无降，熏蒸清导，甚而转成剧病，局方例用辛香燥热之剂，是以火济火也。
　　张子和曰：诸病皆生于气，诸痛皆因于气。
　　《回春》云：风伤气者为疼痛，寒伤气者为战栗，暑伤气者为热闷，湿伤气者为肿满，燥伤气者为闭结。
　　《入门》曰：逸则气滞，亦令气结。轻者行动自愈；重者橘皮一物汤。（橘皮一两，洗净，新汲水煎服。）《直指》云：七气者，喜、怒、悲、思、忧、惊、恐，或以为寒、热、恚、怒、喜、忧、愁，皆通也。
　　经曰：背为阳，阳中之阴，肺也。肺为牝脏，牝者，阴也。
　　又曰：诸气 郁，皆属于肺。
　　人有七情，病生七气，气结则生痰，痰盛则气愈结，故调气必先豁痰，如七情汤以半夏主治，而官桂佐之，盖良法也。
　　太乙真人曰：少言语，养内气。
　　象川翁曰：精能生气，气能生神，荣卫一身，莫大于此。
　　黄帝问曰：余知百病生于气也。怒则气上；喜则气缓；悲则气消；恐则气下；寒则气收：炅则气泄；惊则气乱；劳则气耗；思则气结；九气不同，何病之生？岐伯对曰：怒则气逆，甚则呕血及飧泄，故气上矣。喜则气和志达，荣卫通利，故气缓矣。悲则心系急，肺布叶举而上焦不通，荣卫不散，热气在中，故气消矣。恐则精却，却则上焦闭，闭则气还，还则下焦胀，故气不行矣。寒则腠理闭，气不行，故气收矣。炅则腠理开，荣卫通，汗大泄，故气泄矣。惊则心无所倚，神无所归，虑无所定，故气乱矣。劳则喘息汗出，内外皆越，故气耗矣。思则心有所存，神有所归，正气留而不行，故气结矣。
　　经曰：气为精神之根蒂。（李东垣曰：气者，神之祖，精乃气之子，气者，精神之根蒂也。）又曰：久卧伤气。
　　《西山记》曰：近秽气，触真气，近死气，乱生气。
　　《正传》曰：男子属阳，得气易散。女人属阴，遇气多郁。是以男子之气病常少，女人之气病常多。故治法曰：女人宜调其血，以耗其气；男子宜调其气，以养其血。
　　气生于谷《灵枢》曰：人受气于谷，谷入胃以传与肺，五脏六腑皆以受气。其清者为荣，浊者为卫，荣在脉中，卫有脉外，营周不休，五十度而复大会，阴阳相贯，如环无端。
　　又曰：上焦开发宣五谷味，熏肤，充身，泽毛，若雾露之溉，是谓气。
　　又曰：气为卫，卫于外。
　　《正理》曰：日啖饮食之精，熟者益气，此气生于谷，故气从米。
　　上气《灵枢》曰：邪在肺，则寒热上气，上气者，呼多吸少，气息促急。
　　《内经》曰：气有余则喘咳上气。
　　下气《纲目》曰：下气属心。
　　经曰：夏脉者，心也。心脉不及，下为气泄是也。
　　又曰：癫痫劳瘵者，若气下泄不止者必死。此真气竭绝，肠胃腠理闭塞，谷气不能宣通于肠胃之外，故从肠胃中泄出也。
　　河间曰：肠胃郁结，谷气内发而不能宣通于肠胃之外，故善噫而或下气也。
　　仲景曰：伤寒阳明病，胃中有燥屎者，必转矢气下之即愈。转矢气，乃气下泄也。
　　短气《明理》曰：短气者，气短而不能相续者是已。若有气上冲，而实非气上冲也，呼吸虽数而不能相续，似喘而不摇肩，似呻吟而无痛，实为难辨之证，要识其真者，气急而短促是也。
　　仲景曰：平人寒热，短气不足以息者，实也。
　　又曰：短气有微饮，当从小便去之，苓桂术甘汤主之。肾气丸主之。
　　《入门》曰：气短者，呼吸不相接续是也。有结肿者，有停水怔忡者，有风湿相搏者，有素弱气虚者，大抵心腹胀满者为实，为邪在里，心腹濡满者为虚，为邪在表。
　　东垣曰：气短，小便利者，四君子汤去茯苓加黄 补之。
　　《入门》曰：气散则中虚，倦怠无力，短气不足以息，宜调中益气汤、人参养荣汤。
　　《脉经》曰：寸口脉沉，胸中气短。
　　少气《纲目》曰：少气者，气少不足以言也。
　　《灵枢》曰：肺藏气，气不足则息微少气。
　　又曰：肺虚则少气不能报息。
　　又曰：肾主气，肾虚则少气乏言，吸吸骨酸，懈惰不能动。
　　又曰：膻中为气之海。不足则少气不足以言。
　　《内经》曰：怯然少气者，是水道不行，形气消索也。言而微，终日乃复言者，夺气也。宜生脉散。
　　易老曰：真气虚弱，脉弱懒语，宜四君子汤、参 益气丸。
　　东垣曰：内伤脾胃，致中气虚少，宜补中益气汤、益胃升阳汤。
　　《活人心法》曰：气虚发热，百脉摇动，有如虫行，相火自足上升，心常烦悸，头重脑闷，黄 二钱，人参、甘草各一钱，当归五分，五味子九粒，煎服，名黄 汤，乃清和调匀，镇定之剂也。
　　气痛《入门》曰：人身元气与血循环，被横行脏腑之间，而为疼痛，积聚 癖，壅逆胸臆之上，而为痞满刺痛等证。多因七情饮食，郁为痰饮，初起宜辛温开郁，行气豁痰消积，久则宜辛寒降火除根。气滞上焦为心胸痞痛，宜枳橘汤。气滞中焦为腹胁刺痛，宜木香破气散。气滞下焦为腰痛疝瘕，宜四磨汤。气滞于外，则周身刺痛，或浮肿，宜木香流气饮。
　　气逆《灵枢》曰：黄帝曰：何为逆而乱？岐伯对曰：清气在阴，浊气在阳，荣气顺脉，卫气逆行，清浊相干，乱于胸中，是为太 。 与闷同。故气乱于心，则喘心密默，俯首静伏；乱于肺则俯仰喘喝，按手以呼；乱于肠胃，则为霍乱，于臂胫则为四厥；乱于头则为厥逆，头重眩仆。
　　《入门》曰：气逆者，气自腹中时上冲也。
　　丹溪曰：病患自言冷气从下而上者，此上升之气，自肝而出，中挟相火，其热为甚，自觉其冷，非真冷也。
　　又曰：气之上逆，属阳，无寒之理，恶寒者乃火极似水也。
　　《入门》曰：散火之法，必先破气，气降则火自降矣。
　　气郁丹溪曰：气之初病，其端甚微，或因七情，或感六气，或因饮食，以故津液不行，清浊相干，自气成积，自积成痰，气为之郁，或痞或痛。
　　《正传》曰：气郁而湿滞，湿滞而成热，故气郁之病，多兼浮肿胀满。
　　《入门》曰：郁者，病结不散也。交感丹治诸气郁滞，一切公私拂情，名利失志，抑郁烦恼，七情所伤，不思饮食，面黄形羸，胸膈痞闷诸证神效，大能升降水火。香附子一斤，长流水浸三日，取炒茯神四两，捣末蜜丸，弹子大，每一丸细嚼，以二陈汤送下。
　　气不足生病《灵枢》曰：邪之所在，皆为不足，故上气不足，脑为之不满，耳为之苦鸣，头为之苦倾，目为之眩。中气不足，溲便为之变，肠为之苦鸣。下气不足，乃为痿蹶心 。
　　又曰：上气不足，推而扬之；下气不足，积而从之，阴阳皆虚火自当之。
　　《入门》曰：七情总发于一心，七气总隶于一气，气，阳也，动则为火，故以降火，化痰，消积分治之，大概气虚，四君子汤，气实，小乌沉汤，火多合黄连解毒汤，痰多合二陈汤，积多合平胃散。
