<!-- { "loadSidebar": true } -->
　　丹溪曰：久患气证，气不归元，久服药无效者，破故纸为君。（破故纸炒一两，茴香炒、乳香各五钱为末，蜜丸梧桐子大，空心白汤下五十丸。）方氏曰：气病用气药而不效者，气之所藏，无以收也。盖肺主气，肾藏气，青木香圆、木香顺气丸皆用破故纸，所以使气升降，而归于肾脏也。
　　《入门》曰：气病通用二陈汤。（上焦气滞加枳壳、桔梗、香附、砂仁。中焦气滞加浓朴、枳实、三棱、蓬术。下焦气滞加青皮、木香、槟榔。气痛加枳壳。气实加乌药、香附。气虚加参、术、木香。）丹溪曰：治上升之气，用芩、连、栀子、香附。
　　又曰：气无补法，世俗之言也。不思正气虚者，不能营运邪气，着而为病。经曰：壮者气行则愈，怯者着而成病，苟或气怯不用补法，气何由行？又曰：气郁须用川芎、香附、栀子、芩、连。
　　又曰：木香行中下焦气。香附快滞气。陈皮泄逆气。紫苏散表气。浓朴泄卫气。槟榔泄至高之气。藿香上行胃气。沉香升降真气。脑麝散真气。凡此皆泄气之标，不能治气之本。
　　痰中带血丝者，此阴虚火动，劳伤肺脏也。
　　凡吐血吐于水碗中辨之，浮于水上者，肺血也。
　　《内景》曰：肺之为气三焦起。
　　又曰：会厌，声音之门户。
　　又曰：下溉喉咙神明通。
　　又曰：璇玑、玉衡、色兰圩。
　　又曰：重中楼阁十二环。
　　《中景》曰：下念喉咙十二环，自下通流两乳间。
　　《外景》曰：绛官重楼十二级。
　　《人镜经》曰：会厌缀于舌本之下，正应乎气管之上。气管即喉咙也。居于前，主持呼吸，为声音之门户。
　　又曰：吸门十二节，上三节微小，下九节微大，第四节乃结喉也。结喉可容得上三节于内，如进饮食，则结喉即起套于上三节之外，直抵于会厌之下而掩之，令水谷不得而漏入焉。一或误投之，即发呛而不已。
　　又曰：肺白象金，肺得水而浮，金得水而沉，何也？然肺者非为纯金也，辛，商也，丙之柔。大言阴与阳，小言夫与妇，释其微，阴婚而就火，其意乐火，又行阳道多，故令肺得水而浮也，肺熟而复沉，是辛归庚也。（始由从化，终则归元。）又曰：五脏俱等而心肺独在膈上者，何也？然心者血，肺者气，血为荣，气为卫，相随上下，谓之荣卫，通行经络，荣周于身，故令心肺在膈上也。
　　《内景》曰：肺部之宫似华盖。
　　又曰：过华盖下，清且凉。
　　又曰：还过华下，动肾精。
　　又曰：肺之为气三焦起，开通百脉血液如。
　　又曰：津液醴泉通六腑。
　　又曰：肺属金，律应黄钟，象金石之有声也。
　　经曰：金王于秋，相于季夏，废于冬，困于春，死于夏。其王日庚辛，王时日晡。困日甲乙，困时平旦。
　　其死日丙丁，死时禺中。（晡音逋，申时也。禺中，日中也。禺音鱼，日在己日禺中。）又曰：肺者气之本，魄之处也。
　　又曰：五气入鼻藏于肺，肺有病，鼻为之不利。
　　又曰：脾胃一虚，肺气先绝。
　　又曰：肺热病右颊先赤。
　　又曰：损其肺者益其气。
　　又曰：肺俞在背第三椎，募在胸傍中府。（俞为阳。扁鹊传作输，犹委输之输，经气由此而输于彼也。募为阴。犹募结之募，经气聚于此也。）又曰：肺气虚则鼻息不利，少气。实则喘喝。（音褐。）胸盈仰息。
　　又曰：肺病热者，先淅然厥起毫毛，恶风寒，舌上黄，身热，热争则喘咳痛走胸膺背，不得太息，头痛不堪，汗出而寒，丙丁甚，庚辛大汗，气逆则丙丁死，刺手太阴、阳明，出血如大豆，立已。（淅，音昔，洒淅也，厥冷也，邪气也，即伤寒伤风类。）又曰：肺疟者，令人心寒，寒甚热，热间善惊，如有所见者，刺手太阴、阳明。（列缺穴。）又曰：心移热于肺，传为鬲消。
　　又曰：肺咳之状，咳而喘息有音，甚则唾血，肺咳不已，则大肠受之，大肠咳而遗矢。（矢，屎也。）又曰：肺风之状，多汗恶风， 然白，时咳短气，昼日则瘥，暮则甚，诊在眉上，其色白。
　　又曰：肺胀者，虚而满，喘咳倚息，目如脱状。
　　又曰：肺水者，身重而小便难，时溏泄。
　　又曰：肺中寒者，吐浊涕。
　　又曰：肺痹者，烦满喘而呕。
　　又曰：肺热叶焦，发为痿 。（ 音壁，跟也。）又曰：右寸，肺大肠脉所出。（浮短而涩，肺也。浮短而疾，大肠也。）又曰：肺脉其气来毛，而中央坚，两旁虚，此谓太过，病在外，则令人逆气而背痛愠愠然。其气来毛而微，此谓不及，病在中，则令人喘，呼吸少气而咳，上气见血，下闻病音。
　　又曰：肺病身有热，咳嗽短气，吐出脓血，其脉当短涩，今反浮大，色当白而反赤，死，是火克金也。
　　又曰：肺脉搏坚而长，当病吐血。其软而散者，当病灌汗，至令不复发散也。（血汗者，禁再汗。至令谓至盛暑之令也。）又曰：肺气盛，寸口（右手）大三倍于人迎；虚者，寸口反小于人迎也。
　　又曰：肺为娇脏。
　　又曰：肺形如人肩二布，大叶四垂如盖，附着于脊之第三椎，中有二十零四孔，以分布诸脏清浊之气。
　　（椎音捶， 同。）又曰：所生病者，咳嗽上气，喘喝烦心胸满， 臂内前廉痛，掌中热。气盛有余，则肩背痛风，汗出中风，小便数而欠。虚则肩背痛寒，少气不足以息，溺色黄，卒遗矢无度。
　　手太阴肺引经药歌：寅肺升麻南（星）款（冬花）桔（梗），元（参）台（香）山药麦（门冬）天（门）冬，阿胶茯（苓）味（子）葱（白）桑白（皮），枇杷（叶）杏（仁）麻（黄）豆蔻同，栀（子）缩（砂仁黄）芩知（母桔）梗藿（香）石（斛），葶苈（木）瓜（白）芍枳（壳紫）苏（木）通。
　　经曰：鼻如烟煤，肺气已绝，当汗出大喘。（若身热无汗，乃大肠燥结之征，尚可生也。）《卮言》曰：肺者， 也。 然居乎上，为五脏之华盖。
　　《医旨绪余》曰：肺者，勃也。言其气勃郁也。
　　经曰：热伤皮毛，寒胜热；辛伤皮毛，苦胜辛。
　　又曰：辛走气，气病毋多食辛。
　　又曰：多食苦，则皮肤槁而毛拔。
　　又曰：白色见于鼻准及正面，如枯骨，如擦残汗粉者，为肺气绝。若如腻粉、梅花、白绵者，是肺邪虚中寒，鼻衄出血，咳嗽有血，属肺经。
　　忧而动血者属肺。
　　气绝候。
　　《灵枢》曰：五阴气俱绝，则目系转，转则目运，目运者为志先死，志先死则远一日半死矣。六阳气俱绝，则阴与阳相离，离则腠理发泄，绝汗乃出。故气绝于外者，上气脚缩，五脏气绝于内者，下利不禁，甚者手足不仁。
　　又曰：若阳气前绝，阴气后竭者，其人死必身色青。阴气先绝，阳气后竭者，其人死身色必黄，腋下温，心下热也。
　　《黄庭经》：人身神名曰肺神，皓华字虚成。
　　七神注云：魄者，精气之匡佐也。
　　《灵枢》曰：并精出入谓之魄。
　　又曰：喜乐无极则伤魄，魄为肺神也。
　　皇甫谧曰：脾胃一败，肺气先绝。
　　经曰：肺在志为忧，肺之志为悲。
　　又曰：忧则气沉。
　　又曰：愁忧者，气闭塞而不行。盖忧则隔塞痞闭，气脉断绝，而上下不通也。气固于内，则大上便道偏，不得通泄也。
　　经曰：精气并于肺则悲。
　　又曰：肝虚而肺气并之，则为悲。
　　又曰：悲则气消。
　　又曰：肺主杀，故其志为悲。
　　又曰：肺在志为忧，忧伤肺，喜胜忧。
　　丹溪曰：忧伤肺者，以喜胜之，以怒解之。
　　《灵枢》曰：肺色通于鼻，肺和则鼻能知香臭矣。
　　又曰：鼻者，肺之官也，肺病则喘息鼻张。
　　经曰：肺主秋，西方辛金，西方生燥，燥生金，金生辛，辛生肺，其畜为鸡，（一作马。）其虫为介，其果为李，其菜为韭，其经为手太阴肺。
　　又曰：肺藏于石。
　　《灵枢》曰：五脏六腑，肺为之盖。白色小理者肺小，粗理者肺大，巨肩反膺陷喉者肺高，合腋张胁者肺下，肩背浓者肺坚，肩背薄者肺脆，背膺浓者肺端正，胁偏疏者肺偏倾也。肺小则少饮，不病喘喝，肺大则多饮，善病胸痹喉痹逆气，肺高则上气，肩息咳，肺下则气贲迫肝，善胁下痛，肺坚则不病，咳上气，肺脆则苦消瘅易伤，肺端正则和利难伤，肺偏倾则胸偏痛也。
　　《脉经》曰：肺伤者，其人劳倦则咳唾血，其脉细紧浮数，皆吐血，此为躁扰嗔怒得之，肺伤气壅所致。
　　仲景曰：热在上焦，因咳为肺痿，其人咳，口中反有浊唾涎沫，寸口脉数，此为肺痿也。若口中辟辟燥咳，咳则胸中隐隐痛，脉反滑数，此为肺痈也。
　　《灵枢》曰：邪在肺，则病皮肤痛，寒热，上气，喘汗出，咳动肩背。
　　经曰：风寒入舍于肺，名曰肺痹，发咳上气。
　　又曰：肺病者，喘咳逆气，肩背痛，汗出，尻阴股膝髀 足皆痛，虚则少气不能报息，耳聋嗌干。
　　又曰：肺热者，色白而毛败。
　　又曰：肺实则令人逆气，而背痛愠愠然。虚则令人喘，呼吸少气而咳，上气见血，下闻病音。
　　又曰：大骨枯槁，大肉陷下，胸中气满。喘息不便，其气动形，期六月死。真脏脉见，乃予之期日，此肺之脏也，一百八十日内死。
　　《难经》曰：外证面白善嚏，悲愁不乐欲哭，内证脐右有动气，按之牢苦痛，其病喘咳，洒淅寒热。肺苦气上逆，急食苦以泄之。（注曰：肺气上逆，是其气有余也。）肺欲收，急食酸以收之。用酸补之，辛泻之。
　　又曰：肺病禁寒，饮食寒衣。
　　经曰：病在肺，愈在冬。冬不愈，甚于夏；夏不死，持于长夏，起于秋。
　　又曰：肺病者，愈在壬癸。壬癸不愈，加于丙丁；丙丁不死，持于戊己，起于庚辛。
　　又曰：肺病者，下晡慧，日中甚，夜半静。
　　又曰：肺受气于肾，传之于肝，气舍于脾，至心而死，此皆逆死也。一日一夜五分之，此所以占死者之早暮也。
　　又曰：悲哀动中者，竭绝而失生。
　　又曰：肺绝三日死。何以知之？口张（一云口鼻虚张短气）。气出而不返。
　　仲景曰：汗出发润，喘而不休者，此为肺绝。
　　血随咳出，或带痰中，为咳血。
　　肿胀水肿有十种之分，大便 溏为肺水。
　　肺为气之主，而肾又为气之脏，是以气出之于肺，而纳之于肾也。
　　补：人参、山药、百部、五味子、阿胶、黄芩、紫菀、茯苓、麦门冬。
　　泻：防风、葶苈、泽泻、枳壳、苏子、桑白皮。
　　温：干姜、生姜、白豆蔻、木香、款冬花。
　　凉：沙参、黄芩、桔梗、马兜铃、栝蒌仁、元参、栀子、川贝母、天门冬、人溺。
