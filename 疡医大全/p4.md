<!-- { "loadSidebar": true } -->
　　（物极则反，犹壮火之气衰，少火之气壮也。）寒伤形，热伤气。（寒则卫气不利，故伤形；热则荣气内消，故伤气。）气伤痛，形伤肿。（气伤则热结于肉分，故痛；形伤则寒薄于皮腠，故肿。）故先痛而后肿者，气伤形也；先肿而后痛者，形伤气也。（先气证而病形，故曰气伤形；先形证而病气，故曰形伤气。）风胜则动，（风胜则庶物皆摇故曰动。）热胜则肿，（热胜则阳气内结，故浮肿暴作，甚则荣气逆于肉里，聚为痈脓之肿。）燥胜则干，（燥胜则津液竭涸，故皮肤干燥。寒胜则浮，（寒胜则阴气结于玄府，玄府闭密，阳气内攻，故为浮。）湿胜则濡泻。（湿胜则内攻于脾胃，脾胃受湿则水谷不分，故大肠传道而注泻也。）故喜怒伤气，寒暑伤形，（喜怒之所生，皆生于气，故云喜怒伤气，寒暑之所胜，皆胜于形，故云寒暑伤形。细而言之，则热伤于气，寒伤于形。）暴怒伤阴，暴喜伤阳，（怒则气上，喜则气下，故暴卒气上则伤阴，暴卒气下则伤阳。）厥气上行，满脉去形，（厥，气逆也。逆气上行，满于经络，则神气浮越，故满离形骸也。）喜怒不节，寒暑过度，生乃不固。（《灵枢经》曰：智者之养生也，必顺四时而适寒暑，和喜怒，安居处。若喜怒不常，寒暑过度，天真之气何可久长也。）故重阴必阳，重阳必阴。（言伤寒，伤暑亦如是。）天地者，万物之上下也；（观其覆载，而万物之上下可知矣。）阴阳者，血气之男女也；（阴主血，阳主气。阴生女，阳生男。）左右者，阴阳之道路也；（阴阳间气，左右循环，故左右为阴阳之道路也。阴气右行，阳气左行。）水火者，阴阳之征兆也；（观水火之气，则阴阳征兆可知矣。）阴阳者，万物之能始也。故曰：阴在内，阳之守也；阳在外，阴之使也。（阴静故为阳之镇守，阳动故为阴之役使。）年四十，而阴气自半也，起居衰矣。（人年四十，腠理始疏，荣华稍落，发斑白，起居衰之次也。）年五十，体重，耳目不聪明矣。（衰之渐也。）年六十，阳痿气大衰，九窍不利，下虚上实，涕泣俱出矣。（衰之甚也。）故曰：知之则强，不知则老。（知，谓知七损八益，全角保生之道也。）愚者不足，智者有余，有余则耳目聪明，身体轻强，老者复壮，壮者益治，是以圣人为无为之事，乐恬淡之能，从欲快志于虚无之守，故寿命无穷，与天地终，此圣人之治身也。（圣人不为无益，以害有益，不为害性而顺性，故寿命长远，与天地终。）天不足西北，故西北方阴也，而人右耳目不如左明也。（在上故法天。）地不满东南，故东南方阳也，而人左手足不如右强也。（在下故法地。）东方阳也，阳者其精并于上，并于上，则上明而下虚，故使耳目聪明，而手足不便也。西方阴也，阴者其精并于下，并于下，则下盛而上虚，故其耳目不聪明，而手足便也。俱感于邪，其在上则右甚，在下则左甚，此天地阴阳所不能全也，故邪居之。（阴阳之应天地，犹水之在器，器圆则水圆，器曲则水曲。人之血气亦如是，故随不足，则邪气留居之。）故天有精，地有形，天有八纪，地有五理，（阳为天，降精气以施化，阴为地，布和气以成形，五形为生育之井理，八风为变化之纲纪。八纪，为八岁之纪。
　　五理，谓五行化育之理。）故能为万物之父母。（阳天化气，阴地成形，五理营运，八风鼓折，收藏生长，无替时宜，故能为万物变化之父母。）清阳上天，浊阴归地，天地之动静，神明为之纲纪。（清阳上天，浊阴归地，然其动静，盖由神明之纲纪耳。）天气通于肺，（以纳至清之气，以象天。）地气通于嗌，（以纳水谷之浊，以象地。）风气通于肝，（风生木故。）雷气通于心，（雷象火之有声故。）谷气通于脾，（谷空虚脾受纳故。）雨气通于肾，（肾注水故。）六经为川，（流注不息故。）肠胃为海，（以皆受纳也。）九窍为水注之气。（清明者，象水之内明。流注者，象水之流注。）以天地为之阴阳，（以人事配象，则近指天地，以为阴阳。）阳之汗，以天地之雨名之；（夫人汗泄于皮腠者，是阳气之发泄耳。然其取类于天地之间，则云腾雨降而相似也。）阳之气，以天地之疾风名之。
　　（阳气散发疾风飞扬，故以应之。）暴风象雷，逆气象阳，故治不法天之纪，不用地之理，则灾害至矣。（背天之纪，违地之理，则六经反作，五气更伤，真气既伤，灾害之至可知矣。）故天之邪气，感则害人五脏；（八风发邪，以为经风，触五脏，邪气发病，故天之邪气，感则害人五脏。）水谷之寒热，感则害于六腑；（热伤胃及膀胱；寒伤肠及胆气。）地之湿气，感则害皮肉筋脉。（湿气胜，则荣卫之脉不行，故感则害于皮肤筋脉也。）故因其轻而扬之，（轻者发扬则邪去。）因其重而减之，（重者则减去之。）因其衰而彰之。（因病气衰，攻令邪去，则真气坚固，血色彰明。）形不足者，温之以气；精不足者，补之以味。（卫气者，所以温分肉充皮肤，肥腠理，司开阖，故卫气温，则形分足矣。肾者主水，受五脏六腑之精而藏之，故五脏盛，乃能泻，由此则精不足者，补五脏之味也。）其高者，因而越之；（越，谓越扬也。）其下者，引而竭之；（引，谓泄引也。）中满者，泻之于内。（内，谓腹内。）其有邪者，渍形以为汗；（邪，谓风邪之气，风中于表，则汗而发之。）其在皮者，汗而发之；（在外，故汗发泄也。）其 悍者，按而收之；（ ，疾也。悍，利也，气候疾利，则按之以收敛。）其实者，散而泻之。（阳实则发散，阴实则宣泻。）审其阴阳，以别柔刚，（阴曰柔，阳曰刚。）阳病治阴，阴病治阳。
　　（所谓从阴引阳，从阳引阴，以右治左，以左治右也。）定其血气，各守其乡，血实宜决之，（决，谓决破其血。）气虚宜掣引之。（掣，读为导。导，引也。则气行条畅。）
　　
　　卷一　《内经》纂要阴阳离合论篇
　　《阴阳离合篇》曰：东方青色，入通于肝，开窍于目，藏精于肝。南方赤色，入通于心，开窍于耳，藏精于心。中央黄色，入通于脾，开窍于口，藏精于脾。西方白色，入通于肺，开窍于鼻，藏精于肺。北方黑色，入通于肾，开窍于二阴，藏精于肾。天覆地载，万物方生，未出地者，命曰阴处，名曰阴中之阴；（处阴之中，故曰阴处，形未动出，亦是为阴，以阴居阴，故曰阴中之阴。）则出地者，命曰阴中之阳。（形动出者，是则为阳，以阳居阴，故曰阴中之阳。）阳予之正，阴为之主。（阳施正气，万物方生，阴为主持，群形乃立。）故生因春，长因夏，收因秋，藏因冬，失常则天地四塞。（失其常道，则四时之气闭塞，阴阳之气无所营运矣。）
　　
　　卷一　《内经》纂要阴阳别论篇
　　《阴阳别论》曰：脉有阴阳，知阳者知阴，知阴者知阳。（深知谓备识其变易。）凡阳有五，五五二十五阳。（凡阳经有五，正以一腑之中，包藏五腑之脉，故五五有二十五阳，由此推之，则一脏之中，包藏五脏之脉，亦五五有二十五阴。）所谓阴者，真脏也，见则为败，则必死也。（所谓阴者，五脏之真脉也，真脏来现，其脏已败，败者必至于死也，故曰：真脏脉见者死。）所谓阳者，胃院之阳也。（胃脘之阳，谓人迎之气也，察其气脉动静大小，与脉口应否也。人迎在结喉两旁，脉动应手，其脉之动，常左小而右大，左小常以候脏，右大常以候腑，盖胃为五脏六腑之大主，虽有五五二十五阳之异，而实不外乎胃脉之见耳。若吉者，为有胃气也，若至于凶，则无胃气者也。）别于阳者，知病处也；别于阴者，知死生之期。（阳者卫外而为固，然外邪所中，别于阳则知病处，阴者藏神而内守，若考真正成败，别于阴则知病者死生之期。）三阳在头，三阴在手，所谓一也。（头，谓人迎。手，谓气口。两者相应，俱往俱来，若引绳小大齐等者，名曰平人，故云所谓一也。气口在手鱼际之后一寸，人迎在结喉两旁一寸五分，皆可以候脏腑之气。）所谓阴阳者，去者为阴，至者为阳；静者为阴，动者为阳；迟者为阴，数者为阳。
　　（此言脉体分阴阳，脉有去来，即去至而阴阳分；脉有动静，即动静而阴阳分；脉有迟数，即迟数而阴阳分。）所谓生阳死阴者，肝之心谓之生阳，（得阳则生，失阳则死，故曰生阳死阴也。自肝传心，以木生火，得之生气，是谓生阳，不过四日而愈。）心之肺谓之死阴，（心传肺者，为火克金，故谓死阴，不过三日死。）肺之肾谓之重阴，（肺金肾水，虽曰子母相传，而金水俱病，则重阴而阳绝矣。）肾之脾谓之辟阴，死不治。（土本制水，而水反侮脾，是谓辟阴，辟阴者放僻也。）
　　
　　卷一　《内经》纂要灵兰秘典论篇
　　《灵兰秘典论》曰：十二脏之相使，贵贱何如？心者，君主之官也，神明出焉。（任治于物，故为君主之官。清静栖灵，故曰神明出焉。）肺者，相傅之官，治节出焉。（位高非君，故官为相傅。主行营卫，故治节由之。）肝者，将军之官，谋虑出焉。（勇而能断，故曰将军。潜发未萌，故谋虑出焉。）胆者，中正之官，决断出焉。（刚正果决，故官为中正。直而不疑，故决断出焉。）膻中者，臣使之官，喜乐出焉。（膻中者，在胸中两乳间，为气之海。心主为君，以敷宣教令，膻中主气，以气布阴阳，气和志适，则喜乐由此而生，分布阴阳，故官为臣使也。）脾胃者，仓廪之官，五味出焉。（包容五谷，是为仓廪之官。营养四旁，故云五味出焉。）大肠者，传道之官，变化出焉。（传道，谓传不洁之道；变化，谓变化物之形，故云传道之官，变化出焉。）小肠者，受盛之官，化物出焉。（承奉胃司，受盛糟粕，受已复化，传入大肠，故云受盛之官，化物出焉。）肾者，作强之官，伎巧出焉。（强于作用，故曰作强。造化形容，故云伎巧，在女则当其伎巧，在男则正曰作强。）三焦者，决渎之官，水道出焉。（引导阴阳，开通闭塞，故官司决渎，水道出焉。）膀胱者，州都之官，津液藏焉，气化则能出矣。（位当孤腑，故谓都官。居下而藏津液，若得气海之气施化，则溲便注泄，故曰气化则能出矣。）凡此十二官者，不得相失也。（失则灾害至，故不得相失。）故主明则下安，以此养生则寿，主不明则十二官危，使道闭塞而不通，形乃大伤，以此养生则殃。
　　
　　
　　卷一　《内经》纂要六节脏象论篇
