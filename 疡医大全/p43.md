<!-- { "loadSidebar": true } -->
　　盖知其道也，与治必效；昧于理者，利害不无；尝见以寒疗热，以热疗寒，古今之通论也。又有检方疗病，妄制加减，以意裁之，自以为可。殊不知病有逆从，治有缓急，法有正权，方有奇偶，用有轻重。夫医者，意也，得其意，然后能变通也，达其变通者，悟其道而省其理也，则左右逢其源矣。愚虽不才，略陈万一：尝见以寒治热，而寒弥甚，治热以寒，而热弥炽者，何也？盖不知五脏有阴阳之性，其可因其类而取之也。假如心实生热者，当益其肾，肾水滋，热将自除；肾水虚，生寒当补心，心火既降，寒当自除；此所谓寒之而热者取之阴，热之而寒者取之阳也。又寒因热用，热因寒用，要通其理类而已。又闻微者逆之，甚者从之，何谓也？盖治寒以热，必凉而行之，治热以寒，必温而行之，此亦欲其调和也。其间有正有权者，何也？盖病有微有甚，微者逆治，理之正也，甚者从治，理之权也。然为疮科，于补泻、汗下、标本、逆从、正权之理，乌可阙而不知也！大凡治疗疮疽之要法曰：初觉热毒，发热郁结而作疮疽，一二日宜荡涤邪气，疏通脏腑，令内消也。古今汤法谓切锉、 咀如麻豆大，以猛火急煎，无令过熟，欲其速利也；次用丸散宣导血脉，渐次消磨，令缓散也；助以淋 ，调和荣卫，行经络也；更当膏润温养，兼磨敷四畔贴 之药，顺其阴阳也。追蚀托里，汗下调补，临时制宜，深浅缓急，自有等差，如男女贵贱，亦当别论。晋尚书褚澄曰：寡妇尼僧异于妻外家，虽无房室之劳，而有忧思之苦，此深达其情者也。又仲景云：物性刚柔，餐居亦异，治之不同也。所以黄帝与四方之间，岐伯举四治之能，况病之新旧，形志乐苦，岂可执方无权，以求其愈疾哉！亦有疮疽肿痛，初生一二日，便觉脉沉细烦闷，脏腑弱而皮寒，邪毒猛暴，恍惚不宁，外证深沉者，亦宜即当用托里温热之剂，以从治之。（《十书》）又曰：夫疮疽丹肿，结核瘰 ，初觉有之，即用内消之法。经久不除，气血渐衰，肌寒肉冷，脓汁清稀，毒不出，疮口不合，或聚肿不赤，结核无脓，外证不明者，并宜托里。脓未成者，使脓早成；脓已溃者，使新肉早生；气血虚者，托里补之；阴阳不和，托里调之；大抵托里之治，使疮无变坏之证。凡为疮医，不可一日无托里之药，然而寒热温凉，烦渴利呕，临证宜审其缓急耳。
　　又曰：夫痈疽脓溃，肿毒侵里，证候危恶者，须辨虚实。况夫虚者难补，实者易泻，补泻之法，不可轻用。
　　若或少差，利害甚大，然而虚实证端，不可不辨，有疮之虚实，有脏腑、气血、上下、真邪，各有虚实，故不同也。分而言之，则肿起坚硬脓稠者，疮疽之实也；肿下软慢脓稀者，疮疽之虚也。泻痢肠鸣，饮食不入，呕吐无时，手足并冷，脉弱皮寒，小便自利，或小便时难，大便滑利，声音不出，精神不爽者，悉脏腑之虚也；大便硬，小便涩，饮食如故，肠满膨胀，胸膈痞闷，肢节疼痛，口苦嗌干，烦躁多渴，身热脉大，精神昏塞者，悉脏腑之实也。凡诸疮疽脓水清稀，疮口不合，聚肿不赤，肌寒肉冷，自汗色脱者，气血之虚也；肿起色赤，寒热疼痛，皮肤壮热，脓水稠粘，头目昏重者，气血之实也。头痛鼻塞，目赤心惊，咽喉不利，口舌生疮，烦躁饮冷，睡语切牙者，上实也；精滑不固，大便自利，腰脚沉重，睡卧而不宁者，下虚也。肩项不便，四肢沉重，目视不正，睛不了了，食不知味，音嘶色败，四肢浮肿者，真气之虚也；肿 尤甚，痛不可近，积日不溃，寒热往来，大便秘涩，小便如淋，心神烦闷，恍惚不宁者，邪气之实也。
　　又曰：真气夺则虚，邪气胜则实。
　　又曰：诸痛为实，痒为虚也。
　　又曰：诊其脉洪大而数者实也，微细而软者虚也。虚则补之，和其气托里也；实则泻之，疏利而自导其气。
　　《内经》谓：血实则决之，气虚则掣引之。
　　又曰：治疮疡，治表不云发汗，而曰托里；治里不云攻下，而曰疏通；治经络不云疏通，而曰和荣卫；盖欲保全元气为主，而不专于攻疮也。今之医者，以速愈为高，汗下峻攻，温毒漫治，毒或速散，不知元气伤而天年夭矣。可不慎哉！又曰：古人用药因病制宜，治不执方，随病增损，疗积聚补益，可用丸药，以从旧不改方增损。盖疮疡危要之际，证候多种，安有执方之论？固可临时加减，以从其法，只如发背、脑疽、恶疔、肿脓溃前后虚而头痛者，于托里药内加五味子；恍惚不宁，加人参、茯苓；虚而发热者，加地黄、栝蒌；往来寒热者；潮热者，加地骨、柴胡；渴不止，加知母、赤小豆；大便不通者，加木通、灯草；虚烦者，加枸杞子、天门冬；自利者，加浓朴；四肢厥逆者，加附子、生姜；呕逆者，加藿香、丁香；多痰者，加半夏、陈皮；脓多者，加当归、川芎；甚痛者，加芍药、乳香；肌肉迟生者，加白蔹、官桂；有风邪者，加独活、防风；心惊怯者，加丹砂；口目动者，加羌活、细辛。愚虽不才，自幼及老，凡治疮疽，常根据此法，加减用药，取效如神，后之学人，宜细详焉。
　　又曰：九窍不利，皆不可下。疮疡郁冒，俗呼昏迷，是不可下，汗之则愈。
　　又曰：痈疽之发，其受之有内外之别，治之有寒温之异。受之外者，法当托里，以温剂反用寒药，则是皮毛始受之邪，引入骨髓；受之内者，法当疏利，以寒剂反用温剂托里，则是骨髓之病，上彻皮毛，表里通溃，共为一疮，助邪为毒，苦楚百倍，轻则危殆，重则死矣。予闻洁古云：疮疡之生也，表里不同，或攻或发，少有差舛，变证随能杀人，甚于伤寒也。针灸施治，各随其宜，所用之药，又当明入五脏君臣，是其法也。
　　又曰：大抵痈肿之证，不可专泥于火为患。况禀有虚实及老弱不同，岂可概用寒凉之药！设若毒始聚，势不盛者，庶可消散，尤当推其病因，别其虚实，若概用凉药，必致误事；如脓将成，邪盛气实者，用消毒之剂先杀其毒，虽作脓不为大苦，溃亦不甚，若就用托里，必益其势；如脓将成不成，及不溃者，方用托里。脓成势盛者针之，脓一出诸证悉退。
　　又曰：疮热奋然高起，结硬而痛，色赫赤微带黯色，其邪在血脉之上，皮肤之间，急发其汗，则毒随汗散矣。大法宜荆防败毒散，冬月万灵丹，脉虚者四妙汤，内托复煎汤。
　　张仲景云：疮家虽身疼痛，不可发汗，汗之则痉。（发汗，为大汗出。非谓托里之药，轻轻表散也。）薛立斋云：夫疮疡之作，皆膏粱浓味，醇酒炙 ，房劳过度，七情郁火，阴虚阳凑，精虚气节，命门火衰，不能生土，荣卫虚弱，外邪所袭，气血受伤而为患。当审其经络受证，标本缓急以治之。若病急而元气实者，先治其标；病缓而元虚者，先治其本；或病急而元气又虚者，必先于治本而兼以治标。大要肿高 痛，脓水稠粘者，元气未损也，治之则易；漫肿微痛，脓水清稀者，元气虚弱也，治之则难；不肿不痛，或漫肿黯黑不溃者，元气虚甚，治之尤难者也。主治之法，若肿高 痛者，先用仙方活命饮解之，后用托里消毒散，漫肿微痛者，用托里散，如不应，加姜桂，若脓出而反痛，气血虚也，八珍汤；不作脓，不腐溃，阳气虚也，四君加当肉桂；不生肌，不收敛，脾气虚也，四君加芍药、木香；恶寒憎热，阳气虚也，十全大补加姜桂；晡热内热，阴血虚也，四物加参术；欲呕作呕，胃气虚也，六君加炮姜；自汗盗汗，五脏虚也，六味丸料加五味子；食少体倦，脾气虚也，补中益气加茯苓、半夏；喘促咳嗽，脾肺虚也，前汤加麦冬、五味；欲呕少食，脾胃虚也，人参理中汤；脾痛泄泻，脾胃虚寒也，附子理中汤；小腹痞，足胫肿，脾肾虚也，十全大补汤加山药、山萸、肉桂；泄泻足冷，脾肾虚寒也，前药加桂附；热渴淋秘，肾虚阴火也，加减八味丸；咳嗽淋秘，肺肾虚火也，补中益气汤、加减八味丸。大凡怯弱之人，不必分其肿疡，惟当先补胃气，或疑参 满中，间有用者，又加发散败毒，所补不偿所损。又有泥于气质素实，或有痰不服补剂者，多致有误。殊不知疮疡之作，缘阴阳亏损。其脓既泄，气血愈虚，岂有不宜补者哉。故丹溪云：但见肿痛，参之脉证虚弱，便与滋补，气血无亏，可保终吉。
　　又曰：大抵脓血大泄，当大补气血为先，虽有他证，以末治之，疮口虽合，尤当补益。
　　又曰：按张仲景先生治伤寒，有汗、吐、下三法，东垣先生治疮疡，有疏通、托里、和荣卫三法，用之得宜，厥疾瘳矣。假如疮疡肿硬木闷，烦热便秘，脉沉而实，其邪在内，当先疏其内以下之； 肿作痛，便利调和，脉浮而洪，其邪在表，当先托其里以汗之。元戎云：荣卫充满，抑遏而为痈者，当泄之，以夺盛热之气；荣卫虚弱，壅滞而为痈者，当补之，以接虚怯之气。又东垣先生云：疮疡虽面赤伏热，不得攻里，里虚则下利。
　　仲景先生云：疮家虽身体疼痛，不可发汗，汗之则发痉，苟不详审，妄为汗下，以致血气亏损，反延陷少壮者，难以溃敛，老弱者多致不救。
　　朱丹溪曰：痈疽因积毒在脏腑，非一朝一夕，今发于外，宜以标本为治，当先助气壮胃，使根本坚固，而以行经活血为佐，参以经络时令，使毒瓦斯外发，此正仲景解表用麻黄、桂枝之意，施治之早，可以内消，此乃内托之本意也。
　　又曰：山栀、黄芩、苦参、犀角佐辅人参，固可解食毒之热，若寒月与虚人，宁无加减乎？《内经》谓：膏粱之变，足生大疔，此言疮疽之因也。禁戒浓味，恐其引出宿火之热，此诚富贵豢养口腹者所当谨，若素贫者，大不然也。予治一人背痈径尺，穴深而黑，家贫得此，急作参 归术膏，多肉馄饨与之而安，多肉馄饨补气之有益者也。
　　朱丹溪曰：排脓内补十宣散，若用之于些小痈疽与冬月，尽可助内托之功。若于冬月肿疡用之，亦可转重就轻，移深为浅，若溃疡与夏月用之，其桂朴之温散，佐以防风、白芷，吾恐虽有参 ，难为倚仗。比见世人用此方者不分痈疽冬夏，无经络、无先后，如盲人骑瞎马，半夜临深池，危哉！又曰：内补十宣散，泻卫燥血药太多，止可用于轻小证候，虚之甚者，恐难倚仗。
