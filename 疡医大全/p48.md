<!-- { "loadSidebar": true } -->
　　王肯堂曰：方书叙痈疽之源有五：一天行时气，二七情内郁，三体虚外感，四身热搏于风冷，五食炙 ，饮法酒，服丹石等热毒，总之不出于三因也。外因者，运气痈疽有四：一火热助心为疮。经云：少阴所至为疮疹。又云：少阴司天，热气下临，肺气上从，甚则疮疡。又云：少阴司天之政，初之气，寒乃始，阳气郁，炎暑将起，中外疮疡。又云少阳所至为疮疡。又云：少阳司天之政，风热参布，太阴横流，寒乃时至，民病寒中，外发疮疡。初之气候，乃大温，其病肤腠中疮；二之气，火反郁，其病热郁于上，疮发于中；三之气，炎暑至，民病脓疮。又云：太阳司天之政，初之气，气乃大温，肌腠疮疡，此皆常化病之浅也。又云：少阴司天，热淫所胜，甚则疮疡。又云：少阴司天，客胜甚则疮疡。又曰：少阴之复，病痱疹疮，疽痈痤痔。又云：火太过，曰赫羲，其病疮疽血流。又云：火郁之发，民病疮疡痈肿，此是邪变病之甚也。二曰寒邪伤心为疮疡。经曰：太阳司天之政，三之气，寒气，民病寒反热中，痈疽注下。又云：太阳司天，寒淫所胜，血变于中，发为痈疡，病本于心。又云：阳明司天之政，四之气，寒雨降，民病痈肿疮疡是也。三曰燥邪伤肝为疮疡。经曰：木不及曰委和，上商与正商同其病，支发痈肿疮疡，邪伤肝也。又云：阳明司天，燥淫所胜，民病疡疮痤痈，病本于肝是也。四曰湿邪疮疡。经云：太阴司天，湿气变物，甚则身后痈。又云：太阴之胜，火气内郁，疮疡于中，流散于外是也。此四条所谓天行时气者也。《素问•脉要精微论》帝曰：诸痈肿筋挛骨痛，此皆安生？岐伯曰：此寒气之肿，八风之变也。帝曰：治之奈何？岐伯曰：此四时之病，以其胜治之愈也。
　　《灵枢•痈疽篇》云：血脉荣卫，周流不休，上应星宿，下应经数，寒邪客于经络之中则血泣，血泣则不通，不通则卫气归之，不得复反，故痈肿。寒气化为热，热甚则腐肉，腐肉则为脓，脓不泄则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。《生气通天论》云：劳汗当风，寒薄为 ，郁乃痤。又云：阳气者，开阖不得，寒气从之，乃生大偻。荣气不从，逆于肉里，乃生痈肿。是亦邪从劳汗之隙，及阳气开阖不得其理之隙，久客之为痈肿也。所谓体虚外感，及身热搏于风冷者也。治法则《精要》十宣散、五香汤、洁古苍术复煎散等发表之剂是也。内因者，陈无择云：痈疽瘰 ，不问虚实寒热，皆由气郁而成。经云：气宿于经络，与血俱涩而不行，壅结为痈疽，不言热之所作而后成痈者，此乃喜怒忧思有所郁而成也，治之以远志酒、独胜散，兼以五志相胜之理，如怒胜思之类是也。不内外因者，经所谓膏粱之变，足生大疔，受如持虚。又东方之域委盐之地，其民食委嗜咸，安其处，美其食，委热中，咸胜血，故其民黑色疏理，其病为痈疽。又有服丹石法酒而致者，亦膏粱之类也。李东垣曰：膏粱之变，亦是滋味过度，荣气不从，逆于肉里。荣气者，胃气也，饮食入胃，先输于脾，而朝于肺，肺朝百脉，次及皮毛，先行阳道，下归五脏六腑，而气口成寸矣。今富贵之人，不知其节，法酒肥羊，杂以浓味，积久太过，其气味俱浓之物，乃阳中之阳，不能走空窍而先行阳道，乃反行阴道，则湿气大胜，子令母实，火乃大旺，热湿既盛，必来克肾，若不慎房事，损其真水，水乏则从湿气之化而上行，其疮多出背上及脑，此为大疔之最重者。若毒瓦斯出肺，或脾胃之部分，毒之次也，若出于他经，又其次也，湿热之毒，所止处无不溃烂。故经言膏粱之变，足生大疔，受如持虚者，如持虚器以受物，则无不受矣。治大疔之法，必当泻其荣气。以标本言之，先受病为本，非苦寒之剂为主为君，不能除其苦楚痛疼也。如东垣治元好问，丹溪治老妇脑疽，皆因好酒，故以三黄大黄酒制治之。又如排脓散、当归散之类是也。又有尽力房室，精虚气节之所致者，亦属不内外因，当以补虚内托为主，亦忌用五香之药耗真阴而助邪热，治之之药，如内固黄汤、神效托里散之类也。经云：五脏菀热，痈发六腑。又云：六腑不和，留结为痈。又云：诸痛痒疮，皆属于心，肺乘肝则为痈，肾移寒于肝，痈肿少气，脾移寒于肝，痈肿筋挛，此皆脏腑之变亦属内因者也。东垣曰：《生气通天论》云，荣气不从，逆于肉理，乃生痈肿。又云，膏粱之变，足生大疔，受如持虚。《阴阳应象论》云，地之湿气，感则害人皮肉筋脉，是言湿气外伤，则荣气不行，荣卫者，皆荣气之所经营也，营气者胃气也，运气也，荣气为本，本逆不行，为湿气所坏而为疮疡也。膏粱之变，亦是言浓滋味过度，而使荣气逆行，凝于经络为疮疡也。此邪不在表亦不在里，唯在其经中道病也。以上《内经》所说，俱言因荣气逆而作也，遍看诸疮疡论中，多言二热相搏，热化为脓者；有只言热化为脓者；有言湿气生疮，寒化为热而为脓者；此皆痈疽之源也。宜于所见部分，用引经药，并兼见证中分阴证阳证，先泻荣气是其本，本逆助火，湿热相合，败坏肌肉而为脓血者，此治次也。宜远取诸物以比，一岁之中大热无过夏，当是时诸物皆不坏烂，坏烂者交秋湿令大行之际也，近取诸身，热病在身，止显热而不败坏肌肉，此理明矣。标本不得，邪气不服，言一而知百者，可以为上工矣。（《疡医准绳》）又曰：《灵枢经》云：荣卫稽留于经脉之中，则血泣而不行，不行则卫气从之而不通，壅遏而不得行，故热，大热不止，热胜则肉腐，肉腐则为脓，然不能陷肌肤，骨髓不为焦枯，五脏不为伤，故名曰痈。热气淳盛，下陷肌肤，筋髓枯，内连五脏，血气竭，当其痈下筋骨，良肉皆无余，故命曰疽。疽者上之皮夭以坚，上如牛领之皮。
　　痈者其皮上薄以泽，此其候也。
　　《鬼遗方》云：痈之痛，只在皮肤之上，其发如火焚茅，初如黍米大，三两日如掌面大，五七日如碗面大，即易治，如肿冷发渴发逆，治之难愈。疽发或如小疖，触则彻心痛，四边微起，如橘皮，孔色红赤不全变，脓水不甚出，至七八日，疼闷喘急不止，若始发肿，高五七日，忽平陷者，此内攻之候也。
　　又云：痈疽有三等，毒瓦斯浮浅属腑，毒瓦斯深沉属脏，毒瓦斯猛烈而行经络，或浅或深无定，五脏六腑皆受之毒，难为调理，唯宜急切于痈发诸处，不问虚实、高肿、起盛、光泽、疼痛，只在皮肤之上，热急胀满，或有痒疼，别无恶候，初用温药平气，次用排脓发穴。（治痈所谓平气者，犀角饮之类，其方用犀角、连翘、漏芦、甘草、当归、肉桂，皆发表之药也。所谓发穴者，乃棘针之类，用皂角刺为君，甘草、川芎、乳香为佐使，亦托里之药也，然不若洁古、东垣诸方发表托里为稳当。）又曰：疽发诸处，不拘大小，惟起在背，广一尺、二尺、三尺，皮浓而紫黑，高肿不常，内疼如锥刺，攻击满闷，应四肢重疼，前心亦痛，余处发犹可，唯虚处及近筋骨处，若脓毒未溃，即伤烂筋骨，肉损为疽者，属五脏毒瓦斯深沉，多气伏硬坚实而不宜缓慢，治之须内实五脏，外透皮肤，令软匀和，即脓透，宜用内托实脏气之药，排脓匀气乃可，不比痈之毒瓦斯浮浅也，毋作一类治之。
　　又曰：凡一切疮肿，始觉患起高肿，五七日忽平陷者，此是内攻之候也，急以内托散及内补汤药补填脏腑令实，最怕透膜，膜穿十无一生矣。
　　娄全善曰：痈之邪浅，其稽留壅遏，独在经络之中，而专攻于外。故初发时，自表便发热，患处便如碗如盆，高肿而痛，甚者纵欲下陷，得正气内固，不肯受，故或便秘，或发渴发逆以拒之，是以骨髓终不焦枯，五脏终不伤也。疽之邪深。其稽留壅遏，内连五脏，而不专攻于外，故身体无热，患处或不肿痛，甚者声嘶气脱，眼黑眼小，十指肿黑如墨，多死也。治之之法，痈之初发，当以洁古法为主，表者散之，里者下之，火以灸之，药以敷之，脓未成者必消，脓已成者速溃也。疽之初发，当以《鬼遗方》为主，补填脏腑令实，勿令下陷之邪蔓延，外以火灸，引邪透出，使有穴归着而不乱，则可转死回生，变凶为吉。今世外科，不分痈疽，一例宣热拔毒，外以五香耗其气，内以大黄竭其血，终不能自悟其用药之非，惜哉！洁古云：疮疡者，火之属，须分内外。若其脉沉实，当先疏其内绝其源也。其脉浮大，当先托里，恐邪气入内也。有内外之中者，邪气至甚，遏绝经络，故发痈肿。
　　经曰：荣气不从，逆于肉里，乃生痈肿，此因失托里，及失疏通，又失和荣卫也。治疮之大要，须明托里、疏通、行荣卫三法：托里者，治其外之内；疏通者，治其内之外；行荣卫者，治其中也。内之外者，其脉沉实，发热烦躁，外无 赤痛甚，邪气深于内也。故先疏通脏腑，以绝其源。（内疏黄连汤。）外之内者，其脉浮数， 肿在外，形证外显，恐邪气极而内行，故先托里，以防其干也。（内托复煎散。）内外之中者，外无 恶之气，内亦脏腑宣通，知其在经，当和荣卫也。（当归黄 汤。）用此三法之后，虽未瘥，必无变证，亦可使邪气峻减而易痊也。
　　《三因》云：痈疽瘰 ，不问虚实寒热，皆由气郁而成。经曰：气宿于经络，与血俱涩而不行，壅结为痈疽。不言热之所作而后成痈者，此乃因喜怒忧思，有所郁而成也。
　　《精要》云：痈疽，愤郁不遂志欲之人，多犯此疾。
