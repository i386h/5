<!-- { "loadSidebar": true } -->
　　张景岳曰：凡疮疡之患，所因虽多，其要惟内、外二字。证候虽多，其要惟阴、阳二字。知此四者，则尽之矣。然内有由脏者，有由腑者，外有在皮肤者，有在筋骨者，此又其浅深之辨也。至其为病，则无非血气壅滞，荣卫稽留之所致。盖凡以郁怒忧思，或淫欲丹毒之逆者，其逆在肝、脾、肺、肾，此出于脏而为内病之最甚者也。凡以饮食浓味，醇酒炙 之壅者，其壅在胃，此出于腑，而为内病之稍次者也。又如以六气之外袭，寒暑之不调，侵入经络，伤人荣卫，则凡寒滞之毒，其来徐，来徐者，其入深，多犯于筋骨之间，此表病之深者也。风热之毒，其来暴，来暴者，其入浅，多犯于皮肉之间，此表病之浅者也。何也？盖在脏在骨者，多阴毒，阴毒其甚也；在腑在肤者，多阳毒，阳毒其浅也。所以凡察疮疡者，当识痈疽之辨。痈者热壅于外，阳毒之气也，其肿高，其色赤，其痛甚，其皮薄而泽，其脓易化，其口易敛，其来速者，其愈亦速，此与脏腑无涉，故易治而易愈也。疽者结陷于内，阴毒之气也，其肿不高，其痛不甚，其色沉黑，或如牛领之皮，其来不骤，其愈最难，或全不知痛痒，甚有疮毒未形，而精神先困，七恶叠见者，此其毒将发而内先败，大危之候也。
　　知其阴阳内外，则痈疡之概可类见矣。然此以外见者言之，但痈疡之发，原无定所，或在经络，或在脏腑，无不有阴阳之辨，若元气强则正胜邪，正胜邪则毒在腑，在腑者便是阳毒，故易发易收而易治；元气弱则邪胜正，邪胜正则毒在脏，在脏者便是阴毒，故难起难收而难治。此之难易，全在虚实，实者易而虚者难也，速者易而迟者难也。所以凡察痈疽者，当先察元气，以辨吉凶，故无论肿疡溃疡，但觉元气不足，必当先虑其何以收局，而不得不预为之地，万一见病治病，且顾目前，则鲜不致害也。其有元气本亏，而邪盛不能容补者，是必逆败之证，其有邪毒炽甚，而脉证俱实者，但当直攻其毒，则不得误补助邪，所当详辨也。（《全书》）马益卿《痈疽论》曰：人有四肢五脏，一觉一寐，呼吸吐纳，精气往来，流而为营卫，畅而为气色，发而为声音，阳用其形，阴用其精，此人之常数所同也。至其失也，蒸则生热，否则生寒，结则为瘤赘，陷则为痈疽。
　　伍氏曰：痈疽之疾，有三十余证，曰 发、痼发、石发、岩发、蜂窠发、莲子发，椒眼发、连珠发、竟体发、肠痈内发、脑发、背发、眉发、腮颔发、肺痈、瓜瓠发，大率随病浅深内外施治，不可迟缓，初发如伤寒，脉浮而紧，是其候也。
　　又曰：五脏六腑俞穴皆在背，凡患疮证，有伤脏膜者，多致不救。腑气浮行于表，故痈肿浮高为易治；脏血沉寒主里，故疽肿内陷为难治。
　　又曰：疖者，节也；痈者，壅也；疽者，沮也。一寸至二寸为疖，三寸至五寸为痈，一尺为疽，一尺至二尺为竟体疽，若脉洪数者难治，脉微涩者易治。初觉宜清热拔毒，已溃则排脓止痛，脓尽则长肌敷痴，当酌轻重顺逆而审治之。
　　《发挥》曰：大抵发背、脑疽、脱疽，肿痛色赤者，乃水衰火旺之色，可治；若黑若紫，则火极似水之象，乃其肾水已竭，精气枯涸也，决不治。又骨髓不枯，脏腑不败者，可治；若老弱患此，疮头不起，或肿硬色夭，坚如牛领之皮，脉更涩，此精气已绝矣，不可治，或不待溃而死，有溃后气血不能培养者亦死。
　　《后汉•律历志》：惊蛰晷长八尺二寸，未当至而至，多病痈疽胫肿。
　　蒋示吉曰：夫虚极传变，惊悸怔忡，牙关紧闭，而卧不宁，或发热恶寒作渴，自汗盗汗，手撒身热，脉洪大，按之如无，俱恶证也。（《说约》）又曰：根脚赤晕，口不收，此余毒未尽之故。
　　又曰：脓少肉白，肉不长，此停住寒邪之过。
　　又曰：破伤风，皆因风袭，破伤湿亦为湿侵。
　　又曰：初起宜肿不宜痒，溃后作痒是长肉；溃后宜痒不宜痛，初起不痛是纯阴。
　　又曰：不痛大痛非佳兆，或麻或痒最难医。
　　又曰：饮食不化脾虚，饮食不思胃弱。
　　陈实功曰：夫痈者，壅也，为阳，属六腑，毒腾于外，其发暴而所患浮浅，因病原于阳分中，盖阳气轻清，浮而高起，故易肿易脓，易腐易敛，诚为不伤筋骨易治之证。疽者，沮也，为阴，属五脏，毒攻于内，其发缓而所患深沉，因病原禀于阴分中，盖阴血重浊，性质多沉，故为伤筋蚀骨难治之证也。凡年壮气血胜毒则顺，年老毒胜气血则险。七情六欲发则为疽，为痰核、瘿瘤之类。七情者，喜伤心，怒伤肝，忧伤肺，思伤脾，悲伤于魂魄，恐伤肾，惊伤胆。六欲者，耳聪声音，眼观物色，鼻闻香气，舌贪滋味，心帷天地，意握万方。诸病诸疮，皆由于此等之情欲也。
　　六淫之气发则为痈，为风癣疥癞之类。六淫者，风为四时不正，浩荡肃杀之气，发而最能中人。寒乃节候不调，疾风豪雨，冰雪严寒所伤，或口贪生冷之物。暑因亢酷日，烁火流金，湿热熏蒸而中。湿从坐卧久阴卑湿之地，或身骤临风雨潮气所侵。
　　燥为阴虚内热，消烁津液，不能滋润脏腑，以致皮肤枯槁便干，为燥火生于心绪烦扰、醇酒膏粱、房欲不闲所动，邪气客于脏腑经络关节之内，积袭日久，或待内伤，或因外感邪气，触而发之也。又有膏粱浓味，醇酒肥鲜炙 ，爽口快心，罔顾销阴烁脏，兴阳涩精，取之快意于一时，不觉阴销。平日大疮恶毒，多起于膏粱，不生于黎藿。但凡患痈疽，未有不先伤五脏，而后发之者，当辨阴阳顺逆治之。总之疮疡漫肿难治，肿易愈，漫肿者肉肿疮不肿， 肿者疮肿肉不肿，顺证根脚鲜明，险证四围平塌。经曰：气盛兮顶自高而突起，血盛兮根脚束而无疑。此之谓也。（《正宗》）冯鲁瞻曰：痈疽之疾，多生膏粱炙 嗜欲之人，虚邪热毒煎熬气血而成。痈者，壅也，壅滞于阳络也，大而高起，属于阳，其脉浮数，故多由于六腑。疽者，沮也，沮伏于阴经也，平而内发，属于阴，其脉沉数，故多由于五脏。疖者，如错疖之结着也。疮者，毒之总名也。经曰：诸痛痒疮，皆属心火。夫诸疮之中，即惟背疽疔疮最为急证，次莫如脑疽、肠痈、喉痈，亦其急者也。（《锦囊》）又曰：夫人之疮肿，因内热外虚，为风湿之所乘。盖肺主皮毛，脾主肌肉，气虚则肤腠开，而风湿所乘，且脾虚而内热，即生疮也。肿者，由寒热之毒瓦斯客于经络，使血涩而不通，壅结成肿；风邪内作者，无头无根，气血相搏者，有头有根；壅结盛而热胜血，则为脓矣。其毒小者，气血自然能溃能收，不必忧治；大而重者，血气恐难任之，必假药力佐助气血，以为营运逐毒之本。
　　又曰：夫痈疽皆由膏粱之家，湿热气逆所结，且多犯肥白之人，气居于表，中气必虚者。初起即以凉血活血，散结解毒，大剂连进，内外夹攻，务使消散；即势大毒盛，一时不能散尽，亦必十消七八，以免后来口舌生疮，内攻之患，纵使溃脓，保无大害。若失于救治，则热毒内陷，其膜必坏，多致凶危。然书云：五发痈疽者，谓发背、发脑、发鬓、发眉、发颐是也。但人之一身，血气稍有壅聚，莫不随所而至，岂特此五者而已。发背者，乃五脏风热，六腑邪毒，贯于筋骨之间，发于经络之内，外虽如钱，里可着拳，慎勿忽略。若初起红肿高起者，则易；阴塌平陷者，则难。至于发脑、发眉、发鬓、发颐，地位不同，总因伏阳结滞，邪毒上壅，随其经络而发。气血旺者，受毒则轻，气血衰者，每因致危。然云毒者，即气血不和，偏胜壅滞之谓也。
　　治者必须凭脉以救阴阳气血之偏，则毒滞自散，而危者可安。若误认毒为有迹之物，寒凉攻削，则阴滞之毒是必愈致其危；即阳盛之毒，亦必难溃难长，盖由气血不和而致病，岂可更令气血不调而增病乎！又曰：夫痈疽之生，始于喜怒哀乐之不时，饮食起居之不节，或金石草药之发动，寒暑燥湿之不调，阴阳不平而蕴结，荣卫凝涩而腐溃。轻者起于六腑，浮达而为痈；重者发于五脏，沉涩而为疽；浅者为疖，实者为痈，深则为疽也。发于外者，为背痈、脑疽、鬓眉等疽；发于内者，为肝痈、肺痈、肠脐等痈。外证易识，内证难明。太阳经虚从背而出，少阳经虚从鬓而出，阳明经虚从髭而出，督脉经虚从脑而出。
　　齐德之曰：大凡生疽，皆只如黍粟粒许大，其状至微，人多不以为急，此蕴大患，宜速辨之，不可自忽。若能防止于未形，理之于未成，或朝觉而夕治，求治于良医，则必无危困矣。若因循慢忽，询于庸医，致令脓血结聚，委之于命，束手待毙，不已去道远乎！以致筋骨败遗，穿通脏腑，死者十有八九矣，可不慎与！盖疮疽之人，托命庸医，任意措置，危殆立至，若用良医，则可保痊愈，不可不择，辨之何难。若能饱读经书，久谙证候，汤药熟娴，洞明色脉，性情仁善，孝义忠信，临事不惑，处治有决，方为良医，委用勿疑。然后要在病患自克，不可恚怒悲忧，叫呼忿恨，骄恣性情，信任口腹，驰骋劳役，惟宜清静恬澹，耐烦为宜。（《精义》）又曰：脑疽，头项、咽喉生疽，古法多为不治。湿热上壅者，十之二三，阴火上炎者，十之八九，调治得当，庶可保全。
