<!-- { "loadSidebar": true } -->
　　《六节脏象论》曰：天以六六之节，以成一岁，人以九九制会，计人亦有三百六十五节以为天地久矣。（六六之节，谓六竟于六甲之日，以成一岁之节限。九九制会，谓九周于九野之数，以制人形之会通也。言人之三百六十五节，以应天之六六之节久矣。）夫六六之节，九九制会者，所以正天之度，气之数也。（六六之节，天之度也。九九制会，天之数也。所谓气数者，生成之气也。周天之分，凡三百六十五度四分度之一，以十二节气均之，则气有三百六十日而终，兼之小月，日又不足其数矣。是以六十四气而常置闰矣。何者？以其积差分故也。天地之生育，本 于阴阳，人神之运为，始终于九气，然九之为用，岂不大哉！《律书》曰：黄钟之律，管长九寸，冬至之日，气应灰飞，由此则万物之生，咸因于九气矣。古之九寸，即今之七寸三分，大小不同，以其先 黍之制而有异也。）天度者，所以制日月之行也。气数者，所以纪化生之用也。（制，谓准度。纪，谓纲纪。准日月之行度者，所以明日月之行迟速也；纪化生之为用者，所以彰气至而斯应也。气应无差，则生成之理不替，迟速以度，大小之月生焉。故日异长短，月移寒暑，收藏生长，无失时宜也。）天为阳，地为阴；日为阳，月为阴；行有分纪，周有道理，日行一度，月行十三度而有奇，故大小月三百六十五日而成岁，积气余而盈闰矣。（日行迟，故昼夜行天之一度，而三百六十五日一周天，而犹有度之奇分矣。月行速，故昼夜行天之十三度余，而二十九日一周天也。言有奇者，谓十三度外，复行十九分度之七，故云月行十三度而有奇也。《礼义》及汉《律历志》云：二十八宿及诸星，皆从东而循天西行，日月及五星，皆从西而循天东行，今太史说云：并循天而东行，从东而西转也。诸历家说：月一日至四日，月行最疾，日夜行十四度余，自五日至八日行次疾，日夜行十三度余，自九日至十九日，其行迟，日夜行十二度余，二十日至二十三日行又小疾，日夜行十三度余，二十四日至晦日，行又大疾，日夜行十四度余。今太史说：月行之率不如此矣，月行有十五日前疾，十五日后迟者，有十五日前迟，有十五日后疾者，大率一月四分之，而皆有迟疾，迟速之度固无常准矣。虽尔，终以二十七日，月行一周天，凡行三百六十一度。二十九日日行二十九度，月行二百八十七度，少七度而不及日也，至三十日，日复迁，计率至十三分，日之八，月方及日矣，此大尽之月也。大率其计率至十三分日之半者，亦大尽法也。其计率至十三分之五之六而及日，小尽之月也。故云大小月三百六十五日而成岁也。正言之者，三百六十五日四分日之一乃一岁，法以奇不成者，故举六以言之。若通以六小为法，则一岁止有三百五十四日，岁少十一日余矣。取月所少之辰，加岁外余之日，故从闰后三十二日而盈闰焉。
　　《尚书》曰：期三百有六旬有六日，以闰月定四时以成岁，则其义也。积余盈闰者，尽以月之大小，不尽天度故也。）立端于始，表正于中，推余于终，而天度毕矣。（立端于始，言先王之正时也。履端于始，以冬至之日为岁首也。表正于中，举中气以正月。推余于终，月有余日，则归之于终，积而为之闰月，故能令天度毕焉。）天以六六为节，地以九九制会，天有十日，日六竟而周甲，甲六复而终岁，三百六十日法也。（十日，谓甲乙丙丁戊己庚辛壬癸之日也。十者，天地之至数也。《易•系辞》曰：天九地十，则其义也。六十日而周甲子之数，甲子六周而复始，则终一岁之日，是三百六十五日之岁法也。）夫自古通天者，生之本，本于阴阳，其气九州九窍，皆通乎天气。（元气，即天真也。形假地生，命惟天赋，故奉生之气，通系于天，禀于阴阳，而为根本也。故曰人生于地，悬命于天也，天地合气，命之曰人。地列九州，人施九窍，精神往复，气与参同。）故其生五，其气三，（形之所存，假五行而运用，征其本始，从三气以生成，故云其生五、其气三也。）三而成天，三而成地，三而成人，（非惟人独由三气以生，天地之道亦如是矣。故《易》干、坤诸卦，皆必三矣。）三而三之，合则为九，九分为九野，九野为九脏，（九野者，应九脏而为邑也。邑外为郊，郊外为甸，甸外为牧，牧外为林，林外为 ， 外为野，此之谓九野也。）故形脏四，神脏五，合为九脏以应之也。（形脏四者，一头角，二耳目，三口齿，四胸中也。形合于外，故以名焉。神脏五者：肝、心、脾、肺、肾也。神藏于内，故以名焉。所谓神脏者，肝魂、心神、脾意、肺魄、肾志也。）天食人以五气，地食人以五味。（五气食人者：臊气凑肝，焦气凑心，香气凑脾，腥气凑肺，腐气凑肾也。五味食人者；酸味入肝，苦味入心，甘味入脾，辛味入肺，咸味入肾也。清阳化气而上为天，浊阴成味而下为地，故天食人以气，地食人以味也。）五气入鼻，藏于心肺，上使五色修明，声音能彰。五味入口，藏于肠胃，味有所藏，以养五气，气和而生，津液相成，神乃自生。
　　（心荣面色，肺主音声，故气藏于心肺，上使五色修洁分明，音声彰着。气为水母，故味藏于肠胃，内养五气，五气合化，津液方生，津液与气，相副化成，神气乃能生而宣化也。）脏象何如？（象谓所见于外，可阅者也。）心者，生之本，神之变也。其华在面，其充在血脉，为阳中之太阳，通于夏气。（心者，君主之官，神明出焉。万物系之以兴亡。故曰心者生之本，神之变也。火气炎上，故华在面，心养血，其主脉，故充在血脉，心主于夏，气合太阳，以太阳居夏火之中，故曰阳中之太阳，通于夏气。）肺者，气之本，魄之处也。其华在毛，其充在皮，为阳中之太阴，通于秋气。（肺藏气，其神魄，其养皮毛，故曰肺者气之本，魄之处，华在毛，充在皮也，肺脏为太阴之气，上主于秋，昼日为阳气所行，位非阴处，以太阴居于阳分，故曰阳中之太阴，通于秋气。）肾者，主蛰封藏之本，精之处也。其华在发，其充在骨，为阴中之少阴，通于冬气。（地户封闭，蛰虫深藏，肾又主水，受五脏六腑之精而藏之，故曰肾者主蛰封藏之本，精之处也。脑者，髓之海，肾主骨髓。发者，脑之所养，故华在发，充在骨也。以盛阴居冬阴之分，故曰阴中之少阴，通于冬气。）肝者，罢极之本，魂之居也。其华在爪，其充在筋，以生血气，为阳中之少阳，通于春气。（夫人之运动者，皆筋力之所为，肝主筋，其神魂，故曰肝者罢极之本，魂之居也。爪者筋之余，筋者肝之养，故华在爪，充在筋，东方为发生之始，故以生血气也。以少阳居于阳位，而王于春，故曰阳中之少阳，通于春气。）脾、胃、大肠、小肠、三焦、膀胱者，仓廪之本，营之居也，名曰器，能化糟粕，转味而入出者也。（皆可受盛而转运不息，故为仓廪之本，名曰器。营起于中焦，中焦为脾胃之位，故云营之居也。然水谷滋味入于脾胃，脾胃糟粕转化其味，出于三焦膀胱，故曰转味而入出者也。）其华在唇四白，其充在肌，此至阴之类，通于土气。（口为脾官，脾主肌肉，故曰华在唇四白，充在肌也。四白，谓唇四际之白色肉也。脾藏土气，上合至阴，故曰至阴之类也，通于土气。）凡十一脏，取决于胆也。（上从心脏，下至于胆，为十一也。胆者，中正刚断无偏，此明十一脏象，总取决于胆也。夫脏在内而形之于外者可阅，斯之谓脏象也。
　　天之在我者，德也。地之在我者，气也。德流气薄而生者也。故生之来谓之精，两精相搏谓之神，随神往来者谓之魂，并精而出入者谓之魄，所以任物者谓之心，心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。）故人迎一盛病在少阳，二盛病在太阳，三盛病在阳明，四盛已上为格阳。（阳脉法也。少阳，胆脉也。太阳，膀胱脉也。阳明，胃脉也。《灵枢经》曰：一盛而躁在手少阳，二盛而躁在手太阳，三盛而躁在手阳明、手少阳，三焦脉；手太阳，小肠脉；手阳明，大肠脉；一盛者，谓人迎之脉，大于寸口一倍也，余盛同法。四倍以上，阳盛之极，故拒而食不得入也。《正理论》曰：格则吐也。
　　）寸口一盛病在厥阴，二盛病在少阴，三盛病在太阴，四盛已上为关阴。（阴脉法也。厥阴，肝脉也。少阴，肾脉也。太阴，脾脉也。《灵枢经》曰：一盛而躁在手厥阴，二盛而躁在手少阴，三盛而躁在手太阴。手厥阴，心包络也。手少阴，心脉也。手太阴，肺脉也。盛法同阳。四倍已上，阴盛之极，故关闭而溲不得通也。《正理论》曰：闭则不得溺溲小便也。）人迎与寸口俱盛，四倍已上为关格，关格之脉羸，（羸当作盈。）不能极于天地之精气，则死矣。（俱盛，谓俱大于平常四倍之脉也。物不可以久盛，极则衰败，故不能极于天地之精气则死矣。《灵枢经》曰：阴阳俱盛，不得相营，故曰关格，关格者，不得尽期而死矣。）
　　
　　卷一　《内经》纂要五脏生成篇
　　《五脏生成篇》曰：诸脉者，皆属于目；（脉者，血之脏，久视伤血。明诸脉皆属于目也。）诸髓者，皆属于脑；（脑为髓海，故诸髓属之。）诸筋者，皆属于节；（筋气之坚结者，皆络于骨节之间也。久行伤筋，明诸筋皆属于节也。）诸血者，皆属于心：（血居脉内，属于心也。血气者，人之神。然神者，心之主，由此故谓血皆属于心也。）诸气者，皆属于肺。（肺脏主气故也。）故人卧血归于肝，（肝藏血，心行之，人动则血运于诸经，人静则血归于肝脏，何者？肝主血海故也。）肝受血而能视，（言其用也。目为肝之官，故肝受血而能视。）足受血而能步，（气行乃血流，故足受血而能行步也。）掌受血而能握，（以当把握之用。）指受血而能摄。（以当摄受之用也。血气者，人之神，故所以受血者，皆能运用。）
　　
　　卷一　《内经》纂要五脏别论篇
