<!-- { "loadSidebar": true } -->
　　岐天师曰：人有背生痈疽，或生于胸腹之间，或生于头面之上，或生于手足之际，皆是五日之内，犹当内散，五日之外，必须动刀。五日之内，以消毒圣神丹一剂即消，二剂全愈，不必三剂。倘五日之内，不曾服过消毒圣神丹，其疮必致成脓奔溃，外口必小，而内宅自大，譬如贼居深山，关隘必窄，而其中巢穴自必修广，若不直捣其坚，则延蔓无已，是必民化为盗，故须用金刃去其口边腐肉，使内毒之气不藏，用三寸长刀，阔止三分，两边俱利，其锋浓半分少尖，一边手执定，眼看定，心注定，一刀横画，一刀直画，人必少厥，不必惊慌，少顷自定后，以末药敷上，膏药贴之，大约一个膏药敷末药二钱，粘贴即止痛，败脓尽出，一连三日，即消尽矣。内服托里圣神丹二剂，可以不须多服，此治阳证疮疡之法也。阳证疮疡，必然突起寸余，其色红肿发光，疼痛呼号者是。若阴证痈疽，内消之法，与阳证同治，至于破溃之治法，绝不相同。大约阴证痈疽，其色必黑暗，痛亦不甚，但觉沉沉身重昏闷，其疮口必不突起，或现无数小疮口，以欺世人，急用散寒救阴至圣丹，总之阴证宜用温热散之，不可用寒凉解之也。外用膏药加生肌末药五钱贴之，一日两换始可。盖阴证痈疽，多生于富贵膏粱之客，功名失志之人，心肾不交，阴阳俱耗，又加忧愁抑郁，拂怒号呼，其气不散，乃结成大毒。无论在背在头，在腹在胁，在手在足，俱是危证。若服吾药，又用吾阴阳至圣膏，无不生全。盖阳证可以凉解，而阴证必须温散也。（《秘录》）雷真君曰：血燥肺干，而又生痈疽者，多不可救，恐无血以济之也。此等病多得之膏粱之人，纵情房帏，精血大耗，又忍精而战，精不化而变为脓血，乃阴毒非阳毒也，若以治阳毒法治之，则死矣。当以化痈汤主之，一剂而阴变为阳矣，二剂而未溃者全消，已溃者生肉，三剂即愈，四剂收功，神效之极。倘疮口大溃大烂，已成坏证者，肯服此方，亦断无性命之忧，坚守长服，断必收功。盖此方消毒而不散气，尚补而不尚攻，治阴毒之痈疽，实有鬼神莫测之妙。（《秘录》）华真君曰：夫痈疽之作，皆五脏六腑蓄毒不流，气血壅滞而成病，其发也有处，其生也有归。假令发于喉舌者，心之毒；发于皮毛者，肺之毒；发于肌肉者，脾之毒；发于筋脉者，肝之毒；发于骨髓者，肾之毒；发于内者，五脏之毒；发于外者，六腑之毒。故在外曰溃，在内曰坏；在上曰从，在下曰逆；发于上，得之速；发于下，得之缓；感于六腑则易治，受于五脏则难疗。凡痈疽之近骨者多冷，近肤者多热。近骨者，久不愈则化血为虫；近肤者，久不愈则传气成漏。成虫者则多痒少痛，成漏者则多痛少痒。内虚外实者，则痛多而痒少；外虚内实者，毒易肿而易消。血出不止者，内多死脓；脓清不浓者，元阳不足。疮溃而呕吐无度，饮食少进者，皆痈疽毒炽使然，肿候证之多端，务宜详察施治。（《秘录》）汪省之曰：疮疡虽火之属，须分内外以治其本。经曰：膏粱之变，足生大疔。其源在里，发于表也，受如持虚，言内结而发于外，皆是从虚而出也。假如太阳经虚，从鬓而出，阳明经虚，从髭而发，督脉经虚，从脑而发，治当疏通以绝其源。经曰：地之湿气，感则害人皮肉筋脉，其源在外，感则内行也，治当托里，以防邪气内侵。
　　经曰：营气不从，逆于肉里，乃生痈肿。此邪气至盛，遏绝经络，故发痈肿，是内外之中者，治当和营卫为主。（《理例》）又曰：凡发背、脑疽、脱疽，肿痛赤色，乃水衰火旺之色，尚可治。若黑或紫，火极似水，为肾水已竭，精气已涸，决不治。
　　窦梦麟曰：发背内攻平塌，用手按之如牛颈之皮，上有黄泡出腥水，乃毒入于肺，若不速治，即死。（《经验全书》）周文采曰：凡人年四十以上，顶、项、鬓、颐、背、膂、腰、胁，或筋骨之上，所视不见之处，稍有疮疖，便不可轻易待之。若视之怠慢，以为常疾，每见至微至着丧命者多矣，便宜急治之，庶几得救。譬之救火，初起则易救，至于燎原之势，不可扑灭耳。（《集验》）又曰：夫五发痈疽者，谓发背、发脑、发鬓、发眉、发颐是也。人之一生，血气周流而无间，稍有壅聚，莫不随所至而发焉，又岂特五者哉。俗以癌、痼、瘭附于痈疽之列，以是为五发，岂知瘭与痼癌，不过壅疽之一物，古书仅有所谓瘭疽，则瘭亦同出而异名也。若癌与痼，前所未闻，合是为五发，其可乎？夫发背者，乃五脏风热，六腑邪毒，灌于筋骨之间，发于经络之内，荣卫虚损，气血衰残所致也。其初发如粟米大，最不可轻忽，后必大发也。若初起红肿高起者，后必不为害，故曰外形如粟，中可容谷，外貌如钱，里可着拳。如恶毒深管寸长深满，脓血交粘，用药可痊，若脓臭秽无丝，此血败气衰，阳绝阴盛，必难疗理。
　　罗曰：头面赤肿，耳前后尤甚，脉浮紧，按之洪缓，此寒覆皮毛，郁遏经络，热不得升聚而赤肿。经云：天寒地冻则水冰，人气在中，皮肤致，腠理闭，汗不出，血气强，肉坚涩，当是之。善行水者不能注冰，善穿地者不能凿冻，善用针者亦不能取四厥，必待天温冰释冻解，而水可行，地可穿，人脉亦犹是也。又曰：冬月闭藏，水冰地坼，故用药多而少针石也，宜用苦温之剂，温经散寒则已。所谓寒微，腠理以苦发之，以辛散之也，宜以托里温经汤：麻黄苦温，发之者也；防风辛温，散之者也。
　　升麻苦平，葛根甘平解肌，专治阳明经中之邪，故以为臣。血流而不行者则痛，以香白芷、当归身，辛温以破血散滞；湿热则肿，苍术苦甘温，体轻浮，力虽壮，能泄皮肤腠间湿热；人参、甘草甘温，白芍药酸微寒，调中益气，使托其里也，故以为佐。各锉如麻豆大，用秤水煮饵之，以薄衣覆其手，以浓被覆其身，且卧于暖处，则经血温，腠理开，寒乃散，阳气伸，大汗出，肿减八九，再服去麻黄、防风，加连翘、牛蒡子，痛肿悉去，经言汗出则疮已，信哉。
　　薛立斋曰：疮疡之作，皆由膏粱浓味，醇酒炙 ，房劳过度，七情郁火，阴虚阳凑，精虚气节，命门火衰，不能生土，营卫虚弱，外邪所袭，气血受伤而为患。当审其经络受证，标本缓急以治之。
　　陈良甫曰：外面如麻，里可如瓜，外小如钱，内可容拳。
　　陈自明曰：病有甚而致生，有微而致死，病证难辨，死生何从决乎？答曰：发背溃透内膜者死。未溃内陷，面赤唇黑便污者死。烦闷者，不治。溃喉者，不治。阴患入腹者，不治。入囊者，不治。鬓深寸许者，不治。颐后一寸三分名锐毒，亦不治。无此者生，流注虽多，疗之必愈。
　　《集验》云：痈疽之名，虽有二十余证，而其要有二：阴阳而已。发于阳者，为痈，为热，为实；发于阴者，为疽，为冷，为虚。故阳发则皮薄，色赤肿高，多有椒眼数十而痛；阴发则皮浓，色淡肿硬，状如牛领之皮而不痛。又有阳中之阴，似热而非热，虽肿而实虚，若赤而不燥，欲痛而无脓，既浮而后消，外盛而内腐。阴中之阳，似冷而非冷，不肿而实，赤微而燥，有脓而痛，外虽不盛，而内实烦闷。阳中之阴，其人多肥，肉紧而内虚，阴中之阳，其人多瘦，肉缓而内实。又有阳变为阴者，草医凉剂之过也；阴变而为阳者，大方热药之骤也。然阳变阴者，其证多，犹可返于阳，故多生；阴变为阳者，其证少，不能复为阴矣，故多死。然间有生者，此医偶合于法，百中得一耳。观此则痈与疽但有阴阳深浅、内外虚实之分，而无大小之别。
　　《精要》乃谓二寸至五寸为痈，五寸至一尺为疽者，谬也。
　　胡公弼曰：凡痈疽发深而不知痛者，乃胃气大虚，必死之证，为肉死而不知痛也。（《青囊》）蒋示吉曰：六腑积热，发于肌肤之间，高肿而痛，如碗如盆，曰痈；五脏积热，攻注肌肤，初发如粟，或如豆许，与肉俱平，而不高肿，或作赤色，时作痒痛，曰疽。（《说约》）《心法》曰：已溃未溃，忽切牙寒战，系气虚不能胜毒，毒隐攻里之兆。
　　又曰：溃后脓水忽多忽少，疮口如蟹吐沫者，系内膜已透，是为逆证。
　　又曰：肿疡时，若无正气冲托，则疮顶不能高肿 痛；溃疡时，若无真阴相滋，则疮根不能收束，红活收敛。凡视疮之顶高根活，不论老少，定知气血有余。
　　龚子才曰：痈疽者，皆由气血不和，喜怒不时，饮食不节，寒暑不调，使五脏六腑之气，怫郁于内，以致阴阳乖错，气血凝滞而发也。亦有久服丹石燥热之药，热毒结深而发也。但此疾多生于膏粱富贵之人，以其平昔所食肥腻炙 ，安坐不劳，嗜欲无节，以致虚邪热毒内攻，煎熬气血而成也。经曰：诸痛痒疮，皆属心火者，盖心主血而行气，若气血凝滞，夹心火之热而主痈疽之类也。然所感有浅深，故所发有轻重大小之不同也。六腑积热，腾出于外，肌肉之间，其发暴甚，皮肿光软侵展广大者，痈也。五脏风毒，积热攻注于肌肉，其发猛恶，初生一头如新 ，白色焦枯，触之而痛应心者，疽也。热于皮肤之间，是以浮肿根小，不过二三寸者，疖也。夫痈生于六腑，若燎原之火，外溃肌肉；疽生于五脏，沉涩难疗，若陶室之燧，内溃骨髓。痈则易疗，惟难将息而迟瘥；疽则难疗而易痊复。诸疮之中，惟背疽疔疮，最为急证，其外莫如脑疽、肠痈、喉痈之类，亦其急者也。治痈疽之证，须要察其是实是虚，是冷是热，或重或轻，对证用药，无失先后次序。凡人年四十已上，头顶鬓颐背膂腰胁，或筋骨之上，所视不见之处，但稍有疮疖，便不可轻易待之。若视之怠慢，以为常疾，每见从微至险，丧命者多矣，便宜速急治之，庶几得救。譬之救火，初起则易救，至于燎原之势，不可扑灭矣。凡疮未破，毒攻脏腑，一毫热药断不可用；若已破溃，脏腑既亏，饮食不进，一毫冷药亦不可用，此是先后次第之要诀也。
　　
　　
　　卷五论病有六不治
　　扁鹊论医病有六不治：骄恣不论于理，一不治也；轻身重财，二不治也；衣食不能适，三不治也；阴阳并脏气不定，四不治也；形羸不能服药，五不治也；信巫不信医，六不治也。云林子曰：越人之论，一、三、四、五、六是矣，二则于予心有未适然者，何也？轻者，彼轻也，重者，彼重也，彼轻而我重之，则彼之生，可活矣。不然彼以一吝而丧生，固病者之不智，予以一吝而不治，亦医者之不仁。噫！古之神医如此意犹存，则世医可知矣。
　　
　　
　　卷五功过格
