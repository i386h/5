<!-- { "loadSidebar": true } -->
　　（无名氏辑）医士贫富一体，细心审察定方，疗一轻疾，不取酬。（一功。）疗一关系性命重疾，虽取酬。（准十功。）不取酬者。（准百功。）若待极贫人，并能施药不吝，照钱数记功。（虽一剂药不满十文，亦准一功。）倡募刻一济人善书。
　　（随缘乐助易，倡首劝募难，故特记五十功，助者以施之多寡记功。）为师就一人学业，品行兼全。（准百功。）遇贫人危疾，助医药钱米。（百钱，准一功。贫人偶为之者，虽十钱、五钱与百钱同论。）疫疠设局施药施医。（百钱，准一功。）普施应病丸散膏药。（百钱，准一功。）刻施经验良方。（百钱，准一功。）秘一经验方。（二十过。）误一门人。（五十过。）
　　
　　卷五医家不弗钱功德
　　（山左邢尚卿讳朝耀辑）诊脉不轻率。用药极慎重。虽贵药勿减分两，遇急病请到即行。不因钱少银低迟滞。不因饮酒宴乐推辞。不因严寒暑雨，惮于远赴。不因错认病证，曲自回护。认病不真实，必令邀医会议。细心询问病由，不可以病试药。不用霸道药，求其速效。不用相反药，迟其痊愈。（疾本易治，故意延之，以图浓谢，外科尤甚，造恶莫大焉。）不因重病险疮，背勒浓谢。不与同道水火，误及病患。（上二条医家尤多犯，此弊最宜痛戒。）不妄惊病家。不哄用假药。（丸散尤戒。）不轻忽贫贱病患。肯捐药救治贫病。施效验方。禁打胎药。不先待药资到手，然后发药。不定乘车轿费人财物。不图省便，将药同器浸制。不因行得高抬声价难人。不方秘，不传假方与人。
　　
　　
　　卷六论辨纯阳疮疡法
　　纯阳初起必 肿，更兼身热有微寒，顶如尖字高凸起，肿似弯弓根有盘；七日之间多 痛，二七之期脓渐漫，动息自宁食知味，二便调匀无泻干，肿消脓溃精神爽，腐脱新生气血完；五善自然臻并至，七恶全无半点干，痛随脓减，肿退肌宽，此属纯阳俱易治，百人百可保全安。（《正宗》）初起，顶高根活，色赤发热， 肿疼痛，日渐高肿者顺。已成， 痛，皮薄光亮，饮食如常，二便调和，身温者顺。已溃，脓稠，色鲜不臭，腐肉自脱， 肿易消，身轻者顺。溃后，脓浓稠黄，新肉易生，疮口易敛，饮食渐进者顺。
　　
　　
　　卷六论辨纯阴疮疡法
　　纯阴初起不知疮，粟米之形疙瘩僵，不红不肿不知痛，少热少 少提防；七朝之后身体倦，疮根平大喜洗汤，顶不高兮根不活，色不光兮腐不穣，软陷无脓空结聚，脉浮数大细飞扬，饮食不餐身战战，尝汤止许意茫茫，疮上生衣如脱甲，孔中结子似含芳，脓多臭秽身难便，举动怆惶韵不长；疮形成紫黑，面色变青黄，精神昏愦多鼾睡，言语无人自发扬，口干多舌强，痰喘定身亡，此属纯阴俱不治，百人百可到泉乡（《正宗》）初起，顶平根散，色暗微肿，不热不疼，身体倦怠者险。已成，肿坚色紫，不作脓，不腐溃，惟口干多烦躁者逆。已溃，皮烂肉坚不腐，肿仍不减，心烦者逆。溃后，脓水清稀，腐肉虽脱，新肉不生，色败臭秽者死。
　　
　　
　　卷六论辨半阴半阳疮疡法
　　阴阳之证二相交，生死相兼事可昭，微热微寒微赤肿，半昏半爽半平高，脉来虽数多无力，饮食虽餐便不调；肿而不溃因脾弱，溃而不敛为脓饶，大便多溏小便数，上身有汗下体焦，五善虽兼有，七恶未全逃；口渴喜茶肠腹痛，面浮厌饮足心高，心烦不稳睡，神乱怕音焦，投方应命方为妙，阴转为阳渐可调，逢之任是神仙手，半死余生定莫逃。（《正宗》）澄曰：痈疽之候，纯阳固多，纯阴原少，惟半阳半阴之证最多，全在医者留心，不可忽略。盖阴阳兼半之证，若从辛温之剂内服外敷，则阴气潜消，转为阳证；若从清凉外敷，或用冷蜜蛋清调药涂敷，内投苦寒败毒之剂，则阳气冰伏，变为纯阴之证，吉凶反掌，医家病家均宜警省。
　　
　　
　　卷六论阳疮毒似阴疮
　　经曰：诸痛痒疮疡，皆属心火。但亦有初起色紫赤而肿痛，脉沉细数而恶寒喜暖，非真寒也，乃火极似水，阳极生阴，亢则害，承乃制之理。或平时富贵，享用浓味，服金石等药致之，故阳极似阴，始热终寒之变，宜顺其时而内服疏托泻心等剂治之，则愈矣。
　　澄曰：假寒者，火极似水也。凡疮疡初起，热甚失于汗解，以致阳邪亢极，郁伏于内，则邪自阳经传入阴分，故为身热发厥，神气昏沉，或者畏寒，状若阴证；凡真寒本畏寒；而假寒亦畏寒，此热深厥亦深，热极反兼寒化也。大抵此证，必声壮气粗，形强有力；或唇焦舌黑，口渴饮冷，小便赤涩，大便秘结，或因多饮药水，以致下利纯清水，而其中仍有燥粪及失气极臭者，察其六脉，必皆沉滑有力，此阳证也。若杂证也，假寒者，亦或为畏寒，或为战栗，此以热极于内，而寒侵于外，则寒热之气，两不相投，因而寒栗，此皆寒在皮肤，热在骨髓，所谓恶寒非寒，则是热证。但察其内证，则或为喜冷，或为便结，或小水之热涩，或口臭而躁烦，察其脉必滑实有力，凡见此证，即当以凉隔、芩连之属，助其阴而清其火，使内热既除，则外寒自伏，所谓水流湿者，亦此义也。故凡身寒厥冷，其脉滑数，按之鼓击于指下者，此阳极似阴，即非寒也。
　　
　　
　　卷六论阴疮毒似阳疮
　　夫疮之始发，于阴于阳，岂有定规，调护失宜，致令阴阳偏胜，即有变生之患。如毒之初起，筋挛骨痛之时，经曰：此寒气之肿，八风之变，当以表散之，使邪易散，而毒易消。不知治此，再以内疏之剂，敷以寒凉，或食冷物，使疮毒内陷，阴极而方生，阳气渐闷，令人烦闷，谵语微渴，其脉沉细而数，治宜补中益气汤，而加温暖之药治之，斯为上工矣。
　　张景岳曰：阴极反能躁热，乃内寒而外热，即真寒假热也。假热者，水极似火也。凡痈疽有原素禀虚寒，偶感邪气而然者；有过于劳倦而致者；有过于酒色而致者；有过于七情而致者；有原非火证，因误服寒凉而致者。凡真热本发热，而假热亦发热，其证则亦面赤躁烦，亦为大便不通，小便赤涩，或为气促，咽喉肿痛，或为发热，脉见紧数等证，昧者见之，便以为热，妄投寒凉，下咽必毙。不知身虽有热，而里寒格阳，或虚阳不敛者，多有此证，但其内证而口虽干渴，必不喜冷，即喜冷者，饮亦不多，或大便不实，或先硬后溏，或小水清频，或阴枯黄赤，或气短懒言，或色黯神倦，或起倒如狂，而禁之则止，自与登高骂詈者不同，此虚狂也。或斑如蚊迹，而浅红细碎，自与紫赤热极者不同，此假斑也。凡假热之脉，必沉细迟弱，或虽浮大紧数，而无力无神，此乃热在皮肤，寒在脏腑，所谓恶热非热，实阴证也。凡见此内颓内困等证，而但知清凉攻邪败毒，则无有不死，急当四逆、八味、回阳汤之类，倍加附子填补真阳，以引火归原，但使元气渐复，则热必退藏而病自愈，所谓火就燥者，即此义也。故凡见身热脉数，按之不鼓击者，此皆阴盛格阳，即非热也。
　　东垣曰：面赤目赤，烦躁引饮，脉七八至，按之则散者，此无根之火也。以姜附汤加人参主之。
　　仲景曰：治少阴证，面赤者，以四逆汤加葱白主之。
　　《外台秘要》曰：阴盛发躁名曰阴躁，欲坐井中，宜以热药治之。
　　
　　
　　卷六论阴阳法
　　凡诊视痈疽，施治必须先审阴阳，乃为医道之纲领，阴阳无谬，治焉有差！医道虽繁，而可以一言蔽之者，曰阴阳而已。故证有阴阳，脉有阴阳，药有阴阳，以证而言，则表为阳，里为阴；热为阳，寒为阴；上为阳，下为阴；气为阳，血为阴；动为阳，静为阴；高耸为阳，平塌为阴； 肿为阳，灰白为阴，收束为阳，散漫为阴；疼痛为阳，麻木为阴；有脓为阳，无脓为阴；多言者为阳，无声者为阴；喜明者为阳，欲暗者为阴；阳微者不能呼，阴微者不能吸；阳病者不能俯，阴病者不能仰。以脉而言，则浮大滑数之类，皆阳也；沉微细涩之类，皆阴也。以药而言，则升散者为阳，敛降者为阴；辛热者为阳，苦寒者为阴；行气分者为阳，行血分者为阴；性动而走者为阳，性静而守者为阴；此皆医中之大法。至于阴中复有阳，阳中复有阴，疑似之间，须辨的确，此而不识，极易差讹，是又最为紧要，然总不离于前之数者。但两气相兼，则此少彼多，其中便有变化，一皆以理测之，自有显然可见者。若阳有余而更施阳治，则阳愈炽而阴愈消；阳不足而更用阴方，则阴愈盛而阳斯灭矣。设能明彻阴阳，则医理虽玄，思过半矣。
　　道产阴阳，原同一气，火为水之主，水即火之源，水火原不相离也。何以见之，如水为阴，火为阳，象分冰炭，何谓同原？盖火性本热，使火中无水，其热必极，热极则亡阴，而万物焦枯矣。水性本寒，使水中无火，其寒必极，寒极必亡阳，而万物寂灭矣。此水火之气，果可呼吸相离乎！其在人生，是即元阴元阳，所谓先天之元气也。欲得先天，当思根柢，命门为受生之窍，为水火之家，此即先天之北阙也，舍此他求，如涉海问津矣。学人宜识之。
　　凡人之阴阳，但知以气血脏腑寒热为言，此特后天有形之阴阳耳。至若先天无形之阴阳，则阳曰元阳，阴曰元阴；元阳者，即无形之火，以生以化，神机是也，性命系之，故亦曰元气。元阴者，即无形之水，以长以立，天癸是也，强弱系之，故亦曰元精。元精元气者，即化生精气之元神也，生气通天，惟赖于此。经曰：得神者昌，失神者亡，即此之谓。今之人，多以后天劳欲，伐及先天，今之医，只知有形邪气，不知无形元气。夫有形者，迹也，盛衰昭着，体认无难；无形者，神也，变幻倏忽，挽回非易。故经曰：粗守形，上守神。嗟乎！又安得有通神明而见无形者，与之共谈斯道哉！天地阴阳之道，本贵和平，则气令调而万物生，此造化生成之理也。然阳为生之本，阴实死之基，故道家曰：分阴未尽则不迁，分阳未尽则不死。华元化曰：得其阳者生，得其阴者死。故凡欲保生重命者，尤当爱惜阳气，此即以生以化之元神，不可忽也。曩自刘河间出，以暑火立论，专用寒凉戕此阳气，其害已甚，赖东垣先生论脾胃之火，必须温养，然尚未能尽斥一偏之谬。而丹溪复出，又立阴虚火动之论，制补阴大补等丸，俱以知柏为君，寒凉之弊，又复盛行。夫先受其害者，既去而不返，后习而用者，犹迷而不悟。嗟乎！法高一尺，魔高一丈，若二子者，谓非轩岐之魔乎！非敢诽谤先辈，实冀夫尽洗积陋，以苏生民之厄耳。
　　
　　
　　卷六论疮疡分五方治法不同
