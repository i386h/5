<!-- { "loadSidebar": true } -->
　　《五脏别论篇》曰：脑、髓、骨、脉、胆、女子胞，此六者地气之所生也，皆藏于阴而象于地，故藏而不泻，名曰奇恒之腑。（脑、髓、骨、脉虽名为腑，不正与神脏为表里。胆与肝合，而不同六腑之传泻。胞虽出纳，纳则受纳精气，出则化出形容，形容之出谓化极而生。然出纳之用，有殊于六腑，藏而不泻，其脏为奇，有恒不变，名曰奇恒之腑也。）夫胃、大肠、小肠、三焦、膀胱，此五者天气之所生也，其气象天，故泻而不藏，此受五脏浊气，名曰传化之腑，此不能久留输泻者也。魄门亦为五脏使，水谷不能久藏。（魄门者，即肛门也。以肺主魄，通于大肠，故名之。）谓五脏者，藏精气而不泻也，故满而不能实。（精气为满，水谷为实，但藏精气，故满而不能实。）六腑者，传化物而不藏，故实而不能满。（以其不藏精气，而受水谷故也。）所以然者，水谷入口，则胃实而肠虚。（以未下也。）食下，则肠实而胃虚。（水谷下也。）故曰实而不能满，满而不实也。
　　气口何以独为五脏主？（气口，则寸口也，亦谓脉口。以寸口可候气之盛衰，故云气口，可以切脉之动静，故云脉口。）胃者，水谷之海，六腑之大源也。（人有四海，水谷之海则其一也。受水谷，营养四旁，故以其当运化之源者，所以为六腑之大源也。）五味入口，藏于胃，以养五脏气，气口亦太阴也。（气口之所候，脉动者是手太阴脉气所行，故言气口亦太阴也。）是以五脏六腑之气味，皆出于胃，变见于气口。故五气入鼻，藏于心肺，心肺有病，而鼻为之不利也。（此明气口之脉，独为五脏主。气口者，右手之寸口脉，即手太阴经肺经太渊穴也。《灵枢》名曰脉口，皆以脉气必会于此也。名之曰寸口，以此部即太渊穴，去鱼际仅一寸也。其左手寸部，则《内经》诸篇皆谓之人迎耳。脉之动静，气之盛衰，人之生死，虽见气口，而实本之于脾胃也。胃者，足阳明也；脾者，足太阴也。足阳明为六腑之先，足太阴为五脏之本，胃主纳受，凡水谷以是为市，为六腑之大源。五味入口，藏于胃而得脾以为之运化，致五脏之气无不籍之以资养。则是脾者，足太阴也。肺者，手太阴也。其气本相为流通。谷入于胃，气传于肺，而肺气行于气口，故云变见于气口也。《玉机真脏论》云：五脏者，皆禀气于胃，胃者，五脏之本也。脏气者，不能自致于手太阴，必因于胃气乃致于手太阴也，盖言胃而脾可知矣。五味入口，入于腑，五气入鼻，入于五脏，五脏惟心肺居于膈上受此五气，故心肺有病，而鼻为之不利矣，然则脾有病者，安能辨其五味哉。）
　　
　　卷一　《内经》纂要移精变气论篇
　　《移精变气论》曰：变化相移，以观其妙，以知其要，故欲知其要，则色脉是矣。
　　（言所以知四时五行之气，变化相移之要妙者何？以色脉故也。）色以应日，脉以应月，常求其要，则其要也。（言脉应月色应日者，占候之期准也，常求色脉之差忒，则是平人之诊要也。）粗工凶凶以为可攻，故病未已，新病复起，（谓粗工不料事宜，非病妄治，则其害反增矣。）治之要极，无失色脉，用之不惑，治之大则。（惑，谓惑乱。则，谓法则也。言色脉之应，昭然不欺，但顺用而不乱纪纲，则治病极当之大法也。）得神者昌，失神者亡。（此详言治法，以色脉为要之极，而其要之一，唯在于得神而已。神者，病者之神气也。）
　　
　　卷一　《内经》纂要汤液醪醴论篇
　　《汤液醪醴论》曰：精神不进，志意不治，故病不可愈。（动离于道，耗散天真故耳。）精坏神去，荣卫不可复收，何者？嗜欲无穷，而忧患不止，精神弛坏，荣泣卫除，故神去之而病不愈也。（精神者，生之源；荣卫者，气之主。气主不辅，生源复消，神不内居，病何能愈！）其有不从毫毛生，而五脏阳以竭也。津液充郭，其魄独居，孤精于内，气耗于外，形不可与衣相保，此四极急而动中，是气拒于内，而形施于外，治之奈何？（不从毫毛，言生于内也。阴气内盛，阳气竭绝，不得入于腹中，故言五脏阳以竭也。津液者，水也。充，满也。郭，皮也。
　　阴于中，水气胀满，上攻于肺，肺气孤危，鼻者，肺神，肾为水害，子不救母，故云其魄独居也。夫阴精损削于内，阳气耗减于外，则三焦闭溢，水道不通，水满皮肤，身体痞肿，故云形不可与衣相保也。凡此之类，皆四肢脉数急而内鼓动于脉中也。肺动者，谓气急而咳也。言如是者，皆水气格拒于腹膜之内，而浮肿施张于身形之外，欲穷标本，其可得乎？四极言四末，则四肢也。）平治于权衡，去宛陈 ，是以微动四极，温衣缪刺其处，以复其形。开鬼门，洁净腑，精以时服，五阳已布，疏涤五脏，故精自生，形自盛，骨肉相保，巨气乃平。（平治权衡，察脉之轻重浮沉，宛积也。陈 ，陈草也。邪气之在人身，犹草 之陈积，五阳五脏，皆有阳气。巨气，大气也，正气也。脉浮在表宜汗，沉在里宜泄，如去宛积之陈草，又微动四肢以导引入，温暖其衣以流通之，缪刺其处以复其形体，盖经脉满则络脉溢，缪刺之以调其经脉，开鬼门以发其汗，洁净腑以利其水，使五脏之精，渐以时复，五脏之阳，渐以宣布，疏涤五脏，邪气去而精自生，形自盛，骨肉相保，巨气乃平。）
　　
　　卷一　《内经》纂要诊要经终论篇
　　《诊要经终论》曰：正月、二月，天气始方，地气始发，人气在肝。三月、四月，天气正方，地气正发，人气在脾。五月、六月，天气盛，地气高，人气在头。七月、八月，阴气始杀，人气在肺。九月、十月，阴气始水，地气始闭，人气在心。十一月、十二月，水复，地气合，人气在肾。（此举天气、地气、人气而言之，见人气所在，乃诊家之至要也。诊，视验也。诊之为义，所赅者广，有自诊脉言者，有自诊病言者。善诊者，察色按脉，不止于脉而已。方，正也。杀，肃也。正、二月者，寅卯月也，月建属木，木治东方，天气始正，地气始发，人气在肝，以肝属东方木也。三、四月者，辰巳月也，月建属土与火，治东南方，天气正方，地气之发者已定，人气在脾，以脾属土，而土又生火也。五、六月者，午未月也，月建属火，火治南方，天气已盛，地气已高，人气在头，头属南方火也。七、八月者，申酉月也，月建属金，金治西方，天地之阳气已下，阴气已上，始皆肃杀，人气在肺，以肺属西方金也。九月、十月者，戌亥月也，月建属水，阴气始冰，地气闭，人气在心，阳气入藏也。十一、十二月者，子丑月也，月建属水，水治北方，水已复凝，地气已合，人气在肾，以肾属北方水也。善诊者，常以是为法矣。）十二经脉之终奈何？（终，谓尽也。）太阳之脉，其终也戴眼反折螈 ，其色白，绝汗乃出，出则死矣。（此先以太阳之终者言之也。足太阳之脉，起于目内 ，上额交巅，入络脑，还出别下项，循肩膊内侠脊抵腰中；其支别者，下循足至小指外侧。手太阳之脉，起于手小指之端，循臂上肩入缺盆；其支别者，从缺盆循颈上颊，至目外 ，故太阳之终也。戴眼，谓睛不转而仰视也。反折螈 ，谓手足身体反张，而或急为螈，或缓为 。其色则白，足太阳之水主黑，手太阳之火主赤，其二色不见，而色止白也。绝汗乃出，谓汗暴出如珠，而不复渗入者也。盖至于绝汗一出而死矣。）少阳终者，耳聋，百节皆纵，目环绝系，绝系一日半死，其死也色先青白，乃死矣。（此举少阳之终者言之也。足少阳之脉，起于目锐 ，上抵头角，下耳后；其支别者，从耳后入耳中，出走耳前，手少阳之脉，其支别者，从耳后入耳中，出走耳前。故终则耳聋。少阳主筋，故终则百节皆纵，其目环之系则绝，盖至于系绝，而一日半则死，且其死也，色必青白，以金木相薄也。）阳明终者，口目动作，善惊妄言，色黄，其上下经盛，不仁则终矣。（此举阳明之终者言之也。足阳明之脉，起于鼻，交额中，下循鼻外上入齿中，侠口环唇，循颊车上耳前，循发际至额颅；其支者，从人迎前下人迎，循喉咙入缺盆下膈。手阳明之脉，起于手次指之端，循臂至肩，出于柱骨之会，下循缺盆络肺；其去别者，从缺盆上颈贯颊，下入齿中，还挟口交人中，上侠鼻孔，故终则口目动作，胃病则恶人与火，闻木音则惕然而惊，詈骂不避亲疏，故善惊妄言也。黄者，土色也。上，谓手脉，下，言足脉。经盛，谓面、目、颈、颔、足、跗、腕、胫皆躁盛而动也。不仁，谓不知痛痒也。此皆气极之征，故终也。）少阴终者，面黑齿长而垢，腹胀闭，上下不通而终矣。（此举少阴之终者言之也。手少阴气绝则血不流，血不流则皮毛死，故面色如漆而不赤，足少阴气绝则骨不软，骨不软则龈上宣，故齿长而积垢。手少阴之脉，起于心中，出属心系，下鬲络小肠也，足少阴之脉，从肾上贯肝鬲入肺中，故其终则腹胀闭，而上下不通也。）太阴终者，腹胀闭不得息，善噫善呕，呕则逆，逆则面赤，不逆则上下不通，不通则面黑皮毛焦而终矣。（此举太阴之终者言之也，足太阴之脉，从股内前廉入腹，属脾络胃上鬲。手太阴之脉，起于中焦，下络大肠，还循胃口，上鬲属肺，唯其从脾络胃，故腹胀闭不得息，为噫为呕，且呕则气逆而上行，故面色赤，不呕则不逆，不逆则上下通，下又复闭，则上下不通，心气外燔，故皮毛焦而终矣。何者？足太阴脉支别者，从胃别上鬲注心中也。）厥阴终者，中热嗌干，善溺心烦，甚则舌卷卵上缩而终矣。此十二经之所败也。（此举厥阴之终者言之也。足厥阴之脉，循胫上睾结于茎，其正经入毛中，过阴器上抵少腹，侠胃循喉咙之后，上入项颡。手厥阴之脉，起于胸中，出属心包，故终则中热嗌干，善溺心烦也。《灵枢》云：肝者，筋之合。筋者聚于阴器而脉络于舌本，甚则舌卷卵上缩而终也。若此者十二经皆至于败，其死也宜矣。）
　　
　　卷一　《内经》纂要脉要精微论篇
