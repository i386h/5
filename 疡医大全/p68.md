<!-- { "loadSidebar": true } -->
　　又曰：凡疮既成脓，皮肤不得疏泄，昧者待其自穿，殊不知少壮而充实者，或能自解，若老弱之人，气血枯槁，或兼攻伐太过，不行针刺，脓毒乘虚内攻，穿肠腐膜，鲜不误事。若毒结四肢，砭刺少缓，则腐溃深大，亦难收敛。毒结颊、项、胸、腹紧要之处，不问壮弱，急宜针刺，否则难治。大抵疮疡之证，感有轻重，发有深浅。
　　浅者肿高而软，发于血脉；深者肿下而坚，发于筋骨。然又有发于骨髓者，则皮肉不变，故古人制法，浅宜砭而深宜刺，使瘀血去于毒聚之始，则易消。若脓成之时，气血壮实者自出，怯弱者，不行针刺，鲜有不误。凡疮疡透膜，十无一生，虽以大补药治之，亦不能救，此可为待脓自出之戒也。
　　《心法》曰：上古有砭石之制。《内经》有九针之别，制虽不同，而去病之意则一也。其疮疡一科，用针为贵。用针之际，虽云量其溃之浅深，尤当随其肉之浓薄，若皮薄针深，则反伤良肉，益增其溃，肉浓针浅，则脓毒不出，反益其痛，用针者可不慎哉！至于附骨疽、气毒流注及有经久不消，内溃不痛者，宜燔针开之；若治咽喉之患，当用三棱针；若丹瘤及痈毒，四畔 赤，疼痛如灼，宜用砭石去血，以泄其毒，则重者减，轻者消。如洪氏室患腹痈，脓胀闷瞀，以卧针刺出脓即苏。一人患囊痈，脓熟肿胀，小便不利，几殆。急针之，脓水大泄，气通而愈。大抵用针之法，迎而夺之，顺而取之，所谓不治已成治未成，正此意也。今之患者，或畏针而不用，医者又徇患者之意而不针，遂至脓已成而不得溃，或得溃而所伤已深矣。卒之夭亡者，十常八九，亦可悲矣。
　　张景岳曰：经云：天温日明，则人血淖溢，而卫气浮，故血易泻，气易行；天寒日阴，则人血凝涩，而卫气沉，是以因天时而调血脉也。故凡遇天寒水冰，或阴气凝滞之时，欲行针刺，则先当温衣覆盖，或以艾叶炒热，或热盐、热衣类先熨其处，务令血脉温和而后刺之，则血泻气行，其病立已。若血寒脉涩，遽尔用针，则邪毒不泻，徒伤良肉，反以益其病也。
　　薛立斋曰：凡元气虚弱者，必当补助脾胃，禁用刀针，若妄用之，而去肉去血，使阳随阴散，是速其危也。
　　孙真人曰：针灸血出不止，用人屎烧灰，敷上立止。
　　
　　
　　卷八神农所置九宫尻神
　　坤（外踝） 震（牙口） 巽（头、口、乳） 中宫（肩、尻） 干（背、面、目） 兑（手膊） 艮（腰、项） 离（膝、肋） 坎（肚、脚、肘） 一岁起坤，二岁震，三岁巽，四岁中宫，五岁干，六岁兑，七岁艮，八岁离，九岁坎，十岁又是坤。逐年顺行，周而复始，如患人行年到处，则忌针灸。慎勿泛用，免变他病。
　　
　　四季人神
　　春（左胁） 夏（在脐） 秋（右胁） 冬（在腰）
　　九部人神
　　（一岁为始，起于脐。一年行一位，周而复始。）脐（一） 心（二） 肘（三） 咽（四） 口（五） 头（六） 脊（七） 腰（八） 足（九）
　　十二部人神
　　（一岁为始，起于心。一年行一位，周而复始。）心（一） 喉（二） 头（三） 肩（四） 背（五） 腰（六） 腹（七） 项（八） 足（九）膝（十） 阴（十一） 股（十二）
　　十干日忌用针灸
　　甲（头） 乙（耳、喉） 丙（肩） 丁（背、心） 戊（腹、脾） 己（腹、脾） 庚（腰、肺）辛（膝） 壬（肾、足、胫） 癸（手、足）
　　十二支日人神所在忌针灸
　　子（目） 丑（腰、耳） 寅（胸） 卯（脾、鼻） 辰（腰、膝） 巳（手） 午（心） 未（头、手） 申（头、脊） 酉（背） 戌（面头） 亥（头项）
　　逐月血忌日
　　正月（丑） 二月（未） 三月（寅） 四月（申） 五月（卯） 六月（酉） 七月（辰） 八月（戌） 九月（巳）十月（亥） 十一月（午） 十二月（子）
　　逐日人神所犯忌用针灸
　　初一、十一、二十一日（大拇指、鼻柱、手小拇指） 初二、十二、二十二日（外踝、发际）初三、十三、二十三（股内、牙齿、足、股、肘） 初四、十四、二十四日（腰间、胃气、手阳明） 初五、十五、二十五日（口、舌、遍身、足阳明） 初六、十六、二十六日（手掌、胸前） 初七、十七、二十七日（内踝、气冲、膝） 初八、十八、二十八日（手腕、股内、阴） 初九、十九、二十九日（尻、足、膝、胫） 初十、二十、三十日（腰、背、内踝、足趺）
　　人神所犯十二时辰忌用针灸
　　子（踝） 丑（腰） 寅（目） 卯（面） 辰（头） 巳（手）午（胸） 未（腹） 申（心） 酉（背） 戌（头） 亥（股）
　　男忌日
　　壬辰 甲辰 乙巳 丙午 丁未 辛未 除日
　　女忌日
　　甲寅 乙卯 乙酉 乙巳 丁巳 辛未 破日
　　男女忌日
　　白虎 黑道 血支 血忌 月厌 月杀 月害 月刑 独火
　　针灸吉日
　　丁亥 丁卯 丁丑 甲辰 甲申 甲戌 丙子 丙午 丙申 丙辰 壬子 壬戌 壬午 庚午 辛巳戊戌 戊申 己亥 己未
　　针灸凶日
　　每月初八 十五 十八 廿三 廿四 廿八 廿九
　　
　　卷八论疮疡用针灸勿忌尻神
　　薛立斋曰：夫针灸之法，有太乙人神、周身血忌、逐年尻神、逐日人神，而其穴有禁针禁灸之论，犯之者，其病难瘳，理固然也。但疮疡气血已伤，肌肉已坏，宜迎而夺之，顺而取之，非平人可比之，此何忌之有？《外科精义》云：疮疡之证，毒瓦斯无从而解，脓瘀无从而泄，反攻于内，内既消败，欲望其生，岂可得乎？危恶之发于致命之所，祸在反掌，腹痈，囊痈，二便不通，胸腹胀闷，唇疔喉痹，咽喉肿塞，其祸尤速，患者审之。
　　
　　
　　卷八论敷药法
　　李东垣曰：夫疮肿生于外者，由热毒之气蕴结于内也。盖肿于外有生头者，有漫肿者，有皮浓者，有皮薄者，有毒瓦斯深者，有毒瓦斯浅者，有宜用温药贴 者，有用凉药贴 者，有可以干换其药者，有可以湿换其药者，深浅不同，用药有异，是以不可不辨也。若疮肿初生，似有头者，即当贴温药，引出其热毒，乃火就燥之义也。
　　于四畔赤 处，捣生寒药贴 之，折伏其热势，驱逐其邪恶，扑火之义也。夫生寒药势气之精全，性味雄健，或有疗者，不本物理，皆用药草膏之类，有势力微，欲使瘠者，敌其勇夫，不亦难乎！又有粗工不审逆从，便用寒药敷贴，趁逐邪毒，复入于内，归于心肝，十死八九矣。大抵敷贴之法，欲消肿散，每血脉疏通，寒气逆从，断其去就焉。慎不可执方无权，安能散其郁结，不成脓乎！其肿皮浓者，以软布或以棉花纸涂药贴 之，待其药干换；肿皮薄者，即用疏纱或薄纸涂药贴 之，其药未干，即当换之。若至脓溃之后，即贴温肌生肉膏药，要在逐臭腐，排恶汁，取死肌，生良肉，全藉温热膏剂之力也。切勿用寒凉之药，水调贴之，夫血脉喜温而恶寒，若着冷气透里，即血滞难瘥矣。（《十书•贴 法》）朱丹溪曰：夫外施敷贴，正与发表之意同。经曰：发表不远热，大凡气得热则散，冷则敛，不可不知。
　　又曰：敷药之药，此可应酬轻小热证，若不辨阴阳之所由分，妄敷凉药，其祸不小，此诚不易之论。
　　戴院使曰：有不敷药时大痛，敷即不痛，有不敷药不痛，敷之则痛，盖寒热风湿，并忧怒等气积而内攻则痛不禁，敷药拔出之，故不痛也。死血阴毒在中，愈伏愈深，愈不觉痛，药发之于外，故反痛也。
　　汪省之曰：外施敷药，正是发表之意。经曰：发表不远热，大凡气得热则散，得冷则凝，庸工敷贴冷药，岂理也哉！周文采曰：敷者，化也，散也，乃化散其毒，不令壅滞也。然疮之缓急，毒之冷热，则用药亦有寒热之异，如赤肿 甚者，当用寒性药敷之；肉色不变而肿势深暗者，当用温性药敷之；如不热不凉者，当以冲和膏敷之；根脚走散者，当用铁箍、铁桶等膏敷之。庶毒不走，易于消散，脓亦易熟也。
　　蒋示吉曰：敷药止可围疮之四旁，中空，疮头用白降丹点上，以拔其毒，自无倒陷之误。（《说约》）又曰：溃后若根脚渐大，红肿不散，恶证也。宜用铁箍膏箍之，脓溃犹痛，必有筋隔住，内脓不得出，用针挑引出之，痈疽脓熟，势盈欲溢，用白降丹点上，半日自溃。
　　又曰：制敷围之药，第一要研的极细，敷之则不痛，调敷药之法，必须用抿脚搅至千余下，敷之方不脱。
　　临敷之时，敷药必隔水顿温，庶药力易达，敷时中留一孔透气，使毒瓦斯易泄，不可不知此法。
　　又曰：寒凉敷药，如芙蓉散、大黄膏，其患最大。气脉得寒则不行，瘀血得寒则不散，瘀肉得寒则不溃，新肉得寒则不生。
　　窦汉卿曰：凡制围药，宜绝细，则不痛，和围药多加工夫，搅千余下，其药自稠，则用轻手围之，留孔须如鹅卵形状，敷药之外，须用薄纸贴之，务要扯碎粘贴，免崩裂疼痛之苦。待围药略干，再用调药余汁润之，以助药力，况药干不能入肌肉，借湿以通窍耳，宜深详之。
　　齐•马嗣明治杨遵彦发背，取白麦饭石（即粗理黄石，堪作碓碾，即磨刀粗石，用酽醋淬，猛火赤淬之，令屑落醋中者良。）为末。醋熬为糊，浓涂立愈。本草曰：大凡石类多主痈疽，此石治发背神良。
　　程山龄曰：书云：用膏药贴顶，敷药四边围，凡肿毒之大者，将已成脓，用白降丹或乌金膏贴疮头上，然后用万全膏盖之，四旁以铁箍、铁桶、芙蓉等膏敷之，贴膏处取其出脓，敷药处取其消散，并能箍束根脚，不令展开，共作三层敷围法。第一层用白降丹，或乌金膏贴疮正顶，若漫肿无头，以湿纸粘贴，先干处是头也；第二层万全膏贴之；第三层以敷药围之。桑皮纸扯碎盖上，如蜜调敷药，则频以蜜水润之，如醋调敷药，则频以醋汁润之。不特添助药力，亦且敷药不致干憔，然予尝用万全膏遍覆肿处，连根脚一齐箍住，其中消处自消，溃时自溃，竟收全功，可见此膏之妙也。
