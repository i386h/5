<!-- { "loadSidebar": true } -->
　　绿风内障 按此证初患头额痛急，兼半边头痛，鼻内如烟，恶心呕逆，足冷，眼内见红黑，皆因肝肾俱虚，气血亏损，瞳人渐渐散大，神水淡绿色。大抵受病与雷头风相同，但因头痛暴怒过极，热气上冲，脑中恶气流于珠内，与神水搅混而变成绿色，故谓绿风内障。久则不睹三光则不能治。初起先止头痛，服附子猪苓汤，候痛止，服冲和汤，加减夜光丸去肉苁蓉，俱倍加五味子。
　　黄风内障 按此证初患之时头痛，乃是肝肾亏虚，风毒相侵，又兼脾肺壅热，白睛黄色，先患绿风内障，呕吐伤胃，久则变为黄色，此乃不治之证也。
　　乌风内障 按此证皆因色欲过度，以伤元气。元气一虚，心火亢盛，致眼前常见黑花，眼眶鼻梁眉骨俱酸疼，白睛高起数粒，色青如豆，瞳人渐渐紧小，视物不明。瞳人属肾水，水本克火，反受火制，故昏暗紧小；火克肺金，白睛属肺，火克则护睛水滞结隐起，高低不平，飞花酸痛等证，乃火气拂郁，血虚挟风故也。初起宜服神效补肝散、选奇汤（陈皮、半夏、甘草、羌活、白茯苓、黄芩、防己、姜一片同煎。）散风补血，后服补中益气汤、石斛夜光丸益气滋阴。不见三光，不能治也。
　　黑风内障 按此证皆因气体虚弱，肝肾不足，兼以七情郁结，邪火上盛，逆冲于头目，以致头旋脑痛，眼中昏涩，常见黑花，渐至瞳人散大失明，瞳人实气聚而成。火盛气散，故失明矣，此不治之证也。
　　五风变化内障 按此证皆因气血两虚，脏腑俱劳，毒风上攻，脑热相侵，头旋脑痛呕吐，故此失明，不可治也。
　　瞳人散大内障 按此证皆因肝肾亏损，况怒伤肝，恐伤肾，肝肾受伤则瞳人散大；盖瞳人属肾，乃气之所聚也，怒伤则气散。初起昏如雾露中行，渐空中有黑花，睹一成二，久则不收。遂为废疾。盖神水渐散，终至尽散。初宜冲和汤、夜光丸去肉苁蓉，倍加五味子收之；俟少有光，兼服千金磁朱丸。（先以磁石置火中醋粹七次晒干，另研极细末二两，辰砂细末二两，生神曲三两，外以一两水调作饼，煮浮为度，搜入前药和炼蜜为丸如桐子大，每服十丸，加至三十丸，空心米汤吞下。凡服此药后俯视不见，仰视渐睹三光，此其效也。空心服此，午后服石斛夜光丸。）此乃虚证镇坠之药，不宜服早，恐坠元气。若气为怒伤，散而不聚者，服益阴肾气丸。（熟地、山药、山萸肉、生地、白茯苓、牡丹皮、泽泻、五味子、当归、柴胡，炼蜜为丸，辰砂为衣，每服五七丸，空心淡盐汤徐送下。此壮水之主以镇阳光，气为怒伤，散而不聚之故也。然必兼磁朱丸服之，庶几为易效。）又为物击，神水遂散，此不治之证也。
　　瞳人紧小内障 按此证因肾水亏弱，相火强盛，水弱火盛则水受火制，故瞳人渐渐紧小。瞳人者，肾水也，初起无痛痒眵泪之证，但觉羞涩 ，瞳人毛缺，肝水青黄，宜服还阴救苦汤，（川芎、甘草、黄柏、桔梗、柴胡、防风、羌活、黄连、知母、黄芩 红花、生地、龙胆草、当归尾、连翘、升麻、细辛、苍术、 本，白水煎服。）御抑相火。夜光丸补肾壮水。（去五味子，加茺蔚子。畏其酸有收之意。）若日久不节色欲，不避劳苦，忽加眉骨酸痛，必致小如菜子，内凝脑脂，或黄或白，永不能治。
　　小儿胎元内障 按此证皆因母怀孕时有暴怒惊恐，兼饮食乖违，将息失度，母食面食五辛炙 之物，并服诸毒丹药，积热在腹，内攻小儿损目，及生二三岁后，不言不哭，都无盼视，父母始觉；及长成方知内障，内有翳青白色遮盖瞳人，若辨三光，有用金针可拨者。大抵小儿内障多难治疗。
　　经曰：目者五脏六腑之华，荣卫魂魄之精常荣也。又曰：诸脉者皆属于目，目得血而能视，故脏腑精气皆上注于目而为之睛。白睛属肺，黑睛属肝，瞳人属肾，上下胞属脾，两 属心而内 又属胆与三焦，上纲属太阳膀胱小肠，下纲属阳明大肠。五脏五色，各有所司，心主赤，赤甚者心实热也，赤微者心虚热；肝主青，青甚者肝热也，淡青者肝虚也；脾主黄，黄甚者脾热也，淡黄者脾虚也；目无睛光及白睛多而黑睛少者，肝肾俱不足也。昼视通明，夜视罔见者，禀受阳气衰弱，遇夜阴盛则阳愈衰，故不能视也。赤脉从上而下者属足太阳经，从下而上者，属足阳明经。若上眼皮而下出黑白翳者，属太阳寒水；从外至内者属少阳风热；从下至上而绿色者，属足阳明及肺肾合病。然翳膜者风热内蕴也，邪气未定谓之热翳而浮于外，邪气既定谓之冰翳而沉于内，邪气若深谓之陷翳，此宜升发以消之。更有疳眼者。因肝火湿热上冲，脾气有亏，不能上升清气，故生白翳，睫闭不开，眵泪糊久而脓流，遂致损目。雀目者，上午能视，临晚失明，此因肝气衰弱也。盖木生于子，旺于卯，绝于申，所以上午而能视，至申西而失明；况目得血而能视，午后肝气渐衰，且阴虚则火必盛，弱阴不能以胜强火，故夜转剧；天明以阳用事，阳主动，浊阴暂消故稍明。大要治肝养血，兼理脾胃为主。更有目闭而不能开者，有因过服寒凉之剂，致使阳气下陷不能升举而然；有因胃气亏损，眼睫无力而然，并宜升阳益胃。更有暴赤肿痛，风火炽盛者，有因多泪羞明，肝心积热者，一宜疏风散火，一宜凉血清肝。若风沿烂眼者，是膈有热也；若时时作痒者，是脓溃生虫也；若眼睫连扎者，是肝经风热也；若初生目黄壮热，二便秘结，面赤眼闭者，此胎热也；更有痘后精血既亏，余毒上侵及斑疮入眼者，有视物不明，不肿不痛，但见黑花而无精光者，此皆肝肾并虚也。若外无翳膜，内障如云，视物不见，俗名青盲者，若非肾水枯涸，则必久病成疳。脉洪大者养血为先，脉沉细者补阳为主。盖天无日色，虽有火镜，何能使晶光相射乎？若吐泻后而始生膜障，不能开举及无精光者，此精滋泻脱，无神已亡也，难治。更有热毒眼小，积毒眼小者，更有时气流行而肿赤者，然治法总忌寒凉及单行发散，盖寒则凝，热则散而风则燥耳。况目病虽由火热，然多因初感风寒，腠理闭密，火热不得外泄，上走空窍而为病。若散其外感，则火热泄而痛自止，兼之养血凉血退翳诸剂，必兼风药，始能上达头目。且火郁则发之，以减其盛势；若概用寒凉则邪愈凝滞；亦不可发汗，汗则津液耗而血亦燥，燥则其疾愈甚矣。更有目疾血瘀血热，而投以破血凉血之剂者，或投以寒凉损脾之剂者，皆为不可。盖脾为至阴，归明于目，况目得血而能视，血少则热火愈动而目愈昏。
　　夫血者木之精脉也，精光者木之华叶也，脾胃者木之根本也，故莫若以上病治下之法，用引火藏源之方，服于食前，峻补其肝肾，则浊阴降而上热自除，下阴足而目光自返，陷翳自浮，冰翳自化。倘翳膜过浓者，另以养荣药中佐以消障疏风之味，服于食后，则标本俱得其功，上下咸受其益矣。（《锦囊》）张蕴山曰：睁眼见黑花，宜服人参固本丸主之。（《眼科秘览》）又曰：眼目昏花，视物不明，皆由阴虚火旺，宜用知柏地黄丸加甘菊花治之。
　　明目第一法：节省酒色，戒恼怒，夜勿看书，减思虑，专内视，简外视，晨兴迟，夜眠早，少用辛燥物。
　　明目要诀：夜卧睡醒，开目转睛四十九遍，常常左右转之，永无目疾。
　　疾目勿药自愈法：夜卧小便时，用力将眼睁开，转运瞳子左右各十数遍，然后存想下边不数日火即下，如站起小便更妙。平常如用此法，能令火不上炎。
　　《心法》曰：皮翻证由胃经血壅气滞而成，小儿多有之，眼皮外翻，加以舌 唇之状。
　　又曰：患目昏者，不拘时候，静坐闭歇，以两目轮左转七遍，右转七遍，紧闭少时，忽大睁开，久行勿间，则郁火浊阴运出，清阳精气独光。
　　又曰：治翳当辨其起自何经，及翳形何色，各加引经药。如东垣治一妇，绿色自下而上，知其阳明来也，但绿非五脏正色，殆肺肾相合而为病也。乃就画家以黑调腻粉合成色，谛视之与翳同，则肺肾为病无疑矣。乃以泻肺肾之邪为君，以阳明药为使，服之甚效。他日复病者三，其所从来之经与医色各异，因思必经脉不调，以致目病不已。询之果然，遂以养血滋阴药作丸服之，而永不发。观此则辨色分经，讵可忽哉。
　　又曰：治眼有以三棱针刺血出而愈者，即《内经》血实宜决之之义。然必初起血盛而热者宜之，在太阳阳明二经方可，盖二经气血俱多故耳。他经出血，其病转剧，故曰刺太阳阳明则目愈明，刺少阳阳明则目愈昏。
　　东垣治一人，因用猪肉煎饼与蒜同食，复大醉而卧热炕，次日瞳子散大，视物不真，诸方不应，乃以酒炒芩、连泻热为君，归身、生地养血凉血为臣，五味子酸收瞳神散大，人参、二冬、地骨皮、生甘草、枳壳苦甘补中抑气为佐，柴胡引经为使，服之顿愈。
　　丹溪治一壮年人，早起忽视物不见，就睡片时，略见而不明，食减倦甚，其脉缓大，重则散而无力。意其中湿所致，询之果卧湿地半月，乃以白术为君，黄 、陈皮为臣，附子十剂而愈。皆治本之神见也。
　　海藏治一女及笄而病目三年，而红肿难开，服散风清热之药反生翳，从锐 遮瞳神，右目之翳从下而上，其脉短而实。洁古曰：短为有积。经曰：从内走外者少阳病，从下上者阳明病，乃少阳阳明有积滞于中，抑遏脏腑，以致清阳不升，浊阴不降。乃以去积之药加黄连、龙胆草，每早化服一丸，一日便下黑血块如豆大而甚坚硬，由是翳退目明矣。
　　冯鲁瞻曰：予幼年读书过劳而常目病，今看书写字略多，便易于举发。发时惟以八味丸加牛膝、五味子者，每日食前各进五六钱，一日共有一两五六钱矣；外用黄连钱余，入铜青分许煎浓汁，洗净两三次，俟红障少淡，再入人参二三分于内，温和洗之，则光还而能视物如故矣。
　　澄曰：凡治时眼，七日内切勿就用当归、菊花。若用早便难速愈，此专门眼科秘法也。
　　
　　
　　卷十一　眼目部内障门主方
　　退翳当归身 苍术 苏薄荷 甘草 川芎 白蒺黎 黄芩（酒炒） 谷精草 白芍药 红花木贼草 桔梗（各等分） 水煎服。
　　又方柴胡 木贼草 防风 黑山栀 白蒺藜 红花 谷精草 荆芥 菊花 苏薄荷 赤芍药（各等分） 白水煎。
　　又方沙苑蒺藜 白菊花 谷精草（各二两） 真苏薄荷（一两）上为细末，炼蜜为丸。盐汤送下三钱。
　　又方白菊花 玩月砂 草决明 茺蔚子 白蒺藜 夜明砂（各等分）研细，炼蜜为丸如弹子大，白汤调服。
　　真阴亏乏，眼目昏花，或云翳遮睛。
