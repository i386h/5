<!-- { "loadSidebar": true } -->
　　陈实功曰：鼻渊又名脑漏，总由风寒凝入脑户，与太阳湿热交蒸而成。其患鼻流浊涕，或流黄水，点点滴滴，长湿无干，久则头眩虚晕不已，治以藿香汤主之。如日久虚眩，内服补中益气汤、六味地黄丸，以滋化源可也。（《正宗》）陈远公曰：人有无端鼻流清水，日久则流鼻涕，又久则流黄浊之物，如脓如髓，腥臭难闻，流至十年而死矣。此得之饮酒太过，临风而卧，风入胆中，胆之酒毒，不能外泄，遂移热于脑，脑得热毒之气，不能久藏，从鼻窍出矣。脑窍通于鼻，而胆气何以通于脑，酒气何以入于胆耶？凡善饮者，饮酒必先入胆，胆不能受酒，而能渗酒，酒经胆渗则气尽解，倘饮多则胆不及渗矣。胆不及渗，则不胜酒，既不及化酒，则火毒存于中，人卧则胆气不行，又加寒风之吹，胆更不舒矣。胆木最恶者，寒风也，内寒相侵则内热益甚，胆属阳，头亦属阳，胆热不能久藏胆中，必移热上走于头矣。脑在头中，头无藏热之处，必遇穴即入，况胆脑原相通者乎。脑之穴大过于胆，遂安居而不还于胆矣。及居脑，久动则思迁，又寻窍而出，乃顺趋于鼻矣。火毒浅则涕清，深则涕浊，愈久愈流愈重，后则涕无可流，并脑髓尽出，欲不死不可得矣。治法：治其脑而仍治其胆者，探源之治也。用取渊汤：辛夷二钱，当归、黑山栀各三钱，柴胡、贝母各一钱，元参一两，水煎服。二剂涕减，三剂全愈。（辛夷入胆，引当归以补脑之气，引元参以解脑之火，加柴、栀舒胆之郁，则胆不来助火，自受补气之益也。不止鼻之涕者，清脑中之火，益脑中之气，正所以止之也。盖鼻原无涕，遏上游出涕之源，何必又截下流之水乎！或疑当归过于多用，不知脑髓尽出，若不大补，则脑气不生。辛夷耗散之物，非可常用，故乘其引导，大用当归补脑渗精，不必日后再用。倘日后减去辛夷，即重用当归无益矣。此用药先后之机也。人疑当归不可多用，不过嫌其性滑，有妨于脾耳。谁知脑髓直流之人，必髓不能化精者也。精不化则必少矣，精少则不能分布于大肠，大肠必有干燥之苦，然则以当归润之，正其所喜，何患之有耶！）又曰：人有鼻流清涕，经年不愈，人以为内热成脑漏也，谁知肺气虚寒乎？夫脑漏，即鼻渊也。有寒热二证，不独胆热而成之也。何以别之？盖鼻涕浊而臭者，热也；清而不臭者，寒也。热属实，寒属虚，今流清涕而不臭，正虚寒也。热宜清凉之药，寒宜温和之剂，若概用散而不用补，则损肺气而肺益寒，愈流清涕矣。用温肺止流丹：人参、荆芥、细辛各五分，诃子、甘草各一钱，桔梗三钱，水煎，调石首鱼脑骨五钱， 末服，一剂即止。（此方气味温和，自能暖肺，性又带散祛邪，故奏功如神。或谓石首鱼脑骨古人以治内热之鼻渊，疑石首鱼脑骨为物，何以用治寒证鼻渊耶？恐鼻渊皆属热，而非寒乎？不知鼻渊有寒热二证，而石首鱼脑骨皆兼治之。但热病之涕通于脑，寒证之涕出于肺，所用之药皆入肺，无非温和之味，肺既寒凉，得温和自解，又得石首鱼脑骨，截脑中之路，则脑气不下陷，肺气更闭矣，所以一剂止流也。）又曰：人有鼻塞不通，浊涕稠粘已经数年，人以为鼻渊，火结于脑也，谁知乃肺之郁火不宣，而非鼻渊也。夫郁证五脏皆有，不独肺能郁也。《内经》曰：诸气愤郁，皆属于肺。肺郁则气不通也。《难经》曰：肺热甚则出涕。肺本清虚之府，最恶热也。肺热则气必粗，液必上拂，而结为涕，热甚则涕黄，热极则涕浊，则浊之物，岂容于清虚之府，必从鼻之门户出矣。用加味逍遥散：柴胡、白术、白茯苓各二钱，桔梗、白芍、当归各三钱，黄芩、半夏、白芷、甘草各一钱，陈皮五分，水煎服。二剂轻，八剂全愈。（此治肝郁之方，何以治肺郁亦效？不知此方善治五郁，非独治肝一经已也。又佐以桔梗散肺之邪，黄芩泻肺之热，且引众味入肺，何郁之不宣乎？故塞通浊化也。）李东垣曰：鼻塞不闻香臭者，俗谓肺寒，而用解利辛温之药不效，殊不知多因肺经素有火邪，故遇寒便塞也。治当清肺降火为主，佐以通气之剂。如原无鼻塞旧症，但一时偶感风寒，而致窒塞声重，或流清涕者，自作风寒治之。然气虚之人，气弱不能上升，则鼻塞滞，所谓九窍不通，肠胃之所生也，多服补中益气汤自通。
　　朱丹溪曰：肺开窍于鼻，阳明胃脉亦挟鼻上行，脑为元神之府，鼻为命门之窍，人之中气不足，清阳不升，则头为之倾，九窍为之不利。经曰：天气通于肺。若肠胃无痰火积热，则平常之升，皆清气也。故十二经脉，三百六十五络，其气血皆上升于面而走空窍，其宗气出于鼻而为臭。谓阳气、宗气者，皆胃中生发之气也。若因饥饱劳役损伤脾胃，则生发之气弱，而营运之气不能上升，乃邪塞空窍，故鼻不利，而不闻香臭也。治法宜养胃实营气，阳气、宗气上升则通矣。然《难经》云：心主五臭，肺主诸气。鼻者，肺窍也，反闻香臭者，何也？盖以窍言之，肺也；以用言之，心也。若因卫气失守，寒邪客于头，而鼻亦受之，不能为用，是以不闻香臭矣。经曰：五气入鼻，藏于心肺，心肺有病，鼻为之不利也。视听明而清凉，香臭辨而温暖，治法宜先散寒邪，后补胃气，使心肺之气得以交通，则鼻利而香臭闻矣。
　　
　　
　　卷十二　颧脸部鼻渊门主方
　　
　　奇授藿香汤
　　 鼻渊黄水，浊涕长流，致脑户虚眩不已。藿香连枝带叶者五钱，水一碗煎七分，加公猪胆汁一枚和匀，食后通口服之。至重者不过三服。如此药味苦不能服，用藿香叶一两，公猪胆汁熬稠膏为丸，每服二钱，食后白汤送下亦效。
　　鼻流涕不止。
　　白芷（一两） 苍耳子（炒，二钱五分） 辛夷仁 薄荷 甘菊花（各五钱）研细。每服二钱，清茶食后调服。
　　脑漏（《济生》）当归头（酒洗，五钱） 辛夷仁（三钱） 真川芎（酒洗） 羚羊角（镑，各二钱） 石青（水飞，一分）研绝细和匀。每服一钱，临卧时温酒调下即睡。
　　
　　古拜散
　　 荆芥穗为细末，每服三钱，生姜汤调下。有火者用陈茶调服。
　　
　　防风散
　　 鼻渊脑热渗下，浊涕不止。
　　人参 黄芩（酒炒） 麦门冬（去心） 防风（各二两） 川芎 生甘草（各一两）上为细末。每服二钱，白汤调下。
　　鼻流臭涕 百草霜研细，空心冷水调，服三钱，五次可痊。
　　脑漏 装佛店中绞漆绵子 灰研细，芦管吹鼻中三四次。
　　鼻渊（周鹤仙）辛夷 防风 白芷（各八分） 苍耳子（一钱二分） 川芎（五分） 北细辛（七分） 甘草（三分）白水煎，连服四剂全愈。忌牛肉。
　　脑寒神方（江仍度）每用头火烧酒一斤，入小嘴砂壶内，盖旁四周封固，将酒炖滚热以鼻向壶嘴内闻酒味，冷则又炖又闻，闻至酒淡无味，又换一斤如法炖闻。重者五斤，轻者不过三斤，即可全愈。
　　
　　脑漏
　　 白鸡冠花不拘新陈，用酒一斤煎服。
　　
　　天罗散
　　 治鼻中常流黄臭水，名控脑砂。丝瓜藤取根下三寸或五寸，烧灰存性。温酒调服，数次即愈。
　　鼻渊。
　　陈香橼 砂仁 扁柏叶 川芎 广木香（各等分） 水煎服。
　　鼻出臭气。
　　黄芩 石菖蒲 生地 远志肉 本 黄连 赤芍（各八分） 甘草（水浸炒，三分） 水煎服。
　　脑寒。
　　辛夷头 黄芩（各二两） 白芷（八两，葱汁煮三次）共磨细末。水法叠丸。每服二钱，白汤送下。
　　
　　
　　卷十二　颧脸部赤鼻门主论
　　陈实功曰：平素嗜饮，胃经湿热糟粕之气，上熏肺金，故有赤鼻之证也。（《正宗》）冯鲁瞻曰：赤鼻，乃肺中积热，六阳上蒸而成。（《锦囊》）又曰：凡鼻头白者，血亡也；赤者，血热也。盖面为阳中之阳，鼻居面中，一身之血，远至面鼻，皆为至清至精之血。若血亡无以运，则色白而不荣；血热而沸腾，则独红而且赤。盖肺之为脏，其位高，其体脆，性畏寒，又恶热，故多酒之人，酒气熏蒸，则为鼻 。准赤得热愈红，热血得冷则凝，污而不行，故色紫黑。其治之法，亡血者温补之；热血者清利之；寒凝者，化滞生新，四物汤加酒芩、酒红花之类；气弱者，更加酒浸黄 以运之。其酒 鼻，治法亦然也。
　　又曰：鼻为呼吸之门户，热气蒸于外，则为肺风赤鼻，不独因于酒也。热气壅于内，则为息肉、鼻疮。故息肉者，上焦积热郁塞而生也。
　　
　　
　　卷十二　颧脸部赤鼻门主方
　　验方 金色密陀僧二两研极细，用人乳或白蜜调如薄糊样。每晚略蒸将熟为度，敷鼻上；次早以漱口水洗去。一月可痊。
　　又方核桃肉（连皮） 枸杞子 元眼肉（各三斤）捣烂作点心，不时食之，其红自落。
　　又方 食盐擦牙，漱口水淋洗。久而自退。
　　又方 生白果嚼烂敷鼻上。
　　赤鼻、酒 。
　　黄柏 苦参 槟榔（各等分）研末。以猪脂调敷。
　　血热入肺而成酒 鼻。（秘方）当归 苦参（各四两）研末。酒糊为丸桐子大，食后热茶送下八十丸。药尽自愈。
　　赤鼻。
　　硫黄 皮硝（各等分）研如面。临卧擦，一月全愈。
　　又方牛黄 明雄 嫩色硫黄（各五分） 白硼砂（一钱） 明矾（一两）乳极细末。不时以津唾润赤鼻上，蘸药擦之。临睡擦，过夜尤效。
　　
　　赤鼻神方
　　血余（三斤，用米泔水洗净，再以长流水洗，用黄芩一斤，当归、白芍各八两，用无根水五大碗煎三碗，渣再煎汁滤清，分作三次煮血余，倘有余汁又拌血余，日晒夜露，以汁尽为度） 天门冬（去心） 麦门冬（去心）熟地黄 白茯苓（各四两） 山栀 干葛 桔梗 枳壳 甘草（各二两）上药连血余共一处，以棉纸包扎成球，外以熟黄泥包裹约二寸浓成圆球，晒干倘有裂缝须添泥补固，用桑柴火在八卦炉中至烟起。白烟一起即取出埋土内，七日去土研末，炼蜜为丸桐子大，每朝晚食后白汤送下二钱或三钱，服至七日，其红即退矣。
　　赤鼻年久诸药不效。
　　茶叶 天门冬（去心） 侧柏叶（各一两）共研。每日用一撮入罐内滚水泡，勿泄气，用汤当茶，日饮五七次，一月愈。
　　酒 赤鼻 新生白果，口嚼数枚，夜敷七次。如旧加酒糟涂之亦可。
　　又方 使君子肉以香油浸润，卧时嚼五枚。久久自愈。
　　又方 密陀僧末人乳调搽。
　　又方 槟榔用茄汁浸拌，晒干为末，津唾调搽。
　　又方苦参（净末四两） 当归（净末二两）酒糊丸。食远，热茶送下二钱。
　　赤鼻糟鼻。
