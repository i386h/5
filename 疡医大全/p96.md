<!-- { "loadSidebar": true } -->
　　陈远公曰：人有耳中如针之触痛者，并无水出，止有水沸，人以为火邪作祟，殊不知乃肾水耗也。夫肾开窍于耳，肾气不足则耳闭；耳闭之前，必非安然即闭也，必先痛而后闭，何也？肾火冲之也。火冲不出，则火路塞不通，是火不再走于耳而成聋也。此症宜速治，否则成聋难治矣。用益水准火汤主之：熟地、生地、麦冬、玄参各一两，菖蒲一钱，水煎服。一剂疼止，二剂响息，三剂全愈。此良法也。（此方补水之剂，又能于水中泻火，且不损肾气。肾水既足则肾火自降，未成之聋，不可不治也。此方治已聋者，尚有奇功，况治未聋之耳，有不取效之捷哉？）又曰：人有耳聋不闻雷声，又并不疼，此大病后或年老之人则有之。乃肾火闪闭而气塞也，最难取效。法当内外兼治，必大补心肾。虽耳属肾，而非心气相通，则心肾不交，反致阻塞，故必补肾。使肾液滋心，即用补心之剂，使心气降于肾火，肾气交，自然上升通于耳矣。用启窍丹主之：熟地二两，山萸肉、麦冬各一两，远志、茯神、柏子仁、熟枣仁各三钱，北五味二钱，石菖蒲一钱，水煎服。四剂耳中必作响，此欲开聋之兆也。又服十剂，外用龙骨一分，雄鼠胆汁一枚，麝香一厘，冰片三厘，研末，为三丸，绵裹塞耳中，勿取出，一昼夜即通矣。神效之至。再用前方服一日，后用六味丸为善后之计。否则恐不能久也。
　　经曰：耳者，肾之窍也，肾主藏精者也。故精脱者，则颊黑而耳聋。耳者，宗脉之所聚也。以窍言之，水也；以声言之，金也；以经言之，手足少阳俱会其中也。有从内不能听者，主也；有从外而不能入者，经也。肾和则能闻五音矣。又曰：有气逆而聋者，所属有二：凡手太阳气厥而耳聋者，其候聋而耳内气满也；手少阳气厥而耳聋者，其候耳内浑浑 ，此皆气逆而聋也。治法宜四物汤加降火通气之药。然脏气逆而为厥聋，必有眩昏之证；风聋必有头痛之证；劳役伤其气血，色欲耗其精元，昏昏愦愦是谓劳聋，必有虚损之证。其声嘈嘈，眼见黑花，此乃虚聋证也。
　　又曰：凡耳聋，因湿热痰及气实者，并宜槟榔丸或神芎丸下之。
　　又曰：耳者，虽足少阴之所主，然人身十二经络，除足太阳、手厥阴，其余十经络，皆入于耳，惟肾开窍于耳，故治耳者以肾为主。然心亦开窍于耳，何也？盖心窍本在舌，以舌无孔窍，因寄于耳。肾为耳窍之主，心为耳窍之客，肾治内之阴，心治外之阳，清净精明之气上走空窍，而听斯聪矣。若二经不调，阴阳不和，皆令暴聋。然五脏开于五部，分阴阳言之。在肾、肝居阴，故耳、目二窍，阴精主者；在心、脾、肺居阳，故口、鼻、舌三窍，阳精主之。是以五脏不和，则七窍不通。凡一经一络，有虚实之气入于耳者，皆足以乱其聪明，此言暴病者也。若夫久聋者，于肾亦有虚实之异。左肾为阴主精，右肾为阳主气，精不足气有余，则聋为虚；若瘦而色黑，筋骨健壮，此精气俱有余，固藏闭塞，是聋为实，乃高寿之兆，二者皆禀受所致也。若耳聋颊黑者，为脱精肾惫。用安肾、八味、苁蓉等丸，选而用之；若肾经虚火、面赤口干，痰盛内热者，六味丸主之。此论阴虚者也。至于阳虚者，亦有耳聋。经曰：清阳出上窍。胃气者，清气元气，春升之气，同出而异名也。今人饮食劳倦，脾胃之气一虚，不能上升而下流于肾肝，故阳气闭塞，地气冒昧，邪害空窍，令人耳目不明，此阳虚耳聋。须用东垣补中益气汤主之。有因心气虚实不调，虚则不能治其阳，下与阴交，实则恃阳强而与阴绝。经曰：至阴虚天气绝是也。宜以补心丸加减主之。更有地气冒昧者，或忧愁不解，阴气闭塞，不与阳通；或内外湿饮，痞隔其气，不得升降，而耳中亦浑浑淳淳者，宜以升阳除湿之剂主之。然以阴精阳气而论，则耳、目二窍，阴精主者；阴精主者贵清凉而恶烦热，阳气主者贵温暖而恶寒凉。洁古老人尝有是论，信乎耳目之不可以温补也。《仁斋直指》云：肾通于耳，所主者精，精气调和，肾气充足，则耳得听斯聪矣。故能调养得所，气血和平，则其聋渐轻；若不知自节，日就烦劳，不禁欲，不戒性，不戒酒，及 炙浓味，虽服药，无效也。
　　
　　
　　卷十三　正面耳颏部耳聋门主方
　　验方鼠胆（一枚） 龙齿 朱砂 冰片 麝香（各一分） 乳香 潮脑（各五厘）研细。人乳和丸桐子大，外用丝绵包裹塞入耳底，塞三日。
　　又方 全蝎去毒为末。酒调滴耳中，闻水声即聪。
　　又方小蛇皮（要头尾全，一条， 灰） 冰片 麝香（各三厘）共乳细。鹅毛管吹耳内，即通。
　　
　　加味地黄丸
　　六味地黄汤料加 枸杞子 当归身 麦门冬（各三两） 甘菊花 白芍药（各二两） 柴胡（五钱） 北五味（三钱）炼蜜丸。每早淡盐汤送下三钱。
　　
　　通耳神丹
　　（岐天师）鼠胆（一枚。但鼠胆最难得，须觅一大鼠，先以竹笼养之，后以纸为匣子引其藏身，内用果品令其自食久之。忽然用棒槌击死，立时取胆，则胆在肝中，否则再不可得。干者可用，只消用水调化入药末中，则一样也） 龙齿 冰片 麝香 朱砂（各一分） 潮脑 乳香（各五厘）各研绝细末。以人乳为丸如桐子大，外用丝绵裹之不可太大，塞入耳之深处至不可受而止，塞三日取出即耳聪。永不再聋，不必三丸。实耳聋亦用此方，神效。
　　又方（孙真人） 珍珠一粒，外用龙骨细末一分，蜜调裹在珠外；又以辰砂为衣，绵裹塞耳中。一月后取出，再服六味地黄丸一料，不再聋。
　　耳聋耳鸣黄柏（盐水炒褐色） 知母（去毛，酒浸，各四两） 肉桂（二钱）炼蜜为丸。空心淡盐汤送下三钱。
　　耳聋狗耳根骨一副（阴阳瓦焙研） 当门子（一分）共乳细末。每用分许装入葱管尖内，有药一头用丝绵裹好插入耳窍内，但鼻中闻见葱味，其耳即聪。
　　耳卒聋闭硫黄 雄黄（各等分）研匀。绵裹塞耳，数日即闻。
　　又方 龟尿滴入耳中，即闻。
　　又方大枣（十五枚，去核） 萆麻子（一百粒，去壳）同捣，入汁和作铤，每用一铤塞之，觉耳中热为度。一日一易，二十日愈。
　　耳鸣而聋。
　　松香（五钱，熬化） 巴豆（二十粒，去壳）研匀。葱汁为丸莲子大，丝绵裹好，右聋塞左耳，左聋塞右耳，如两耳聋，次第塞。一日一易，效如神。（一方加椒目）又方川黄柏（去皮，八两，乳拌晒干，再用盐水炒褐色）磨细末。水和丸桐子大，每服百丸，空心盐汤下。
　　气道闭塞两耳聋，甘遂削成枣核大，绵裹塞耳，即以甘草含口中，咽汁数次，即通。
　　耳聋，（沈四明）白蒺藜，炒，捣，去刺，为末蜜丸。空心白汤送下三钱。
　　耳聋灸法 苍术一块，长七寸，将一头削平，一头削尖，以尖头插入耳内，在平头上安箸头大艾炷灸之。轻者七壮，重者倍之。觉耳中有热气为效。
　　治肾虚耳聋十年者，两服可愈。小蝎四十九个，生姜如蝎大四十九片同炒，姜干为度，拣去生姜，将蝎研末。
　　温酒调服，至一二更时再进一服，至醉不妨。次日耳中如笙簧声，即效。或用全蝎去毒，单研末酒服亦效。
　　耳聋 生葱白塞两耳内，频换。
　　又方 生麻油日滴三五次，候耳中塞出，即愈。
　　耳聋诸药不效 惟静坐闭气一口，捏住鼻头，若早晚如此，一月气行即通。
　　又方（叶天士）生甘草（三分） 连翘 牛蒡子 桔梗 羚羊角（镑） 苦丁茶（广产，梗如荷梗，有丝） 滑石（飞，各一钱） 干荷叶（去心用边，要当年者，二钱）作一剂，水煎食后服。
　　
　　固本聪耳丸
　　 治心肾不足诸虚耳聋。
　　熟地（焙，四两） 柏子仁（焙，去油） 人参（焙） 白茯神（人乳拌） 远志肉（甘草制，各一两） 五味子（七钱） 山药（炒黄，二两） 石菖蒲（蜜酒拌，焙，五钱）为末蜜丸。早晚食前食远、白汤送下。各服三钱。
　　
　　通气散
　　 治暴怒气闭肿胀。
　　茴香 石菖蒲 人参 延胡索 陈皮 广木香（各一钱） 羌活 白僵蚕 川芎 蝉蜕（各五钱） 甘草（一钱五分） 穿山甲（二钱）为末。酒调服二钱。
　　耳聋 青麻扎好做枕头，睡久而自聪。
　　又方藤枕或竹枕放乌龟一个于内，夜间枕之。久而即聪。
　　
　　
　　卷十三　正面耳颏部耳鸣门主论
　　冯鲁瞻曰：阴虚耳鸣，其候手足心热，口渴肠燥，两尺脉大，时或作痒，耳聋及鸣。治当滋阴疏肝为主。（《锦囊》）又曰：因痰耳鸣，其候气壅口燥，不痛耳痒，体重脉弦，耳鸣 耳者是也。所主在二陈、竹沥之类。
　　陈实功曰：心肾不交，心劳则火上炎，气结则不下降。盖肾开窍于耳，故心火乘之，遂有耳鸣耳闭之患矣。（《正宗》）岐天师曰：耳中闻蚂蚁战斗之声音，此非祟症，乃肾水耗尽，又加怒气伤肝所致。
　　宜止喧丹主之。方中纯是补肾平肝之圣药，饮之数日，其战斗之声渐远，服一月即愈。
　　此乃奇病，而以伯道之方治之也。（《秘录》）经曰：肾开窍于耳。夫肾之为脏，水脏也。天一生水，故有生之初，先生二肾而一阴藏焉。又有相火存乎命门之中，每挟君火之势，而侮所不胜，经所谓一水不能胜二火也。况又嗜欲无节，劳役过度，或中年之后，大病之余，肾水枯涸，阴火上炎，故耳痒耳鸣，无日不作也。经曰：阳气万物，盛上而跃，故耳作鸣也。是以鸣甚如蝉，或左或右，或时闭塞，然有作为虚治而不效者，何也？此有痰火上升，郁于耳中，故为鸣；郁甚则壅闭矣。凡遇此疾，若平昔饮酒浓味，上焦素有痰火者，只作清痰降火治之。多因先有痰火在上，又感恼怒而得；怒则气上，少阳之火生于耳也。若是肾虚而鸣者，亦是膀胱相火上升，故鸣必不甚，其人必多欲，当兼见劳怯之症。
