<!-- { "loadSidebar": true } -->
　　赫痈，生脐上三寸，属任脉经建里穴。由七情郁火凝结而成。初如粟粒，痒痛相兼，其肿迅速，寒热往来，甚则呕哕，牵引脐痛。初肿微红，顶尖根束，渐透赤色者，以活命饮消散之；成脓后，用托里消毒散；既溃，宜参内托散。

　　冲疽，一名中发疽，生于脐上二寸，系任脉经下脘穴。由心火炽甚，流入肾经所致。肿高色赤，脓稠者，易愈；若平塌黑色，膨胀恶心，脓水清稀，内肾疼痛，泻利无度，谵语直视者，死；溃久不敛者，死。凡此皆属虚耳。法宜用大补之剂。如能受补，即不死也。

　　[卷中] 辨乳癖乳痰乳岩论 

　　薛立斋曰：乳房属足阳明胃经，乳头属足厥阴肝经。男子房劳恚怒，伤于肝肾；妇人思虑忧郁，损于肝脾，皆能致疡。第乳之为疡有不同。有乳中结核，形如丸卵，不疼痛，不发寒热，皮色不变，其核随喜怒为消长，此名乳癖。良由肝气不舒郁积而成，若以为痰气郁结，非也。夫乳属阳明，乳中有核，何以不责阳明而责肝？以阳明胃土最畏肝木，肝气有所不舒，胃见木之郁，惟恐来克，伏而不扬，气不敢舒，肝气不舒，而肿硬之形成，胃气不敢舒，而畏惧之色现，不疼不赤，正见其畏惧也。治法不必治胃，但治肝而肿自消矣。逍遥散去姜、薄，加栝蒌、半夏、人参主之（此方专解肝之滞，肝解而胃气不解自舒，盖以栝蒌、半夏，专治胸中积痰，痰去肿尤易消也）。

　　有乳中结核，始不作痛，继遂隐隐疼痛，或身发寒热，渐渐成脓溃破者，此名乳痰。或亦由肝经气滞而成，或由于胃经痰气郁蒸所致。用药疏肝之中，必加贝母、半夏、栝蒌等以治痰，则未脓可消，至已溃必兼补气血，方易收口。

　　乳疡之不可治者，则有乳岩。夫乳岩之起也，由于忧郁思虑，积想在心，所愿不遂，肝脾气逆，以致经络痞塞结聚成核，初如豆大，渐若棋子，不红不肿，不疼不痒，或半年一年，或两载三载，渐长渐大，始生疼痛，痛则无解日，后肿如堆栗，或如覆碗，紫色气秽，渐渐溃烂，深者如岩穴，凸者如泛莲，疼痛连心，出血则臭，并无脓水，其时五脏俱衰，遂成四大不救。凡犯此者，百人百死。如能清心静养，无挂无碍，不必勉治，尚可苟延。当以加味逍遥散、归脾汤，或益气养营汤主之。此证溃烂体虚，亦有疮口放血如注，实时毙命者，与失营证同。

　　[卷中] 辨乳痈乳疽论 

　　夫乳痈之生也，有因乳儿之时，偶尔贪睡，儿以口气吹之，使乳内之气闭塞不通，以致作痛（此即外吹证），因循失治而成者；有因所乳之子，膈有滞痰，口气热，贪乳而睡，热气吹入乳房，凝滞不散，乳汁不通，以致结核化脓而成者；亦有忧郁暴怒伤肝，肝气结滞而成者；又有肝胃湿热凝聚，或风邪客热壅滞而成者。始时疼痛坚硬，乳汁不出，渐至皮肤肿，寒热往来，则痈成而内脓作矣。凡初起，当发表散邪、疏肝清胃，速下乳汁，导其壅塞，则自当消散；若不散成脓，宜用托里；若溃后肌肉不生，脓水清稀，宜补脾胃；若脓出反痛，恶寒发热，宜调营卫；若晡热肿作痛，宜补阴血；若食少作呕，宜补胃气，切戒清凉解毒，反伤脾胃也。况乳本血化，不能漏泄，遂结实肿，乳性清寒，又加凉药，则肿硬者难溃脓，溃脓者难收口矣。其药初起，如牛蒡子散、橘叶汤、逍遥散之类；溃后，则宜益气养营汤。又若半夏、贝母、栝蒌消胃中壅痰，青皮疏厥阴之滞，公英、木通、山甲解热毒、利关窍，当归、甘草补正和邪，一切清痰疏肝、和血解毒之品，随宜用之可也。又有湿火挟肝阳逆络，或时疫、或伏邪聚结而成者，起时乳头肿硬，乳房红漫肿，恶寒身热，毛孔深陷，二、三日后，皮即湿烂，隔宿焦黑已腐，再数日后，身热退而黑腐尽脱，其生新肉如榴子象。掺以珍珠散，以白玉膏盖之；内服疏肝清湿热之剂以收功。此湿火乳痈也。再妇人乳头有数孔，一孔又有一络，络于乳房。其始生痈也，祗患一络，迨其脓血出尽，又患一络，逐络递及，遂至满乳，则危而不救者多矣。初起，每早服元寿丹，可保不传余络。（今外科谓乳有数穣，欲传穣者非也）若其始生硬肿，即有头出，后复旁生数头，头中有脓不多，此名乳疽。是为阳明痰热之毒，兼挟肝胆之火结成。治当清理痰气、疏通肝邪、解毒和营，如荆、防、苏叶、白芷、贝母、栝蒌、青皮、夏枯草等物，在所需用矣。

　　附：内吹，孕妇二、三月，或至八、九个月，乳中有核成痈。是胎气旺而上冲，致阳明乳房结肿疼痛。宜服石膏散清之可消；若溃后虽脓出腐脱肌生，必俟分娩后始能收口。

　　乳头风，乳头干燥而裂，痛如刀刺，或揩之出血，或流粘水，或结黄脂。此由暴怒抑郁，肝经火邪不能施泄所致，胎前产后俱有之。内服加味逍遥散；外以白芷末，乳汁顿熟调敷。

　　男子乳疖，与女子不同。男子乳头属肝，乳房属肾，以肝虚血燥，肾虚精怯，故结肿痛。治当以六味地黄汤加归、芍、青皮主之。

　　[卷中] 辨捧心痈痰论 

　　捧心痈，生于人字骨下低陷中，肿坚色白，脉空芤无力，腰痛肤黄面浮。有因脱力中伤，或受伤营卫失和而发；有因抑郁伤肝，肝邪乘脾，脾气不能营运，致气血留滞而发；亦有因病后脏腑气衰，营卫不能通调而发。治法宜和营通络，调养气血，使之渐渐内消。若至成功出脓，每易成损怯，难以痊愈。

　　痰生于中腕穴下，或左或右。初起结核，渐渐肿大，坚硬色白，其病因脉证，与捧心痈相似，治法亦同。此证宜速治，若成功后，脓从呕吐出者不治。

　　[卷中] 辨胃腕痈痈论 

　　胃腕痈者，生于中腕穴（又名胃募，在人字骨下三指，脐上四寸）。有外痈，有内痈。外痈在皮里膜外，初起漫肿，渐渐红成脓。此由平素醇酒浓味，湿热积聚，脾阳失运，凝滞气血而发；或因伤寒结胸，腑气虽通，脾肺气虚，不能升降，以致湿浊混淆，留滞不散，营卫失和而结。治当利其湿热，开提肺气，扶助脾胃，清营解毒，庶能消散。倘有脓即宜开破，以泄其邪，后用补托收功。至于内痈，俗名痈，生于胃中。初起中腕穴必隐痛微肿，按之坚硬，身皮甲错（不泽也），寒热如疟。多因醇酒炙，七情火郁，又外感寒气隔阳，使热浊之气填塞胃脘，胃中清气下陷，营气不从故发。右关脉必见沉细，盖胃脉见于右关，本宜洪大，而反沉细者，是见胃气之逆也。人迎（胃经穴，在急喉两旁）脉来甚盛，以热聚于胃口而不行，故人迎反甚耳。有此二脉，痈已成矣。其时少阴厥逆，机关不利，胸膈痞闷，腹中疼痛连心。若脉洪数者，已有脓也，宜急排之，赤豆薏仁汤主之，大射干汤亦可。

　　设脉迟紧者，虽脓未成，已有瘀血也，宜急下之，牡丹皮散主之；如痰气上壅者，甘桔汤；大便不利者，太乙膏作丸服之；小便赤涩，腹满不食者，三仁汤；体倦气喘作渴，小水频数者，肺气虚也，补中益气汤加麦、味补之。此证若脓自口吐出，必至毒瓦斯漫延，腐烂肠胃，脾气日衰，饮食少纳，形神憔悴，精耗气竭而毙。

　　[卷中] 辨胁痈肋痈论 

　　胁痈，又名穿胁痈，或发于左胁，或发于右胁。人之两胁乃足厥阴肝经气分出入之道路，一有阻滞，不得疏通，郁而为痛，故血亦为之凝聚矣。是以胁之上下发毒，皆属肝经。此证多因郁怒肝火而发，或因肝胆之气不平，而风火内搏，营逆血热结聚而发。惟虚怯人生之；若肥胖内实者，鲜此证也。初起，宜栀子清肝汤解郁泻火；已成，四妙汤加青皮、香附；脓成者，即针之，勿伤内膜；溃后，宜八珍汤加山萸肉、牡丹皮、泽泻，兼滋肾水。但气虚胃弱之人，亦不可过与补阳之药，恐内受热剂，则虚热愈盛，盛则透伤内膜，切宜慎之。又病因虚劳所得，如破流臭败，脓水清稀，补托不应者，是死证也。

　　肋痈生于肋条骨间，又名侠荧痈，亦由肝火郁怒结聚而成。初起骨间隐痛，渐渐肿起，后或大如杯碗，色或赤或白，疼痛难忍，内肠绞刺。患在左，痛牵右肋；患在右，痛牵左肋。体虚之人，难以胜受。惟此处痈疽，多是内毒却入攻而死者多。人染此患，急宜用针刺出脓血，防其内攻。若至二候，溃出稠脓为吉，溃出清水为凶。治法与前证参用。

　　[卷中] 辨腹痈脐痈脐漏论 

　　腹痈者，亦名腹皮痈，生于腹之皮里膜外。乃脾经之毒，因食煎油腻，酒醉太过入房，以致毒不流通而结，无论左右，隐痛日久，后发痈肿于皮外；右关脉见沉数而腹痛甚者，是其候也。不可过服克伐之药，若希图消散，过伤胃气，则肿不能溃，溃不能敛，难致收功矣。初，宜服活命饮，或化毒除湿汤；溃后，服托里消毒汤。

　　脐痈生于脐中，由心经积热流于小肠经，毒聚而成（心与小肠为表里，心移热于小肠，故发是毒）。肿大如瓜，高突若铃，或红或白。但脐为任脉神阙穴，禁针之所，宜早消散，否则恐其内溃。若有脓，即穿破出外为吉。初宜多服蜡矾丸，汤剂则用黄连解毒合五苓散治之，或导赤散加归尾、赤芍、银花亦可。

　　漏脐疮，或因肾虚火亢而发；或因恼怒气郁而发。宜服补剂，外以生肌散敷之。又小儿脐中撒尿，因肝肾亏乏，气不宣化，是童痨败证，不治。

　　[卷中] 辨小儿脐风及脐汁不干论 

　　凡儿生月内，肚胀腹硬，脐围浮肿，口撮眉攒，牙关不开，名曰脐风撮口证。盖因脐带剪短，或包缚不紧，以致水湿浸脐，客风乘虚而入，传之于心，蕴蓄其邪，复传脾络，舌强唇青，手足微搐，喉中痰响，是其候也。服延寿丹少许即愈。如神脱气冷者，不治。

　　夫脐为根本，风湿防护须严，一有所失，则脐肿不干，每出青黄水，久而作搐，入于经络，即成风痫，并撮口脐风，皆为恶候。宜以五子研末掺之。但初生小儿，仅如血泡，不可用冰射之膏贴之，并忌大寒大热之剂。盖肌肉未坚，脏腑柔脆，难以抵当耳。

　　[卷中] 辨瘕癖块论 

