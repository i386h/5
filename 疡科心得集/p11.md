<!-- { "loadSidebar": true } -->
　　夫者，征也。血凝痰滞，有形可征，故一定而不移。瘕者，假也。由气结聚，无形成假，故推之而可动，且时有时无，来去靡常，发无定所。至于癖块者，与相似，每在两胁，有由疟而得者，谓之疟母；有由气而得者，谓之气癖。窃思三者之证，皆内为喜、怒、忧、思、悲、恐、惊七情所致。盖人之气血，营卫一身，上下周流，无时或间，苟得充实顺序，积聚何由而生？一有所伤，则气液水谷，失其运旋，以致稽迟而为积为聚也，故数证者俱从郁论，病本在于肝脾，而胃与八脉，亦与有责。治之之法，当从诸经，再究其气血之偏胜，气虚则补中以行气，气滞则开郁以宣通，血衰则养营以通络，血瘀则入络以攻痹。如或营伤气阻者，须于养营之中，通泄其气；如或络虚则胀，气阻则痛者，须以辛香苦温、和络通降；又如肝胃两病者，宜泄肝救胃；肝胃脾同病者，则扶土制木；肝脏之气，独郁不宣者，宜辛香专治于气；血痹络逆失和者，宜辛香专理其血；病由冲任扰及肝胃而逆乱者，仍从肝胃两经主治，宜疏降温通。凡此皆施治之大要，贵在医者之生心化裁耳。总之用攻法，宜缓宜曲，不可太峻，太峻则正气受伤；用补法，忌涩忌呆，须当疏利，疏利则积滞可去，此尤不可不知也。至于古人调治之方，若金铃子散、疏肝导滞汤、益气养营汤、鳖甲煎丸、旋复葱绛汤等，俱可酌用，须随机应变，不执方而方始为我用矣。

　　[卷中] 辨大肠痈小肠痈论 

　　夫大肠生痈者，或其人平素醇酒炙，湿热郁蒸，相傅受伤，肺气不能宣降，致湿热下注，壅遏气血而发（肺与大肠为表里，肺伤则湿热下注于大肠而生痈也）；或由七情所伤，饥饱劳役，担负重物，致使气血乖违，湿动痰生，肠胃痞塞，运化不通而结。初起发热恶寒，脉数而芤，皮毛甲错，右足屈而不伸，腹急渐肿，按之急痛，大便坠重，小便涩滞若淋。如痈未成者，宜以大黄汤下之，瘀血去尽自安；如体虚脉细，不敢下者，以活血散瘀汤和利之；痈已成，腹中疼痛，胀满不食，便淋刺痛者，以薏苡仁汤决之。如脓从大便出者，易治；若在脐旁出头者，即以卧针刺之；若从脐内出脓者，不治。亦有脐突肿硬，绕脐生疮者，此名盘肠痈证，治法与上同。

　　小肠痈者，少腹肿而硬，按之则痛，左足屈而不伸，溲数似淋，时时汗出，复恶寒，身皮甲错，腹皮急，甚则腹胀大。此证或由于肝邪积聚，寒凝气阻而成；或由于产后经期气滞瘀凝，营卫失和而发；至若奔走暴急，负重远行，或醉饱房劳，生冷并进，致肠胃受伤，败血浊气壅遏，皆能致之。其因久积阴冷所成者，宜用温热之剂以温发之，《金匮》之用附子苡仁败酱散是也；其因内结热所成者，宜利之，《金匮》之用大黄汤是也；若气滞瘀凝者，宜用旋复花葱绛汤。又薛立斋曰：脉迟紧者，未有脓也，宜牡丹皮汤下之，当有血下；脉洪数者，已有脓也，用薏苡仁汤排之；小腹疼痛，小便不利，脓壅滞也，用牡丹皮散主之；气血虚者，宜用八珍汤加黄、肉桂、丹皮、北五味敛而补之。古人治法，可以酌用。要知成脓后，外有头可刺者为顺；若外不可刺，而或从小便出脓者死。盖大小肠二痈，虽名为肠痈，大抵生于皮里膜外者多，故能在外出脓，是为易愈；若外无头者，必生于肠内，而肠皮甚薄，易于腐烂，此恶证也。彼大肠痈之从大便出脓者，以湿热内结，腑气通而顺势下趋，出尽秽浊，故可愈。至从脐内出脓者，大便必结而不通，邪从上泄，难以去尽，久则烂肠，故不治耳。而小肠痈之脓从小便出者，以其邪传入膀胱渗泄，或恐腑气不能宣达，而秽浊即未能循窍下行，因致正虚邪着，延久而毙者多矣。

　　[卷中] 辨小腹痈缓疽论 

　　小腹痈，生于小腹皮里膜外。或因膏粱浓味，或因七情火郁，以致脾虚气滞而成，小儿乃惊积亏损所致。初起漫肿坚硬，肉色不变。数日后，有热渐红者，属阳，易治；无热不红者，属阴，难治。此证不问初起未溃已溃，俱宜助胃壮气，而以行经活血之药佐之，如四君子汤加川芎、当归、白芷、枳壳之类。如误用克伐攻利凉药，败证必出。若其纯阴无阳者，宜十全大补加参、、姜、附以温发之。又有肿高赤作痛者，此属湿火，先用仙方活命饮，或化毒除湿汤；成脓后脉洪数者，用托里消毒散。

　　缓疽，生于少腹之旁，乃脾经气滞寒积而成。坚硬，不红不热，痛引腰腿，有数月不溃者。若寒热间作，饮食减少，渐致羸瘦，此属败证。治宜补养气血、温通经络，理中汤合四物汤主之。

　　[卷中] 辨肾俞发鹳口疽论 

　　肾俞发者，即腰疽，生于两腰内肾陷肉之间，或生两腰中间，最为险候。盖肾为性命根本，藏精藏气藏神；又乃受命先天，育女育男育寿。此必房劳过度，气竭精伤，欲火销阴，外阳煽动，以致真阴从此而耗，既耗之后，其脏必虚，所以诸火诸邪，乘虚而入。其证初起令人口干，寒热大作，百节俱痛。如本脏稍有真阴制火，疮形自可高肿红活为脓。治以人参养营汤加山萸肉、北五味、知母、黄柏，及加减八味丸，以救其源。若疮形紫黑干枯，坚硬不作脓者，为真阴内败，再无可生之理，死在十五日前后。

　　鹳口疽，发于尾闾穴之高骨尖上，亦名尾闾发，《灵枢》名锐疽。此由三阴亏损，督脉之经浊气湿痰流结而成。初起形似鱼肫，久则突如鹳嘴，朝寒暮热，日轻夜重，溃后稀脓出而无禁，又或鲜血出而不停。凡发此者，壮年犹可，老者可危。初宜滋阴除湿汤和之；已成未溃者，和气养营汤托之；溃而不敛者，滋肾保元汤补之；久而成漏者，琥珀蜡矾丸、先天大造丸，兼服甚妙。

　　[卷中] 辨肠风脏毒论 

　　夫大肠之下血也，一曰肠风，一曰脏毒。肠风者，邪气外入，随感随见，所以色清而鲜；脏毒者，蕴积毒久而始见，所以色浊而黯。经云：阴络伤，则血内溢而便血。人惟醉饱房劳，坐卧风湿，生冷停寒，酒面积热，使阴络受伤，脾胃虚损，外邪得而乘之，以致营血失道，渗入大肠而下，久则元气愈陷，湿热愈深，而变为脏毒矣。先便而后血者其来远，先血而后便者其来近。治法大要，先当解散脾胃风邪，热则败毒散，冷则不换金正气散加川芎、当归，后随其冷热治之。其或内伤阳气不足，下焦之阴，无元阳以维之而下血者，宜补中益气汤、六君子及参苓白术散加芎、归、枳壳、地榆、槐花等。盖血气出于谷气，故必赖补中升阳，以胃药收功，胃气一回，血自循经络矣。

　　附：林氏谓：肠风者，本足阳明清气不能升发透达于四肢腠理之间，下陷于大肠，大肠之血脉亦随此气而虚陷，陷久则气血郁结而化为湿热，因此血随气滞，凡登圊气陷火迫之时，其血先粪而至，至则清散不多。初起谓之肠风，盖因方中多用荆芥、防风、升麻诸风药，升举清阳之气，遂疑为外感之风也；即使是风，亦血热所化之风，岂外风能入于大肠也哉。

　　至于脏毒者，因肠风日久，气血两虚，虚陷之气日甚，而大肠之湿热蕴积日深，手阳明大肠为积血之处，其势必随气下陷，从粪之前后而来，来虽不痛，而其色多黑黯成块，故有毒之名，而实无痔漏、肠痈脓血疼痛之毒也。若其病久远，气血愈亏，则脾胃之元气谅必先亏，不能统运周身血脉，使之流行无碍，亦随陷于大肠，而成结阴便血之证。在下清气不举。便血而兼飧泄之病；在上浊气凝结，中满而兼喘嗽之恙；甚至肢体浮肿，胸腹胀闷而死。

　　是证应分为三：轻曰肠风，甚则脏毒，重则结阴也。（结阴者，阴气内结，不得外行，渗入肠间，乃寒湿生灾而阴邪之胜也。）附：冯鲁瞻曰：风寒暑湿热外邪所乘，皆可下血。盖风喜伤肝，肝伤则不能藏血，因致下血；醉后饮冷，寒饮内伤，血为寒凝，渗入大肠，因致下血；内外伤湿，湿伤凝胃，随气下流，故致下血；膏粱人浓味酒色，藜藿人劳役过度，以致热积下焦，故致下血；更有内伤阳气不足，阴无所，脾虚阳气下陷，不能统血，每致下血。初起之脉，或沉数有力，或弦数不清，久则芤数无力，或沉涩而弱，至结阴脾虚之脉，非芤涩，则虚搏。治法：初则宜于升阳清热，次则清补相兼、和血解毒。结阴则当升清利浊，兼于温补其血可也。

　　[卷中\辨肠风脏毒论] 附：妇人崩中证 

　　丹溪曰：妇人崩中者，由脏腑伤损、冲任二脉血气俱虚故也。若劳动过极，脏腑俱伤，以致冲任气虚不能约制经血，故忽然而下，谓之崩中暴下。治宜大补气血之药，举养脾胃，微加镇坠心火之剂，以治其心，补阴泻阳，经自止矣。

　　[卷中] 辨脱肛痔漏论 

　　夫脱肛之证，有因久痢久泻，脾肾气陷而脱者；有因中气虚寒，不能收而脱者；有因酒湿伤脾，色欲伤肾而脱者；有因肾气本虚，关门不固而脱者；有因湿热下坠而脱者。又肛门为大肠之使，大肠受寒受热，皆能脱肛。老人气血已衰，小儿气血未旺，皆易脱肛。经曰：陷者举之。徐之才曰：涩可去脱。皆治脱肛之法也。考叶天士先生治脱肛之证，不越乎升举、固、益气三法。如气虚下陷而脱者，宗东垣补中益气汤举陷为主；如肾虚不而脱者，宗仲景禹余粮石脂丸及熟地、五味、菟丝辈，固下焦阴气为主；如肝弱气陷，脾胃气虚下陷而脱者，用阴益气，兼以酸苦泄热为主；如老年阳气下陷，肾真不而脱者，又有鹿茸、阳起石、补骨脂、人参等提阳固气一法，观其案中所载诸条，亦云备矣。医者宜奉以为宗也。又汪庵云：有气热血热而肛反挺出者，宜用芩、连、槐、柏及四物、升、柴之类，苦味坚阴。然斯证虽多，但苦寒之味不可恃为常法耳。

