<!-- { "loadSidebar": true } -->
　　臂疽、鱼肚发者，俱生臂上。在臂外为臂痈，在臂内垂肉处为鱼肚发。总缘经络热极，风邪外干，气血有乖而生也。当分经络，用本经之药为引，行其气血，则未成可消，已成亦易溃而易愈矣。其分经治法，则东垣之论綦详焉。其曰臂痛有六道，以两手伸直垂下，大指居前，小指居后而定之。前廉痛者属阳明，以升麻、干葛、白芷行之；后廉痛者属太阳，以本、羌活行之；外廉痛者属少阳，以柴胡行之；内廉痛者属厥阴，以柴胡、青皮行之；内前廉痛者属太阴，以升麻、白芷行之；内后廉痛者属少阴，以细辛、独活行之。夫臂肘之上，接骨之下，内连大小筋脉，此处发痈疖，每举动不便，垂手多坠疼；如脓深彻骨，即伤筋脉，拳缩不舒，搐搦，又宜加缓慢筋脉之药，此治法之大较也。至其散邪清热、化毒和营，则与诸痈疽同治。如秋令伏邪阻络，舌白呕恶、寒热胸闷者，即用泻心或温胆法。如风温夹湿火入络者，即用羌、防、灵仙、片黄之类。

　　[卷上] 辨骨蝼疽垂臂发论 

　　薛立斋曰：骨蝼疽，生臂外前廉大骨之后，属手阳明大肠经，由七情不和、积怒积忧积热所致。初起生瘰如粟米，渐大如豆。旬日大如桃李，坚硬疼痛不可忍。若紫晕开大腐烂斑点，串通肌肉，遍身拘急发搐，呕哕不食，冷汗自出，滑泄烦躁脉乱者，死。此乃真阴虚极，而火独亢之故。治当滋其化源，勿以扬汤止沸之法误之。

　　垂臂发，生于垂臂接骨下臂鹅上。起如鸡鸭卵大，皆由营卫不调之所致也。喜患生实处而不透内。治宜祛风散邪、消痰化毒，庶不致有大患矣。

　　[卷上] 辨石榴疽痈论 

　　立斋曰：石榴疽，生肘尖上一寸余，属三焦天井穴，由三焦相火，与外湿热相搏而成。

　　初起一点黄粟小泡，根脚便觉开大，色红坚硬，渐渐肿如复碗，疼痛不可忍，皮破泛出，叠如榴子，令人寒热时作如疟状。内服蟾酥丸发汗；以菊花烧灰存性，加轻粉少许，研敷肿处神效；破后用菊花蕊煎汤洗之，顶上用夺命丹以膏盖之。此证以九日得脓为吉，反此为凶。

　　汤剂如疔疽调治。

　　痈生于肘撑上，红肿作痛，若溃之，必殒命，不可轻忽。初宜灸之。

　　[卷上] 辨蝼蛄串肘痈肘后毒论 

　　丹溪曰：蝼蛄串，生于臂（小臂也）内中廉，属包络经。由思虑伤脾，脾伤则运化迟，故生浊液，流于肌肉，脾气郁滞不舒凝结而成。初起筋骨如中流矢，疼痛渐增，漫肿坚硬，不红不热，手背及内关前后连肿数块，臂膊不能转动，日久其肿块渐次溃破，孔孔时流白浆，内溃串通诸孔，外势肿硬不消，脓水淋沥如漏；患者必面黄肌瘦，饮食减少，午后寒热交作，虚证并添，而成败证矣。初宜逍遥散，次用人参养营汤，调和气血、扶助脾胃，十中可保三、四。若妄投寒凉克伐，损伤脾胃，则活者鲜矣。

　　肘痈生于肘之围绕，由心肺风火凝结而成，形小为疖，形大为痈。

　　肘后痈，亦风火郁结，气血凝滞而成。二证初起，俱宜疏散调营。

　　[卷上] 辨手腕痈兑疽论 

　　丹溪曰：手腕痈，生手腕外面，属手三阳经，由风火湿毒凝结而成。乃皮肉浇薄之处，若迁延日久不溃，或漫肿平塌；既溃，腐烂露骨者逆，难于收功。若肿硬赤不烂，而多生头者，即名鼓槌疯，又名手腕疽。

　　兑疽，生手腕里面，横纹后前梢动脉之间，又名脉疽。初起寒热肿痛，痛彻手膊，举动不便。此乃肺金门户，若溃深则肺气大泄，最为危候。以上二证，均仿疔疽调治。

　　[卷上] 辨手发背手心毒托盘疔论 

　　手发背，发于手背中渚、液门二穴，属手少阳三焦经，若发于正中劳宫，属手厥阴心包络经，由风热相乘，气血壅滞而结。初起形如芒刺，憎寒恶热，昏闷作痒，疼痛呕逆，遂满手背高肿，后聚毒成疮，深入至骨。成脓溃速者顺；若漫肿坚硬，溃迟为疽；又有初起一粒高肿，隔日即烂，此属湿火。初宜俱用荆防败毒散，次用黄连解毒汤，或犀角地黄汤。（有将手背尽行烂去者，须掺珍珠散，贴白玉膏收功）手心毒，一名擎珠毒，又名瘭疽，属手少阴心、手厥阴心包络二经湿火之毒所结也。其疮如泡，色如血赤，外形虽小，内毒有余，疼痛非常，日夜无间，此证往往有不能收功，流血至死者。治法必用大补水之剂，佐以解毒之味，如地丁、银花、元参、生地、当归、丹皮、贝母之属。

　　托盘疔，生于手掌中心，系手厥阴、少阴二经之所司也。由心火炽甚，逼血妄行，肝风鼓舞，毒散四肢，加以忧思过度，酒色不节，遂至毒流骨髓，侵于劳宫，劳宫系心经之脉络，故毒生焉。初起坚硬起泡，其泡明亮者即挑之。治以银花解毒汤。

　　[卷上] 辨手丫发合谷疽论 

　　五指丫处结毒肿者，除大指合谷穴名合谷疽，余皆名手丫发，俗名手丫支、手背丫，是手三阳经受证；手掌心丫，是手三阴经受证。初起如粟，渐大如豆，热疼痛不止。此皆由湿火凝聚而成。初起宜疏散清热解毒；成功后其脓不透，即以制蚕、角针透之；待脓泄邪退，扶胃而和其营，然后收功。

　　合谷疽，又名虎丫毒。此手阳明大肠经湿热之毒结聚之所致也。初起黄粟小泡，热痒痛根深。有红在线攻腋内者，即名合谷疔。若初起如豆，渐至漫肿，坚硬痛而不可忍者，名合谷疽。治法与前证同。

　　[卷上] 辨蛇头疔蛇眼疔水蛇头论 

　　蛇头疔，又名天蛇毒，又名调疽。生手大拇指顶头，或生他指。初起如粟，渐大如豆，或如桃李，坚硬赤肿痛，疼极连心；又或青或白，乍黄乍紫乍黑，或痒或麻木不痛，自筋骨发出，根深毒重，属手太阴肺、手厥阴心包络经热毒结聚而成。甚则手背手心皆肿，指头皮硬。当以猪胆套之，或以雄黄散涂之，与以蟾酥丸发汗解毒，更服银花解毒汤。若四、五日后溃脓，有黄头可刺者，顺；如不溃无脓，黑色过节者，险。其药即进凉膈，或黄连解毒汤、犀角地黄汤等。若毒瓦斯攻心，呕吐不食，膨胀，齿缝出血，是为危候。此证脓未熟时不可开刀早，否则致皮裂肉，疼痛倍增，不能速愈。若患久即有多骨，多骨出始能收口，虚而不敛者能补之。更有脓不泄，火毒不化，腐烂其筋，至落去一节者。

　　蛇眼疔，生于手指甲旁尖角间，形如豆粒，色紫半含半露，硬如铁钉。亦火毒所发。若有黄头出如眼者，即以针挑破之。

　　水蛇头，指头有黄泡明亮者是。亦宜挑破，去其恶水即愈。

　　[卷上] 辨代指蛀节疔鳅肚疔论 

　　代指俗名爪，生指甲身之内。三、四日后，甲面上透一点黄色。初起先肿热，疼痛应心，宜用甘草、朴硝各五钱，煎汤浸洗即瘥。如甲面透黄，即系内脓已成，但无路得泄，须用线针在指甲身就脓近处挑一小孔，脓方得出；随后轻手挤尽余脓，用黄连膏贴之易愈。若失治，以致脓毒浸淫好肉，爪甲溃空，必然脱落。宜用琥珀膏贴之，日久收功。

　　蛀节疔，又名蛇节疔，生于手指中节接骨处，绕指俱肿，其色或黄或紫。由火毒凝结而成。治同疔疽。

　　鳅肚疔者，一名蛇腹疔。生于手指中节里面，形如鱼肚，故又名鱼肚毒。一指通肿热，痛连肘臂。由辛热风湿之毒，上干心经，故发此毒，乃心经受证也。但中指通连五指，若中指疔色紫黑者，其毒必恶，易于攻心；心若受毒，即呕吐不食，神识昏迷，而为不治之证矣。务用护心丹时时呷之，再服夺命丹以追其毒。余治同疔疽。

　　[卷中] 辨失营马刀生死不同论 

　　夫失营马刀，一为不可治，一为可治，以患处部位相同而形又相似，故并而论之。失营者，由肝阳久郁，恼怒不发，营亏络枯，经道阻滞，如树木之失于荣华，枝枯皮焦故名也。

　　生于耳前后及项间，初起形如栗子，顶突根收，如虚痰瘤之状，按之石硬无情，推之不肯移动，如钉着肌肉者是也。不寒热，不觉痛，渐渐加大；后遂隐隐疼痛，痛着肌骨，渐渐溃破，但流血水无脓，渐渐口大内腐，形似湖石，凹进凸出，斯时痛甚彻心，胸闷烦躁，是精神不收，气不纳也；随有疮头放血如喷壶状，超时而止。体怯者，实时而毙；如气强血能来复者，亦可复安。若再放血，则不能久矣（亦有放三、四次而毙者，余曾见过）。此证为四绝之一，难以治疗。若犯之者，宜戒七情，适心志；更以养血气、解郁结之药，常常服之，庶可绵延岁月，否则促之命期已。其应用之方，如加味逍遥散、归脾汤、益气养营汤、补中益气汤、和营散坚丸等，酌而用之可也。

　　马刀由肝胆二经郁逆气火所结，亦生在颈项间，其形长而坚硬，按之有情，甚有连发累累，沿至胁下胸前者，亦恶证也。倘患者能使情怀舒畅，调养得宜，治之以疏肝散邪、和营软坚，则可于半载一年之内而获全愈。设不能自爱，又或境遇不齐，证则有增无减，绵延日久，疮头破烂，脓血大溃，肿势愈坚，遂成损怯而毙者多矣。然究非若失营之不可治也。故合二证而论之，以明其生死不同如此。用药与瘰同。

　　[卷中] 辨发背搭手阴阳虚实异证同治论 

