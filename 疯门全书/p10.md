<!-- { "loadSidebar": true } -->
　　以淋锻石三遍澄清。以锻石汁和渍曲。用汁多少。如酿酒法。讫。封四七日开服。常令酒气相及为度。百无所忌。不得触风。其米泔及饭糟一事。不得使人畜及犬鼠食之。皆令深埋。此酒九月作二月止。恐热。

　　隔上热者。服后进冷饭三五口压之。妇人不能饮食。黄瘦积年。及蓐风。不过一石即瘥。其松脂末初酿酒摊饭时。均散着饭上。待饭冷乃投之。此酒饭宜冷。不尔即醋。宜知之。

　　衍义。锻石烈火 出。性最暴。故本经治疽疡毒热恶疮。痼疾。死肌。坠眉杀虫。去黑子。息肉。松脂贯历风霜。质乘刚强。燥散。本经治痈疽恶疮。脚挛手折。顽疡白秃。配以枸杞根之甘寒。本经有五内邪气。热中消渴。周痹。风湿。久服坚筋骨。用以酿酒。能生眉发。非去大风之明验乎。

　　商陆根方 治大风。眉发落。赤白癞病。八风十三痹。筋急肢节缓弱。水肿痈疽。疥癣恶疮。脚挛手折。眼暗洞泄。痰饮宿 寒冷诸证。

　　商陆根 苍耳子（各二十五斤） 曲以三味。合于瓮中。水一斛渍之。炊黍米一石。酿如家法。使曲米相淹。三酿毕。密封三七日开视。曲浮酒熟。澄清。温服三升。轻者二升。药发吐下为佳。宜食软煮饭。牛羊鹿羹。禁生冷醋骨及猪犬鸡鱼等。

　　衍义。前锻石酒。治大风顽痹。此商陆酒。治大风痹烂。然惟血气未惫。形体浮肿。可胜荡涤。宜之。

　　治疯身体如虫行方用盐一斗。水一石。煎减半。澄清。温洗浴三四遍。并治一切风热。

　　又方淳灰汁洗面。不过一月即愈。

　　又方以大豆渍饭浆水。旦旦温洗面。洗头发。不净少加面。勿以水濯之。不过十度。

　　又方雄黄 松脂（各等分）

　　合炼和蜜为丸。如桐子大。饭水下十丸。日三服。百日愈。忌酒肉盐等。

　　衍义。盐汤浴体。取其导水。灰汁洗面。取其逐湿。燥湿通痹。大风恶疾之专药也。

　　治身体瘙痒白如癣状方楮子（三枚） 猪 （一具） 盐（一升） 矾石（一两合捣烧）

　　上四味。以苦酒一升合捣。令热。拭身日三次。

　　又方以三年陈醋磨乌贼骨。先以布拭肉令赤。敷之。

　　又方以醋摩硫黄涂上。集验方磨硫黄、附子使热。将卧。以布拭病上。乃以药敷之。

　　又方蜣螂捣烂涂之。当揩令热封上。一宿瘥。

　　又方白蔹 薰陆香（即乳香）

　　共为末揩上。并水服之。

　　又方硫黄 水银 槲皮（烧各等分） 蛇蜕（一具）

　　上四味。捣筛。以清漆合和。薄涂白处。欲涂先以巴豆半截拭白处。皮微破。然后敷之。不过三两度即愈。

　　又方硫黄 水银 矾石 灶墨（各等分）

　　捣末。内研槽中。以葱涕和研。临卧敷病上。

　　衍义。风毒袭于气分。血不荣于肌肤。而成瘙痒者。白癜证也。方用楮实入肾去风。猪 矾石。辟除秽毒。

　　乌贼骨散血脉中风也。石硫黄破阴邪毒。蜣螂拔毒消肿。白蔹、乳香。解毒散结。硫黄、水银、矾石、灶墨。葱涕调敷。涤垢化虫。皆白癜疯外治之法。

　　九江散 治白癜疯。及二百六十种大风方。

　　当归（七分） 石南藤（六分） 白附子（一钱六分） 羊踯躅（一钱六分） 秦艽（一钱六分）

　　菊花（一钱六分） 干姜（一钱六分） 防风（一钱六分） 雄黄（一钱六分） 丹砂（一钱六分）

　　麝香（一钱六分） 斑蝥（一钱六分） 川椒（八分） 连翘（八分） 鬼箭羽（八分） 石长生（八分）

　　知母（八分） 鬼臼（八分） 人参（一钱二分） 王不留行（一钱二分） 石斛（一钱二分） 天雄（一钱二分） 乌头（一钱二分） 独活（一钱二分） 防己（一钱二分） 莽草（一钱二分） 水蛭（百枚）

　　蜈蚣（三只） 虻虫（十粒） 地胆（十粒）

　　诸虫皆去足翅。熬炙令熟。同各末药为散。酒服方寸匕。日再服。其病入发令发白。服之百日愈。发还黑。

　　又方以酒服生胡麻油一合。日三服。稍稍加至五合。忌生冷猪鸡鱼蒜等。百日服五斗瘥。

　　又方天雄 白蔹 黄芩（各三两） 干姜（四两） 白附子（一两） 商陆 羊踯躅（各一升）

　　以上七味。研末筛。酒服五分匕。日三服。

　　治白癜疯矾石 硫黄（各等分）

　　为末。醋调敷。

　　又方平旦以手掉取葱头露涂之。极效。

　　又方萝摩草煮汁拭之。

　　又方蛇脱皮熬摩数百遍。弃置草中。

　　又方树空中水洗。桂末唾和涂之。日三。

　　又方水银数数拭之令热。即消。瘥乃止。

　　又方凡身诸处白驳渐渐长似癣不瘥。取鳗鲡鱼脂涂之。先揩病上使痛。然后涂之。

　　又方灸左右手中指节去延外宛中三壮。未瘥敷之。

　　衍义。九江散中。类集祛风破血。散结辟毒诸药。散白癜风之诸药。风毒入发。令人发白。服之百日还黑。

　　岂非风毒去而气血复之一验乎。方以雄黄。干姜散结。白蔹。黄芩解毒。商陆。踯躅破水。味虽简略。而功力较前方不殊。矾石、硫黄。辟除阴毒。葱头上露。滋燥散血。萝摩揩拭。祛风软坚。锻石。松脂。通痹逐湿。蛇皮专于祛风。桂末力能破血。水银杀虫辟毒。鳗鲡脂亦能化虫。兼可滋血。

　　去皮中紫赤疵痣去靥秽方干漆 雌黄 矾石（各三钱） 雄黄（五两） 巴豆（十五粒） 炭皮（一斤）

　　上六味。治末节。鸡子白和涂故帛。贴病上。日二易。

　　治赤疵方京墨 大蒜 鳝血共涂患处。

　　治赘疵痣方矾石 巴豆 茹 藜芦 雄黄 硫黄 珍珠（各一两）

　　上七味。研末筛。以真漆合和如泥。涂点病上。须成疮。及去面 皮中紫。不耐漆人不宜用。以鸡子白和之。

　　衍义。风毒入伤血分。瘀滞搏于皮肤。而成疵痣者。紫云风也。方用干漆散血。二黄辟毒。矾石逐垢。巴豆破顽。炭皮散火。鸡子解毒。并和诸药之性。又以蒜秽通浊。鳝血散瘀。炭皮散火之义。赘疵专须辟毒破顽。真漆力倍于漆。不耐漆者。仍以鸡子白和之。

　　去疣目方松柏脂合和涂之。一夜失矣。

　　又方石硫黄揩六七遍。

　　又方杏仁烧黑。研膏涂之。

　　又方以猪脂痒处揩之。令少许血出。即瘥。

　　又方苦酒渍锻石六七日。滴取汁点疣上。即落。

　　又方牛口涎数涂自落。

　　又方蕲艾炷疣目上灸之。三壮即除。

　　衍义。松柏之脂。并能燥湿。石硫黄辟除阴毒。杏仁灰专辟垢腻。猪脂滋燥解毒。苦酒渍锻石。善落死肉。

　　牛口中涎。滋化毒热。不若艾灸最捷。

　　治凡有疮疥腰胯手足皆生疵疥方栝蒌根（四两） 蔷薇根（三两） 雀李根皮（三两） 宣黄连（三两） 川黄柏（三两） 芍药（三两） 北绵 （二两） 当归（二两） 黄芩（二两） 白苦参（二两） 石龙芮（二两） 大黄（一两）

　　续断（一两）

　　上十三味。研末。蜜为丸。如桐子大。以蔷薇饮服二十丸。日三服。加至三十丸。瘥乃止。若干疥白癣勿服。

　　千金翼云。痈疽皆可服之。

　　治寒热疮及风疥诸杂疮方韭根（一两） 矾石（一两） 雄黄（一两） 藜芦（一两） 瓜蒂（一两） 白蜜（一两） 猪脂（一斤）

　　茹（二两） 巴豆（十四粒）

　　上九味。先煎松。令消尽。纳松脂白蜜。三上三下纳末。更一沸上敷之。

　　又方水银 矾石 川连 雄黄 蛇床子 藜芦 茹（各一两）

　　为末。以猪脂合相搅。不见水银为熟。敷之。凡诸疮疥癣。久不瘥者。皆用水银、猪脂。研合极细涂之。

　　治指节弯曲渐至脱落方（补） 接前六香散用。

　　蓖麻子（去壳） 黄连（各一两）

　　用水泡浸。水渐添。春夏二日。秋冬五日。取蓖麻抓破。平旦面东以浸药水。服一粒。渐加四五粒。微利。忌猪油。

　　治肺经口眼 斜方（补）

　　防风 黄芩 草决明 柴胡 归身 银花 芍药 蔓荆子 羌活 薄荷 甘草灯心引。服五剂。

　　补气泄营汤升麻 连翘（各六分） 苏木 当归 全蝎 川连 地龙 北 （各五分） 黄芩（分半） 甘草（分半） 人参（二分） 生地（四分） 桃仁（五分） 桔梗（五分） 麝香（三厘） 桐泪（一分） 水蛭（三条） 虻虫（三个）

　　上锉如麻豆大。去连翘。另锉梧桐泪。研白豆蔻二分。为细末。二味另放。麝香、虻虫、水蛭、三味。为末。另放。

　　外都作一服。水二大盏煎。酒一匙。入连翘煎至一盏六分。再入梧桐泪、白豆蔻二味。并麝香等三味。再上火煎一二沸。去渣。稍热。早饭后午饭前服。忌酒油面生冷硬物。活法机要云。先桦皮散从少至多。

　　服五七日。灸承浆穴七壮。灸疮愈再灸。再愈。三灸之后。服二圣散。泄热祛血去邪戒房室。三年病愈。此先治其卫。后治其营也。试效方治段库使用补气泄营汤。此治营多于卫也。

　　解砒霜霉方(补)米醋 芝麻油生绿豆末。敷砒疡患处作痛或腐溃。用湿泥频涂换之。若毒入胸膈苦楚。或作吐泄。饮米醋三杯。即止。

　　多少不妨。或生绿豆。芝麻油俱可。

　　解雄黄毒方（补）

　　敷贴雄黄药闷乱或吐泄。用防己煎汤解之。

　　解川乌草乌毒方（补）

　　大豆 远志 防风 甘草盖中其毒者。闷乱流涎。或昏愦呕吐。或出血吐血。仍用四味煎汤解之。未应。用生姜汁甘草解之。

　　解巴豆毒方（补）

　　生川连敷贴巴豆之药。患处作痛。肌肉溃烂。用水调末敷之。若毒入内。吐泄频作。急以水调二钱饮之。或赤小豆菖蒲汁可。

　　解藜芦毒方敷贴。毒入内。急煎生葱汤解。

　　
