<!-- { "loadSidebar": true } -->
　　【伤寒之症】头痛身疼，腰脊强直，恶寒发热，此太阳经表症也；目痛，鼻干不眠，眼眶痛，或口干，或呕吐，此阳明经表症也；寒热往来，口苦胁痛，耳聋而呕，此少阳经半表半里症也。以上皆三阳经表症也。若阳经热邪不解，传入于里，恶寒身痛未除，又加小便不利，此太阳经里症也；若恶寒身痛头疼悉除，脉沉数不浮，皮肤不热，口渴唇焦，引饮消水，小便赤，大便结，潮热谵语，手足多汗，此阳明之里症也；若口干咽燥，渴而消水，或自利纯清水，心下硬痛胀满，不大便，此阳邪传入少阴里症也；若手足自温，或发身黄，或腹满实痛者，此阳邪传入太阴里症也；烦满囊缩，下利谵语，腹中痛，失气，或厥而有热，此阳邪传入厥阴里症也。

　　以上皆三阳经之热邪，传入阴经而为里症者，经虽属阴，症则阳症。若初起两经见症，或三经皆病，名曰合病；若是一经先病未罢，而又见一经者，名曰并病；凡此皆伤寒症也。

　　【伤寒之因】其人腠理空疏，偶值时令之寒，入于肌表，郁而发热，此冬月伤寒致病之因也。若热令之人，内有积热，又因非时之暴寒，外束皮毛，亦令人头疼身痛，恶寒发热，此即三时之寒热病也。

　　【伤寒之脉】浮大为表，沉数为里。左关浮紧，寒伤太阳。右关洪长，病在阳明。左关弦数，病在少阳。沉数实大，阳明里症。沉数细疾，三阴里热。

　　【伤寒之治】头疼腰痛，脉浮紧，无汗恶寒，太阳经寒伤营也，仲景冬月麻黄汤，家秘用恶寒身痛发热，又加小便不利，此热结膀胱，乃太阳经里症也，仲景冬月用五苓散，家秘用羌活木通汤。目痛鼻干不眠，脉弦长，阳明经表症也，宜汗之，冬葛根汤，余月葱白葛根汤。口渴消水，昼夜皆热，六脉洪数而长，阳明经半表半里症也，宜清之，干葛石膏汤。口燥舌苔黄，脉沉数而长，阳明之腑，里症也，未见腹痛便结等下症者，凉膈散清之；若下症悉具者，三承气汤选用。若寒热未除，口苦耳聋，或呕吐胸满，尚在少阳经，未入里也，小柴胡汤。若阳经不解，传入三阴，乃是阴经之阳症，口燥咽干而渴，腹不胀，便不结，宜清里热；若腹胀不大便，或自利纯清水，心下硬痛，此热传于少阴也，有下症者，大小承气汤选用。夫阳邪传入少阴，直至口燥咽干，内水将竭，不得不急下之，以存津液也；若手足自温，发热身黄，腹满大实痛者，此热邪传于太阴也，仲景不设承气汤下法，而立桂枝大黄汤下之，以太阴脾经为纯阴之脏，且太阳之邪，传入太阴，故用桂枝太阳之药，协大黄之功，即散太阳之表邪，复清太阴之里热。烦满囊缩，脉数而厥，先热后厥，此热深厥亦深，热邪入于厥阴经也，仲景不用大下；盖先见发热，后乃发厥，手足既已厥冷，不合大下之法，故立小承气汤，以示轻下之意，待其手足自温，然后再议清热之药，庶为缓转得宜。按伤寒里症有四经，一曰阳明，一曰少阴，一曰太阴，一曰厥阴。在阳明者，阳经之热病也；在三阴者，乃阴经之热病也，故三阴之下药，稍轻于阳明也。若热邪虽已内传，然未有下症，即热在阴经，但可清之，未可下也。如手少阴热极，神昏不语，如醉如痴，不用承气，止用导赤各半汤、泻心等汤。是以下法，必要确见腹胀痛，大便结，时下矢气，欲便而不得便，手见自汗时出，皮肤不热，面无赤色，舌上有黄黑干胎，方可用下；若见一些头疼身痛。恶寒发热，手足未见自汗，即为表邪未尽，不可下也。总令腹胀便结，不得不下。亦止用大柴胡汤，不可用承气，即用小承气，亦加柴胡、干葛、羌活，仍治三阳各经见症之表药，庶里热得清，而表邪有升散之药，不致内陷。此用下法而不碍表邪，似下法，实和解之法也。此章伤寒，别明阴症阳症两条，故略注大纲条目，若细细治法，另注《伤寒大白》书中

　　麻黄汤

　　麻黄桂枝杏仁甘草陶氏加川芎、防风、羌活。

　　桂枝汤

　　桂枝白芍药麻黄甘草陶氏以葛根易去麻黄。

　　按：以上二方仲景治西北方冬令伤寒之方；南方三时不宜用者。

　　羌活败毒散

　　此方治无汗发热，代麻黄汤者。

　　羌活独活柴胡前胡防风荆芥甘草川芎口干渴，去川芎、易干葛，兼清阳明。

　　羌活冲和汤

　　羌活黄芩防风苍术川芎生地细辛白芷甘草唇干口渴，去川芎、细辛，以干葛易白芷。胸前饱闷，去生地，加枳壳。

　　家秘冲和汤

　　此方治自汗发热，代桂枝汤。

　　羌活黄芩防风生地白芷白芍药甘草寒热，加柴胡；眼眶目痛口渴，加葛根，去白芷；小便赤，加木通；渴而有痰，加天花粉；渴而消水，加石膏；吐呕，加半夏；痞满，加枳、连。

　　以上三方，其败毒散，治太阳经纯是表邪之症也；其冲和汤，治太阳经表有邪，里有热，用此和解者也；其家秘冲和汤，治太阳经汗出，热不减之方也。

　　羌活木通汤

　　羌活木通二味同煎。

　　干葛汤

　　干葛桂枝麻黄白芍药甘草陶氏以升麻易麻黄；里有热，加石膏；时寒时热，加柴胡；恶寒身痛，加羌活；头痛，加川芎。前方去麻桂，加荆芥、葱白，名葱白干葛汤。

　　干葛石膏汤

　　干葛知母石膏甘草心烦躁，加麦冬、竹叶；呕而多痰，加半夏；烦渴痰多，加花粉；小便涩，加木通、灯

　　小柴胡汤

　　柴胡黄芩广皮半夏甘草人参胸热痞满，去人参，加川连、枳壳；渴，去半夏，加花粉。

　　凉膈散

　　山栀黄芩川连天花粉连翘薄荷桔梗甘草

　　大承气汤

　　大黄芒硝枳实浓朴去芒硝，即小承气汤。

　　调胃承气汤

　　大黄芒硝甘草家秘加广皮。

　　桂枝大黄汤

　　桂枝大黄白芍药甘草

　　导赤各半汤

　　见中风。

　　外感风寒，从毛窍而入，必要从毛窍而出，故伤寒发热症，首重发表解肌。太阳篇曰，初起病时，发汗不彻，则转属阳明而病不解，但坐，以汗出不彻之故，再当发汗则愈。以身表发热，未有不出汗而能凉者，若汗虽出而仍干，到底出汗不彻，而热不退，必得时时有汗，邪热方解。若不分方宜，概以北方麻黄桂枝汤，治南方温热之症，则犯火闭无汗，而热愈甚。又有表邪烦热，失用解表，误用寒凉，则胃阳抑遏，不能敷布作汗。又有外冒表邪，内有痰饮食滞，误用寒凉，凝结胃阳，岂能作汗外解。夫发汗以治发热，人人知之；然发之不效，以其未知发汗之真诀在何处，前书未有发明，后人愦愦到老。谁知《伤寒论》首条用麻黄汤，治无汗发热，气逆喘满，独加杏仁，以理肺气，默示肺气壅遏，则皮毛闭郁，不能作汗，此开发肺主皮毛，润肺气为发汗之真诀。又以桂枝汤，治有汗之发热，方下注明服药后，食稀粥以助药力，此默示发热之症，必胃气空松，方能敷布作汗；若汗出而邪不散，以桂枝汤解肌散邪，助以稀粥，则胃阳敷布，汗出而邪亦散。可见有汗之症，胃无凝滞，可食稀粥；无汗之症，胃家必有壅滞凝结，决不食稀粥，此开发胃主肌肉，疏利胃气，升发胃阳，为发汗之真诀。然此暗度金针，非精思不觉者。至于头汗条中，则明言但头有汗，遍身无汗，皆系水饮瘀热，凝结中焦，胃阳不能通达，隔绝周身升降之道路，故遍身不得出汗，治以宣发胃气，疏通经络，余今化立败毒散中加枳桔桑皮，宣通肺气，治风寒壅肺，喘逆发热无汗之症；此从麻黄杏仁理肺发汗中，化出治法。又常以败毒散中加枳朴半夏广皮，疏散胃滞，宣扬胃气，以治痰涎食滞，凝塞中焦，腹满发热无汗之症，此从头汗条中，及太阳表症，心下有水饮，用小青龙汤，化出辛散水饮，宣发胃阳，敷布作汗之真诀，一名理肺发表汤，一名平胃发表汤。

　　[卷一：伤寒总论] 中寒病 

　　秦子曰：中寒之症，身不发热，手足厥冷，二便清利，即仲景直中阴经之真阴症也。若恶寒发热，则伤寒阳症，而非中寒症矣。故仲景以恶寒发热者，名曰伤寒，曰阳症；以恶寒不发热者，名曰中寒，曰阴症。今余以直中阴经之阴症，立其名曰中寒；以寒伤三阳之阳症，名曰伤寒，则阳症不混于阴症条内。

　　【中寒之症】恶寒身蜷，遍身疼痛，或自下利，口有冷涎，面如刀刮，手足厥冷，无热神清，唇不焦，口不渴，二便清白，此中寒之症也。

　　【中寒之因】其人真阳素虚，阴寒内盛，胃中之阳，不能捍卫于外；脾中之阳，不能腐熟于中；肾中之阳，不能封闭关门；一得外寒，则直中三阴，而为中寒之症矣。

　　【中寒之脉】脉多沉微，或微而迟，或极似绝，或伏而沉。或空而浮，或紧而弦。

　　【中寒之治】寒中少阴，二三日应微汗者，麻黄附子甘草汤。又少阴身痛手足寒，脉沉者，附子汤。若下利脉微，白通汤；若利不止，厥逆无脉，干呕而烦者，白通汤加猪胆汁以止烦。又少阴下利，有水气，或咳或呕，真武汤。又太阴自利不渴，其人脏有寒也，用四逆汤以温之。若厥阴下利，四肢疼，厥逆恶寒，四逆汤。又厥阴下利清谷，汗出而厥，通脉四逆

　　麻黄附子甘草汤

　　麻黄附子甘草

　　附子汤

　　熟附子白术白茯苓人参白芍药

　　白通汤

　　葱白干姜熟附子

　　白通猪胆汤

　　葱白干姜熟附子猪胆汁人尿

　　真武汤

　　白茯苓白芍药生姜白术熟附子

　　四逆汤

　　干姜熟附子炙甘草

　　通脉四逆汤

　　干姜熟附子炙甘草葱白葱白加于四逆汤中，则阳气和，血脉通；若腹痛，加白芍药，合戊己汤以和中，减去葱 

　　[卷一] 中热中暑总论 

