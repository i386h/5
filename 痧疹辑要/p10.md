<!-- { "loadSidebar": true } -->
　　甘草桔梗山豆根玄参鼠粘子荆芥（等分）麦门冬（倍用）水煎，温服。

　　人参白虎汤

　　治热病舌干大渴，发热背寒。

　　人参（一钱）石膏（八钱，生用，碎）知母（三钱）粳米（半合）甘草（一钱，炙）水煎，温，分三服，一日尽饮之。

　　汗麻发之际，常宜微汗，微汗则肌腠疏豁而邪易透。不可复用升发，升发恐汗大泄，不无亡阳之虑。其有隐陷不透之坏证，用权升发得大汗而解者，此特语其变也。若壮热无汗而皮肤干燥者，必风寒壅滞难出，多成内攻之候，或腹胀痛，或发喘促，宜与葛根解肌汤（方见前）。冬月越脾、三拗选用，但不可过剂。亦有因热极火郁，皮肤干燥而难出者，必致唇舌燥裂，二便秘涩，壮热昏沉，或身体胀痛，喘促痰鸣，无论何时，急宜白虎汤（方见前）加玄参、牛蒡、芥、栀、竹叶之类。大抵麻证常以微汗为顺，若始终无汗，虽没后不无余咎。其治总不逾上法也。

　　越脾汤

　　治风水恶寒，一身悉肿，脉浮不渴，续自汗出，无大热者。

　　麻黄（去节）甘草（炙）石膏生姜大枣水煎，温服。

　　三拗汤

　　治风寒伤肺而咳，误行敛肺而壅嗽喘急。

　　麻黄（不去节）甘草（生）杏仁（连皮尖）更加荆芥、桔梗，名加味三拗汤。

　　嚏麻疹初起而多嚏者，是内火因风邪激搏而然。正出时有嚏者，其候必轻。如没后尚有嚏者，邪热尽解，可无余患矣。如嚏而多涕者，浊壅得泄，肺气自清，最为吉兆。若无嚏而鼻塞不通，必有风邪留滞，宜辛凉之剂以透达者。

　　呕吐麻之初起，吐泻交作者顺，干霍乱者逆，欲吐不吐者危。呕吐是胃中热邪不得发泄而作，葛根解肌汤（方见前）。正出及正没时见者，消毒饮（方见前）加枳实、黄连。多痰者更加贝母、栝蒌根。若没后而呕者，脾胃虚而热滞也，石斛清胃散。其有呕而吐蛔者，胃中痰热胶固，虫无所养而上窜也，能食即定。如蛔出多而不能食，为胃败不治。

　　石斛清胃散

　　治麻后呕吐，胃虚不食热滞。

　　石斛茯苓橘皮生姜（一片）葱白（一茎）水煎，温服。血热者加紫草、连翘。

　　泄泻泄泻为麻疹之常候，热邪得以开泄也。发热时，泻而黄赤稠粘，小水短涩者，属热，四苓散加木通、滑石。已出，人参白虎汤（方见前）去知母易麦冬。其证必多发渴，渴甚不止，热甚不退，虽数剂无妨。如泻下清稀白沫，腹疼喜得温按者，属寒，胃苓汤去苍术加煨姜。泻利窘迫而腹痛胀满，或嗳气如败卵者，为饮食停滞，枳壳汤加楂、檗、木通。大抵麻疹泄泻属热者多，属寒者少。辨治宜早，不可令其泻久，泻久则正气下陷，或成肿满，或变下利，并宜枳实、理中之类，以理脾胃为主。麻后泻利不止，口渴目闭，四肢不温者不治。呕吐不食，洞泄不知者不治。

　　四苓散

　　治小便赤涩胀痛，及温热时行烦渴。

　　白术（生）茯苓猪苓（各二钱）泽泻（三钱）水煎服。

　　胃苓汤

　　治饮食停积，浮肿泄泻，脉证俱实者。

　　浓朴（去皮，姜汁炒）苍术（泔浸，去皮，麻油拌，炒黄）茯苓猪苓甘草（炙）白术（生）陈皮（泡去浮白）泽泻桂平胃本平胃气之墩阜，若因脾土之虚不能消运，又须稍借参苓，如养胃之类。然复有土衰不能分利而成肿胀，且气雍不胜参术，难合理中者，乃合五苓以健运水土，与正气散之假苏、藿以散客邪，两不移易之定例也。

　　枳壳汤

　　治痘疹误服参，腹胀喘急。

　　枳壳浓朴（去皮，姜沙炒）陈皮（泡去浮白）甘草（炙）水煎服。

　　目麻疹发热之时，眼光如水而多眵泪，或白睛微红，此正候也。若没后犹见红赤，为肺经风热未尽，泻白散加荆芥、薄荷、玄参、牛蒡。闭不欲开，更加连翘、木通。赤而肿痛者，风热上壅也，导赤散加荆、蒡、玄参。若为风热所侵，而眼眶赤烂者，柴胡饮子。急须治之，否则为终身痼疾。

　　泻白散

　　治肺热咳，手足心热。

　　桑根皮（姜汁和蜜炙）地骨皮（各一两）甘草（炙，五钱）为散，每服四五钱，入粳米百粒，竹叶一把，水煎服。加橘红、桔梗名加味泻白散。有热更加知母、黄芩。

　　如有客邪禁用。或问：地骨皮三焦气分药，泻白用之何义？答言：三焦属肾，实则泻其子也。

　　导赤散

　　治小肠实热，小便赤涩。

　　生地黄（五钱）木通甘草梢（生，各一钱）竹叶（一握）上四味水煎，热服。溺血加辰砂五分。（一方多灯草，一方多车前。）

　　柴胡饮子

　　治风热眼眶赤烂。

　　柴胡羌活赤芍药桔梗荆芥生地（各一钱）甘草（炙，五分）水煎，热服。

　　发不出初起发热咳嗽，浑身胀痛，有似伤寒之候。惟干咳连声，目赤多泪，呕恶便溏，确为麻疹之验。

　　若将发之际，或为风寒暴袭，或因肢体坦露，寒郁热邪不能外出，此全盛之势未萌，与出后没早不同。如气粗喘促，腹中胀痛，烦扰不宁，而不得出，急与麻杏甘石汤或越脾汤（方见前）去枣，重用石膏。轻则升麻汤，以升发之。若因触犯雾露风寒，隐现不能发出，以新猪矢冲汤，隔簟蒸之，冷则更添滚者。并取猪矢烧灰，葱白汤下二三钱。乃痘疮黑陷，用烧人矢之变法。即烧人矢亦能发之。仍不出者，神丹不能复图矣。

　　麻杏甘石汤

　　治发汗后，汗出而喘，无大热者。

　　麻黄（去节）杏仁（泡，去皮尖，捣碎）甘草石膏此麻黄汤去桂而兼越脾之意，专去上焦湿热痰气。与苓桂术甘汤互发。彼借苓术，专祛心下之支饮；此借石膏，专祛膈上之湿热也。

　　升麻汤

　　（一名升麻葛根汤）治阳明经邪发热及痘疹初起。

　　升麻（一钱）葛根白芍（各钱半）甘草（炙，八分）上四味，水煎温服。

　　升葛为阳明经之向导，阳明专主肌肉，恐开泄太过，即以白芍敛护营血，甘草调和中气，所以解利本经邪热，及时行痘疹，皆为专药。然在起胀后禁用。

　　透表

　　麻疹无问尖大细小，必得透表可无后患。其有一种匾阔赤成块，块上复有小粒，平塌不起者；亦有一片如风毒，偏高红肿，但头粒不尖。二者虽透，其中必有热邪留伏，防有他变，并宜用竹叶石膏汤（方见前）去半夏以滋化之。纵有余热，从此涣散矣。

　　不透表麻出而皮肤干燥，毛窍疏栗不能透表者，风寒郁遏也，越脾汤（方见前）、葛根解肌汤（方见前）随轻重取用。其有表虚不胜疏透者，一味葱白浓煎，时时与之，但得微汗即解。若头粒隐隐，红紫一片而不透表者，火毒炽盛也，白虎汤（方见前）加荆芥、玄参。如肌肤不燥，唇色淡白，二便如常而不透者，中气本虚也，消毒饮（方见前）加连翘、木通、车前、茯苓。虽有蕴热，不可轻用寒凉。即用峻剂升发，亦必不能复透。

　　但当解利，使之内化为主。亦有胸背腰腹暖处起发而红，头面手足乍有乍无，此证必缠绵难已。且有没后五七日，复发如前，二三次而愈者，此气候之异，当非不透之比。只宜辛凉透表，渐次向安。欲求速效，转增危殆。

　　没早麻出未经三日，或为风寒外郁，或热邪内陷，或误食酸收之物，一日半日即没，周身暖处绝无红影，终变危候。若虽没早，肌肤暖处尚未全没，急需透表。发之不起，即当审其所触，而与内解。如外为风寒所遏，邪反内攻而没早者，消毒饮（方见前）加葱头，热服，复透者吉。甚则加麻黄、穿山甲，或越脾、三拗选用。

　　若不急治，必喘胀而死。亦有遍身青紫热肿，喘胀气急，此毒滞血凝，半匿肌表，急投凉膈散（方见前）去芒硝，加麻黄、石膏，以发越之。若腹胀喘促，溺涩脐突者，凉膈散加葶苈，或可救一二。若内夹痰热，火毒亢剧而伏匿烦躁，或腹胀喘急，不省人事者，白虎汤（方见前）加玄参、竹叶。若误食酸醋收敛之物，伏匿壮热，喘咳烦闷，以猪胆汁制甘草煎成，续续与之，得吐微汗为效。或苦瓠、生甘草煎汤灌之，亦能取吐，吐中便有发越之义。误食豕肉，喘胀气急，枳壳汤（方见前）加山楂、芒硝以下夺之。误食核桃，喘咳声喑，消毒饮（方见前）加石膏、马兜铃。若得热退身安，气息渐调者，方可无虑。或大病之后，或洞泄不止，中气本虚，不能发越而没早，惟当健运中气，略兼解表清热。若没后遍身瘙痒者，露风早也，消风散以疏解之。

　　消风散

　　治风热咳嗽，遍身疥瘰，小儿疮疹余热。

　　川芎羌活防风荆芥穗藿香人参茯苓僵蚕蝉蜕（等分）甘草（炙）陈皮浓朴（姜制，减半）上十二味为散，每服三四钱，茶清调下。或用五钱，水煎，去滓服。如久病头风目翳，每日三服效。此方妙用全在浓朴、人参。当知肌表之疾，无不由胃而发，故用浓朴清理其内，即以人参助诸风药，消解风热于外，则羌防荆芥辈方始得力耳。

　　难没西北水土刚劲，禀质亦浓，麻必五七日乃没。东南风气柔弱，麻出不过二三日即化。迩来地运变迁，未有不绵延数日者，当非难没之比。若三四日后，点燥色白，隐隐于肌腠而难没者，此必卫气素微，不能发。

　　或衣被单薄，阻其发越之机，以致绵延多日。法当辛散透达，不可遽用寒凉，蔽其开泄之路也。

　　渴渴若乃肺胃热盛之候，唇口必红。二便秘涩者，麦冬甘露饮。若二便清利，唇色不红而但渴者，此必寒凉太过，脾虚不生津液而作渴也，七味白术散去木香，加粳米。渴而烦躁者，是热邪凌轹心包，宜白虎汤（方见前）加麦冬、竹叶。正没时，竹叶石膏汤（方见前）去半夏。渴而腹胀者，本虚实滞，为难治也。

　　麦冬甘露饮

　　治麻疹热甚而渴。

　　麦冬（二钱，去心）玄参黄芩栝蒌根连翘（各一钱）生甘草（五分）灯芯（二十茎）竹叶（二十片）水煎，温服。

　　七味白术散

　　（即钱氏白术散）治胃虚津气不行而渴。

　　人参（一钱至三钱）白术（炒黄，一钱至二钱）茯苓（一钱至一钱半）甘草（炙，六分至一钱）煨葛根藿香木香为散，每服三四钱，水煎，日三服。

