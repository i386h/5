<!-- { "loadSidebar": true } -->
　　喘喘者热邪壅遏肺窍，气道阻塞而然。其证有虚实之分，虚者难治，实者易调。虚则小便清利，大便溏泄，身无大热，虽清痰润肺，多难获效，实则大便坚燥，小便赤涩，身发壮热，竹叶石膏汤（方见前）去半夏加栝蒌仁、贝母，冬月量加蜜炙麻黄，随手而应。若喘而无涕，兼之鼻煽者，不治。大抵未出而喘者易治，没后喘者难治。初发之时喘者，三拗汤（方见前）加石膏、芽茶。喘而鼻干口燥者，白虎汤（方见前）最捷。若见于麻后，又宜清咽滋肺汤（方见前）以滋肺胃，白虎汤又为切禁。

　　故曰医不执方，治法在人耳。

　　气促气促多缘肺热不清所致。初发正出时见之，清热透肌汤（方见前）。在正没、没后，清咽滋肺汤（方见前）。如喉中有痰，而鸣者，热邪阻逆，不得发越也，见于初发正出之间，除热清肺汤。正没、没后见者，必邪热未透，或露风没早，余热内攻，而肺气受伤也，难治。

　　除热清肺汤

　　治麻疹尽透而壮热咳嗽，大便秘结。

　　石膏（三钱）玄参（一钱）生地黄（一钱）麦冬（去芯，一钱半）赤芍栝蒌根贝母（各一钱）甘草（五分）水煎，温服。

　　喑肺胃热邪为风寒所袭，不能尽达于表，咳盛咽伤，故喑，宜清咽滋肺汤（见前方）。若喑而肿痛者，射干消毒饮。然喑为麻疹之常，不可与痘喑比例。

　　射干消毒饮

　　治麻疹咳嗽声喑，咽喉肿痛。

　　射干玄参连翘鼠粘子荆芥（等分）甘草（减半）水煎，温服。

　　搐搐为痰热聚于心包，见于初发未透之时，清热透肌汤（方见前）加栝蒌仁、竹叶。没后见者难治，只宜轻清之剂调之，不可误用金石。痰诞壅盛者，一味栝蒌涌吐之。若搐无痰鸣，或自啮指者，非真搐也。此为正虚，不能主持，必死不治。

　　衄衄者火邪炽盛，血随火载，上行而溢于鼻。麻疹初起是为顺候，其热得以开泄，不治自己。若衄之不止，或失血者，犀角地黄汤（方见前）加荆芥穗。正没及没之后仍不止者，四物汤（方见前）加茅根、麦冬，以滋降之。

　　谵妄谵妄是热邪炽盛于心包。若发热正出时见者，为火邪内伏，不得透表而致，白虎汤（方见前）加荆芥、鼠粘子，甚则加麻黄以发越之。在正没、没后，并宜竹叶石膏汤（方见前）去半夏加生地黄以清解之。

　　切牙痘证切牙有寒热之分。麻疹切牙皆为热例，乃阳陷于阴，故多发渴而手足热，喜饮冷者，麦门冬汤加丹皮；若手足不热，而反厥冷，喜饮热汤，此为热邪内亢，后必下血，咽喉作痛，痰鸣而死。即与白虎汤（方见前），多不可救。

　　麦门冬汤

　　治痘疹便实而渴。

　　麦门冬（二钱）当归身（一钱）白芍（钱半）生地（二钱）水煎，温服。

　　唇燥唇燥多属脾胃之热。淡而燥者，其热轻；赤而燥者，其热深；紫黑而燥者，热剧而重也。随轻重以清润之。

　　唇舌破裂唇舌破裂者，心脾之火上冲也，其色必多深赤。初发、正出时见之，白虎汤（方见前）加芩、连、玄参、荆芥、薄荷。若正没、没后见者，为心脾俱绝，及紫黑枯燥，而血不活者，皆难治也。

　　口气口气秽浊，乃热邪蕴隆于胃，清胃散加石膏、连翘、生甘草。其有臭不可闻者，此胃败也，不治。

　　若其人本有是证，不在此例。

　　清胃散

　　治胃中蕴热，中脘作痛，痛后火气发泄，必作寒热乃止。及齿龈肿痛出血，痛引头脑。

　　生地黄（四钱）升麻（钱半）牡丹皮（五钱）当归川连（酒蒸，各三钱）为散，分三服，水煎去渣，细细呷之，半日再服。

　　犀角地黄汤专以散瘀为主，故用犀、芍。此则开提胃热，故用升、连。其后加味清胃，则兼二方之制，但少芍药耳。

　　舌胎舌者心之苗，麻本火候，心属于火，故舌多有胎。白为肺热，黄为胃热，但当清解疏利，更参外证而为施治。纯黑为心绝。黑而湿者，热淫血分；黑而燥者，热淫气分，皆为危候。并宜白虎汤（方见前），湿者加生地，黄黑参燥者加麦冬、竹叶。黑色渐退者吉，不退者不治。

　　口疳牙疳腐烂，是热留阳明，余毒上冲所致，加味清胃散（方见前）加石膏、荆芥。大便秘者，当归散微利之。外用栗根白皮煎汤漱净，以无比散（方见前）或烧盐散吹之。如通龈色白者，自外延入内者，无脓血者，齿落口臭者，喘促痰鸣者，皆为不治。若满口唇舌黄赤白烂，独牙龈无恙者，此为口疮，非牙疳也。胃中余热未尽，毒壅上焦，二便必多艰涩，导赤散（方见前）以泻心脾之火，外以绿袍散敷之。

　　当归散

　　治口舌生疮，牙龈毒发，大便秘结。

　　当归赤芍（各一钱）川芎（五分）大黄（三钱）甘草（生，五分）为散，加生姜一片，水煎服之。

　　烧盐散

　　治牙疳溃烂。

　　取橡斗大者，实盐满壳合起，铁丝扎定，烧存性，以碗覆地，入麝少许，研细敷之。

　　绿袍散

　　治一切口疮腐烂。

　　荆芥穗薄荷青黛玄明粉硼砂（各二钱）甘草（一钱半）百药煎（二钱半）为散，点舌上，令其自化。

　　腹痛腹痛之由不一，总为火毒内郁，或风寒壅遏，或饮食停滞者，皆能致痛。于发热正出时，风寒壅遏，毒反内攻而腹痛者，急与疏表，麻透自己。若饮食过伤，腹满胀痛者，力为消导，其痛自除。时当正没，没未尽而腹痛者，兼清中外而痛自止。没后见者，分利余热，其痛自愈。又须验其有无他证，属虚属实，而与治之。

　　若热邪内结而腹痛者，通利大便为主。有麻后脾气不调而致腹胀，面目四肢浮肿，分利小水为要。至若元气大虚，阴阳不能升降，小水不利，遍身浮肿，喘促兼见者，难治。

　　便秘大便秘结，火壅血燥而耗津液，麻疹大非所宜。无论日期前后，速宜清润，四顺清凉饮，甚则凉膈散（方见前）以通利之。慎勿迟延，恐麻变焦紫而难救也。大抵麻疹自出至没，二便俱不宜秘，秘即微利可也。

　　四顺清凉饮

　　（一名四顺饮）治血热便秘脉实者。

　　当归赤芍大黄（酒蒸）甘草（各一钱五分）水煎，入生白蜜一匙，热服。

　　按：清凉饮治上焦之燥热，故用薄荷之辛散。四顺饮主下焦之燥结，故用大黄之苦寒，功用天渊。

　　溺涩小便赤涩，在初热正出时，热邪涩渗，是为正候。没后见之，为余热下匿膀胱，导赤散（方见前）加麦冬，以滋气化利之。仍不通者，必大便秘郁之故，大便一通，小便自利。

　　痢麻之作痢，为热邪内陷。在正没或没后而痢下色白者，黄芩汤加防风、枳壳。下脓血者，白头翁汤去黄柏加防风。或因食积而滞下者，枳壳汤（方见前）加楂、柏、木通。腹中作胀，时痛时止者，浓朴汤。亦有泻久而成痢者，干姜黄芩黄连人参汤。自始至终痢不彻者，必有风毒留滞于内，则宜解毒行滞，而兼疏风实脾，庶几克应。如痢下紫黯，如痈脓，如屋漏水，如鸡肝色，如黑豆汁之类，加之气喘燥渴，热甚发呃，噤口不食，麻色紫晦者，皆死不治。

　　黄芩汤

　　（一名黄芩芍药汤）治伏气发温，太阳少阳合病自利。

　　白芍（三钱）甘草（炙，二钱）大枣（四枚，擘）黄芩（三钱）水煎，温服。

　　白头翁汤

　　治热利下重。

　　白头翁黄连黄柏秦皮上四味，以水七升，煮取二升，去滓，温服一升，不愈更服。

　　浓朴汤

　　治脾胃虚寒作胀，腹中时痛时止。

　　浓朴（去皮，姜汁炒）陈皮（泡，去浮白）甘草（炙）茯苓干姜洁古加半夏、枳实、姜、枣。

　　干姜黄芩黄连人参汤

　　治胃虚客热痞满。

　　干姜（炮）人参黄芩川黄连水煎，温服。

　　下虫下虫多见于没后。此以胃热少食，虫不能安而下也。与过食伤中，虫不能容而下不同。但须调其饮食自愈，非上出之比，不须治之。

　　睡麻疹正出时，精神困倦，沉睡不醒者，为逆。盖缘正气亏损，邪火内郁，正气不胜所致。若没后而沉睡不醒者，为气血俱虚，补脾养血为要。如没后烦扰而反不得寐，是余火复燃，急需滋养阴血，虚阳自敛。

　　亦有昏睡不知起止，掐其颊车、合谷，不知疼痛，似寐非寐，无问正出、没后，良非吉兆。当察其兼见何证，而与施治可也。

　　不食不食是胃中邪热炽盛，不可强与。虽数日不食，亦无妨害。在初发正出时，白虎汤（方见前）加荆芥。麻透热清，自能食也。没后不能食，石斛清胃散（方见前），谅加健运之味。元气委顿者，急需培补，防有虚羸之患也。

　　鼻煽鼻煽者，肺将绝也。若兼喘满痰鸣，此必不治。如咽喉清利无喘满，而精神不减者，可治，宜滋培肺气为主。没后见者死。

　　胸高麻疹胸高，肺热炽盛而胀也。多见于正没没后，为肺经坏证，不治。

　　身冷麻为肺胃邪热所发，本属于阳，肢体常宜温暖，若反清冷如冰，是为逆也。其有没后遍体温凉如故，独下体厥冷过膝者，为肾败，不治。如初出腰已下不热，毒不能透而反渐没者，亦为逆候，急当温养脾肾，或有得生者。

　　妊娠麻属火候，最易堕胎。若初发正出时，须验其色之红淡，热之重轻，而与疏解。疏解之中，佐以清凉。滋血安胎为主，四物汤（方见前）加条芩、艾叶、荆芥、紫苏之类。若胎气上冲，急用苎根、艾叶煎汤，磨槟榔续进以降之。一切实脾行气温燥之药，既碍麻疹，复伤于气，咸须禁之。

　　虚羸麻患既平，形体羸瘦，精神倦怠，饮食减少，或咳嗽不止；或便泄不已，或身热不除，皆真元亏损，恐成劳瘵，并宜双和汤去川芎以和之。嗽加橘红、贝母，咳加麦冬、百合，泻加白术、扁豆，食难腐化加砂仁、谷芽，气血俱虚合四君子汤，随证调之。切禁寒凉伤犯脾胃之药。专力资培，缓图平复可也。

　　双和汤

　　治麻后虚羸。

　　熟地黄白芍（酒炒。各一钱）黄（蜜、酒炒）当归（各七分）肉桂（三分，有热去之）生姜（一片）炙甘草川芎（各四分）红枣（一枚，去核）水煎，温服。

　　四君子汤

　　治胃气虚弱，饮食不思，倦怠少食。

　　人参（一钱至三钱）白术（炒黄，一钱至二钱）茯苓（一钱至钱半）甘草（炙，六分至一钱）上四味，水煎，空心温服。

