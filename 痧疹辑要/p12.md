<!-- { "loadSidebar": true } -->
　　按：四君子乃胃家气分之专药，胃气虚而用之，功效立见。即血虚用四物亦必兼此。故八珍之主治不独气血两虚也，即血虚者亦须兼用，但补气则偏于四君，补血则偏于四物。若纯用血药，不得阳生之力，阴无由以化也。方中白术，若治脾胃虚衰，大便不实，或呕恶不食，合用炒焦，方有健运之力。如肺胃虚燥，咳嗽失血，须用陈米饭上蒸过十余次者，则转浊为清，转燥为润。是以异功散、八珍汤，及归脾、逍遥等方内，并宜蒸者。即阴虚干咳嗽、吐白血，总无妨碍。更加白蜜拌蒸，犹为合宜。其于轻重炮制之间，全在用者之活法权变。举此可以类推三隅矣。

　　麻疮麻后发疮，多缘生水澡浴太早，水气留泊肌腠而发，但须日以荆、防、艾叶煎汤洗之。勿用生水，亦不可用疮药熏涂。失治必每岁根据期而发。虽云小疾，亦须慎之。

　　霖按：石顽论疹，分证施治，各中窍；辨舌察色，尤多精义。然能与人规矩，不能与人巧。其化裁通便处，要在良工消息得之，又未可拘守成法也。

　　叶香岩曰：痧属阳腑经邪，初起必从表治，证见头痛喘急，咳嗽气粗呕恶。一日二日即发者轻，三五日者重。

　　阳病七日外隐伏不透，邪反内攻，喘不止，必腹痛胀秘闷，危矣。治法宜苦辛清热，凉膈去硝黄。

　　方书谓足阳明胃疹，如云布密，或大颗如豆，但无根盘。

　　方书谓手太阴肺疹，但有点粒无片片者，用辛散解肌。冬月无汗，壮热喘气，用麻杏，如华盖散、三拗汤。

　　夏月无汗，用辛凉解肌，葛根、前胡、薄荷、防风、香薷、牛蒡、枳壳、桔梗、木通之属。

　　古人以表邪口渴，即加葛根，以其升阳明胃津。热甚烦渴，用石膏辛寒解肌，无汗忌用。

　　凡疮疹辛凉为宜。连翘辛凉，翘出众草，能升能清，最利幼科，能解小儿六经诸热。

　　春令发痧从风温；夏季从暑风，暑必兼湿；秋令从热烁燥气；冬月从风寒。

　　疹宜通泄，泄泻为顺，下痢五色者亦无妨。惟二便不利者最多凶证。治法大忌止泻。

　　痧本六气客邪，风寒暑湿，必从火化，痧既外发，世人皆云邪透。孰谓出没之际，升必有降，胜必有复。

　　常有痧外发，身热不除，致咽哑龈腐，喘急腹胀，下痢不食，烦躁昏沉，竟以告毙者，皆属里证不清致变。须分三焦受邪孰多，或兼别病累瘁，须细体认。上焦药用辛凉，中焦药用苦辛寒，下焦药用咸寒。

　　上焦药气味宜以轻。肺主气，皮毛属肺之合。外邪宜辛胜，里甚宜苦胜。若不烦渴，病日多，邪郁不清，可淡渗以泄气分。

　　中焦药，沙火在中，为阳明燥化，多气多血，用药气味苦寒为宜。若日多胃津消烁，苦则助燥劫津，甘寒宜用。

　　下焦药咸苦为主。若热毒下注成痢，不必咸以软坚，但取苦味坚阴燥湿。

　　古人以痧为经腑之病，忌温燥涩补。所谓痘喜温暖，疹喜清凉也。然常有气弱体虚，表散寒凉非法，淹淹酿成损怯。但阴伤为多，救阴必扶持胃汁。气衰者亦有之，急当益气。稚年阳体，纯刚之药忌用。幼科方书歌括曰：赤疹遇清凉而消，白疹得温暖而解。此温字即后人酒酿、柽木、粗草、纸木、棉纱之属。虽不可不知，然近年用者多无益。

　　痧疳湿盛热蒸，口舌咽喉疳蚀，若不速治，有穿腮破颊，咽闭喘促，告毙矣。治之宜早。外治另有专方。

　　若汤药方，法必轻淡，能解上病。或清散亦可。

　　痧痢乃热毒内陷，与伤寒协热邪尽则痢止同法。忌升提，忌补涩。轻则分利宣通，重则苦寒解毒。

　　许宣治曰：疹痘形证大略相似，治者每严于豆，而略于疹。不知痘之境宽，虽见险恶，犹可从容图治；疹之境促，变生顷刻，多不及救，故不可不预防也。预防之法，在病家，坐卧欲暖，饮食宜淡，二语尽之；在医家，慎发表三字尽之。所谓慎发表者，其一体实之儿，火毒盛甚，发之太过，热壅于上，多有气粗喘闭者。医家见其喘闭，复以表药继之，热不能降，焚灼而死。抑思古方升麻葛根汤之用白芍所以和阴也，麻黄石膏汤发中有降也。其一体虚之儿，出每迟滞，小经发散，元气已浮。医者谓出未透，更重发之，疹虽出而阳气尽拔，无阴以摄，致喘脱者多矣。余用地黄汤加人参纳气归元，曾救一二。故凡见体弱之儿，颅开面白，目无神，或疟痢病后出得迟缓，即当照顾元气，不可过行发表。

　　或问：痘出于脏，疹出于腑。胃，腑也，何以痘多胃热发斑之证；肺，脏也，何以疹多肺闭喘促之证？余曰：痘出于脏，而赴于胃，是由脏而之腑，胃主肌肉故也。疹出于腑，而甚于肺，是由腑而之脏，肺主皮毛故也。然则痘之出，五脏之毒而胃总受之；疹之出，六腑之毒而肺总受之。所谓先起于阳者，出于六腑也；后归于阴者，肺受之也。

　　痧疹之出，不离肺胃两家，喘闭者肺证也，烦渴者胃证也。冬月因寒喘闭，麻黄、杏仁为救急之药，治之速，疹出喘定而解。若夏令出疹，麻黄与时不合。庸工不识，一见喘闭，执而用之，每多随药而死。盖痧疹多火证，火甚克金，夏令金亏，天人皆病，麻黄万不能受。冬月之喘闭，有面青唇黯肢冷者，故可用麻黄。夏月肺气已亏，表气已开，断无寒证，间有肢冷者，是阳气亏不能四达也，只可荆、防、甘、桔从轻用药。气亏甚者，可加人参。火甚者，升麻石膏汤。喘定者可治。

　　胃热烦渴者必多汗。此纯是里热，即荆防葛根亦不可轻使。升麻石膏汤乃对证之药，合之甘桔，则肺胃两家之热解矣。喘闭证在一二朝见，汗渴证在五六朝见。肺不容邪，其变也速；胃能容受，其变也迟。

　　疹之出必先咳嗽。不嗽而出，非痧疹也。出喷嚏者吉，肺气通也。

　　盛夏之令，火旺金伤，保肺为上。轻轻一散，即宜保肺，石膏、梨汁二味最妙。

　　石膏一味，为痧疹之至宝，色白属金，味甘微辛，升中有降，降中有升，虽为清胃之药，实保肺之灵丹也。

　　刑金之火，由胃而来。石膏本清胃之药，而清肺者是与之去路也。

　　夏月无麻黄证，其有不出者，是正气为热所伤，不能升举，疏托中宜兼益气，是余得心之处。

　　其有富贵之家，痧毒本甚，更加郁遏太过，火甚金伤，致生喘促者，经谓壮火食气是也。急宜泻火保肺，不得再行表散。

　　亦有贫寒之子，破屋当风，衣不蔽膝，沙毒正出，外受寒邪，忽生喘促者，急宜温散，使表气宣通，痧毒得解。否则痧闭，顷成不救。

　　寒邪外闭，火甚伤金，二证皆见喘促，医者当知诊视。寒邪外闭者，面色青，四肢冷，痧点隐隐于皮肤之内，鼻煽而声细，微有恶寒之象，宜麻黄、杏仁、苏叶、防风、胡荽等味急进。一服暖覆，片时喘定面赤，痧渐出者生。若面色如银者，不可治也。火甚伤金者，壮热面赤，烦躁口渴，四肢热，喘息粗，而脉洪大，心烦呕吐，或吐出长虫，急宜白虎加黄连，虽严寒之令勿避也。

　　前二证，一经帮助，不难分辨。复有火毒本甚，外感寒邪，外虽寒而中实热，又宜表里双解。古人有麻黄石膏汤，余仿其法，全活甚多。又有火毒本甚，父母只知郁遏，医家只知表散，内外交炽，火极似水，反生厥逆之象者，书谓热深厥亦深是也，宜白虎汤加黄连。若作寒治，殆矣。

　　治痧疹有三法：一升散，一降火，一养阴。善用者，升散之中，即寓清凉之意；养阴之剂，不离生发之机。

　　痧点隐隐未透，发热咳嗽，有涕泪，宜升散；两颊不透，宜升散；发热肢冷，面不赤，唇不燥，宜升散；喘促鼻煽，辨得是表邪，宜升散；泄泻日五六行，宜升散。

　　痧疹已出，壮热不退，宜降火；呕吐烦渴，吐出长虫，宜降火；不食宜降火；热盛烁金而喘，宜降火；鼻衄宜降火；小便不利宜降火；喉痛腮肿，牙痛口疮，宜降火；牙疳臭烂，宜降火。

　　痧疹三四日后，大热不退，宜养阴；紫点不收，宜养阴；脉来数大，宜养阴；夜热心烦齿，宜养阴；音哑不清，宜养阴；目赤羞明，宜养阴；身痒便燥，宜养阴。

　　宜升散而不升散，重则顷成喘闭，轻则余毒淹缠。宜降火而不降火，则肺胃受伤，或音哑烦渴，或牙疳口疮。宜养阴而不养阴，则午后潮热，肌肤瘦削，渐成疳证。

　　痧出总要表透，表一透，里热虽甚，清之可愈。表未透，毒陷于中，门户一关，发表不可，养阴又不可，多致因循而死。

　　表透者，非皮毛之表，要从脏腑透。出没得从容，才得表透。亦有火毒甚，外见繁红，没后犹作牙疳肺痈者，或鼻衄下痢者，脏腑之毒未透出也。

　　痧痘之毒由脏腑而出，虽已到表而根蒂在里。解字从表，化字从里。表虽解而里不化，其为后患实多。

　　肺主皮毛，痧疹虽出于六腑，必从皮毛而解，故不离乎肺。解之不透，久咳潮热，累成痧疳。此疳字非疳积之疳，因其潮热肌瘦，有似乎疳耳。治宜润肺为主，辛燥药用不得。

　　解表之药从阳分从气分，其效速而易见。化毒之药从阴分从血分，其效缓而难成。《金镜录》养阴退阳四字，治痧之要诀也。

　　养阴退阳，书用四物汤，余少时常习用之，多不获效，以归芎辛温之性为不合也。因制生地、丹皮、麦冬、赤芍为痧疹四物汤，节节应手。古方不必尽泥，师其意可也。

　　痧后潮热，最为可嫌。发在午后，天明退凉。退时脉平静，发时脉数大。唇红舌赤而无苔，切牙揉鼻人渐瘦，每多不治。间有能食者，大剂养阴，可救一二。

　　胃为受毒之壑，遗热甚多，其急莫如牙疳，牙疳是失清之证，必须大剂清里。若便闭者可下之，使热毒内泄，与痘后同治，余有勒马饮方。甚者加大黄急下之。稍迟不但齿落腮穿，更有唇鼻皆烂者，涂药不过帮扶而已。

　　痧后音哑者，多由火甚伤金，治宜甘、桔、牛蒡、山栀之属。痧后口疮治法同牙疳臭烂，与痘后同治。往年痧疹多不损目，迩来有损目者。其来甚速，二三日间，翳膜遮透，即不能治。缘儿本有肝热，更加郁遏，或病家不知是火，饮以芫荽酒，遂令热毒攻目。速宜清凉养阴退阳，不可再行疏散。

　　痧后咯吐脓血腥臭，有肺痈者，有胃痈者，皆肺胃遗毒为患。循经而出则为牙疳，着于脏腑则为痈也。治当辨其在肺在胃，余用甘、桔、牛蒡、银花、料豆、枳壳、赤芍数味，在肺加山栀、贝母、桑皮，在胃加生地、花粉、木通以佐之，身无大热者可治。

　　问：牙疳、肺痈可治者何也？此毒已化而出也。毒化而脏腑不败者可治，脏腑败者不能治也。

