<!-- { "loadSidebar": true } -->
　　大人出痧疹十中二三，多有房室经产之患，大概轻轻一散，即宜养阴。麻黄、升麻、羌活等味，俱当慎用。

　　霖按：叶、许二君之论，审证定变，各有心传，真绿文赤字之书，读者当细心领会，作治疹圭臬，不可忽也。若泥执不化，率尔操觚，又为二君之罪人矣。

　　吴鞠通曰：若明六气为病，疹不难治。但疹之限期最迫，只有三日，一以辛凉解透为主，如俗所用防风、广皮、升麻、柴胡之类，皆在所禁。世俗见疹必表，外道也。大约先用辛凉清解，后用甘凉收功。赤疹误用麻黄、三春柳等辛温伤肺，以致喘嗽欲厥者，初用辛凉加苦桔梗、旋复花上提下降，甚则用白虎加旋复花、苦杏仁，继用甘凉加旋复花以救之，咳大减者去之。凡小儿连咳数十声不能回转，半日方回，如水鸡声者，千金苇茎汤合葶苈大枣泻肺汤主之。近世用大黄者，杀之也。盖葶苈走肺经气分，虽兼走大肠，然从上下降，而又有大枣以载之缓之，使不急于趋下；大黄则纯走肠胃血分，下有形之滞，并不走肺，徒伤其无过之地故也。若固执病在脏泻其腑之法，则误矣。

　　章虚谷曰：每见治疹，起首必用升麻葛根汤，世俗相沿，牢不可破。虽升散其毒不为大害，但止见其标不察其本，或证不应药则茫然莫知其故。是以有屡用升提表散而不出，竟不知其脏气怯弱不能传送毒瓦斯，徒用表药，耗散卫气，毒更难出。或本无寒邪外闭腠理，而妄用麻黄大泄肺气，至于鼻煽而喘，毒伏心肾，烦扰不安而死。医者卒不悟其所以然，良由平日认定疹出于腑，及毒在皮毛肌肉等说。既不究胎毒发源传化之由，而见内毒不能外达者，反认作外毒内陷而谓无法可治。试思毒如果本在肌肉，初治莫不先用升提表散其，岂有不出之理？即或有外邪内食阻滞，亦必有证可辨，治之何难？其毒即非由脏而发，则脏气本和，又用升表之药，岂有外毒内陷之事乎？殊不知脏气不能送毒传化，虽用升表无益；而非外毒内陷，实是内毒未出。乃平素未明此理，亦可慨也。且起首必用升葛汤为定法，则不独未明疹源流，并将斑疹混而不分矣。汪庵升葛汤歌曰：斑疹已出慎勿使。可见将斑疹混治已久。世俗熟诵《汤头歌》，授受流传，以为定法，更无疑议。

　　而不思升麻葛根，阳明之药也，阳明主肌肉，邪热闭郁则成斑。斑者赤色成片，或如锦纹，扪之无形，不成颗粒。若未发透而用表散，则宜升葛汤。已发透而清里，当用白虎汤。或兼内实积滞，宜承气汤。至于疹，虽有外感风温，胎毒内发之殊，然皆由心肺两经从营出卫，为血络中病。因从毛窍而出，故有颗粒，与斑之由阳明而发于肌肉者迥异，奈何不分脏腑经络，而以治斑之药治疹，已非对证，而更不明疹之源流传化，欲求治法之善以愈病，不亦难乎？因其脏气无亏，已经送毒外出，得升散之药，因势导之而成功者多，遂笃信初治必用升提表散，终不自觉法之未善。或遇脏气怯弱，内毒不能外达，皆认作外毒内陷，归于不治也。若知源流所自，辨其由外感由胎毒之殊，而按时透发者，原可不药而愈。或不能透发，则必审其所因，或因外邪闭遏，或因内食阻滞，或因元气怯弱，或宜升散，或宜通利，或宜补托，随证而施，则断不可拘执先用升散为定法也。岂可囿于前人之说，而不准之以理乎？明医者，倘不以余言为河汉，或可备刍荛之采。有司命之责者，胡可忽哉。

　　霖按：章氏此论，深明慎发表之义。其案中治禀气怯弱，不能送毒外达之证，于辛凉透发剂内重加玄参；遇元阳不足者，则凉透中稍佐附子，皆有卓见。较冯楚瞻之全真一气汤，精当多矣。

　　先哲论治病须辨三因，察六气。愚意三因既辨，六气已包括于中。痧疹伏毒为时厉感召，若能详辨其内外二因，可不致操刃杀人。所谓内因者，命门伏藏胎毒是矣。然禀赋不一，未可拘牵。或多实热，或本虚寒。或脏气怯弱，表散太过，则火盛伤金；或腠理致密，失于宣托，则毒难外达。或贪房室，少阴不藏；或缘病后，元阳未复。或为痰滞，或为食积。或因劳伤而蓄血，或因生冷而损脾。或苦寒过剂，可温补暂投；或辛燥劫津，而养阴难缓。所谓外因者，风寒暑湿燥火是矣。然须先明大运之转移，后察当年司天在泉，及主客气运之偏胜。惟是木火当旺，或多淫雨严寒；水土司权，常见飙风燥热。亢害承制，救弊补偏，要未可一概论也。人之禀受不同，治法亦当各异。宜表宜清，宜攻宜补，辨明所因，庶免虚实寒热之误。张石顽曰：古人成法，虽当参详诊切，仍不能舍其绳墨。临证之机，活法在乎心手，而绳墨又不可拘也。此千古不易之论，岂独痧疹为然哉。

　　[卷四] 运气 

　　汪双池曰：五运六气，《内经》言之甚详，而先儒或不之信。然以气类推之，则亦或有然者，医者不可以不考也。其不尽应，则所处有东西南北之殊。

　　如南方多暑，北方多寒，东方多风，西方多阴。

　　土地有燥湿高下之异。

　　处高则多风寒，处下则多湿热。下湿则春夏之气常存，高燥则秋冬之气常存。

　　又有余不足胜复郁发之际，每乍变其常，而非可一端尽。

　　如阳则有余而气先至，甲丙戊庚壬之岁也。阴则不足而气后至，乙丁己辛癸之岁也。气有余则乘所胜而侮所不胜，如木盛则乘土而侮金，火盛则乘金而侮水，土盛则乘水而侮木，金盛则乘木而侮火，水盛则乘火而侮土也。气不足则所胜侮之，所不胜乘之，如木不足则土侮之而金乘之，火不足则金侮之而水乘之，土不足则水侮之而木乘之，金不足则木侮之而火乘之，水不足则火侮之而土乘之也。气乘所胜为胜，子复母仇为复，如以风胜湿，风胜清复；以暑胜清，暑胜寒复；以湿胜寒，湿胜风复；以清胜风，清胜暑复；以寒胜暑，寒胜雨复也。

　　不足之岁则有胜复，有余之岁则无之。郁而发者，两间之气，有升有降，而或为司天在泉之气所遏，则郁而后发也。又主客相乘，有相生相克，比和之不同，相生则气和，相克则气暴，客克主为顺，主克客为逆。又运气迭推，有此盛彼衰，彼盛此衰，平岁之异。故化气与司天之气同则为天符，干支所属之气同则为岁会，化气与在泉之气同为同天符，地支所属与在泉之气同为同岁会。惟化气及地支所属，及司天之气皆同，如戊午、乙酉、己丑、己未之岁，则曰太乙天符，其气最烈。故运气之变，又不可以一例尽也。

　　大抵如《周礼·内则》所云：春多酸，春气行而肝木旺，恐木气过而侮金，故酸以泻肝而补肺。

　　夏多苦，夏气行而心火旺，恐火气过而侮水，故苦以泻心而补肾。

　　秋多辛，秋气行而肺金旺，恐金气过而克木，故辛以泻肺而补肝。

　　冬多咸，冬令行而肾水旺，恐水气过而克火，故咸以泻肾而补心。

　　调以甘滑。

　　甘土味，土兼成五行，甘兼补五脏，故四时皆用之。淡滑者滋味之本，得气于大，故四时皆调以甘滑也。

　　甘味多缓，亦能生湿痰，滑又以渗湿，故肝无患过缓矣。

　　是亦即《内经》所谓升降浮沉则顺之，寒热温凉则逆之，毋伐天和之旨也。及夫多风、多暑、多雨、多热、多凉、多寒之岁，则因时调燮，毋助其愆。

　　如多暑之岁则勿用热药、多寒之岁则勿用寒药，多雨之岁则药宜燥湿，多风之岁则药宜祛风。俗有云：春不麻黄夏不苏。亦是此意，但不可泥耳。

　　因变制宜，常非可泥。

　　如寒水司天之年，或未必寒而反酷暑；君火司天之年，或未必热而反多寒；湿土之年，或未必雨而反多晴。

　　此多由胜复之变，气运相违。又高土少湿多寒，下湿少寒多湿，则又各因其地也。

　　盖时行之证，必谨察乎岁气所偏。如病自人生，则气运或所不同。

　　时行之证，即六淫也。如春而首，夏而疮疥飧泄，秋而病疟，冬而咳逆，及岁或大温、大疫、大寒之类，是多岁气所偏之变。若病自人生，则如七情之伤，及饥饱劳役所致，是无关于气运。其当热当寒，当补当泻，无问岁气时候。故隆冬而用寒药，盛夏而用热剂者，亦有之，岁气岂可尽拘乎？但人之脏气有偏者，则亦每因岁气所偏而并发，是又所宜兼考也。

　　如懵不知有五运六气之说，则又何以能因时制治，而不至于伐天和也。《内经》所载，反复详悉，学人或未能尽识，此撮其大略于篇，俾学人知所考焉。

　　十干化气甲己化土，所谓天之气，甲年为太过，己年为不及。

　　甲己之年，首丙寅月，丙火生土，故甲己化土。化气者，其所生之气也。

　　乙庚化金，所谓素天之气，乙年为不及，庚年为太过。

　　乙庚之年，首戊寅月，戊土生金，故乙庚化金。

　　丙辛化水，所谓元天之气，丙年为太过，辛年为不及。

　　丙辛之年，首庚寅月，庚金生水，故丙辛化水。

　　丁壬化木，所谓苍天之气，丁年为不及，壬年为太过。

　　丁壬之年，首壬寅月，壬水生木，故丁壬化木。

　　戊癸化火，所谓丹天之气，戊年为太过，癸年为不及。

　　戊癸之年，首甲寅月，甲木生火，故戊癸化火。

　　化气自寅月，地气始升于上也。

　　寅月而三阳出于地上，是地气始升也，故化气自寅月数。或谓逢龙则化者，非是。

　　岁运由是推焉。

　　每岁三百六十五日零三时，分为五气，则每气行七十二日三时有奇。如立春后为初运，至清明后十二日余而交二运，至夏至后八九日间而交三运，至处暑后二十日余而交四运，至立冬后二三日间而交五运。故五运自寅月始主运，岁岁皆然。以木为初运，火为二运，土为三运，金为四运，水为五运。客运，如甲年则初运太宫土，二宫少商金，三运太羽水，四运少角木，终运太征火。乙年，初运少商金，二运太羽水，三运少角木，四运太征火，终运少宫土。丙年，初运太羽水，二运少角木，三运太征火，四运少宫土，终运太商金。丁年，初运少角木，二运太征火，三运少宫土，四运太商金，终运少羽水。戊年，初运太征火，二运少宫土，三运太商金，四运少羽水，终运太角木。己年，初运少宫土，二运太商金，三运少羽水，四运太角木，终运少征火。庚年，初运太商金，二运少羽水，三运太角木，四运少征火，终运太宫土。辛年，初运少羽水，二运太角木，三运少微火，四运太宫土，终运少商金。壬年，初运太角木，二运少征火，三运太宫土，四运少商金，终运太羽水。癸年，初运少征火，二运太宫土，三运少商金，四运太羽水，终运少角木。

