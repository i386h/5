<!-- { "loadSidebar": true } -->
　　五运参错考之，以察民病焉。

　　而又验之五纬。

　　五星也，如金胜木则岁星失色，木胜土则镇星失色，土胜水则辰星失色，水胜火则荧惑失色，火胜金则太白失色之类是也。

　　候之八风。

　　东风曰明庶风，应在春分；东南风曰清明风，应在立夏；南风曰景风，应在夏至；西南风曰凉风，应在立秋；西风曰阊阖风，应在秋分；西北风曰不周风，应在立冬；北风曰广莫风，应在冬至；东北风曰条风，应在立春。

　　各以时节应方而至则为顺。其有冲逆，则水旱作焉，民病生焉。

　　参之云气。

　　如霾、雾、背、、晕、珥之类。

　　《周礼》冯相氏职焉，以参之诊脉，则又有南政北政之殊。

　　凡太阳脉浮，阳明脉长，少阳脉弦，太阴脉缓，少阴脉微，厥阴脉涩。此亦应时而至，至当其时，合于主客之气，皆无庸遽为诧异。而少阴脉微，故凡岁少阴所在，其脉多不应，不足为病，毋误施治也。南政北政者，惟甲己之岁，主中央土，人君之位，故六气皆南面而定其位。司天之气在寸，在泉之气在尺，如君火在下左间，则左尺不应；君火在上左间，则左寸不应；君火司天，则两寸皆不应；君火在上右间，则右寸不应；君火在下右间，则右尺不应；君火在泉，则两尺俱不应也。若乙庚、丙辛、丁壬、戊癸之岁，则皆人臣就北面位，故六气皆北面而定其位。司天之气在尺，在泉之气在寸，如君火在下左间，则右寸不应；在上左间，则右尺不应；在司天则两尺皆不应；在上右间，则左尺不应；在下右间，则左寸不应；君火在泉，则两寸不应。

　　霖按：《素问·至真要大论》：厥阴之至，其脉弦；少阴之至，其脉钩；太阴之至，其脉沉；少阳之至，大而浮；阳明之至，短而涩；太阳之至，大而长。至而和则平，至而甚则病，至而反者病，至而不至者病，未至而至者病。阴阳易者危。此言脉应节候。当至则至者，其气和平无病也；当至不至者，气不及也；未至而至者，气有余也，故皆曰病。若阴位见阳脉，阳位见阴脉，是阴阳易位，二气交错，故曰危。汪氏所论六气之脉，与经文不合，或别有见解，未敢臆断。然皆统言六气，主客未分，学人当以意消息，不可胶柱鼓瑟也。兼候之太冲、神门、冲阳、太渊、太溪之部。

　　太冲肝脉，动见足大指本节后二寸陷中。木病之年，太冲脉绝，死不治。神门心脉，动见手小指掌后锐骨端。火病之年，神门脉绝，死不治。冲阳胃脉，动见足跗背上陷中。土病之年，冲阳脉绝，死不治。太渊肺脉，动见即今寸关尺三部。金病之年，大渊脉绝，死不治。太溪肾脉，动见足内踝下半寸陷中。水病之年，太溪脉绝，死不治。是凡此诸动脉，医者皆当兼诊，而今人独知有太渊一部，其于病情不能无失者，盖多矣。彼此参互，以谨于未病之先，察乎致病之源，暨于既病，乃见其情，以从施苦欲补泻，浮沉升降，寒热温凉之剂。

　　噫，而岂易言哉。匪达于天人性命之原，审夫阴阳阖辟之机者，其或无轻言医也。

　　霖按：《内经》曰：必先岁气，毋伐天和。此但就逐年之岁气言之，而六十年之岁气亦不可不讲也。考陆九芝先生《大司天三元甲子表》，引《内经》七百二十气，凡三十岁为一纪，千四百四十气。凡六十岁为一周，扩而大之，以三百六十年为一大运，六十年为一大气。五运六气迭乘，满三千六百年为一大周天。由黄帝八年起第一甲子，下元前三十年一纪，为厥阴风木；后三十年一纪，为少阳相火。黄帝六十八年第二甲子，上元前一纪，少阴君火；后一纪，阳明燥金。少昊十八年第三甲子，中元前一纪，太阴湿土；后一纪，太阳寒水，少昊七十八年第四甲子，下元前一纪，少阳相火；后一纪，厥阴风木。顼五十四年第五甲子，上元前一纪，阳明燥金；后一纪，少阴君火。帝喾二十九年第六甲子，中元前一纪，太阳寒水；后一纪，太阴湿土。帝尧二十一年第七甲子，下元又复厥阴风木、少阳相火。由此类推，风木、相火、君火、燥金、湿土、寒水，相火、风木、燥金、君火、寒水、湿土，迭相推算。至宋高宗绍兴十四年，为第六十五甲子，上元值燥金、君火用事。刘守真乃金大定间人，与张易水同时，皆主用寒凉，燥火用事故也。钱仲阳治痘多用清法，亦同。其时东垣虽为易水高弟，值宋宁宗嘉泰四年，乃第六十六甲子，寒湿用事，故宜于温。陈文中治痘每用异功、木香等散，专事温补，与东垣同为六十六甲子，寒湿用事时也。王海藏《阴证略例》纯用温药，书成于金马贞氏称制之三年，是仍在嘉泰甲子中。丹溪生于元至元，卒于至正，值泰定元年第六十八甲子，火燥用事，故宜于清。至明汪石山《痘证理辨》，自序于嘉靖九年，其治皆主于凉，乃在弘治十七年，第七十一甲子燥火运中，有宜然者。

　　洎乎嘉靖末年，下逮隆、万，苦寒之弊，层见迭出，故万密斋、张景岳、聂久吾辈，莫不以温补为事。此在嘉靖四十三年，第七十二甲子寒湿运中也。天启四年，第七十三甲子，风火主令，此后费建中、吴又可、周禹载等专主寒凉。国朝康熙二十三年，第七十四甲子，火燥运中，故费书犹行于康、雍之间。乾隆九年交七十五甲子，湿寒之运，维时毗陵庄在田《遂生编》、《福幼编》等书出，有切戒寒凉之论，盛行于时。嘉道以后，庄公之法投而不验，每遇痘痉等证，多主清热解毒、泻火坠痰。殊不知嘉庆九年，第七十六甲子，火风用事；同治三年，第七十七甲子，燥火用权，是湿寒治法不可施诸风燥二火运中耳。愚意痘疹时疫，每与运气相应，但风火运中若遇虚寒之体，又未便拘牵此说。况地形有南北高下之不同，人身有禀赋强弱之各异，治病之法全在通达之士随机应变。是运气之理不可不明，而又未可泥执也。

　　[卷四] 选案 

　　万密斋治案云：甘大文从余学医，长男发热。余见之曰：疹也。三日之内不出，身凉内热，毒火内伏，故烦而坐卧不安也。不急治且危。文泣求医。余乃用葛根汤加麻黄、石膏以发之，一服疹尽出，色白不红。余曰：此血虚也。用四物汤加防风，一服色变红，随愈。

　　又云：吴道松四肢病疹，或治之三日，疹不出，烦躁甚，欲用荆防败毒散。曰：此皆发热之药，无解毒之用，况天大热，又无时令之药一二味在内，则阳愈胜，阴愈亏，阳明不和，此疹之所以不出也。以东垣凉膈散加玄参、升麻，一服疹出，三日起。

　　又云：郧阳杨举人子，疹后利下鲜血，余授一方，用当归梢、生地黄、白芍药、炒条芩、炒黄连、人参、生甘草、枳壳、乌梅肉，调理而安。时郡中出疹，但病利血者，杨公授此方，皆效。

　　又云：同郡周小川，族人一小女疹后咳嗽失声。余授一方，以甘桔汤加炒牛蒡子、炒枯芩、天花粉作散，薄荷叶汤调，再煎一沸，服之而愈。

　　孙东宿治案云：万历甲戌，其年自仲秋徂冬，子盛行。三月内，余所治男妇婴孩共七十二人。苕之望族，沈姓最着。大中丞观颐公当考功时，幼君喘嗽不宁，声哑发热，泄泻，斑紫不敛，余以小无比散愈之。

　　又云：程晓山中风，归而逆余诊。时其子仅七岁，中疹一月余矣，发热如故，咳嗽声哑，肌削骨立，头发尽秃，众医束手，举家亦堕泪而已。余以诊，晓山见之曰：举家惊惶，谓此儿不保耶。此疳证，疳因疹后虚热而发，以大芦荟丸治之，可获万全。君家初不问余者，谓余非幼科专门也。不知此特大方家余事，而为制药服之，药未尽而病瘳。

　　江应宿治案云：一儿三岁，患疹出迟而早没，热而咳嗽，昏闷不食。余诊视曰：疹出不透，因风寒没早，宜急发之，以葱煮麻黄八分，四物换生地加杏仁、天花粉、葱、姜，煎服。重复出一身，比前更多，三日没尽而愈。凡疹证出自六腑，宜养阴抑阳，刚剂决不可服。犯之即发喘渴闷乱，失于收救，多致夭折。如参、、半夏、白术、当归温燥之药，亦所当忌。只宜清热养血。如出迟者，少加升散之药送之，达表而已。

　　又云：表侄女九岁，出疹没早，发咳嗽，大发热，肌瘦，不饮食，唾呕痰沫甚多，延半月余。余往视之曰：血虚病也。以四物汤加杏仁、阿胶、麦冬、五味、炮姜，一服热退身凉，痰咳俱止，再剂而愈。

　　方荫山治案云：程氏子二岁，出疹因出迟没早，发喘大热，舌短不乳，昏沉，医皆不治。余以玄参、茯苓、甘草、麦冬、升麻、陈皮、干葛、麻黄、兜铃、黄芩、知母、犀角、石膏，名曰犀角石膏汤，一服证减半，二服愈。

　　《太函集》云：吴桥以医名里中，有兄子始孩，屡日发热蒸蒸，惊搐昏愦，众医不知所出。桥诊之曰：疹也，寒邪外乘，闭而不出，是呱呱耳。饮药也已数，中气乃伤，药不足恃也。当置沸汤一瓶，撤其盖，令保母抱子坐汤侧稍远，摊被围之，汤气自远熏蒸，少饮药内托，疹出而解。无何，丛睦汪氏子病如之，仍用向法，并效。其稳类如此，故乡人称良焉。

　　缪希雍治案云：贺知忍少子病痧疹，家人不知，尚以肉饭与之。余适至，惊曰：此痧疹之极重者，何易视之。以西河柳两许，杂以玄参三钱，知母五钱，贝母三钱，麦门冬两许，石膏两半，竹叶七十片，二剂而痧尽。现遍体皆赤，连进四剂，薄暮矣。知忍曰：儿今无恙乎？余曰：痧虽出尽，烦躁不止，尚不可保。再以石膏三两，知母一两，麦门冬三两，加黄芩、黄连、黄柏各五钱，西河柳一两，竹叶二百片，浓煎饮之，烦躁遂定而瘥。

　　霖按：缪氏西河柳用如许之多。独不虑其温升太过乎？每用辄以石膏监制，殆即仲景麻黄、石膏同用之意也。虽然，遇禀赋怯弱之儿，险矣。

　　朱济川治案云：一儿元月发疹，身肢隐见不振，而头面不出，面色青白，喘胀闷乱，右寸脉微。余谓正气虚不能逐邪上升于头面，宜补益而助升发为主，以麻黄桂枝汤加人参二钱，水煎服。又以芫荽、防风煎汤，浴洗头面手足，疹透证平而愈。

　　又云：一儿疹正出而恣食停滞，腹饱便秘，壮热谵语。余谓食壅而毒不化，以大黄、枳实、栝蒌仁、浓朴、甘草、黄连利之，而尚喘嗽壮热，脉迟肢冷，以附子理中汤，又归芍六君子汤治之愈。

　　又云：一儿身热咳嗽，疹出隐隐，医以疹药发之，不见不没。余谓隐疹也，由客受风寒，郁而不散，非若中腑之正疹也。以芎苏散治之愈。

　　又云：一儿疹出弥盛，形如锦纹，而间有头粒色赤，壮热烦躁，舌苔，便秘。余谓斑疹并行，以调胃承气汤利之，又白虎汤合葛根汤治之愈。

