<!-- { "loadSidebar": true } -->
　　又云：一儿身热疹出吐泻，余谓初出疹而吐泻者，乃阳火得泄，吉兆也。以升麻葛根汤表之，疹尽透而愈。

　　亦有兼伤食吐利者，前方加消化之药。

　　又云：一女出疹，药用寒凉，又食生梨，一二疹即殒没，喘急胸满，面青肢冷，眼合声哑，昏晕。余谓毒为寒郁，反毒内攻而然也。以麻黄汤加葛根、紫苏、甘草、桔梗、生姜服之，外以被覆，得汗而苏。疹复出，喘甚于前。余谓骤用麻黄燥烈之药，致毒火盛而肺气热也，宜清润之，以甘草、桔梗、牛蒡、前胡、杏仁、玄参、知母、天花粉、黄芩、麦门冬治喘息而愈。

　　又云：一娠妇疹出热甚，堕胎而难产。余以鱼胶三寸烧灰存性，麝香一分，共研末，好酒调下，即产。若难之甚，及横生，用鱼胶一尺，制如前法，虽立产其子，不能生矣。

　　又云：一孕妇疹出热甚，小腹痛而漏血。余谓热盛触动其胎，以升麻葛根汤加荆芥、紫苏、条芩、当归、川芎、阿胶、白术、陈皮、砂仁治之，血止愈。亦有不同前治，胎堕而子母俱亡，或子亡母存。

　　又云：一儿疹虽尽出，而喘胀便秘，壮热谵语。余谓毒壅不尽出，以黄连、枳实、栝蒌仁、桑白皮、地骨皮、知母、石膏、人中黄治之愈。

　　又云：一儿疹后咽喉肿痛，余谓余毒不解，以甘桔汤加牛蒡、射干、玄参、连翘、知母治之，又葛槿散吹之而愈。

　　又云：一子新婚出疹后，痰嗽不已。众谓余毒不尽，用清解药而痰愈炽。余谓阴亏而火炎无制，故午后潮热而咳甚也。治宜壮水为主，以六味地黄丸料，加麦冬、知母治之愈。

　　又云：一儿疹后干咳嗽不续，余谓医过发散，致肺气虚耗，以小异功散加麦门冬、五味子、贝母、桔梗治之愈。

　　又云：一儿疹后走马牙疳，龈溃穿鼻，诸医不效，余以黄牯牛粪后尖，瓦上存性，为末，人中白为末，黄柏为末，等分，和匀，吹之，溃窍渐长，龈齿俱生而愈。

　　又云：一儿疹后干咳不已，余谓疹时过于解散，肺气虚耗，宜补脾肺为主。不信，只以清火止嗽药，其背渐驼，腿足细小，终身痼疾。亦有嗽久而胸高肿满，状如龟胸。启云先生曰：疹后久嗽则金衰，金衰不能生肾水，肾主骨髓，肾无生气，则骨枯而髓减，风寒乘虚而入于髓，其邪凝滞，故腰脊不举而为斯疾也。治法先以防风散驱其邪，又八味地黄丸加人参、杜仲、牛膝、当归、石斛、何首乌、米仁、菟丝子、萆、鹿茸蜜丸，又以驱风壮筋活血膏贴其凸处，又灸肺俞穴、膈俞穴。一儿患此，余诊右脉缓弱，谓脾肺不足，先以人参、白术、茯苓、陈皮、甘草、贝母、当归、芍药、米仁、石斛，水煎服，脾土稍固，又以前方法治之，腿足渐而生肉，背驼稍愈，但不能脱然如故。

　　沈明生治案云：沈翰臣妇咳嗽发热，或认为不足，遽用六味地黄汤以滋阴分，既而咳逆更剧。诊之脉浮且数，风热干乎肺家，宜用疏表之剂，服下遍身发出红疹。二剂咳差缓而仍未透，更用辛凉等味，以清表热，仍嗽，复作泻不已，咸归咎寒凉。余笑曰：非也，肺受风邪，邪变为热。经云：邪并于阳，则阳热而阴虚。始则疹在欲出未出之际，火上炎于手太阴而作嗽；今则疹在欲收未收之时，热下移于手阳明而作泻。是属斑疹家常候，何足怪乎？行且止矣。果越两日而嗽宁泻止，身凉疹退。按斑疹之候虽异，斑疹之治略同。是岁丁未，湿土司天，而春夏之交，燥旱殊甚，盖犹袭乎昨岁燥金在泉之余气耳。是以初当凉解而不利乎温散，次当寒润而不利于温补。六味地黄丸之属，虽若相宜，然质独味浓，不惟不能达表，抑且锢蔽外邪，施诸疹退而余热未清之时，稍为近理。今初热始嗽，辄为用之，是非滋阴乃滋害也。况以丸为汤，已非古人本意，而专投泛用，尤乖病变之机。自来善用六味者无过薛立斋，假使九泉有知，视近日之汤法盛行，能无掩口胡卢哉。

　　柴屿青治案云：候补汪某年二十余，因感时气出疹，过服石膏等剂，身热泄泻，两耳皆聋，绝不思食，脉之两尺微弱，舌上干燥，毫无津液。本属阴亏，况大寒之剂，不但伤阳，亦且伤阴。用麦冬五钱，滋阴以清虚热，陈皮以和胃气，加西河柳一钱，以清疹毒。次日热微泻止，舌亦觉润，惟左寸脉微洪，加小生地二钱，木通一钱，菊叶一钱，三日热退思食。因是月应选，身软耳聋，虑不能过堂掣签。谓已平复十九日，当投补剂，定可全愈。后果如言，竟得赴选。

　　冯楚瞻治案云：沈氏儿发热数日，见痧疹才一日，面上尽没，神气困极，蛔从口出，不一而足，数日不食，下泻上喘，唇口焦裂，五心壮热，手足指尖皆冷，脉细数无伦，两尺更弱，咸谓疹毒归脏，胃热故蛔连出也。不知神气欲脱，五脏俱困，脾虚不能纳谷，虫无所食，又兼虚火熏蒸，脏腑燥热，虫不安而出耳。况诸斑疹多由内伤失调，脾胃不足以荣，是以阳气逆行，阴覆于外。血盛气壮，则色红而发；血虚气弱，则色白而隐伏。有何毒之轻重乎？面上退缩者，阳虚不能升发也；喘促者，气唯续也；唇焦者，脾津耗竭也；五心壮热者，阴亏火烁也；泄泻不食者，真火衰而脾不运也；寸关细数尺弱者，气虚血虚，虚火上浮而不藏也。急则治标，缓则治本。今者之急，本气欲脱也。倘谓痧疹余毒，解利清托，恐神气先尽矣。乃以熟地六钱，丹皮一钱，麦冬三钱，牛膝二钱，制附六分，一剂假热全消，真虚毕露，神气更倦。此阴已少复，当补气以助其发生，前方另煎人参二钱冲服，神气渐复，喘促全安。饮粥微呕，乃胃气久虚之故也。再用前方加炒黄白术二钱，去丹皮，仍以参汤冲服，四剂全愈。

　　吕用晦治案云：姚江钱都子五岁，病疹泄泻，儿医谓毒，最宜于泻，不复顾忌，以清火为急，寒凉纵进，病势殊剧，来邀余。视面色两颧嫩红，时切牙喘急，口渴甚，饮水不绝，脉洪缓如平壮人。余曰：脾急矣。

　　速投人参、白术、当归、黄、陈皮、甘草、茯苓、木香以救之，一剂觉安。次日有邻族人来候，惊阻之曰：误矣！小儿有专门，岂可令腐儒治之。吾所闻病以发散清凉解毒为主，今半身潮未退，而用温补，必不救矣。其家惧，遂不敢再服。间二日，都复来见余曰：诸证复如故，如何？余曰：岂有是理哉？君戏我耳。

　　曰：日来实不服尊剂。乃述其故。余曰：君试急归，令郎天柱倒矣。别去顷之，驰至曰：果如公言，奈何？急服前方何如？余曰：前方救虚也。今加寒矣，非桂附不能挽也。曰：颧红喘急，口渴饮水，俱是热证，而公独言虚寒何也？曰：阴竭于内，阳散于外，而寒凉复逼之，阳无所归，内真寒而外假热。此立斋先生所发《内经》微旨，非深究精蕴者不能信也。都归，违众服之，一剂而天柱直，二剂而喘渴止，三剂起行，嬉戏户外。

　　舒驰远治案云：老庚者，年二十有七，夏月出疹，头身微热，苗色淡红，咽喉痛甚，时医误用柴、葛、牛子、甘、桔等药，转加作泄，大泄数次，疹顿沉没，咽喉转闭，口不能言，人事恍惚，晕眩欲绝。时天有在坐，余谓天有曰：此证全是一团阴寒在里，若用疹家通套药，必不可生。天有曰：何以言之？余曰：若内实有火，苗当紫赤，何得淡红。且咽喉虽痛而不赤肿，又无烦渴恶热等症，明明肾脏虚寒，阴火上攻也。且阳和布令，百体顺昌。痧疹属阳，必纯阳始得出透。见点之时，如萌芽初吐，遇阴惨肃杀之气，摧残所生，靡有孑遗。今值此阴邪横发，埋没真阳，而疹不沉没者，几希矣。惟是陡进附子、干姜、半夏、甘草、白术、茯苓、肉桂、黄，温补兼行，以驱阴回阳，俾驳劣悉返冲和，乃得功收再造。危乎，微乎！霖按：此三案大同小异，要是千百中一二，未可执为程法也。大抵痧疹之发，干诸肺胃，治之但宜松透，一切温燥补涩之剂，不可入也。然虽非正治，存之以备一格耳。

　　又云：从侄经千，年三十，出疹，初热时心中烦躁，腹内疼热，甚为剥床。彼因问三豆汤可服乎？余曰：可急煎服。于是心腹烦热乃解，苗不出现，人事晕眩，咳逆喘促，鼻靥煽动。详察其证，知其为热毒壅塞于肺，肺壅则津液不行，肌窍不开，苗故不见。因用黄芩以清里热，阿胶、麦冬以润肺燥，桔梗开提肺气，柴、葛、蒡、薄清解外热，甘草缓中，杏仁定喘。服二剂，苗虽出透而色皆紫黑，人事更觉沉重，饮食一点不能下。余悄谓其家曰：疹书有云，淡红者生，紫黑者死。其家骇怖无似。余复安之曰：岂真死证耶，但其证极险耳。

　　此为内热甚而血结也。其证舌干口臭，恶热喜冷，声音响亮，仍用黄芩、麦冬、阿胶以清内热而润肺燥，加以丹皮泻血中之热，合红花之活血者以散血结，蝉蜕、牛蒡解其外毒，黄连、甘草解其内毒。连进三剂，人事渐安，饮食渐可，紫黑渐退，而痧疹塌矣。然有阴邪内盛者，苗亦紫黑，法宜驱阴回阳。其证舌润不渴，声低息短，恶寒喜热，与此不同。

　　又云：天瑞之子，大热大渴，舌干口苦，咽喉肿痹，气喘腹痛，下痢红白，小便赤热，苗色紫而暗滞。此为火邪充斥三焦，俱为热壅，伤津而渴，触肺而喘，上攻而为喉痹，下迫而便红白。精津血脉受其煎熬，故苗色不红活。口苦者，少阳之里热也。方用柴胡、黄芩清解少阳，大黄通泻三焦实热，栀子引三焦之火屈曲下行，生地、紫草以解血分之热，杏仁定喘，桔梗开提，甘草和中。服一剂，诸证略杀，但腹痛未减，小便如故。是夜用神砂六一散二钱，桔梗煎汤化服。使桔梗通天气于地道，则气不滞而壅自疏，六一散开支河以泻小肠之热。

　　一服而小便通，腹痛即愈。次日苗转红活，诸证俱已。于是方中减去柴胡、黄芩、大黄、栀仁，更加当归、茯苓，数剂而痊愈矣。

　　许宣治治案云：胡旭如子三岁，秋间患疟痢，两月未痊，正气大亏。传染出疹，发热咳嗽，痧点隐隐，淡白不现，气不足以息，目无神，四肢冷。余曰：痧初见无补法，此儿正气虚，当破格用药。因以荆、防、蝉蜕、前胡各四分，人参、升麻、甘草、桔梗各三分，生姜少许，一剂而痧透。除去升麻，加入牛蒡，二剂而喘息定，痧渐退。

　　又云：毕以时女，冬至出痧疹，胃火本盛，唇燥舌苔，呕渴，疹方出未透，忽受寒邪，鼻煽喘促，嗽声不出，面色青，四肢冷。延余视时，势已危矣。余用麻黄、苏叶、前胡、杏仁、防风、荆芥各五分，芫荽一钱，石膏一两，投药后暖覆片时，火势尽发。除去麻黄、苏叶，加入桔梗、连翘、山栀、牛蒡四味，又一服，满口发出白疮，糜烂不能食。除去荆、防、芫荽，再加花粉、木通，数日而痊。

