<!-- { "loadSidebar": true } -->
　　又云：张锦雯孙女，出疹四朝，面上已收，热已退，忽然腹痛啼叫，四肢冷，闷倒在地。余曰：疹已四朝，出透热退，今忽腹痛，是虫动也。无热证，黄连即不可用，乌梅又不可用。正踌躇间，适有榧在盘，即命以榧肉十枚，捣碎煎水饮之，不移时而止。药贵当，不在峻与缓也。

　　又云：张佩西长孙文芳，隆冬出疹，发热呕吐，痧点隐隐不透。延余至，初用疏托药，服后呕吐不止，心烦燥渴。至夜，乃于疏托药中加石膏五钱，吐仍不止，长虫出，少停又吐，又出长虫。至夜半共计吐出长虫一十八条，忽然人事昏闷，四肢厥冷，一息奄奄欲绝。余见其举家惊惶，亦难措手。因思生死关头，在此一刻，无可推委。乃复切其脉，滑数有力，遂放胆用药。缘此子胃火本盛，加以红炉密室，叠障重茵，火郁于内，则肺胃伤，津液竭，表气不通，故得。得欲呕，呕甚则虫不得安，故随呕而出。忽然昏闷厥冷者，乃壮火食气，热深者厥亦深。参之唇舌，全是火证。前所用升麻、石膏而不效者，病重而药剂轻也。乃用石膏四两，知母、黄连、山栀、花粉各一钱，升麻、葛根、防风、荆芥、赤芍、牛蒡各六分，芫荽八分，甘草四分。一剂之后，反令揭去重裘，卧未超时，火势尽发，壮热面赤，痧出如堆。再进一服，横身皆透，热势渐减，热减则药亦当退除，去荆、防、芫荽、黄连，加入连翘、木通，石膏减半。至晚热复甚，心烦燥渴，无可如何，复用黄连、石膏，如前数，始得安卧热平。二三日，痧色焦紫不退，知其热甚伤阴，乃用养阴退阳之剂，生地五钱，丹皮、麦冬各三钱，桔梗、牛蒡、栀仁、花粉各一钱，石膏五钱，甘草五分。守过七朝，共计服过石膏二斤，黄连一两。治痧疹数十年，火证之甚无过于此。当昏闷厥逆之时，傍有虑其昏脱者，命煎独参汤灌之，非余力主清凉，顷成不救矣。

　　吁！可畏哉！又云：江氏子，出疹七朝，下痢，日夜近百度，后重红白，发热烦渴。余用升麻、石膏。桔梗、甘草、枳壳、木通、黄芩、黄连，一剂而痢减半，能食粥，二剂止。

　　又云：吴氏子，疹出三朝，热甚烦渴，喘嗽音哑。其儿欠乳，三岁不能行，兼之提散太过，肺气与阴液皆亏。

　　大剂养阴，生地二钱，麦冬二钱，沙参一钱，丹皮八分，桔梗八分，甘草五分，炒栀子八分，知母八分，加梨汁半杯冲服。服药后喘渐定，热渐平，安卧片时，阴得所养。连服数剂，嗽减音开，调理而愈。此证若周旋俗手，用提散药，死矣。

　　又云：曹序林先生次孙三岁，出痧，体素弱，三朝热未退，两颊未透，唇口干燥，精神困倦，咳无力，大便日五六次。正气已亏，难循常法，方用人参、麦冬、桔梗、防风、炒栀子、茯苓、甘草。二剂而泄止疹透，精神渐转。惟咳嗽未平，人参易沙参，再加牛蒡、北杏仁，二剂痰嗽渐减。犹有余热，再加丹皮、料豆，二剂而痊。

　　痧证用人参，昔曾治胡旭如子痢后出痧，升麻葛根汤中加用取效，今已三十年始得再用。痧疹固宜清与散，有正气虚不能任药者，亦宜活法，故记之。

　　又云：孙儿炎寿出痧已过七朝，四五朝少服疏表一剂，痧没后热未退，人事不爽，知其肺家余毒未清。

　　至九朝午后热甚，口舌生疮，有时痰嗽气促。热退时脉平，小热来时脉数。大热服清热保肺之剂，安卧能乳，人事理宜清爽，而大势沉困，呻吟不定，故复论之。大热七日多汗，表气与阴液皆虚也。小便清利，里热亦降也。大便泄且多次黄黑色，虽为夹热下痢，肠胃亦虚也。唇舌疮是心脾二家蕴热所发，乳无所苦，亦无大害，且既发为口疮，其无内陷可知也。食乳饮药之后，不移时便泄，不能停蓄，肠胃愈虚也。痰嗽喘促无已时者，为实为闭。有时而止，安卧而定，非实闭也，是肺金受火邪之克，正气虚，痰不营运也。合而论之，虽曰余热尚存，当以正气为主，酌以补而不滞之剂治之，人参三分，麦冬六分，橘红三分，茯苓六分，料豆一钱，地骨皮五分，炒栀子五分，桔梗五分，甘草三分。卯时服药，辰巳二时相安，午后复发热，呻吟，唇红面赤，脉来滑数。肺热犹甚，人参易沙参，再加枯芩三分。服药后热又渐平。十朝心脾二经热平，故午前退。肺热仍在，故午后犹热，热来时呻吟脉大，唇红颊赤，眼角生脂。书云：脏腑之伤，肺则尤甚。是以昨加黄芩得效。因思病重药轻，虽效而热难尽除，前方用沙参，再守一剂。十一朝午前安静，午后犹热，热则痰嗽气促。欲除痰当清热，欲平热当养阴，痧后养阴退阳，千古大法，生地、麦冬、丹皮、料豆、炒栀子、叭胆杏仁、橘红、茯苓、牛蒡子、桔梗、甘草。十二朝午热减半，精神渐转，前方再守一剂。十三朝停药。十四朝右腮发红，午后又热，口疮又发，舌尖下一大疮，金黄色，复与清心之剂，连翘、山栀、桔梗、甘草、牛蒡子、贝母、麦冬、料豆、枳壳、木通，二剂平矣。痘证多心脾热，故多用黄连；痧疹多肺热，故宜黄芩、山栀。黄芩有二种，一种色黄而中空者，一种色绿而中实者。中空者名枯芩，肺欲空，故宜之。中实者名条芩，又名子芩，肠欲实，故宜之。痧疹用枯芩，不必酒炒。止痢安胎，皆用条芩。

　　又云：西溪文学汪聚之，年二十八，胃中素有停饮，丙辰仲春传染出痧。初服升麻葛根汤加荆、防、蝉蜕、甘、桔，痧疹应药而出，疏疏表透，烦热不宁。二朝再用前方，痧出始透，面部胸背绵密如堆，颜色焦紫，唇裂舌苔，烦躁依然不定，据此痧证理应重用清凉。自言胸中痞闷，不时咯出寒痰青白色。本证宜温，痧出火甚宜清，权宜之计，当重治痧一边。四朝荆、防、甘、桔，少加连翘、赤芍、炒山栀之类，烦虽有时而定寒痰涌出，日夜各一二盂。外证唇裂口干，大便不解。石膏虽不敢用，清润之品加入花粉、麦冬二味。服药片时，寒痰涌起，胃中闭塞，外见痧色焦紫，唇裂音哑。用药实在两难，踌躇再四，淡剂守之。至五朝，视其表已尽透，痧色微有回意，所苦者胸闭耳，遂与二陈、甘、桔、杏仁、炒栀子之类，药入相安，食少加。守定二陈以平饮，甘桔以开音。

　　守过七朝，饮平热退，音亦渐开。如此火毒燔灼，而芩、连、石膏竟不能用。麦冬之不受者，饮不利于滋；炒栀子之可用者，苦降而不泥膈也。此实用药相机之权宜。日与其令伯守明先生斟酌立方，始终不用苦寒，大便解而里热泄，旬日收功。若遇偏执之流，孟浪之手，胃气一伤，鲜有不败事者。用药之难，执成方以应变，可乎？又云：南源方氏子九岁，长夏出疹，两颊未透。医者不识时势，用升麻葛根不应，误加麻黄一剂，疹出而大汗神困，烦渴喘促，又不知转手养阴救肺，以致胸骨高起，如嗽久龟胸之状，请余治。余曰：痧疹表不透，当提散。夏令表虚，提散太过，六腑之火尽发，肺受其殃，热拥胸膈，势已危矣。急用生沙参、麦冬、料豆各二钱，丹皮一钱，石膏五钱，枯芩、杏仁、桔梗、木通各五分，枳壳、甘草各三分，一剂热势稍平。除去木通、枳壳，加入栀仁、地骨，热退七八。守服养阴数剂，胸骨渐平。其次子七岁，疹后潮热十余日，咳嗽喉痛，米粒难吞，四肢痿软，不能坐立，其初出亦曾服过麻黄。余曰：此表散太过，津液尽夺，肺热叶焦，发为痿蹶，有自来矣。亦宜泻火保金，使津液渐回，庶几可治。方用生沙参、麦冬各二钱，石膏三钱，桔梗、栀仁、山豆根、地骨、牛蒡、杏仁、料豆各一钱，枳壳、甘草各三分，一剂喉痛止，二剂能食粥。除去栀仁、枳壳，五六剂而能行矣。龟胸、肺痿二证，疹后所未见者，故续记之。若非过用提散，误用麻黄，当无此证。夏令治疹，医者可不慎乎。

　　余春山治案云：戊申夏月，有程姓延余治疹，肩舆未到已毙。询问其故，云：出疹已两日。据医云，疹发未透，数进升麻葛根汤而烦渴不已，随即疹没烦躁。医云，疹为风闭，令着复衣，关闭房内，冀其复出。儿未能语，惟将手贴冷处少安，且欲扯门环外出之势，均禁不许，遂发痉而亡。吾乡有麻之说，贻误已久，医家病家未知改悟，惜哉！此儿之命，明系热郁亡阴，邪陷风动致殆也。余到之日，第二儿亦发热，关闭房内，啼哭极甚。余急令抱出，其家仍惧感风。余曰：前证既经关闭房内损伤，姑易旧章，试看如何。适出房外，哭遂止。余令脱去夹衣，笑容可掬。余曰：病未经药，已去大半矣。举家均以为奇。

　　再与清燥卫生汤，方用生石膏、知母、蒌皮、芦根、南沙参、杏仁、姜汁、炒木通、生牛子、当归、细辛、梨皮、芹汁，服一剂。次早疹出鲜活，傍暮疹遂没。举家复忧，疑是房外感风疹闭。余曰：无虑。儿既安然乳食，且已退热，此是邪轻，因治得法，一药而愈。惟咳嗽未止，余邪未清，令用杏仁、麦冬、芦根、梨皮煎茶，频饮痊愈。其家方知前几误治。

　　章虚谷治案云：孝廉黄笑山先生令媛，年十余岁，出见点已五日，经幼科以常例升提表散之药治之，其毒总不透发，气喘鼻煽，日夜烦扰，其状甚危。余诊脉虚弱带数，惟左关尺沉弦而滞，知为肾肝蕴毒未出，乃重用玄参，佐知母、归须、赤芍、犀角、羚羊、连翘、甘草。一剂服之，其夜即能稍睡。次日脉象松动，惟口大渴，犹喘急鼻煽，是热毒已达肺胃，又重加石膏，数剂后渐安而愈。盖玄参滋水解毒，能启发肾气，归须、赤芍疏通血络，犀羚皆透发之品，与连翘、知母、甘草，从手足厥阴引毒直达肺胃，从表而出，故一剂即效。可见确为内毒未出。而世俗皆认作外毒内陷，惟屡用升散，大泄肺气，以致喘急烦扰而危殆者，不可计数，良由平素未明此理故也。吾愿天下后世，切须究心，勿泥成法，勿拘旧说，庶可保全生命。再按，是证乃热毒内伏，故以清凉透发见效。其有先天元阳薄弱而毒难转化者，于凉透之剂稍佐附子，助其元阳，送毒而出，否则难以透发。此在临证者随宜变化。即此一证，可以隅反也。

　　王孟英治案云：溽暑之令，疹盛行，幼科仅知套药，升柴防葛乱施。殆亦疫疠之病，造化默行其杀运欤。

　　陈仰山家患此者十余人，其长郎书芾孝廉之女势最剧，以甫出而汛至也，医者却走，始延余。视之脉滑而数，舌绛大渴，面赤失音，不食便泻。曰：此由发散太过，火盛风炽，气血两燔，气分之邪由泻而略泄其焰，营分之热由汛而稍解其焚，岂可畏其脱陷，妄投止涩耶。与西洋参、石膏、知母、麦冬、犀角、生地、连翘、甘草、石斛、丹皮、桑叶、竹叶大剂投之，三日而愈。养阴善后，遂以渐安。其余或轻或重，余一以清解而痊。
