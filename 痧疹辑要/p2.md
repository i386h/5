<!-- { "loadSidebar": true } -->
　　麻疹之外，又有时痧，亦非伏毒，乃寒温失节，酿为天行时气，虚人多易感受。邪干经络，则身热有汗，咳嗽，神安，口不甚渴，其发始则三五散布，继则赤云密。自发至退，常十余日。兼有便溏，沙足而便溏止。热退则胃气开，病将退矣。治法：身热咳嗽，痧点未达者，疏解兼以开肺；继则痧点渐透，达而未足，或兼泄泻者，仍用疏解，不必止泻，痧足泻即止。未足目赤神烦，舌绛脉数者，疏解兼清热。痧透已足，赤云密，脉象数大，舌绛神烦者，清火养液。痧足渐回，热退胃开，而咳嗽未止者，轻清理肺。其有少阴不藏之人，其气必虚，感邪亦重，或痧发早回，而躁热不退；或神机呆倦，腹痛胸满；或鼻煽气促；或液涸舌干；或正虚脉乱。此等恶候，犯之多危。

　　烂喉丹痧，古人无此证，古书亦无此方。近时患此者，既多且险。总缘风气薄，疠之邪，人易感受。初起咽喉肿痛，鼻塞喷嚏，咳嗽胸闷，甚则身痛神呆，脉郁心烦等证。遍身痧点，细碎红活，有汗者轻；灼热无汗，肌如红纸，痧隐成片，不分颗粒者重。若痧色紫滞干枯，喉烂神昏者，为毒火内陷之险证矣。其论治不外疏达、清化、下夺、救液数法。然次第失宜，流弊无穷。陈静岩《疫痧草》言之甚详，最宜详阅。此证传染易易，不可不防。王孟英《仁术志》中载有一方：凡见寒温失序，闾阎有此证时，可用陈白莱菔英及鲜橄榄二味，浓煎当茶恣饮。试之良验。

　　按陈静岩《疫痧草》，论证论治已无剩义。惟辨疫邪所由来一篇，归本于种痘之余毒未尽，此臆度之辞，殊不可信。余留心十余年，见患是证者，非尽种痘之人；不患是证者，亦非尽出天行痘之人。此其明证。徐灵胎曰：宋时，痘疮形证治法甚略近日愈变愈重，与斑疹绝不相类，治亦迥别。因知天下之病，随时随地，变化无穷，所以《内经》有五运六气、异法方宜等论。为医者苟不能知天运之转移，及五方之体性，终有偏执之处。此诚通论也。

　　[卷一] 引种 

　　《泰西方鉴》云：种疹法：先于患者发疹最多处部，以铍针微刺之，急将绵一片，浸取其血。尔后就种者上徐徐刺之，令血流漓，凡一刻顷，乃取彼浸血绵贴其疵上，直紧绑之，放置三日许，而后撤去。但要其针疵不深不浅，一适其宜；贴绵间不长不短，惟中其时。

　　霖按：此即泰西牛痘法也，由清冷渊、消泺等穴引出命门伏毒。痧疹与痘证，虽有气血之殊，然其理则一。

　　可以择天时，察人事，较疫疠感召，内外之因齐发者不同。今牛痘业已盛行，未见流弊，医家病家，可勿疑贰。

　　又法：取浸血绵一片，插入鼻中，亦能传染。

　　霖按：此即中土种痘法也，由此引命门伏毒，由脏腑而肌肉。虽可择天时，察人事，究未若由经络引出者为稳。

　　又法：取患者眼泪，若鼻涕，蘸绵以插入种者鼻内，或贴之皮肤，亦能传染。

　　又法：将患者之亲近衣，遍摩种者之身体，或着之脚，是亦一良法也。

　　霖按：此两节合中西种痘法脱化出者，用涕泪较刺血为尤便。但从经络引出者为善，由脏腑引出者究未妥当。

　　凡种疹者，有八益焉。不至陷不治，一也；无其毒侵肺以发咳嗽，二也；虽有余毒，无侵入眼耳及他要具，三也；比较于天行，则质善而证顺，四也；纵发肿、大热、烦闷等，其证大率轻易，五也；天行之疹者，间易至劳状，至于种者，则决无有其患，六也；病中或发嚏，或多泪，然至疹痂干燥乃即止，七也；于种痘法则疵疮脓溃动经久，于此法则其疵速愈，八也。

　　霖按：手少阳三焦经正脉起于小指次指之端，上出次指间，循手表腕出臂外两骨间，上贯肘，循外上肩，交出足少阳之后，入缺盆，布膻中，散络心包，下膈，循属三焦。其清冷渊、消泺二穴，在肘上外，正三焦经脉处也。痧痘为命门伏藏胎毒，考命门背KT七节间之穴，为相火之宅，心包为相火之脏，三焦则相火之腑也，由三焦经脉处引达命门伏毒，所谓同气相求，其理显然，又何瞻顾疑惧之有？人为三才之一，本与天地相肖。督脉统一身之阳，任脉统一身之阴，此即人身之乾坤，亦即九一二数之相表里也。肺与大肠属兑金，胃与脾属艮土，亦即四六二数之相表里也。心与小肠属离火，膀胱与肾属坎水，亦即三七二数之相表里也。心包络、三焦属震，震阳木，即为相火，胆与肝属巽木，亦即八二二数之相表里也。

　　震是阳木，何以为相火？火无体，以木为体。说卦传谓震为雷，为龙雷之火，岂不象人身之相火乎。不但包络、三焦是震卦，即右尺命门亦是震卦，人自不察耳。此乾坤六子以配人身之定体。命门为水中真火，先天胎毒伏藏。命门如雷火潜于水底，遇时则发，发即燎原，岂若取同气之三焦，由经络外达，不伤脏腑之为善乎。

　　或问：命门之所以属震卦，亦有说乎？命门者，背KT七节间之穴也。背KT二十一节，三七二十一，命门当其七节之间，正犹震卦一阳在二阴之下，其象最肖。此乾坤始交，一阳初动，为生育之根也。前对脐，穴名神阙，犹北极之对南极也。位居水中，其气则真阳之气，为水中之火，故为三焦、包络相火之原。三焦、包络经脉之流行，皆相火之流行也。命门犹宫舍，经脉犹道路，皆统之于相火，皆可属之于右尺。而七节间之一阳，其为震卦，不甚显然哉。痘疹为命门伏毒，由三焦经脉引而外达，其理甚明。恐株守成法者固执不通其变，故不惮反复，再申其义，惟阅者谅之。

　　昔贤论三焦一府，纷纷聚讼，莫衷一是。或谓无形，或谓有形；或言是一，或言是二。甚则云为肾旁之脂者。虽明如张隐庵，游移其词，亦不能指为何物。考脏腑之学，西士言之最详。观《全体通考》，三焦即所谓腹包膜也。其膜包绕全腹，上通巅顶，下行膀胱，中有脂膜横于肝胃之间。惟遮阴道，护子宫，则男女稍异耳。《内经》谓上焦如雾，中焦如沤，下焦如渎，岂虚语哉。

　　或问：腹包膜即三焦，亦有证据否？曰：观其包二肠、遮两肾，正当七节之间命门部位，既藏水中真火，即为相火之宅。居其位，行其权，此膜即为相火之腑。考心肺之下，肝胃之上，有膈膜一层。其形薄如细网，上与心包络之下面相连，下与此膜之上层粘续，气脉通贯，则包络即为相火之脏。由膈膜上通脑筋，即经所云上焦如雾是也。中有薄膜两层，包肝裹胃，即经所云中焦如沤是也。绕膀胱，遮阴道，以行其气化，即经所云下焦如渎是也。以此证之，腹包膜即三焦，夫复何疑？若求此膜功用，全文自有《通考》在，篇幅有限，故不缕述。

　　泰西引种痘疹，其法稍有不同。种痘用铍针挑刺外皮及次皮，不令伤肌出血，以痘脓留着皮间。种疹刺令见血，俟血流尽，始将疹血绵贴其疵上。此中有阴阳互根之至理存焉。近人种牛痘，不独三焦经穴不明，而血附气、气根据血之义茫然不解，无怪乎每多流弊也。

　　引种诸书，佥云刺外皮，而不言清冷渊、消泺二穴者，盖婴儿由肩至肘，长仅四五寸，每种三五粒，则二穴亦在其中，况外皆三焦经脉所过之地。然究不若点此二穴引种为善。是经穴之不可不考也。《甲乙》、《铜人明堂》诸经，载清冷渊穴在肘上二寸，伸肘举臂取之；消泺穴在肩下臂外，开腋斜肘分下取之。观此二穴皆在外之证也。

　　考取穴，是针灸家要事。而汉唐以降，针灸失传，为不明同身取寸之义，仅以患人之中指中节取寸，便为独得心传。殊不知瘦人指长而身小，则背腹之横寸岂不太阔；肥人指短而身长，则背腹之横寸岂不太狭？有身长指长而头小者，则头间之寸岂不嫌长；有身短指短而头大者，则头间之寸岂不嫌短？似此肥瘦长短之差讹，安能准的？所谓同身取寸者，必同其身体而取之也。纵观诸家，惟东医山崎子政骨度折量一法，深得先圣奥旨。其法以《灵枢·骨度》篇尺寸为主，再量人身尺寸，随取而折之，自无长短肥瘦之差讹。假如《灵枢·骨度》篇云肩至肘长一尺七寸，而患人由肩至肘量五寸一分，以三折合之，所云某穴至某穴一寸者，仅得三分。识此同身取寸之义，明而针灸之，法不致失传矣。

　　[卷一] 预防 

　　朱丹溪曰：痘疹初出时，或未出时，见时人有患者，宜预服此药，多者令小，重者令轻。以丝瓜近蒂三寸，连皮、子烧灰存性，为末，砂糖拌匀，干吃。入朱砂末更妙。

　　霖按：近世所传稀痧疹方，用经霜老丝瓜一个风干，除夕日在新瓦上灰，摊地出火气，研末，以百沸汤冲服。每岁如此，服至三四次，云小儿永不患痧疹矣。此亦丹溪之遗法也。

　　万密斋曰：春温、夏暑、秋清、冬寒，此四时之正气也。冬应寒而反温，阳气暴泄，火令早行，人感之者，至于来春，必发疮疥，未出痘疹者，必感而出。虽曰胎毒，未有不由天行者。故一时传染，大小相似。但见痘疹之出，宜先服消毒保婴丹、代天宣化丸，以预解之，可使毒彻，不为已甚也。

　　消毒保婴丹

　　缠豆藤（或黄豆或绿豆梗上缠绕细红丝者，是于八月间生气日采之，阴干听用，一两五钱）黑大豆（三十粒）赤小豆（七十粒）新升麻（七钱五分）山楂肉（一两）荆芥（连穗，五钱）防风（去芦，五钱）当归（酒洗，五钱）赤芍药（七钱五分）黄连（去枝梗，五钱）生地黄（酒浸，焙，一两）川独活（五钱）甘草（生，五钱）桔梗（五钱）辰砂（别研，水飞，一两）牛蒡子（炒，一两）老丝瓜（隔年经霜者二个，取连藤蒂五寸，烧存性）上一十七味，各研细末，和匀，用净砂糖拌，丸如李核大，每服一丸，浓煎甘草汤下。

　　代天宣化丸

　　甘草（甲巳年为君土）黄芩（乙庚年为君金）黄柏（丙辛年为君水）山栀（丁壬年为君木）黄连（戊癸年为君火）连翘（佐）山豆根（佐）牛蒡子（佐）先视其年所属者为君，次四味为臣。君药倍用，臣药减半，佐视臣又减半。共为极细末。于冬至日修合，取雪水煮升麻汁，打面糊为丸，辰砂为衣，竹叶煎汤下。

　　嘉靖甲午春，痘毒流行，病死者十八九，乃一厄也。时有预服三豆子汤、丝瓜辰砂散者，凡方书所载预解痘毒之法，靡不用之，未见效者，余窃思痘疹疫疠之毒，因岁运灾眚之变，难以药解；而人事未尽，又不可诿之天数也。于是检阅古方，乃于《韩氏医通》得五瘟丹，以五运为主，喜曰：此解毒神药也。根据方修合，施售于人。但报之者，莫不轻疏，人皆神之。因命之曰代天宣化丸。

