<!-- { "loadSidebar": true } -->
　　霖按：《疹全书》及李豆仙诸论，治法未淳，然辨证处细针密缕，发前人所未发，学人宜细心参玩也。

　　[卷二] 论治（上） 

　　《圣济总录》云：小儿疮疹审得其证，速疏利脏腑，然亦须详审。若大便已利，疮已出者，皆不可疏，亦不可汗。若发其表，则疮空开泄，更增斑斓。仓公、扁鹊常用油剂、草剂，其法最妙。大率汤剂之用，所以透肌和里，开通中外，使疹毒通快，不致壅瘀，去其邪毒，乃得痊差。然食乳婴孩与童子疮疹，治法不同。婴孩之病，唯宜调节乳母，令气血清和，乳汁通利，最为要法。若初断乳儿，则以汤剂和其阴阳，调其荣卫。既差之后，尤宜利其脏腑，以去其余毒。此治疮疹大法。

　　紫草汤方

　　治断乳儿并童儿患疹痘候，初觉多似伤寒，面与四肢俱赤，壮热头痛，腰脊疼，足厥冷，眼黄赤，脉浮洪，至数数大不定，小便赤少，大便多秘，才觉四肢、色候及脉俱是疹痘疾，未攻皮毛穴出者，便可以服饵和匀脏腑，疏泄逐下药。按仓公论云：可服油剂，不可用燥药并冷药。若疹已结在皮毛穴处，微微出，即不可疏泄。

　　或疹出太盛，窦穴脓水者，却可疏利也。或未与疏转，即急服紫草汤。

　　紫草二两，以百沸浸草，用物盖，勿令泄气。凡二月至百日孩服半药注子，五七月儿服一药注子，一二岁儿服半合，三四岁儿服一合。疹虽出，其势亦轻，常服无妨。

　　生油汤剂

　　治儿脏腑伏热，未成疹子，四肢微觉有热，食物似减，头发干直，额上微热用此方。

　　生麻油一钟，令如人体温，以热水一小钟放入油内，不住手搅，令水尽如蜜。夜卧时，二三岁服二蚬壳，五七岁三蚬壳，十岁以上儿三大蚬壳，大人服三合。食良久与服，服了卧时。如三五服后，大小便利，肌热退，则疹痘不复发也。

　　霖按：近世所传，治痧疹发不透而气喘者，急用芝麻五合，滚水泡之，乘热熏头面，即复出，谓有起死回生之功。盖一由脏腑利毒下行，一由皮毛发毒外出，用法不同，其义则一。

　　万密斋曰：痘疹皆胎毒所发，毒者火也，故痘子大而肿者，少阳三焦火也。阳道常饶，故大而肿。疹子小而碎密者，少阴心火也，阴道常乏，故小而密。三焦水谷之道路，脾胃主纳水谷，治痘专以脾胃为主。心肺属阳而位乎上，心火旺则肺受之，治疹专以肺为主，观其咳嗽者，火炎则肺叶焦举也。鼻流清涕者，鼻为肺之窍，以火铄金，而液自流也。目中泪出者，肺热则移于肝，肝之窍在目也。或手掐眉目唇鼻及面者，肺热证也。

　　疮疹之证，其初发热，与伤寒相似，但疹子则面颊赤，咳嗽喷嚏，鼻流清涕，目中泪出，呵欠喜睡，或吐泻，或手掐眉目鼻面。宜用升麻葛根汤，不可作伤寒妄用汗下也。汗之则增其热，为衄血，为咳血，为口疮咽痛，为目赤痛，为烦躁，为大小便不通；下之则虚其里，为滑泄，为滞下。经曰：必先岁气，毋伐天和。言不可妄汗下也。如手足梢微冷，恶寒而无汗，面色青惨而不舒，左额有青纹者，伤寒之热也；手足梢微温，发热有汗，面赤而光者，伤风之热也，并宜惺惺散发散之。目胞肿而右颊有青筋，发热而头额腹肚最甚，或兼呕吐腹疼者，伤食之热也，备急丸下之。面色青红，额正中有纹，手掌心有汗，时作惊惕，手络脉微动而发热者，此惊热也，泻青丸、牛黄清心丸主之。身热而倍能食，唇红颊赤，大小便秘，胁下汗者，此风热也，宣风散主之。已上诸热，久而不去，内外感发，则所蕴疮疹之毒，亦能乘间而出矣。

　　升麻葛根汤

　　解发痘疹之良方。

　　葛根升麻甘草白芍药（各等分）上锉细，水一盏，煎七分，去滓，温服无时。

　　惺惺散

　　解发痘疹良方。

　　人参桔梗甘草（炙）白茯苓栝蒌根白术（各等分）细辛（少许）上为末，每服二钱，水一盏，入薄荷叶五片，煎七分，温服，不拘时候。（一方有防风、川芎。）

　　备急丸

　　木香（二钱五分）大黄牵牛末（各五钱）上为细末，神曲糊丸，绿豆大，每服五七丸，食前山楂煎汤下。

　　泻青丸

　　治肝热作搐良方。

　　羌活大黄（煨）川芎当归防风山栀仁龙胆草（各等分）上为末，炼蜜和丸，鸡头子大，每服半丸至一丸，竹叶汤同沙糖水化下。

　　牛黄清心丸

　　治心热神昏。

　　牛黄（二分半）辰砂（一钱五分）黄连（五钱，生）郁金（二钱）黄芩（三钱）山栀仁（三钱）共研细末，腊雪水调面糊为丸，如黍米大，每服七八丸，灯芯汤送下。

　　宣风散

　　治黑陷里实，以代百祥丸、牛李膏。

　　槟榔（二个）陈皮（五钱）甘草（五钱）牵牛（四两，用半生半炒，取头末一两）上为末，三二岁蜜汤调下半钱，以上一钱，食前服。

　　疹喜清凉，痘喜温暖，此法人皆知之。然疹子初出，亦须和暖则易出。所以发苗之初，只要发出得尽，则毒便解。非若痘必苗而秀，秀而实，而后毒解也。痘子成实之时，若大温热，则反溃烂不收，是痘之后亦喜清凉也。故治痘疹者，无过热，无过寒，温凉适宜，阴阳自和，是为得之。

　　疹子只怕不能得出，若出尽则便毒解。故治疹子者，发热之时，当察时令寒暄，以药发之如时。大寒以桂枝葛根汤发之；大热以升麻葛根汤（方见前）。合人参白虎汤发之；不寒不热，以荆防败毒散发之。如兼疫疠之气，以人参败毒散发之。如尽一剂不出，再作本汤发之。外用胡荽洒，以苎麻蘸酒遍身戛之，务令亟出。如三四作更不出，加腹中胀痛，气上喘促，昏闷谵妄者，必死证也。

　　桂枝葛根汤

　　桂枝葛根升麻防风赤芍药甘草（各一钱）上锉细，加生姜三片，淡豆豉一钱，水一盏，煎至七分，去渣，温服无时。

　　人参白虎汤

　　（又名化斑汤）解斑疹良方。

　　人参（一钱）知母（三钱）甘草（一钱）石膏（五钱）糯米（一合）上锉细，水二盏，煎待米熟去渣，温服无时。

　　荆防败毒散

　　疹痘之发散药也。

　　荆芥穗柴胡甘草人参桔梗川芎青防风茯苓枳壳前胡羌活独活上锉细，加薄荷五叶，水一盏，煎七分，去渣温服。

　　人参败毒散

　　解疫疠、发痘疹之良方，又主腰痛，四时通用。

　　羌活独活前胡柴胡川芎枳壳茯苓桔梗人参（各等分）甘草（减半）上锉细，加生姜三叶，水一盏半，煎至一盏，去滓，温服无时。（一方加薄荷少许）

　　胡荽酒

　　治倒陷。

　　胡荽四两切，以好酒二盏，煎一两沸，入胡荽，用物盖定再煎，勿令泄气。放冷，每吸一两口微喷，从背至足遍，勿喷头面。病患常令闻荽气。

　　发热六七日以后，明是疹子，却不见出，此皮肤坚浓，腠理闭密。又或为风寒袭之，曾有吐利，乃伏也。急用托里发表之剂，麻黄汤去杏仁，加蝉蜕、升麻。外用胡荽酒（方见前），散麻刮之。如一向未更衣者，毒甚于里，伏而不出，河间凉膈散加牛蒡子主之，发之解之。再不出者，死证也。

　　麻黄汤

　　麻黄杏仁甘草（各等分）石膏（倍用）上锉细，加腊茶叶一钱，水一盏，煎七分去渣，不拘时服。（一方无石膏，有桑白皮。）

　　河间凉膈散

　　解痘疹表里俱热，纯阳无阴之豆。

　　大黄朴硝甘草（各五分）连翘（一分）栀子黄芩薄荷（各一分半）淡竹叶（五片）上锉细，作一服。水一盏，煎八分，去滓，入蜜一匙，和匀服。

　　疹子初发热时，未见出现，咳嗽百十声不已，上气喘气，面浮目胞肿，时卧时起，此毒火内蒸，肺叶焦举，宜甘桔汤合人参白虎汤（方见前）去人参加牛蒡子、薄荷叶主之。

　　甘桔汤

　　解咽喉之良方。

　　甘草（二钱）桔梗（一钱）上锉细，水一盏，煎七分，去渣，食后温服。

　　疹子发热，或自汗出，或鼻衄者，不须止之，亦发散之义。故汗者，毒从汗散；衄者，毒从衄解。但不可太过。如汗太多，人参白虎汤（方见前）合黄连解毒汤主之；衄太多，玄参地黄汤主之。

　　黄连解毒汤

　　此解火毒痘疹通用方。

　　黄连黄芩黄柏栀子（各等分）上锉细，水一盏半，煎至一盏，去渣，热服。

　　玄参地黄汤

　　治痘疹衄血。

　　玄参生地黄牡丹皮栀子仁（各一钱半）甘草升麻（各五分）白芍药（一钱）上锉细，加炒蒲黄半钱，水一盏，煎七分，去渣，温服。

　　疹子发热吐利，纯是热证，不可作寒论，乃火邪内迫。上焦多吐，下焦多利，中焦吐利并多。自利宜黄芩汤。吐利宜黄芩加半夏汤。自利里急后重者，宜黄连解毒汤（方见前）合天水散主之。

　　黄芩汤

　　治协热而利。

　　黄芩（一钱半）甘草（炙，一钱）白芍药（六钱）上锉细，加大枣二枚，水一盏，煎七分，食前温服。

　　黄芩加半夏汤

　　即前黄芩汤加半夏二钱，生姜一钱。

　　天水散

　　治痘干燥而痛。

　　白滑石（四两）甘草（一两）共为细末，白汤调服。或用涂痘子甚佳，以蜜水调刷之。

　　痘疹咽痛，亦是常候，乃毒火上熏而痛也，勿作喉痹同论，妄用针刺。喉痹内作痈肿，故宜针决去恶血。

　　痘疹只是咽干作痛，宜甘桔汤（方见前），加牛蒡子，或射干鼠粘子汤，细细咽之。

　　射干鼠粘子汤

　　治咽喉痛。

　　射干（一两）鼠粘子（四两，炒香）甘草升麻（各一两）上锉细散，每服二钱，水一盏煎服。

　　疹子渴喜饮水，纯是火邪，肺焦胃干，心火内亢故也。初发热渴者，升麻葛根汤（方见前）加天花粉、麦门冬。渴甚者人参白虎汤（方见前）合黄连解毒汤（方见前）主之。

　　痘疮贵三四次出，谓出匀。疹贵一齐涌出，谓出尽。疹子只要得出便轻减。以火照之，遍身如涂朱之状，此将出之兆。出形细密与痘疮密者相似，但疹子随出随没，非若痘子之以渐长大也。出形鲜红与伤寒发斑相似，但疹子粒粒成疮，非若斑子皮红成片如蚊蚤之迹也。

　　痘疹之色不可同论。大抵痘子怕太红，皮嫩易破，必生瘙痒；疹子喜通红，疹发于心，红者火之正色也。

　　若疹色淡白者，心血不足，养血化斑汤主之。色太红焰，或微紫者，血热也；或出太甚者，并宜大青汤主之。

　　黑者死证也。

　　养血化斑汤

　　治白疹。

　　当归身生地黄红花蝉蜕人参（各等分）共锉细，水一盏，姜一片，煎六分，去渣，温服无时。

　　大青汤

　　治斑疹火毒良方。

