<!-- { "loadSidebar": true } -->
　　朱纯嘏曰：此方轻证亦颇有验，重证恐未必能奏全功也。

　　痧疹咽喉肿痛，不拘初起回后，用二圣散。

　　二圣散

　　苦参（三钱）白僵蚕（二钱）共为细末吹入。

　　有一种痧痘大吐大泻而后见者，甚轻，与作恶心干呕者不同，用药微表和平安胃为主，宜服和中汤。

　　和中汤

　　归身（七分）陈皮（五分）甘草（五分）白术（八分，炒）柴胡（六分）防风（六分）白茯（七分）白芍（酒炒，六分）干葛（八分）丹皮（五分）桔梗（七分）白水煎。

　　有种病后瘦弱唇白气虚，感时气出痧疹者，宜服加味逍遥散。

　　加味逍遥散

　　体弱气虚，痧出白色，少红活者，俱可服。

　　薄荷白茯归身炒白术丹皮陈皮柴胡炒白芍麦冬甘草干葛白水煎。

　　痧疹不拘前后，痰多咳嗽，有风有热者，俱宜服抱龙丸。

　　抱龙丸

　　钩藤（一两）桔梗（二两）天麻（二两）陈胆星（四两）陈皮（一两）薄荷（一两）僵蚕（五钱）川贝母（一两，去心）升麻（五钱）共为极细末，炼蜜成丸，如弹子大，朱砂为衣。乳孩每服半丸，大者每服一丸，白滚水下。若外感风邪，用防风五分煎汤调下。若内热，用竹叶汤调下。

　　痧疹咳嗽，气喘唇红，结热在内，烦躁不安，口鼻出血，不拘前后俱宜服犀角解毒化痰清火丸。

　　犀角解毒化痰清火丸

　　归尾（八钱）连翘（一两）赤芍（六钱）生犀角（一两）生地（二两）丹皮（一两）紫草（一两）牛蒡子（三钱）花粉（一两）黄连（三钱）薄荷川贝母（一两，去心）甘草梢（一两）共为细末，炼蜜成丸，如弹子大，每服一丸，竹叶汤化下。犀杯不入药。

　　痧后失调，体瘦气弱，或成疳疾，或泄泻等证，宜服健脾肥儿丸。

　　健脾肥儿丸

　　人参（三钱）黄（一两，蜜炙）炒神曲（二两）扁豆（一两，炒）白术（一两）甘草（六钱）生黄连（三钱）山楂肉（二两）陈皮（五钱）白芍（六钱，炒）当归身（八钱）橘红（五钱）白茯苓（一两）山药（一两）地骨皮（六钱）百合（八钱）共为细末，炼蜜成丸，如弹子大。每食远白滚水下一丸。不用人参亦可。

　　朱纯嘏曰：凡蜜丸俱忌食葱。

　　痧后咳嗽，内热不清，心神慌乱，夜卧不安，脾虚，或生疮疥，宜服天真膏。

　　天真膏

　　生苡仁麦冬（去心）玄参沙参生地生黄桑皮（各四两）丹皮茯神当归白茯苓炒枣仁紫菀橘红（各二两）取长流水，用砂锅，桑柴文武火熬成珠，上好白蜜收成，盛瓷器内。每服三五茶匙，白滚水调服。

　　霖按：聂氏三方，已得要领。孟氏治法较备，然亦不能出其范围。但两家皆为近世所宗，并录之以作后学楷式。

　　张隐庵曰：痘乃先天之毒，疹属后天之邪，先天止有水火，后天始备五行。产下发声吮乳，肇自后天，是以发声之时，口中有毒即咽下，而归于阳明。故之毒瓦斯发于阳明，上达于肺，出于皮毛，肺主气而外合皮毛。是以痘毒走于血分，而气以化之为顺；毒走于气分，而血以和之为顺。若走于血分而见云头紫赤斑者，逆也。

　　乃气分之毒，更速于痘。若停留于胃，则烂牙龈；阻滞在肺，则为鼻煽喘急。发表疏里，清热解毒，事在良医之临证妙用者也。夫气为阳，血为阴。痘乃精血中毒，故应四时之生长收藏，以合地支之数。乃气分之毒，是以一日三烹，三而三之，以应阳九之终。痘发于阴，故宜头面稀疏，不喜独参阳位；发于阳，故喜大烹头面，不宜惟在心胸。此人之阴阳血气，应天地自然之道也。

　　治主方

　　葛根桔梗荆芥牛蒡子防风杏仁甘草橘皮上方用泉水煎服，再随四时之气而加减用之。如寒闭者，宜麻黄。热闭者，宜石膏。食闭者，宜枳朴、山楂。

　　热甚者，加黄芩、黄连。毒甚者，加白花地丁、西河柳。渴者加知母。喘者倍杏仁。里实者加葶苈、牵牛。盖痘疹有血气之分，而用药亦宜分别。如大黄、大戟，血分之泻药也；葶苈、牵牛，气分之泻药也。黄连形垒如连珠，泻心火之药也；黄芩外肌皮而内腐空，故名空肠，又名腐肠，乃泻肺而清肌表之药也。肺主气而心主血，故清痘之热毒，宜以连为君，而芩为佐；清之热毒，宜以芩为君，而连佐之。又如金银花，花开黄白，藤名忍冬，能启阴气而解气分、血分之热毒，盖黄走血而白走气也，故解痘毒者宜之，而毒亦可。若夫白花地丁，又专于证者也。此用药之大关目，学人引伸触类，微妙无穷。

　　霖按：张氏论治处方，皆极精妙。用药辨别气血，尤具卓识。惟述原踪前人之误，云痧疹为后天胎血咽入之毒，亦智者之一失也。余长子坤生即闷绝，经时始苏，稳婆将口中秽血拭去，咸谓必无痧痘之险，比长，痘出虽稀，痧疹颇重，年二十死于瘵。始信古人之言，未可深泥。

　　章虚谷论痘疹之源，谓痘为先天之毒，成于父母媾精之初；疹属后天。儿在胎时，呼吸之息，不由口鼻，唯一缕脐带通于子宫，与母呼吸相贯。父母不能节欲，欲火即由脐带中随儿阖辟之息而入。吸由于肾，肾主闭藏，故毒蕴于肾脏也。此说似觉近理。但痘疹同是命门伏毒，感于阴，则发痘；感于阳，则发疹。阴主血，以气为固；阳主气，藉血为资。此中阴阳互根之至理在焉。然虽云伏毒，亦必待六气之火相激而动。其痘疹多发于子午卯酉之年者，为少阴君火，司天在泉故也。盖人身命门伏藏之火，与司天在泉之火相搏激而后发。试观极北之蒙古不发痘疹，曷何故欤？乃寒水凝结之乡，君火之令不行耳。《肘后》论言痘疹名虏疮，为马伏波征南所染，传入中国。南位离火，得气最先，固是天运之转移，而六气之火相引人身之火，昭然可证，又何必纷纷臆度哉！高士宗曰：犹错也，皮肤甲错之谓也。俗名曰，实系疹也。红点隐隐，谓之隐疹。疹之根源，乃毫毛之内，皮腠之间，因于寒致血凝涩，其凝涩之血散发于皮肤之外，则发而为疹。盖人身通体毫毛之气，肺所主也。毫毛之内，腠理之外，则秉胞中之血，热肉充肤，淡渗皮毛，肝所主也。皮肤寒而血凝涩，始焉凝涩，继欲流通，则发热咳嗽，散而发疹。疹之发也，有稀少，有稠密。极稀少者，不过数点，以及数十点；极稠密者，则周身头面无有空隙。医者不知其故，见有数点，即行攻发。若皮肤肌腠之间果有凝涩，则发热咳嗽，自当涌出。其不能即出者，非肌肉不和，即气虚不振。治之之法，当以红花、归、芎、荆、柴、羌、丹之剂，和其肌表；或以桂枝、、术、归、芍、苓、甘之剂，助其气虚。若概以苏、麻、前、杏、芩、连、石膏之剂投之，其气虚不出者，此为虚其原本，本自稀少者。此为无故受贼，非惟疹不能出，其经脉表里受亏，致身大热而喘急生。愈热愈表，愈喘愈发，轻者重，重者死矣。盖痘之发也，见有一二点，其势必出；疹之发也，见有一二点，可出可不出。若肌表果有凝涩之疹，则身热咳嗽，其势自出。若无疹则止，此数点不能再增。善治者明乎此理，不行攻发，但调其经络，和其荣卫，虚者补之，寒者温之，则热退身安而愈。无奈蒙昧不明，当疹毒盛行之时，见有数点即行攻发，转攻转剧，愈发愈危，必致真脏虚败而死，真可痛耳。夫痘毒起于肾，不从经脉而出，为肾经痘，虽有良医，不能挽回。若疹则其根源在于肌腠皮肤，肤腠之血根于胞中血海，肤腠寒而胞血稽迟，则有疹毒之证。得其源而活法以治，或听其自然而不加妄治，百无一死也。

　　霖按：痧疹阳毒，治宜清解。间有赋质孱弱，或为苦寒过剂，不得不用温托，作补偏救弊计，然亦千百中仅见一二。知此法以处变则可，泥此法以杀人则不可。致谓根源是血，因寒凝涩，滞于肤腠之间，散而为疹，设此论为概用温补地步，贻误后学，尤属大谬。士宗与张隐庵同负盛名，观此其两人优劣可见。

　　[卷三] 论治（下） 

　　张石顽曰：麻疹者，手足太阴阳明二经蕴热所发，小儿居多，大人亦时有之，是亦时气传染之类。其发热时多咳嗽，多嚏多呕，眼中如泪，面浮腮赤，多泻，多痰，多热，多渴，多烦闷，甚则躁乱，咽痛唇焦，神昏。

　　通身红赤，起而成粒，匀净而小，斜目视之，隐隐皮肤之下，以手摸之，磊磊肌肉之间，其形若疥，其色若丹。

　　以其阳气从上，故头面愈多者为顺。法当清凉发散为主药，用辛散以升发之，凉润以清解之，切忌酸收。凡动气燥悍，及一切温补之药，慎不可犯，误用祸不旋踵。辛散如荆芥、薄荷、前胡、葛根、麻黄、石膏、鼠粘子，凉润如玄参、栝蒌根、葳蕤、麦冬、生甘草、芩、连、贝母、连翘、竹叶，皆应用之药。又当随所发月时，量儿大小及见证轻重而为制剂。若渐出渐收者，其势虽轻，而热尚未平，须防喘急。若连绵三四日者，其势虽盛，而热已发泄，必无他变，宜大青汤，或消毒饮加玄参、石膏、麦冬、竹叶。若发热时遍身汗出或衄血者，此毒解也，勿遽止之。若汗出太多，血流不止，当以清肺汤去款冬、杏仁，加麻黄根以敛汗，犀角地黄汤以止血。

