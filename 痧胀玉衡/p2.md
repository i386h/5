<!-- { "loadSidebar": true } -->
　　痧之初发，必从外感。感于肌表，人不自知，则入于半表半里，故胸中作闷，或作呕吐，而腹痛生焉。此可以刮痧而愈，不愈，用荆芥汤、藿香汤之类而选用之。痧感于半表半里，人不自知，则入于里，故欲吐不吐，欲泻不泻。痧毒冲心，则心胸大痛，痧毒攻腹，则盘肠吊痛。此可以放痧而愈，不愈，用陈皮紫朴汤、棱术汤之类而选用之。痧中于里，人不自知，则痧气壅阻，恶毒逆攻心膂，立时发晕，即欲刮痧而痧不起；即欲放痧而扶之不起，必不得放，即扶起放之，而发晕之时，气血不流，放之亦无紫黑毒血流出，即有些须，亦不能多，略见紫黑血点而已。此痧毒入深，大凶之兆。斯时病家求救甚切，方可用药。余但审脉辨证，的系风寒暑湿，气血、食积、痰饮，何因而施治，令其苏醒，气血流动，然后扶起放痧，渐以调治。如不醒，即择牛黄丸、三香丸、救苦丹之类以救之。如此重症，必需医者慈心大发，立时连进汤丸，方能有救，迟则必死。

　　卷之上　玉衡要语

　　治痧宜看凉热

　　痧犯太阳，则头痛发热；犯少阳，则耳旁肿胀，寒热往来；犯阳明，则面目如火，但热而不寒；犯太阴则腹痛；犯厥阴则少腹痛或胸胁痛；犯少阴则腰痛而皆身凉。犯乎肺则咳嗽痰喘微热，甚则鼻衄；犯乎心则心痛或心胀，其头额冷汗如珠，而身或热或凉；犯乎膀胱则小便溺血，甚则身热；犯乎大肠则痢下脓血，重则呕吐身热；犯乎肝则沉重不能转侧，晡热、内热，甚则吐血；犯乎三焦则热毒内攻，上则口渴，下则便结。治痧当辨身凉身热。盖身凉者、内热者，宜攻其里，表热者，宜透其肌。

　　卷之上　玉衡要语

　　唇舌辨

　　痧者，急症也。若昏迷不醒，口不能言，其心胸烦闷，一种难过之苦，将何以辨之？治宜先观其唇舌。色黑者凶；色黄者重；色淡红者，较之略轻。盖黄色而知内热，黑色而知热极，淡红色虽热，用药不可太冷。又要看有苔无苔，其症始有治法矣。

　　卷之上　玉衡要语

　　大小便宜通

　　痧症危急，大便不通，急宜放痧而攻之；小便不通，宜放痧而分利之。

　　卷之上　玉衡要语

　　咽喉治法

　　痧症危急，若犯咽喉，则痰喘如锯，先放其痧，急用薄荷、鼠粘子、童便、山豆根之类以清之，或兼用冰硼散以吹之，然后，余症俱从缓治。

　　卷之上　玉衡要语

　　治痧当绝其根

　　痧之为害，治之虽愈，若一有未除，即复肆毒，又遍周身。如在表者已刮；在中者已放；而在内者少有未消，一吃米饭或热汤、热酒，痧毒即复，由内而攻表，遂遍周身。如在内者已治，在中者已放，而在表者未刮，即复由外而攻内。

　　若表里具尽治矣，而在中者未放，亦复传遍表里。如此可畏之极，真生死所关，非杂病所得而比也，故治痧当绝其根。

　　卷之上　玉衡要语

　　痧原论

　　痧症先吐泻而心腹绞痛者，从秽气痧发者多；先心腹绞痛而吐泻者，从暑气痧发者多；心胸昏闷，痰涎胶结，从伤暑伏热痧发者多；遍身肿胀，疼痛难忍，四肢不举，舌强不言，从寒气、冰伏过时，郁为火毒而发痧者多。

　　卷之上　玉衡要语

　　治痧当分经络

　　腰背巅顶连风府胀痛难忍，足太阳膀胱经之痧也。两目红赤如桃，唇干鼻燥，腹中绞痛，足阳明胃经之痧也。胁肋肿胀，痛连两耳，足少阳胆经之痧也。腹胀板痛，不能屈伸，四肢无力、泻泄不已，足太阴脾经之痧也。心胸吊痛，身重难移，作肿、作胀，足厥阴肝经之痧也。痛连腰肾，小腹胀硬，足少阴肾经之痧也。咳嗽、声哑、气逆发呛，手太阴肺经之痧也。半身疼痛，麻木不仁，左足不能屈伸者，手太阳小肠经之痧也。半身胀痛，俯仰俱废，右足不能屈伸者，手阳明大肠经之痧也。病重沉沉，昏迷不醒，或狂言乱语，不省人事，手少阴心经之痧也。或醒、或寐、或独语一二句，手厥阴心包络之痧也。胸腹热胀，揭去衣被，干燥无极，手少阳三焦之痧也。

　　卷之上　玉衡要语

　　痧与杂症轻重不同

　　痧与杂症往往相兼而发，俱当首重治痧，兼医杂症，盖痧症急而杂症缓也。惟胎前产后有痧当并重处治，盖胎前宜补，痧症宜消；产后宜温，痧症宜凉也，故用药治痧，必须斟酌。

　　卷之上　玉衡要语

　　治痧三法

　　肌肤痧，用油盐刮之，则痧毒不内攻。血肉痧，看青紫筋刺之，则痧毒有所泄。肠、胃、脾、肝、肾，三阴经络痧，治之须辨经络脏腑，在气在血，则痧之攻内者，可消、可散、可驱，而绝其病根也。

　　卷之上　玉衡要语

　　痧前禁忌

　　痧忌热汤、热酒、粥汤、米食诸物。盖饮热汤、热酒、粥汤则轻者必重，重者立毙。吃米食诸物，恐结成痧块，日久变出奇疾，甚难救疗。如有幸而食消，不殒命者，不可以此为例也。

　　卷之上　玉衡要语

　　痧后禁忌

　　痧症略松，胸中觉饿，设或骤进饮食，即复痧胀，立可变重，是必忍耐一二日为则，乃可万全。

　　卷之上　玉衡要语

　　痧胀凶症

　　痧有心胸高起如馒HT 者，不治。背心一点痛者，死。角弓反张者，死。腰肾一点痛者，死。心胸左右有一点痛者，不治。胁肋痛者，不治。四肢肿痛者，难治。鼻如烟煤者，死。舌卷囊缩者，死。环口黧黑者，死。头汗如珠，喘而不休者，死。昏迷不醒，放痧不出，服药不应者，死。痧块大痛，服药不应者，死。

　　卷之上　玉衡要语

　　痧为百病变症

　　诸凡百病，势极伤人。然亦有未即临危，尚可绵延时日，而忽然变病，遂致倾危不治者，何也？盖百病之中，有或因病，而感夏月暑热时行之气，有或床第不洁，秽恶冲人，而兼之平时伏毒深藏，一时痧症均可乘隙窃发。所贵医者识窍，先治其痧，后理其病。所谓急则治其标，缓则治其本者，此类是也。

　　卷之上　玉衡要语

　　医家当识痧筋

　　痧症轻者，脉固如常，重者，脉必变异。若医家但识其脉，不识痧筋，势必据脉用药，而脉已多变，则实病变虚，虚病变实，诚不可恃。曷若取脉症不合者，认痧筋有无，有则据痧用药，无则据脉用药，乃无差误。故余谓医家当识痧筋。

　　卷之上　玉衡要语

　　放痧有十

　　──在头顶心百会穴。

　　──在印堂。

　　──在两太阳穴。

　　──在喉中两傍。

　　──在舌下两傍。

　　──在双乳。

　　──在两手十指头。

　　──在两臂弯。

　　──在两足十趾头。

　　──在两腿弯。

　　凡痧有青筋紫筋，或现于数处，或现于一处，必须用针刺之，先去其毒血，然后据痧用药。治其脾、肝、肾及肠、胃经络痧，万不失一。

　　卷之上　玉衡要语

　　放痧须放尽

　　尝见人犯痧症，延一放痧者放之，以为放痧之法，止于此矣。不知放痧之人，固有善于彼者，不善于此，亦有善于此者，不善于彼。使病家延一放痧之人，略知一二，未识其全，则血肉之痧，有放而未尽者矣。苟医者不识痧筋，见其痧之已放，而孟浪用药，药不能治及于血肉之分；或痧症复发，痧毒肆攻，而轻者变重。病家不明其故，归咎于医，医者之名，由兹而损，岂反不为放痧之人所误乎。故医家识痧，必须令其放尽。

　　卷之上　玉衡要语

　　痧有放刮不尽辨

　　痧毒所发，得善放者放之，未有不可尽，而亦有不尽者，何也？盖痧者，热毒也。或误饮热汤，则青筋、紫筋，反隐而不现。即略现青筋、紫筋而放之，其毒血亦不流；并刮痧亦不出，热汤为之害也。此当急饮冷水以解之，然后可再放而血流；再刮而痧出。或又有痧毒方发，而为食物积滞所阻，食积与痧毒凝结于中，即放之不尽，刮之不出者，食物积滞为之害也。此当先消食积，而再放刮。或又有痧毒瘀滞，热极血凝，而瘀血不流，阻于胸腹，故放之、刮之，有不尽者，此当先散瘀血而后放刮。或又痧毒方发，而兼遇恼怒气逆，怒气伤肝，则愈作胀，故痧气益盛，而放刮俱难尽，此又当先用破气之药以顺之，而再放刮。如此则痧毒皆可渐消也。

　　卷之上　玉衡要语

　　用药不效

　　凡病用药得宜未有不效，而痧症竟有得宜不效者，何也？夫痧者，热毒也。热毒用药宜凉不宜温，宜消不宜补，汤剂入口，必须带冷，冷则直入肠胃，而肌肤血肉之间，虽有良剂，安能得至乎？此治痧者，莫先于刮之放之也。如刮之放之，而肌肤血肉之毒已除，然后将肠、胃、脾、肝、肾、三阴之毒，用药以驱之，药固未有不效者也。然亦有刮之放之而药有不效者，是非药不效也。盖其时虽放，而放之或有未尽；虽刮，而刮之或有未到，则是肌肤血肉之毒犹在，故即用药，而药有不效耳。若刮已到，放已尽，而痧症犹在，则是痧毒惟在肠、胃、脾、肝、肾、三阴经络，非药将何以治之乎。

　　卷之上　玉衡要语

　　用药必效

　　痧症危极，昏迷不醒，即扶之不起，呼之不应，虽欲刮放而不可刮放，乃更有用药以救之，而能必其效者，何也？盖痧症用药，必须带冷，冷虽未能即周于肌肤血肉之间，而昏迷不醒，乃痧之热毒冲于心膈，故心不能自主而昏迷。若药带冷入口，即从心膈间顺流而下，则热毒之气在心膈间者，随药而消，故昏者复明，迷者复醒。即有不醒者，乃食积、血、痰所阻，若能攻而下之，未有不醒者矣。此余治痧，所以又用药而必得其效也。

　　卷之上　玉衡要语

　　用药大法

　　痧气壅遏，未有不阻塞于中，故作痛、作胀，用荆芥、防风之类，从表而散；用青皮、陈皮之类，从中而消；用枳实、大黄之类，从大便而下；用木通、泽泻之类，从小便而行；用山楂、卜子之类，所以治其食之阻；用金银花、红花之类，所以治其血之壅；用槟榔、蓬术之类，所以治其积之滞也。

　　卷之上　玉衡要语

　　痧有实而无虚辨

