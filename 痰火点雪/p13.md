<!-- { "loadSidebar": true } -->
　　怀干地黄（制，八两，即生地黄之干者，其法取怀庆者一斤，择肥者半斤，洗净，晒令微皱，听用。其性气味甘寒，无毒。主治男子五劳七伤，补五脏内伤不足，通血脉，利耳目，益气力，助心脾气，强筋骨，长志，安魂定魄，治心肺损，吐血衄血，凉血生血，补肾水真阴，填骨髓，长肌肉，生精。元素曰：生则大寒而凉血，血热者须用之。熟则微温而补肾，血衰者须用之。又脐下痛属肾，非熟地黄不能除，乃通肾经之药也。又曰：益肾水凉心血，其脉洪实者，宜之，里脉虚者则宜熟地黄，假火力蒸九数故能补肾元气。仲景六味丸，用之为诸药之首，天一生水之源也。汤液四物汤，治藏血之脏以之为君者，癸乙同归一治也。又曰：男子多阴虚，宜用熟地黄，女子多血热，宜用生地黄。又云：生地黄能生精血，天门冬引入所生之处，熟地黄能补精血，用麦门冬引入所补之处。虞氏云：生地黄生血，而胃气弱者服，恐妨食熟地黄补血，而痰火多，服之多者恐泥膈也。或云：生地黄酒炒则不妨胃，熟地黄姜汁炒则不泥膈，此皆善用地黄之精微者也。）山茱萸肉（酒润，去核，只取肉，四两，气味咸平无毒。补肾气，壮元气，秘精气，助水脏，暖腰膝，兴阳道坚阴茎，添精髓，止老人尿多不节，益精安五脏，通九窍，久服明目，强力轻身，延年。王氏曰：滑则气脱，涩则所以收之，山茱萸止小便利秘精气，取其味酸涩以收滑也。仲景八味丸用之为君，其性可知矣。）干淮山药（四两，另末，气味甘温平无毒。主治伤中，补虚羸，去寒热邪气，补中益气力，热健忘，益肾气，健脾胃，止泄痢，化痰涎，润皮毛。凡人体虚而羸者，加而用之。又曰：利丈夫助阴力，熟煮和蜜，或为汤煎，或为粉，并佳，干之入药更妙，惟不宜同面食。东垣曰：山药入于太阴，仲景八味丸用干山药以其凉血能补也。亦治皮肤干燥，以此润之。吴氏曰：山药入手太阴二经，补其不足，清其虚热，肚肺为肾之上源，源既有滋流，岂无益？此八味丸所以用其强阴也。又云：食之可以避雾露。）香牡丹皮（用真者，去骨令净，三两，微焙，忌铁，或晒干以铜刀切，加酒拌蒸，从已至未血、补血、生血、凉血，治血中伏火除烦热，女子经脉不通，血沥腰痛，通关腠血脉。元素曰：牡丹乃天地之精，为群花之首，叶为阳发生也，花为阴成实也。丹者赤也，火也。故能泻阴胞中之火，四物汤加之，治妇人骨蒸。又曰：牡丹皮入手厥阴、足少阴，治无汗骨蒸，神不足者，手少阴，志不足者，足少阴，故八味丸中用之，治神志不足也。又能治肠胃积血，吐血、衄血，必用之药，故犀角地黄汤用之。李氏曰：牡丹皮治手足少阴厥阴四经血分伏火，盖伏火即阴火也，阴火即相火也。古方惟以治相火，故肾气丸用之。后人乃专以黄柏治相亦罕悟，宜分别之。）云白茯苓（去皮，三两，气味甘平无毒，调脏气，伐肾邪，长阴力，保神气，开胃止呕逆，和中益气，泻膀胱益脾骨，治肾积奔豚，丹溪曰：阴虚者，不宜用。）新泽泻（去根，一两五钱，原三两，今减之。气味甘寒无毒。主肾虚精自泻，治五淋，宣通久服耳目聪明，不饥，延年轻身，面生光，能行水，上补虚损，五脏痞满起阴气，止泄精，消渴，淋涩，逐膀胱三焦，停水。元素曰：泽泻乃除湿之圣，入肾经治小便淋涩，去阴间汗，无此疾服之，令人目盲。宗氏曰：泽泻功长于利水。扁鹊曰：多服病患眼诚为行去水也。

　　丸服泽泻教人未有不小便多者，小便既多，肾气安得复实？今人止泄精多不敢用之，八味丸用之，不过接引桂附等，归就肾经别无他意。《本经》曰：久服明目。扁鹊曰：久服昏目，何也？易老曰：去脬中留垢，以其味咸能泻伏水，故也。泻伏水去留垢故明目，小便利肾，经虚，故昏目。王履曰：宗氏之说，王氏韪之，窃谓八味丸以地黄为君，余药佐之，非止补血兼补气也。所以阳旺则能生阴血也。又按：《本草正误》谓弘景曰：仙经服食，断谷皆用之。亦云：轻身能步行水上。颂曰：仙方只单服泽泻一味，捣烂筛末水调，日服六两，百日体坚，而健行。李氏曰：《神农》书列泽泻于上品，复云：久服轻身，面生光，能行水上，典术云：泽泻久服能令人轻身，日行五百里，走水上，一名泽芝，陶苏皆以为是然，愚窃疑之抵六味丸用之，无乃伐肾邪而已，若以之配茯苓、丹皮各三两，恐走泻太甚，余故减半俟。

　　后之明哲以为何如？）上六味，各为法制，另末，用白蜜四两，炼熟，以前山药末搅成干糊，为丸如梧子大，每百一两。若相火炽盛，咽干口燥，余加黄柏、知母，各蜜炒二两。

　　[卷三] 大造丸方论 

　　吴球云：紫河车即胞衣也。儿孕胎中，脐系于胞，胞系于母命门，受母之荫，父精母血，相应每每用此得效，用之女人尤妙。盖本其自出，各从其类也。若无子及多生女，并月水不调，小产难产人服之，必主多子。危疾将绝者，一二服可更活一二日，其补阴之功极重，百发百中，久服耳聪目明，须发乌黑，延年益寿，有夺造化之功，故名大造丸。用紫河车一具，男用女胎，女用男胎，初生者，米泔洗净，新瓦焙干研末，或以淡酒蒸热捣晒研末，气力尤全，且无火毒。败龟板年久者，童便浸三日，酥炙黄二两，或以童便浸过，石上磨净，蒸熟晒研尤妙。黄柏去皮，盐酒浸炒一两半，杜仲去皮酥炙一两半，牛膝去苗酒浸晒一两二钱，肥生地黄二两半，入砂仁六钱，白茯苓二两，绢袋盛，入瓦罐，酒煮七次，去茯苓、砂仁不用，杵地黄为膏听用，天门冬去心，麦门冬去心，人参去芦，各一两二钱，夏月加五味子七钱，各不犯铁器为末，同地黄膏入酒米糊丸如小大豆，每服八九十丸，空心盐汤下，冬月酒下。女人去龟板，加当归二两，以乳煮糊为丸。男子遗精，女人带下，并加牡蛎粉一两。

　　世医用阳药滋补，非徒无益，为害非小。盖邪火只能动欲，不能生物。龟板、黄柏补阳补阴地黄凉血滋阴，得茯苓、砂仁同黄柏，则入少阴。白飞霞以此四味，为天一生水丸也。天门冬，能保肺气，不令火炎，使肺气下行生水，然其性有降无升，得人参则鼓动元气，有升有降，故同地黄为固本丸也。又麦门冬、人参、五味子三味，名生脉散，皆为肺经药，此方配合之意，大抵以金水二脏，为生化之源，加河车以成大造之功故也。一人病弱，阳事败痿，服此二料，身体顿异，连生四子。一妇年六十，已衰惫，服此寿至九十，犹强健。一人病后不能作声，服此气壮声出，一人病痿足不任者半年，服此后能远行。

　　[卷三　痰火杂症补遗] 头痛眩晕 

　　夫头为诸阳之首，左脑痛属风与血虚风，薄荷、荆芥。血虚，川芎、当归。右脑痛属痰术、半夏。属热，酒芩为主。痛甚者属火，黄芩、玄参。头痛须用川芎。如不愈，各加引经药。太阳川芎，阳明白芷，少阳柴胡，太阴苍术，少阴细辛，厥阴吴茱萸，如苦头痛，必加细辛。顶颠痛，须用本，减川芎。如血气两虚头痛，调中益气汤，内加川芎三分，蔓荆子三分，细辛三分，其效如神。大抵痰火，头痛眩晕，因火与痰者，多宜加玄参、酒芩以清热，勿轻用川芎、蔓荆子，陈茶为引，更稳。

　　[卷三　痰火杂症补遗] 肩背及腰节痛 

　　肩背痛，不可回顾者，此太阳气郁而不行也，以风药散之，脊痛项强，腰似折，项似拔此是太阳经不通也。肢节痛，须用羌活。如瘦人肢节痛，是血虚，宜四物汤内加羌活、防风、酒炒黄芩、黄柏，如倦怠无力，肢节痛，加 

　　[卷三　痰火杂症补遗] 耳鸣及耳聋 

　　耳聋皆属于热，须用四物汤降火。

　　耳鸣必用龙荟丸，食后服。大抵此症，因平昔饮酒浓味，上焦素有痰火，只作清痰降火治之为当，余治耳鸣耳聋，每服还少丹一料最效。方见虚损。

　　方古庵曰：左耳聋，妇人多有之，以其多忿怒故也；右耳聋者，男人多有之，以其多色欲故也；左右俱聋者，膏粱之家多有之，以其多肥甘故也。

　　[卷三　痰火杂症补遗] 腰痛 

　　经曰：腰以下皆属肾，主湿热肾虚。瘀血，积痰，挫闪，脉大者肾虚。杜仲、龟板（酥柏、知母、枸杞、北五味之类为末，猪脊髓和丸服。脉涩者，瘀血。用补阴丸加桃仁、红花。脉缓者湿热，苍术、杜仲、黄柏、川芎之类。痰积者，二陈加南星、半夏。凡诸症属火，不可峻用寒凉药，腰痛必用鹿角胶。

　　[卷三　痰火杂症补遗] 痞胀 

　　如禀受素弱，转运不调，饮食不化，而心下痞者，宜用白术、山楂、神曲、陈皮。心下须用枳实、黄连。如肥人心下痞，乃是湿痰，宜苍术、半夏、砂仁、茯苓、滑石。如瘦人心下痞，乃是湿热，宜枳实、黄连、葛根、升麻。挟血成窝囊而痞者，用桃仁、红花、香附、山栀子、大黄之类。

　　[卷三　痰火杂症补遗] 吞酸 

　　乃湿热积于脾而出，伏于肺胃之间，必以吴茱萸炒黄连为君，用二陈加此二味，冬月倍吴茱萸，夏月倍黄连为丸，姜汤下。

　　[卷三　痰火杂症补遗] 嘈杂恶心呕吐 

　　嘈杂者，火动其痰也，宜二陈加黄芩、青黛。恶心者，无物无声，心中欲吐不吐者是，心经之病，皆在胃口上。宜用生姜佐诸药，能开豁胃痰也。呕吐者，胃中有热，膈上有痰，二陈汤加炒山栀、黄连、生姜。

　　[卷三　痰火杂症补遗] 喘及短气 

　　气虚短气而喘甚者，不可用苦寒药，火气盛故也。宜导痰汤、千缗汤。（见《局方》。）汗，小腹火起，冲于上喘者。宜降心火，补阴。有火痰者，宜降心火，清肺金。诸喘不止者，用椒目研末，生姜汤调下一二钱。劫止之后，因痰治痰，因火治火。又法，以萝白子蒸熟为君，皂角烧灰等分，共为末，生姜汁炼蜜丸，每五七丸，噙化止之。气虚气短者，用人参、（蜜炙）黄柏、麦冬、地骨皮之类，治喘症，必用阿胶。

　　戴云：痰喘者，喘便有痰声。气急喘者，呼吸急促，而无痰声；有胃气虚喘者，抬肩撷项，喘而不休；火炎上喘者，乍进乍退，得食则减，食已则喘。大抵有实火，膈上有稠痰。

　　凡喘症，上喘下必胀，要识标本。先喘而后胀者，主于肺，则喘为本，而肿为标。治当清肺不得降而生喘，此则肿为本，而喘为标。治当实脾行水为主，而清肺次之。

　　[卷三　痰火杂症补遗] 烦躁 

　　起卧不安，睡不稳，谓之烦。法宜清肺去痰，宜栀豉汤、竹叶石膏汤。（二方见伤寒门。）躁者，颠狂恍惚之状，宜朱砂安神丸。（见《局方》。） 

