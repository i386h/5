<!-- { "loadSidebar": true } -->
　　[卷四] 静坐功夫 

　　清心释累，绝虑忘情，少思寡欲，见素抱朴，学道之工夫也。心清累释，足以尽瑕。绝情，足以静世。思欲俱泯，足以造道。素朴纯一，足以知天下安乐之法。日务少食宽衣，于二六时中，遇闲暇则入室蟠膝静坐，心无杂想，一念视中。丹书云：人心若与天心合，颠倒阴阳止片时。以心观道，道即心也。以道观心，心即道也。若能清心寡欲，久久行之，百病不生。此惟秋及冬至以后，行之尤妙。如春夏行持，春乃发生之时，夏乃阳气茂盛，儒云歌咏所以养性情，舞蹈所以养血脉，又不必静坐。宜夜眠早起，广步于庭，披发缓行，以使长生。食后宜动作舞蹈，亦宜节欲。古人冬至闭关以养微阳，斋戒掩身，以待阴阳之所定，是故起以待日光，此阳气闭藏之时，不可扰动筋骨，惟安调静养身体，则春夏诸病不生。情不动，精固则水朝元；心不动，气固火朝元；性寂则魂藏水朝元；情忘则魄伏金朝元；四大安和，则意定土朝元。此谓人有五气朝元。又经云：人能长清净，天地悉皆归。

　　
