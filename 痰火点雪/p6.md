<!-- { "loadSidebar": true } -->
　　肾虚遗精。北五味子一斤，洗净水浸，去核，再以水洗，复选尽，余味通置砂锅中，布滤过，入好冬蜜六斤，炭火慢熬成膏，瓶收五日，出火毒，每空心服一二匙。

　　固精强骨，金毛狗脊、白茯神、远志、莲肉、当归，等分为末，蜜丸梧子大，每五十丸遗精品类。有心虚、肾虚、脱精、湿热。

　　心虚

　　清河参（补五脏，安精神，定魂魄，又止惊悸，断淫梦，保中守神）远志（利九窍，益智慧，隐耳目，聪明定志，益精气，安魂魄，又益精补阴气，止虚梦遗）菟丝子（添精，益髓，补五劳七伤，鬼交泄精，肝脏风虚）莲须（补心，通肾，固精）莲子心（主遗精，或入朱砂末服）朱砂（主心虚，遗精，或入猪心煮食）紫石英（补不足，定惊悸，安魂，填下焦消渴，养肺气，手少阴、足厥阴血分药也。上能镇心重可以去怯也。下能益肝，湿可以去枯也。生心血养肝脏血也。其性缓而能补，故心神不安，肝血不足，宜之）石莲肉（补五脏不足，伤中。

　　益十二经脉血气，定心涩精，多食令人生喜，交心肾，浓肠胃，固精气，强筋骨，补虚损，利耳目。

　　除男子白浊，女人带下，崩中，诸血病，安靖下上君相火邪）茯神（心神惊掣心虚，茯神治心病，然茯苓亦未尝不治心病也。赤入血分，白入气分之不同

　　肾虚

　　巴戟天（夜梦鬼交，精泄）肉苁蓉（五劳七伤，补中气，益精髓，悦颜色，延年大补，男子泄精血，遗涩，女子带下阴痛）山药（益肾气，止泄精，为末，酒服亦可）补骨脂（主骨髓伤，败冷精流，或同青盐末服）五味子（肾虚，遗精，或熬膏常服）覆盆子（安和当归丸服）韭子（宜肾壮阳，止泄精，为末，酒服，止虚劳梦泄，或醋煮丸）

　　湿热

　　半夏（肾伏湿热，不能管摄精血，妄遗与下虚不同，宜此，或用猪苓炒过同牡蛎丸服）苏子（梦中失精，炒研末服）泽泻（渗湿通淋，补阴不足）黄柏（积热，心怔梦遗，入片脑丸服）牡蛎（梦遣，便溏，为末，或入剂，或醋糊丸服）蛤蜊粉、烂蚬壳、田螺壳、真珠，并主遗精。

　　脱精

　　芡实（益肾固精，或同茯苓秋石丸服）金樱子（固精，熬膏，或入剂，或为糊丸服）益智仁（治梦泄，或同乌药，山药丸服）山茱萸（益精，安五脏，通九窍，止小便多，补肾气，添精髓，止老人尿多，固秘精气，取其味酸以收滑）龙骨（多寐，泄精，小便泄精，远志丸服，亦同苏子末服）龙齿（安魂定魄，涩精镇惊）桑螵蛸（男子虚损，昼寐泄精，或同龙骨末服）鹿茸（男子腰肾虚，夜梦鬼交，精溢自泄，或末之酒服，方寸匕或煎酒服）鹿角（水磨服，或入药，止脱精梦遗。丸服，主妇人梦鬼交，精自出）鳖甲（治阴虚梦遗，或烧末酒服）白胶（虚遗，酒服之）阿胶（肾虚，失遗，酒服）狗头骨灰（梦遗，酒服） 

　　[卷一　梦遗滑精] 附：宜食 

　　鸡黄雌鸡乌骨鸡猪肾猪心獐肉胡桃樱桃 

　　[卷一　梦遗滑精] 附：拙见治验 

　　一书生梦遗精滑，世人多作肾虚不效。余将清心莲子饮，加知柏、龙骨、牡蛎、萆，或再加菟丝而愈。

　　一童子梦遗不止，余以二陈加减，除胃中湿痰，后以清心莲子饮，数服而愈。

　　一男子遗精白浊，口干作渴，大便中涩，午后热甚，用补中益气加芍药、玄参，加减六味丸而愈。

　　[卷一] 火病胁痛 

　　夫左胁者，肝之部位也。窃见患痰火者，往往多左胁痛，此盖由性燥暴而多怒，怒伤肝，故作患也。丹溪云：左胁痛，肝火盛，有气实，有死血。右胁痛者，有痰流注，盖右胁者，乃肺之部位也。肝急气实，须用苍术、川芎、青皮、当归之类。痛甚者，肺火盛，以当归龙荟丸，姜汤下，是泻火之要药。死血用桃仁、红花、川芎，加之以辛凉之剂以治之。余治儒病痰火者，多见此症，由作文写字，多以左胁伏桌，倦后尽力倚靠，暂不见伤，久则胁痛，乃胸前死血作梗也，于主方中加红花一钱，其效如神。再于熟药内，掺入童便、韭汁各少许，捣匀温服更效。右胁痛微者，即是痰流注，并食积，每用盐煎散、顺气丸，辛温之剂以治之也。又尝论左胁痛，胃脘疼，妇人多有之，盖以忧思忿怒之气，不得条达，故作痛也。

　　治妇人诸疾，必以行气开郁为主，兼以破结散火，庶得机矣。语云：香附、缩砂，女人之至宝，山药、苁蓉，男子之佳珍，此之谓也。

　　[卷一　火病胁痛] 左胁痛主方 

　　当归龙胆草大栀子（童便炒）黄连（炒）黄芩（各一两）大黄（九蒸）芦荟（各半两）木香（一钱五分）黄柏（二两）麝香（五分）上为末，面糊为丸。一方性暴者，加柴胡、川芎、青黛，蜜丸。

　　[卷一　火病胁痛] 附：诸方 

　　一香散

　　治右胁痛神效。

　　小茴香（一两，炒）枳壳（五钱，面炒）为末，以盐酒调服二钱。

　　加味二陈汤

　　治咳嗽胁痛。

　　陈皮（去白）半夏（姜泡）茯苓（去皮）南星（牛胆制者佳）香附（去毛，童便炒）青皮（去白）青黛姜汁（各等分）各等分煎服。

　　抑青丸

　　治右胁痛神效。

　　黄连半斤，为末，蒸饼糊为丸服。

　　大端痰火之症，多患左胁痛，痛甚至卧不可转侧者，乃肝经无叶，其叶已焦，多死不救 

　　[卷一　火病胁痛] 附：拙见治验 

　　一人右胁痛盛，余诊其脉，六部带滑，此痰流注作痛也。遂用陈皮（一钱）半夏（制，七分）香附（童便炒，五分）大腹皮（洗，五分）苍术（浸，五分）浓朴（姜炒，五分）枳壳（三分半）片子姜黄（四分）神曲（炒，五分）麦芽（炒，五分）服数剂而愈。

　　[卷一] 惊悸怔忡健忘 

　　惊者，心卒动而不宁也。悸者，心跳动而怕惊也。怔忡者，心中躁动不安，惕惕然如人将捕是也。多因富贵而戚戚，贫穷而不遂所愿，而成健忘者，陡然而忘其事，尽心竭力，思忖不来，为事有始无终，言谈不知首尾，其三症病同而名异，其原皆由心血虚，盖心无血养，如鱼失水，惕然而跳跃也。时作时止者，以痰因火动，瘦人多是血虚，肥人多是痰饮，法宜先养心血，理其脾土，亦当幽闲安乐，制其忧虑，远其七情六淫则自安矣。《素问》云：东方青色，入通于肝，其病发惊骇。又云：脾移热于肝，则为惊衄。仲景云：食少饮多，水停不下，甚者则悸，微者短气。又云：五饮停蓄，闭于中脘，最使人惊悸。又云：因有大事所惊而成者，名曰心惊胆寒。病在心胆经，其脉大动，其动也如豆，动摇无头尾是也。丹溪云：病自惊而得者，则神出其舍，舍得液则成痰也，血气入舍，则痰拒其神，不得归黄帝问曰：胃足阳明之脉病，恶人与火，闻木音则惕然而惊，若闻钟鼓而不为动，何也？岐伯曰：阳明者，胃脉也，胃者土也，故闻木音而惊，土畏木也。又曰：痰饮惊悸属脾土。凡火病吐血盗汗后，多见此症，故并附之。

　　[卷一　惊悸怔忡健忘] 惊悸怔忡主方·即补心汤 

　　当归（一钱）白术（八分，壁土炒）陈皮（五分，去白）白芍（五分，炙）生地（七分）远志（五分，去骨）石菖蒲（六分）麦冬（七分，去心）酸枣仁（五分，略炒）甘草（三分半）黄柏（三分，童便炒）知母（五分，童便炒）茯神（五分，去木）虚极者，加人参三分。又一方加柏子仁、北五味，水煎服。

　　朱砂安神丸

　　朱砂（三钱，水研末）黄连（酒洗，六钱）甘草（炙，二钱五分）生地黄（一钱五分）当归（二钱）上为细末，蒸饼为丸，如黍米大，每服三五十丸，临卧津液下。

　　[卷一　惊悸怔忡健忘] 附：名医治验 

　　林学院历官海南地方，有一子甚聪敏，喜食海蛤，每食必设。至十八年，忽面色顿青，形体消瘦，夜多惊悸，皆谓痨瘵，百疗不瘳。遂召杜诊之，杜曰：非病。何以知之？盖虽病削面青，精神不减，问秀才平日好食甚物。曰：多食海南中味。杜曰：但多服生津液药，病当自愈。如是经两月，颜色渐红润，夜亦无惊。学士延杜问曰：愿闻此病所以。杜曰：《素问》云：盐发渴，乃胜血之证。今既去盐，用生津液之药，人且少壮，血液易生，而色渐红润，此病去乃安矣。众医以痨瘵，非其治也。

　　卫德新之妻，旅宿楼上，夜值盗劫人烧舍，惊坠床下，自后每闻有响，则惊倒不知，诸医作心病治之，皆无效。戴人见而断之曰：惊者，为阳从外入也。恐者，为阴从内出也。惊者，为自不知也。恐者，为自知也。足少阳胆经属肝木，胆者敢也。惊怕则伤胆矣。乃命侍女执其两手，按于高椅上坐，当面前下置一小几，戴人云：娘子当视此一木，猛击之，其妇人大惊。戴曰：我以木击几，何必惊乎？伺少停，击之惊少缓，又须臾，连击三五次，又杖击门，又遣人击背后之窗，徐徐惊定。卫叹曰：是何治法？戴人曰：惊者平之，平者常也，常见必无惊。是夜使人击其门窗，自昏暮达曙，熟卧不闻矣。惊者，神上越也。从下击几，使之下视，所以收神也。十二日后，虽闻雷亦不惊。

　　[卷二] 火病结核 

　　夫结核者，相火之所为，痰火之征兆也。凡人病此不知预治，鲜有不致危者，何也？盖以肾水先亏，相火随炽，熏迫津液，凝聚于皮肤之下，肌肉之上，似非，不红不肿，不甚痛苦，久而乃溃，人多怠忽，其为证也。初或寒热似疟，形容渐悴，久则肌肉渐消，咳嗽因而失血，潮汗遗滑等证，蜂集见焉。治之之法，亦必益水清金，滋阴抑阳，兼以开结理气之品，务使水升火降，津液流通，核消块散，庶无后虑矣，倘因循失治，致于肌肉脱尽，形体羸，块腐核烂，势若坏都，可复御乎？慎之慎之。

　　圣谓结核之由，与疮疡痈毒之类大异，倘误治之，为害非细，何则？经曰：诸痛痒疡疮，皆属心火，以其心火迫血而成，此实证也。治法，未溃者，则宜凉血解毒，或以苦寒驱之药攻下。已溃者，则宜排脓内托，脓散毒解则愈。若夫结核，由治不然，盖始于真阴先竭，相火燔蒸熏迫，津液拂结凝聚，日积月累乃成，故久而不溃，此虚证也。初无痰火诸证，形体如故，而但见核者，惟在开结降火，消痰理气，核消结散则已，犹火迫卤而为，得水浸润复解之义。若初犹豫怠缓，致诸核遍溃，形体消瘦，则潮汗遗血，自是蜂起矣。

