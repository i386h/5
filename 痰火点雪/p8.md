<!-- { "loadSidebar": true } -->
　　夫寒热者，谓恶寒发热，或倏寒而倏热也。有外感内伤，火郁虚劳，疟疾疮疡，瘰诸。若外感风寒者，以邪气在表，法当散之。半表者，和解之。火郁者，则发之。疟病寒热者，初则解之，久则截之。疮疡瘰寒热者，以外科法治之。惟虚劳内伤，时寒时热者，非阳虚则阴弱也。阳气虚，则阴往从之，以阴乘阳分，故恶寒也。阴气虚，则阳必乘之，以阳乘阴分，故发热也。此阴阳自相戕贼为病，亦非邪之所为，虽有寒热，无乃阴虚阳弱所发之标，惟治其本，则标自灭矣。若欲妄治，以温胜寒，则阴火有妨，以寒攻热，则脾胃愈弱。虚虚实实，咎将谁归？凡内伤寒热，本属虚象，难可主方，惟考切于寒热之品赘之，以俟同志者采用焉。

　　和解之品

　　甘草（炙，主五脏六腑，寒热邪气。凡虚而寒热者，倍之）知母（蜜炒，肾劳憎寒，烦热便溏，胃弱者忌之）丹参（虚劳寒热）黄芩（蜜炒，寒热往来，及骨蒸劳热）秦艽当归白芍川芎（并主虚劳寒热）龟甲（骨中寒热，肌体寒热欲死，作汤良）

　　补中清热之品

　　黄（蜜炒，虚劳寒热）沙参白术（土炒，并主寒热，益气和中）桔梗（除寒热，利肺气）麦门冬（去心）天门冬（去心、皮）山药（并治肺虚寒热）茯苓（去皮）酸枣仁（微炒，研）山茱萸（并治心虚寒热） 

　　[卷二] 痰火潮热 

　　夫潮热无时为外感，潮热有时为内伤。盖内伤发热，是阳气自伤，不能升达，降下阴分而为内热，乃阳虚也，故其脉大而无力，属脾肺二经病。阴虚发热，是阴血自伤，不能制火，以致阳气升腾，乃阳旺也，故其脉数而无力，属心肾二经病。总之不过七情色欲，饮食所伤，而阴虚火动故也。治宜养血健脾，以治其本，降火清心，以治其标。若妄用银柴胡、胡黄连之类，以消其肌肉，而死者必矣。诚可哀哉！愚谓痰火之热，作于子午，而不爽其期者。盖火病至于发热，则相火四起，天君失令，必有梦遗盗汗骨蒸等症。其心火一动，则移热于小肠，小肠乃丙火之腑，丙火旺在午，小肠系络于肾，肾虚则便浊，乃小肠火动，故宜午后作热也。至子而退者，盖丙火绝在子，心经之火，至此时而退，令患痰火者，多在二十以内，少年之士，血气虽亏，而日间饮食，尤易生津液，津液乃注于膀胱者也，膀胱号为水曹，壬水又旺在子，水旺则火自灭，而热宜至此时而退矣。明医于此，泻小肠之火，清心经之热，补肾之水，兼生膀胱津液，加以患者善于保养，即重病可痊。苟医家不谙生旺经络，妄投退热之剂，患者不爱性命，如前消耗真精，即以日间饮食所生津液，犹以杯水而救车薪之火也。热将日盛，病将日增，即再世岐黄，亦难救矣，是可哀也。

　　[卷二　痰火潮热] 潮热主方 

　　治阴虚症发于子午后，其脉浮细而数。

　　大当归（取身润者，五分，酒洗，养血滋阴，补肾除热）大川芎（取重白者，五分，养新生血，疗劳损，调阴虚潮热）熟地黄（取怀庆者，六分，治阴虚潮热，相火炽强）杭白芍（纸包，煨过，七分，补劳退热，除烦安脾，调荣卫，生新血，泻肝火）鲜知母（去毛，童便炒，七分，止嗽而骨蒸退，清金降火有功）浓黄柏（去皮，童便炒，七分，泻肾火，又滋退阴分之热，又治有汗骨蒸，又止渴）牡丹皮（取香白者，去骨，七分，泻阴中火，疗无汗骨蒸，神心肾，治神志不足，疗瘀而在肠胃不散）上八味一剂，灯心为引，半空心服。

　　如内伤色欲，阴虚发热，便硬能食者，去地皮、丹皮，加前胡、贝母、杏仁。

　　如房劳、思虑、伤肾、阴虚，口中有味，夜热昼轻，去地皮、丹皮，加黄芩、童便、龟 

　　[卷二　痰火潮热] 附：诸方 

　　清阳降火汤

　　治男妇咳血，子午二潮，脉沉数。

　　山栀仁（八分，童便炒）知母（一钱，乳蒸）黄柏（八分，盐水蒸）青皮（去穣，八分）橘红（五分）丹参（九分）麦门冬（去心，四分）沙参（一钱，童便炒）茜根（九分）姜（一片）茅根（一撮）水煎，空心服。

　　滋阴降火汤

　　治男妇痰中带血，五心潮热，午后阴虚火动，脉浮而数。

　　知母（乳蒸，一钱）黄柏（童便蒸，九分）甘草（三分）黄芩（酒蒸，四分）麦门冬（去心，四分）龙胆草（童便蒸，四分）白马骨头（用酥油三分，炙至一钱）黑玄参（四分）丹参（一钱）姜（一片）茅根（一撮）水煎对童便，空心服。

　　朱雀丹

　　治男妇腰背痛，午后发热，自汗，脉洪浮。

　　沙参（童便浸，晒干）栀子仁（童便蒸）知母（乳蒸）天门冬（去心）黄柏（童便蒸）何首乌（乳蒸，以上各一钱）甘草（三分）姜（一片）上水煎，空心服。

　　逍遥散

　　治妇人血虚烦热，月水不调，痰嗽潮热有汗俱宜。

　　当归（酒洗）白芍（酒洗）白术（土炒）白茯苓（以上各一钱）柴胡（七分）甘草（炙，五分）上六味，用煨姜一片，薄荷少许，同煎服。

　　若潮热兼咳者，加桑皮、知母、贝母、桔梗、麦门冬。

　　若潮热兼咳血者，加生地、炒栀子、牡丹皮。

　　若潮热兼呕吐者，加陈皮、半夏。若潮热兼嘈杂，加姜炒黄连。

　　茯苓补心汤

　　治妇人虚劳，咳嗽无汗。

　　当归（酒洗，七分）川芎（七分）白芍（火煨，七分）熟地黄（忌铁，七分）陈皮（去白，七分）白苓枳壳（七分）桔梗（七分）全胡（七分）干葛（七分）人参（五分）半夏（滚水泡过）紫苏（七分）木香（五分）甘草（三分）上十五味，姜、枣煎服。

　　[卷二　痰火潮热] 附：捷方 

　　虚劳客热，枸杞根为末，白汤调服，有痼疾者勿服。

　　虚劳发热，柴胡、人参各三钱，姜、枣同水煎服。

　　阴虚发热，麦门冬、竹茹、灯心，时常煎服。

　　子午潮热，黄柏、知母、地骨皮、麦门冬、灯心、竹茹、木通、北五味，等分制过，煎服。

　　[卷二　痰火潮热] 附：拙见治验 

　　一人痰火作热，烦躁不安，此气随火升也。余用滋阴降火汤，加酸枣仁炒山栀、黄连、竹茹、童便，同煎数服而愈。

　　[卷二] 痰火骨蒸 

　　夫骨蒸者，病患自觉骨髓中蒸热，扪之皮肤肌肉则无热也。以其火伏于水，燔烁真阴，煎熬骨髓，是以有此酷证焉。然病固火之所为，而其治亦不可直折，惟滋阴抑阳，以水胜火，如四物、知、柏、玄参、地骨、丹皮之属，从治可也。若以苦寒正治，以伤其脾，则肌肉日消，黄泉之境路岂赊乎，哀哉！圣谓火病骨蒸，真阴亏之极矣。以水伏火中，热侵骨髓，是根本伤而干及枝叶矣。何长茂而不槁乎？夫水之与火，相背而不相得者也。以水沃其火则灭，火烁其水则枯，然以火置水中反炽者，非龙雷之火乎？所谓龙雷者，谓其不可水伏，不可直折，如龙潜大海，火光竟起，得水益燔，雷震虚空，烟焰并炽，以阴愈显。法惟参、、知、柏、玄参等味之苦甘温从治，庶几可遏，以温能除大热之义也。若以芩、连之苦寒正治，则阴火愈炽而脾土益亏，所谓谷神既去，何借以生？噫！病至此而不遇良工，若牵牛已至屠肆，将自就死地，其得生者几希，人可不知哉。

　　[卷二　痰火骨蒸] 骨蒸主方 

　　治骨蒸劳热，虚羸瘦悴，自汗盗汗，咳嗽诸血等证，脉来浮而芤濡虚大，弱细无力者，宜此主之。

　　人参（高丽者，一钱，补阳生阴）黄（蜜炒，一钱，泻阴火，温能除大热之味）甘草（炙，五分，主骨蒸劳热自汗）知母（去毛，蜜炒，一钱，忌铁，主骨蒸盗汗）秦艽（去芦，一钱，主传尸骨蒸）玄参（忌铁，治传尸邪气，骨蒸）地骨皮（一钱，治骨蒸烦热）酸枣仁（盐炒，一钱，治骨蒸劳热）鳖甲（醋炒，一钱，治瘦骨间劳热，实补气补阴）乌梅（三个，治虚劳骨蒸）牡丹皮（去骨，一钱）上十二味，前证之专品，证若参差，又复如证增损，不可拘泥，作一剂，水煎熟时，入童便一盅和服。

　　若自汗多者，入浮小麦一撮。

　　若素有传尸者，入青蒿煎同服。若脉证不受补者，减参、，加归芍、生地、二冬，咳嗽加贝母、栝蒌、北五味。

　　若骨蒸热甚而渴者，加火煨石膏一钱。

　　牡丹皮，手厥阴、足少阴经药，故治无汗之骨蒸。地骨皮，足少阴手少阳药，故治有汗之骨蒸。

　　[卷二　痰火骨蒸] 附：诸方 

　　经验五蒸饮

　　治骨蒸热神效。

　　茯苓（洁白者，去皮，八分）葛根（五分）竹叶（五分，水洗）人参（清河者佳，五分，童便浸过）生黄（砂仁拌蒸，一钱）知母（童便炒，八分）黄芩（酒炒，一钱）石膏（火煨，七分）用粳米二合，以水三盅，煎小麦二合，至二盅，去麦以麦汤药至一盅温服，随证加减于后，忌海藻、松菜、芜荑、米醋。

　　如实热，加黄芩、黄连、黄柏、大黄之类。

　　如虚热气虚，加乌梅、秦艽、柴胡。

　　如血虚，加青蒿、鳖甲、蛤蚧、小麦、牡丹皮。

　　如髓蒸，（髓枯骨中热。）加生地黄、当归、天门冬如骨蒸，（齿黑，手足逆冷，疳食五脏。）加鳖甲、地骨皮、生地黄、当归、牡丹皮。

　　如臀蒸，（肢细趺踵，腑脏皆热。）加石膏、黄柏。

　　如胞蒸，（小便赤黄。）加泽泻、茯苓、生地黄、沉香、滑石。

　　凡此诸证，皆热病后食肥甘油腻，房事饮酒，犯之而成，久蒸成疳，死期迫矣。

　　滋阴至宝汤

　　治妇人骨蒸潮热，或喘嗽盗汗，或泄泻腹痛，体疼，或烦渴肢瘦。

　　当归（酒洗，八分）白术（土炒，八分）白芍（火煨，八分）白苓（乳蒸，八分）陈皮（八分）知母（蜜水炒，八分）贝母（去心，七分）香附（童便炒，七分）地骨皮（去骨，八分）薄荷（五分）麦门冬（去心，八分）柴胡（酒炒，五分）甘草（三分）煨姜三片同煎。

　　[卷二　痰火骨蒸] 附：捷方 

　　急劳发热，身体酸痛。用秦艽、柴胡各一两，甘草五钱，为末，每五钱，白汤下。

　　虚损骨蒸。用天灵盖如梳大、炙黄，以水五升，煮取二升，分三服，起死回生也。

　　骨蒸咳嗽，多睡劳乏，呕逆痰壅，以苦耽即灯笼草捣煮服之。

　　骨蒸烦热。及一切虚劳烦热。并用地仙散，地骨皮二两，防风一两，甘草半两，每用五钱，生姜五片，水煎服。

