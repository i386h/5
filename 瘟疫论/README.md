<!-- { "loadSidebar": true } -->
　　钦定四库全书　　　　　子部五
　　瘟疫论　　　　　　　　医家类
　　提要
　　【臣】等谨案瘟疫论二卷补遗一卷明吴有性撰有性字又可震泽人是书成扵崇祯壬午以四时不正之气发为瘟疫其病与伤寒相似而逈殊误作伤寒治之多死古书未能分别乃著论以发明之大抵谓伤寒自毫窍而入中扵脉络由表入里故其传经有六自阳至隂以次而深瘟疫自口鼻而入伏于膜原其邪在不表不里之间其变有九或表或里各自为病有但表而不里者有表而再表者有但里而不表者有里而再里者有表里分者有表里分而再分者有表胜于里者有先表而后里者有先里而后表者其问有与伤寒相反十一事又有变证兼证种种不同并著论制方一一辨别其显然易见者则脉在不沉不伏之间中取之乃见舌必有胎初则白甚则黄太甚则黑而芒刺也其谓数百瘟疫之中乃偶有一伤寒数百伤寒之中乃偶有一隂证未免矫枉过正然古人以瘟疫为襍证医书徃徃附见不立専门又或误解素问冬伤于寒春必病温之文妄施治疗有性因崇祯辛巳南北直山东浙江同时大疫以伤寒法治之不效乃推求病源着为此书瘟疫一证始有绳墨之可守亦可谓有功于世矣其书不甚诠次似随笔劄録而成今姑仍其旧其下卷劳复食复条中载安神养血汤小儿时疫条中载太极丸并有方而无药又疫痢兼证一条亦有録而无书故别为补遗于末又正名一篇伤寒例正误一篇诸家瘟疫正误一篇原目不载盖成书以后所续入今亦并録为一卷成完书焉乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀












　　钦定四库全书
　　瘟疫论卷上
　　明　呉有性　撰
　　原病
　　病疫之由昔以为非其时有其气春应温而反大寒夏应热而反大凉秋应凉而反大热冬应寒而反大温得非时之气长幼之病相似以为疫余论则不然夫寒热温凉乃四时之常因风雨隂晴稍为损益假令秋热必多晴春寒因多雨较之亦天地之常事未必多疫也伤寒与中暑感天地之常气疫者感天地之厉气在歳运有多寡在方隅有厚薄在四时有盛衰此气之来无论老少强弱触之者即病邪自口鼻而入则其所客内不在藏府外不在经络舍于夹脊之内去表不远附近于胃乃表里之分界是为半表半里即缄经所谓横连膜原是也胃为十二经之海十二经皆都会于胃故胃气能敷布于十二经中而荣养百骸毫髪之间靡所不贯凡邪在经为表在胃为里今邪在膜原者正当经胃交闗之所故为半表半里其热淫之气浮越于某经即能显某经之证如浮越于太阳则有头项痛腰痛如折如浮越于阳明则有目痛眉棱骨痛鼻干如浮越于少阳则有脇痛耳聋寒热呕而口苦大防观之邪越太阳居多阳明次之少阳又其次也邪之所着有天受有传染所感虽殊其病则一凡人口鼻之气通乎天气本气充满邪不易入本气适逢亏欠呼吸之间外邪因而乘之昔有三人冐雾早行空腹者死饮酒者病饱食者不病疫邪所着又何异耶若其年气来之厉不论强弱正气稍衰者触之即病则又不拘于此矣其感之深者中而即发感之浅者邪不胜正未能顿发或遇饥饱劳碌忧思气怒正气被伤邪气始得张溢荣衞运行之机乃为之阻吾身之阳气因而屈曲故为热其始也格阳于内不及于表故先凛凛恶寒甚则四肢厥逆阳气渐积郁极而通则厥回而中外皆热至是但热而不恶寒者因其阳气之通也此际应有汗或反无汗者存乎邪结之轻重也即使有汗乃肌表之汗若外感在经之邪一汗而解今邪在半表半里表虽有汗徒损真气邪气深伏何能得解必俟其伏邪已溃表气潜行于内乃作大战精气自内由膜原以逹表振战止而后热此时表里相通故大汗淋漓衣被湿透邪从汗解此名战汗当即脉静身凉神清气爽霍然而愈然有自汗而解者但出表为顺即不药亦自愈也伏邪未溃所有之汗止得衞气暂通热亦暂减逾时复热午后潮热者至是郁甚阳气与时消息也自后加热而不恶寒者阳气之积也其恶寒或微或甚因其人之阳气盛衰也其发热或短或长或昼夜纯热或黎明稍减因其感邪之轻重也疫邪与疟彷佛但疟不胃惟疫乃胃始则皆先凛凛恶寒既而发热又非若伤寒发热而兼恶寒也至于伏邪动作方有变证其迹或从外解或从内陷从外解者顺从内陷者逆更有表里先后不同有先表而后里者有先里而后表者有但表而不里者有但里而不表者有表里偏胜者有表里分者有表而再表者有里而再里者从外解者或发斑或战汗狂汗自汗盗汗从内陷者胸膈痞闷心下胀满或腹中痛或燥结便秘或热结防流或协热下利或呕吐恶心谵语舌黄舌黒胎刺等证因证而知变因变而知治此言其大略详见脉证治法诸条
　　瘟疫初起
　　瘟疫初起先憎寒而后发热日后但热而无憎寒也初得之二三日其脉不浮不沉而数昼夜发热日晡益甚头疼身痛其时邪在夹脊之前肠胃之后虽有头疼身痛此邪热浮越于经不可认为伤寒表证輙用麻黄桂枝之类强发其汗此邪不在经汗之徒伤表气热亦不减又不可下此邪不在里下之徒伤胃气其渴愈甚宜达原饮
　　达原饮
　　厚朴【一钱】　草菓仁【五分】　知母【一钱】　芍药【一钱】黄芩【一钱】　甘草【五分】　　防榔【二钱】
　　右用水二钟煎八分午后温服
　　按防榔能消能磨除伏邪为疎利之药又除岭南瘴气厚朴破戾气所结草菓辛烈气雄除伏邪蟠踞三味协力直达其巢穴使邪气溃败速离膜原是以为达原也热伤津液加知母以滋隂热伤荣气加白芍以和血黄芩清燥热之余甘草为和中之用以后四味不过调和之剂如渴与饮非拔病之药也　凡疫邪游溢诸经当随经引用以助升泄如脇痛耳聋寒热呕而口苦此邪热溢于少阳经也本方加柴胡一钱　如腰背项痛此邪热溢于太阳经也本方加羗活一钱　如目痛眉棱骨痛眼眶痛鼻干不眠此邪热溢于阳明经也本方加干葛一钱　证有迟速轻重不等药有多寡缓急之分务在临时斟酌所定分两大略而已不可执滞间有感之轻者舌上白胎亦薄热亦不甚而无数脉其不里者一二剂自解稍重者必从汗解如不能汗乃邪气蟠踞于膜原内外隔絶表气不能通于内里气不能达于外不可强汗病家见加发散之药便欲求汗误用衣被壅罨或将汤火熨蒸甚非法也然表里隔絶此时无游溢之邪在经三阳加法不必用宜照本方可也感之重者舌上胎如积粉满布无隙服汤后不从汗解而从内陷者舌根先黄渐至中央邪渐入胃此三消饮证若脉长洪而数大汗多渴此邪气适离膜原欲表未表此白虎汤证如舌上纯黄色兼见里证为邪已入胃此又承气汤证也有两三日即溃而离膜原者有半月十数日不者有初得之四五日淹淹摄摄五六日后陡然势张者凡元气胜者毒易化元气薄者邪不易化即不易设遇他病久亏适又微疫能感不能化安望其不则邪不去邪不去则病不瘳延纒日久愈沉愈伏多致不起时师误认怯证日进参茋愈壅愈固不死不休也
　　传变不常
　　疫邪为病有从战汗而解者有从自汗盗汗狂汗而解者有无汗竟入胃者有自汗淋漓热渴反甚终得战汗方解者有胃气壅郁必用下乃得战汗而解者有表以汗解里有余邪不因他故越三五日前证复发者有发黄因下而愈者有发黄因下而斑出者有竟从发斑而愈者有里证急虽有斑非下不愈者此则变不常亦疫之常变也有局外之变者男子适逢淫欲或向来下元空虚邪热乘虚陷于下焦气道不施以致小便闭塞小腹胀满每至夜即发热与导赤散五苓五皮之类分毫不效得大承气一服小便如注而愈者或里有他病一隅之亏邪乗宿昔所损而者如失血崩带经水适来适断心痛疝气痰火喘急凡此皆非常变大抵邪行如水惟注者受之变不常皆因人而使盖因疫而发旧病治法无论某经某病但治其疫而旧病自愈
　　急证急攻
　　瘟疫发热一二日舌上白胎如积粉早服达原饮一剂午前舌变黄色随现胸膈满痛大渴烦躁此伏邪即溃邪毒胃也前方加大黄下之烦渴少减热去六七午后复加烦躁发热通舌变黒生刺鼻如烟煤此邪毒最重复瘀到胃急投大承气汤晩大下至夜半热退次早鼻黒胎刺如失此一日之间而有三变数日之法一日行之因其毒甚变亦速用药不得不设此证不服药或投缓剂羁迟二三日必死设不死服药亦无及矣尝见瘟疫二三日即毙者乃其类也
　　表里分传
　　瘟疫舌上白胎者邪在膜原也舌根渐黄至中央乃邪渐入胃设有三阳现证用达原饮三阳加法因有里证复加大黄名三消饮三消者消内消外消不内不外也此治疫之全剂惟毒邪表里分膜原尚有余结者宜之
　　三消饮
　　防榔　　草菓　　厚朴　　白芍
　　甘草　　知母　　黄芩　　大黄
　　葛根　　羗活　　柴胡
　　姜枣煎服
　　热邪散漫
　　瘟疫脉长洪而数大渴复大汗通身发热宜白虎汤白虎汤
　　石膏【一两】　　知母【五钱】　　甘草【一钱】
　　炒米【一撮】
　　加姜煎服
　　按白虎汤辛凉发散之剂清肃肌表气分药也盖毒邪已溃中结渐开邪气方离膜原尚未出表然内外之气已通故多汗脉长洪而数白虎辛凉解散服之或战汗或自汗而解若瘟疫初起脉虽数未至洪大其时邪气蟠踞于膜原宜逹原饮误用白虎既无破结之能但求清热是犹扬汤止沸耳若邪已入胃非承气不愈误用白虎既无逐邪之能徒以刚悍而伐胃气反抑邪毒致脉不行因而细小又认阳证得隂脉妄言不治医见脉微欲絶益不敢议下日惟杂进寒凉以为稳当愈投愈危至死无悔当此急投承气缓缓下之六脉自复
　　内壅不汗
　　邪发于半表半里一定之法也至于变或出表或入里或表里分医见有表复有里乃引经论先解其表乃攻其里此大谬也尝见大剂麻黄连进一毫无汗转见烦躁者何耶盖发汗之理自内由中以逹表今里气结滞阳气不能敷布于外即四肢未免厥逆又安能气液蒸蒸以逹表譬如缚足之鸟乃欲飞升其可得乎盖鸟之将飞其身必伏先纵足而后翅方得升举此与战汗之义同又如水注闭其后窍则前窍不能涓滴与发汗之义同凡见表里分之证务宜承气先通其里里气一通不待发散多有自能汗解
　　下后脉浮
　　里证下后脉浮而微数身微热神气或不爽此邪热浮于肌表里无壅滞也虽无汗宜白虎汤邪从汗解　若大下后或数下后脉空浮而数按之豁然如无宜白虎汤加人参覆盆则汗解　下后脉浮而数原当汗解迁延五六日脉证不改仍不得汗者以其人或自利经久或素有他病先亏或本病日久下迟或反覆数下以致周身血液枯涸故不得汗白虎辛凉除肌表散漫之热邪加人参以助周身之血液于是经络润泽元气鼓舞腠理开发故得汗解
　　下后脉复沉
　　里证脉沉而数下后脉浮者当得汗解今不得汗后二三日脉复沉者膜原余邪复瘀到胃也宜更下之更下后脉再浮者仍当汗解宜白虎汤
　　邪气复聚
　　里证下后脉不浮烦渴减身热退越四五日复发热者此非闗饮食劳复乃膜原尚有余邪隐匿因而复发此必然之理不知者每每归咎于病人误也宜再下之即愈但当少与愼勿过剂以邪气微也
