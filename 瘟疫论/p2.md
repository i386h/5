<!-- { "loadSidebar": true } -->
　　下后身反热
　　应下之证下后当脉静身凉今反发热者此内结开正气通郁阳伸也即如炉中伏火拨开虽焰不久自息此与下后脉反数义同　若瘟疫发膜原当日渐加热胃尚无邪误用承气更加发热实非承气使然乃邪气方张分内之热也但嫌下早之误徒伤胃气耳日后传胃再当下之又有药烦者与此悬絶详载本条
　　下后脉反数
　　应下失下口燥舌干而渴身反热减四肢时厥欲得近火壅被此阳气伏也既下厥回去炉减被脉大而加数舌上生津不思水饮此里邪去郁阳暴伸也宜柴胡清燥汤去花粉知母加葛根随其性而升泄之此证类近白虎但热渴既除又非白虎所宜也
　　因证数攻
　　瘟疫下后二三日或一二日舌上复生胎刺邪未尽也再下之胎刺虽未去已无锋芒而软然热渴未除更下之热渴减胎刺脱日后更复热又生胎刺更宜下之余里周因之者患疫月余胎刺凡三换计服大黄二十两始得热不复作其余脉证方退所以凡下不以数计有是证则投是药医家见理不透经歴未到中道生疑往往遇此证反致担阁但其中有间日一下者有应连下三四日者有应连下二日间一日者其间寛缓之施有应用柴胡清燥汤者有应用犀角地黄汤者至投承气某日应多与某日应少与如其不能得法亦足以悮事此非可以言贵乎临时斟酌
　　朱海畴正年四十五歳患疫得下症四肢不举身卧如塑目闭口张舌上胎刺问其所苦不能答因问其子两三日所服何药云进承气汤三剂每剂投大黄两余不效更无他防惟待日而已但不忍坐视更祈一诊余诊得脉尚有神下证悉具药浅病深也先投大黄一两五钱目有时而少动再投舌刺无芒口渐开能言三剂舌胎少去神思稍爽四日服柴胡清燥汤五日复生芒刺烦热又加再下之七日又投承气养荣汤热少退八日仍用大承气肢体自能少动计半月其服大黄十二两而愈又数日始进糜粥调理两月平复凡治千人所遇此等不过二三人而已姑存案以备参酌
　　病愈结存
　　瘟疫下后脉证俱平腹中有块按之则痛自觉有所阻而膨闷或时有升降之气往来不利常作蛙声此邪气已尽其宿结尚未除也此不可攻攻之徒损元气气虚益不能送终无补于治结须饮食渐进胃气稍复津液流通自能润下也尝遇病愈后食粥累月结块方下坚黑如石
　　下隔
　　瘟疫愈后脉证俱平大便二三旬不行时时作呕饮食不进虽少与汤水呕吐愈加此为下隔盖下既不通必返于上设误认翻胃乃与牛黄狗寳及误作寒气与藿香丁香二陈之类悮也宜调胃承气热服顿下宿结及溏粪粘胶恶物臭不可当者呕吐立止所谓欲求南风须开北牖是也呕止愼勿骤补若少与参茋则下焦复闭呕吐仍作也此与病愈结存彷佛彼则妙在往来蛙声一证故不呕而能食可见毫厘之差遂有千里之异按二者大便俱闭脉静身凉一安一危者在乎气通气塞之间而已矣
　　注意逐邪勿拘结粪
　　瘟疫可下者约三十余证不必悉具但见舌黄心腹痞满便于达原饮加大黄下之设邪在膜原者已有行动之机欲离未离之际得大黄促之而下实为开门袪贼之法即使未愈邪亦不能久羁二三日后余邪入胃仍用小承气彻其余毒大凡客邪贵乎早逐乗人气血未乱肌肉未消津液未耗病人不至危殆投剂不至掣肘愈后亦易平复欲为万全之防者不过知邪之所在早拔去病根为要耳但要量人之虚实度邪之轻重察病之缓急揣邪气离膜原之多寡然后药不空投投药无太过不及之弊是以仲景自大柴胡以下立三承气多与少与自有轻重之殊勿拘于下不厌迟之説　应下之证见下无结粪以为下之早或以为不应下之证误投下药殊不知承气本为逐邪而设非专为结粪而设也必俟其粪结血液为热所变证迭起是犹养虎遗患医之咎也况多有溏粪失下但蒸作极臭如败酱或如藕泥临死不结者但得秽恶一去邪毒从此而消脉证从此而退岂徒孜孜粪结而后行哉假如经枯血燥之人或老人血液衰少多生燥结或病后血气未复亦多燥结在经所谓不更衣十日无所苦有何妨害是知燥结不致损人邪毒之为殒命也要知因邪致热热致燥燥致结非燥结而致邪热也但有病久失下燥结为之壅闭瘀邪郁热益难得泄结粪一行气通而邪热乃泄此又前后之不同总之邪为本热为标结粪又其标也能早去其邪安患燥结耶
　　假令滞下本无结粪初起质实频数窘急者宜芍药汤加大黄下之此岂亦因结粪而然耶乃为逐邪而设也或曰得毋为积滞而设与余曰非也邪气客于下焦气血壅滞郁而为积若去积以为治已成之积方去未成之积复生须用大黄逐去其邪是乃断其生积之源荣衞流通其积不治而自愈矣更有虚痢又非此论或问脉证相同其粪有结有不结何也曰原其人病至大便当即不行续得蕴热益难得出蒸而为结也一者其人平素大便不实虽胃家热甚但蒸作极臭状如粘胶至死不结应下之证设引经论初硬后必溏不可攻之句诚为千古之弊
　　大承气汤
　　大黄【五钱】　　厚朴【一钱】　　枳实【一钱】
　　芒硝【三钱】
　　水姜煎服弱人减半邪微者各复减半
　　小承气汤
　　大黄【五钱】　　厚朴【一钱】　　枳实【一钱】
　　水姜煎服
　　调胃承气汤
　　大黄【五钱】　　芒硝【二钱五分】　　甘草【一钱】
　　水姜煎服
　　按三承气汤功用彷佛热邪里但上焦痞满者宜小承气汤中有坚结者加芒硝耎坚而润燥病久失下虽无结粪然多粘腻结臭恶物得芒硝则大黄有荡涤之能设无痞满惟存宿结而有瘀热者调胃承气宜之三承气功效俱在大黄余皆治标之品也不耐药汤者或呕或畏当为细末蜜丸汤下
　　畜血
　　大小便畜血便血不论伤寒时疫尽因失下邪热久羁无由以泄血为热留于经络败为紫血溢于肠胃腐为黒血便色如漆大便反易者虽结粪得瘀而润下结粪虽行眞元已败多至危殆其有喜妄如狂者此胃热波及于血分血乃心之属血中留火延蔓心家宜其有是证矣仍从胃治
　　发黄一证胃实失下表里壅闭郁而为黄热更不泄搏血为瘀凡热经气不郁不致发黄热不干血分不致畜血同受其邪故发黄而兼畜血非畜血而致发黄也但畜血一行热随血泄黄因随减尝见发黄者原无瘀血有瘀血者原不发黄所以发黄当咎在经郁热若专治瘀血误也　胃移热于下焦气分小便不利热结胱也移热于下焦血分胱畜血也小腹硬满以其小便不利今小便自利者责之畜血也小便不利亦有畜血者非小便自利便为畜血也　胃实失下至夜发热者热留血分更加失下必至瘀血　初则昼夜发热日晡益甚既投承气昼日热减至夜独热者瘀血未行也宜桃仁承气汤服汤后热除为愈或热时前后缩短再服再短畜血尽而热亦尽大势已去亡血过多余焰尚存者宜犀角地黄汤调之　至夜发热亦有瘅疟有热入血室皆非畜血并未可下宜审
　　桃仁承气汤方
　　大黄　　芒硝　　桃仁　　当归
　　芍药　　丹皮
　　照常煎服
　　犀角地黄汤方
　　生地黄【一两】　　白芍【三钱】　　丹皮【二钱】犀角【二钱镑碎】
　　右先将地黄温水润透铜刀切作片石臼内捣烂再加水调糊绞汁听用其滓入药同煎药成去滓入煎汁合服
　　按伤寒太阳病不解从经府热结胱其人如狂血自下者愈血结不行者宜抵当汤今瘟疫初无表证而惟胃实故肠胃畜血多胱畜血少然抵当汤行瘀逐畜之最者无分前后二便并可取用然畜血结甚者在桃仁力所不及宜抵当汤盖非大毒猛厉之剂不足以抵当故名之然抵当证所遇亦少存此以备万一之用
　　抵当汤方
　　大黄【五钱】　　防虫【二十枚炙干研碎】
　　桃仁【五钱研如泥】　水蛭【炙干为末五分】
　　照常煎服
　　发黄疸是府病非经病也
　　疫邪里遗热下焦小便不利邪无输泄经气郁滞其为疸身目如金者宜茵陈汤
　　茵陈【一钱】　　山栀【二钱】　　大黄【五钱】
　　水姜煎服
　　按茵陈为治疸退黄之专药今以病症较之黄因小便不利故用山栀除小肠屈曲之火瘀热既除小便自利当以发黄为标小便不利为本及论小便不利病原不在胱乃系胃家移热又当以小便不利为标胃实为本是以大黄为专功山栀次之茵陈又其次也设去大黄而服山栀茵陈是忘本治标鲜有效矣或用茵陈五苓不惟不能退黄小便间亦难利旧论发黄有从湿热有从隂寒者是亦妄生枝节学者未免有多岐之惑矣夫伤寒时疫既以里皆热病也熯万物者莫过于火是知大热之际燥必随之又何暇生寒生湿辟若冰炭岂容并处耶既无其证焉有其方智者所不信　古方有三承气证便于三承气加茵陈山栀当随证施治方为尽善
　　邪在胸膈
　　瘟疫胸膈满闷心烦喜呕欲吐不吐虽吐而不得大吐腹不满欲饮不能饮欲食不能食此疫邪留于胸膈宜蒂散吐之
　　蒂散
　　甜蒂【一钱】　　赤小豆【二钱研碎】
　　生山栀仁【二钱】
　　右用水二钟煎一钟后入赤豆煎至八分先服四分一时后不吐再服尽吐之未尽烦满尚存者再煎服如无蒂以淡豆豉二钱代用
　　辩明伤寒时疫
　　或曰子言伤寒与时疫有霄壤之隔今用三承气及桃仁承气抵当茵陈诸汤皆伤寒方也既用其方必同其症子何言之异也曰夫伤寒必有感冐之因或单衣风露或强力入水或临风脱衣或当檐出浴当觉肌肉粟起既而四肢拘急恶风恶寒然后头疼身痛发热恶寒脉浮而数脉无汗为伤寒脉缓有汗为伤风若时疫初起原无感冐之因忽觉凛凛以后但热而不恶寒然亦有所触因而发者或饥饱劳碌或焦思气郁皆能触动其邪是促其发也不因所触无故自发者居多促而发者十中之一二耳且伤寒投剂一汗而解时疫发散虽汗不解伤寒不染于人时疫能传染于人伤寒之邪自毫窍而入时疫之邪自口鼻而入伤寒感而即发时疫感久而后发伤寒汗解在前时疫汗解在后伤寒投剂可使立汗时疫汗解俟其内溃汗出自然不可以期伤寒解以发汗时疫解以战汗伤寒发斑则病笃时疫发斑则病衰伤寒感邪在经以经经时疫感邪在内内溢于经经不自传伤寒感发甚暴时疫多有淹二三日或渐加重或淹纒五六日忽然加重伤寒初起以发表为先时疫初起以疎利为主种种不同其所同者伤寒时疫皆能传胃至是同归于一故用承气汤辈导邪而出要之伤寒时疫始异而终同也　夫伤寒之邪自肌表一迳里如浮云之过太虚原无根蒂惟其法始终有进而无退故下后皆能脱然而愈若时疫之邪始则匿于膜原根深蒂固发时与荣衞交并客邪经由之处荣衞未有不被其所伤者因其伤故名曰溃然不溃则不能不邪不能出邪不出而疾不瘳然时疫下后多有未能顿解者何耶盖疫邪每有表里分者因有一半向外则邪留于肌肉一半向内则邪留于胃家邪留于胃故里气结滞里气结表气因而不通于是肌肉之邪不能即逹于肌表下后里气一通表气亦顺向者郁于肌肉之邪方能尽发于肌表或斑或汗然后脱然而愈伤寒下后无有此法虽曰终同及细较之而终又有不同者
