<!-- { "loadSidebar": true } -->
　　论食
　　时疫有首尾皆能食者此邪不传胃切不可絶其饮食但不宜过食耳　有愈后数日微渴微热不思食者此微邪在胃正气衰弱强与之即为食复　有下后一日便思食食之有味当与之先与米饮一小杯加至茶瓯渐进稀粥不可尽意饥则再与如忽加吞酸反觉无味乃胃气伤也当停谷一日胃气复复思食也仍如渐进法　有愈后十数日脉静身凉表里俱和但不思饮食者此中气不苏当与粥饮迎之得谷后即思食觉饥久而不思食者一法以人参一钱煎汤与之少引胃气忽觉思食便可勿服
　　论饮
　　烦渴思饮酌量与之若引饮过多自觉水停心下名停饮宜四苓散最効　如大渴思饮氷水及冷饮无论四时皆可量与葢内热之极得冷饮相救甚宜能饮一升止与半升宁使少顷再饮至于棃汁藕汁蔗浆西皆可备不时之需如不欲饮冷当易白滚汤与之乃至不思饮则知胃和矣
　　四苓汤
　　白茯苓【二钱】　泽泻【一钱五分】　猪苓【一钱五分】　陈皮【一钱】
　　取长流水煎服古方有五苓散用桂枝者以太阳中风表证未罢并入膀胱用四苓以利小便加桂枝以解表邪为双解散即如少阳并于胃以大柴胡合表里而治之今人但见小便不利便用桂枝何异聋者之听宫商胃本无病故用白术以健中今不用白术者疫邪传胃而渴白术性壅恐以实填实也加陈皮者和中利气也
　　损复
　　邪之伤人也始而伤气继而伤血继而伤肉继而伤筋继而伤骨邪毒既退始而复气继而复血继而复肉继而复筋继而复骨以柔脆者易损亦易复也
　　天倾西北地陷东南故男先伤右女先伤左及其复也男先复左女先复右以素亏者易损以素实者易复也严正甫年三十时疫后脉证俱平饮食渐进忽然肢体浮肿别无所苦此即气复也葢大病后血未盛气暴复血乃气之依归气无所依故为浮肿嗣后饮食渐加浮肿渐消若误投行气利水药则谬矣
　　张徳甫年二十患禁口痢昼夜无度肢体仅存皮骨痢虽减毫不进谷以人参一钱煎汤入口不一时身忽浮肿如吹气毬之速自后饮食渐进浮肿渐消肿间已有肌肉矣
　　若大病后三焦受伤不能通调水道下输膀胱肢体浮肿此水气也与气复悬絶宜金匮肾气丸及肾气煎若误用行气利水药必剧凡水气足冷肢体常重气复足不冷肢体常轻为异
　　俞桂玉室年四十时疫后四肢脱力竟若瘫痪数日后右手始能动又三日左手方动又俞桂冈子室所患皆然
　　标本
　　诸窍乃人身之户牗也邪自窍而入未有不由窍而出经曰未入于府者可汗而已已入于府者可下而已麻徴君复增汗吐下三法总是导引其邪打从门户而出可为治法之大纲舍此皆治标云尔今时疫首尾一于为热独不言清热者是知因邪而发热但能治其邪不治其热而热自已夫邪之与热犹形影相依形亡而影未有独存者若以黄连解毒汤黄连泻心汤纯乎类聚寒凉专务清热既无汗吐下之能焉能使邪从窍而出是忘其本徒治其标何异于小儿捕影
　　行邪伏邪之别
　　凡邪所客有行邪有伏邪故治法有难有易取効有迟有速假令行邪者如正伤寒始自太阳或传阳明或传少阳或自三阳入胃如行人经由某地本无根蒂因其浮游之势病形虽重若果在经一汗而解若果传胃一下而愈药到便能获効先伏而后行者所谓瘟疫之邪伏于膜原如鸟栖巢如兽藏穴荣卫所不闗药石所不及至其发也邪毒渐张内侵于府外淫于经荣卫受伤诸证渐显然后可得而治之方其浸淫之际邪毒尚在膜原此时但可疏利使伏邪易出邪毒既离膜原乃观其变或出表或入里然后可导邪而出邪尽方愈初发之时毒势渐张莫之能御其时不惟不能即瘳其疾而病证日惟加重病家见症反增即欲更医医家不解亦自惊叱竟不知先时感受邪甚则病甚邪微则病微病之轻重非闗于医人之生死全赖药石故谚有云伤寒莫治头劳怯莫治尾若果正伤寒初受于肌表不过在经之浮邪一汗即解何莫治之有此言葢指瘟疫而设也所以疫邪方张之际势不可遏但使邪毒速离膜原便是治法全在后段工夫识得表里虚实更详轻重缓急投剂不致差谬如是可以万举万全即使感受之最重者按法治之必无殒命之理若夫久病枯削酒色耗竭耆耄风烛者此等已是天眞几絶更加瘟疫自是难支又不可同日而语矣
　　应下诸证
　　舌白胎渐变黄胎
　　邪在膜原舌上白胎邪在胃家舌上黄胎胎老变为沉香色也白胎未可下黄胎宜下
　　舌黒胎
　　邪毒在胃薰腾于上而生黑胎有黄胎老而变焦色者有津液润泽作软黑胎者有舌上干燥作硬黑胎者下后二三日黑皮自脱　又有一种舌上俱黑而无胎此经气非下证也姙娠多见此隂证亦有此并非下证　下后里证去舌尚黑者胎皮未脱也不可再下务在有下证方可下　舌上无胎况无下证误下舌反见离离黑色者危急当补之
　　舌芒刺
　　热伤津液此疫毒之最重者急当下　老人微疫无下证舌上干燥易生胎刺用生脉散生津润燥芒刺自失
　　舌裂
　　日久失下血液枯极多有此证又热结旁流日久不治在下则津液消亡在上则邪火毒炽亦有此证急下之裂自满
　　舌短　舌硬　舌卷
　　皆邪气胜真气亏急下之邪毒去真气回舌自舒
　　白砂胎
　　舌上白胎干硬如砂皮一名水晶胎乃自白胎之时津液干燥邪虽入胃不能变黄宜急下之　若白胎泽润者邪在膜原也邪微胎亦微邪气盛胎如积粉满布其舌犹未可下久而胎色不变别有下证服三消饮次早舌即变黄
　　唇燥裂　唇焦色　唇口皮起　口臭　臭孔如烟煤胃家热多有此证固当下唇口皮起仍用别证互较鼻孔煤黒疫毒在胃下之无辞
　　口燥渴
　　更有下证者宜下之下后邪去胃和渴自减若服花粉门冬知母冀其生津止渴殊谬　若大汗脉长洪而渴未可下宜白虎汤汗更出身凉渴止
　　目赤　咽干　气喷如火　小便赤黒涓滴作痛　小便极臭　手踯足　脉沉而数
　　皆为内热之极下之无辞
　　潮热　谵语
　　邪在胃有此证宜下　然又有不可下者详载似里非里条下又热入血室条下又神虚谵语条下
　　善太息
　　胃家实呼吸不利胸膈痞闷每欲引气下行故然
　　心下满　心下髙起如块　心下痛　腹胀满　腹痛按之愈痛　心下胀痛
　　以上皆胃家邪实内结气闭宜下之气通则已
　　头胀痛
　　胃家实气不下降下之头痛立止　若初起头痛别无下证未可下
　　小便闭
　　大便不通气结不舒大便行小便立解误服行气利水药无益
　　大便闭　转屎气极臭
　　更有下证下之无辞　有血液枯竭者无表里证为虚燥宜蜜箭导及胆导
　　大肠胶闭
　　其人平素大便不实设遇疫邪传里但蒸作极臭状如粘胶至死不结但愈蒸愈黏愈黏愈闭以致胃气不能下行疫毒无路而出不下即死但得黏胶一去下证自除霍然而愈
　　协热下利　热结旁流
　　并宜下详见大便条下
　　四逆　脉厥　体厥
　　并属气闭阳气郁内不能四布于外胃家实也宜下之　下后反见此证者为虚脱宜补
　　发狂
　　胃家实阳气盛也宜下之　有虚烦似狂有因欲汗作狂并详见本条忌下
　　应补诸证
　　向谓伤寒无补法者葢伤寒时疫均是客邪然伤于寒者不过风寒乃天地之正气尚嫌其填实而不可补今感疫气者乃天地之毒气补之则壅裹其毒邪火愈炽是以误补之为害尤甚于伤寒此言其常也及言其变则又有应补者或日久失下形神几脱或久病先亏或先受大劳或老人枯竭皆当补泻兼施设因行而增虚证者宜急峻补【虚证散在诸篇此不再赘】补之虚证稍退切忌再补【详见前虚后实】补后虚证不退反加变证者危下后虚证不见乃臆度其虚辄用补剂法所大忌凡用补剂本日不见佳处即非应补葢人参为益元气之极品开胃气之神丹下咽之后其効立见若用参之后元气不回胃气不转者勿谓人参之功不防葢因投之不当耳急宜另作主张若恣意投之必加变证变证加而更投之者死
　　论阴证世间罕有
　　伤寒阴阳二证方书皆以对待言之凡论阳证即继以隂证读者以为阴阳二证世间均有之病所以临诊之际先将阴阳二证在于胸次往来踌躇最易牵入误端甚有不辨脉证但窥其人多畜少艾或适在妓家或房事后得病或病适至行房医问及此便疑为阴证殊不知病之将至虽僧尼寡妇室女童男旷夫阉宦亦皆有之与房欲何与焉即使多畜少艾频防娼妓房事后适病病适至行房此际偶值病邪发于膜原气拥火郁未免发热到底终是阳证与阴证何与焉况又不知隂证实乃世间罕有之病而阳证似阴者何日无之究其所以然者葢不论伤寒瘟疫传入胃家阳气内郁不能外布即便四逆所谓阳厥是也又曰厥微热亦微厥深热亦深其厥深者甚至凉过肘膝脉沉而微剧则通身氷冷脉微欲絶虽有轻重之分总之为阳厥因其触目皆是苟不得其要领于是误认者良多况且瘟疫每类伤寒苟不得要领最易混淆夫瘟疫热病也从无感寒阴自何来一也治瘟疫数百人遇一正伤寒二也及治正伤寒数百人才遇一正阴证三也前后统论苟非歴治多人焉能一见隂证岂非世间罕有之病耶观今伤寒科盛行之医歴数年间或偶得遇一正阴证者有之又何必才见伤寒便疑隂证况多瘟疫又非伤寒者乎
　　论阳证似隂
　　凡阳厥手足皆冷或冷过肘膝甚至手足指甲皆青黒剧则遍身氷冷如石血凝青紫成片或六脉无力或脉微欲絶以上脉证悉见纯阴犹以为阳证何也葢审内证气喷如火龈烂口臭烦渴谵语口燥舌干舌胎黄黑或生芒刺心腹痞满小腹疼痛小便赤澁涓滴作痛非大便燥结即大肠胶闭非协热下利即热结旁流以上内三焦悉见阳证所以为阳厥也粗工不察内多下证但见表证脉体纯隂误投温剂祸不旋踵　凡阳证似阴者瘟疫与正伤寒通有之其有阴证似阳者此系正伤寒家事在瘟疫无有此证故不附载详见伤寒实录瘟疫阳证似隂者始必由膜原以渐传里先几日发
　　热以后四肢逆冷　伤寒阳证似阴者始必由阳经发热脉浮而数邪气自外渐次传里里气壅闭脉体方沉乃至四肢厥逆葢非一日矣　其真阴者始则恶寒而不发热其脉沉细当即四肢逆冷急投附子回阳二三日失治即死　防要辨法凡阳证似阴外寒而内必热故小便血赤凡阴证似阳者格阳之证也上热下寒故小便清白但以小便赤白为据以此推之万不失一
　　舍病治药
　　尝遇微疫医者误进白虎汤数剂续得四肢厥逆病势转剧更医谬指为阴证投附子汤病愈此非治病实治药也虽误认病原药则偶中医者之庸病者之福也葢病本不药自愈之证因连进白虎寒凉慓悍抑遏胃气以致四肢厥逆疫邪强伏故病增剧今投温剂胃气通行微邪流散故愈若果直中无阳阴证误投白虎一剂立毙岂容数剂耶
　　舍病治弊
