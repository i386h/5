<!-- { "loadSidebar": true } -->
　　一人感疫发热烦渴思饮氷水医者以为凡病须忌生冷禁止甚严病者苦索勿与遂至两目火迸咽喉焦燥不时烟焰上腾昼夜不寐目中见鬼无数病剧苦甚自谓但得冷饮一滴下咽虽死无恨于是乘隙匍匐窃取井水一盆置之枕傍饮一杯目顿清亮二杯鬼物潜消三杯咽喉声出四杯筋骨舒畅饮至六杯不知盏落枕傍竟尔熟睡俄而大汗如雨衣被湿透脱然而愈葢因其人瘦而多火素禀阳藏始则加之以热经络枯燥既而邪气传表不能作正汗而解误投升散则病转剧今得冷饮表里和润所谓除弊便是兴利自然汗解宜矣更有因食因痰因寒剂因虚陷致疾不愈者皆当舍病求弊以此类推可以应变于无穷矣
　　论轻疫误治每成痼疾
　　凡客邪皆有轻重之分惟疫邪感受轻者人所不识往往误治而成痼疾假令患痢昼夜无度水谷不进人皆知其危痢也其有感之轻者昼夜虽行四五度饮食如常起居如故人亦知其轻痢未尝误以他病治之者慿有积滞耳至如瘟疫感之重者身热如火头疼身痛胸腹胀满胎刺谵语斑黄狂躁人皆知其危疫也其有感之浅者防有头疼身痛午后稍有潮热饮食不甚减但食后或觉胀满或觉恶心脉微数如是之疫最易误认即医家素以伤寒瘟疫为大病今因证不多有不觉其为疫也且人感疫之际来而不觉既感不知最无凭据又因所感之气甚薄发时又现证不甚虽有头疼身痛而饮食不絶力可徒步又乌得而知其疫也病人无处追求每每妄诉病原医家不善审察未免随情错认有如病前适遇小劳病人不过以此道其根由医家不辨是非便引东垣劳倦伤脾元气下陷乃执甘温除大热之句随用补中益气汤壅补其邪转壅转热转热转痩转瘦转补多至危殆　或有妇人患此适逢产后医家便认为隂虚发热血虚身痛遂投四物汤及地黄丸泥滞其邪迁延日久病邪益固邀遍女科无出滋阴养血屡投不効复更凉血通瘀不知原邪仍在积热自是不除日渐尫羸终成废痿　凡人未免七情劳郁医者不知为疫乃引丹溪五火相煽之説或指为心火上炎或指为肝火冲击遂乃类聚寒凉冀其直折而反凝住其邪徒伤胃气疫邪不去瘀热何清延至骨立而毙或向有防病淹纒适逢微疫未免身痛发热医家病
　　家同认为原病加重仍用前药加减有妨于疫病益加重至死不觉者如是种种难以尽述聊举一二从是推而广之可以应变于无穷矣
　　肢体浮肿
　　时疫潮热而渴舌黄身痛心下满闷腹时痛脉数此应下之证也外有通身及面目浮肿喘急不已小便不利此疫兼水肿因三焦壅闭水道不行也但治其疫水肿自已宜小承气汤向有单腹胀而后疫者治在疫若先年曾患水肿因疫而发者但治在疫腹胀水肿自愈病人通身浮肿下体益甚脐凸阴囊及隂茎肿大色白小便不利此水肿也继又身大热午后益甚燥渴心下满闷喘急大便不调此又加疫也因下之下后胀不除反加腹满宜承气加甘遂二分弱人量减葢先肿胀续得时疫此水肿兼疫大水在表微疫在里也故并治之时疫愈后数日先自足浮肿小便不利肿渐至心腹而喘此水气也宜治在水　时疫愈后数日先自足浮肿小便如常虽至通身浮肿而不喘别无所苦此气复也葢血乃气之依归夫气先血而生无所归依故暂浮肿但静养节饮食不药自愈　时疫身赋羸弱言不足以听气不足以息得下证少与承气下证稍减更与之晕欲死葢不胜其攻也絶谷期月稍补则心腹满闷攻不可补不可守之则元气不鼓余邪沉匿膜原日惟水饮而已以后心腹忽加肿满烦寃者向来沉匿之邪方悉分传于表里也宜承气养荣汤一服病已设表肿未除宜微汗之自愈　时疫得里证失下以致面目浮肿及肢体微肿小便自利此表里气滞非兼水肿也宜承气下之里气一疏表气亦顺浮肿顿除或见絶谷期月指为脾虚发肿误补必剧姙娠更多此证治法同前皆得子母俱安但当少与慎毋过剂【共七法】
　　服寒剂反热
　　阳气通行温养百骸阳气壅闭郁而为热且夫人身之火无处不有无时不在但喜通达耳不论脏府经络表里上下血分气分一有所阻即便发热是知百病发热皆由于壅郁然火郁而又根于气气尝灵而火不灵火不能自运赖气为之运所以气升火亦升气降火亦降气行火亦行气若阻滞则火屈曲惟是屈曲热斯发矣是气为火之舟楫也今疫邪透出于膜原气为之阻时欲到胃是求伸而未能遽达也今投寒剂抑遏胃气气益不伸火更屈曲所以反热也往往服芩连知柏之类病人自觉反热其间偶有灵变者但言我非黄连证亦不知其何故也窃谓医家每以寒凉清热热不能清尚信弗疑服之反热全然不悟虽至白首终不究心悲夫
　　知一
　　邪之着人如饮酒然凡人醉酒脉必洪而数气髙身热面目俱赤乃其常也及言其变各有不同有醉后妄言妄动醒后全然不知者有虽沉醉而神思终不乱者醉后应面赤而反刮白者应委弱而反刚强者应壮热而反恶寒战栗者有易醉而易醒者有难醉而难醒者有发呵欠及啑喷者有头眼花及头痛者因其血气虚实之不同藏府禀赋之各异更兼过饮小饮之别考其情状各自不同至论醉酒一也及醒一切诸态如失凡人受邪始则昼夜发热日晡益甚头疼身痛舌上白胎渐加烦渴乃众人之常也及言其变则各有不同或呕或吐或喉咽干燥或痰涎涌甚或纯乎发热或发热而兼凛凛或先凛凛而后发热或先恶寒而后发热或先一日恶寒而后发热以后即纯乎发热或先恶寒而后发热以后渐渐寒少而热多以至纯热者或昼夜发热者或午后潮热余时热稍缓者有从外解者或战汗或狂汗自汗盗汗或发斑有潜消者有从内传者或胸膈痞闷或心腹胀满或心痛腹痛或胸脇痛或大便不通或前后癃闭或协热下利或热结旁流有黄胎黑胎者有口燥舌裂者有舌生芒刺舌色紫赤者有鼻孔如烟煤之黑者有发黄及畜血吐血衂血大小便血汗血血齿衂者有发颐疙瘩疮者有首尾能食者有絶谷一两月者有无故最善反复者有愈后渐加饮食如旧者有愈后饮食胜常二三倍者有愈后退爪脱髪者至论恶证口禁不能张昏迷不识人足屈不能伸唇口不住牵动手足不住振战直视上视圆睁目瞑口张声哑舌强遗尿遗粪项强发痉手足俱痉筋惕肉膶循衣摸撮空理线等证种种不同因其气血虚实之不同藏府禀赋之有异更兼感重感轻之别考其证候各自不同至论受邪一也及邪尽一切诸证如失所谓知其一万事毕知其要者一言而终不知其要者流散无穷此之谓也
　　以上止举一气因人而变至有嵗气稍有不同者有其年众人皆从自汗而解者更有其年众人皆从战汗而解者此又因气而变余证大同小异皆疫气也至又杂气为病一气自成一病每病各又因人而变统而言之其变不可胜言矣医者能通其变方为尽善
　　四损不可正治
　　凡人大劳大欲及大病久病后气血两虚阴阳并竭名为四损当此之际忽又加疫邪气虽轻并为难治以正气先亏邪气自陷故谚有云伤寒偏死下虚人正谓此也
　　若正气不胜者气不足以息言不足以听或欲言而不能感邪虽重反无胀满痞塞之症误用承气不剧即死以正气愈损邪气愈伏也
　　若真血不足者面色萎黄唇口括白或因吐血崩漏或因产后亡血过多或因肠风藏毒所致感邪虽重面目又无阳色误用承气速死以荣血愈消邪气益加沉匿也
　　若真阳不足者或四肢厥逆或下利完谷肌体恶寒恒多泄泻至夜益甚或口鼻冷气感邪虽重反无发热燥渴胎刺等证误用承气阳气愈消隂凝不化邪气留而不行轻则渐加委顿重则下咽立毙
　　若真阴不足者自然五液干枯肌肤甲错感邪虽重应汗无汗应厥不厥误用承气病益加重以津液枯涸邪气濇滞无能输泄也凡遇此等不可以常法正治当从其损而调之调之不愈者稍以常法治之治之不及者损之至也是故一损二损轻者或可挽回重者治之无益乃至三损四损虽卢扁亦无所施矣更以老少参之少年遇损或可调治老年遇损多见治之不及良以枯魄独存化原已絶不复滋生矣
　　劳复　食复　自复
　　疫邪已退脉证俱平但元气未复或因梳洗沐浴或因多言妄动遂至发热前证复起惟脉不沉实为辨此名劳复葢气为火之舟楫今则真气方长劳而复折真气既亏火亦不前如人欲济舟楫已坏其可渡乎是火也某经气陷则火随陷于某经陷于经络则为表热陷于藏府则为里热虚甚热甚虚微热微治法轻则静养可复重则大补气血候真气一回血脉融和表里通畅所陷之火随气输泄自然热退而前证自除矣若误用承气及寒凉剥削之剂变证蜂起卒至殒命宜服安神养血汤
　　若因饮食所伤者或吞酸作嗳或心胸满闷而加热者此名食复轻则损谷自愈重则消导方痊
　　若无故自复者以伏邪未尽此名自复当问前得某证所发亦某证少与前药以彻其余邪自然获愈
　　感冒兼疫
　　疫邪伏而未发因感冒风寒触动疫邪相继而发也既有感冒之因由复有风寒之脉证先投发散一汗而解一二日续得头疼身痛潮热烦渴不恶寒此风寒去疫邪发也以疫法治之
　　疟疫兼证
　　疟疾二三发或七八发后忽然昼夜发热烦渴不恶寒舌生胎刺心腹痞满饮食不进下证渐具此瘟疫着疟疾隐也以疫法治之
　　瘟疫昼夜纯热心腹痞满饮食不进下后脉静身凉或间曰或每日时恶寒而后发热如期者此瘟疫解疟邪未尽也以疟法治之
　　瘟疟
　　凡疟者寒热如期而发余时脉静身凉此常疟也以疟法治之设传胃者必现里证名为瘟疟以疫法治者生以疟法治者死里证者下证也下后里证除寒热独存者是瘟疫减疟证在也疟邪未去者宜疏邪去而疟势在者宜截疟势在而挟虚者宜补疏以清脾饮截以不二饮补以四君子方见疟门仍恐杂乱此不附载
　　妇人时疫
　　妇人伤寒时疫与男子无二惟经水适断适来及崩漏产后与男子稍有不同夫经水之来乃诸经血满归注于血室下泄为月水血室者一名血海即冲任脉也为诸经之总任经水适来疫邪不入于胃乘势入于血室故夜发热谵语葢卫气昼行于阳不与隂争故昼则明了夜行于隂与邪相搏故夜则发热谵语至夜止发热而不谵语者亦为热入血室因有轻重之分不必拘于谵语也经曰无犯胃气及上二焦必自愈胸膈并胃无邪勿以谵语为胃实而妄攻之但热随血下则自愈若有如结胸状者血因邪结也当刺期门以通其结活人书治以柴胡汤然不若刺者之功捷
　　经水适断血室空虚其邪乘虚传入邪胜正亏经气不振不能鼓散其邪为难治且不从血泄邪气何由即解与适来者则有血虚血实之分宜柴胡养荣汤新产血亡后过多冲任空虚与夫素善崩漏经气久虚皆能受邪与经水适断同法
　　小儿时疫
