<!-- { "loadSidebar": true } -->
　　凡小儿感冒风寒疟痢等证人所易知一染时疫人所难窥所以担误者良多何也葢由幼科专于痘疹吐泻惊疳并诸杂证在伤寒时疫甚畧之一也古人称幼科为哑科葢不能尽罄所苦以告师师又安能悉乎问切之义所以但知其身热不知其头疼身痛也但知不思乳食心胸膨胀疑其内伤乳食安知其疫邪传胃也但见呕吐恶心口渴下利以小儿吐泻为常事又安知其协热下利也凡此何暇致思为时疫二也小儿赋质娇怯筋骨柔脆一染时疫延捱失治即便两目上吊不时惊搐肢体发痉十指钩曲甚则角弓反张必延幼科正合渠平日学习见闻之证因多误认为慢惊风遂投抱龙丸安神丸竭尽惊风之剂转治转剧因见不啼不语又将神门眉心乱灸艾火虽微内攻甚急两阳相搏如火加油如罏添炭死者不可胜计深为痛悯今凡遇疫毒流行大人可染小儿岂独不可染耶但所受之邪虽一因其气血筋骨柔脆故所现之证为异耳务宜求邪以治故用药与大人彷佛凡五六嵗以上者药当减半一二三四嵗者四分之一可也又肠胃柔脆少有差误为祸更速临证尤宜加慎
　　姙娠时疫
　　孕妇时疫设应用三承气汤须随证施治慎毋惑于参术安胎之説病家见用承气先自惊疑或更左右嘈杂必致医家掣肘为子母大不祥若应下之证反用补剂邪火壅郁热毒愈炽胎愈不安耗气搏血胞胎何赖是以古人有悬钟之喻梁腐而钟未有不落者唯用承气逐去其邪火毒消散炎熇顿为清凉气回而胎自固当此证候反见大黄为安胎之圣药歴治歴当子母俱安若腹痛如锥腰痛如折此将堕欲堕之服药亦无及矣虽投承气但可愈疾而全母昧者以为胎堕必反咎于医也
　　或诘余曰孕妇而投承气设邪未逐先损其胎当如之何余曰结粪瘀热肠胃间事也胎附于脊肠胃之外子宫内事也药先到胃瘀热才通胎气便得舒养是以兴利除害于顷刻之间何虑之有但投药之际病衰七八余邪自愈慎勿过剂耳
　　凡姙娠时疫万有四损者不可正治当从其损而调之产后同法非其损而误补必死【四损详见前应补诸证条后】
　　主客交
　　凡人向有他病尫羸或久疟或内伤瘀血或吐血便血咳血男子遗精白浊精气枯涸女人崩漏带下血枯经闭之类以致肌肉消烁邪火独存故脉近于数也此际稍感疫气医家病家见其谷食暴絶更加胸膈痞闷身疼发热彻夜不寐指为原病加重误以絶谷为脾虚以身痛为血虚以不寐为神虚遂投参术归地茯神仁之类愈进愈危知者稍以疫法治之发热减半不时得睡谷食稍进但数脉不去肢体时疼胸脇锥痛过期不愈医以杂药频试补之则邪火愈炽泻之则损脾坏胃滋之则胶邪愈固散之则经络益虚疏之则精气愈耗守之则日削近死葢但知其伏邪已溃表里分传里证虽除不知正气衰微不能托出表邪留而不去因与血脉合而为一结为痼疾也肢体时疼者邪与荣气搏也脉数身热不去者邪火病郁也脇下锥痛者火邪结于膜膈也过期不愈者凡疫邪交卸近在一七逺在二七甚至三七过此不愈者因非其治不为坏证即为痼疾也夫痼疾者所谓客邪胶固于血脉主客交浑最难得解且愈久益固治法当乘其大肉未消真元未败急用三甲散多有得生者更附加减法随其平素而调之三甲散
　　鼈甲　　龟甲【并用酥炙黄为未各一钱】　甘草【三分】
　　川山甲【土炒黄为末五分】　　蝉退【洗净炙干五分】
　　僵蚕【白硬者切断生用五分】　　牡蛎【煅为末五分咽燥者酌用】
　　防虫【三个干者擘碎鲜者捣烂和酒少许取汁入汤药同服其渣入诸药同煎】
　　白芍药【酒炒七分】　　当归【五分】
　　水二钟煎八分滤清温服　若素有老疟或瘅疟者加牛膝一钱何首乌一钱胃弱欲作泻者宜用九蒸九晒　若素有郁痰者加贝母一钱老痰者加括蒌霜五分善呕者勿用　若咽干作痒者加花粉知母各五分　若素有燥者加杏仁捣烂一钱五分若素有内伤瘀血者倍防虫如无防虫以干漆炒烟尽为度研末五分及桃仁捣烂一钱代之　服后病减六七余勿服当尽调理法
　　调理法
　　凡人胃气强盛可饥可饱若久病之后胃气薄弱最难调理葢胃体如灶胃气如火谷食如薪合水谷之精微升散为血脉者如焰其糟粕下转为粪者如烬是以灶大则薪多火盛薪断而余焰犹存虽薪后续而火亦然若些小铛锅止宜薪数茎稍多则壅灭稍断则火絶死灰而求复燃不亦难乎若夫大病之后客邪新去胃口方开几微之气所当接续多与早与迟与皆不可也宜先与粥饮次糊饮次糜粥次耎饭尤当循序渐进毋先其时毋后其时当设炉火昼夜勿令断絶以备不时之用思谷即与稍缓则胃饥如灼再缓则胃气伤反不思食矣既不思食若照前与之虽食而弗化弗化则伤之又伤不为食复者当如初进法若更多与及黏硬之物胃气壅甚必胀满难支气絶谷存乃致反覆颠倒形神俱脱而死矣
　　统论疫有九传治法
　　夫疫之传有九然亦不出乎表里之间而已矣所谓九传者病人各得其一非谓一病而有九传也盖瘟疫之来邪自口鼻而感入于膜原伏而未发不知不觉已发之后渐加发热脉洪而数此众人相同宜达原饮疏之继而邪气一离膜原察其传变众人多有不同者以其表里各异耳有但表而不里者有但里而不表者有表而再表者有里而再里者有表里分传者有表里分传而再分传者有表胜于里者有里胜于表者有先表而后里者有先里而后表者凡此九传其病一也医者不知九传之法不知邪之所在如盲者之不任杖聋者之听宫商无音可咏无路可适未免当汗不汗当下不下或颠倒误用或寻枝摘叶但治其证不治其邪同归于误一也
　　所言但表而不里者其证头疼身痛发热而复凛凛内无胸满腹胀等证谷食不絶不烦不渴此邪气外传由肌表而出或自斑消或从汗解斑者有斑疹桃花斑紫云斑汗者有自汗盗汗狂汗战汗之异此病气之使然不必较论但求得斑得汗为愈疾耳凡自外传者为顺勿药亦能自愈间有汗出不彻而热不退者宜白虎汤斑出不透而热不退者宜举斑汤有斑汗并行而愈者若斑出不透汗出不彻而热不除者宜白虎合举斑汤间有表而再表者所发未尽膜原尚有隠伏之邪或二三日后四五日后依前发热脉洪而数及其解也斑者仍斑汗者仍汗而愈未愈者仍如前法治之然亦稀有至于三表者更稀有也
　　若但里而不表者外无头疼身痛向后亦无三斑四汗惟胸膈痞闷欲吐不吐虽得少吐而不快此邪传里之上者宜蒂散吐之邪从吐减邪尽病已若邪传里之中下者心腹胀满不呕不吐或燥结便闭或热结旁流或协热下利或大肠胶闭并宜承气辈导去其邪邪减病减邪尽病已上中下皆病者不可吐吐之为逆但宜承气导之则在上之邪顺流而下呕吐立止胀满渐除有里而再里者愈后二三日或四五日依前之证复发在上者仍吐之在下者仍下之再里者常事甚至三里者亦有也虽有上中下之分皆为里证
　　若表里分传者始则邪气伏于膜原膜原者即半表半里也此传法以邪气平分半入于里则现里证半出于表则现表证此疫家之常事然表里俱病内外壅闭既不得汗而复不得下此不可汗强求其汗必不可得宜承气先通其里里邪先去邪去则里气通中气方能达表向者郁于肌肉之邪乘势尽发于肌表矣或斑或汗葢随其性而升泄之也诸证悉去既无表里证而热不退者膜原尚有已发之邪未尽也宜三消饮调之若表里分传而再分传者照前表里得病宜三消饮复下复汗如前而愈此亦常事至于三发者亦偶有之若表胜于里者膜原伏邪发时传表之邪多传里之邪少何以知之表证多而里证少当治其表里证兼之若里证多而表证少者但治其里表证自愈
　　若先表而后里者始则但有表证而无里证宜达原饮有经证者当用三阳加法经证不显但发热者不用加法继而脉洪大而数自汗而渴邪离膜原未能出表耳宜白虎汤辛凉解散邪从汗解脉静身凉而愈愈后二三日后或四五日后依前发热宜达原饮至后反加胸满腹胀不思谷食烦渴舌生胎刺等证加大黄微利之久而不去在上者宜蒂散吐之在中下者宜承气汤导之
　　若先里而后表者始则发热渐加里证下之里证除二三日内复发热反加头疼身痛脉浮者宜白虎汤若下后热减不甚三四日后精神不慧脉浮者宜白虎汤汗之服汤复不得汗者因津液枯竭也加人参覆盆则汗解此近表里分传之证不在此例
　　若大下后大汗后表里之证悉去继而一身尽痛身如被杖甚则不可转侧脉迟细者此汗出太过阳气不周骨寒而痛非表证也此不必治二三日内阳气自回身痛自愈
　　凡疫邪再表再里或再表里分传者医家不解反责病家不善调理以致反复病家不解毎责医家用药有误致病复起彼此归咎胥失之矣殊不知病势之所当然葢气性如此一者不可为二二者不可为一絶非医家病家之过也但得病者向赖精神完固虽再三反复随复随治随治随愈
　　间有延挨失治或治之不得其法日久不除精神耗竭嗣后更医投药但将现在之邪拔去因而得効殊不知膜原尚有伏邪在一二日内前证复起反加循衣摸牀神思昏愦目中不了了等证且脉气渐萎大凶之兆也譬如行人日间趱行未晩投宿何等从容今则日间绕道日暮途长急无及矣病家不咎于前医担误日时反咎于后医既生之而复杀之良可叹也当此之际攻之则元气几微是求速死补之则邪火愈炽精气愈烁守之则正不胜邪必无生理三路俱亡虽有卢扁之技亦无所施矣


　　瘟疫论卷下
　　钦定四库全书
　　瘟疫论补遗
　　明　吴有性　撰
　　安神养血汤【在劳复食复自复条后】
　　茯神　　仁　　当归　　逺志　　桔梗芍药　　地黄　　陈皮　　甘草
　　加圆眼肉水煎服
　　疫痢兼证
　　下痢脓血更加发热而渴心腹痞满呕而不食此疫痢兼症最为危急夫疫者胃家事也疫邪传胃下常八九既传入胃必从下解葢疫邪不能自出必借大肠之气传送而下疫方得愈至痢者大肠内事也大肠既病失其传送之职故正粪不行纯乎下痢脓血而已所以向来谷食停积在胃直须大肠邪气将退胃气通行正粪自此而下今大肠失职正粪尚自不行又何能为胃载毒而出毒既不前羁留在胃最能败坏真气在胃一日有一日之害一时有一时之害耗气搏血神脱气尽而死凡遇疫痢兼证者在痢尤为吃疫痢俱急者宜槟芍顺气汤诚为一举两得
　　防芍顺气汤　专治下痢频数里急后重兼舌胎黄得疫之里证者
　　槟榔　　芍药　　枳实　　厚朴　　大黄生姜煎服
　　小儿太极丸【在小儿时疫条后】
　　天竺黄【五钱】　　胆星【五钱】　　大黄【二钱】麝香【三分】　　　氷片【三分】　　僵蚕【三钱】
　　其为细末端午日午时脩合糯米饭杵为丸如芡实大硃砂为衣凡遇疫证姜汤化下一丸神効
　　正名
