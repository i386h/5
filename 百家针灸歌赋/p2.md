<!-- { "loadSidebar": true } -->
　　且夫下针之法，先须爪按，重而切之，次令咳嗽一声，随咳下针。凡补者呼气，初针刺至皮内，乃曰天才；少停进针，刺至肉内，是曰人才；又停进针，刺至筋骨之间，名曰地才，此为极处，就当补之。再停良久，却须退针至人之分，待气沉紧，倒针朝病。进退往来，飞经走气，尽在其中矣。凡泻者吸气，初针至天，少停进针，直至于地，得气泻之。再停良久，却须退针，复至于人，待气沉紧，倒针朝病，法同前矣。其或晕针者，神气虚也，以针补之，以袖掩之，口鼻气回，热汤与之。略停少顷，依前再施。

　　及夫调气之法，下针至地之后，复人之分。欲气上行，将针右捻，欲气下行，将针左捻。欲补先呼后吸，欲泻先吸后呼。气不至者，以手循摄，以爪切掐，以针摇动，进捻搓弹，直待气至，以龙虎升腾之法，按之在前使气在后，按之在后使气在前，运气走至疼痛之所，以纳气之法，扶针直插，复向下纳，使气不回。若关节阻涩，气不过者，以龙虎龟凤通经接气大段之法，驱而运之，仍以循摄爪切，无不应矣。此通仙之妙。

　　况夫出针之法，病势既退，针气微松；病未退者，针气如根，推之不动，转之不移，此为邪气吸拔其针，乃真气未至，不可出。出之者，其病即复，再须补泻，停以待之，直候微松，方可出针豆许，摇而停之。补者吸之去疾，其穴急扪；泻者呼之去徐，其穴不闭。欲令腠密，然后吸气；故曰下针贵迟，太急伤血；出针贵缓，太急伤气。以上总要，于其尽矣。

　　考夫治病之法有八：一曰烧山火，治顽麻冷痹，先浅后深，用九阳而三进三退，慢提紧按，热至紧闭，插针除寒之有准。二曰透天凉，治肌热骨蒸，先深后浅，用六阴而三出三入，紧提慢按，徐徐举针，退热之可凭。皆细细搓之，去病准绳。三曰阳中之阴，先寒后热，浅而深，以九六之法，则先补后泻也。四曰阴中之阳，先热后寒，深而浅，以六九之方，则泻后补也。补者直须热至，泻者务待寒侵，犹如搓线，慢慢转针。法其浅则用浅，法在深则用深，二者不可兼而紊之也。五曰子午捣臼，水蛊膈气，落穴之后，调气均匀，针行上下，九入六出，左右转之，千遭自平。六曰进气之诀，腰背肘膝痛，浑身走注疼，刺九分，行九补，卧针五七吸，待上行。亦可龙虎交战，左捻九而右捻六，是亦住痛之针。七曰留气之诀，痃癖癥瘕，刺七分，用纯阳，然后乃直插针，气来深刺，提针再停。八曰抽添之诀，瘫痪疮癩，取其要穴，使九阳得气，提按搜寻，大要运气周遍。扶针直插，复向下纳，回阳倒阴。指下玄微，胸中活法，一有未应，反复再施。

　　若夫过关过节，催运气血，以飞经走气，其法有四：一曰青龙摆尾，如扶舡舵，不进不退，一左一右，慢慢拨动。二曰白虎摇头，似手摇铃，退方进员，兼之左右，摇而振之。三曰苍龟探穴，如入土之象，一退三进，钻剔四方。四曰赤凤迎源，展翅之仪，入针至地，提针至天，候针自摇，复进其元，上下左右，四围飞旋。病在上吸而退之，病在下呼而进之。

　　至夫久患偏枯，通经接气之法有定息寸数。手足三阳，上九而下十四，过经四寸；手足三阴，上七而下十二，过经五寸。在乎摇动出纳，呼吸同法，驱运气血，顷刻周流，上下通接，可使寒者暖而热者凉，痛者止而胀者消，若开渠之决水，立时见功，何倾危之不起哉？虽然病有三因，皆从气血。针分八法，不离阴阳。盖经络昼夜之循环，呼吸往来之不息。和则身体康健，否则疾病竞生，譬如天下国家地方，山海田园，江河溪谷，值岁时风雨均调，则水道疏利，民安物阜。其或一方一所，风雨不均，遭以旱涝，使水道涌竭不同，灾伤遂至。人之气血，受病三因，亦犹方所之于旱涝也。盖针砭所以通经脉，均气血，蠲邪扶正，故曰捷法最奇者哉。

　　嗟夫!轩岐古远，卢扁久亡，此道幽深，非一言而可尽。斯文细密，在久习而能通。岂世上之常辞，庸流之泛术，得之者若科之及第，而悦于心。用之者如射之发中，而应于目，述自先贤，传之后学，用针之士，有志于斯。果能洞造玄微，而尽其精妙，则世之伏枕之疴，有缘者遇针到病除，随手而愈。

　　灵 光 赋

　　黄帝岐伯针灸诀，依他经里分明说。

　　三阴三阳十二经，更有两经分八脉。

　　灵光典注极幽深，偏正头疼泻列缺。

　　睛明治眼努肉攀，耳聋气痞听会间。

　　两鼻□衄针禾髎，鼻窒不闻迎香间。

　　治气上壅足三里，天突宛中治喘痰。

　　心疼手颤针少海，少泽应除心下寒。

　　两足拘挛觅阴市，五般腰痛委中安。

　　脾俞不动泻丘墟，复溜治肿如神医。

　　犊鼻治疗风邪痰，住喘脚痛昆仑愈。

　　后跟痛在仆参求，承山筋转并久痔。

　　足掌下去寻涌泉，此法千金莫妄传。

　　此穴多治妇人疾，男蛊女孕两病痊。

　　百会鳩尾治痢疾，大小肠俞大小便。

　　气海血海疗五淋，中脘下脘治腹坚。

　　伤寒过经期门应，气刺两乳求太渊。

　　大敦二穴主偏坠，水沟閒使治邪癫。

　　吐血定喘补尺泽，地仓能止口流涎。

　　劳宫医得身劳倦，水肿水分灸即安。

　　五指不伸中渚取，颊车可针牙齿愈。

　　阴蹻阳蹻两踝边，脚气四穴先寻取。

　　阴阳陵泉亦主之，阴蹻阳蹻与三里。

　　诸穴一般治脚气，在腰玄机宜正取。

　　膏肓岂止治百病，灸得玄切病须愈。

　　针灸一穴致病除，学者尤宜加仔细。

　　悟得明师流注法，头目有病针四肢。

　　针有补泻明呼吸，穴应五行顺四时。

　　悟得人身中造化，此歌依旧是筌諦。

　　流注通玄指要赋

　　《针经指南》

　　望闻问切，推明得病之原；补泻迎随，揭示用针之要。予于是学，自古迄今，虽常覃思以研精，竟未钩玄而索隐。俄经传之暇日，承外舅之训言，云及世纷，续推兵扰。其人也，神无依而心无定；可病之，精必夺而气必衰。兼方国以乱而隔殊，医物绝商而那得。设方有效，历市无求。不若砭功，立排疾势。既已受教，遂敏求师，前后仅十七年，无一二真个辈。后避屯于蔡邑，方获诀于李君，斯人以针道救疾也，除疼痛于目前，愈瘵疾于指下。信所谓伏如横弩，应若发机，万举万全，百发百中者也。加以好生之念，素无窃利之心。尝谓予曰：天宝不付于非仁，圣道须传于贤者。仆不自揆，遂仲有求之恳，获垂无吝之诚。授穴之所秘者，四十有三；疗疾而弗瘳者，万千无一。遂铭诸心，而著之髓，务拯其困，而扶其危。而后除疼痛迅若手拈，破结聚涣如冰释。夫针者也，果神矣哉!然念兹穴俞而或忘，借其声律则易记。辄裁八韵，赋就一篇。讵敢匿于己私，庶共传于同志。壬辰重九前二日谨题。

　　必欲治病，莫如用针，巧运神机之妙，工开圣理之深。外取砭针，能蠲邪而扶正，中含水火，善回阳而倒阴。原夫络别支殊，经交错综，或沟池溪谷以歧异，或山海丘陵而隙共。斯流派以难揆，在条纲而有统。理繁而昧，纵补泻以何功；法捷而明，曰迎随而得用。 且如行步难移，太冲最奇。人中除脊膂之强痛，神门去心性之呆痴。风伤项急，始求于风府；头晕目眩，要觅于风池。耳闭须听会而治也，眼痛则合谷以推之。胸结身黄，取涌泉而即可；脑昏目赤，泻攒竹以偏宜。

　　但见苦两肘之拘挛，仗曲池而平扫。牙齿痛吕细堪治，头项强承浆可保。太白宣导于气冲，阴陵开通于水道。腹膨而胀，夺内庭以休迟；筋转而疼，泻承山而在早。

　　大抵脚腕痛，昆仑解愈；股膝痛，阴市能医。癇发癲狂兮，凭后溪而疗理；疟生寒热兮，仗閒使以扶持。期门罢胸满血膨而可以，劳宮退胃翻心痛以何疑。稽夫大敦去七疝之偏疼，王公谓此；三里却五劳之羸瘦，华佗言斯。

　　固知腕骨祛黄，然骨泻肾。行间治膝肿目疾，尺泽去肘疼筋紧。目昏不见，二间宜取；鼻室无闻，迎香可引。肩井除两髀难任，攒竹疗头疼不忍。咳嗽寒痰，列缺堪治；眵蔑冷泪，临泣尤准。髋骨将腿痛以祛残，肾俞把腰疼而泻尽。以见越人治尸厥于维会，随手而苏；文伯泻死胎于阴交，应针而殒。

　　圣人于是察麻与痛，分实与虚，实则自外而入也，虚则自内而出欤。以故济母而裨其不足，夺子而平其有余。观二十七之经络，一一明辨；据四百四之疾证，件件皆除。故得夭枉都无，跻斯民于寿域，几微已判，彰往古之玄书。 抑又闻心胸病，求掌后之大陵；肩背患，责肘前之三里。冷痹肾败；取足阳明之土；连脐腹痛，泻足少阴之水。脊间心后者，针中渚而立痊；胁下肋边者，刺阳陵则即止。头项痛，拟后溪以安然；腰脚疼，在委中而已矣。夫用针之士，于此理苟明者焉，收祛邪之功而在乎捻指。

　　千金十一穴歌

　　徐氏《针灸大全》

　　三里内庭穴，肚腹中妙诀。

　　曲池与合谷，头面病可彻。

　　腰背痛相连，委中昆仑穴。

　　胸项如有痛，后溪并列缺。

　　环跳与阳陵，膝前兼腋胁。

　　可补即留久，当泻即疏泄。

　　三百六十名，十一千金穴。

　　胜 玉 歌

　　杨氏《针灸大成》

　　胜玉歌兮不虚言，此是杨家真秘传，

　　或针或灸依法语，补泻迎随随手捻。

　　头痛眩晕百会好，心疼脾痛上脘先，

　　后溪鸠尾及神门，治疗五痫立便痊。

　　鸠尾穴禁灸，针三分，家传灸七壮。

　　髀疼要针肩井穴，耳闭听会莫迟延。

　　针一寸半，不宜停。经言禁灸，家传灸七壮。

　　胃冷下脘却为良，眼病须觅清冷渊。

　　霍乱心疼吐痰涎，巨阙着艾便安然。

　　脾疼背痛中渚泻，头风眼痛上星专。

　　头项强急承浆保，牙腮疼紧大迎全。

　　行间可治膝肿病，尺泽能医筋拘挛。

　　若人行步苦艰难，中封太冲针便痊。

　　脚背痛时商丘刺，瘰疬少海天井边。

　　筋疼闭结支沟穴，頜肿喉闭少商前。

　　脾心痛急寻公孙，委中驱疗脚风缠。

　　泻却人中及颊车，治疗中风口吐沫。

　　五疟寒多热更多，间使大杼真妙穴。

　　经年或变劳怯者，痞满脐旁章门决。

　　噎气吞酸食不投，膻中七壮除膈热。

　　目内红痛苦皱眉，丝竹攒竹亦堪医。

　　若是痰涎并咳嗽，治却须当灸肺俞。

　　更有天突与筋缩，小儿吼闭自然疏。

　　两手酸疼难执物，曲池合谷共肩髃。

　　臂疼背痛针三里，头风头痛灸风池。
