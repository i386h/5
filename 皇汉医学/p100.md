<!-- { "loadSidebar": true } -->
　　主心腹诸卒暴百病。若中恶客忤，心腹胀满，卒痛如锥刺，气急，口噤，停尸卒死者，以暖水，若酒，服大豆许三四丸。或不下，捧头起，灌令下咽，须臾当瘥。如未瘥，更与三丸，当腹中鸣，即吐下，便瘥。若口噤，亦须折齿灌之。
　　【注】
　　停尸卒死者，是突然陷于假死之诸急证也。其它注释详于太阳病篇麻黄汤及本篇走马汤条。
　　本方及走马汤、紫圆三方，皆以巴豆为主药，其所主治，虽大相类似，然其间不无小异焉。夫走马汤以治水毒作用为主，驱逐食毒作用为客。本方则以驱逐食毒作用为主，而治水毒作用为客也。紫圆与走马汤甚近似，而与彼惟用巴豆、杏仁为异耳，且另含铁盐类之赤石脂、代赭石，带有沉降、收敛、强壮、解凝诸性，故作用不如彼之猛烈，而能有深达之差，是此方之特能，反于前二方之专用于急性证，而能通用于急、慢二证也。又虽主用小儿，然以大实大满为目的，则一也。且此三方大实大满之目标，甚疑似于大承气汤证，然大承气汤有里热，腹胀满为目的，此三方则无里热也。是以其目标，不难分别之。
　　先辈之论说治验
　　《外台秘要》曰：「许仁则云：『霍乱有两种，一名干霍，一名湿霍。干霍死者多，湿霍死者少，俱系由饮食不节，将息失宜所致。干霍之状，心腹胀满，搅刺疼痛，烦闷不可忍，手足逆冷，甚者汗流如水，大小便不通，求吐不出，求利不下，须臾不救，便有性命之虞。巴豆等三味丸，对于干霍，大小便不通，烦冤欲死者，使服之，以取快利。』」
　　《伤寒绪论》曰：「下利瘥后，至其年月日复发者，此痼寒留结也，备急丸。」
　　求真按：「此证似大承气汤证，然痼寒留结，即由于水毒留结，而非有热毒也。故不用彼，而与本方。」
　　《得效方》曰：「备急圆，治妊娠因热而大便秘，脉实，死胎，人事不知者，以温水下七圆即活。」
　　求真按：「病证危急者，不拘热之多少，宜以本方救之，所以有备急之名也。」
　　《圣惠方》曰：「备急丸，治因食热而饱，及饮冷水过多，上攻肺脏，喘急不已。」
　　求真按：「此食热而饱，是投热剂之意，颇难解，恐是错误。《得效方》说亦然。」
　　《圣济总录》曰：「备急三物丸，治喉痹，水浆不下，小儿重舌、木舌肿胀，而语声不出，水饮不下者。」
　　《幼幼新书‧指迷论》曰：「寒热如疟，以时无度，胀满膨脝，起则头晕，大便不通，或时腹胀，膈痞闷者，此因宿谷滞留不化，结于肠间，气道不舒，阴阳反乱，宜备急圆。」
　　东洞翁本方定义曰：「治心腹卒痛者。」
　　求真按：「此定义极不完全，因心腹卒痛者，非仅以本方为主治故也。」
　　《方机》本方主治曰：「食滞腹痛者。心痛，诸卒痛者。霍乱吐下而心痛者。」
　　求真按：「本方主治，亦非完璧。」
　　《建殊录》曰：「有恕首坐者，伯州人，游学京师，与我辈善。一日首坐谒先生曰：『顷得乡信，贫道戒师某禅师病肿胀，二便不通，众医皆以为必死，将还侍汤药，愿自先生处得备急圆往，可乎？』乃作数剂与之。首坐还视，禅师呼吸仅存，即出备急圆服之，下利数十行，肿稍减，未及十日而痊愈。于是里中有患癞疾者，见奇效，谒首坐求治。首坐谢曰：『京师有东洞先生者，良医也。千里能瘳疾，无所不治，禅师所进者，亦彼之药也，今再为汝请求之。』其人恳记而退，首坐复来京师，辄谒先生，详告证候且恳其治，先生乃作七宝丸二剂赠之，服后痊愈。明年来京师，辄谒先生，则已如未病者矣。」
　　一男子一日卒倒，呼吸促迫，角弓反张，不能自转侧，急作备急圆使饮之(每服重五钱)，下利如倾，即复原。
　　《漫游杂记》曰：「一男子病疥癣，以散药摩擦，数日而愈。后作汤药浴，浴后中风，即发寒热，毒气内攻，满身暴胀，两便断而不下，气急脉数，一步不能移，请余治。余谓家人曰：『此证死不旋踵，若不用峻攻之药，则难与争锋。』与备急圆五分，快利三行。明日，东洋先生作赤小豆汤，使服三大碗，又利二行。明日，又与备急圆，利十余行，毒气渐减，疮痕发脓，续与赤小豆汤，二十余日，而痊愈。」
　　求真按：「东洋与赤小豆汤，不如用麻黄连轺赤小豆汤加反鼻也。」
　　一商人，感暑而泄利，时医皆以为虚火上冲，与益气汤三十余日，利下虽断，而心下绞痛三日夜无间断，四肢拘挛，口不能言，服附子理中汤数帖，不愈而欲死。请余，余曰：「是邪毒胶结而上攻也，可下之。」医生暨旁人，皆以为不可。商人曰：「下死与不下死，一也。不如服之，可无遗憾。」于是与备急圆二十粒，服后烦闷，食顷，绞痛不发，便不肯来。余诊其腹，脐下隐然怒胀，曰：「心下虽解，药力为疝所闭也。」乃进黄连泻心二帖，至夜二更，便下，家人来告。余曰：「将有五六行，无他故也。」至明日共下六行，神气轻健，可以行步矣。更与半夏泻心加大黄汤，二十日而愈。
　　《续建殊录》曰：「一男子当食时，忽咽痛，不久，手足厥冷如死状。二医诊之，一医为寒疾，一医为缠喉风，曰此证宜备急圆，然未试，故辞而不治，乃迎先生。先生曰：『备急圆固的当也。』与之，一时许，大便通快，而疾如失。」
　　《方舆輗》曰：「备急丸，《外台》许仁则曰：『干霍之状，腹满疼痛，烦闷不可忍，手足逆冷，甚者流汗如水，二便不通，求吐不吐，求利不利，须臾不救，即有性命之虞。』按此丸本酒服之方也，今医多以白汤送下，若用酒下之，则可助药力而增其效。一男子伤食，社中医生虽用备急、走马等无寸效，技穷之余，试饮以酒，诱服前药而快，得快吐下而复康。余谓医生曰：『罗谦甫云：“守常者，众人之见；知变者，智者之事。”今可与子言之。』」
　　《丛桂亭医事小言》曰：「恶证霍乱，虽药、水皆吐，然以干呕而不吐，所谓无吐泻之干霍乱为尤剧。虽不必死，若为恶证，则多难救，须合脉、腹考之，可断吉凶。其因皆由伤食，若饮食有节，则霍乱可免，不因暑伤而食伤，所以贵有吐泻也。故宜先于心腹卒痛时，以备急丸为先锋，若能快吐下，则手足能忽然温暖，脉亦渐出矣。虽死证，以备急、紫圆之力，亦不致误。」
　　《春林轩丸散便览》曰：「大吕丸，治毒迫心下，心腹卒痛，气急者。」
　　此方，所谓备急圆是也。后世家之徒，亦多能知所用，然多用于食毒，其实不限于食毒，一遇有毒迫于心下而急痛者，即可用之。其最效者为不大便，或腹满急痛，四肢逆冷者，或暑毒迫于心下而急痛，用理中、香薷饮等难效者，皆宜用此方也。
　　《类聚方广义》本方条曰：「此方治饮食伤、霍乱、一切诸病暴发而心腹满痛者。妊娠水肿，死胎冲心，便秘脉实者。若用之则下矣，紫圆亦佳，但宜审其人之强弱以处之。」
　　巴豆之医治效用
　　《本草纲目》曰
　　巴豆
　　【气味】辛温，有毒。
　　【主治】破症瘕、结聚、坚积、留饮痰癖、大腹，荡涤五脏六腑，开通闭塞，利水谷道，去恶肉，除鬼毒、蛊疰、邪物，杀虫鱼。(《本经》)
　　疗女子月闭，烂胎。(《别录》)
　　治十种水肿，痿痹，落胎。(《药性》)
　　通宣一切病，泄壅滞，除风，补劳，健脾，开胃，消痰，破血，排脓，消肿毒，杀腹脏虫，治恶疮息肉，及疥癞丁肿。(日华)
　　导气，去脏腑之停寒，治伤生冷硬物。(元素)
　　治泻痢惊痫，心腹痛，疝气，风喎耳聋，喉痹牙痛，通利关节。(时珍)
　　《本草备要》曰：「巴豆，辛热，有大毒。生猛，熟少缓。可升可降，能止能行。开窍宣滞，去脏腑之沉寒，为斩关夺门之将。破血瘕痰癖，气痞食积，伤生冷硬物，大腹水肿，泻痢惊痫，口喎耳聋，牙痛喉痹。其毒性又能杀虫解毒，疗疮疡蛇蝎诸毒。若峻用可劫大病，微用亦可和中。通经，烂胎。」
　　本药含巴豆油，为泻下作用之峻烈者，虽西医亦所知悉，然不知阴阳虚实之法则，不通药物配合之机微，故仅单用于顽固之便秘。噫！本药之应用，岂如是其狭窄乎？是以宜熟读玩味仲景之论及上记诸说，以扩充其用途也。然性峻烈不比他药，故初学者不可轻用。
　　大黄附子汤（大附辛）之注释
　　胁下偏痛，发热，其脉紧弦，此寒也。以温药下之，宜大黄附子汤。(《金匮要略》)
　　【注】
　　胁下偏痛者，谓疼痛偏在季肋下部之左或右也。以下之意，凡发热者，其脉当浮数，今反弦紧者，是水毒壅塞之明征，故宜以温药之本方下之也(「此寒也」者，此是寒实之意也)。然尾台氏对于本方云：「此方实能治偏痛，然不特偏痛已也。亦能治寒疝，胸腹绞痛，延及心胸腰脚，阴囊焮肿，腹中时时有水声，而恶寒甚者。若拘挛剧者，合芍药甘草汤。」如上所云，不仅治偏痛，亦能治两侧胁下及腰腹痛，故不可拘泥于「偏痛」二字也。
　　大黄附子汤方
　　大黄、附子各11克，细辛7克。
　　上细锉，以水二合五勺，煎一合，去滓，一日分三回，温服。
　　芍甘黄辛附汤方
　　大黄、附子各11克，细辛7克，芍药、甘草各14.5克。煎法用法同前。
　　【主治】本方为吉益南涯之创方，是大黄附子汤与芍药甘草汤之合方也，主治此二方证之相合者。
　　先辈之论说治验
　　东洞翁大黄附子汤定义曰：「治腹绞痛，恶寒者。」
　　《方机》大黄附子汤主治曰：「胸下偏痛，发热者。恶寒甚，腹痛，大便不通者。」
　　《漫游杂记》曰：「有一男子，膝胫刺痛，腹脉无他异，经三四年不愈。请余治，诊之是湿气也，后将成为脚气，与大黄附子细辛汤(求真按：「此即本方也」)，一百日愈。」
