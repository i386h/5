<!-- { "loadSidebar": true } -->
　　《方舆輗》曰：「大黄附子汤，胁下偏痛者，即久寒成聚，着于一偏而痛也。此证虽发热，而脉弦紧，故取其寒，宜以温药下之，大黄附子汤其主方也。此寒与当归四逆加吴茱萸条云『内有久寒』同，指平素而言也。然当归四逆条从问得之，或有据现证得之者，此条脉弦紧，确征也。凡仲景书中有以论证起者，有以说脉起者，然今时之医，惟取证措脉者，何耶？曾有一男子，自右胁下连腰疼痛甚，经四五十日，诸治无效。余诊脉紧弦，因与此汤而奇效，滞淹之患，十余日痊愈。按《金匮．寒疝》第一条曰：『下焦闭塞，大便难，两胠疼痛，此虚寒从下上也。当以温药下之』(求真按：『此文与((金匮》原文不同，即“趺阳脉微弦，法当腹满。不满者，必便难，两胠疼痛，此虚寒从下上也，当以温药服之”』)，此证虽言两胠疼痛，亦可用大黄附子汤，不可拘于偏痛之偏字也。」
　　《蕉窗杂话》曰：「一男子，年二十五，右膝微肿，行步艰难，已四年矣，其状稍类鹤膝风。诊候其腹，右脐下拘挛尤甚，按之痛引右脚，又右膝所肿亦比左膝不同，如贴肌肉然者。因抱病已久，性情甚急，初用大黄附子加甘草汤，后加用四逆散加良姜、牡蛎、刘寄奴而得愈。夫此证多由肝气而成者，故唯注意其足者多不治，是以用威灵仙、杜仲、牛膝等者，皆治标之法也。若能取去右腹里之癖物，以治其本，则用药至简约，而得效甚的确也。凡遇此等病，其病毒皆系沉痼不动者，必须先用大黄附子汤，以浮动沉于腹底之癖物，且此证沉痼于小腹之癖物等，尤须以附子浮动之。亦能自觉此沉痼物有翼翼之情形，然附子仅能激动其病根，故当更用大黄削取其摇动处而拔下之，又以附子加入于大黄中，互相扶持而上之，此药方之妙用也。又云附子有挽回脱阳之能者，亦与此同义，故成四肢厥冷证者，是不能浮出于腹也。因沉于腹，致成厥冷而脱阳，若浮其沉，即为回阳，故脱阳云者，非脱于外之谓也。」
　　求真按：「此说虽不免为后世医家的口吻，然尚属卓论，宜熟读。」
　　工作舂米等事时，误伤会阴上，小水点滴不通，只出血少许证，先用桃核承气汤等佳。若不治，宜用大黄附子汤。此用附子，进藤玄之曾数试之，一帖用附子二钱许，即有通利者，用至血止佳。又因证，有用八味者。
　　求真按：「此尿闭，与桃核承气汤者，为欲去瘀血之急迫也。用本方或八味丸者，为欲恢复尿道麻痹也，而期于利尿则一。」
　　《古方便览》大黄附子汤条曰：「一男子年五十余，腹痛数年。余诊，心下痞硬，腹中雷鸣，乃作半夏泻心汤使饮之，未奏效。一日，忽然大恶寒战栗，而绞痛二三倍于常，于是更作大黄附子汤，痛顿止，续服数日，病不再发。」
　　《榕堂翁疗难指示前录》曰：「答：『胁下偏痛者，固大黄附子汤之所主。然痛引胸中且咳者，虽恶寒，脚冷，脉微，宜与十枣汤。痛连脐旁，或牵小腹者，宜乌头汤。又有宜当归四逆加吴茱萸、生姜汤者。盖有宜攻击者，有宜调和者，有宜攻和兼施者，诸病皆然，治疗固非一途也。须审明病情以处治，若举措一失，则可治者，反因而增剧也。』」
　　求真按：「大黄附子汤证，往往易误为大黄牡丹皮汤证，因后证若剧时，其疼痛放散于右胁下，所谓疑似胁下偏痛故也。」
　　《橘窗书影》曰：「一老医曰：『产后及诸病后，有脚不立证，用桂枝加朮附汤，或大黄附子汤，宜随证时时用紫圆，总之宜用附子剂。』」
　　一男子腰脚拘急痛甚，两脚挛急不能起，昼夜呻吟，余与芍甘黄辛附汤，二三日，痛全安。盖此证属寒疝，而寻常之疝剂缓慢难效。余平常治寒疝用此方及附子理中汤，治热疝用四逆散加茴香、茯苓，及大柴胡汤加茴香、甘草，而咄嗟奏效，古方之妙，如此。
　　求真按：「此加味法太复杂，宜随证加味或合方为是。」
　　一男子左脚肿痛挛急，难以屈伸，数月不愈。医多以为风湿，余诊曰：「不热不痹，病偏筋脉，恐由疝毒流注乎？」以芍药甘草汤合大黄附子汤使服之，外以当归、蒸荷叶、矾石为熨剂，数旬而愈。
　　芍甘黄辛附汤，吉益南涯之创方也。余用于由疝毒流注偏处者，屡奏效。其它如黄解散，亦南涯之发明也。
　　一女子年将三十，多年经事不调，腰痛引脚，不能俯仰步履。经数医无效，余以血沥痛，与桂枝茯苓丸加附子、大黄，兼用角石散，不应。一日诊之，脐下右旁有块，按之痛引腰脚甚，且因其块之缩胀而痛亦有缓急云，余断为肠中瘀毒所致，与芍甘黄辛附汤兼用趁痛丸，另以当归、蒸荷叶、矾石蒸熨块上，结块渐解，腰脚亦得屈伸，数年痼疾因是痊愈。余近年所诊病人，每年不下三千人，而误诊如此，真不堪惭愧焉。
　　求真按：「本方所谓疝块，不外为肠之假性肿瘤，故时常缩胀，而痛亦有缓急也。然大黄牡丹皮汤是真结块，而非假性的，故无如此之变化，以是可以鉴别二方矣。」
　　《勿误药室方函口诀》大黄附子汤条曰：「此方主偏痛，不拘左右胸下各处，即自胸肋至腰痛者，亦宜用之。但乌头桂枝汤是自腹中及于偏腹者，此方自胁下痛引于他处者也。盖大黄与附子为伍者，皆非寻常之证，如附子泻心汤、温脾汤亦然，凡顽固偏僻难拔者，皆涉于阴阳两端，故为非常之伍。附子与石膏为伍亦然。」
　　大乌头煎之注释
　　腹满，脉弦而紧，弦则卫气不行，即恶寒。紧则不欲食，邪正相搏，即为寒疝。寒疝绕脐痛，若发则自汗出，手足厥冷。其脉沉弦者，大乌头煎主之。(《金匮要略》)
　　【注】
　　本条解说。和久田氏云：「弦者，强引也。紧者，缠丝急也。卫气者，守表之气也。弦脉者，为寒邪干入卫气不行处之候，即恶寒是也。紧脉者，为寒邪犯胃肠而使停滞谷食之候，故曰不欲食也。例曰：『脉紧如转索无常者，有宿食也。』又曰：『脉紧云云，腹中有宿食不化是也。』此脉弦而紧者，是寒邪外干卫气，内犯胃阳，与正气相搏之候。邪正相搏，有战争之势，所以腹痛亦剧也。名之曰寒疝者，是邪与正气并立，非真寒也。然寒干下焦，其毒绕脐而凝结，或现于小腹而弦急，因毒而发为痛也，痛发则自汗出，手足逆冷，而弦紧之脉，至于沉伏也，是故煎退寒逐水之乌头更和以蜜，治其急迫之毒也。」
　　其义虽如上说，然其本意，是示肠闭塞之证治，故不问为内外嵌顿小肠气或肠捻转证等，苟有前证者，悉宜处以本方也。
　　大乌头煎方
　　乌头大者12克。
　　上细锉，以水九勺，煎三勺，去滓，纳蜂蜜六勺，再煎成六勺，顿服之。不瘥，明日更服，不可一日再服。
　　先辈之论说治验
　　东洞翁本方定义曰：「治毒绕脐绞痛，自汗出，手足厥冷者。」
　　《方机》本方主治曰：「治腹痛，自汗出，手足厥冷，脉沉弦者。」
　　《建殊录》曰：「一男子年七十余，自壮年患疝瘕，十日、五日必一发，壬午秋，大发，腰脚挛急，阴卵偏大而欲入腹，绞痛不可忍，众医皆以为必死。先生诊之，作大乌头煎(每帖重八钱)使饮之，须臾，瞑眩气绝。又顷之，心腹鸣动，吐水数升即复原，且后不再发。」
　　求真按：「此是严重的嵌顿鼠蹊小肠气，然一举而使根治，可知古方之绝妙矣。」
　　《类聚方广义》本方条曰：「寒疝，腹中痛，叫呼欲死，面色如土，冷汗淋漓，四肢拘急，厥冷烦躁，脉弦迟者，用此方即吐水数升，其痛立止，此古方之妙，非后人所得企及也。」
　　《霉疮治方论》曰：「一僧，年五十余，患所谓长腹痛，昼夜三四发，腹中雷鸣刺痛，小腹结块，心下痞塞。一医疗之，与附子粳米汤及滚痰丸，半岁许，无寸效。因请他医，医曰：『前医所为，误也。盖此病因小腹结块，而心下为之痞塞，腹中因之而痛，其余皆旁证耳。』乃与半夏泻心汤及消块丸，又半年许，病不动。于是转医数十辈，或服益气剂，或用补脾药，或曰疝，曰症，曰积，曰聚，治尽无效。已经四年，日甚一日。请余治，诊之，腹里有一痼毒，轻按不觉，重按则微觉之，余证如前，因先作乌头煎及三黄丸使服之。五十余日，更作化毒丸与之，且时时用流毒丸(此方由大黄、矾石、巴豆、轻粉而成之丸方)攻之。出入百余日，数年之腹痛忽然而退，小腹之结块忽然而解，腹里之痼毒亦消尽若失矣。」
　　乌头桂枝汤之注释
　　寒疝，腹中痛，逆冷，手足不仁，若身疼痛，灸刺诸药不能治，抵当乌头桂枝汤主之。（《千金》无抵当二字。）(《金匮要略》)
　　【注】
　　和久田氏曰：「寒疝者，下焦寒毒凝结之名也。逆冷者，手足倒逆而冷，非谓手足逆冷也。此证之冷，不止手足，承腹中而言。不仁者，不知痛痒也。身疼痛者，由于气血不和也。抵，训『当』，以物当之也。此方以瞑眩剂而当病毒之凝结，是以谓之抵当，故曰灸刺诸药不能治，是示笃剧之病状也。」
　　丹波元坚曰：「按乌头煎证，为寒气专盛于里。此条证是表里俱壅塞，所以须桂枝也。灸刺诸药不能治者，谓病势剧烈，不得以套法治之，非谓灸刺诸药之误治也。」
　　乌头桂枝汤方
　　乌头12克。
　　上细锉，以蜂蜜一合二勺，煎六勺，去滓，以桂枝汤六勺和解之，顿服六勺。若无效，更服六勺。初服二合不知，即服三合，又不知，复加至五合，其知者如醉状，得吐者为中病。
　　先辈之论说治验
　　东洞翁本方定义曰：「治腹中绞痛，手足逆冷，或不仁，或身疼痛者。」
　　《古方便览》本方条曰：「一男子年四十三，数月疝气，腰冷如坐水中，大抵每旬必一发，发则脐腹大痛，手足强，不能屈伸，与此方二十剂，大吐其水，病减大半，更以控涎丹下之而痊愈。」
　　一男子年五十，左半身不遂，口眼歪斜，言语蹇涩，手足振动，余用此方，大吐水而困倦。病家惊骇，余曰：「不必畏，是药之瞑眩也。」后诸证尽除而收全效。
　　《腹证奇览》本方条曰：「脐下现大筋，如张弓弦，其筋引睾丸、或股际、或上腹，而腹痛如绞，或有绕脐成块者，是寒疝也，兼有气血不和者，乌头桂枝汤证也。」
　　按此方为乌头煎与桂枝汤之合方。所以为合方者，因身疼痛也。身疼痛者，由于肌表气血不和也。《论》曰：「身疼痛者，急当救表，宜桂枝汤是也。」
　　求真按：「由此说，本方与乌头煎可以鉴别矣。」
　　《类聚方广义》本方条曰：「按『身疼痛』，《千金》作『一身尽痛』且无『抵当』二字，皆是也。」
