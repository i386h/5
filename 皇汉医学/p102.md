<!-- { "loadSidebar": true } -->
　　寒疝，绕脐痛，上连心胸，下控阴囊，苦楚不可忍，手足逆冷，汗如流者，非此方莫能救之。疝，水毒也。其发多由外感而来，或有兼瘀血而作者，或有挟蛔虫而动者，或有因宿食而发者，处治之际，宜甄别而下手之。
　　东洞先生曰：「煎法宜从大乌头煎法。然余每从本论之煎法，而分量、服法，以意裁酌耳。」
　　《勿误药室方函口诀》本方条曰：「此方为寒疝之主剂，故用于腰腹阴囊苦痛者。后世虽用附子建中汤，不如蜜煎此方之有速效也。又失精家常腰脚冷，脐腹无力，脚弱，羸瘦，腰痛者，此方及大乌头煎有效，依证加鹿茸，或为末加入亦佳。」
　　乌头汤之注释
　　病历节不可屈伸，疼痛，乌头汤主之。(《金匮要略》)
　　【注】
　　历节者，和久田氏曰：「历者，经也。历节者，各关节疼痛也。」
　　如上说，诸关节疼痛之名称也。
　　乌头汤，治脚气疼痛，不可屈伸。(《金匮要略》)
　　《外台》乌头汤，治寒疝，腹中绞痛，贼风入攻五脏，拘急不得转侧，发作有时，令人阴缩，手足厥逆。(《金匮要略》)
　　【注】
　　和久田氏曰：「此章为《外台》文。绞者，转榨也。绞痛者，如转榨绞物而痛也。此『绞痛』二字，善能形容用乌头煎之腹痛状，则前二章(求真按：『指大乌煎及乌头桂枝汤也』)之腹疼，亦可想而知矣。此证因寒疝病而贼风入攻五脏，致身体拘急，不得转侧也，因此贼风之入，所以合用麻黄等四味。发作有时者，腹痛也。阴囊缩者，寒疝之毒使然也。」
　　乌头汤方
　　麻黄、芍药、黄耆、甘草各2.4克，乌头12克。
　　上细锉，先以蜂蜜六勺，煎乌头成三勺，去滓，别以水一合八勺，煎余药成六勺，去滓，纳蜜煎中，更煎成六勺，顿服之。
　　先辈之论说治验
　　东洞翁本方定义曰：「治骨节疼痛，不可屈伸，及腹中绞痛，手中厥冷者。」
　　按：「当有自汗、盗汗、浮肿等证。」
　　《方机》本方主治曰：「历节疼痛，不可屈伸者。脚肿疼痛者(以上兼用蕤宾丸，时时以紫圆攻之，仲吕亦可)。腰以下肿而疼痛者(蕤宾，或仲吕，或桃花散)。腹中绞痛拘挛，不得转侧，身重，手足厥冷，阴缩者。小腹挛急，阴囊偏大者。自汗，盗汗出，浮肿者。」
　　《成绩录》曰：「一男子左脚挛急，不得屈伸，时时转筋入腹，自小腹至胸下，硬满上冲不得息，自汗如流，两足厥冷，二便秘闭，微渴，日夜不得眠，仰卧不能转侧，舌上微黑。先生与乌头汤，汗止厥已，诸证少缓，然两便不通，硬满如故，转筋益甚，更与桃仁承气汤，二三日，大便快利，小便亦能通，历十日许，诸证悉愈。」
　　《续建殊录》曰：「一男子心下硬痛，手足厥冷，头出冷汗，呕吐不能饮食，服紫圆二钱，下利数行，痛益甚，如绞，冷汗不止，乃与大柴胡汤，硬痛益甚，更作乌头汤使服之，诸证顿退。」
　　《腹证奇览》本方条曰：「以上三方(求真按：『以上三方指大乌头煎、乌头桂枝汤、乌头汤是也』)，皆以乌头煎为本方，更随外证加味，即各异其意趣。要之，合桂枝汤以救表，谐营卫。合麻黄、黄耆、芍药、甘草，所以祛风邪，逐瘀水，和筋脉。宣正气者为队伍，皆以乌头煎独为先锋，散凝寒，解结水，其势猛，非寻常之材也。故服之者，虽量少，亦能恶寒，身痹，口舌如噉椒，温温欲吐，起则头眩。多服之则身体冷，自汗如流，吐泻呕逆，而脉沉伏，甚者如死状，轻则一二时，重则半日许乃可解。故方后曰：『知者如醉状，得吐者为中病。』是实瞑眩之剂也，不可不慎焉。若夫瞑眩时，不可妄骇，遂与他药，及以火暖之，宜静待其醒也。有醒后得吐者，有方暝眩而吐泻并至者，但醒后发渴欲饮者，则宜与冷水将息，若误中乌头附子之毒者，宜服味噌汁，或黑豆甘汤，或干姜甘草汤，亦不可不知也。或曰：『若欲其缓，宜用川乌头。』然病剧者若不用草乌头，则不能取功，但其分量及蜜水煎法，不可差误，慎之慎之。以上三方，可施于疝家偏坠证。」
　　求真按：「偏坠者，阴囊小肠气也。」
　　一妇人，苦梅毒十余年，诸药皆无效。请余治，诊之，脉沉数，颜色憔悴，四肢拘急，肩腕腹背结毒，脓汁常出，臭气射鼻，因先作乌头汤及伯州散使服之。四十余日，更作化毒丸(求真按：「此方，熏陆、大黄、雄黄、乱发霜、生生乳而成之丸方也」)服之，凡八日，诸患减半。后二十日，再作化毒丸服之如前。至八日，止服，用紫圆隔日攻之。病减十之八九，毒犹未尽，周身微肿，因换越婢加朮附汤，时以梅肉散攻之。五十日许，毒尽除。
　　《类聚方广义》本方条日：「脚气，痿弱不能起立，麻痹殊甚，诸乌附剂无效者，宜此方。」
　　治痛风，百节疼痛，肿起，及偏枯，瘫痪，结毒，骨节酸疼，或隆起者，俱宜兼用七宝承气丸、十干承气丸。腹满便秘，或有块者，兼用夹钟圆或大承气汤。有经水之变者，桃核承气汤。偏枯证，心气不定，或健忘，心下痞者，泻心汤。
　　治痘疮，起胀灌脓，其势不振，灰白内陷，下利身冷，寒战咬牙，掉头不止者。
　　痈疽，累日脓不溃，坚硬疼痛，不可忍者，或已溃后，毒气凝结，腐蚀不复，新肉难生者，或附骨疽、痿疮，瘀脓不尽者，或久年梅毒，沉滞不动者，皆主之，随宜兼用七宝、十干、梅肉等。又有宜用熏药者。
　　《方伎杂志》曰：「破伤风，多由足发疪，如切疪、打扑、足伤等小疪，过五日、七日乃至十五日、二十日，自己亦已忘却矣，此时有发为风者，医每误诊之，甚者有角弓反张，两便不利，手足拘急，人事不省等证。此证轻者，宜用大剂葛根加附子汤；重证宜用乌头汤与大承气汤；拘挛而牙关紧闭者，宜与紫圆六七分或一钱。若不敏捷治疗，死亡即不旋踵。又有心下痞塞，时时郁冒者，宜用泻心汤。」
　　一人乞诊曰：「九月间，腰脚痛不能步行，托藩医治，以为疝病，疗三十日许，无效。又请他医，是气血水家也。其医云因气血之滞，所谓干脚气是也，服药三十余日，更无效。又视一医，问曰：『有无损伤乎？』答曰：『是矣。从前学习弓马枪剑柔术等时，腰足时觉疼痛，或由宿疾之发动乎？』于是服其药。亲族以为损伤之病，宜用镘以治其外，如是则内外并治，气血容易循环，即疾病亦可速效矣，然经五十日，亦无效云。」余诊之，伏枕已久，故全身大肉已脱，腰股仍甚痛，余用乌头汤兼七宝承气丸，服五六日，痛稍轻。用丸药十日，便少通，转用芍药甘草附子大黄汤六帖，二十日许，能扶杖行走于房内云。至十二月中旬，大概已愈。至廿四五，离床如案，可谓幸矣。」
　　一妇人乞诊，病人云：「三四年前，右胫发附骨痘，一疡科治之而愈。去年腊月往远方，感受风寒，腰臀两脚疼痛，恶寒甚，不知如何？仰卧时两脚虽可稍伸，然不能动，恐不因附骨疽所致，此是正月二日事也。」熟诊之，是附骨疽残毒发动所致，用葛根加朮、附、反鼻霜治之。后长强骨边痛甚而漫肿，两足跟及十指头皆成黑色，想已当死矣。后暑热随退，饮食稍进，疮口亦渐愈，至九月天气清爽时而大快，然因久于伏卧，腰脚强直如棒，不能跪坐，饮食可不论，而两便亦不通，转方乌头汤兼用七宝丸，另请推拿揉筋术，故渐能屈伸，至十月末复原。
　　《勿误药室方函口诀》本方条曰：「此方用于历节之剧证，有速效。又白虎风痛甚者，亦用之。白虎风证详于《圣济总录》，谓以不可屈伸为目的。一妇人臂痛甚，不可屈伸，昼夜号泣，众医不能治，余用此方，得速效。又腰痛数年不止，如佝偻状者，少翁门人中川良哉用此方，腰贴芜菁膏而痊愈。青州翁用于囊痈而奏效。此方若少用甘草，且不加蜜，则无效，因此二味能和血脉，缓筋骨也。」
　　《橘窗书影》曰：「一小孩八岁，去年起，右脚挛急，不能行步，渐致右臂骨突出，经筋痛不可按，其它如故。概作肝证治，与抑肝散之类。余以为胎毒所流注，如法使服乌头汤(蜜煎)，兼用化毒丸。数十日，挛痛渐缓，得以起步矣。余近治此证十人，大抵以此法拔其痼疾，但足病如枯柴，或椎骨突出成龟背，或两足缭戾，指甲横斜者，其初不可不虑之。」
　　一妇人产后手中疼痛不解，医为风湿，治之不愈。余诊曰：「身无寒热，而不走痛，凝结肿起，恐为瘀血流注所致。」与桂苓丸料加大黄、附子，外以当归、蒸荷叶、矾石熨其痛处，肿散痛和，两足平复。但左手掌后肿后突出，不得屈伸而痛甚，与乌头汤，掌后贴芜菁膏，脓水出，痛止而复常。
　　 
　　太阴病篇
　　太阴病之注释
　　太阴之为病，腹满而吐，食不下，自利益甚，时腹自痛，若下之，必胸下结硬。《玉函》：「结，作『痞』，是也。」(《伤寒论》)
　　【注】
　　山田正珍曰：「三阴诸证，多是平素虚弱人所病，故传变早而速也。少阴篇云：『少阴病，得之二三日，以麻黄附子甘草汤微发汗，因二三日无里证，故微发汗也。』可见三四日，便兼里证矣。里证者，即自利腹痛之类，如真武证等是也。则知少阴虽曰表病(求真按：『此少阴，指少阴之表证也』)，其稍重时，则兼下利腹痛等证。太阴者，谓少阴之邪(求真按：『少阴之邪，为少阴表邪之略也』)转入于里者也(求真按：『太阴病，非因少阴之邪转入于里，有因太阳病误下者，又有非因误下而自然成之者，又有自少阳变化者』)。寒邪在里，则脏腑失职，是以腹满而吐，食不下，自利益甚，时腹自痛也。吐者，有物由胃中反出。食不下者，胃脘不肯容也。…时腹自痛者，谓有时自痛也。时者何？因得寒则痛，得暖则止也。自者何？以内无燥屎也。盖阳明之腹满痛，由于内有燥屎，故非得寒而发，非得暖而止，所以不同也。可见『时自』二字，非苟下也。故后之论曰：『腹满时痛者，属太阴也。』其义益明，所谓若下之者，谓粗工见其腹满，以为阳明之满痛，而妄攻下之。殊不知此满痛，固属虚寒，与阳明实热证，大有攻救之别。此必胸下结硬，因里虚益甚，心气为之郁结故也。前一百三十八条曰：『病发于阴，而反下之，因作痞。是也。』」
