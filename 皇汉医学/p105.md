<!-- { "loadSidebar": true } -->
　　少阴病，吐利，手足厥冷，烦躁欲死者，吴茱萸汤主之。(《伤寒论》)
　　【注】
　　本条载于少阴病篇，虽属至当。兹因便利而列之，其吐利，手足厥冷者，似于四逆汤证。
　　刘栋云：「下利清谷，手足厥冷，烦躁欲死者，四逆汤主之。呕吐下利，手足厥冷，烦躁欲死者，吴茱萸汤主之。故吴茱萸汤以吐为主，四逆汤以利为主也，此下利二证之别，不可不识。」
　　又尾台氏《类聚方广义》本方条云：「吐利，手足厥冷，烦躁欲死者，与四逆汤证相似而不同，四逆汤以下利厥冷为主，此方以呕吐烦躁为主，是其别也。又治脚气冲心，烦愦呕逆，闷乱者。」
　　如上说，其间自有分别。
　　又张璐本方条下云：「为少阴兼厥阴之候也。」
　　仲景单称少阴病，其实少阴病兼厥阴病可知。
　　干呕，吐涎沬，头痛者，吴茱萸汤主之。(《伤寒论》)
　　【注】
　　亦载于厥阴篇，然因与前条有连络，故列之。干呕吐涎沫，食谷欲呕者，与呕而胸满之三证，同为水毒由内之下方，迫于肺胃所致。头痛者，此毒更上迫，而侵及头脑之剧证，故仲景欲示此意，不揭于太阴、少阴篇，而载于厥阴篇也。然此头痛，《续医断》云：「证有主客者，即物有主客也，治其主者，而客从矣，故治法宜分主客也。主者先见，客者后出，故吐而渴者，以吐为主；满而吐者，以满为主也。桂枝汤有头痛，有干呕；吴茱萸汤，亦有头痛，有干呕。桂枝汤以头痛为主，干呕为客，故头痛在首；吴茱萸汤，以干呕为主，头痛为客，故头痛在末。凡客者动，而主者不动，此头痛不过是客证，干呕实为主证也，以之可以鉴别其类证矣。」
　　吴茱萸汤方
　　吴茱萸4克，人参、大枣各2.4克，生姜4.8克。
　　上细锉，以水一合五勺，去滓，顿服。
　　先辈之论说治验
　　《肘后方》曰：「一方(求真按：『此即本方也』)治人食毕，即噫醋及醋心。」
　　求真按：「噫醋及醋心，吞酸嘈杂也。」
　　《圣济总录》曰：「人参汤(求真按：『此即本方也』)治心痛。」
　　张元素曰：「吴茱萸汤之用有三：去胸中之逆气满塞，止心腹感寒之痛，消宿酒也。」
　　东洞翁本方定义曰：「治呕而胸满，心下痞硬者。」
　　《方机》本方主治曰：「食谷欲呕者(方意，以气逆为主证)。吐利(吐泻也)，手足厥冷，烦躁者。干呕，吐涎沫，头痛者(南吕)。呕而胸满者(紫圆)。脚气上攻而呕者(紫圆)。若因水肿而呕者，非此汤所治也。」
　　《续建殊录》曰：「一某客尝患头痛，痛则呕发，剧时语言不出，但以手自击其首，家人不知其头痛，皆以为狂。先生诊之，腹大挛，恰如引线之傀儡状，盖因头痛甚，有如狂状也，急与吴茱萸汤，二帖，药尽疾愈。」
　　一人卒发干呕，医与小半夏汤，七日不瘥，声动四邻，于是迎先生。诊之心下痞硬，四肢厥冷，乃与吴茱萸汤，三帖而愈。
　　一人初患头痛，次日腹痛而呕，手足厥冷，大汗如流，正气昏冒，时或上攻，气急息迫，不能语言，先生与吴茱萸汤，诸证顿除，既而困倦甚，四肢掷席，乃更与当归四逆加吴茱萸生姜汤，数日而瘳。
　　《成绩录》曰：「一男子，卒然如狂，捧头踊跃，如头痛状，不能言语，干呕，目闭，手足微冷，面无血色，周旋堂中，不得少安。先生与吴茱萸汤，五六帖，痊愈。」
　　一男子，干呕头痛，胸中痛，周身微冷，面色青白。先生与吴茱萸汤，数帖，稍缓，兼用当归芍药散而痊愈。
　　《餐英馆治疗杂话》曰：「《伤寒论》有『吐利，手足厥冷，烦躁欲死者，吴茱萸汤主之』之证，已见于前矣，虽与四逆汤证相同，然四逆汤证，吐利而元气飞腾，手足厥冷，虽烦躁而元阳欲脱，故手足之厥冷，有自底下冷起之气味，且腹软而心下无特别阻塞也。吴茱萸汤之目的，虽云手足厥冷，然不恶冷，且自手指表尖冷起者，四逆之证，自指里冷起，亦烦躁也。又吴茱萸汤证，必心下痞塞有物，宜以此为目的，因此痞塞，阻其上下气血往来之经脉，故手足厥冷也。此证《伤寒论》虽无脉，然两证之脉，当绝，或沉微、沉细之类，故若以脉辨证，虽似相同，实若冰炭也。夏月霍乱吐泻证，吐利后间有手足厥冷，烦躁等证，世医以为吐利后是虚寒证，连进四逆、附子、理中等，反增烦躁，心下膨满痞塞者，非虚塞证也，宜用吴茱萸汤。以吴茱萸之苦味，压心下之痞塞，则阴阳通泰，烦躁已，厥冷回，此余新得之法也。只宜以心下痞塞为标准，手足自指表冷起为目的。此证若黏汗出，而脱阳者，非附子则不治。夏月虽宜出汗，然通身出薄汗者，则宜吴茱萸汤。犹烦躁，厥已回，心下之痞虽开七八，尚有少少之痞不除者，宜《活人书》之枳实理中汤。总之吐下后，心下痞者，枳实理中汤妙，即理中汤加枳实也。」
　　《类聚方广义》本方条曰：「哕逆有宜此方者，按《外台》曰：『疗食讫，醋咽多噫也。』」
　　霍乱，不吐不下，心腹剧痛欲死者，先用备急丸或紫圆，继投此方，则无不吐者。若已吐，则无不下者矣。已得快吐下，则苦楚脱然，其效至速也，不可不知。
　　《勿误药室方函口诀》本方条曰：「此方主下降浊饮，故治吐涎沫，治头痛，治食谷欲呕，治烦躁吐逆。《肘后》治吐酸嘈杂。后世治哕逆。凡危笃之证，审因浊饮上溢，而处此方，其效难数。吴昆加乌头而用于疝，此证自阴囊上攻，有刺痛呕恶等证。凡一切上迫者，皆可为目的。又久腹痛，吐水谷者，此方加沉香有效。又霍乱后转筋，加木瓜有大效。」
　　求真按：「加沉香、木瓜，小策也。」
　　《橘窗书影》曰：「一男子患梅毒，瘥后，头痛，肩背强急，眼睛时时朦胧。医概为遗毒，连用仙遗粮及汞剂。血液枯燥，胃中空虚，一日，大发呕吐而绝食，心下痞塞，烦躁欲死，众医惊辞。余诊曰：『体本无深毒，因其人惧此病，致医过攻，而生此变。所谓割鸡用牛刀也。先平其胃而下呕逆，或可得其活路。』因作吴茱萸汤加半夏、黄连(官参三分)。二日，呕吐止，食少进。余仍前方不动，某医笑为顽固，连服数旬，头痛、肩背强亦随而愈。」
　　吴茱萸之医治效用
　　《本草纲目》曰
　　吴茱萸
　　【气味】辛温有毒。
　　【主治】温中，下气，止痛，除湿血痹。(《本经》)
　　利五脏，去痰，冷逆气，饮食不消，心腹诸冷绞痛，中恶心腹痛。(《别录》)
　　治霍乱转筋，胃冷吐泻腹痛，产后心痛，遍身癣痹刺痛，腰脚软弱，利大肠之壅气，肠风痔疾，杀三虫。(甄权)
　　下产后之余血，治肾气脚气之水肿，通关节，起阳，健脾。(大明)
　　治痞满胸塞，咽膈不通。(好古)
　　开郁化滞，治吞酸，厥阴之痰厥头痛，阴毒腹痛，疝气，血痢，喉舌口疮。(时珍)
　　《本草备要》曰：「吴茱萸，辛苦大热，有小毒。…燥脾，温中，下气，除湿，解郁，去痰，杀虫，开腠理，逐风寒。治厥阴头痛，阴毒腹痛(痛在少腹也)，呕逆吞酸，痞满噎膈(胃冷)，食积泻痢，血痹阴疝，肠风痔疾，脚气水肿，口舌生疮，冲脉为病，气逆里急。性虽热而能引热下行，利大肠壅气，下产后之余血。然走气动火，昏目发疮，血虚有火者禁用。」
　　由以上诸说观之，本药之作用酷似于蜀椒，然彼治水毒上攻之力微，而此药则力甚峻也。
　　干姜附子汤之注释
　　下之后，复发汗，昼日烦躁不得眠，夜而安静，不呕不渴，无表证，脉沉微，身无大热者，干姜附子汤主之。(《伤寒论》)
　　【注】
　　本条虽不合太阴病之定义，然本方与甘草干姜汤皆为四逆汤之原方，故载之。其大意：论由汗下误施，表里皆虚，全陷阴证也。昼日烦躁不得眠，夜而安静者，非因瘀血也(因瘀血者，恐昼日明了，至夜则谵语烦躁，或病苦增进也，见二卷小柴胡汤条)。不呕者，无少阳证也。不渴者，无阳明证也。身无大热者，山田正珍云：「身无大热者，谓皮肤之表无翕翕之热也。」如上说，是无表热之谓也。
　　《类聚方广义》本方条曰：「干姜附子汤，因汗下误施，致变若是之证也。与甘草干姜汤之烦躁略相似，然彼因误治致病势激动急迫，此病因误治而不加重，又无急迫之证也。唯精气脱甚，所以甘草与附子相易。身无大热一句，以其头面至于四未，可见皆无大热也，此条宜参考栀子豉汤证，以见其异。」
　　此亦发本条之义者，宜精思之。
　　干姜附子汤方
　　干姜、附子各6克。
　　上细锉，以水一合五勺，煎五勺，去滓，顿服。
　　先辈之论说
　　《外台秘要》曰：「深师干姜丸(求真按：『此即本方之丸方』)，治伤寒病，不止也。」
　　《和剂局方》曰：「姜附汤(求真按：『此即本方也』)，治暴中风冷，久积痰水，心腹冷痛，霍乱转筋，及一切之虚寒，并皆治之。」
　　《三因方》曰：「干姜附子汤，治中寒，卒然晕倒，或吐逆涎沫，状如暗风，手脚挛搐，口噤，四肢厥冷，或复燥热者。」
　　求真按：「此燥热，所谓真寒假热也。」
　　《易简方》曰：「姜附汤(求真按：『此即本方也』)，阴证伤寒，大便自利，而发热者，尤宜服之。」
　　《名医方考》曰：「附子散(求真按：『此即本方之散剂』)，治寒痰反胃者。」
　　《卫生宝鉴》曰：「身冷，脉沉数，烦躁，而不饮水者，此名阴盛格阳，以干姜附子汤加人参半两治之。」
　　《圣济总录》曰：「附子散，治小儿冻足烂疮。以附子二枚，干姜二两，捣罗为散，入绵中，装如韈。若有疮脓，即以腊月之猪脂涂之。」
　　《痘证宝笺》曰：「朱子姜附汤(求真按：『此即本方也』)，痘出传风，眼直斜视，牙关紧闭，不可用祛风药，应服此方以解之。」
　　东洞翁本方定义曰：「治下利烦躁而厥者。」
　　《方机》本方主治曰：「烦躁不得眠，脉沉微者。」
　　四逆汤之注释
　　伤寒，脉浮，自汗出，小便数，心烦，微恶寒，脚挛急，反与桂枝汤以攻其表，此误也。得之便厥，咽中干，烦躁吐逆者，作甘草干姜汤与之，以复其阳。若厥愈，足温者，更作芍药甘草汤与之，其脚即伸。若胃气不和，谵语者，少与调胃承气汤。若重发汗，复加烧针者，四逆汤主之。(《伤寒论》)
　　【注】
　　本方证，《医宗金鉴》云：「若重发汗者，谓不止误服桂枝汤，而更误服麻黄汤也。或复加烧针，劫夺其汗，以致亡阳证具时，则非甘草干姜汤所能治，故又当与四逆汤，急救其阳也。」
