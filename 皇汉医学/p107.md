<!-- { "loadSidebar": true } -->
　　四逆汤，为救厥之主方也。然伤寒之热结在里者，中风卒倒，痰涎沸涌者，霍乱未吐下，内犹有毒者。老人食郁及诸卒病闭塞不开者，纵令全身厥冷，冷汗脉微，能审其证，以白虎、泻心、承气、紫圆、走马之类，解其结，通其闭，则厥冷不治而自复。若误认为脱证，遂用四逆、真武，则犹下井投石也。庸工杀人，常坐于此。呜呼！方技虽小，生死所关，若无高才卓识者，难以得其蕴奥也。
　　《勿误药室方函口诀》本方条曰：「此方为阴证正面之治法，以四肢厥逆，下利清谷等为主证。其它假热证，有使冷服此方之法，亦近于加猪胆汁之意也。…又此方加乌梅、蜀椒，名温中汤，治蛔厥。」
　　附子粳米汤之注释
　　腹中寒，气胀，雷鸣切痛，胸胁逆满，呕吐，附子粳米汤主之。(《金匮要略》)
　　【注】
　　《金匮》无「胀」字，今从《外台》加之。腹中寒气胀者，腹中寒冷而为无形物之腹部胀满也。雷鸣切痛者，水声如雷鸣，疼痛如切也。胸胁逆满者，自下方向胸胁部气张之谓也。
　　附子粳米汤方
　　附子2.5克，半夏14.5克，甘草2.5克，大枣6克，粳米24克。
　　上细锉，以水二合五勺，煎一合，去滓，一日分三回，温服。
　　先辈之论说治验
　　东洞翁本方定义曰：「治腹中雷鸣切痛，呕吐，恶寒者。」
　　《方机》本方主治曰：「治恶寒，或手足厥冷，而腹疼痛呕吐者。」
　　《漫游杂记》曰：「有一壮夫，病梅毒七年，两脚拘挛不起，易医三十余，不愈，因是漫然置之。余偶至其地，亲故来请诊。气色饮食如常，其脉迟缓，腹无他病，唯脐下有一癖筑筑然。余曰：『是疝也。攻湿频年，为药所胁，沉结不解也。』与附子粳米汤，三十日，徐徐而脚伸，时余将去，书方与之曰：『服之勿怠。』一年后，讯来，言服二百日即愈。」
　　有一妇人四十余岁，下利腰痛，膝胫有时微肿，脉沉结欲绝，微喘潮热，食谷日仅一二盏，腹底有症瘕，摇动则人事不省。余曰：「此下利，由于症瘕，腰间兼有积冷也。」与附子粳米汤，嘱曰：「戒酒色，勿思虑。若由酒色、或思虑而复发者，我不知也，非药之罪也。」服五十余日，病除八九，其夫偶爱一女子，妇人觉之，妒忌忿恚，数日，诸证复发，惶遽请余。余曰：「病因忿恚不散，用药颇难，如使该女子离去，三日后，再与粳米汤可也。」百余日而愈。
　　《腹证奇览》曰：「下脘以下，绕脐周围，以及胁下、腰间，雷鸣切痛，或呕，或泻者，附子粳米汤证，是寒疝也。必当于腹中腰间，觉有冷气，且心下不痞硬，是其别也。」
　　求真按：「本方证若有呕吐下痢时，易疑于半夏泻心汤证。然彼为阳证，而心下痞硬，且雷鸣多在脐以上，而疼痛不剧。此为阴证，心下不痞硬，雷鸣多在脐以下，而腹痛剧也。」
　　《类聚方广义》本方条曰：「孙思邈以此方治霍乱四逆，吐少呕多者，有老工自脱套之手段也。寒气，即水气也。若痛剧及于心胸者，宜合大建中汤，有奇效。疝家、留饮家多有此证。」
　　求真按：「于前证，用上合方而得奇效。后世家去此合方中之人参、胶饴，名解急蜀椒汤，不可从之。」
　　《勿误药室方函口诀》本方条曰：「此方用粳米者，主切痛也。《外台》腹痛用秫米一味可征。此方不仅寒疝之雷鸣切痛，且宜于澼饮之腹痛甚者，又《外台》有用于霍乱吐泻者。」
　　求真按：「粳米不仅主切痛已也。」
　　《橘窗书影》曰：「一人因过食鱼肉，心腹刺痛欲死，与备急圆，吐利数行，痛稍安，因与黄连汤。一夜，大发呕吐，饮食不能入口，苦闷颇甚，乃使服甘草粉蜜汤，呕吐渐收。后发寒疝，少腹急痛，雷鸣甚，迫于胸中，自汗出欲绝，先与附子粳米汤，若发则兼用大建中汤。数旬，诸证全和，人始苏息。」
　　一女子十九岁，小腹有块，自心下至小腹，拘急而痛，时时冲逆，而痛甚不可按，默默不欲饮食，脉微细，足微冷。医为郁劳，与药不愈，余曰：「寒疝也。」乃与解急蜀椒汤，服数日，冲逆止，小腹之块稍减，但腹里拘急，饮食不进，因与小建中汤加蜀椒，渐次快愈。
　　求真按：「用解急蜀椒汤，非也，当用附子粳米汤与大建中汤之合方。」
　　薏苡附子散之注释
　　胸痹缓急者，薏苡附子散主之。(《金匮要略》)
　　【注】
　　以下六方，虽不合太阴病之定义，然皆属于此类，故载之。
　　本条之缓急者，吉益南涯曰：「胸痹缓急者(略举胸痹证也。缓急者，所谓喘息咳唾，有休作也)。」
　　尾台榕堂曰：「缓急者，谓痛有缓急也。《本草纲目‧薏苡仁条》引《金匮》作『周痹缓急』，按《金匮‧水病篇》曰：『身肿而冷，如周痹状。』今胸痹之痛，有休作缓急者，或一身痹而恶寒，或浮肿疼痛者，用之皆有效，且此方与下方(求真按：『下方，指薏苡附子败酱散也』)皆宜咀而煮服，更宜参看《灵枢‧周痹篇》。」
　　又如丹波元坚曰：「此缓急，主在急字，非或缓或急之谓也。《史记．仓公传》曰：『无可使缓急者。』《袁盎传》：『一旦有缓急，宁足恃乎？』《游侠传》曰：『且缓急人所时有。』皆是一时切迫之谓，足以为证。」
　　浅田宗伯曰：「此方为散，暝眩难堪，煎服治胸痹急剧证。肠痈急现脱候者，亦可用之。」
　　上可分为甲乙二说，虽不明其是非，然恐以甲说为是，因甲说皆出于实验，而丹波氏以字义为先例也，浅田氏亦然(浅田氏有剽窃癖，此余所以不能深信也)。
　　薏苡附子散方
　　薏苡仁、附子各6克
　　上二味为末，一日分三回服。或细锉，以水二合五勺，煎一合，去滓，分三回温服。
　　先辈之论说
　　东洞翁本方定义曰：「治胸中痹，恶寒，或浮肿者。」
　　《用方经验》本方条曰：「与身体麻痹，如隔靴搔痒，或遍身生疣子之类，有效。」
　　薏苡附子败酱散之注释
　　肠痈之为病，其身甲错，腹皮急，按之濡，如肿状，腹无积聚，身无热，脉数，此为肠内有痈脓，薏苡附子败酱散主之。(《金匮要略》)
　　【注】
　　其身甲错者，谓肠痈病者之皮肤，尤其是腹皮，如鱼鳞也。腹皮急者，其腹皮虽挛急，然按之则软，如浮肿状，且腹内无凝结物，其挛急度极微弱也。身无热，脉数者，凡数脉为有热之候，此证无热而现脉数，故曰身无热脉数，而示其为阴证也。此为肠内有痈脓者，凡有以上诸证者，谓肠内有化脓证也。
　　薏苡附子败酱散方
　　薏苡仁7克，附子1.5克，败酱3.5克。
　　煎法用法同前，小便当下。
　　先辈之论说治验
　　东洞翁本方定义曰：「治一身甲错，腹皮急，按之濡，如肿状，腹无积聚者。」
　　鹤台先生《腹证图录》本方条曰：「如图，腹胀，似属胀满，其身甲错，腹皮急，按之濡，此证间有之，若方证不相对，即经年亦不治。一妇人二十七岁许，患此证已三年，诸医术尽。后请余治，乃往诊之。腹满，身重如孕，虽不敢卧，然心烦而不能步行。余因术未熟，故见腹坚满，误以大承气汤攻之，无效。因转与大柴胡，凡半年，亦无效。病家怃然谓余曰：『足下常以古医道自负，而治吾妇病如此，其无效将如何？』余闻之，愧言行不能一致，于是告师霍先生。先生乃往诊察，责余曰：『汝术未娴，故后有病者乞治，必须告我。今此腹证大误，汝犹不知，投以峻剂，使病者受苦，至不仁也。夫大承气汤之腹证，坚满按之有力，且腹底有抵抗。又大柴胡汤证，胸胁苦满，腹实，少有拘挛。今病者虽腹满，按之濡，且腹底无力，身甲错，腹皮急，此即薏苡附子败酱散之正证也。而汝所投之药方，孟浪甚矣。』余惶恐谢过，慎与薏苡附子败酱散，不满二旬而愈。呜呼！先生之腹诊术，可谓微妙矣。于是诊察病者，必告先生，朝夕受教。自东洞先生复古后，霍先生娴其术，以传于余，可谓大幸矣。后治此病八九人，咸得速效。后有人以余称『古方家』，来舍多以古书试余，然不才惟学《伤寒论》耳，因侮余甚。一日，问余曰：『鹅掌风，何以治之？』答曰：『余未知名鹅掌风者。』因问其故，曰：『手足皮痒，俗称“水虫”者。』余曰：『虽言其外状，然须按其腹证，方可言方药。』其人许诺，且云：『我治此证，百发百中也，足下不知，可传之。』翌日，引病人来，余乃候其腹，曰：『薏苡附子败酱散证也。』其人大叹息曰：『我之奇方即此也，世医知者鲜，初谒足下时，疑为大言者，今知误矣。』后属余门下，问医事，颇努力。
　　《用方经验》本方条曰：「兼治遍身有疮疖，如癞风，肌肤不仁，不知痛痒者。」
　　《类聚方广义》本方条曰：「此方与大黄牡丹皮汤同为治肠痈之方，有轻重浅深之分，不俟论矣。彼云小腹肿痞，痛如淋；此云腹皮急，按之濡，如肿状。彼云时时发热，自汗出，复恶寒；此云身无热。彼云脉迟紧；此但云数。可见证有轻重，而毒所结亦有浅深也。肠痈可针者，当认肌层甲错处入针。若犹豫旷日，则腐溃蔓延，脓自脐孔出，荏苒而不愈，或致不起也。审断脓之浅深，其浅者，速入针为要。『肠内』二字，宜活看。」
　　《方伎杂志》曰：「一女子十九岁，乞诊，视之。病人云去年麻疹后，各处皆痛，如痛风然，治疗之，止发无定，迁延之间，水气出而腹痛甚。又更医，医云：『误治矣，决不能逐水气，务宜先以补剂补元气，复精力，则水气自治矣。』虽服其药，自觉精神日衰耳。诊之，自腹迄于面部四肢皆肿，小腹之右方底部有酿脓之情形，谓之曰：『若取其脓，十日亦恐不保。』病家惊而吐舌，谓前医未有言有脓者，但以补元气，逐水气为治。于是频乞用针。谓之曰：『余知即用针于一月后，恐出脓后十日亦不能保，然死生数也。』故以铍针下寸许，则脓吹出，于是用薏苡附子败酱散，疮口插入如细笔管者，下盛以杯，虽日日出瘀脓，但精神渐脱，十一日而毙。此皆因医者辨证不明，含糊治疗，致病毒增剧，或变化为他证，而成不治者，医杀之也，岂不可叹哉？」
