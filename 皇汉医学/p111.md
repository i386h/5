<!-- { "loadSidebar": true } -->
　　《方机》本方主治曰：「腹痛(消块)，小便不利，四肢沉重疼痛。下利，或咳，或呕者。心下悸，头眩(应钟)，身动，振振欲擗地者。舌上干燥而生黑苔，口中有津液，身热，头眩，手足振振，或下利者(紫圆)。」
　　求真按：「阳证舌之黑苔，以舌上干燥，口中亦干燥，而决无津液者。阴阳虚实，宜判别之。」
　　《成绩录》曰：「一僧年三十许，胸中烦闷数日，吐下黑血，诊之脉沉微，腹满，小便难，手足浮肿，沉重不仁，大便日二三行，默默不欲饮食，食即停滞胸间，入腹则气急，腹满殊甚，其状如世所谓黄胖病者。先生与真武汤，百患悉治。」
　　一妇人腹痛，硬满挛急，时时发热，小便不利，手足微肿，微咳，目眩已百余日。一医投大柴胡汤，诸证日甚，热亦益炽。先生诊之，与以真武汤。一二日，热退利止，经五六日，小便快利，而肿随去，食亦渐进，腹已不痛，目亦不眩，但硬满挛急如故，兼以当归芍药散，诸证痊愈。
　　《古方便览》本方条曰：「一男子，年四十二，患下疳疮后，左半身不遂，手足颤掉，欲掷地，且兼发痫，十日五日必一发，食时使人代哺之，仰卧蓐上已三年矣。余诊之，自小腹至心下硬满，心悸而拘挛，乃作此方及三黄丸与之，时时以备急圆攻之。服一月，痫不发。又作七宝丸服之，每月一次，凡七次而痊愈。」
　　求真按：「自小腹至心下硬满者，即右腹直肌挛急之谓也。」
　　《类聚方广义》本方条曰：「治痿躄病，腹拘挛，脚冷不仁，小便不利，或不禁者。腰疼，腹痛，恶寒，下利日数行，夜间尤甚者，此称疝痢，宜此方。又久痢见浮肿，或咳，或呕者，亦良。产后下利，肠鸣，腹痛，小便不利，肢体酸软，或麻痹有水气，恶寒发热，咳嗽不止，渐成劳状者，尤为难治，宜此方。」
　　《方伎杂志》曰：「某人年四十，乞诊云：『二三年来，气分非常不舒，而食无味，夜不安眠。』诊之，面色青黑，一身无滋润气，少有水气，舌色刷白，声嘶息迫，脉不浮不沉，但无力如绵，所谓游魂行尸状，重患也。余说明之，使病人有所觉悟，先与真武汤。半岁许，少有气力，息迫亦缓，声音渐出矣。冬月腰痛，自脚至少腹麻痹而息又迫，转八味丸料，通计一年而全快。因思纵令难证，而尽力治之，亦有得效者，医人之于术，不可不勉焉。」
　　《勿误药室方函口诀》本方条曰：「此方以内有水气为目的，而与其它附剂不同。此因水饮，心下悸，身动，振振欲擗地，或觉麻痹不仁，手足牵引，或水肿，小便不利，其肿虚濡而无力，或腹以下有肿，而臂、肩、胸、背羸瘦，其脉细，或浮虚而大，心下痞闷，而饮食无味者。或四肢沉重、疼痛、下利者，用之有效。方名宜从《外台》，及《千金翼》，作玄武也。」
　　《橘窗书影》曰：「一人旅行后，婴瘟疫，医疗之，数十日不解。微热，水气，脉沉微，四肢微冷，精神恍惚，但欲寐。余诊曰：『病在少阴。』因与真武汤加人参，二三日，精气大复，微热已解，而食大进，调理数旬而愈。余每逢此等证，不论热之有无，与真武加人参，每每奏效。或难曰：『异于仲师之旨也。』余曰：『唯认其为少阴病，与真武汤、附子汤等之正方耳，况发热一证，真武汤中具载耶！』」
　　一妇人年垂七十，自春至夏，头眩不止，甚则呕逆欲绝，脉沉微，两足微肿，医二三疗之，不愈。余与真武汤兼用妙香散，数日，目眩大减，起居得安矣。
　　通脉四逆汤之注释
　　少阴病，下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止，脉不出者，通脉四逆汤主之。(《伤寒论》)
　　【注】
　　本条之病证山田正珍曰：「此亦少阴兼病厥阴者，寒邪太盛，阳气虚脱也，是四逆汤证之更剧者。『反不恶寒』四字，对少阴病言之，此证外虽发热，然非表有实邪也，乃后世方书所谓无根之虚火上泛也，若以此汤救其虚脱，则瘥矣。『或』字以下，则为所兼之客证耳。『里寒外热』四字，说其因也，非谓其证也。」
　　虽为四逆汤证之更剧者，然所穷极者，不外为该汤证之急迫虚脱皆剧也。故亦如四逆汤，主用甘草，且增量干姜之本方以应之。中医之强心疗法，缓和无害，同时下利清谷、手足厥逆、腹痛、干呕等，亦皆治愈矣。
　　下利清谷，里寒外热，汗出而厥者，通脉四逆汤主之。(《伤寒论》)
　　【注】
　　本条，亦少阴病兼厥阴病者。汪氏云：「下利清谷者，为里寒也。外热者，为身微热，兼汗出也，此为真阳之气，外走欲脱也。」
　　因虚脱而脱汗者，则有脉微欲绝之候也明矣。
　　通脉四逆汤方
　　甘草、干姜各4.8克，附子2.4克
　　煎法用法同四逆汤。
　　先辈之论说
　　《心法附录拔萃》曰：「附子理中汤(求真按：『此即本方也』)，治中风无汗而身凉者。」
　　东洞翁本方定义曰：「治四逆汤证，而吐利厥冷甚者。」
　　《方机》本方主治曰：「吐利，汗出，发热，恶寒，四肢厥冷，脉微欲绝，或腹痛，或干呕，或咽痛者，通脉四逆汤主之。」
　　《类聚方广义》本方条曰：「通脉四逆汤，比诸四逆汤，则其证更剧，『面赤色』以下则兼证也。疑『其人』之下脱一『或』字。」
　　《霍乱治略》曰：「下利甚，呕，腹中水鸣，或腹痛，小便不利，四肢冷，或挛痛者，真武加半夏汤(真武汤、小半夏汤之合方)。下利不止，厥冷烦躁，四肢转筋，腹拘急，面青肉脱，眼凹声嘶者，四逆汤，随证宜用四逆加人参汤(宜用直根人参)。下利转筋益甚，厥冷过臂膝，精神衰弱，脱汗缀珠，脉微细，或沉伏不见者，通脉四逆汤。前证，心胸气闭，干呕甚，或发呃逆者，宜通脉四逆加猪胆汁汤(无猪胆时，可用极上熊胆)，此证多死。若下利干呕皆止，厥冷烦躁，转筋自汗，呃逆不止，小便不利者，宜茯苓四逆汤，此证亦多死。然用此方，而小便通利，至于大便带黄色，诸证渐退，有回生者。」
　　白通汤及白通加猪胆汁汤之注释
　　少阴病，下利脉微者，与白通汤。利不止，厥逆无脉，干呕烦者，白通加猪胆汁汤主之。服汤，脉暴出者死，微续者生。(《伤寒论》)
　　【注】
　　少阴病，下利，脉微者，可与白通汤。服此汤，尚下利不止，四肢厥逆，脉沉微而难触，干呕烦躁者，为白通加猪胆汁汤之主治也。服此汤后，脉暴出者，则必死，微现持续者，回生也。尾台氏曰：「按，疑此条『下利』之下，脱『腹痛』；『利不止』下脱『若』字。」此方证比四逆汤证，则下利稍缓，且无清谷大汗，四肢拘急等急迫证，故不用甘草也。葱白，陶弘景曰治伤寒头痛，陈子良曰止阴毒腹痛。此说是也，可从之。
　　白通汤方
　　葱白6.8克，干姜、附子各2.8克。
　　煎法用法同前。
　　白通加猪胆汁汤方
　　葱白6.8克，干姜、附子各2.8克，猪胆或熊胆0.8克。
　　上细锉，以水一合五勺，煎五勺，去滓，和猪胆，顿服。以上二方，原方加人尿(童便)，今去之。
　　先辈之论说
　　《活人书》曰：「病人有谵语者，有郑声者。郑声为虚，宜用温药，白通汤主之。谵语为实，须调胃承气汤主之。」
　　求真按：「谵语者，未必以调胃承气汤为主治。」
　　《名医方考》曰：「白通加人尿猪胆汁汤(求真按：『此即白通加猪胆汁汤』)，久坐湿地则伤肾，肾伤则短气，腰痛，厥逆，下冷，阴脉微者，宜此方。」
　　东洞翁此二方定义曰：「白通汤，治下利腹痛，厥而头痛者。白通加猪胆汁汤，治白通汤证而厥逆，干呕，烦躁者。」
　　《餐英馆治疗杂话》白通加猪胆汁汤诀曰：「一切大吐泻后，面色眼彩，属于虚寒而厥冷。其冷发自指里，完全不背虚寒，而心下有膨满烦躁证，夏月霍乱亦间有之，脉微欲绝，或全绝。世医于此证，虽知用附子理中等回阳药，然忘治心下之膨满，故药无效。此时宜用此方，有十倍参附理中之效。夫大吐泻后，何故心下痞塞乎？究其病源，因大吐泻后脾胃暴虚，气与余邪相搏结而聚心下，故用此方。以附子、干姜回阳，以猪胆汁压痞塞，以葱白温下元，用人尿镇坠下行之品，引肾中欲飞腾之阳气而归源。以一方而四能备，仲景之制方，其精密如此，如何世之庸盲者，岂不知耶？且此方不仅有效于霍乱吐泻证，凡中风卒倒，小儿慢惊，及其它一切暴卒病，脱阳证等，亦能建奇效。总以心下为目的而用之为要，今仅举其效能之一隅耳，圆机活法，存乎其人。」
　　葱白之医治效用
　　《本草备要》曰：「葱，生者辛散，熟而甘温。…故发汗解肌，以通上下之阳气。治伤寒腹痛，…阴毒腹痛，益目睛，利耳鸣，通二便，气通则血治，故治吐血、衄血、便血、痢血、折伤出血、乳痈风痹。通乳安胎。妇人妊娠伤寒，以葱白一物汤，发汗安胎，加姜亦佳。通气故能解毒，解药毒、鱼肉毒、蚯蚓毒，涂猘犬伤。」
　　由此观之，则本药为温性兴奋药，而有杀虫杀菌作用。
　　熊胆之医治效用
　　《本草备要》曰：「熊胆，苦寒凉心，平肝明目，杀虫，治惊痫瘛瘲。通明者佳，性能辟尘，扑水上尘，投胆米许，则豁然开矣。」
　　《一本堂药选》曰：「熊胆，疗症瘕、疝痞、痃癖、心胸痛、腹痛、伤食不吐不下、癫狂、疟疾、痢疾。杀虫，止呕吐，发痘疮。疳疾、惊痫、妊胀腹痛、产后腹痛、催生，点眼去翳，涂痔止痛，用于一切之急病，以唤起元气，开通蔽塞。」
　　由以上诸说及余之实验观之，则本药为有力之兴奋药，而有镇痉、镇痛、解毒等之特能。又有时现镇呕、催吐、缓下之作用。实医家不可一日或缺之要药也。
　　桃花汤之注释
　　少阴病，下利，便脓血者，桃花汤主之。(《伤寒论》)
　　【注】
　　本条之病证汪氏云：「此条乃少阴中寒，即成下利证。下利便脓血者，虽协热者多，然今谓少阴病下利，则必脉微细，欲寐，而复下利也。下利日久，至于便脓血者，乃里寒滑脱也。」
　　钱氏曰：「见少阴证下利者，为阴寒之邪在里，湿滞下焦，大肠受伤也。故皮折血滞，变为脓血，滑利下脱，故以温中固脱之桃花汤主之。」
　　尾台氏云：「便脓血者，是肠垢(求真按：『是指黏液』)与血同出也。《病源‧痢候》中所谓脓涕耳，肠痈与下利真脓血不同。」
　　如上所言，为大肠黏膜(下行结肠以下)糜烂破溃，下痢黏血便，因而有衰弱，脉微细，但欲寐之病情也。
