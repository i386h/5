<!-- { "loadSidebar": true } -->
　　此方及桂枝去芍药加蜀漆龙骨牡蛎汤、桂枝甘草龙骨壮蛎汤三方，所谓癫痫家上冲眩晕，耳鸣，胸腹动悸，梦寐惊起，精神恍惚，或无故悲愁者，随证选用，各有效也。若心下痞，大便难者，宜兼用泻心汤。又火伤汤泼，大热口渴，烦躁闷乱欲死者，及灸后烦冤者，亦宜选用三方，或兼用泻心汤、黄连解毒汤等。
　　由余之实验，以上病证须此三方者反少，而小柴胡汤、柴胡桂枝干姜汤、苓桂朮甘汤、桂枝茯苓丸、当归芍药散等之单用，或二乃至三方之合用，或须兼用黄解丸等之场合极多。火伤者，概以泻心汤或黄连解毒汤等之单用，亦已足矣。
　　桂枝去芍药加蜀漆龙骨牡蛎汤之注释
　　伤寒脉浮，医以火迫劫之，亡阳，必惊狂，起卧不安者，桂枝去芍药加蜀漆龙骨牡蛎汤主之。(《伤寒论》)
　　【注】
　　和久田氏曰：「劫者，因威胁而出物也。夫表邪之轻证，其初不用汤药，以烧针于肌，威胁出汗，为当时医者之术，以此病名为伤寒，固非轻证。然医以火迫于肌，劫而出汗，因亡阳也。亡者，言不自卫其处也。出汗以劫，因而阳气不能卫于表，冲气剧而为胸腹之动气，则必发惊狂之证也。起卧不安者，亦起亦卧而不能安，乃详惊狂之状之辞也。此证以亡阳而致冲逆，下之而致胸满，内外虽如异途，然其归趣一也。加龙骨牡蛎之意以镇动气，且加蜀漆去痰逐水也，亦由冲逆而逐逼痰气于心胸也。」
　　火邪者，桂枝去芍药加蜀漆龙骨牡蛎救逆汤主之。(《金匮要略》)
　　【注】
　　《勿误药室方函口诀》本方条曰：「此方主火邪，故汤火伤之烦闷疼痛者及灸疮发热者有效。以牡蛎一味，麻油调涂汤火伤，则火毒忽去，其效可推想而知矣。」
　　《方舆輗》本方条曰：「不寐之人，彻夜虽一目亦不得瞑，及于五六夜时，必发狂，可惧也。亟宜服此方，蜀漆去心腹之邪积也。」
　　东洞翁于本方定义曰：「治桂枝去芍药汤证而胸腹动剧者。」
　　求真按：「浅田氏由火邪之侧面说明本方，有持氏自惊狂之方面说明本方，东洞翁由腹证上说明本方，则本方宜用东洞翁说为主，二氏之言为副。」
　　桂枝去芍药加蜀漆龙骨牡蛎汤方
　　桂枝、生姜、大枣、蜀漆各5.5克，甘草3.5克，牡蛎9克，龙骨7克。
　　上锉细，以水四合，煎成一合。去滓，一日分三回，温服。
　　桂枝甘草龙骨牡蛎汤之注释
　　火逆下之，因烧针烦躁者，桂枝甘草龙骨牡蛎汤主之。(《伤寒论》)
　　【注】
　　和久田氏曰：「按此证可作三逆二因观。火逆一，下之一，烧针一，三逆也。下之，一因，烧针，二因也。『烦躁』二字承上之二因。火逆例曰：『脉浮宜以汗解，而以火灸之，则邪无从出，因火而盛也，病自腰以下必重而痹，名为火逆是也。』火逆犹宜和表而救之，反下之而发为烦躁，烧针亦非发汗之正法，因是亦发为烦躁，故成二因，并成一烦躁证。以桂枝、甘草和表缓急，以龙骨、牡蛎镇惊狂之动气，烦躁自治之意也。」
　　东洞翁对本方之定义，虽曰：「治胸腹有动而急迫者。」然不若治桂枝甘草汤证而胸腹有动者之为当也。
　　桂枝甘草龙骨牡蛎汤方
　　桂枝14.5克，甘草、龙骨、牡蛎各7克。
　　上药锉细，以水二合，煎一合。去滓，一日分三回，温服。
　　蜀漆之医治效用
　　《本草备要》曰：「常山，辛苦而寒，有毒。能引吐行水，去老痰积饮，专治诸疟。然悍暴，能损真气，弱者慎用。…苗名蜀漆，效用略同。」
　　《续药征》曰：「蜀漆，主治胸腹及脐下动剧者，兼治惊狂、火逆、疟疾。」
　　据上说观之，则本药主治胸腹脐下之悸动剧者，且兼治惊狂、火逆，有杀虫杀菌性。然以有毒不可轻用。
　　牡蛎之医治效用
　　本药含多量之碳酸钙，故有制酸作用。然中医多用于此目的以外，兹详说于下。
　　《药征》曰：「牡蛎，主治胸腹之动，兼治惊狂、烦躁。」
　　牡蛎、黄连、龙骨同为治烦躁之药，而各有所主治也。膻中者，黄连所主治也。脐下者，龙骨所主治也。而部位不定，胸腹烦躁者，牡蛎之所主治也。
　　《气血水药征》曰：「外行之血下陷甚者则作惊作躁，其不甚者多寒而烦，不致惊躁耳，此血下陷之候也。下陷之血气，自心胸作动者，牡蛎主之也。」
　　《蕉窗杂话》曰：「牡蛎能下水，使久蓄之寒水下达于水道，故其初得遍历胃中，而免吐水腹痛等证也。」
　　蛇含石、铁粉、辰砂、禹余粮、牡蛎等皆有镇坠利水之效，各有其适用处，故有小差耳，至其细微，不能尽论，当以意会也。归纳之，均有镇坠其气之效，故有镇气及利水之能。
　　《餐英馆治疗杂话》曰：「世医仅知牡蛎止汗、涩精，然不知除心下气痛，消疝症、积块者，皆不读《本草》之弊也。《丹溪心法》中有心脾气痛，服牡蛎一味酒之方。又好古曰：『牡蛎者，入足少阳，为软坚之剂。』其它本草亦有疗疝症、积聚者，…要之心胸嘈杂，心下气痛者，牡蛎妙也。」
　　反胃之证，起居未至大衰者，亦以此方加牡蛎为佳，吞酸、嘈杂、呕吐为目的，有心胸刺痛者，则更佳也。牡蛎治气滞痛，详于《本草》。牡蛎治吞酸嘈杂，有《兰医》之说明，其说曰：「白酒腐败，加以石灰则改味，人所饮之水饮，留滞于心胸之间，久则腐败，成为酸水，故用石灰类之牡蛎治吞酸嘈杂，是理之常也云云。」非简短之说明耶？近世由气发之病人不少，以牡蛎加于顺气豁痰剂中，宜研究之。
　　《本草备要》曰：「牡蛎，涩肠，补水，软坚。咸以软坚化痰，消瘰疬结核、老血瘕疝。涩以收脱，治遗精崩带，止嗽，敛汗，固大、小肠。微寒以清热补水。」
　　以上诸说，虽无不可，然或未备，或过偏，或涉于枝叶之议论，皆非完璧也。本药以胸腹之动为主目的，惊狂、烦躁为副目的，虽如东洞翁之所言，然有是等证而亦有不当用者。血下陷云云，即血液集于体之内部，不循于体表，故成惊狂及烦躁，或寒多而烦，未致惊躁，当用本药。虽如南涯氏之说，然亦难为此药应用上恒久不变之法则。其它诸说，不无参考之价值，然亦难为本药之主目的。由余之实验，当用牡蛎之病者，由于先天的或误治等之身体虚弱、腹部软弱而未陷于阴证者，用本药以此体质与胸腹动为主目的，惊狂、烦躁、幻觉、不眠等之神经症状及前诸家所说为副目的而用之也可。
　　本药之作用，大有类似于茯苓，然其间亦自有分别，即茯苓之悸虽应于手而小，而本药之动大也。茯苓有肌肉痉挛，本药无此证也。茯苓无渴症，本药有此证也。又本药之作用，疑似于黄连，然黄连用于实证，本药虚证也。黄连有热伏，有脑充血征之颜面潮红，本药则不然。
　　龙骨之医治效用
　　《本草备要》曰：「龙骨，甘涩。…能收敛浮越之正气，涩肠，益肾，安魂，镇惊。…惊痫、疟利、吐衄、崩带、遗精、脱肛。利大小肠，固精，止汗，定喘，敛疮，皆涩以止脱之义。」
　　《药征》曰：「龙骨，主治脐下之动，兼治烦惊失精。」
　　据此二说观之，则本药为收敛药之一种，其主目的为衰脱之征候与脐下之动，副目的为烦惊、失精等，亦可用之。
　　小建中汤之注释
　　伤寒，阳脉涩，阴脉弦，法当腹中急痛者，先与小建中汤；不差者，与小柴胡汤主之。(《伤寒论》)
　　【注】
　　汪氏曰：「此条乃少阳病，兼挟里虚之证也。伤寒之脉弦，弦者本为少阳之脉，宜与小柴胡汤，兹但阴脉弦而阳脉涩，此阴阳以浮沉言，脉浮取之则涩而不流利，沉取之则亦弦而不和缓。涩主气血之虚少，弦又主痛，法当腹中急痛，与建中汤者，温中补虚以缓其痛而兼散其邪，先以温补而弦脉不除，痛犹未止者，为不瘥。此为有邪留于少阳经，后与小柴胡汤去黄芩加芍药以和解之。盖腹中痛亦为柴胡证中之一候，余以先补后解，乃仲景之妙法也。」
　　求真按：「小柴胡汤去芩，为紊乱仲景法，加芍药，蛇足也。但知芍药证必在而加之，不责也。」
　　锡氏曰：「先与小建中汤，便有与柴胡之意，非因小建中无效而又与柴胡也。」
　　柯氏曰：「仲景有一证用两方者，如用麻黄以解汗，半日复烦，用桂枝以更汗者同法。然皆因设法以御病，非必然也。先麻黄继桂枝者，是由外而之内之法也。先建中继柴胡，是自内而之外之法也。」
　　伤寒二三日，心中悸烦者，小建中汤主之。(《伤寒论》)
　　【注】
　　《方舆輗》曰：「伤寒里虚时为悸，邪扰时为烦，故初起二、三日，即有此证候者，不宜攻其邪，但与小建中汤温养中气，中气建，邪自解矣。虽不即解，然发表攻里之机亦自此出，是仲景御变之法也。疝气、症瘕等证，往往亦宜用此法治之。」
　　虚劳，里急，悸，衄，腹中痛，梦失精，四肢酸疼，手足烦热，咽干口燥，小建中汤主之。(《金匮要略》)
　　【注】
　　和久田氏曰：「虚劳，病名也。然古人命名，无一不取于证，虚者有场所而其内无物之谓。皮骨，场所也。实其内之物，血肉精液也。今精液肌肉不润，血亦有不能流动之势，肉瘦筋弱，颜面无血色而薄白，皮骨仅存，其内无实物，故名以虚。证曰：『男子色薄者，主渴及亡血。卒喘悸脉浮者，是里虚也。』亡有逃亡之意。劳者，疲也，血不荣肉，精不守骨，虚热入于骨髓而手足心热，四肢痛，梦遗精，手足瘦削，不能远行，所以名为劳也。里急之里，即表里之里，皮肤之内，筋脉之意也。悸者，乃心中悸也。衄者，鼻血也，由于冲逆之故。腹中痛，由于里急也。梦失精者，梦像也，精以静而守于内，今内虚而失守，因梦而失，下焦之虚也。手足烦热者，手足之心发热也。酸痛者，酸楚疼痛也。咽干口燥者，血气冲逆，虚热之候，与口舌干燥不同，口舌干燥由于胃中实热，故舍其舌而曰咽干口燥，总是虚劳之证也。」
　　《类聚方广义》本方条下曰：「虚劳里急云云，此证余每用黄耆建中汤，其效胜于小建中汤，学者试之。」
　　求真按：「此说较是。」
　　男子黄，小便自利者，当与虚劳小建中汤。(《金匮要略》)
　　【注】
　　黄者，为黄疸。然惟黄疸之小便自利，宜与本方，恐不似仲景之口吻，或有本方证，而省略前提乎？
