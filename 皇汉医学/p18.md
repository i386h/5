<!-- { "loadSidebar": true } -->
　　《类聚方广义》本方条曰：「《金匮要略‧黄疸篇》曰：『男子黄，小便自利者，当与虚劳小建中汤。』按小便自利与不利，至失其常，则同于桂枝加黄耆汤，证曰：『黄汗云云，小便不利。』由是观之，则疑虚劳小建中汤，或谓黄耆建中汤乎？又按仲景于黄耆建中汤证曰：『虚劳云云，小便多。』必效方之黄耆建中汤证曰：『小便数。』曰多，曰数，是亦失常，更可为证，故余每用黄耆建中汤也。」
　　求真按：「此说较是。」
　　妇人腹中痛，小建中汤主之。(《金匮要略》)
　　【注】
　　本条亦与前条有同样之可疑，不宜有男子、妇人之拘定。
　　小建中汤方
　　桂枝、生姜、大枣各5.5克，甘草3.5克，芍药11克，胶饴十二两。
　　上药锉细，以水二合五勺，煎一合。去渣，加胶饴溶之，一日分三回温服。
　　茯苓建中汤方
　　加茯苓5.5克于小建中汤中。煎法用法同前。
　　先辈之论说治验
　　《医方集解》曰：「昂按：此汤以饴糖为君，故不名桂枝芍药，而名建中。今人用小建中者，绝不用饴糖，是失仲景之遗意也。」
　　《苏沈良方》本方条曰：「此药治腹痛如神，然腹痛按之便痛，重按之却不甚痛，此是气痛。重按则愈痛而坚者，当自有积也。气痛不可下，下之则愈甚，此虚寒证也。此药偏治腹中虚寒，补血，尤治腹痛。」
　　求真按：「然腹痛按之则便痛，重按却不甚痛者，此是气痛。重按则愈痛而坚者，当自有积也。『气痛不可下，下之则愈甚』之章句，是说本方证腹痛与实证腹痛之鉴别法，亦可为一般虚证与实证之判别法，而此说系基于《金匮》之「病者腹满，按之不痛者为虚，痛者为实」而扩充之也。」
　　《证治准绳》本方条曰：「治痢不分赤、白、新、久，但腹中大痛者，有神效。其脉弦急或浮大而涩，按之则空虚，或举、按皆无力者，是也。」
　　《张氏医通》曰：「形寒饮冷之咳嗽、腹痛而兼脉弦者，小建中汤加桔梗以提肺气之陷。」
　　东洞翁本方定义曰：「小建中汤治里急，腹皮拘急及急痛者。」
　　按当有腹中拘急之证，其方类芍药甘草汤。
　　求真按：「其方当作『类于桂枝加芍药汤』。」
　　浅田氏曰：「此方治中气虚而腹中引痛者。凡古方书云脾胃，云建中者，皆建立脾胃之义也。此方…唯血干俄顷，腹皮拘急，或强按无底力，譬如按琴上之系，虽为积聚腹痛等证，宜建中以润血缓急迫之意用之。全体腹中无力，而有凝滞者，此汤有效。」
　　《建殊录》曰：「一患者四肢惫惰，有时心腹切痛，居常郁郁，志意不乐，诸治无效。某医以先生有异能，劝迎之。患者家人曰：『固闻先生名，然古方家多用峻药，是以惧而未请。』医更劝之，且保其无害，遂迎先生诊之。腹皮挛急，按之不弛，乃作建中汤使饮之。其夜胸腹烦闷，吐下如倾，家人大惊，急召某医责之。医曰：『东洞所用，非峻剂也，因病适将发动耳。』家人尚疑，又召先生，意欲不复服。先生曰：『余所用非吐下之剂，而如是其甚者，盖彼之病毒之势已败而无所伏，因而自溃，宜益攻之。』家人服其言，先生乃还。翌早，病者自来谒曰：『吐下之后，诸证脱然如平日。』」
　　求真按：「是药瞑眩，而即治也。」
　　《生生堂治验》曰：「一男子久患头痛，立则晕倒。医以为梅毒，与芎黄汤及轻粉、巴豆之类攻之数百日。先生诊之，自心下至小腹拘挛如绳索，乃以小建中汤百余帖愈之。」
　　求真按：「自心下至小腹拘挛如绳索者，即腹直肌挛急也。」
　　《方机》曰：「心悸或肉筋惕，或头眩者(应钟)，心悸甚者(解毒)，茯苓建中汤主之。」
　　求真按：「此方揭载于《方机》，恐系东洞翁之创方。」
　　《生生堂医谈》曰：「一男子年三十许，患面色如土，息短而腹中有物，时时冲心。众医为奔豚，治无效，如是三年，农事废弛。请于予，予与茯苓建中汤，并放其痧，血出如溅，冲心遂止，诸证随退。」
　　求真按：「此证此方中，或可合用桂枝茯苓丸。」
　　黄耆建中汤之注释
　　虚劳里急，诸不足，黄耆建中汤主之。(《金匮要略》)
　　【注】
　　和久田氏曰：「诸不足者，气血均不充足之谓也。案：黄耆有伸张正气于肌表，而回复其津液之能。诸肌表之不足者，皮肤干而不润，卫气不固其腠理，津液由自汗或盗汗而消失。黄耆能伸正气，回津液，固密其腠理，则瘀水自回降，小便通利，滑肌肤而得润泽。抑黄耆虽云治自汗盗汗，然皆由正气之不足，故不可以此为主能也。余之用黄耆，不必汗之有无，但得肌表乏正气者，即不误矣。」
　　《勿误药室方函口诀》本方条曰：「此方主小建中汤之中气不足，腹里拘急，而带诸虚不足者，故加黄耆也。仲景之黄耆，大抵为托表、止汗、去水之用，此方可知亦以外体不足为目的也。此方虽用于虚劳之证，腹皮贴于背，无热而咳者，然或有微热者，或汗出者，无汗者，俱可用之。」
　　黄耆建中汤方
　　小建中汤加黄耆5.5克。
　　煎法用法同前。
　　先辈之治验
　　《续建殊录》曰：「一男子久患咳，尝吐血，尔后气力大衰，短气息迫，胸中悸而烦，腹肌挛急，不能左卧，寐则汗出，下利日一二行，目上、足跗微肿，咳不止，饮食减少，羸瘦尤甚，与黄耆建中汤，盗汗止，挛急渐缓，得以左卧而不下利，微肿散，咳依然，更兼用解毒散，逾日，诸证全退。」
　　当归建中汤之注释
　　《千金》内补当归建中汤：治妇人产后虚羸不足。腹中刺痛不止，吸吸少气，或小腹中拘急，痛引腰背，不能饮食。产后一月，日得服，四五剂为善，令人强壮，宜当归建中汤。(《金匮要略》)
　　【注】
　　吸吸者，吸气性呼吸困难。少气者，极度之浅表性呼吸也。
　　当归建中汤方
　　当归7克，桂枝、生姜、大枣各5.5克，芍药11克，甘草3.5克。
　　煎法用法同前。若大虚，则加饴糖六两，汤成纳之，暖于火上，令饴消。若去血过多、崩伤、内衄不止，加地黄六两、阿胶二两，合八味，汤成，纳阿胶。若无当归，以芎藭代之，若无生姜，以干姜代之。
　　当归建中汤之腹证
　　本方于桂枝加芍药汤，或小建中汤，加以治贫血性之瘀血之当归，则于腹证上亦同为腹直肌挛急，然左侧殊甚，脐下部(殊于左肠骨窝部)有软弱瘀血块，呈一般贫血之虚状。
　　先辈之治验
　　《漫游杂记》曰：「有一妇人，经水至五十余不断，其至也每月十四、五日，血下三倍于常人，面目黧黑，肌肤甲错，晕眩日发四、五次，数步不能，彻夜不眠，呻吟之声闻于四邻，其脉沉细，其腹空胀，心下暨肚腹各有一块坚如石，盖因败血凝结，震荡鲜血也。余一诊曰：『腹力虚竭，不当攻积块，惟与滋润之方，观其动静。』家有二子，恳请不罢，乃与当归建中汤，使日服二帖。经五十余日，无他异，唯觉晕眩稍减耳。又数日，其左足发肿毒，一日三五次，暴热来去。家人惊，请他医，他医诊为气疾，与三黄汤，二日许，晕眩大发，卒厥欲死。于是遑遽，再请于予。余曰：『病不可攻而攻，故有斯变，斯人斯疾，除当归建中汤，不宜别进一方也。』使服建中汤数百日，觉身体滋润，徐徐以艾炷，于是再作建中汤与之。半岁，晕眩不发，日行数百步，血来减于前。于是灸于脊际，日三四穴，渐增至五六穴，共约三十七穴，每月轮次为之，终则与建中汤。如是一年许，血来减半，面目皮肤生津液。又经一年，徒步涉山河，诣筑后之善导寺。」
　　《续建殊录》曰：「一老妇腿足疼痛十余年，遂成挛急而痿躄，身体羸瘦，腹中拘挛，胸胀如龟背，仰卧不能转侧，唯饮食如常，故气力不衰。先生与当归建中汤及消块丸，逾月能步行矣。」
　　《成绩录》曰：「一男子二十余岁，腰脚挛急微痛，上冲耳鸣，经年不治。先生用当归建中汤，兼以应钟散而愈。」
　　归耆建中汤方
　　黄耆建中汤中加当归7克。煎法用法同前。
　　本方虽为华冈青州氏之创方，其实为师之黄耆、当归二建中汤之合方，常用于外科的疾患。其法散见于所著诸书，但皆零星杂出，兹不集录。
　　先辈之论说
　　《类聚方广义》黄耆建中汤条曰：「此方加当归名归耆建中汤，治诸疡脓溃之后，荏苒不愈，虚羸烦热，自汗盗汗，稀脓不止，新肉不长者。若恶寒下利，四肢厥冷者，更加附子。又治痘疮淡白而不灌脓之际，及灌脓之际平塌灰白，或内陷外剥，下利微冷，声哑脉微者，兼用伯州散。」
　　《勿误药室方函口诀》本方条曰：「此方为青州所意创，虽用于疮疡，亦宜用于虚劳之盗汗、自汗证。」
　　黄耆及建中剂不可应用于肺结核
　　余往年误认关于桂枝加黄耆汤以下仲景之意及此等诸方之诸家学说，用黄耆及建中剂于肺结核而致失败。当时学尚浅陋，不知其故，后读《兰台轨范》等书，乃始得解。余恐后世或有蹈余之故辙者，故将此等诸说，特书大书于下，以为鉴戒。
　　《兰台轨范》曰：「古人所云之虚劳，皆是纯虚无阳之证。近日之阴虚火旺，吐血咳嗽者，正与相反，若误治之，必毙。近日吐血咳嗽之病，乃系血证，而有似于虚劳，其实非虚劳也。」
　　【注】
　　所谓纯虚者，真虚证之意。无阳者，非无阳证，而有阴证之义。阴虚亦阴证，而非虚证之意。共为阳证，而为虚证之义也。火旺者，炎证剧烈之谓。全文之意，古虚劳为阳虚证，与现今之炎证炽盛，吐血咳嗽者正相反，若以古虚劳治方，与现今之吐血咳嗽病时，必死云。
　　又同书小建中汤条曰：「此方治阴寒阳衰之虚劳，正与阴虚火旺之病相反。庸医误治，害人甚多。此处咽干口燥者，乃非由津液少而有火也。」
　　《方舆輗》曰：「小建中汤者，古圣治虚劳之大方也。然今试用之，病者辄有觉上逆、热闷、中满等证者，予尝疑此。近日广集名家书论，始似有所得。盖古之所谓虚劳，为虚寒之证，而后世所谓虚劳，火动之证也，虽名同而实异。余前辨病不明，且惑于药无寒热温凉之僻说，只据病名以求方药，所以不能得也。夫寒热温凉，药之性也，岂可谓无乎。试言一验。继淇曰：「有麻黄之地，冬不积雪，其温热之性使然也。」如建中汤虽非大温，然有桂枝，若投于火旺之证，如以汤沃沸。要之，治疗以辨证为首务，然后以方随之，不然行之虽得偶中，然其失多矣。」
