<!-- { "loadSidebar": true } -->
　　本方证因发汗过多，亡失体液，变为虚证，故腹部见软弱无力。然尚未陷于阴证，故有热状而无寒状，且上冲急迫，心悸亢进颇剧，脉促疾而心脏及心下部现悸动，腹部之大动脉搏动亦甚，较桂枝去芍药汤证之脉促胸满，其上冲急迫更为高度，然此心悸亢进异于实证，以不伴血压之升腾为常。
　　本方自身实用虽少，然由此变化而成之要方，如苓桂朮甘汤、桃核承气汤等方意之解释上，甚紧要也。
　　半夏散及汤之注释
　　少阴病，咽中痛者，半夏散及汤主之。(《伤寒论》)
　　【注】
　　《伤寒杂病辨证》曰：「咽痛者，谓或左或右之一处痛也。咽中痛者，谓咽中皆痛也，甚则痰涎缠于咽中不得息，或咽中伤而生疮，滴水不得下，若不急治则必死，即俗所谓之急喉痹、走马喉风者，皆云其速也。其证属于少阴，盖少阴为里之本，咽喉为里之窍，其位深且急也，是故虽有一二表证，若见咽痛之一侯，法当急救其里。若徒攻其表，则愈攻而愈剧，遂使咽喉紧闭腐烂，致谷气绝而毙。本论不载于太阳而举之于少阴者，亦有深义存焉。」
　　甘草汤、桔梗汤曰咽痛，半夏散及汤曰咽中痛，半夏苦酒汤曰咽中伤而生疮，则皆咽痛为主者也。盖咽痛本有轻重之分，轻者未必肿，重者必大肿。以是咽痛不肿之轻者，为甘草汤。其大肿之重者，为桔梗汤。但不肿或涎缠咽中而不堪痛楚者，为半夏散及汤与苦酒汤也。
　　求真按：「此说甚是，故以解本条之意，亦可为此方与类方之鉴别法。」
　　半夏散及汤方
　　半夏、桂枝、甘草各4克。
　　煎法用法同前。
　　先辈之论说
　　东洞翁本方定义曰：「治咽喉痛，上冲急迫者。」
　　《勿误药室方函口诀》本方条曰：「此方宜于冬时中寒，咽喉疼痛者，虽有发热恶寒可治。」然此证冬时为多，又后世所谓阴火喉癣证，上焦有虚热而喉头糜烂，痛苦不堪，饮食不能下咽，用甘桔汤及其它诸治咽痛之药无寸效者用之，一旦而有效。古本草载有桂枝治咽痛之效，合半夏之签辣，甘草之和缓，而其效尤捷，此古方之妙用也。
　　桂枝人参汤之注释
　　太阳病，外证未除，而数下之，遂协热而利，利下不止，心下痞硬，表里不解者，桂枝人参汤主之。(《伤寒论》)
　　【注】
　　尾台氏曰：「『协』同『挟』，《玉函》、《脉经》、《千金翼》皆作『挟』。宋本作『协』。协热下利者，此为表证未除而数下之，故素有之里寒挟表热而下利不止也。主以桂枝人参汤者，以桂枝解表，朮与干姜蠲寒饮而止下利，人参解心下之痞硬，甘草缓其急，不得一味加减，古方之简约而其妙用有如此者。」
　　求真按：「本方证可谓为表里二证之合并，又可称为阴阳二证之混淆。然表虽有热，而里则真寒，若未确认之，则本方不可轻用也。」
　　桂枝人参汤方
　　桂枝、甘草各9.5克，朮、人参、干姜各7克。
　　煎法用法同前。
　　先辈之论说
　　东洞翁本方定义曰：「治人参汤证上冲急迫颇剧者。」
　　求真按：「可作治桂枝甘草汤、人参汤二证之并发者。」
　　《类聚方广义》本方条曰：「头痛发热，汗出恶风，肢体倦怠，心下支撑，水泻如倾者，多于夏秋间有之，宜此方。按人参汤主吐利，此方主下利有表证者。」
　　肾着汤、苓姜朮甘汤(甘草干姜茯苓白朮汤)之注释
　　肾着之病，其人身体重，腰中冷，如坐水中，形如水状，反不渴，小便自利，饮食如故，病属下焦。身劳汗出，衣里冷湿，久久得之，腰以下冷痛，如带五千钱，甘草干姜茯苓白朮汤主之。(《金匮要略》)
　　【注】
　　和久田氏曰：「肾位夹脐左右，故腰以下病，名肾着，记其位也。水气病多渴，故云反不渴。凡水气病气上冲者，小便不利，此病无冲逆之证，而在下焦，故小便自利也。所谓自利者，不用药而自通，即小便比寻常较多之谓也。所谓饮食如故者，与未得病以前饮食无异也。此属下焦，以示胃中无变化也。下焦，脐以下也。身劳云云，病因也。然此但云下焦得湿气之由，不仅得诸衣里之冷湿也。余按下焦易虚，故寒湿必感自下焦，盖下焦感寒湿之所也。此方主以茯苓、干姜者，去寒利水也，其无心下悸、目眩等证者，以无气冲逆之候也。」
　　苓姜朮甘汤方
　　甘草、朮各6克，干姜、茯苓各12克。
　　上锉细，以水二合，煎一合。去滓，一日分三回温服。
　　苓姜朮甘汤之腹证
　　本方不但于苓桂朮甘汤去桂枝加干姜，然二方之异处归结于一为有干姜而无桂枝，一为有桂枝而无干姜之点。即苓桂朮甘汤无干姜而有桂枝，故其证必有上冲目眩之证，是水毒之上冲也。然此毒主集于上半身，前证之外且现胃内停水，至本方以无桂枝而有干姜，此水毒不上冲而下降，集中于下半身，故其证无上冲目眩之证，胃内停水完全不存，或虽存在亦不过些微而已。干姜与附子并称大热药，且有驱逐水毒之作用，故其证必有寒冷或厥冷与水毒之隐见，此仲景所以云身体重(总有重感，为组织中有水毒之征也)。又称腰中冷，如坐水中，形如水状(是浮肿状也)。又云腰以下冷痛肿重，如带五千钱也。如是，本方证因水毒聚集于下半身，为此毒浸润之结果。组织弛纵膨大，故腹部软弱无力也。往往类似八味丸证之脐下不仁，然无如彼之有口渴烦热之证，得以分之。又本方证之小便自利疑似猪苓汤证之小便淋沥，彼以阳证有口渴热状，本方证以阴证而无此等证，得以别之。
　　先辈之论说治验
　　《宣明论》曰：「肾着汤治胞痹(膀胱麻痹)，小便不利，鼻出清涕。」
　　求真按：「小便自利者，有膀胱括约肌之麻痹。小便不利者，为利尿肌之麻痹也。」
　　《古方便览》本方条曰：「友人某，患淋沥之证多年，腰脚冷而夜不能寐，心下悸，与此方，诸证痊愈。」
　　一妇人平素上冲颇甚，且有心悸之证，先师令服苓桂朮甘汤，尽夜大腹痛，苦楚不可言。师往复诊，见疼痛之状集于腰部，因与此方一剂，顿瘥。
　　一人年七十三，平生小便频数，腰冷如坐水中，厚衣盖坐，时精液自泄不禁，诸治无效，已十余年矣。余诊有心下悸，即用此方痊愈。
　　《生生堂医谈》曰：「一老妇人来请治，腰脚冷，脚痿弱，一步不能行，如此已十年矣。予乃作苓姜朮甘汤，并放痧使出血甚多。初来时，以肩舆，次以人扶，又次以杖倚，复次能自步不俟杖矣。」
　　求真按：「此病者为本方证兼有瘀血也。」
　　《用方经权》本方条曰：「吾子干先生，以此剂专治夏秋之月身体懈惰，手足酸疼，腰以下重或浮肿，或发热恶寒，泄泻腹痛，渴而引饮，或下利后重者，活泼自在，其效如神，盖是得心应手者。先生尝云：『夏秋月，水冷大行。当此时，若人有固有之寒饮，则内外相感，成上述之患，令备此剂，以为通治。』」
　　求真按：「吾氏所述，有发热恶寒，渴欲引饮之证，正与师论矛盾。本方果有此等症状否？余未知之，兹记之以为后日之参考。」
　　《麻疹一哈》曰：「一妇女，年约三十，发疹时，身热甚，疹出不多，两颧色赤，如以帛裹朱，喘咳短气，烦躁不得眠，口渴欲饮水，因作大青龙汤使服之。五帖，前证稍安，遍身汗出如流，疹子从汗而出。疹收后，月经至期不来，右胁下凝结成块，腰以下至足跗皆浮肿，大便自利，小便不利，更作苓姜朮甘汤使饮之。三十余日，月经倍常，或下黑块数枚，于是胁下凝结者消，浮肿亦退，经信不违矣。」
　　《类聚方广义》本方条曰：「此方加杏仁名肾着汤，治孕妇浮肿，小便自利，腰髀冷痛，喘咳者。又治老人平日小便失禁，腰腿沉重冷痛者。又男女遗尿，已十四、五岁犹不已者，最为难治，此方加反鼻能奏效，并宜随证加以附子(译者按：「反鼻详拾掇篇中」)。」
　　求真按：「本方有治遗尿之效，虽如尾台氏说，然非特效药，不可漫用。以余之经验，则此病者反多石膏剂之证。」
　　干姜之医治效用
　　本药与附子俱为大热药，兴奋新陈代谢之机能、驱逐水毒二者相等。然其异处在附子剂证有下利、厥冷等水毒下降之征，而少上迫之候，而本药证则水毒下降之征少，上迫而发呕吐、咳嗽、眩晕、烦躁等证者多。换言之，即附子治水毒之下降为主，而治上迫为客；本药治上迫为主，而治下降为客也，可知二药之别矣。
　　《药征》曰：「干姜，主治水毒之结滞，兼治呕吐、咳嗽、下利、厥冷、烦躁、腹痛、腰痛等证。」
　　《本草备要》曰：「干姜，生用则辛温，逐寒邪而发表，炮则辛苦大热，除胃冷，守中，温经，止血，消痰，定呕，去脏腑之沉寒痼冷，能去恶生新，使阳生阴长，故吐衄下血之有阴无阳者宜之。」
　　芩桂朮甘汤之注释
　　伤寒，若吐、若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白朮甘草汤主之。(《伤寒论》)
　　【注】
　　方氏曰：「心下逆满者，伏饮上溢而搏实于膈也。气上冲胸者，寒邪上涌，挟饮为逆也。动经者，振振奋动，动伤经脉也。盖人之经脉赖津液以滋养，饮物，津液之类也。静则为养，动则为病，宜制胜之。」
　　尤氏曰：「此伤寒之邪解而为饮发之证也。饮停于中则满，上逆则气冲头眩，入经则身振振而动摇。《金匮》云：『膈间支饮，其人喘满，心下痞坚，其脉沉紧。』又云：『心有痰饮，胸胁支满，目眩。』又云：『其人振振而身剧，必有伏饮也。』是也。发汗则动经者，邪无可发而反动其经气也，故与茯苓、白朮以蠲饮气，桂枝、甘草以生阳气。所谓痰饮病者，当以温药和之是也。」
　　丹波元坚曰：「此条脉止沉紧，即为此汤之所主治矣。若吐，若下，则胃虚饮动而致之，且更发汗伤其表阳，则变为动经。而身振振摇是与身动振振欲擗地者相同，即为真武汤之所主也。…又此方专取利水以健胃，与甘枣汤有小异也。」
