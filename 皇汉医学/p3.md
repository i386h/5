<!-- { "loadSidebar": true } -->
　　张璐玉曰：「浮脉下指则浮象显，按之稍减而不空，举之则泛泛而流利，不似虚脉按之而不振，芤脉寻之而中空，濡脉之绵软无力也。浮者，经络肌表之应也。…故凡浮脉之主病，皆属于表也。」
　　译者按：「阎德润《脉辨》云：『浮脉者，血压下降，心脏搏动犹有力时所现之脉也，与所谓平波脉相似矣。』」
　　【芤】
　　张三锡曰：「芤为草名，其叶类葱而中空，指下浮大而无力者是也，为亡血、阴虚、阳气浮散之象也。…多见于诸失血过多及产后。」
　　张介宾曰：「浮大中空，按之如葱管。芤为孤阳脱阴之候，为失血、脱血。」
　　译者按：「阎德润《脉辨》云：『此脉当生于血压降至中等度以下，血量不足，然心犹有力搏动之时。当与小软虚脉(Pulsus suppressus)相似。』」
　　【滑】
　　孙思邈曰：「按之如珠子之动，名曰滑。滑者，阳也。」
　　滑伯仁曰：「滑者，不涩也。往来流利，如盘走珠。」
　　求真按：「《伤寒论》以滑为实热之脉。脉反滑，当有去处，下之乃愈。脉滑而疾者，小承气汤主之。脉浮滑，此表有寒，里有热也。脉滑而厥者，里有热也。脉滑而数者，有宿食也。此皆阳盛实热之候。虽然亦有虚象反见滑脉者，乃是元气外泄之候，学者可不细心体认乎？」
　　译者按：「阎德润《脉辨》云：『滑脉为涩之反，且与数相似而实多也。大概即今之频小脉，与血压无紧要之关系，而偏重于心脏一定时间内搏动之数而观察之也。』」
　　【洪】
　　吴山甫曰：「洪犹洪水之洪，脉来大而鼓也。」
　　张介宾曰：「洪者，大而实也。举按皆有余，洪脉为阳。…血气燔灼，大热之候也。浮洪则为表热；沉洪则为里热。」
　　译者按：「阎德润《脉辨》云：『此脉与今之大脉相类。』」
　　【数】
　　吴山甫曰：「数为医者之一呼一吸，病者脉来六至也，若七至、八至则更数矣，九至、十至、十一至、十二至则数之极矣。七至曰甚，八至为难治，九至以上皆为不治。若婴儿为纯阳之气体，则七至、八至又其常也，不在大人之例。」
　　张介宾曰：「五至、六至以上，凡急、紧、疾、促之属，皆其类也。为寒热，为虚劳，为外邪，为痈疡等。滑数、洪数为热多；涩数、细数为寒多；暴数多外邪；久数必为虚损。数脉有阴有阳也。」
　　洪石山曰：「大凡病见数脉时多属难治。病久而脉数，尤非所宜也。」
　　萧万舆曰：「盖数本属热，而真阴亏损之脉亦急数也。然愈数则愈虚，而愈虚则愈数。一有差误，死生反掌。」
　　【疾】
　　李士材曰：「六至以上之脉有二种：或名曰疾，或名曰极，总是急数之形。而数之极也，惟伤寒热极及痨瘵虚惫之人方见此脉。是阴髓竭于下，阳光亢于上，有日无月也。以之决其死期，必至喘促声嘶，呼吸仅存于胸中数寸之间，而不能达于根蒂。此真阴极于下，孤阳亢于上，而短气已极矣。」
　　求真按：「疾乃数之甚也。…验之病者，脚气恶证之脉多数疾，而来去甚锐也。」
　　【促】
　　高阳生曰：「促者(速也，迫也，近也)，阳也。指下寻之极数而并居于寸口曰促。渐加者死，渐减者生。」
　　杨仁斋曰：「促者阳也。贯珠而上，促于寸口，出于鱼际。寻之数急，时止而复来也。」
　　方龙潭曰：「夫促脉者，脉之疾促并居寸口之谓也。盖促者，数之胜，而数者，促之源也。先数后促，此至数之极也。」
　　【弦】
　　李中梓曰：「叔和云：『如张弓弦』；巢氏云：『按之不移，绰绰如按琴瑟弦』；同父云：『从中直过，挺然指下』。诸家之论弦脉可谓深切着明矣。」
　　吴山甫曰：「双弦者，脉来如引二线，为肝实痛也。若单弦则惟一线耳。」
　　徐忠可曰：「一手有两脉时，亦曰双弦。此乃元气不壮之人，往往多见此脉，亦属虚也。」
　　求真按：「弦脉大要有三：①有邪在少阳(疟邪亦在少阳，故《金匮》云：『疟脉自弦也』)者。②有血气收敛，筋脉拘急者(腹痛、胁痛、痃气、疝，故多兼见弦脉)。③有胃气衰败，木邪乘土者(虚劳病多见弦细数脉是也)。」
　　译者按：「阎德润《脉辨》云：『弦脉者，不重于血压之高低，乃重于压力降下之状况或急或缓之谓，即今之钝脉也。』」
　　【紧】
　　求真按：「紧之一脉，古今方书不得其要领，皆谓与弦相似。予家君尝曰：『《素问》、仲景所谓紧脉必不同诸家之所说。盖紧者，不散也，其广有界限而脉与肉划然分明之谓也。』寒主收引，脉道为紧束而不敢开散涣漫也。」
　　译者按：「阎德润《脉辨》云：『紧脉特重于脉之硬度。然此硬度之高，因血管壁之变性，或因心脏驱血之易而生者，不可得而确定。』概言之，当近于强脉也。」
　　【沉】
　　黎民寿曰：「沉者，阴气厥逆，阳气不舒也，对浮而言。浮者，阳邪之所胜，以血气发越在外，故为阳主表；沉者，阴邪之所胜，以血气固滞不振，故为阴主里。」
　　吴授曰：「沉之诊法，重手按至筋骨之上而切之，以之察里证之虚实也。若沉微、沉细、沉迟、沉伏而无力则为无神，为阴盛阳微，急宜回阳生脉。若沉实、沉滑、沉疾而有力则为实热有神，为阳盛而阴微，急宜养阴以退阳。大抵诊沉之法最关紧要，以之决阴阳、冷热，用药之生死在于毫厘之间，故不可不谨慎从事也。凡脉有力为有神，为易治；无力为无神，为难治。」
　　何梦瑶曰：「浮沉有得于禀赋者，趾高气扬之辈脉多浮，镇静沉潜之士脉多沉(又肥人之脉多沉，瘦人之脉多浮)。有变于时令者，春夏气升而脉浮，秋冬气降而脉沉也。有因其病而致者，即病在上(人身之上部也)、在表、在府者，其脉浮也；在下、在里、在脏者，其脉沉也。」
　　译者按：「阎德润《脉辨》云：『脉之沉者，因脉跃之不足。』」
　　【伏】
　　戴同父云：「伏脉，初下指轻按之不见，次寻之中部又不见，次重手极按又无其象，直待以指推其筋于外而诊乃见，盖脉行筋下也。若如常诊，不推筋而求，时则无所见，昧者以为脉绝也。芤脉因按而知，伏脉因推而得。伏与沉相似，沉者重按乃得，伏者虽重按亦不得，必推筋乃见也。若重按不得，推筋着骨全无，时则脉绝而非伏矣。」
　　张介宾曰：「如有如无，附骨乃见，此阴阳潜伏，阻隔闭塞之候。或火闭而伏，或寒闭而伏，或气闭而伏，为痛极，为霍乱，为疝瘕，为闭结，为食滞，为愤怒，为厥逆、水气等。伏脉之体虽微细，亦必隐隐而有力。凡伏脉之见，虽与沉、微、细、脱者相类而实有不同也。盖脉之伏者，其本有而如无，一时惟隐蔽不见耳。…虽然，此必暴病暴逆者乃有之，调其气而脉自复矣。」
　　吴又可《瘟疫论》云：「瘟疫得里证，神色不败，言动自如而别无怪证，忽然六脉如丝，微细而软，甚至于无，或两手俱无，或一手先伏。察其人不应有此脉，今有此脉，应当下而失下，由内结壅闭，营气逆于内，不能达于四末故也。此为脉厥。」
　　求真按：「有此脉厥之际，徒事注射樟脑制剂而不顾下剂之医家不少，当猛省之。」
　　译者按：「阎德润《脉辨》云：『此为沉脉之甚者，即强脉之极者，亦即虚脉之兆也。』」
　　【革】
　　李时珍曰：「诸家脉书，皆视为牢脉，故或有革无牢，有牢无革，混淆不辨。不知革者浮，牢者沉；革者虚，牢者实。形证皆异也。」
　　求真按：「仲景曰：『脉弦而大，弦则为减，大则为芤。减则为寒，芤则为虚。虚寒相搏，此名为革。妇人则半产漏下，男子则失精亡血。』由此观之，则时珍诸家之误得辨矣。」
　　译者按：「阎德润《脉辨》云：『革脉当为平波脉而稍带迟脉之性质者也。』」
　　【牢】
　　孙思邈曰：「牢脉按之实强，其脉有似沉伏，名之曰牢，牢者阳也。」
　　求真按：「革者，浮坚无根之极。牢者，沉坚有根之极也。当以此辨之。」
　　译者按：「阎德润《脉辨》云：『牢脉为脉之复象，然偏重于硬度可知。欲分类之，似属于大甚硬脉。』」
　　【实】
　　滑伯仁曰：「实者，不虚也。按举不绝，迢迢长动而有力，不疾不迟，为三焦气满之候。为呕，为痛，为气塞，为气聚，为食积，为下痢，为伏阳在内也。」
　　张介宾曰：「实脉有真假。真实者易知，假实者易误。故必问其所因，而兼察形证，则必得其神，方是高手。」
　　译者按：「阎德润《脉辨》云：『此乃今日实脉之候。』」
　　【微】
　　滑伯仁曰：「微者，不显也。依稀轻细，若有若无，为气血俱虚之候也。」
　　张璐玉曰：「微脉者，似有若无，欲绝非绝而按之稍有模糊之状，不似弱脉之小弱而分明，细脉之纤细而有力也。」
　　译者按：「阎德润《脉辨》云：『此即其跳跃之低者。』」
　　【涩】
　　戴同父曰：「脉来蹇涩细而迟，不能流利圆滑者。涩也，与滑相反。」
　　译者按：「阎德润《脉辨》云：『涩脉乃今日之不整脉中之结代脉也。』」
　　【细】（一云小）
　　李中梓曰：「细之为义，小也。微脉则模糊而难见，细脉则显明而易见。故细比于微，稍稍为大也。」
　　译者按：「阎德润《脉辨》云：『细脉者，当以今日小脉当之。』」
　　【软】（即濡，又作软、耎）
　　李时珍曰：「如水上之浮沤，重手按之，则随手而没之象也。」又曰：「浮细如绵曰濡，沉细如绵曰弱，浮而极细不断曰细。」
　　李士材曰：「在久病及老年之人见之，亦不至于必绝，其脉与证相合也。若在平人及少壮或暴病见之，则名为无根之脉，去死不远矣。」
　　译者按：「阎德润《脉辨》云：『濡脉者，即今日之软脉也。』」
　　【弱】
　　李时珍曰：「弱乃濡之沉者。…在病后及老人见之则顺，而平人少年见之则逆也。」
　　译者按：「阎德润《脉辨》云：『弱脉较濡脉尤须沉取，当以弱脉视之也。』」
　　【虚】
　　周正伦曰：「虚者，不实也。无力为虚，按至骨无脉者，谓之无力也。」
　　译者按：「阎德润《脉辨》云：『虚脉者，概与今日之虚脉相类矣。』」
　　【散】
　　滑伯仁曰：「散者，不聚也。有阳无阴，按之散满于指而不聚，来去不明，漫无根柢。主虚阳不敛，气血耗散，藏府气绝也。」
　　译者按：「阎德润《脉辨》云：『散脉是无紧张之脉，即逍遥自放，殆释蒲克来氏所谓之逍遥脉欤。』」
　　【缓】
