<!-- { "loadSidebar": true } -->
　　太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服。服之则厥逆，筋惕肉瞤，此为逆也。(《伤寒论》)
　　【注】
　　和久田氏曰：「此章大概以『不汗出』三字(求真按：『因原文云不汗出，故和久田指之』)为主眼。按论中之不汗出，文有异同，其旨趣当各有别，如曰汗不出，曰不汗出，曰无汗，曰不发汗是也。汗不出者，可读虽发汗亦不出，即促使其出汗而仍不出也。不汗出者，可读以汗不出，表有水气，当成汗而出，但不成汗而出也，故以「而烦躁」三字接之，谓汗不出而烦躁也。无，为「有」之反对，宜有汗处，其汗无也，是因表有瘀水之隔，故曰无汗，葛根汤证及麻黄汤证是也。不发汗者，用发汗剂而不发汗也。然则此大青龙汤证，首句冠以太阳中风，是示素无重病，肌表之水，不汗可愈，但今其水不自汗出，故腠理闭塞。脉中有势，而现浮紧，及发热恶寒，身疼痛而烦躁也。」
　　《活人书》曰：「治大青龙汤之病，与麻黄汤相似，但病最重又加烦躁者，为用此汤之指南，宜复无异议矣。」
　　柯氏曰：「盖仲景凭脉辨证，只审其虚实，故中风伤寒，不论脉之缓紧，但于指下有力者为实，脉弱无力者为虚。汗不出而烦躁者为实，汗出多而烦躁者为虚。证在太阳而烦躁者为实，证在少阴而烦躁者为虚。实者宜服大青龙汤，虚者不宜服也，此最易知也。」
　　求真按：「互参以上三说，则本方之用途自然了解。然服之则厥逆云云，是因误用本方也。至于此变证之治法，古说纷纭，未能一致。《尚论‧编后条辨及缵论》均云：『宜用真武汤。』东洞亦赞之，殆有定论之观。独吉益南涯反对之曰：『若误服之，即致此逆，筋惕肉，故云逆也。』《尚论‧编后条辨及缵论》中『为逆也』之下有『以真武汤救之』六字，非也。此条是举逆证以戒其误治，非为处方也，诸家之载处方，非作者之本意。若论处方，则为茯苓四逆汤证，非真武汤证也。误治厥逆，未尝见真武汤证也，以甘草之有无可考之。其是非虽难判定，然余往年偶然遭遇此证，茯苓四逆汤仅一服而愈。由此观之，则南涯氏说似优。」
　　伤寒，脉浮缓，身不疼，但重，乍有轻时，无少阴证者，大青龙汤发之。(《伤寒论》)
　　【注】
　　和久田氏曰：「此条可疑为少阴真武汤之证，就前之中风不剧，而反深也。然此『但身重』一证可疑，故名曰伤寒而用大青龙汤也。少阴真武汤证者，四肢沉重疼痛，然此证身不疼，但重，乍有轻时，则非有里水所致之重可知，是邪隐伏于肌表之间而未发，大青龙汤为发肌表之水邪及邪气之主方。既辨如前，今若详审无少阴真武证，故以大青龙汤发隐伏之邪气，可自汗出之，不曰主之，而曰发之，可知此方为发汗之主剂矣。余曾治一病妇有如此证者，数日不愈，然使服大青龙汤一帖，一炊时，汗出如流，不日复常。可知古方之妙用矣。」
　　求真按：「本方为桂枝去芍药汤之加味方，则其腹证亦相类似。中有石膏，则其证常如舌有白苔(或带微黄白色)，否则其舌与口唇均干燥无津，宜注意之。」
　　病溢饮者，当发其汗，大青龙汤主之，小青龙汤亦主之。(《金匮要略》)
　　【注】
　　溢饮者，《金匮》云：「饮水流行，归于四肢，当汗出而不汗出，身体疼重，谓之溢饮。」
　　由此观之，则为一种水肿或水气性疼痛证也明矣。然此一证，何以有大、小二青龙汤之异？古来议论纷纷，如尾台氏断此证当以大青龙汤发汗，无关于小青龙汤也，是知其一，不知其二之僻说也。因大青龙汤为治外表之水气，不能治心下之水气；小青龙汤治心下之水气，不主外表之水气，则大青龙汤可用于溢饮者较为明显，无可议论也。然于小青龙汤证，若任久不治，则心下之水气不泄，遂泛滥于外表，致成溢饮也。是仲景所以称大青龙汤主之，小青龙汤亦主之，而断为不误也。
　　大青龙汤方
　　麻黄11克，桂枝、甘草、杏仁各3.5克，生姜、大枣各5.5克，石膏20～100克。
　　煎法用法同前。
　　先辈之论说治验
　　东洞翁本方定义曰：「治喘及咳嗽，渴欲饮水，上冲，或身痛恶风寒者。」
　　《医事惑问》曰：「一男子患肿满，乞诊于余。诊之喘鸣迫息，烦渴，小便不通，因与大青龙汤，经过四十日，无药效，其时疑其药方之当否。余曰：『药效之迟速不可论，当论方诚的中否也。』然犹有疑色，除此外无的中之方也，故犹用大剂。再经二十日，以有急变来告，往观之，前证益剧，恶寒战栗，漉漉汗出，举家骚然，以为命将终矣。余曰：『无关生死事，此所谓“若药不暝眩，厥疾不瘳也”。』犹用前剂，则终夜大汗出，换衣六七次。至翌日，肿满减半，喘鸣亦平，小便快利。再过十日而复常。」
　　求真按：「余亦曾以本方速愈剧性肾脏炎。」
　　《生生堂治验》曰：「一妇人产后浮肿，腹部胀满，大小便不利，饮食不进。其夫医也，躬亲疗之，不效。年许，病愈进，短气微喘，时与桃花加芒硝汤，无效。于是请救于师，师往诊之，脉浮滑，按其腹，水声漉漉然。谓其主人曰：『子之术当也，然病犹未知时，则当更求他法。夫当下而不下，即当更吐之，和之。不当，即当发之，所谓开南窗而北窗自通。又张机所谓与大承气汤不愈者，瓜蒂散主之之类也。』主人曰：『善。』因与大青龙汤，温覆之，其夜大发热，汗出如流。翌日，又与之如初。三四日后，小便通利，日数行。五六日间，腹满如忘，与前方几百余帖，复原。」
　　《方舆輗》本方条曰：「溢饮为四饮之一，此由水气溢于表也，其变或肿如风水者有之，或痛类痛风者有之，比类取大青龙汤微似汗，即愈。」
　　求真按：「大、小青龙汤方意相似。大青龙者，以大发之剂伍以石膏；小青龙者，虽无石膏，品味八也。其缓急以此亦可知矣。」
　　喻嘉言曰：「大青龙者，升天而行云雨也；小青龙者，鼓波而奔沧海也。治饮证者，以小青龙为第一义也。」
　　又吉益氏亦为医中之杰，大叹此论之美为千载之卓见，可谓能知仲景之方矣。
　　《类聚方广义》本方条曰：「治麻疹，脉浮紧，寒热头眩，身体疼痛，喘咳咽痛，不汗出而烦躁者。」
　　治眼目疼痛，流泪不止，赤脉怒张，云翳四围，或眉棱骨疼痛，或头疼耳痛者。又治烂睑风，涕泪稠黏，痒痛甚者，俱加芣茨佳，兼以黄连解毒汤加枯矾，频频熏洗，每夜临卧服应钟散，每隔五日或十日可与紫圆五分或一钱以下之。治雷头风，发热恶寒，头脑剧痛如裂，每夜不能眠者，若心下痞，胸膈烦热者，兼服泻心汤、黄连解毒汤，若胸膈有饮，心中满，肩背强急者，当以瓜蒂散吐之。
　　风眼证，暴发剧痛者，若不早行救治，则眼球破裂进出，最为险急之证。急用紫圆一钱至一钱五分取峻泻数行，大势已解，而后宜用此方。随其腹证情形，兼用大承气汤或大黄硝石汤、泻心汤、桃核承气汤等。
　　治小儿赤游丹毒，大热烦渴，惊惕，或痰喘壅盛者，兼用紫圆或龙葵丸。急惊风，痰涎沸涌，直视口噤者，当先选熊胆、紫圆、走马汤等取吐下后，大热烦躁，喘鸣搐搦不止者，宜以此方发汗之。
　　《勿误药室方函口诀》本方条曰：「此方为发汗之峻发剂，无待论矣。即其它之溢饮或肺胀，其脉紧大，表证盛者，用之有效。又天行赤眼或风眼初起，此方加车前子以大发汗时，有奇效。盖风眼为目之疫热，故非峻发无效也，此方为麻黄汤之重要者。」
　　文蛤汤之注释
　　吐后渴欲得水而贪饮者，文蛤汤主之。兼主微风，脉紧头痛。(《金匮要略》)
　　【注】
　　尾台氏曰：「文蛤汤，其证明有错误，验之事实，则自了了。夫此方与大青龙汤较，相差仅一味，惟分量有小异耳。」
　　此方本为发散之剂，观方后之「汗出则愈」一语可知。「兼主云云」八字，虽似注语，亦足以见其方意。今特举渴饮一证，是与渴欲饮水不止之文蛤散证同。因是以观，则「吐后」以下之十字，其错简断然明矣。按五苓散条所别举之证，正是文蛤汤之证也。本论作文蛤散者，误也。
　　然本方若随东洞翁之定义，以烦躁而渴，恶寒喘咳急迫者为目的，则可用矣。
　　文蛤汤方
　　文蛤9克，石膏20～100克，麻黄、甘草、生姜、大枣各5.5克，杏仁4克。煎法用法同前，汗出即愈。
　　文蛤散之注释
　　渴欲饮水不止者，文蛤散主之。(《金匮要略》)
　　文蛤散方
　　文蛤。上为细末，一回以4克入热汤中，搅拌而顿服之。
　　文蛤之医治效用
　　文蛤为有斑纹之蛤壳。《本草备要》云：「止消渴，解酒毒，与牡蛎同效。」可知其作用矣。
　　越婢汤之注释
　　风水，恶风，一身悉肿，脉浮不渴，续自汗出，无大热者，越婢汤主之。(《金匮要略》)
　　【注】
　　《类聚方广义》本方条曰：「为则按大青龙汤证，无咳嗽冲逆，而有脚挛急之证者主之。『不渴』当作『渴』；『自汗出』之下，当有『或无汗』之字。又越婢汤治一身悉肿，喘而渴，自汗出，恶风者，俱可从之。」
　　越婢汤方
　　麻黄11克，石膏20～100克，生姜5克，大枣7克，甘草3.5克。
　　上细锉，以水二合，煎一合。去滓，一日分三回温服。恶风者加附子一枚，风水加朮四两。
　　先辈之论说
　　《方舆輗》本方条曰：「上体、下体或一身悉肿，脉浮而渴，自汗出，恶风，小便不利，或喘咳者，越婢汤主之。脚气、痛风、疮毒内攻等多此证。又犯风邪久咳等，沐浴而变此证者，往往见之。」
　　《青州医谈》曰：「伤寒有多汗憎寒，若近衣被，则汗漏不止，去之则憎寒不可忍，数日不止。世医试与柴胡汤、柴胡桂枝汤或桂枝加黄耆汤等，不愈，有变谵语，饮食不进，终至危殆者。逢此证而内热如此其甚者，宜越婢汤。」
　　求真按：「余曾治类似此证之感冒，如恶寒发热，自汗，口舌干燥，舌有白苔者，与本方得速效。」
　　《勿误药室方函口诀》本方条曰：「此方之本义云发越脾气，虽同为麻黄剂，而与麻黄汤、大青龙汤异趣，以无大热，自汗出为目的也。故用于肺胀、皮水等，而不用于伤寒溢饮也。又论中之麻黄甘石汤，亦与此方同类。」
　　求真按：「越婢汤之名称，有云因此方有发越脾气之作用而名者，亦云以仲景得自越国之婢，故有此名者，皆想象之说也。」
　　越婢加朮汤之注释
