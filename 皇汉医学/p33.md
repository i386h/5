<!-- { "loadSidebar": true } -->
　　里水者，一身面目黄肿，其脉沉，小便不利，故令病水。假令小便自利，此亡津液，故令渴。越婢加朮汤主之。(《金匮要略》)
　　【注】
　　「里水」为「风水」之误，既如前述。黄肿之黄，非黄疸色意，谓微带黄色也。脉沉为水肿病之脉证，故令病水者，即因脉沉，小便不利，故发水肿病之义也。假令云云者，假令小便频多，则致体液亡失，故令渴之意。然此为行文上必要上作如是记，非小便不利时不渴，惟自利时有渴之义，则其在任何症状皆有渴证可知矣。
　　里水，越婢加朮汤主之，甘草麻黄汤亦主之。(《金匮要略》)
　　【注】
　　见甘草麻黄汤条下。
　　肉热极，则身体津脱，腠理开，汗大泄，厉风气，下焦脚弱。越婢加朮汤主之。(《金匮要略》)
　　【注】
　　尾台氏曰：「按《外台》引《删繁肉极论》曰：『肉极云者，肉变色，多汗，体重怠惰，四肢不欲举，不欲饮食，食则咳，咳则右胁下痛，阴阴引肩背，不得移动，名曰厉风。』」
　　则本条之义，似无遗憾。然本方可用于脚气，是根据于「下焦脚弱」之四字，不可不附详也。
　　越婢加朮汤方
　　麻黄7克，石膏20～100克，大枣5克，甘草2.5克，生姜3.5克，朮5克。
　　煎法用法同前。
　　越婢加苓朮汤方
　　越婢加朮汤中加茯苓7克。煎法用法同前。
　　【主治】治越婢加朮汤证之有茯苓证者。
　　越婢加朮附汤方
　　越婢加朮汤中加附子0.5克以上。煎法用法同前。
　　【主治】治越婢加朮汤证之有附子证者。
　　越婢加苓朮附汤方
　　越婢加朮附汤中加茯苓7克。煎法用法同前。
　　【主治】治越婢加朮附汤证之有茯苓证者。
　　先辈之论说治验
　　东洞翁越婢加朮汤定义曰：「治越婢汤证之小便不利者。」
　　《生生堂治验》曰：「一男子年弱冠，身体满肿，延及阴囊，其大如球，茎几没于其中。师诊之曰：『观汝腹之肿色，似尝有疥癣瘾疹之患。』曰：『然。昔时请治于一医，敷药顿愈。』曰：『此仅攻内。与越婢加朮汤，兼用龙门丸。』每服三十丸，三日一次，数旬而愈。」
　　求真按：「此系误治皮肤病，使变为肾炎，宜速治之也。」
　　《类聚方广义》本方条曰：「治眼珠膨胀、热痛，睑胞肿起，或烂睑风痒痛羞明，眵泪多者，兼用应钟散，时以梅肉散或以紫圆攻之。」
　　《勿误药室方函口诀》本方条曰：「此方虽有云治里水者，然越婢汤方后有风水加朮四两，则可知为风水之误。加朮者，与湿邪以麻黄加朮汤同法。《千金》加附子治脚弱，亦因风湿之邪成脚弱者，即今之脚气痿弱也。」
　　《导水琐言》曰：「脚气不拘干、湿二证，小水短涩而气急，手足甚麻痹，或膝骨弛缓者，可用越婢加苓朮汤。」
　　求真按：「以余之经验，脚气用此方之证，不若用大柴胡汤之证为多，须注意。」
　　尼僧年二十八，小疮内陷，成为肿胀，医二三下之，肿益甚，投发表剂，亦无效，困苦极矣。延予诊之，通身浮肿，其肿如鼓，咳逆短气，喘鸣如拽锯。余乃投越婢加苓朮汤，各料重十钱，使兼服三圣丸。自初昏至平旦，服汤药凡五剂，丸药凡四钱。平旦之后，腹中鸣动，小便利一升许，喘鸣减半，尔后小水日益快利。不过十日，满身无水矣。然后所陷之疮，勃然复发，乃以药尽其毒，并制汤药使浴之，三十日而全安。
　　求真按：「此是由误治而成皮肤病内攻性肾炎，今正治之，并原病亦治。和田东郭之手腕，诚可赞赏，然以紫圆或兼用南吕丸等足矣，无特用三圣丸之必要。又皮肤病再发之际，以兼用伯州散为正。」
　　《建殊录》曰：「一人左足发疔，疡医治之之后，更生肉茎，其状如蛭，用刀截去，不知所痛，随截随长。至明年，别发一疔，始则如初，尔后每岁以为常。生肉茎者凡五条，上下参差，垂于胫上，众医莫知其故，进药亦无效。先生曰：『我亦不知其因，然治之岂无能乎？』因诊之，心胸微烦，有时欲饮水，脉殊濡弱。作越婢加朮附汤及伯州散，使饮之，时以梅肉散攻之，数日，茎皆脱落而愈。」
　　一患者病后左足屈缩，不能行步，乃以越婢加朮附汤使饮之，时以紫圆攻之。每攻后，其足伸寸许，出入三月许，行步复常而指头尚无力，不能跂立（垫脚尖站立），益下之不止。一日遽起，欲取架上之物，已而自念，其架稍高，若非跂立，则不能及。因复试之，则已如意矣。
　　《青州医谈》曰：「一妇人患乳癌，初视核大如梅核，腋下亦有块。服蒙药（镇静剂）后，一时许，割出核重六钱五分。过八日，发热，且疮口大肿痛，因转为越朮附，是破伤湿也。六七帖，有效。又乳之周围及腋下成赤色，左手则生肿色，是流注之证，而越朮附之证也。凡金疮及诸疮疡有如此证，全由外伤者，皆主之。凡破伤湿用越朮附，为古人所未发，当研究之。」
　　求真按：「所谓破伤湿、流注，用越婢加朮附汤者，虽为华冈氏之伟效，然此方非对于一切种类之破伤湿及流注皆奏效也，有此方证者始治耳。仲景之方剂，万病俱随其证以处之，不当随其病名而处之也。余近来治八岁儿之右肘淋巴腺炎，其证寒热往来(体温39℃)，烦渴，口舌干燥，舌有白苔，口苦，食欲不振，恶心，右肘腺部发赤肿痛，不能屈伸，因与小柴胡汤二分之一，加石膏30克服之，三日脱然，可知预定方剂之非。」
　　一人腋下漫肿，以手按之，有少痛。塾生诊之，以为痞癖，投大黄牡丹皮汤。后先生云：「是流注也。」视其左手果有疵，因与越朮附，兼用紫丸。只水血凝滞，肿痛不得动摇者，越婢汤可也。
　　葛根加朮附汤，治血闭不回致血弥凝者，有行血凝滞之效，故对于强痛挛急等症颇佳。
　　桂朮附汤，治毒闭不回，有回气不循之效，故对于痹、瘫、结毒，颇佳。
　　越朮附汤解水肿之留滞，故风湿、痛风、热痛，治之颇佳，可作参考。
　　《类聚方广义》越婢加朮汤条曰：「此方加附子，名越婢加朮附汤。治水肿身热，恶寒，骨节疼痛或麻痹，渴而小便不利者，兼用蕤宾丸、仲吕丸等。心下硬满，或腹满，或有块，大便不通者，兼用陷胸丸、大承气汤等。又治诸疡，经久而成流注状者，及称破伤湿者。又治疥癣内攻，一身浮肿，短气喘鸣，咽干口渴，二便不通，巨里动如怒涛者，当兼用仲吕丸、紫圆、走马汤等以下之。又治风湿、痛风，身热恶寒，走注肿起，或热痛，或冷痛，小便不利而渴者，兼用蕤宾丸。治痿躄证，腰脚麻痹而有水气，或热痛，或冷痛者。」
　　《方伎杂志》曰：「一男子十八九岁时，善患蛔虫。平素胸膈高张，心下痞硬，腹中实满，便秘。先人疗之，患蛔虫痛时，以鹧鸪菜汤逐除其蛔；胸腹烦满，大便燥结时则用调胃承气汤、大承气汤等。是古方信仰之人，故药多服之，自少年之痼毒，得以脱然成健全之人。四十岁时，患痔与淋，甚为难涩，其时余用大黄牡丹皮汤及七宝丸、伯州散等而复原。越年五十，种种劳心之事起，但以饮酒而解愁，故饮量渐加，终日手不脱杯，做事自然怠懒矣。于是渐转薄弱，家族忧其酿成痱偏，事无大小，不经其手。年至六十，发卒中风，昏倒不省人事，半身不遂，双眼闭合，状如死人。邻近之医相议，总之神气不复。时病者离余居远，故至晚使价来乞方，余适不在，故至早晨速赴诊之。与初起无少异云，因与泻心汤，虽自尺泽、委中泻血，然精神亦不少复，因辞归。翌晨，余诣诊之，仍如昨日，别无下手之法。因其身热烦闷，手足不遂，喘鸣，脉浮大，故以越婢加朮附汤，兼用泻心汤法，告明家属难治而归。翌朝，使人来告云：『至于今朝，两便三四行，烦闷喘鸣亦少安。』余又往诊毕，约坐病人枕一时许，则熟视其状，旋开眼如认物状，半身虽不动，似稍有伸缩之机，因又与前二方而归，自是诸证渐退。约一月，能扶之而立，能登厕，家人甚欢。服药一年许，停药休养，一年而愈。」
　　《橘窗书影》曰：「一人年四十许，客居东京数月，腰以下大肿，筋骨疼痛，不能起居，脉浮大，小便不利。余谓不服水土，湿邪侵入下部所致，与越婢加苓朮附汤，小便快利，水气大减。但腰脚挛急，不得步行，与芍甘黄辛附汤，痊愈。」
　　越婢加半夏汤之注释
　　咳而上气，此为肺胀。其人喘，目如脱状，脉大者，越婢加半夏汤主之。(《伤寒论》)
　　【注】
　　《尤怡心典》曰：「外邪内饮，填塞肺中，为胀，为喘，为咳而上气，以越婢汤散邪之力多，蠲饮之力少，故加半夏以辅其不逮。不用小青龙者，以脉浮且大，属于阳热证，故利辛寒，不利辛热也。」
　　尾台氏曰：「目如脱状者，因冲逆而眼目痛甚也。《素问．至真要大论》曰：『病冲头而痛，目如脱，项如拔。』《灵枢‧经脉篇》中亦同。」
　　由此二说，可知本条之意矣。
　　越婢加半夏汤方
　　麻黄6克，石膏20～100克，生姜3.5克，甘草2.5克，大枣5克，半夏7克。
　　煎法用法同前。
　　先辈之论说治验
　　《医宗必读》曰：「社友孙芳其之女，久嗽而喘。凡顺气化痰、清金降火之剂，几乎无不遍尝，绝不取效。一日喘甚，烦躁，余视其目胀出，鼻则鼓扇，脉浮且大，肺胀无疑，遂投以此汤。一剂减，再剂愈。」
　　东洞翁本方定义曰：「治越婢汤证之呕逆者。」
　　为则按：「当有烦渴呕逆之证。」
　　求真按：「半夏不独治呕逆，此定义未妥。」
　　《方舆輗》本方条曰：「哮喘经日不治，痰气益盛时，则有目胀出或鼻鼓扇之见证。若脉浮大，是阳热之候，所谓肺胀之证也，以越婢加半夏汤二三剂，可取效。」
　　《勿误药室方函口诀》本方条曰：「此方主肺胀。其证咳而上气，有喘而气急甚，似支饮。然支饮之喘，初起胸痛或手足厥冷，而气急不得侧卧；肺胀之上气，热势强而卒发，有目如脱状，然非难以侧卧。半夏与石膏为伍时，有破饮镇坠之效，与小青龙汤加石膏、厚朴麻黄汤等同功。又心下有水气，或胁下痛引缺盆者，宜小青龙汤加石膏也。」
　　桂枝二越婢一汤之注释
　　太阳病，发热恶寒，热多寒少，脉微弱者，此无阳也，不可发汗。宜桂枝二越婢一汤。(《伤寒论》)
　　【注】
　　本条之「宜桂枝二越婢一汤」句当接于「热多寒少」句解。脉微弱者云云，谓假令有发热恶寒，热多寒少之证，而脉微弱者，则不宜以本方发汗。是暗示本方之脉证，必当浮而有力也。
　　桂枝二越婢一汤方
