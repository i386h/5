<!-- { "loadSidebar": true } -->
　　问曰：「梅毒家身体如松树皮者何？」师曰：「梅毒家云云，有与葛根加大黄汤者，若有喘证者，与麻黄杏仁薏苡甘草汤，时以梅肉散攻之，有效。」
　　求真按：「用葛根加薏苡仁大黄汤，比葛根加大黄汤佳。」
　　问曰：「脐腐烂，有出脓不已者，有臭者，有无臭者，有痛者，有不痛者，有绵延数年，寒热羸瘦，类于劳证者，何治乎？」师曰：「脐腐烂出脓汁者，以葛根加大黄汤则治。」
　　求真按：「二方俱宜加薏苡仁。」
　　妇人有阴处乍起胀而痒不可言，一身各处动，发热者，有此证发作时，或时发疹，或时口舌咽喉痛。诊其腹，自心下至少腹右方拘急而大硬，经数十岁不已，针灸诸药，无所不至者如何？师曰：「妇人阴处乍起胀云云而有痒者，以蛇床子汤洗之可也。用葛根加朮附汤、应钟散，可也。」
　　求真按：「自心下至少腹之右方拘急而大硬者，即右腹直肌之挛急也。有此腹证，加以阴处起胀瘙痒、寒热、发疹等之外证，处以葛根汤可也，然至于用加朮附汤则难首肯。盖用之者必不得不确认有朮附证之存在，今无之，虽又用应钟散亦无效，余意代之以起废丸可也。如蛇床子汤之洗涤，不过为对证疗法之优者耳。」
　　梅毒腐烂，焮痛甚者何也？师曰：「梅毒腐烂焮痛甚云云，处以葛根加朮附汤、梅肉散可也。」
　　求真按：「南涯氏为东洞翁之长子，虽比父治术稍缓，然尚未脱其习癖，故氏之兼用方说，亦不可悉信。」
　　《古方便览》葛根汤条曰：「一男子面部发肿毒，渐渐及于两目，或破流脓汁，状如癞疮，臭秽难近，余以此方兼用梅肉散即愈。」
　　求真按：「此证恐用葛根加桔梗薏苡汤兼用黄解丸为佳。六角氏为东洞翁之门人，亦不免有翁之习气，其说不可不慎也。」
　　《生生堂治验》曰：「老妇人年六十余，一朝无故觉项背强痛，延及全身，四肢挛倦，不能转侧，及昏，迎师。师诊之，脉紧急也。即举其手指头，皆扎住刺取黑血，即有效。又有一条青筋结于喉旁，即刺之，血大进，由是四肢得以屈伸。因与葛根加大黄汤，三日复原。」
　　求真按：「就刺络无发言之资格，然其处方于葛根加大黄汤中宜合桂枝茯苓丸或桃核承气汤也。」
　　《丛桂亭医事小言》曰：「一商妇一至秋间，则常大苦喘息，动作不自由，犹如废人，求治于余，往诊之。支臂于炉架而坐，已数十日不动，亦不能睡。若将此坐形稍倚侧之，则立即喘悸，食仅碗许。问其发时，自脊至颈如板状，回顾亦痛，以一医之劝，用八味丸数百两，喘少减云。与葛根汤五帖许，得以起步，再服痊愈。」
　　求真按：「余于喘息用葛根汤，本此治验。」
　　翳者，星也。星者，眼中生肿物，故脓生也。眼中无他疾，故多用葛根汤，惟上逆，故宜斟酌用三黄汤或桂枝汤。
　　求真按：「此说虽有卓见，但云桂枝汤者，非也。因桂枝汤虽能主治上冲，然不能医眼疾，故治上逆者，当以三黄汤、苓桂朮甘汤、桂枝茯苓丸、桃核承气汤等，斟酌其宜，此当订正者也。」
　　脑漏者，非鼻病也，是作脓于头脑中，由鼻漏下，此人头痛隐隐，泪脓交出。若鼻渊亦与是病同因，然患鼻渊之人，有他病时，可愈。鼻渊与脑漏，证同而轻重异，病由风寒者为多。酒客患者多轻证，仅有恶臭，无脓气也，感冒时则发，风邪去则其证退矣。劳心之人受其障大也，方用葛根汤、五物解毒汤等，加辛夷有效。
　　求真按：「此说虽庞杂，然上颚窦蓄脓证用葛根汤，卓见也。原氏云加辛夷，然余以为加桔梗、石膏，或加桔梗、薏苡仁为优。」
　　凡人身发疮疥、痤痱则发热，此时医之投药，以发散败毒剂发表之为宜，此为古今同法。此法亦可为痘疮初起之治疗，催脓功效第一，因逐毒出外则无死证矣。
　　夫达表戴毒温散，以桂枝为上，非桂枝则不能达于四肢以解肌，桂枝合于温补之药，主四肢厥冷等云者，未读古书之误也。一旦欲达肌表，当以葛根汤为佳。不辨桂枝之味，则恐有实实之弊，不易用之。近时发惊，亦单服葛根汤。又于下利最妙，从速逐毒为第一，解毒为第二。…见毒痘，不可用定法，毒气内壅，则表气难达，行将焦枯黑陷，当用黄连解毒汤，或三黄汤，或一角、紫圆之类，内壅通畅速，则痘势快活亦速矣。善治者，此时仍用葛根汤频服，多味相合之方，钝且不值，当以单用为贵。
　　求真按：「此说颇能说明天花、麻疹及其它发疹病不得不用葛根汤之故，学者须熟读玩味之。」
　　《类聚方广义》本方条曰：「此方主治项背强急也。故善治惊痫、破伤风、产后感冒、卒痉、痘初起等之角弓反张、上窜搐搦、身体强直者，宜随证兼用熊胆、紫圆、参连汤、泻心汤等。」
　　治麻疹初起，恶寒发热，头项强痛，无汗，脉浮数，或干呕下利者。若热炽，咽喉刺激，心胸烦闷者，兼用黄连解毒汤。
　　痘疮序热，惊搐腹痛，或呕吐下利者，先用紫圆得快利二三行后，可用此方。若呕吐不止，直视惊搐不安者，更用紫圆或熊胆。有蛔者，可用鹧鸪菜汤。若见点不齐及起胀不灌脓者，选用桔梗、黄耆等，兼用伯州散炼蜜为膏，或本方加鹿角等亦佳。若发痘疔者，当速以铍针挑破，去其恶血，否则危险竞起，遂难救治矣。若收靥以后，余热不退，脉数恶寒，一处疼痛者，将成痘痈也，宜加大黄以驱逐残毒。
　　小儿遗毒烂斑及赤游风，兼用紫圆、龙葵丸、梅肉丸等。
　　疫痢初起，发热恶寒，脉数者，当先用本方温覆发汗。若呕者，加半夏汤以取汗后，将大柴胡汤、厚朴三七物汤、大小承气汤、调胃承气汤、桃核承气汤、大黄牡丹皮汤、大黄附子汤等，随各证处之，以疏荡里热宿毒。咽喉肿痛、时毒痄腮、疫眼焮热肿痛，项背强急，发热恶寒，脉浮数者，择加桔梗、大黄、石膏，或兼用应钟散、再造散、泻心汤、黄连解毒汤等。
　　本方加朮、附，名葛根加朮附汤，治发斑证。每发恶寒发热、腹痛者及风疹瘙痒甚者，兼用再造散。
　　求真按：「东洞、南涯、尾台三氏之时，疑朮附证多，故频用加朮附汤，但现在此证甚稀，则不可轻用之。又尾台氏尝用再造散，但能活用伯州散，亦已足矣。」
　　头疮、疥癣、下疳、杨梅疮等，及一切疮疡，不论未成脓、已成脓，凝肿痛者，皆当加朮附汤以排毒，兼用应钟散、伯州散、梅肉丸、七宝丸等，或本方中选加川芎、大黄等，使毒速酿脓为佳，宜加朮附汤。当候脓成，以铍针割开后，选用排脓散及汤，或大黄牡丹皮汤兼用伯州散，随毒之轻重，于五日、十日间，以梅肉散攻之。
　　鼻渊、脑漏、鼻齆、鼻中息肉等之臭脓滴溉，或浊涕不止，不闻香臭者，皆由头中郁毒淤液之所致，脑漏尤为恶证。若不早制之，则或至不起，俱宜加朮附汤，兼用再造散。如息肉者，缚以磠砂散或瓜蒂一字吹鼻中，则清涕多漏而息肉旋消矣。
　　求真按：「息肉者，鼻茸也。磠砂散、瓜蒂末，夺取组织水分之性强，故若以此药吹入鼻腔内，能使鼻茸缩小，但有刺激鼻黏膜及鼻泪管之弊。」
　　痈疽初起，壮热憎寒，脉数者，以葛根汤发汗后，转以加朮附汤而促其酿脓，脓成者，速可入针。若心胸烦闷，郁热便秘者，宜兼用泻心汤、大柴胡汤等。
　　凡诸疡肿、流注、附骨疽、痘痈、臀痈等之漫肿，皮色不变，其毒深潜而远隔肌肉者，若脓已成，则脓处必皮毛微作枯槁色，若可割开者，认定此处入针，则百不失一。但其候法至微，若非面前指授，则不能悉其蕴奥。
　　凡陈痼结毒，凝闭不动，沉滞难发者，以葛根加朮附汤、桂枝加朮附汤、乌头汤等鼓动之，振发之，兼以七宝丸、十干丸等驱逐之，更以梅肉散荡涤之。若有不治者，盖亦稀矣。
　　求真按：「此乃转化慢性炎证，使成急性炎证之治法也。」
　　《方伎杂志》曰：「一男子右眼瞳子处，年年生星翳。三年，目之星翳胞肿溃，其痕白色如痘痕，视物不见云。余瞟之，眵泪不出，不痛痒，亦无赤脉，但溃破之迹如新月形覆瞳子。问其经过之详细情形，云三岁时曾患痘疮。余思其毒未净尽，潜伏痼滞，而为星翳胞肿之祸胎。告以难治，以葛根汤加桔梗，兼用紫圆，使日日通利二三行。…与前方一月许，白色次第淡薄，凹处亦少浅。仍尚前方，稍能见物。…用前方，又廿日许，能见《论语》之本文。又用前方廿日许，已能读注文。其时白色已极薄，凹处亦高矣。…再用前方一月许，眼睛复常。…今已三十年，眼无少许之患，因始终不转方，驱毒务尽，故不再患也。」
　　一人携四五岁之小儿相遇于途，云小儿有眼病，故视之，为胎毒眼，两目为厚翳顽膜所敷掩。谓之曰：「非容易之证也。」乃乞治，使服葛根加桔梗汤，兼用龙葵丸。每十天许，入梅肉丸二分，大下之，另用生生乳(详拾掇篇中)以新汲水调极薄，顽膜渐渐消却，其顽膜四五十日而快复。以生生乳、紫圆等浸眼，若无定见，不能妄用，以甚难也，非师传决不可用。
　　逸仙曾疗山梨某者，其人感触瘴毒，病颇甚，经数医，麻痹诸证虽渐渐治愈，继发浮肿而不能治。适因鲁西亚船来，托治于鄂医。鄂医使水药涂于全身，并服其丸药，次次水泻。一月许，水气虽治，又发为周身疼痛如历节风状，鄂医虽用种种方法不能愈。因起病已久，辞归江户，又经西医数人医治而不瘥。后乞诊于余，视之面色如土，一身肉脱，粗糙如干蛙，脉微数。病者云身痛有作辍，近来更少力，故居宅少出。遇天气晴和，则游步于近边，然于途中，每因疼痛忽发，一步亦不能行，其时则坐于路旁，不拘身体手足，其痛处命从仆以指头按之，则暂时痛止。其痛之发也，如霹雳之骤起，疼痛之状，难以言语形容，此后气分渐渐爽快，得以行动矣。余思之，此由瘴毒未尽故也。于是每日以葛根加朮附汤，兼用通天再造散一钱，两便快利，痛之作辍日减。服一月许平愈，再服前方一旬许，残毒如洗。
　　葛根之医治效用
　　本药治效概述于前。兹再举二三学说于下以补足之。
　　《本草纲目》曰
　　葛根
　　【气味】甘，辛平。无毒。
　　【主治】消渴，身大热，…诸痹。…解诸毒。(《本经》)
　　疗伤寒、中风头痛，解肌发表，出汗开腠理，疗金疮，治胁风痛。(《别录》)
　　治胸膈烦热、发狂，止血痢，通小肠，排脓破血。(大明)
　　作粉止渴，利大小便，解酒，去烦热。(开宝)
　　【发明】
　　弘景曰：「解温病之发热，疗金疮断血之要药也。」
　　杲曰：「解肌热，治脾胃虚弱泄泻之圣药也。」
