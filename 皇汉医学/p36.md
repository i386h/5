<!-- { "loadSidebar": true } -->
　　徐用诚曰：「其用有四：止渴，一也。解酒，二也。发散表邪，三也。发痘疹难出，四也。」
　　《和汉药物考》曰
　　葛根
　　【基本】属豆科植物，药用其根部，冬月采掘曝干。
　　【附录】葛根中含有多量之淀粉，称葛粉，供药用，与天花粉同。
　　葛根黄连黄芩汤之注释
　　太阳病，桂枝证，医反下之，利遂不止。脉促者，表未解也。喘而汗出者，葛根黄连黄芩汤主之。(《伤寒论》)
　　【注】
　　和久田氏曰：「此由误治，致热内攻而下利者。泻内攻之热，则下利与喘自治矣，故用芩、连以解胸中之热。促者，来数而时一止之脉也。其促者，由于误治，然犹数者，表未解也。其喘而汗出者，由内攻之热与下且合气逆而发，因喘而汗出也。中间插『而』字，示喘为主之意，故泻胸中之热，与和解其表，则喘自愈而汗随止矣。然以表不解，故用葛根以解表也。按葛根虽无解表之明文，其项背强几几者，乃表证也。考《外台》有以独味葛根治表邪，则亦可知其主治表证，解项背强也，此方有甘草以缓内外之急也。要之，遇项背强，胸中烦悸而有热者，不问其下利及喘而自汗之证之有无，可用此方也。因而可知酒客病、火证、热疮、汤火伤、小儿丹毒等，俱可以此方活用也。」
　　求真按：「此说虽可解析本条，然谓促脉为来数而时一止者，非也，宜参照脉应及诊脉法。」
　　葛根黄连黄芩汤方
　　葛根19克，甘草5克，黄连、黄芩各7克。
　　煎法用法同前。
　　先辈之论说
　　东洞翁本方定义曰：「治项背强急，心下痞，心悸，下利者。」
　　求真按：「不必须项背强急。」
　　《方舆輗》本方条曰：「下利初发，用桂枝汤、葛根汤之类以解表证，但脉益促、热尚盛者，可用此汤。小儿之痢疾热炽，难用下剂之证，多效。」
　　求真按：「此用于表证半解后，非谓全解后用之也。」
　　《类聚方广义》本条曰：「治平日项背强急，心胸痞塞，神思悒郁而不舒畅者，或加大黄。」
　　求真按：「本方加大黄，即本方与泻心汤合方。然依余之经验，此方加味，不如用葛根汤与泻心汤合方，或葛根汤兼用三黄丸(泻心汤之丸方)之处反多。项背强急，心下痞塞，胸中冤热，眼目、牙齿疼痛，或口舌肿痛腐烂者，若加大黄，其效尤速。」
　　《橘窗书影》曰：「凡大热下利挟惊者，葛芩连也。昏睡不醒者为重证，下利剧者亦葛芩连也。缓者，葛根加黄连。」
　　《勿误药室方函口诀》本方条曰：「此方治表邪下陷之下利有效。尾洲医师用于小儿疫痢之下利，屡有效云。余亦于小儿之下利多经验之。此方之喘，为热势内壅之处，非主证也。古人用于酒客之表证者，活用也。加红花、石膏治口疮，亦同。」
　　发汗剂之禁忌
　　咽喉干燥者，不可发汗。(《伤寒论》)
　　【注】
　　咽喉干燥者，为当部体液缺乏之结果，不宜更夺取之，此发汗疗法在所禁忌。如肺结核、喉头结核者，准此例。
　　淋家，不可发汗，发汗必便血。(《伤寒论》)
　　【注】
　　淋家，为膀胱尿道有疾患者。便血，尿血也。
　　疮家，虽身疼痛，不可发汗，汗出则痉。(《伤寒论》)
　　【注】
　　疮家有二说。有谓因割而成贫血者，有谓患腐骨疽、骨疡、溃疡等久排脓血者，未有定论，然减少血液、组织液则一也。又曰虽身疼痛，此证类似麻黄汤证之身疼痛，恐医有失误之虞，故特加不可发汗也。本条之痉，与葛根汤条之刚痉异，由发汗益失其既虚乏之体液，肌肉之营养失调所致。
　　衄家，不可发汗，汗出必额上陷，脉紧急，直视不能瞤，不得眠。(《伤寒论》)
　　【注】
　　额上陷者，体液亡失，前额部组织退缩也。直视者，谓眼球不能回转，而注视一点也。不得者，不能视也。
　　亡血家，不可发汗，发汗则寒栗而振。(《伤寒论》)
　　【注】
　　寒栗者，寒怖振身也。
　　汗家，不可发汗，发汗必恍惚心乱，小便已，阴疼，宜禹余粮丸。(《伤寒论》)
　　【注】
　　阴，谓阴部。小便已而疼者，则适当尿道口也。禹余粮丸方，后世不传。
　　应用发汗剂之科学的根据
　　仲景用发汗剂处颇多，且其种类亦繁，然仲景之法与方，为自古以来经验之结晶品。若非经科学的研究，则发汗由如何的机转而发生，又因之排除如何物质，不能洞悉其理由。森岛博士之所说，为阐明仲景理论之一半，揭之于下，以供活用仲景方之参考。
　　《药物学》有曰：「汗者，为汗腺之分泌物，其反应为酸性、中性或亚尔加里性也。新鲜之汗，虽为亚尔加里性，然由分泌后之分解，又因由皮脂腺分泌之脂酸，当成中性或酸性。故多量发汗时，有亚尔加里性反应者为常。」
　　汗中含有1%～2%之固形分，其中主要者为食盐、尿素及其它少量之磷酸盐、硫酸盐、尿酸类之肌酸酐、芳香体之粪臭质等种种代谢产物。
　　据阿卢罗阿之检验，汗有毒性。试于体重一公斤之犬，注射十至十五立方公分于血管中，则发肠胃之症状，于十五乃至八十四小时内可致死云。
　　汗量之多寡，由于摄收水量、气温、运动之如何而不一定。在普通之安静状态，体重一公斤之人，于二十四小时中约十立方公分。汗中固形分之量，随汗量之增加，而减其相对量，然其绝对量，则显著增加。由过剧之劳动等流汗时，其窒素量往往一昼夜有达一克者，即人体之全窒素量排泄约12%也，此时之食盐量，亦约达1%。如以霍乱及尿毒证等尿分泌阻滞时，其量愈增大，而至于皮肤上形成尿素及食盐之结晶。
　　异常成分，如碘水银之毒物，在糖尿病患者之糖，安息香酸摄后之安息香酸，及马尿酸，及食葱蒜等之后，有特殊臭气之挥发分，得以证明于汗中。
　　汗量普通虽与皮肤血行之速度成比例。汗在常态，以体温调节为其主要任务，然于异常时，汗能排泄多量之水、食盐、尿素等，在一定度中，有代偿肾脏机能之力。往昔医师每以疾病之原因，概为由有害物蓄积于体内，多主发汗、利尿、泻下等方法，欲速排泄之，故发汗药似有滥用之弊。惟欲排除代谢产物或蓄积于体中之异常物质而用发汗药者，固极合理也。现今普通，则只用于下列诸证：
　　一、有浮肿渗出液混浊等时，发汗可使血液浓厚，有促进此等吸收之效。此时利尿药亦非无效，然尿分泌，因不由神经系兴奋，故血液达一定之浓度，即使不用利尿之剂，而用兴奋神经之发汗药物，亦能有作用也。
　　二、肾脏之急性或慢性机能不全时，发汗可由皮肤排泄尿中应排之水分及代谢产物，以减轻肾脏之负担，且有预防尿毒证之效。
　　在一定之尿闭证，发汗后，因血液之渗透压下降，或腹腔蓄水减退，有呈现尿利者。
　　三、水银或铝等中毒之际，可发汗以促其排泄。
　　四、热性传染病及气道之急性卡他、感冒等之初期，可使用发汗药。
　　此说论旨致密正确，余亦得力颇多，然不能首肯处亦不少。因其谓往昔医师每以疾病之原因，概属有害物蓄积于体内，多主发汗、利尿、泻下等之方法，欲速排除之，有诘其不当之口吻。然疾病之原因，古今不变，概因有害物蓄积于体内，而其它之原因，实不过其诱因也。故主发汗、利尿、泻下等方法，欲速排除之，乃至当之见解，无可议也。又谓有滥用发汗剂之弊，今按西洋古代之医师，暂置不论，仲景则未尝滥用之，又奉仲景说之医家，亦惟期其不误用而已。又云现今普通使用于下列诸证，分四项目，仅举十余病证，发汗剂用途如是其狭，恐非医术进步之征，实其退步之象矣。此余所以对于此说，不能全信也。
　　 
　　少阳病篇
　　少阳病之注释
　　少阳之为病，口苦，咽干，目眩也。(《伤寒论》)
　　【注】
　　《金鉴》曰：「口苦者，热蒸胆气上溢也。咽干者，热耗其津液也。目眩者，热熏眼发黑也。」此揭中风伤寒邪传少阳之总纲，凡篇中称少阳中风伤寒者，即具此证之谓也。
　　柯氏曰：「太阳主表，头项强痛为提纲。阳明主里，胃家实为提纲。少阳位于半表半里，故仲景特揭口苦、咽干、目眩为提纲。盖口、咽、目之三者，不可谓之表，又不可谓之里，是由表入于里，里出于表之处，故谓之半表半里也。苦、干、眩者，他人所不知，惟病者独知之，所以诊家不可无问法也。」
　　南涯氏曰：「少者，微少也。阳气盛于里位者，谓之少阳。口苦、咽干、目眩者，此其候也。曰口、曰咽、曰目，皆里位也。曰苦、曰干、曰眩，皆热气上进所致。气稍盛于里，不能畅达于表者，此阳气微少之状也，因名曰少阳。」
　　求真按：「归纳以上诸说，则本条之意义自明。概括言之，不问为伤寒，为中风，及其它诸病，总有口苦、咽干、目眩之自觉证者，皆可准少阳病治之，实亦少阳病诊断法之大纲也。然咽干、目眩二证，非少阳病亦有之，难为准据。唯口苦一证，无所疑似，可为确征。以之为主目标，他二证为副目标，后可肯定为少阳病也。苦、干、眩三证于半表半里炎证之余波，上达于口腔、咽头、眼球，可知矣。」
　　少阳中风，两耳无所闻，目赤，胸中满而烦者，不可吐下，吐下则悸而惊。(《伤寒论》)
　　【注】
　　少阳中风，是口苦、咽干、目眩之候。以中风而两耳无所闻、目赤者，与口苦、咽干、目眩同，乃胸腹间炎证之余波，迫于头脑使然也(可知柴胡剂所以治重听、耳聋、眼疾矣)。胸中满者，说详后，为胸胁苦满之略文。胸中满而烦者，即因胸胁苦满而烦闷也。下谓少阳病在半表半里，而非在里者，故可和之，而不宜吐下也。若误用吐下，必至于心悸而惊躁。唯其不可吐下，故宜主以小柴胡汤也。
　　伤寒，脉弦细，头痛发热者，属少阳。少阳不可发汗，发汗则谵语，此属胃。胃和则愈，胃不和，则烦而悸。(《伤寒论》)
　　【注】
　　《金鉴》曰：「脉弦细，少阳之脉也。上条不言脉，此言脉者，补言之也。头痛、发热、无汗，伤寒之证也，又兼见口苦、咽干、目眩少阳之证，故曰属少阳也。盖少阳之病，已属半里，故不可发汗。若发汗，则益伤其津，而助其热，必发谵语。既发谵语，则是转属胃矣，若其人津液素充，胃能自和，则或可愈，否则津干热结，胃不能和，不但谵语，且更烦而悸矣。」
　　求真按：「注语『若其人』以下，非是，不可从。」
　　王氏曰：「凡头痛发热，俱为在表，惟此头痛发热为少阳，何也？以其脉弦细，故知邪入于少阳之界也。」
