<!-- { "loadSidebar": true } -->
　　求真按：「本条之前半，说少阳病与太阳病之鉴别法，而后半论少阳病误为太阳病，因误治而生变证也。即头痛发热虽似太阳病，然太阳病脉必浮，今脉弦细，则非太阳病而为少阳病明矣。又少阳不可发汗者，因少阳病脉弦细而不浮，非由发汗可解之机，故不可以桂枝、麻黄、葛根剂。发汗则谵语者，若误以桂、麻、葛剂发汗，徒竭其津液，使胃肠枯燥，至成阳明病，而发谵语，此处暗示为调胃承气汤证也。此属胃者，因误汗而谵语，转属于阳明之谓也。『胃和则愈』以下，盖谓因误汗而谵语者，以调胃承气汤除热毒，调和胃肠，则治愈矣。若不然，至成烦闷而心悸动矣云云。」
　　总括上列三条解释之：凡所谓少阳病者，不问其由太阳病转入，或由自然发生，均在胸腹二腔之限界部的脏器组织发生炎证，其余波迫于上部，成为定则的口苦、咽干、目眩，且有时使两耳聋、目赤、头痛，波及于外表而使发热。因非表病，故脉不浮；非里病，故脉不沉。因位此二者之间，故脉亦准之而在浮沉之中位，呈为弦细之象，故当严禁汗吐下也。此乃述少阳病之大纲，至于细目，揭载于下，与诸条不相矛盾。例如严禁汗吐下，并柴胡桂枝汤之发汗，大柴胡汤之泻下是也。
　　小柴胡汤之注释
　　太阳病，十日以去，脉浮细而嗜卧者，外已解也。设胸满胁痛者，与小柴胡汤。脉但浮者，与麻黄汤。(《伤寒论》)
　　【注】
　　本条大意已粗辨于前卷麻黄汤条下，兹欲详论之。脉浮细者，浮脉兼细脉也。嗜卧者，横卧多眠之意，然与无病安眠不同。因自患太阳病，十日以上不治，故有多少之疲劳，因病毒侵及内脏，故使身神倦怠，横卧嗜眠也。胸满者，胸胁苦满也。胁痛者，侧胸痛也。设者，假设之辞，承上文而言。全文之意，谓脉浮细嗜卧者，若有胸胁苦满、侧胸痛之见证则可与小柴胡汤也。云与，不云主之者，因本条不如次条为小柴胡汤之正证也。
　　由仲景此论观之，则胸膜炎、风湿性胸肌炎、肋间神经痛等，可为本方之适应证。
　　伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸、小便不利，或不渴、身有微热，或咳者，小柴胡汤主之。(《伤寒论》)
　　【注】
　　伤寒云五六日，中风所以不举日数者，因前者太阳病不解，而转入于少阳，率自发病经过五六日为常，故揭既略之日数，欲示后者不必有如是之经过，随时得以转入之意，故不记日数也。往来寒热者，寒热往来之意，即恶寒去则发热现，发热去则恶寒现，常为恶寒与发热交代的出没之热状，与恶寒发热同时存在之表证的恶寒发热大异。此为太阳病与少阳病之重要鉴别点，故学者当切记之。胸胁苦满有二义：一谓他觉的证候，触诊时觉肋骨弓里面有抵抗物。一谓自觉的证候，《伤寒论集成》云：「『满』与『懑』通，闷也。闷而加苦字，更甚之词也，犹苦病、苦痛、苦患、苦劳之苦。」又考《小补》注曰：「苦者，《集韵》作困。苦满者，便是苦闷也。」《伤寒杂病辨证》云：「胸胁满者，胸胁之间气塞满闷之谓，非心下满也。胁满者，谓胁肋之下气胀填满，非腹满也。」如是之胸胁苦满，云肋骨弓下部有填满之自觉而困闷也。
　　默默不欲饮食之默默，《伤寒论集成》云：「嘿嘿，又作默默。」《汉书‧匡衡传》云：「默默而自不安。」柳宗元诗云：「嘿嘿含悲辛。」喻昌云：「默默即昏昏之意，非静默也。」又《伤寒论正义》云：「默默不欲饮食(默默者，不好语言也。不欲饮食者，郁滞故也)。」默默不欲饮食者，因病毒郁滞于肋骨弓下部，是以精神郁郁，言语饮食无气力也。
　　心烦之心，亦有二义：一指精神，一指心脏。然此处并称二者谓之烦，伤寒杂病辨证》云：「烦者，《增韵》训为闷，按烦本热闷之义，故三阳皆有烦。」成无己曰：「烦，热也。」《三因方》云：「外热曰躁，内热曰烦。」柯琴曰：「热郁于心胸者，谓之烦。发于皮肉者，谓之热是也。又为假苦恼难忍之貌，如烦痛、疼烦、烦渴、烦逆、烦悸、烦满、烦躁、躁烦之烦是也。凡此等证三阴亦有之，而互为寒热，则不可但以热视之。」故此处之心烦，即谓因内热，而精神及心脏有苦闷之情也。
　　喜呕者，《伤寒论集成》云：「喜与善通。」喜呕者，谓数呕吐也。按喜、善、好三字互训，并有「数」义。《左传‧襄公二十八年》云：「庆氏之马善惊。」《正义》云：「善惊，谓数惊也。」古有此语，今人谓数惊为好惊，亦犹此意。《汉书‧沟洫志》云：「岸善崩。」师古注云：「言喜崩也。」《字典》之喜字注云：「…喜与憙同，好也。」又憙字注云：「好也，又省作喜。」合考之，则喜、善、好三字，皆宜训「数」也，即屡作呕吐之意也。或胸中烦而不呕，言胸中烦者，与心烦之局限于心脏者异。盖是胸中全部悉烦，然未至侵入心脏，故比心烦则热毒较轻耳。善呕者，因水毒被热毒激动，故热毒炽盛者，呕吐亦强剧。然轻微者，不呕吐为常也。是以热毒剧烈，心烦喜呕。其缓弱者，仅为胸中烦而不呕吐也。渴者，因水毒下降而不上迫。腹中痛者，水热二毒侵及胃肠神经也。胁下痞硬者，即胸胁苦满，谓肋骨弓里面抵抗物增大，达于肋骨弓下也。心下悸，小便不利者，热毒迫于心脏，或肾脏也。不渴者，因水毒上攻。身有微热，而不往来寒热者，因本来热毒缓弱也。咳者，热水二毒，迫于呼吸器也。种种各证，皆以本方为主治之义也。但自「往来寒热」至于「心烦喜呕」止，为本方之正证。「或」字以下，《伤寒论集成》云：「其『或』字以下之数证，即是所兼之客证，不问其兼与不兼，皆得以小柴胡汤主之也。」盖人体有虚、有实、有老、有少、有有宿疾者、有无宿疾者，故邪气所留之处虽同，而所兼各证不一，其种种不同有若此者。
　　如上所说，不过为其客证耳。故本方之正证，当以胸胁苦满为主目的，以此诸客证为副目的而用之可知也。
　　本仲景此论，可知本方能适应于肠伤寒、感冒、往来寒热诸病(例如疟疾等)及脑、心脏、呼吸器、胃肠、肾脏等诸疾患矣。
　　服柴胡汤已，渴者，属阳明也，以法治之。(《伤寒论》)
　　【注】
　　郑氏曰：「少阳、阳明之病机，分于呕渴之中。若渴则为转属阳明，呕则仍在少阳。如呕多则虽有阳明证，不可攻之，因病未离少阳也，服柴胡汤，则呕当止。若服柴胡汤已，加渴者，是为热入胃府，耗津消水，此属阳明胃病矣。」
　　钱氏曰：「但云以法治之，而不言其法者，盖法非定法也。假令无形之热邪在胃，烁其津液，则以白虎汤法解之；若津竭胃虚，则又以白虎加人参汤法救之；若为有形之实邪，则有小承气及调胃承气汤和胃之法；若大满实，而潮热谵语，大便硬者，则有大承气攻下之法；若胃既实，身热未除者，则有大柴胡汤两解之法等。若此一类，当随时应变，因证随宜耳。」
　　求真按：「本条之意，上二说虽详，然以余之经验，遇此宜用小柴胡加石膏汤，或大柴胡加石膏汤者颇多。后世医派虽常用小柴胡汤与白虎汤合方之柴白汤，不如用小柴胡加石膏汤为简捷也。」
　　伤寒四五日，身热，恶风，颈项强，胁下满，手足温而渴者，小柴胡汤主之。(《伤寒论》)
　　【注】
　　伤寒四五日者，患伤寒经过四五日顷，为自表转入少阳之时期，因欲显此候，故举概略之日数。身热者，《伤寒杂病辨证》云：「身热者，大热也。」以「太阳上篇曰身大热，干姜附子汤曰身无大热」等可征，其位属于阳明，与微热相反。盖微热者，潜在里也。身热者，显发在表也。大抵「身」字以「表」言，如身黄、身疼、身凉之类可见。注家或以为表热，或以为里热，纷然词费。《中西深齐》曰：「身热者，胸腹常热也，而其热在肌肤，得之使人身重微烦也，…如小柴胡汤曰：『身热，恶风。』则是治三阳合病者取于少阳者也，非谓往来寒热之变态也。总以上诸证观之，皆邪热传里，未成实证，而表里俱热者，但较纯在里者为轻耳。他若称表热，称外热者，亦均系身热，总当以不可下为法。」
　　如上说，即热之根源在于半表半里，或在于里，而现热于皮肤，然仅自他觉的得以知之，非如表证之翕翕恶寒发热，又非如前条之寒热往来也。所谓颈项强者，《伤寒论正义》云：「颈项强(此证亦非表证。葛根汤条云项背强，此条云颈项强也。背属表，颈属里，以是可知葛根、柴胡之别矣)，意义尚未明显。」
　　《腹证奇览》云：「如柴胡汤，非项背强也。所谓颈项强，胁下满者，乃胁下满之应也，是因缺盆强及耳后也。」
　　此说虽近是，然尚未的确。由余之实验，颈项强者，乃自肩胛关节部，沿锁骨上窝之上缘，向颞颥骨乳突起部挛急之谓也。故小柴胡汤与葛根汤证之项背强大有区别，此临床上重要之点，不可忽也。又胁下满者，是胸胁苦满之略，与前颈项强上下相应者也。手足温者，如陆氏曰：「手足温者，手足热也，乃病人自觉其热，按之不可得也。」病者自觉手掌、足跖热者，为下条四肢烦热之轻微证。渴者，为有热，故云手足温而渴也。要之本条，是说本方之证治，并可知暗示此证与表证，尤其与葛根汤证之鉴别法。
　　伤寒，阳脉涩，阴脉弦，法当腹中急痛，先与小建中汤。不差者，与小柴胡汤。(《伤寒论》)
　　【注】
　　见太阳病篇小建中汤条。
　　伤寒中风，有柴胡证，但见一证便是，不必悉具。(《伤寒论》)
　　【注】
　　不论伤寒或中风，若现柴胡汤证之一确证，即据之处以柴胡汤，不必诸证悉具也。所谓一确证者，分述如下。刘栋曰：「凡柴胡汤正证中之往来寒热一证，胸胁苦满一证，默默不欲饮食一证，心烦喜呕一证之四证中，但见一证，即当服柴胡汤。其它各证，不必悉具也。」
　　此谓四证中之一证，仅就伤寒五六日条云尔。若下条之呕而发热者，及诸黄腹痛而呕者，亦得为其确证，不可不知。但诸确证中之尤确者，胸胁苦满也。
　　凡柴胡汤病证而下之，若柴胡证不罢者，复与柴胡汤，必蒸蒸而振，却发热汗出而解。(《伤寒论》)
　　【注】
　　钱氏曰：「蒸蒸者，热气自内达于外，如蒸炊之状也。邪在半里，不易达表，必得气蒸肤润，振战鼓栗，而后发热汗出而解也。」
　　《顾氏溯源集》曰：「翕翕者，热在表也。蒸蒸者，热在里也。绎「蒸」字之义，虽不言有汗，而义在其中矣。」
