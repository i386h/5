<!-- { "loadSidebar": true } -->
　　吴氏《瘟疫论》曰：「妇人之伤寒时疫，与男子无二。惟经水适断、适来，及崩漏、产后等，与男子稍有不同耳。夫经水之来，乃血满于诸经，归注于血室，下泄为月水。血室一名血海，即冲任之脉也，为诸经之总任。经水适来，则疫邪不入于胃，乘势而入血室，故夜发热谵语。盖卫气昼行于阳，与阴不争，故昼明了也；夜行于阴，与邪相搏，故夜则发热谵语，至夜只发热而不谵语者，亦为热入血室，因有轻重之分，不必拘于谵语也。《经》曰：『无犯胃气及上二焦，必自愈。』胸膈并胃无邪，勿以谵语为胃实而妄攻之，但热随血下时，则自愈矣。若如结胸状者，血因邪而结也，当刺期门，以通其结。《活人书》治以柴胡汤，然不若刺期门之效捷也。」
　　求真按：「说明月经来潮之由来，及昼日明了，至夜发热谵语之理，虽不免附会，其它则甚佳也。然云小柴胡汤效果，不若刺期门之效捷，是仅知单用柴胡汤之法而不知前举合用法之故，不可从之。」
　　钱乙曰：「小柴胡汤中应量加如牛膝、桃仁、丹皮类之血药。其脉迟身凉者，或少加姜、桂、及酒制大黄少许，则取效尤速，所谓随其实而泻之也。若用补不应者，人参亦当去取，尤不可执方以为治也。」
　　求真按：「小柴胡汤加牛膝、桃仁、牡丹皮之类，不如小柴胡汤合用桂枝茯苓丸之正当。脉迟身凉者，加姜、桂、及酒制大黄，又小柴胡汤中去取人参等说俱误，不可从之。」
　　妇人伤寒发热，经水适来，昼日明了，暮则谵语，如见鬼状者，此为热入血室。无犯胃气及上二焦，必自愈。(《伤寒论》)
　　【注】
　　自「妇人伤寒发热」至「此为热入血室」云云者，谓妇人当患伤寒而发热，适遇月经来潮，日中精神虽明了，至日没时则谵语，且现奇怪之状态，恰如见妖怪者，此为热内陷于子宫也。无犯胃气及上二焦，必自愈者，如下说。
　　方氏曰：「无，禁止辞。犯胃气者，言下也。必自愈者，伺其经行之血下，则邪热得以随血而俱出，犹如鼻衄之红汗，故言自愈也。盖警人勿以妄攻而致变乱之意。」
　　方氏、程氏、汪氏俱曰：「胃气及上二焦者，谓汗吐也。」
　　山田正珍曰：「无犯胃气者，以似谵语如见鬼状之承气证，宜辨之。」
　　若不施汗、吐，又不以大承气汤而误下，一任自然，则热毒伴经血被排出于体外，故必自然而愈。然此以月经通顺为前提，若不然者，当准前条施治。
　　阳明病，下血，谵语者，此为热入血室。当刺期门，随其实而泻之，濈然汗出者愈。(《伤寒论》)
　　【注】
　　下血，谓子宫出血也。濈然，汗出貌。本条之病证，亦宜准前条之治法。
　　伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之。但满而不痛者，此为痞，柴胡不中与之，宜半夏泻心汤。(《伤寒论》)
　　【注】
　　自「伤寒」至「汗出而解」止，谓伤寒经过五六日顷，为病毒转入于少阳之时期。此时当呕吐与发热，以不在小柴胡汤证之外，指此呕吐发热发于同时，是以谓柴胡证悉具也。然医不知此，用下剂误下后，尚依然有柴胡证(胸胁苦满证也)者，虽经误治，未成逆证，故再与柴胡汤时，必瞑眩而治愈也。「若」字以下，示柴胡剂(胸胁苦满证)、大陷胸汤(结胸)、半夏泻心汤(痞)三证之鉴别法，即心下部膨满而硬，有自他觉的疼痛者，名结胸，主治以大陷胸汤。但心下部膨满，无他觉的疼痛，称为痞者，则不以胸胁苦满为主治，而以心下满为主治，是以柴胡汤非适中之方，宜用半夏泻心汤也。上之鉴别法，临床时甚关紧要，将更详论之：柴胡剂主胸胁苦满，而不主心下(大柴胡汤证有心下急，且必有胸胁苦满，当知肋骨弓下毫厘之关系，为结胸与痞之区别)；结胸证者，心下部必膨满而硬，有自觉、他觉的疼痛；痞证者，虽心下部膨满，而有自发痛，然不坚硬，且无压痛，是三证之区别也。
　　阳明病，发潮热，大便溏，小便自可，胸胁满不去者，小柴胡汤主之。(《伤寒论》)
　　【注】
　　仲景虽称此为阳明病，然胸胁苦满未去者，是少阳阳明合病也。溏者，《伤寒杂病辨证》云：「溏者，即鹜溏也。」《灵枢》云：「多热则溏而出麋。」马莳注云：「溏者，秽不坚而杂水者也。」楼英曰：「鹜溏者，寒泄也。鹜，鸭也。大便如水，其中小有结粪者也。」总观以上诸说，则溏义尽矣。盖其证比下利为稍轻，但旧时微溏者，为虚寒，故即为下痢之稍缓弱者。所谓小便自可者，与小便自调同，尿量度数，与平常无异。由是观之，则本条为说明本方治肠伤寒性之下痢作用。然以余之实验，则本方不特限于此病。凡一般之急性、亚急性、慢性胃肠炎，尤以小儿之疫痢、消化不良证等最有奇效。若效力微弱时，宜加芍药；有不消化之便，或黏液、黏血便时，宜加大黄；有口舌干燥、发热、烦渴等证时当更加石膏。盖余根据本条及下条之「呕而发热者，小柴胡汤主之」及黄芩汤、黄芩加半夏生姜汤、白虎汤诸条，潜心精思，综合玩索而得之者也。
　　阳明病，胁下硬满，不大便而呕，舌上白苔者，可与小柴胡汤。上焦得通，津液得下，胃气因和，身濈然而汗出解也。(《伤寒论》)
　　【注】
　　钱氏有曰：「不大便为阳明里热，然呕则又为少阳证矣。若邪实于胃，则舌苔不黄即黑，或干硬，或芒刺。舌上白苔，为舌苔之初现，若夫邪初在表，舌尚无苔，既有白苔，虽邪未必全在于表，然犹未入于里也，故仍为半表半里证。」
　　锡氏曰：「不大便者，下焦不通，津液不得下也。呕者，中焦不治，胃气不和也。舌上白苔者，上焦不通，火郁于上也。与小柴胡汤，可调和三焦之气，而白苔去，津液得下，而大便利，胃气因和，而呕止，三焦通畅，气机旋转，身濈然而汗出解也。」
　　尾台氏曰：「阳明胃实证，舌色多黑。若未至黑，必煤黄色也。此条虽称阳明病，实阳明、少阳之并病，所以白苔也。苔本以黑为义，故加以白字。《素问．五脏生成篇》云：『黑如者死。』此虽非论舌色，亦可并发苔字之义。」
　　求真按：「阳明病，虽有腹满，然无胁下硬满及呕、舌上白苔等，故仲景虽称阳明病，其实非单纯之阳明病，而为少阳与阳明之并病也明矣。故以胁下硬满及呕、舌上白苔三证为目的，而可与小柴胡汤也。若与之，则胸部以上被障碍之脏器组织机能得以复活，上逆之体液得以下降，枯燥之肠胃被滋润而调和而大便通顺，体液疏通之结果得以发汗，诸证悉治也。以非下剂之小柴胡汤，反有泻下作用之妙，其故盖可知矣。尾台氏曰：『阳明病发潮热云云，阳明病胁下硬满云云，此二章，盖所谓少阳阳明之并病也。过此等证，反有宜柴胡加芒硝汤或大柴胡汤者，临证之际，宜注意之。』是或一理，可作参考。」
　　阳明中风，脉弦浮大，而短气，腹都满，胁下及心痛，久按之气不通，鼻干不得汗，嗜卧，一身及面目悉黄，小便难，有潮热，时时哕，耳前后肿，刺之小瘥，外不解，病过十日，脉续浮者，与小柴胡汤。脉但浮无余证者，与麻黄汤。若不尿，腹满加哕者，不治。(《伤寒论》)
　　【注】
　　先辈多以为本条非仲景之正文，余亦然之。今特列之者，以其不无可资于治术，即作注文，亦无不可。
　　求真本时时哕句，以本方配用橘皮(本方加橘皮，即为本方、橘皮汤合方之意)治呃逆及恶心呕吐、干咳频发。因耳前后肿句，以本方加石膏治耳下腺炎、耳后及颈部淋巴腺炎、乳突炎等。又活用此意，疗睾丸炎得卓效，学者试之。
　　本太阳病不解，转入少阳者，胁下硬满，干呕不能食，往来寒热，尚未吐下，脉沉紧者，与小柴胡汤。若已吐下、发汗、温针，谵语，柴胡汤证罢，此为坏病。知犯何逆，以法治之。(《伤寒论》)
　　【注】
　　以法治之，与随证治之同，其它可参照既述之注释。
　　呕而发热者，小柴胡汤主之。(《伤寒论》)
　　【注】
　　仲景称呕而发热者，其实系呕吐、发热兼备之意。故不论呕吐后发热，或呕吐与发热同时，或发热后呕吐者，均以本方为主治，可知矣。
　　伤寒瘥后，更发热者，小柴胡汤主之。脉浮者，以汗解之；脉沉者，以下解之。(《伤寒论》)
　　【注】
　　此谓伤寒大半瘥后，再发热者，虽大概主治以小柴胡汤，然若脉浮者，宜治以发汗剂；脉沉者，宜治以泻下剂也。
　　尾台氏曰：「按瘥后，更发热者，有三义。死灰欲再燃者，宜与小柴胡汤；其热因新外感而发者(求真按：『脉浮者是也。』)，宜选用麻黄、桂枝二汤以发汗；因过食宿滞者(求真按：『脉沉者是也。』)，宜审其证，以枳实栀子大黄豉汤、大柴胡汤、调胃承气汤、大承气汤等下之。」此说是矣。然诸方之外，尚有竹叶石膏汤、麦门冬汤应用之机会，不可不知。
　　诸黄，腹痛而呕者，小柴胡汤主之。(《金匮要略》)
　　【注】
　　诸黄，诸种之黄疸也。此证腹痛、呕吐者，本方主治。虽如仲景之论，假令腹痛，虽不呕吐，然有胸胁苦满者，亦可知以本方主治之矣。
　　问曰：「新产妇人有三病，一者病痉，二者病郁冒，三者大便难，何谓也？」师曰：「新产血虚，多汗出，喜中风，故令病痉。亡血、复汗、寒多，故令郁冒。亡津液，胃燥，故大便难。」
　　产妇郁冒，其脉微弱，呕而不能食，大便反坚，但头汗出。所以然者，血虚而厥，厥而必冒，冒家欲解，必大汗出，以血虚下厥，孤阳上出，故头汗出。所以产妇喜汗出者，亡阴血虚，阳气独盛，故当汗出，阴阳乃复。大便坚，呕不能食，小柴胡汤主之。病解能食，七八日，更发热者，此为胃实，大承气汤主之。(《金匮要略》)
　　【注】
　　本条论产后之痉、郁冒、大便难、胃实之四证。本方所关者为前三证，惟后一证治法不同，即自「新产血虚，多汗出」至「小柴胡汤主之」止，可作如下之读法：新产血虚，多汗出，喜中风，故令病痉，大便坚，呕而不能食，小柴胡汤主之。产妇郁冒，其脉微弱，呕而不能食，大便反坚，但头汗出，所以然者，血虚而厥，厥而必冒，冒家欲解，必大汗出。大便坚，呕而不能食者，小柴胡汤主之。其余不过补足此等章句而已，试注释于下：
