<!-- { "loadSidebar": true } -->
　　小儿停食，兼有外邪，或如疟状者，以此方解之。又久久大便不通者，此方亦能通大便而解病，即上焦和，津液通之义也。后世名三禁汤者，盖用于禁汗、吐、下故也。
　　求真按：「是师所谓上焦得通，津液得下，胃气因和之略也。」
　　又此方加五味子、干姜，用于风邪迫于胸胁，舌上有微白苔，引两胁而咳嗽者，治验见《本草衍义》之序例中。
　　求真按：「本方加大热之干姜与微温酸涩之五味子，若系阴阳交错之证，则尚佳，然吾人通常遇之阳性证，则颇不宜。余于此证，加重本方中之大枣，更加用大量之橘皮，有奇效。」
　　又加葛根、草果、天花粉，用于寒热如疟，咳嗽甚者，此东郭之经验也。
　　求真按：「此证可以本方合用葛根汤。」
　　《温知堂杂着》曰：「考古来治诸病方中，无不配以健胃药者，如大小柴胡汤等，虽云解热剂，不如称健胃剂为妥当。」
　　求真按：「大小柴胡汤，既为解热剂，又可作健胃剂。既为通便催进剂，又可作止泻剂。既为镇咳祛痰药，又可作镇呕利尿药。其它难以枚举，此古方之所以微妙也。」
　　论古方与后世方之关系
　　后世医之读《伤寒》、《金匮》也，徒拘泥其文辞之表面，不能推察其真意。仅知仲景方之单用，不悟加味合用之活机，遂以古方寡少，难应众病，杜撰无数之劣方，故学者切戒，不可惑溺于此种谬论焉。虽然，后世方亦不无可取之处，其大半皆渊源于仲景之古方，故寓有加味或合方之意义者不少，非绝无参考之价值，不可尽废，但须学者之对于后世方，必以仲景方为准据，取其当然者，而舍其不当然者耳。余今列举后世方与仲景方对比者，欲使学者知其一端焉。
　　《医方口诀集》曰：「抑肝散，专治肝经虚热，发搐，或发热咬牙，或惊悸寒热，或木乘土而呕吐痰涎，腹胀食少，睡卧不安者。」
　　柴胡、甘草各五分，川芎八分，当归、白朮炒、茯苓、钩藤各二钱。上水煎，子母同服。加蜜丸，名抑青丸。
　　一产妇未及满月，发热，胁痛，咳嗽，肢体搐动，唇目抽搭，医用补血调气之剂再三，其证弥盛，反加小便涩少。因证已急，延余诊之，六脉弦数，余反复思之，莫得病因。因摒人细问其情，乃夫以实告曰：「如此如此。」因举本方，未三帖而平。后与加味归脾汤而愈。夫产后新血未充，真元未固，凡事情一忤，则怒火如焰，致焚身命。医者临机，稍有疑惑，不可不细问之。
　　《蕉窗方意解》抑肝散加芍药汤条曰：「此药亦四逆散之变方也，其腹形虽大概与四逆散同样，然拘挛浮于腹表，为抑肝散之标的。四逆散当以拘挛沉于腹底为标的。抑肝之方，以多怒、不眠、性急等证颇甚者为主证。此主证为肝气亢极之征，肝气亢极，则肝火炽盛，肝血亦随而损耗，故以归芍润肝血，川芎疏肝血，柴胡、钩藤、甘草缓肝气。但肝气既亢极而引上胸胁，肠胃之水饮亦不下降而引上，佐以疏肝、缓肝、润肝之药，和其两胁及心下，则水饮亦易下降矣，此由苓朮利水之功也。」
　　本方无芍药，甘草之分量亦少，按此药专以润缓肝气为主，故余常合芍药甘草汤用之。
　　又按此方用归、芍、川芎，专以润血，即润皮肤枯燥之意。全体为四逆散之变方，加川芎、当归、白芍，犹逍遥散为小柴胡之变方，加用归、芍也。逍遥散之用苓、朮，亦与抑肝散之用苓、朮同意。
　　《餐英馆治疗杂话》曰：「此方本为小儿肝血不足而动肝火的发热，有惊搐、咬牙等证者而设，此人所共知也。然小儿禀受不足，体质薄弱，面部及全体肉色白无润泽，甚至以小刀少割而不出血者，及腹部虚软，惟腹左肌稍硬，然无虫积之候，由恼怒性急而成者，皆肝血不足之证，久服此方佳。又用于大人半身不遂，和田氏之经验也。用于不寐证有效者，前温胆汤条云：『不寐证，有因虚者，有因痰饮者，能辨脉腹证，方可处之。』此方用于不寐及半身不遂者，其腹证自心下至任脉，有挛急动悸，气聚于心下有痞状，医以手按之，则左不见痞，问之则云痞。又左胁下虽软，稍有硬肌，问之当不怒，若有怒，则不云无效。此二证俱宜加芍药。」
　　求真按：「以上之抑肝散及抑肝散加芍药汤之适应证，本可用小柴胡汤、柴胡去半夏加瓜蒌汤、柴胡桂枝汤中之一方与当归芍药散合用为最适当。但后世医不知此法，遂致杜撰劣方也。兹举小柴胡汤、当归芍药散合方之例，如当归芍药散方由当归、川芎、茯苓、朮、泽泻、芍药十三味，与抑肝散加芍药汤对比，如下图。」
　　小柴胡汤当归芍药散合方
　　泽泻	芍药	白朮	茯苓	芎藭	当归	甘草	柴胡	大枣	半夏	人参	黄芩	生姜
　　
　　钩藤	芍药	白朮	茯苓	芎藭	当归	甘草	柴胡					
　　抑肝散加芍药汤方
　　如图所示，二方共通之药，达七种之多，以是可知抑肝散加芍药汤之合用法，由一知半解而生也。
　　《和剂局方》曰：「逍遥散，治肝家血虚火旺，头痛目眩，头赤口苦，倦怠烦渴，抑郁不乐，两胁作痛，寒热，小腹重坠，妇人经水不调，脉弦大而虚者。」
　　芍药酒炒、当归、白朮炒、茯苓、甘草炙、柴胡各二钱，加煨姜三片、薄荷少许煎服。
　　《蕉窗方意解》逍遥散条曰：「是亦小柴胡汤之变方也。但与小柴胡汤较，则稍有肝虚之形，与补中益气汤比较，则胃气不甚薄弱，故方中不用参者也。其腹形，心中痞硬，两胁亦稍有拘挛。若用黄芩、半夏等所组成之小柴胡汤，则味劣难服，故用少带和剂之当归、芍药、柴胡、甘草四味，平缓心下及两胁，以薄荷开胸膈及胃口，以白朮、茯苓下胃中之水饮，即所以消导水道也。」
　　本方加牡丹皮、山栀子，名加味逍遥散，是有镇摄肝肾虚火之意。…按宜用加味逍遥散者，见证亦有多种，而无一定。兹举其一妇人胎产前后，口舌赤烂证等，有用此方而愈者。此证可谓因肝肾之虚火，迫于心肺所致。
　　《勿误药室方函口诀》逍遥散条曰：「此方为小柴胡汤之变方，比小柴胡汤稍有肝虚之形，比医王汤则胃气不甚薄弱者也，谓此方专治妇人虚劳。其实体气不甚强壮，平生血气薄，肝火亢，或寒热往来，或头痛，口苦，或头赤，寒热如疟，或月经不调，或小便淋沥涩痛而混浊，所谓一切肝火皆有效。《内科摘要》加牡丹皮、山栀子者，有镇肝部虚火之能。譬如胎产前后之口赤糜烂者有效，是治虚火上炎也。东郭加地黄、香附子者，宜于肝虚之证，水分动悸颇甚，两胁拘急，而思虑郁结者。」
　　求真按：「以上逍遥散之适应证，宜小柴胡汤或柴胡去半夏加瓜蒌汤、柴胡桂枝汤中之一方，与当归芍药散合用为适当。加味道遥散之适应证，以前方兼用黄解丸或第二黄解丸为宜。产前后口舌赤烂者，前方加地黄，又兼用黄解丸或第二黄解丸为宜。然后世俗工不知此，遂杜撰此等之劣方。」
　　《医方口诀集》补中益气汤条曰：「补中益气汤，内伤诸证及诸病阳气下陷者，此方主之。」黄耆一钱五分，人参、甘草各一钱，陈皮、白朮、当归、柴胡各五分，升麻三分。上药水煎服。
　　余常用之，有六口诀：夫内伤病，头痛，恶寒发热，寒热往来，身痛，口干甚，似外感。1.细察之，果有内伤不足之候，则用此方，此其一也。2.禀受虚弱之人，感受风寒而病，此为内伤挟外感之候。内伤重者，则用此方，从六经之见证而加减之；外感重者，先用外感之药，后以此方调理之，此其二也。3.禀受虽壮实，已历汗吐下，犹未愈者，必用此方，是因邪尽而正气虚之故，此其三也。4.疟久不愈者，必投此方。盖因病久，则气血虚，而邪气深入，以人参、白朮、当归、黄耆补气血，升麻、柴胡升发陷邪，陈皮行痰故也。其余泻利、咳嗽等疾，阳气下陷者，皆宜用之，此其四也。5.手足痿弱或挛痛，或半身不遂，或身如虫行者，多属脾胃虚弱。医为中风之候，用二陈、四物、排风、顺气之类。然细察脉证，当用此方，此其五也。6.日晡发热，小便淋沥，大便燥结，舌裂口干，自汗盗汗者，为阴血虚，用此方，兼与八味丸，或此方合地黄丸料，煎而用之亦可，此其六也。
　　《勿误药室方函口诀》医王汤条曰：「此方东垣本建中汤、十全大补汤、人参养荣汤等加减而成。后世俗医虽有种种之口诀，然究竟宜用于小柴胡汤之带虚候者，不可拘于名义，而谓补中益气之升提。其虚候云者，第一，手足倦怠。第二，语言轻微。第三，眼势无力。第四，口中生白沫。第五，饮食无味。第六，喜好热物。第七，当脐动悸。第八，脉散大无力等。八证之内，若有一二证，即为此方之目的而宜用之。其它薛立斋所谓饮食劳倦而患疟痢等证，脾胃因久虚而不能愈者，龚云林所谓气虚卒倒、中风等证，因于内伤处着眼而宜用之。前述总以有少阳柴胡之适证，兼内伤者与之，则无误矣。故不拘男女，因虚劳而成杂证，长服此方有效，尤以妇人为最有效。又用于诸痔脱肛之类，多疲乏者。又此证而好热物者，宜加附子，虽云口渴者，亦不以附子为苦也。」
　　求真按：「上列诸证，宜用小柴胡汤、柴胡去半夏加瓜蒌汤、柴胡姜桂汤等方中之一方，与当归芍药散合用之，而以为补中益气汤证者，因眼光不能透彻师论之所致也。」
　　同书柴葛解肌汤条曰：「此方余家新定之，宜用于麻黄葛根二汤证未解，已进于少阳而呕渴甚，四肢烦疼者，此《局方》之十神汤，《六书》之柴葛解肌汤，其效为优。柴胡，黄芩，半夏，甘草，麻黄，桂枝，芍药，石膏，葛根，生姜。」
　　求真按：「此方因误认葛根和石膏汤与小柴胡汤之合方证而组成，故无用此方之必要。依余之经验，凡感冒稍剧者，不论太阳证之现否，既兼发少阳证者，则不宜举用葛根汤，宜于起初即用葛根汤小柴胡汤之合方，先制其机。若咽痛，或有黏痰难以咯出之情者，则宜加桔梗。有口舌干燥、烦渴高热等情者，更宜加大量之石膏。假令虽发严重之流行性感冒及同性肺炎者，其效亦可期日而待也。」
　　柴胡之医治效用
　　《药征》曰：「柴胡，主治胸胁苦满也，兼治寒热往来，腹中痛，胁下痞硬。」
　　历观上方，柴胡主治胸胁苦满也。其它治往来寒热，或腹中痛，或呕吐，或小便不利者，此一方之所主治，非一味之所主治也。为则按：「《伤寒论》中寒热、腹痛、呕吐、小便不利等，不用柴胡者多。若胸胁苦满而有前证者，则主以柴胡，因此可知柴胡之所主治矣。」
