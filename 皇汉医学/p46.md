<!-- { "loadSidebar": true } -->
　　《方舆輗》本方条曰：「此方所主，虽同于胸胁，但较大小柴胡证，则不急(求真按：『非如大柴胡汤证之心下急也』)，不硬(求真按：『非如小柴胡汤证心下痞硬之意』)，是腹中无力而微结者也。此腹多蓄饮，或带动悸者(求真按：『如此说，则本方证之腹部一般软弱无力，多有停水于胃内。此停水非如生姜、半夏证之上迫也，为腹部大动脉搏动者也』)。」
　　《上古天真论》云：「志闲而少欲，心安而不惧，形劳而不倦」云云。是养性之要道，延寿之真诀也。而今天下升平，万民形乐而志苦，风俗与上古相反，于是乎人患虚怯而疝痫，不无留饮，故此药自然盛行于世，亦有故矣。
　　虚劳之初，多由风邪感召，汉谚云：「伤风不醒变成劳」，即此之谓也。又留饮家数被微风，遂有成劳状者，此等证总宜柴胡姜桂汤。余少时，视世医之治疗，若值此证，遽投参、归、地之类，甚用獭肝、紫河车等药(求真按：「用此等药者皆后世派医家也」)，余亦同之。今刀圭之道渐辟，俗医亦不以姜、桂入口，无乃道与时有污降乎？
　　求真按：「本方虽亦可用于肺结核，但用之者，宜以前记仲景所论及腹证为目的，余说仅备参考而已。」
　　一高僧，病证多端，其最苦者，为肩背强痛。日使小沙弥按摩之，甚用铁锤、铁尺以击之，如是者二三年。服药、刺络、灼艾等法，无所不施，而无一效。余诊之，其病全是柴胡姜桂汤之所主。余谓：「肩背之患，我无智术，只有柴胡姜桂汤以治本证，肩背亦或可安乎？」即作剂与之，服仅六七日，诸证十去六七。经久，肩背强痛不治而自愈矣，其功效实出意外。师大欢喜，赠谢缯宝焉。
　　求真按：「此证非肩背强痛，是颈项强痛也，故本方所以有效。」
　　《青州医谈》曰：「又麻疹之后，成劳证者多。余用柴胡姜桂汤兼服解毒散(求真按：『与余之黄连解毒丸同方』)治数人，不长服者，无效。」
　　柴胡姜桂汤条下，有心下满微结(求真按：『非心下满微结，是胸胁满微结也』)。夫满与微结，甚难窥视，究属如何？曾质于琴山翁(求真按：『琴山是村井氏，东洞翁之学生也』)。翁曰：「是甚难窥，唯于脐边动悸高者，其心下满而微结也。譬如河流之上源，有巨石阻之者，其下必激发也，其理相似。有此象者，不拘何病，皆可奏效也。梅毒久年不愈等，用此方而得奇效者，不胜枚举。」
　　求真按：「村井、华冈二氏，俱不知胸胁满微结之义，徒摸索于暗中，其说不可信也。然其认腹证而处方，则梅毒及其它万病有效者，事实也。此古方之所以微妙，非西医梦想所能及也。」
　　《麻疹一哈》曰：「一女子年十八许，未婚，发热蒸蒸，疹子出而不收。三四日，光彩灿烂，两颧如赤朱，两耳蝉鸣，头疼目眩，经水不利已二三月矣。按其腹状，胸胁支满，腹中有动，脐边而结实，若按之，则通达腰脚。因作柴胡姜桂汤及浮石丸使服之，大便下利，日二三行，月经来而倍常，诸证渐减，光彩徐销，疹子亦减。二十四五日，全复旧。」
　　求真按：「是因月经闭止，瘀血冲逆于头脑，致两颧额如赤朱，且使两耳蝉鸣，头疼目眩，故宜用本方与桂枝茯苓丸之合方，兼用下瘀血丸或起废丸也。」
　　《类聚方广义》本方条曰：「凡劳瘵、肺痿、肺痈、痈疽、瘰疬、痔漏、结毒、梅毒等证，经久不愈，渐就衰惫，胸满干呕，寒热交作，动悸烦闷，盗汗自汗，痰嗽干咳，咽干口燥，大便溏泄，小便不利，面无血色，精神困乏，不耐厚味者，宜此方。」
　　求真按：「如此说，一般衰弱慢性病者，患本方证甚多，宜注意之。」
　　《勿误药室方函口诀》本方条曰：「此方亦治结胸之类证，水饮微结于心下(求真按：「非微结于心下，是微结于胸胁也」)，小便不利，但头汗出者，骨蒸初起，由外感而显此证者多，与此方加黄耆、鳖甲有效(求真按：「此证宜本方合用桂枝茯苓丸，不宜加黄耆、鳖甲也」)。高阶家加鳖甲、芍药，名缓痃汤，用于胁下或脐旁有痃癖而成骨蒸状者(求真按：「左胁下痃癖，即凝块者，由瘀血冲逆于此部也。此瘀血块有常存于脐部者，俱宜主治以桂枝茯苓丸，故此证宜本方合用桂枝茯苓者，非加鳖甲、芍药也，不可从之」)。又此方宜以微结为目的，津液结聚于胸胁，不滋于五内，而干咳出者，此固不比小青龙汤等因心下水饮而痰咳频出者也，又非加小柴胡加五味子、干姜汤之胸胁苦满而胸肋引痛者，唯用于由表证而来，身体不疼痛，虽有热，但脉不浮，或头汗、盗汗、干咳者。又用于疟之寒多热少者，有效。又水肿证，心下不和，筑筑动悸者，因水气合时病之积聚，聚于心下者，宜此方加茯苓(求真按：「此证宜本方合用苓桂朮甘汤」)。又此方证由左胁下刺痛难缓者，或有澼饮证者，加用吴茱萸、茯苓(求真按：「是祖述和田氏之说，其非已述于前矣」)。又妇人之积聚兼水饮，时时冲逆，肩背强急者，有验(求真按：「此非肩背强急，是颈项强也」)。」
　　《橘窗书影》曰：「一妇人产后恶露尽后，时时恶寒面热，舌上赤烂，但头汗出，心下微结，腹满，小便不利，腰以下有微肿。医或为蓐劳，或为黄胖，众治不验。余诊为血热挟蓄饮证，与柴胡姜桂汤加吴茱萸、茯苓。自秋至明年春，旧疴已愈逾半矣。仍守前方，遂得全治。于是沉疴痼疾，皆乞诊而至矣。」
　　一妇人年四十余，脐旁有块已数年矣。时时冲逆，心下动悸，不能行步，腰以下有水气，面色萎黄，经水不调治宜先行其水，并利其血，与柴胡姜桂汤加吴茱萸、茯苓，兼用铁砂丸。服数日，小便夜中快利五六行，脐旁之块次第减小。数旬，诸证痊愈。
　　求真按：「上二证，宜处以柴胡姜桂汤、当归芍药散之合方。」
　　一妇人年二十七八，产后发头痛目眩。一西医治之，反甚。胸胁微结，小便不利，腹中有动悸，饮食不进，时发寒热，或身振振而摇，每每头眩，不能闭目，夜间惊惕不得眠，或如身坐舟中，不得片刻安，每使二人抱持之。众医杂投滋血、镇痉、抑肝等药，凡二年，依然无寸效。余诊曰：「病沉痼，不当急治，宜先利其胸胁，镇定动悸，使心气得旺，则上下之气得以交通，头眩身摇自安矣。」主人深以为然。因与柴胡姜桂汤加吴茱萸、茯苓，夜间使服朱砂安心丸。时正严寒，其证虽有动静，但使主人确守前方而服之，至翌年春而愈。
　　一妇人产后患头眩，身体不能动摇，即蓐卧亦如坐舟中，若欲维持其身，须使人扶持，且心下动悸，足心冷汗濈濈然出而浸蓐上。诊之，为贫血之候，饮食如故，脉亦和平，经事亦不失期，因与柴胡姜桂汤加吴茱萸、茯苓，兼用妙香散。数月后，虽头汗止，心下动收，但目眩未止，惟起居可以无需扶持矣。然身体血气枯瘦，头重如戴百斤之石，与联珠饮，间服长灵散，头眩日减。一日，右足股间肿起，逐逐如流注状。余以为头中之瘀浊下流，为肿疡，必佳兆也。因贴膏以俟脓期，使疡医刺之，疮口收后，头眩随止。前后历七年而全治。
　　求真按：「上二证，当处以本方与苓桂朮甘汤（茯桂朮甘汤）、当归芍药散之合方，或兼用黄解丸及第二黄解丸也。因前治验之胸胁满微结，小便不利，腹中有动悸，时发寒热者，本方证也。身体振振动摇，每因头眩不能开目者，茯桂朮甘汤证也。身如坐舟中，不得片刻安，每使二人抱持者，即泽泻汤证之冒眩也。但因此病者发于分娩之后，故当被推测为贫血，不能用治冒眩作用之外无能力之泽泻汤，则宜处以冒眩与贫血兼治之当归芍药散矣。后之治验，产后头眩，身体不能动摇，蓐卧亦如坐舟中，须使人扶持，得以维持其身及头重如戴百斤石者，是苓桂朮甘汤证与当归芍药散证之杂出也。心下动悸，足心冷汗濈濈而出，浸及蓐上者，即本方证也。故此二病，初起即当与本方及苓桂朮甘汤、当归芍药散之合方矣。浅田氏不知此理，滥用本方加吴茱萸、茯苓，故轻证虽能以渐收效，然遇重笃者，虽经数月，仅得少效而止，终至用联珠饮而得已。此方，原由南阳氏不明苓桂朮甘汤、当归芍药散之合方证，而用苓桂朮甘汤合后世方之四物汤(当归、川芎、芍药、地黄等份)而成为不伦不类的方剂而已。其所期之效果不问可知矣。浅田氏以如是之治疗术，故其得以全治也，前后费时七年之久，以是可知用方之不可忽略矣。」
　　一妇人外感不解，日日发有定时，恶寒发热如类疟，汗出不止。众医治之，月余无效，或谓风劳，或谓血热，议论不一。余诊曰：「脉沉弦，且心下微结，有蓄饮，有动悸，恐系邪热水饮并郁之证，与柴胡姜桂加鳖甲、茯苓。」后因时时气郁干呕，兼用三黄泻心汤加香附、槟榔、红花，作泡剂服之。二三日，诸证减半。不数旬而痊愈。
　　求真按：「此证当用本方、桂枝茯苓丸之合方，兼用泻心汤为是。」
　　一妇人年五十余，外感后热不解，时时发热如疟，盗汗出，胸腹动悸，目眩耳鸣，或肩背强急，头上如戴大石，耳如闻撞大钟。经众医一年余，无寸效。余用柴胡姜桂汤加黄耆、鳖甲，数十日，热减，盗汗止。因去黄耆、鳖甲，加吴茱萸、茯苓，兼用六味地黄加炼铁砂，诸证痊愈。
　　求真按：「此证宜先与本方及桂枝茯苓丸之合方，热去后，当处以本方及当归芍药散之合方。」
　　一人外感后，咳嗽声哑久不愈，将成肺痿。余用麦门冬汤加桔梗，兼用六味生津液，病减半。一日，冒雨出行，途中即觉恶寒颇甚，归家即壮热大渴，身体酸疼。急使延余，翌日始至。寒热已止，但脉浮弦，惟腰以下懈怠。余曰：「恐成疟疾，当俟明日处方。」翌日，果发振寒大热，渴而引饮，汗出如流，即与小柴胡加知母、石膏。四五日，疟邪大解，头痛，心下支结，小便不利，自汗不止。因转与柴胡姜桂汤加黄耆、鳖甲，诸证渐安，但隔日少觉恶寒，精气不爽，乃使于拂晓时服反鼻霜。疟全止后，以补中益气汤加芍药、茯苓调理之，咳嗽声哑亦愈。
　　求真按：「此疟初期，宜与小柴胡加石膏汤(加知母亦佳)及桂枝茯苓丸之合方。中期宜用本方与桂枝茯苓丸之合方。善后疗法，宜用本方与当归芍药散用之合方，兼用伯州散。而用本方加黄耆、鳖甲，及补中益气汤加芍药、茯苓者，非也。」
　　柴胡加龙骨牡蛎汤之注释
　　伤寒八九日，下之，胸满，烦惊，小便不利，谵语，一身尽重，不可转侧者，柴胡加龙骨牡蛎汤主之。(《伤寒论》)
　　【注】
