<!-- { "loadSidebar": true } -->
　　由此观之，本条是明伤寒病机，始于太阳病，次转入少阳，由小柴胡汤证进展于大柴胡汤证，且暗示由大柴胡汤证有移行于阳明病之机转，皆所以说明大小柴胡汤之类证鉴别，兹详论之。大小柴胡汤内含生姜、半夏，故能治呕证。但其发挥镇呕作用，是限于胸胁苦满，而非心下急者。即无内实之候，病毒不内实，故不便秘(小柴胡汤虽不无治便闭之作用，但其便秘，非因内实，是由水毒上逆而不下降也)，是以方中无泻下内实病毒之枳实、大黄也。然大柴胡汤中亦有生姜、半夏，其镇呕作用虽与小柴胡汤类似，特以此证不仅胸胁苦满，且有心下急证，即病毒内实而便秘者，故与水毒比较容易下降之小柴胡汤证不同。其上逆之水毒，而为内实之病毒，阻止下降之机，故致呕证增剧，是以方中有生姜、半夏外，更有枳实、大黄也。尾台氏以此二方证，别其呕之剧易曰：「小柴胡汤证曰喜呕，曰干呕，曰呕，其用生姜重只三两耳：此方证(求真按：『此方证者，指大柴胡汤证也。』)曰呕不止，曰呕吐，其用生姜至五两。是用生姜之多少，须随呕证之剧易而增减也。」偏归于生姜之多少，是知其一，不知其二者。夫小柴胡汤证不过默默不欲饮食，心烦喜呕而已；至于大柴胡汤证则呕不止，郁郁微烦，其故因心下急，即病毒内实所致。故由小柴胡汤中去病毒止遏性之人参、甘草，加有驱逐水毒作用之枳实，与泻下药之大黄，且增量生姜以应之，此二方之分别也。但大柴胡汤由小柴胡汤而出发，故共通之药物甚多，其作用亦相类似。故仲景关于大柴胡汤之论，亦多由小柴胡汤变通者可知矣。
　　伤寒十余日，热结在里，复往来寒热者，与大柴胡汤。但结胸，无大热者，此为水结在胸胁也。但头微汗出者，大陷胸汤主之。(《伤寒论》)
　　【注】
　　伤寒经过十余日顷，为现阳明里实证之时期，故云热结在里也。然若纯属阳明证时，当发恶热或潮热，而无往来寒热也。今以往来寒热，更加以「复」字者，欲示本条之病证非纯阳明证，是少阳、阳明之合病。及大柴胡汤是治少阳证之末期兼治阳明证初期之剂也。
　　伤寒，发热，汗出不解，心下痞硬，呕吐而下利者，大柴胡汤主之。(《伤寒论》)
　　【注】
　　伤寒发热，汗出不解者，是伤寒发热时，以发汗而汗出不解之略也。伤寒表证，即有恶寒发热时，当服适证之发表剂，而不因汗出，病仍不解也。心下痞硬者，胃部自觉停滞膨满，按之则硬固之意，虽非与心下急有别义，但明其自他方面观察之情状也。呕吐而下利者，示呕吐为主，而下利为客也。本条之病证，无经过由表证而小柴胡汤证，至于大柴胡汤证之缓慢次序，即由表证直入于大柴胡汤证者，故为本方证中之最剧者。依余之经验，本方应用于由暴饮、暴食等之急性胃肠炎、大肠炎、赤痢等之机会极多。
　　伤寒后，脉沉，沉者内实也。以下解之，宜大柴胡汤。(《伤寒论》)
　　【注】
　　伤寒后脉沉者，伤寒至后日现沉脉之意，是暗示浮细或弦细脉之小柴胡汤证至后日变为沉脉之义。又沉者，内实也。凡呈沉脉者，为消化管内病毒充实之征，故此沉脉，非沉弱、沉细、沉微之沉，当能察得沉实、沉迟、沉滑之沉也。又由末句「宜大柴胡汤」观之，可知此内实即心下急之谓也。
　　按之心下满痛者，此为实也。当下之，宜大柴胡汤。(《金匮要略》)
　　【注】
　　凡触诊心下膨满且有压痛者，其为实证明矣，当以大柴胡汤下之也。
　　病者腹满，按之不痛者为虚，痛者为实，宜下之。舌黄未下者，下之则黄自去。(《金匮要略》)
　　【注】
　　病者当腹部膨满，按压之不觉疼痛者为虚证，故禁忌下剂。按之疼痛者，实证也，宜下之。而此腹满加舌有黄苔，未经泻下者，下之则黄苔自去之意。病者腹满云云，由《玉函经》「下之则黄自去」之「下」，「宜大承气汤」观之，则仲景所论之实证，明为大承气汤证。但现时此证颇少，反以大柴胡汤证为多，故宜改为「病者心下痞而硬满，按之不痛者为虚，痛者为实，当下之。舌黄未下者，下之则黄自去，宜大柴胡汤」，能与事实相符。故载本论于此。
　　大柴胡汤方
　　柴胡9.5克，黄芩、大枣、芍药各3.5克，生姜6.5克，枳实5克，半夏7克，大黄2.5克。
　　煎法用法同前。
　　大柴胡加芒硝汤方
　　大柴胡汤中加芒硝7克。煎法用法同前。
　　【主治】治大柴胡汤证兼芒硝证者。
　　大柴胡加厚朴汤方
　　大柴胡汤中加厚朴5～12克。煎法用法同前。
　　【主治】治大柴胡汤证兼厚朴证者。本方，余所创设也。
　　其它之加味合方，概可仿效小柴胡汤法，兹略之。
　　大柴胡汤之腹证
　　本方证之胸胁苦满比诸小柴胡汤则甚强，屡达于肋骨弓下，其左右之内端相合，而连及于心下，则心下急。其余波左右分歧，沿腹直肌至下腹部，即所谓「腹直肌之结实拘挛者」是也。而此胸胁苦满，为柴胡及副药之黄芩、枳实、大黄之所治。心下急，为枳实、芍药及佐药之大枣、大黄之所疗。腹直肌之结实拘挛(与瘀血性者异，以右侧高度为常)，为枳实、芍药、大枣之所治也。故能精究是等之药能者，即为意会腹证之快捷方式也。
　　先辈之论说治验
　　《医方集解》本方条曰：「此少阳阳明也，故加减小柴胡、小承气而成一方。少阳固不可下，然兼阳明腑证时，则当下，宜大柴胡汤。」
　　《直指附遗》曰：「大柴胡汤，治下痢舌黄口燥，胸满作渴，身热腹胀，谵语者，必有燥屎，宜于下后服木香、黄连之苦以坚之。」
　　求真按：「若微渴，则本方犹能治之，至其甚者，非加用石膏则无效。又下后用木香、黄连以止泻，非也。因本方非主疏通大便，以驱逐病毒为目的。迄至其减尽为止，不拘便通之多少也。亦可持长用之，至病毒完全消失为止。假令泻下的用本方，亦自能止泻者也。」
　　又疟疾热多寒少，目痛，多汗，脉大者，则以此方微利为度。
　　求真按：「不可以微利为度，当以证尽为度。」
　　《伤寒绪论》曰：「伤寒斑发已尽，外势已退，内实，不大便，谵语者，以小剂之凉膈散或大柴胡微下之。」
　　又潮热，胁下汗出者，为胆实，宜大柴胡汤。手足心汗出者，为胃实，宜大承气汤。
　　求真按：「此说供参考固佳，但不可妄从。」
　　《医经会解》曰：「本大柴胡汤证，则当下(求真按：『本大柴胡汤证，则当以大柴胡汤下之之意』)。医以丸药下之而病不解，胸胁满而呕，日晡所潮热微利者，仍宜加芒硝以再下。」
　　连日不大便，热盛烦躁，舌焦口渴，饮水短气，面赤，脉洪实，加芒硝。
　　心下实满，连左胁，难以转侧，大便闭而痛，加瓜蒌、青皮。
　　求真按：「此证宜本方合用小陷胸汤。」
　　昏乱谵语者，加黄连、山栀子。
　　求真按：「此证宜本方合用黄连解毒汤，兼用黄解丸。」
　　发狂，加生地、牡丹皮、玄参。
　　求真按：「此证宜本方合用桃核承气汤。」
　　发黄，加茵陈、黄柏。
　　求真按：「此证宜本方合用茵陈蒿汤。」
　　鼻血，加犀角。
　　求真按：「此证宜本方加用石膏。」
　　夏月热病，烦躁，脉洪大者，加知母、麦门冬、石膏。
　　求真按：「加知母、石膏，可也。加麦门冬，非也，因此药物适于虚证，不适于实证故也。」
　　东洞翁本方定义曰：「治小柴胡汤证之腹满拘挛而呕剧者。治小柴胡汤证之胸腹拘挛而可下者。」
　　求真按：「此说是也，宜与前述腹证对照，其旨可了然矣。」
　　《芳翁医谈》曰：「一妇人妊娠数月，适当夏暑，下利，呕哕，终而嘘唏，嗳气不已。诸医踟蹰，家人狼狈，无法救治。寻发晕如眠，乃以熨斗盛炭火，用酽醋注火上，以熏患妇之鼻，别作大柴胡汤…使服之，晕乍止，熟眠而安。」
　　求真按：「以峻烈之食醋注火上而蒸发之，使病人吸入，刺激鼻黏膜之知觉神经末梢，由反射作用使恢复意识，不过救急方法耳。故本方主治之余证，不难推知矣。」
　　《方机》本方主治曰：「心下满痛，大便不通者。胸胁苦满，腹拘挛，大便不通者。」
　　《漫游杂记》曰：「痉病，有太阳证，其手足拘挛，类瘫痪者，以葛根汤发汗。表证既去，拘挛瘫痪不休者，与大柴胡汤，四五十日愈。」
　　求真按：「痉病用本方，刚痉用大承气汤，是由仲景理论脱胎而来也。」
　　一人病疫，经十五日不解，请余诊之。面赤，微喘，潮热，舌强，狂吼，脉数急，胸腹硬满，有时微利。医与麻黄杏仁甘草石膏汤，数日，病益剧。余曰：「是因初病时发汗不彻，邪气郁菀而入里，欲为结胸也，可下之。」作大柴胡汤与之。翌日，大便二行，胸满渐减，下痢亦止。作小柴胡加枳实汤与之，日二帖。三日，大便秘而不通，与大柴胡汤。又秘，则又与。如是三十日而得愈。
　　求真按：「喘鸣，非必为麻黄之主治也可知矣。」
　　《续建殊录》曰：「一人患腹痛，忧惨愤懥者数年矣，来谒求诊。先生诊之，疾在胸胁，且心下有物，几将成块，按之则痛，身体羸瘦，面如菜色，大便硬，饮食减。先生与服大柴胡汤，岁余，病稍退，以他故停药。半年，病复发。心下之毒果成块，大如瓜，硬且满。病者苦之，喜怒如狂。他医治之无效，复迎先生。又使服前方，兼用芍药散。三月，大下臭秽，病痊愈。」
　　求真按：「此证初起，即处以大柴胡汤、当归芍药散之合方，则其经过更可缩短也。」
　　一男子，卒然气急息迫，心下硬满，腹中挛痛，但坐不得卧，微呕，小便不利，与以大柴胡汤，诸证悉愈。
　　一男子卒患腹中痛，渴而时呕，不大便数日，小便快利，短气息迫，头汗不止，舌上黑苔，心下硬满，按之则痛，手不欲近，四肢微冷，脉沉结。乃与大柴胡汤，大效。
　　求真按：「此证虽似阴证，但由腹、脉、舌、诸证观之，则可断为阳证而举本方。」
　　一商人，志气郁郁，呕不能食，平卧数十日。自心下至胁下硬满，按之则痛，时时呃逆，夜则妄语，而无热状，脉沉微，乃与大柴胡汤。服之后，下利黑物，诸证痊愈。
　　求真按：「自心下至胁下硬满，有压痛者，主证也，其余不过客证耳。所以不以脉之沉微，亦与本方也。又此方治呕吐呃逆者，因方中含生姜、半夏，即小半夏汤故也。但欲使此作用更加有力，可再加橘皮，是即本方与橘皮汤合方之意也。」
