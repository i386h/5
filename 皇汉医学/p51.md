<!-- { "loadSidebar": true } -->
　　《橘窗书影》曰：「一人年十四，气宇闭塞，颜色青惨，身体羸瘦，医以为劳瘵。余诊之，任脉拘急，胸中有动悸，自左胁下延鸠尾烦闷。余以为癖疾所为，与四逆散加鳖甲、茯苓。数日，烦闷去，拘急解，气宇大开。但四肢无力，倦怠，因与《千金》茯苓汤，数旬痊愈。」
　　求真按：「此证先宜四逆散、桂枝茯苓丸之合方，后用柴胡去半夏加瓜蒌汤，再加地黄、麦门冬为是。《千金》茯苓汤，后世方也，合茯苓、人参、柴胡、麦门冬、地黄、桂枝、芍药而成。故与柴胡去半夏加瓜蒌汤再加地黄、麦门冬者，大同小异也。」
　　一人年年患脚气，惟今年不发，但心下痞塞，任脉拘急，郁闭而不堪职业。余与四逆散加吴茱萸、茯苓，数日，腹里大和。然饮食不美，元气颇馁，与柴芍六君子汤。元气不旺时，避免职业，恬然静养，遂不药而愈。
　　求真按：「此证初起，宜用四逆散与当归芍药散之合方，终用小柴胡加橘皮汤与当归芍药散之合方。」
　　一人患心下痞塞，任脉拘急，有动气，不得安眠，时时吐血。医与滋补之剂，无效。余诊曰：「非虚证也，肝火所为，宜和畅腹中，清凉肝火为治。」与四逆散加黄连、茯苓，兼用黄连解毒散，数旬，宿疾渐愈。
　　求真按：「此证可用四逆散、桂枝茯苓丸之合方，兼用黄解丸也。」
　　一女子脊骨六七椎之上，突起如覆杯，胸膈亦高张，气分因而郁塞，不能工作，腹里拘急，背觉强硬，伸屈不灵。余与四逆散加钩藤、羚羊角，兼用大陷胸丸，经过旬日，胸腹宽快。但气色不甚旺，益进前方，脊骨凹没，身体如故。
　　求真按：「依余之经验，结核性之脊椎炎、股关节炎等证，因瘀血存在者甚多。故此病宜四逆散、桂枝茯苓丸之合方，兼用大陷胸丸治之。」
　　枳朮汤之注释
　　心下坚，大如盘，边如旋盘，水饮所作，枳朮汤主之。(《金匮要略》)
　　【注】
　　《类聚方广义》本方条曰：「《难经．五十六难》曰：『肥气在左胁下，如覆杯。』可见『旋杯』为『覆杯』之误。且已云如盘，又云如覆杯者，言心下坚大如盘，其形状中高边低也。按之虽外坚，但内如无物，故曰如覆杯，是水饮所作也。此条及木防己汤之痞坚、十枣汤之痞硬满、甘遂半夏汤之坚满、大陷胸汤之石硬，其形状虽不同，然均属于水饮，但因缓急剧易及兼证之各异，故不仅主方不同也。又按五十六难之『如覆大盘』，疑为『大如覆盘』之误。」
　　本条由此说虽可解，但由余之实验，是述肝脾二脏中之一种肿大，连及于心下之证治也。是以本方单用于此证者颇少，而与大小柴胡汤合用之处较多也。
　　枳朮汤方
　　枳实25克，朮7克。
　　上细锉，以水二合，煎成一合。去滓，一日分三回，温或冷服。腹中奂，即当散也。
　　先辈之论说
　　《千金月令》曰：「主结气方。」
　　白朮、枳壳(炒)各等分。
　　捣筛，蜜丸，如梧桐子大，空腹时，以饮送下二十五丸。
　　治隔气，心胸间痛方。
　　前方加神曲，各一两为散，不计时候，以热酒调下一钱。
　　《脾胃论》曰：「枳朮丸(求真按：『此即本方之丸方也』)，宽痞，消食，强胃。」
　　《保命集》曰：「束胎丸(求真按：「此亦本方之丸方也」)，宜于妊娠八九月。」
　　《医统》曰：「枳朮汤，治产后浮肿之属气者。」
　　求真按：「随病名拟方者，皆非也，不可从之。」
　　东洞翁本方定义曰：「治心下坚满，小便不利者。」
　　求真按：「前述鄙见。据此说，可以想见本方之治腹水作用矣。」
　　《丛桂亭医事小言》曰：「又心下有大结块，如盘，如覆杯，水饮所作也，此为仲景之所论者。凡酒客恶酒，并忌闻酒气之后，其心下必成如是之症状，此因酒病所致。初起用中正汤等即可治矣。已成水肿，则死。若用枳朮汤与甘遂丸一下，而治如大柴胡或柴胡加芒硝之腹证多者，可十全三四。」
　　求真按：「是述肝脏硬变证之证治。但与甘遂丸或单用枳朮汤，均属下策。宜本方合用小大柴胡汤及柴胡加芒硝汤等，或兼用甘遂半夏汤为是。」
　　枳实芍药散之注释
　　产后腹痛，烦满不得卧，枳实芍药散主之。(《金匮要略》)
　　【注】
　　曰产后腹痛，暗示疼痛在下腹部也。烦满不得卧者，其烦闷因于腹部膨满，由此腹满与疼痛，而不得横卧之意。然仲景列本方于《妇人产后病门》之关系上论之，则不独止于下腹痛。若有胸痛，或心下痛，或痈脓等，在于下列之腹证者，则可用之。
　　师曰：「产后腹痛，法当以枳实芍药散。假令不愈者，此为腹中有瘀血着脐下，宜下瘀血汤主之。亦主经水不利。」(《金匮要略》)
　　【注】
　　只称产妇腹痛，恐于腹痛之下，省略「烦满不得卧」五字。因本方非产妇腹痛之特效药，乃其主治兼烦满者耳。
　　枳实芍药散方
　　枳实、芍药各等分。
　　上二味，杵为散，服方寸匕，日三服。并主痈脓，以麦粥下之。
　　求真按：「本方服法，宜作散剂，但现在不用麦粥，改为如下之煎剂为常。」
　　枳实、芍药各6克。
　　上细锉，以水二合五勺，煎成一合。去滓，一日分三回，温或冷服。
　　枳实芍药散之腹证
　　本方之腹证，包含本方及大柴胡汤、四逆散等，尤其类似于四逆散之腹证，但以无胸胁苦满为别。
　　先辈之论说
　　东洞翁本方定义曰：「治腹满拘挛，或痛者。」
　　《险证百问》曰：「半产后，腹痛，呕吐，发热，下利，不食，或吐下蛔虫，舌正赤色者。师曰：『半产后腹痛』云云，枳实芍药散可也。呕吐止，则与当归建中汤。有蛔虫者，可与鹧鸪菜汤。」
　　求真按：「据此，本方似有镇呕作用，但未知其然否。」
　　排脓散之补遗
　　疮痈肠痈浸淫病之脉证并治法曰(《金匮要略》)
　　问曰：「寸口脉微浮而涩，法当亡血，若汗出。设不汗者云何？」 师曰：「若身有疮，被刀斧所伤，亡血故也，此名金疮。无脓者，王不留行散主之。有脓者，排脓散主之。排脓汤亦主之。」
　　排脓散方
　　枳实十六枚，芍药六分，桔梗二分。
　　上三味，杵为散。取鸡子黄一枚，以药散与鸡黄相等，揉和令相得，饮和服之，日一服。
　　求真按：「仲景称脉证并治云云，是有治方而无脉证者，恐系后世亡佚。然东洞翁本方定义曰：『治疮家胸腹拘满，或吐黏痰，或便脓血，又有疮痈而胸腹拘满者主之。』此为不可易之确论，则本方可随之运用矣。但现今用之者，改为如下之煎剂，而不用卵黄耳。」
　　枳实、芍药各5克，桔梗2克。
　　煎法用法同前。
　　排脓散之腹证
　　本方不过加微量之桔梗于枳实芍药散中，则于腹证上亦不能分彼此，但因有桔梗之参加，则治痈脓作用更为有力，而且有祛痰作用为异耳。
　　先辈之论说治验
　　《医通》曰：「排脓散，治内痈，由脓便而出。」
　　《方机》本方条曰：「疮痈痛，欲溃脓者(梅肉)。」
　　《险证百问》曰：「青州云：『有眼下鼻旁之一处肿起者，初起头痛，肿处亦微痛，色全不变。久不愈，其肿渐大，痛渐增，遂溃脓而死。又有一证，其初为上齿之一处疼痛，拔其齿视之，有小孔甚深，但不觉痛。师曰：“眼下鼻旁之一处肿起”云云。以排脓散，兼用伯州散，时时以梅肉散攻之，间有得效者。』」
　　《成绩录》曰：「一人便脓血已五年，来浪华从医治，三年。一门人，虽与桂枝加朮附汤及七宝丸，无效。遂请先生诊之。腹满挛急，小腹硬，而底有硬物，重按之，则痛。乃与排脓散，受剂而去。未几来谢曰：『宿疴尽除矣。』」
　　《类聚方广义》本方条曰：「东洞先生以本方合排脓汤，名排脓散及汤，治诸疮痈。随各症状而兼用应钟、再造、伯州、七宝等。骨槽风，脓溃后，不收口者，必因毒之根蒂着于齿根，故不拔去其齿，决不能全治。须先拔去其齿，而后可与此方，必有效也。当兼用伯州散，时以梅肉散下之。产后恶露壅滞，发为小腹痈，臀痈等，腹部拘挛而痛，大便泄利，心下痞塞，不欲饮食，而有呕、有咳者，亦宜此方，兼用伯州散。咽喉结毒，腐烂疼痛，颈项生结核者，宜兼用鼹鼠丸。用鼹鼠丸者，则咽喉更加腐烂，而后渐渐平复，结核亦随而消却。」
　　求真按：「用伯州散颇佳，无特用鼹鼠丸之必要。」
　　《勿误药室方函口诀》本方条曰：「此方排挞诸疮疡为最有效，其妙处在桔梗合枳实。局方之人参败毒散，连用枳壳、桔梗，亦此方意。用枳实于发散，用当归于下气者，为古本草之说。又此方活用于煎汤时，宜与排脓汤合方。」
　　求真按：「本方有可合排脓汤，有不可合排脓汤，于通常不能一定。」
　　桂枝生姜枳实汤之注释
　　心中痞，诸逆，心悬痛，桂枝生姜枳实汤主之。(《金匮要略》)
　　【注】
　　胸痹者，心脏部有异常感觉病证之总称。心中痞者，谓心脏部有闭塞之自觉也。诸逆者，云气逆、呕逆、吐逆、哕逆等证也。
　　所谓心悬痛者，《类聚方广义》曰：「按《素问‧玉机真藏论》曰：『心悬如病饥。』《王注》曰：『心中虚，如病饥。』《至真要大论》曰：『饥而不欲食云云，心如悬。』《灵枢‧经脉篇》曰：『如心悬，如病饥。』师傅篇曰：『胃中热，则消谷，令人悬心善饥。』此证有痛者，即心悬痛也。《伤寒杂病辨证》曰：『盖心痛有结痛、悬痛之异，心中支结而痛时，此谓结痛。若弦引他处而痛时，此为悬痛。悬与弦通，悬癖，古或作弦癖。』巢源云：『癖气在胁肋间，觉有弦起，则咳唾引胁下而悬痛，此谓悬癖之所以也。悬痛，以弦痛而可征。』如上云云，则本条当即述狭心证之证治者也。」
　　桂枝生姜枳实汤方
　　桂枝、生姜各9克，枳实15克。
　　上细锉，以水二合，煎一合。去滓，一日分三回，冷或温服。
　　先辈之论说治验
　　东洞翁本方定义曰：「治胸满上冲，或呕者。」
　　又曰：「按，当有呕证。又按，『痞』之下，脱落『满』字乎。」
　　《方机》本方主治曰：「逆满，吐水，不受水药者(消块，或南吕)。」
　　《成绩录》曰：「一妇人患吐水，水升胸间，漫漫有声，遂致吐水。每发于日晡，至初更乃已。诸医与大小柴胡汤及小半夏汤之类无效。先生诊之，用桂枝枳实生姜汤，痊愈。」
