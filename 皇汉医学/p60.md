<!-- { "loadSidebar": true } -->
　　又曰：「发汗吐下后，虚烦不得眠。若剧者，反复颠倒，心中懊，栀子豉汤主之。」
　　又曰：「发汗，或下之，烦热，胸中窒者。」
　　又曰：「伤寒五六日，大下后，身热不去，心中结痛者。」
　　又曰：「伤寒下后，心烦腹满，卧起不安者，栀子厚朴汤主之。」
　　上数条，曰发汗吐下后，曰发汗或下之，曰大下后，曰下后，则此证本从汗吐下之变而来。盖得发汗吐下，而邪毒除去，但津液虚竭，气血不和，其气迫于胸间而致此证也，故以此汤和之。若未经汗吐下而见此证者，固非此汤之所主治，乃吐剂之证也。庸工不察此理，若见此证，动辄用此汤，且谓古方徒然，而不论其所以然者，直见显证而处方。此皆不思之论，而不知用吐方者之僻言也。东洞先生虽亦有此言，然今为此论者，其义与古人大异，毫厘千里之谬，其此之谓乎。夫栀子、枳实、厚朴、豉者，淡薄平和之品也，何足利胸间之蛰毒？余故曰：「经汗吐下之变而见此证者，为栀子豉汤之所主，惟和其不和而窘迫之气耳。若未经汗吐下而见此证者，皆为当吐之证也。」
　　求真按：「此说虽不无理，但知其一而不知其二也。仲景云发汗吐下后，是示致虚烦之由来，非于汗吐下后，无不可用此方也。」
　　又曰：「太阳病，过经十余日，心下温温欲吐，胸中痛，大便反溏，腹微满，郁郁微烦，先此时极自吐下者，与调胃承气汤。若不尔者，不可与之。」
　　此章与前证同意。瓜蒂散证曰心中温温欲呕吐，此证曰心下温温欲吐。曰心中，曰心下，所在自异也。虽然，胸中痛，温温欲吐，或郁郁微烦，此全是吐剂之所宜也。故曰先此时极吐下者，与调胃承气汤。不尔者，不可与之。不尔者，谓未极自吐下也。若已极自吐下，则其毒已除去，但有动摇不和之余势，故以调胃承气汤通和其余势耳。又曰阳明病无汗，小便不利，心中懊者，身必发黄。夫心中懊者，吐剂之所治，而本论无处方，恐脱简也(求真按：「心中懊者，亦未必以吐剂为主治，不可从之」)。
　　又曰：「太阳病二三日，不得卧，但欲起，心下必结，脉微弱者。」
　　凡谓太阳病者，皆谓表病而无里病也，所谓病人脏无他病者是也。然今此证不能卧，但欲起者，盖此证之毒壅塞于胸间，乃非真太阳表证，而脏有他病者也。故曰心下必结，且曰脉微弱也。由此观之，此亦吐剂之证也。凡古书谓脏者，皆指里内之言也(求真按：「此说不无一理，然似强解，须待后日之研究」)。
　　又曰：「伤寒呕多时，虽有阳明证，不可攻之。」
　　凡《伤寒论》中所谓阳明证者，多用下剂以攻之，是即古法也。今虽有阳明证，而不可攻之，谓以其呕多故也。盖呕者，毒在胸膈之间，故其气上迫而为呕也。今谓其呕多，可见其毒郁于胸中也。余故曰：「此为当吐之证也(求真按：『阳明病呕多者，非纯阳明病，为少阳阳明之合病也。则以先解少阳病，后攻阳明病为法。故曰呕多证者，即少阳病未解时，不可攻下阳明证，断非吐剂之证，不可从之』)。」
　　又曰：「伤寒二三日，心中痞硬，脉沉数者。」
　　独啸庵氏曰：「此证或为后之大患，微当吐之。余往往治此证，其言果然。」
　　又曰：「少阴病，饮食入口则吐，心中温温欲吐，复不能吐。始得之，手足寒，脉弦迟者，当吐之。」
　　此条方证正对，毋待辨矣。
　　又曰：「太阳病无汗，小便反少，气上冲胸，口噤不得语，欲作刚痉者，瓜蒂散主之。」
　　气上冲胸，口噤不得语者，此所谓胸中实，当吐之证也。
　　求真按：「此证为当用葛根汤之候，故不必用吐剂也。」
　　以上十余章，为张仲景之所用，是后世吐方之准绳也。至于随机运用之际，以默识深思而扩充之，则吐方之效，将塞于天地之间，不至着于世医之眼目，仅以二三章之吐方为极趣，且不能行其术于病者。噫！世医何如斯之愚且昧乎？此余所以平居叹息也。愿有志之士，深求其妙机，则此术得以广行于后世。
　　胸中有停痰宿水，而为诸证者(求真按：「是引用独啸庵氏说也，下亦同」)。
　　夫胸中有停痰宿水者，则是毒之所在，而为诸证者，乃其旁证也。如此者，余用吐方能治之。且所谓久年腹痛不已，而为诸患者，皆吐方之所能治也。世医不达此，每见此证，动辄用茯苓饮或附子粳米汤类，迁延日月，竟使病者至于危笃矣。因徒拘泥于《论》说「心胸中有停痰宿水，自能吐出水」，或「腹中寒气切痛，逆满呕吐」等之章句，自以为方证相对，不知变通之故也。
　　所谓噤口痢者，水药不得入口，入则吐出。
　　是固严重之暴病，世医之所难能也。如此证者，先用吐剂，以通利胸间之毒，则水药悉得下咽，而后以随证处方，则世医所谓必毙者，可治十之六七。
　　所谓卒中昏厥不知人，口眼喎斜，半身不遂，痰气壅塞者。
　　世医于此证，率用三圣饮、导痰汤之类，偶然得瘥轻证二三人，则愈自信，以为卒中家之要方。呜呼，愚拙哉！若夫轻证，虽不药亦自能复原。其危笃卒暴之证，若命悬旦夕，此时当救危纾暴者，舍吐方其何由？
　　所谓龟胸龟背者，随证处方时，间用吐剂以攻之，则能收效。
　　所谓狂痫者，数当吐之。
　　所谓藏结者，多宜吐剂。
　　所谓淋疾，诸药无效者，宜详其证而吐之。
　　独啸庵氏曰：「反胃诸呕者，最宜吐之。」
　　知言哉，至尽矣。盖吐方之需要，足以蔽后世也。然世医不达此理，若每见证，动辄干姜、人参、半夏、茯苓，或补脾降气之类，虽间有知其机者，亦不过用大黄、甘遂、巴豆之类，而曰方证相对，何病不瘥乎？呜呼，可慨也。夫所谓反胃者，毒壅窒于胸间，故胃脘被妨碍而不能容水谷，朝食则暮吐，夕食则朝吐也，半夏、人参、茯苓等之药，安得而制之(求真按：「有当用吐剂者，有当用干姜、生姜、半夏、茯苓、人参等者，焉得专重偏废哉」)？且巴豆、大黄、甘遂，下剂也。夫下剂之功能，先纳之于胸腹，熟化运造，而后为用。今毒郁窒于胸间，以是不能容纳水谷及药汁，虽强饮之，亦与胸间隔绝，不得留药气于内，则何效之有哉？此时当用吐剂，则其毒与药气并，驰逐激动，发泄于上。如此数回，随其毒之轻重，或一二次，或三四次，则胸中之蛰毒，豁然开除。若犹有他证者，则随证理之，此所谓通因通用者也。学者苟能通其机，则吐方之伟效，将如白日矣。
　　病者悲哭啼泣者，先吐之，后随证处方。或先处方，后时用吐方攻之。
　　子和氏曰：「咳嗽痰厥，涎潮痞塞，口眼喎斜，半身不遂者，当吐之。」
　　咳嗽痰厥，涎潮痞塞者，此毒实于胸间之候。口眼喎斜，半身不遂者，皆旁证也。
　　求真按：「咳嗽痰厥，涎潮痞塞，即呼吸器病。吐剂所以奏效者，因服吐剂后，则以刺激于胃黏膜之迷走神经末梢，而由反射作用刺激于呼吸器黏膜之同名神经末梢，使吐出胃内容物，同时使咯出在肺泡及支气管内之病的产物也。」
　　又曰：「上喘中满，酸心腹胀，时时作声，痞气上下，而不宣畅者，当吐之。」
　　自注曰：「所谓气壅，三焦不畅是也。坎按此证所谓留饮病，而毒窒于胸间，作上喘中满，酸心(求真按：『中满者，胃部膨满也。酸心者，吞酸嘈杂也』)之证。其腹满时时作声者，是乃留饮之征。痞气上下而不宣畅者，旁证也。盖所谓痞气者，指毒气而言。」
　　又曰：「头肿，瘰疬，及胸臆胠胁之间，或疮痂不消，及脓水不止者，吐之。」
　　余虽未试之，然潜思求之，或当有益，学者审诸。余于此证，皆用生生乳而万举万全，悉能得验(求真按：「生生乳者，砒素，水银之化合剂也。于梅毒性者，或能万举万全。至于其它，未必然也」)。
　　又曰：「赤白带下，或如白物脂者，独圣散主之。妇人有污浊水不止，亦同此方。」
　　此证若术能中其机则效，若不中其机则无益。夫机者，非笔舌所能尽也，但在其人耳(求真按：「机者，达者能捕之，凡庸不与焉。如加古氏言，然汗下和皆有机，岂独吐法乎」)。
　　又曰：「小儿自三五岁，或七八岁，至十四岁，发惊，涎潮，搐搦，如拽锯，人事不省，目瞪喘急，将欲死者，当吐之。」
　　此所谓急惊热痫之类，宜吐之。庸医不察，妄投盲行，动辄用钩藤、胡黄连，或辰砂、茯神、麝香之类，因此死于非命之儿，殆难胜数。呜呼！悲哉！
　　又曰：「所谓癫痫者，宜数吐之。」
　　独啸庵子曰：「十岁以里者，吐后灸数千壮，则止不复发；十岁以外者，虽用之无效。此言颇当。坎尝试之，虽及二三十岁，其病新发者，用吐剂有效。」
　　凡危急短气太甚者，或平居有吐血之患，或其证候有血证者，决不可用吐方。若犯之，则促命期。学者详之。
　　用吐方之法，先与吐剂使服之，使病人安卧二时许，勿使动摇。若动摇，则忽吐其药汁，使药气不得透彻于病毒。须待心中温温上迫于咽喉，然后使病人跂足蹲坐，而临吐盆，一人自后抱持之，以鸟羽探咽中，则得快吐。如是三四回，或五六回。
　　凡当吐之证隔五六日，或七八日，如法吐之，则终吐黏胶污秽之物，而后其病乃尽。
　　凡服吐剂，至欲吐时，先饮沸汤一碗，则易吐。既吐之后，暂使安卧休息，更使饮沸汤一碗。取吐数次，而后与冷粥或冷水一碗，以止之。
　　吐中或吐后，烦躁脉绝，不知人事，四肢厥逆者，勿骇，是乃瞑眩也。以冷水灌面，或使饮之，则醒。或以麝香和冷水使饮之亦佳。
　　凡服吐方后，精神昏冒者，宜服泻心汤。
　　吐中有黑死血者佳，若有真生血者危，急宜用麝香以消化其药毒。《语》曰：「瓜苗闻麝香即死也。」
　　诸缓慢之证，宜吐者，先用乌头、附子剂以运动郁滞之毒，而时以瓜蒂散吐之。
　　夫吐方之难用，自古以来，仅五六先哲用之耳。坎尝从事于此，而用吐方者数年。如其瞑眩者，直与十枣汤、备急丸相比拟。然世医不能用者，何也？无他，是因不知古意也。考诸《伤寒论》曰：「太阳病云云，一二日吐之，则腹中饥，口不能食；三四日吐之，则不喜糜粥，欲食冷食。朝食暮吐者，医吐之所致也，此为小逆。」夫所谓太阳病者，是表证，当用发散剂之证也。而医反误吐之，是逆治之甚者也。犹且谓之小逆，况用之于胸中郁滞之证乎？呜呼，世医何畏之甚耶？
　　瓜蒂散方
　　瓜蒂、赤小豆各2克。
　　上为细末，混合之。先以热汤七勺，煮香豉9.2克，作稀粥。去滓，以稀粥和药末，服2克。
