<!-- { "loadSidebar": true } -->
　　先辈之论说治验
　　《古今医统》引朱丹溪曰：「小儿急惊风热，口疮手心伏热，痰嗽痰喘，并重用涌法。若以瓜蒂散为轻，则用赤小豆、苦参末。」
　　《奇效良方》曰：「瓜蒂散治风癫，宜服此药以吐之。」
　　独啸庵氏《吐方考》曰(求真按：「已引用加古氏之说者，从略」)：「扁鹊望桓公之色而走，此我技，古之道也。故从事于此者，知死者与不治者，为第一义。世医不能知此者，误施汗吐下，而取凶暴之名，非古方之罪也。」
　　决死生，欲定治不治者，当候腹以审腹气之虚实。此事如易而实难，其故何哉？因如虚而有实者，如实而有虚者，有邪来虚而邪去实者，有邪来实而邪去虚者，此在得心应手，父不能以喻子也。
　　人之有脉，犹户之有枢，微乎微乎，感而能通，思不可得。如水陆草木之花实不一，有忽开忽落者，有忽花而徐萎者，有花盛而实者，有结实而无花者，有花至小而长存者。染病之人，亦犹此也。当察其开落之机，而谨艾刈之期。
　　求真按：「候腹诊脉者，感而能通。得心应手者，言文所不及，啸庵氏之言实然。」
　　吐后三五日，当调饮食，省思虑，不当风，不宜内，不可劳动。
　　古语云：「病在膈上者，吐之。」是用吐方之大表也，而其变不可胜数。若沉研不久，经事不多者，则难得而穷诘之。
　　吐后气逆极多，用下气之方可也，或三黄汤，或承气汤。
　　膈噎，劳瘵，鼓胀等，若吐之则促其命期。
　　张子和吐癞，余未见其可也。
　　张子和《儒门事亲》有「时气、温病、伤寒等，一二日以里，头痛、身热、恶寒者，以通圣散，益元散，葱白、莲须、豆豉一撮吐之」之法，余试之数十人，时有效，要之不为之亦可。
　　初学者，妊娠、产后、痰血、咳血、症毒、血崩、亡血、虚家等，暨年过六十者，不可吐之。
　　伤寒吐之，不宜过二三回，得一快吐，则止。用瓜蒂者，或三分，或五分。其治一次逆时，急者促命期，缓者为坏证。
　　苦瓠瓤，其仁如大豆，有七粒者，有十粒者，穷乡无瓜蒂时，可代之。其形至小，莹洁无黡翳者，为佳品。
　　藜芦，华产为佳，尤多毒。用之者，二分或三分。
　　常山，华产为佳，为末用之，五分或一钱。
　　巴豆，不去油可也。
　　豆豉，从《本草》制法可也。
　　伤寒，用承气汤而不下者，吐后再下之。
　　求真按：「用承气汤不下者，若有欲吐之机，则先行吐方，后再下之。」
　　诸气疾，诸积聚，心下痞硬，遍于脏腑上者，问其平生，无吐血、咳血、衄血等之患者，悉可吐之。后服泻心之方数十日。
　　喘息初发暨未发者，按其腹脉，知腹气坚实时，则吐之。后服泻心汤，小承气汤之类，数十日，灸数千壮。
　　五十以里，偏枯，痰涎满胸者，可吐之(腹气不坚定者，决不可与之)。
　　月事积年不下，心下痞硬，抵当诸药不验者，吐后再服。
　　黄疸，烦喘，欲吐者，可吐之。
　　肿病用吐尤难，须谨慎其方法。
　　由口吐大便者，吐之后，服附子泻心、生姜泻心、半夏泻心之类数日。
　　求真按：「由口吐大便者，是即现今之肠闭塞。西医若不用开腹术，是治之为难。」
　　痿躄初发暨欲发者，按其心下痞时，则吐之。后论所宜服之药。
　　上各以瓜蒂散吐之，腹气不坚实者，决不可吐之。又曰：「服吐方既吐之时，直视搐搦之候见者，即当止其吐。疟，以常山吐之。病发后十日许，可服。」
　　肺痈，未见浮肿者，以桔梗白散吐之。腹气不坚实者，虽吐之无益。
　　河豚毒暨一切鱼毒之吐方，蓝汁(待考)一盏，温服之。又方，八九月橘子将熟时，裂之，纳胡椒三粒，待果熟，取烧为末，使少许入小竹管，吹入咽中，过咽则吐。按伤食尤暴急，用蒂得吐迟，用此方可也。
　　求真按：「现今医家之对于急性中毒，每用洗胃，或用解毒剂，未尝见用吐法者，真怪事也。如洗胃法，虽颇合理，然以口径微小之消息子通于内，而欲排出胃内容之全部，难望其成为事实。用解毒剂者，于试验管内其化学的试验成绩虽佳，然人体非如试验管之单纯，不能如试验之发现完全解毒作用，故毒物犹有存于胃内，而未被吸收者，是以必当应用吐剂也，就中以盐酸阿朴吗啡之皮下注射为上乘之策。」
　　《生生堂医谈》曰：「问曰：『当世之医，行下剂者虽有人，然行吐剂者至稀也。虽有人偶用，平生亦不过二三度乃至十余度耳。然子于一年间，使用瓜蒂数斤，且无误治，愿闻其方法。』答曰：『治病之大纲，为汗、吐、下三法。汗者，逐毒之在表者；下者，驱毒之在里者；吐者，条达毒在胸膈者。此三法者，诚医术之宝筏，而无病不可能者也。如前云，越前之奥村良筑为医中之豪杰，始兴吐法。其时有山胁东门、独啸庵、惠美三伯等，相和而行此法，其后遂绝。闻前所行之吐剂方法与余所行者不同，其药毒烈，故其弊终为病家所恐惧。以迄于后世，夫良筑辈之行此，先呼病人之亲属，问之：“若因药之瞑眩而死，亦无怨乎？”“否耶”。然后行之。其法，服吐药后，使人起病人而拥之，或抱其头，两手自下腹推上，咽中探以鸟羽等。医者待其拥抱而吐毕，则卧之。若不止，则与麝香。如是用药，而病家恐惧，亦不再与他药。其先病人上冲时，瞑眩颇强，自然损人。世人勿论，即医者亦以为大恐。吐剂是杀人之利器，非至此法不行而不已。即有欲行此法者，亦遭病家阻止。虽有志欲医行之者，非至法穷术尽，将成废疾之候者，则不行之。余生于后世而业医，因他法不治之病甚多，依数年之专精，研究吐剂之服法，而终于不误。以瓜蒂为吐剂之第一，产于越前者为上品。宜精察病人之虚实，其分量从病人之病位及毒之多寡不可预定。大概用瓜蒂末自二分至一钱，煎汤亦可用。又可自三分至一钱，或三圣散同汤，或一物瓜蒂散同汤，或瓜蒂、赤小豆，研末等分，或豆豉汁，或虀汁，或萝卜叶煎汁等送下，当随宜用之。胸膈中之毒，他药难拔者，亦可尽拔之。其服法，通例，散剂与煎汤无异。服毕，须臾有催呕气者，或有催于一日半日之后者，其迟速因人而殊。若虽有呕气，而吐来迟者，则团绵如枣大，中央缚以系，吞之，既下咽，则倏然拽出，乃忽呕甚，而得快吐矣。如是行之，其眩瞑至轻，乃有用紫圆十粒许者。余行吐法数百人，无有一人误事者，且未见以麝香止吐之瞑眩者。如是用法，轻病一吐而愈，剧者数吐而治也。回忆六七年前，余在大津时，近乡遍处缠喉风流行。自五六岁至三十岁者，卒然憎寒壮热，咽喉肿痛，不能饮食。四五日之内，咽喉腐烂而死，医术不能救。其内若用半夏苦酒汤者，亦仅延四五日而死。余初施治，亦与他医同法，而杀多人。此时始觉作三圣散与之，得快吐而顿愈，亦不用调理之药。自得此法后，于余手死者稀矣。后得此证者，皆请治于余。及移居京师，亦治此证极多，兹举一二例于下。』
　　一妇人因缠喉风，绝食欲死，众治无效。余作三圣散，吹入咽中忽吐黏痰升余，病顿愈，即能饮食言语矣。
　　求真按：「此证吹入桔梗白散为佳」。
　　此外，以吐剂治缠喉风证，不可胜数，必有百发百中之数。又用吐方，治难证，亦中。
　　一女子年二十许，状如癫痫，卒倒不省人事，暂自苏而愈，年发四五次。自幼即有此病，百疗无效。余用瓜蒂末五分，以虀汁送下，吐黏痰一升余，其臭莫名，病顿愈，不复发。
　　余妹尝患喘多年，与吐剂一回，顿愈，不复发。
　　一僧，痫证若发则乱言，或欲自缢，且足挛急，困于步。来请治。余知不以吐剂不能治，因被同道阻难，不肯治，而请他医治之。与四逆散加吴茱萸、牡蛎服半年，无寸效。于是再来请余，用瓜蒂、赤小豆末，以虀汁使服之。吐黏痰许多，痫不复发，足挛急顿治。
　　如是之病，只一帖而治者，非他药所能及也。然世医不亲试之，谩恐何为哉？余以是欲为吐方之木铎，有志之士，用之勿疑。
　　《生生堂治验》曰：「一妇人发狂痫，发则欲拔刀自杀，或投井，终夜狂躁不眠，间有脱然谨厚，女事无一误者。先生以瓜蒂散一钱五分，其痰上涌二三升许。使再服白虎加人参汤，不再发。」
　　一男子年三十，全身麻木，目不能视，口不能言，其人肥大，性好酒。先生诊之，脉涩而不结，心下急喜呕。即使饮三圣散六分，不吐而暴泻五六次。越三日，又使服(分量同前)，涌出三升许。由是目能视，口能言，两手亦渐渐能动矣。后与桃花汤百余帖，痊愈。
　　一男子二十岁，晚饭后半时许，卒然腹痛，入于阴囊，阴囊挺胀，其痛如剜，身为之不能屈伸，阵阵闷乱，叫喊振伏。遽迎先生诊之。其脉弦，三动一止，或五动一止，四肢微冷，腹热如燔，囊大如瓜，按之石硬也。病者昏愦中愀然告曰：「心下有物，如欲上冲咽喉者。」先生闻之，乃释然抚掌而谓之曰：「汝言极当。」以瓜蒂散一钱，涌出寒痰一升余。次与紫圆三分，泻五六行。及其夜半，熟睡达天明，前日之病顿如忘。
　　求真按：「治此嵌顿小肠气，以内服药而奏此伟效，此乃中医学之可贵也。」
　　求真按：「吐法为治病之要术，应用颇广。如永富氏等(永富为独啸庵氏之姓也)之说，然因尊重过甚，以致下剂适应之病证，不无犹且行之之弊，故不可尽信之。例如，宜用大柴胡汤之呕不止，心下急，郁郁微烦者，与宜用瓜蒂散之胸中痞硬，心中温温欲吐者混同。是宜与大柴胡者，常处以瓜蒂散之例不少。」
　　瓜蒂之医治效用
　　《本草纲目》曰
　　瓜蒂
　　【气味】苦寒，有毒。
　　【主治】大水，身面四肢浮肿。下水，杀蛊毒。咳逆上气，及食诸果，病在胸腹中，皆吐下之。(《本经》)
　　去鼻中瘜肉，疗黄疸。(《别录》)
　　吐风热痰涎。治风眩头痛，癫痫，喉痹，头目有湿气。(时珍)
　　【发明】
　　宗奭曰：「此物吐涎甚，不损人，全胜石绿、磠砂辈也。」
　　时珍曰：「瓜蒂乃阳明经除湿热之药，故能引去胸脘痰涎，头目湿气，皮肤水气，黄疸，湿热诸证。凡胃弱人，及病后、产后，用吐药，皆宜加慎，何独瓜蒂为然？」
　　上说，由余之经验观之，则本药属于苦味催吐药，以其刺激黏膜之力弱，夺取水分之性强，为催吐药之上乘。于胃肠有上逆之蠕动或有其机转为主目的，其它诸症状为副目的而应用之为宜。
　　大黄黄连泻心汤之注释
　　心下痞，按之濡，其脉关上浮者，大黄黄连泻心汤主之。(《伤寒论》)
