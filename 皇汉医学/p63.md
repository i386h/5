<!-- { "loadSidebar": true } -->
　　其二，江户母子之饮食俱过厚美。因是血液黏稠，营养过度，知觉过于机敏，血液之流利剧盛，然运动之机会不足，故自然血气循环于手足肢末之力亦不足，是以进逼于上部头脑乎？
　　其三，江户之人，苦乐喜怒之感动颇甚。比于田舍，则安逸事少，故知觉机能妄动，气血易上逆于头上。因是虽小儿亦不安静，脑内之活机过盛也，观乎幼儿之伶俐可知矣。尤于幼儿，血液易进逼于头上，故于头脑多血稽留。因是诱起急惊风，或脑管之张力减为郁滞，而意识为之衰弱，发为脑水病。且因头部之郁滞，及于远隔之脏器，若传感于胃肠，则妨碍饮食之消化，而便青吐乳，甚则发为搐搦，或影响其营养，而妨碍生长。
　　求真按：「以上桑田氏说与前记永富氏论略同一辙，而更具体者也。两氏对于是等诸证，未示其治，大概多以大黄黄连泻心汤、甘连大黄汤、泻心汤、黄连解毒汤等为主治。学者须熟读玩味之，其用途自可得矣。」
　　参连汤方
　　人参、黄连各2～4克。
　　上细锉，以水一合，煎五勺。去滓，顿服。
　　本方虽为朱丹溪之创方，其实不过是仲景之大黄黄连泻心汤方以人参代大黄也，故主治亦相类似。其所异处，彼为实证故可下，此为虚证有不可下也。是以于腹证上，彼有心下痞，按之濡，而腹底有抵抗，此则心下痞硬，腹内虚软，而无抵抗之差耳。
　　先辈之论说治验
　　《东门随笔》曰：「余十七八岁时，患痰血，一岁四五发。每发时吐血半茶碗，冷汗出而无脉，痰血于咽喉如哮喘之牵锯。初用生地黄、藕汁、童便等，未服参连汤，后每用人参而得效。此外因积气而至于直视之病人，若单用人参，亦难疗之。」
　　求真按：「本方之止血作用，非人参一味之力，因黄连协力之功也。」
　　《漫游杂记》曰：「有一妇人，产后八九十日，饮水不甘，肌肤瘦削无肉，胸腹痞满，时时雷鸣，大便滑泄，其脉沉微，平日昼间无故悲愁。经医数人不愈，请治于余。乃与参连汤，兼抵当丸。每日灸脊际二穴，自项门至腰眼。约三十余日而复旧。」
　　一童十二岁，两足痿如无骨，语言蹇涩，目脉赤，无故悲愁。经数医无效，请余诊之。其脉滑数，腹位逼于胸胁，脐下如空。审问其平生，气禀猛烈，过于群儿。其怒骂之时，眼光炯炯，血气如涌。盖为气疾之一种，与偏枯相类，唯有老嫩之异耳。与参连汤兼用熊胆二分，十四日，病稍轻。续与参连汤，六十余日，痊愈。
　　求真按：「气疾(神经病)与偏枯(半身不遂)同视，非也，不可信之。」
　　《丛桂亭医事小言》曰：「参连汤治诸气疾冲心，直视烦闷，或吐血不止者。」
　　《方舆輗》曰：「参连汤，呕吐全不食者，谓之噤口，用此方浓煎，终日细细呷之。如吐，则再服，但一呷下咽，便开。」
　　噤口者，谓绝食也，此为里热至剧之证，真难治之病也。故不已者，则浓煎参连，细细呷之。如吐，再服。但一呷下咽，则十中可望一生。古医者流，虽不无用干姜、黄连、黄芩、人参汤、三黄汤之类，但难立效。噤口痢脉促者，不日即手足厥冷而死也。此证温补清凉，俱无效。
　　求真按：「虽噤口痢，亦当随证治之，故不必拘泥于此说。」
　　急惊，直视烦闷者，先与此汤，后用对证之方(求真按：「此说亦不可拘」)。
　　《勿误药室方函口诀》本方条曰：「此方，元之丹溪治噤口痢。虽见于入门，但今运用之，用于诸气疾及直视烦闷，即有效。又用于吐血、心下痞硬者，奏奇效。此为卒病之要药，药笼中亦不可一日无之。不用此时，则用熊参汤。所以熊胆一物，人家不可不预蓄之，见《沈括笔谈》。」
　　求真按：「此说是也，可信。」
　　黄连之医治效用
　　《药征》曰：「黄连，主治心中烦悸也，兼治心下痞，吐下，腹中痛。」
　　此说为至论，已有定评，余亦赞之。但言简而旨深，初学者不易通晓，故为释之。此心中烦悸，有二种意义：其一，当心脏部触诊时，有热状，即为充血或炎证之征，而疾速之心悸动，应于手里。其二，由脑之充血或炎证，致精神不安，是以「心中烦悸」四字，为此二意义之代表的术语，但于现代难通耳。然本药之性能不漏，且无含蓄，故余将上文改窜之。黄连者，由心脏部之触诊，而有充血或炎证之象征，及心悸动疾速之情状，与头腔内外之脏器组织，由充血或炎证而有刺激症状者为主目的，心下痞，吐下，腹中痛，出血等之证候为副目的而可用之。尚须参照下说，乃可扩充本药之用途。
　　《本草纲目》曰
　　黄连根
　　【气味】苦寒，无毒。
　　【主治】热气目痛，眦伤泣出(求真按：「泣者，有泪无声之意，即与流泪同义」)，明目。肠澼腹痛，下痢，妇人阴中肿痛。(《本经》)
　　主五脏冷热，久下泄澼脓血(求真按：「此脓血为黏血便之意」)，止消渴、大惊，除水，利骨(求真按：「本药治湿热，非利尿作用也」)，开胃，厚肠(求真按：「开胃者，健胃作用之意。厚肠者，收敛作用之义也」)，益胆(求真按：「是强神经作用之谓也」)，疗口疮。(《别录》)
　　治五劳七伤。益气，止心腹痛、惊悸烦躁，润心肠，长肉，止血(求真按：「本药之止血作用为其消炎收敛作用之归结也」)，天行热疾，止盗汗，并疗疮疥(求真按：「本药治疗以上诸证者，皆其消炎作用所致」)、小儿疳气，杀虫。(大明)
　　治郁热在中，烦躁，恶心兀兀欲吐，心下痞满。(元素)
　　主心病，逆而盛，心积伏梁。(好古)
　　去心窍恶血，解服药过剂烦闷及巴豆、轻粉之毒。(时珍)
　　求真按：「由好古氏云主心积伏梁、时珍氏云去心窍恶血观之，则本药对于脑及心脏，有消炎止血作用可知矣。」
　　【发明】
　　元素曰：「黄连性寒，味苦，气味俱厚。其用有六：泻心脏火，一也。去中焦湿热，二也。诸疮必用，三也(求真按：「诸疮不必用之」)。去风湿，四也(求真按：「此药无去风湿之能」)。治赤眼暴发，五也。止中部见血，六也(求真按：「血管系有充血或炎证之因而出血者，不问中部与否，此药均能治之」)。」
　　成无己曰：「苦入心，寒胜热。黄连、大黄之苦寒，以导心下之虚热(求真按：『黄连虽不无导心下之虚热，但大黄则不然』)。」
　　震亨曰：「黄连，去中焦湿热而泻心火。…下痢，胃口热噤口者，用黄连人参煎汤，终日呷之。如吐，再强饮。但得一呷下咽，便好。」
　　刘完素曰：「古方以黄连为治痢之最。…诸苦寒药多泄，惟黄连性冷而燥，能降火去湿而止泻痢，故治痢以之为君。」
　　杲曰：「诸痛痒疮疡，皆属心火。凡诸疮，以黄连、当归为君。…凡眼暴发赤肿，不可忍者，宜黄连、当归(求真按：「诸疮及眼疾，此二药非特效，惟用此二药之处颇多耳」)。宿食不消，心下痞满者，须用黄连、枳实。」
　　《本草备要》曰：「黄连，大苦，大寒，入心泻火(王海藏曰：「泻心实宜泻脾也」)，镇肝，凉血，燥湿，开郁，除烦，解渴，益肝胆，厚肠胃，消心瘀，治肠澼、泻痢(便血曰澼…，湿热郁而为痢，黄连为治痢之要药)、痞满(燥湿开郁)、腹痛(清火)、心痛伏梁(心积)、目痛、眦伤、痈疮、疮疥、酒毒、胎毒，明目，定惊，除疳，杀蛔(蛔得甘则动，得苦则伏)。虚寒病者，禁用。」
　　泻心汤之注释
　　心气不足，吐血、衄血，泻心汤主之。(《金匮要略》)
　　【注】
　　就此「不足」二字，诸说纷纭。东洞翁《类聚方》本方条下按「不足」，《外台》作「不定」，今从之。
　　自此论后，历代医家，多左袒之，故余亦从之，「不足」当作「不定」解。若心气不足，当和之，而无以大黄剂泻下之理。夫心气者，即精神之意。不定者，变动无常之义也。故心气不定者，精神不安之谓。吐血、衄血，读如字义。故全文之意，精神不安，吐血、衄血者，以本方为主治之义也。
　　本方何以主治精神不安，吐血、衄血，此为颇重要之问题，兹详说之。由余之经验，有本方证病者，如在大黄黄连泻心汤证之心下痞，按之濡，而心悸动亢盛。若按触心尖部，则有烦悸之状。因血压升腾，故脉呈数、疾，及皮肤黏膜，尤其于颜面口唇现充血之候，而神经过敏者，往往致诸种出血为常。由此事实考之，其心气不定，即神经过敏者。由颜面充血而推知脑充血之故。致大脑皮质被刺激，其必然之结果，惹起吐血、衄血，及其它诸种之出血者，不外因血压升腾，与血管系支配下之脏器组织有充血或炎性机转也(有本方证之病者，常有充血或热状，且屡因发热而往往伴以出血。有此机转可知矣)，故仲景用有健胃、收敛、消炎性之黄连、黄芩，配以健胃、消炎且有诱导作用之大黄，如本方者乎。
　　泻心汤方
　　大黄4.8克，黄芩、黄连各2.4克。
　　煎法用法同前。
　　本方为丸，名三黄丸，又名三黄圆。
　　先辈之论说治验
　　《千金方》曰：「巴郡太守奏，以三黄丸治男子五劳、七伤，消渴，肌肉不生，妇人带下，手足寒热。」
　　求真按：「五劳、七伤者，虽为后世医之妄语，但含有结核性疾患之意味。消渴者，糖尿病也。带下者，为子宫出血及白带下之总称也。手足寒热，为手足烦热之误。」
　　三黄汤，治下焦结热，不得大便。
　　《千金翼》曰：「三黄汤，主解散腹痛胀满之发于卒急者。」
　　《外台秘要》曰：「集验大黄散(求真按：『即本方』)，疗黄疸，身体、面目皆黄。」
　　《肘后百一方》曰：「恶疮三十年不愈者，大黄、黄芩、黄连各三两为散，洗疮净，粉之，日三次，无不瘥者。」
　　《医林集要》曰：「泻心汤，治咳逆，大便软利者。」
　　《和剂局方》曰：「三黄圆，治丈夫、妇人之三焦积热。上焦有热，则攻冲眼目而赤肿，头项胀痛，口舌生疮；中焦有热，则心膈烦躁，饮食不美；下焦有热，，则小便赤涩，大便秘结；五藏俱热，即生痈疖疮痍。及治五体之痔疾，粪门肿痛，或下鲜血。…小儿之积热，亦宜服之。」
　　求真按：「以上诸证，皆炎性充血使然，故本方能治之。而本方证之出血，如此说以鲜赤色为常，非如瘀血性出血而带暗紫黑色者，宜注意分别之。」
　　《三因方》曰：「三黄圆治骨实极热，耳鸣，面色焦枯，隐曲而膀胱不通，牙齿、脑髓苦痛，手足酸疼，大小便闭。」
