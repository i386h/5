<!-- { "loadSidebar": true } -->
　　与前所异者，仅呕与干呕之差耳。干呕，俗称呃逆。《伤寒杂病辨证》云：「干，空也。干呕者，空呕无物也。」巢氏云：「干呕者，胃气逆故也。但呕而欲吐，吐无所出也，故谓之干呕。」成无己曰：「呕者，有声者也。吐者，吐出其物也。故有干呕而无干吐。以是干呕则曰食谷欲呕，干吐则云饮食入口即吐，可知呕吐之有轻重矣。」合参二说，其义彰然。盖呕与吐较，则吐较呕轻；吐与干呕较，则干呕比吐轻。然三者亦各有轻重，不可一概拘定之。
　　黄芩汤方
　　黄芩、大枣各11克，甘草、芍药各7克。
　　煎法用法同前。
　　黄芩加半夏生姜汤方
　　黄芩、大枣、生姜各5.5克，甘草、芍药各3.5克，半夏11克。
　　煎法用法同前。
　　先辈之论说
　　《伤寒六书》曰：「黄芩汤，治发热，口干，鼻燥，能食者。」
　　《拔萃方》曰：「芍药黄芩汤(求真按：『此即黄芩汤也』)，治泄利腹疼，或里急后重，身热久不愈，而脉洪疾，及下痢脓血稠黏者。」
　　《医方集解》曰：「黄芩加半夏生姜汤，治胆腑发咳，呕苦水如胆汁者。」
　　《证治要诀》曰：「黄芩加半夏生姜汤，治太阳与少阳合病，头痛腰痛，往来寒热，胸胁疼痛而呕者。」
　　《类聚方广义》本方条曰：「治痢疾，发热腹痛，心下痞，里急后重，便脓血者，加大黄。若呕者，黄芩加半夏生姜汤中加大黄。」
　　求真按：「痢疾者，为大肠炎与赤痢等之总称。脓血者，黏血便之谓也。此等病证，里急后重者，乃欲驱逐肠内毒物，而自然妙机之力有所不及之征，故有此症状时，不拘黏血便之有无，不得不加用大黄以补助此妙机。又有黏液便或黏血便者，因细菌毒素之刺激而肠黏膜发炎，炎性产物停滞与炎性机转之进展为黏膜血管破溃之候，故亦当讲加用大黄以消炎之策，且欲荡涤此等毒物也。故里急后重已去，至不认为黏血或黏液便时，若无特别情形时，当即去大黄也。」
　　《勿误药室方函口诀》黄芩汤条曰：「此方为少阳部位下痢之神方，与后世之芍药汤等方，不可同日而论也。但同为下利，柴胡主往来寒热，此方主腹疼，故此证若有呕气，即不用柴胡而用后方(求真按：『后方者，指黄芩加半夏生姜汤也』)也。」
　　六物黄芩汤之注释
　　《外台》黄芩汤，治干呕下利。(《金匮要略》)
　　【注】
　　《外台》黄芩汤，因与前之黄芩汤易混，而本方包容药物六味，故名六物黄芩汤也。本方治干呕下利，与黄芩加半夏生姜汤治干呕而利者，文义上殆无差别，故东洞翁以本方治「心下痞硬，干呕下利而上冲者」为定义，与彼治「黄芩汤证而呕逆者」有别也。然此大别耳，欲详论之，彼证为纯阳证，有腹直肌挛急者，本方证为阴阳相半(方中有人参、干姜，因兼阴证也)，无芍药、甘草，故腹直肌之挛急轻微；有人参，故有心下痞硬；含桂枝，故有上冲之候，且呈一般之虚状，故不难分别之。
　　六物黄芩汤方
　　黄芩、人参、干姜、大枣各5.5克，桂枝1.8克，半夏11克。
　　煎法用法同前。
　　先辈之论说治验
　　《成绩录》曰：「一男子患痢，日三十余行，自不知其利(求真按：『无里急后重可知』)，腹痛，干呕，不能食，胸中烦，心下痞硬，身热，微渴，口苦，唇干，舌上无苔，脉微数(求真按：『舌上无苔，脉微数为阴虚证之征』)，不能起卧。医以为困极。先生与六物黄芩汤而愈。」
　　《类聚方广义》本方条曰：「久痢，疝痢，干呕不止，间有宜此方者。」
　　《勿误药室方函口诀》本方条曰：「此方位于黄芩汤(求真按：『宜作黄芩加半夏生姜汤』)与桂枝人参汤之间，用于上热下寒之下痢有效，且黄芩汤主腹痛(求真按：『不必以腹痛为主』)，此方主干呕，桂枝人参汤主无腹痛与呕，而有表热，属于虚寒者。盖此方类于半夏泻心汤，而治下利之效，为尤捷也。」
　　三物黄芩汤之注释
　　妇人在草蓐，自发露得风，四肢苦烦热，头痛者，与小柴胡汤；头不痛，但烦热者，三物黄芩汤主之。(《金匮要略》)
　　【注】
　　《金匮》作「但烦者」，今从《千金方》作「但烦热者」。尾台氏曰：「小柴胡汤，治四肢烦热，头痛，恶风，呕而不欲食等证。此方治外证已解，但四肢烦热或心胸苦烦者。」以此分辨之，则可明本条之义矣。
　　三物黄芩汤方
　　黄芩、苦参各8.5克，干地黄17克。
　　煎法用法同前。多吐下虫。
　　先辈之论说治验
　　《千金方》曰：「苦参汤(求真按：『此即本方也』)，治天行热病，五六日以上者。《外台》引《肘后》，疗伤寒汗出不已，三四日胸中恶，欲使吐方(求真按：『此方即本方。恶，恶心之略也』)。」
　　《方机》本方主治曰：「四肢烦热者(兼用黄连解毒散)。」
　　《类聚方辨》曰：「三物黄芩汤，治血脱郁热在里者。曰四肢苦烦热者，示有郁热在里也。烦热也，是虚热，而非实热，故攻四肢也。若头痛者，为邪气外袭而烦热，故致头痛，非以烦热为主也。是以小柴胡汤逐外袭之邪气，则烦热自治矣。若自然烦热者，此方主之。」
　　《成绩录》曰：「一人年二十余，胸中烦闷，按腹则空洞无物，神气郁郁，悲喜无常，手足烦热，汗出如油，口干燥，大便秘，朝间小便浊，夜则诸证皆缓。先生诊之，与三物黄芩汤兼黄连解毒散而愈。」
　　求真按：「按腹空洞无物者，即本方（三物黄芩汤）之腹状也。」
　　《类聚方广义》本方条曰：「治骨蒸劳热，久咳，男女诸血证，肢体烦热甚，口舌干涸，心气郁塞者。」
　　求真按：「干涸二字，能表示地黄之舌状，可玩味之。」
　　治每至夏月，手掌足心烦热难堪，夜间最甚，不能眠者。
　　治诸失血之后，身体烦热倦怠，手掌足下热更甚，唇舌干燥者。
　　《勿误药室方函口诀》本方条曰：「此方不限于蓐劳、妇人血证头痛有奇效。又用于干血劳(求真按：『因于陈久瘀血之肺结核也』)之任何头痛烦热为目的，此证俗称疳劳。女子十七八岁时，必多患之，可用此方。一老医传『手掌烦热，有赤纹者』，为瘀血之候。干血劳有此候，无他证候者，此方为得治，亦可备一征。又治凡妇人血热不解，诸药不应者。」
　　求真按：「本方证若有头痛烦热时，似与小柴胡汤证无所分别，但此证以烦热为主，头痛为客；小柴胡汤证则以胸胁苦满为主，头痛烦热为客。可以此分别之。」
　　《橘窗书影》曰：「一妇人产后发烦热，头痛如破，饮食不进，日渐虚嬴。医以为蓐劳而辞去。余与《金匮》三物黄芩汤，服四五日，烦热大减，头痛若失。时恶露再下，腰痛如折，与小柴胡汤合四物汤，兼用鹿角霜而全安。」
　　求真按：「余治血热，用竹皮大丸料、三物黄芩汤，屡奏奇效。如竹皮大丸，已屡载治验，兹不赘。往年吾友尾台榕堂女，寒热久不解，遂成劳状，诸药无效。父母深患之，乞诊于余。余以为有血热之候，处三物黄芩汤。服数日，热渐解。后服当归建中汤而痊愈。尔后发血热时，自制此方而服云。」
　　苦参之医治效用
　　《本草备要》曰：「苦参，苦燥湿，寒胜热。…治温病血痢，肠风溺赤，黄疸，酒毒。热生风，湿生虫，又能祛风、逐水、杀虫，治大风疥癞。然大苦寒，肝肾虚而无热者，勿服。」
　　由此说观之，则本药为有力之解热药，兼有杀虫杀菌作用者。
　　炙甘草汤之注释
　　伤寒，脉结代，心动悸，炙甘草汤主之。(《伤寒论》)
　　【注】
　　脉结代者，结脉兼代脉也。心动悸者，心悸亢进之谓。心悸动者，为脉之源泉，故心亦不可无结代之理。仲景未言及者，恐当时听诊法尚未备，其运动状态无由详知。如本方证，虽为心悸亢进，但如泻心汤证，而不惟血压不升腾，反而低降，致现脉之结代，故用本方高其血压，且复脉状也，是以本方有复脉汤之一名也。故与泻心汤之名对照时，则虚实之差，自然了然矣。
　　《千金翼》炙甘草汤一云：「复脉汤治虚劳不足，汗出而闷，脉结心悸，行动如常，不出百日，危急者，十一日死。」(《金匮要略》)
　　【注】
　　《金匮》「悸」之上无「心」字，今从《千金翼》加之。仲景以「虚劳不足」为首句者，欲明因此四字致汗出而闷，脉结心悸之虚证，其行动如常也。有此虚证时，虽动作如常，若不服药，则不出百日，生命危矣。其证危急，不能动作者，十一日而死也。
　　《外台》炙甘草汤，治肺痿涎唾多，心中温温液液者。(《金匮要略》)
　　【注】
　　肺痿者，肺结核也。涎，是咯痰之稀薄者。唾，其浓厚者也。温温液液者，恶心甚也。兹不云脉结心悸者，省文也。
　　炙甘草汤方
　　甘草3.5克，生姜、桂枝、大枣各2.5克，人参、阿胶各1.8克，生地黄12克，麦门冬8.5克，麻子仁5.5克。
　　上细锉，以酒一合勺，水一合，煎一合，去滓，入阿胶溶之。一日分三回，温服或冷服但以水代酒亦可。
　　炙甘草汤之腹证
　　本方由来于桂枝去芍药汤，故腹状亦相类，但此以地黄为主药，则有脐下不仁及烦热之证，且心尖及腹部大动脉之悸动亢进为异耳。
　　先辈之论说治验
　　《卫生宝鉴》曰：「至元庚辰六月中。许伯威五旬余，中气本弱，病伤寒八九日。医者见其热甚，以凉剂下之。又食梨三四枚而伤脾胃，四肢冷，时昏愦。请余治之。诊其脉，有时动而中止，而自还，乃结脉也。心亦动悸，吃噫不绝，色青黄，精神减少，不欲开目，蜷卧，恶与人语。余以炙甘草汤治之，减生地者，恐损阳气也。锉一两，使服之，不效。再于市铺选尝气味厚者，再使煎服之，其病减半。再服而愈。」
