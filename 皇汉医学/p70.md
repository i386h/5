<!-- { "loadSidebar": true } -->
　　《勿误药室方函口诀》本方条曰：「此方《肘后》云通用于肺痿，咳唾涎沫不止，咽燥而渴者，为的治也。《金匮》有『大逆上气』句，虽漫然不确，盖肺痿、顿嗽、劳嗽、妊娠咳逆等证，有大逆上气之意味。若用之，则有大效，故此四字，有简古之深旨存焉。小儿久咳，此方加石膏，有妙验。咳血，此方加石膏，虽为先辈之经验，但有变为肺痿者，因用石膏过久，则有不食脉减之虞，故若用《外台》麦门冬汤类方之意，加地黄、阿胶、黄连，则适合而能奏效。又仿《圣惠》五味子散意，加五味、桑白皮，则咳逆甚者有效。又老人津液枯槁，食物难以下咽，类似膈证者，亦可用之。又大病后，饮药嫌恶，咽下有喘气，如竹叶石膏汤证，无虚烦者，用之，皆咽喉不利之余旨也。」
　　《橘窗书影》曰：「一妇人年二十三四，产后得外感，咽喉肿塞，痰喘壅盛，口中臭气甚，绝食数日，手足微冷，脉无力，疲劳极。余作麦门冬汤加桔梗，使徐咽下。又煎祛风解毒，加桔梗、石膏，使冷而含嗽之。一昼夜，咽喉分利，少下粥饮。后经二三日，现发热，烦渴，咳嗽，脉虚数，有外感之状，与竹叶石膏汤加桔梗、杏仁而愈。」
　　一人患梅毒，数年不瘥，咽喉糜烂，声音嗄而不出，虚瘦骨立。来都下医治，无效。余与麦门冬汤加桔梗、山豆根，兼用结毒紫金丹。数日，声音朗亮，咽喉复常。
　　竹叶石膏汤之注释
　　伤寒解后，虚羸少气，气逆欲吐者，竹叶石膏汤主之。(《伤寒论》)
　　【注】
　　汪氏曰：「伤寒，本是热病，耗于热邪，则精液销铄，元气亏损，故其人必虚羸少气，气逆欲吐。气虚不能消饮，则停蓄于胸中，故上逆欲吐也。与竹叶石膏汤，以调胃气，散热逆也。」
　　钱氏曰：「仲景虽未言脉，若察其脉，虚数而渴者，当以竹叶石膏汤主之。虚寒者，别当消息之。」
　　丹波元坚曰：「竹叶性寒，止烦热。石膏入阳明，清胃热。半夏蠲饮，止呕吐。人参补病后之虚，与麦冬同，大添胃中之津液。又恐寒凉损胃，故用甘草以和之，且又以粳米助其胃气也。」
　　参看以上诸说，本条之意义虽能明了，但由余之经验，有本方证之病者，概有肉脱、羸瘦、疲劳困惫之状，脉亦虚数无力，皮肤及口唇、口腔黏膜多枯燥，舌干燥，有白苔，而诉烦渴，呼吸浅表，屡伴咳嗽，腹部凹陷，甚者如舟底状，食机不振，而常恶心。若此本为阳虚证而非阴虚证，则有热状而无寒状，呼气及其它排泄物，有多少之热臭，尿浓稠而赤浊等，因是得以征知内热之情状矣。
　　竹叶石膏汤方
　　竹叶3.5克，石膏2～100克，半夏5克，人参2.5克，甘草2克，粳米8.5克，麦门冬11克。
　　上细锉，以水三合，煎一合。去滓，一日分三回，冷服。
　　先辈之论说治验
　　《外台秘要》曰：「文仲竹叶汤(求真按：『即本方』)疗天行，表里虚烦，不可攻者。」
　　《和剂局方》曰：「竹叶石膏汤，治伤寒时气，表里俱虚，遍身发热，心胸烦闷，或得汗已解，内无津液，虚羸少气，胸中烦满，气逆欲吐者，及诸虚烦热，并宜服之。诸虚烦热者，与伤寒相似，但不恶寒，身不疼痛，头亦不痛，脉不紧数，即不可汗下，宜服此药。」
　　《伤寒六书》曰：「动气在右，下之，则津液竭，咽干鼻燥，头眩心悸者，宜竹叶石膏汤。」
　　《总病》曰：「竹叶汤(求真按：『即本方』)治虚烦病，兼治中暍，渴、吐逆而脉滑数者。」
　　《直指方》曰：「竹叶石膏汤，治伏暑，因内热炽而烦躁大渴者。」
　　《伤寒选录》曰：「竹叶汤(求真按：『即本方』)，阳明汗多而渴，或衄而渴，欲水，水入即瘥，而复渴者，即本方。」
　　《张氏医通》曰：「唇青有二，若唇与爪甲俱青，烦渴引饮者，为热伏于厥阴，竹叶石膏汤证也；若唇青厥冷，而畏寒，振振欲擗地者，为寒犯少阴，真武汤证也。夏月感冒，吐泻霍乱，甚则手足厥冷，少气，唇面爪甲皆青，六脉俱伏，吐出酸秽，泻下臭恶，便溺黄赤者，此火伏厥阴也，为热极似阴之候，急宜作地浆，煎竹叶石膏汤。误作寒治，必死。」
　　求真按：「无作地浆煎之必要。」
　　《伤寒绪论》曰：「太阳证下之，头痛未除，唇寒面青，指头微厥，复发热者，为表邪内陷于阴分。虽头痛发热，不可用表药，宜竹叶石膏汤。瘥后，虚烦不得眠者，竹叶石膏汤。」
　　求真按：「此证为真热假寒，即热厥之轻微者，非表邪内陷于阴分也。又虚烦不得眠者，似栀子豉汤证，病情不同，宜注意。」
　　《伤寒论述义》曰：「瘥后，如竹叶石膏汤证者，病后胃液未复，虚热上逆者也。此种症状，误汗误下后，多有见之者。」
　　《类聚方广义》本方条曰：「治伤寒余热不退，烦冤咳嗽，渴而心下痞硬，或呕或哕者，麻疹、痘疮亦同。」
　　治骨蒸劳热，咳而上气，衄血，唾血，燥渴烦闷，不能眠者。
　　求真按：「本方有效于肺结核，虽如尾台氏所说，但大概只起一时之效而已。」
　　又曰：「治消渴，贪饮不止，口舌干燥，身热不食，多梦寝汗，身体枯槁者。若大便不通，腹微满，舌上黑苔者，兼用调胃承气汤。」
　　求真按：「枯槁二字，能表现本方证，宜熟虑之。」
　　《勿误药室方函口诀》本方条曰：「此方，治麦门冬汤有一等之热候，而烦闷少气，或呕渴咳嗽者。虽同一石剂，此方与竹皮大丸，专于上焦；白虎汤，专于中焦；麻杏甘石与越婢加半夏，关系于肺部；其惟大青龙，专于表热耳。可参照其方而区别之。又张璐玉之经验，谓宜于病后虚渴，而小便赤者云。」
　　《治瘟编》曰：「一妇人，发热微恶寒，心下苦闷，下利呕逆，舌上白苔，脐上动悸高，脉弦紧，与大柴胡汤。下利稍止，呕逆益剧，胸腹热炽，烦渴欲饮水，四肢微冷，脉沉紧，与竹叶石膏汤。服七剂，痊愈。」
　　一人年十二，下利日二三行，略无所苦，日日出游。一日，洞泄如注，凡六行，眼陷，鼻尖，身热炽盛，心下苦闷，呕逆，舌上白苔，渴欲饮水，脉沉紧，与竹叶石膏汤，五日而愈。
　　《橘窗书影》曰：「一男子年二十余，患暑疫，数十日不解。虚羸，脉细数，舌上无苔，干燥，好冷水，绝谷数日，烦冤颇甚。余与服竹叶石膏汤，二三日，烦渴解，稍进食。后脉数不解，气血枯燥，大便难，与参胡芍药汤，徐徐恢复。」
　　田村玄泉曰：「他医用参胡芍药汤，其热不解，小便色赤者，用竹叶石膏汤，十取八九效。余与此说相反，按病后虚渴，小便赤者，用竹石。说见张璐玉，非玄泉之创见也。」
　　求真按：「用柴胡去半夏加瓜蒌汤，再加麦门冬、地黄，与枳实芍药散合用，则无参胡芍药汤之必要。」
　　一女子外感后，寒热数日不解，咳嗽吐痰，不食，渐渐虚羸，殆成劳状。服柴胡剂数百帖，无效。余诊曰：「此暑邪内伏，不得解也，宜讲伏暑之策，与竹叶石膏汤加杏仁。」五六日，热大解，咳嗽随止，能进食。后与人参当归散，虚羸复常。
　　一老医曰：「一女年三十余，晚春感微邪，发作如疟，至晚夏尚未解，三四医杂治不愈。一日迫于心下，如气绝者。余有经验，因与竹叶石膏汤。十余日，寒热去。徐进，盗汗亦减。此因心下有水气，而不下利，致发此证。其它于胸膈有水气而吐水者，有眩晕者，有动悸者，均能以小半夏加茯苓石膏汤或半夏泻心加石膏汤等而取效。此说似有一理，而与余竹叶石膏汤之治验颇暗合，因附记之。」
　　一妇人年三十，伤寒数月，热不解，脉虚数，舌上黄苔，不欲食，咳嗽甚，痰喘壅盛。姬路加藤善庵疗之，无效。余与竹叶石膏汤，二三日，热稍解，舌上湿润，小便色不减。因与竹茹温胆汤，痰退咳安，食大进，不日全快。
　　竹茹及竹叶之医治效用
　　《本草备要》曰
　　竹茹甘微寒，开胃土之郁，清肺金之燥，凉血，除热。治上焦之烦热，温气寒热，噎膈呕哕(胃热)，惊痫，肺痿，吐血，衄血，崩中。安胎。
　　竹叶辛淡甘寒，凉心缓脾，消痰止渴。除上焦之风邪烦热，咳逆喘息，呕哕吐血，中风失音，小儿惊痫。
　　由此说观之，则竹茹、竹叶可谓皆为清凉药，兼有镇咳、止血作用。
　　麦门冬之医治效用
　　本药为黏滑性消炎药，且为镇咳、强心、强壮、利尿药。由下列各说可知。
　　《本草纲目》曰
　　麦门冬根
　　【气味】甘平，无毒。
　　【主治】脉绝，羸瘦短气。(《本经》)
　　疗虚劳客热，口干燥渴，止呕吐，愈痿蹶，强阴，益精，消谷，调中，定肺气，安五脏，令人肥健，美颜色，有子。(《别录》)
　　去心热，止烦热、寒热，体劳，下痰饮。(藏器)
　　安魂，定魄，止嗽，定肺痿吐脓、时疾之热狂、头痛。(大明)
　　治热毒大水、面目肢节浮肿，下水，主泄精。(甄权)
　　治肺中伏火，补心气不足。主血妄行及经水枯，乳汁不下。(元素)
　　【发明】
　　宗奭曰：「麦门冬，治肺热之功为多，其味苦，但专泄而不专收，寒多人禁服。治心肺虚热及虚劳，与地黄、阿胶、麻仁，同为润经、益血、复脉、通心之剂。」
　　元素曰：「麦门冬，治肺中伏火，脉气欲绝者。」
　　时珍曰：「按赵继宗《儒医精要》云：『麦门冬，以地黄为使，服之令人头不白，补髓，通肾气，定喘促，令人肌体滑泽，除身上一切恶气不洁之疾。』」
　　《本草备要》曰：「麦门冬，甘，微苦而寒，清心润肺(求真按：『此即本药之黏滑作用』)，强阴益精(此即本药之强壮作用)，除烦泻热(此即本药之消炎作用)，消痰止嗽(此即本药之消炎镇咳作用)，生津行水(此本药黏滑组织之枯燥，故自利尿也)。治呕吐，痿蹶，虚劳客热，脉绝短气(治此等证者，由本药有消炎、黏滑、强心、强壮作用也)，肺痿吐脓(治此证者，由本药有消炎镇咳作用也)，血热妄行(治此者，本药之消炎作用也)，经枯乳闭(此等证，由于组织之枯燥，故用本药，使黏滑之，则自通矣)。」
　　小半夏汤之注释
　　黄疸病，小便色不变，欲自利，腹满而喘，不可除热，除热必哕，哕者，小半夏汤主之。(《金匮要略》)
　　【注】
