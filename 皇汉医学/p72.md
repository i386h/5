<!-- { "loadSidebar": true } -->
　　《建殊录》曰：「一男子年二十余，请治曰：『嗝噎已二年许，十日、五日必发，顷者胸腹胀满，举体愈不安。众医皆以为不治，无处一方者。曾闻先生之论，死生天所命，疾病医所治也，等于死耳，愿先生治而死，幸为瘳之。』先生作大半夏汤使饮之，饮辄随吐，每吐必系黏痰。八九日，药始得下，饮食不复吐。出入二月许，痊愈。」
　　《麻疹一哈》曰：「一男子年三十余，疹子已出，发热犹未减，疹欲收不收，卒尔吐饮食，汤药亦吐。如是二三日，前医不能治，更请余治。按其腹状，心下痞硬，胸腹辘辘有水声。因作大半夏汤，使饮之。尽二帖，欲吐不吐，胸中愦愦不安。尽三帖后，少能就睡，寤后下利二三行，吐全已。而身热犹不解，烦渴引饮，更作石膏黄连甘草汤使饮之。尽七帖，前证渐退，疹子全收。前后十八九日许，如旧。」
　　蜂蜜之医治效用
　　本药为缓和黏滑药，其作用酷似于甘草。所异处，彼通用于表里内外各证，更不含滋养分，此药专用于里证，有多少之滋养分也。
　　《本草备要》曰：「蜂蜜，生性凉，能清热。性温，能补中。甘而和，故解毒。柔而泽，故润燥。以甘缓可去急，故止心腹、肌肉、疮疡诸痛。…和百药，与甘草同功。…煎炼为胶，通大便闭。然能滑肠，泄泻、中满者，禁用。」
　　半夏苦酒汤之注释
　　少阴病，咽中伤，生疮，不能语言，声不出者，半夏苦酒汤主之。(《伤寒论》)
　　【注】
　　少阴病解在太阳病篇半夏散及汤条下，余从略。
　　半夏苦酒汤方
　　半夏片制者2克，鸡卵壳及卵黄去之一个。
　　上二味中，加适量之食醋，短时间内，煮沸，去滓。以少量徐徐咽下。
　　先辈之论说治验
　　钱氏曰：「半夏，开上焦痰热之结邪。卵白，清气，治伏热。苦酒味酸，使敛降阴中热淫之气。今之伶人，每遇声哑，即以生鸡子白啖之，声音即出者，亦此方之遗意也。」
　　《医宗金鉴》曰：「半夏，涤痰；蛋清，敛疮；苦酒，消肿，则咽清声出矣。」
　　《方机》本方主治曰：「咽中肿，水谷不下者。」
　　《生生堂治验》曰：「一男子年二十，患下疳疮，其毒上攻，右耳溃聋，咽喉腐烂，自喉外发疮。嗣后咽喉肿痛，米粒不能下。久之，唯待死耳。先生省之，且使门弟子诊之。谓曰：『二三子以何等方治之？』皆曰：『七宝丸或龙门丸。』先生笑曰：『否。尔等泥我规则，正以杀人耳。古谚曰：“欲投鼠而忌器。”斯人有斯疾，犹鼠之近器，岂无顾忌乎？然粮道已绝，胃气久惫，二三子之言虽当，但损其器，亦未如之何矣。』因先与半夏苦酒汤，含而饮之。明日，来人云：『咽痛如忘，肿亦随消。』旬余，其腹颇足当其毒，因与桃仁解毒汤而行熏法，后以龙门丸下之。一二月，耳亦能闻矣。」
　　《类聚方广义》本方条曰：「按半夏散之服法，亦云少少咽之。盖咽中肿痛或生疮者，肿必及于会厌，故多咽则过咽必少。若使冷而徐徐含咽时，不特药汁易下，亦可浸渍疮处，是以外治而寓内治之法，用意最密也。张子之术，可谓委曲周悉矣。」
　　半夏厚朴汤之注释
　　妇人咽中如有炙脔，半夏厚朴汤主之。(《金匮要略》)
　　【注】
　　炙脔者，尾台氏云：「《说文》，脔者，臞也。臞者，小肉也。」此证，觉咽中如有肉片黏着也。咽喉内虽有自觉的如小肉片黏着，其实无黏着，故非器质的疾患，可得推知为神经证也。冠以「妇人」二字者，一因仲景之本论，因列于妇人杂病篇之关系。又一因妇人多神经证，欲示本病亦不外此意也。《千金方》云：「半夏厚朴汤，治胸满，心下坚，咽中帖帖，如有炙肉，吐之不出，吞之不下。」此说可以补充仲景之论，故欲说明之。胸满，心以下坚者，心下部膨满，按之则坚也。但与大柴胡汤心下痞硬之内实而有抵抗异。因内部无阻滞，故外部反坚硬，内部中空而无抵抗也。是以方中有半夏、厚朴，而无枳实、大黄也。又帖者，尾台氏复云：「《释名》曰：『床前之帷曰帖。』帖帖，言垂也，可见帖帖之义矣。」如上所述，即小肉片垂下状之形容词也。
　　问曰：「病人苦水，面目身体四肢皆肿，小便不利。师脉之，不言水，反言胸中痛，气上冲咽，状如炙肉，当微咳喘。审如师言，其脉何类？」师曰：「寸口脉沉而紧，沉则为水，紧则为寒，沉紧相搏，结在关元。始时尚微，年盛不觉。阳衰之后，荣卫相干，阳损阴盛，结寒微动，肾气上冲，咽喉塞噎，胁下急痛。医以为留饮而大下之，气系不去，其病不除。后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈丸下水，当时如小瘥，食饮过度，肿复如前。胸胁苦痛，象若奔豚，其水扬溢，则浮咳喘逆。当先攻击冲气，令止，乃治咳。咳止，其喘自瘥。先治新病，旧病当治在后。」(《金匮要略》)
　　【注】
　　原文末句无「旧」及「治」字。此句与上句，与同书之「夫病痼疾，若加卒病，当先治其卒病，后治痼疾也。」同义，若不加此等字，则意义不通，故认为脱简而加之。本条细论水毒之终始，而仲景未示其治法。由余之经验，因误治，冲气即像奔豚，宜处以苓桂五味甘草汤。其它诸证，可与本方也。以是可知本方有效于水肿之神经证，咳嗽发作也。
　　半夏厚朴汤方
　　半夏14.5克，厚朴3.5克，茯苓5克，生姜6克，紫苏子12克。
　　上细锉，以水二合，煎一合。去滓，一日分三回，温或冷服。
　　先辈之论说治验
　　《三因方》曰：「夫喜伤心者，自汗，不能疾行，不可久立，故《经》曰：『喜则气散。』怒伤肝者，上气不可忍，热来而荡心，短气欲绝不得息，故《经》曰：『怒则气击(一本“击”作“上”。求真按恐作“上”为是)。』忧伤肺者，心系急而上焦闭，荣卫不通，夜卧不安，故《经》曰：『忧则气聚。』思伤脾者，气留不行，积聚在中脘，不得饮食，腹胀满，四肢怠惰，故《经》曰：『思则气结。』悲伤心者，善忘不识人，不得取还置物之所在，筋挛，四肢浮肿，故《经》曰：『悲则气急也。』恐伤肾者，上焦之气，闭而不行，还于下焦而不散，犹豫不决，呕逆恶心，故《经》曰：『恐则精却。』惊伤胆者，神无所归，虑无所定，说物不竟而迫，故《经》曰：『惊则气乱。』七者虽不同，但本于一气。藏气不行，忧而生涎，随气积聚，大如块，在心腹中，或塞咽喉如粉絮，吐不出，咽不下，时去时来，每发欲死，如神灵所作，逆害饮食，皆七气所生成，治之各有其方。」
　　求真按：「是主要说本方之主治也。」
　　大七气汤(求真按：「此即本方也」)，治喜怒不节，兼忧思多生悲恐，或时震惊而致藏气不平，憎寒发热，心腹胀满，傍冲两胁，上塞咽喉，如有炙脔，吐咽不下，皆七气之所生也。
　　求真按：「可见本方并治机能的及器质的疾患矣。」
　　《证治大还》曰：「半夏厚朴汤，治积块坚硬如石，形大如盘，而致人坐卧不安，中满腹胀。」
　　《孙氏三吴医按》曰：「张溪亭，喉中梗梗如有炙脔，吞之不下，吐之不出，鼻塞，头晕，短气，耳常啾啾不安，汗出如雨，心惊胆怯，不敢出门，若稍见风，即遍身疼，至小便时，则小水淋沥而痛，脉两寸皆短，两关滑大，右关尤搏指，此梅核气证也。水煎半夏(四钱)、厚朴(一钱)、紫叶(一钱五分)、茯苓(三钱三分)、生姜(三分)，使食后服，每用此汤调理，多效。」
　　求真按：「曾治十岁女儿，咳嗽频发，短气，汗出如雨，尿利频数，尿后尿道微痛，与本方二分之一，得奇效。」
　　《医方口诀集》三因七气汤(求真按：「此本方也」)条曰：「括苍之吴球，治一官者，年七十，少年之时，患虚损，好服补剂。一日事不遂意，头目眩晕，精神短少，请医调治。遂以前证告之，谓尝服人参养荣汤、补中益气汤，每帖用人参三五钱，其效甚速。医者不察，遂用前方，倍以人参、熟地，无效。都以为年高气血两虚，当合固本丸，而汤与丸并进，则当有速效。数服，反加气急。吴诊其脉，大而力薄。问其病情之因得之，曰：『先生归休之意切，而当道欲留，岂抑郁所致耶？盖气有所郁，医者不审同病异名、同脉异经之说，概行补药，病所以日加也。』病者叹曰：『斯言深中余病。』遂用四七汤数服，稍宽，气血和平，经旬而愈。」
　　又按诸气不调，作痛者不一(求真按：「此引用《三因方》说」)，或手足疼痛走注如痛风，或拘挛搐搦，或膈腹掣痛不可忍，或寒热交作，或小便短涩如淋者，能审其证，皆可用之。
　　按诸气不调作疾者，无择《三因方》已详。但亦有变证，类似危病者，如西尾氏，肚腹膨胀，按之如鼓，饮食不甘，胸痞气喘，夜不安卧，时或咳唾。此证宛如鼓胀，按其脉，沉而滑。余作气郁停痰治，用四七汤二百余帖而平复。此从脉不从证也。
　　东洞翁本方定义曰：「半夏厚朴汤，治咽中如有炙脔，或呕，或心下悸者。」
　　求真按：「本方不外于小半夏加茯苓汤之加味方，故可治恶心呕吐、眩悸之证，无待辨矣。」
　　《方机》本方主治曰：「若感冒，如桂枝证而有痰饮者，与桂枝汤合方主之(屡所经验也)。」
　　求真按：「感冒如桂枝汤证而有痰饮，即有恶心呕吐，嗽喘急，声音嘶哑等，以本方与桂枝汤合方为佳者。虽如东洞翁言，然本方之合方，不仅桂枝汤已也。苟兼此证，不问与葛根汤，与小柴胡汤，皆可合方。此非余推断，是出于实历也。」
　　《险证百问》曰：「平常患感冒，咳嗽而声嘶者。师曰：『平常风邪声嘶者，若以桂枝汤合半夏厚朴汤投之，有效。凡咳嗽声嘶者，若咳嗽治，则数日自愈，不药亦可。』声嘶者，痰饮之变也。」
　　求真按：「咳嗽而声嘶者，若咳嗽治，则数日自愈者有之。亦有咳嗽治，尚声嘶依然者，必不可不药。若仅此证，而无余证，即本方之主治也。」
