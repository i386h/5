<!-- { "loadSidebar": true } -->
　　心下痞满，按之硬而不痛，呕而肠鸣者，为半夏泻心汤证。其鸣者，如雷之鸣走，故又谓之雷鸣。雷鸣者，热激动其水也，多由胸中至于中脘脐上之间，肠鸣痞痛。顿而大泻者，谓之热泻。又病人食时，忽欲泻者，此证亦有之。但须详审腹证后，可用之。
　　此方以有黄芩解心下之痞，有黄连去胸中之热，亦有泻心之名。然其证之大部分为水，主半夏以去水，伍干姜以散结，伍人参以开胃口，和以甘草、大枣，以缓挛时之急。诸药相和，而退胸中之热以逐水气，所以治其呕，而去心下之痞也。…呕而肠鸣之因为水气也明矣。故虽不下利，亦用此方也。
　　半夏泻心汤方
　　半夏11克，黄芩、干姜、人参、甘草、大枣各5.5克，黄连1.8克
　　煎法用法同小柴胡汤。
　　半夏泻心加石膏汤方
　　前方中力口石膏20～100克。煎法用法同前。
　　【主治】治前方证而兼石膏证者。
　　半夏泻心加茯苓汤方
　　半夏泻心汤中加茯苓7克。煎法用法同前。
　　【主治】治半夏泻心汤证而兼茯苓证。
　　半夏泻心加茯苓石膏汤方
　　半夏泻心加石膏汤与半夏泻心加茯苓汤二方之合方也。煎法用法同前。
　　【主治】治半夏泻心加石膏汤、半夏泻心加茯苓汤之二方证相合者。
　　先辈之论说治验
　　《千金方‧心虚实门》中曰：「泻心汤(求真按：『此即本方也』)，治老少下利，水谷不消，肠中雷鸣，心下痞满，干呕不安者。」
　　煮法后云并治霍乱。若寒加附子一枚，渴加瓜蒌根二两(求真按：「加石膏处却多」)，呕加橘皮，痛加当归一两(求真按：「虽有疼痛，亦必不可加当归」)，客热以生姜代干姜(求真按：「此非仲景之方法也，不可从之」)。
　　《三因方‧心实热门》曰：「泻心汤(求真按：『是本方之去大枣者，但去之，非也』)，治心实热(求真按：『本方证，非实热也』)，心下痞满，身重发热，干呕不安，泾溲不利，水谷不消，欲吐不吐，烦闷喘急者。」
　　东洞翁本方定义曰：「治呕而心下痞硬，腹中雷鸣者。」
　　求真按：「此说是也，可从之。」
　　《方机》本方主治曰：「心下痞硬，腹中雷鸣者(大簇)，呕而肠鸣，心下痞硬者(大簇)，心中烦悸，或怒，或悲伤者(紫圆)。」
　　《漫游杂记》曰：「有一人病大便燥结，平素十余日一行，下后，肛门刺痛不堪，经数年不愈，请余诊之。其脉沉劲，脐之左右积有结块，连于心下。余曰：『此病在腹，不在肛门，若不能持久，则不愈。』乃作半夏泻心汤加大黄三分与之，日二服。数日后，便利，肛门不痛。余按其腹，连结者未解，试休药。数日，又如旧，于是再服前方。经三月，腹候渐稳，灸背数百壮，遂痊愈。」
　　《芳翁医谈》曰：「休息痢，世皆以为难治，盖亦秽物不尽也。宜服笃落丸，兼用泻心汤之类。」
　　求真按：「休息痢者，谓下痢与便秘交代也。笃落丸，大黄一味之丸方也。」
　　下利如休息，而无脓血，唯水泻耳，或自止则腹胀，泻则爽然，而日渐羸惫，面色萎黄，恶心吞酸，时腹自痛者，与半夏泻心汤兼用笃落丸为佳，且宜长服也。
　　《成绩录》曰：「一贾人年十八，尝患痫，发则郁冒，默默不言，但能微笑，恶与人应接，故围屏风，垂蚊帐，避人蒙被卧，其时方大汗出，渴而引饮，饮汤水数十杯，小便亦如之。先生诊之，心下痞硬，腹中雷鸣。乃使服半夏泻心汤，发则与五苓散，大渴顿除，小便复常。续服半夏泻心汤，久之，痫减七八。后怠不服药，不知其终。」
　　一贾人中鼠毒，微肿微热。未几，疵瘳。瘳后，诸证杂出。心气不定，手足肿，经年不愈，就先生求治。诊之，心下痞硬，腹中雷鸣，与半夏泻心汤，兼用木鳖子、大黄、甘草三味煎汤而愈。
　　《古方便览》曰：「一男子，呕吐下利，四肢厥逆，心中烦躁，气息将绝。一医云霍乱，用附子理中汤，吐而不受，烦躁益甚。余即用此方，三服痊愈。」
　　《类聚方广义》本方条曰：「痢疾，腹痛而呕，心下痞硬，或便脓血者，及每因饮食汤药下腹，即辘辘有声而转泄者，可选用以下三方(求真按：『此说是也，可信。以下三方者，指本方及甘草泻心汤、生姜泻心汤也』)。」
　　治疝瘕积聚，痛侵心胸，心下痞硬，恶心呕吐，肠鸣或下利者。若大便秘者，兼用消块丸或陷胸丸。
　　《勿误药室方函口诀》本方条曰：「此方，饮邪并结(求真按：『饮邪并结者，水热二毒并结也』)而心下痞硬者，为目的。故对于支饮或澼饮之痞硬，无效。若由饮邪并结而致呕吐、哕逆、下利者，皆可用之，有特效。《千金翼》加附子，即附子泻心汤之意，温散饮邪之老手段也。」
　　山田业广曰：「欲用连理汤之病人，心下痞硬甚，则用半夏泻心汤，痞硬随愈，而口中糜烂亦痊愈矣。」
　　一妇人腹满，经闭数月，心下痞硬，气宇郁甚。诊之，经闭，急恐不通，欲先泻其心下痞硬，用半夏泻心汤。七八日，经水大利，气力快然而痊愈。
　　甘草泻心汤之注释
　　伤寒中风，医反下之，其人下利日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚。此非热结，但以胃中虚，客气上逆，故使硬也，甘草泻心汤主之。(《伤寒论》)
　　【注】
　　丹波元坚说三泻心汤证(谓本方及半夏泻心汤、生姜泻心汤也)云：「结在心下，有冷热不调者，何也？因其人胃气素弱，水液不行，而误治更虚，胃因冷热相搏，致成痞硬者是也。因虚实相半，故病势颇缓，实系少阳之类变。如其治法，以温凉并行而调停之。」
　　本方证本系胃弛缓有停水人，患伤寒或中风，有表证时，医误下之，胃肠俱益衰弱，内陷热毒乘之而发也(若不误下，虽不无发本方证，仲景欲示其为阳虚证，故取误下为例也)。谷不化者，食物不消化也。因胃肠衰弱，与下痢频数，无暇消化也。其被排泄者，与下利清谷异。腹中雷鸣者，胃肠内水气鸣走，由于热毒激动水毒也。心下痞硬而满者，是示心下痞，即胃部膨满，不由于他因，而基于痞硬也。干呕心烦不得安者，因下利日数十行，谷不化，与水热二毒之急迫也，故宜以增量半夏泻心汤之甘草如本方对之。医见心下痞，谓病不尽，复下之，其痞益甚者，以不可下之本方证，误认为大柴胡汤之心下痞硬、呕吐而下利者，以下之，致心下痞硬加甚也。此非热结以下，为本方证之痞硬，非如大柴胡汤证之由于结热，唯因热水二毒乘胃衰弱而上逆，致成痞硬也。
　　狐惑之为病，状如伤寒，默默欲眠，目不得闭，起卧不安，蚀于喉为惑，蚀于阴为狐，不欲饮食，恶闻食臭，其面目乍赤、乍黑、乍白。蚀于上部则声喝（一作「嗄」，求真按：「嗄字为是」），甘草泻心汤主之。(《金匮要略》)
　　【注】
　　就本条，古说虽多，未得正解。余亦不知其意。由南涯、琴溪二氏之治验(记于下)考之，则本条可能是述胃肠性神经证之证治。
　　甘草泻心汤方
　　半夏11克，甘草7克，黄芩、干姜、人参、大枣各5.5克，黄连1.8克。
　　煎法用法同上。
　　先辈之论说治验
　　《伤寒六书》曰：「动气在上，下之则腹满、心痞、头眩者，宜甘草泻心汤。」
　　《张氏医通》曰：「如痢不纳食，俗名噤口。因邪留胃中，胃气伏而不宣，脾气因而涩滞者，连、枳、朴、橘红、茯苓之属。头疼、心烦、呕而不食、手足温暖者，甘草泻心汤。」
　　东洞翁本方定义曰：「治半夏泻心汤证而心烦不得安者。」
　　《方机》本方主治曰：「下利不止，干呕心烦者。默默欲眠，目不得闭，起卧不安，不欲饮食，恶闻食臭者。」
　　《生生堂治验》曰：「某人来见先生，屏人窃语云：『小女年方十六，已许配矣，然有奇疾，其证无所闻也。每夜待家人熟睡后，窃起跳舞。其舞也，俏妙闲雅。天将明，罢而就寝。余间窥之。每夜异曲，从曲之变而奇也，不可名状。日中动止，无异于常，亦不自知其故。告之，则愕然，竟怪而不信。不知是鬼所凭耶，抑狐所惑耶？若他人闻之，恐害其婚，是以阴祝祈祷，但无效果。闻先生善治奇疾，幸来诊之。』先生应曰：『此证盖有之，所谓狐惑病也。』诊之，果然。与甘草泻心汤，不数日，夜舞自止。遂嫁某子。」
　　又闻大津一妇人，有奇疾。初，妇人不知猫在柜中，误盖之。二三日后，开之，猫饥甚，瞋目吓且走。妇人大惊，遂以成疾，号呼卧起，其状如猫。清水某者，师友也，乃效先生方，与甘草泻心汤以治之。
　　求真按：「前者所谓梦游病，后者即凭依证也。」
　　《青州治谈》曰：「师曰：『前泉州有一病男，初感风寒，发为痰喘，或以痰喘为急，用十枣汤下之，瞑眩甚而吐下，故四肢微冷，食饵不进，看者甚以为危笃。前医频用茯苓四逆汤，微冷不得复。乞余往诊之，心下有痞满之气味，但因吐而逆上故也。乃调合甘草泻心汤五帖，谓之曰：“自五更迄黎明饮尽之。”微冷渐复，逆上渐降，遂愈。』」
　　《麻疹一哈》曰：「一妇人年可二十，伤寒愈后十四五日，发热三四日，疹子欲出不出，心下痞硬，烦躁不得眠，下利日二三行。因作甘草泻心汤，使服之。明日，大发汗，疹子皆出，诸证自安，疹收，健食如常。」
　　求真按：「非汗剂，因发汗而愈者如此，此古方所以为原因疗法也。」
　　《类聚方广义》本方条曰：「此方于半夏泻心汤内加甘草一两，其主治即大不同。曰下利日数十行，谷不化；曰干呕心烦不得安；曰默默欲眠，目不得闭，卧起不安。此皆有所急迫使然，所以用甘草为君药也。」
　　慢惊风，有宜此方者。
　　《勿误药室方函口诀》本方条曰：「此方主胃中不和之下利，故以『谷不化，雷鸣下利』为目的。若谷不化，无雷鸣下利者，则处以四逆、理中辈。《外台》作水谷不化，与清谷异文，可从之。又用于产后口糜泻，有奇效。此等芩、连，可谓反有健胃之效。」
　　《橘窗书影》曰：「一妇人年二十五六，产后数月，下利不止，心下痞硬，饮食不进，口糜烂，两眼赤肿，脉虚数，羸瘦甚，乃与甘草泻心汤。服数十日，下利止，诸证痊愈。是《张氏医通》所谓口糜泻也。余每用甘草泻心汤，屡奏奇效。盖本于《金匮》狐惑条与《伤寒论》下利条也。世医用他方，多误治者。」
