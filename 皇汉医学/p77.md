<!-- { "loadSidebar": true } -->
　　煎法用法同前。
　　先辈之论说治验
　　《方机》曰：「胸中热而心烦下利者，白头翁汤主之。若心烦不得眠，或烦躁者，白头翁加甘草阿胶汤主之。」
　　求真按：「心烦不得眠与烦躁，皆甘草、阿胶之主治也。」
　　《成绩录》曰：「一男子患疫，八九日。一医下之，黑血数行，下利不止，气力颇脱，渴不能食，昼夜烦躁不得眠。先生诊之，脉微弱，舌上有苔。乃与白头翁加甘草阿胶汤，未几痊愈。」
　　求真按：「对于肠伤寒之经过中，里急后重，排黏血便，恰如赤痢者，以白头翁加大黄汤而速愈。」
　　《类聚方广义》本方条曰：「治痔疾，肛中焮热疼痛，或便血者。若大便燥结者，加大黄。」
　　治产后，下利腹痛，荏苒不止，羸瘦不食，心悸身热，唇舌干燥，便血急迫，或恶露犹不止者。
　　求真按：「亦用本方于此证，得奇效。」
　　《勿误药室方函口诀》本方条曰：「此方，唯云虚极者之『极』字，与六极之『极』同义，谓虚惫甚也。阿胶，主下利(求真按：『阿胶不特主下痢，亦主心烦出血也』)。甘草，扶中气也(求真：『按甘草，惟有缓和黏滑作用，非扶中气也』)。」
　　《橘窗书影》曰：「一妇人产后，下血久不止，肛门疼痛，日夜不得忍，颜色青惨，短气有微热，脉数无力。余诊曰：『肠中湿热酿内痔，血管破裂也，故有苦痛，非直下血也。』即与白头翁甘草阿胶汤，兼用蜡矾丸，疼痛大减，下血亦随止。后无疼痛，时时下血，因与温清饮，而痊愈。」
　　求真按：「兼用蜡矾丸者，蛇足也。可用当归芍药散兼用第二黄连解毒丸，以代温清饮。」
　　一妇人产后下利不止，虚羸不足。诊之，脉数无力，舌上无苔而干燥，有血热，便色亦茶褐色而带臭气，因与白头翁加甘草阿胶汤，下利逐日减，血热大解。
　　白头翁之医治效用
　　《本草备要》曰：「白头翁，苦坚肾，寒凉血。…治热毒血痢，温疟寒热，齿痛，骨痛，鼻衄，秃疮，瘿疬，瘕疝，血痔，偏坠。」
　　归纳以上诸说，则本药可谓为消炎性收敛药，而有作用于大肠之特能。
　　秦皮之医治效用
　　《本草备要》曰：「秦皮，苦寒，性涩，色青，补肝胆而益肾。…故能治目疾(洗目赤，退翳膜)，惊痫。以其收涩，故治下利、崩带；以其涩补下焦，故能益精，令有子。」
　　由此说观之，则本药亦可谓为消炎性收敛药矣。
　　木防己汤之注释
　　膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之。(《金匮要略》)
　　【注】
　　膈间者，心下部也。支饮者，寓咳逆倚息，短气不得卧，其形如肿，甚时至于通身浮肿也。喘满者，因水毒侵肺也。心下痞坚者，为心下痞硬之高度也(人参主治之)。面色黧黑者，如尾台氏云：「黧，与犁、黎，皆通用。」《正字通》曰：「黧，黄黑色也。」此条之黧黑，谓面色黄黑，而有浮垢，五色泽也。脉沉紧者，水气之脉应也。以上诸病证，全由水毒使然，故可以本方治之也。因医妄吐下之，经数十日，犹未愈也。
　　木防己汤方
　　木防己7克，石膏20～100克，桂枝5克，人参9.5克。
　　煎法用法同前。
　　木防己加茯苓汤方
　　前方中加茯苓9.5克。煎法用法同前。
　　【主治】本方为吉益南涯翁之创设，治前方证兼有茯苓证者。
　　先辈之论说治验
　　东洞翁本方定义曰：「治水病喘满，心下痞坚，烦渴而上冲者。」
　　求真按：「此方可作为仲景前方之补充也。以方中有石膏，故云烦渴。有桂枝，故云上冲也。可从之。」
　　《方机》本方主治曰：「肿满，而心下硬满者，短气，或逆满而痛，或渴者。」
　　《成绩录》曰：「一妇人病后两脚微肿。久之，一身面目浮肿，小便不利，短气，微喘，不能自转侧。迎先生求治，乃与木防己加茯苓汤，日尽七帖。数日，小便快利，徐徐得愈。」
　　一人一身面目浮肿，小便不利，肚腹满肿，短气不得卧，其水滴滴溢于皮外，日夜更衣数回，饮食减少。众医以为必死。先生与木防己加茯苓汤。数日，小便快利，遂得痊愈。
　　一贾人患所谓脚气病，腰下肿，不仁，小便不利，短气喘息，微呕，自心下至脐上硬满颇甚，与木防己加茯苓汤，数日痊愈。
　　求真按：「用本方治浮肿性脚气及心脏瓣膜病代偿机能障碍性水肿，得捷效。」
　　一门生患脚气，两足微肿，通身麻痹，而口吻最甚。自作越婢汤服之后，两脚痿弱，不能行步，头痛发热，自汗出，心下痞硬，而食不进，胸中悸，如奔豚状，绝食已四日。先生使服木防己加茯苓汤，呕而烦悸，恶闻食臭，一日大吐，命殆危，自谓不复起矣。先生再诊，使服茯苓饮，悸即已，但两脚痿弱不瘥，更使服桂枝芍药知母汤，病痊愈。
　　一妇人患脚气水肿，医治不奏效，迎先生疗之。其人两脚内廉及口吻麻痹，胸中悸，大、小便秘结，心下痞，硬满。与木防己加茯苓汤，兼服消块丸，不日肿消，麻痹尽愈，自将停服。先生曰：「毒未全尽而停服，后必再发。」不听。后果短气息迫，凶证渐具。乃狼狈迎先生，恳请不已。复处前方，下咽则吐。更服茯苓汤，呕乃已。又与木防己加茯苓汤，兼服干姜人参半夏丸，不日愈。
　　一人年三十余，自胸下至脐旁，有形如盘者，面目、四肢水肿，大便自调，小便不利，时时胸下痛，短气不得卧。乃作木防己加茯苓汤使饮之，短气益剧，喘咳倚息，烦悸不安。仍与前方，使间服吴茱萸汤。数十日，小便快利，日三四升余。三月余痊愈。
　　一妇人，全身肿满，四肢胀破，水自漏出，烦闷不得卧。凡六七日，喘咳殊甚，肚腹硬满。先生诊之，与木防己加茯苓汤，兼麻杏甘石汤。数日而愈。
　　《类聚方广义》本方条曰：「治水病喘满，心下痞坚。上气而渴者，兼用陷胸丸，或蕤宾丸。无喘满证者，效少。学者可以验之。」
　　木防己去石膏加茯苓芒硝汤之注释
　　膈间支饮，其人喘满，心下痞坚，面色黧黑，其脉沉紧，得之数十日。医吐下之，不愈。木防己汤主之。虚者即愈，实者三日复发。复与不愈者，宜木防己去石膏加茯苓芒硝汤主之。(《金匮要略》)
　　【注】
　　虚者以下之义，谓膈间支饮证，与木防己汤，心下痞坚缓解、虚软者，喘满即治。但服之犹心下实满者，病根未全去也。即假令喘满证，一旦虽除，不数日而再发。此时虽与前方亦无效者，即以本方为主治也。
　　木防己去石膏加茯苓芒硝汤方
　　防己7克，桂枝5克，人参、茯苓各9.5克，芒硝14.5克。
　　煎法用法同前但芒硝用量，宜随证加减。
　　木防己加茯苓芒硝汤方
　　前方中加石膏20～100克。煎法用法同前。
　　【主治】治前方证有石膏证者。
　　先辈之论说
　　东洞翁本方定义曰：「治木防己汤证，不烦渴，小便不利，痞坚甚者。」
　　求真按：「此说可以补充仲景之论，几无遗憾，可从之。」
　　《丛桂亭医事小言》脚气条曰：「此心下坚，与块凝小腹等相似，手足如常。其起于水肿者，稀也，宜木防己加茯苓芒硝主之。本论虽去石膏，如有热渴，不可去也。」
　　求真按：「余曾用木防己加茯苓芒硝汤，速治急性尿闭证矣。」
　　《类聚方广义》本方条曰：「此证用木防己汤，痞坚和，心下虚软者，则喘满痊愈，而不复发也。若心下坚实，依然不解者，是病根未除也。故喘满一时退，不日复发也。故加芒硝、茯苓，以破其坚垒，而决水道，则病根全散，诸证脱然。又按枳朮汤条曰：『心下坚，大如盘云云。』其症状与此条略同。方后云：『腹中耎，即当散。』耎，与『软』同，柔也。与此条虚者即愈，完全相同。以是可知此条之虚字，虚软之意也。」
　　治脚气一身面目浮肿，心下石硬，喘满气息，咽燥口渴，二便不利，胸动甚者，兼用铁砂炼、陷胸丸、蕤宾丸等。
　　防己之医治效用
　　《本草备要》曰：「防己，大苦大寒，太阳经药(膀胱)。能行十二经，通腠理，利九窍，泻下焦血中之湿热，为疗风水之要药。治肺气喘咳(水湿)、热气诸痫(降气下痰)、湿疟脚气、水肿风肿、痈疽恶疮或湿热流入十二经，致二阴不通者，非此不可。然性险而健，阴虚及湿热在上焦气分者禁用。」
　　《方伎杂志》曰：「防己，称唐物，无着效。但德庙时，自清国取苗，附植于骏府药园，甚繁盛。至文化时，不绝。利水之效反胜舶来品，亦能略通大便。今普通者形如木通，不详出自何地，得朮、茯苓、乌头等之助，仅似有效。」
　　由此等说观之，本药可谓有消炎缓下作用，兼利尿药也。
　　 
　　阳明病篇
　　阳明病之注释
　　阳明之为病，胃家实是也。(《伤寒论》)
　　【注】
　　吉益南涯曰：「明，为离明之明，示阳实也。取照临四方，热气充实表里内外，无所不在，谓之阳明。在外则见潮热，在内则致谵语，此其候也。大便硬，或燥，汗不出时，则发黄色，此病起于内，而迫发于外，水血内郁，此为阳气明实之状，因名曰阳明。」
