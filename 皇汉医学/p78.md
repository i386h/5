<!-- { "loadSidebar": true } -->
　　吉益羸齐曰：「谓阳明为离明之明者，以解明字之义，非谓配于离卦也(求真按：『是引用南涯氏说』)。《易》曰：『离者，明也，为正南方之卦。』南方配于夏，夏为在内之阳气外见极盛之状，与阳明见潮热等之阳证外见者同，故以释明字之义，示有阳实之状也。夫《伤寒论》中以三阴三阳名篇者，示疾病转变之条理，使见机而施治。凡初自表起者，渐进而至于里，故上篇云三日之日数，中篇云四五日、五六日之日数(求真按：『上篇、中篇就《伤寒论》云尔』)，是示表位进于四五日之里证也(求真按：『四五日之里证，指半表半里证也』)。五六日之里证(求真按：『是四五日、五六日里证之略』)为血气未激而外发之状，因见往来寒热，胸胁苦满，故以柴胡汤自里发表。与柴胡汤时，必蒸蒸而振，却发热汗出而解可征。迫里极时，有向内迫之状，故于下篇之终，举大柴胡汤之发热汗出证，以示其义。下篇是辨里证血气不动者，其结胸与痞，皆血气不动之貌也。此太阳病三篇，畅论自表至里间之病变也，然里极以后之病变未明，故设阳明、厥阴二篇，示所变之极也。若里位极时则实，实如木实之实，有实于内而向外扩张之势，其状适与阳明内实，水气向外扩张之潮热、腹满证可见，但亦有外发不能者，是以有内外共通之方，故曰：『阳明之为病，胃家实是也』可证(求真按：『解此阳明病之腹状颇切，宜熟读思辨之』)。因是太阳篇之下，即为阳明篇，以示自表传里。若至里极则实也，又内实之极，则欲迫发于外，故阳明篇中，有小柴胡汤二章，桂枝汤、麻黄汤都四章，以示阳明实极而有外发之状也。总之太阳与阳明二篇，是说明凡病自表位起者，至里若极则内位实，实极则反迫于表也。换言之，自表起者，必及于内；自内起者，必反迫于表也，万病莫不如是。」
　　山田正珍曰：「阳明者，指里言。盖邪之中人，始于太阳，中于少阳，终于阳明。自表而里，由轻渐重，势必然也。…实谓邪实，乃腹满便结之病，故曰胃家实也。凡人肠胃素虚，有邪陷之，则成三阴之下痢、呕吐诸寒证(求真按：「寒证与阴证同」)；肠胃素实，有邪陷之，则成阳明之腹满、便结、谵语、妄言、身热、自汗诸实热证。此非邪有寒热，皆从其人固有之虚实而同化也。」
　　求真按：「以上三说是取肠伤寒为例，议论痛切，殆无间然之处。然本条非单指肠伤寒，即其它一切之疾病，若胃家实，即胃肠内病毒充实，按之坚硬而有抵抗者，悉为阳明病也。故以之为阳明病之腹证，以下所记仲景之原文及脉应，可为其外证。」
　　问曰：「阳明病，外证云何？」答曰：「身热，汗自出，不恶寒，反恶热也。」(《伤寒论》)
　　【注】
　　汪氏曰：「上言阳明病之胃家内实，未及外证，故此条设问答之辞。夫身热与发热异，其热在肌肉之分，非如发热翕翕然，仅在皮肤以外也。汗自出者，因胃中有实热，则津液受其蒸迫，故其汗自出也。与太阳中风之汗出不透，其出甚少者亦异。此条之汗由内热而蒸迫，其出必多而不能止也。不恶寒者，非邪在表也。反恶热者，明其热在里也。因伤寒当恶寒，故以恶热为反也(求真按：『反恶热者，与表证之恶寒发热、半表半里之寒热往来等之寒字对辞，非对一般伤寒而言也』)。夫恶热虽为在内证，其状必外见，或扬手掷足，迸去盖覆等，此势所必然，因是于外以征内，其为阳明胃实证也无疑。」
　　求真按：「前说概佳，兹更补之。身热，已述于前(见少阳病篇小柴胡汤条)。汗自出者，与太阳之自汗出、少阳之大汗出或头汗出相似而非。因太阳之自汗出，因于翕翕发热；少阳之大汗出或头汗出，因于往来寒热；此汗自出者，因于不恶寒，反恶热故也。不恶寒意义甚深，试详论之：凡恶寒者(阴证之恶寒作例外)，因病毒有欲由汗腺排泄之可能。表位，即汗腺所在地，故太阳病必恶寒或恶寒发热。其位置距此稍远，存于表里间之少阳病，本来以和解为要，虽不必汗解，但往往有可汗解之机，故往来寒热。阳明病之位置，远离汗腺，反接近于肛门，因而不大可能汗解(阳明病，亦有桂枝汤、麻黄汤、小柴胡汤等证，不无由汗解者，但此所谓太阳阳明或少阳阳明之合病，故为例外)，不得不由泻下而解，故恶热而不恶寒也。以是可鉴别三阳病矣。恶热者，《伤寒杂病辨证》云：『按恶热之恶，如恶寒、恶心之恶，其热在于分肉之中，爝爝如蒸，炎炎如焮，能使人常烦。』是以《本论》(求真按：『《本论》指《伤寒论》也』)每与恶寒相对之调胃承气汤曰：『不恶寒，但恶热者，实也』。阳明篇曰：『不恶寒，反恶热也。』如上所述，为表里内外无所不热，而使懊烦闷者，是也。」
　　本太阳病，初得病时，发其汗，汗先出不彻，因转属阳明也。(《伤寒论》)
　　【注】
　　方有执曰：「『彻』，除也。非对发汗言，而谓病不除也。」
　　山田正珍曰：「按『彻』，除也，与厥阴篇之『伤寒脉迟六七日，反与黄芩汤彻其热』同义。程应旄训为『尽』，为『透』，非也。凡伤寒中风，既离太阳，则纯为阳明或少阳，但此为转入而不纯，是转属，转系也。转属，转系者，皆并病也。」
　　求真按：「如此二说所示，本条初患太阳病，虽发汗而病不除，病毒过半入于消化管，为太阳与阳明之并病，即表里二证并发，而不经过少阳病，是示由太阳病直至阳明病也。」
　　伤寒，发热无汗，呕不能食，而反汗出濈濈然者，是转属阳明也。(《伤寒论》)
　　【注】
　　本条如山田正珍所述，伤寒无汗，呕不能食者，此为少阳病小柴胡汤证也。若其人反汗出濈濈然者，此为转属阳明，乃少阳阳明之并病也，当与大柴胡汤或柴胡加芒硝汤以润下之，是示由小柴胡汤证转属于阳明证之径路，为今时所现之证也。山田氏云宜大柴胡汤或柴胡加芒硝汤。由余之经验，须大柴胡加石膏汤之机会反多。濈濈然者，程氏云：「连绵也。」方氏云：「热而汗出貌。」和久田氏云：「汗出如流貌。」由上说，可知其义矣。
　　伤寒，呕多，虽有阳明证，不可攻之。(《伤寒论》)
　　【注】
　　见少阳病篇小柴胡汤条。
　　夫实则谵语，虚则郑声。郑声，重语也。直视谵语，喘满者死，下利者亦死。(《伤寒论》)
　　【注】
　　成无己曰：「《内经》云：『邪气盛则实，精气夺则虚。』谵语者，由邪气盛，神识昏也。郑声者，由精气夺，声不全也。」
　　王肯堂曰：「谵语者，谓乱言无次，数数更端也。郑声者，谓郑重频繁也，只一句旧言，将重迭言之，终日殷勤，不换他声也。盖神有余，则能机变乱语，数数更端；神不足，则无机变，只守一声也。」
　　程应旄曰：「直视谵语，尚非死证，即带微喘，亦有脉弦者生之一条(求真按：『宜参看下列大承气汤条』)。若兼喘满、下利，则真气脱而难回矣。」
　　山田正珍曰：「诸注本截『直视』以下为一章，非也，今从宋版合之。盖此条主谵语立论，所谓下利者，多属死证，然亦间有得治者。厥阴篇所载『下利谵语者，有燥屎也，宜小承气汤』是也。故曰下利者亦死，『亦』字有味。喘满者，因喘懑由喘而满也，『满』『懑』通用。」
　　参看诸说，可知本条之义矣。
　　发汗多，若重发汗者，亡其阳。谵语，脉短者死，脉自和者不死。(《伤寒论》)
　　【注】
　　汪琥曰：「此系太阳病转属阳明之谵语证。本太阳经得病时，发汗多，转属于阳明。重发其汗，汗多亡阳也。汗本血液，汗多而亡阳，则阴亦亏(求真按：『阴亦亏云，为后世医之套语，不可从之』)，津血耗竭，胃中燥实而谵语。谵语者，脉当弦实或洪滑，是为自和。自和者，脉病不相背也，此病虽甚，不死。若谵语脉短者，为邪热盛而正气衰，即阳证见阴脉也，故主死。」
　　山田正珍曰：「亡阳者，谓损失元气也。…凡病人谵语，其脉洪大滑数者，是脉与证不相龃龉也，以是谓之和，非无病之平脉也。…短者为微弱亡阳之征，故为死证。若自和者，邪热虽有内炽之候，但其阳不亡，故为不死，宜与承气汤(求真按：『指大承气汤也』)。」
　　伤寒四五日，脉沉而喘满，沉为在里，而反发其汗，津液越出，大便为难。表虚里实，久则谵语。(《伤寒论》)
　　【注】
　　山田正珍曰：「满，懑闷也。越，犹言发也，又散也。…言伤寒四五日，脉沉而喘满，此为邪气在里，以脉沉故也。此证宜白虎汤以解其里热，而反以发汗，使津液越出，则胃中(求真按：『是胃肠中也』)干燥，大便因而为难。难者，求之不可得之辞，以屎已硬故也。此为表虚里实，若至于久，则发谵语，以秽气犯神明也(求真按：『因细菌毒素犯大脑故也』)，宜用大、小承气汤以下之。」
　　求真按：「肠伤寒病者之谵语、妄言，由菌毒侵袭头脑也，由仲景之言可明矣，而犹可谓禁忌下剂乎？」
　　小承气汤之注释
　　阳明病，脉迟，虽汗出不恶寒者，其身必重，短气，腹满而喘，有潮热者，此外欲解，可攻里也。手足濈然而汗出者，此大便已硬也，大承气汤主之。若汗多，微发热恶寒者，外未解也。其热不潮，未可与承气汤。若腹大满不通者，可与小承气汤，微和胃气，勿令大泄下。(《伤寒论》)
　　【注】
　　尾台氏曰：「虽大满不通，而未至潮热，故与小承气汤以和之。是以与之，不曰主之。子炳以为大承气汤证，误也。且曰外证虽有微发热恶寒，但已称微，亦何必拘拘乎？此亦误也。凡发热恶寒未去者，仲景氏未尝用大、小承气汤。失之毫厘，谬以千里，执匕临病者，可不慎乎？又按腹大满不通，疑为腹满大便不通之误。」
　　山田正珍曰：「按手足濈然而汗出者，谓自腹背以至于手足之末，濈然而汗出也。盖承上文『汗出』二字言之，若身无汗，手足有汗，则当于『手足』之上，有一『但』字，所谓但头汗出，身无汗者。可见成无己以为但手足汗出，误也。」
