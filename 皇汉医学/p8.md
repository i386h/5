<!-- { "loadSidebar": true } -->
　　西医方中，不能于一剂内，起多种之效果，故有兼用水剂、散剂或丸剂，有时更兼施顿服药、含漱药、涂布药、湿布药、皮下注射、静脉注射、吸入、灌肠等方法，以图各个症状之轻减。如此治法，不惟失之繁杂，且于各个之疗法间，不能联络统一，不能适当发挥自然良能之作用。反之，中医方剂于一方中有多种之治疗效能，若于病证较单纯者，以一方能治其各个症状，虽复杂者亦可合数方治之，若犹感不足，则此合方兼用丸散剂以应之。此合方中之药物个数虽颇多，而在方剂却极简易，有统一，有连络，其效果实伟大也。例如葛根汤由葛根、麻黄、大枣、生姜、桂枝、芍药、甘草七味组成，其药物数虽不少，然决非乌合之众。以葛根为主，佐以他药，故起殊效。是乃以主药葛根证之项背筋的强直性痉挛为目的而用此方。凡感冒、肠伤寒、肠炎、破伤风、风湿病、喘息、热性下痢病、眼疾、耳疾、上颚窦蓄脓证、皮肤病等，悉能治之。又如小柴胡汤由柴胡、黄芩、人参、甘草、大枣、生姜、半夏七味组成，主药为柴胡，其证以胸胁苦满为目标。凡支气管炎、百日咳、肺结核、胸膜炎、肠伤寒、疟疾、胃肠炎、肝脏病、肾脏肾盂炎、妇人病等，悉能治之。又如桂枝茯苓丸由桂枝、茯苓、芍药、桃仁、牡丹皮五味组成，因脐下部之瘀血块，左腹直肌之挛急为用此方之目标。因此方对瘀血之血管、血液诸病，悉能治之。又如黄解丸由山栀子、黄芩、黄连、大黄四味组成，其主证为心烦、心下痞、上逆、便秘等，此方对因血管、血液之炎性机转诸病，悉能治之。如此以一方而能发挥多种之效能，若不复杂之病证，以上一方，已足应用。又假令甚复杂者，例如有葛根汤、小柴胡汤、桂枝茯苓丸、黄解丸之诸证并发时，则合前三方之葛根、麻黄、大枣、生姜、桂枝、芍药、甘草、柴胡、黄芩、人参、半夏、茯苓、桃仁、牡丹皮等为一方，再兼用后面之一方以应之，亦毫无遗憾，而此合方，虽其包容药物颇多，非漫然聚集，虽似繁而实简。古语所谓：「以简御繁，精神合致」者，此中医之独到处也。
　　论中医方剂之药物配合法极巧妙之能事
　　西医于药方，虽不无药物配合法，然除配合禁忌外，殆由医者之任意，各人各样，无规矩准绳之见。反之，中医处方有自数千年相传之经验，归纳而成，故药物配合，极其巧妙。例如中医自古以来所惯用，而西医近来亦常使用之半夏，若单味咀嚼之，则其辛烈酷辣，不易咽下。然配之以生姜或甘草、大枣、蜂蜜等，经过煎炙，则不惟辛辣之性自然消失，且得生姜时，其镇吐镇咳之作用更强；配以甘草、大枣、蜂蜜等之缓和药，其镇痛作用益增。是以用半夏者，必于此等诸药中，择其适当者配之也。又大建中汤由川椒、人参、干姜、饴糖四味组成之剂也。方中之川椒性味甚辛辣而有刺激、亢奋、杀虫之作用，刺激弛缓之胃肠肌，使恢复其紧张力之外，有驱逐蛔虫之作用，然其性已辛辣，而干姜亦类似之，更以人参之苦味，故饮服颇难也。是以加有甘味之饴糖，而矫正其恶味，同时由其缓和作用，缓解疼痛及其它之急迫症状，又以其滋养强壮性，付与胃肠肌，而促使其恢复紧张力也。
　　大黄虽为泻下药，然对于大便燥结之结块，难以奏效，故欲达此目的，不得不配用兼有泻下、溶解二作用之芒硝，所以桃核承气汤、大黄牡丹皮汤、大承气汤并用此二药也。虽然仅用此二药时，泻下作用过于峻烈，不适于衰弱病者，则复加用甘草，此以减二药之锐气，使缓慢其作用之法也。例如肠伤寒之末期，或如热病再发之衰弱者，用大黄、芒硝、甘草三味而成之调胃承气汤，颇能达其目的，且不至于影响身体，岂非因其配合之妙耶！
　　论中医方剂有适宜加减其温度之理
　　虽适证之发表剂，若不热服温覆之，则难发汗；缓和剂不温服，则其作用不透彻；对于阴证温热剂，若不温服，则其效不显；镇吐剂不使其冰冷，而微量频服之，则不能达其目的。是余实验上的事实之证明也。然中医以煎剂为主，故服药之冷热，应病证之种类使其适宜。西医方是否因剂型之异，将此重要问题置之度外，甚且宜热服温覆之表证，不惟投以冷性之水药，更敷以冰囊，而阻止其发汗之机，往往诱起卡他性肺炎。对于宜温服温覆之阴证之假相的体温升腾，亦每敷以冰囊，遂使病者陷于死地，非所当施而施之，岂非矛盾鲁莽之甚矣？
　　论中医治疗中瞑眩症状之发起者为原因疗法之确证
　　《尚书》曰：「若药不瞑眩，厥疾不瘳。」是为前人未发之真理，而亦医者、病者所信服之金玉良言也。中医方剂服用后，往往其反应有不预期之不快症状出现，是即称为瞑眩者也。因呈此等症状时误认为中毒症状而疑惧者，不乏其人，其实似是而非之甚者也。若为中毒症状，则理当随服药之后而益增恶。瞑眩者，不过为药剂之反应现象，其症状为一时性，片刻后此等症状固即消灭，而本病亦脱然痊愈矣。今举一二实例于下而详论之。余曾用半夏厚朴汤于重证之恶阻病者，服后反大呕吐，然须臾而吐止，绝食几于数十日之病者，欣然进食矣。由此观之，则服药后之呕吐，为此方驱水毒作用之反应症状明矣。又此病镇吐之后，随腹证与以桂枝茯苓丸加川芎、大黄，数日之后，腹痛大发，并子宫出血，同时排出葡萄状块胎，不数日而如故。由此观之，则服药后之腹痛及子宫出血者，为此方之驱瘀作用之反应，又了然矣。
　　不独此等之方剂如是，其它诸方，服用后往往发现种种瞑眩症状，是不外因病的细胞，藉有力药剂之援助，奋然蹶起，而欲驱逐病毒之作用之返照也。则此症状之发现，当为中医方剂治疗实为原因疗法之左证，故此症状之出现，洵可庆贺者也。昧者不察，偶然发现，则周章狼狈，更易他医，而深诋中医者，不乏其人，至可慨叹。东洞翁云：「世人之畏瞑眩如斧钺，保疾病如赤子。」真乃悲悯之言也。
　　 
　　别论
　　《伤寒论》之大意
　　余所信奉，为医圣张仲景所著之《伤寒论》及《金匮要略》二书。前者所主为伤寒，即述肠伤寒之诊断疗法；后者为杂病，即说明《伤寒论》所未及之病证之证治者也。虽然，仲景作《伤寒论》之真意有如下说。
　　永富独啸庵氏曰：「世医动谓《伤寒论》治外邪，天下无加，至于杂病，则未必然。呜呼！卑哉！夫伤寒中有万病，万病中有伤寒，相互参究，始可治伤寒，始可治万病。况于古医方中，若能彻底了解其内容，则《千金》、《外台》、宋、元、辽、明等众多之说亦皆为我使用矣。」
　　吉益羸齐曰：「《伤寒论》者，遗后世以治万病之法。引而申之，举莫能外，此作者立法之精神也。」
　　能了解伤寒之诊断疗法，悟其真髓，则万病之治，如示诸掌，学者不可泥于章句之末，宜开眼透视，以探其精神也。具体论之，则此书是阐明同一伤寒病侵入，因各人禀赋体质有差，病毒所在之异，发现症状不相等之理由，同时设适应之治法，不损及其体力，使可胜药而驱逐病毒之方术也。其法分太阳、少阳、阳明之三阳，太阴、少阴、厥阴之三阴。其曰阳、曰阴，与后世医家之空言阴阳五行不同。仲景曰：「病有发热恶寒者，发于阳也。无热恶寒者，发于阴也。」所谓阳证者，新陈代谢机能之病的亢进也；阴证者，此机能衰减之病的沉衰也。故阳证者概为实证而易治，阴证者多属虚证而难疗。而太阳者，谓此机能亢进发于体表；少阳者，发于胸腹间；阳明者，发于腹内也。三阴者，皆此机能衰减现于腹内之名称也。太阴为其最轻微者，厥阴为最严重者，而少阴则介乎二者之间也。
　　《伤寒论》依其病势、病位，大别为三阳、三阴之六编，而论列各种病型之肠伤寒，更于各编细论种种之证治，其用意极为周到，证之大小轻重与其治法，网罗无遗。以下顺次讲述之。
　　太阳病篇
　　太阳病之注释
　　太阳之为病，脉浮，头项强痛而恶寒。(《伤寒论》)
　　【注】
　　吉益南涯氏释曰：「太者，大甚也。阳气盛于表位，谓之太阳。脉浮，头项强痛，此其候也。气盛而血不通畅，故致强痛。发表则不项强、不恶寒、发热、汗出矣。经过日时则传于内。盖表位，气之末也，末气常不足。今气盛甚于其末者，阳气大之状也，因名之曰太阳。」
　　张璐曰：「脉浮者，邪气并于肌表也。」
　　程应旄曰：「太阳经之见证以头痛、恶寒为最确，故首揭之。」
　　成无己曰：「恶寒者，啬啬然而憎恶也，虽不当风仍自然觉寒。恶风者，见风之至则恶，若得居于密室之内、帏帐之中，则坦然自舒也。」
　　丹波元坚氏曰：「太阳病者，表热证是也。盖邪之初感，必先犯表，则正气不畅，并而为热矣。」
　　由此等注释皆可得其一端，然一言蔽之，意谓不论何种病证，若脉浮、头项强痛而恶寒时，得以之为太阳病，而实示太阳病之大纲也。脉浮者，为血液充盈于浅在动脉之候。头项强痛者，头部、项部比于其它体部血液充盈之度强，而为凝滞之所致。恶寒者，将欲发热，而不能发热之征也。是以太阳病者，为病毒集中于上半身之体表，则治之者，用发汗解热药而自汗腺排除之，然病者之体质，各不相同，则处方亦随之而各异也。大凡人之体质，千差万别，若穷极之，则为二大别，其一皮肤粗疏而弛缓，有此禀赋之人，若患太阳病则为脉浮弱、自汗等之症状，以桂枝为主药之桂枝汤治之可也。其一为皮肤致密紧张者，有此体质，若患太阳病则现脉浮紧、无汗等之征候，故以麻黄为主药之麻黄汤疗之可也。太阳病既有此二大别，故今先就桂枝汤及其所从出之诸方讲述之，次及于麻黄汤及其所属诸剂。
　　桂枝汤之注释
　　太阳中风，阳浮而阴弱。阳浮者热自发；阴弱者汗自出。啬啬恶寒，淅淅恶风，翕翕发热，鼻鸣干呕者，桂枝汤主之。(《伤寒论》)
　　【注】
　　太阳者，为太阳病之略称。中风者，中于风之意，即现今之感冒也。故所谓太阳中风者，为脉浮、头项强痛而恶寒，感冒之谓也。阳浮而阴弱之阳为外之意，阴为内之意。阳浮而阴弱者，谓脉有浮于外而弱于内之状。「阳浮者热自发；阴弱者汗自出」二句，由脉状而预断热与汗出之词也。啬啬恶寒者，缩缩然怕冷也。淅淅恶风者，淅淅然如沃冷水而恶风之来袭也。翕翕发热者，翕翕然热出也。鼻鸣干呕者，鼻有声而呕恶也。
　　太阳病，头痛，发热，汗出，恶风者，桂枝汤主之。(《伤寒论》)
