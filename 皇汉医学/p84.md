<!-- { "loadSidebar": true } -->
　　舌芒刺。
　　热伤津液也，此为疫毒最重者，急当下之。老人瘟疫，无下证。因舌上干燥，易生苔刺，宜用生脉散以生津润燥，则芒刺自失矣。
　　求真按：「用柴胡去半夏加瓜蒌，再加地黄、麦门冬，或麦门冬汤加瓜蒌根，则无生脉散之必要。」
　　舌裂。
　　日久失下，血液枯竭，多有此证。又热结旁流，日久不治，在下则津液消亡，在上则邪火毒炽，亦有此证。急下之，裂自满矣。
　　舌短、舌硬、舌卷。
　　皆邪胜真亏也，急下之。邪毒去，真气回，舌自舒矣。
　　白砂苔。
　　舌上白苔，干硬如砂皮，一名水晶苔。乃因白苔时津液干燥，邪虽入胃，不能变黄，宜急下之。
　　唇燥裂、唇焦色、唇口皮起、口臭、鼻孔如烟煤。
　　胃家热，多有此证，固当下。唇口皮起者，用别证可较。鼻孔煤黑者，疫毒在胃，下之无辞。
　　口燥渴。
　　更有下证者，宜下之。下后邪去胃和，渴自减矣。若服花粉、门冬、知母，冀其生津止渴，谬之甚也。
　　若大汗，脉长洪而渴者，未可下也，宜白虎汤。汗更出，身凉而渴止。
　　目赤、咽干、气如喷火、小便赤黑、涓滴作痛、小便极臭、扬手掷足、脉沉数。
　　皆为内热之极，下之无辞。
　　潮热、谵语。
　　邪在胃，有此证，宜下。然又有不可下者。
　　善太息。
　　胃家实，则呼吸不利，胸膈痞闷，每欲引气下行，故然。
　　【注】泰山氏曰：「(太息)太者，已甚也。」刘奎曰：「古人所谓长太息者，即此之谓也。乃叹息声，长呼气也。因气不舒畅，每一呼气，始觉宽松。」兹解呼吸不利，欲引气下行者，尚不甚真切也。此说极是。
　　心下满、心下高起如块、心下痛、腹胀满、腹痛按之愈痛、心下胀痛。
　　以上皆胃家邪实，内结所闭也。宜下之，气通则已。
　　头胀痛。
　　胃家实则气不降，下之头痛立止。若初起头痛，别无下证者，本可下也。
　　小便闭。
　　大便不通，则气结不舒。若大便行，小便立解矣。误服行气利水之药，无益。
　　大便闭、转屎气极臭。
　　更有下证，下之无辞。有血液枯竭，无表里证者，为虚燥，宜蜜煎导及胆导。
　　大肠胶闭。
　　设其人平素大便不实，若遇疫邪传里，但蒸作极臭，状如黏胶，至死不结。但愈蒸愈黏，愈黏愈闭，以胃气不能下行，致疫毒无路可出，不下即死，但得黏胶一去，下证自除，而霍然愈矣。
　　协热下利、热结旁流。
　　皆宜下之。
　　协热下利者，其人大便素不调，邪气忽乘于胃，便作烦渴，一如平时泄泻稀粪，而色不败，但焦黄耳。此伏邪传里，不能稽留于胃，至午后潮热，便作泄泻，子后热退，泄泻亦减，次日潮热不作，则利亦止，为病愈。潮热未除，利不止者，宜小承气汤撤其余邪而利自止矣。
　　热结旁流者，因胃家实，内热壅闭也。先大便秘结，续得下利纯臭水，全然无粪，日三四度或十数度，宜大承气汤，得结粪则利立止。服汤不得结粪，仍纯臭水及下利所进之汤药，因大肠邪胜，失其传送之职，知邪犹在也，病必不减，更宜下之。
　　四逆、脉厥、体厥。
　　皆属气闭。阳气内郁，不能四布于外，胃家实也，宜下之。下后反见此证者，为虚脱，宜补之。
　　脉厥(解在总论脉应及诊脉法条下)。
　　体厥。
　　阳证而脉阴，身冷如冰，为体厥。
　　发狂。
　　胃家实，阳气盛也，宜下之。
　　《方机》本方主治曰：「发潮热，大便硬者。腹满，难解者。腹满胀而喘，两便不通，一身面目水肿者。潮热谵语，大便硬，或有燥屎者。腹满痛，大便不通者。大便不通，烦而腹满者。目中不了了，睛不和，大便硬者。自利清水，心下痛，口干燥者。胸满口噤，卧不着席，脚挛急，咬牙者。腹中有坚块，大便不通者。痘疮，腹大满，两便不通，或谵语，口干咽燥者。食滞，腹急痛，大便不通，或呕利者。痢疾，谵语，或腹满痛而不能食者。」
　　《建殊录》曰：「一人患天行痢，一医疗之，度数颇减，但下臭秽，日一再行，饮食无味，身体羸瘦，四肢无力，至年月日，益甚。众医无效。先生诊之，作大承气汤，数日痊愈。」
　　一人年十三，患天行痢，里急后重，心腹刺痛，噤口三日，苦楚呻吟，四肢扑席，诸医无效。先生诊之，作大承气汤使饮之。少顷蒸振烦热，快利如倾，即愈。
　　一妇人积病五年。初病腹痛，诸证杂出，复无定证，其族有某医，久治之，未见效，以为必死，因谢退。于是请先生，作大承气汤与之。尚未服，某医复至，闻先生方，因谓其夫曰：「嗟乎！殆欲其速死耶？夫承气之峻烈，犹发火铳于腹内，岂可服乎？」其夫以其久治无效，不听。连服数剂，坐厕后，心腹顿安，但胸中尚觉喘满。先生又为控涎丹与之，未服而医复至，谓其夫曰：「承气尚不胜，况此方呼？」再三叮嘱必勿服。去后，其夫复不听，夜辄服之。翌晨吐下如倾，胸腹愈安。医复至，见其如此，叹服而去。后数日，痊愈。初，其夫患腹泻，恒非稀粥不能食，以为医治无益，未曾服药，见先生之殊效，始信医药，乃叹曰：「先生良医也！岂有不治之病乎！」遂求诊治，作半夏泻心汤使饮数月，腹泻止而吃饭矣。
　　一女子患腹满，医皆尽其术而无一效，于是请先生诊之，使饮大承气汤。二月许，腹全减如平人，按之脐旁有块尚未解，故与前方不已。家人以为无所病，托故谢罢。六月许，大便渐燥结，饮食颇减，一日，忽腹痛而呕吐不止。于是始服先生之明，更求诊治，作大半夏汤饮之。数日，痛止不复吐，乃复以大承气汤下之，但隔十日或五日一行之耳，块尚如故。久之，自阴中下臭秽，下利日十余行，如是者三日许，利止块解，顿如平日。
　　《漫游杂记》曰：「一人食章鱼中毒，累日不解。经二旬，易医三人，病势益剧，命在旦夕。客舍主人代请余诊，按其腹，满腔如盛石，自心下至小腹绞痛不可触，药食皆吐而不留，脉紧数，唇舌焦黑。余呼主人问曰：『斯人平日苦积块否？』曰：『有。』余曰：『是滞食激发积痛也。先下其滞食，随调其积痛，则犹或可解也，惟须经数日耳。』乃作大剂大承气汤下之数十行，腹胀悉除，绞痛益剧，当其心下有一巨块如活动状，于是与附子粳米汤调之。三月，腹痛减半，舌苔皆去，日啖薄粥二盏。与粳米汤一百日，渐渐而愈。夫船主之滞食，不以瓜蒂散吐之者，察其情形，知不堪瓜蒂之毒也。既下后，不进以芩、连者，因腹气竭乏之际，若以苦寒攻之，则痛将益剧也。」
　　《成绩录》曰：「一妇人六十余岁，一年夏天食笋及盐藏之松蕈后，恶心或腹痛。延至翌年夏，请诊于先生，饮以大承气汤，小顷，吐出前夏所食之笋蕈，续服前方数十帖，复常。」
　　求真按：「使下剂变为吐剂，古方真神妙矣。」
　　《古方便览》曰：「一商人年六十，患热病，诸药杂投，日渐增剧，十七八日，耳聋目瞑，不知人事，唇焦舌黑，谵言燥渴，唯求冷水，水入则呕哕，扬手舞足，病势危甚，家人以为惟有待毙耳。余按其腹，有硬满疼痛状，乃作大承气三剂使饮之，夜下燥屎五六枚。翌日目明而耳得闻，始知人事，然口渴未止，犹欲冷水，余不禁之，至三日，不欲复饮，与前方服十余剂，诸证日减。复诊时心下痞硬，腹中雷鸣，更作半夏泻心汤及三黄丸，病痊愈。」
　　一男子年四十余，热病十八九日，口不能食，目不得视，身体不动，手足清冷，诸医谓为阴证，与参附辈无寸效。余诊两脉如蛛丝欲绝，候其腹，脐下有物磊砢，乃与大承气汤，下燥屎五六枚，诸证顿退。
　　一妇人患伤寒，谵语狂笑，下利清水，日数十行，诸医不能疗。余诊，腹硬满，按之痛甚，乃作此方，连进三剂，利即止，诸证皆退。
　　一老人患偏头痛，其痛如刀刳，不愈。四十余日，诸医不能疗。余诊，腹硬满，大便不通十四日，舌上黄苔，面目黧黑，乃与此方五剂，下利五六行，诸证顿退，六七日，痊愈。
　　《方伎杂志》曰：「一男子因伤寒请治。立而大言，家人抱止，使卧于床。其证腹满，大渴，舌上干燥，齿龈色黑，而不错语，二便不利，脉沉微，因与大承气汤三帖。谓之曰：『下后当复诊。』归不久，其兄弟来云：『刻前医来诊，谓宜人参剂，不宜大承气，恐日后有误，特来请教。』余曰：『此证用人参，恐后世医书亦无查考，可不必过虑也。』其兄弟归，排众议而用大承气，下臭秽黑便极多。三日许，精神颇爽，但夜间惊恐，不能安眠，因用柴胡加龙骨牡蛎汤，三十余日而愈。此证初病时，仍劳碌异常，不觉病苦，后病渐增，医者因是用人参，而不知反成大病。」
　　一妇人因大疫乞治，余与大青龙汤取汗，热势不挫，反而增剧，妄言如狂人，因用大承气汤。夜半大地震，居宅渐圮，家人惊愕，以门板载病人而逃，天渐晓，始幸安眠。翌日请诊，余往诊之，见无风寒，又无别证，因再与大承气汤。六七日，精神渐复，因问：「何故在他处？」家人语以地震事，病人大惊，调养半月许，回家，三十余日，痊愈。
　　一妇人因时疫，发热谵语，舌黑干缩，人事不知，余用大承气汤，八九日许，不食，即点滴米饮亦不进，惟服药耳。余以其不因前证处方之故而不食，必须用大承气以攻毒，病虽危，当除邪毒为要。以此晓其家人及亲戚，半月余，精神稍清，始用米饮，后胃纳渐加，与柴胡姜桂承汤四十余日而愈。其母谓病人云：「十七日间，米饮一滴不进，余心大忧，今能痊愈，可谓幸矣！」病人云：「余于十七八日间，每日奔走各寺，吃荞麦面，更不知有饥饿云。」可谓奇证矣。
　　一妇人因大疫乞诊，时已深夜，余速往诊。病者年三十许，病已十日余，大热大渴，神昏谵语，口舌干燥而卷缩，言语不分，脉洪数，目不明，便闭已八九日云。余与大承气汤，日下秽物七八行，经四五日神气稍复，即云尻痛，看护人以为褥疮，使侧卧视之，疮疡也。余视之，是鹳口疽，已含脓矣。盖因瘀血留滞于长强旁，将成肿疡者，被邪热蒸灼，发生酿脓也。初起恐甚痛，因人事不省，不知其痛者，亦不幸中之大幸也。是时邪热尚盛，故犹与大承气汤，疽上贴左突膏。破溃后，疽口陷下五六分，径约一寸二三分，于是摊破敌膏于绵片，填塞疮口，盖以中黄膏，日换三次以取脓，使服大黄牡丹皮汤与伯州散，三十余日，疫与疽皆愈。
