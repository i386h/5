<!-- { "loadSidebar": true } -->
　　一人年五十余，患大疫，恶热谵语，腹满便闭，口渴舌黑，脉沉实。余用大承气汤，下利日七八行，热渐解，十余日，精神复常。一日又发大热，谵语如前，耳前发肿，所谓发颐是也。肿起寸许，根脚二寸余，用小柴胡石膏汤三四日，现赤色，因贴破敌膏，二三日后，破溃而脓颇多，疮口深约四五分，以干绵丝涂破敌膏押入疮口，昼夜三次，而耳中亦破溃，脓汁淋沥。因脓出而热气去，渐能食，精神亦渐复，三十余日，痊愈。伤寒发颐者，证不多见，余所治者，仅数人耳，然皆痊愈，此其一例也。
　　《类聚方广义》本方条曰：「凡痼毒壅滞证，其人腹中坚实或硬满，而大便难，胸腹动悸，或喜怒无常，或不寐惊惕，健忘怔忡，或身体不仁，或战曳瘫痪，筋挛骨痛，或言语蹇涩，缄默如偶人，而饮啖倍常，或数十月不食不饥等证，变怪百出，不可名状。或称狂，或称痫，或称中气中风，或称心脾虚弱者，能审其脉状、腹证，与以此方，交服真武汤、附子汤、桂枝加苓朮附汤、桂枝去芍药加蜀漆龙骨牡蛎汤等，更间服七宝丸、十干丸之类，宽猛并进，掎角以攻，则可回罢癃于安全，救横夭于垂绝矣。」
　　脚气，胸腹硬满，一身浮肿，胸动如怒涛，短气而呕，二便闭涩者，冲心之基也。非此方不能折冲其迅剧之势，荡涤结轖之毒。
　　脚气证，其人胸中跳动，心下硬，短气，腹满，便秘，而脉数者，假饶其状似缓证，决不可轻视，必有不测之祸。早用此方，逐除郁毒，则不至大患。执匕者，不可忽诸。
　　痘疮、麻疹，恶热，腹满，烦躁，谵语，黑苔燥裂，不大便而渴，或自利臭秽者，死在须臾，宜此方。
　　痿躄，腹中有坚块，便秘口燥，脉实有力者，非此方不能治，与附子汤、真武汤等交替互用亦佳。
　　治痢疾，大热，腹满而痛如锥刺，口舌干燥或破裂，大便日数十百行，或便脓血者。
　　治狂证，大言骂詈，昼夜不眠，饮啖过常，胸腹满而大便不通者。
　　治疝积留饮，痛不可忍，胸腹烦满，心下坚硬，二便不利，或时吐下黑物者。
　　急惊风，心下坚，腹满，口噤，肢体强急，脉数实者，宜此方。
　　破伤风，其暴剧者，举体强直，直视不语，胸腹硬满，二便不利，死不旋踵矣。以此方可侥幸一生，若不能服者，宜用紫圆。
　　平居便秘，腹满上逆者，或冒酷暑奇寒，或因鲸饮过度，则眼目昏暗，赤脉四起，有忽然失瞻视者，急宜与此方，下之速愈。
　　病者饮食无味，或食中食后频吐白沫，或嘈杂刺胸，或因食物停触而胸膈痛，或食后恶心，懊不安，或得吐反快，腹里坚韧有症块者，嗝噎之渐也。若精气未衰，疾苦未深，能严绝世事，谨慎酒色，专事静养调摄，治以此方，柔和弦韧，削平症结，灸五椎至十四五椎不怠，则不至于大患。硝石大圆、大黄硝石汤亦可选用。
　　浅田宗伯曰：「尾台良作屡称治脚气肿满冲心，莫若大承气汤一方。余壮年不能信从其说，后治某商，年约二十四五，患脚气，两脚麻痹，有微肿，服药四五日，脚病若失。某商大喜，饮食不节，起居不时，五六日，忽腹满如鼓，二便不利，气急促迫，两脚肿满，按脉洪数。余大惊，以为冲心在瞬息之间，欲与降气利水之剂。但此人因恣饮食而停滞，致现胃实证，恐不能见效，宜先去其宿滞，后施前策，未为晚也。急使服大承气汤二帖，小便稍利，腹满少减。连服五六帖，大便渐通，诸证皆安。十余帖，大患霍然而愈。余始服良作之说。又三位中将琉璃壶阅书云：『若见必死病，宜用承气，毋使人知，颇佳。』庞安常《总病论》：『若营卫不通，耳聋囊缩，不知人，即用大承气汤下之，亦可保一生于五死，从容救溺。病人水浆不入，汤液不下，勿谓无可奈何也，亦同此意。』凡大便不通证，当大病羸弱时，诸医多不议下，迁延几乎至死，此时决用承气时，非无得生于万一者，此时多用参附，而用承气者甚少也。《千金》之温脾汤、《伤寒六书》之黄龙汤，虽由扩充此方而成，不如直用本方为宜。此方本主伤寒之胃实，但《金匮》用于宿食及下利，产后便难等证，即杂证亦可大活用之。一老医云痢疾用大承气。近来古方家颇多，不知近来古方家，因李中梓《医宗必读》之说，妄用于痢疾，多致误人。若非腹满大实，舌上有黑苔，如毒热痢之类，则难用之，是因误解仲景氏用与少阴病之自利清水，及吴又可用于热结旁流之用意也。又此方有用于小便闭者，《疗治杂话》曰：『小便闭证，宋朝方书虽多用猪、泽或扁蓄、木通等之利水药，但小便闭而至于涓滴不通，小腹硬满而闷乱，用种种利水药不通，因而大便秘坚者，则宜用大承气。大便一通，小便亦自通矣，是屡经验之事实也。』又云：『病后小便闭，虽当别论，但无病之人，壮实之人，小便急闭者，无有更比大承气之效速者。因急闭多属实证也，此所谓「欲得南风，须开北牖」，「欲导潴水，须开支河」之理同也。医者岂可无此种应变之手段乎？』」
　　《橘窗书影》曰：「一妇人因痔疾，不大便者月余，燥结不能通，肛门如火，且痛甚。余用大承气汤加黄芩、乳香，使服，另以猪胆汁和醋灌肛门，且涂肿处。一昼夜，下燥屎七八枚，痔痛亦安。后数年不发云。」
　　求真按：「加黄芩、乳香，蛇足也。」
　　山田业广曰：「某人因其妻患疫，看护尽力，大劳心气。妻愈，一夜三更后卒然起，欲他往，家人皆以深更止之，如不闻。弟颇怪，窃往迹之，见登神社箕踞，大声妄言。弟大惊，知已发狂，强之归。翌日，乞余诊，投以柴胡加龙蛎汤，数日，自若。此人年三十余，壮实有力，手掷二三间之坐席甚捷，因而狐祟之说以起。…凡经十日许，一亲戚来，…再乞诊。熟察之，虽昼夜数十发，但未发时稍有正气，至发时则握手张足，按之心下苦闷，项背手足筋络弩张甚强，触之则不堪而发声。观其反张之势，类于痉病之发狂，因投大承气汤五帖，尤多用芒硝、大黄，想必有五六行之下利，而不知每日仅有二行耳，但其筋络从是渐舒，发病次数亦日渐减少。十余日后，颇有正气，重与前方。一月余，病减七八，心想芒硝大黄岂可久用乎？但少减即不适，不得已又增之，约用承气七八十日，其间药惯肠胃，若行硬大便一次，则全快，至后不通快时，不一定用承气矣。此人肠胃特别厚实，余五十年间，多用芒硝大黄者，惟此一人耳。古圣立方之妙，实可惊叹焉！」
　　芒硝之医治效用
　　《药征》曰：「芒硝，主软坚也。故能治心下痞坚、心下石硬、小腹急结、结胸、燥屎、大便难，而兼治宿食、腹满、小腹肿痞等诸般难解之毒也。」历观上方，芒硝主治坚块明矣，且有软坚之功也，故兼治宿食、腹满、少腹肿痞等诸般难解之证。
　　此说虽是，有坚块无不可用，然难为完说。依余之经验，本药与石膏并称大寒药，且泻下作用有力，故能适用于里证而阳实者，其它悉当禁用也。故前说宜改作「芒硝，主治里之阳实证而有坚块者」，其适应证之详细及奏效之理，可视下说。
　　《本草备要》曰：「朴硝、芒硝，辛能润燥，咸能软坚，苦能下泄，大寒能除热。朴硝酷涩性急，芒硝经炼稍缓，能荡涤三焦之寒热，推陈致新(昂按：『致新，则泻亦有补，与大黄同。盖邪气不除，则正气不能复也』)，治阳强之病，伤寒疫痢，积聚结癖，留血停痰，黄疸淋闭，瘰疬疮肿，目赤障翳，通经堕胎。…生于卤地，刮取煎炼，在底者为朴硝，在上有芒者为芒硝，有牙者为马牙硝。」
　　《药物学》曰
　　盐类（芒硝）下剂之特色
　　一、便秘之际，若欲急速排除肠内容为稀薄溶液，须内服大量硫酸钠(即芒硝)之5％以下之溶液。其溶解水已充分，故不夺他水。从其作用，亦不关于体内水分之多寡，因多量之水样内容亢进，约一二小时间而水泻。然非常顽固之便闭，有不能奏效者，则宜植物性下剂。
　　二、盐类下剂之浓厚液，有减却体内水分之效，间有使用于浮肿、水血证等。例如，使内服硫酸钠(芒硝)大量之10％～25％之溶液，则由浓厚液之刺激，亢进肠分泌，盐因被稀释而泻下，故组织显著失水。此际泻下，必须溶解水之供给，而仰给于肠分泌，故其奏效须延长时间。普通内服后，自十至二十小时而通利，便状殆与肠液之成分相等。肠分泌之多少与血液及组织中之水分多少成比例，故一二日间渴者，其分泌不充分也，则浓厚盐不得呈泻下作用。
　　三、用量过少，不泻下。…此时渐被吸收，由盐类作用而利尿也。久坐职业之人或平卧患者，虽与盐类下剂，但肠运动不甚亢进，故渐被吸收而不呈泻下作用。此时因利尿作用而体中之水分减少，肠液之分泌亦减，致便秘如旧。
　　四、肝脏之疾患(充血、胆石证、卡他性黄疸等)用之有效者，恐因门脉系之血行强盛，且因盐类作用亢进组织液之灌流，影响其营养也。
　　五、泻下药之盐类下剂，无刺激肠壁之性，故对于热性病者或他脏器有炎证者，得频频使用之，因对于此等证，仍有消炎的作用也。
　　碳酸亚尔加里（碳酸盐或含其含碱类矿物）之应用
　　求真按：「下记诸条，亦为本药之适应证。」
　　一、对于尿酸结石，反于此(求真按：「兹不记，指第二项也」)，其奏效之理由不明。同一种病，内服亚尔加里，则使疝痛轻快，且时见崩坏之石片排出，是结合结石之黏液沉淀。由于亚尔加里性尿而被溶解，故分裂尿石为小片。遂由增量之尿而至于排出。又对于已结晶之尿酸，虽不能溶解，但有防止其新生之效，不容疑矣。
　　二、对于胆石证，亚尔加里性矿泉有减轻发作及根治之效。
　　三、因气管卡他而分泌少量时。又于子宫内膜炎等妇人生殖器病，与食盐为伍，又于亚尔加里性食盐泉形而被使用。
　　又与利尿剂为伍，能治心肾疾患之浮肿。
　　大黄甘草汤之注释
　　食已即吐者，大黄甘草汤主之。(《金匮要略》)
　　【注】
　　食后即呕吐者，以本方为主治也。由下说，可得详解(尚可参照太阳病篇甘草医治效用条)。
