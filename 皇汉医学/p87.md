<!-- { "loadSidebar": true } -->
　　求真按：「心下反硬者，非燥屎逆上攻脾，是燥屎横行，充实于结肠之内，压迫于胃也。」
　　《卫生宝鉴》曰：「调胃承气汤，治伤寒发狂，烦躁面赤，脉实者。」
　　《试效方》曰：「调胃承气汤，治消中而渴，饮食多者。」
　　《口齿类要》曰：「调胃承气汤，治中热，大便不通，咽喉肿痛或口舌生疮者。」
　　《外科枢要》曰：「破棺丹(求真按：『即本方之丸剂也』)，治疮疡热极，汗多，大渴，便秘，谵语，发狂者。」
　　求真按：「本方治化脓性脑膜炎者，事实也。」
　　《证治准绳》曰：「破棺丹，治疗疮之气入腹而危者。」
　　《玉机微义》曰：「调胃丸，治齿痛出血不止，以调胃承气汤为末，蜜丸服。」
　　东洞翁本方定义曰：「治大黄甘草汤证而实者。」
　　求真按：「治但急迫，大便不通者。」
　　《方机》本方主治曰：「因汗吐下，谵语者。发汗后，热而大便不通者。服下剂，下利不止，心烦或谵语者。吐下之后，心下温温欲吐，大便溏，腹微满，郁郁微烦者。吐后，腹胀满者。」
　　《漫游杂记》曰：「一老人，过经十余日不解，手足冷，心下满，口不能食，舌上焦黄，昼间微烦，头汗出，脉细沉无力。余诊之，与调胃承气汤，得燥屎八九枚，脉变洪迟，乃与竹叶石膏汤，数十日而解。」
　　《成绩录》曰：「一男子，腹胀，脚下浮肿，小便不利，不大便十余日，舌上黑苔，唇口干燥，心烦呕吐，饮食如故。先生与调胃承气汤，秽物大下，小便快利，诸证悉去。」
　　《生生堂治验》曰：「一妇人年二十，大便点滴不通者三年矣，但饮食行动如常，约费巴豆、大黄、芒硝等数斤，皆不应。先生按其腹，虽甚硬，但燥屎及块物等无一应手者，即与调胃承气加葱白汤，便利遂不失节。」
　　调胃承气加葱白汤：调胃承气汤内加大葱白十个。
　　求真按：「中神氏以本方加葱白，恐用孟诜说，葱能利大小便也。」
　　《用方经权》本方条曰：「按膏粱太过之徒，其毒酿于肠胃，失其升降之职，潮热寝汗，微咳脉数，大便或秘，或下利，状如虚劳，心气迫塞，悲笑无时，胸动步难，其腹微满，或里急拘挛者。凡食毒蓄酿胃府，发为诸证，或下流郁结于肠中，小腹微满，大便不快，月事为之失调者。若审证不误，施以此方，则有万全之效。」
　　《类聚方广义》本方条曰：「痘疮，麻疹，痈疽，疔毒，内攻冲心，大热谵语，烦躁闷乱，舌上燥裂，不大便，或下利，或大便绿色者，宜此方。」
　　牙齿疼痛，齿龈肿痛，龋齿枯折，口臭等。其人多平日大便秘闭而冲逆，宜此方。
　　胃反，膈噎，胸腹痛，或烦满，腹中有块，咽喉干燥，郁热便秘者。消渴，五心烦热，肌肉燥瘠，腹凝闭，二便不利者，皆宜此方或为兼用方亦良。
　　膈噎证，因其人少壮时，腹里生症结，与年俱长，常为胃府之消化及血精灌溉之障碍，积至老境，此证始萌。盖年龄渐高，则症结愈痼，血液因之以枯，精神随之而衰，是必然之势也，加以勤劳，酒色过度，而后此证始成。然初起能勤药饵，谢世务，绝情欲，以就治疗，庶几或可一生。若姑息为治，放恣纵情，病势张皇，精气衰脱，身体枯槁，至于饮食一切，难以下咽时，则决不可救治矣。
　　冈田昌春曰(《温知医谈》所载)：「顷得二老先生承气汤之高论。…有一治验，一男子年二十三四，一日患外感，寒热往来，头痛如破，邪气渐进，自人参饮子及于导赤各半汤证。友人大渊常范为之治疗，并托余代为主持一切，因诊其脉，弦数无神，状如醉人，谵语烦躁，变为郑声，仍用前方，二三日，自汗淋漓不止，渐至捻衣摸床，于是转升阳散火汤，七八日，诸证自若，虚候日至，亲戚亦知恐至不治，因是寄信知照其父，请其另请高明。近日有来一医之信，并再请主持治疗，故又朝夕省诊，以尽微力。病人身体虚羸更甚，但稀粥少进，大便不利，小便快利。一医来诊曰闻此患者，初中末治疗无间，但稍有愚见，冀得余同意，故与余约时同诊。医曰：『此证虽形体虚羸已甚，腹候虚软无力，但一时权道计，宜活用承气汤一类，如何？』余虽亦注意其不大便，恐有掣肘，今得此医一言，可以直用无疑。盖因身虽柴瘦，但似一团邪火内燔，若无背城一战之策，则燃眉之急难救，于是决与调胃承气汤。半日后，下结粪五六枚，充满便器。虚羸虽加，但热渐减，脉来有神，诸候霍然。承气之效，可谓伟矣。其后相商，酌用柴胡剂之类，热去虚回，得奏全凯。因忆张长沙虽谆谆致意于胃气，不可轻用攻下，但其变化，有『少阴急下』及『太阴寒实』之例。至于『至虚有盛候，大实有羸状』之成规，可求之于经方者，人皆知之，至于活泼之妙，在乎人之自得也。许学士『循衣撮空』之治验，孙兆治东华门之窦大郎，罗谦甫疗真定府之赵吉夫，皆因用承气而得伟效，可谓能应用经方矣。余每感叹以前之治验，以老医之一言，合于古人之成规，因附赘焉。」
　　求真按：「由余之经验，肠伤寒(Typhus)见大、小承气汤证者甚少，调胃承气汤证反多也。且不限此病，凡高热持久及诸疮疡内攻(如化脓性脑膜炎是也)等而现此证者颇多，学者须熟记之，不可失误。」
　　白虎汤之注释
　　伤寒，脉浮滑，此表有热，里有寒，白虎汤主之。(《伤寒论》)
　　【注】
　　林亿曰：「按前篇云：『热结在里，表里俱热者，白虎汤主之(求真按：“为白虎加人参汤主之之误”)。』又云：『其表不解者，不可与白虎汤。』而此处云『脉浮滑，表有热，里有寒』者，必『表里』二字互差也。又阳明一证云『脉浮而迟，表热里寒者，四逆汤主之』。又少阴一证云：『里寒外热者，通脉四逆汤主之。』因是表里自差也明矣。」
　　程应旄曰：「读厥阴篇中『脉滑而厥者，里有热也，白虎汤主之。』据此可知『表里』二字为错简也。」
　　山田正珍曰：「林亿、程应旄二说，考证明备，援引详确，宜拳拳服膺焉。张璐《缵论》遵奉之，可谓『见善从善』者矣。表有寒者，以时时恶风，背微恶寒，及厥冷等证而言。里有热者，以脉滑大，发热汗出，身重而喘，咽燥口苦等证而言，盖仅举其略证耳。」
　　尾台氏曰：「伤寒，脉浮滑云云，林亿、程应旄等以此章为『寒热』二字差置，极是。以下条『伤寒脉滑而厥者，里有热也』可见。」
　　综以上诸说观之，则本条当改作「伤寒，脉浮滑，此表有寒，里有热，白虎汤主之」，是即举其病因与脉应，而略其腹证、外证也。
　　三阳合病，腹满身重，难以转侧，口不仁而面垢，谵语遗尿。发汗则谵语，下之则额上生汗，手足逆冷。若自汗出者，白虎汤主之。(《伤寒论》)
　　【注】
　　《医宗金鉴》曰：『三阳合病者，太阳之头痛发热，阳明之恶热不眠，少阳之耳聋寒热等，皆具也。』
　　山田正珍曰：「此证虽以三阳命名，但腹满，身重，谵语者，皆属于阳明内实病，故不发汗，不和解，唯用大寒以挫其壮热也。『发汗则谵语』之下，似脱一『甚』字，当补之。…若发汗，则谵语甚者，由于津液越出，大便燥结也。如是者，当议大、小承气汤。若下之，则额上生汗，手足逆冷，或自汗出者，大便未硬，其里未实，而早下之故也。如是者，急宜通脉四逆汤以救之。按病证曰不仁者，是无寒热痛痒及知觉之名也。…所谓口不仁者，是口不能言语，或口不觉寒热痛痒，或口不能辨五味，皆谓之口不仁也，岂唯不知味为然哉？」
　　尾台氏曰：「三阳合病之口不仁，谓口舌干燥，不知五味也，与附子汤之口中和，背恶寒者相反。谨按…『发汗』以下十七字，为后人之注文。又按《玉函》无『若』字为是。」
　　求真按：「山田氏说，虽不无理，概以尾台氏说为是，兹从而解之。故本条宜改作『三阳合病，腹满身重，难以转侧，口不仁而面垢，谵语遗尿，自汗出者，白虎汤主之』。以意解之，因腹部膨满而生重感，身体难以自由运动，口唇及舌黏膜干燥，味觉脱失，面部生垢，谵语遗尿，汗自出者，称为三阳合病，即以本方为主治也。然本方证之腹满，与大承气汤之坚满异，只腹壁膨满，内部无充实之毒，故按之无抵抗与压痛，是二证腹满之别。」
　　伤寒，脉滑而厥者，里有热也，白虎汤主之。(《伤寒论》)
　　【注】
　　伤寒，有滑脉而四肢或全身厥冷者，为里有热(此所谓热厥)，即以本方为主治也。然此证与大承气汤、调胃承气汤等之热厥，及四逆汤、通脉四逆汤等之寒厥疑似，不易鉴别，故宜熟读下说以分辨之，是医之所最易忽误，而病者生死所关也。
　　钱氏曰：「滑者为动数流利之像，无沉细微涩之形，故为阳脉。即伤寒郁热之邪在里，阻绝阳气，不能畅达于四肢而厥，所谓『厥深热亦深』也。」
　　《医宗金鉴》曰：「伤寒，脉微细，身无热，小便清白而厥者，是寒虚厥也，当温之。脉乍紧，身无热，胸满烦而厥者，是寒实厥也，当吐之。脉实，大小便闭，腹满硬痛而厥者，热实厥也，当下之。今脉滑而厥，滑为阳脉，可知里热，是热厥也。然内无腹满痛、不大便证，此虽有热而里未实，不可下而宜清，故以白虎汤主之。」
　　《活人书》曰：「热厥者，初中病时，必于身热头痛之外有阳证。至二三日乃至四五日，方发厥，其热厥者，厥至半日，却身热。盖热气深，方能发厥，故须在二三日之后也。若微厥即发热者，热微故也，其脉虽沉伏，按之滑者，为里有热也。其人或饮水，或扬手掷足，烦躁不得眠，大便秘，小便赤，外证多昏愦者，知其为热厥，宜白虎汤。又下证悉具，有见四逆者，是失下之后，血气不通时，四肢即厥。医人不识，却疑阴厥，复进热药，则祸如反掌矣。大抵热厥，须脉沉伏而滑，头上当有汗，其手虽冷，指爪复温，便须用承气汤以下之，不可拘忌也。」
　　白虎汤方
　　知母7克，石膏20～100克，甘草2.5克，粳米14.5克。
　　上细锉，以水二合，煎一合，去滓，一日分三回冷服。
　　先辈之论说治验
　　钱氏曰：「若胃实痛者，为有形之邪，当以承气汤下之。此但外邪入里，为无形之热邪，故用寒凉清肃之白虎汤以解阳明胃府之邪热。」
　　《和剂局方》曰：「白虎汤，治伤寒大汗出后，表证已解，心胸大烦渴，欲饮水，及吐或下后七八日，邪毒不解，热结在里，表里俱热，时时恶风，大渴，舌上干燥而烦，欲饮水数升者，宜服之。又治夏月中暑毒，汗出恶寒，身热而渴。」
