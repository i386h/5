<!-- { "loadSidebar": true } -->
　　《医学纲目》曰：「孙兆治一人，自汗，两足逆冷至膝下，腹满，人事不省。孙诊六脉小弱而急，问其所服药，取视之皆阴病药也。孙曰：『非受病重，药能重病耳！』遂用五苓散、白虎汤十余帖，病少苏，再服，痊愈。或问治法，孙曰：『病人伤暑，始则阳微厥，脉小无力，医谓阴病，遂误药而病厥，用五苓散利小便则腹减，白虎解利邪热则病愈矣。凡阴病胫冷，则臂亦冷，今病胫冷而臂不冷，则非下厥上行，是以知其为阳微厥也。』」
　　《集验良方》曰：「白虎汤，治中暑，口渴饮水，身热，头晕，昏晕等证。」
　　《医学入门》曰：「白虎汤，治一切时气瘟疫杂病，胃热咳嗽，发斑，及小儿疱疮瘾疹，伏热等证。」
　　《痘证宝笺》曰：「白虎汤，痘已发未发，或胃火偏盛，面红，齿燥，口臭，唇干，烦渴，龉齿，咬牙，夹斑，夹疹，独用、兼用均宜。」
　　东洞翁曰：「白虎汤，治大渴引饮，烦躁者。」
　　求真按：「此说不无参考之价值，但不足为定义，何则？因不仅本方证有大渴引饮故也。」
　　《方机》本方主治曰：「手足厥冷，或恶寒而自汗出，谵语者。手足厥冷，胸腹热剧者。大烦渴，舌上干燥，欲饮水数升者。无大热，心烦，背微恶寒者。暑病，汗出恶寒，身热而渴者。胸腹热剧，或渴如狂者(本方内加黄连六分)。」
　　《成绩录》曰：「一丈夫患疫，经二十余日，谵语不识人，舌上有黑苔，遗尿，不大便，午后烦热闷乱，绝食数日，两脚痿弱，足生微肿。先生诊之，与白虎汤兼用黄连解毒散，不日痊愈。以遗尿有微肿，故不与承气汤也。」
　　《方舆輗》曰：「白虎汤，治赤斑，口渴，烦躁。」
　　发斑，咽干渴甚，烦躁闷乱证，宜用此方。今时发斑热剧者，虽用白虎汤，但余用此方之前，恐有大青龙汤证。而寒热剧，躁烦口渴者，当用大青龙汤。用之热犹不解，渴益甚，烦躁者，宜用白虎汤。
　　白虎汤，治痘纯红，脸赤眼赤，口气热，唇口肿痛，烦躁闷乱，循衣摸床，小便赤，大便秘，身如火，发斑，谵语，实热等证，并主口气臭。
　　是治痘因热毒甚，不能起胀灌脓，又虽起胀灌脓，然因痘擦破而热益甚，大渴引饮，烦躁者。
　　《生生堂治验》曰：「某儿，因中暑，身灼热，烦渴，四肢懈惰。一医与白虎汤，二旬余，犹未效。先生曰：『某氏治法，非不当也，然不愈者，剂轻故也。』即倍前药与之，须臾发汗如流，翌日索食，不日痊愈。」
　　求真按：「石膏不用大量则无效，中神氏之言是也。」
　　《类聚方广义》本方条曰：「伤寒，脉滑而厥者，及无大热，口燥渴，心烦，背微恶寒等证，世医不用白虎，遂使病者至于不起，可胜叹哉！呜呼！仲景谆谆垂跻寿之法，后人不能从而奉行之，反逞私见，捏造方剂，弊及于今，洵可慨叹。」
　　治麻疹，大热谵语，烦渴引饮，唇舌燥裂，脉洪大者。
　　治牙齿疼痛，口舌干渴者。
　　治眼目热痛如灼，赤脉怒张，或头脑、眉棱骨痛，烦渴者。俱加黄连良，兼用应钟散，时以紫圆攻之。
　　治狂证，眼中如火，大声妄语，放歌高笑，登屋逾垣，狂走不已，大渴引饮，昼夜不眠者。亦加黄连，隔三五日用紫圆一钱至一钱五分，取峻泻数行，又日用灌水法则必效。若用下药难者，惟宜用灌水法耳。
　　《伤寒论述义》曰：「温病者，热结在里，是表里俱热证也。即为阳明病之一证，其来也如太阳，由少阳而毒气暴进，陷入于里，内灼外熏，势如燎原，故脉浮滑洪大，证则蒸蒸发热，自汗出，心烦大渴，舌上干燥，欲饮冷水，然燥未搏结，仅胃家焦燥耳，因立白虎汤以清凉之。设如太阳因误汗吐下而乏津液者，则加人参以滋养之。若失治则胃中枯竭遂不可救，其变证或为胃实，敢断为非阴证也。」
　　求真按：「此说甚佳，宜熟读之。」
　　《麻疹一哈》曰：「一小儿发热三四日，疹子咸出，稠密干燥，紫黑色，舌焦唇裂，烦渴引饮，颇闷不得眠，谵语如见鬼状，人事不省，按其腹状如毁手，胁腹微满，大便难，小溲不利，因与白虎汤。尽十帖，诸证渐安，疹子收，身热犹未退，胸腹满闷，大便不通五六日，两目黯然，昼不见物，更作大柴胡汤服之，兼用芎黄散，时以紫圆攻之，每服下利数行，约五十日许，始复原。」
　　求真按：「此证初起，即宜大柴胡加石膏汤。」
　　《勿误药室方函口诀》本方条曰：「此方治邪热散漫于肌肉之间，发为大热大渴，脉洪大或滑数者。成无己云此方为辛凉解散，清肃肌表之剂。今邪散漫于肌表之间，欲成汗而不能发者，用辛凉之剂清肃肌肉之分，使成发势而出汗，譬如以手绞糟袋之汁同理，是故白虎与承气，以表里之剂，同阳明之位，故云表里俱热，或云三阳合病，用于胃实近表之方也。」
　　石膏之医治效用
　　《药征》曰：「石膏，主治烦渴也，兼治谵语，烦躁，身热。…历观上方，石膏主治烦渴也明矣。凡病烦躁者，身热者，谵语者，及发狂者，齿痛者，头痛者，咽痛者，其有烦渴之证也，得石膏而其效核焉。」
　　此说虽无错误，然非石膏证，亦不无烦渴者，故难为定义。由余之经验，有本药证者，必口苦干燥，尿色赤浊为应用之主目的，以烦渴及其它为副目的，再宜参考下说而用之。
　　《本草纲目》曰
　　石膏
　　【气味】辛，微寒，无毒(《别录》曰：「甘，大寒」)。
　　【主治】中风寒热，心下逆气，惊喘，口干舌焦，不能息，腹中坚痛。(《本经》)
　　除时气，头痛身热，三焦大热，皮肤热，肠胃中结气，解肌发汗，止消渴，烦逆，腹胀，暴气喘，咽痛。(《别录》)
　　治伤寒头痛如裂，壮热，皮肤如火燥。(甄权)
　　治天行热狂，头风旋。下乳，揩齿，益齿。(大明)
　　求真按：「此头旋，即眩晕也，脑充血所使然。」
　　除胃热肺热，散邪热，缓脾益气。(李杲)
　　止阳明经头痛，发热恶寒，日晡潮热，大渴引饮，中暑潮热，牙痛。(元素)
　　求真按：「阳明病，以不恶寒为原则，今云恶寒，似乎矛盾，其实不然，是因非纯阳明，为三阳合病故也。」
　　《本草备要》曰：「石膏，甘辛而淡，体重而降，为足阳明胃经大寒药。色白入肺，兼入三焦，寒能清热下火，辛能发汗解肌，甘能缓脾益气，生津止渴。治伤寒郁结无汗，阳明头痛，发热恶寒，日晡潮热，肌肉壮热，小便赤浊，大渴引饮，自汗，口干(能发汗，又能止自汗)，舌焦(苔厚无津)，牙痛。又胃主肌肉，肺主皮毛，为发斑发疹之要品(色赤如锦纹者为斑，隐隐见红点者为疹)，但用之尠少，则难见功。」
　　《方伎杂志》曰：「石膏，宜中国产。日本产亦洁白，椎捣成细末用之，石见产者，多佳品。如中国产不洁白，碎后如有方解石物者，不可用。石膏一物，人皆惧用，不知其治烦热及清解大热，滋润枯燥，镇压上逆等，其效决非他药所可及。朱震亨曰：『药之命名有种种，或以色、以形、以气、以质、以味、以能、以时。』膏字之义，可深思焉。」
　　冈田昌春氏曰：「《蕉窗医谈》云：『石膏若不用大剂则无效，何则？石膏之性不强也。故白虎汤、竹叶石膏汤等，用石膏特多。余平生多用大量，他医与小量之石膏剂，故无效。』此语最可玩味。《药征》开卷首列石膏，述其效用，宜参考之。案白虎汤，以石膏为君，其质虽镇重，其性能善走，外解肌热，内凉胃热，表里烦热，顿然清楚。大青龙汤，因阳热之气郁，不得开越，以扶麻黄、桂枝之发力，而逞外发之功效。竹叶石膏汤，为平未靖之余寇，与麦门冬，奏其津润之勋。其它越婢汤、厚朴麻黄汤、朮防己汤等，其运用不一，配以粳米、小麦等，亦微妙详，审后人有不可思议者。…又刘跂《钱乙传》云：『宗室子，病呕泄，医用温药而加呕。』乙曰：『病本中热，奈何以刚药燥之？将不得前后溲矣，宜与石膏汤。』宗室与医者皆不信，后二日果来召。乙曰：『仍石膏汤证也。』竟如言而愈。…石膏，其质重，其用多主清热，配合适宜，有消暑、截疟、治呕、止泻、驱饮、疏水、解毒等效，不可端倪。东洞多用石膏，当时有石粉之谤，与彼陈石膏之评，居虽异域，其旨相同，若有所偏，必有专长，取舍之权，存乎其人耳。」
　　知母之医治效用
　　《续药征》曰：「知母，主治烦热也。」
　　《本草纲目》曰
　　知母根
　　【气味】苦寒，无毒。
　　【主治】消渴，热中。除邪气，肢体浮肿，下水。补不足，益气。(《本经》)
　　疗伤寒、久疟之烦热，胁下邪气，膈中恶，及风汗内疸。多服令人泄。(《别录》)
　　心烦躁闷，骨热劳往来，产后蓐劳，肾气劳，憎寒虚烦。(甄权)
　　热劳，传尸疰痛，通小肠，消痰，润心肺，安心，止惊悸。(大明)
　　凉心去热。治阳明火热，泻膀胱肾经火，热厥头痛，下痢腰痛，喉中腥臭。(元素)
　　安胎，止子烦。(时珍)
　　【发明】
　　权曰：「知母，治诸热劳，患人虚而口干者，加用之。」
　　杲曰：「知母，…其用有四：泻无根之肾火，疗有汗之骨蒸，止虚劳之热，滋化源之阴。」
　　《本草备要》曰：「知母，辛苦寒滑。上清肺金而泻火，下润肾燥而滋阴。…消痰，定惊，止渴，安胎(无非清火之用)。治伤寒烦热，蓐劳骨蒸，燥渴虚烦，久疟下痢(治嗽者，清肺火也；治渴者，清胃火也；退骨蒸者，泻肾火也)。利二便，消浮肿。然苦寒伤胃滑肠，多服令人泻。」
　　由以上诸说观之，则本药可谓为一种之解热药，若用量不误，则适于阳虚证。
　　粳米之医治效用
　　《本草备要》曰：「粳米，甘凉，得天地中和之气，和胃补中，色白入肺。除烦清热，煮汁止渴(仲景之白虎汤、桃花汤、竹叶石膏汤，皆以之清热，补不足)。粳乃稻之总名，有早、中、晚三收，晚得金气，多性凉，尤能清热(北粳凉，南粳温，白粳凉，红粳温，新米食之则动气)。陈廪米冲淡，可以养胃。煮汁煎药，亦取其调肠胃，利小便，去温热，除烦渴之功。」
　　本药淀粉丰富，故有滋养强壮，缓和包摄作用也明矣。由上说观之，则于此等作用之外，可谓更有清凉止渴作用焉。
　　白虎加人参汤之注释
　　服桂枝汤，大汗出后，大烦渴不解，脉洪大者，白虎加人参汤主之。(《伤寒论》)
　　【注】
　　《医宗金鉴》曰：「大烦渴，脉洪大者，是邪已入于阳明，津液为大汗所伤也。」
