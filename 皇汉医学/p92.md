<!-- { "loadSidebar": true } -->
　　《瘟疫论》曰：「大小便蓄血、便血者，不论伤寒时疫，尽因失下，邪热久羁，无由以泄，血为热搏，留于经络，败为紫血，溢于肠胃，腐为黑血，便色如漆，大便反易(求真按：『宜参考抵当汤条』)。虽为结粪，得瘀(求真按：『瘀为瘀血之略』)润下，结粪虽行，真元已败，多至危殆。其有喜笑如狂者，此为胃热波及血分也。血属心，血中留火，易蔓延心家也。其有是证者，仍从胃治(求真按：『从胃治者，选用大、小、调胃承气汤也』)。」
　　求真按：「此述所谓热溶血证初期之证治也，选用大、小、调胃承气汤。虽如吴氏说，然本方之原方为调胃承气汤，而转为驱瘀血剂者，故知亦有应用于此证之机会。」
　　胃实失下，至夜发热者，热留血分也。若更失下，必致瘀血。
　　求真按：「至夜发热者，多因瘀血，概属本方证也。」
　　初则昼夜发热，日晡益甚，既投承气，昼日热减，至夜独发热者，瘀血未行也，宜桃仁承气汤。服汤后，热除则愈，或热时前后缩短，再服再短(求真按：「热时前后者，发热时为前，解热时为后也。缩短者，迟发热，早解热也」)，蓄血尽，热亦尽矣，大热已去，亡血过多，余焰尚存者，宜犀角地黄汤调之。
　　求真按：「用犀角地黄汤，不如用桂枝茯苓丸。」
　　至夜发热，亦有瘅疟者(求真按：「瘅疟，温疟也」)，有热入血室者，均非蓄血证，皆不可下也，宜审之。
　　东洞翁本方定义曰：「治血证，小腹急结而上冲者。」
　　求真按：「本方原方为桂枝甘草汤，所以有上冲也。」
　　《方机》本方主治曰：「小腹急结如狂者。胞衣不下，气急息迫者。产后小腹坚痛，恶露不尽，或不大便而烦躁，或谵语者。痢疾，小腹急痛者。」
　　《芳翁医谈》曰：「齿痛难堪，有宜桃仁承气汤者。」
　　《成绩录》曰：「一男子，年六十五，喘息咳唾，不得安卧已数十年，近时身热，或休或作，数日不愈，遂吐痰血，一日齿缝出血，连绵不止，其色黑如败絮，以手引之，或一二尺，或三四尺，剧时鼻、耳悉出血，大便亦下黑血，如是三日夜，绝谷好饮，有精神，如无病然，平日所患之喘息顿止，得以平卧而不能转侧，乃与桃仁承气汤，不日而愈。」
　　求真按：「此以瘀血外发，喘息自愈也，可知其多因瘀血矣。」
　　一男子，恶寒身热，汗出后卒发腹痛，脐旁殊甚，自小腹至胁下拘急，二便不通，食即吐，舌上白苔，剧则痛至胸中如刀割，头汗流出，先生与以桃仁承气汤，诸证痊愈。
　　一妇人，常患郁冒，心中烦悸，但欲寐，饮食或进或否，一日卒然如眠，人事不知，脉微细，呼吸如绝，血色不变，手足微冷，齿闭不开，经二时许，神气稍复，呻吟烦闷，言苦于有物在胸中，胸腹动气甚，胁下挛急，与桃仁承气汤。一昼夜，服十二帖，下利数行，诸证渐退，后与茯苓建中汤而全治。
　　一妇人，每好饮酒，一日大醉，忽然妄语如狂人，后卒倒直视，四肢不动，吸吸少气，人事不识，手足温，脉滑疾，不大便已十余日，额上微汗，面部赤，自胸中至少腹硬满，不能食。与桃仁承气汤，服五六日，瞳子少动，手足得以屈伸。至七八日，大便通而呻吟。十余日，诸证渐退。
　　一人患疫，迎先生治，诊之，脉微细，身热烦躁，时时谵语，口燥而渴，大便秘闭，乃与桃仁承气汤。后大下血，家人惊愕，告先生。先生恬然置之，益使服前方，不日痊愈。
　　求真按：「是看破其将起热溶血证，以先制其机也。」
　　一妇人患疫，身热如灼，口舌糜烂，渴好热饮。一日妄语如狂，自胸下至小腹，硬痛不可近手，十余日不大便。先生投以桃仁承气汤，黑便通快，诸证悉去。
　　一男子年十五，头痛发热，翌日，发谵语，其状如狂。医诊曰：「此痫也。」与药数日，病益甚。先生诊之，脉洪数，舌上黑苔，身热如灼，胸腹有急迫状而无成形者，与以黄连解毒汤。翌夜，病势益甚，再请先生诊之，眼中带赤色，不能语言，饮食殆绝，热劳郁伏，脉益洪数，头汗出，手足不动，乃与桃仁承气汤。至明日，尽五帖，遗尿一次，臭不可近，放屁五六次，言语尚不通，目闭不开，捩视之满眼皆赤，头面手足微冷，汗不复出，唇稍焦黑，而神气不全昏，呼之则应，心胸下硬，按之则蹙额，手足擗地。经二时许，复诊之，心胸下有痛状，仍进前方，至明日大便一行，四肢微冷，人事不知。先生曰：「勿怖，所谓瞑眩耳。」益进前方，数日而愈。
　　求真按：「对此险证，始终主持一方而自若，非凡庸所能得也。可以想见南涯翁之手腕矣！」
　　一妇人年四十许，病疫，经三日，舌苔已黑，独语绝谷，医与三消饮，下利十余行。病妇不知其下剂，惊愕更医，医与人参养荣，汤服一日，下利即止，而自汗出，烦渴引饮，病状似更危笃，因又迎医，与柴胡白虎合方，诸证稍瘥，食亦少进，病妇少安，以为渐愈矣。未几，险证复发，殆不可救。又更医，医诊曰：「大虚也。」与真武加人参汤，下利黑血六七行，余证自若，凡更医十余，无微效。后请先生诊之，腹微满，舌尖赤，稍肿，大便滑而渴，乃与桃仁承气汤。服数帖，下燥屎如漆者数枚，经三日，诸证大瘥，但心下痞硬，不欲饮食，因与人参汤，数日复常。
　　一女子年九岁，有寒疾，求治于先生。门人某诊之，发热，汗出而渴，先与五苓散。服汤后，渴稍减，然热、汗尚如故，其舌或黄或黑，大便燥结，胸中烦闷，更与调胃承气汤。服后下利数行而益烦，加食即吐，热益炽，将难救疗。先生曰：「调胃承气汤非其治也，此桃仁承气汤证也。」服而痊愈。
　　求真按：「本方为调胃承气汤加桃仁、桂枝，而主治有如是之不同，此古方之所以精妙，不可不精究也。」
　　《续建殊录》曰：「一男子其项生疡，医针治之，明日如寒疾状，发热炽盛，或有恶寒，疮根凸起，自项至缺盆，悉见紫朱色，且谵语，大便不通，病状危笃。一医以为瘟疫，疗之无效，乃请先生，先生曰：「非疫也，疮毒上攻也。」与葛根加桔梗汤，兼用梅肉散，得汤稍瘥，后再诊之，转与桃仁承气汤，兼以梅肉散，峻下五六行，热乃退。盖此人谵语烦闷，眼中碧色，为血证之候也。」
　　求真按：「由此人初于项部有疮疡，后昏冒不识人事，眼中碧色观之，其为疮毒内攻性脑静脉窦炎也明矣。然本方能易治之，以是可知古方之绝妙也。」
　　某男年十七，毒发脑户。十余日后，针之，脓出肿减，寝食稍复如平日。然疮口不闭，脓水如涌，一日大战栗，身热殊甚，肿复凸起，延及颜颊，疮头结口，脓滴不出，谵语烦躁，大便秘涩。众医以为伤寒，治之无效，因迎先生请治，其父问曰：「儿病众医皆以为伤寒，先生以为然否？」曰：「否。此疮毒所致，非伤寒也。」乃与葛根加桔梗汤及应钟散，下利三四行，诸证顿减。尔后困顿如眠，脉细数，热不去，饮食大减，于是与梅肉散，大便快利，热去肿减。半日许，渐昏冒，人事不识，唇燥舌干，狂言妄语，坐为演戏之状，乃以桃仁承气汤攻之，下利臭积，稍觉人事。三日后下黑血，饮食渐进，神气爽然。服二月余，转当归芍药散，数日痊愈。
　　一妇人小产后，胞衣不下，忽上攻，喘鸣促迫，正气昏冒，人事不知，自汗如涌。众医以为必死，因迎先生。诊之心下石硬而小腹濡(求真按：「是急结迫于心下也」)，眼中如注蓝，乃与桃仁承气汤。须臾，胞衣忽下。至明日，爽快如常。
　　求真按：「流产后胎盘不剥离，忽然喘鸣促迫，正气昏冒，人事不知，眼中如注蓝。由是观之，此即脑及肺栓塞也。」
　　一童子年八岁，大吐食后，发热，微汗出。明日，无热，谵语咬牙，烦躁尤甚，呕不能食，四肢擗席，胸胁烦胀，按之无腹力，两便不通，与桃仁承气汤。服后神气复常，诸证悉退。
　　《方舆輗》曰：「桃仁承气汤，治恶露涩滞，脐腹大痛，胎死腹中，胞衣不出，血晕等证亦佳。」
　　产后恶露涩滞，脐腹大痛，手不可近者，服桃仁承气汤二三帖，即愈。此证脉多洪数，虽闻有细数者，当舍脉从证。又死胎，及胞衣不下，血晕等证亦可通用。
　　此方证《本论》曰血下，曰小腹急结，若比抵当汤证，其血犹未沉痼也。兹举余所屡验之一治验于下：
　　经血欲来，腹痛不可忍，甚至失心妄语者，以桃仁承气攻之，二三帖，痛失如神。此证经年不瘥，久患成宿疾者，皆由轻剂微汤无效故也，宜每月经期时，用桃仁承气二三帖或四五帖，得以定痛即停服，至下月经期之间，缓服逐瘀丸散之类，至期时复服桃仁承气汤，过期后复服缓攻之药如前，如是回环四五月，则数年之滞患亦得痊愈。
　　求真按：「本方治月经困难证有神效，虽如有持氏说，然本方宜长服至证尽为止，不可间歇。」
　　痢疾，腹痛甚，里急后重亦剧，而下紫黑色者，瘀血也。李挺曰：「诸痢皆知为瘀血，要惟黑色为瘀甚耳，此证非桃仁承气汤则不能立功。」吴氏《医方考》云：「治初起质实者，然可不拘日数，但认其质实，不问初中末，且所下如紫黑，或如鱼脑者，知因瘀血也，即可用此汤。」
　　求真按：「本方有效于赤痢及大肠炎等。虽如有持氏说，然用本方者，宜以腹证为主，不可以排泄物为主也(但以之为参考，则极佳)。」
　　痘毒，深剧酷烈，庸工不能疗者，此汤有回生之效。是时当用药数帖峻攻之，不然，则无效。余初年用凉膈散，然不能及，自中年用此方救之，屡奏神验。
　　《古方便览》曰：「一妇人，阴门肿痛如剜，上冲头痛，日夜号泣不愈。数日后，余诊之，腹硬满，少腹急结，用此方三剂，夜痛益剧，及天晓，忽出脓血，病顿愈。」
　　求真按：「服本方痛反增剧者，是即瞑眩也。」
　　一妇人，经水不通已三月矣，小腹硬满，结痛如刺，叫号动邻，余与此方五十余剂，痊愈。
　　一男子，小腹坚结而上下痛，气上逆，不欲食，三月许不愈，与此方五十余剂而瘳。
　　《青州医谈》曰：「一男子入井中，上井时井石自上下落，其人颇有力，立即以手承石，幸未受伤，然出井后，忽精神昏愦而失人事，四肢痿弱。请南涯翁治之，投以桃核承气数帖，神气恢复云。盖此人虽未受损伤，然初受石时，因有意努力，损其经络，又因其变动，血阻经络，故致四肢痿弱。桃核承气证，有血迫经络者，本条云：『热结膀胱，其人如狂，血自下者愈。』」
　　《青州治谭》曰：「妇人久患头痛，诸药不效者，与桃仁承气汤，兼用桃仁散，有效。」
