<!-- { "loadSidebar": true } -->
　　火患头疮，药无效者，与桃仁承气兼用桃花散，颇有应效者，外贴桃仁油亦可。
　　《生生堂医谈》曰：「一妇人，初吐泻如倾盆，状似霍乱，全身冰冷，厥逆脉绝。半日许，烦躁弃衣，不食，大渴，饮水则吐。四五日许，依然不死，请余治。见前医所与之附子理中汤，尚剩一二帖于炉边，诊其腹，脐下如石硬。余曰：「是血证也，理中汤不可与之。」作桃仁承气汤，下臭秽物颇多，三日内厥回，诸证退而痊愈。经二年又发如前，余又与桃仁承气汤而愈。此等证若不审证的确，则必杀人，可不慎乎！今之医家，大概若见四肢厥逆者，则用四逆汤。身大寒，反不欲近衣者，则用白虎汤。其次者附子理中、或真武汤、当归四逆之类。见有水逆者，不出五苓散之类，若不愈则用参附、独参之类，此皆现今医家之通弊也。」
　　求真按：「此证虽似寒厥，实为瘀血的热厥也，分别处不可不精究焉。」
　　一妇人三十余岁，全身肉胀，而脚最巨大，四体不仁，苦于起居已有年矣。请余治，余乃放痧，每日取血自二三合至四五合，约三十日许，血几八九升，且与桃仁承气汤而痊愈。
　　求真按：「由此治验，可知知觉麻痹之多因于瘀血者。」
　　一人走来叩门，谓先生曰：「急事请速来。」因仓皇，不告其故而去。先生至，则堂上下男女狂躁，而有一妇人毙于旁。先生怪，问之，曰：「有一恶少年，屡来求乞，不餍。我今骂之，恶少怒，将打我，拙荆惊遮之，渠扼其喉立毙。恶少骇走，事急矣，先生来速，幸甚，乞救之。」先生命旁人汲冷水盈盘枕之，灌水于颈项，半时许，刺之即苏，再使安卧，又以巾浸水敷颈，觉温即换，不使瘀血凝结，与桃仁承气加五灵脂汤而去。明日复往视之，妇人大喜且谢曰：「余幸蒙神救，得以不死。今咽喉已无恙，唯胸肋体湾觉微疼耳，饮食亦已如常矣。」师复以巾灌冷水，蔽胁肋如初，经三日而愈。
　　求真按：「能得方意而活用之，则其效出于意外者如此，不可不深思之。」
　　《方伎杂志》曰：「一妇人请诊，家人云妊娠已六月。初，月初下瘀血，众治无效，经三十月许而产，恐因温热故，致子胎糜烂，以逆产，惟头不出，身体出耳，其后虽用种种方法，而首总不出，究因何故，请先生诊之。身体无血色而柴瘦，唇舌干燥，脉微弱，按抚腹部，其头游移旋转，恰如西瓜之浮于水中，余谓病家曰：「宜强出之。」因按抚其腹部，或不至于发血晕，故宜以药下之。一夜服桃核承气汤三帖，翌朝快利，头忽出，病者及病家，感谢不已。余视此证亦属初次，此古方之妙，诚不可思议矣，余自十三岁至七十余岁，信仰古方，由此故也。」
　　一妇乞诊，余至其家，呻吟之声彻于四邻，姑氏云：「自三月经水阻滞，时时腹痛，至八月，请医服药，则瘀血下，后又发腹痛，数日不止，渐增剧，药更无效，故辞医治，因乞先生疗之。」余诊其腹，拘满挛急，及于胸胁，小腹满，苦痛甚，困惫极，惟食少许糜粥。因为药之瞑眩，与桃核承气汤兼用当归建中汤，日服两方三帖，果腹痛倍前，下利日三四行。三日许，其痛截然而止，病家悦甚。然腹满挛急依然，仍用前剂，三十日许，腹中渐软，饮食大增。因寒中故，觉腰腹冷，两脚麻痹，是以去当归建中汤，而兼用当归四逆加吴茱萸生姜汤，病渐去。岁末，梳浴尚未自然，因使更服前方三十日，翌年春正，母子相携来诊，腹部已软，胎儿隆然，母子大喜而归。
　　《类聚方广义》本方条曰：「治痢疾，身热，腹中拘急，口干唇燥，舌色殷红，便脓血者。治血行不利，上冲心悸，小腹拘急，四肢麻痹，或痼冷者。」
　　淋家，小腹急结，痛连腰腿，茎中疼痛，小便涓滴不通者，利水剂不能治，若用此方则二便快利，苦痛立除。小便癃闭，小腹急结而痛者，或打扑疼痛，不能转侧，二便闭涩者，亦良。会阴打扑，速宜驱逐瘀滞，若不洗涤血热，则瘀血凝滞，焮热肿胀，必致小便不通也。若尿道焮闭，至于阴茎肿痛亦甚，不能用导尿管，徒见其死耳。故若遇此证，不问二便之利不利，早用此方，以驱瘀滞，解热闭，即不至于凝肿溺闭，是为最上乘之法，且打处即以铍针轻轻乱刺，放血为佳。
　　《勿误药室方函口诀》本方条曰：「此方治伤寒蓄血，小腹急结外，亦可运用于诸血证，譬如吐血、衄血不止，不用此方则无效。又走马疳，龈疽，出血不止者，非此方不能治，痈疽及痘疮，紫黑色欲内陷者，以此方快下之，则能向外挥发也。又妇人阴门肿痛，或血淋，有效。若产后恶露下少，腹痛者，与胞衣不下经日者，宜此汤加清酒徐徐与之。又用于打扑、经闭等之瘀血腰痛，以瘀血为目的者，必昼轻而夜重。痛风等，昼轻夜痛者，由于血也。又数年齿痛不止者，此方为丸服有验。其它加荆芥治痉病及发狂(求真按：『加荆芥，蛇足也』)；加附子治血沥腰痛及月信痛(求真按：『必不可加附子』)，其效难以枚举。」
　　桃仁之医治效用
　　《本草纲目》曰
　　桃核仁
　　【气味】苦甘平，无毒。
　　【主治】瘀血血闭，症瘕邪气，杀小虫。(《本经》)
　　止咳逆上气，消心下坚硬，去卒暴击血，通月水，止心腹痛。(《别录》)
　　治血结、血闭、血燥，通润大便，破蓄血。(元素)
　　杀三虫。(孟诜)
　　主血滞风痹，骨蒸肝疟之寒热，鬼疰疼痛，产后血病。(时珍)
　　【发明】
　　杲曰：「桃仁，…苦以泄滞血，甘以生新血，故破滞血用之。其效有四：治热入血室，一也。泄腹中滞血，二也。除皮肤血热燥痒，三也。行皮肤凝聚之血，四也。」
　　《本草备要》曰：「桃仁，苦比甘重。…苦以泄血滞，甘以缓肝气而生新血，通大肠血秘。治热入血室，血燥，血痞，损伤积血，血痢，经闭，咳逆上气(血和则气降)，皮肤血热，燥痒，蓄血发热如狂。…血虚者禁用。」
　　《续药征》曰：「桃仁，主治瘀血，少腹满痛，故兼治肠痈及妇人经水不利。…据此诸方，则桃仁主治瘀血急结，少腹满痛也明矣。凡毒结少腹，则小便不利或如淋，其如是者，后必有脓自下也。或泻血，或妇人经水不利者，此又因脐下久瘀血所致也。」
　　据以上诸说观之，则本药为消炎性驱瘀血的解凝药，兼有镇咳，镇痛，缓下，杀虫，杀菌作用矣。
　　桂枝茯苓丸之注释
　　妇人宿有症病，经断未及三月，而得漏下不止，胎动在脐上者，为症痼害。妊娠六月动着，前三月经水利时，胎也。下血者，后断之月，衃也。所以血不止者，其症不去故也，当下其症，桂枝茯苓丸主之。(《金匮要略》)
　　【注】
　　原文「症痼害妊娠」下有「六月动者，前三月经利时胎也；下血者，后断三月衃也」二十一字，程林云：「当有缺文，意义全不通，故去之。」宿者，从前也。症及症痼者，如已述血寒之谓也。全文之义，谓妇人由从前脐下部有血塞，偶当妊娠，未满三月时，子宫出血不止，且脐下有胎动者(本论在脐上，恐为脐下之误，何也？因未满三月之妊娠，子宫未尝有达于脐上之理故也)，因血塞障害妊娠也。若子宫出血不止，而亦不去者，当以本方下其血塞也。则其治出血与妊娠障害之意，在言外矣。
　　桂枝茯苓丸方
　　桂枝、茯苓、牡丹皮、桃仁、芍药各2.4克。
　　上为细末，以蜂蜜及米糊为丸，一日三回分服。但现今普通将上用量之二或三倍，以水二合五勺，煎一合，去滓，一日分三回，温或冷服。
　　桂枝茯苓丸加大黄汤方
　　前方中加大黄2.5克以上。煎法用法同前。
　　【主治】治前方证之可下者。
　　桂枝茯芩丸之腹证
　　因本方中有芍药，当然有腹直肌挛急之症，然其挛急与由水谷二毒之挛急异，是由于血毒之故，所以仅有左腹直肌挛急耳，而右侧全不挛急也。假令有之，亦必比左侧弱度为常。又有桃仁、牡丹皮，故得征知有症，即血塞在脐直下部，然不如大黄牡丹皮汤之小腹肿痞，及抵当汤之小腹硬满等之高度，而呈比较的软弱凝块，按之微痛为止。又以有桂枝、茯苓，则可能有如苓桂朮甘汤证之上冲、眩晕、心下悸等证。然与彼必伴水毒，沿右腹直肌上冲，而致胃内停水者异，必凭左腹直肌上冲，且无胃内停水也，故病者若诉上冲、心悸、心下悸等证，横经其左腹直肌而按之，认为挛急疼痛，且在脐下部触知软弱凝块，亦诊得压痛者，不问男女老少，以之为本方之腹证。
　　先辈之论说治验
　　《妇人良方》曰：「夺命丹(求真按：『此即本方也』)，治妇人小产，下血过多，子死腹中，其人憎寒，手指、唇口、爪甲青白，面色黄黑，或胎上抢心，则闷绝欲死，冷汗自出，喘满不食，或食毒物，或误服草药，伤动胎气，下血不止。若胎尚未损，服之可安；已死，服之可下。此方系异人传授，至妙也。方后又曰：『胎糜烂于腹中，至甚危者，立可取出。』」
　　《济阴纲目》曰：「催生汤(求真按：『此即本方之煎剂也』)，候产妇腹痛，见胞浆已下，水煎热服。又夺命丸(求真按：『此亦本方也』)，治胞衣不下，并治胎死。」
　　东洞翁本方定义曰：「治经水有变，或胎动，拘挛上冲，心下悸者。」
　　求真按：「本方当治男女有瘀血而腹拘挛，上冲，心下悸者，为定义。」
　　《方机》本方主治曰：「漏下不止，胎动在脐上者。妇人冲逆、头眩，或心下悸，或肉筋惕者。经水不利，面部或足肿者。病有血证之变，手足烦热，小便不利者。」
　　《续建殊录》曰：「一妇人身体羸瘦，腹中挛急，经水少而不绝，上逆目眩，饮食如故，大便秘结，唇口干燥，乃与桂枝茯苓汤兼用蟅虫丸，经日，诸证愈。」
　　《方舆輗》本方条曰：「《金匮》此条似有衍文脱简，姑从断章取义言。经断定为妊娠，未及三个月，而血下胎动。夫血下胎动，恐将小产。然其胎动宜在脐下，今在脐上，是因素有症害，累及于胎也。以桂枝茯苓丸制其症，则血反止而胎得安矣。虽为妊娠，若有病则不可不攻。症者，为旧血积聚之称。痼者，凝固也。」
　　此方于产前则催生，在生后则治恶露停滞，心腹疼痛，或发热憎寒者。又出死胎，下胞衣，及胎前产后诸杂证，功效不可具述。
　　求真按：「本方不仅产前、产后有伟效，苟见腹证，则不论男女老少，不问如何病证，未尝无效也。经水不通，即通亦少，或前，或后，或一月两至、两月一至等，蓄泄失常者，用之皆有效，每加大黄，水煎可也。如积结久成症者，非此方所主也。」
