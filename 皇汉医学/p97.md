<!-- { "loadSidebar": true } -->
　　上证有体虚者，夫体虚之人，虽有瘀血在小腹，亦不可专攻，然不攻则病不去，善哉。陈自明以此方去大黄，加地黄，名通经丸。去加仅一味，即有攻守兼施之妙，岂非孙吴之兵法乎！余尝以此四味煎水，有疗干血劳者。
　　《伤寒论述义》曰：「瘀血者，血失常度，瘀留下焦是也(《说文》曰：『瘀血，积血也。』然瘀血之瘀，与瘀热之瘀，恐同其义)。」
　　盖邪热壅郁血中，则相搏为瘀，唯其瘀也，血为水之类，故必就下。以结于小腹，其证有结日浅而病势剧者，有结日深而病势漫者，治之之法亦随而别。结日浅，病势剧者，桃核承气汤证是也。此盖因失汗，邪热内并所致，其结未紧，故热未敛，而势殊剧，故以此方逐利之也(膀胱者，犹言下焦也，盖与胃中有燥屎同例)。结日深而病势漫者，抵当汤丸证是也。大抵亦由于失汗所致，其结既紧，其热已敛，故势殆漫，所以专破溃之，但更有轻重之异，是以有汤、丸之分也(六七日，仍有表证者，盖发汗不彻故耳。仍有表证一句之内，蕴有「其外未解者，不可攻」之义，宜与桃核承气汤条互看。脉微而沉之微，所谓沉滞不起之状，而非微弱之微也。杨士瀛曰：「挟血者，脉来乍涩乍数，闪烁明灭，或沉细隐伏是也，反不结胸之义，未莹。」…程氏曰：「脉沉者，结胸之脉也。脉沉而不结胸，则邪已深入，可知直结于下焦血分矣」)。桃核之血，多结于得病之后；抵当之血，多结于得病之先，然未可一例而论也(张兼善曰：「或云桃核承气及抵当汤证，俱系下焦畜血，中间虽有轻重，然未知缘何致此耶？此皆发汗未得其宜，或当汗不汗，或汗迟，或脉盛汗微，或覆盖不周而不汗，其太阳之邪，从而不出，故随经入府，结于膀胱」)。要之病虽在下，然均是属实，乃阳明病之类变也。
　　《类聚方广义》本方条曰：「腹不满，其人言我满者。此不特血块也，而瘀血专在于络之证也。若验其证，自能知之。子炳云：『心下痞，按之濡，腹不满，其人言我满者，于证则同，于方则异，男子必用三黄丸，妇人则用浮石丸或抵当丸。』误也。心下痞与瘀血壅滞，岂同证耶？况二方主治所不同，而方用岂可拘泥耶？堕扑折伤，瘀血凝滞，心腹胀满，二便不通者。或经闭而少腹硬满，或眼目赤肿，疼痛不能瞻视者。或经水闭滞，腹底有症，腹皮见青筋者，皆宜此方。若不能煮服者，为丸以温酒送下亦佳。」
　　水蛭之医治效用
　　《本草纲目》曰
　　水蛭
　　【气味】咸甘平，有毒。
　　【主治】逐恶血、瘀血、月闭，破血瘕、积聚、无子，利水道。(《本经》)
　　坠胎。(《别录》)
　　治女子月闭，欲成血劳。(《药性》)
　　赤白游疹，及咂痈肿、毒肿。(藏器)
　　治折伤，坠扑，蓄血。(宗奭)
　　由以上诸说及活蛭吸盘制止血液凝固作用观之，则本药有溶解凝血作用也明矣。
　　虻虫之医治效用
　　《本草纲目》曰
　　蜚虻
　　(《释名》虻虫，「蜚」同「飞」)
　　【气味】苦，微寒，有毒。
　　【主治】逐瘀血，破血积坚痞症瘕。…通利血脉及九窍。(《本经》)
　　除女子月水不通，积聚贼血之在胸腹五脏者，及喉痹结塞。(《别录》)
　　破症结，消积脓，坠胎。(日华)
　　由以上诸说观之，则本药与水蛭，可谓大同小异耳。
　　抵当丸之注释
　　伤寒有热，少腹应满，小便不利，今反利者，为有血也，当下之，不可余药，宜抵当丸。「有热下」，《玉函》、《外台》俱有「而」字，为是。(《伤寒论》)
　　【注】
　　方有执曰：「由上条之方，变汤为丸，名虽为丸，而犹煮汤也。」
　　山田正珍曰：「比抵当汤轻一等也，故无发狂、如狂等证，唯满而不硬，故方亦为四分之一耳(求真按：『本条不举发狂、如狂等证者，是省略也，非谓无此证也。故与汤所异者，只有缓急之差，而无轻重之别』)。若伤寒有热，小腹满，小便不利者，五苓散证也(求真按：『猪苓汤证亦然』)。若身发黄者，茵陈蒿汤证也。今小便反利，故知其为血证也。」
　　抵当丸方
　　水蛭、虻虫、桃仁、大黄各6克。
　　上为细末，蜂蜜为丸，一回4克，一日三回服用。晬时当下血。若不下者，更服之。
　　【注】陶弘景曰：「晬时，周时也，由今旦至明旦也。」
　　先辈之论说
　　《类聚方广义》本方条曰：「余家用此方，取上四味(求真按：『指水蛭、虻虫、桃仁、大黄四味也』)为末，炼蜜和分八丸，以温酒咀嚼下，日服二丸，四日服尽。不能酒服者，白汤送下。」
　　产后恶露不尽，凝结为块，有成宿患者，平素用药，其效难收。当再孕分娩后，用此方，不过十日，其块尽消。
　　求真按：「平素用之非全无效，唯不如产后之捷效耳。」
　　大黄蟅虫丸之注释
　　五劳虚极，羸瘦，腹满，不能饮食，食伤，忧伤，饮伤，房室伤，饥伤，劳伤，经络荣卫气伤，内有干血，肌肤甲错，两目黯黑者，缓中补虚，大黄蟅虫丸主之。(《金匮要略》)
　　【注】
　　程氏曰：「『五劳虚极』一句是一章之题目，『羸瘦，腹满，不能饮食』是其证候，『食伤，忧伤，饮伤，房室伤，饥伤，劳伤』是其所因。盖此诸因之一，皆足以经络荣卫气伤而血脉凝积，以致内有干血，遂为五劳虚极，更有肌肤甲错，两目黯黑之二证，俱为干血之征。盖其脉数，蒸热，亦概可知也。」
　　求真按：「忧伤者，伤头脑；食伤，饮伤，饥伤，伤消化器；房室伤，伤生殖器也；劳伤者，神身过劳也；而经络荣卫气伤者，谓伤害血管系及血液淋巴也。」
　　大黄蟅虫丸方
　　大黄20克，黄芩12克，甘草24克，桃仁65克，芍药32克，地黄80克，干漆8克，虻虫、蛴螬各107克，水蛭166克，蟅虫71克。
　　丸法用法同抵当丸。
　　先辈之论说治验
　　程氏曰：「妇人虚劳，大半内有干血，男子亦间有之，审其可攻而攻之，则厥疾可愈。」
　　求真按：「攻之者，以本方攻之也。」
　　魏氏曰：「此在妇人、女子、寡妇、女尼，因不月而渐成虚劳者，尤宜投之。」
　　求真按：「尤宜投之者，尤宜投以本方之略也。」
　　《医学纲目》本方条曰：「结在内者，手足之脉必相失，宜此方。」
　　求真按：「由余之经验，血结甚者，左手脉常相失。」
　　《兰台轨范》本方条曰：「血干则结而不流，非草木之品所能下，必用食血之虫以化之，此方专治瘀血成劳证。若瘀不除，则正气永无复理，故去病即所以补虚也。」
　　求真按：「此说治病之规矩准绳也，宜熟思之。」
　　《方舆輗》本方条曰：「喻嘉言曰：『此世俗所称干血劳之良治也。』余按『腹满』二字，是诊干血劳之第一义。曾有一妇人，年十七八，寒热尪羸，时时盗汗，食少，一身倦怠，劳状稍具，然唯脉不细数，而腹满太甚。余谓妇曰：『是干血劳也。然大肉未脱，元气未败，亟宜服大黄蟅虫丸。夫恶泻喜补者，庸俗之常态也，汝若非庸俗，则治如反掌耳。』妇信余言，即欲用之，但囊中无此丸，使服四物鳖甲汤加芒硝，不月得愈。」
　　求真按：「四物鳖甲汤，由虎杖、鳖甲、桃仁、大黄而成，后世方也。」
　　《续建殊录》曰：「一妇人，年二十余，去春以来，谷肉之类，一口不能食，若食则心下满痛，或胸中满痛，吐之则止，每好饮热汤或冷水，若过饮，则必腹痛而吐水颇多，腰以下羸瘦甚，胸以上如平人，行步如常，按腹脐旁少腹坚如石，大便秘闭。若用下剂，徒水泻耳，其妇自言腹苦满，然按之不满，因与茯苓泽泻汤，兼用硝黄汤。服五六十日，渴稍减，少食糖果，腹痛如故，微有咳而吐络血，后投当归芍药散，兼用蟅虫丸，诸证渐退。」
　　《腹证奇览》曰：「似小建中汤证，而虚羸甚，肌肤干，腹满挛急，按之坚痛者，为干血，大黄虫丸证也(今之《金匮》，误作大黄蟅虫丸。大黄蟅虫丸者，下瘀血汤之本名也，证类详于《本草》)。证曰：『五劳虚极，羸瘦腹满，不能饮食，内有干血，肌肤甲错，两目黯黑者，缓中补虚(甲错者，如鲛肌也。黯黑者，黑白不明也。此证比小建中汤，则为更重之血证，方中四虫及干漆、桃仁者，皆破血结症瘕也)。』此方可转用于鼓胀血瘕，产后之血肿，水肿，瘰疬，小儿之癖瘕等。或曰劳咳，吐白沫中杂血线者，试之有效。」
　　求真按：「肺结核性咯血，用之得效。」
　　《类聚方广义》本方条曰：「治妇人经水不利，心腹渐胀满，烦热咳嗽，面色楳黄，肌肤干，皮细起，状如麸皮，目中昙暗，或赤涩羞明怕日者。」
　　治小儿疳眼生云翳，睑烂羞明，不能视物，并治雀目。
　　蛴螬之医治效用
　　《本草纲目》曰
　　蛴螬
　　【气味】咸，微温，有毒。
　　【主治】恶血，血瘀，痹气，破折血在胁下，坚满痛，月闭，目中淫肤，青翳白膜。(《本经》)
　　疗吐血在胸腹不去，破骨折血结，金疮内塞，产后中寒，下乳汁。(《别录》)
　　取汁滴目，去翳障，主血止痛。(日华)
　　汁主赤白游，擦破，涂之。(藏器)
　　取汁点喉痹，得下即开。(苏颂)
　　主唇紧口疮，丹，破伤风疮，竹木入肉，芒物眯目。(时珍)
　　【发明】
　　颂曰：「张仲景治杂病，大黄蟅虫丸方中用之，取其去胁下坚满也。」
　　由上说观之，则本药之作用，可谓与水蛭、虻虫大同小异也。
　　干漆之医治效用
　　《本草纲目》曰
　　干漆
　　【气味】元素曰：「辛平，有毒。」
　　【主治】疗咳嗽，去瘀血痞结之腰痛，女子瘕疝，利小便，去蛔虫。(《别录》)
　　杀三虫，主女人经脉不通。(甄权)
　　治传尸劳，除风。(大明)
　　削年深坚结之积滞，破日久凝结之瘀血。(元素)
　　【发明】
　　时珍曰：「漆性毒而杀虫，降而行血，所主之证虽繁，其功只在二者耳。」
　　《本草备要》曰：「干漆，辛温，有毒。功专行血杀虫，削年深坚结之积滞，破日久凝结之瘀血(能化瘀血为水)，续筋骨绝伤(损伤则瘀血停滞)，治传尸劳瘵，瘕疝，蛔虫。」
　　由以上诸说，则本药为驱逐陈旧瘀血，及发挥杀虫杀菌作用者矣。
　　起废丸方（干漆、桃仁、反鼻霜）
　　干漆、桃仁、反鼻霜各1克，大黄2克。上为细末，混合之，以蜂蜜及米糊为丸，一日三回分服。
