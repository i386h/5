<!-- { "loadSidebar": true } -->
　　【主治】主治陈久性瘀血，与下瘀血汤、抵当汤丸无大差。有干漆，故带杀虫杀菌作用；有反鼻，有兼治瘀血性皮肤病、疮疡之特能。而本方本称蝮蛇起废丸，由蝮蛇、生漆、大黄三味组成，然生漆作用猛烈，不能耐忍者不鲜，故余以干漆代之，基于下瘀血汤等之方意，新加桃仁也。
　　第二起废丸方
　　干漆、桃仁、反鼻霜、地黄各1.5克。丸法用法同前。
　　【主治】治大黄蟅虫丸证及前方证之虚者。
　　先辈之论说治验
　　《松原家藏方》曰：「起废丸(求真按：『是缺少蝮蛇起废丸之蝮蛇也。以下同此』)，治一切痼疾。」
　　求真按：「痼疾多因瘀血而成，故云尔。」
　　蝮蛇起废丸，治痼疾难动者。
　　同书哮喘条曰：「起废丸，治年久不愈者。」
　　同书中风条曰：「起废丸，治年久不愈者。」
　　《芳翁医谈》曰：「起废丸主治甚多，不论血块积聚，凡腹中有块，外发挛急、气促诸证者，皆必用之。世所谓劳瘵者，多因于瘀血，故又名干血劳。其腹必有块，而腹中拘急，形体瘦小者，皆宜长服此丸。盖治劳之方，未有良于此者。反胃难治者，每于吐食后，宜贪食之。世医以为脾胃虚，法当长服小半夏加茯苓汤，然非此方则难尽也。唯有驱逐其停饮耳。」
　　虚劳…咳甚者，宜麦门冬汤，并宜兼用起废丸，凡此丸，男女皆可用之。
　　求真按：「不可必定兼用起废丸。」
　　《方舆輗》曰：「起废丸(求真按：『此即蝮蛇起废丸』)，疗癫痫及血毒诸证，此药实有排山决海之力，起废之称不诬也。一方无反鼻，加面粉，名曰赤丸，又呼湿漆丸，治血癖瘕痼为痛者，并治蛔虫。」
　　《百疢一贯》曰：「起废丸，用此方有效者，必发赤疹可征。本治瘀血久腹痛，又与诸痼瘀血用抵当汤证小有异同。抵当治因经闭之瘀血者，似有效；起废丸一切瘀血，用之皆良。是故活用抵当于癞时，起废丸有大效。又湿劳亦用之，由于胎毒瘀血而成劳也。起废丸用于瘀血腹痛及一切痼疾因瘀血者。…用此方后，瘙痒出者，妙。此方兼用鹧鸪菜汤等，亦能治虫积而下虫也。若病人精气脱，难用大黄者，用《千金》地黄煎丸。其方主治月经不通，脐下坚结如杯盘，发热往来，下利羸瘦而成血瘕者。以地黄(三十钱取汁)、干漆(一斤为末)二味，纳漆末于地黄汁中，微火煎熬为丸，每服以酒下梧子大三丸，不知加之，常以食后服。盖干血劳之目的证，月水不调，小腹急结，肌肤甲错，手掌斑纹，唇口干燥，消谷善饥也。」
　　《丛桂亭医事小言》曰：「生漆五十钱，和味淋酒一升，七日饮尽，一身发疹如癞，瘀浊外泄，宿疾顿治。多年之血枯腹痛等证，用之妙，赤丸效亦同。」
　　赤丸（又呼湿漆丸，为治血痼腹痛之方）
　　生漆、大黄、面粉(各等分)。
　　上三味，和蜜调为丸，每服五分，白汤送下，日二夜一，发赤疹为知。
　　《生生堂治验》曰：「一男儿，年三旬，不语岁余，凡百治疗，以及符咒祷祝，无所不尽。先生诊之，心下急，腹内如盘，试开口发声，舌辄随而挛缩，与大陷胸加乌头汤兼用漆膝丸(求真按：『起废丸加牛膝也』)，五六日，通身发紫斑灼然，如虾鱼之发于新鼎，闷痒不堪，搔抓衅隙，病者弥愤，突然喝曰：『伽由吕(和言，谓痒为伽由吕)。』与沉吟之声交发，一座大骇，复使言，即如口欲出者状。至翌日，喉舌旋转，言足达意矣，斑亦经日愈。服前方百余帖，他医所拒之病，竟辞药矣。」
　　麻子仁丸之注释
　　跌阳脉浮而涩，浮则胃气强，涩则小便数，浮涩相搏，大便则硬，其脾为约，麻于仁丸主之。(《伤寒论》)
　　【注】
　　山田正珍谓：「上四条(求真按：『本条亦四条之一』)为叔和所搀，当删之。」
　　尾台氏亦云：「谨按此章，非仲景氏之辞气，方意亦不明，疑非仲景之方。《外台》引《古今录验》，而不引《伤寒论》，亦可为证。」
　　然赋质脆薄之人，或久病虚羸，及老人血液枯燥者，以此方使缓缓转泄，亦佳。
　　如上说，则论、方皆非出仲景手，然从惯例，兹载之。
　　麻子仁丸方
　　麻子仁4克，芍药、枳实、厚朴各1.6克，大黄3.2克，杏仁2.4克。
　　上为末，以蜂蜜及米糊为丸，4克许，一日三回服用。
　　先辈之论说
　　东洞翁本方定义曰：「治平日大便秘者。」
　　求真按：「可改作治无病毒而大便秘者。」
　　蜜煎导及大猪胆汁之注释
　　阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之。若土瓜根及与大猪胆汁，皆可为导。「硬」字之上，《玉函》有「大便」二字，是也。(《伤寒论》)
　　【注】
　　成无己曰：「津液内竭，肠胃干燥，大便因硬，此非结热，故不可攻，宜以药外治导引之。」
　　方有执曰：「竭，亦亡也。」
　　《医宗金鉴》曰：「大便虽硬，若无满痛之苦，则不可攻之。」
　　求真按：「阳明病，自汗出，又误发汗，体液亡失，故尿量减少。今反常而尿利过多(小便自利者，即尿利比寻常为多也)，体液益失，以致体内涸竭。假令大便虽硬，不可以大承气汤攻下之，待病者自催便意，宜以蜜煎导及土瓜根、大猪胆汁诱导之。」
　　蜜煎导方
　　蜜七合。
　　上一味，纳铜器中，微火煎之，稍凝似饴状，搅之勿令焦着，俟可丸，并手捻作挺，令头锐，大如指，长二寸。当热时急作，冷则硬，以纳谷道中，以手急抱之，欲大便时，乃去之。
　　大猪胆汁方
　　大猪胆一枚。
　　泻汁，和醋少许，以灌谷道中，如一食顷，当大便出。
　　先辈之论说
　　东洞翁此二方定义曰：「治肛中干燥，大便不通者。」
　　求真按：「当订正为『治直肠内干燥，大便不通者』。」
　　《类聚方广义》蜜煎导条中曰：「伤寒，热气炽盛，汗出多，小便自利，津液耗竭，肛中干燥，硬便不得通者。及诸病大便不通，呕吐不入药汁者。老人血液枯燥，大便秘闭，小腹满痛者，皆宜此方。以蜜一合温之，改用唧筒射入肛中，较为便利。」
　　求真按：「可知灌肠法中医早已采用，且其用途与下剂所行，俨然有别，不如西医之无所分别也。」
　　己椒苈黄丸之注释
　　腹满，口舌干燥，此肠间有水气，己椒苈黄丸主之。(《金匮要略》)
　　【注】
　　《勿误药室方函口诀》本方条曰：「此方是治有留饮在肠间而变水肿者有效。由四肢浮肿，致腹胀满者为主，腹坚实者，宜加芒硝，与木防己去石膏加茯苓芒硝同意，以挫实利水为主也。有加于方后渴者，可不拘。」
　　己椒苈黄丸方
　　防己、椒目、葶苈、大黄各8克。
　　上为细末，以蜂蜜及米糊为丸，一回4克许，一日三回服用但作煎剂亦可，稍增。尾台氏曰：「疑『稍增』之上脱有『不知』二字。」此说是也，口中有津液，渴者加芒硝半两。
　　先辈之论说
　　东洞翁本方定义曰：「治腹满，口舌干燥，二便涩滞者。」
　　椒目之医治效用
　　《本草纲目》曰
　　椒目
　　【气味】权曰：「苦辛有小毒。」
　　【主治】利水腹胀满之小便。(苏恭)
　　治十二种水气，及肾虚，耳卒鸣聋，膀胱急。(甄权)
　　止气喘。(震亨)
　　《本草备要》川椒条曰(求真：「按川椒者，谓产于四川之山椒也」)：「子名椒目，苦辛，专行水道，不行谷道，能消水蛊，除胀，定喘，及肾虚耳鸣。」
　　由上说观之，则本药为温性刺激的利尿药，主治腹水有特能。
　　走马汤之注释
　　《外台》走马汤，治中恶心痛腹胀，大便不通。(《金匮要略》)
　　巴豆二个(去外皮)，杏仁二个。
　　上二味，以绵缠槌令碎，纳于五勺热汤中，捻汁顿服之，当下。老小量之。通治飞尸鬼击病。
　　【注】中恶者，《肘后方》云：「中恶者，人得之道间、门外，心胸刺痛，气冲心胸，而使胸胀。若不治，则害人。」
　　是飞尸、鬼击病，述于太阳病篇麻黄汤条下。此皆不过证候的病名耳，其实水毒急剧，充塞于体内而然，故无须眩惑于此等病名，以腹胀剧烈，而上迫胸咽，或心痛，或障碍呼吸，下则二便闭涩为目的而宜运用之。
　　先辈之论说治验
　　《肘后百一方》曰：「若水病，唯腹大，动摇则水声，皮肤黑，名曰水蛊。以巴豆十枚，杏仁六十枚，熬黄和之，服小豆大一枚，以水下为度。」
　　《外台秘要》曰：「文仲疗卒得诸疝，小腹及阴中相引绞痛，自汗出，欲死之方。沙参捣筛，酒服方寸匕，立愈。又若不瘥，则服诸利丸下之，走马汤亦佳，此名寒疝，又名阴疝。」
　　东洞翁本方定义曰：「治胸腹有毒，或心痛，或腹痛者。」
　　求真按：「此说虽不敢不可，然若不添腹胀猛剧之意，则不全。」
　　《方机》本方主治曰：「中恶，心痛腹胀，大便不通者。喘鸣息迫者(求真按：『宜改喘鸣息迫剧者为妥』)。所谓中风，吼喘息迫者。」
　　吉益南涯曰：「马脾风，胸腹暴胀，喘急不大便者，宜此汤。」
　　《蕉窗杂话》曰：「有一女子上山采艾，不意足滑颠坠于谷底，见体面手足皮肉虽伤而未碎，呼吸虽有，闷绝而急，神识昏沉，故载于门板而归，请诊。时六脉若有若无，试其胸腹，时有物自下部上冲胸中，若此物上冲时，必使烦闷而脉伏，强按其上冲者，则即下降而腹中雷鸣，乃以《外台》走马汤，以沸汤渍出之。一夜中使饮之，吐下之水颇多，而血全无，随吐下而所上冲者，亦随而弛缓，烦躁亦渐安静，面色亦渐渐复原矣。至翌朝，上冲虽止，因腹底邪水有所未尽，留药而归。至第三日，精神已复，于是停服走马汤，而用调理之剂，经日全快。自是之后，信水气之变动者，非苏木、桃仁所得而治也。余至今日，经验甚多。走马汤之用法，药入袋中，渍以沸汤，绞出其白沫，即以其所出之白沫服之可也。」
　　求真按：「打扑外伤，有以瘀血为主，水毒为客者。有以水毒为主，瘀血为客者。有以炎证为主，水血客之者。常无一定，不可偏执。」
