<!-- { "loadSidebar": true } -->
　　《静俭堂治验》曰：「一男子，年五十一二，三日来，心下痞硬，时拘痛，黄昏时遽痰涎涌盛，呼吸急迫，烦躁闷乱，咽喉如锯，身体壮热，手足厥冷，头面胸背，绝汗如雨，不能横卧，呻吟不止，旁人自背抱持，其命如风前之烛，急使请余治，即往诊视，虽恶证蜂起，然脉沉细有神，眼睛亦未至脱，以为尚可措手，急作走马汤，如法绞白沫一小盏与之，痰喘十减七八，寻与大剂麻黄杏仁甘草石膏汤三帖，一宿诸证脱然如失。若此证因手足厥冷与脉沉细而用四逆辈，又见痰涎涌盛，呼吸急迫，用沉香降气汤、正脉散(求真按：『正脉散，恐生脉散之误』)等，或见烦躁自汗，用承气辈，则变证忽生矣，如此之证不可不详也。」
　　《类聚方广义》本方条曰：「此方与备急圆，其用大抵相似，唯病专在胸咽者，宜此方。卒中风，急惊风，脚气冲心，痘疮内陷，疥癣内攻，干霍乱，以及诸般卒病，其势险急，而迫胸咽不得息者，皆宜此方。按《外台》走马汤云：『疗卒得诸疝，小腹及阴中相引绞痛，自汗出欲死，此名寒疝，亦名阴疝。』此证殆与诸乌附剂证相似，然无恶寒、手足不仁、逆冷等证，是其别也，宜审其证候以施之。」
　　求真按：「用本方治脚气冲心，得速效。」
　　《勿误药室方函口诀》本方条曰：「此方为紫圆之元方，一本枪药也。凡中恶卒倒，诸急证，牙关紧急，人事不省者，浇此药二三滴，即奏效。又用于打扑坠下，绝倒口噤者。」
　　紫圆方
　　巴豆、代赭石、赤石脂各1克，杏仁2克。
　　上混合为细末，以米糊为丸，顿服1克。
　　本方虽为唐孙思邈之创方，实系仲景之走马汤加沉降性收敛药之代赭石、赤石脂耳。其作用虽相酷似，然比于彼，则稍有缓弱之差，此孙氏所以称紫圆为无所不疗，虽下之，亦不致虚也。
　　先辈之论说治验
　　东洞翁本方定义曰：「治胸腹结毒，或腹满不大便，或有水气者。」
　　《建殊录》曰：「一女子患痘，布根稠密，起发不快，烦躁痒渴不少安，已而疮窠黑陷，复无润色。众医皆以为必死。先生诊之，作紫圆饮之，下利数十行，翌早尽红活，诸证皆退。」
　　一男孩生三岁，痘前大热，喉干口燥，有物自脐下上冲心胸，则咬牙喘渴，不胜闷苦，痘亦灰色无光。众医皆谢去，先生为紫圆饮之，从厕之后忽发红泽，诸证顿退。
　　《险证百问》曰：「师曰：『疟久不愈者，方不当也。又有毒结，而药力不达者，治之汤药随其证，先发时与紫圆五六分吐下之，则必治矣。若再发，则复与如初，虽剧病，二三发后必截也。』」
　　师曰：「卒中风，痰涎壅盛，不能息，正气昏冒者，不问其证，先去痰涎为宜，与桔梗白散或紫圆，吐黏痰数升即得治。痰涎壅塞，药汁不下，口开眼闭，四肢不动，厥不复者，即日必死。虽厥复，半身动，口如平，药汁得下，而眼不开，神气不正，吼喘不止，面色如醉，足大热者，一二日死。引其日者，病不剧也。虽有吼喘、鼻息鼾睡等证，然吐泻得度，厥复不大热，吼喘稍退，身体安静者，必起。其半身不遂者，宜桂枝加朮附汤或乌头汤，兼用南吕丸或姑洗丸，时时以白散攻之，随证瓜蒂散亦可用，先人多用紫圆。所谓卒中风之稍轻者，诸恶证缓解后，脉洪大，面色赤，他医施治既引日者，病毒凝结，不治也。又有一种，诸证大同，脉沉微，面色如常，四肢拘急，或疼痛，或麻痹，手足冷者，此病人虽有痰饮之变，非主证也，宜用附子汤兼用应钟，时时以紫圆攻之。其不奏效者，可以七宝丸攻之。虽麻痹偏枯之类有缓急，而治法无异也。」
　　求真按：「虽有桂枝加朮附汤、乌头汤、附子汤等证，但可初用之，此论不可盲从。」
　　师曰：「手之二三指得大屈，不得小屈者云云，此证颇多。若不久服则无效，以桂枝加朮附汤兼应钟可也。头不能正，或大仰，或大俯之证，此毒皆在胸中，宜以紫圆攻之。」
　　师曰：「一女子八九岁，忽然四肢痿弱，身体如无骨，足不能坐，口不能言，神色如常，而无苦容。先人与桂枝加朮附汤，兼用紫圆五六分，下利秽物，二旬复常。」
　　小儿发热呕吐，诸药无效者，数日必下利如倾盆，而热益盛，其腹心下陷而全无力，唯有坚块如拳者，时时上冲，世人谓之慢惊风，皆不治。师曰：「小儿发热呕吐云云，此证为毒迫心胸之剧证，而实难治者也，多属黄连证。先人不拘于下利，以紫圆攻之，下利秽物，间有得治者。若虽下利，不下秽物则不治。」
　　小儿忽发大热，呼吸促迫，颐下大肿者，实如发颐，而弄舌闷乱，顷刻死者。师曰：「小儿忽发大热云云，实难治也。此等证先人必投紫圆，余与桔梗白散，有大吐黏痰而治者。」
　　小儿乍搐搦上窜，人事不知，日数发，或每发叫呼，或羞明，脉象皆数实。夏月最多，世谓之惊风，或称癖疾，或中暑，或痫，甚则弄舌厥冷而死，虽有少异，大抵相同。师曰：「小儿乍搐搦云云，吾尝投紫圆，有得治者，非他缓剂所能治也。」
　　小儿一身颤振不已者，初生多有之，二三岁者亦有之。师曰：「小儿一身颤震云云，虽大人、小儿不异治，按此毒上迫心胸所致也，先人投紫圆。此证经数年者难治，有与真武汤而治者。妇人兼身体挛痛，有与当归芍药散而治者。」
　　心痛彻背如刀刺，心下痞，恶心嘈杂，时时下利，或呕吐不食，腹中拘急，诸治无效，遂死，此证甚多。师曰：「心痛彻背云云，以紫圆或备急圆，间有得治者。与瓜蒌薤白半夏汤，吐痰饮数升而治者亦有之。足下所谓诸药无效者，何证乎？」
　　《成绩录》曰：「京师一童子，十余岁，起居无常，面目失色，因请先生。按其腹，如物在囊中，累累相迭，气力羸弱，能至盘薄，不能寝卧，乃与鹧鸪菜汤兼用紫圆，吐蛔数十头，又下数百头，不日而愈。」
　　《蕉窗杂话》曰：「一妇人年三十五，因缠于病毒，致形体如十二三岁之女子，脊偻龟背，两膝屈而不伸，脚肉瘦削，凝于膝头，而非鹤膝，月事不通，行动难以自由，脉沉紧，腹虚濡而贴于背，探肋下，筋挛急，内陷胸背。谓之曰：『此证若不上推胸膈，而下疏涤之，则不能治。』与家方理气汤加山慈姑，兼用紫圆，数月痊愈。此等证，因腹中癖块，上引胁肋甚而底挛急也。不可专以胸膈故而行大黄附子汤，是以用理气汤推下胸中之癖物，以紫圆疏涤蓄积之水毒也。」
　　求真按：「理气汤，为半夏厚朴汤、橘皮枳实生姜汤之合方也。」
　　紫圆之功能，先以赤石脂、代赭石，镇坠胸膈之气，再以杏仁之利气，则胸中疏利，而上下之气得以升降，更以巴豆下行之也。
　　小儿初生时见薄弱者，亦不可惟虑其虚，多由胎毒而薄弱也。余长女初生下时，其形至小而甚薄弱，故人皆以为天禀之薄也，余谓不然，是因胎毒而然。即于初生之日，用紫丸一粒，第二日是旦至暮不通气，全身色白，如死状，然呼吸不绝，候其腹，心下有动气，余又谓是蓄毒所成，即又用紫丸三粒，心下动气即下，而面赤，甚瞑眩而频啼，大吐下其黑物，翌日，又不通，再用紫丸三粒，已上经三日，于是两便快利，全身见赤色，渐渐生长矣。
　　求真按：「余第三女亦类此案，身体瘦小，而腹部膨满，不乳便秘，时时涕泣。因与本方，涕泣立止，便利哺乳，反复数回，诸证全去，渐渐成长，以至于今日。」
　　《春林轩丸散便览》本方条曰：「此方，取自胸膈至脐下间之毒也。用于因结毒而以手触之，心下有凝结物或紧张者，又欲利不利，及小儿惊风之类，或有块，或紧张者。总之腹部有块者，无不可用之。又此药本来主治反张，故用于积聚等证，但治自下冲上也。又此方治喘，押下自下逆上及在上者之病毒，故能治吐也。惣之不得言，或昏冒者，皆病附于心也。此方主之。」
　　《青州医谈》曰：「解颅初起，如惊风，有发热、直视、搐搦等证，有头肿者，急与葛根加朮附，以紫圆下之则治矣。若治迟，则渐渐肿而不治矣。又小儿发热之后，有四肢痿弱者，其证虽异，其毒与解颅同，其初起亦同，后有脊骨大起等证者，早与前方亦治矣。」
　　求真按：「解颅者，脑水肿也。小儿发热之后，四肢痿弱者，小儿麻痹也。」
　　师曰：「…用紫丸(求真按：『紫丸与紫圆同方』)证，纸上虽难述，…大概宜用紫丸者，脐下有凝结，而有微满之情形。错杂之腹，则难与之，久习自能明了。」
　　治龟背龟胸方，紫圆每服二分，乃至五分，五日一次，或十日一次。以肩发痛为验。用之半年或一年。所谓不食痫者，以紫圆后，用消癖汤则痊愈。
　　求真按：「此不食痫，若因食毒停滞而然者，则与紫圆后随证治之，不可预定消癖汤也。」
　　《方伎杂志》曰：「紫圆之效验、服法，详见《千金方》。宋之杨士瀛、王硕，清之陈复正辈善用之，余载其事于《橘黄医谈》。世医有甚惧而不用者，又有不知方而多惧嫌者，当是迷信西洋之妄说，谓巴豆糜烂肠胃之所致，其无识不堪一笑，若用熟时，然后可知其用之广矣。」
　　小儿风邪，或乳食停滞，而发大热，脉数急而眠惴惴，有忽然发惊风者，虽有表证，宜早以紫圆下之，热去，胸腹和稳矣。仅系风邪，则用葛根加石膏汤。若系咳嗽，则用麻黄汤。渴者，大青龙汤。前证呕吐者，麻杏甘石加半夏汤。如前证而有任何一切停滞者，则宜兼用紫圆也。
　　肠胃为受容饮食消化之器，故虽能熟化转输，然不能不生淀浊瘀液，是亦自然之势也。夫感痢疾等证者，因此毒有留滞故也。若无留滞，则气血宣通，毛蒸理泄时，决无此患。能预于疫痢流行时，使服紫圆六七分至一钱，取峻泻八九行，荡涤其腹中，翌日糜粥将养一日时，则神气爽快，可免痢疾之厄。试用之，可知余言之不谬。
　　求真按：「诸病关系于自家中毒证者，虽如此说，然以紫圆一方应之，非也，宜随证预防之。」
　　《橘窗书影》曰：「某女，发疹一日，没而无迹，心下痞硬，直视喘鸣，脉洪数，须臾闷绝如死，父母相拥而泣。余诊之，脉未绝，因与紫圆，忽吐泻如倾，喘满若失，寻与麻杏甘石汤而安。」
　　备急丸方之注释
　　三物备急丸方（见于《千金》，司空裴秀为散用亦可。先和成汁，乃倾口中，使自齿间入，至良验。）(《金匮要略》)
　　大黄、干姜、巴豆(去外皮)各1克。
　　上为细末，混合为散或蜜丸，以温汤或酒，顿服1克。
