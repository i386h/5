<!-- { "loadSidebar": true } -->
　　小来累累细如丝，应指浮沉无绝期，春夏少年俱不利，秋冬老弱却相宜。

　　脉形减于常人一倍曰小，阴也。为病不足。小而急防疝瘕，乍大乍小为劳复。若平人两手小，上下来去皆从，此禀质之清，不在病例。

　　大非阳盛血应虚，相火炎炎热病居，脉满胃翻须早治，脱阴咳痢亦愁余。

　　脉形加于常人一倍曰大，阳也。两手上下自如，禀赋之浓，亦不在病例。若得病而脉始大，或久病脉暴大，此为邪盛。经曰：大则病进。又曰：形瘦脉长，多气者死，是也。

　　芤形浮大软而松，随按随无似没中，亡血遗精并盗汗，真阴不济假阳从。

　　脉浮大而软，重按则根据微欲绝曰芤，阴去阳存，血脱之象也。主上下失血，遗精盗汗。

　　芤，慈葱也。《素问》无是名，刘三点云：芤脉何似？绝类慈葱，指下成窟，有边无中。《脉经》亦云中央空，两边实。夫空与无中，是无胃气耳，何得又谓长病得之生，卒病得之死。

　　弦脉迢迢长且劲，甲乙二经皆受病，饮痰寒热症多端，胃气如无防毕命。

　　脉端直以长，挺然指下，绰绰如按琴瑟弦曰弦，阴中之阳也，木也。为病在肝，为寒在少阳，为流饮，为痛。

　　弦而激为怒，弦而大为虚，乍迟乍数为疟。硬急如新张弓弦，此无胃气，如不食，土为邪胜，必难治。

　　伏持如失不无因，吐泻交加腹痛频，短气宿痰停饮食，个中消息认宜真。

　　脉重按着骨，指下才动曰伏，阴也，水也。为积聚，为瘕疝，为少气，为忧郁，为霍乱，为腹痛甚。伏数云热厥，从未经见，即见未敢遽用寒凉。伏迟而涩，阴极，为阳将绝。

　　止脉之因不用猜，饮痰气血食中来，数时一止阴消索，迟止真阳亦殆哉。

　　脉或数或迟，时一歇复来曰止，阴阳骤损之象也。阳极而阴不能和，数时一止。阴盛而阳无从入，迟时一止，上古名促、结。渐退者生，渐进者死。张长沙谓促、结皆病脉，其近于死可知矣。尚论迟止为 瘕，为寒气；数止为气结，为痈疽，为狂，为怒者哉。

　　濡脉阴阳真气衰，湿痰寒泄递相摧，多惊多汗精神惫，如此吾生岂有涯。

　　脉软极细极，如晴丝，虽有若无曰濡，阴阳俱损之兆也。为中湿，为自汗，为冷，为痹，为恐怖。病后老弱见之顺，平人少年见之逆。

　　躁形逼逼举于皮，来盛回衰疾复徐，道是有余元不足，阴阳乖戾病岖崎。

　　脉若大若紧，疾徐无常曰躁，阴中阳、阳中阴也。为痛，为惊，为中酒，为暴怒，为跌打伤。劳复亏损精血，热占乎中，寒因于外，阴阳乖戾，亦有此脉。平人得之，其性必劣，汗下后发热，烦渴脉躁，难治。脉经诸法具备，奈何不及躁脉。殆所谓弦者躁，紧者亦躁，洪者躁，数者亦躁耶。

　　已上十六脉，虽由博返约，致精归一，而约而精之中，复有大相悬绝之境，未能一一详核。姑述数则以概其余。如浮为表矣，凡阴虚者脉必浮大无力，岂可概言表而升散乎？沉为里矣，凡表邪初感殊甚，阴寒束于皮毛，阳气不能外达，则脉必先见沉紧，讵可概言里而攻内乎？迟为寒矣，凡伤寒初退，余热未清，脉虽迟而形带滑，讵可概言寒而温中乎？数为热矣，凡虚损之候，气血败乱，脉必数而躁，愈数者愈虚，愈虚者愈躁，讵可概言热而寒降乎？濡小固虚，而痛极壅蔽者，间尝有此，可骤补乎？弦伏类实，而真阴大亏者，必关格倍常，可消伐乎？又脉浮为表，治宜汗之，此其常也。而亦有宜下者焉。仲景云：若脉浮大，心下硬，有热属脏者，攻之不令发汗是也。脉沉为里，治宜下之，此其常也，而亦有宜汗者焉。少阴病，始得之，反发热而脉沉者，麻黄附子细辛汤，微汗之是也。脉数者常用葛根芩连汤以清之，若数而厥冷为虚脱，非灸非温不可，全不管数为阳盛。脉迟者常用干姜附子以温之，若阳明脉迟，不恶寒，身体 汗出，则用大承气，那顾得诸迟为寒。阳实者，人知其脉浮大矣，至其极，反伏匿焉。此干之上九，亢龙有悔也。阴虚者，人欲其脉濡小矣，至其极，反躁疾焉。此坤之上六，龙战于野也。肺病得肝脉，虽云我克微邪，然本脏之衰可占也。经曰：气不足，则己所胜者，轻而侮之；心病得肾脉，固知贼邪克我，而经亦有气虚邪凑之说。凡若此类，是条目之余，另具纲领，设孟浪任意，不复以四诊相参，未有不覆人于反掌。区区寸关尺之微，而欲定脏腑百病，其失可胜言哉。

　　卷之一

　　平人脉诀

　　欲识病脉，先审平脉，诊法乃得。

　　举浮而软按差长，禀得肝经血气强。

　　脉形浮缓有力，招招如揭长竿，为禀木气，为血盛，为春令。

　　指下清圆不是滑，心神王相须明察。

　　脉形溜亮微软，累累如循琅 ，为禀火气，为神王，为夏令。

　　去来敦浓土德隆。

　　脉形中和且平，悠悠如鸡践地，为禀脾气，为真元健顺，为令长夏、四季。

　　和缓轻清肺气充。

　　脉形轻浮微涩，聂聂如落榆荚，为禀金气，为气治，为秋令。

　　脉济以匀寻到底，天赋一生资肾水。

　　脉形沉实平均，朗朗如绵裹砂石，为禀水气，为精足，为冬令。

　　入手迟微或者沉，钟灵端的在三阴。

　　脉形沉细有力，小驶于迟，为禀阴气，为老年，为秋冬令。

　　三阳毓秀君知否，春夏时令行寸口。

　　脉形似大，微弦，少缓于数，为禀阳气，为壮岁，为春夏令。

　　胃气只缘脉有神，反关诊亦等常人。

　　脉形阳刚不躁，阴柔有力，病甚而不空不散，为有胃气，医可十全八九。脉形不在尺寸，而在关后，曰反关。

　　位次虽异，诊则一也。李士材谓反关脉主贵，直可发噱。

　　卷之一

　　死脉

　　连来三五为雀啄；脉来三至五至一止，如鸟啄粟，未数粒辄惊顾少停，曰雀啄。心绝。旧注脉坚而锐，如鸡之 ，如鸟之喙，脾绝。不知所谓。

　　半晌一至屋漏若；脉来极迟极软，如雨歇漏滴，半日一点，曰屋漏。脾绝。

　　弹石来洪按即无；脉来坚实迫指，切切如弹中人，曰弹石。肾绝。旧注脉劈劈如指弹石，是脉譬指、石譬肌肤语焉，而不详，此之谓与。

　　散乱不伦疑解索；脉来头绪纷纭，如已拆麻绳，散而不收。少焉一缕坚劲，如循刃，曰解索。肝绝。

　　鱼逝浮时倏而沉；虾游沉中浮几跃；脉来或散或断，时浮时沉，如鱼戏水，曰鱼逝。形曲而跳，沉静中忽鼓数下而去，曰虾游。肺绝。

　　鼎沸浑似煮羹初；脉来极数极躁，如煎羹烹水，涌涌无少息，曰鼎沸。阴绝。

　　乍绝忽苏曰灯落；脉来大，是愁人，忽了了。可意如灯将烬复明，曰灯落。阳绝。又初持朗朗，已而大非，谓灯落。亦通。

　　八者见一觅天医，人间那得还魂药。

　　久病形神已脱，得斯八脉，虽上工无所用其伎。否则或有可救，无徒以一脉谬诊费人。

　　卷之一

　　诸脉喜忌

　　中风之脉喜浮迟，数大弹指非所宜。

　　中风多虚，脉来浮缓是也。然虚近于寒，故浮迟亦可喜。弹指，有力之谓，且数而大则邪气深入，自不相宜。

　　（中恶同）

　　伤寒发热期浮大，涩小沉濡症不对。

　　寒伤皮肤，传里则热，故脉以浮大为期。反是便不对症，症脉参差，而凶逆显在言外。（温疫同）

　　汗后身凉脉静安，躁而加热治必难。

　　汗后邪解，合当脉静身凉。偏躁而热甚，此已汗，不为汗衰，故难治。

　　阳症得阴脉者忌，阴症见阳翻为喜。

　　阳症形实病实，风火了了，却见沉迟濡小等脉，势易进而退难，是以切忌。阴症终始虚寒，而脉忽浮大微数，亦属大患，恶乎喜？盖直中伤寒，阴气将除，一阳来复，间由此而遂瘥者，故云。

　　火暑二症大数娱，有力无力个中推。

　　热症脉数，因暑则浮大而无力，此正应也。若濡小相左，或见沉涩，所谓发热脉静。难乎！其为医矣。

　　疟脉初弦久则异，一般受病因风暑。

　　疟乃风暑客气乘侮脾土，土衰不能制湿，而痰饮生焉。无痰不成疟，此之谓也。且暑令伤气，气虚则脉虚，风游于内，痰应乎中，故脉不浮滑而得弦。疟脉自弦，非弦脉定疟也。日久亦能转换，随所应而克之无咎，但濡小不堪，复见止脉，天命其危已夫。

　　诸湿发黄暨积聚，浮大无妨休沉细。

　　胀满发黄，皆湿热也。积聚则又加实矣。故脉以浮滑大数为候，如得沉濡等状，此真气衰败，不可为已。

　　（小便淋闭、三消同）

　　骨蒸热燥数而虚，躁大涩小殒其躯。

　　骨蒸之症，肌不甚热。但清瘦而五心烦躁，此元阴销耗，壮火内燔。脉数无力，治有瘥时。数而小，或涩或躁，匪劳成瘵，直可以订死期。

　　劳极诸虚及咳逆，弦躁贻忧浮濡吉。

　　症虚脉虚，增以劳极则精气耗损，应得浮濡。咳乃肺疾，脉浮亦为正象，兼见濡者，病将退也。外此皆为残贼，忧乎不忧。

　　头目暴疼平喘急，吾与浮滑嫌沉涩。

　　上证无非是风与痰耳，虽其中有虚实之分，而脉不外浮滑，假沉涩濡紧则气血枯瘁，为治不易成功。

　　泄泻滞下心腹疼，沉迟而小易还元。

　　泄利伤阴坏脾，痛则伤形，兼遏抑卫气，宜得上脉，且易瘥。苟浮大而数，是谓乱中，中乱则身必发热而成恶候，元还何日。

　　泻与吐俱名霍乱，却逢迟小元欲丧。

　　肠胃满而不实，今中有宿滞，则实而不满矣。猝以乖气混扰，自然上下相夺，维时脉浮大有力，足胜病势。

　　间一止者亦无害，盖气血未宁，来去欠匀，非绝也。沉迟而小，洎厥逆舌卷，方不议治。

　　肢体无用木不仁，微濡而缓认宜真。

　　仁者木之全德，瘫痪痿痹皆不仁也。盖由气虚风中，痰泊厥阴经窦。故脉得濡缓为可治；弦大紧躁，虽能食不死，难免残废之忧。（痫症同）

　　疝则筋急弦紧现，痈肿溃未阴阳辨。

　　筋急肝病，疝系阴寒，脉见弦紧理也。痈疽未溃属实得阳脉，既溃则虚得阴脉，顺也。反此即为背逆，罔敢弗辨。

　　失血脉当芤缓小，蓄血居经滑大好。

　　芤有中空之象，失血者宜尔也。缓小亦属虚脉，故不妨杂见。倘数而大，病进自不消说。（金枪同）蓄血为有形实症，滑大则病脉相合，少差便涉虚衰，既不能自行其血，又难施攻伐之剂，欲速其去，不知卿用何法。

　　（大便不通同）

　　带下得迟或缓滑，斯为本分无庸察。

