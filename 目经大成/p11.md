<!-- { "loadSidebar": true } -->
　　赤白带下，均湿热也。故迟缓微滑为正脉。本妇荣卫不足，浮小已未为过。如数或躁，此火起九渊，恐相思结下，龙性难驯耳。

　　欲产如诊必离经，既产缓小未须惊。

　　欲产之脉，胎动于中，脉乱于外，必主离经。离经者，离乎经常之谓也。既产血气两脱，缓小固是本色，沉濡亦不算非分。要当留心调燮，毋使更变惊人。

　　兼胎产后伤风寒，勿与平人一样看。

　　胎前虽见表脉，不可轻易发散，古人用葱苏代麻黄、羌活等汤，可悟其理。逮传里热结，脉沉实，攻之终防犯胎，无已有蜜胆导引及外护之法。中寒脉迟，急需姜附，市医狃于动胎不用，不知药过炮炙，再有监制，自不妨事。产后唯一峻补，纵脉乱来，以末治之，所谓从症不从脉也。拘泥杀人，于此当发深省。

　　小儿初诞便有脉，诊来薄疾神得得。

　　初生婴孩，脏娇如花，故脉来薄疾。稍有感冒，或停乳食，精神便不清爽。而脉来亦无常，四诊之余，心参可也。古人以指纹形色验病，已多不准。窃谓色白疳疾，色黄脾困，阅小儿多矣，不曾瞥见此色。窃谓弯里为风寒，弯外为食积，夫脉纹曲直，有生即定，那能逐病转移。至云脉见得病，勿药而药，纹过三关不治，当药不药，不知断送如许。

　　卷之一

　　小儿纹验

　　紫热淡红寒，青惊黑恶残，疳伤元且赤，脾倦碧如斓。鲜活长无害，粗牢短欠安，鱼骨珠蛇等，多事不须看。

　　小儿五岁以下脉诊不定，惟看虎口食指纹色。第一节为风关，纹粗大而推移不甚动荡，病作；第二节为气关，纹如之，病深；第三节为命关，再尔，病笃。色紫为热，色红伤寒，浅红血虚，色青惊风，色赤元疳积，色嫣红而暗淡，脾气不荣，兼碧色必有湿痰，色黑中恶，或否多危。色鲜明而形质短细，无疾。五岁以上则根据大人诊法。

　　如身热脉乱，汗出不食，食则吐，此为变蒸，不在病例。其连珠、悬针、来蛇、去蛇、鱼刺、水字，即或间有此纹，亦天禀之异，未必别有所属。幼幼者幸毋为是说自惑，因而惑人。

　　脉之理微，惟微，故耐人思议。思苦言长，元且凿矣。乃画定指面，印于他人皮肤，安能切中肯綮。庭镜以象参意，似为情理两妥，机清神静。凡有得于心，未必应诸手，得于手不能宣诸笔墨者，皆可领会，夫亦何微不显。至若发明杂症，固与目经无涉，但囿于脉义，欲祛其疑，不得不尔。学人从此悟入，省却许多精力，且所全生命不少。

　　卷之一

　　增易景岳补、和、攻、散、寒、热、固、因八阵小引

　　补方之制，补其虚也。凡气虚者，宜补其上，人参、黄 等是也。精虚者，宜补其下，地黄、枸杞等是也。

　　阳虚多寒，补而兼暖，附、桂、干姜之属。阴虚多热，补而兼清，天、麦门冬、芍药、生地之属。有气因精而虚，当补精化气，而辛燥之品非所宜。精因气而虚，当补气以生精，而清凉之类万毋用。又有阳失阴离、水衰火泛，须互相调燮。故善补阳者，必于阳中求阴，阳得阴助则生化无穷。善补阴者，必于阴中求阳，阴得阳升而泉源不竭。总而言之，以精气分阴阳，则阴阳不可离，以寒热分阴阳，则阴阳不容紊。知缓知急，知趋知避，则不惟用补，而八方之制皆可得而贯通矣。

　　和方之制，和其不和者也。盖病兼虚者，补而和，兼滞者行而和，兼寒者温和，兼热者凉和。和之为义大矣，大难详说，略指其当和与否。如阴虚于下，腰酸目暗，和以滋益，忌四苓、通草、石斛诸汤而渗。阴虚于上，目赤干咳，和以清润，忌半夏、苍术、细辛等物而燥。阳虚于上，睑浮膈饱，和以补，枳壳、浓朴、木香、槟榔禁用。阳虚于下，精夺视惑，和以固，黄柏、知母、栀仁、泽泻勿投。大便常泄意，水谷混融，以牛膝、车前、木通、牵牛载利载滑，谬矣，当和以微热。表邪虽解，谓汗过阳衰，以五味子、酸枣仁、黄 、白术且敛且收，早矣，当和以缓散。气结实而迷闷，和以胶以膏，及甘腻食馔，恐滞而作痛，经闭久而发热，和以二冬、二地，或黄芩、黄连，愈凝而不行。诸动者不宜再动，如胞紫睛红及崩衄，血动也。睑 弦烂及痰嗽，湿动也。胀满喘急，气动也。遗精盗汗，神动也。血动恶辛香，湿动恶寒苦，气动恶滞腻，神动恶散滑。凡性味之不醇，皆所当慎，其刚暴者尽在不言而喻也。诸静者不宜再静，如沉迟濡小，脉静也。神昏气怯，阳静也。肌体清冷，表静也。口腹畏寒，里静也。脉静喜补益，阳静喜升生，表静喜温暖，里静喜辛热。凡品性之阴柔，皆所不欲，其苦寒者又在不问可知也。是故阳主动，以动济动，火上添油，不焦烂乎。阴主静，以静益静，雪上加霜，不战栗乎。火在上，升而益炽。水在下，降而遂亡矣。已上所论，未必尽皆中节，然大旨悉寓于斯，不能当局主和，何医之云。

　　寒方之制，为除热也。据古方书，咸谓黄连清心，黄芩清肺，石斛、芍药清脾，龙胆草清肝，黄柏清肾。今之学人皆从此，是亦胶柱法也。夫寒物均能泻热，岂有泻此而不泻彼者。但当分其轻清重浊，性力微甚，与阴阳上下之热，相宜则善矣。如轻清者宜于上，枯芩、石斛、连翘、花粉之属是也。重浊者宜于下，栀子、黄柏、龙胆草、滑石之属是也。性力之浓者能清大热，石膏、黄连、芦荟、苦参、山豆根之属。性力之缓者能清微热，元参、贝母、桔梗、地骨皮之属。大黄、硝石辈，去实郁之热。木通、泽泻等，去癃闭之热，兼攻而用。二冬、二地、梨浆、藕汁，去阴燥之热。黄 、白术、人参、炙草，去阳虚之热，兼补而用。方书之分经投药，意正在此，然未及发明其旨耳。外如东垣升阳散火，此以表邪生热者设，不得与于斯论。

　　热方之制，为除寒也。寒之为病，有外来，有自生。如风邪犯于肌表，生冷伤于脾胃，阴寒中于脏腑，谓之外来，由来者渐，形见者微。都无所感，莫测其因，谓之自生。高明之士，能以二阳为根本，常忧其衰败，无妄侵伐，则自来之寒与外来之寒皆在术中。是固有热方之备，以散兼热者，散寒邪也，以行兼热者，行寒滞也。以补兼热者，补虚寒也。按症选方，间有不相投者，或未知宜忌耳。

　　如干姜能温中，亦能散表，呕泄无汗者宜之，多汗者忌。肉桂能行血，善达四肢，血滞多痛者宜之，失血者忌。

　　吴茱萸暖下元，腹痛气凝者极妙，然莫妙于南沉。肉豆蔻温脾肾，飧泄滑利者最奇，终不奇于硫磺。胡椒温胃和中，其类近于荜茇。丁香止呕行气，其暖近乎砂仁。故纸性降善闭，能纳气定喘，止滞浊泄泻，气短而怯者忌用。

　　附子性走不守，能救急回阳，无处不到，非甘与润剂相济，太猛。再则气虚症用香窜，见血症用辛味，皆不利之概也。虽然以热治寒，阴阳相制，不嫌纯一。若真寒者，略涉清凉便觉相妨，且宜急早图，维以望挽回。必待势不得已，尽热投之，恐阴气直中，元阳潜脱，死灰不可复燃矣。比医每以假热为真火，并前论俱不讲究，没字之碑利如匕首，不知杀人多少。

　　攻方之制，攻其实也。凡攻气者攻其聚，攻血者攻其瘀，攻积者攻其坚，攻痰者攻其急。火邪正盛，攻之未及，可以再进。攻之果当，不必杂补，盖杂补便相牵制。再进则火势乃衰。若病在阳攻阴，在阴攻阳，在表攻里，在腑攻脏，虚则实攻，真作假攻，此自撤藩屏，引贼入寇，谓之妄攻。妄攻者必先脱元，元脱不悟，死无日矣。

　　是故攻之一字，仁人所深忌，正恐其成之难，而败之易耳。至如虚中有实，实中有虚，此又当酌其权宜，不在攻上则古。

　　散方之制，散表邪也。如麻黄、羌活，峻散者也。菊花、紫苏，平散者也。细辛、桂枝、生姜，温散者也。防风、荆芥、薄荷，凉散者也。苍术、独活能走经，去湿而散。橘红、前胡能清气化痰而散。凡邪浅者忌峻，热多者忌温，气弱寒怯者忌凉平。热渴烦躁，寒热往来，喜柴胡、甘葛，而呕吐泄泻者忌。寒邪在上，宜附子、芎 ，而内热炎升者忌。如此之类，进退无常，要在运用者转变入彀耳。若夫以平兼清，自成温散，以平兼暖，亦可温经。宜温者散之以热，宜凉者散之以寒，当于各阵求之，不可刻舟于此。

　　固方之制，固其泄也。如久咳为喘，气泄于上者，宜固肺。久遗成淋，精脱于下者，宜固肾。小水不禁固其膀胱，大便不禁固其肠胃。汗泄不止于皮毛固之，血泄不住于荣卫固之。泪流须固乙癸，眵流须固土金。因寒而泄者以热固，因热而泄者以寒固。然虚者可固，实者不可固，久者可固，暴者不可固。当固不固，溪流有时而涸，不当固而固，曲突终始然薪也。故录固方，以固不固。

　　因方之制，因其相因为病，而可因药而治也。如疔疽之毒可拔也，独不可施之疮痍。蛇口之患可解也，一定可愈其蜂尾。汤火糜烂肌肤，瘢可没也，刀枪仍效。木石损伤肌骨，断可续也，跌打无分。阳明之升麻，未有不走太阳、少阳，少阳之柴胡，未有不入太阳、阳明，观仲景麻黄汤可得其意。夫麻黄性极峻利，太阳经阴邪在表，寒毒既深，非此不达，设与之治，阳明、少阳亦寒无不散。第恐性力太过，反伤元气，又不若升麻、柴胡，故复有二方之制。非谓某经必须某药，万不可移易者也。由此推之，凡病之相因者皆可相因而药，此阵之不必有也。

　　而曰方以立法，法以制宜，无因那得有悟，此阵之不可无也。以不无之方，备必宜有之阵，而治因其所因之病，是病为因，药宜为因也。因固可自为政殿于八阵，允服舆情。

　　卷之一

　　眼不医不瞎辨

　　前达方书有“眼不医必瞎”之句，后人亥豕不辨，或音语相近，遂以讹传讹，乃有“眼不医不瞎”之说。夫神农尝百草，虑生民之夭札。华佗立眼科，拯后世之昏盲。有是病即有是药，药犹未能中病焉，有不药而自愈者也？今人疾厄，皆有不惜真元，妄加斫丧，致身子疲癃，精血竭而生火，故风邪得乘间而入。目为窍至高，火性腾上，火得风而愈炎，邪又从火势而出，一旦疾作，医之少迟，终无全目，岂有不瞎之理。况目非火症不变，火之燔目，犹物之落火，假袖手旁观而不急救，委之于数，夫宁有不尽焚者乎？救之急，火止者有之，物存者有之，即不然亦免其半。所谓焦尾之鱼，犹能变化，爨下之桐，不废清越。是盖眼不医必瞎者，知者不待辨而明也。尝见人目失治而废，曰：吾悔不早医。非必瞎之验欤？前达正虑及此，故厉言以惕之，实欲夫人全受全归之意也。

