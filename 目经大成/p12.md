<!-- { "loadSidebar": true } -->
　　人而一毛不拔，喜得以讹传讹，于父母病，曰眼不医不瞎，危言以谏。于婢仆病，曰眼不医不瞎，正言以止。既以冷医人之心，又以塞病患之口，是好省费养财之绝法也。所以至今恒脍炙人口，家喻户晓云。虽然下病失治谓之不仁，上病失治谓之不孝，不仁不孝谓之独夫，独夫如病，谓眼不医不瞎也可。

　　卷之一

　　眼不医不瞎论

　　不尘子曰：死生疾厄虽有定数，业医者不可出此言，延医者并不可设是想。盖医之为道，司人命，起沉 ，补天所不及。故良医功德，有时与良吏比隆。语云上医治国，国非医得治，医其能治国之人。若死生预定天命，药石尚论功过，则病可不必医，医可不必有矣。而古今方书抉幽洞奥，充溢寰宇何为乎？由斯而论，临事不得言数。数且不得言，而谓眼不医不瞎，岂理也哉？虽然眼亦难言医耳，病之初来也，有外感，有内伤，外感者为阳症，系六气，其势纵急而易治；内伤者为阴症，系七情，其势却缓而治难。又有不内不外，盖荣卫素亏，饮食无算，不时劳役，其症阴阳杂见，治法亦在难易之间。顾陋劣者不为审，往往在阴益阳，阳王而阴潜消；在阳抑阴，阴衰而阳愈炽。当和而散，汗多亡阳亦能亡阴。当固而泄，下多亡阴亦能亡阳。补者攻之，攻则寒中，遏其生气。寒则热之，热则助火，耗其元神。重阳则阴，其实无阴。譬夫炉炭正烘，置之密器，不使稍通其风，则火立死而寒，所谓热蕴未发，再加闭闷，暴厥必矣。重阴则阳，抑其真阳，譬夫大暑酷烈，流金烁土，而石井清泉冷沁肌骨，所谓阴盛于下，逼阳于上，水兼火化也。真假不辨，寒热倒施，且一遇是症，心慌手乱，砭针之摧败真血，炙熨之激动贼邪，种种纰缪，迭为侵犯，致盘根错节，宋斤鲁削莫善其后。此眼之所以万不可医，而医所必瞎者也。

　　再则有目中无人，妄自尊大，不知辽东白豕之非异物，不宜医；虎视眈眈，乘人之危而利之，至覆人家国，不当医；无眼界，无意识界，无声色香味触法，不用医。夫不用医、不当医、不宜医而固为医，此医者之眼自瞎，而能保人之不瞎，未之有也。所以君子不域于数，而格于理，曰眼不医不瞎，以娇夫陋劣之弊。《易》曰：知几其神乎。又曰：不远复，无祗悔，元吉。视思明者，幸于兹少留意焉。说者谓：医无贵贱，艺精则高华；病无巨细，伤性则险急。是故无名指屈，如有能伸者，不远秦楚之路。乃一身主宰之眼，务欲禁人以勿医，非万全之道也。况医者，大公为心，所向惟怀惠泽，曷可以危言沮人于无成。君子虚衷御物，无人不存忠恕，未闻以逆决弃人于无用。愿天下闻人懿士，不贪以体仁，博搜以资识，矜慎以执事，道弘望重，自然而非偶然。眼病者方恨力莫能致，宁复有不医不瞎之言。然余固治医，有医名者也，其亦可因而自警者夫。

　　卷之一

　　立案式

　　吴鹤皋每医人，必先书一案，然后用药。自谓察得病情，立定方论，鬼贼莫循其形，药至而病起矣。喻嘉言亦有极闸人议定病式。总之，先议病，后用药，案式详明，自然宇宙在手，造化生心。谨节录以为孟浪者劝。一书某年月、某地、某人及年形声色；二书苦乐、病由，始于某日，时下昼夜孰甚，寒热孰多，喜恶何物，脉状奚似；三书先后曾服某药，某药效，某药不效；四引经旨，以定病名，某症为标，某症为本，须某方加减某药，某药归某经，某方合某义，一一详尽；末书某郡后学某撰。

　　书年之干支，月之春秋，占运气也。书地名，占方宜也。书年、貌，占老幼衰王也。书苦乐，占七情也。书始病日，占久近也。书昼夜，寒热，喜恶，察阴阳脏腑也。书脉状，以之合年形病症也。历问其药物效否，相与酌己见也。书经旨、书症，如明吏折狱，援律定刑，又病犹叛，药犹兵，师出贵有名也。书标本，识缓急轻重也。

　　书药性方义，使达人尝而无疑虑也。末书某郡某名，欲病家志之，以验己之工拙也。凡治名家德门之目，澄心息虑书此一案，一以为照病之鉴，二乃得作医之体，三则道高谤多，功过可以相质，一举三善，是盖俗耳之针砭也。有医责者，听思聪者，胡然而使袖如乎？倘日视十数病，仓皇难以急就，或主家不知文，则书某人、某经受病，合某症，因某故而致，据脉对症或否，当从某阵某方加减议治，虽简卒无味，较冒昧一单略胜几筹。劣医秘不立方，且不许人问难，未审师承谁氏。若夫内障用针，尤宜详悉发明。盖患者在处不少，医生几省都无，张介宾，浙江名医，着《景岳全书》，至内障直言无治，然闻有巧手，能以针入睛内拨去，吾实未见其人。可见斯道精专者绝少，根据前说立案外，还当另书。两目不犯禁戒俱可治，或两并针，一目见，又有针入即识人物，针出不红不痛，勿药顿愈。有明看障落，仍不能睹。且针后症变多端，但好生调燮，过一月二月，甚而周年却全光。此中妙理，虽经历老练如庭镜，未针不能预定，并弗解其所以，大约时也，运也，命也，各人福份使然。总之，病有治即吉人天相，医复炉锤在手，造化生心，自应两家合庆，金针端不负人。

　　卷之一

　　贤不荐医辨

　　维古无稽之谈，虽出自典籍，亦宜断之以理，不可传信。“贤不荐医”，典籍所不载者，乃前后相承，远近流播，每遇底事，相与引为折证，众人是焉。愚窃以为不经，何则？夫人患不贤耳，如果贤焉，其心必仁，其识必高，虑必周。凡大节有为之人，疾厄横加，无由觅良工以少缓其须臾。一时恫 号吁，几欲愿以身代而不可得，至亲亲之杀，眼见为劣医所杀，其激切又不知奚似焉。有知彼知己，反隐忍而不一言相告乎？或曰：人命重矣，轻荐之恐伤生招尤徒增物议。若然则当曰“贤不知医不荐”，再则曰“贤不荐庸医”可也，而奈何概曰不荐。不荐亦已矣，人贤之，自亦贤之，谁则多事，明示人以不贤。病固须勿药之喜，而医悉听其自来。然勿药者徼天幸，自来者涉鬻，明哲保身，讵肯遽以尝试。是必待识者一顾，而后始或乐从，奈何曰贤不荐。况人不尽贤也，贤既不荐，则所荐必出于不贤，不贤而所得士，不失人与。设荐而不遂，天也，荐而不售，吾力争之，将必有以许可。世谓其有严以防贤，而恕以信不贤之人耶。或又曰：子论已悉，第不知何由得是四字。曰：此盖滑稽险人，趋附豪右，非嫉渠能技，不欲直使成功，即怀伊芳私隙，岂愿坐观疾去，特创一庄重惊语，躬任介绍之责两地可以自解，比类逐，岁久成谚。苏子曰：凡事不近人情，鲜不为大奸慝。兹可见其一斑。窃谓贤者狃而从事，不经无疑，顾以疑传信，致使医病交困，树德者不知所向。虽然令名上智所忌，樗栎难逃藻鉴。今天下文治翔洽，纨裤之子皆知学术，远医近闻，其才必有大过人者，起居何用弹冠，所谓桃李不言，下自成蹊，正在医之贤不贤，不在贤之荐不荐。士君子挟艺浪游，动诵斯文，希人汲引，是犹却行而求前也，无亦谬哉。

　　卷之一

　　信巫不信医论

　　原夫鬼神之说，渺茫无准，惟巫人得交鬼神而愈疾病，尤荒谬不足道。虽周官有男巫、女巫、大祝、小祝之属，特藉其宣诚致告，以供祭祀，以祓除不详，不闻越俎司医，且令人废神农、黄帝之法而笃信焉者。夫黄、农立法，原为民行民生，均重于世，为人主所当急务，故万几之暇，躬亲草木而原其病式，其理渊深，其文古质，后世名医继轨，更相祖述，厥道孔彰。至有得其精者，可以见天地之心，可以通民物之情，可以事亲养志，跻斯世于仁寿，可以保身不以非死疾死。得其粗者，亦弱可使强，损可重平，堂可使轻，轻可使起，有治则生，无治则死。凡此皆医义，易知易明，行之便有明验。试问鬼神巫祝有如此灵效否乎？乃舍其所当信，而信其所决不可信，愚孰甚焉！间有巫、医并信者，盖针药罔济，听其消遣以尽人事。或天疫流行，染者多不救，积不善之家，恐惧修省，冀 免余殃，心迹近良，终是问津盲哑，徒为鼠辈窃笑。末世山鬼人妖，捏形绘像，借鬼神为家私，兼伶带优，仗符忏为生业，妄言利害，搅乱人心，心乱者疑生，疑生者畏起，真若鬼神与渠一路，病辄赖为保障，耗财以外，有禁止药饵，坐失机宜；有绝忌风寒，披帏喷水；有赤贫无靠，减食供费，冻馁较惨；有名家闺范，面陈猥亵，侮玩不堪，甚至妆出怪物，鸣金呐喊，惊散神魂，佯托神语，呼名斥字，发其隐过，本以除病而适以增病，本以遣邪而适以招邪，本仁人孝子之用心而忤逆者，当不异是。使英烈风中，更遭此骇变，不为 裂发竖，悻悻而死者，几希。所谓作俑者无后，拘于鬼神者不可以言至德，信巫不信医，一不治也。吁！人生于人，性命悬于天地，鬼神于我何与。及其尽也，弥留易箦之际，医且无可奈何，而望于巫乎？况鬼神即造化，功效动静以之，岂人死魂魄之谓。传若所见，某衣履什物一如生时，魂魄或能幻化，其衣物会与之俱作欤？便如《易》曰，精气为物，游魂为变，是故知鬼神之情状，则鬼神自为鬼神，奚与人事。

