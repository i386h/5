<!-- { "loadSidebar": true } -->
　　即隍社俨然重臣，无非惜神道设教，必曰阴阳一理，威灵默运绥猷，既不相助为理彰善瘅恶，安得妄徇请祝，降祥去疾。且而属自请多矣，祥未降病中者有之，孤苦零丁不知死所者有之，鬼神生死骨肉，曷忍坐视？果如朱子至而伸者为神，反而归者为鬼，则芙蓉城、遮须国系极乐风土，无论其他，但天亲古处，寿与日偕，鬼神见妒，岂肯让人消受，世惟有生无没，疾何伤。若谓病由触犯鬼神，禳之则不为祟，是鬼神直用酒肉私有命，只消纸钱买耳。谁家无纸，何处不有酒肉，抑谁人不谙声说，心动神知，谚不云乎，宁经巫人之口，然后成礼，鬼神始感格来享，而相与解救耶？必泥鬼神有求皆应，某也祈，某也祓，普天万国，恐亿兆分身，一晌未能遍及，而蛊毒魇魅，无罪杀人，鬼神何乐而用命。且所命鬼神，亡人也，彼人之祖宗独非鬼神？眼见后嗣蒙难，安得不为捍御。即力不能敌，讼狱可矣，阎罗令严刑峻，活时容易死时难，自将奚遁。再者，鬼神藉人主以尊显，而人主折节谨事者，莫逾梁武、宋徽，不特身死非命，子孙亦相继遇害，制 具在，几曾惮国法而报君恩？顾禽兽未若之徒，能犬马驱役，颠倒人祸福，此何说也！已往未来之事，圣人不知，而巫人了彻，纸条桃版之符，儿童不畏，而鬼神凛遵，则鬼神不及儿童，巫人远过圣人，有是理乎？夫在物为理，处物为义，一义而与理违，君子不由，彼渺茫荒谬之鬼神巫祝，高山景行深所仰慕，其愚实下而不移。庭镜未能以黄农之道济人，于此类决其必无，敢力为明辨，俾世人择术守信，在此不在彼，庶民行兴，而民生全不失先王之化育云。虽然医能生人，亦能杀人，不信不罹其灾，巫为他人，折腰屈膝，信之益重其事，心危夭枉，情有可原，今人寿终正命，而僧而道万种作为。日超度以转轮回，不尔，则其家不吉，达者先惑之吠声，陈人尤而争效，遂觉鬼神昭格，一举一动，有不可须臾离者，于以成风，牢不可破，岂特巫人也哉？

　　卷之一

　　行方志圆心小胆大解

　　孙思邈祝医者曰：行欲方而志欲圆，心欲小而胆欲大。甚矣！先生之风范良可想见耳。余特引而伸之，而与博爱者共勉。夫人襟期浩荡，器宇雍和，口不轻言，心无杂念，正其谊不谋其利，明其道不计其功，倘遇险症，尔体臣心，存存以诚，而单寒之家愈加矜慎，如是者谓之“行方”；禀赋有浓薄，年纪有老少，情性有缓急，境遇有贵贱，日月有远近，风土有强弱，病候有沉郁暴悍，运气有太过不及，处常弭变，悉得其情，如是者谓之“志圆”；望闻问切至再三，苦欲补泻载详载审，名著求为可知，下问惟恐失人，如是者谓之“心小”；硫磺、桂、附，补则补而热则热，芒硝、连、柏，泻即泻而寒即寒，全不模棱，尚持两可，如是者谓之“胆大”。四者似分而实合也。故精警之士未常越成法以败德，亦未常囿成法以误事，是行方者志必圆也。灵变之人未有知其然而不究其所以然，亦未有当如此而不敢决其必如此，是胆大适所以行其心小也。或谓心小、胆大一合而成志圆，心小、胆大、志圆再合而成行方，则得先生之微意。或谓方则有碍于圆，小未免妨乎大，则失先生之大旨矣。呜呼！顾安得起思邈于九京，而与夫夫折衷也哉。

　　卷之一

　　人情论

　　从古大勇大知教国治家，总以不徇人情为得，以不近人情为失。医，人鬼之关也。目，阴阳之界也。生民司命，有不权衡于斯二者之间，是为不得人情。不得人情，则不得病情矣。得失云乎哉，略为申其三说：曰病患之情、旁人之情、医人之情。所谓病患之情者，尽有变端，难以定律。有脏腑偏胜，有运气愆候，有飞灾波累，有内火潜焦，有眠食不时，有劳苦自若，有缘境未遂，竟日逐逐，有深情牵挂，中霄耿耿，有处事不和，动成荆棘，有流荡亡返，甘落风尘，有形类惊猿，虽严师益友，忠告善道，禁戒未必恪遵，有心如止水，尝少米无柴，室人交谪，凌辱大难忍耐，有爱物及乌，或举贤，或自荐，良言甫入而狐媚承欢，曰某劳力，曰某省费，谬说又从，多岐亡羊，终成蕉鹿。有大床自卧，无礼下人。有一钱如璧，得鱼忘筌，怀真高士，讵肯输诚。有迂腐当证，急暴罔顾神速，宁图老实，车薪杯水，玉石俱焚。有躁率而病延缠，胆识自嘉，鄙人过慎，长驱锐进，岂无侵犯。有热汤惧补，未沾唇心先痞满。有攻方畏凉，刚下咽魂即飘扬。再则有讳疾不言，有隐疾莫告，有故隐疾，试医工拙，有窒泥古书，毁人妙论，有先功后居，有乙误咎甲，有德施怨报，有阳奉阴违。有闺壶害羞，传言差错。有刀针怯痛，神术不行。此皆病患之情，不可不察也。所谓旁人之情者，欣戚无关，发言容易，或持有据快论，而病源未必相符。或谓无恐勿慌，而医理何曾梦晤。或面决异同，是己者与之，非己者拒之，更医杂投，以药治药，徒丧真元。或强作解事，症奇曰邪祟，症凶曰犯煞，铸张为幻，一传再传，多至难挽。或尊贵风威难抗，或密戚阻挠万千。好谀者，医 之，则不肖亦贤。慷他人之慨，浓其赠予，素悭者病起矣。犹洗垢索瘢，却别人之请，不放医回，逮至荐医，非有令名，无因至前。不然，或意气之私浓，或庸浅之偶中，或信其利口，或贪其酬谢，或报其旧德，或修其新好，熏莸不辨，妄肆品题，信而延之，病其进矣。并有讪诋医药，特荐左道舞鬼说神，破财晦气。此皆旁人之情，不可不察也。所谓医人之情者，据道则近仁，行来只觉为利，是以便佞者，不巧语悦人，则大言耸听，不强辨相欺，则危机相恐。阿附者，此浓待伊芳亲，叨护其短，彼小惠近侍，可匿其非。此夤缘攀结，营求汲引，彼浓貌深衷，不速自赴。诈欺者，胸无成竹假师承，临时翻阅锦囊，目不识丁推秘授，至死不拈笔墨。巾笥偶缺柴胡，充以前胡，丹丸其实六味，价征八味。惰慢者，生憎寒暑，欲急而缓，俨若知渠淡泊，迟迟吾行。或癖游嗜赌，以重为轻，不则转央同侪，每致变。陋劣可耻者，始也自高其道，非钱不行，继则隔靴搔痒，自褒稳重，已而耻谈症候，动辄讲脉：故为矜持，十时诊脉。道听人言，佯验以脉。夸精太素，风鉴人脉。明见不知，硬争好脉。孟浪不经者，五轮八廓漫不留心，七方十剂胡乱就用。且谓若钝兹利，人呆我惊，不吉却嫁谤，自文许多饰说。贪污行险者，闻高华而抱危病，恨不得入局居奇。幸而落手，既热则寒，曾攻决补，峻品重剂，冀为孤注。窃闻夜半脱逃，大该而属。冒嫉刻薄者，比邻名医在座，心知臭味不投，则多方浸润，洎去而之他，眼见沉 遍起，犹尽情 牾，其实风行草偃，枉作宵人。外如素昧平生，苟且图名，而仪文不较，萍水相逢，偶然认症，而凯觎到底。穷酸指大，招牌大书儒医，行动必肩舆仆马，究其所蕴，又不过七十二症，所谓羊质虎皮，虚有其表，浪费民财，残虐么魔，丰仪确是长者，遇无妄之疾，莫利其赀，反其药饵，致入沉困，殆囊橐既饱，然后徐徐收效，所谓笑中有刀，柔而害物。一中流失楫，不几谋财故杀。此皆医人之情，不可不察也。若夫品行清高，而见偏性辟，药不济以刀针继之，法外施刑，绝人长命。及见人之失，若己之得，见人之得，若己之失，有可利己损人，则从中播弄，以逞一时之快。与夫好吉者，危言见摈。多忧者慰问为非。信巫蓍者，以医为敌，药石无怪其成仇。惯猜疑者，深言则忌，金兰安望其同契，甚则病廖意怠，托故妆乔，且得命思财，兄弟 墙，伦常乖戾，怨天尤人，广生懊恼等情，独非人情？而人情之详，尚多难尽，予以不徇人情，不近人情之得失为戒者，欲令后人思之慎之，弗为陋习所中耳。虽然人情王道之本，必期不殉，未免拗执，务欲近情，端涉迁就，则迁就固逆乎病情，而拗执决拂于人情，有断宜拗执之病情，而复有不得不迁就之人情，可奈何！可奈何！呜呼！非常之病，非非常之医不能治。而非常之医，又岂常人之所知。安得大勇大知，教国治家者，与之商斯事也哉。

　　卷之一

　　勿药元诠

　　每日饭后，面东暝坐，叩齿三十六通，以集身神。舌搅口中三十六回，双目随舌转运以行血气，津满徐徐咽下，以意送至丹田。微嘬口念呵字，呵出心中浊气，即闭口，鼻吸清气以补之。凡呵出须短，吸入须长，如此六遍，再根据法念呵字以治脾， 字以治肺，噫、嘘、吹字以治肝、肾、膻中，延年却病，谓之小周天六字诀云。

　　上诀医书重载之，不知创自谁何，修炼家妆门面赚钱可也，乌能治病。切念瞽目之永朝伊芳夕无所事事，未免忆花恋酒，有以治渠消遣，或可镇压其邪心，不致欲火上淫，施针进药易于收效耳。向读易妙峰禅室僧晓霞有菩提子念珠，黑小而圆，精采夺目，以家藏博山古炉易得，爱不释手，或以佞佛讥，因吟四语刻于头。曰：秋入西园气整肃，眼中人去不胜情，一庭凉月无眠夜，用计松山子落声。录此入集，其犹易珠之始意也夫。

　　余平生见释、道等书，恨不并板焚尽。王右军书法卓冠群伦，独《黄庭经》圣教序帖，阅其题签便不展视，盖辟之深，恶之至，固结而不可解者也。或谓冥心之学，中有至言，炼性之功，不无妙用，但不免虚无寂灭耳。

　　呜呼！虚无格何如物，寂灭作恁么事，徒劝人安于无用，与土木相偶而已，虽寿且慧，于世何补。今之僧、道，胸无墨香，口尚乳臭，袭以真人之封，建以上人之院，彼无父无君，鼠雀班辈，高堂端坐，侍从满前，公然一真人、上人耳，无论愚民互相瞻仰，即大知大勇，常以不得谒后尘为恨，是亦固结而不可解者也。近有一种勿药诀云：不拘内外甚症，只病患对面嘿坐，术者代为运气，七日全愈。是盖化日之下鬼魅现形，连释、道亦哄不信。

　　卷之二

　　症以证病，匪证则病状支离，而执刀圭者无从审其虚实，法将枉用矣。上古着七十二症，未为简。后人载一百六十，未为滥。然按事近情，引理定律，皆不得其枢纽，所谓涉海亡指南之车，徒令人向若而惊也。是卷因十二，症八十一，似因非症八，语约而详，意深不悔，燮理阴阳，至道存乎其间。良医良相，殆有合而为一者。

　　卢汀不尘子漫题

　　卷之二　十二因

　　因风一

　　风兮风兮来无由，未解吾愠添吾愁。表虚引入肌肤去，不病肌肤病目系，有致惊搐与偏 ，或成上视死亡多。

