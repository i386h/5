<!-- { "loadSidebar": true } -->
　　若夫六经因风作，痛攻先在头巅着，洎而风变医无济，外症得来仍不治。血虚血热亦生风，昏痒痛泪不和同，热盛风生祸较酷，一类凝脂一痘毒，君不见无风火不炎，病情虽逆药通参。

　　此章谓患风病患而病目也。盖风属木，木属肝，肝窍在目，本乎一气。久风多变热何也，木能生火也。火盛则血遂而耗损矣。况久病气必郁，郁则亦生火。火炎而又生风，转转相生。内外障翳皆起于此。有日浅郁深为斜者，有郁浅日深为翻睑者，有血虚筋急而振搐者，有火邪乘乱融和之气成内障者，有风腾血涌 帏赤胜烂者、结为瘀肉如鸡冠者，再加服以香燥药物，概酒色不禁，致阴愈亏而火益炽，火益炽而风弥烈，病变为花白、凝脂之重者。治当因上寻因，大抵调气为先，清火次之。不然，源既不绝，流何能止，今虽暂退，后必复来，治之任至再至三。风不住而火不熄，目终无清宁之日矣。若夫中风之因，岐伯谓大法有四：曰偏枯，半身不遂而痛；曰风痱，身无疼痛，四肢不收；曰风 ，奄忽不知人；曰风痹，诸痹类风状也。《金匮要略·中风篇》云：寸口脉浮而紧，浮为虚，紧为寒，虚寒所搏，贼邪不泻，邪在皮肤， 僻不遂。

　　在经络，肌肤不仁，邪入腑，不识人。入脏，舌难言，口吐涎沫。治用大小续命、西州续命、排风、八风等汤。

　　东垣云：有中风卒然昏愦，不省人事，痰涎壅盛，语言謇涩，此非外来风邪，乃本气自病也。凡人年逾四旬，忧劳忿怒伤其气，多得此症。肥盛者，少壮间有之，亦是中气衰而使然。急以三生饮加人参一两，既苏。河间谓中风瘫痪，非肝木之风实甚，亦非外中于风，良由将息失宜，心火暴盛，肾水衰不能制，则阴虚阳实，热气拂郁，心神昏冒，筋骨不用而卒倒无知也。亦有因悲思等情志过极而致者，夫情志过极皆为热。俗云风者，言末而忘其本也。须地黄饮子补其阴火，阴火治则阳火不难于折服矣。丹溪曰：中风有气虚、有血虚，虚则会有湿痰。左手脉不足及半身不遂者，以四物汤为主加姜汁、竹沥。右不足，以四君加之。气血两虚，总八物更加星、夏。之三子者，各发人所未发，踵事增华，而中风无剩义矣。或谓三子一主乎火，一主乎气，一主乎湿，与风何相干涉？《金匮》言邪不言风，言虚寒所搏不言风中，而乃以中风名篇，亦欠圆到。要知因于中者，真中风也。因于火，于气，于湿，类中风而非中风也。是在详辨施治耳。辨之为风，则从真中治之，辨之为火，为气，为湿，则治从类中。虽处方各有不验，而立言实骊珠之夜照也。师谓真中风决不病目，类中风亦止有口眼 斜一症，皆读书见道之语。其小儿率尔痰壅，眼翻牵掣，此水不荣筋，因而火燥木急，绝类中风，但治法迥别，且速瘥，故不收入。

　　卷之二　十二因

　　因寒二

　　寒令伤人无火郁，直据大中成冷厥，循经以入渐而深，内邪逼出方发热，热煎既久了无寒，谓从寒变成何说。

　　风寒伤中本无常，或入于阴或入阳，就向阴阳求活法，初终于足任端详。

　　此章谓目病因伤寒而得也。夫伤寒百病之祖，不独专责在目。读仲景先生书得其纲领，治亦无难。若求之多歧则支离矣，略述一二于下。太阳经，表之表也，行身之背。邪入皮毛则先伤之，便有恶寒恶风，头痛脊痛之症。

　　脉浮紧无汗为伤寒，以麻黄汤发之，得汗为解。浮缓有汗为伤风，桂枝汤，邪散汗止为解。身热者，邪闭元府，内气不能泄而生，非风寒之所变也。阳明经，表之里也，行身之前。发热恶寒，脉微大而长，鼻干不眠，用葛根汤以解肌。少阳经，半表半里也，行乎两胁之旁。耳聋，胁痛，口苦，寒热往来，脉弦而数，小柴胡汤和之。过此为邪入腑，若其脉沉而有力，不恶风寒，而反恶热，谵语大渴，六七日不大便，明其热入肠胃，所谓正阳明病也。轻者大柴胡汤，重则三承气，大便通而愈矣。过此则少阴、太阴、厥阴，俱入脏而为里。当辛温对症主治，不可凉散。若初起便恶寒，手足厥冷，或战栗，倦卧不渴，兼之腹痛吐泻，或口出涎沫，面如刀刮，不发热，而脉沉迟无力，此为阴症，不从阳经传来，轻则附子理中汤、四逆汤，重则九转丹、回阳饮以温之，不宜少缓。外此有假阴假阳，如太阳症，头痛发热，脉当浮而反沉，又似少阴矣，故用麻黄附子细辛。少阴症，脉沉，应无热而反发热，又似太阳矣，须用甘草附子干姜。阴症四肢厥冷，而阳症间亦或然，此四逆汤、四逆散不同也。阴证下利，而阳症亦有漏底，此理中汤与黄龙汤不同也。又有真阴真阳虚损发热，亦与伤寒无异，如恶寒自汗，胸膈饱闷，则用补中益气汤而愈。面赤口渴烦躁，与六味地黄汤亦得。再，下部恶寒足冷，或欲饮而反吐，即于前方加肉桂、附子、五味，下咽随安。总之伤寒者，盖冬时严寒，感冒即病之名。先由皮毛经络而入腑入脏。始虽恶寒发热，而终为热症，其人必素有火者。中寒者，直入脏腑，始终恶寒，而并无发热等症，其人必无火者。经曰：发热恶寒者，发于阳也。无热恶寒者，发于阴也。寒伤形，热伤气。一则发表攻里，一则温中散寒，两门判然明白，那得存骑墙之见，而与素有内伤者，阴阳真假，同证混治耶。目科忽伤寒而不论，专家论伤寒而迂阔。愿常领会此条，所谓相与观所尚，时还读我书也。

　　卷之二　十二因

　　因暑三

　　大暑伤乎气，脉虚身则热，热极耗阴精，孤阳上飞越，忌下亦忌升，忌散复忌泄，此中有真意，高人参得得。

　　此章因暑 致目病而言。夫暑乃六气之一，动静皆能中人。有深堂高阁，过受凉风或瓜梨鲜果，多茹生物，阴能遏阳，热气不能伸越，必头痛肌热，肢节酸疼，心烦吐泻，恶寒无汗，此静而得之为逆暑，主以大顺散，不效加参附。远近贾客日中行走，暨老弱农役炎蒸劳作，既耗元神，而又逼起真火，病发身热头痛，HY 渴引饮，汗大泄，恶热，此动而得之为中 ，甚则昏倒不知人，手、足、背、心微冷，或吐，或泻，或喘，吐沫，急以二气丹同苏合香丸料灌下。如无，研蒜水调香薷饮亦可。势稍退，合前证灵砂益元散、苍术白虎汤主之。若体气素虚，药不合式，惟增易清暑益气汤、补中益气为当。今人恐患暑病，常服益元、香薷等药，谓之预防，适所以招暑也。平居远害，生脉散为夏令最宜。

　　暑病与热病相似，但热病脉盛、暑病脉虚为辨。治当调养元气而佐以解暑。若人吐极，病危笃，水米不入，入即吐，亟用人参一钱、黄连三分、糯米一勺，浓煎候冷，徐徐咽下。尽一小盏，不吐，便可投药食矣。或炒盐煎水一杯亦效。

　　卷之二　十二因

　　因湿四

　　寒冬蒙雾春苦雨，劳人更涉空江水，秋夏炎威敞四溟，石泉收汗茶解醒，外而内，稔受湿，元气虚，湿邪入，入肺喘满生，入脾肿胀成，入肝身痛风湿搏，入肾体重寒湿薄，久湿入心变湿热，仍发肿痛与 疟，湿淫肠胃为濡泄，湿阻气血倦怠绝，湿在皮肤则顽麻，强硬不仁居经脉，湿邪上游眼沿烂，或胀微疼眵不彻。吁嗟！湿令如此胡为医？清温而利见真机。

　　此章言病因湿所致。有在天之湿，雨、露、雾是也。在天者本乎气，故先中表之营卫；有在地之湿，泥、水是也。在地者本乎形，故先伤血肉筋骨；有饮食之湿，茶、酒、乳、酪是也。夫饮食归水谷之海，有入有出，受得应不言祸，然洋溢淹浸，一时讵能化行，故伤脾胃；有汗液之湿，谓汗出沾衣未经解换是也。夫汗衫随干随润，不换而着，最难耐人，故伤肌脉；再则有血溺阴渍之湿，脾土自化之湿。阳盛则火盛，变为湿热。阴盛则水胜，化为寒湿。其症总发热恶寒，身重自汗，筋骨疼痛，小便闭涩，大便溏泄，腰痛不能转侧，跗肿肉如泥，按之久久始起。《经》曰：因于湿，首如裹。湿气蒸于上，故头重。湿伤筋，故大筋 短，小筋弛长。 短为拘，弛长为痿。湿胜则濡泄，故大便溏泄。大便泄，故小便涩。湿从下注，故跗肿。诸湿肿满，故腹胀肉如泥。湿入肾水流湿，从其类也，故腰痛。治法，在上者当做汗，《经》曰：湿淫所胜，助风以平之，羌活胜湿汤。又曰下者举之，得阳气升而愈矣，升阳除湿汤。又曰在下者当利小便，四苓散。东垣亦曰：治湿不利小便非其治也。又曰在下者引而竭之。愚意湿从外入，本来伤阳，过用渗湿之物，是重竭其阳，阳竭则精神萧索，而疾益淹留，改用辛温和剂，如平胃散、霍香正气散、理中汤、参苓白术散等而补益之，自然湿气日除。湿自内生，变化颇多，未能枚举。然总不离酸痛、秘涩诸证。精医者尚其以意求之，以脉参之，以前药消息之，病情允服。湿热发黄，或有兼证，更须斟酌。若乃所谓痰湿者，王节斋曰：痰之本，水也，原于肾。痰之动，湿也，由于脾。庞安常曰：有阴水不足，阴火上升，肺受火侮，不得清肃下行，由是津液混浊，生痰不生血。有肾虚不能纳气归元，气出无归则积，积而不散则痰生焉。由此观之，夫痰特病名与标耳，随病而生，随病而没，原非人身之所固有，虽来疾故变，不过假威肆恶。不求其本，而齐其末，必欲攻劫殆尽，恐咳嗽唾咯，相因杂见矣。

　　卷之二　十二因

　　因厥郁五

　　寒热薄煎食气血，尸痰蛔统名十厥，大知是症致命多，神珠卒尔病稀得，资身木火土金水，流行对待生无已，太过不及郁深沉，达发夺泄折能起。

