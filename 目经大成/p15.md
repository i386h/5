<!-- { "loadSidebar": true } -->
　　此章言因郁而致目病，病而复厥。症，治郁有五，《经》曰：木郁则达之，火郁则发之，土郁则夺之，金郁则泄之，水郁则折之。达者，畅茂条达之意。肝性急，怒气逆胁，腋或痛，火时上炎。治以辛散，不愈则用逍遥散，或升散之品加厥阴报使而从治之。久风入中为飧泄，则以清扬之剂四君子加桂枝、芍药举而散之。凡此类皆达之之法。注《内经》者曰：达之，吐之也，吐中虽有发散之义，只保得无害，便可以吐字该达字耶？发之，注曰汗之也，东垣升阳散火汤，使穷其势则已。其实发与达不相远，盖火在木中，木郁则火郁，即以达之之药发之，无有不应。夺之，注曰下之也，如中满腹胀困甚，非咸寒峻下以劫夺其势，决不能平。然食塞胃中，厥逆不省，不吐则死，当以吐为上夺，而衰其胃土之郁。《经》曰高者因而越之，非夺而何。至曰泄之，渗泄、解表、利小便也，夫肺主皮毛，纵诸气 郁，解表则金气已达，再加渗利，不惟便涉水郁，端恐虚其虚而郁愈郁耳。折之，谓制其冲逆，固是妙解，然调其气，过者折之，以其畏也。所谓泻之，又当体认，凡水道皆气化，气止则化绝，非过而折，郁将转变为厥矣。由此言之，折之须当有术。或左右合归，暖其肾气，气运则郁泄。或补中益气，升提肺气，使上窍开而下窍自通，或建中助其脾土，制以所畏，不利之利，即所谓泻之也。丹溪曰：气血冲和，百病不生，一有拂郁，肇基于此。乃制六郁论，曰气，曰湿，曰热，曰痰，曰血，曰食。且谓六郁以气为先，气郁而成湿滞，湿滞而成热，热郁而成痰，痰 而血不行，血不行而食不消，此六者相因为病者也，故立越鞠丸以治郁，薛氏因越鞠变逍遥，加减出入，尤为平允。厥有十：阳气衰乏者阴必凑之，令人五指至膝上皆寒，曰寒厥，是寒逆于下也，宜六物附子汤、八物回阳饮主之；阴退则阳进，阴气衰于下，则阳往凑之，令人足下热，热甚则循三阴而上，曰热厥，且六味地黄汤主之；暴怒则火起，激血上行，令血菀于上，气乱于中，血气相搏而厥，曰搏厥，蒲黄汤主之；诸动属阳，烦则阳气张大，劳火亢矣，火炎则水干，故令精绝，是以迁延辟积至于夏月，内外皆热，孤阳飞越，如煎如煞，曰煎厥，宜人参固本丸主之；五尸之气暴淫于人，乱人阴阳，形气相离，不相顺接，令人暴厥如死，曰尸厥，二十四味流气饮或苏合香丸主之；寒痰迷闷，四肢逆冷，曰痰厥，或吐蛔，曰蛔厥，并宜姜附汤，不则乌梅丸、理中汤主之，气为人身之阳，一有拂郁，阳气不能四达，故令手足厥冷，曰气厥，与中风绝似，但中风身温，此身冷耳，宜八物顺气散主之；饮食自倍，适有感冒，胃气不行，阳并于上，须臾昏迷，身半以上闷而热，或心烦头痛，身半以下冷于冰铁，拥炉不热，曰食厥，医以为阴寒，中风而温补之，立毙，须阴阳淡盐汤探吐，食出即愈，或平胃加减，保和丸主之；汗出过多，血少气并，血上不下，气亦拥塞，倏尔如死，气过血还，阴阳复通，移时方寤，曰血厥，妇人多有患者，宜白薇汤、仓公散主之。总之，十厥五郁，证则尔尔，而治常不等。得意忘言，毋徒从事成法。

　　卷之二　十二因

　　因毒六

　　何事疡疮不罢，血气注留未谢，浊邪因此害清和，目病斯来也。道是酒肉淫，却似烟花惹，风流棒打始能痊，甘受几多下。

　　此章言人生疮疡，流毒攻及于目。夫疮疡之作，皆由膏粱浓味，酒色劳郁，耗损真元，外邪袭入，朋党作奸，致血气注留，内无从泄，发为肿痛。《经》曰：形伤痛，气伤肿。又曰：五脏不和九窍不通，六腑不和，留结为痈。外似有余而内实不足，如再加肝虚毒胜，必循目络，侵拢清虚，法当澄清毒源，毒去目自愈。大要肿高 痛，脓水稠粘者，元气未损也，仙方活血饮解之，次用托里消毒散。漫肿微痛，脓水清稀，元气衰弱也，用托里不应，加姜、桂。脓出反痛，气血虚也，八珍汤加 桂。不生肌，不敛口，脾气虚也，四君子加芍药、木香。恶寒、增寒，阳气虚也，十全大补加姜、枣。晡热、内热，阴血虚也，四物加参术。欲呕、惯呕，胃气虚也，六君子加泡姜。自汗、盗汗，心肾虚也，补心丹或都气丸。食少体倦，脾气虚也，补中益气加半夏、茯苓。喘促咳嗽，脾肺虚也，前汤加麦冬、五味。欲呕少食，脾胃虚也，椒梅理中汤。再腹痛泄泻，则虚寒矣，前汤乌梅易附子。小腹痞、足胫肿，脾肾虚也，十全大补加枣皮、山药。更泄泻足冷，则虚寒矣，再加香附。热渴淋闭，此肾虚阴火，加减八味丸。喘嗽淋秘，此肺肾虚火，前方及补中益气汤。大凡怯弱之人，不必分其肿、溃，惟当先补胃气，以托里消毒散加减从事。或疑参 满中，间有用者，加上许多凉散，所补不偿所损。又有泥于气质素实，及有痰不服补剂，专一败毒，草菅人命，医云乎哉。故东垣云：形气病气有余，当泻不当补。形气病气不足，当补不当泻。丹溪曰：但见肿痛，参之脉症，虚弱便与滋补。气血无亏，可保终吉。若好讼，因而受杖，棒疮痛攻及目，此怒气激伤肝肺，须援因他例议治，却与本症无涉。刑非妄与也，惟犯法健讼者受之，是以君子怀刑，讼狱衰息，为国之瑞。今人倚恃护符，稍有争端，辄驾词诬控，虽个中讨得便宜，而家力日告消乏，万一官清敌劲，褫杖端恐不免。夫以轩轩好汉，与隶卒同一匍伏，已自不堪，乃囚首献臀受责于众人属目之地，耻孰甚焉。尔时，纵气硬口硬，痛苦自怜，而亏体辱亲，子弟且做人不去，不孝又莫大于此。愿天下有为之士，完国课，守卧碑外，务以宽浓之情施诸乡党，断不能飞空冤陷，即不幸偶罹株连，亦天理人心，昭雪有日，杖何如受。

　　卷之二　十二因

　　因疟七

　　无痰无食不成疟，风寒外感仍能作，惟火 秋金，邪魔入却深，脾寒肾气瘁，疟住还下痢，反复陷春阳，阴霾目减光。

　　此章指病疟目病，病目疟病，反复变迁而言。《经》曰：夏伤于暑，秋必病疟。盖冒暑，肺渴引水自救，过饮则阳明受湿，而热邪畏不敢发，伏而成祸。至秋金令行，暑温乘燥而出，此时被凉风一吹，二者复为所郁，既为所郁，必虚中而侮寒水，三经合病矣。故阴阳混战，寒热往来，按期而发。发则头痛心烦，骨节酸痛，或呕或渴，神魂无主，虽汗过渐止，而肌肉已暗暗销脱尔。故从疟而名症云。其寒多热少、热多寒少，一日一发、间日一发、一日两发，与夫子后午前、午后子前，先寒后热，先热后寒，但寒不热之牝疟，但热不寒之瘅疟，此在阴在阳、邪深邪浅之分，理虽渊微，不甚费解，医如四诊具备，自能得其巅末。

　　治法：无汗要有汗，散邪为主。有汗要无汗，扶正为主。以青皮饮、麻桂饮随证加减。若胃中有郁痰伏结，用草果饮。不效，当补中益气倍柴胡加半夏、生姜，或建中、归脾。热盛寒少，加丹皮、栀子亦可。久疟并前方俱不效者，八味丸、九转丹确有神应。然总须病未来二三时迎而夺之，疟不自退，病自稍减。有一种似疟非疟，凡伤寒后、大病后、产后、痨瘵等症俱有往来寒热，或一日二三度发，此《经》所谓阳虚则恶寒，阴虚则恶热，阴气上入于阳中则恶寒，阳气下陷于阴中则恶热是也。又有一种疟后痢，痢后疟者，夫即疟后，发泄已极，必无暑热之毒，复为痢疾，此客感别邪，脾肺元虚不能升发，而变似痢非痢也，既为痢后。下多亡血，气又随痢散，复为疟疾，此阴阳两败，似疟非疟也。并作虚论，一用前药消息之，立愈。粗工不问正疟、似疟，但见病候如前，辄用常山、香连等物斗病而进，谓之截江桡，枉夭颇多，不悔不悟，伤哉！因并辨别于此，以俟作者参考焉。

　　卷之二　十二因

　　因胎产八

　　为产血下阴已脱，浑身阳气随萧索，窍虚风动外邪并，五邪颠连疾其作，再加人事日相催，目病等闲年命薄，未产如病号兼胎，元自阴阳否塞来，邪恐有余正不足，医人须另出心裁。

　　此章总言孕妇既产、未产而目病也。分而疏之，凡孕归临产，百脉沸摇，困苦不堪；既产血气俱伤，怀虚若谷；产后儿咂其乳，或自食必女红力办，纵任般爱养，猝难复其天禀，一切外邪皆得乘虚侵犯，正衰邪盛，内外交攻，而经脉精华渐萎，是故因产痨瘵，于以毙命者颇多，况目乎。《诗》曰：哀哀父母，生我劬劳。欲报之德，昊天罔极。先儒岁值生辰，曰母难日，不茹荤饮酒，深有得于《诗》言。治当大补微和，人参养荣、人参补胃、艾人理血等汤加减，万不可施寒散及迁延时日，恐气乱血凝而病深入，取效难矣。若夫兼胎之治，尤宜矜慎。盖既否塞中州，阴阳未免间隔，火上水下，故目病足亦肿胀。

　　目多假实而足真虚寒。将谓疗以清利，固知有故无损。将谓投以温补，而上下不对证。屡见粗工措手不及，其实溯本探元，一用保胎流气饮、正气天杳汤内护外劫，且益且损之法，于事毕竟有济。嗟嗟，俄顷之间，两命是寄，至情所感，无往不通。阅斯论不兴考思，临斯病而居奇货，此奸慝无恒，不可使知医事。

　　卷之二　十二因

　　因痘疹九

　　痘疹元无种，平生只一遭，火威酷若吏，风利快如刀，作害侵空窍，攻坚入不毛，收成犹故我，造化小儿曹。

　　此章指痘疹致目病而言。夫痘疹本难疮。曰天花，曰大小果子，讳辞也。为毒最重，中其毒，等常病亦最烈。

　　盖禀受以来，蕴积诸邪，深入脏腑，迨痘疹天行，感其气则六经百脉清纯太和之地皆被搅拢，有失生长化毓之源。

　　是以毒内攻者痘疹必坏，毒上升者眼目必灾。且肝胆乃谋决之官，邪正理不并立，而眼目又清虚之府，秽浊安可熏蒸。故痘疹放点即上目，至收 始作者，然又有说，非劳顿不堪，恐怀藏太重。或元气未复膏粱过味，或饔飧不继忧苦倍常。病发多端，症成则一：有为流泪、赤烂，有为凝脂、黄液，有为花白、聚星，有为星月翳蚀，继则有凸者、焦者、冰瑕者、蟹睛者，有转风为 斜、为振跳牵引者。总宜慎思明辨，各随人之轻重虚实，按经投药，是症虽险，亦有以出之之法。倘冥顽不识，恃能种痘，明目张胆将人家好儿女平白结果，是不用刃而杀人。亦有村妇愚夫，咸曰种痘稳于天行，盖痴望痘师担当、痘娘保佑故也。讵知痘师那讨得返魂丹耶！治法：不问痘之好歹，但见目有泪、畏光、微赤，急用黄丹、轻粉、威灵仙为散，吹耳中。

