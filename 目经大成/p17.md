<!-- { "loadSidebar": true } -->
　　症无内外，总以益营扶卫，降火散痰，俾寒者温之，湿者燥之，热者凉之，邪痛如揭。元虚、痰火及怒气甚者多得此，忽而不治，治而或愈，愈而复作者，势必至丧明而后已。

　　卷之二　八十一证

　　辘轳自转七

　　辘轳展转，在井之中，乃伊芳人目，视也从同，曷为从同，大风自东；辘轳展转，在井之上，乃伊芳人目，视翻而仰，易为翻仰，旋风之象；彼辘者轳，知止能静，彼瞳者子，开闭不定。旋风乱地兮，吹目频眨。大风折木兮，目绝命。

　　辘轳三章，专为脏气乖蹇，阴阳不和，中风中痰，并脱血脱气，致目直视、上视、紧闭、频眨、翻腾动摇而作也。夫翻腾动摇，乃目不待心使，而自蓦然察上，蓦然察下，倏左倏右，或 或摇。此肝气违和，风邪搏击，致筋脉振惕，双睛运动不定。倘牵拽成性，不为反顾，即为反背。倘惊搐不止，不为暴盲，则为青盲矣。夫紧闭、频眨，乃目上纲属足太阳，下纲属足阳明，二经有热，则筋纵不开。又肝主风，胆主惊，阳火既明，惊风复吹，目力自难两敌。若元病赤热，自有本症，不在此论。何为上视？精神昏沉，牙关紧合，手足螈 ，胸膈喉咽痰壅盛，名为天钓，实是风虚。然亦临时间，事不足虑。如久病、病笃上视者，则徐上徐下，下而复上，上而不能遽下，此肝脾将绝，即不知医者，一望而知其病入膏肓也。何为直视？看物而睛轮不动，以烛照之不畏，物触之不眨。病至此，症已逆，多不治。《经》曰：太阳之脉，其终也，戴眼，反折，螈 。又曰：少阳终者，百节纵，目HT 绝系。愚谓：直视不省事为心绝，不识人为肾绝，反折螈 为肝绝。盖邪风壅盛，塞其正气，邪盛则正脱，正脱则君主欠慧，而相傅之治节不行，故三脏合病，如醉如痴，目盲早矣。易箦只在旦夕。是故直视、谵语、喘满者死，循衣摸床、惕而发狂、微喘脉涩者死，听其辘轳展转，变为目科至败之症，不可复得耳。治法：连上“阴阳邪风”，总于散阵选方，继而或寒、或热、或攻、或补，间亦有奏效者。然须熟读头风篇并各阵方解，临事增减，如磁石引铁，自然投合。故凡无一定治理，不言方。辘轳系深井汲水之车，上下左右，展转无时。诗以咏之，症以名之，所谓兴而比也。集中多如此类，固知画虎类犬，然欲便记诵，又限于病情，药品未能一计工拙。风人词客，乞不以文害辞，不以辞害志，则幸甚快甚。

　　卷之二　八十一证

　　瞳神反背八

　　轮廓倾翻症匪小，病患难值医人少，虽然家秘有针经，心不巧，手不妙，多恐沉盲直到老。

　　此症因六气偏胜，风热搏击，其睛斜翻倒转，白向外而黑向内也。药不能疗，惟治以手法。手法奈何？熟视其何入何背，并带上带下之分，然后针之，易如反掌。针定进正容汤，高枕安眠。再煎人参养荣汤二三剂，立愈。

　　其针须临症新授，笔墨难代喉舌。市医对此茫然，而见青盲内障，又曰瞳神反背。噫！真瞳神反背矣夫？

　　卷之二　八十一证

　　春水扬波九

　　金轮自平兮水轮明而，风轮半倾兮火轮蒸而，肝邪虽婴兮肾枚宁而，莫令尖生兮损真精而。

　　此症初起，目不自然，视内外都无别恙。一二日，风轮坎廓或左、或右、在上、在下，斜斜高耸而起也，故曰春水扬波。乃肾邪上蒸，胆火内逼，幸巽风不动，所以未及全出。若木旺生火，多从上胀，而有虬脉。及火盛生风，必赤痛泪下，头脑如破。急以犀羚逍遥、归芍地黄，或暂加知柏，昼夜交进。稍迟则渐高渐尖，至极并水不见，神膏如死，俗谓之田螺旋顶。虽有善者亦无如之何矣。

　　卷之二　八十一证

　　鱼睛不夜十

　　愁瞳子瞠瞠不转头，阳邪亢风热又相投。

　　此症项强，面赤燥，目如火，胀于睑间，不能开闭，若野庙凶神，与花缸变鱼之目，凸而定凝，故曰鱼睛不夜。乃阳邪亢害，风热壅阻，下窍不通，上窍亦塞。是眼不出即入，速于百会、太阳、两睑、上星要隘等穴砭针出血。嗣后黄连解汤毒、一味大黄丸、三友丸寒之攻之，庶有可救，然亦险矣。

　　卷之二　八十一证

　　凝脂翳变十一

　　何谓凝脂翳？肥而带黄色，血停神膏伤，气壅经络塞，热向脑中摧，窟从睛上得，亡明指顾间，入命谁与易。

　　此症初起，目亦痛，多虬脉，畏光紧闭，强开则泪涌出。风轮上有点如星，色白，中有孔如锥刺伤，后渐渐长大，变为黄色，孔亦渐大，变为窟。有初起翳色便黄，大且浓。治根据下法：四围裂开一缝，若可施钳，或竟镊去，下得一窝，窝底皮膜如芦竹之纸，风吹欲破，见辄令人吃惊。又初起现浓大白障，继则于障内裒出黄翳，状类鹅脂，为疾益急。再头痛便秘，则为窟、为漏、为蟹睛、为凹凸、为眇、为瞽、不日而致。治之，不问孔窟浅深，但见翳色肥黄浮脆，善变速长，亟以小承气下利中丸净其内，随磨羚羊角，调清肝散彻其外，俾表里邪行，头风不即止，大便必通。大便通，目赤痛与泪合减，乃用消风活血汤或防风散结汤、犀角地黄汤。服过，势少退，照下星月翳蚀定方。其眼药对症点洗，妥适便好，不须琐赘。愈后必有白障，若鱼鳞、玛瑙等形，终身不能脱。

　　然亦不幸中之幸也。揆因，盖木火自焚，殃及金土，一水不胜四火，是以焦瘁神膏。良医遇兹，也须昼夜监守，假徒茶毕一揖，揖后一函，放心他往，一时症变如上，救得睛完，亦带疾耳。学人虚心敬听，进德良多。

　　原案友人艾秀瞻，初夏暴得此症，服驱风散热之剂反剧。或谓城中林挂苑素知名，曷请治之。既至，视其形弱，其色枯白，审其脉细数，其家素封，意必斫丧过度，精血不能经营，因而外感。故辛凉之药不投，乃主补中、四物、六味地黄等汤，未数日翳满而失明，加之烦躁不安，林辞去，遣书招余。余当与艾子同学，信而专，遂以大承气下三黄丸五钱，一服无附应，再服略下，痛稍减，明旦微开，则右目已能辨黑白矣。复如前药日进二剂，至大利乃止。止则头目痛攻顿除，然后散以八正、逍遥，丸以退云、既济，月余，能出溪桥以纳凉，秋中全愈。桂苑问故，曰：目痛自下而上，头痛重太阳穴，阳明胜厥阴也，故承气以通之。大小便秘，脏移热于腑也，故三黄以降之。气轮簇火，八正实泻其子。震廓凝脂，逍遥直解其郁。

　　退云、既济，特以靖余孽耳。林退而叹曰：法之妙，神验如此！可见法不远人，人自远法。智圆胆大，触类而长之，则术在我矣。虽然秀瞻形脉怯弱，用重方屡通，幸获戴人邪实急攻之效，而仲景忌下之教不几违乎。是案徒以伐功，不可为训。

　　卷之二　八十一证

　　星月翳蚀十二

　　谁将浓指甲，冰镜掐深痕，致令星云起，从教日月昏。湿邪陵火鼎，金气入寅门。莫谩专攻散，和中妙理存。

　　此症甫病，目既赤肿痛泪，不敢近火向日，风轮生白翳，状如大星，星中有一孔，宛若锥钻。甚者如新月，月上亦有一痕，俨指甲深掐，故曰星月翳蚀，凝脂症之小者。盖人怒气及土郁伤肝，肝虚不胜病势，所以一逼便循空窍，双睛现症如斯。男妇患者多多。无论脉浮数弦大，总以犀羚逍遥散或四物汤加柴胡与萸酒炒连，不则疏风养荣、泻青、导赤等方增减与服，其翳虽险，徐徐自尔枯落。但痕迹下陷，日久对脉补和，始上而平，非一时能遽没。

　　卷之二　八十一证

　　花白翳陷十三

　　黄白嫩花蕊，沿晴历乱开，尔时才几瓣，顷刻即双台，明月不相照，妖云何处来，伊芳人看未足，寂寞拣风摧。

　　此症初起，双目便赤肿狂痛，畏明生眵，开视青睛沿际，许多白点，俨若扭碎梅李花瓣。瓣色黄而浮大者尤险，一昼夜牵连混合，蔽幔神珠，看之与混睛障相似，却善长速变，且四围翳起，中央自觉低陷，甚则翳蚀于内，故名花白翳陷。治疗大费神思。意者土盛郁木，木郁则生火，火盛生痰，痰火交烁，膏液随伤，乃变无了局。

　　《瑶函》谓金克木之祸，真是睡中说梦话耳。速救可以挽回，更须与凝脂症一样监守，以菊花通圣散一两，分三次调服，看势不衰，翌日再进一两，肿必消，翳亦合减。换治金煎，日二剂，中宵以三黄清热丸吞四钱。症不反复而渐罢，然后顺气疏肝、清热化痰，大约尽一季可全瘥。但终不能如旧。人其毋全责乎医。

　　原案：壬申仲冬，一日余左目倏尔奇痛，随肿而泪多不敢开，入夜右目亦然，如煎如刺眠食俱废。强起览镜，左右风轮沿际，若念珠环绕，知是花白恶症。根据前方对病增删，三旦夕，痛稳减，肿亦消，却人物罔见。问妻儿，佥曰四周翳大而白，幸瞳神微现黑影，乃以空青石、芙蓉镜乳调互点，渐渐能视。凡五阅月圆始全瘥。

　　卷之二　八十一证

　　蟹睛横出十四

　　风流过，风神大损风标挫。风标挫，固所风轮，吹弹得破。瞳仁圆活凝脂可，瘢痕虽在光无堕。光无堕，将就罢了，又愁甚么。

　　此症视风轮上有黑珠一颗，周遭肤翳略缠者是。盖缘暴风客热暨水衰火炎，医不合法，致凝脂、黄液、木疡诸病蚀破青睛，黑睛从破处而出，始如蝇头，中如蟹睛，甚则横长如黑豆，故呼上名。软而不疼，金井但斜未败，准可许其平复。间有结痂如豆壳，壳落始愈者，然补穿合碎，虽妙手空空，瘢痕终乎不免。若尖硬痛紧，药饵再误，则黑白混一，蟹睛决不能平。不则必裂，青黄叠出。目其随眇已乎。

　　蟹睛本医药妄乱逼成，一切汗吐下诸法皆用不着。合选和而带补之方，加五味、枣仁、白芍，徐徐酸敛，日久自然收入。若未经看治，此则木火强盛，脉必浮弦而数，须抑青、泻青、八正、逐客等洁净脏腑，然后宜和。

　　宜滋养细心调理，十九无害。

　　卷之二　八十一证

　　长虹贯日十五

　　离离赤脉虬丝，出银海，入水池，纵横粗细，长短稠稀，昏沉云冉冉，痛紧泪垂垂，若白虹之贯日，类红线之穿珠。大知水困金无助，致令风狂火益威。

