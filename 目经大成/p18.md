<!-- { "loadSidebar": true } -->
　　此症乃赤脉虬丝，纵横粗细，上气轮而缠风轮，最不易治。盖水泄金元，风木燥而无制故也。且火盛木焚，风胜木折，虽松柏之姿在所不免，况肝胆乎。以故风火合作，赤脉即生，赤脉生则漫睛翳障，热泪流而痛紧，世谓若白虹贯日之变事焉，因征其兆、拟其状而命名云。其丝脉只在气轮，纵涩紧不爽，及有微泪赤虬者，此目病之常，不足为虑。即风轮有障，医者自能研究，兹无庸赘。《内经》谓：赤脉从上下者，太阳病；从下上者，阳阴病；从外走内者，少阳病；从内走外者，少阴病。太阳病宜温之散之，阳明病宜下之寒之，少阳病宜和之，少阴病宜清之。知此，则生克制化之理不难体会，用以治人，如鼓应桴也。遇按赤丝虬脉，风火眼所必有，大小粗细，位无一定，何从分上下而辨内外！只看脉大贯过睛珠，便处导赤散加黄连与服，不应或增障，经久在目，此风热不制，恐或痼疾，须既济丸、人参固本丸、百合固金汤，圆融通变而主之，当必有效。

　　卷之二　八十一证

　　彩云捧日十六

　　赤障阑删状怎生，兰缸花结夜来灯，还与彩云同一气，绕天行。风火病顽心弗急，泪眵流惯意仍平，当面问他能见否，不分明。

　　此症满风轮生障赤色，浓薄高低不等，痛涩莫敢开视，见人则两眉紧斗，眵泪并流，且丝脉纵横，白睛亦红紫相映，故曰彩云捧日。看似风血有余初症，不知实系痼疾，非王道不能治者。何为此病多得于幽郁妇女及穷苦之人？夫人而穷苦，不独忧郁，即饥寒负荷，精、气、神三才，六时无一刻施畅，虽具吾体，不为吾用，而劳动之火无制上炎，上炎之际不免雨露外承，寒凉内遏其火不得发泄，沉郁在络年深日久，血亦相因而瘀焉。瘀与郁偕，郁藉瘀出，故得症如前。说者谓：阳王风高，障赤而微坚；阴虚火动，翳白而中陷。是道也，在彼在此，不远不近。治法：先揣其境遇，次问其因，次诊其脉体，非病实形实，以冲和养正、神效黄 汤，大剂进一二，看他如何转应，或补或和，虽功效綦难，药无惜而日月不计，终有瘥时。若少年境顺得此，必盲医治坏，更须细心调燮。否则必变时复症，大费工力。

　　卷之二　八十一证

　　目血十七

　　断送一生心力，能消几日奔波，梦魂中夜且风魔，劳动坎离真火。时下眼流血泪，面前人隔烟萝，幽怀无计可消磨，琴罢煮茶孤坐。

　　此症目无病痛，自然鲜血迸流，有如刀针刺伤，一时不能遽止。除小儿食火郁肝外，系老年及有心计的人，元神虚备，倏感风热，一脉上游，直血未归元府，因逼而妄泄。泄之至再至三，睛徐陷而失明。然为治颇易，但于病情、时令不可不省察三分。省察妥当，脉体对症或否不必拘，总以大补元、人参养荣、归脾、滋阴地黄等汤，与治立效。

　　劣庠某，善刀笔，常视钱数多寡许讼输赢，其门如市者二十余年。一日薄暮过东桥，江风扑面吹来，左目泪涔涔滴，拭之盈 鲜血，比至家盥照，眇矣。或以为发藏毒，噫！脏盖言状，字异音同。虽即事雅谑，未必非受病根原。特书于此，钻厕者尚其鉴诸。

　　卷之二　八十一证

　　瘀血灌睛十八

　　气滞血瘀，将归何处，沁入干宫，青空纯白倏成红。防风驱邪金井中，井中得得应殊色，如落日。与月当全食。且回头，光顿收，罢休，还愁年不留。

　　此症始得，眼胞一环半 青碧隐隐，次后紫黑，或满腔微肿，白睛亦赤元胀起，俨若老拳打伤，左右相传，远近怕看。幸能视无痛，不甚苦楚。盖热物食多，胸膈气海为邪所蔽，血盛滞塞不通，逼而上走，故作此状。甚而咳紧，口鼻出血。急用清毒逐滞汤，大剂数进。不退即开导，或抵当汤、通幽丸以攻之。不然火金乘木，必变凝脂、黄液、鱼睛等证。其金井不见黑神，显然鲜血满灌。此定先病风热，既散不随滋养，一味苦寒到底，致肾精胆汁耗损殆尽，一点元阳直犯水德，岂火入血分，有形之急者比乎。人如患此，险恶极矣，得生脉散、十补丸、龟鹿二仙膏递服三两，昼夜尚可救。若再不珍重，与药饵差错，非惟目病难治，而命亦恐不久。医必先立病繇，或以此书示渠家人，于事无济，庶免悔尤后话。

　　又，白睛不论上下左右，现一片几点，绝似红炭朱霞。过一夕，色浊转青紫，片点亦加大。此血热妄行，客寄肺膜间。有因咳起者，皆气不宁谧之故。治宜冶金煎、导赤散。火既退，而血随通，病不难制。若泥解表泄肺，处散方投之，恐天元憔悴，风木不胜削弱，内外重症，有不意而得者。

　　卷之二　八十一证

　　垂帘障十九

　　逆障上弦生，垂帘浪得名。蹉跎年月久，混沌始漫睛。有犯加凝滞，方才变赤疼。数般相似处，辨别要分明。

　　此证生于风轮上半，渐掩瞳神。不论浓薄，但在外色淡白者是。若红赤，必触犯搏动其火，乃变增，非本病也。盖缘目素疾作，不能相时制服，徒以辛凉散降，败其血而郁其火，风轮渐渐伤残，年久不痊而致。医非良明，与主不笃信，诚恐永为痼疾。其初起神水清，乃退后膏涩，结而成者。此精衰火灼，益宜深心体认，不可草草施药。或谓障从上生，合称顺，胡为逆？此指火而言，夫火性上炎，今下垂，逆其道耳，因云逆。又状其自上而下，故曰垂帘。为治，当察其苦乐，审其脉体，问其喜恶，验其点眼药，既详且悉，然后对病处方，大约不外逍遥、四物加味、吞千金磁朱丸。不效，改用助阳活血解郁润燥，日以芙蓉镜，夜换空青石，合点无不愈者。如初患暴症，见障似此，须从彼论治，不在斯例。然总须心细眼明，若虚应故事，药石必致差错，转为赤脉贯睛，再变为彩云捧日，即龙树医王，能减而不能痊。

　　卷之二　八十一证

　　白膜蔽睛二十

　　羞答 娥面，偷云出照人，晕生风起易，虹贯祸弥殷，无复清晖影，空留病业身。幽怀言不得，一望泪沾巾。

　　此症初起，势甚轻微，次后始赤涩有泪，浑睛生障多，脉与眵，日久诸轮廓皆坏，虽略能行走，瞳子不见影动，且障稍高于睛，状如小小狗肾，故独以膜名。前后均无痛苦，缓而不变，却最难愈。往见少年患此，市人呼赤觑赤瞎，不辄于以终老，良可永叹。病由俭啬劳役残弊肌骨，或从欲嗜味耗损真元，荏苒无形燥火，深潜在经，爰抱斯疾。医宜应机投药，非若有形风热之可散可攻也。假障上有星月蚀入，病似增而减翻速，盖火郁既发，烟不再生。然亦宜因上穷因，境中索境，得其情，更勿循守故辙，舍症从脉，聚宝成丹，点不计工，服无吝费。有日开雾见天，向笑而赤觑赤瞎者，窃恐为赤觑赤瞎所笑耳。

　　族叔正坤，壮岁已得是症。逮受杖，列上宾不杖乡杖国而杖家矣。时余甫业兹术，看其障虽近白膜，觉尚松而不光滑，为 去睑内外椒粟，以八宝空青石、芙蓉镜、加味磁朱丸昼夜点服，间煎神效黄 、全真一气汤，凡四阅月全清，不惟不需杖，黑夜常出市肆间谈，如此十数年乃谢世。其子某某不德余，凡内戚问尊翁双睛久瞽重光之由，辄对曰：天数。嗟夫！坤叔寿而康，或天也，数能使目中瞳子老而还少耶？新城杨孕初先生，父子青年进士。每书札相招， 称侄不言弟。盖余常主其馆，友善太翁暨诸父故也。切思守谦主敬，固士大夫本色。医，贱役也，纵学术兼优，车笠不渝盟已耳。乃谨 父执古礼，视某某天数之对渺若山河。

　　卷之二　八十一证

　　聚星障二十一

　　一片片，几星星，翳青睛。引泪落，与丝HT 。夜而朝，右复左，主何经？木郁结，火飞腾，两相争。能急变，不当明。雾笼花，云漏月，过平生。

　　此症黑睛有细颗，或白或微黄，或连缀，或丛萃，或散漫，或齐起，或先后逐渐相生。大该木火扰攘，亦目疾所常见。乃时根据星月翳蚀主治，则聚者徐散，散者顿灭。若日长一日，合作一块，与数片赤脉缠贯，虽不类花白、凝脂之善变。而自困、困医有必然者。相期淡泊宁静，毋为痰火所用。

　　卷之二　八十一证

　　目疡二十二

　　目病如疮生，实邪显有名。肝强多落泪，血旺自羞灯，湿热弦眶烂，干风椒粟成； 头心有故，唇口土无情，腰下三阴蕴，六阳顶上行，耳根征肾燥，鼻窍验金清，将次周身现，都来十二经。谨防精混浊，主治幸分明。

　　此症专为目病，目病后生疮反变幻而言。位次不等，大约总在睛之上下左右。盖君火郁邪，郁则血注，血注则肌热，故发现皮肤。久则所注之血化为水，所郁之邪复滞水而成脓，故漫为湿烂。始生微痒为虚邪，肿痛赤热为实邪，甚则寒热作而饮食减。不急治，恐浊气沁入目内而波及于珠。若但睑 有故，别无痒痛，此眵泪渍溢，目愈自散。凡见疮生，不验部分形色，得自何来，将欲何往，与夫热淫、湿淫、血胜、风胜所致，概以三仙、五虎等丹主之，治标不治本，不可谓之知医。治法：采嫩桑叶、忍冬花、芙蓉根煎浓汤洗刮极久，以菜油调八宝丹涂上，内服托里消毒饮或人参败毒散。如是半月三旬，许渠清净。或谓疮疡。因毒已见，似为重出。曰：因毒与自毒攸分，且兹理解通而不合掌。便重无碍，余仿此。

　　卷之二　八十一证

　　黄液上冲二十三

　　从来疮液肉溃成，如纸风轮那更生？大抵火邪膏内作，黑神冲散病黄精。

　　此症于风轮下际金位之间，神膏内生物黄色，状如鸡脂。稍轻者若黄浆小疮，外面无有，俨人指甲根白岩相类，非针药所能及者。势大不消，必冲出风轮，其睛随破而眇。即不然，金井立散，黑神败而失明。是症最逆，盖经络否塞，阴阳离间，火土诸邪蒸溽幻化而成。有头痛便秘者尤急。若作天行、客热，胡乱治而顿愈，吾其退避三舍。临视，当问其已治未治，未治，以柴葛解肌、十神汤进一剂看效，效则三友丸、大黄丸尽服，不效改用人参白虎汤、芍药清肝散，或泻黄，或双解，病必缓而渐退。已治，审其脉，相其体，验其方药某过某不及，裁以心法，羚羊、犀角磨调逍遥散，或拨云、固本、还睛诸丸煎汤递饮，黄液无不消。消则补和，对症选方，还元易矣。

　　十中间有一虚寒，入手须参、 、桂、附温散者，舍症从脉。元有是说，又不可不细心理会。

