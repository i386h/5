<!-- { "loadSidebar": true } -->
　　水轮贴风轮而生，质最脆嫩，中空而薄，能舒能敛，正看似在外，斜视则显然在内，凡鸟、兽、鳞、介之目皆如是。其空处俗谓之瞳子，常遇险病，莫不以手招之，能应即喜，甚至青盲、风变，且谓“瞳子尚在，谅不妨事”，不知此乃镜花水月，以影示人耳。其瞳神深藏膏中，有光无光，伊芳谁得见。本科不惟未及发明，竟渡河有豕，穿井得人，公然立说，并有引重瞳、一物两现之奇者，为之捧腹。尤可笑者，于此症则曰风轮上际、坎位之间；于水轮散大则曰风轮窄窄一周；外障正中者则曰肾翳。其所用药，俱不免地黄汤加减。是直以中空者在外、为风轮，包来神水者在内、为水轮矣。呜呼！下愚不移，无庸深辨。第剖之蠢而笨之猪睛，使渠详观，谅必茅塞顿开。舜、羽之目，大抵较常人分外精采，故曰重瞳，果一物现二影？于理不达。若一目两瞳，则俨然怪物耳，帝王云乎哉？至曰“舜目重瞳上下生，羽重瞳左右生”，不知谁实见来，载于何典。

　　是症诸书皆曰黄膜上冲，傅氏本专家，所辑眼科目《瑶函》，曰《大全》，似无出其右者，曷亦相因称膜。

　　不尘特正之曰液。盖液类浆水，比喻恰切，膜系皮属，凡薄而嫩、浓而韧、不动紧着者皆是，讵能上冲！看牛膜、猪膏膜可晓。明明浆汁之物，混沌名症，岂字典、字通、字汇俱未谋面耶？又下症曰五疳，夫疳为小儿甘食致病，奈何着于眼上？岂点眼药过多，目饱积成耶？罔顾笑脱人颐！今换疡字何义？疡乃疮痍别名，去理未远，故直书曰五疡。

　　卷之二　八十一证

　　五色疡二十四

　　木疡如豆据青睛，绀碧苍黄画不成，若使深侵金井去，水纹荡漾绿苔生。

　　此症生于风轮左右，色苍碧，形若败豆。大要非下销精血，火燥上攻，即味穷山海，毒循气发。以故一起便内热食减，头目狂痛，莫敢开视。逮病势稍衰，已成今症。虽不同黄液自内而出，其险恶过之，失治则睛必裂。

　　愈后显有藓蚀苔斑，似翳非障，神医为之掣肘。

　　火疡状如红豆蔻，其故知为邪毒否，两 之间已不堪，气轮犯克难分剖。

　　此症初起如蓁椒，继如红豆蔻，生于内睑 间，着气轮者为急。盖火之实邪，今在金部，所谓鬼贼相侵。失治或误会成溃漏。须黄连解毒汤。不妥，当八正散、犀角地黄汤。再则宜滋水以济火，或补阴以配阳，圆机活用，治法良多，宁必一意败毒。

　　土疡俗号包珍珠，血瘀生痰火剥肤。莫谓疾微无用治，到成溃漏费神机。

　　此症世又呼偷针眼，生外睑弦上，初得但痒而肿，次则结一小核，乃作痛，屡屡不药自消。若病形俱实，必至核大溃脓始愈。有一核溃，一核又结，一日罢，一日又起，乃窍虚外风袭入，头面悉肿，目亦赤痛。如再犯燥烈，决为腐漏吊败，改形换相者。些须小恙，而祸害一至于此，患者幸毋忽。始以泻黄散、竹叶石膏汤，次归芍六君、金水六君。若目赤痛，面微肿，亟进清胃散、二术胜湿汤，或于疡顶上重砭一针，血出气泄，万万不致溃腐。

　　金疡玉粒生睛上，湛湛水轮碍蓁莽。时交阴气金水清，流火居西神稍爽。

　　此症生于气轮，状如金粟，粒数无定，眵泪涩痛不消说，间有连上睑内结者，尤碍青睛，且击而发翳障，俨与椒粟仿佛。但火金亢战，非风湿居土木也。子后午前阳气升旺之时，病必急。大剂泻白散、治金煎。不稍减，消毒逐瘀汤投之，无有不罢。倘违戒反触，变祸端恐不免。

　　水疡震巽轮间着，黑气碍空苍气薄，太阳离丽苦头风，瞳子生憎金井落。

　　此症仍生于风轮，病状病态亦与木疡绝肖，但巽廓先起，其色元黄，间亦转青转蓝，由内逼出青睛，目疾之奇恶者，其不陷睛丧明，真有重瞳耳。或曰疡本火郁，头系风痛，何以病反属水？盖肝木风干则生火，火胜必侮水。金井，肾脉也，风攻其上，火爆其中，而下之化源未能遽援，些微膏液不得不同流合污，随风入木，结而成疡。且风行水动，物理自然，凡头风痛攻，决伤瞳子，岂限水疡耶。是疡由热淫，火兼水化，水乏肾困，其为病也明矣，夫复何疑。

　　水木二疡本无治，故不立方。然遇初患，医乃仁术，主定诚求，讵忍坐视。木与三黄丸、抑阳酒调散，水与知柏地黄汤、通幽丸，止痛保凹凸可矣。或天相吉人，有效，再对脉选药百中亦起一二。但必预陈病由，乃无后言，好人且无从诋毁。

　　卷之二　八十一证

　　睛漏二十五

　　何来风毒土金停，化湿为眵作泪倾，时序迁移形不改，医家因以漏睛名。

　　大 漏多人火旺，时流血水疼而胀，肾曾养也更须升，心已消兮还欲降。

　　天火上行小 伤，漏缘砭割欠端详，致令血怯神膏损，镇日阴淫视减光。

　　此症非一时生得如是，乃游风客热停蓄脏腑，传于目系，未能发泄而致。且热，气也，风，亦气也，气以成形，则变为痰、为液、为脓汁，出于大 上下睑头小孔之中。甚者，内睑近鼻结一核，砭破核则消，而口不合，脓汁长流。向夕流多曰阴漏、曰龙火；日中病剧曰阳漏、曰肥积。幽郁痰饮及天禀衰薄之人患者多。亦有因蚬肉、肉，割伤精血，气不流行，而疮口渐冷，冷则凝，凝则无所消化，遂溃腐为脓、为涎，经岁无干。每食毒物、受风湿，更能痛与胀起，腥秽不堪闻。治当先事木火，清空散、胃风汤、防风散结汤。次及金土，百合固金汤、白菊清金散、玉屏风散。盖火为毒源，洁其源则流不待澄而自清；风为邪帅，降其帅则众不为祟而潜散。然后以竹叶泻经、大补黄 、养阴清燥等汤，或升阳益阴、升阳散火，各随气禀浓薄、病症浅深以投之，殆犹有甚然者，吾斯之未能信。

　　卷之二　八十一证

　　帏赤烂二十六

　　黄子散步芦汀，有客于林皋小立，两目频眨，皮毛粟粒，虽内无所损，而芝眉诚不堪挹。曰：噫嘻，悲哉！斯人斯疾，其由有十：盖太阳失职；太阴降级；君火上炎；阳明燥急；或 郇厨之酒；或对牛衣之泣；或茶烟冒多；或菽水不给；月出皎皎兮，幽人独往而冷露淹 ；马鸣萧萧兮，壮士早行而晓风潜袭。至乃新秋病进，此流火之 金。大寒不退，又木运之交入。故其为状也，睑弦沃丹， 头流汁，烂而微腥，痒而兼涩，手不停搔，巾裾常湿。补矣哉，裂见鲜血。攻矣哉，肿痛交集。以清温、以和散，何贼邪之难戢。而犹不易平者恐水火未济。

　　须亿中，书毋泥执。客颇悦服，顾余长揖，欲有求而力不能及。归而私念，中心悒悒，援笔赋之，次于篇什。

　　此症 睑赤烂，或痒或痛，眵多泣出。致病颇繁，验病亦多端：大略赤属火，烂属湿，痒属风，痛属热，眵多气虚，泣出血衰。赤胜烂者，多得于劳心、忧郁、忿悖无形之火；烂胜赤者，多伤于酒食、过哭、冒烟有形之气。风热蒸，则痒而泣出；湿热淫，则痛而眵多。烂而微肿者责以寒湿；赤而干涩者责以血燥。火盛风起，则生疮于艮坤，睛亦病而翳焉所主虽在心脾，然要于左右轮廓、阴阳表里、虚虚实实而求之，病情斯得。其有水米不继，迟眠早起，寒气沁入肌肤，致为痼疾。更宜设身处地，庶有治法。万勿以家贫、日久，置若罔闻。临事先以眉刀剔去上下睑内外粟粒，蒸化昭容膏不时洗擦。俟干，弦上搽元霜，内点胭脂雪。随发杞菊饮，赤加黄连、赤芍药，烂加苍术，大剂热服效。否则再剔再洗，对症处方。或以六君子为主，赤加丹皮、丹参，痛加黄连，痒加防风、薄荷，烂加苍术、石斛，寒湿加附子、干姜。周年半载无间，不怕他不愈。

　　友人孔荣芳常患厥疾，赤烂无异残风，按法治瘥。制元地一斤，百合粉八两，花椒末四两。杵融蒸极热，为丸与服。今不发十年矣。药之灵效乃尔，爰附记备用。

　　卷之二　八十一证

　　目二十七

　　皮肤中，脉转蓬，气不融和血欠隆，匪邪风。甚而口角牵鱼尾，摇无止，诧杀儿童笑杀翁，莫翻容。

　　此症谓目睑不待人之开合，而自牵拽振跳也。盖足太阴、厥阴荣卫不调，不调则郁，久郁生风，久风变热而致。主以全真一气汤、十味益荣煎、艾人理血汤，不移时立住。倘认为游风淫热，议从凉散，则肉纵筋引，恐变斜。不则或左或右，连口不时吊上，摇摇翕翕，若木工之绳墨、猎人之射烟枪，人见莫不念糊，洵终身卖笑之招牌矣。

　　卷之二　八十一证

　　悬球二十八

　　上睑胡为胀？阳衰湿令游，个中浑是气，此外若为球，颜色未全易，风光能久留。辛温 治理，无效亦休休。

　　此症目不赤痛，但上睑虚起若球，久则始有火，睑或红、或内生此脉。湿痰与火夹爆者，则有泪而 烂。乃脾肺阳变自病，不可误认为覆杯、蚌合之实邪。试以手掌擦热拭之，少平，顷复如初，可见其真元不足，而泛火壅于肌理也。治用异功散、补中益气汤、神效黄 汤、助阳活血汤，立愈。

　　卷之二　八十一证

　　覆杯二十九

　　土祸由来风木构，累山廓胀如杯覆，忍痛羞明，须针且药，无用筹先后。料想青睛尘不受，怎禁得雨驰云骤。

　　凤蜡烧时，菱花照处，光景全非旧。

　　此症目先赤痛多泪，后睑渐肿硬，如覆一酒杯于眶上者。是盖木不务德，以风胜湿，风胜必生火，火受风邪，又淫入土，湿因转而焦燥耳，故坚而色赤。若外感风热而致者，为祸稍缓。然肿极必瘀血，恐灌入睛中，将如之何？须用开导、敷治。敷治退而复来，开导消而再作，或愈肿愈高，此风痰夹攻，症变不测。医非四诊精确，煞是棘手。张子和曰：目不因火则不病。白轮变赤，火乘肺也；肉轮赤烂，火乘脾也；黑水神珠被翳，火乘肝与肾也；赤脉贯睛，火自甚也。经曰：热胜则肿。凡目暴赤肿，畏明涩痛，泪出不止，热气炙人者，皆火之为祸也。

　　但治疗之法，有寒凉以降火，有补水以配火，有添油以济火，有填灰以养火，有滋阴以制火，有培木以生火，有抽薪以退火，有沃水以灭火，有升阳以散火，有砭针出血以夺火，有灼艾分痛以移火。故子和又曰：能治火者，一句可了。宁必大苦大寒，上散下攻，然后始为对症。如是症合下章，当用砭针、抽薪之法。砭针即开导，抽薪乃下夺。《本经》谓之攻，通气利中、三承气、三花神 皆可用。不则清胃散、凉膈散、普济消毒饮。俟肿消，看睛坏或否再作区处。或谓上药过猛，急治其标可也，倘年老及新产妇、元气素弱人，须除去硝、黄，加人参、怀山药、姜、枣佐煎。斯固至言，不知以病受药，虽猛无害。胆欲大而心欲小在此。

