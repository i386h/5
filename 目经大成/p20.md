<!-- { "loadSidebar": true } -->
　　余每临急症，当汗、吐、下三法大剂频进，中病乃已。而注方授人，却叮咛提撕，盖恐后学心粗胆大，杀人于竹垆瓦缶中而不悟也。城中某士自号名医，非殷户百金五十不往。见所用药，百病皆六味地黄、补中益气，且药必手戥，计重不满三钱，时彦咸服其稳慎。吁！如是而曰稳慎，庭镜不足道，张仲景先生书直可覆酒瓮、付丙丁耳。呵呵！

　　卷之二　八十一证

　　蚌合三十

　　天关双阖昼而宵，独抱衾 耐寂寥，展转无人堪入眠，一腔热泪湿鲛绡。

　　此症初起，目赤畏热，一二日两睑渐肿硬，俨如蚌蛤之聚合者是。盖痰燥血滞，脾火上泄，故睑硬。睛固火炙，未免痛而泣出。经所谓土极似木，非肝病也。必有椒粟生于其内。治当敷软，翻胞开导。若坚实翻不得，或脑再胀起，痛如劈如钻，此土反克木，巽风已动，结毒之祸，顿起萧墙矣。有病兹不娴开导，睑肿虽愈，疮痍留内，结成蚬肉。日久坚硬，状如粟壳贝齿。须用月斧逐渐铲去，俟薄而开闭自然，点净星障，准可全清。但必膏梁子弟，始可尽法施行，盖谚云：“眠安食美，出得血起”故也。亦治至八分则止，过割恐亡血，又起别病。

　　是症与上，同一肿胀，治应无别，但缅怀平生所历，不同处尚多。何以见之？上症木土争克，肿极上胞，治在肝脾；此则痰上蒸溽，两睑平合，治在脾胃。且上症多病左目，虽传右不如左险；此则先发右目，传左亦轻。

　　入手宜白虎汤、竹叶石膏汤；不退，三友丸、一味大黄丸，再加开导；肿合消，仍着青睛奚似，对症拣方点服，收效易矣。

　　博议于此，壹令执事者知所审视，手到厥病减除。

　　卷之二　八十一证

　　肉攀睛三十一

　　脂非脂，膜非膜，蚀风轮，掩巽廓。金刀具在未全除。血气方刚能再作。

　　此症始自内 生脉一二缕，缕根生瘀肉赤黄色，状如膏膜而韧，日久积浓，横侵白睛，吞食神珠。有兼锐俱生者，但枝蔓所传，终不若正受者之多也。凡性躁气逆，恣嗜辛热，劳心劳力之人患者多。间有漫睛皆障，视亦不见，必内外兼伐，根净则愈，然亦难矣。病由《原机》为奇经客热，其言曰：奇经客邪非十二经之比，十二经之外，别有治奇经之法，而所用药亦曰：“胜奇散”。却只是芎、归、连、草等物，无稽之谈，人谁从同！《谬刺论》曰：客邪于足阳跷之脉，令人目病从内 始。近似《瑶函》曰：肺实肝虚，其肉努起。夫肺实，据轮言，通睛合努，据肝言，并不在内 之位。且肝虚肺实，木已受金克矣，又用胆草、木贼以伐之，何哉？愚意症发两 ，乃合太阳少阴而病，肉属脾土，赤黄努起，是火炎者土必燥，水木不能制，祸罹于金。虽在气轮，非肺经之自病也。起手须如法钩割，点以飞熊丹，内服泻黄、泻白、导赤等散；俟刀口平复，根据心火乘金，既济丸或滋阴地黄丸一料，治本不治标，其殆庶几。

　　割法：用红矾一钱，水泡化，以新羊毫笔蘸水涤患处，其肉自然皱起，不起复涤。将锋利银针穿入简中，两头于上下眼胞担定，次用钩钩正，次眉刀或鞋刀从中轻浮搜至神珠攀底，复又从针处搜至 头，近血轮离一粗布线小心割下。有不必针穿、不藉矾涤、不须钩只用钳、不须刀只用翦者，一听自便。总宜器利手快，看得风、水、血三轮亲切，不致稍犯，庶不误人。割去处肉白者顺，易奏功，赤者缠延。血出不止，用新棉花蘸顶烟墨涂之立住，秋夏沃以泉水亦佳。盖红见黑则止，阴阳之自然为偶，血得冷而凝，水火之所以相制也。割后澄心节欲，去酒，禁椒炙，前方点服弗歇，刀口日平一日，虽未能视如无病，较病中相去天壤耳。假通睛皆肉膜蔽满，下不见风轮影色，先于中央起手，割开黄豆大一孔，问渠见光亮，微有昏昏黑质，不妨渐次钩割，十中常一二可治。否则神膏已涸，不消费力。

　　丸大 有肉珠一块如榴子状，本科呼为血轮，刀烙娱伤，必致溃败成漏，卷首已说，再识于此，不啻耳提，而面命也。

　　肉有尖头、齐头二种。齐头浮于风轮，易割易平复，全好，迹象都无；尖头深深蚀入神珠，大难下手，且分明割去，明日依然在上，非三、五不能净尽。及瘥，其瘢痕至年久始没，但所有昏朦、赤涩、眵泪等病， 肉去不复再见。倘弗慎口节欲，劳心伤力，到老难免斯疾。

　　卷之二　八十一证

　　鸡冠蚬肉三十二

　　蚬肉与鸡冠，形容总一般，多生睑 畔，后及风轮间，火土交为祸，阴阳并作奸，不精刀烙法，莫向病家看。

　　此症初起，壮热目赤痛。一昼夜，大 内睑之间，生瘀肉紫色，垂叶胞外，目闭亦不收，形与斗鸡冠、蚌蚬肉无异，故曰鸡冠蚬肉。昔人分为二症，究竟皆真元素虚，炙爆浓味之物食多不化，致血热火燥，感以阴阳乖戾之气，则发为壮热，热盛生风，风动血行，上逼空窍，酝酿而成。此物盖目疾所常有，而怕医者亦多。何为是证朝生夕长，始软终硬？发手须白虎汤加黄连、木通、麦冬、竹叶，大进一剂，然后沿根割净，不可少留毫发。再与防风散结汤几服，看刀口平否，未平，血且不止，其肉如韭莱，剪去处勃勃生发上来，急用烙以杀其势。烙已，煎黄连解毒汤，净坐半日，当必清宁。倘病者畏法，家人将信将疑，所譬鸡、蚬恶物，决渐长渐大，害及气轮，而尽掩青睛，甚则坚实骇人，欲割不能，能割无益矣。

　　同里朱氏女，甫六龄，左目内睑伤寒后忽生参差一片红肉，吐于目外。余曰：此鸡冠症也，法当割去，否则长大，浑睛满而丧明。朱疑畏未定。明日，其睛化为菌毒，高寸许，大如盏，色红微软，后渐上至三寸乃已，状类牛斗角鲜。居无何，又于耳畔生一疣，不数日大如碗，硬于石。有作血溢而治者，有作火郁而治者，转日夜痛楚，恹恹欲绝，复延余，主以托里消毒，佐三黄、滋肾等剂，痛稍止。既而疣遂溃，眼肉亦随萎，但形神不若从前之肥而且润。一日午睡向晚，举家皆谓安神，莫敢惊觉。及张灯视之，死已久矣。一奇症也，一奇事也。或曰，症、事固奇，而子之为政，未为尽善，盖金石之语。因存此案，以志吾过，以广见闻云。

　　卷之二　八十一证

　　鱼子石榴三十三

　　石榴鱼子症，两样不须猜，鱼子一宗起，石榴四角来，俱为血气瘀，却即肺脾灾。能知镰割法，云汉渐昭回。

　　此症气轮一二处生浮肉一片，色浅红，内红颗丛萃，操之俨似小小铁砂，曰鱼子。其肉块圆长，或四、或六四角生来，若榴子绽露于房，曰石榴。不割，亦复蔽满瞳神，视无见，经络、病因恍如前，就如前方、法主治，徐瘥。又有细细红颗散生于风轮之上、白睛之内，不变能视，亦名鱼子。用月斧 净，在风轮、泻青丸，在白晴、治金煎，然奏功綦难。兼拳毛、皮急及赤脉缠贯，久成残风，万万不能全愈。

　　卷之二　八十一证

　　椒粟三十四

　　风湿郁肝脾，荣凝卫不舒，粟疡胞内起，粒粒似金珠；睑急开张涩，头痛坐卧疲，椒疡红而硬，阳毒易为驱。

　　此症似疮非疹，细颗丛聚，生于左右上睑之内。色黄而软者，本经名粟疮；嫣红而坚者，名椒疮。形实邪盛则疙瘩高低，连下睑亦蕃衍，碍睛沙涩，开闭多泪。盖风热蕴结而成。凡病颇重，旬余不罢，胞内势所必有，只利刀间曰镰洗，照本症点服不辍，自尔渐渐稀疏。若二三颗如粟如椒，红根、黄顶，高平，不敢施刀，即施未必净尽，且头目定肿痛，眵泪随拭随来。此湿热郁于土木，土木争胜故也。《瑶函》谓粟疮防病变，当指是。亟用竹叶泻经汤、泻黄散或杞菊饮、防风散结汤交互递进，心清胃调，病徐兴矣。《经》曰：久而增气，物化之常，其斯之谓与。

　　傅氏《瑶函》，眼科之能事毕矣。然其人晓医而昧儒，亦恨事也。谨阅所烈证治，除根据古抄来，了无折衷外，有理近而文法重复，牵强不达病情。有句妥而病药凿圆枘方， 不入。有必须刀针，全不道及，支离汤散，说了又说。有既知无治，业已名言，一症一方， 分 。有自相矛盾，有不相符合，有当言故讷、当详偏略，种种疵弊，指不胜屈。就据此条而论，彼分椒、粟二症，已可不必，其一椒疮红坚易散，未若粟疮之黄软难散也；一谓粟疮黄软易散，未若椒疮红坚之难散也。如此背谬，誊录嫌渠手拙，乃锓劂梨枣，岂以是书非病眼人不读，朦对瞽，固无恐。为之莞然者竟日。虽然，事贵先资，《瑶函》其可诋毁乎哉。

　　卷之二　八十一证

　　痰核三十五

　　痰核痰核，湿热两般蒸结。暖红新剥鸡头，风 破为血流。流血流血，胡乱清平不得。

　　此症艮廓内生一核，大如芡实，按之坚而不痛，只外观不雅。间亦有生于下睑者。盖食火、痰饮酝酿而成。

　　为治，翻转眼胞，必有形迹，一圆一点，色紫或黄，就于此中砭针。尽法劫夺，挤尽脓液。碾清气化痰丸，淡姜薄酒调一两，徐徐呷之，刻日平复如初。若以无别苦，不治无碍。恣啖热物，则火愈燥，人而附 垂疣，变为重疾，经年溃腐不痊。语曰：涓涓不断，将成江河，此之谓也。

　　原案：邑痒某，年六十，体肥善饮。秋时上睑得一核，绝不经意。明年春，其核自破，色红紫微疼。或按《瑶函》用清胃散结等汤，十数剂稍痊。弥月复发，复投。核渐大，状如荔，外胞绽开。日夜流血不止，遂束手无策，卒而下世。愚意学人必劳心，癖酒一定有色。心劳者神慢，过饮则脾胃受伤，浊气上蒸，故核大而破。加以入房太甚，水木俱惫矣。水竭火盈，故血妄行而不归经，乃尔长流。此时急用烙治其标，烙已，以归脾、养荣、七福、十补培其本，庶几内外两得。此人思不出此，屡以疏风降火，虚其虚而损其损，气衰痰盛之人，有不速其毕命者乎。书此案，以为食古不化者警。

　　卷之二　八十一证

　　倒睫三十六

　　从来倒睫最蹊跷，病有根苗，症有规条。太阴衰老少阳骄，坏了脂膏，损了皮毛。翳如云雾泪如潮，丹也徒烧，药也空调。知非手法不能疗，夹又防HT ，烙又愁焦。

　　此症皆由患疾，妄称时眼，不以为意。或酒、或欲、或风霜，全不禁忌。致风邪深入，久而不瘳。然后内急外弛，皮宽弦紧，睫渐拳倒，未免泪出。频频拭擦不已，毛愈刺入，遂扫成云翳。目疾所有者，皆具日积月累，必至失明，治难见效，任灵药不能起睫。睫不起，翳终不净，而泪亦不止。不得已，用法夹之，令毛向外方妥。

