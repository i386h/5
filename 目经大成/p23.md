<!-- { "loadSidebar": true } -->
　　此症轮廓无伤，但视而昏花，开闭则干涩异常。掀睑细看，外面养睛神水有若蜗牛之涎，延游于黑白之间，徒光无润。须臾风轮内外，气象渐变枯败如死人，故曰神气枯瘁。急合睑，令渠静坐半晌，再掀再看状如前，少间始复。此脏衰火作，虽真元未必遽绝，而自致之邪妄耗膏液。爰得斯疾，忽而不治，命其能久已乎？其致病不审所以，大约不离情欲二字，及时理会，自得其解。《诗》曰：他人有心，予忖度之。此之谓也。

　　已上六条，壹皆肾病。肾无外症，无泻法，总于补阵量体选方，十亦可全二三。

　　有病攻伐过多，神水亦致枯瘁，目转运白睛随皱。如能视，须大补真元，切忌外治。

　　卷之二　八十一证

　　阴风障五十六

　　（《瑶函》名此证曰“高风障”，义不可解。）

　　大道行不去，可知世界窄，未晚草堂昏，几疑天地黑。心迹非无素，双睛绝尘墨，何以蔽幽光，惺惺重侧侧。

　　濉川古疾民，元气能培植，相识半盲人，共子度晨久。秋风哭不成，浩歌响岩石。

　　此症世呼鸡盲，一名雀目，本经曰阴风障。至晚不见，晓则复明，盖元阳不足之病。或曰：阳既不足，午厉属阴，何未申尚见？子后属阳，何丑寅不明？日午后虽阴，太阳离丽，日阳而时阴，阳分之阴；子后虽阳，太阴瞑黑，夜阴而时阳，阴分之阳。目其类也，故晦明共之。然有灯、月亦尔者，月太阴，灯亦是阴，安能内助乎阳而容光必照焉。且五六天地中合，人身脏腑十数，既与天地相参，则阴阳之气无时不中，亦无时不合。平旦阳气生，景午阳气隆，日西阳气息，气门乃闭。人而阳不胜阴，则气必下陷，阳气下陷则阴气上腾，纵有不光月色，终不能睹。亟用春阳回令丸、四神丸各一料，早晚量服。再汇升阳益阴上品好药，昼煎一剂，则精气冲和，自然而愈。不则，变内障者有之，变青盲者有之。若骄恣不遵戒慎，或衣食不适口体，致阴阳否塞，为中满、中消而死者，患者其毋忽诸。

　　卷之二　八十一证

　　内障五十七

　　无故双睛白似银，失明久作已亡身，神仙不泄天机妙，漫把金针暗度人。偶尔从高跌下，无意被人一打，神水挠而浑，年久凝成翳也。不怕不怕，自有金针在者。

　　此症盖目无病失明，金井之中，有翳障于神水之上，曰内障。非精艺莫识所以，且疑为诈。讵知障在睛内，犹悬布幔于纸窗之上，外人安知其蔽而不明也。初起目昏，次视惑，次妄见，甚乃成翳，色白或微黄，或粉青状，如星、如枣花、如半月、如剑脊、如水银之走、如膏脂之凝、如油之滴水中、如水之冻杯内。名曰圆、曰横、曰滑、曰涩、曰浮、曰沉、曰破散、曰浓浓，先生一目，向后俱有。其致病始末，前后已详言之，无容再赘。今专究其针治如后。目不赤痛，左右并无头风，瞳子不欹不侧，阳看能小，阴看能大，年未过六十，过六十而矍铄，知昼夜，见影动，皆可针拨，反此者不能。既不反此，其翳黄如橙、红如朱、清如水晶，昏暗如羊眼，绿如猫睛，皆不可针。又有外看无一毫犯禁忌，针入翳坚如石者；沉泊黄精者；韧如皮膜，碎一孔而不能者；着针睛珠病皱不胜力者；通睛沉陷针难转拨者，须罢手勿强为针。后有头痛用葱艾熨法，痛甚按穴灸，呕吐当暖胃，白睛红当清火行血，通睛急痛安神养精，佐以和肝。过此，瞳神有油气，视而KT KT ，大益荣卫。如欲缩小，加辛以开。欲散大，倍酸以收。但不宜用芎、桂、姜、附香燥之物，恐助血作针口。过此，障落无光者，阴阳不交。障久复上者，再针亦可。人能调养精神，勿药亦保无虞。倘以为愈，而不加谨慎，日夜思所以斩伐其命脉，致元元憔悴，若焦若烧，必转为风变。而后乃今，虽华佗再见，亦无如之何也，已矣。

　　有头脑被物打触，或跌扑倒撞，瘀血流出眼窝，渗入神水，当不及觉，后荏苒成症。轻止本目，重则左右相牵，本经曰惊振翳，受病固不同于他，而治法则一。然要知右边受伤，先损右而牵左。左边受伤，先损左而牵右。

　　牵损者可针，先损者忌针。损轻者可针，损重者忌针耳。

　　诀曰：无因自尔渐昏朦，偏是昏朦色界通，妄见HT 飞花乱落，或如电掣火流红。这般病业非伤性，水不清凉木有风。

　　彼时药石差标本，邪正相持气混融，始然一眼如烟罩，次后相牵总一同，年久舆薪全弗见，爰名内障障双瞳。漫漫长夜何时旦，金针一度日当空。生成内障有多端，可能医治十来般，分明一一知形色，行针方可获全安。鸭舌古针今罕尚，三棱用亦不相干，病虚老弱兼娠妇，前后调和药饵难。咳唾 摇仍未许，无已预服补和丸。不雨不风天气好，致斋申敬待针完。八法通神心勿怖，但是闲人只静观，有血术疏急住手，误犯黄精岂等闲，干廓利贞巽地善，鉴人神水静无痕。三日启封虽见物，花明水动莫多言，若然使性违将息，纵不伤生翳却翻。内障金针针了时，针痕湿着痛微微，软帛缠头金纸贴，仰眠忱以稳为期。眼外忽疼禁不住，首风牵引莫他疑，或砭或药归经窦，否则还将熨法施。欲吐盐梅含咽下，吐来端坐却由伊芳。三朝羹粥温温服，震动牙车事匪宜。大便小便轻叫唤，行云行雨绝相思。如此耐心三十日，徐行出入会亲知。一切有情身外事，病魔从此永分离。

　　不尘子曰：内障之来，其故有四：五脏有偏胜，众脏失调候，弱阴艰强理，虚阳无补法。心肝脾肺肾各遂其初，以乐天和。一脏或有余，四脏俱不足，此五脏有偏胜也。胃、胆、大小肠、膀胱各司厥职，少违功令，为燥为淫，此众腑失调候也。天水不下，地水不上，急而欲滋之，遂使龙雷见，此弱阴艰强理也。壮火食气，气食少火，是曰阳无根，益之欲令实，翻致不能禁，此虚阳无补法也。经曰：心者，五脏之专主，目，其窍也。又为肝之窍。肾主骨，骨之精为神水，肝木不平，内挟心火，神水莫制，为势妄行，上内为障，此脏病也。腑脉系络于脏，循于目，其精气亦上注而为目之精，精之窠为瞳子，瞳子受伤，则系络乃败，邪火乘之，上为内障，此腑病也。黑水神珠法于阴，白眼赤脉法于阳，阴伴阳齐故能视。阴微不立，阳盛亦孤，上为内障，此弱阴病也。劳役过多，心神倦怠，相火代行其事，相火一衰，百脉沸腾，上为内障，此虚阳病也。故脏病者，气亏血损，邪中之则神光自现而精散，精散则视歧，故以一为二。腑病者，痰停火扰，邪中之则随眼系以入于脑，入脑则目眩以转，故视定为动。阴弱者，视觉微昏，常见空中有黑花，久则视渺、视近，神水淡绿色、淡白色，已而纯白则不见。阳病者，视物惑乱，状类不一，甚则若萤若电，时发时止，神水变色如前。然虽有脏、腑、阴、阳属病之分，而障成则一。究其原，皆从五味、四气、七情、六欲不知节之所致也。由微至着，而人不猛省，凭仗血气方刚，仍加斫丧；或安地命元理，听其自然。再则较锱铢之利，方真药假，信庸劣之医。始轻终重，堂堂之躯同于木偶。虽富且贵，如梦如幻。呜呼！是谁之过与。语曰：天无二曜，一物无所生；人无两目，一事无能为。可不慎哉。是以疾之初起，必于药石之外，正心寡欲，惜视缄光。盖心正邪不入，寡欲水自生，惜视则神不劳，缄光而膏常润。又且目为心所使，心正则非礼勿视，安得牵事长思。丈夫志气逼人，动为裙钗所沮，精力云乎哉。寡欲不但延年，且免牝鸡司晨。心为目所诱夺，物交物则引之。不见，可欲使心不乱，是视宜惜。目不着于邪物，则心无妄用，是老宜缄。审如是而行，则五脏之病、众腑之病、弱阴之病、虚阳之病，虚者可补，弱者可强，有调有候，不偏不胜，内障奚自而来。而犹有病之者，天之灾也。天灾可逭，吾将持金针以度之。针用金者，非贵之也。盖取金与金合，不伤肺气。犹磁石引铁之义。故必须上好赤金子打造，长可六七分，大惟与缝衣针并，颖略钝，不可大利。下用银钳一管，长五分。以象牙锉柄约三寸半，紧斗入内，通体水磨圆直，恰好利用。则珍重藏着，临事祭以灵液，无不应手。名曰神针，不亦宜乎。

　　古人针用三棱、用鸭舌、用马口铁造者，虽载诸简策，未得指授，率意为之，鲜不败事。无若吾此者之圆活稳便也。有某士中年落魄，寻医生涯，师心自足，耻问前达。闻人有独得处，偏加意鄙薄。一日阅余开目，彼阴记其款式，遽出治人，瞳神一痛而破，可见金针尚不敢妄施。三棱、鸭舌而可漫然尝试者乎？好自用者，愿以此生为戒。

　　凡针，量其人年形苦乐，预为调停脏腑外，前二三日须少进清散之剂，平其气血。及时取新汲井泉水一盆，安置架上，患者对盆正坐，医家侧立，以手匀水，频频于眼内外浇淋，觉冷气沁入脑户，则脂翳越凝，拨而无血。

　　且使肌理顿木，不知痛怯。于以下针，运斤成风，目不粘滞矣。若冬月及老弱人，兹法不施亦得。拨眼要精八法。

