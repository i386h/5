<!-- { "loadSidebar": true } -->
　　此盖目病不治，挨忍而愈。或治不得当，欲戒有犯，触其脉络，遂致深入，又不治之，令邪正击搏，不得发散。乃年之月、月之日，如花如潮，至期而发，过期而又愈。久而久之。及激发者，然后始有症。不治不得，未发问其所发，因何病本；既发验其形色部分，在何脏腑，对症主治，终有不复之时。断不可拘于运气、月令，概以及时之剂投之，恐未中病先已中药矣。

　　有目经上工治愈，迟则二三年、速则八九月，再过则一月数作，谓时复亦通。此病根未除，遽然谢医停药，或久耐禁束，一时霍然，乃游衍风霜，放恣嗜欲，此从彼召，气血遂因而留注，病走熟路，决从原经络而发。世人多咎人留酒碗，非也。临斯症，更当相机投药，万莫被前医某方，印定心眼。所谓薪尽火传，焉知来者之不如今也。

　　有目素瘥，但见人病辄发。此一时之气变使然。经曰：百病皆生于气，思则气结，恐则气下，惊则气乱。夫人目惯时复，则个中甘苦备尝。见人病，莫不惊恐而思及自己，尔时神气乖张。纵外邪未必传染，而一线未了，宿业感而遂通，是以辄发。譬人方呵欠，如身子疲倦，则当面学样。口任燥渴，说着梅子，便舌下津生，其致一也。列于本症，格致之余，敢谬以古人不见我为恨。

　　卷之二　八十一证

　　逆顺障五十九

　　障胡名逆顺，上下围将至。转瞬失风轮，瞳神憔悴矣。为治当如何，平肝滋肾水。既治了无功，固金参妙理。

　　此症风轮上下生翳，浓薄圆长不等，色昏白，赤脉周匝绊罩，朦胧多泪。盖虚风湿痰，滞瘀经络。滞于阴，先发左目；滞于阳，先发右目；阴阳皆滞，左右齐发。睑不赤肿，珠无胀痛，亦不可轻视。若睛伤膏坏，头如棒击，不能辨物者，又不知其变何症也。

　　卷之二　八十一证

　　混睛障六十

　　轮廓天然成五色，五色昭明，守黑而知白。黑白有时不务德，黑翻为黄白翻赤。黑白难分名混一，轮廓未伤，十病九痊得。但是年深药不的，夜光终始非灵璧。

　　此症皆一色昏白之障，轮廓无损。细视瞳子尚见，历久而不变，不治亦不愈。世之患者最多。其赤痛羞明，眵结泪流，与他病同。病情及治法亦如之。间有障浓而实，浑似盐酥黑豆，丝缠而粗，恍若碎文磁钮，得效綦难。

　　浅人不知进退，药饵全无，惟以草以丹，且敷且点。不应，复手擦舌舐，挑耳根，炙臂膊，无所不至，非徒无益而又害之。或病轻当愈，彼医适际其会，不自省悟，辄夸援为例，此不才之甚者也。更有令渠佩桃符，照水碗，扎衣角者，真足喷饭。余承师训，参较有年，各症俱得其理。凡经手治，虽不神验，决无差误。然除刀针以外，其所用药，不过宽郁、消痰、顺气、行血、滋阴、扶阳、疏风、降火等项，且人以艺高远游，非败症不果。延症既败，多就补和处方。故病家咸以非专科药而疑之，不知药非专科，固专科之不能用也。正如倪迂晚年，灯下作竹，傲然自得。晨起展视，全不似竹。迂笑曰：全不似处，不容易到耳。可为解嘲。

　　卷之二　八十一证

　　浮萍障六十一

　　障生或聚开，湿热郁于脑，浑如云月遮，开视星辰小。来时痛涩多，去后亦欠好，来去若萍迹，治疗休草草。

　　此症如翳非障，或圆或缺。痛则见之，不痛则隐，来去无时，聚散不一，因谓之浮萍。盖原患风痰头痛，谬工虚虚实实，致元气摧残，而病曾未去。庸工知补其虚，不敢治其实，以故湿热深潜脑户，遇岁气不和及人事感激，则触而祸发。性柔者常一季数次，刚急者一月数次不等。虽不药仍瘥，终始留成痼疾。医宜伐毛洗髓，曲当人情，病根乃绝。

　　已上四症，皆久而又久，攻散之法不必讲。切其脉，问其近境，及喜恶便溺，越鞠、逍遥、疏肝、菊花、茶调诸散，拨云、补心、还少三丹，再则人参固本，生熟地黄量度增减，丹点其障，刀去其瘀。虽主攻如嘉言，端不犯医门法律。

　　卷之二　八十一证

　　黑翳如珠六十二

　　凡黑翳，有来由，巽震风雷惨不收，莫怨老天悭薄命，此中原不似蝇头。

　　此症初起微痒，继而涩，已而痛如刺。日久则赤肿流泪，畏明长闭。风轮上浮起一翳，黑而圆，其大小高低不等，状如蟹睛，然非因轮破而得。且内外夹攻，乃所谓蟹睛者。不觉自落，落后再为料理，痕迹都无。怒不能发，食而非宜，病候如前，预防一二。

　　此症少见，平生只遇一贫家子，形 而能劳，病患如是，犹拾薪卖草，辛苦自若。余怜之，赠以四君加萸、酒炒连，痛止能开视。再进，其翳觉焦小。遂除连加白芍、麦冬、牛蒡子、未三剂，睛平复。与助脾蜜饼子四两，全瘥。然此亦偶中。恐膏粱壮夫，须根据蟹睛未服药未破治法。

　　卷之二　八十一证

　　物损真睛六十三

　　物伤何最险，风水气三轮。黄白两般色，浅深一样痕。血亡先益气，神倦且安魂。已破加沉陷，汤丸免入唇。

　　此泛言目忽被金、被木打伤、跌伤，迫在轮廓之甚者。初患必赤肿痛涩，急进救睛散、黑神散。稍瘥，始现伤痕，或黄或白。白者害迟，黄者速而险。有赤障头疼，症必变。

　　再用紫泥金，看效否。发本科药，对病调燮，准愈。其为细尖之物所触，浅小可治，若伤大而深，及内损神膏、外破神珠者，纵然急治，免得枯凸，明终丧尔。嗟嗟！千金之子坐不垂堂，知命者不立乎岩墙之下，书不云乎。

　　彼真睛物损，非金也、木也、人也，盖天形也， 我为治，抑亦逆天行道者乎。

　　卷之二　八十一证

　　飞尘眯目六十四

　　大道匪荆棘，风起沙尘竞。眯目不能行，泪障烟雨并。安得松滋侯，一洗群嚣靖。

　　此盖风吹沙土游丝，偶然撞入目中，而泪出不止，痛涩难开。又一种毒虫，名金蚕，吐丝网竹、树间，误触而不即出，眼必肿。肿极不消，神珠潜裂耳。其实总易治，只浓磨好墨，用新羊毫笔涂入目中，少闭，仍用笔拭出。不出，磨人指甲，与竹鼠齿和墨再涂，无不出者。出则痛患顿消，服药俱不必。奈人不知此，且擦且吹，致气血凝滞，泪干而物着上睑不动，酿成大祸，甚有不可救者噫。

　　竹鼠，一名土豚，毛色苍碧，身肥大而足短小，食笋根。樵人常于竹山挖获。其齿上下四个，长八分，生取下备用。

　　川十龄子秋成，时沿溪扑草虫饲雀。误拂一物于目，睑率胀起。本里有眼医二，一曰暑风，一曰中虫毒，尔散我丸，既汗载下，睑愈肿，睛尤痛不能耐。无已延余。心知飞尘眯目，拭未出尔。翻胞见谷大一颗，周遭血瘀。铲落视之，真谷也。哄堂一笑，厥病如失。然谷有芒刺，不受尘埃半点，侵之青睛，何当刺蔽三日，竟成气翳，嗟嗟！医者，意也。乃无妄之疾，治之大故，二医之意深矣哉。

　　卷之二　八十一证

　　睑废六十五

　　众人皆醒我独醉，众人皆醒我独睡。讵知非睡亦非醒，目睫一交永幽闭。忽闻客自远方来，手攀上睑向明开。

　　宁愿能开不能闭，定睛看杀可憎才。

　　此症视目内如常，自觉亦无恙，只上下左右两睑，日夜长闭而不能开，攀开而不能眨，理有不解。尝见患者，一行一动，以手拈起眼皮方能视。针药无凭，以此传老。愚意两胞丝脉之间为邪所中，血气不相荣卫，麻木不仁而作此状。与风中肢体同出一辙。人谓除夹以外无治法，是或一道。有初生小儿，十数日不开眼者，此由产母过食辛热，散其胎气，或本儿脾倦所致，乳哺充足弗药而愈。然终始娇怯，不易成人。若睑外 头微现眵泪，此脾肺虚而有湿痰。以清空膏滴入目内。更煎人参、贝母、麦冬、云红、夏枯草，尽一小酒杯立开。

　　卷之二　八十一证

　　风引斜六十六

　　六气中人风独酷，最轻亦自伤口目。 斜对客实羞惭，便面好将纨扇覆。

　　此症睛珠自然欹侧，而腮唇亦歪在一边。医家皆呼口眼 斜，一曰唇睑相邀。盖风本湿土二气为厉，本脏素虚，故尔引渠卒中。中则血脉涣散， 斜不遂。斜而能正，正而复斜， 而能合，合而复 者，正容汤、加味地黄饮子、省风汤可治。若已定性，不分久暂，丑态终身矣。《灵枢》言，足阳明之脉，其病颊筋，有寒则急引颊移口。热则筋弛不能收，故僻僻者偏也。亦以真气为邪所陷，上不得出，下不泄，则偏引于一边。左寒右热偏于右，右寒左热偏于左。法当灸地仓、承泣。不效，灸人迎。经曰陷下则灸之是也。一说谓湿淫所胜偏于左，风淫所胜偏于右，皆有微理，务宜参详。倘任意从事，将不利于斯人。

　　卷之二　八十一证

　　睛凸六十七

　　怒气并邪横入肝，入肝筋脉早伤残，通睛凸出不堪看。风月素耽精血竭，觥觞数举胃皮寒，一般为祸请从宽。

　　目形类丸还类橘，下稍着蒂圆动极，元虚筋弛忽逢邪，橘蒂长垂成怪疾。

　　此症，通睛突然凸出眶外，非鱼睛因滞而慢慢胀高者比。其故颇多：有虚风痒极擦出者，有烂醉狂呕激出者，有热病关格胀出者，有暴怒吼哮挣出者。究竟皆水衰精败，脉络焦脆，邪火亢害，内无从泄，则上走空窍，泄之不及，故涨涌而出。至打扑猝凸者，不在此论。凡出未全离睑，而神色不变，可乘热捺入。但筋脉损动，终是无光。凸而犹含者易入，光且不熄。若悬空如铃，膏液转为血肉，不能救矣。至乃不知不觉，通睛和盘托出，长垂至鼻而不能收缩，世谓之肝胀，不知此神魂将绝，谬作肝胀持论，势必用疏风之药落井下石耳。何以言之，夫肝所以藏魂，心所以凝神。比人元气大虚，则神魂颠倒，所得之症皆奇。又且肝主筋，心主脉，神去魂失，则筋脉散驰，散驰之际，邪至窍出，是以随意直下。病者惊心，观者骇目，而医者窘手。然业已如斯，虽未见惯，不必恐，用软帛盛住，好生安置眶内，令渠闭睑嘿坐，煎大补元汤温经益元散，乘热呷之。一面 磁石淬醋，对鼻熏蒸，肝得浓浓酸气，虽散合收。俟微汗欲发，开襟将冷泉水于胸前、背心不时喷之。俾肌肤一挠，脉络一缩，尽昼夜可定。然后适情顺养，或可侥万一之幸。

　　东邻吴氏女，夜窗绣鞋，目忽不见。初以为灯落，举头觉有物在颧间，摸之，乃睛也。捶胸大恸。家人惊呼，余亦起视。时天严寒，系已僵。浣小盘，置温泉，将睛涵养片刻，纳入睑。治以前法，越月而痊。然神光熹微，妙语莫能形容。

