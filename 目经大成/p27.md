<!-- { "loadSidebar": true } -->
　　剑横秋水七十八

　　秋水澄澄零露溥，星芒不幼剑光寒。瞳神此夜藏何处，扫尽妖氛仔细看。

　　此症系物击所现伤痕，色白或带焦黄，中央略浓，两边薄些，正中横于青睛之上，故曰剑横秋水。轻重不一，重者虽露上下风轮，而瞳神被掩，视宜无见。轻者终是被掩，视亦暧昧，纵有神丹，止可稍减一二。倘日久沉滑，暨轮廊低陷，或再加微丝组织，终身不痊。又有热障闪烁，或点或服寒药过投，一线刚风上逼，刮画睛轮。初不觉，病退，中正白翳紧着，有如针定罗盘，唤此名亦似。为治较前尤难。所谓长剑倚天外，非具拔山之力，不能摇动。

　　卷之二　八十一证

　　玛瑙内伤七十九

　　此翳薄而实浓，形色浑如玛瑙。虽未损瞳神，根脚深深蚀透。依旧，依旧，药石怎生能勾。

　　此症风轮生翳，半掩神光。或沿白睛交际得来，则能睹不昏。乍看在外，细看则显然在内，薄而圆缺不等。

　　其色碧或带黄黑，或微红，状如玛瑙之属。盖头风痛攻，凉药削伤津液，寒毒凝结所致，甚至两目俱有。并水轮混浊而失明者，医减一二，亦是国手。

　　卷之二　八十一证

　　青盲八十

　　青盲不似暴盲奇，暴盲来速青盲迟。最怕龙钟神气夺，又嫌清瘦精血脱。与夫脾痿胆不充，青囊妙术医无功。

　　吁嗟乎！青盲斯人有疾谁知觉，孔子见之未必作。

　　此症目内外并无翳障，金井不大不小，俨与常人一般，只自不见。初起视斜视短，间有神膏绿与水轮黄色者。

　　其因有二：一曰心肾不交。盖心者，神所舍也，宜静而安。肾者精所藏也，宜固而秘。不安不秘，是为不交。不交则精神潜散，精散则销阴而视斜，视斜者，犹下弦之月向晦也。神散则销阳而视短，视短者，犹着花之灯未剔也。精神俱散，阴阳两销，则营卫关格，目淹淹如长夜矣。一曰甲己不合。盖甲为胆，胆乃金相水质，澄之不清，挠之不浊，己为脾，脾为后天黄庭，诸阴之首，万物之母。土木合德，生生不已。甲己不合，乙戊先伤。肝伤则血不和，目不能辨五色，胃伤则五脏失资，不能运精归明于目。且胆寄旺于肝，肝有贼邪，胆汁自坏，故燥上炎而睛绿。脾食气于胃，胃有壮头，则脾亦散气，故中寒、湿热上蒸而睛黄。睛黄、睛绿，甲己真色。真色已现，真元索然。则元府出入之路被邪遏抑，不得发此灵明，目虽有，若无矣。此二因者，究竟皆得于七情六欲，最不能治。有抱元守真，药饵无时无选，或稍痊可。如年形衰迈性气浮燥，治亦无济。

　　关格者，百病之关键，解见暴盲。元府者，河间谓十二经皆有之，乃神气出入升降之道路门户也。元府热郁，则闭塞不通，五官四末，有时不用。由是言之，青盲即暴盲，经脉即元府，关格即闭塞，悬而似近，异而实同矣。

　　经脉即元府，说的是。然余更有妙解。盖经系手足三阴三阳之经，脉乃通五官四末之脉，元府则脉中流行，不舍昼夜之气血。譬诸花木，根干，经也，枝叶，脉也，雨露滋荫，有如元府。根干伤，则枝叶萎；枝叶伤，则花果落；一定之理也。又如人放纸鸢扶摇而上，直干霄汉，命脉在此一线。倏而风翮不用，乃线断耳。人与纸鸢两不相妨，此症其近之。

　　卷之二　八十一证

　　五风变八十一

　　五风变症有五色，为绿为青为黄黑。雷头风结白于霜，明丧瞳神收不得。

　　此症乃火、风、痰疾烈交攻，头目痛急，金井先散，然后神水随某脏而现某色。本经谓之五风。如春山之笼淡烟者，青风也。若蓝靛之合藤黄者，绿风也。黄风，拟朝暾之照泥壁。黑风恰暮雨之暗柴门。惟雷头风纯白而已。五者皆目之大变，古又曰风变。病至此地，救无路矣。小儿疳症、痰症，及疟疫、火症，目疼久闭，热郁蒸溽，皆能患此。幼稚无知，失明才觉，亦不复治。如以药在而强饵之，恐令竖子笑人不识膏肓处也。

　　已上十一症俱无治。既无治，立甚方。常见市医，当有治，易治，却不能治、辞治，甚而治至不治。遇难治、无治，偏许治，不惮劳走治，甚而赠药包治。原其弊，乃学考亭书，执泥而致。何为？南人有言，人而无恒，不可以作巫医。盖巫所以交鬼神，医所以寄死生。作于无恒心，不守素业之徒，神弗福而药罔效。故夫子善其言，述以垂训，更引《易》不恒其德，或承之羞。咎人不玩占辞。朱注，虽云贱役，尤不可以无常。于全章意旨，不相联属。且贱役等犬马，有何恒德，兼通经术。圣人责以读《易》，又《周礼》春官司巫，掌群巫之政令。春官不消说，群巫纵贱，而葬祭祓除不详之际，所役荣甚。太医历朝设令、设院，尝草木，定方剂，出入皇宫，茂对天问，匪异人任贱役云乎哉。便是草野良师，春阳秋露，燮理和钧，非宦室朱门，车马恭迎不至，至则分庭抗礼，士大夫莫致傲慢如其人，目为贱役，不知所谓。子夏曰：虽小道，必有可观者焉。此泛言一事之微中有至理，随时自领，随在有得。朱注：切定农、圃、医、卜。夫农、圃何道可观，大 播种芸灌，观其生发气象耳。果尔，当日樊迟请学，夫子曷鄙而斥之。卜谓乞儿跌 ，水碗售奸，本无天机，有何妙理。若体易蓍龟，不惟泄造化之秘，使人不迷于悔吝吉凶，而开物成务，直为道统。文本之祖，至圣如孔子，载赞载读。韦编三绝不休，是岂小道。医书始于《黄帝内经》，理深辞奥，与大易殊途合辙。无论起死回生，延人禄命，即金针一则，由一岁瞽至二十、三十，或三十至五十、六十，遵法施行，顷刻能视。试问何者大道，有此神应，有此恩泽及人。顾晦翁不分上下优劣，一以医学医人，贬为小道贱役。三复其言，觉农圃 隶之不若，后世业儒者咸耻之。儒者既耻，则供斯役，宜非贱必愚而无耻者，故天下在处有名士，而无名医。眼固医科之一，小而又小者也，有斐君子谁其事事。是以古今所授受止于此。余性乐施予，苦无财；恩救时，恨无位；欲治医活人，病药未克全晓，勉就人所不屑，人所不能，不所至要者，伐毛洗髓，曲尽精微，笔乘成书。复按书治人，无不验，乃谋付梓。学人然吾言而乐吾道，清除去经生固陋，潜心静读，十得五六，终身享用不尽。校寄人篱下，受甘钳制，及坐破青毡，不得稍行厥志，相去何啻天渊。

　　有治，不能治，易治治至不治，眼见多多，附一案于症末，可想其余。潘景云尝客荆楚，因天行赤热，治出右偏风。又以偏风治成蟹睛，蟹睛认作黑泡，以针刺破，痛牵脑户。幸两睑肿满，神膏流出无多，买舟还诣余治愈。明年，黎俗中元赛神，潘素娴笙歌，昼夜纵游，忽恶心发热。走语子乙。学人子乙，老医也，且浓潘。即寓中煎四逆汤加黄连与服。有顷，冷于冰。改用麻黄附子细辛汤，向患目 肿，经宿宛如覆杯。迎视十余辈，皆惊却。余至，仍力辞。盖病实形羸，弥留欲绝，无从入境。尊人执余手泣曰：是儿已办后事，但眇而不死，拜德多矣。苦思良久，曰得之，遂以瓜蒂散灌而探吐，出秽汁升许，始能言。云胸膈眉目若烧若筑，急行通利及开导法，阳回脉续。徐徐养阴清燥，越月竟瘥。治优觞为余寿，子乙亦与席。曰：亏先生胆大，得乐此。嗟夫！理随心见，几兆其朕，景云溺情声色，精神不免销耗，故大暑难耐，伤气妨脾，食不化而蕴热恶心，不吐下夺其壅阻。徒以脉迟为寒，热剂理中，既药而反厥，明系火极似水，又以寒在少阴，谬施温散，几使辟雍弟子游学蓉城。顾滑稽佻达，以谑解惭，由君子观之。斯人之道行，宜黎人士美丰姿者不禄，眇与瞽之所以多也。

　　无治，说易治，包药求治，仍不可仆数。始案一二，以敬后学之妄而无耻，且预防小人借以进身为盗，而莫可究问者。邵武吴见智，起家刑书。年五旬只六令一子，患伤寒眼。并非疳痘大病，为城中诸生药医，药治至双盲。时余在将乐朱宅，吴亲往求视。睛已凸，但翳尚浮嫩，可刀药平施。俟睡熟，试略铲剔，果零星碎下几星，如芦膜。执烛攀睑者，咸惊喜以为有治。放宽心调理至四十余日，能知五色，见人影。居无何，有光泽人字松圃者踵门自荐，吴呼儿出，审视良久。哂曰：是疾翳我为政，只十二日明矣。黄某号作家，奏效顾如此其难耶。今来无别，实不欲建宁人浪得虚名，而财难世界，为先生一惜其重费也。吴奇其言，扫内厅下榻。余闻辞往建阳，渠亦不留。嗣是，日索银市药，吴悔夏招余，对使焚其札而不阅，惟草一诗，嘱宾粘于座右，以为行斯道及信盲医，而轻忽名医者劝：樵川古昭武，文名甲上府。博学兼通医，耳熟面罕睹。治眼有专家，城中廿四五，针刀弗师今，方药徒执古。

　　彼此倘和衷，奚至错攻补。嗟嗟好儿郎，凹凸惨双瞽。乃翁素知愚，枉驾迎江浒。愧而无能为，弊精良自苦。某氏光泽来，冠服亦楚楚。大言十二日，须发若能数。举家喜欲狂，另居防间阻。洎示奚囊空，丹江缺子母。

　　厥术陋而疏，阴人烛肺腑。键户昼不开，去留失处所。传闻作短章，弹铗歌且舞。歌曰：氓之蚩蚩唤松圃，艺游远近咸咒诅，佛心神手黄不尘，化溥重离绝侪伍。大江以西走几遍，入闽本藉谁予侮。君不见运斤成风都料匠，莫敢班门弄花斧。又不见渔阳掺挝檷正平，迅雷色变罢浮鼓。松乎松乎非稚鲁，妙喻启迪毋气蛊，初生犊子吼高罔，不畏南山白额虎。

　　横村童氏子某。友人包赓且婿也。于大街发兑杂货，两目无故短觑，斜睇则如常。托妇翁邀余治。曰：此初起青盲，乘未成症而药之无害，只酒与饼生活宜谢手。盖炉火 坊，气怯火壮之人，当不得日夜蒸熏。童颔之，百务交割弟侄，已惟运筹记簿而已。乃处方教根据次煎服，未几渐愈，理肆中事如初。明春杪目暴发，日甚一日。

　　余远出，逮五月回，延视，瞽矣。适有负药囊过市，云邵武人，专治眼科。使看童，曰：是症人皆谓青光，实元阳衰，水火争相激射。幸遇吾，不然恐永为废疾。赓且述其言决于余。曰：我愧不能医，宁禁人勿药耶？包固老例，代议银十两，全好始交。医诺谢。面往赎咀片合散，竟与余所调燮无异。由是宿宿信信，局中人了无疑局。

