<!-- { "loadSidebar": true } -->
　　八月十九，中夜潜启门出，主门为谁，应是我，大月往外走动耳。鸡既鸣不返，惊起燃火烛箱，见锁开，所有银二十余一空，查钱去一千，及所寝被帐。唤人四路追寻，踪迹无有。最后有人言，是贼借求病看为名，常在市井捞摸，眼见黄先生论症用药，默识不忘，故大胆包医，赓且翁婿遂以为学有根柢，承奉恐后，然不虞有是举。贼是小人，智过君子，非虚语也。吁！大奸似忠，大恶偏和，凡一切面生可疑之人，乐为吾用，始受微利，终偿其害百十倍不止。读斯案，谩谓持家即有民社之任，引而伸之，小可喻大。

　　卷之二　似因非症

　　怕热羞明一

　　目开羞涩极，俯首复低眉，向日诚然也，当炉亦有之。心肝脾上辨，风火血中推，病退犹如此，斯为荣卫亏。

　　此目于明亮之处，则痛涩畏避而不能开。凡病初得势颇重，皆如是。常有月夜不篝灯、落日闭户牖，犹不敢稍视者。病原在手少阴、足太阴、厥阴三经。总而言之，不过气盛血热，邪在阳分。亢阳侮阴，得凉而解。譬夏日当午，人望而畏，更与火灶相近，孰能耐其炎酷。是以阴黑空旷之所则清爽。然又有一说：暴发而怕热为有余，羞明与久患为不足，若不痛无泪而致乃血虚。血虚则胆汁必少，而肾气亦弱。所谓真元败，厥目喜垂闭，讵能运精华以敌阳光。治法，暴病抑青丸，久患滋阴地黄丸。不痛无泪，平气和衷汤。倘兼有他症，须对症候脉，再思而后处方。即不立效，背地断无人私议。

　　卷之二　似因非症

　　干涩昏花二

　　如浪如花观自在，且干且涩愁无奈。皆因阴夺不侔阳，精神惫，膏液坏，转恐瞳仁生障碍。

　　此目开闭总不自然，而视亦昏渺。多因劳瞻过虑，耽酒恣欲，五火熬伤神水而致。犹夏夜燃蚊香久坐，及睡瞑目，一时涩痛不堪，得泪乃活，可见水少热炙之故。若不戒谨保养，必变枯瘁。不则色泽不润，细细赤脉HT 绕，生眵与泪，终其世无宁日。治宜驻景丸、还少丹滋源培本，人参固本丸、金水六君煎略带抑邪。所谓本立则清气自和，邪去而源泉随化。医作火症，妄施攻散，会有紧缩欹侧之患。

　　此目十人有五相似，岂肉食之爽口耶？抑尤物之移情耶？务宜痛自樽节，以保神光。或曰：见酒色而远之，要眼何用？可谓善戏谑兮，不为虐兮。

　　卷之二　似因非症

　　目痛三

　　倏尔青睛痛，浑如刺着肤，下虚上则实，里急外多疏。寒热时来去，风痰乍有无，认真阴分病，主治不模糊。

　　此症病势已衰，黑睛骤然痛如针乱刺也。夫黑属水，病属火，明系水不足而火有余。第脏腑即平，奈何复见厥象？盖其人不善调养，或更劳力役精，致水下火上，水火未济，邪气搏击，若疮毒鼓脓之意，其证候必来变者。

　　书曰：病加于小愈，祸生于怠惰。是之谓也。医宜探本穷因，量进养心汤、全真散、人参补胃汤，务使痛疏或止，庶免坐而失事。有目未病，忽在此在彼，如针如炙，乃夏令失序，流火为殃。须记其始自何轮，今止某廓，可知将犯其经。体虚视劳，兼染淋浊之病，荣气不能上潮于睛，多有患者。又目先得前证，继而赤泪头疼，寒热交作，或旋去旋来，如风寒症状，多属荣卫虚损，腠理不密，外邪邀动风痰。治法，一体橘皮竹茹汤、金匮肾气汤清其金而降其火，逍遥散、五苓散疏其风而利其水，则得之矣。

　　卷之二　似因非症

　　目痒四

　　由来痒病果何为，为火为风为血亏。有病如痒痒愈甚，痒而无病病迟迟，点服尽情无治法，请投绝境觅仙医。

　　此目痒非常比，乃如毒虫行走身上，令人战栗，几不敢者。其故非一：有风邪之痒。有火邪之痒。有邪退火拨搔息，气血得行，脉络通畅而痒。有抱病之目，久不治而痒，痒一番则病重一番。总之治后而痒，病必去速。

　　无故而痒，病来定险。若痒难禁，时时频作，目觉低陷，及痒极揩擦而目脱出者，龄不延矣。泪多者，血虚生火，须验目内有无形证，以决其病之进退。如无形可验，只痒难忍耐，暂点飞熊丹。不退，霹雳火。再不住，须端详切脉用药。如弦浮泣出，此风邪，治以香苏散、芎苏饮。脉数而微芤，茶调疏肝散。因嗜酒而致者，葛花解酲汤。

　　若沉迟濡小，须大补大热，否则必犯乎谚云：白日着鬼祟，平路跌村人。此之谓也。临症须矜慎毋忽。

　　卷之二　似因非症

　　视惑五

　　今日预愁明日，一年营计百年，头皮断送有谁怜，落得昏花惑见。风月青楼佳趣，膏腴烟火神仙，式歌且舞兴豪然，不久水轮奇变。

　　此目人看无病，但自视物色颠倒紊乱，失却本来面目。如视正为邪、视定为动、赤为白、小为大、一为二之类。揆厥由来，盖人一脏一腑有真阴真阳，一曰真精真气，百骸滋其培渥，双睛赖以神明，除不得已之事有所烦扰，与夫岁气如临，莫能禁御，务宜恒自珍惜，毋使稍有耗损。倘放逸其心，逆于生乐，以精神徇智巧，以忧虑徇得失，以劳苦徇财利，以身世徇情欲，种种行藏，皆能斫丧真元。真元衰则脏腑不和，而神明失中，因人之形气以呈病状。是故怒气填胸，正气避位，而邪胜于一边，或饮食充胃，遏其隧道，脏气不得发越，则视正为邪；素有头痰，客感风气，风痰相搏，上干空窍，或阴虚寒战，牵引目系而阳光散乱，髓海不宁，则视定若动；左右者，阴阳之道路也，并行而不相悖。一有差错，岐境转多，视小为大、视一有二；脏气，精明所禀。五色，其征兆耳。火水未济，阴阳失其守使，则气乖而驳，视赤为白，视黑为赤。然此都无大患。但清明在躬，瞳子安可有此。万一转暂为常，则妄见内障不旋踵而至耳。治法：十味益营煎、瑞竹四神丸、滋阴地黄丸。因血亡昏惑者，昼饮归脾汤，夜吞都气益阴丸。此而不应，当集思广谋，该渠侬所乐、所苦、所好恶，并脉息形体，就前方增删，或补阵另选。所谓自具炉锤铸古今，病情未有不合。

　　凡病药合式，却不应手，必有不合式处。亿度未及，须如斯症设想，集隘未能直指。唯冀学人，触类而长。

　　卷之二　似因非症

　　妄见六

　　一抹微霞照眼明，飞蝇舞蝶趁新睛，何来旗旆开还卷，不尽丝环灭复生，把酒弓蛇先在盏，瞻天萤火乱摇星，妖氛如此因何致，水落风腾火上升。

　　此目亦无外症，然无中生有。如游丝、结发、飞蝇、舞蝶、蛇旗、绦环等物之状，色或青黑、粉白、微黄，看在眼外空中飞扬撩乱，倏灭倏生。仰视则上，俯视则下，本科谓云雾移睛者是。乃酒色财气男儿，其亡血过多、悲泣思忿之妇女，情既留连，欲无宁止。加以被风冒日，不慎寒暑，劳筋饿肤，极力役作，真阴元阳堕败殆尽，致脏腑空虚。空生风，则邪从风走而精散。虚生火，则痰因火结而形成。故妄见物色如前。急制既济丸、还睛夜光丸，早晚兼进。或昼调全真散，夜煎全真一气汤，日月不辄所见渐小渐除。

　　倘吝钱惜费而又近酒观花，不善颐养，则痰也、风也、火也，都归胆肾二部，胆肾受伤而津液愈竭。万不能升运精华以滋化源。则精明之窠元府不用，纵日受清纯水谷之气，未必复其天性。岁深日久，神水遂凝而为翳，隐隐障于轮内，曰内障。譬诸冰池雪涧，清则清矣，使无活流以沃之，则浑而苔生，势与理所必然。《龙木》胃脑脂流下作翳，非也。大凡病到内障，虽擅八法神针，可治者十有四五，不可治者十有六七。所谓药能治假病，针不起残 。其见如萤、如灯、如电过霞光，洎失明，多在青盲风变之列。即幸而成障，针之未必惬意。若久立久视，一时昏花，及鞠躬、拾物、蹲踞，俟人起来头眩眼花，萤星炯炯，甚而瞑黑，少停始异，亦情欲销耗精气。故稍烦劳，则水火不交，而神光摇动。年形虽壮，厥曰菁华渐减，仍服上药。不则八味丸、加减八味丸尤为切当。

　　卷之二　似因非症

　　电光夜照七

　　黑夜无风雨，电光何自得，骄阳越命门，神珠显灵魄。摊书章句分，隔座人面识，莫快目重离，青盲犯在即。

　　此目于夜间无灯无月，若电光闪焰，倏然见物。交睫则一片白光横于眼外，通宵不辄。甚而白光中恍惚能见指动，先辈谓之神光自现。盖人禀赋素弱，好动而有内癖，极劳饱欲，精血大损，一缕不绝真阳，未能摄养阴水，反随邪上走，故得是病。急宜大补元煎送加减八味丸或驻景丸。烦躁不宁，暂投养心丹一二服，使无根之火降而归经，自然神光内蕴，英华不致飞越，庶免青盲、风变之祸。

　　卷之二　似因非症

　　目晕八

　　乖气氤氲上眼中，举头见月晕如虹，莫言月色天家事，灯火因何晕亦同。

　　此目别无甚病，但见灯视月及隙漏之处，则有碗大一圈环影睛外。其色内青红而外紫绿，绝似日华月晕，故曰目晕。大意水衰不能制火，水火相射，则乖戾之气激而上浮，故能无中生有。譬诸日与雨交，倏然成虹，其象亦红绿相间。朱晦翁谓虹为天地淫气，又日虹见则雨止。非水衰火盛，阴阳乖戾之征乎？凡人劳极久视，废眠强起，便有此弊。可暂而不可常，须四君合补水宁神汤立愈，或平气和衷汤进一二剂亦妙。若以恙小而忽之，并不加培养，丧明之前驱也。语曰：毫末不札，将寻斧柯。慎之哉。

　　卷之三

　　立方如临戎。古人品汇少而铢两多，是为劲兵，为正兵，飞龙翔鸟，直逼中军。今人铢两减，而品汇渐增，是为疑兵，为奇兵，声东击西，多多益善。然士非精锐，握奇不逢，风后猝遇虎豹之敌，奇正皆难策应，欲乘骄蹈险，置诸死地而能生，得乎？兹简其材略，可备缓急者，兼收详注，仿景岳补、和、攻、散、寒、热、固、因八阵，各数组名若干，凡百执事，知己知彼，法吾言而慎行之，则方从圆用，百战百胜矣。

　　卢汀不尘子漫题

　　卷之三

　　补阵

　　存亡之几，介在真元，亏而不盈，何以为用。汇补方：

　　卷之三　补阵

　　四君子汤一

　　人参 白术（略漂去油，晒干，蜜拌炒） 茯苓（人乳渍，蒸甘草蜜炙，或剂片蜜拌炒）

　　目色枯瘁，声息低微，开视无力，脉来濡小，此方主之。

