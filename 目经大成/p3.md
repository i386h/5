<!-- { "loadSidebar": true } -->
　　手少阴一云膻中，系心之胞络。经曰：膻中者，臣使之官，喜乐出焉。是君以心，臣以膻中，命门虚位耳；一云小心系命门。经曰：七节之旁，中有小心。是正以心，副以命门，膻中虚位耳。两说皆自先哲，不知何者为当。人谓小心即膻中，玩诸《内景明堂》，按胞络于戊上，图命门于肾中，明是两物，哪得强合为一。况命门一阳陷于二阴之间，男女欢会，令司出纳，故凡欲一动，阳火感而势举，势与阴交则精泄。譬诸天地，阳蒸湿气为云，云被阴抑成雨，盖此类也。膻中固心臣使，底事确无证据？又且命门，阴中之阳，元气之精，生发之原也，不独专守相职。譬诸鳌山走马之灯，拜者舞者，行者走者，皆此一点真火以致之，此火一灭，万象无有。膻中但胞之物，而能灵明若是乎？此手厥阴属命门，言下了然矣。若夫十二经之官，惟三焦无形无位，即如雾、如沤、如渎之体，不过莫须有之体。即有运精、运神、运气之用，亦不过想当然之用，怎见得为手少阳，而可以手厥阴为脏腑耶？按膻中既与脏腑一路，则膻中代三焦居少阳、命门代膻中居厥阴，焦字易膻字，岂不精赅？乃言此不论，而以命门、胞络二三其说，此古人言未尽善，庭镜敢得而私议焉。以故定十二经经络，断以膻中为手少阳，以命门为手厥阴云。

　　卷之一

　　六腑三焦辨

　　自古腑脏表里相配者，肾合膀胱，壬癸水也。心合小肠，丙丁火也。肝合胆，甲乙木也。肺合大肠，庚辛金也。脾合胃，戊己土也。阴阳五行，所地所天，一五一十，自然之序也。奈何脏言五而腑独言六者，何居？曰：维三。焦按三焦虽经云为决渎之官，其实无气无形。夫形气都无，则子虚乌有已矣，而乃与众腑并列，切于至理有碍，所以后世纷纷无所凭据，有分前后三焦者，有分手足三焦者，有言为肾傍之脂，有言护诸阳之火，非惟画蛇添足，竟是指鹿作马。《雪潭医约》谓三焦确有一腑，名曰孤府。其言曰：三焦所以际上极下，象同六合，而无所不包，盖即脏腑之外、躯体之内，包罗万象，一腔之大腑也。所以中渎是孤之名，亦有大腑之形，《难经》谓其有名无形，诚一失也，是盖譬诸探囊计物，而忘其囊之为物耳。较前数说尤觉可笑。请即其辞而明辨之：彼既知三焦为腑，则为胆、胃、膀胱、大小肠相等，何腑有偶，此独为孤？脏腑之外，驱体之内，则膈膜膏脂而已，哪得有大腑之形而包罗诸脏？其际上极下，无所不包，有形有名，如囊如橐，除肚皮更无别物，孤腑却是什么？且自家又云：肠胃诸物，以其皆有盛贮，因名为腑。三焦盛贮何物，怎见得为孤腑？张浮驾诞，簧鼓之人，盖如此夫。嗟嗟！理有一定，事岂偶然，传讹日久，阙疑可也，苟有成见，辨而正之亦无害。如《内经》三焦、六腑之义，似明实晦，宜大家各抒所见。惜皆无当至道，令人愈博愈惑，不得不妄驳其谬，非敢故议前人而取罪当世也。读者幸相审且相谅云。

　　卷之一

　　运气正误

　　太极肇分，而有阴阳，阴阳变化而有干支。天干配合则为五运，地支对冲则为六气。五运者，木火土金水也。

　　六气者，风火暑湿燥寒也。天道始于甲，地道始于子，天地相并，故曰甲子。天德终于癸，地德终于亥，道德已成，故曰癸亥。其中历数相因，有主运焉，有客运焉，有主气焉，有客气焉。主运主气万世不易，客运客气每岁迭迁。请申其说：甲乙东方木也，丙丁南方火也，戊己中央土也，庚辛西方金也，壬癸北方水也。木为初之运，火为二，土为三，金为四，水为五。诗曰：大寒木运始行初，清明前三火运居，芒种后三土运到，立秋后六金运施，立冬后九水运伏，周而复始万年如。此主运也。甲与己合而化土，乙与庚合而化金，丙与辛合而化水，丁与壬合而化木，戊与癸合而化火。甲己之岁土运统之，乙庚之岁金运统之，丙辛之岁水运统之，丁壬之岁木运统之，戊癸之岁火运统之。诗曰：甲己化土乙庚金，丙辛为水木丁壬，戊癸火乡名五运，五运生生岁首寻。此客运也。假如甲己年，甲为土运，正月建丙寅，火生土，初之运即土也。土生金，二之运即金也。金生水，三之运即水也。水生木，四之运即木也。木生火，五之运即火也。每一运主旺七十二日，此天干在上为阳，所以主乎运也。寅卯属春，木也。

　　巳午属火，夏也。辰戌丑未属四季，土也。申酉属秋，金也。亥子属水，冬也。初之气为风，二为火，三为暑，四为湿，五为燥，终为寒。诗曰：大寒厥阴气之初，春分二气少阴居，小满少阳为三气，大暑太阴湿气徂，秋分阳明气位五，小雪太阳六气都。此主气也。子对午为少阴君火，丑对未为太阴湿土，寅对申为少阳相火，卯对酉为阳明燥金，辰对戌为太阳寒水，巳对亥为厥阴风木。子午之岁君火主之，丑未之岁湿土主之，寅申之岁相火主之，卯酉之岁燥金主之，辰戌之岁寒水主之，巳亥之岁风木主之。诗曰：子午燥金在泉壤，君火对待先居上。丑未寒水地中行，湿土司天靖风浪。寅申相火孕生机，下喜风木相摩荡，卯酉辰戌巳亥年，司天在泉应交换。此客气也。假如子午年，少阴君火司天，阳明燥金司地。上者右行，太阴湿土为天之左间，厥阴风木为天之右间，所以面南而命其位也。下者左行，太阳寒水为地之左间，少阳相火为地之右间，所以面北而命其位也。一气在下，一气在上，二气在右，二气在左。地之左间为初之气，天之右间为二之气，司天为三之气，天之左间为四之气，地之右间为五之气，司地为终之气。每一气主旺六十日，此地在下为阴，所以主乎气也。人禀阴阳之精而囿于两间，所具脏腑应乎气运，气运相得则和，不相得则逆。客运加于主运之上，主气临于客气之下，天时所以不齐，民病所由生也。从其气运，调其主客，无使伤渗，何疾弗克。虽然，前说乃魏晋后数学人亿中，犹推卜星舆等书，人以是受病有之，医以是克病，愚窃以为未然。且夫天地之间，物理有常有变，运气所主者常也，异于所主者皆变也。常则如本位，变则无所不至，而各有所占，故其候有从逆、淫郁、胜复、太过、不及。如厥阴风木用事，惠风和畅，草木荣茂，此之谓从；天气明洁，燥而无风，此之谓逆；太虚沉霾，流水不冰，此之谓淫；大风折木，云物混扰，此之谓郁；山泽焦枯，草木黄落，谓之胜；大暑燔燎，蚊蝗为灾，谓之复；山崩地震，昏埃时时作，谓之太过；阴森无时，密云昼布，谓之不及。往往数里之隔，一日之内，气候不齐，而所应全异，随其所应，疾病因之，法当杂合以治，勿问运气。

　　况运气各主一时，当其时则为主，为司天。非其时而有其气则为客。客气既行，主气伏而不见为在泉。益宜体会天时，天时胜，则舍人之病而从天之时，人病胜，则舍天之时而从人之病，用热远热，用寒远寒。经曰：必先岁气，毋伐天和是也，即春夏养阴，秋冬养阳之义。故又曰不知年之所加，气之盛衰，不可以为工。区区年月干支，配合对冲，天下皆同，四时不变之候，遽谓通达运气，彼人有病，演禽检历，而决其死生，何异以管窥天、以蠡测海矣！其不胶定运气，而运气默契元中者，差可以谈太极阴阳变化无穷之妙。

　　卷之一

　　五行存疑

　　五行者，水火木金土也。何云乎行？五者之气行乎两间，所以神变化而妙万物者也。古人以五行配干支、配八卦、配四方、四时暨身体、脏腑、声色、臭味，无不相配，言之数数，再见不鲜。但相生相克处，据医理多有不符，谁曰无疑，顾可存而不问焉。是故赵养葵曰：世人皆曰水克火，而予独曰水养火。世人皆曰金生水，而予独曰水生金。世人皆曰土克水，而予独于水中补土。世人皆曰木克土，而予独升木以培土。益水克火者，后天有形之水火也。水养火者，先天无形之水火也。海中之金不着况土，淘以砂石，不假 炼。人声肺金所系，清浊轻重出自丹田。且肺金之气，夜卧则归藏于肾水之中，肾中有火，金畏热而不敢归；肾中无火，金畏寒亦不敢归。

　　故气从脐下逆奔而上者，此肾虚不能纳气归元也。土有坤有艮，坤土是离火所生，艮土生于坎水。每湿胜肿满者，导之不得，补土以制可也。若寒泄洞泄，必补命门相火，俾火能生土，土强则有以防水，阳能化阴，阴化秽溺分通矣。木藉土生，岂有相克之理。惟土郁于上，则其根下克，雷以动之，风以散之，雨以润之，日以暄之，自然生机勃发。逮既说乎兑矣，于是艮以止之，坤以藏之，以为来春发生之本，焉可以其克土而动欲伐之也？况五行生克，独木无苛政，纵具颓垣断井之能，不知历几多甲子，顾一日二日之木病，遂谓其克土而遽伐之耶。不尘子曰：世人只谓水生木，不知土亦生木。世人只谓土生金，不知火亦生金。世人只谓火生土，不知土自为土。世人只谓金生水，不知水由土生。夫木之发也，气也，春升之气也，阳气也，元气也，胃气也，同出而异名也，虽得水则生，假无土以栽培，是水自旺而木自凋也。观归脾、逍遥二方，则滋水不若疏土之为快者，可概见矣。金在矿中，非火不能炼出，出则又非火不成器，不克木，不畏火。所以洛书火七居西，金九居南，亭之毒之，荡摩其形质也。以故养心诸汤，强半都是肺药，不啻金土相生，而兼理脾胃也。土衰补火，欲其暖而育物耳，生字断讲不去。悬想自古及今，同此天地，何有损益？使期间沧桑迭变，不过移东就西，并不从生化得来。或有以陶器取譬，去理益远。夫生者自无而有，化者自有而无，化生者无而复有。

