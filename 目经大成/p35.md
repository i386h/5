<!-- { "loadSidebar": true } -->
　　咽干，肾火上炎也。面赤，阳明郁热也。火燥则消，热盛则渴。津液消渴，则目睛枯涩，而烦躁不宁。故用二冬、二地养阴润燥，参、 、归、味补气生津，再有枇杷叶、石斛清和肺气，牛膝、苁蓉疏导金水。依然清者亲上，浊者就下，无庸再投汤饮。

　　诗曰：生熟地黄天麦冬，当归牛膝肉苁蓉，参 石斛枇杷叶，五味融和补化工。

　　卷之三　和阵

　　小柴胡汤二十九

　　柴胡 枯芩（酒炒） 人参 甘草 半夏 生姜 大枣目病初作，寒热往来，胁痛、口苦、脉弦，此少阳经伤寒，半表半里之证也。法当和散，故制是方。盖柴胡，枯芩质轻性寒，能退少阳之热。半夏、生姜味辛性温，能散少阳之寒。人参，甘草补益中气，中气足则邪不得复传入里，乃不治之治也。今人遇伤寒，不分阴阳表里，概用此汤去参投之，以为平稳，祸人多矣。妇人伤寒，合四物更除半夏、入白术，尽剂泰然。

　　诗曰：小柴胡汤参居最，草夏黄芩功少退，但有生姜枣作煎，少阳百病成和解。

　　卷之三　和阵

　　清镇汤三十

　　（除羌活、桂枝入茯苓即清脾饮）

　　青皮 浓朴 柴胡 半夏 黄芩 白术 甘草 草果 羌活 桂枝此即小柴胡合清脾饮加减而变是方。风疟蒸散瞳神，恶风头痛，暂予一服。愚按疟疾，多因暑湿戕脾而起。

　　盖暑耗气，湿蕴热，热生痰，三者相持不能发越，故寒热间作。复感风邪则木又乘土，摧困极矣。理合橘、朴、柴、桂破滞疏风，半夏、黄芩燥痰清热，再用羌活、草果之辛散积寒，白术、甘草之温克中气，庶病势渐衰，脾部为之一清。脾清，肝邪亦从此而伏焉。爰名其饮曰清镇。

　　诗曰：清镇元自清脾变，小柴胡汤药亦见，出参苓入桂羌煎，风疟蒸人势少善。

　　卷之三　和阵

　　扶桑丸三十一

　　嫩桑叶晒干一斤，黑芝麻四两，蜜丸。

　　昔有胡僧货此丸于市，歌曰：扶桑扶桑高入云，海东日出气氤氲，沧海变田几亿载，此树遗根今独存，结子如丹忽如漆，绿叶英英翠可扪，真人采窃天地气，留与红霞共吐吞，濯磨入鼎即灵药，芝术区区未可群，餐松已有人仙去，我今朝夕从此君。时人居为奇货，有若吉光片羽，争先得之为快者。遂传其方，服之皆谓却病驻景云。

　　余考桑叶甘寒，凉血除风，芝麻甘平，养精润燥。夫风燥去，则筋骨自强，精血营而容颜宜泽。用却燥金目病，诚良剂也。乃曰驻景，未免为胡僧所欺。

　　释家群居饱食，嗜欲满怀，所图谋远越强人。稍优者狃于空寂，若忘天日。此诗颇不俗，而有生意，又自胡僧得来，不知捉刀谁手。

　　卷之三　和阵

　　参麦自然饮三十二

　　人参 麦冬 五味 当归 黄 甘草 乌梅 白芍 枣皮煎成，用葛、梨、蔗、藕、茅根、地黄、西瓜，自然汁一杯，入汤服。如非时无有，得人乳、牛乳、石蜜、枣膏亦可。

　　此治燥之通剂。

　　燥乃阳明秋金之化。经曰：逆秋气，则太阴不收，肺气焦满。肺为寒水生源，源止流绝，不能灌溉周身。且或汗，下亡津，或房劳竭髓，或过饵金石，或贪哺酒食，皆能助狂火而损真阴，故化为燥。在外则皮肤皱揭，在内则喘咳烦渴，上则咽焦鼻干，下则肠枯便秘。治宜生津存液，其燥自退。故用参、 、麦冬、甘草补气以生津，归、芍、梅、枣，五味辛酸而致液。且津生于自然，当用自然之瓜、梨等汁以为助。液存于温润，更须温润之乳、蜜、枣膏以为养。

　　诗曰：自然汁，一二好，花样兼并何处有，有的生脉如归 ，和着枣梅芍药草。

　　卷之三　和阵

　　黄连汤三十三

　　黄连 干姜 桂枝 甘草 人参 半夏 大枣胸中有热欲呕，胃中有寒作痛，与此汤而愈者，黄连之苦佐以半夏之辛，则苦从辛化，寒者不滞，可以泄上热；姜、桂之温和以参、草之甘，则温从甘缓，热者不燥，可以散中寒。寒热之相用，犹兵法奇正之相倚也。况大枣益胃，又所以热中而靖招摇矣。若早下误下，胸满不痛，渐成痞气，去桂枝，换黄芩，盖病在表，早下误下皆逆矣。下而虚其中，表邪乘之，则阴阳不通如痞象，故曰痞。邪正相搏，抑郁心肺，必烦躁肠鸣、干呕或泄利、谷不化。论因固属虚，见症如斯，虚亦成实尔。故须出桂入芩，从其部而泻之。假无热，只自虚而痞，当塞因塞用，补阵热阵选方，芩连俱用不着。

　　诗曰：黄连癖干姜，甘草爱肉桂，偏是枣强人，半夏为知契。

　　卷之三

　　寒阵

　　阳元销阴，阴尽命绝，先筹灭火，再议壮水。汇寒方：

　　卷之三　寒阵

　　抑阳酒调散一

　　独活 蔓荆子 前胡 羌活 白芷 甘草 防风（各二钱） 生地黄 黄柏 防己 知母（各三钱） 黄芩 栀仁寒水石 黄连（各五钱）

　　昔有人言，阴气一分不尽则不仙，阳气一分不尽则不死。今某纯阳亢极，阴销殆尽，宜尸解羽化，乘彼白云，汗漫游于九垓而不返耳。尚欲少留人世，须亲是药。盖防风、蔓荆、前胡、白芷、羌独活、甘草，升而不降之品，抑其外出，使彼不相犯。知、柏、生地、栀仁、防己、寒水石、黄芩、连，寒而善走之药，迫其直下，而上获少舒。是亦表里双解之法。酒调者，大只暴风客热，睛痛如烙，须以渠为导引，臭味相投，入则可展其长，此反治也。倪氏以是散为丸，救瞳神缩小，人存乎，不问眼。

　　诗曰：平羌蔓草香如芷，地柏栀芩仍可喜，连夜风来水石前，独眠不叹无知己。

　　卷之三　寒阵

　　九味芦荟丸二

　　芦荟 木香 胡黄连 川黄莲 青皮 鹤虱 雷丸 芜荑（各一两） 麝香（二钱） 神曲（糊丸，青黛为衣。）

　　小儿疳积上眼，此方主之。

　　疳毒本伤脾胃，医家皆以肝言，何也？盖木原出于土，土有肥浊，必淫入木，风不能胜湿，乃自甚而生火，克乎脾胃。是病本在土而标在肝也。今而目病，则标急于本耳。故以芦荟、胡连、川连、雷丸、鹤虱、芜荑，群队苦臊之品入肝，以清疳毒，杀疳虫，复以麝香、木香、青皮疏其陈腐抑郁之气，而使土木相安，用神曲、青黛者，肝脾之药，亦物与类聚之义。小儿疳蚀疳积，即不病目，亦当服此。

　　诗曰：鹤虱雷丸白芜荑，木香二连及青皮，细研芦荟麝加入，神曲糊丸黛作衣。

　　卷之三　寒阵

　　又方三

　　芦荟 胡黄连 龙胆草 芎 芜荑（各六钱） 当归 白芍（各两半） 木香（八钱） 甘草（五钱）

　　上方以木香、甘草、芍药和气疏土，当归芎 养血营肌，胡连、龙胆疗骨蒸痨热，芦荟、白芜荑杀有形疳虫。

　　除疳积外，并治久染风热，以致目生云翳，肌体消瘦，发热作渴，暨口牙耳项疮蚀瘰结等症。

　　诗曰：胆草非木香，芎 尽芜荑，连黄芍药白，甘草合当归。

　　卷之三　寒阵

　　芍药清肝散四

　　白术 石膏（ ） 滑石 芎 防风 桔梗 荆芥 前胡 柴胡 甘草 薄荷 黄芩 知母 芍药 栀仁 当归大黄（制） 芒硝膏粱过味，病发酷烈，此方主之。

　　膏粱本卫生急需，过味则气血随变。再禀受素浓，胃阳亢害，自尔目暴赤肿，如怀如蛤，继而凝脂，花白层见错出，不得不处此寒方，权行威令。所谓逆则攻之，急治其标者也。然寒药多伤气，故以白术甘扶其胃，胃气宁，则芎 、防风、薄荷、荆芥、柴胡可以升而散之。以当归、芍药顾其阴，阴血固则前胡、桔梗、山栀、黄芩、滑石可以清而导之。石膏、知母荡其热，速其去也。大黄、芒硝洁净府，善其后也。非膏粱致变，非气血素浓，进此不合，恐阴盛逼阳上亢。须问切详明，不可见症医症。

　　诗曰：栀人膏石炼硝黄，术廪荆柴户恰当，知母曷防风作梗，芎芩芍草薄前厢。

　　卷之三　寒阵

　　三黄祛热煎五

　　黄连 黄芩 黄柏（盐、酒炒） 芎 薄荷 连翘 花粉 栀仁上方为风热退，睛痛不止，脏腑不秘结而作。夫上结而下不秘，是脏未移热于腑也。故只三黄、花粉、连翘、栀仁之苦寒以清之。火退而痛不止，是肝复淫热于心也。更须薄荷、菊花、芎 之辛温以散之。

　　诗曰：三黄连芩柏，花粉山栀列，再薄菊芎翘，何热清不得。

　　卷之三　寒阵

　　消凝行经散六

　　益母草 生黄 延胡索 郁金 当归 芎 茯苓 通草（各一两） 黄连（酒炒） 荆穗 枳壳（面炒） 柴胡红花 甘草（各五钱）

　　妇人症治与男子等，惟月事胎产异焉。今曰消凝行经，盖不月致病之药尔。夫月乃太阴之精，以望而盈，过望而亏。女子禀阴气成形，故血亦对月而盈亏也，曰月事。经曰月事以时下，能有子。稍一差错，则气血俱坏。

　　合用黄 、益母草、枳壳、甘草补气而利气，当归、延胡索、红花、郁金行血而养血。柴胡、芎 导入厥阴，使荣从此归。茯苓、通草引入太阳，使邪由被出。若荆芥、黄连，正为血凝累目，平其风热耳。如是则经脉无恙，琴瑟调而孕子。爰记其功以名方。然必少妇健而有火者，方可与服。倘涉疑似，盒饭慎思。

　　诗曰：消凝通郁延胡索，益母芎归连枳壳，荆穗柴苓甘草归，黄 服亦红花落。

　　卷之三　寒阵

　　防风散结汤七

　　防风 荆芥 独活 红花 苏木 当归 蒲黄 滑石 桑皮 蚕砂 石斛 土茯苓 白芍药金刀除蚬肉毕，此方主之。

　　金刀，凉物也；蚬肉，血毒也。血凉则凝，肉割则痛。凝且痛，风火至矣。故以防风、荆芥、独活疏其风，桑皮、蒲黄、蚕砂清其热。且割时必受水湿，石斛、滑石、土茯苓以利之。割后恐或瘀血，当归、红花、苏木以行之。如 肉、椒粟，虽血盛，只泻白加减，不必此方。诗曰：荆蒲土可苏，桑蚕滑当活，石斛落红花，防风拥芍药。

　　卷之三　寒阵

　　竹叶泻经汤八

　　柴胡 山栀 羌活 升麻 甘草 黄连 泽泻 赤茯苓 赤芍药 草决明 车前子 黄芩 竹叶积热必溃，此方主之。

　　积者，重叠凝聚之谓，热则酝酿为邪毒矣。邪深不行，聚久不散，势不得不溃。其病瘾湿不自在，视物微昏，内开窍如针孔，按之则沁沁脓出，本经谓之漏睛。治当先理清阳，故用柴胡、羌活、茯苓、甘草。次泄浊阴，故用草决、升麻、车前、泽泻；总破其积者，必开必利，黄芩、黄连、大黄是也；除其热者，必苦必寒，赤芍、山栀、竹叶是也。服后目虽稍瘥，转觉便秘烦冤，此火已下降，只以杏仁一两，大黄二两，山栀仁四两，蜜丸。

