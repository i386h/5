<!-- { "loadSidebar": true } -->
　　器固火化，实土坯也，谓之火生石似矣。土云乎哉，至若甲己化土、戊癸化火暗生土，朱元晦曰：混沌初开，何尝有土，自天一生水，而水之凝成处乃为土，坚者为石，最坚者为金，涌起者为山，故山具水浪之形。然则水银、丹砂、石炭、石膏、绿矾、硫磺等，软坚、寒热、五色、五味同出山土，却是何物凝成？又曰天在地外，天外无水，地下是水载，故地浮在水上，与天相接。夫既云天在地外，则载地者天也，洪钧，一气也。岐伯曰：地居天中，大气举之。邵尧夫因其说曰：天根据形，地附气，其气最紧，故能扛得地住，何以言水。地浮水上，不崩必沉，讵能接天？且地须水载，而载水者却是什么？若曰仍是地，则水而地、地而水，将千万重而未有底止也。不经说，乍可田父樵子，豆棚斗茗，一资噱 。肺金生水，气化有之，若大江东去，不舍昼夜，特地气上腾耳。看高山之上瀑布飞流，僻壤之中清泉溢出，汝、汉、淮、泗，由此汇而下注。李白诗曰：黄河之水天上来，奔流到海不复回。曾谓何物，金神而能生生若是乎？抑且水火随处有生机，端不全仗金木，如方诸聚，金茎取水，呵气取水，锤铁取火，击石取火，圆镜取火。水中有火，火中有水，有木中水火，金中水火，土中水火，水有阳有阴，火有阴有阳。阳火者，天日之火也。六气为暑病，即伤暑中热，可以凉水沃之，可以苦寒解之；阴火者，灯烛之火也，须以膏油养之，不得杂一滴水气，得水即灭矣；水中火者，龙雷之火也，无质有形，得雨而炽，得阳而熄。人身相火亦犹是也，平日不能节欲，致阳衰阴盛，龙火无藏身之位，时游于上而不归，是有上隔烦热咳嗽等症，善治者以温肾之药投之，一霎乌有矣；土中之火者，乃炉灶中无焰炭火，得木则然，见湿徐灭，实以温灰，经宿不烬。故脾胃中火多以甘温养之，职是故也；木中之火，缘有活水滋灌，略不外现。若干柴生火，燎原不可遏抑，力穷乃止。人身肝火内炽，郁闷烦躁，须以辛凉发达之品使遂其性，否则，寒药投之恐愈郁，热药投之恐愈炽矣；金中之火，凡山中旧有金银矿或五金瘗埋处，日久夜常耀熠，此金郁土中，不得泄其向导，时有坚光发越于外。人身皮毛空窍中，觉如针刺蚊咬，及项背如火炙者，此肺金气虚，火乘虚而现也。又或珠藏川媚，玉韫山辉，宝气使然。观人气盛则丰仪华丽，可会其意；阴水者，雨、露、雾是也，在人身为汗、为泪、为涕；阳水者，沟渎是也，在人身为便为淋；木中之水，木中之脂液是也，在人为髓；火中之火，冶中之熔金是也，在人为血；土中之水，井泉是也，在人为唾；金中之水，水银是也，在人为精。又五行生中有克，克中有生。生不敢生，克不敢克，亦有至理未经阐发，故举一以该其余。生肝者肾也，有日干涸，不能得水而反得火，木既失水，容易枯槁，再受火传，则龙雷并发，必致焚裂之祸。克水者土也，不制其胜，火不敢近，何以生物？然水得土为疆界，则渊源有自，故水衰补肺以滋之，尤当培土以蓄之。心为肝子，木不敢生火何也？不见肺邪盛而肝畏克乎，己身不保，安能庇人。要知欲其生，防其克则生不掣肘，忽其克，助其生，则克且剥肤。水虽阴险，土奚畏而不敢克？盖肺金之气王尔。金旺生水，势益跋扈，心知纵恣不可奈，权已下移，骤欲威屈奉命，变生叵测。其他有曰君火生土，土复能生相火，故五行独一，惟火有二，究竟似是而非；有曰木乃生生之源，天地无木成何世界；有曰肺金位高，百脉皆朝于肺；有曰心火一身之主，主不明则十二官危；有曰土为万物之母，补肾不如补脾；有曰水为万化之源，于脉为尺，人之有尺，犹树之有根，虽困无能为害，似乎责重太偏；再则有曰，惟土与金随母寄生。夫金为干为天，土为坤为地，干父坤母，万物资生，万物资其生，自身恶得言寄？岂女娲属渠母氏，而盘古乃外祖乎。即就五脏而言，金主肺，居身极上，统气摄血以养百骸，不信系出脾土。脾土运化水谷，众胜倚为性命，何乃寄食心火。且金生于土，土生于火，火未托生时，竟无脾肺、竟无天地尔？开眼遗溺，令人喷饭。有曰戊土生寅死申，己土生申死寅，不闻坤浓载物，悠久无疆，戊己人世何土，寅申迭为生死。穿凿纰谬，求道之明，为道之晦矣。嗟夫！一五行耳，一脏腑耳，颠倒持论如此，而犹不得其情，此所以神变化而妙万物者也。若夫天数五，地数五，五位相得而各有合，因而干支错配五行八卦，流行对待，以成律历、星卜、风监、地舆之书，后人奉为津梁，岂五行之外别有一木火土金水乎？然则不尘、养葵之说，非惟有乖经旨，于自家著作仍多不符，是尚望后人之敬听者哉，存而不问，又谁曰不然。

　　卷之一

　　血气体用说

　　太极之道，动而生阳，静而生阴，是气血人身之两仪也。血为荣，气为卫，荣行脉中，卫行脉外，是气血阴阳之体用也。以体言，飞 蓊郁者云也，故气象云。沂浴泽沛者水也，故血象水。以用言，轻清上覆，无形而致形者为天，故气拟天。重浊下载，无物而育物者为地，故血拟地。天降地升，云腾水流，万物适其性而发荣。阳平阴秘，气行血随，百骸得其调而大治。反此则脏腑违和，能上空窍作病，是故血虽静，欲使其行，不行则凝，凝则经络不通。气虽动，欲使其聚，不聚则散，散则经络不收。不通不收，邪则乘间而入，为阴病从本生也。经曰：足阳明胃之脉常多血多气，又曰常生气生血。手太阳小肠之脉斜络于目 ，足太阳膀胱之脉起于目内 ，二经多血少气，生多无益，少则固能为祸。且肠胃如市，无物不藏，遇风则暴露；肠胃如炉，无物不化，遇寒则阻抑。一阻一暴，邪则乘时而出，为阳病从末生也。再饮食不节，无时劳怒，凝则愈凝，散者愈散，本末俱生，遂混而成结，结则无所去还，故为疣、为疮、为丝泪、为翳障，毕具于两目之中，而变化莫测焉。于以知血气之体犹太极，气血之用犹阴阳。以其盛也，斫之丧之，而乃与荆蔓争腐。以其衰也，培之渥之，而乃与松柏并寿矣。

　　是为说。

　　卷之一

　　情气从召说

　　天以阴阳五行而成四时，其生长收藏者则在厥阴风木、少阳相火、少阴君火、阳明燥金、太阴湿土、太阳寒水，是谓六气。六气之发耶，发而皆中节，则万物俱生。六气之止耶，止而皆不宜时，则万物俱死。故曰生于六，死于六。人身脏腑百骸而总万事，其老病死苦者，则为喜伤阳、怒伤肝、忧伤心、思伤脾、悲伤肺、恐伤肾、惊伤胆，是谓七情。七情之来耶，薄以待之，其去也速，则九窍俱生。七情之感耶，溺而爱之，其陷也惨，则九窍俱死。故曰生于七，死于七。目窍，其一也，极芒毫之细，极山川之大与云霄之高、泉沙之深，精华洞彻，容光必照，盖生生自然之神，即造物亦莫能究其所以然也。乃人不珍惜，七情内召，六气外从，且从且召，则生生自然之体，不为生生自然之用，以故克我冲我，乘我侮我，未能承制于阴阳脏腑之间，乃致其病。其病不一，大而言之，凡病凡因，莫不由此始。小而言之，固只六气七情而已。虽然气则六矣，夫人所以干犯斯六者，书无注释。情则七矣，其书所以体贴斯七者，吾不服膺。何则？六气本言景运，既与人身相涉，曷不究其所自。且分布阴阳与脏腑不符，如肺与大肠为脏腑，肺为金，大肠为阳明，何燥金不在肺而在大肠？相火者，命门也，肝也，何乃又属少阳？且命门与肝两阴交尽，何火为少阳而木为厥阴耶？七情拂人天性，其源皆根于心，然后各从其属，何可忧之事则伤心，而有所思者独伤脾乎。且喜居泰道，亦云伤阳，则天下除土俑木偶以外，无一非带伤之人矣。吾日持此数说，质诸老宿，卒无有折衷者，其言自可寝尔。

　　但思有济于物，不得不强作解事，使人于六气、七情，得其体贴，知所干犯而已矣，岂故好为穿凿，贻笑于大方家也哉。其略曰：劳役躁暴之人，所动者阳，故风木从之。忧郁过虑之人，所夺者神，故君火从之。酒肉困瘦之人，所停者痰，故湿土从之；好勇斗狠之人，所激者气，故燥金从之。妄想作强之人，所输者精血，故相火从之。沉静衰迈之人，所淫者阴，故寒水从之。夫如是而注释，则六气属两仪，为四象，总可以不问矣。思而固结主伤乎心，怒而 骂主伤乎肝，馋而极味主伤乎脾胃，哭而失声主伤乎肺，恐而战栗主伤乎肾，惊而震跳主伤乎胆，欲而癃痿主伤乎命门。夫如是而体贴，则七情归某脏，移某腑，庶几或妥当矣。人知天气即人情，阴阳即脏腑，则知情气元不干人，顾人自召而从之耳。七情弗召，六气曷从。故曰生于六，死于六，生于七，死于七。君子曰：夫夫也，不揣谫陋，轻议古人，庭镜有罪焉。而曰尽信书则不如无书，理至义晰，何妨自我作古，庭镜少逃其责。

　　卷之一

　　乙癸同源说

　　古称乙癸同源，肝肾同治，其说维何？盖火分君相，君火居乎上而主静，相火处乎下而主动。君火唯一，心主是也。相火有二，乃肾乃肝。肾应北方壬癸，于卦为坎，于象为龙，龙潜海底，龙起而火随之。肝应东方甲乙，于卦为震，于象为雷，雷藏泽中，雷起而火随之。泽也海也，无非水也，无非下也，故曰乙癸同源。东方者，天地之春也，勾萌甲拆，气满乾坤。在人为怒，怒则气上而居七情之升。在天为风，风则气鼓而为百病之长。怒而补之，将逆而郁结。风而补之，将暴而摧折矣。北方者，天地之冬也，草木黄落、六宇萧条。在人为恐，恐则气下而居七情之降。在天为寒，寒则气惨而应万象之衰。恐而泄之，将悚而颠扑。寒而泻之，将敛而战栗矣。所谓东方之木，非虚勿补，补肾即所以补肝。北方之水无实毋泻，泻肝乃所以泻肾，中有至理也，故曰肝肾同治。虽然木既常实耳，水既常虚耳，又言补肝泻肾者何哉？盖邪不可亢，亢则害正，泻之犹补之也。

　　正宜长固，固则御邪，补之犹泻之也。若夫血不足者濡之，水之属也，滋水之源，木赖以荣。气有余者泄之，木之属也，伐木之干，水用而充，则又是肝肾同治矣。少火生气，气有余便火。壮火食气，气不足便是寒。泻木所以抑气，补水所以制火，气即火，火即气，则又是乙癸同源矣。是为说。

　　卷之一

　　水火说赞

