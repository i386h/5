<!-- { "loadSidebar": true } -->
　　天地生化之机，水火而已矣。宜平不宜偏，宜合不宜分。火性炎上，有以下之。水性就下，有以上之。浃洽于中，无致盈亏，名之曰交。交则为既济，不交则为未济。交者生之象，不交者死之征也。夫亢旱不生物，火偏胜也，泛滥物亦不生，水偏盛也。风露和均，雨阳时若，承平之瑞也。承平既久，民物雍熙，国运日以兴隆。人身之水火，即气血也，即阴阳也。孤阴则阳无以生，独阳无以生，独阳则阴无以化。气化则为火，血化则为水。

　　气血争化，并行不悖，阴阳各得其所，然后水生木而肝荣，木生水而心旺，火生土而脾健，土生金而肺润，金生水而肾足，转转相生，百骸九窍力司厥职，生长收藏，物时偕行矣。或谓凡物孕于阴，而诞于阳。孕者蕴积其中，血疑有余。诞者发泄于外，气应不足。不足、有余亦是偏，偏则不合。故气血俱要，但益气宜倍于补血，非特抑水昂火，盖天包乎地，阳统乎阴，不如此不得其调匀也。所以阴症用热药，热则助其气。阳症用寒药，寒则凉其血，由偏而使之平。火一炎上，苦咸以降。水一就下，辛温以升，由分而使之合。若升之不上，降之不下，热之不热，寒之不寒，是曰未济，未济则病日趋愈下，而命将绝焉。故曰交者生之象，不交者死之征也。不观之釜甑爨乎？水居其上，火处其下，水火一交，生气沸腾，五谷随熟，人乃得而食之，是人所赖以滋培者，不在五谷而在水火也。然则人身也，天地也。天地也，水火也。生之化之，既济未济，不言嘿喻矣。

　　赞曰：天一之精，地六之灵，其色元苍，其性和平，其德务滋，有涸靡盈，防之如城，守之如瓶，既清既静，乃能神明。

　　太极未分，命寓无极，太极既分，数成以七，泽被生民，无声无色，消则阴霾，长则炎赫，允执厥中，是谓至德。

　　卷之一

　　治效异同对

　　或问：古之上工，先精学业，次达人事，见机而作，圆融通变，所谓症同而治异者，有诸？曰：夫人病有男妇婴娃，鳏寡老弱，胎前产后，久因新感，虚实轻重，与夫平时之性气，近日之苦乐，曾否服药，已未成症，千态万状，不可胜纪，安可一概而施。或曰：今之时手，有易于富贵、难于贫贱，有贫更易于富、贵更难于贱，所谓治同而效异者何为？曰：纨绮之属，多志乐性骄，博奕饮酒，云雨不节，一有所忤，暴怒叫跳，再或好猎、好地、好讼，不舍昼夜，致五内之火俱动，且汤液委之僮妇，煎制切恐失宜，责以近功速应，难矣。至若起居颐养，从心所欲，堂上一呼，阶下百诺，则此似为易易。清操家命苦形劳，菽粟往往不继，遑计药料，一暴十寒，调燮大费工程。

　　至若风露经惯，些须外邪，驱之便去，即藜藿素虚，随与甘温重剂，一补而愈。或曰：人生斯世，行乐及时，维情维欲，贤不肖皆不免而难戒。但他病肢体疲癃，诸缘放下，不戒犹戒也。目病虚实皆火，精力时与平居争强，所可守者其身，而不可问者其心，戒犹未戒也。必不得已而去，不知何者为先，曰怒与色，下而赌。盖怒似风狂，于象为雷，语曰雷自木发，枯根引之。且雷风相搏，非木不助其威。是以圣人作《易》，凡涉乎震体者，示警尤严焉。色为情祖，一名肾贼，人身脏腑皆火，赖此一点真水以滋之，岂可暴殄。丹溪曰：人心君火一动，相火即起，虽不交而精亦暗流。彼阴虚火动，不自将息，反假房事以泄其火，转恐火未熄而焰愈炽，焰愈炽则势益举，交益久，泄益多，宁有不竭之精，不丧之元者乎？赌博，犯法伤财，而游民浪子视若性命，庭镜实不能解。谓其贪得使然，顾挥金若土，全不珍惜。谓其遣怀而致，却角气焦思，神常失守，甚而典买净尽，廉耻罔顾，其不为梁上君子几希。夫目为肝肾外候，未有外病而内无恙者。不去乎此三事，则轻证变重，重证变为不治。司是业者，当直言无隐，不则善为辞以讽之，或先是其所以取怒牵情之故，逮机投言进，徐徐以理劝其可止，自然气平心冷，用药任错综变化，靡不合道，虽症有不同而治效则一，庶本科无不起之病云。

　　卷之一

　　暑火燥热异同论

　　暑热同气也，昔分为二。燥火异体也，今合为一。李明之曰：静而得之为伤暑，动而得之为中热。盖谓闲逸人，偶憩广亭高榭，为水木阴寒所抑，天气不伸而伤暑。辛苦人负重劳作，耦耕远役，火暑迸逐而热中。王安道以静得者即是阴症，非暑也。邵行甫曰：暑与热同气而异名，大概谓日中火烈，行人趱程，未能便食，口体如烧，卒然昏蹶，不省人事，为中 ，名中热亦可也。素封家无长幼，寒暄皆不能耐，甫入夏即池水亭阁安其身，沉李浮瓜爽其口，昼则环冰挥扇，夜卧以竹簟藤床，炎蒸不来，清风满座，内有伏阴，外受凉气，汗不出则阴愈入而阳愈不发，一时昏晕，寒热交作，呕吐腹痛，乃夏月感寒，不可执暑令之说，而用治暑之剂也。三说行甫为优，安道次之。愚意大暑流行，无所不至，纵凉以冰扇水石，终不到凛冽地位，且外寒所遏，暑火不伸，则寒为标，热为本，只先以轻清散其表，继以凉平清其里，终以辛甘温遂其初，无不愈者。若便名阴症，名感寒，一用辛热之物，亦已过矣。神静阴生，形役阳亢。生阴者，脏腑天成之火，真火也。亢阳者，物欲过极，扰乱逆郁，脏腑之火迭起，名曰五志之火，邪火也。天成之火生生不已，五志之火乃能为病。火分邪正，燥一于虚。经曰：诸涩枯涸，皴揭干劲，皆属于燥。河间曰：风、热、火，同阳也；燥、湿、寒同阴也。第燥金虽属秋阴，而异于寒湿，反同其风热。东垣曰：饥饱劳役损伤脏气，及食辛热浓味，助火耗血，致真阴亏少，便难燥结。然亦有风热阴阳，临事当分别主治。如火盛风生，风能胜湿，风燥也。风胜生热，耗其津液，热燥也。阳实阴虚，丙火熬干癸水，阳燥也。风劲清肃，燥气入里，出于皮肤，阴燥也。若夫内外发热，暑、火、燥皆有之，望、问不得其情，须征以诊切。客感风寒发热，脉浮紧，头痛鼻涕，明知其热在外，汗之而已。内伤饮食发热，脉滑数，胸满噫气，明知其热在内，消导则安。热发脉无神力，四肢倦怠，有汗，不恶寒，此劳损表里虚症，补养自退。阳虚发热，不任风寒，自汗，脉浮濡或大而无力。阴虚发热，脉数而微芤或涩小，多作于午后。郁热者，手足心热，肌肤不甚热，热不伸越也。烦热者，即虚烦躁热也。痨热者，其热在骨，骨蒸热是也。总而言之，热有虚有实，虚者燥，实者火也。热有中有发，中自外来，发由内出，虽欲合之，焉得而合之。暑热之中人，发于症为火，是暑即火、火即暑也。火威之炎烈，冷物近之必热，是燥即火、火即燥也，虽欲分之，焉得而分之。嗟夫！暑火燥热，体气异同如此，昔分今合，固在圆机者默相商榷也。故谚有之曰：后之视今，犹今视昔，此合彼分，是二是一。

　　卷之一

　　头风

　　头风即首风也。经曰：首风之状，头面多汗，恶风，当先风一日则头痛甚，至其风日少愈。一风气循风府而上则脑痛，曰脑风。经曰：头风者，本风寒入于脑髓也。头痛数岁不愈，当犯大寒。其人素有痰火，风寒客之，则热郁而瞀闷，似痛非痛，曰头晕。有目花黑暗，视定犹动，且身转耳聋，如立舟车之上，起则欲倒，甚而呕吐，饮食罕御，此肝木为风所撼，鼓动其气，痰火随气上逆。倘因吐衄、崩漏而致，此脾虚不能收摄血气，使诸血失道。或酒色过度，肾虚不能纳气，逆奔而上，或虚极乘寒得之，曰头眩。若头暴痛不可忍，有如劈如纹者，但名头痛，深而久而愈，名头风亦可。痛风必害眼者，经曰春气在头，风气通于肝，肝窍开于目故也。要当首辨六经，次厥痛、偏痛、真痛，次血虚、气虚、湿热、寒湿不等。如太阳头痛者，恶风寒，脉浮紧，痛在巅顶两额角；少阳头痛者，寒热往来，脉弦，痛连耳根；阳明头痛者，发热自汗，脉浮大，痛在巨阳穴，连目 齿颊；太阴头痛者，必有痰，体重或腹痛，脉沉迟，头重；少阴头痛者是寒气逆，为寒厥，脉沉小；厥阴头痛者，吐痰沫，厥冷，脉浮缓，痛引目系。此六经头痛多挟外邪也。血虚头痛者，自鱼尾上攻，脉浮而无力；气虚头痛者，耳鸣，九窍不利，脉沉濡；湿热头痛者，心烦恶热，头重而天阴转甚；寒湿头痛者，气上而不下，或时泄，近湿热之物则稍松；偏头痛者，邪正相持，势不中立，邪气营运，正气则壅遏而痛，在左主风、主血虚，在右主气、主痰热，亦兼有虚寒者；厥头痛者，所犯大寒至骨髓，髓以脑为主，脑逆故头痛，脉沉迟；真头痛者，痛甚连脑户，手足寒至节，脉迟极而止，旦发夕死，夕发旦死。此七种头痛多由内生也。外此，若眉棱骨痛甚，既而上攻头角、下注目睛者，有属心肝壅热，有属风痰上逆，有湿气内郁，有风寒外挟。才见光明则眶痛者，此肝虚。痛而眼不可开，昼静夜剧，此脾胃停饮，土木不和。头痛旋去旋来，倏在此一点，在彼一片，此下虚上实，游风流火。丹溪曰：头痛多主于痰，甚者火，有可吐，有可下者。此未窥全豹，不可轻从。执事者必先视其所挟，究其所因，定以经络，参合脉理，然后施以某阵某方，庶可差救其弊。中工知头风于目不利，绝不考其所自。粗工只就目论症，连头风都不识得，甚至有妄乱激成头风者，为之太息。是故本集于风之一字，言外三致意焉。头风虽另列症内，终乎分辨不清，因不厌琐细，谨编如上，兼志其眩晕、头痛云云。

　　卷之一

　　治病必求其本论

