<!-- { "loadSidebar": true } -->
　　家师尝讲《内经》，至治病必求其本之句，余于言下顿悟，乃瞿然而起，喟然而叹曰：有是哉，轩岐之入人深也。一贯之传，宁必口授者之为有得耶。刍荛之言，敢请尽陈于前席。曰：夫目本阴阳五行，相生配而神明，少有偏损，六淫之客气乘之，其所以为疾者，固非见症医症之所能治也。经又有曰资其化源，则求本之义着则明矣。夫脾土虚者温暖以益火，肝木虚者濡润以壮水，肺金虚者甘缓以培土，心火虚者酸收以滋木，肾水虚者辛润以保金，此顾母之本也。木欲实，金当平之。火欲实，水当平之。土欲实，木当平之。金欲实，火当平之。火欲实，土当平之。此对待之本也。金为火克，泻心在保肺之先木受金残，平肺在补肝之先。土当木贼，损肝在扶脾之先。水被土乘，清脾在滋肾之先。火承水制，折肾在养心之先。此闲邪之本也。金太过则木不胜，而金亦虚，火来复母之仇。木太过则土不胜，而木亦虚，金来复母之仇。水太过则火不胜，而水亦虚，土来复母之仇。火太过则金不胜，而火亦虚，水来复母之仇。土太过则水不胜，而土亦虚，木来复母之仇。皆亢而承制，法当平其所复，扶其不胜，经曰无翼其胜，无赞其复，此防患之本也。木极而似金，盖木高密则招风，风胜则折，非金伐也，宜泻青而兼导赤。火极而似水，盖火炙热则汗流，汗过则冷，非水伏也，宜降心而兼清脾。土极而似木，盖土湿则崩，燥则裂，非木疏也，宜理肌而兼调气。金极而似火，盖金熔则毁物，击则生火，非火炼也，宜泻白而兼利水。水极而似土，盖水凝则冰，冰坚则任重可载，非土填也，宜暖肾而兼平肝。此释疑之本也。至于热极则生寒，寒极则生热，譬诸天时，朔风凛冽，繁霜大雪，天必晴。南风烦闷，础润苔霉，天必雨。夏至一阴生，冬至一阳生，物极必反，理之自然，此变病之本也。大寒正盛，热之不热，倏忽往来，时发时止，是无火也。大热正盛，寒之不寒，昼见夜伏，夜见昼止，时节而动，是无水也。无水者壮其主，无火者益其源。经曰：诸寒之而热者取之阴，诸热之而寒者取之阳，即此义也。此求属之本也。大热发躁，口舌燥渴，非阳症乎？倘视其面色赤，此戴阳也。切脉沉小而无力，或豁大不伦，此系阴盛于下，逼阳于上，假阳之症，试以假寒之药，从其性而折之，顷刻平矣。披裘向火，手足厥冷，非阴症乎？倘视其色滞，切脉微大而数，重按益有力，此寒在皮肤，热在骨髓，假寒之症，以辛凉之品温而行之，一汗而愈，此识症之本也。若乃六淫客气，虽有定例，第人感深感浅难以定论。仅谓风兼寒、兼湿当从温散，兼热当辛凉，独寒、温、热兼湿当燥渗，中暑从清解加益气，湿外受当温散，内生温补，兼热当从清利。燥本枯槁之象，内伤者强半，当清温，不可过凉，盖凉属秋令，既戕戊土，复凌乙肝，纵得燥去，而土木焦槁耳。火之原，元在水中，与真精相为运用。火之邪，游行水外，与元气势不两立。故有火者，必元气伤者半，阴水亏者半，正治益炽，从治乃息。惟骤受外感，郁而成热，暂行凉平。此慎药之本也。夫目不求五行制化、阴阳六气之本，见红退红，见肿消肿，寒不应则热之，热不应则寒之，是疾不废而人速其废也。虽废乎证，其实废乎药也。况且世人之驱多真虚假实，本科之症多上热下寒，始而凉剂进之，上膈非不爽快，医者病者无不以为道在是矣。稍久则食减，又以为食不化而消耗之。再久热愈甚，烦躁愈加，痰嗽愈多，犹谓药力欠到，寒凉增进，而湿泄腹胀之疾作矣，改用宽胸快气。至此不败，将待何时！是故咳嗽吐血，时时发热，未必成瘵，服四物、知柏之类不已，则瘵成矣；胸腹膨满，悒悒不快，未必成胀，服山楂、曲麦不已，则胀成矣；面浮跗肿，小便秘涩，未必成水，气滞膈塞，饮食难入，未必成噎，八正、四苓渗利不已，则水成，青皮、枳壳消耗不已，则噎成矣；筋骨掣痛，涣散无用，未必成痹，睛久赤痛，沙涩难开，未必成障，搜风化痰不已，则痹成，发表攻里不已，则障成矣。成则不可复药，乃曰病犯条款。虽性命之重无可如何，是尚论眼目乎哉！所以治病必求其本，良有以也。总而言之，死以生为本，欲救其死，勿伤其生。邪以正为本，欲攻其邪，必顾其正。阴以阳为本，阳存则生，阳尽则死。静以动为本，有动则活，无动则止。血以气为本，气来则行，气去则凝。症以脉为本，脉吉则吉，脉凶则凶。先者后之本，从此来者须从此去。内者外之本，宣明者顺，潜蕴者逆。上下迭为本，病在上者，散之不得，必引而通之，使邪从下出；病在下者，伐之不得，必提归阳道，使邪从气化。缓急虚实互为本，病属于实，宜治以急，盖实者邪盛，苟不即逐，为祸蔓延，故治实有巧法而无迟法；病属于虚，宜治以缓，盖虚者精夺，唯一于补，且无近功，故治虚无巧法，亦无速法。若夫医家之本在学力。学力不到，不识现在，安能经方致远。尤忌者，不矜慎而自是。病家之本在隆师。遇士无礼，不可以得贤，曷望回天转日。尤忌者，好兼听而无断。是故列子曰：圣人不察已然，而察其所以然。淮南子曰：所以贵扁鹊者，知病之所由生；所以贵圣人者，知乱之所由起。此知本之言也。君不见栽花木乎？根本被锄，生机已损，未欲萎耳，不培植水土，而又修以刀剪，未有不槁而焚者。鄙见如此，不识有合于大道否。家师心初薄之，至是亦瞿然而起，喟然而叹曰：大哉论乎！闯然入轩岐之室矣。命笔之书，以俟精医学印正焉。

　　卷之一

　　五脏苦欲补泻解

　　五脏各有天性，遂其性则欲，违其性则苦，本脏所苦为泻，本脏所欲为补。盖指水润下作咸，火炎上作苦，木曲直作酸，金从革作辛，土稼穑作甘。五味而言，如肝苦急，急食甘以缓之。肝欲散，急食辛以散之，以辛补之，以酸泻之。心苦缓，急食酸以收之。心欲软，急食咸以软之，以酸补之，以甘泻之。脾苦湿，急食苦以燥之。

　　脾欲缓，急食甘以缓之，以甘补之，以苦泻之。肺苦气上逆，急食苦以泄之。肺欲收，急食酸以收之，以酸补之，以辛泻之。肾苦燥，急食辛以润之。肾欲坚，急食苦以坚之，以苦补之，以咸泻之。虽然苦者直行而泄，过苦则伤气，须咸以佐，辛者横行而散，过辛则伤皮毛，须苦以佐。酸者束而收敛，过酸则伤筋，须辛以佐。咸者止而软坚，过咸则伤血，须甘以佐。甘之一味，可上可下，土位居中而兼五行也，过甘则伤胃，须酸以佐。淡品无味，五脏无归，专入太阳，微利小便，过利乃伤，须统五味而消息之。知其数者，其于苦欲补泻益得共平，而心肝脾肺肾各尽其性矣。

　　卷之一

　　品药制方治病解

　　万物皆药也。利而行之，无有窒碍，方书之所以作也。是故阴中阳、阴中阴、阳中阴，阳中阳，品药之性也。

　　君为王，臣为辅，佐为助，使为用，制方之旨也。逆则衰，从乃制，经以时，权得中，治病之法也。辛甘味薄为阳，辛甘则发散，味薄则通，阴中阳也；酸苦味浓为阴，酸苦则收降，味浓则泄，阴中阴也；味咸气薄为阴，味咸则滋利，气薄则和解，阳中阴也；味淡气浓为阳，味淡则渗泄，气浓则温热，阳中阳也。必热必寒，必固必散，君之主也；不宣不明，不授不行，臣之辅也；或劫或和，或发或补，佐之助也；能升能降，能合能开，使之用也。

　　殛暴须夺，破留须行，溃坚须攻，除湿须泄，“逆则衰”也；热病用寒药而导寒攻热者必热，阳明病发热大便硬者，大承气汤，酒制大黄热服之类也；寒病用热药而导热去寒者必寒，少阴病下利，服附子干姜不止，白通汤加人尿猪胆汁之类也；塞病用通药而导通除塞者必塞，胸闷烦惊，小便不利，柴胡加龙骨牡蛎汤之类也；通病用塞药而导塞止通者必通，太阳中风，下利，心下痞硬，十枣汤之类也，“从乃制”也。惊者平之，劳者温之，散者收之，损者益之，“经以时”也；治远以大，治近以小，治主以缓，治客以急，“权得中”也。易曰：同声相应，同气相求，水流湿，火就燥，本乎天者亲上，本乎地者亲下，物各从其类也。为其从类，乃根据类品药，缘药制方，按方治病，荡荡平平，与物皆春，功其成也。或曰：药阴则无阳，药阳则无阴，眼药杂沓，无用君臣佐使，眼病纯一，不必逆从经权，此齐东野人，谓之瞽而惑于大道者也。

　　卷之一

　　点服之药用须适宜说

　　眼科之药，外治曰点，内治曰服。有点而不服，有服而不点，有点服并行，此何以故？盖病分内外，治有轻重。内症已成，外象都无，不必点，惟以服药为主。假初起轻发，不过微邪，邪退之后又为余邪，点固可消，服药夹攻亦可。若内病方殷，外症又险，必须标本合理，故点服俱行。

　　夫药所以补偏救弊，非不得已，二者都可不必。今人喜点恶服，或避毁点，壹皆见之偏也。总之，本重于标，点维从轻，所谓止其流者，莫若浚其源，伐其枝者，莫若断其根，扬汤止沸，不如釜底抽薪。标重于本，服维从轻，所谓物秽当浣，镜垢须磨。汗液盐卤，着刀剑必锈，不经磨砺，焉能利用。一执己之肤见，则标本遂乱，标本乱而病能愈者，未之有也。谚云：伐标仍审本，顾本勿忘标。主内失外谓之痴，治内失外谓之愚。内外兼理，是为良医。

　　卷之一

　　制药用药论

　　制药如理刑，出入寒热之间，生死所系。用药如将兵，整练生熟之际，成败攸分。铢黍之差，云泥迥隔，可不慎与？今之庸医，但见目病，即作火治，或难之，谬引非热不发、非寒不止之说为据，讵知本科有许多阴惫阳衰、假寒假热，当用甘温滋养之属，曷可独言是火而概施寒剂也。夫寒药伤胃损血，恐标未退而本先亏，本亏愈不能驱邪外散，久之必加甚。彼仍不省察，再投再煎，病变不可为矣。然亦不宜热，设是火证，投以热品，此浇油灭火，其焰尤烈。或性癖辛温，稍涉清凉便憎而怖，其伎俩去庸医远甚。若乃药之生熟，生者性悍而味薄，其行也急，宣剂用之，所以专其攻伐。熟者性醇而味浓，其行也缓，补剂用之，所以藉其资助。市医赀力不继，辄采鲜卉应急，弗思药有道地，本草不录则名号不正，而道地奚自，纵合式非王道耳。苟药气偏胜，而脏气能无偏绝乎？抑有以生药为嫌，专尚烹炼称奇。要知药有气味，水火太过则气味已易，而精英悉去，所存者特死魄耳，其才力既不及，而为政可冀有成乎？且药酸咸无升，甘温无降，苦寒无浮，辛热无沉，性也。

