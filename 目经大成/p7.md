<!-- { "loadSidebar": true } -->
　　升者纳以咸寒，则降而直达下元。沉者和以姜酒，则浮而上至巅顶。是性虽在药，而使在人也。故夫四郊多垒，非耀德观兵，不能睹雍熙之治，车书一统，非刑齐礼教，何以敦仁让之风。而曰用药如将兵，制药如理刑，岂虚语哉。粗工全不理会，居常生熟失宜，寒热互错，不致生者死而成者败也，鲜矣！噫噫！

　　卷之一

　　辨病治病疑难说

　　辨病之难，不难于真正，而难于疑似。治病之难，不难于正逆，而难于反从。盖积在中，实也，甚则默默不欲语，肢体不欲动，或眩晕昏花，泄泻不时，皆大实有羸状也。正如食而过饱，反倦怠嗜卧也。脾胃损伤，虚也，甚则胀满而食不得入，气不得舒，便不得利，皆至虚有盛候也。正如饥而过时，反不思食也。脾胃虚寒，真阴症也，阴盛之极，往往格阳，面红目赤，口舌破烂，手扬足掷，语言错乱，有似乎阳也。正如严冬惨肃，而水泽坚冰，坚为阳刚之象也。邪热未解，真阳证也，阳盛之极，往往发厥，厥则口鼻无气，手足逆冷，有似乎阴也。正如盛夏炎灼，林木流津，津为阴柔之象也。所以前人有云：实见羸状，虚得盛候，误在补泻。阴症似阳，阳症似阴，毙于温凉。可不辨乎？其实亦易明，如真寒者厥冷、呕吐、腹痛、泄泻、小便清频，即有热发，必欲得衣，脉沉小或迟而濡，目得热气则少瘥；真热者烦躁喘渴，声音壮厉，大便秘结，小水赤涩，发热掀衣，脉滑数或大而有力，目痛畏光与热；假寒者身虽冷却恶衣，便热且难，心烦喜饮，上下气出，鼻秽，脉迟有力或沉而鼓激；假热者虽面赤身炽热，衣被不撤而神静，语虽谵妄，声息则微，或虚狂起倒，禁之则止，或蚊迹花斑而淡红细碎，或喜冷水而所啜不多，或大便不解而小水多利，脉虽数而濡，或浮大无根及芤弦断续；真虚者色惨形疲，精衰气怯，自汗不收，二便不禁，脉弱无神；真实者内结脏腑，外闭经络，气壅不行，血留为祸，脉形俱盛；假虚者状似羸而脉病争强，假实者病虽盛而正气大衰。治真虚者补，真实者攻，真寒者温，真热者凉，是谓正、逆。假寒者清其内热，内清则浮阴退舍。假热者温其真阳，中温则虚火归原。假虚者正气既损，当直去其邪，邪去则身安。假实者邪气虽盛，当兼补正，正存则不致大患。

　　且补中自有攻意，世未有正气复而邪不退者，亦未有正竭而命不倾者，万不得已，亦宜从轻从缓，寓战于守。斯可矣，是谓反、从。要之，能胜攻者固实证，实者多热，药虽寒无虑。不能胜攻者便是虚，虚者多寒，药非温热恐呼吸变生，转应无及。是故疑似之症，神色不足凭，当参以脉理。脉又不足凭，当察其禀受，喜温喜凉与夫痰、汗、便、溲，恶寒恶热暨病之久新，药之误否，然后下以汤剂，虽不中，不远矣。若乃塞因塞用、通因通用、热因热用、寒因寒用、用热远热、用寒远寒者，如脾虚作胀，治以参术，脾得补而胀自消。肾虚气逆上，治以五味子，肾得补而气归元，逆满自平。塞因塞用也。伤寒挟热下利，或中有燥粪，用调胃承气下之乃安。滞下不利，用芍药汤通之而愈。通因通用也。药本寒也，而反佐之以热，药本热也，而反佐之以寒，俾无拒格之患，经所谓必先其所主而伏其所因，其始则异，其终则同，热因热、寒因寒用也。寒病宜投热药，热病宜投寒药，仅使中病，勿过用焉，过用转恐为药伤矣，经所云久而增气，物化之常，气增日久，夭之由也。用热远热、寒远寒也。已上诸法，亦从治之大凡，扩而充之，惟在明良者触类而已。故曰病无常形，医无常方，药无常品，顺逆进退存乎其时，君臣佐使存乎其用，圣神工巧存乎其人。

　　彼自用自专以正逆邪，适逢真病当不大谬。一旦临疑似之症，治应反从，若涉大海，莫知津涯，几微之间，生杀凛然。况是假虚之病不多见，而假实之症恒有，假寒之误通解，而假热之误不可救，一剂入口，五内迸裂。人非木石，言亦寒心。然又有反从而逆正，假病医至真病者，皆疑似之害之也。皓首穷经，不免一失，哀哉！故谨编其辨病治病之至难者，以告后人，仁以为己任者，当必引为同心。

　　卷之一

　　开导

　　开导之理同乎战，请以战喻。今列阵图八：盖百会、后顶、攒竹、睛明、上星、内睑、左右风池、左右太阳也。内睑乃摧坚破垒之先锋，其任居一。太阳、风池，攻其左右翼也，任次之。上星绝其粮道也，后顶断其归路也，粮绝路断势必北，壮士正可效其命力。百会捣敌之巢穴也，凯旋虽速，乘险而征也。睛明、攒竹特击其游骑耳。斩寇立功，端不外此八者。所谓不入虎穴，焉得虎子者也。伊芳人形实病浅，攻其内则邪自退。倘六阳炽盛，头痛目伤，或肿胀瘀肉，药力不及，不能开导以宣泄其壅蔽，吾知其焦槁不在期月，而在时日之间也。或谓开导如遇鼠窍，人寡势弱，我塞窦而贼擒矣。设群盗凶獗，迫无出路，必有击触之变。所谓与其闭门截捉，不若开路逐之之为善也。嗟夫！由余之说，是美开导之法，由或之说，是慎开导之用，语似异而意则一也。医昧于轻重缓急，以辟止辟，当行不行，而以暴易暴，可止不止。方诸谋士，则蒋干往复东吴，安得不没全军于赤壁！穴法谨详于下：百会 一名巅上，在前顶后一寸五分，直耳尖上对是穴。头风急痛，用艾缠毫针刺及骨，燃着，火尽痛不止，再灸三五壮。

　　上星 一名神堂，在鼻直上，入发际一寸。头痛睛痛，仍用前法针灸，更宜三棱针出血，以泻诸阳暴气。

　　风池 在脑后发际大筋外帘陷中。偏正头痛，颈项如拔，毫针刺三分，灸三壮。

　　太阳 一名瞳子 ，在目外去 五分许。目暴赤肿痛，及头风头痰，气脉即现，按之翕翕动作，宜疾砭一二下出血，不愈再灸。

　　后顶 一名交冲，在百会后一寸五分。仍先刺后灸。主治颈项强急，额颅狂痛，偏风目眩。

　　内睑 即肉轮，肿极血瘀，睛痛难忍，宜三棱针向上胞重砭出血，下胞仍轻刺一二下不妨。

　　攒竹 一名夜光，两眉头尽处是穴。赤肿不退，无妨略砭出血。目 动，火针亦可少施。

　　睛明 一名泪孔，在内 头外一分宛中。目痒而眩，迎风泪出，毫针刺，艾烬再换，禁灸。

　　砭针古用石锋，今代以三棱钢，故刺亦曰砭。毫针一名火针，灸乃艾丸子灼肉之谓，本经统名开导。世人罕得心传，余粗知一二。然当险恶之症，服药渐退，不用斯法居多，知犹未知也。且经曰：察其所痛，知其所应，常就痛处而施之，无不愈者。书载通身经络，按图指病，万千其名，而针法不讲，虽有三分五分之数，如头面诸穴，皮骨相当，那能刺入许多。眼前大道荒谬不合如此，特正之。其分寸非黄钟累黍之尺可得，须本病患中指中节为则度之。若遇笔头虎头二公，又当亿中，不可以矩步相绳。

　　卷之一

　　钩割针烙

　　原夫钩、割、针、烙之术，仿黄帝九针所作，闻自汉·华元化先生得来，一云龙树山人，未知孰是。出险拯危，功效最速。本科专此，实泻利郁滞、剪除横逆之一法也。如钩，先须认定何处皮肉筋膜浮浅，可钩不可钩，即手法亦随病之轻重行之；如割，在土、金位，患攀睛、鸡冠蚬肉、鱼子石榴等症者可，大 头一块红肉，乃心之英华，误犯则血脱而盲，或元气薄及燥急湿盛，因而惹风，必为溃、为漏、为枯陷。风轮肉蚀，钩得便割得。

　　其丝血浓蔽，略略剔去外边秽瘀与峰起者。贴睛浅障，耐心磨濯自消，若性急取快，恐怕膏流珠碎；针即针内障、拨反背、刺痰核，暨开导砭灸之针，详于本症本论，不复胪列；至于烙，只能治残风弦烂重而久不愈者，轻者亦不须。若障属血分，割如再长，务火烙以断之始平，且藉其能止血，不致亡阴。倘在黑白之间，切勿行。总四者之法，功效虽速，必不得已而用。全在心细胆大、手准力完，庶几无害于事。事后当按症用药，若欲补泻，各随脏腑所宜，否则气散血凝，剜肉成疮，纵有今日之明，不久终为痼疾，夫然后起龙树、元化，尽黄帝九针之术，无能为也。噫！审诸。

　　卷之一

　　五行邪正致病暨虚实传染统论

　　医科之事，惟目症治最繁。一以贯之，五行生克、内外感伤而已。第伤于内者必达于外，感于外者必传于内，一传再传，一达再达，则阴阳错乱，五行杂见，外感者几为内伤，内伤者几为外感，生者等于克，克者等于生。

　　专于斯者犹不能辨其精微，彼猎涉方书，安望其舍此无辜、伐彼有过，认真于虚、实、贼、微、传、并、自、合之病者哉！夫所谓虚、实、贼、微、传、并、自、合者，盖天地生人，禀赋大异，情好各殊。子国子曰：人心之不同，如其面焉。惟其不同，以故忧愁思虑伤乎心，积为伏梁；形寒饮冷伤乎肺，积为息贲；恚怒气逆上而不下伤乎肝，积为肥气；饮食劳倦伤乎脾，积为痞气；久坐湿地，强力入水伤乎肾，积为奔豚。种种人欲，难以笔罄，此无病而致其病也。此所谓飞蛾扑火，自焚其身，岂蚕以丝、象以齿故也。况且阴阳戾气，无时无之，此中人最易相犯，今既已犯耳，自然各从其属而加甚，乃发为中风、伤暑、中痰、伤寒、中湿之五邪。五邪之来，又当有别，盖从前来者为实邪，从后来者为虚邪，从所不胜来者为贼邪，从所胜来者为微邪，自病为正邪。如心火，因肝木之邪所致，火生于木是从后来。火中有木，木能克土，无土则水至而致火，故曰虚邪；因脾土之邪所致，土生于火，是从前来。火中有土，水不能至而火无惧惮矣，故曰实邪；因肾水之邪所致，水能克火，是从所不胜来。

