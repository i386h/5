<!-- { "loadSidebar": true } -->
　　既不能胜，势必为祸，故曰贼邪；因肺金之邪所致，火能刑金，是从所胜来。胜应不能为害，然有反克之理，故曰微邪；心火自炎，无他邪相干，故曰正邪。假令心病由中风得之为虚邪，色当赤。何以言之？肝主色，入心为赤，入脾为黄，入肺为白，入肾为黑，自入为青。肝邪入心，故知色赤也。其病身热，胁下满痛，其脉浮大而弦；中痰得之为实邪，当喜苦味。脾主味，入心为苦，入肺为辛，入肾为咸，入肝为酸，自入为甘。其病身热体重，谵语，四肢不收，其脉浮大而缓；伤寒得之为微邪，当谵言妄语。肺主声，入心为言，入肝为呼，入脾为歌，入肾为呻，自入为哭。其病身热，洒洒恶寒，甚则喘咳，其脉浮大而涩，中湿得之为贼邪，当汗出不止。肾主液，入心为汗，入肝为泪，入脾为痰，入肺为涕，自入为唾，一曰自入为精。其病身热，小腹痛，足胫寒而逆，其脉沉缓而大；中暑得之为正邪，当恶焦臭。心主臭，入肾为腐，入肝为臊，入脾为香，入肺为腥，自入为焦。其病身热而烦，或心痛，其脉浮大而数；此经与彼经齐病曰合；一经、二经病，一经罢而一经加甚曰并；传即五邪往来；自乃正邪别名，自我、因他，圆融昭鉴。病虽变幻万端，亦有以宰制之法，此上工所以知将来而治未病也。是故古人立言垂训，制方疗病，有病源即有病症、有病名。后人顾名思义，援症投药若合符节，何莫非造化枢纽。但其理深不易穷，博而难约，无以豁浅人之胸次，故名家医集具在，蛛网尘封，从来未有翻阅到底者。愚妄以意逆志，始以论说，继以诗词，以图象以注释，有不能言语形容者，必旁求曲喻，务使伤感浅深，病症内外，悉寓于短章尺幅之中，一览了然，不遗余蕴，不生厌渎而后已。

　　苏子曰：惟求疾愈，何必困医，意在是也。若夫心病者愈在季夏，季夏不愈，甚于冬，冬不变，持于春，起于夏。

　　又病在心，戊己愈，戊己不愈，加于壬癸，壬癸不变，持于甲乙，起于丙丁者流，此经所谓邪气之客于身也，以胜相加，至所生而愈，至所不胜而甚，至所生而持，自得其位而起。亦五行生克之理，乃症治后一着事，专于斯者，又不可不知此也。已上诸说，举心为例，余可类推，非先主而后臣也。其脏如此，其腑可知，非重脏而薄腑也。篇中虚实二字，须毋执着，尤不可轻易放过。经曰：必先度其形之肥瘠，以调其气之虚实，此以形体别虚实也；又曰：邪气盛则实，形气夺则虚，此以邪正别虚实也；以饮食言，曰：谷盛气盛，谷虚气虚；以血脉言，曰：脉实血实，脉虚血虚；至云邪之所凑，其气必虚，留而不行，其病则实。分疏到此，无隐不彰矣。进而论之，实者邪实，虚者正虚。邪虚正实，邪实正虚何则？夫人真元不亏，邪何能入，即入亦不甚深，略用清和之品，其病立退。凡用大热大寒之剂者，皆正气素虚而邪气暴实也。若虚实只从前后来论，则百病但有传与，而无自受耳。若虚实壹作气血衰旺看，则百病但有内伤而无外感耳。且虚必议补，邪虚正实，早用恐养奸贻患；实必须泻，邪实正虚，数进恐喜攻增气。谚曰：实实损不足，虚虚益有余，盲人骑瞎马，夜半临深池，其机如此。即就此机而参之，思过半矣。呜乎！医者意也，药者却也。却病之方，不外补泻，得医之意，无非虚实，能知虚实，定以补泻，医事尽之矣。更不必阴阳五行，一以贯目症之繁。

　　卷之一

　　证治语略

　　凡病有证，审视务须精详。各症有因，问切益宜端的。上医体天运，治将来；中工合时宜，验现下。在左主血主阴，在右主阳主气。阳溢外发，势必暴而数变；阴盛内攻，祸少迟而延传。右传左，血气两争，阳盛则旦烦夕静；左传右，风火交逼，阴虚每夜剧昼宁。肥人中缓，肌理纵，气不充固，不充则生寒，寒生湿，湿生痰，故肥人多痰，而外邪易入；瘦人中燥，肌理微，血常枯涸，枯涸则生热，热生风，风生火，故瘦人多火，而内伤数见。伤风者恶风，风伤卫，多发热头痛，自汗泣出，再伤暑兼恶热；伤寒者恶寒，寒伤荣，或暴赤肿痛，无汗涕流，假恶谷兼夹食。诸痒属风，痒罢而痛不可忍，兹久风变热；诸痛属火，痛极加泪多头痛，此热盛生风。肿满主湿，但湿淫上甚，时痒时痛便为淫热；收引为寒，倘 惕振掉，有热有汗当责风邪。要知邪轻则痒，邪重则痛。

　　病来亦痒，病去亦痒。大病后昏，精气未复；初针如 ，神水犹浑。隐隐涩痛，只为阴虚火动；绷绷紧急，多因土燥风生。气滞弥漫，头奇痛，轮红于火，赤脉大小纵横，此凶妄之症，宜速针导；血瘀灌涨，视不见，泪热如汤，碧水粘稠硬结，虽虚寒之人，切忌火攻。睛高而多紫脉，彼哉暴而间少；睑陷及有斑 ，之子虚与湿兼。兼胎凝血气不行；因产决荣卫靡足。不行蕴热；不足增寒。是故，阳虚则外寒，盛则外热；阴虚则内热，盛则内寒。

　　风寒外薄，个中亦发火燥，而火燥之后卒又归于虚寒。此其大意也。若夫病候既成，离宫虹现，火盛立贯风轮；干廓眵凝，气痿翻如泉出。彩云捧日，血为邪盛，非肝木之为魔；白翳混珠，阳被阴抑，岂肺金不务德。气满则火天夺日；风高而春水扬波。赤丝撩乱暨木晕，泛火为殃；阴阳嫌隙致气乖，流痛如刺。寒湿留中，而天水昏黄，不然，天五之土为火所焚，阳黄也，地二之火为水所溺，阴黄也；风热不制，而 帏赤烂，否则，痰饮上甚转为热淫，湿而烂；津液内涸春气不潮，燥而烂。时见流星，色欲伤乎肾气；偶出鲜血，邪火郁在肝经。豪士酒狂，湿热熏蒸，多赤黄瘀肉；骚人情侠，精血亏损，会昏惑生花。血溢为疮，心火炽热及其子：粟疮湿热黄而软，椒疮风热硬而红；热淫成漏，肝木强风游于脾；阴漏定南盈北竭，阳漏拟中热外淫。迎风冷热泪流，肝虚引邪；无时左右泣出，肾衰发燥。火胀大头分风热、湿热，风胀痛，湿热虚起，谨防睛凸与身灾；怕热羞明有血虚、火燥，火怕热，血虚羞明，须知脾实亦怕热。 肉本胃盛心劳，浪曰奇经客热；目疡纵此轻彼重，总为五脏主邪。倒睫悬球，肺虚脾惫；口 睑动，血竭风生。偏正头痛，为风扰阴阳；前后顶疼，盖邪居督任。至乃小儿疾作，荣卫无根。胎风兮赤烂；胎毒兮斑疮。血气虚而生风， 斜不免；风火旺而停饮，翳障横生。痘疹多凶，浊气伤清和之气；疳积无治，生源失养化之源。白睛带朱霞一抹，心血妄行；气轮变蓝靓八分，肝邪蒸逼。热郁风旋，看怒蟹横睛；血瘀火炽，恸海螺出壳。闭目不开筋纵乎；戴眼直视系绝也。螈 翻腾，惊风天钓；辘轳转展，风火回旋。不动而黑睛自摇，知成疯痫；无故常肉轮连眨，欲作肝疳。他如水轮散大，非风即痰热相催；金井敛小，乃神与精气有损。脑筋如拽，脱或偏视，预防反背；头痛似劈，寻而鱼目，窃控长垂。黄液上冲、白膜中蔽，实似胀而非脓，及鸡冠鱼子，壹皆火土作梗；凝脂翳变、花翳白陷，肥浮嫩而易长，与大小雷头，当名风火挟痰。干涩为心肾烦躁，加痛则翳蚀；萤电因阴阳混淆，愈虚越夜光。视歧见妄，火退乃复如初；天旋地倾，日久不能复转。冰壶秋月，虚潭成月，气结精伤；逆顺生翳，阴阳两翳，膏凝瘀滞。浮萍、聚星之障，风热时来去，故时隐现；流金、偃月之说，寒湿在气轮，而交风轮。已蚌合，头更痛，则土木相持；未杯覆，睛先损，乃风火交并。此数者，皆难治之症也。且尤有甚焉者：青盲、暴盲，百少三痊；乌风、绿风，万无一治。内障乃七情潜伤；阴风则虚阳下陷。风轮稍破，有药难完，况且陷入下去；瞳子若焦，无方可救，漫云突出眶来。所以翳赤如朱，都围紫筋缠绵；障滑如磁，周遭红色净尽。与夫能近怯远、能远怯近、气翳、气轮落、神悴、神水枯、皮急、睑废者，不能治也。嗟夫！远年瞽目，针药能开，如无造化，唯唤奈何矣。务宜心细眼明，知轻识重：病端杂出，究合、传之变境；药饵不效，急苦、欲之先施。如土洁而干，绝无苔莓，何事崩裂；脾温且浓，自然运气，哪得停痰。木喜条达，荫密则叶落虫生；火本发荣，蔽郁徒有烟无焰。金弗畏火，肺病故不羞明；水可作镜，肾足准能照物。如此推类，左右逢原。原夫身之害，睛之损，由于渐，起于微。欲无其渐，防制其微。补、和、攻、散，既了然于胸中，钩、割、针、烙，自无误于指下。指下既清，合明指面。左脉大数，心火正旺；右脉如是，火又乘金。浮数微弦，风木方刚；弦而兼滑，木来克土。春夏独见沉小，寒阴不升肾水；秋冬倍加弦数，阳水上挟木邪。沉迟本阴寒，涉缓可温散；浮数为阳热，如濡须清温。滑系热多痰盛；涩恐气滞血枯。总之，病实脉实，胃气冲和；病实脉虚，先调脾土。虚有五：脉细、皮寒、气少、泄利、饮食不入，喜粥浆进而泻止；实有五：脉盛、皮热、腹胀、便秘、瞀闷谵言，期前后通而得汗。病在于阴，阳如虚者，从阴引阳，得阳则火下归原而阴自谐；病在于阳，阴如虚者，从阳引阴，阴胜则生气于精而阳潜伏。在表勿攻里，恐邪乘虚陷入，开鬼门乃所以除风散寒；在里休虚表，汗多常致亡阳，洁净府何莫非安神养血。痰燥治火，无效须理气；水饮理气，不及当补火。子能令母实，泻子即急治其标；子能令母虚，补母正缓顾其本。神不足温以气，精不足滋以味。气亢血错行，理宜泻火；阳衰阴随走，法用温中。毋致邪，毋失正，药斯当，而病斯起矣。略陈管见，编就兹篇。专是业者，请究心焉。然而作家巨手，临症圆机，神而明之，又在乎人。

　　卷之一

　　目不专重诊脉论

　　窃闻人有是病，即有是脉，此大概言之。其得心应手全在审视，未必专尚乎诊也。如病目必视其症为外为内，必审其何因而致，所伤之风邪在何脏腑，得其情而后切以印可，治无不当。但诊惟外之手，即欲理会方药，不以人性命为儿戏耶？语曰：学医人费解皆脉之使之也。间亦有切而知者，仅谓之巧中。然施于本经，十失八九。盖医门之事，目与五行最为亲切，药之优劣当面定夺，万难藏拙，非比别病之无对症，而可以横口不根，夸张脉理。

