<!-- { "loadSidebar": true } -->
　　试匿青盲妇，令当家诊之，其上、下、来、去、至、止，曷常于平人迥异？诳以赤肿必作风热处方。讵知目不能治，而身之元无恙耶？是故舍可见可闻之耳目，而凭一无形无影之手指，其症候必猜度拟议之，而用药亦猜度拟议之药尔。庸医误人，孰有甚于此者！李时珍曰：医病两家咸以脉为首务，不知脉乃四诊之末，上士欲会其全，非备四诊不可。孙思邈亦曰：未诊先问，最为有准。是则百病之不可恃乎脉也明矣，况目乎？不宁维是，夫人百骸九窍，皆丝脉联系以通血气，自项至踵，周流不息。凡骨节之间皆有之，但手腕较着，以便诊耳，未必十二经络左右平分，分则尽总于此，一寸二寸，如发如缕，似气非筋之脉。即使尽总于此，病患之臂有长短，医人之指有大小，倘前后失序，不几以神门为尺，以人迎气为关耶？病患之脉有常变，医人之气有疾徐，倘呼吸不匀，不几以三至为急，以五至六至为缓耶？前人不计及比，漫演为奇经，为太素，为广经、孙输络，为状尖、圆、长、短、扁，为辨高、章、纲、 、卑、损，愈阐愈凿，愈凿愈元，而脉之本源尽失。孟子曰：道在迩而求诸远，事在易而求诸难，此之谓也。呜呼！之数人者，妄出一己之私见，以欺天下后世之耳目。而索隐行怪之徒，神其说以射利，至今习俗成风，虽儒医亦用而术。屡欲条陈荒谬，以靖流弊，恐世人以假遇假，实论相参，则是非争起。且谓医家之诊切，犹兵家之旗鼓。夫旗鼓何助于战，乃所以扬威陷阵者，端赖此耳。又子从事渔猎，而废网罗之具，是自败其道也，姑仍旧本而已。至若《太素》一书，务必屏绝。盖医家以岐黄为祖，所论脉不过察病情、决生死，未有所谓《太素》也。神明如仓公、扁鹊、仲景、叔和，亦无所谓《太素》也。彼何人斯？不惟测人之病情，而能占人之穷通，不惟决人之死生，而能知人之祸福，异端之说，攻之斯害，岂特载鬼一车，徒令人狐惑已也。爰立斯论，并商订脉体诊诀于后，读者不病其简，不责以狂，虚心周虑而转应之，自然不尚乎脉，自然巧合于脉。大概言有是病，大概即有是脉。

　　卷之一

　　诊不专主寸关尺议

　　脉贵和平，过、不及皆病也，故诊法行焉。寸、关、尺，诊之所也，得其所，则天根月窟都在壳中。浮、沉、迟、数，脉之纲也，得其纲，则牛鬼蛇神奔会指下。何以言之？夫脉乃脏腑血气附于经络之中，周流四体，至筋骨交接处则势少抑，故惕然而动。动如应节，犹溪流激湍，与水碓之自舂也。寒则动迟，热则动数，在表则浮，在里则沉，实则有力而长，虚则无力而短，虚极则微细而散，质清多细缓，质浊多大躁。凝神不分，合内外而消息之，则某病见某脉，某脉兼某脉，如浮而迟则表冷，浮而数则风热，浮紧风寒，浮缓风湿，浮滑风痰，浮躁火郁，浮小阳虚，浮芤失血，浮弦饮痛，浮止气结，浮濡阴衰，浮大虚热；沉而迟则里寒，沉而数则内热，沉滑痰食，沉涩血郁，沉濡阳衰，沉缓寒湿，沉紧冷痛，沉伏吐利，沉小阴虚，沉止积聚；迟而大则阳衰，迟而濡则劳极，迟伏重阴，迟滑假寒；数而大则重阳，数而滑则痰火，数小精败，数弦假热之类，朗朗如指上螺蚊，不难细数。乃顾自难其难，首以掌后高骨画定关位，三阴三阳挨次而配，虽褚澄曰：男子阳顺，自下生上，故右尺为受命之根。万物从土而出，故右关为脾，生右寸肺，肺生左尺肾，肾生左关肝，肝生左寸心；女子阴逆，自上生下，故左寸为受命之根，万物从土而生，故左关为脾，生左尺肺，肺生右寸肾，肾生右关肝，肝生右尺心。储泳曰：男女形气绝异，脉行于行也之间，岂略不少异耶？此诸氏之说为有理也。赵继宗曰：心肺居上，为阳为浮，肝肾居下，为阴为沉，脾居中州，半阳半阴，半浮半沉。当以左寸为心，右寸为肺，左尺为肝，右尺为肾，两关为脾，所谓脾居五行之中，寄王于四时，不独右关为脾也。肝既为阴，岂宜在半阴半阳，半浮半沉之左关耶。命门即是肾，不当以右尺为诊。滑伯仁曰：小肠、膀胱、前阴之病当主左尺；大肠、后阴之病当主尺右。喻嘉言曰：大小肠，阴之至浊者也。浊阴居下，安可以心肺清阳并诊，列于两尺是矣。李士材曰：大小肠皆在下焦腹中，越中焦而候之寸上，有是理乎？合以左寸心配膻中，右寸肺配胸中，左尺肾配膀胱、小肠，右尺肾配大肠。张会卿曰：大小肠皆下部之腑，自当诊于两尺。然脉之两尺，左为水，真阴之舍，右为火，元阳之本。小肠属火，火居火位，当配于下之右；大肠属金，金水相从，当配于下之左。似各有卓识，总不出寸关尺三部之中，尽可阙而不问也。

　　必根据经曰，寸部法天，候胸以上至头之有疾；关部法人，候膈以下至脐之有疾；尺部法地，候腰以下至足部有疾，则三部合有三穴，只就此线之脉，而天地人均分，各责所属，有是事耶？必根据脉诀，左寸候心、小肠，右寸候肺、大肠，左关候肝、胆，右关候脾、胃，左尺候肾、膀胱，右尺候命门、三焦，左寸、关中夹候人迎，右寸、关中央候气口，左右尺候神门，则百骸资生与百病传感，不在脏腑而在手，一以治手之法治之，得乎？至陶节庵，寸关尺三部九候，浮以候表，沉以候里，中以候胃气，固是。第得浮则无中与沉，得沉则无中与浮，非惟达胃气不出，而九候先讲不去。平脉动而不息，未有以数而止。《难经》曰：脉必满五十为无病。《脉经》曰：四十投一至便是代，一脏无气，却后四岁，春草生而死。仲景曰：代脉动而中止，不能自还，因而复动。盖一脏气衰，而他脏之气代至也。夫“止不能还”即是止矣，“因而复动”即是还矣，何以言代。一脏无气，则四脏相因而绝，闻心绝一日死，肝绝八日死，脾绝五日死，肺绝三日死，肾绝四日死，人岂能活四年？代之之说亦难通。万一五脏递止，将教何气代之耶？更可怪者，凡诊由寸至神门，两手共十四部，浮中沉各三候，须去好些功夫，复欲计代脉千百余动，一日六时准消一半，即使自家耐烦，病患决无此精神。倘施之妇女，则瓜田李下，人言不足畏欤？气口统两手而言，叔和独分于右人迎候旁取之，高阳扯配于左，且曰人迎强为外感，气口盛为伤食。外感散表，伤食攻里。夫脉体自有阴阳，诸经皆具表里，纵心肝居左，胡不可言里？而脾肺处右，又独无表症乎？根据彼施治，未有不转轻而为重者。外微、细、虚、弱、短、散，少异濡小，而真元衰败同之，革、牢不似弦、紧，兼芤弦沉紧即是。软弱皆濡也，不必别其浮、沉。促、结同止尔。何事尚论迟数，乃一一分列，则沉迟、沉数、浮滑、浮洪必将更有别名，脉学之无定论，有以也夫。

　　然此雅不背义，但求脉之明，为脉之晦，加以尺寸自囿，翻觉渊深莫测，是以欲关疑不得，欲付模棱又不可，欲别着一集不能，人未必遽从，爰借习记习诵之书，端详研究，壹启习记习诵之悟，虽颇费心神，而为力亦甚省也。

　　或曰：诊法历有绳墨，得诊之微，名贤难言，据若所论，脉其易明矣乎。且篇中特驳尺寸，不知何诊为的？曰：诊则仍旧也，可要当以浮沉迟数等。左右手圆通审脏腑，不当以两腕六部寸、关、尺疆界定脏腑。当就病而论脉，不当执脉以治病，如吾所辨释云云。嗟夫！血气附脉，脉附肌肤，过、不及诊而知之，立法之善也。以故有天根月窟，牛鬼蛇神之喻。彼徐徐途守辙，徒知有脉，而不知脉之源。不知脉之源则诊失所据，顾能决脏腑之和平，其谁欺？欺病患乎。又且脉在肌中，譬水行地下，无往不有，假如凿井得泉，而曰水专在是，岂理也哉？吴草庐知寸关尺非十二经所居之处，而又曰：两手六部皆肺之一脉也，分其部位以候他经之气耳。以矛攻盾，离道益远。李濒湖宗其说，且谓凡诊当以肺、心、脾、肝、肾各候一动，五十动不止，五脏皆足，内有一止，则知一脏之脉不至，据此推之，肺经一脉，分候诸经之气者，可心解矣。徒圆饰一代脉，毫无补于诊法。又诋王宗正《难经图注》肝肾从沉、心肺从浮，脾诊中州之非。多见其胸无真见，漫学人饶舌者也。虽然庭镜，直井蛙之窥，曷敢轻侮成言。切思古人之立法，未许人乖乱，原不禁人有所发明，故峭胆妄建议，读者辟易惊奇，而不究理之然否，此夏虫语冰，不必强渠从我。

　　卷之一

　　脉经题要

　　浮脉为阳表病居，迟风数热紧寒拘，浮而有力多风热，无力而浮主血虚。

　　脉自皮肤之上得之曰浮，阳也，金也。为病在表，瘦人见浮，两手相得，此肌薄。肥人得之，未有不病。

　　沉阴水蓄脉深潜，数热迟寒滑主痰，无力而沉虚与气，沉而有力积寒兼。

　　脉自肌肉之下得之曰沉，阴也，水也。为病在里，伤寒阳证，两手沉而涩，难治。平人沉涩，此无阳，不艰寿，必艰嗣。

　　迟司脏病或痰搏，沉痼 瘕子细看，有力而迟为冷痛，迟而无力定虚寒。

　　医者一呼一吸，脉来三至曰迟，为阴，为阳虚，为寒。二至、一至则又迟也，不治。乍迟乍数为虚火。

　　数脉为阳自可知，阳中虚实又须推，数沉而小销脾肾，肺病秋深亦不宜。

　　医者一呼一吸，脉来六至为数，为阳，为阴虚，为热。七至、八至则又数也，不治。若婴童纯阳之气，七八至为平脉，不在病例。

　　滑脉多由胃气衰，痰生食郁病具来，上为吐逆下蓄血，女得无碍定有胎。

　　脉来圆明有力，如珠之转旋，漉漉欲脱曰滑，阳中之阴也，土也。为实，为精聚，为阳气衰。滑而收敛，脉形清者为有余。滑而三五不调，脉形浊者为痰。妇人脉滑须有孕，一手独滑防半身不遂。

　　涩缘血少或伤精，翻胃亡阳汗雨零，寒湿入荣为血痹，女非胎病即无经。

　　脉来三五不调，如病蚕食叶，如轻刀刮竹皮，既短而难曰涩，阴也，金也。为血枯，为精涸，为盗汗，为心痛，为不仁。平人脉涩，此真元不足。

　　紧乃热为寒气束，为痛为疮为中毒，紧细诸贤疝瘕，紧而虚大神不足。

　　脉来往有力，如转索劲急，左右弹人手曰紧，阴阳相搏也。为寒，为痛，为筋挛，为疮为毒。或问紧与数、迟与缓相等，子胡不约而为一？曰：迟数以数言，紧缓以形言，其别相远矣。

　　缓脉荣衰卫欠隆，因虚生湿更生风，然从脉里求神气，亦在从容和缓中。

　　脉应指散漫，如琴弦久失更张，纵而不整曰缓，阴也，土也。为病不足，为风，为表虚，为湿痹，为血少。若浮沉得中，从容和匀者，此脾之正脉。

