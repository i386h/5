<!-- { "loadSidebar": true } -->
　　雷公曰：我亦有治多骨之方，用内消之法最奇效。大凡毒至于环跳之穴者，即多骨疽也。用人参三钱，大黄五钱。蒲公英一两，金银花二两，天花粉三钱，薏仁三两，先用水六碗，煎薏仁取汤三碗。煎前药三碗。分作二次服，二日服两剂即消，神方也。若已溃，用天师方法治之。（〔批〕天师云：方神奇之甚，胜吾方也。）

　　（鹤膝风古多用大防风汤，内气血药并用，以病在下焦阴分故也。此除去血药，想用宜于初起之时。如病久，古方恐不可废，李子永识。）

　　卷二（乐集）

　　先治法

　　论外感初起 论内伤初起 论伤寒初起

　　天师曰：先治者，宜先而先之也。人病发热，必须散其邪气，俟邪气速去，而后再扶其正气，则正气不为邪所伤。方用柴胡一钱，荆芥一钱，半夏一钱，黄芩一钱，甘草一钱，水煎服，则邪散而身凉。

　　盖四时不正之气，来犯人身，必然由皮毛而入营卫。今用柴胡、荆芥先散其皮毛之邪，邪既先散，安得入里；方中又有半夏以祛痰，使邪不得挟痰以作崇，又有黄芩，使不得挟火以作殃；况又有甘草，调和药味以和中。邪气先散，而正气又不相伤，此先治之妙也。一症一方，亦可类推。

　　张公曰：先治法最妙，无奈世人不肯先服药何，所以邪由皮毛而入营卫，由营卫而入脏腑也。倘先用此方，又何至传经深入哉。先治法甚多，不能尽，再传二方，触类旁通。无非先治之法。一方用柴胡一钱，当归一钱，白芍二钱，甘草、陈皮各一钱，天花粉二钱，栀子一钱，水煎服。（〔批〕内伤散邪汤，神妙。）此方凡肝脉郁者，用一剂即快，不必专是外感也，治内伤初起者神效。又一方用柴胡一钱，白芍一钱，茯苓一钱，甘草一钱，当归二钱，麻黄一钱，桂枝一钱，陈皮五分，水煎服。（〔批〕外感祛邪汤。）

　　此方专治伤寒初起者神效。乘其尚未传经，可从补正之中，兼用祛邪之品，而热散之也。盖初起之邪，尚不敢与正气相敌，故一补正气、而邪气自消。及一传经，则正气遁入于脏腑、不敢与邪相争，愈补而愈不敢出也，故一传经，则万万不可用补药。今乘其初起之时，亟用补剂而加之祛邪之品，用桂枝以热散，用麻黄以祛寒，寒热相攻，邪难内入，而又有正气之健助，所以一剂而尽愈也。先治之法，二方最妙，幸留意而善用之。

　　华君曰：予未闻师传也。

　　雷公曰：天下最难治者，莫过于伤寒，然得其法，治之又甚易，张仲景论之详矣。今又增一法，以治伤寒初起之病，攻补兼施，实有卓见，惜世人未知其论耳。其方可试，无不神效。然而人见白术、当归之多用，疑于太补，不知伤寒初起，何畏于补。鄙意尚可加入人参一钱，乘其邪未深入，补正以逐邪，则邪易走也，又何疑于术、归之用哉。（〔批〕天师曰：此予方也。但三日内可加参，三日外者，不可轻用也。）

　　（治外感初起，用小柴胡汤，人参、姜、枣加荆芥。按小柴胡原治伤寒少阳经主药，此经半表半里，寒邪渐逼，而稍稍成热，故用之，亦非外感初起。须知内有湿热之人，而兼外感者，用之则宜。其脉左右两寸关俱弦洪者为准。李子永识。）

　　卷二（乐集）

　　后治法

　　论补正攻邪

　　天师曰：后治法者，宜后而后之也。人有正气虚寒，以中邪气风寒，不可先攻其邪。盖邪之所凑，其气必虚，邪之敢入于正气之中者，是人之正气先虚也。不急补其正气，则邪何所畏而肯速去哉。譬如贼人入室，主懦而仆从又怯；贼必将安坐门庭，逍遥酒食矣。苟能用一二果敢之士，出死力而争敌，则盗寇且急走而不遑也。故必先补其正，而后可以散邪。方用人参三钱，黄 三钱，柴胡二钱，半夏一钱，甘草一钱，当归三钱，陈皮一钱，白术三钱，神曲五分，黄芩五分，山楂五粒，水煎服。（〔批〕补正散。）

　　此方妙在用参、归、 、术以扶正气，加柴胡、半夏以祛邪，加陈皮、山楂以消食，加甘草以和中，不治邪而邪自退。此后治之妙法也。

　　张公曰：后治法甚多，再传二法。一方用人参一钱，白术三钱，甘草一钱，半夏一钱，柴胡三钱，茯苓三钱，水煎服。（〔批〕扶正散邪汤。）此方专治正气虚而邪入之者。如头疼发热，凡脉右寸口大于左寸口者，急用此方，无不全愈。盖虽有外邪，不可纯作邪治，当以补正为先，治邪为后。又一方：用当归三钱，白芍三钱。枳壳一钱，槟榔一钱，甘草一钱，水煎服，（〔批〕补血荡邪汤。）此方治痢疾之病最妙。以补正为先，荡邪为后。其余后治之法，可意会而默通之也。

　　华君曰：予未传。

　　雷公曰：后治法有疟疾方。用人参五钱，白术一两，青皮一钱，柴胡一钱，半夏三钱，水煎服。疟病虽有痰邪，不可先治邪。此方一味补正，略为祛邪以消痰，然正足而邪自退矣。更有阴虚而发热如疟者，亦以前方加熟地一两，生何首乌一两，去半夏，换白芥子三钱，治之亦效。

　　卷二（乐集）

　　急治法

　　论风邪作喘 直中阴寒 中心卒痛 中痰 中邪 中气 论气喘非外感 论腹痛非内伤

　　天师曰：急治者，不可须臾缓也。乃外感之喘胀，气不能息之类；如直中阴寒，手足厥冷，小腹冷痛，而欲死者是也；如心中卒痛，手不可按，气闷欲死者是也。凡人忽感风邪，寒入乎肺经，以致一时抬肩大喘，气逆痰吐不出，人不能卧是也。方用柴胡一钱，茯苓二钱，当归一钱，黄芩一钱，麦冬二钱，射干一钱，桔梗二钱，甘草、半夏各一钱，水煎服。（〔批〕灭邪汤。）此方妙在用柴胡、射干、桔梗，以舒发肺金之气，用半夏以祛痰，用黄芩以去火。盖外感寒邪，则内必变为热症，今用黄芩以清解之。然徒用黄芩，虽曰清火，转足以抑遏其火气。妙在用桔梗、射干、柴胡，一派辛散之品，转足以消火灭邪。此急治之一法也。

　　直中阴寒之症，乃寒邪直入于肾经，不由皮毛而入营卫，不由营卫而入脏腑也。乃阴寒之邪，直中于两肾之中，而命门之火，无可藏之地，乃奔越星散，而寒邪乘其真火逃亡，趁势赶逐。于是入腹则腹痛，入肝则肝绝，入心则人亡。此至急之时，不可用药之须臾缓也。方用人参五钱，白术一两，附子一钱，肉桂一钱，干姜五分，水煎服，（〔批〕逐寒回阳汤）。此方妙用人参、白术。盖寒邪直入，宜止用附、桂以逐之，何必用参、术，而且多加之也。不知寒邪直犯肾宫，元阳遁出于脾胃之间，止此一线之微气在焉，若不用人参以救之，何能唤回于无何有之处，不多加白术，何能利其腰脐而回其元气。故又加附子、肉桂，以祛散其寒邪也。

　　中心卒痛，手不可按者，乃火邪犯心也。若不急救息其火，则脏腑内焚，必致身殉。方用栀子三钱，白芍五钱，甘草一钱，良姜三分，天花粉二钱，苍术一钱，贯众一钱，水煎服。（〔批〕泻火定痛汤。）

　　此方妙在用栀子以清火。或疑心经之热，宜用黄连以凉之。何以不用黄连，而反用栀子耶？盖心中火发，用黄连固宜，然黄连性燥，心火正在燥烈之时，以燥投燥，正其所恶，不特不能去火，而转助其焰矣。不若桅子泻其肝木之邪，母衰则子亦衰，不泻心火，正所以泻心火也。且栀子能泻六经之郁火，原不专入肝经，亦能入心经也。一味而两用之，此用药之奇妙：况又与白芍共享以泻肝，又加良姜数分，以引入于心中；复增天花粉，以逐其火热之痰，则痰去自然火散，而郁气益舒。此急治肝，而正急治心也。

　　又是急治之一法，余可类思。

　　张公曰：急治之法妙矣，而余更有法。如人中痰、中邪、中气三法、亦不可不讲。中痰方：用人参三钱，白术三钱，茯苓三钱，附子一钱，天南星一钱，半夏二钱，水煎服，下喉即愈。盖痰之生也，由于气之虚；而气之虚也，由于脏腑之冷。故方中用参、术以补正气，用半夏、南星、茯苓以祛痰，用附子以温中。所以一下喉而痰声静，痰气清也。中邪方：用人参三钱，白术三钱，半夏三钱，皂角末一钱，陈皮一钱，水煎服。（〔批〕开窍消痰饮。）此方之妙在皂角能开人之孔窍，引人参、白术、半夏之类，直入心经，而痰之迷滞，无不尽开，痰去邪将何留。中气方：用人参一两，白术五钱，茯苓五钱，甘草一钱，陈皮一钱，附子一钱，半夏三钱，南星三钱，水煎服。（〔批〕助气回生饮。）此方与中痰方相仿佛，而此方胜于前者，以分两之多，而又多甘草、陈皮以消中和内也。三法有利于医者不浅。

　　华君曰：予闻之天师矣，尚有二症。一则气喘之不能卧，而非外感也；一则腹痛之不可忍，而非内伤也。凡人有气喘不得卧，吐痰如涌泉者，舌不燥而喘不甚，一卧则喘加，此非外感之风邪，乃肾中之寒气也。盖肾中无火，则水无所养，乃上泛而为痰，将胃中之水，尽助其汹涌之势，而不可止遏矣。法当用六味丸汤，加附子、肉桂大剂饮之，则肾宫火热，而水有所归。水既归宫，喘逆之气亦下安而可卧。凡人之卧，必得肾气与肺气相交，而后河车之路平安无奔逆也。方中补其肾火，何以安然能卧，不知肾为肺之子，子安则母亦宁，肺金之气可归于肾宫，以养其耗散之气矣。此所以补肾火，正所以养肺金也，况六味丸全是补肾水之神剂乎，水火同补，而肺金更安，肺肾相安，有不卧之而甚适者乎。

　　凡人腹中疼痛欲死，手按之转甚者，此乃火挟痰与食而作祟也。若作直中治之，立死矣。方用甘草一钱，茯苓三钱，白芍五钱，枳实一钱，栀子三钱，山楂二十粒，水煎服。加柴胡一钱。（〔批〕纷解散。）此方有解纷之妙，乃天师未传者，想于别门见之也。

　　岐天师曰：实未传。孙真君有治心痛方。管仲三钱，乳香末二钱，白芍三钱，炒栀子三钱，甘草五分，水煎服。一剂即止痛，此方专治火痛也，治呼号口渴者神效。

　　卷二（乐集）

　　缓治法

　　论阳明之火大渴 论大吐 论大泻

