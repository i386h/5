<!-- { "loadSidebar": true } -->
　　天师曰：缓治者，不可急而姑缓之也。如人病火盛之症，大渴引饮，呼水自救，朝食即饥，或夜食不止；或久虚之人，气息奄奄，不能饮食者是。前症阳明火盛，故能食善消，宜竹叶石膏以治之矣，然而不可急也。盖火盛必然水哀，火之有余，水之不足，石膏辛散之味，虽然去火，而势过猛烈，实能铄尽真阴，大热之际，不得已而用之，所以救存肾中之水也，若日日用之，则水不能救而反耗真阴之气，真阴之气既耗。则火仍复沸腾，不若缓治之为得也。方用元参一两，麦冬五钱，白芥子二钱，竹叶三十片，甘菊花二钱，生地三钱，陈皮五分，丹皮二钱治之。（〔批〕清肃至凉汤。）此方之妙。全在元参能去浮游之火，使阳明之余火渐渐消灭；麦冬消肺中之热，断胃之来路；用生地清肾中之火，断胃之去路；加丹皮截胃之旁路；竹叶与白芥子清痰行心，又截胃之中路；四面八方，俱是分散其势，则余火安能重聚。此缓治法，胜于急遽之功也。至于久虚之人，气息奄奄，无不曰宜急治矣。不知气血大虚，骤加大补之剂，力量难任，必至胃口转加臌胀，反不若缓缓清补之也。方用茯苓一钱，白术五分，山药一钱，陈皮三分，甘草三分，人参三分，当归一钱，白芍二钱，枣仁五分，山楂三粒，麦芽三分，炮姜三分，水煎服。此方妙在用白芍为君，引参、苓入肝为佐。小小使令，徐徐奏功，潜移默夺，使脾气渐实，胃口渐开。不急于张皇，而徐能奏功。此又缓治之一法。

　　张公曰：缓治之法，不止阳明之火宜然。天师借而说法，余又广之可也。凡人久病，俱不可急遽用药，须缓治为妙。譬如人大渴之后，不可纯用止渴之药是矣。然而大吐之人，岂亦可纯用止呕之味耶，不可也。法当用人参五钱，茯苓三钱，白术三钱，甘草三分；陈皮一钱，豆蔻仁三粒，水煎服。此方纯用健胃补脾之剂，而人不知其中奥妙也，大吐之后，津液已干，如何又用健脾补胃以重燥之，得毋伤子太甚耶。不知脾胃之气健，而后津液能生。苟以润药补之，则脾胃恶湿，反足伤其真气，所以不用润剂，而反用燥药也。他脏腑恶燥。惟脾胃脏腑反恶湿而喜燥。以人参、白术投之，正投其所好。

　　又安有燥烈之虞哉。

　　大泻之后，自多亡阴，宜以补阴药治之矣。然而以补阴之药急治，反足增其水势，法当以温药补之。

　　用熟地五两。山药四两，山茱萸四两，白术五两，肉桂一两，肉果一两，北五味一两，吴茱萸一两，人参五两，薏仁五两，各为末，蜜为丸，如梧子大。（〔批〕生阴止泻丹。）每日晚饭前吞五钱，旬日即健矣。此方之妙，不用茯苓、泽泻、猪苓之类去分消水气，而水气自然分消。盖补肾正所以补脾，而缓治胜于急治也。

　　华君曰：未传。

　　卷二（乐集）

　　本治法

　　论心惊不安 夜卧不睡 论精滑梦遗 见色倒戈

　　天师曰：本治者，治心肾之法也。人非心不能宁静致远，非肾不能作强生育。故补心即当补肾，补肾即当补心也。是二经一身之主宰，脏腑之根本也。故人病心惊不安，或夜卧不睡者，人以为心之病也；谁知非心病也，肾病也。如人见色而思战，入门而倒戈者，或梦遗精滑者，人以为肾之病也；谁知非肾病也，心病也。然则欲安心者当治肾，欲治肾者当治心。治心方：用人参三两，茯苓三两，茯神三两，远志二两，生枣仁一两，熟地三两，山茱萸三两，当归三两，菖蒲三钱，黄连五钱，肉桂五钱，白芥子一两，麦冬三两，砂仁五钱，各为末，蜜为丸。每日送下五钱，或酒或汤俱可。此方乃治心之惊与不寐耳，宜用参、苓、当归，麦冬足矣，即或为火起不寐，加黄连亦足矣，何以反用熟地、山茱萸补肾之药，又加肉桂以助火。不知人之惊恐者，乃肾气不入于心也：不寐者，乃心气不归于肾也。今用熟地，山茱萸以补肾，则肾气有根，自然上通于心矣；肉桂以补命门之火，则肾气既温，相火有权，则心气下行，君火相得，自然上下同心，君臣合德矣。

　　治肾方者，精滑梦遗与见色倒戈，则关门不守，肾无开合之权矣，谁知皆心君之虚，而相火夺权，以致如此。方用熟地半斤，山药四两，山茱萸四两，茯苓三两，肉桂一两，附子一个，人参三两，白术四两：北五味一两，麦冬三两，远志一两，炒枣仁一两，鹿茸一副，巴戟天三两，肉苁蓉三两，柏子仁一两，砂仁五钱，紫河车一副，杜仲一两，破故纸一两，各为末，蜜为丸。此方用熟地、山萸、杜仲、山药之类，补肾也；巴戟天、苁蓉、附子、鹿茸，补肾中之火也。可以已矣：而必加入参、苓、柏子仁、麦冬、远志、枣仁之类者何也？盖肾中之火虚，由于心中之火先虚也。故欲补肾火者，先补心火。使心火不补，肾火终不能益，而转增其上焦之枯竭。故必须兼补其心，心气下舒于肾中，肾气上交于心，则水火相济，君臣和悦，民众奠安，肺气清宁，脾胃得养，通调三焦。不妨整戈矛再利，即野御亦可收功也。

　　张公曰：予有一言，愿赞高深。本治责之心肾，又何疑焉；然而心不可徒补之肾，而肾不可徒补之心也。譬如人有心惊不寐，虽是肾气不上通于心，而亦有肝气之不上生于心。故补肾之中，自宜添入补肝之品。方中有当归、肉桂，亦是补肝之品，然终非直入肝经之药也。余意前方中，加入白芍三两，补肾而兼补肝，相因而生心火，心有不泰然者乎。肾虚而用补心之药固是，然补心而不补肝，肝木郁塞，心难下生。愚意补肾方中，亦宜添入白芍三两，则肝气自舒，自生心包之火，火足自生命门之火矣，可质之岐天师，再定去留。（〔批〕雷公曰：天师方固妙，而张公论亦佳。）

　　华君曰：予曾闻之夫子矣，有方亦妙，并传于此。凡人卧不安枕，方用人参五两，远志二两，枣仁炒二两，熟地八两，山茱萸四两，茯神三两，柏子仁一两，麦冬三两，陈皮五钱，各为末，蜜为丸。

　　每日白滚水送下二两，五日即安，服一料全愈，名为宁神安卧丸。人有梦遗者，用熟地一斤，山药一斤，芡实一斤，生枣仁五两，巴戟天二两，麦冬三两，北五味三两，莲子半斤，同心用，各为末，蜜为丸。每日白滚汤送下一两，名为益心止遗丸。前方补心中而兼补肾，后方补肾中而兼补心，与天师传方同意。二方亦天师传也，不知何故各各不同，然而四方俱奇妙通元。甚矣，夫子之不可测也。巴戟天不特强阳，而且止精；肾水非火不能生，亦非火不能止；若用肉桂、附子大热之味，果然助其虚火；巴戟性非大热，不能温中，用之纯阴之中何害，反得其既济之功也。

　　孙真君传治心惊不安方。心惊非心病也，乃肝血虚而不能养心也。方用白芍五钱，当归五钱，熟地五钱，生枣仁一两，远志一钱，茯神三钱，麦冬五钱，北五味一钱，人参二钱，水煎服。（〔批〕天师云：此方之妙在用生枣仁至一两。）此方之妙，全不尽去治心。治肝正所以治心，治肺亦所以益心也。

　　又传治见色倒戈方。用人参三两，熟地八两，黄 五两。白术八两，肉桂二两，山茱萸三两，巴戟天五两，肉苁蓉三两，麦冬五两，北五味一两，覆盆子五两，各为末，蜜为丸。（〔批〕又云：此方不可轻传，存之可也。）每日半饥，酒送下一两。一月后，房事即改观。但不可传与匪人耳。

　　卷二（乐集）

　　末治法

　　论大便不痛，小便不痛 疟症不已 产妇感中风邪

　　天师曰：末治者，乃六腑之治也。人如病大小便不通，或疟症不已，产后风寒，皆作末治也。凡久病之后，或大便一月不通，不必性急，止补其真阴，使精足以生血，血足以润肠，大便自出，不可视为根本之病，而速求其愈。亦有人小便点滴不出，亦不必十分大急，乃肾气不能行于膀胱也，补其肾气，则小便自出，不必视为根本之病，而急欲出之也。大便不通方：用熟地一两，元参一两，当归一两，川芎五钱，火麻仁一钱，蜜半瓯，大黄一钱，桃仁十个，红花三分，水煎服。此方妙在用熟地、元参、当归以生阴血，少加麻仁，大黄以润肠下行。此正末治其闭结，而不亟亟以通之也。小便不通方：用肉桂一钱，熟地一两，山茱萸四钱，茯苓二钱，车前子一钱，泽泻一钱，丹皮一钱，山药一钱，水煎服。此方即七味地黄汤。妙在不去通小便，而专治肾水肾火。盖肾中有火，而膀胱之气化自行，不通小便而小便自通矣。

　　此末治之一法也。

　　疟症不已，终岁连朝，经年累月，或已止而又发，或未止而难痊。人皆谓有邪未散也，急宜逐邪，不可末视之。殊不知邪之久踞，乃正虚之甚也，自当重补其正，而末治其邪。方用熟地五钱，何首乌五钱，鳖甲五钱，白术五钱，当归五钱，人参二钱，甘草一钱，柴胡一钱，半夏一钱，肉桂五分，山茱萸四钱，水煎服。此方妙在熟地、山茱萸、当归之品以补阴血，加人参、白术以健脾，加鳖甲以入阴分，加何首乌以补阴气，加半夏、柴胡，少少去其痰与邪，则正气有余，邪自退舍。此又末治之一法也。

　　产妇感中风邪，皆作末治者。产妇旧血尽去，新血未生。

　　大虚躯壳，原易中邪。风寒袭之，一散邪，必有厥逆寒症之变，死亡顷刻矣。方用当归一两，川芎五钱，人参一两，荆芥一钱，肉桂一钱，益母草一钱治之。此方妙在用参、归各一两，参以固气，归以生血，气血既生，而风邪易去。大虚之人，略带去邪之药，则邪原易出，乃腠理实疏，关门不锁故耳。方中荆芥一品最妙，不特易于祛邪，而且引旧血以归经，佐新血以复正，故两用之而成功也。益母草更是产科最利之品，安有他虞哉。此又固气血为先，散邪为末又一法也。

　　张公曰：俱讲得入神出化，予又何佐高深哉。尚有一言相商，产妇临月之前一月，如有风邪感冒等症，皆作风寒感冒治之。其临月之期，如有感中风邪，不可作风邪治之。方用人参一两，当归一两，川芎五钱，柴胡二钱，甘草一钱，白芥子三钱，水煎服。毋论其头疼身痛，咳嗽太阳痛，六经传经伤寒，俱宜以此方治之，切不可轻用桂枝、麻黄。盖孕妇实与平常人治法大不相同耳。

　　孙真君曰：大便不通，亦多实症，天师传者，治虚症之方耳。我传此方，治实症者，实有奇效。方用大黄五钱，当归尾一两，升麻五分，蜜半瓯，水煎服。（〔批〕天师云：此方尚加熟地一两。）大黄泄利，用当归润之，仍以为君，虽泄而不十分过猛，不至有亡阴之弊：况有升麻以提之，则泄中有留，又何必过虑哉。

　　卷二（乐集）

　　不内外治法

　　论跌扑断伤

