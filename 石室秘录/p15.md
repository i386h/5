<!-- { "loadSidebar": true } -->
　　天师曰：塞者，因其塞而塞之也，如人气虚中满是也。凡人气虚，多不能食，食则倒饱，人以为多食之故，以香砂、枳实等丸消导之。其初未尝不少快，久则腹饱，又消之，久久不已，必变成中满之症矣。腹高而大，气喘而粗，人又以为臌胀也，用牵牛、甘遂等药以利导其水，水未必去而臌胀益甚，又以为药之不胜也，又用大黄、巴豆之药下之，又不应；以为风邪袭之，又以辛散之品，如龙胆草、茵陈之类。杂然纷进，不至死不止。犹然开鬼门，泄净府，纷纷议论，皆操刀下石之徒也。谁知初起之时，即以补胃健脾之药，先为速治，何至此哉，初用之方：用人参一钱，白术二钱，茯苓三钱，陈皮三分，甘草一分，萝卜子一钱，薏仁五钱，芡实五钱，山药三钱，水煎服。（〔批〕消胀至神汤。）此方绝不去消导，而专以补为事，世医未有不笑其迂，以为此等药，服之必增胀满。下喉之时，实觉微饱，世医乃夸示曰：吾言之验如此。而病患与病家，并诸亲友，俱叹世医，而咎此方之迂而害事也。讵知下喉之时，虽觉微胀，入腹之后，渐觉开爽，连服数剂，不特开爽，而并无胀满之疾矣。盖中满之疾，原是气虚而成，不补其虚，胀何从解。补药之中，加以萝卜子。

　　分消其胀气，使人参不敢助邪而反助正；况又有茯苓、薏仁、芡实之类，纯是去湿之药，则水道自行，而上壅可免；尤妙用甘草一分，以引群药之入于满处。盖中满最忌甘草，而余偏用之，成功于忌之中也。

　　张公曰：妙论叠出不穷，大哉，圣人之语。中满固是塞症，饱食填塞于胸膛，亦是塞症也。人皆用香砂、浓朴消之，而余独不然。方用人参三钱，白术三钱，陈皮一钱，甘草一分，肉桂一钱，神曲三钱，水煎服。此方妙在全不去消食，反助其饱闷之气。谁知饱食而不消者，由于胃气之不足也。我补其胃气，则胃强自能运化而入于脾中，又何必用浓朴、枳壳之消导哉。此亦塞治之法也，可与天师方并垂天壤。

　　华君曰：法同于余，而论备之。

　　雷公曰：我亦有方。中满病，固是胃气之虚，然徒补胃气亦难疗。当补心火，以生胃土。方用人参三钱，白术五钱，炒枣仁五钱，远志八分，山药三钱，茯苓三钱，米仁五钱，陈皮三分，神曲三分，麦芽五分，水煎服。

　　方中全不治满而满自除，正以治心火也。

　　卷二（乐集）

　　解治法

　　论结胸 论内伤肝郁

　　天师曰：解者，邪聚于一处，而分解之也。如人病结胸等症者是。伤寒初愈，五脏六腑，久不见饮食矣，一旦饱食，则各经群起而 。无如胃经火炽，一瓯之物，不足以供其自餐，又安能分散于诸人乎，势必群起而争，而胃经自家困乏，茹而不吐，则五脏六腑，喧哗扰攘，而胃经坚不肯出矣。然则治之法奈何？惟有坚壁以待，枵腹以守，则敌人自散。盖原因无食，所以起争，使终无粮草，势亦难于久待，自然仰关而攻，不战自退。乘其散亡之时，少佐师旅，声言追逐，实仍和解，彼此同归于好。方用元参一两，麦冬一两，水二碗煎服。此方之妙，全不去顾胃中之火，亦不去消胃中之食，止厘清肺中之气，散其心肾浮游之焰。心肾肺经既已退舍，则肝经一旅之师，又何能为难哉。脾与胃唇齿相倚，从前不过同群共逐，大家声扬，原未尝有战攻之举，今心肝肺肾之火既已收师，则脾脏一经，亦自相安于无事矣。

　　倘一逢结胸，即以此方投之，则不特无功，转且有害。故一遇结胸之病，必须令其空腹数日，而后以此方投之，万举万当，此解治之一法也。

　　张公曰：真妙绝奇文，结胸之症，不意发如许奇语。非天师又乌能哉。我欲再发一言，不可得矣。非学贯天人，不可言医；非识通今古，不可谈医；非穷尽方书，不可注医。此得人所以最难，自古及今，代不数人。元以前无论，明朝三百年，止得数人而已。李濒湖之博，缪仲醇之辨，薛立斋之智，近则李士材之达，喻嘉言之明通，吾子亡弘肆，我所言者数人，皆上关星宿，钟山川之灵而生者也。今日既许子在着书中人，愿吾子勿以菲薄自待也。着书当弘而肆：医道尽矣至矣，化矣神矣。

　　解法：更有人病内伤，而头疼目疼，心胁痛，遍身痛，手足又痛，此皆肝气郁蒸之故。或头痛救头，脚痛救脚，治何日始能尽期。当据其要而先治之，余者不治自愈。方用白芍五钱，当归三钱，柴胡三钱，天花粉三钱，丹皮三钱，栀子三钱，甘草三钱，川芎一钱，香附一钱，桂枝一钱，水煎服。此方妙在白芍为君，柴胡为臣，祛风祛痰之药为佐使。一剂而胁痛失，再剂而诸痛平，三剂而一身泰，真扼要争奇，解法之至妙者。施之内伤之症，尤多奇功。愿世人勤而用之，收功无量也。

　　华君曰：未传于予。

　　卷二（乐集）

　　敛治法

　　论亡阳 论下血 论吐血 论头汗 论手汗

　　天师曰：敛治者，乃气将散而收敛之也。譬如人汗出不已，此亡阳而气欲散也。又如下血与吐血不已，此血欲散而不能住者是也。气散仅存一线之阳，倘再令其奔越，则阳脱而死所不免也。然而治脱之法，惟在敛其肺气，使皮毛腠理固密，则阳从何散。第徒敛肺气，而不大补元阳，则元气仍然欲脱，即不脱出于皮毛腠理，必然脱出于口鼻耳目，故必以补为敛之为得也。方用人参一两，黄 一两，当归一两，五味子一钱，山莱萸四钱，桑叶五片，酸枣仁一钱，麦冬三钱，水煎服。此方之妙，全在用参、归以补气，用山萸、五味以敛气，则补足以济敛之功，而敛足以滋补之益。况又有桑叶收汗之妙品，调停于敛之中，不偏于敛，亦不偏于补也。

　　下血之症，多因好酒成病。用解酒之品，可以成功，而殊不尽然也，世医所用解酒之品，无过干葛、桑白皮而已。然而干葛不可多服，而桑白皮又气味轻清，不可专任此二味，所以解酒而酒病终难去也。况中酒之病，其来已素非一朝一夕之有，岂是轻清不可久服之药，可能治之乎？余故皆弃而不取。方用人参二钱，当归一两，地榆三钱，生地五钱，三七根末三钱，水煎服。（〔批〕生新汤。三六亦能生血，不止止血也。）此方之妙，全在不去治酒病，亦不去治血病，全以生地、当归活其血，血活则新血生而旧血止；况又佐以地榆之寒，以去大肠之火；又佐以三七之末，以杜塞大肠之窍，自然血止而病愈也。此敛之一法也。

　　更有吐血之症，或倾盆，或盈碗，若不急以收敛，则吐将安底。然而一味酸收寒遏，则血势更狂，愈足以恣其崩腾之势。不若从其性，而少加以收敛之品，则火寝息而血归经。方用人参一两，当归一两，酸枣仁三钱，三七根末三钱，水煎调服。此方之妙，不去止血，而惟固其气。盖血脱益气，实有奇功。血乃有形之物，既已倾盆盈碗，尽情吐出，则一身之中，无血以养可知，自当急用生血补血之品，尤以为迟，奈何反用补气之味，得无迂而寡效乎？谁知血乃有形之物，气为无形之化，有形不能速生，而无形实能先得，况有形之物，必从无形中生之。气无形，始能生血有形之物，补气正所以补血，生气正所以生血也。况血既尽情吐出，止存几希一线之气，若不急为补之，一旦气绝，又何以生血而补血哉。经云：有形之血，不能速生，无形之气，所当急固。真治血之妙法。此又敛之之一法也。

　　张公曰：真有不可思拟之妙，余无以赞一词矣，止语汝头汗出而敛之法。凡人头顶出汗，乃肾火有余，而肾水不足，若不知其故，而徒用止汗之药，必致目昏而耳痛。法当滋其肾，而清肺金之化源，自易奏功如响。方用桑叶一斤，熟地二斤，北五味三两，麦冬六两，各为末，蜜为丸。（〔批〕遏汗汤。）每日白滚水送下五钱或一两，一月后，永不出汗矣。更有人每饭之时，头汗如雨落者，此又胃火胜，而非肾火余也。法当用元参一斤，麦冬一斤，天冬一斤，生地一斤，北五味四两，酸枣仁半斤，各为末，蜜为丸。（〔批〕敛汗汤）。每日白滚水送下一两，二月必愈。似乎胃火胜宜用竹叶石膏汤，而余偏不用者何也？盖胃火之胜者，微胜耳，非若炽盛而火炎，奔腾而热发，不过因饮食之味，入于胃中，逐觉津津汗出，饮食完而汗随止。然则以元参一味，解之有余矣，况又用天、麦二冬，以清肺火，生地以凉血，酸枣仁以平心火，五味子以收汗而滋液，则胃经有火之盛，亦已消磨，况原未十分之盛乎。此敛法之一也。手中之汗，细小病也，不必入于此中，以药水洗之即愈，俟后可入处，予当言之。

　　华君曰：亦未传。

　　卷二（乐集）

　　升治法

　　论阳虚下陷 阴虚下陷

　　天师曰：升治者，乃气虚下陷，不能升而升之者也。凡人因饥饱劳役，内伤正气，以致气乃下行，脾胃不能克化，饮食不能运动，往往变成痨瘵。若疑饮食不进，为是脾胃之火；或疑肉黍所伤，谓是水谷之积。轻则砂仁、枳壳、山楂、麦芽之类，重则大黄、芒硝，牵牛、巴豆之品，纷然杂进，必致臌闷不已。倘先以升提之药治之，何成此等病症哉。方用人参一钱，黄 三钱，柴胡一钱，升麻三分，当归三钱，陈皮一钱，甘草一钱，白术三钱治之。此方即补中益汤，余为之增定其轻重，以为万世不删之定则。东垣一生学问，全在此方。凡人右手寸脉，大于左手寸口之脉，无论其左右关脉，与左右肾脉之大与小、沉与浮，即以此方投之，无不神效。盖右寸之脉大于左寸口，即内伤之症也，此方实为对病。妙在用柴胡、升麻二味，杂于参、 、归、术之中。以升提其至阳之气，不使其下陷于阴分之间：尤妙加甘草。陈皮于补中解纷。则补者不至呆补，而升者不至偏堕，所以下口安然，奏功如响耳。或疑参、 太多。不妨略减则可。倘以为补药不可骤，竟去参、 ，则柴，麻无力。譬如绳索细小，欲升千斤重物于百丈之上，难矣。或用参而不用 ，或用 而不用参，则功必减半，然犹胜于尽去之也。倘以升，柴提气，或疑清气不升，反又浊阴之腾上者，此必左手寸口之脉，大于右手寸口，始可借言。苟或不然，杀人无算，必是此人创说也。余最恶此等似是而非，为吾道之乡愿，吾子尽辟之也。

