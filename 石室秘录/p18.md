<!-- { "loadSidebar": true } -->
　　天师曰：肥治者，治肥人之病也。肥人多痰，乃气虚也。虚则气不能营运，故痰生之。则治痰焉可仅治痰哉，必须补其气，而后带消其痰为得耳。然而气之补法，又不可纯补脾胃之土，而当兼补其命门之火。盖火能生士，而土自生气，气足而痰自消，不治痰，正所以治痰也。方用人参三两，白术五两，茯苓二两，薏仁五两，芡实五两，熟地八两，山茱萸四两，北五味一两，杜仲三两，肉桂二两，砂仁五钱，益智仁一两，白芥子三两，桔红一两，各为末，蜜为丸。每日白滚水送下五钱，（〔批〕火土两培丹。）

　　此方之佳，全在肉桂之妙，妙在补命门心包之火。心包之火足，自能开胃以去痰；命门之火足，始能健脾以去湿。况方中纯是补心补肾之味，肉桂于补药之中，行其地天之泰，水自归经，痰从何积。此肥人之治法有如此。

　　张公曰：妙。肥人治法，不过如此，无可再言。此乃丸药方也，若有人不肯服丸药，当用煎方。予定一方，用人参三钱，白术五钱，茯苓三钱，熟地一两，山茱萸四钱，肉桂一钱，砂仁一钱，益智仁一钱，半夏一钱，陈皮五分，神曲一钱，水煎服。（〔批〕补气消痰饮。）此方治气虚而兼补肾水、肾火者也。肾中水火足，而脾胃之气自健，痰亦渐消矣。此方肥人可常用也。

　　华君曰：同。

　　卷三（射集）

　　瘦治法

　　论瘦人多火

　　天师曰：瘦人多火，人尽知之。然而火之有余，水之不足也，不补水以镇阳光，又安能去火而消其烈焰哉。方用熟地三两，元参八两，生地四两，麦冬三两，白芍五两，丹皮三两，沙参二两，地骨皮五两，天门冬三两，陈皮五钱，各为末，蜜为丸。加桑叶六两，亦为末，同捣为丸。每日白滚水送下五钱。

　　（〔批〕添阴汤。）妙在元参去浮游之火，而又能调停五脏之阳。各品之药，阴多于阳，则阴气胜于阳气，自然阴胜阳消，又何必石膏、知母之纷纷哉。虽石膏，知母原是去火神剂，不可偏废，然而用之于火腾热极之初，可以救阴水之熬干，不可用之于火微热退之后，减阳光之转运。此瘦人之治法又如此。

　　张公曰：妙。瘦人多火，予亦定一煎方。方用元参一两，麦冬三钱，天冬三钱，生地三钱，熟地三钱，山茱一钱，北五味五分，白芍三钱，丹皮二钱，白芥子一钱，甘草五分，水煎服。（〔批〕去薪汤。）此方皆滋阴之药，而又不凝滞于胃中，瘦人常服，必无火症之侵矣。

　　华君曰：同，无可谈。

　　卷三（射集）

　　摩治法

　　论手足疼痛 论脏腑 结 论颈项强直 论口眼歪斜

　　天师曰：摩治者，抚摩以治之也。譬如手足疼痛、脏腑 结、颈项强直、口眼歪斜是也。法当以人手为之按摩，则气血流通，痰病易愈。手足疼痛者，以一人抱住身子，以两人两腿，夹住左右各足一条，轻轻捶之千数，觉两足少快，然后以手执其三里之间，少为伸之者七次，放足，执其两手，捻之者千下而后已，左右手各如是，一日之间，而手足之疼痛可已。脏腑 结之法，以一人按其小腹揉之，不可缓，不可急，不可重，不可轻，最难之事，总以中和为主。揉之数千下乃止，觉腹中滚热，乃自家心中注定病，口微微嗽津，送下丹田气海，七次乃止。如是七日， 结可消。颈项强直，乃风也。以一人抱住下体，以一人手拳而摇之，至数千下放手，深按其风门之穴，久之，则其中酸痛乃止。病患乃自坐起，口中微微咽津，送下丹田者，七次而后己，一日即痊。口眼歪斜之法，令一人抱住身子，又一人桅住不歪斜之耳叶，又令一人摩其歪斜之处者，至数百下，面上火热而后已，少顷，口眼如故矣。此皆摩之之法也。

　　张公曰：妙，予不能增一词。

　　华君曰：无。

　　卷三（射集）

　　浴治法

　　论治疥 论止手汗 论治癞头

　　天师曰：浴治者，以水煮滚浴之也。如人生疮、生疥者是。不可在浴堂内去浴，必须在自家屋内。

　　用苦参四两，生甘草一两，金银花一两，苍耳草半斤，荆芥一两，防风一两，生黄 三两，水煮汤一大锅，乘热熏之，外用席二条，裹住身上，用衣盖之，使气不散，俟稍凉浴之，必至汤寒而后已。一日再浴，将渣再煎，如前浴之，三日疮疥必全愈也。

　　熏不可为训，恐引毒入脏腑也。熏者，乃用药裹在纸内，或在火炉，同人熏于被内者是，切不可用之，不若洗浴之为妙。

　　张公曰：妙。人有手汗出者，以黄 一两，葛根一两，荆芥三钱，防风三钱，水煎汤一盆，热熏而温洗，三次即无汗，神方也。即是此汤亦可，然不若每日一换药之为妙也。

　　更有癞头洗方：用蜗牛数十条，以癞头洗之，二次必全愈，亦神方也。水三碗，煎蜗牛三十条足矣。

　　华君曰：无。

　　卷三（射集）

　　达治法

　　论火丹砂疹

　　天师曰：达治者，乃火郁于胸中而不得散，因而达之外也。火气热甚，蕴蓄日久，则热势益盛，往往变为火丹之症，或发砂疹是也。若不急为达之，则火势燎原，立刻灰烬。方用升麻三钱，元参八两，干葛三两，青蒿三两，黄 三两，水煎服。（〔批〕达郁汤。）此方之奇，奇在青蒿与元参同用。盖火丹砂疹之病，乃胃火与肝结之火，共腾而外越，治肝则胃不得舒，治胃则肝不得泄。今妙在用青蒿，青蒿平胃火，兼能平肝火，然未免性平而味不甚峻，又佐之元参之重剂，则火势散漫，无不扑灭矣。然而青蒿虽平胃肝之火，而胃肝二火相形，毕竟胃火胜于肝火，又佐以干葛之平胃，此方之斟酌咸善，而人不可测度者也。达治之法也。

　　张公曰：达治法，古今绝妙异方，目中不曾多见，此方实奇而当。予更增一方，亦可少佐高深。白芍三钱，柴胡二钱，丹皮二钱，元参三钱，麦冬三钱，荆芥三钱，生地三钱，炒栀子三钱，防风一钱，天花粉二钱，水煎服。（〔批〕固本散）。此方专散肝木中之火，达其肝木之火，而诸经之火尽散矣。

　　华君曰：无。

　　孙真人传治火丹神效。丝瓜子一两，柴胡一钱，元参一两，升麻一钱，当归五钱，水煎服。一剂即消。（〔批〕天师云：绝奇绝妙之方。）

　　卷三（射集）

　　发治法

　　论疏通肝邪

　　天师曰：发治者，邪入皮毛腠理，将入营卫，而急发散之谓也。方用柴胡一钱，白术三钱，荆芥一钱，苏叶一钱，半夏一钱，甘草一钱，苍术一钱，丹皮一钱，水煎服。此方平和之中有妙理。盖木气之郁，最宜平散，今所用之药，俱是直入肝经之圣药，自然肝木疏通，枝叶调达。无风吹动，柳叶自繁，嫩绿芳草，遍出新青，宇宙之间，无非春气之舒畅矣。此发治之法也。

　　张公曰：不意天师早已言之矣，我前方可废也。予方即发之也，可删之。远公言是，姑两存之。

　　华君曰：无。

　　卷三（射集）

　　夺治法

　　论水肿腹胀跗肿

　　天师曰：夺治者，乃土气雍塞而不行，不夺则愈加阻滞，故必夺门而出，而水乃大流也。病如水肿之疾，腹胀如鼓，两跗如浮，按之如泥，小便不利，大便反结，人以为水病，谁知皆由于土气之郁。方用鸡屎醴一升，炒黄色为末，以黄酒一斤，先将鸡屎末盛于新布上，后将黄酒洒之，不可太骤，缓缓冲之，则药味尽下。取汁一碗，病患服之。切不可令病患先知，则不肯信心而服，使生别病。下喉之后，腹即作雷鸣，一饭之间，倾腹而出，两足即减大半，再饮一碗全消。盖鸡屎善能逐水，而又通土性，无微不入，将从前所蓄之水，无不开其水口，尽归大肠而泄。此夺法之奇也。至于牵牛、甘遂，非不善于逐水，终不胜鸡屎神效。但已用之后，必须禁用饮食，否则再发无救。行医者，切宜知之，有病者，切宜记之。

　　张公曰：鸡屎醴果然神效，若言甘遂、牵牛不及鸡屎，则未然也。二方俱可酌用。

　　华君曰：同。然予尚有一法未传，水肿之法，有用大麦芒二两，煎汤饮之亦消，且无后病，但须一连数月作汤饮之，即泄水而愈。药味平常，而奏功甚奇，此类是也。天师何故不传，岂以无奇而忽之耶。

　　然而奏功实神，予终不敢没其奇。

　　天师曰：此方止可治初起之水肿，而不可治久病之水肿也。

　　卷三（射集）

　　深治法

　　论病入膏肓骨髓脑中

　　天师曰：深治者，病患深而深治之也，如人病在膏肓，或在骨髓，或在脑中者是，此等症，成非一朝，则治亦非一日，必须多服汤药于日间，久服丸饵子夜半，非数百剂，非数十斤，不能奏效。大约劳瘵之症居多，而虚劳次之。方用熟地一两，山茱萸四钱，山药三钱，丹皮二钱，泽泻二钱，茯苓三钱，北五味一钱，麦冬三钱，芡实五钱，水煎服。此朝服方也。晚服丸方：用紫河车一具，鹿角胶二两，龟胶三两，元参三两，熟地八两，山茱萸四两，地骨皮五两，人参二两，白术五两，白芍五两，炒枣仁三两，枸杞子三两，麦冬三两，人乳二碗，浸熟地，晒干，砂仁五钱，各为末。每日半夜，白滚水送下五钱。此方不热不寒，可以长服，方名中正丸。病伤根本，扶之不易。譬如花木大肆摧残，欲其枝叶之茂，岂是一朝可成，必须培植灌溉，终岁经年，自然春意渐回，萌芽可达，渐渐扶苏，而不可性急也。方丸并用，饮食更须得时。深治之难，从来眉蹙，切勿心急，以期奏功之速。此深治之法也，膏肓病，十人止可逃一二，论此治法，非尽人能救之也，但舍此又别无治法。余悯世人，故又立门如此，倘肯听吾言，断绝色欲，口淡滋味，心戒贪嗔，自然服药有功，否则亦止可苟延岁月而已，又不可不告诫也。

　　张公曰：佛心神术。劳瘵之症，诚难速效，天师之方，平稳中实有妙理。余更有一方，亦极平稳，可并传以备世选用。方用芡实八两，薏仁八两，山药三斤，糯米一斤，人参三两，茯苓三两，莲子半斤，白糖半斤，各为末，每日白滚水调服一两。如不欲调服，以水打成丸，如元宵，服亦可。上下午服一丸最妙，亦可为深治之佐。

　　华君曰：无。

　　雷公曰：我亦有一方传子。用芡实一斤，山药二斤，黑芝麻八两，小黄米炒三斤，薏仁一斤，白糖一斤，肉桂五钱，各为末。白滚水每日调服五钱或一两，自能开胃健脾，补肾益精也。或疑入肉桂恐动火，不知人非命门之火不能生长，于七斤有余之药，加桂止五钱，不过百分之一，何热之有，正取其温气，以生长脾胃耳。方名全生至宝丹。（〔批〕天师曰：妙极，可常服。张真人曰：极妙。）

　　卷三（射集）

