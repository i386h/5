<!-- { "loadSidebar": true } -->
　　浅治法

　　论细小疾病

　　天师曰：浅者，因病未深而浅治之，不必深治之者也。如人患细小疾病。何必张皇而用人参，惊惧而加桂、附。饮食不调，用六君子可也：头痛，用小柴胡汤可也：咳嗽，用逍遥散可也；水泻，用五苓散可也：腹痛，用小建中汤可也；两肋饱闷，亦用逍遥散可也。盖略一舒之，自必奏功，无容以深中脏腑之药，以治皮毛也。此浅治之法，又宜知之也。

　　张公曰：浅治法妙。

　　华君曰：无。

　　卷三（射集）

　　长治法

　　论痿症 论腰痛 论背脊骨痛 论两腿酸痛 论 肉扳睛 论痉病

　　天师曰：长治者，永远之症，不可以岁月计也。如病痿症、痉症是也。痿病，必久卧床席，不能辄起，其故何也？盖诸痿之症，尽属阳明胃火，胃火铄尽肾水，则骨中空虚无滋润，则不能起立矣。然则止治阳明，而骨中之髓何日充满，欲其双足有力难矣。方用元参一两，熟地二两，麦冬一两，牛膝二钱，水煎服。（〔批〕消阴坚骨汤。）此方之妙，全在不去治阳明而直治肾经，以补其匮乏。肾水一生，则胃火自然息焰，况又有麦冬以清肺气，牛膝以坚膝胫，故以此方长治之，则痿废之状可免。若徒以石膏、知母之类降其胃中之火，火降矣，肾水益干，又将何物以充足其骨髓乎。无怪经年累月，愈治而愈惫也，此长治之法，不可不知之。

　　张公曰：妙。长治法，不止痿痉二项，予为广之。如腰痛，背脊骨痛，两腿酸痛，两目生 肉扳睛是也，腰痛服药，服之不验者，乃湿气入于两腰子也，最难治。补肾水而益痛，泻肾水而觉空，去风而无益，去寒而转增，去火而益甚，此所以知为水湿之症也。外无水象，内无水形，令人揣摩不着，然余实有辨而知之之法。凡腰痛而不能下俯者是也。方用柴胡一钱，防己二钱，泽泻一钱，猪苓一钱，肉桂三分，白术五钱，甘草五分，山药三钱，白芥子一钱，水煎服。（〔批〕解湿仙丹。）此方妙在入肾而去湿气，不是入肾而补水，然须多服为妙。大约此等腰痛，初起之时，三四剂即可奏功，痛至经年累月者，非服二月不效也。

　　腰不能俯者，水湿；腰不能直者，非水湿，乃风寒也。用逍遥散，加防己一钱。初起时，一剂可愈，久则非一剂可愈也。当改用白术二两，杜仲一两，酒煎服，十剂可愈。（〔批〕利腰丹。）可为长治之法。

　　背脊骨痛者，乃肾水衰耗，不能上润于脑，则河车之路干涩而难行，故尔作痛。此等症，非一二剂可以见功。非久服补气之药以生阴，非大服补阴之药以生水，未易奏功也。方用黄 一两，熟地一两，山茱萸四钱，麦冬四钱，北五味一钱，白术五钱，防风五分，茯苓三钱，附子一分，水煎服。（〔批〕润河汤。）

　　此方补气则有黄 、白术，补水则有熟地、山茱，去湿则有茯苓，去风则有防风，引经则有附子，而又麦冬以生肾水之母，自然金旺生水，水足则河车之路不干，不干则润金滋骨可知，又何痛之作楚。既不痛矣，又何背之不直哉。然此方不能奏近功于旦夕，必须多服、久服乃效，所以入之于长治之门也。

　　两腿酸痛，又不如是治法。此湿气入于骨中，而皮外无湿也。此病不止骨内而受湿气，或被褥中得之也。方用薏仁二两，芡实一两，茯苓三钱，肉桂一钱，牛膝二钱，萆 一钱，水煎服。（〔批〕壮骨去湿丹。）此方之妙，妙在薏仁能入骨而去水，加芡实健脾以去湿，不使湿以增湿，而牛膝、萆 ，又是最利双足之品，又加肉桂，引经直入于骨中，湿有不去，酸疼有不止者乎。但脚中之病，乃人身之下流，一有病，不易去之。况湿气在骨，如陆地低洼之处，久已成潭，如何能车水即干，必多用人功，而后可以告竭。故此方必须多服、久服，正是此意。

　　肉扳睛，乃眼病失治而生肉。人不知避忌，将眼皮翻转，以取凉快，谁知风忽中之，则眼毛倒生而扳睛矣。此等病最忌动刀，一动刀则不可内治矣，法当用丸散以消之。然非服至半年，不能奏效。方用甘菊花十两，须用家园自种者为妙，否则断不可用，白芍一斤，当归半斤，柴胡四两，丹皮三两，葳蕤一斤，同州蒺藜一斤，草决明四两，茯苓十两，麦冬十两，天门冬十两，枸杞子一斤，名为末，蜜为丸。

　　每日饥服一两，一料少愈，二料全痊。最忌房事，能断欲者，一料全愈，否则必须二料、三料也。此亦长治之一法，可参用之，故又广之如此。

　　天师曰：痉病乃寒湿之气集之双足之间，骨中寒痛而不可止，亦终岁经年不能身离床褥，伛偻之状可掬，其故何也？盖诸痉尽皆水湿也，水气久不出，则一身之关节，无非水气之弥空，土无权矣，又何以分消而利道哉。然则止治其水，而湿气可以尽去，乃治水亦终岁经年，仍然不验者为何？徒治水而不治土也。方用白术五钱，薏仁二两，芡实三钱，茯苓一两，肉桂一钱，牛膝一钱，萆 一两，杜仲三钱，水煎服。

　　此方之妙，利其水湿之气，又不耗其真阴，日日吞服，不必改方。服之三月，必然如旧，再服三月，必然步履如初矣。此真长治之法，人亦遵守而不可更改者也。

　　华君曰：同。

　　雷公曰：痉病方：白术四两，薏仁八两，山药八两，车前子一两，牛膝三两，生黄 十两，肉桂一两，杜仲四两，各为末，蜜为丸。每日饭前，酒送下一两。

　　一料必全愈，用补于利之中也。

　　又方治痿：用元参一两，甘菊花五钱，麦冬一两，熟地二两，牛膝五钱，天门冬三钱，水煎服。

　　此方与天师同意。（妙）

　　卷三（射集）

　　短治法

　　论阳明口渴用石膏汤 论四逆汤 论附子理中汤 论大承气汤

　　天师曰：短治者，乃病不必长治，而可以短兵取胜，则用短治之法。譬如阳明之症初起，乘其口渴引水自救之时，急用石膏、知母煎服。一剂而渴减，再剂而渴止，三剂而病如失，即不可再与四剂矣。

　　盖石膏初用有荡邪之功，久用有损正之失，故可暂用而不可长用。倘不信吾言，以石膏为夺命之药，日日与之，必致变为痿症，而不能速起也。故我频频戒用石膏者为此。

　　仲景创立此方，所以救人伤寒传入阳明之症，不得已而用之，截住其邪，不使再传也。原非教人日日用之也。奈何世医不知此故，妄自多加，任情纵意，忍于轻用，以致杀人而不悟也，悲夫。此短治之法，又不可不知之。

　　张公曰：吾方得岐天师发明，真大幸也。我立此方，原所以救一时之急，非教人经年累月而亦用之也。世医不悟，亦可闻岐天师之语而悟矣。短治法不止石膏汤，如四逆汤，不可久服也，久则有火盛自焚之虑。附子理中汤，亦不可久用，有太刚则折之虞。大承气汤止可一剂，而不可至再，重则有大下亡阴之祸。诸如此，俱可类推。

　　华君曰：同。

　　（白虎汤，张路玉谓为治 热病主方，极有理，故在伤寒门，亦不可轻用。

　　李子永识。）

　　卷三（射集）

　　日治法

　　论日间发寒热

　　天师曰：日治者，病重于日间，而发寒发热，较夜尤重，此等症必须从天未明而先截之。方用柴胡三钱，当归三钱，黄 五钱，人参一钱，陈皮一钱，半夏一钱，青皮一钱。枳壳一钱，白术五钱，甘草一钱，干姜五分，水煎服。（〔批〕补正逐邪汤。）此方妙在加柴胡于参、 、归、术之中。盖邪之敢在日间作祟者，欺正气之衰也。今用祛邪之品同补正之药，共相攻邪，则正气有余，邪自退舍。譬如贼人白昼操戈入室。明欺主人软弱，故肆无忌惮。倘主人退缩潜形，则贼势更张，必大恣 掠，席卷资囊而去。正气日消，病安能愈也，妙在全用补正为君，则主人无惧，指挥如意，号召家人，奋勇格斗，前后左右，无不执耒而来，负锄而至，争先捍御，贼人自然胆落，惟恐去之不速矣。况方中有柴胡、半夏之类，各各消邪，又譬如主人既勇，奴仆无非勇士，则贼不奔逃，必被擒获。此方之用于日间，实有妙用也。

　　张公曰：妙绝。日闻之病，以此治之，最妙。余尚有一法，治日间之症，尤易奏功。方用人参一钱，白术五钱，甘草一钱，陈皮一钱，柴胡二钱，熟地一两，白芥子一钱，水煎服。（〔批〕阴阳兼治汤。）天师之方，乃治阳虚之症，余方乃治阳虚而兼阴虚之症，二方彼此参用，何愁日间之病棘手哉。

　　华君曰：同。

　　雷公曰：日间发热，乃邪在于阳分也。补阳气而邪自退。方用人参三钱，甘草一钱，白术五钱，当归三钱，陈皮一钱，柴胡二钱，水煎服。有痰，加半夏一钱；有食，加山楂一钱。方名助正汤。

　　助其正，邪不祛而自祛也。

　　卷三（射集）

　　夜治法

　　论夜发寒热

　　天师曰：夜治者，病重于夜间而发热者也。或寒少而热多，或热少而寒多，一到天明，便觉清爽，一到黄昏，便觉沉困，此阴气甚虚，故行阳分则病减，行阴分则病重也。方用熟地一两，山茱萸四钱，当归三钱，白芍三钱，鳖甲五钱，柴胡三钱，白芥子三钱，陈皮一钱，生何首乌三钱，茯苓五钱，北五味一钱，麦冬三钱，水煎服。（〔批〕补阴辟邪丹。）此方妙在鳖甲同柴胡并用，又以诸补阴之药，合而攻之也。盖鳖甲乃至阴之物，逢阴则入，逢阳则转。即此二味原是治阴经之邪热，况又用于纯阴同队之中，有不去阴邪而迅散哉。生何首乌直入阴经，亦能攻邪，加以白芥子去脏膈之滞痰，又不耗其真阴之气，有不奏功如响者乎。譬如人家主妇，一旦被贼人所执，刀火相逼，倘箱柜空虚，则贼人失望，势必因羞变怒，愈将主妇施刑。今用熟地、山茱、当归、芍药，纯是补正之品，同群共投，犹贼在房中，尽将金玉散倾，则贼喜出望外，必且弃主妇而取资财，饱则扬去。又有鳖甲、首乌、芥子之类，力能战邪，则堂外声扬，夺门攻击，邪自张皇，更思早遁。倘止用鳖甲、首乌，则又势单力薄，无物饵贼，岂肯甘心反走，必致相争相战，彼此败衄而后去。更有妙论，人多未知。如此等症，必须在黄昏之前，以此药先与之，则阴气固而邪不敢入。又譬如人家门户谨防，锁钥严整，司更值宿之仆俱各精健绝伦，则贼必望风退却，又何争越墙上壁，而主妇知觉，呼召家人，捆缚而献哉。此皆日间不治，而以夜间先治之法也。

