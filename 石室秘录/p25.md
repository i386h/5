<!-- { "loadSidebar": true } -->
　　天师曰：富治者，治膏粱富贵之人也。身披重裘，口食肥甘，其腠理必疏，脾胃必弱。一旦感中邪气，自当补正为先，不可以祛邪为急。若惟知推荡外邪，而不识急补正气，必至变生不测，每至丧亡，不可不慎也。方用人参三钱，白术三钱，甘草一钱，陈皮五分，茯苓三钱，半夏五分，为君主之药。倘有风邪，加入桂枝一钱，或柴胡一钱；伤暑，加入香薷一钱；伤湿，加入猪苓二钱；伤热，加入黄连一钱；伤燥，加入苏子一钱、麦冬五钱；伤气，加入白芍五钱；伤寒，加入肉桂一钱，水煎服。此方之妙，妙在健脾顺气，正补而邪自退。况又逐经各有加减妙法，使膏粱之子，永无屈死矣。此富贵之善治也。

　　张公曰：富贵治法，已备极细微，不必再行加减。

　　卷四（御集）

　　贫治法

　　论贫贱不可与富贵同治

　　天师曰：贫治者，藜藿之民，单寒之子，不可与富贵同为治法，故更立一门。盖贫贱之人，其筋骨过劳，腠理必密，所食者粗 ，无燔熬烹炙之味入于肠胃，则胃气健刚可知。若亦以富贵治法治之，未必相宜也，方用白术二钱，茯苓三钱，白芍三钱，甘草一钱，半夏一钱，陈皮五分，浓朴五分，共七味为主。有风者，加桂枝一钱，或柴胡一钱；有火者，加黄连一钱，或栀子一钱：有湿者，加猪苓二钱；有燥者，加麦冬五钱，苏叶一钱；有寒者，加肉桂一钱；有暑者，加香薷一钱，有热者，加石膏一钱；伤米食者，加麦芽二钱；伤肉食者，加山楂二十粒；伤面食者，加萝卜子一钱。以此方加减，无不神效。此贫贱治法，实有圆机，赖世医审之。

　　张公曰：贫贱治亦同，实无可传，非好隐也。

　　卷四（御集）

　　产前治法

　　论子悬 论漏胎 论治动 论横生倒养 附胎产金丹 回生丹

　　天师曰：产前之症，俱照各门治之。惟有子悬之症最难治，其次漏胎，又其次是胎动，更难可畏者，是横生倒养，不可不急讲也。子悬之症，乃胎热而子不安，身欲起立于胞中，故若悬起之象，其实非子能悬挂也。若作气盛下之，立死矣。方用人参二钱，白术五钱，茯苓二钱，白勺五钱，黄芩三钱，杜仲一钱，熟地一两，生地三钱，归身二钱，水煎服，此方纯是利腰脐之圣药，少加黄芩清之，则胎得寒，子自定。沉方中滋补有余，而寒凉不足，定变扶危，中藏深意。盖胎系于腰肾之间，而胞又结于任冲之际，今药皆直入于内经之中，则深根固蒂，子即欲动而不能。况又用清子之药有不泰然于下者乎。

　　其次漏胎，乃气血不足之故，急宜以峻补之，则胎不漏。方用人参二钱，白术五钱，杜仲一钱，枸杞子一钱，山药二钱，当归身一钱：茯苓二钱，熟地五钱，麦冬二钱，北五味五分，山茱萸二钱，甘草一钱，水煎服。此方不寒不热，安胎之圣药也。凡有胎不安者，此方安之神效。胎之动也，由于男女之颠狂。今补其气血，自然镇定，又何至漏胎哉。

　　胎动即漏胎之兆，亦以此方治之，无不神效。

　　难产如横生倒养，此死亡顷刻也，若无急救之法。何以成医之圣。然而胎之不顺，由于血气之亏。血气既亏。子亦无力，往往不能转头，遂至先以手出，或先脚下矣。倘手足先出，急以针刺儿手足，则必惊而缩入。急用人参一两，当归三两，川芎二两，红花三钱，速灌之。（〔批〕转头丹。）少顷，则儿头直而至门矣。倘久之不顺，再将前药服之，不可止也。若儿头既已到门，久而不下，此交骨不开之故。速用柞木枝一两，当归二两，川芎一两，人参一两，煎汤服之。（〔批〕夺门丹。）少顷，必然一声响亮，儿即生矣。真至神至奇之方也。倘儿头不下，万万不可用柞木枝。盖此味专开交骨，儿未回头而儿门先开，亦死之道，故必须儿头到门，而后可用此方也。此产前之法，必当熟悉于胸中，而后临产不致仓皇。

　　张公曰：产前无白带也。有则难产之兆，即幸而顺生产后亦有血晕之事。方用黑豆三合，煎汤三碗。

　　先用一碗，入白果十个，红枣二十个，熟地一两，山茱萸四钱，茯苓三钱，泽泻二钱，丹皮二钱，山药四钱，薏仁四钱，加水二碗。煎服。（〔批〕束带汤。）一剂止，二剂永不白带。亦通治妇人之诸带，无不神效。

　　小产之症，非产前也，然非正产之症，亦可作产前治。如人不正产而先产者，名曰小产，虽无大产之虚，而气血亦大伤矣，宜急补之，则日后坐胎，不至再有崩漏。用人参五钱，白术五钱，茯苓三钱，熟地一两，当归五钱，杜仲二钱，炮姜五分，水煎服。（〔批〕全带汤。）此方乃补气补血之圣方。胞动而下，必损带脉，补其气血，则带脉损处可以重生，他日受孕，不致有再损之虞也。

　　华君曰：治法与余同，然尚有二方未传，一漏胎也，一胎动也。胎动方：白术一两，熟地一两，水煎服。此方妙在用白术以利腰脐，用熟地以固根本，药品少而功用专，所以取效神也。此方可以救贫乏之人，天师留以待予传世立功。甚矣，天师之恩德大也。方名黑白安胎散。

　　漏胎方亦奇绝，用白术五钱，熟地一两，三七根末三钱，水煎服。此方妙在三七根末，乃止血神品，故用之奏效如响。此方更胜安胎之药，方名止漏绝神丹。

　　雷公真君曰：难产，妇人之常生子而反致死母，仁人所痛心也。但难产非儿之横逆，实母之气衰，以致儿身不能回转。于是，手先出而足先堕矣。一见此等生法，绝勿惊惶，我有至神之法。口中念“无上至圣化生佛”百遍，儿之手足即便缩入。急用人参一两，附子一钱，当归一两，川芎五钱，黄 一两，煎汤饮之，儿身即顺，立刻产下。盖参、 补气，归、芎补血，气血既足，儿易舒展，何必服催生之丸哉？倘不补气血，而用催生堕胎之药，必致转利转虚，不杀母，必杀子矣。

　　（胎动是热。不动是寒。热用黄芩，寒用砂仁，寒热相兼，并用砂仁，黄芩。世不察寒热，专以黄芩，砂仁为安胎圣药，亦谬矣。横生倒产，独参汤最妙，世医不知也。至有胎衣不下者，令常服参汤，或加入砂仁数分，服二三日，其衣自下。李子永识。）

　　（附胎产金丹，此丹专治妇人胎前产后，调经种子、保孕安胎、及一切虚损等症，应验如神。方用当归二两，酒洗，白茯苓二两，人孔制，人参二两，白术二两，土炒，生地四两，酒洗，煮，白薇二两，洗净，人乳拌，桂心一两二钱。）延胡索二两，酒拌煮，干透，蕲艾二两，醋煮，川 本二两，水洗净，粉甘草一两二钱，酒炒，赤石脂二两， ，水飞，川芎二两，丹皮二两，水洗，晒干，沉香六钱，没药一两二钱。去油，鳖甲四两，醋炙，北五味子一两，益母草二两，取上半截，童便煮，香附子四两，童便、醋、人乳、盐水、米泔水制。如内热，加青蒿二两。以上诸药，共合一处。惟人参，沉香二样另研，生地酒煮洒干，其汁拌诸药同。再用紫河车一具，盛竹篮内，放于长流水，浸半日，洗净。用黄柏四两，入铅球内。将黄柏与河车下，用白酒二斤，外加清水一碗，灌满铅球，仍以铅球封口讫，外以砂锅盛水，将铅球悬于锅中，下以煤火煮两日两夜为度。取出河车、黄柏共汁，俱捣入群药内，拌匀晒干，磨面，炼蜜为丸。每丸重三钱五分，外以飞过朱砂为衣，再以蜡丸收贮。如临产，米汤化服一丸；血崩，好酒、童便化服一丸；血晕，当归川芎汤化服一丸；胞衣不下，干姜炒黑，煎汤化服一丸即下。或小产无论已下未下，白滚汤化服一丸即下。以上诸症，照方调服，无不神效。

　　回生丹，亦专治妇人胎前产后，功效如前。方用锦纹大黄一斤，为末，苏木三两，打碎，河水五碗，煎汁三碗听用。

　　大黑豆三升，水浸取壳，用绢袋盛壳，同豆煮熟，去豆不用，将壳晒干，其汁留用。红花三两，炒黄色，入好酒四碗，煎三五滚，去渣，存汁听用。米醋九斤，陈者佳。将大黄末一斤，入净锅，下米醋三斤，文火熬之，以长木箸不住手搅之成膏。再加醋三斤，熬之又成，又加醋三斤，次第加毕，然后下黑豆汁三碗再熬，次下苏木汁，次下红花汁，熬成大黄膏，取入瓦盆盛之。大黄锅粑亦铲下，入后药同磨。人参二两，当归一两，酒洗，川芎一两，酒洗，香附一两，醋炒，延胡索一两，醋炒，苍术一两，米泔浸炒，蒲黄一两，隔纸炒，茯苓一两，乳制，桃仁一两，去皮尖油，川牛膝五钱，酒洗，甘草五钱，炙，地榆五钱，酒洗，川羌活五钱，广橘红五钱，白芍药五钱，酒洗。木瓜三钱，青皮三钱，去瓤炒，白术三钱，米泔浸炒，乌药二两半，去皮，良姜四钱，木香四钱，乳香二钱，没药二钱，益母草二两，马鞭草五钱，秋葵子二钱，怀熟地一两，酒蒸。如法制就，三棱五钱，醋浸透，纸裹煨，五灵脂五钱，醋煮化，焙干研细。山茱萸肉五钱，酒浸蒸，捣烂入药；晒。以上三十味，并前黑豆壳，共晒干为末，入石臼内，下大黄膏。拌匀，再下炼熟蜜一斤，共捣千杵，取起为丸。每丸重二钱七八分，静空阴干，须二十余日。不可日晒，不可火烘。干后止重工钱有零，熔蜡护之。用时去蜡壳调服。如临产。用参汤调服一丸，则分娩全不费力。如无参，用淡淡炒盐汤服。或横生。逆生，儿枕同治。亦有因气血虚损难产者，宜多用人参。或子死腹中，因产母染热病所致，用车前子一钱，煎汤调服一丸，或二丸至三丸，无不下者。若因血下太早子死，用人参、车前子各一钱，煎汤服。如无参，用陈酒少许煎车前汤服。或胎衣不下，用炒盐少许，泡汤调服一丸或二三丸即下。或产毕血晕，用薄荷汤调服一丸即醒。以上乃临产紧要关头，一时即有名医，措手不及，起死回生，此丹必须预备。胎前常服此丹，壮气养胎，滋阴顺产，调和脏腑，平理阴阳，更为神妙。室女经闭，月水不调，众疾并效。

　　以上二方，非敢以后人鄙意妄与先圣同传，第以屡试屡验，弗忍自私，特公诸天下。苟敬谨珍重，必获奇效。倘修合之粗疏，或用引之讹谬，以致药症不合，疑悔交生，而曰药之咎也，药不受也。愿临事者慎之。

　　卷四（御集）

　　产后治法

　　论产后宜补 附胎产金丹 回生丹

