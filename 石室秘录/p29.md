<!-- { "loadSidebar": true } -->
　　天师曰：痰治者，痰塞于咽喉之间，虽是小病，而大病实成于此，古人所以另立门以治之。然而所立之方，皆是治痰之标，不足治痰之本也，故立二陈汤，以治上中下新暂久之病，通治之而无实效也。今另立三方，一治初起之痰，一治已病之痰，一治久病之痰。痰病虽多，要不能越吾之范围也。初起者，伤风咳嗽吐痰是也。用半夏一钱，陈皮一钱，天花粉一钱，茯苓一钱，甘草一钱，苏子一钱，水煎服。二剂可以消痰矣。此方去上焦之痰也。上焦之痰，原止在胃中而不在肺。去其胃中之痰，而肺金气肃，何致火之上升哉。已病之痰，痰在中焦也。必观其色之白与黄而辨之，最宜分明。黄者，乃火已将退也；白者，火正炽也。火炽者，宜用寒凉之品：火将退者，宜加祛逐之品。吾今立一方，俱可治之。白术三钱，茯苓五钱，陈皮一钱，甘草一钱，白芥子三钱，栀子一钱，火痰加之，枳壳五分，水煎服。此方系健脾之剂，非祛痰之剂也。然而痰之多者，多由于脾气之湿。今健其脾气，则水湿之气下行，水湿既不留于脾中，又何从而上出，况又加之消痰之圣药，而痰有不安静速亡者乎。至于久病之痰，切不可以作脾湿生痰论之。盖久病不愈，未有不肾水亏损者，非肾水泛上为痰，即肾火沸腾为痰。此久病之痰，当补肾以祛逐之。方用熟地五钱，茯苓三钱，山药三钱，薏仁五钱，芡实五钱，山茱萸三钱，北五味一钱，麦冬三钱，车前子一钱，益智仁三分，水煎服。此治水泛为痰之圣药。若火沸为痰者，内加肉桂一钱。此方之妙，纯是补肾之味。而又兼祛湿之品，化痰之味。水入肾宫，自变化为真精，又安有升腾为痰者乎。此治下焦有痰之法也。有此三方，再看何症，出入加减，治痰无余事矣。

　　张公曰：三方极妙，可为治痰之圣方也，然予尚有方在。初起之痰，用天师方可也。已病之痰，予方亦佳，并附于后。用白术三钱，茯苓三钱，陈皮一钱，天花粉二钱，益智仁三分，人参三分，薏仁三分。有火者，加黄芩一钱：无火者，加干姜一钱，水煎服。此方亦健脾而去湿，且不耗气，不助火之沸腾，二剂而痰症自消。久病之痰，用予六味丸汤加麦冬、五味，实有奇功，可与天师方并传万古也。无火者，加附子、肉桂可耳。

　　华君曰：予尚有二方，治痰之久而成老痰者。方用白芍三钱，柴胡一钱，白芥子五钱，茯苓三钱，陈皮三分，甘草一钱，丹皮二钱，天花粉八分，薏仁五钱，水煎服。此方妙在用白芥子为君，薏仁、白芍为臣，柴胡、花粉为佐，使老痰无处可藏，自然渐渐消化。此方可用八剂，老痰无不消者，方名消渴散。又方治顽痰成块而塞在咽喉者为顽痰，留在胸膈而不化者为老痰也。方用贝母三钱，甘草一钱，桔梗三钱，紫菀二钱，半夏三钱，茯苓三钱，白术三钱，神曲三钱。白矾一钱，水煎服。此方妙在贝母与半夏同用，一燥一湿，使痰无处藏避，而又有白矾以消块，桔梗，紫菀以去邪，甘草调停中央，有不奏功如响者乎。二方亦不可废也。

　　（火沸为痰，反加肉桂，此火不及水折也。李子永识。）

　　卷四（御集）

　　火治法

　　论阳明胃火 论治各经之火

　　天师曰：火治者，治火之有余也。火症甚多，惟阳明一经最难治。前论虽悉，尚有未尽之议也。

　　知治阳明之法，则五脏之火，各腑之火，无难专治矣。阳明本胃土也，如何有火？此火乃生于心包。心包之火，乃相火也。君火失权，则心包欺之，以自逞其炎赫之势。是必以辛凉大寒之品，大剂投之，恣其快饮。斯火得寒而少息，热得凉而略停，然必添入健胃之药，始可奏功。盖胃火之沸腾，终由于肾气之不足，去胃火，必须补胃土，然而徒补胃土，而不去水湿之痰，亦不得也。方用石膏一两。或二两，或三两，看火势之盛衰，用石膏之多寡，知母三钱，麦冬五钱，甘草一钱，糯米一合，竹叶百片，人参三钱，水煎服。方则人参竹叶石膏汤也。胃火之盛，非此汤不能平。还问其人必大渴饮水，见其有汗如雨者，始可放胆用之，否则不可轻用。盖无汗而渴，亦有似此症者，不可不辨也。此方纯是降胃火之药，所以急救先天之肾水也。此症一日不治，即熬干肾水而不救。故不得已用此霸道之药也。倘无汗而渴，明是肾火有余而肾水不足，又乌可复用石膏汤。以重伤其肾水乎。然则又当何方以治之？用熟地三两，山茱萸二两，北五味三钱，麦冬二两，元参一两。此方乃治似白虎症，而非胃火之热者。人更宜知之也。其余心火用黄连，肝火用栀子，肺火用黄芩，前言悉之矣，兹不再赘。

　　张公曰：不意吾方，得真人阐发至此，大快也，然予更有说，阳明之火虽起于心包，实成于肝木之克之也。肝木旺则木中有火，不特木来克土，而转来助焰。肝木之火，半是雷火，一发则震地轰天。

　　阳明得心包之火而沸腾，又借肝木龙雷之火以震动，如何可以止遏。故轻则大渴，重则发狂也。予治此症，往往白芍加至数两，未曾传世，世所以不能发明之也。先用石膏汤以去火，随加白芍以平木，木平而火无以助焰，自然胃火孤立无援。又加麦冬以平肺金之气，则金有水润，不必取给于胃土，而胃土可以自救，况又有石膏、知母之降火哉。此狂之所以定，而热之所以除也。方用石膏一两，知母三钱，麦冬一两，半夏三钱，甘草一钱，竹叶一百片，糯米一合，先煎四碗，又加白芍二两同煎。（〔批〕法制白虎汤。）此方之妙，不在石膏、知母之降胃火，妙在白芍之平肝木，使木气有养不来克土，并不使木郁生火，以助胃火也。又妙在麦冬以清肺金，使金中有水，胃火难炎，且去制肝，无令克土也。

　　华君曰：予方又不同。传远公乃专论阳明，传予乃论各经之火也。有方并传子。栀子三钱，白芍五钱，甘草一钱，丹皮三钱，元参三钱，水煎服。（〔批〕泻火圣神汤。）心火，加黄连一钱；肺火，加黄芩一钱；胃火，加石膏三钱：肾火，加知母一钱，黄柏一钱；大肠火，加地榆一钱：小肠火，加麦冬三钱，天冬三钱；膀胱火，加泽泻三钱。治火何以独治肝经也？盖肝属木，木易生火，故治火者首治肝，肝火一散，而诸经之火俱散。所以，加一味去火之药，即可以去各经之火也。

　　卷四（御集）

　　静治法

　　论解火郁

　　天师曰：静治者，静以待之而不可躁也。如人病拂逆之症，躁急之状，不可一刻停留，此火郁而不得舒，故尔如此。倘用寒凉之品急以止之，则火郁于中，而反不得出。静以待之，使其燥气稍息，而后以汤药投之，任其性而无违其意，则功易奏而病易去矣。方用白芍、当归各三钱，茯苓五钱，柴胡五分，甘草一钱，白芥子一钱，丹皮二钱，枣仁一钱，水煎服。方名静待汤。此方之妙，全无惊张之气，一味和解，火郁于肝木之中，不觉渐渐自散。此静治之妙法也。

　　张公曰：妙。从无医人讲至此，更欲立方而不可得。气躁，乃气中有火也，亦宜以静法待之。予酌一方，用白术三钱，茯苓三钱，白芍三钱，陈皮五分。甘草五分，麦冬三钱，元参三钱，天花粉一钱，苏子一钱，水煎服。名为静气汤。此方和平安静，无惊张之气，可治心烦气动，肺燥胃干之症。

　　血燥，乃血热之故，往往鼻衄血，心烦不寐，不能安枕，怔忡等症，亦宜以静待之。方用当归三两，芍药三钱，熟地五钱，生地三钱，丹皮一钱，地骨皮五钱，沙参三钱，白芥子一钱，甘草三钱，炒枣仁一钱，水煎服。（〔批〕宁血汤。）此方亦无惊张之气，又加荆芥五分，血动者最宜服之。

　　卷四（御集）

　　动治法

　　论治手足麻木

　　天师曰：动治者，因其不动而故动之也。如双脚麻木，不能履地，两手不能执物者是也。法当用竹筒一大个，去其中间之节，以圆木一根穿入之，以圆木两头缚在桌脚下，病患脚心先踏竹筒而圆转之如踏车者，一日不计其数而踏之，然后以汤药与之。方用人参一钱，黄 三钱，当归一钱，白芍三钱；茯苓三钱，薏仁五钱，白术五钱，半夏一钱，陈皮五分；肉桂三分，水煎服。（〔批〕发机汤。）此方俱是补药之中，妙有行湿之味。盖此等病，必湿气侵之，始成偏废，久则不仁之症成也，成则双足自然麻木。乘其尚有可动之机，因而活动之，从来足必动而治，血始活。因湿侵之，遂不能伸缩如意，所以必使之动，而后可以药愈也。否则，徒饮前汤耳。两手之动，又不如是，必使两人反转病患之手在背后，以木槌转棰之，棰至两臂酸麻，而后以汤药与之可愈。

　　方用人参一钱，茯苓三钱，黄 五钱，防风一钱，半夏一钱，羌活一钱，水煎服。（〔批〕发动汤。）此方又妙在防风、黄 同用，而以黄 为君，人参为臣，祛痰祛湿为使，又乘其动气之时与服，则易成功。否则，亦正不能奏效耳。

　　张公曰：动治法最妙。予则更有法，于二症尤当。使人抱起坐了，以一人有力者，将其手延拳回者不已，后服天师之药更妙，可并志之。

　　卷四（御集）

　　春夏治法

　　论春宜理气 夏宜健脾

　　天师曰：春夏治者，随春夏发生之气而治之得法也。春宜疏泄，夏宜清凉，亦不易之法也。然而舒发之中，宜用理气之药，清凉之内，宜兼健脾之剂，未可尽为舒发与清凉也。春用方，春则用人参一钱，黄 一钱。柴胡一钱，当归二钱，白芍三钱，陈皮五分，甘草一钱，神曲五分，水煎服。（〔批〕迎春汤。）此方有参、 以理气，又有柴、芍、当归以养肝而舒木气，则肝不克脾土，自然得养矣。夏则用麦冬三钱，元参三钱，五味子一钱，白术五钱，甘草一钱，香薷八分，神曲三分，茯苓三钱，陈皮五分，水煎服。（〔批〕养夏汤。）此方妙在健脾之中；而有润肺之药，脾健而肺润，又益之去暑之品，又何患暑极之侵入哉。此春夏之法，所宜知者。

　　张公曰：春夏治法最妙，以老幼加减法门法通用之，妙甚。

　　卷四（御集）

　　秋冬治法

　　论秋宜润肺 冬宜补肾

