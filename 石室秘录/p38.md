<!-- { "loadSidebar": true } -->
　　卷五（书集）　伤寒相舌秘法

　　十一论真假

　　雷真君曰：病之有真有假也。大约寒热之症居多，《内经》已辨之无遗义矣。予再取而论之者，以真假之病难知，而用药者不可徒执泛逆之治法也。予有治真寒假热之法，而不必尚夫汤剂也。如人下部冰凉，上部大热，渴欲饮水，下喉即吐，此真寒反现假热之象以欺人。自当用八味汤，大剂搅冷与饮。人或不敢用，或用之不多，或病患不肯服，当用吾法治之。以一人强有力者，擦其脚心，如火之热，不热不已，以大热为度，后用吴茱萸一两为末，附子一钱，麝香一分，为细末，以少少白面入之，打为糊，作膏二个，贴在脚心之中，少顷必睡熟，醒来下部身热，而上部之火自息矣，急以八味汤与之，则病去如失。至于治真热假寒之法，则又不然。如人外身冰凉，内心火炽，发寒发热，战栗不已，此内真热反现假寒之象。自当用三黄石膏汤加生姜，乘热饮之。医或信之不真，或病家不肯与服，予法亟宜用之也。井水一桶，以水扑心胸，似觉心快，扑之至二三十次，则内热自止，而外之战栗不觉顿失。急以元参、麦冬，白芍各二两，煎汤与之，任其恣饮，则病不至再甚矣。

　　张公曰：何方法之奇至此，遵而行之，人无死法矣。

　　卷五（书集）　伤寒相舌秘法

　　十二论老少

　　雷真君曰：老人与小儿最难治也。老人气血已衰，服饮食，则不生精而生病。小儿精气未满，食饮食，则伤胃而伤脾，故老人小儿当另立一门。虽岐天师已立，有门有方，然终觉未全。今另留数方，半治老人之生精，半治小儿之伤胃也。生精者，生其肾中精也。人生肾气有余，而后脾胃之气行，脾胃气行，而后分精四布于各脏腑，俱得相输以传化，方名养老丸。用熟地八两，巴戟天四两，山茱萸四两，北五味一两，薏仁三两，芡实四两，车前子一两，牛膝三两，山药四两，各为末，蜜为丸。每日吞五钱。自能生精壮气。开胃健脾也，又何虑饮食之难化乎。小儿之方，单顾其胃，天师已有神方传世，今再立一方，亦治肾以生土也。论小儿纯阳，不宜补肾，不知小儿过于饮食，必至伤胃，久之，胃伤而脾亦伤，脾伤而肺金亦伤，肺金伤而肾水更伤矣。小儿至肾水之伤，则痨瘵之症起，鸡胸犬肚之证见。苟治之不得法，而仍治以治胃之药，未能奏功，杂然攻利之药并进，殇人夭年可悯，今立一方，治小儿肾脏之损，实有奇功，方名全幼丸。用熟地二两，麦冬一两，山药三两，芡实三两，车前子一两，神曲五钱，白术一两，地栗粉三两，鳖甲三两，生何首乌三两，茯苓二两，各为末，蜜为丸。每日白滚汤送下三钱，一料前症尽愈。二方实可佐天师之未逮也。

　　张真君曰：妙绝之论，妙绝之方。

　　卷五（书集）　伤寒相舌秘法

　　十三论气血

　　雷真君曰：气无形也，血有形也。人知治血必须理气，使无形生有形，殊不知治气必须理血，使有形生无形也。但无形生有形，每在于仓皇危急之日；而有形生无形，要在于平常安适之时。人见用气分之药速于见功，用血分之药难于奏效，遂信无形能生有形，而疑有形不能生无形。不知气血原叠相生长，但止有缓急之殊耳。故吐血之时，不能速生血也，亟当补其气；吐血之后，不可纯补气也，当缓补其血。气生血，而血无奔轶之忧；血生气，而气无轻躁之害。此气血之两相须而两相得也。

　　张真君曰：论妙极，无弊之道也。

　　卷五（书集）　伤寒相舌秘法

　　十四论命门

　　雷真君曰：命门为十二经之主，《内经》已详言之。余再取而尚论者，盖命门之经虽彰，而命门之旨尚晦也。命门既为十二经之主，而所主者何主也。人非火不能生活，有此火，而后十二经始得其生化之机。命门者，先天之火也。此火无形，而居于水之中。天下有形之火，水之所克；无形之火，水之所生。火克于水者，有形之水也：火生于水者，无形之水也。然而无形之火，偏能生无形之水，故火不藏于火，而转藏于水也。命门之火，阳火也，一阳陷于二阴之间者也。人先生命门，而后生心，其可专重夫心乎。心得命门，而神明有主，始可以应物。肝得命门而谋虑，胆得命门而决断。胃得命门而能受纳，脾得命门而能转输，肺得命门而准节大肠得命门而传导，小肠得命门而布化，肾得命门而作强，三焦得命门而决渎，膀胱得命门而收藏、无不借命门之火以温养之也。此火宜补而不宜泻，宜于水中以补火，尤宜于火中以补水，使火生于水，而还以藏于水也。倘日用寒凉以伐之，则命门之火微，又何能生养十二经耶。此《内经》所谓主不明则十二官危，非重言命门欤。

　　张真君曰：命门得天师之辨，正若日月之经天。今又得雷真君之尚论，则命门何至于晦而不彰乎。万世之大幸也。

　　（张景岳先生谓：善补阴者，宜于阳中补阴，无伐阳以散阴。善补阳者，宜于阴中补阳，无伐阴以救阳。深得此意。李子永识。）

　　卷五（书集）　伤寒相舌秘法

　　十五论任督

　　雷真君曰：任督之脉，在脏腑之外，别有经络也，每为世医之所略。不知此二部之脉不可不讲，非若冲、 之脉可有可无也。任脉起于中极之下，以上毛际，循腹里，上关元，至咽喉。上颐循面入目，此任脉之经络也。督脉起于少腹以下骨中央，女子入系廷孔，在溺孔之际，其络循阴器，合纂间，绕纂后，即前后二阴之间也，别绕臀，至少阴，与巨阳中络者，合少阴上股内后廉，贯脊属肾，与太阳起于目内 ，上额交颠上，入络脑，还出别下项，循肩膊，挟脊抵腰中，入循膂络肾：其男子循茎下至纂，与女子等：其少腹直上者，贯脐中央，上贯心入喉，上颐环唇，上系两目之下中央，此督之经也。二经之病，各有不同，而治法实相同也。盖六经之脉络，原相贯通，治任脉之疝瘕，而督脉之遗溺、脊强亦愈也。然此二脉者，为胞胎之主脉，无则女子不受妊，男子难作强以射精，此脉之宜补而不宜泻明矣。补则外肾壮大而阳旺，泻则外肾缩细而阳衰：补则子宫热而受妊，泻则子宫冷而难妊矣。

　　张真君曰：妙绝。今人不知任督之至要，所以用药不效也，知任督，何难治病哉。

　　卷五（书集）　伤寒相舌秘法

　　十六论子嗣

　　雷真君曰：人生子嗣，虽曰天命，岂尽非人事哉。有男子不能生子者，有女子不能生子者。男子不能生子有六病，女子不能生子有十病。六病维何？一精寒也，一气衰也，一痰多也，一相火盛也，一精少也。一气郁也。精寒者，肾中之精寒，虽射入子宫，而女子胞胎不纳，不一月而即堕矣。气衰者，阳气衰也，气衰则不能久战，以动女子之欢心，男精已泄，而女精未交，何能生物乎。精少者，虽能射，而精必衰薄，胞胎之口大张，细小之入，何能餍足，故随入而随出矣。痰多者，多湿也，多湿则精不纯，夹杂之精。纵然生子，必然夭丧。相火盛者，过于久战，女精已过，而男精未施，及男精既施，而女兴已寝，又安能生育哉。气郁者，乃肝气抑塞，不能生心包之火，则怀抱忧愁，而阳事因之不振，或临炉而兴已阑，对垒而戈忽倒，女子之春思正浓，而男子之浩叹顿起，则风景萧条，房帏岑寂，柴米之心难忘，调笑之言绝少，又何能种玉于兰田，毓麟于兰室哉。故精寒者温其火，气衰者补其气，痰多者消其痰，火盛者补其水，精少者添其精，气郁者舒其气、则男子无子者可以有子，不可徒补其相火也，十病维何？一胎胞冷也，一脾胃寒也，一带脉急也，一肝气郁也，一痰气盛也，一相火旺也，一肾水衰也。一任督病也，一膀胱气化不行也，一气血虚而不能摄也。胎胞之脉，所以受物者也，暖则生物，而冷则杀物矣。纵男子精热而射入，又安能茹之而不吐乎。脾胃虚寒，则带脉之间必然无力，精即射入于胞胎，又安能胜任乎。带脉宜驰不宜急，带脉急者，由于腰脐之不利也，腰脐不利，则胞胎无力，又安能载物乎。肝气郁则心境不舒，何能为欢于床第。痰气盛者，必肥妇也，毋论身肥则下体过胖，子宫缩入，难以受精，即或男子甚健，鼓勇而战，射精直入，而湿由膀胱，必有泛滥之虞。相火旺者，则过于焚烧，焦干之地，又苦草木之难生。肾水衰者，则子宫燥涸，禾苗无雨露之润，亦成萎黄，必有堕胎之叹。任督之间，倘有疝瘕之症，则精不能施因外有所障也。膀胱与胞胎相近；倘气化不行，则水湿之气必且渗入于胎胞，而不能受妊矣。女子怀胎，必气血足而后能养。倘气虚则阳衰，血虚则阴衰，气血双虚，则胞胎下坠而不能升举，小产之不能免也。故胎胞冷者温之，脾胃寒者暖之；带脉急者缓之；肝气郁者开之，痰气盛者消之；相火旺者平之，肾水衰者补之；任督病者除之；膀胱气化不行者，助其肾气；气血不能摄胎者，益其气血也。则女子无子者，亦可以有子，不可徒治其胞胎也。种子方，莫妙用岐天师之方，故不再定。

　　张真君曰：男女之病，各各不同，得其病之因，用其方之当，何患无子哉。以男子六病，女子十病，问人之有无，即可知用药之宜也。

　　卷五（书集）　伤寒相舌秘法

　　十七论瘟疫

　　雷真君曰：古人云疫来无方，非言治疫之无方，乃言致疫之无方也。然亦未尝无方。疫来既有方，而谓治之无方可乎。大约瘟疫之来，多因人事之相召，而天时之气运，适相感也。故气机相侵，而地气又复相应，合天地之毒瓦斯，而瘟疫成焉。侵于一乡，则一乡之人病；酿于一城，则一城之人病；流于千里，则千里之人病。甚且死亡相继，阖门阖境，无不皆然，深可痛也。此等病必须符水救之，然而符水终不浪传于世，今别定一法，用管仲一枚，浸于水缸之内，加入白矾少许，人逐日饮之，则瘟疫之病不生矣。真至神之法也。

　　张真人曰：妙方。此先制瘟疫之法也。

　　卷五（书集）

　　岐天师儿科治法

　　天师曰：儿科得其要，无难治人。今传一法门，使万世小儿尽登仁寿。法在先看气色，后看脉。

