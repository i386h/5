<!-- { "loadSidebar": true } -->
　　凡人有被人咬落舌尖，或连根咬断者，或一日，或二日，或半月，俱可接之。速用狗舌一条，观其人舌之大小，切正如人舌光景，将病患舌根伸出，病患座在椅上，仰面，头放在椅背上，以自己手拿住喉咙，则舌自伸出。急将狗舌蘸药末，接在人舌上，一交接，永不落矣。未药方开后：龙齿用透明者三钱，冰片三分，人参亦用透明者三钱，象皮一钱。生地三钱，土狗三个，去头翅，地虱二十个。先将人参各项俱研末，后用地虱、土狗捣烂，入前药末内捣之，佩身上三日，干为末，盛在瓶内，遇有此等病，为之医治可也。（〔批〕接舌神丹）此药末接骨最奇，服下神效。骨断者，服一钱即愈，神方也。

　　闻人说咬落舌头者，以醋漱之，可以重长。师曰：乱道。肉逢酸则缩，岂有反伸出之理，要重生必是仙丹。汝既祷天，我当传子。人参一两，煎汤含漱者半日，以一两参汤漱完，然后已：再用龙齿末三分，人参末一钱，麦冬末一钱，血竭三分，冰片二分，土狗一个，地虱十个，各火焙为末，放在土地上一刻出火气；将此末乘人参漱口完时，即以此末自己用舌蘸之使令遍，不可将舌即缩入口中，放在外者半刻，至不能忍，然后缩入可也，三次则舌伸长矣。仙丹也，奇绝神妙，不可思度也。（〔批〕生舌仙丹。）

　　长齿法：方用雄鼠脊骨全副，余骨不用，尾亦不用，头亦不用，骨碎补三钱，炒为末，麝香一分，熟地，身怀之令干，为末三钱，但熟地必须自制，切不可经铁器，一犯则前药俱不效矣，生地亦须看一做过，经铁针穿孔者即不效，细辛三分，榆树皮三分，总之，群药俱不可经铁器，当归一钱，青盐二钱，杜仲一钱足矣，各为绝细末。鼠骨去肉不用，新瓦上焙干为末，不可烧焦，乘其生气也，用一瓷瓶盛之。每日五更时，不可出声，将此药轻擦在无牙之处。三十六擦，药任其自然咽下，不可用水漱口，一月如是。日间午间擦之更佳，亦如前数。

　　固齿方：用雄鼠脊骨一副，当归一钱，熟地三钱，细辛一钱，榆树皮三钱，骨碎补三钱，青盐一钱，杜仲二钱，各为末。裹在绵纸成条，咬在牙床上，以味尽为度。一条永不齿落矣。然亦不可经铁器，经则不效。然汝亦幸亏此药，所以五十外不动摇也。汝后不必愁，昨服吾符故也，传汝救人可耳。此药可救数百人，大约一人须用三条。

　　张公曰：洗筋之法最难传，亦最难效，止可言治症可也。筋之缩也，由于血之不养，然血久不能养筋，则筋缩急而不能再生。必须割开皮肉，用药洗之。倘不得其法，药不得真者，必不能成功，反致杀人，何若不传之为妙欤，破脑尤不可轻传，曹公非明鉴乎。以生人而轻破其脑，则人已死矣，又谁信再活乎。喧哗扰攘之中，何能静思方法，而望其重苏乎。破腹之法，肠胃皆见，人必如死，谓能再生，人断不信。洗肠亦然。此岐天师所以隐而不言，而今亦不必轻传，徒取人物议。若换舌换皮，岐天师各留异术，今亦安能再助高深哉。

　　接舌已奇，生舌尤奇，非仙传，世人安得此方法乎。愿人尊之，千万年而勿失耳。

　　生齿、固齿，小术也，不足为异，姑存之以备考。而终非破治之法，如此当删去，另附于后可存之处可也。

　　华君曰：此传予之法，而无自长舌之方。

　　卷一（礼集）

　　大治法

　　论痿症 论肾虚如白虎汤症 论汗出如雨不止 论直中阴经 论治阳明之火

　　天师曰：大治法，周身有病，统上下左右尽治之也。如气血全亏，一身多病；或头痛未已，而身骨痛；或腹痛未已，而四肢尽痛是也。虽此等病，乃痿症居多，自宜专治阳明胃火。然而胃火既盛，一身上下四肢尽行消瘦，又不可专治胃经一门也。方用人参三钱，茯苓三钱，薏苡仁五钱，当归三钱，黄 三钱，甘菊花一钱，元参五钱，麦冬一两，陈皮五分，神曲五分，白芥子三钱，白芍三钱，熟地一两，水三大碗，煎一碗服之。（〔批〕双补至神丹。）盖阳明火盛，理宜用竹叶石膏汤矣，而此偏不用，反用参、苓、 、熟为君，补其气血者，何也？胃火过盛，已铄气血，再用白虎汤，虽一时解其火势之燎原，然而焦头烂额，必致重亡其津液。不若用补气血之药，大剂煎饮，使水足而火自息。方中宜用元参、麦冬、甘菊之品，纯是退阳明之味；而阳明即有火势之燎原，亦能扑灭。况又重加之当归生血之类，以滋化源乎。但诸药若小其剂，则不特无益，而反助火势之飞扬，此大治之所以妙也。

　　大约大治之法，施之于虚症最宜，乘其初起，胃火有余，即以大剂与之，可以转败为胜。若因循时日，畏首畏尾，初时不敢用大剂，乃至胃气已衰，而后悔悟，始用大剂迟矣。其病宜用大剂者，则发背痈疽，切忌小治，尤当以大剂与之。另有专门，兹不再赘。

　　张公曰：大治实阳明胃火之患，不止痈疽发背，更有症如肾虚而火沸腾，如白虎汤症者，亦宜用大剂六味地黄汤治之。更有肾水泛上，吐痰倾盆者，亦宜用六味汤，加附子、肉桂，煎汤数碗，大碗饮之而愈，皆不可小治之也。凡肾水肾火之虚，上焦虽现热症，而其舌终滑而不燥，非若阳症之干极而起刺也。

　　更有大汗之症，汗如雨出，不可止抑，气息又复奄奄，不是发狂热症，若不急用大补之药，则顷刻亡阳而死矣。方用人参三两，白术四两，当归三两，桑叶十片，麦冬三两，北五味三钱，黄 三两，水煎服。（〔批〕止汗定神丹。）此方纯是补气之药，气足则汗止，而阳返于命门之宫矣。倘以小小之剂治之，又何以补生元气于无何有之乡哉，吾见其立亡而已矣。更有直中阴经之症，阴寒之气，斩关直入于肾宫，命门之火逃亡，而将越出于躯壳之外，非用大剂补火之药，何以追散失之元阳而返其宅哉。方用人参一两，白术三两，附子二钱，肉桂一钱，干姜二钱，水三碗煎服。一剂而愈。（〔批〕参术附桂汤）。此方用人参、白术，实有妙用，驱寒之品，而不用此二味，寒去而气随之去矣，故必用二味，且必须多加，而元阳始足可留于将绝之顷也。此皆大治之法，不可不知。

　　华君曰：天师不曾传，予有一论可参观。阳明之火势，最盛最急，若不以大剂退火之药与之，立刻将肾水烧干矣。然过用寒凉，必致转伤胃气，胃气既伤，则胃火益胜。虽石膏汤中有人参以救胃气，然终不胜攻之大烈也。愚意石膏用一两者，人参必须亦用一两；或石膏用至二三两；则人参断不可止用一两，必须多加为妙。即不敢加至三两，亦必须加至一两五钱。与其火退之后，再用人参，何若乘其火盛之时，而倍用之。攻补兼施，火势衰，而胃气又不复损之为得也。予治阳明火盛，往往奏功如响者，人参同石膏兼用，而无偏重之势故耳。此予独得之秘，因远公为天师所爱，不惜尽传无隐。愿远公谨听吾言，必与参同用，无分轻重也。此段再请教天师与长沙公何如？（〔批〕雷公曰：华君之言至当也。）

　　天师曰：妙论不刊。

　　（诸病凡胃气衰者，用药不可大剂，不可不知。更有暴病中寒，脉微欲绝，四肢冰冷者，初服须急服生附、干姜各五钱救之，参、术又在所缓。此说本之嘉言喻氏。李子永识。）

　　卷一（礼集）

　　小治法

　　论治气不顺 论治上焦之痰 论中风不语

　　天师曰：小治法者，乃上焦之病也。病既在上焦，若大其剂，则势下行，反为不美。如胸膈不利，或痰盛闭塞，或一时中风不语，皆当以小剂治之。小剂方甚多，举三，四之病，可悟其余。譬如胸膈不利，此气不顺也，可用苏叶一钱，半夏一钱，甘草一钱，桔梗一钱，百部五分治之。（〔批〕顺气汤。）一剂快然无碍矣。如痰盛闭塞作痛者，乃痰在上焦也，用天花粉一钱，甘草一钱，柴胡一钱，陈皮五分，半夏一钱，苏子一钱治之。（〔批〕化痰饮。）或用瓜蒂七个，或用皂角一个，以水煎汤吐之，皆小治之法也。或中风不语者，亦用瓜蒂散、皂角汤探吐之。然必看其真正中风，始用二方吐之，否则，万万不可轻用。真正中风，平日自然壮盛，能御风寒，不畏寒热之人；既中之后，双目突出，手足乱舞，痰色黄，结成块，大小便闭塞不通者是。若安静，平日人衰弱，临症之时，气息如无，大小便自遗，手撒眼闭，浮肿，作水鸡声，不十分响者，乃气虚也，切不可与瓜蒂、皂角二汤。当与前三生饮，加人参一两治之。

　　张公曰：人以为轻病也，不十分留心，谁知大病成于小病乎。小病而斟酌尽善，又何大病之生也。岐天师忽用大剂以治大病，忽用小剂以治小病，如神龙变化，不可测度，真圣化神兼而立方也。

　　华君曰：不必谈，亦无可谈。

　　卷一（礼集）

　　偏治法

　　论治心痛 论上热下寒 论两胁胀满 论胃气 痛脾不化食 论痿 论厥 论吐血 论治头痛腰背手足痛 论梦遗 喘嗽 口眼歪斜 目痛

　　天师曰：偏治者，乃一偏之治法。譬如人病心痛，不治心而偏治肝；譬如病在上，而偏治下：譬如病在右，而偏治左；譬如病在四肢手足，而偏治其腹心也。

