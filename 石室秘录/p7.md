<!-- { "loadSidebar": true } -->
　　如人病喘嗽者，人以为肺虚而有风痰，不知非然也。乃气虚不能归元于肾，而肝木挟之作祟耳。法当峻补其肾，少助引火之品，则气自归元，而痰喘可息，方用人参一两，熟地二两，山茱萸四钱，麦冬五钱，五味子一钱，牛膝一钱，枸杞子一钱，菟丝子一钱，茯苓三钱，白芥子一钱，水煎服。此方妙在多用人参于补肾之中，使其直走丹田气海，而生元阳之神，而火自归元，不致上沸。一连数剂，必获奇功。倘以四磨、四七等汤，治其风痰，一线元阳，必致断绝不救矣。以上诸治，皆偏治之最奇最效者，不可不补入也。

　　如人病口眼歪斜、人以为胃中之痰，不知非也，乃心中虚极，不能运于口目之间，轻则歪斜，重则不语。方用人参一钱，白术五钱，茯苓三钱，甘草一钱，陈皮一钱，肉桂一钱，菖蒲五钱；半夏一钱，当归五钱，白芍五钱治之。一剂少愈，二剂全愈。此方之妙，全不去祛风法邪一味补正，而歪斜自愈，此方之所以为妙也。

　　如人病目痛而涩，无泪红赤，人以为热，不知非热也，乃肾水亏而虚火冲上耳。方用六味地黄汤加柴胡一钱，白芍三钱，当归三钱，甘菊花三钱治之。一剂轻，二剂全愈。此亦上病治下之法，可以参观并传之。

　　（始发热，渐至壮热。而后厥者，为热厥：始不发热，而厥者：为寒厥，李子永识。）

　　卷一（礼集）

　　全治法

　　论治痨病 论虚痨 论治痨虫

　　天师曰：全治者，乃人病痨瘵之症也。痨病用不得霸药，宜用通身清火之味治之。（〔批〕痨症与虚损症，外症大相似而治实不同。虚损者，阴阳两虚：痨症阴虚阳亢，故虚损可用温补，痨症用清补，而忌用温也。辨证法不必凭脉，只看人着复衣，此着单衣者为痨；人着单衣，此着复衣者为虚损。一骨蒸而热，一营卫虚而热故也。李子永识。）方用熟地五钱，地骨皮五钱，药虽多而功用平和也，丹皮二钱，元参一钱，人参三钱，白术三分，桑叶五片，麦冬二钱，北五味五粒，茯苓二钱，芡实五钱，山茱萸一钱，白芥子三分，枣仁五分，沙参二钱，水煎服。（〔批〕首方实平补神丹）。此方妙在地骨皮为君，以入阴中平其虚火，而又不损其脾胃之气；余又加芡实、茯苓，以利其湿气，则熟地专能生阴中之水；少加人参，以补微阳而不助火，则肺金有养矣；又益之麦冬、五味，补其肺金，则金能生水。水生自能制虚火，而相火下伏，不夺心主之权。则一身安宁。此全治之法也。

　　更有一法，治人虚劳而未成痨瘵之症。方用熟地一两，山药一两，山茱萸三钱，麦冬三钱，枣仁一钱，人参一钱，茯苓二钱，陈皮一钱，甘草一钱，沙参三钱，白芥子一钱。芡实五钱，白芍三钱，远志八分，丹皮一钱，水煎服。此方亦通身补其气血之方也，不寒不热，不多不少，不偏不倚，乃至中之方，当以此为主，治初起之痨役也。盖痨役之方，当世推尊补中益气。其方原无不利，但补中益气汤治饮食内伤，兼带风邪者最妙，不能治无有风邪而兼痨役内伤之症也。吾今立方名为和平散，以治内伤而无外感者神效。亦全治之一法也。

　　痨病前方妙矣。如前方服之不见起色者，必有痨虫尸气，当用一方。用鬼箭三钱，鳖甲一两，地栗粉半斤，生何首乌半斤，熟地半斤，神曲二两，白薇三两，人参五钱，柴胡五钱，鹿角霜六两，地骨皮五两，沙参五两，各为细末，蜜为丸。每日服前汤后，送下五钱，一日二次。（〔批〕断虫神丹。）此方善能杀虫，又不伤耗真阴之气，真全治之巧者。因远公善心，余不吝罄传，天下无痨虫尸气之忧矣，大约此药可服半料即止，不必尽也。此丸服半料后，当改用六味地黄丸，加麦冬三两，五味一两足矣，不必另立方矣。骨蒸有汗者，宜用丹皮；无汗者，宜用沙参；若地骨皮，则有汗无汗俱宜服之。

　　张公曰：痨病最难治，非偏于热，则偏于寒；非多于清，即多于补。正以当世无可遵之方，今岐天师酌定此三方，煎、丸并用，平补无奇，实有鬼神难测之机，余又安敢以鄙浅而参间之。然而至神之中，不妨少益至微之语。前方可服五剂，即当服吾地黄丸汤一剂，再服前汤五剂，又服余地黄汤一剂。如此间服，则水胜于火，阳胜于阴，不至有偏旺之虞。虽岐天师方中补阴之品多于补阳，然而阳常有余，阴常不足，似乎多服补肾水之剂，尤为无弊也。方用熟地一两，山茱萸四钱，泽泻一钱五分，丹皮一钱五分，山药三钱，茯苓三钱，麦冬三钱，北五味五分，水煎服。此方即六味地黄汤，加麦冬、五味者也。余特另酌分两，以示世之善用六味地黄汤者。

　　华君曰：此未传予之法也，无可谈。

　　雷公曰：我亦有方传子。痨病已成，人最难治。盖有虫生之，以食人之气血也。若徒补其气血，而不知入杀虫之品。则饮食入胃，止荫虫而不生气血矣。但止杀虫而不补气血，则五脏尽伤，又何有生理哉。予方于大补气血之中，加入杀虫之药，则元气既全，真阴未散，虫死而身安矣。方用人参三两，熟地八两，何首乌生用八两；地栗粉八两，鳖甲醋炙一斤，神曲五两、麦冬五两，桑叶八两，白薇三两，山药一斤，为末，打成糊；前药各为末，为丸。每日白滚水送下五钱，半年而虫俱从大便中出。予方与天师方，各有妙理，可并传之。

　　孙真君曰：未成痨病而将成痨病者，用熟地一两，地骨皮五钱，人参五分，麦冬五钱，北五味三分，白术一钱，山药三钱，白芥子一钱，水煎服。此方妙在平补而无偏胜之弊，虽熟地多用，然有参、术以行气，自易制其腻滞，故转能奏功，倘谓参、木助阳，熟地过湿，举世皆不知其妙也。

　　更有一方，治痨虫神效。榧子半斤，鳖甲一斤，地栗粉八两，獭肝一付，白薇四两，生何首乌一斤，各为细末，蜜为丸。每日临睡，空腹白滚水送下五钱。服半料，腹中似虫非虫，尽行便出。天师乃治痨虫已成之圣方，而予乃治痨虫将成之妙药也，（妙）。

　　卷一（礼集）

　　生治法

　　论发狂 论呆病 论花癫 论羊癫

　　天师曰：生治者，乃人未死而若死者，用药以生之也。譬如发狂呆病是也。发狂多是热病，登高而歌，弃衣而走，见水而入，骂詈之声，叫喊杀人之语，不绝于口，舌如芒刺。饮食不休，痰色光亮，面如火肿是也。方用石膏半斤，元参一斤，白芥子三两，半夏三两，知母一两，甘草一两，麦冬五两，竹叶数百片，人参一两。先用糯米半斤，煎汤一锅，去其米粒，用汤半锅，将前药煎之，取半碗。（〔批〕救胃自焚汤。）彼索水时与之饮，随索随与，饮尽必睡。急再用元参一斤，麦冬半斤，煎汤候之。（〔批〕玄麦至神汤。）一醒呼水，即以此汤与之，彼必欣然自饮，服完必又睡。又将渣煎汤候之，醒后再与。彼即不若从前之肯服，亦不必强，听其自然可也。后用熟地三两，麦冬三两，元参六两、山茱萸一两，煎二碗与之。（〔批〕胜火神丹。妙。）一剂必愈，不必再与。此生治之一法也。

　　呆病又不如是治法。呆病郁抑不舒，愤怒而成者有之。羞恚而成者有之。方用人参一两，柴胡一两，当归一两，白芍四两，半夏一两，甘草五钱，生枣仁一两，天南星五钱，附子一钱，菖蒲一两，神曲五钱，茯苓三两，郁金五钱，水十碗，煎一碗灌之。（〔批〕救呆至神汤。）彼必不肯饮，以双手执其头发，两人拿其左右手，以一人托住下颏，一人将羊角去尖。插入其口，一人以手拿住其头，一人倾药入羊角内灌之。倘或吐出不妨，益妙，尽灌完为止。彼必骂詈，少顷人困欲睡。听其自醒，切勿惊动。使彼自醒来则全愈，惊醒来则半愈矣。此生治之又一法也。狂病之方，妙在用石膏之多，以平其阳明之火。然徒籍石膏，未免过于峻烈，又济之以元参。元参亦能平胃火之浮游，不特去心肾之二火。又妙用麦冬以济之，则肺金不畏火之炎上，而自能下生肾水，肾水生，则胃中之火不必治而自愈。然而狂病至不知人，则痰势籍火奔腾可知。方中又用白芥子、半夏以祛逐其痰，痰祛则心自清，况又有竹叶以清心乎，则火易息而人易复也。一剂之后，又佐以元参、麦冬，大剂煎饮，则火益息而水益深。后又用熟地之类滋其肾肺之药，相制而相成，字不重夺其造化哉。后呆病之方，妙在用柴胡以舒泄其不得意之气；又有白芍佐之，肝气一舒，心脉自散；又妙用祛痰之剂，集之于参苓之内，则正气足而邪气自散；尤妙用菖蒲开窍之神品，同群共入，见匙即开。重关领禁之人，一旦再享春风之乐，是谁之功哉。生治法如何可尽，举一而悟其余耳。

　　张公曰：远公心解神怡，又何可言。尚有一说，在狂病多是热症，然亦有不全是热者，不可不辨也。

　　狂之症同，而寒热各异。热症发狂，如岐天师之方治之可也。倘寒症发狂。又将何以治之。凡人发狂而止骂詈人，不口渴索饮，与之水不饮者，乃寒症之狂也。此得之气郁不舒，怒气不能发泄，其人平日必懦弱不振，今一旦而狂病发作耳。治之法，宜祛痰为主，而佐以补气之药。方用人参一两，茯神一两，白术五钱，半夏一钱，南星一钱，附子一钱，菖蒲三分，水煎服。（〔批〕速救寒狂丹。）此方之妙，全在补气，而不十分祛痰。盖寒症发狂，与痫症同治。加入附子以消其寒气，菖蒲引入心经，自然下喉熟睡，病如失也。方内再加柴胡一钱，以舒其肝木之郁气。

　　尤易奏功。远公医道通神，何知柴胡之妙耶。呆病无热症，不必重说。

