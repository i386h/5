<!-- { "loadSidebar": true } -->
　　华君曰：举二可以类推，不必尽传也，予当传之。予师所传之法，尚有二方。如人病花癫，妇人忽然癫痫，见男子则抱住不肯放。此乃思慕男子不可得，忽然病如暴风疾雨，罔识羞耻，见男子则以为情人也。此肝木枯槁，内火燔盛，脉必弦出寸口。法当用平肝散郁祛邪之味。一方亦天师所传，用柴胡五钱，白芍一两，当归五钱，炒栀子三钱，甘草一钱，茯神三钱，菖蒲一钱，麦冬五钱，元参三钱，白芥子五钱，水煎服。（〔批〕散花去癫汤。）如不肯服，用人灌之，彼必骂詈不休，久之人倦欲卧。卧后醒来，自家羞耻，紧闭房门者三日，少少与之饮食自愈。一剂后不必更与之药也。此生治之一法。更有羊癫之症，忽然卧倒，作羊马之声，口中吐痰如涌者，痰迷心窍，因寒而成，感寒则发也。天师传一方，治之神效，奏功实多。方用人参三钱，白术一两，茯神五钱，山药三钱，薏仁五钱，肉桂一钱，附子一钱，半夏三钱，水煎服。此方助其正气，以生心血，又加桂、附以祛寒邪，加半夏以消痰，逐去其水，自然气回而癫止也。一剂全愈，永不再发，幸珍视之毋忽。羊癫症得之小儿之时居多，内伤脾胃，外感风寒。结成在胸膈之中。所以一遇风寒，便发旧痰。今纯用补正之药，不尽祛痰，转能去其病根也。若作风痰治之，虽亦奏功，终不能一止而不再发。此天师之方，所以奇而正也。

　　雷公曰：我亦有方传子。治牛马之癫，虽与羊癫同治，而症实各异。方用人参三两，白术五两，甘草一两，陈皮三钱，生南星一两，半夏一两，附子一钱，为末，蜜为丸。须病未发前服之，永不再发。（〔批〕天师云：妙甚。）盖健其胃气，自不生痰，况又佐之祛痰斩关之将乎。

　　若羊癫之人，亦先以此方治之，亦自愈。人病来如作牛马声，即牛马癫也。大约羊癫小儿居多，牛马癫大人居半也。

　　卷一（礼集）

　　死治法

　　论中邪 尸厥 论见鬼卒倒 中毒 中恶

　　天师曰：死治法者，如人死厥不醒人事，中风不语，或感鬼神之祟，或遇山魈之侵，一时卒倒，不醒人事是也。此等病，是邪气中之，痰迷心窍也。怪病多起于痰，不必惊惶，治其痰而病自愈。然而邪之所凑，其气必虚。用祛痰之药，加入于补正之中，则病去如扫，死者重生。方用人参三钱，白术五钱，茯苓三钱，半夏三钱，天南星三钱，白芥子一钱，生附子五分、生姜一大块、捣汁，水半酒半，共二碗，煎八分服。外用皂角刺为末。人研皂角刺时，（〔批〕刺字疑衍文。李子永识）。先用纸一张湿透，封住同在之人鼻孔，然后研为细末。取一匙于鹅翎管，吹入病患鼻孔内，必取喷嚏，以前药灌之，立醒。必吐出痰水半盆，或一盆，如胶如汤之类，或黄黑青红之色。人自然困倦欲睡，不可惊他，任他自睡。醒来用人参一钱，白薇一钱，茯苓三钱，白术五钱，半夏一钱，白芥子三钱，陈皮五分，甘草五分，水煎服，一剂全愈。（〔批〕回正散）。此死治之一法也。盖人之中邪，必由元气之虚，邪遂乘虚而入。故用人参以助其正气，而以半夏、白芥子以祛邪与痰，天南星尤能入心而祛邪，用附子猛烈之将，单刀直入，邪自惊退。故一下口，而邪即外越上涌出矣。然邪出之后，当纯补胃气，故又不用祛痰之剂，而竟用健脾补胃之品也。更有死症治法，如尸厥之症，亦是气虚。当用人参一两，白术五钱，半夏五钱，茯苓五钱，菖蒲五钱，陈皮五分治之。（〔批〕祛阴至圣丹。雷公曰：予治尸厥更易，只消一味苍术，切片三两，水六碗，煎三碗，灌之尽必吐，吐后即愈。盖苍术阳药，善能祛鬼，故用之者有奇效矣。此方凡见鬼者，治之俱妙。）虽同是中邪，然前症是阳邪，此乃遇阴邪也。阳邪者，日间遇之；阴邪者，夜间遇之也，后方虽亦用人参以补正，而终不用南星之类直入其心中也。如不能语言亦用皂角末吹之。倘其前二症，俱遗尿手撒，则多不能救。否则，皆一剂回生也。以上二症，皆死治之法也。触类旁通。头头是道。大约治邪之法，二方足以包括，再看病之轻重用药之多寡、则得之矣。

　　张公曰：死治之妙，尽此二方：更求其余，尚有一法。是救穷人之法也。如人卒然见鬼卒倒，或在神庙之内，或在棺椁之旁，偶遇尸气，感中阴邪鬼魅，不省人事者，以瓜蒂散吐之，必然吐痰如涌泉，倾盆而出，鬼若远走则已。吐后仍见鬼者，痰未净也。又用前瓜蒂吐之，以不见鬼为度。后用白术一两，茯苓五钱，白薇一钱，陈皮五分，半夏一钱，神曲一钱，炮姜一钱，水煎服。（〔批〕祛鬼散。）此法可治贫穷之人，以慰远公怜悯之心也。紫金锭亦祛痰圣药也。

　　华君曰：天师传予，尚有二方，并传于君。死症有中阴邪、阳邪是矣，另有中恶、中毒之分。中恶者，如天师所言之类是也；中毒者，尚未及之。如中蛇虫之毒，亦一时猝倒。中蛇毒则身必直撺，舌必外出，眼必细开一缝是也。急用雄黄一两，研为细末，入水中飞过，取水用之，而不用雄黄。一碗加食盐少许，入滚水一碗，同调匀灌之。以鹅翎探吐之，必吐出恶痰如蜗牛涎者，碗许自愈。后用人参五钱，茯苓五钱，生甘草三钱，白滚水煎服；再加白芷二钱，另煎水，倾入汤中同服，二剂永无后患矣。（〔批〕雷公曰：予中毒亦有神方，无论各毒，治之俱神效，方用白芷二钱，生甘草三钱，金银花二两，白矾五钱，水三碗，煎一碗，服之即解毒。天师方更胜吾方也。）更有中金蚕之毒。如两粤间有金蚕，人家收留在家，用计遣之不去。其初有嫁金蚕之法，人家感受此蚕、则子子孙孙永不脱离；最可恶之物也。

　　盖有神人作祟，附在此家不肯去。人家有不愿者，将平生所得财物，并将金蚕包裹其内，故意置在道旁，倘人不知其故，拾之而归，则金蚕附于身中，而不可脱离矣。再祷而再送之，断断不能也。天师曾传予方治一人，神效灭踪。方用雷丸三钱，为末，同白矾少许，调匀。倘见金蚕出见之时，辄以末少许，渗在虫身之上，立时化为红水如血，神道必然震怒作祟。倘空中有声，仰将此药末，听其声音响处，望空洒去，则神道必大骂，负心而去，永不再至矣。此余在三国入蜀中亲见者，近来此风少息。然南宁蛮洞中，尚有其毒，今传此方，以备不虞，未为不可。天师想因远公不重至西粤，故尔不传。然终隐天师方法，吾所以罄传无隐，以表扬天师术之奇也。余曾问之矣，初起得物之时，必然骤富，物从空中来，其人喜极，将金蚕供之厨柜间，晨夕拜祷，久之人面如金色，与金蚕相同，服药无效，又久之，腹大如臌胀矣。当时蜀中盛多此风，得金蚕者，大约年岁不能出五年必死，而金蚕不去也。又传于子，子死传孙，往往至灭门之祸。

　　幸孔明先生入蜀，用符水解之，故蜀中今无此症矣。

　　卷二（乐集）

　　上治法

　　论头疼目痛 耳聋口 舌生疮 鼻肿 眉落 乌须 瘰串 目生星

　　天师曰：上治者，治上焦之症也。如头疼，目痛，耳聋口舌生疮，鼻肿之类。头疼而风入太阳经也，用川芎一钱，细辛一钱，白芷一钱，柴胡一钱，芍药三钱，半夏一钱，甘草一钱治之。盖风虽犯太阳，治法不可全治太阳，当上清其邪，故用白芷、川芎、细辛三味以散之。又用赤芍、甘草。柴胡，以清肝胆之火，胆经与肝经入于头络，故用此数味以散邪去火。又加半夏去痰，甘草和中，相济而有成也。

　　张公曰：头痛余传一方：用川芎一两，蔓荆子二钱。水煎服，立愈。（〔批〕芎荆散）。盖川芎补血，蔓荆子去风也。

　　天师曰：目痛者，肝经之病，宜治肝矣，而余偏不治肝。方用黄连一钱，花椒七粒，明矾三分，荆芥五分，生姜一片，水煎半碗。乘热洗之，一日洗七次，明日即愈。（〔批〕洗目神散。）此治火眼之如此，若虚火之眼，又不如是。用人乳半钟，生地二钱，葳蕤仁五分，去壳，取一分研碎，明矾半分，水半钟，同人乳煎药。取汁少许，洗七次，明日即愈。虚火之眼，红而不痛不涩，无泪无眵是也。有火者，红肿如含桃，泪出不止，酸痛羞明，多眵是也。

　　雷公曰：余亦有治眼痛方。用柴胡、防风各二分，黄连三分，花椒二粒，明矾一分，水半钟，饭锅蒸，洗眼如神。一日洗三次，二日即止痛。

　　张公曰：目痛余亦有一方最妙。以人乳一合，黄连三分，大枣一个，明矾三分，人参三分，水半钟，同煎二沸，即取起洗眼。无论虚眼实眼，奇妙。每日洗七次，三日即全愈。

　　天师曰：耳聋者，肾经病也。论理该用六味地黄丸，内加柴胡五钱，甘菊二两，当归三两，枸杞三两，麦冬三两，北五味三钱，白芍二两，今不用此。鼠胆一枚，龙齿一分，冰片一分，麝香一分，朱砂一分，乳香半分，潮脑半分，各研为绝细末。以人乳为丸，如桐子大，外用丝绵裹之，不可太大，（〔批〕通耳神丹。）塞入耳之深处，至不可受而止。塞三日取出，即耳聪，永不再聋，不必三丸。但鼠胆最难得。觅一大鼠，先以竹笼养之，后以纸为匣子，引其藏身，内用果品，令其自食，久之，忽然用棒槌击死，立时取胆，则胆在肝中也，否则再不可得。干者可用，只消用水调化，俱入药末中，则一样也。实耳聋者，亦用此方，神妙。

　　鼻肿者，乃肺经火盛也，宜用甘桔汤则效。今不用，方用皂角末吹入，打清嚏数十即愈。盖鼻因气壅，今打嚏则壅塞之气尽开散，故不必清肺，而鼻肿自消也。

　　口舌生疮者，乃心经热也，宜用黄连、黄芩之类，凉散之自愈。今不用，用黄柏一钱，姜蚕一钱，枳壳烧灰五分，炙甘草末五分、薄荷末五分，冰片三厘，山豆根五分，各为末绝细。渗上，一日渗三次。第一日即少快，明日全愈，神方也。以上皆上治之法也。

　　天师曰：眉落方：用桑叶七片，每日洗之，一月重生如旧；须落亦然。须自当留一方，以救天下白须老子。须白乃肾水枯，任督血干也，二者得一，皆能白须。地黄汤最妙，余不用。用桑椹半斤，取汁一碗，以骨碎补一两，为末浸之。晒干，无日则用火焙干，再浸，以汁干为度；再用何首乌，生者为末二两，用赤不用白，熟地焙干为末二两，青盐一两，没石子雌雄各四对，长者雄，园者雌，当归一两，各为细末。

