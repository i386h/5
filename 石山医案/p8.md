<!-- { "loadSidebar": true } -->
　　医以望闻问切四者为务蒙示贵恙只得问之一事而已余三事俱莫得而详也依命奉去药方或效或否故难预必兹以理论多属于隂虚而兼有热也经曰一胜则一负盖血者隂也隂虚则阳亢理之必然阳亢热动宜其血得热而妄行或或吐不免有血此皆隂虚发热之病理宜滋隂养血清热润肺是其治焉此特论其理之常也其中又有变其常者亦当变其常以治之矣经曰冲任二脉为血之海主渗灌谿谷而阳明为之长阳明者胃也或有劳动损其冲任则血不得渗灌而越上于上窍故阳明胃脉亦失所养或饮食无味或食则难饥或恶心呕吐或胸膈痞闷或大便不常此又初因隂虚而终致于阳虚也夫因隂虚而致阳虚则滋隂降火之法又难例用当从东垣阳生隂长而用甘温之剂矣经曰阳气者精则养神柔则养筋盖心主血而藏神肝主筋而藏血若胃之阳气有亏是阳气之精者亦虚而心神失养不能以主血阳气之柔者亦损而肝筋失养不能以藏血心既不能主血肝又不能藏血欲其血之不妄行也难矣此又隂变为阳之病岂可以其隂虚例治而损其阳也尝考褚氏遗书有曰人生十六精始通未及十六而先损其精则骨髓未满后必有难名之疾得闻所患已犯褚氏之戒必须逺色节欲以固其本然后调之以药以治其末庶几内外兼修本末两尽病之愈也有日矣苟徒恃乎药而无敬谨之功是谓舍重就轻欲求病愈难哉四物汤加黄栢知母乃滋隂降火妙剂若饮食无味或饮食不思此方又难例用须宜兼用四君子汤仲景曰血虚气弱宜用人参人参不惟补气亦补血也况药无定性与热药同用则热寒药同用则寒今用人参而以寒药制之人参虽温亦莫能逞其势矣又曰人参补气今以耗气之药监之虽欲补气亦莫恣其性矣幸毋以南兆见疑东垣北人也常用人参考之东垣书可证矣但加减活法在乎病者消息出入如加麦门冬痰加贝母咯血加藕节气喘加阿胶痞闷加枳实二方相合名曰八物汤兼补血与气也请与髙明议其可否
　　一人靣色苍白年四十六嵗好酒色犬肉三月间因酒连有二夜房事遂病左腹痛甚后延右腹续延小腹以及满腹皆痛日夜呌号足不能升卧不能仰汗出食阻自用偹急丸利二三行而随止痛仍不减予诊之脉皆细驶右脉颇大于左独脾脉而且滑扶起诊之右脉亦皆细数恐伤酒肉用二陈汤加黄芩山查麴蘖进之不效再用小承气汤仍复不利煎导之亦不利乃以大承气汤利二三行痛减未除令其住药只煎山查饮之次日烦燥呕恶渇饮凉水则觉恶止爽快次早再诊脉皆隠而不见四肢逆冷烦燥不宁时复汗出举家惊愕疑是房后隂症拟进附子理中汤予曰此治内寒逆冷也活人书云四逆无脉当察症之寒热今观所患多属于热况昨日脉皆细数靣色近赤又兼酒后而病六脉遂絶盖由壮火食气也四肢者诸阳之本气被壮火所食不能营于四肢故脉絶而逆冷也此类伤暑之症正合仲景所谓热厥者多寒厥者少急用大承气汤下之之类向虽下以大承气其热尚有未尽难以四逆汤症与比今用附子热药寕不助火添病耶如不得已可用通脉四逆汤尚庶几焉以其内有童便猪胆汁监制附毒不得以肆其虐也连进二服脉仍不应逆冷不回渇饮烦躁小便不通粪溏反频腹或时痛更进人参白虎汤二贴躁渇如旧更用参术各三钱茯苓麦门冬车前各一钱北五味当归各五分煎服一贴脉渐隠见如蛛丝予曰有生意也仲景论絶脉服药防续者生脉暴出者死是也左手左脚亦畧近和不致冰人右之手足如旧逆冷但口尚渇大便尚溏一日夜约有十数次小便不通余曰渇而小便不利者当利其小便遂以天水散冷水调服三四剂不应再以四苓散加车前山枝煎服二贴小便颇通但去大便而小便亦去不得独利予曰小便不利烦渇未除盖由内热耗其津液也大便尚溏者亦由内热损其阳气阳气不固而然也遂用参术各三钱茯苓钱半白芍车前门冬各一钱山枝七分北五味五分连进数服至第九日逆冷回脉复见诸症稍减而向安矣
　　一人年逾四十靣色苍白平素内外过劳或为食伤则咯硬痰而带血丝因服寒凉清肺消痰药至五六十贴声渐不清而至于哑夜卧不寐醒来口苦舌干而常白胎或时喉中阁痛或胸膈痛或嗳气夜食难消或手靠物久则麻常畏寒不怕热前有疝后有内痔遇劳则发初诊左脉沉弱而缓右脉浮软无力续后三五日一诊心肺二脉浮虚按不应指或时脾脉轻按阁指重按不足又时或驶或缓或浮或沉或小或大变动全无定凖夫脉不常血气虚也譬之虚伪之人朝更夕改全无定准的实之人朝斯夕斯常久不移以脉叅证其虚无疑虚属气虚为重也盖劳则气耗而肺伤肺伤则声哑又劳则伤脾脾伤则食易积前疝后痔遇劳而发者皆因劳耗其气上虚下防不能升举故也且脾喜温畏寒而肺亦恶寒故曰形寒饮冷则伤肺以已伤之脾肺复伤于药之寒凉则声安得不哑舌安得不胎胎者仲景谓胃中有寒丹田有热也夜不寐者由子盗母气心虚而神不安也痰中血丝者由脾伤不能裹血也脾痛嗳气者气虚不能健运故郁于中而嗳气或滞于上则胸痛也遂用参茋各四钱麦门归身贝母各一钱逺志酸枣仁牡丹皮茯神各八分石菖蒲甘草各五分其他山查麦芽杜仲随病出入煎服年余而复益以寕志丸药前病日渐愈矣且此病属于燥热故白术尚不敢用况他燥剂乎
　　一人年十五色黄悴十二月间忽呕瘀血一二碗随止当请小儿科丁氏调治肌体尚弱常觉头晕近于三月间天热行路出汗逾日又少费力颇倦日昃顿然昏晕不省人事手足扰乱颠倒错乱将一时久方定次日亦然续后每日午时前后如期发一次近来渐早自辰至午连发二次渐至三四次比前稍轻发时自下焦热上至胸壅塞则昏晕良久方苏始疑是疟或癎医云火动又云痰症用牛黄丸以竹姜汁磨服二次共四丸又与煎药多清爽火之剂服后每日只发一次止则汗多口干食少身热时多凉时少予脉之皆浮虚洪数不任防按坐起则觉略小亦不甚数脉书曰数脉所主为热其症为虚三日后再诊左脉小而滑右脉大而滑独肺部浮软按之似蛰蛰有声与昨脉不同者虚之故也夫阳气者清纯冲和之气也或劳动过度或酒食过伤则扰动其阳变而为邪热矣然脾胃以阳气为主阳变为热血必沸腾而越出于上矣昏晕者由热熏灼故神昏晕倒而类风也风之旋转运动与火相类每觉下焦热上乃脾火塞而即发者脾脉从足入腹至胸今下焦热上乃脾火也然胸膈心肺之分为阳之位清阳居上而邪热扰之则阳不得畅逹而心肺之神魄不免为之而昏乱矣况五脏皆頼胃气以培养胃受火邪则五脏皆无所禀而所藏之神亦无所依故肺之魄心之神肝之魂脾之意肾之志安得不随之溃乱躁扰而昏瞀耶多发于午前后者乃阳气所主之时阳为邪扰不能用事故每至其时而辄发也且汗多津液泄口干津液少医用牛黄硃砂琥珀南星半夏等而复燥之是愈益其燥故暂止而复发不能拔去其病根也因取参茋各二钱半逺志山查川芎黄芩各七分天麻茯神麦门各一钱甘草陈皮各五分归身八分白术一钱半煎服十余贴而病不复发矣
　　一人年逾三十神色清减初因伤寒过汗是后两足时冷身恶寒食则易饥日见消瘦梦遗甚频筋骨痛疼久伏床枕不出门户医用滋隂降火不効予视左脉浮虚而缓右脉浮而缓此阳虚也病者言易饥善食梦遗甚频似属隂虚若作阳虚而用参耆恐増病矣予故为之备论其病古人谓脉数而无力者隂虚也脉缓而无力者阳虚也今脉皆浮虚缓则脉为阳虚可知参矣以症论之病属隂虚隂虚则发热午后属隂当为午后则遍身发热恶热掲胸露手蒸蒸热闷而烦躁也今患并无是症何得认作隂虚夫阳虚则恶寒虽天暖日和犹恐出门怕寒恶风今患两足时冷身多畏寒皆阳虚之验矣又被汗多亡阳非阳虚而何今曰食则易饥非隂虚火动也盖脾胃以气为主气属阳脾胃之阳已虚又被苦寒属隂之药以防其阳则阳愈虚而内空竭须假谷气以扶助之故易饥而欲食食亦不生肌肉也经曰饮食自倍肠胃乃伤又曰饮食不为肌肤其此之谓欤梦遗亦非特隂虚经曰阳气者精则养神柔则养筋今阳既虚则阳之精气不能养神而心藏神神失所养则飘荡飞扬而多梦矣阳之柔气不能养筋而肝主筋以藏魂筋失所养则遍身筋骨为之疼痛魂亦不藏故梦寐欠安何得而不遗乎经曰气固形实阳虚则不能固而精门失守此遗之所以频而不禁也经曰肾者胃之门也今若助阳以使其固养胃以守其闗不患遗之不止矣遂用参耆各二钱白术一钱甘草五分枳实香附山查韭子各五分煎服半年随时令寒暄升降而易其佐使调理而安
　　一人年近六十靣色苍白病左耳聋三十年矣近年来或头左边及耳皆肿溃脓脓从耳出甚多时或又肿复脓今则右耳亦聋屡服袪风去热逐痰之药不效予诊左手心脉浮小而驶肝肾沉小而驶右脉皆虚散而数此恐乘舆逺来脉未定耳来早脉皆稍敛不及五至非比日前之甚数也夫头之左边及耳前后皆属于少阳也经曰少阳多气少血今用风药痰药类皆燥剂少血之经又以燥剂燥之则血愈虚少矣血少则澁滞澁滞则壅肿且血逢冷则凝今复以寒剂凝之愈助其壅肿久则欝而为热腐肉成脓从耳中出矣渐至右耳亦聋者脉络相贯血气相依未有血病而气不病也是以始则左病而终至于右亦病矣况病久气血已虚且人年六十血气日固而又出外劳伤气血又多服燥剂以损其气血脓又大泄已竭其气血则虚而又虚可知矣以理论之当以滋养气血气血健旺则运行有常而病自去矣否则不惟病且不除而脑耳疸抑亦有不兑矣人参二钱黄茋三钱归身白术生姜各一钱防粘子连翘柴胡陈皮各六分川芎片芩白芍各七分甘草五分煎服数十贴而安
　　一孺人年近五十病腹痛初从右手指冷起渐上至头则头如冷氷浇灌而腹痛大作痛则遍身大热热退则痛亦止或过食或不食皆痛每常或一年一发近来二三日一发逺不过六七日医用四物加柴胡香附不应更医用四君木香防榔亦不効又医用二陈加紫苏豆防又用七气汤等剂皆不效予胗脉皆防弱似有似无或一二至一止或三五至一止乃阳气大虚也以独参五钱陈皮七分煎服十余贴而愈夫四肢者诸阳之末头者诸阳之防经曰阳虚则恶寒又曰一胜则一负阳虚隂往乘之则发寒隂虚阳往乘之则发热今指稍逆冷上至于头则阳负隂胜可知矣阳负则能健运而痛大作痛作而复热者物极则反也及其隂阳气衰两不相争则热歇而痛亦息矣况脾胃多气多血经也气能生血气不足则血亦不足仲景曰血虚气弱以人参补之故用独参汤服而数年之痛遂愈矣
