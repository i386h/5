<!-- { "loadSidebar": true } -->
　　矾石味酸寒无毒主寒热泄痢白沃阴蚀恶疮目痛坚骨齿除固热在骨髓去鼻中息肉炼饵服之轻身不老増年岐伯云乆服伤人骨能使铁为铜生河西山谷及陇西武都石门【甘草为之使恶牡蛎畏麻黄】
　　疏○矾石味酸气寒而无毒其性燥急收涩解毒除热坠浊葢寒热泄痢皆湿热所为妇人白沃多由虚脱涩以止脱故也阴蚀恶疮亦縁湿火目痛多由风热除固热在骨髓坚齿者髓为热所刼则空故骨痿而齿浮矾性入骨除热故亦主之去鼻去息肉者消毒除热燥湿之功也
　　主治叅互
　　矾石即白矾得巴豆同煅令枯取矾研末以鹅翎管吹入喉中流出热涎立解喉痹其证俗呼为喉风是也　皮肤疥癣脓窠坐板肥疳等疮皆资其用各合所宜以施之　得硫黄雄黄白附子海金沙蜜陀僧擦汗斑殊效一年者去皮一次十年者去皮十次擦后坐卧勿当风勿行房摇扇　制半夏能散湿痰及食积痰兼除五饮　同芒硝可烧水银成粉治一切疮中有虫　得黄蜡和丸名蜡矾丸治一切肿毒有神凡治痈疽当服之以防膜膜茍不破虽剧必瘥陈师古方中风痰厥四肢不收气闭膈塞者白矾
　　一两牙皂角五钱为末每服一钱温水调下吐痰为度　简要济众方牙齿肿痛白矾一两烧灰大露蜂房一两微炙每二钱水煎含漱去涎　千金方鼻中息肉用明矾一两蓖麻仁七粒盐梅肉五个麝香一字捣丸绵裹塞之化水自下也　夏子益竒疾方发斑怪证有人眼赤鼻张大喘浑身出斑毛发如铜铁乃热毒气结于下焦也白矾滑石各一两为末水三碗煎减半不住服尽即安　永类钤方烂风眼白矾煅一两铜青三钱研末汤泡澄清防洗　千金方脚气冲心白矾三两水一斗五升煎沸浸洗　张仲景金匮方女劳黄疸日晡发热而反恶寒膀胱急少腹满目尽黄额上黒足下热因作黒疸其腹胀如水状大便必黒时溏此女劳之病非水也自大劳大热交接后入水所致腹满者难治用矾石烧消石熬黄等分为散以大麦粥汁和服方寸匕日三服病从大小便去　又金匮方妇人白沃经水不利子脏坚癖中有干血下白物用矾石烧杏仁一分研匀蜜丸枣核大纳入肠中日一易之　千金翼妇人阴脱作痒矾石烧研空心酒服方寸匕日三　刘禹锡传信方蛇咬蝎螫烧刀矛头令赤置白矾于上汁出热滴之立瘥此神验之方也
　　简误
　　白矾本经主寒热泄痢此葢指泄痢乆不止虚脱滑泄因发寒热矾性过涩涩以止脱故能主之假令湿热方炽积滞正多误用收涩为害不一慎之妇人白沃多由虚脱故用收涩以固其标终非探本之治目痛不由弩肉及有外障亦非所宜除固热在骨髓仅可资其引导若谓其独用反有损也矾性燥急而能刼水故不利齿骨齿者骨之余故也岐伯云乆服伤人骨故凡阴虚内热火炽水涸发为咽喉痛者不宜含此目痛由阴虚血热者亦不宜用刼水损骨之药岂可炼服轻身不老増年徒虚语耳
　　芒硝味辛苦大寒主五藏积聚乆热胃闭除邪气破留血腹中痰实结搏通经脉利大小便及月水破五淋推陈致新生于朴硝
　　疏○芒硝禀天地至阴极寒之气所生故味苦辛性大寒乃太阴之精以消物为性故能消五金八石况乎五脏之积聚其能比之金石之坚哉乆热即是邪热伤寒热邪结中焦或停饮食则胃胀闭少少投之可立荡除除邪气者寒能除热故也破留血者咸能软坚辛能散结也邪热盛则经脉闭热淫于内治以咸寒结散热除则经脉自通二便自利月水复故五淋中惟石淋膏淋为胶结难解病由于积热非得辛苦大寒之药以推荡消散之不能除也推陈致新总述其体用之功耳由朴硝再煎而成故曰生于朴硝主治叅互
　　入仲景大承气汤治伤寒七八日后邪结下焦少腹按之坚痛下之愈　又治伤寒邪热失汗蓄血少腹或先因内伤留血下焦入桃仁承气汤下之愈　千金方疗漆疮用汤渍芒硝令浓涂之如干即易之子母秘録治小儿赤游行于体上下至心即死以芒硝纳汤中取浓汁以拭丹上　百一选方治疗关格大小便不通胀满欲死两三日则杀人以芒硝三两纸裹三四重炭火烧之令内一升汤中尽服当先饮汤一升已吐出乃服之　孙真人食忌主眼有翳取芒硝一大两置铜器中急火上炼之放冷后以生绢细罗防眼角中每夜欲卧时一度防妙　姚和众方治小儿重舌马牙硝涂于舌上下三日效　简要济众方治小儿鹅口用马牙硝擦舌上日五度效　梅师方治火焰丹毒水调芒硝末涂之　信效方治死胎不下用芒硝末二钱童便温服　三因方治风热喉痹及喉风玉钥匙用焰硝一两半白僵蚕一钱白硼砂半两脑子一字研匀取少许数数吹之　普济方治重舌鹅口用竹沥同焰硝防之
　　朴硝味苦辛寒大寒无毒主百病除寒热邪气逐六腑积聚结固留癖胃中食饮热结破留血闭絶停痰痞满推陈致新能化七十二种石炼饵服之轻身神仙炼之白如银能寒能热能滑能涩能辛能苦能咸能酸入地千嵗不变色青白者佳黄者伤人赤者杀人
　　疏○朴硝乃初次煎成者其气味烈于芒硝主治皆同总为除邪热逐六腑积聚结固留癖胃中食饮停滞因邪热结停痰痞满破留血闭絶之要药与芒硝功用曽无少别文具芒硝条下兹不复疏
　　主治叅互
　　圣惠方治时气头痛不止用朴硝二两捣罗为散用生油调涂于顶上　又方治乳石发动烦闷及诸风热用朴硝炼成者半两细研如粉每服以蜜水调下一钱匕日三四服　简要济众治小便不通膀胱热白花散朴硝不以多少研为末每服二钱匕温茴香酒调下无时服　入紫雪疗伤寒温疫温疟一切积热烦热狂呼叫走瘴疫毒疠卒死脚气五尸五注心腹诸疾防刺切痛解诸热毒邪热发黄蛊毒鬼魅野道热毒小儿惊癎百病黄金一百两石膏寒水石磁石滑石各三斤捣碎水一斛煑四斗去滓入犀角屑羚羊角屑青木香沈香各五两参洗焙升麻各一斤炙甘草八两丁香一两入前汁中煑取一斗五升去滓入炼朴硝十斤消石三十二两于药汁中微火煎之用柳木不住搅至水气欲尽倾水盆中待欲凝入麝香一两二钱半硃砂末三两搅匀收之每服一二钱凉水服临时加减甚者一两　碧雪治一切积热天行时疾发狂昏愦或咽喉肿塞口舌生疮心中烦躁或大小便不通胃火诸病朴硝芒硝马牙硝硝石石膏水飞寒水石水飞各一斤以甘草一斤煎水五升入诸药同煎不住水搅令消镕得所入青黛一斤和匀倾盆内经宿结成雪为末每含咽或吹之或水调服二三钱欲通利则热水服一两　刘禹锡传信方治热壅甘露饮凉胸膈驱积滞芒硝末一大斤用蜜十二两和匀入新竹筒内半筒已上即止不得令满却入炊甑中令有药处在饭内其虚处出在上蒸之饭熟取出绵滤入磁钵内竹箆搅匀勿停手待凝取入磁盒每卧时含半匙渐渐咽之如要通利即多服之　简便方治赤眼肿痛朴硝置豆腐上蒸化取汁收防　外台秘要治喉痹肿痛用朴硝一两细细含咽立效或加丹砂一钱气塞不通加生甘草二钱半吹之　孙真人方治口舌生疮用朴硝含之良　夏子益竒疾方灸疮飞蝶因艾灸火疮痂退落疮内鲜肉片子飞如蝶状腾空飞去痛不可言是血肉俱热怪病也用朴硝大黄各半两为末水调下微利即愈　史记仓公传云菑川王美人懐子不乳来召淳于意意往饮以莨菪药一撮以酒饮之旋乳意复诊其脉躁躁者有余病即饮以消石一剂出血豆比五六枚而安此去蓄血之验也　炮炙论治头痛欲死用消石末吹鼻中即愈　圣惠方治赤眼肿痛用消石末临卧时以铜筯防黍米大入目眦至旦以盐水洗去之
　　明粉味辛甘性冷无毒治心热烦躁并五藏宿滞症结明目退膈上虚热消肿毒此即朴硝炼成者
　　疏○明粉即芒硝投滚汤沸化夜置氷霜之下结起在水面上者用白莱菔切片煑汁投硝以结起多次者为上其色莹白其味辛咸沈而降阴也入手少阴足厥阴阳明经其治邪热在心烦躁者经曰热淫于内治以咸寒佐之以苦并主五脏宿滞症结者即燥粪结痰瘀血宿食之谓辛能散结咸能软坚兼能润下苦能下泄故主之也目为血热所侵必赤肿作痛异常硝性峻利加以苦辛咸寒之极故能散热结逐热血目病既去必自明矣退膈上虚热者当作实热邪解心凉故热退也消肿毒者即软坚散结之功也
　　主治叅互
　　集简方热厥气痛明粉三钱热童便调下　伤寒蕴要伤寒发狂明粉二钱朱砂一钱末之冷水服圣济总録鼻血不止明粉二钱水服
　　简误
　　硝者消也五金八石其坚莫比惟硝能销之茍非大辛至咸极苦最烈之味其能消化之乎消石朴硝一经澄炼便名芒硝马牙硝风化硝甜硝若经煅过即名明粉究其功用无坚不磨无结不散无热不荡无积不推可谓直往无前物无留碍之性也别録谓炼饵服之轻身神仙失其本矣故仲景于诸承气汤用之非邪结下焦坚实不可按者不用恐其误伐下焦真阴故也病不由于邪热深固闭结难通断不可轻投至于血涸津枯以致大肠燥结阴虚精乏以致大热骨蒸火炎于上以致头痛目昏口渇耳聋咽痛吐血衂血咳嗽痰壅虚极类实等证切戒勿施庶免虚虚之咎而无悔不可追之大错也至如唐宗所召道士刘真谓服明粉遂无病长生中所载有益精壮气助阳补阴不拘丈夫妇人幼稚襁褓不问四时冷热俱治之説乃是荒唐不经之语不识本草何縁载入岂歴代董脩儒臣本不知医俱广异闻未暇覈实而误收之耶正所谓尽信书则不如无书也
　　滑石味甘寒大寒无毒主身热泄澼女子乳难癃闭利小便荡胃中积聚寒热益精气通九窍六府津液去留结止渇令人利中乆服轻身耐饥长年【石韦为之使恶曽青】疏○滑石石中之得冲气者也故味甘淡气寒而无毒入足太阳膀胱经亦兼入足阳明手少阴太阳阳明经用质之药也滑以利诸窍通壅滞下垢腻甘以和胃气寒以散积热甘寒滑利以合其用是为袪暑散热利水除湿消积滞利下窍之要药本经用以主身热泄澼女子乳难荡胃中积聚寒热者解足阳明胃家之热也利小便癃闭者通膀胱利阴窍也其曰益精气乆服轻身耐饥长年此则必无是理矣别録通九窍津液去留结止渴令人利中者湿热解则胃气和而津液自生下窍通则诸壅自泄也丹溪用以燥湿分水道实大肠化食毒行积滞逐瘀血解燥渇补脾胃降心火偏主石淋皆此意耳
　　主治叅互
