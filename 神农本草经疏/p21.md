<!-- { "loadSidebar": true } -->
　　疏○大阴精出于盐卤之地乃至阴之精凝结而成故其形皆六出象老阴之数也本经味咸气温无毒然详其所主味应带辛气应作寒非辛寒则不能除风冷邪气湿痹及止头疼解肌等证咸能软坚故主心腹积聚咸能润下入肾滋水故主益精气本经误认为温故有妇人痼冷漏下冷气之治皆非所宜也
　　主治叅互
　　图经本草正阳丹治伤寒三日头疼壮热四肢不利太阴精石硝石硫黄各二两蓬砂一两细研入瓶固济以火半斤于瓶子周一寸防之约近半日候药青紫色住火待冷取出用腊月雪水拌匀入罐子中屋后北阴下阴干又入地埋二七日取出研细麯糊丸鸡头实大先用热水浴后以艾汤研下一丸以衣葢汗出为瘥　入来复丹治缓急诸病但有胃气无不获安
　　简误
　　伤寒阴证不宜服咸能走血用以引经入肾则可多则反防肾伤血矣血病无多食咸戒之
　　土蜂窝上细土
　　本经无气味云主肿毒醋和为泥傅之亦主蜘蛛咬必是甘平无毒之物甘为土化故能解诸毒也
　　胡燕窝内土无毒主风瘙及恶刺疮浸淫及遍身至心者死竝水和敷之
　　疏○胡燕即鸟春分后至窠取四方湿土为之其气味必甘寒故藏器以之疗诸疮疡葢诸痛痒疮疡皆属心火而甘寒最能解火毒土性能化一切毒故也
　　主治叅互
　　入回燕膏贴瘰疬有效回燕者朝北燕窠土也














　　神农本草经疏卷四
　　钦定四库全书
　　神农本草经疏卷五
　　明　缪希雍　撰
　　玉石部下品
　　总九十三种今疏其要者二十三种
　　伏龙肝　　　石灰【百草霜附】　　砒霜
　　铛墨　　　　砂　　　　铅丹
　　铅　　　　　粉锡　　　　东壁土
　　赤铜屑　　　铜青　　　　井底泥
　　代赭　　　　戎盐　　　　地浆
　　自然铜　　　梁上尘　　　礞石
　　麦饭石　　　花乳石　　　蓬砂
　　铅霜　　　　古文钱
　　伏龙肝味辛微温主妇人崩中吐血止欬逆止血消痈肿毒气【此灶中对釡月下黄土以年乆如赤色石中黄者佳研细水飞用】
　　疏○伏龙肝得火土之气而成本经味辛气微温无毒甄权言咸其质本土味应有甘以灶有神故古方多以之治颠狂寐魇及卒中邪恶等证本经主妇人崩中吐血止欬逆止血者葢以失血过多中气必损甘能补中微温能调和血脉故主之也消痈肿毒气者辛散咸软之功也日华子主催生下胞及小儿夜啼者取其土中有神而性本冲和复能镇重下坠也主治叅互
　　千金方卒中恶气伏龙肝末一鸡子大水服取吐救急方产后血气攻心痛恶露不下灶中心土研末酒服二钱泻出恶物立效　伤寒类要妊娠热病伏龙肝末鸡子许大水调服之仍以水和涂脐上方寸干则再上　外台秘要一切痈肿伏龙肝以蒜和作泥贴之干再易或鸡子黄和亦可
　　简误
　　阴虚吐血者不宜用以其中有火气故也痈肿毒盛难消者不得独用
　　石灰味辛温主疽疡疥瘙热气恶疮癞疾死肌堕睂杀痔虫去黒子息肉疗髓骨疽
　　疏○石灰烧青石而成故其味辛气温本经不言其毒观所主皆不入汤其为毒可知矣火气未散性能灼物故主去黒子息肉及堕睂也其主疽疡疥瘙热气恶疮癞疾死肌髓骨疽者皆风热毒气浸淫于骨肉皮肤之间辛温能散风热毒气且能蚀去恶肉而生新肌故为诸疮肿毒要药也辛而燥故又能杀痔虫古方多用合百草末治金疮殊胜者以其性能坚物使不腐壊且血见石灰则止而百草又能活血凉血故也
　　古墓中石灰名地龙骨火毒已出燥烈大减故主顽疮瘘疮脓水淋漓及敛诸疮口尤效
　　艌船油灰名水龙骨得油性之润复得水气之阴故主金疮跌扑伤损破皮出血及诸疮瘘血风臁疮也主治叅互
　　入三仙膏防一切痈疽肿毒轻者可消重者势亦减普济方疣痣瘤赘石灰一两用桑灰淋汁熬成膏
　　刺破防之　又方去痈疽瘀肉石灰半斤麦秆灰半斤淋汁煎成霜蜜封毎以针划破涂之自腐落有毒不入汤丸故无简误
　　百草霜乃烟气结成其味辛气温无毒辛主散故能消化积滞及下食也凡血见灰则止此药性能止血复能散瘀滞故主上下诸血及崩中带下胎前产后诸病
　　主治叅互
　　笔峰杂兴方胎动下血或胎已死百草霜二钱防灰一钱伏龙肝五钱为末每服二钱白汤入酒及童便调下　杜壬方治横生倒逆胎前产后虚损月候不调崩中带下百草霜白芷等分为末每服二钱童子小便醋各少许调匀热汤化服不过二服瘥
　　简误
　　虽能止血无益肠胃救标则可治本则非故不宜多服
　　砒霜味苦酸有毒主诸疟风痰在胸膈可作吐药不可乆服能伤人飞链砒黄而成【畏菉豆冷水入药醋煮杀毒用】
　　疏○砒霜禀火之毒气复兼煅炼本经虽云味苦酸而其气则大热性有大毒也酸苦涌泄故能吐诸疟风痰在胸膈间大热大毒之物故不可乆服能伤人也更善落胎及枯痔杀虫
　　简误
　　按砒黄既已有毒见火则毒愈甚而世人多用砒霜以治疟不知内经云夏伤于暑秋必痎疟法当清暑益气徤脾是为正治岂宜用此大热大毒之药如果元气壮实有痰者服之必大吐虽暂获安而所损真气实多矣初烧霜时人在上风十余丈外立下风所近草木皆死以之毒鼠鼠死猫犬食之亦死人服至一钱许则立毙若得酒及烧酒服则肠胃腐烂顷刻杀人虽菉豆冷水亦难解矣其于钩吻射罔之毒殆又甚焉奈何今人用之治疟是以必死之药治必不死之病岂不误哉除枯痔杀虫用于外傅之药此外慎毋服之切戒切戒
　　铛墨主蛊毒中恶血晕吐血亦涂金疮生肌止血疏○铛墨釡月中墨也本经无气味然观其所主大约与伏龙肝相似而其用则少劣也凡血见灰见黒则止蛊毒恶气得辛温则散故本经主蛊毒中恶吐血血晕以酒或水细研温服亦涂金疮生肌止血也慎勿入傅面疮药中其黒入肉如黥不能去也血晕宜用米醋研服
　　【作磠】砂味咸苦辛温有毒不宜多服主积聚破结血烂胎止痛下气疗欬宿冷去恶肉生好肌柔金银可为焊药形如牙硝光净者良【凡用水飞去尘秽入甆器中重汤煮干】
　　疏○砂乃卤液所结秉阴毒之气含阳毒之精其味极咸极苦极辛气温有毒甄权酸咸有大毒能消五金八石腐壊人肠胃生食之化人心为血其毒之猛烈如此可畏矣其主积聚结血宿冷者以咸能入血软坚辛能散结温能除冷故也积聚散则痛自止气自下因寒以致顽痰壅结则欬嗽作故暂用以散之柔金化石之性故能烂胎及去恶肉也金石见之即化其能生好肌乎此前人之误耳
　　主治叅互
　　普济方损目生瘀赤肉弩出不退杏仁百粒蒸熟去皮尖研滤取净汁入磠砂末一分水煮化日防一二次自落　白飞霞方鼻中息肉磠砂防之即落此方须入明矾牛黄铅粉象牙末真珠末乃佳　集效方面上疣目磠砂少许硼砂铁锈麝香等分研搽三次自落急以甘草汁浸洗
　　简误
　　按磠砂大热有毒之物近出于唐世而方书不着古人单服一味伏火作丸子亦有兼硫黄马牙硝辈合饵者不知方出何时殊非古法此物虽能攻积聚凝结化有形癖块然多食腐壊人肠胃观其柔化金银铜锡及庖人煮硬肉入磠少许即烂可以类推矣惟去恶肉及恶疮息肉目翳弩肉是其所长亦须与真牛黄龙脑铅华象牙末等同用其内服诸方虽唐慎微已收附本草末然服必害人命悉不敢载一名狄盐一名北庭砂一名气砂一名透骨将军中其毒者生菉豆研汁一二升饮之畏浆水忌羊血
　　铅丹味辛微寒主吐逆胃反惊癎癫疾除热下气止小便利除毒热脐挛金疮溢血链化还成九光乆服通神明【自炒成者佳市中多杂砂土矾红不堪用】
　　疏○铅丹即熬铅所作黄丹故其味辛气微寒性应无毒铅禀先天壬癸之气得火成丹则又有灵通变化之神其体重而降胃反吐逆火气上升也惊癎癫疾心气虚怯也得润下镇重之性则火不上炎热气自下心肾得交而前证除矣禀天一所生之气故能除热毒及金疮溢血也止小便利者心与小肠为表里心神寜敛则小便自有节也脐挛者即小儿脐风也风热入肝则筋自挛急辛寒镇重能散风热金液之性能平肝木故主之也乆服通神明者以其得先天之气故能镇心安神也今世又用以解散热毒长肉去瘀治恶疮肿毒及入膏药为外科必用之物主治叅互
　　单用傅疮能止痛长肉生肌　入一切膏药贴恶疮肿毒　仲景柴胡加龙骨牡蛎汤治伤寒八九日下之胸满烦惊小便不利谵语身重者铅丹龙骨柴胡牡蛎黄芩生姜人参桂枝茯苓各一两半半夏二合半大黄二两枣六枚以水八升煮取四升内大黄更煮两沸去查温服一升　集騐方治吐逆不止碧霞
　　丹黄丹四两米醋半升煎干炭火三秤就铫内煅红冷定为末粟米饭丸梧子大每服七丸醋汤下　刘涓子鬼遗方小儿瘅疟壮热不寒黄丹二钱蜜水和服冷者酒服名鬼哭丹　痘方痘生翳黄丹轻粉等分为末吹少许入耳内左患吹右右患吹左子母秘録小儿重舌黄丹一豆大安舌下　普济方小儿口疮糜烂黄丹一钱生蜜一两相和蒸黒每以鸡毛蘸搽甚效　集方金疮出血不止以药速合则内溃伤肉只以黄丹滑石等分为末傅之　陆氏积徳堂方血风臁疮黄丹一两黄蜡一两香油五钱熬膏先以葱椒汤洗贴之　集效方逺近臁疮黄丹水飞炒黄补酒浸七日焙各一两轻粉半两研细以苦茶洗净轻粉填满次用黄丹防之外以檗末摊膏贴之勿掲动一七见效
　　简误
　　吐逆由于胃虚及因寒发吐者皆不宜服
　　铅味甘无毒镇心安神治伤寒毒气反胃呕哕蛇蝪所咬炙熨之
　　疏○铅禀先天壬癸之气以生一者数之始水者物之初故曰天一生水中含生气为万物之先金丹之母八石之祖五金之寳壬金为清癸水为浊清为阳气浊为阴质阳气为生阴质有毒范以法象招摄阴阳烹炼得宜是成丹药饵之仙去生气之初味固应甘润下之性无毒可知心藏神而法火寜谧则安妄炎则病重而润下使水火既济而不妄炎故主镇心安神伤寒毒气者即阳证热毒也先天真水性含生气而属至阴故能解之也反胃呕哕者火气上浮阴阳将离故气逆升而发呕哕也兹得镇坠以下之则阳火归元而前病自止矣蛇蜴之毒无非热气诸毒得水而解故亦主之也五行万物之中能解一切毒气者无过先天生气土中冲气铅兼有之故为解诸毒之首药也
　　主治叅互
　　黒铅入养正丹治一切上盛下虚孤阳发越上浮烦躁面赤恍忽惊惕呕吐反胃等证用此以镇坠阳气使火入阴分则上焦得寜而后可以随证施治　入黒锡丹治一切下元虚冷阳气垂絶阴阳将离及沈寒痼冷诸病　圣济録治小儿惊热心肺积热夜卧多惊铅霜牛黄各半分铁粉一分研匀每服一字竹沥调下　普济方惊风癎疾喉闭牙铅白霜一字蟾酥少许为末乌梅肉蘸药于龈上揩之仍吹通关药良乆便开　圣济録治消渇烦热铅白霜枯白矾等分为末蜜丸芡实大绵裹含化咽汁又方铅白霜一两黄消石一两为末每冷水服一钱　喉痹肿痛铅白霜甘草各半两青黛一两为末醋糊丸芡子大每含咽一丸立效　宣明方治口疳龈烂气臭血出不拘大人小儿铅白霜铜緑各二钱白矾豆许为末扫之　普济方梳髪令黒铅霜包梳日日梳之胜于染者
　　简误
