<!-- { "loadSidebar": true } -->
　　铅性沈重未经烹炼癸水之阴质尚存多服能损伤心脾葢金石与人身气血异悟真篇云非类难为巧是已凡脾胃虚寒阳火不足饮食不化下部阴湿诸证法咸忌之
　　粉锡味辛寒无毒主伏尸毒螫杀三虫去鼈瘕疗恶疮堕胎止小便利【一名铅粉一名胡粉一名官粉】
　　疏○粉锡陶居云即化铅所作胡粉也其味辛气寒无毒体用与铅相似性善杀虫故去伏尸三虫鼈瘕寒能解热毒故疗恶疮毒螫重而下降故能堕胎涩而黏腻故止小便利甄权主积聚不消炒焦止小儿疳痢藏器主乆痢成疳和鸡子白服以粪黒为度皆为其消积杀虫止痢也　附李时珍云胡粉即铅之变黒为白者也其用虽与铅及黄丹同内有豆粉蛤粉杂之止能入气分不能入血分此为稍异人服食之则大便色黒者此乃还其本质所为色壊还为铅也亦可入膏药代黄丹用
　　主治叅互
　　肘后方劳复食复欲死者水调胡粉少许与之　子母秘録小儿腹胀或腹皮青色不速治须臾死胡粉盐熬色变以摩腹上　救急方杖疮肿痛水粉一两赤石脂生一钱水银一分以麻油杵成膏摊油纸贴之肉消者填满缚　备急方阴股常湿胡粉掺之邵真人方黄水脓疮官粉煅黄松香各三钱黄丹
　　一钱飞矾二钱为末香油二两熬膏傅之　备急方小儿疳疮熬胡纷猪脂和涂　集简方姤精阴疮铅粉二钱银杏七个铜铫内炒至银杏黄去杏取粉出火毒研搽效　圣惠方翻花恶疮胡粉一两胭脂一两为末盐汤洗净傅之日五次　孙氏集效方血风臁疮官粉四两水调入碗内以蕲艾烧烟熏干入乳香少许同研香油调作隔纸膏反覆贴之　千金方小儿丹毒唾和胡粉从外至内傅之　又方疮伤水湿胡粉炭灰等分脂和涂孔上水即出也　又方蠼螋尿疮酢和胡粉涂之　直指方发背恶疮诸痈肿好锡粉二两真麻油三两慢火熬以栁枝急搅至滴水成珠入白胶末少许入甆器水浸二日油纸摊贴名神应膏
　　简误
　　胡粉虽能消疳逐积杀虫止痢然其性冷走而不守脾胃虚弱者不宜用娠妇忌之
　　东壁土主下部疮脱肛
　　疏○东壁土先得太阳真火之气其气温和其味甘无毒脾主四肢而恶湿下部生疮湿气侵脾也得阳气之壮故能燥湿除疮脱肛亦大肠湿热所致甘温而燥故亦主之藏器止泄痢霍乱烦闷者取其土能补脾胃温能和中也得太阳初气能袪暑湿之邪故又主温疟及猝中暑热搅土浆与之即解
　　主治叅互
　　甄权法同蚬殻为末傅豌豆疮　肘后方药毒烦闷欲死者东壁土调水三升顿饮之　通变要法解乌头毒不拘川乌草乌毒用多年陈壁土泡汤服之外台秘要肛门突出东壁土一升研末傅肛门头出处以长皂荚炙熟互熨之　气味甘温性无偏至故不着简误
　　赤铜屑主贼风反折烧赤铜五斤内酒二斗中百遍服疏○赤铜屑日华子云苦平微毒亦能接骨理伤功用与自然铜相等第其性有毒耳本经主贼风反折者风气通于肝肝属木金能平之故也藏器曰赤铜屑能焊人骨及六畜有损细研酒服直入骨损处六畜死后取骨视之犹有焊痕可騐朝野佥载云定州崔务堕马折足医者取铜末和酒服之遂瘥及亡后十年改葬视其胫骨折处犹有铜束之也打熟铜不堪用
　　铜青平微毒治妇人血气心痛合金疮止血明目去肤赤息肉生铜皆有青青则铜之精华淘洗用
　　疏○铜禀土中阴气以生青则其英华秀出于外所结凡铜入地乆或沃以咸酸之味乃生青其义可见矣本经气平无毒然观今人用入吐风痰药应是酸苦涩之味而气则微寒也酸入肝而主敛故能止血合金疮风热入肝经则目生肤翳息肉或赤烂泪出苦寒能除风热则所苦去而目自明矣本经又主妇人血气心痛者葢苦能泄结而平则又兼辛散之义也
　　主治叅互
　　经騐方碧林丹治痰涎潮盛卒中不语及一身风瘫用生緑二两研细水化去石慢火熬干取辰日辰时辰位上修合再研入麝香一分糯米粉糊丸弹子大阴干卒中者每丸作二服薄荷酒研下吐出青碧涎防下恶物大效　又方口鼻疳疮人中白一钱铜緑三分研傅之　卫生易简方烂风眼铜青水调涂碗底以艾熏干刮下涂烂处
　　简误
　　目痛肤翳不由风热外侵而因于肝虚血少者非所宜用
　　井底砂【作泥】至冷主治汤火烧疮用之
　　疏○井底砂禀地中至阴之气味甘而大寒者也故本经主汤火烧疮用又能疗妊娠热病取傅心下脐及丹田可防胎无失　肘后方卧忽不寤勿以火照火照之杀人但痛囓其踵及足拇指甲际而多唾其面以井底泥涂其目令人垂头于井中呼其姓名便苏
　　代赭石味苦甘寒无毒主鬼疰贼风蛊毒杀精物恶鬼腹中毒邪气女子赤沃漏下带下百病产难胞衣不出堕胎养血气除五藏血脉中热血痹血瘀大人小儿惊气入腹及阴痿不起【入药煅赤醋淬三次研水飞过用畏天雄附子干姜为之使】疏○代赭石禀土中之阴气以生本经味苦气寒别録加甘无毒气薄味厚阴也降也入手少阴足厥阴经少阴为君主之官虚则气怯而百邪易入或鬼疰邪气或精物恶鬼或惊气入腹所自来矣得镇重之性则心君泰定而幽暗破邪无从着矣其主五脏血脉中热血痹血瘀贼风及女子赤沃漏下带下百病皆肝心二经血热所致甘寒能凉血故主如上诸证也甘寒又能解毒故主蛊毒腹中毒也经曰壮火食气少火生气火气太盛则阴痿反不能起苦寒泄有余之火所以能起阴痿也重而下坠故又主产难胞不出及堕胎也
　　主治叅互
　　仲景旋覆代赭汤治伤寒汗吐下后心下痞鞕噫气不除者代赭一两旋覆花三两人参二两生姜五两大枣十二枚半夏半升甘草三两水一斗煮取六升去滓再煮取三升温服一升日三　直指方急慢惊风吊眼撮口搐搦不定代赭石火烧醋淬七次细研水飞日干每服一钱或半钱煎真金汤调下连进三服儿脚胫上有赤斑即是惊气已出病当安也无者不治如漫惊用冬瓜仁煎汤调亦妙　普济方妇人血崩代赭石煅为末白汤服二钱
　　简误
　　下部虚寒者不宜用阳虚阴痿者忌之
　　戎盐味咸寒无毒主明目目痛益气坚肌骨去毒蛊心腹痛溺血吐血齿舌血出一名胡盐【一名青盐】
　　疏○戎盐禀水中至阴之气凝结而成不经煎炼而生于涯埃坂之阴其味咸气寒无毒入手足少阴经经曰热淫于内制以咸寒血热则目痛不明咸寒能入血除热故主目痛明目也心腹痛者心虚而邪热客之也吐血齿舌上出血者火迫血妄行溢出于上也咸主润下俾火气不上炎则有坎离交之象焉故能主诸证也溺血者小肠热也心与小肠为表里心火降则小肠热自除也经曰热伤气又曰肾主骨热则气散骨消筋缓咸能入肾寒能除热故主益气坚肌骨也咸为水化诸毒得水则解故又能去毒蛊日华子云助水脏益精气除五脏症结心腹积聚者取其入肾及软坚除热之功耳
　　主治叅互
　　仲景金匮方戎盐汤治小便不通用戎盐弹丸大一枚茯苓半斤白术二两水煎服之　唐氏经騐方风热牙痛青盐一斤槐枝半斤水四碗煎汁二碗煮盐至干炒研日用揩齿洗目　普济方风眼烂戎盐水化之
　　地浆寒主解中毒烦闷
　　疏○地浆景云此掘地作坎以水沃其中搅令浊俄顷取之以解中诸毒葢取土为万物之母诸毒遇土则化故也山中有毒蕈人不识煮食之无不死又枫树蕈食之令人笑不止惟饮地浆皆瘥余药不能救也
　　主治叅互
　　圣惠方热渇烦闷地浆一盏饮之　千金方中暑霍乱不吐不利胀痛欲死地浆三五盏服即愈大忌米汤　金匮方中闭口椒毒吐白沫身冷欲死者地浆饮之　集方中砒霜毒地浆调明粉服之立解
　　自然铜味辛平无毒疗折伤散血止痛破积聚生邕州山岩中出铜处于坑中及石间采得方圆不定其色青黄如铜不从鑛炼故号自然铜【入药火煅醋淬七次研细水飞过用】疏○自然铜禀土金之气以生故其味辛气平无毒乃入血行血续筋接骨之神药也凡折伤则血瘀而作痛辛能散瘀滞之血破积聚之气则痛止而伤自和也大明主消瘀血排脓续筋骨治产后血邪安心止惊悸以酒磨服者可谓悉其用矣冦宗奭云有人以自然铜饲折翅胡雁后遂飞去今人打扑损伤研细水飞过同当归没药各半钱以酒调服仍以手摩痛处即时见效
　　主治叅互
　　同乳香没药防虫五铢古钱麻皮灰血竭胎骨作丸煎当归地黄续断牛膝牡丹皮红花浓汤送下治跌扑损伤或金刃伤骨断筋皆效
　　简误
　　雷公云石髓铅即自然铜也凡使勿用方金牙其方金牙真似石髓铅若误饵吐杀人石髓铅色似干银泥味微甘也凡使中病乃已不可过服以其有火金之毒走散太甚
　　梁上尘主腹痛噎中恶鼻衂小儿软疮
　　疏○梁上尘乃是空中烟气结成本经无气味应是辛苦之物辛能散苦能泄故主腹痛噎膈中恶也体轻而上腾故入肺味辛而清热故又主鼻衂及小儿软疮也一名倒挂尘一名乌龙尾
　　主治叅互
　　孙氏集效方喉痹乳蛾乌龙尾枯矾猪牙皂荚以盐炒黄等分为末或吹或防皆妙　一法用灯心以盐中苦卤浸过入鸡子殻中煅存性取出研细加龙脑香一二分研匀明矾末五分同梁上倒挂尘五分青鱼胆调防入喉治喉痹咽痛有效
　　礞石治食积不消留滞藏府宿食症块乆不瘥及小儿食积羸瘦妇人积年食症攻刺心腹一名青礞石疏○礞石禀石中刚猛之性体重而降能消一切积聚痰结其味辛咸气平无毒辛主散结咸主软坚重主坠下故本经所主诸证皆出一贯也今世又以之治小儿惊痰喘急入滚痰丸治诸痰怪证
　　主治叅互
　　王君养生主论滚痰丸通治痰为百病惟水防娠妇不宜服礞石焰硝各二两煅过研飞晒干一两大黄酒蒸八两前胡八两沈香五钱为末水丸梧子大常服一二十丸欲利大便则服一二百丸温水下简误
　　礞石消积滞坠痰涎诚为要药然而攻击太过性复沈坠凡积滞症结脾胃壮实者可用虚弱者忌之小儿惊痰食积实热初发者可用虚寒乆病者忌之如王君所制滚痰丸谓百病皆生于痰不论虚实寒热槩用殊为未妥不知痰有二因因于脾胃不能运化积滞生痰或多食酒麫湿热之物以致胶固稠黏咯唾难出者用之豁痰利窍除热泄结应如桴鼓因于阴虚火炎煎熬津液凝结为痰或发热声哑痰血杂出者如误投之则阴气愈虚阳火反炽痰热未退而痹胃先为之败矣可见前人立方不能无敝是在后人善于简择耳
　　麦饭石
