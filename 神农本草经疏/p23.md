<!-- { "loadSidebar": true } -->
　　疏○麦饭石出自苏颂图经附于姜石条内因姜石有疔肿之用故引及之其味气必与姜石相似但得火煅醋淬之后复有温暖收敛之功昔吕子华秘方麦饭石膏治发背疮神效取此石碎如棋子炭火烧赤投米醋中浸之良乆又烧又浸如此十次研末极细如飞尘鹿角一具连脑骨者二三寸截之炭火烧令烟尽即止白敛末与石末等分鹿角倍之用三年米醋入银石器内煎令鱼目沸即下前药不住手搅熬一二时稀稠得所倾出待冷以鹅翎拂膏于肿上四围赤处中留肿头泄气如未脓即内消已作头即撮小已溃即排脓若病乆肌肉烂落见出筋骨者即涂细布上贴之干即易逐日疮口收敛但中膈不穴者即无不瘥已溃者用时先以猪蹄汤洗去脓血挹干然后上药其疮切忌手触动嫩肉仍不可以口气吹风及腋气月经孕妇见之合药时亦忌此等初时一日一换十日后二日一换此药要极细方有效若不细涂之即痛也煅乆亦无效临用方煅煅过即研若飞尘一二两可治一痈疽矣
　　花乳石主金疮止血又疗产妇血晕恶血出陜华诸郡色正黄形之大小方圆无定欲服者当以大火烧之金疮止血刮末傅之即合仍不作脓溃或名花蕊石疏○花乳石本经无气味详其所主应是酸辛温之药其功专于止血能使血化为水妇人血晕恶血上薄也消化恶血则晕自止矣以酸敛之气复能化瘀血故傅金疮即合仍不作脓也
　　主治叅互
　　葛可乆十药神书花乳石散治五内崩损喷血出升斗用此治之花蕊石煅存性研如粉以童子小便一钟男入酒一半女入醋一半令温食后调服三钱甚者五钱能使瘀血化为黄水后以独参汤补之按此石性温味辛又加火煅虚劳吐血多是火炎迫血上行于药性非宜除是膈上原有瘀血停凝者乃可暂用亦须多服童便独参汤乃肺热咳所忌尤不宜于虚劳内热火炎之人戒之戒之　和剂局方花蕊石散治一切金刃箭镞伤及打扑伤损狗咬至死者急以药掺伤处其血化为黄水再掺便活更不疼痛如内损血入脏腑热童便入酒少许热调一钱服立效　妇人产后败血不尽血晕恶血奔心胎死腹中胞衣不下至死但心头温暖者急以童便调服一钱取下恶物愈若膈上有血化为黄水即时吐出或随小便出甚效用硫黄四两花蕊石一两并为粗末以胶泥固济日干瓦礶一个盛之泥封口烘干安在四方砖上砖上书八卦五行字炭一秤簇匝从巳午时自下生火煅至炭消冷定取出为细末甆瓶收贮封固取用无时
　　简误
　　无瘀血停留者不宜内服不由内伤血凝胸膈板痛而因火炎血溢以致吐血者忌之
　　蓬砂味苦辛暖无毒消痰止破症结喉痹及焊金银用一名鹏砂
　　疏○蓬砂出于西南番采取煎淋而结亦如硝石磠砂之类本经味苦辛气暖无毒然详其用味应有咸气亦微暖色白而体轻能解上焦胸膈肺分之痰热辛能散苦能泄咸能软故主消痰止喉痹及破症结也冦宗奭云含化咽津治喉中肿痛膈上痰热初觉便治不能成喉痹也兼能去口气消障翳除噎膈反胃积块瘀肉阴防骨硬恶疮折伤及口齿诸病主治叅互
　　同龙脑香人中白青黛为末傅口舌疮效　经騐方咽喉肿痛破棺丹用蓬砂白梅等分捣丸芡子大每噙化一丸　集方小儿阴防肿大不消硼砂一分水研涂之大效　直指方弩肉瘀突南硼砂黄色者一钱龙脑香少许研末灯草蘸防之
　　简误
　　蓬砂其性能柔五金去垢腻尅削为用消散为能宜攻有余难施不足此蹔用之药非乆服之剂
　　铅霜冷无毒消痰止惊悸解酒毒疗胸膈烦闷中风痰实止渇【一名铅白霜用铅杂水银十五分之一合链作片置醋瓮中密封经乆成霜】
　　疏○铅霜乃铅假汞气交感因醋以拔其英华所结道家谓之神符白雪其味甘酸气大寒无毒凡中风惊悸未有不因痰热所生胸膈烦闷多渇亦火热炎灼所致甘寒能除热生津则痰结消惊悸平风自愈也其主解酒毒者亦取其除热生津之意耳并治吐逆镇惊去怯黒须发
　　主治叅互
　　诸方俱见铅条下　简要济众治室女月露滞涩心烦恍忽铅白霜细研为散每服一钱地黄汁一合调下　十全普救方治鼻衂铅白霜为末取新汲水调服一字
　　简误
　　铅霜坠痰去热定惊癎止吐逆皆有竒效然其性极冷非乆服常用之物病已即去之胃弱脾虚肠滑者不宜用风寒咳多痰者并忌之
　　古文钱平治翳障明目疗风赤眼盐卤浸用妇人横逆产心腹痛月隔五淋烧以醋淬用
　　疏○古文钱其金毒火毒悉去性应平无毒而冦宗奭云古钱其铜焦赤有毒不知本草内赤铜之毒已微况古钱又多于古穴坑堑中得之歴年既乆毒性必失甚则有但存形质者其味辛气平平即凉也目赤翳障肝经风热也辛凉能散风热则翳障赤痛除目自明矣妇人生产横逆者血气壅塞道路不开也心腹痛者亦气血结聚也月隔者月事不来胞脉闭也五淋者冲任热壅也此药能走下焦阴分散凝滞之气血开壅塞之道路则诸证无不除矣又能主跌扑损伤其为散凝滞之药无疑
　　主治叅互
　　同自然铜胎骨防虫血竭无名异黄荆子没药乳香狗骨治跌扑损伤及金刃伤神效　青囊録跌扑损伤半两钱五个火煅醋淬四十九次甜瓜子五钱真珠二钱研末每服一字好酒调随上下食前后　古方麦斗散治一切伤损自然铜煅一两古文钱煅一两麝香五分为末每服五分酒下
　　简误
　　其味辛凉但能治风热眼有佐以姜汁防眼者即从治之意借其热以拔出火毒也如肝胃虚而内障生花者必不宜用











　　神农本草经疏卷五
<子部,医家类,神农本草经疏>
　　钦定四库全书
　　神农本草经疏卷六
　　明　缪希雍　撰
　　草部上品之上
　　总八十七种今疏其要者三十二种
　　黄精　　　　菖蒲　　　　甘菊花
　　人参　　　　天门冬　　　甘草
　　干地黄　　　术　　　　　菟丝子
　　牛膝　　　　茺蔚子　　　萎
　　茈【柴字】胡　　　麦门冬　　　独活【羌活附】
　　升麻　　　　车前子　　　木香
　　薯蓣【今呼山药】　　薏苡仁　　　泽防
　　逺志　　　　草龙胆　　　细辛
　　石斛　　　　巴防天　　　庵防子
　　卷柏　　　　辟虺雷　　　药王
　　草犀根　　　百草花
　　黄精味甘平无毒主补中益气除风湿安五藏乆服轻身延年不饥黄帝曰太阳之草名曰黄精饵之可以长生
　　疏○黄精君纯得土之冲气而禀乎季春之令故味甘气和性无毒其色正黄味厚气薄土位乎中脾治中焦故补中脾土为后天生气之源故益气中气强脾胃实则风湿之邪不能干故除风湿五脏之气皆禀胃气以生胃气者即后天之气也斯气盛则五脏皆实实则安故安五脏脏安则气血精三者益盛气满则不饥乆服轻身延年着其为効之极功也虽非治疗之所急而为养性之上药故仙经累赞其能服饵驻顔乆而弥胜矣
　　主治叅互
　　黄精同漆叶桑椹何首乌茅山术作丸饵可以变白乆之杀三虫能使足温而不寒　同术乆服可轻身涉险不饥　同地黄天门冬酿酒可去风益血气简误
　　雷公云凡使勿用钩吻真似黄精只是叶有毛钩子二个是别认处若误服害人黄精叶似竹叶以溪水洗净后蒸从已至子竹刀薄切爆干用
　　菖蒲味辛温无毒主风寒湿痹欬逆上气开心孔补五藏通九窍明耳目出音声主耳聋痈疮温肠胃止小便利四肢湿痹不得屈伸小儿温疟身积热不解可作浴汤乆服轻身聪明耳目不忘不迷惑延年益心智髙志不老【一寸九节者良露根者不可用忌饴糖羊肉不可犯铁令人吐逆】
　　疏○菖蒲君正禀孟夏六阳之气而合金之辛味以生者也其味苦辛其气大温阳精芳草故无毒阳气开发外充百骸辛能四达以散邪结此通利心脾二经之要药也葢苦可燥湿温能辟寒辛可散结风寒湿三者合而成痹此去三邪痹自愈矣阳气开发芬芳轻气重于味辛兼横走故能下气开心欬逆者气逆之候也下气则欬逆上气可去五脏之壅遏既彻则九窍应之而通故聪明耳目出音声主耳聋辛以散之故治痈疮气味辛温气厚发热故温肠胃膀胱虚寒则小便不禁肠胃既温则膀胱与焉故止小便脾主四肢脾湿既袪则四肢湿痹不得屈伸自利山岚瘴气最能使小儿发疟寒湿之甚莫过山岚既散其邪则病本已拔疟焉得而不已焉作浴汤及乆服轻身者除湿之騐也不迷惑益心智髙志者心窍开利也其曰补五脏延年者单指岩栖脩炼之士辟谷服饵之用以其助发阳气辟除阴岚兼可参合养性诸药如黄精青黏地黄天门冬之属资其宣导臻乎太和故亦为仙经要药至于世俗之人五欲炽然六淫迭至讵可穷年卒嵗乆饵偏燥之物乎
　　主治叅互
　　菖蒲同熟地黄黄檗作丸治肾虚耳聋若中年预服可使老而聴聪　同二术木瓜薏仁石斛萆薢黄檗为除湿强步之要药兼治下部脓窠湿疮如神　佐人参麦门冬酸枣仁茯神逺志生熟地黄为补心之剂如心气鬰结者加沈香能益火以开心　兼辟蚤虱
　　简误
　　雷公云凡使勿用泥菖夏菖其二件相似如竹根鞭形黒气秽味腥不堪用凡使采石上生者根条嫩黄硬节稠一寸有九节者是真也采得后用铜刀括去黄黒皮硬节一重了用嫩桑条相拌蒸出爆干去桑条剉用
　　菊花味苦甘平无毒主风头肿痛目欲脱泪出皮肤死肌恶风湿痹疗腰痛去来陶陶除胸中烦热安肠胃利五脉调四肢乆服利血气轻身耐老延年
　　疏○菊花发生于春长养于夏秀英于秋而资味乎土歴三时之气得天地之清独禀金精专制风木故为去风之要药苦可泄热甘能益血甘可解毒平则兼辛故亦防结苦入心小肠甘入脾胃平辛走肝胆兼入肺与大肠其主风头肿痛目欲脱泪出皮肤死肌恶风湿痹者诸风掉皆属肝木风药先入肝肝开窍于目风为阳邪势必走上血虚则热热则生风风火相搏故也腰痛去来陶陶者乃血虚气滞之候苦以泄滞结甘以益血脉辛平以防虚热也其除胸中烦热者心主血虚则病烦阴虚则热收于内故热在胸中血益则阴生阴生则烦止苦辛能泄热故烦热并解安肠胃利五脉调四肢利血气者即除热袪风益血入心入脾入肝之验也乆服轻身耐老延年者物乆则力专力专则气化化则变常其酿酒延龄和药变白皆服饵专气之功故亦为仙经所録矣生捣最治疔疮血线疔犹为要药疔者风火之毒也三六九十二月采叶茎花根四物并阴干百日等分捣末酒调下钱许又可蜜丸如桐子大毎七丸日三服皆酒吞一年变白二年齿生三年返老仙人王子乔方也
　　主治叅互
