<!-- { "loadSidebar": true } -->
　　甘菊花袪风要药风木通肝肝开窍于目故为明目之主同地黄黄檗枸杞子白蒺藜五味子山茱萸当归羚羊角羊肝治肝肾俱虚目痛加决明子木贼草谷精草柴胡可以去外翳　同黄连参甘草生地黄荆芥穗决明子连翘桔梗柴胡川芎羌活童便可治风热目痛　君川芎细辛藁本当归生熟地黄天麦门冬白芍药甘草童便治血虚头痛亦主头晕因痰结而作者无痰药不效　与枸杞子相对蜜丸乆服则终身无目疾兼不中风及生疔疽　连根生用为君加紫花地丁益母草金银花半枝连贝母连翘生地黄括楼根白芷白及苍耳子夏枯草可治疔疮甚者以蟾酥丸发汗大便闭者汗后以玉枢丹下之如无玉枢丹以大防加蚤休枣肉丸服三钱必下矣忌甘草犯之则死为大防也
　　人参味甘微寒微温无毒主补五藏安精神定魂魄止惊悸除邪气明目开心益智疗肠胃中冷心腹鼓痛胸脇逆满霍乱吐逆调中止消渇通血脉破坚积令人不忘乆服轻身延年【茯苓为之使】
　　疏○人参得土中清阳之气禀春升少阳之令而生故味甘微寒而无毒气味均齐不厚不薄升多于降洁古谓其气味俱薄浮而升阳中之阳也又曰阳中微阴葢亦指其生长真元之气而言欤神农微寒别録微温二义相蒙世鲜解者葢微寒者春之寒也微温者亦春之温也神农直指所禀故曰微寒别録兼言功用故又曰微温既云微矣寒不甚寒则近于温温不甚温则近于寒故知寒温虽别言微则一也以言乎天则得其生生升发之气以言乎地则得其清阳至和之精状类人形上应瑶光故能回阳气于垂絶却虚邪于俄顷功魁羣草力等丸丹矣其主治也则补五脏葢脏虽有五以言乎生气之流通则一也益真气则五脏皆补矣其曰安精神定魂魄止惊悸开心益智者以心藏神肝藏魂肺藏魄肾藏精与志脾藏意与智故也心肾虚则精神不安矣肝肺虚则魂魄不定矣惊悸者心脾二经之病也心脾虚则惊悸心脾之气强则心窍通利能思而智益深矣邪气之所以乆留而不去者无他真气虚则不能敌故留连而不解也兹得补而真元充实则邪自不能容譬诸君子当阳则小人自退清阳之气下陷则耳目不聪明兼之目得血而能视阳生则阴长故明目真气内虚故肠胃中冷气旺阳回则不冷矣心腹鼓痛者心脾虚故也二脏得补其痛自止所谓按之快然者是也故经曰可按者虚也不可按者实也不可按者勿用胸脇逆满者气不归元也得补则气实而归元也脾胃俱虚则物停滞而邪客之故霍乱吐逆也补助脾胃之元气则二证自除调中者脾治中焦脾得补则中自调矣消渇者津液不足之候也气回则津液生津液生则渇自止矣通血脉者血不自行气壮则行故通血脉破坚积者真气不足则不能徤行而磨物日积月累遂成坚积譬夫磨管纳物无力则不转不转则停积矣脾主消化真阳之气回则脾强而能消何坚积之不磨哉令人不忘者心主记脾主思心脾二脏之精气满则能虑而不忘矣乆服轻身延年者纯阳则充举气积则身轻五脏皆实延年可知矣斯皆敦本之论也
　　主治叅互
　　人参补五脏阳气之君药开胃气之神品　同大枣白芍药龙眼肉甘草酸枣仁补脾阴　肾气衰阳痿以之为君加鹿茸肉苁蓉巴防天五味子麦门冬菟丝子山茱萸地黄枸杞杜仲柏子仁乃扶衰之要剂兼令人有子　君藿香木瓜橘红治胃虚弱呕吐反胃如妊娠呕吐加竹茹枇杷叶　同白术呉茱萸治脾泄乆不止　君五味子呉茱萸补骨脂肉豆蔲治肾泄　同白芍药炙甘草治血虚腹痛鼓痛　同干姜白术炙甘草治中寒泄防下利清谷甚则加肉桂附子　同附子干姜肉桂治寒厥指爪青黯便清踡卧　同附子五味子治阳气脱温肠胃中冷　君五味子麦门冬治肺虚气喘夏月服之益气除热止消渇名生脉散　加白术又治中暑伤气倦怠　同沈水香白芍药治真气虚气不归元因而胸脇逆满同茯苓逺志益智枣仁麦门冬治精神恍惚魂魄不定惊悸　同沈水香茯神治心虚邪客之作痛　同鹿角胶杜仲续断当归地黄苏木治负重努力内伤失血去苏木加生地黄治胎漏不安　同黄耆白芍药五味子治汗多亡阳　同苏木麦门冬治产后气喘　在白虎汤治劳伤元气人患热病渇甚并头疼在败毒防治气虚人患四时不正伤寒　在参苏
　　饮治肺虚人伤风　同鼈甲青皮干漆防虫肉桂牡蛎射于消疟母　同甘菊花当归地黄枸杞子蒺藜甘草柴胡则明目　同黄连红麴白芍药滑石末升麻治滞下腹痛赤色　同黄连乌梅莲肉升麻滑石末肉豆蔲治滞下乆不止　同白术木瓜茯苓藿香炙甘草止虚烦躁　同牛黄犀角天竺黄钩藤钩丹砂雄黄真珠茯神逺志治惊癎　同地黄阿胶麦门冬山茱萸五味子续断杜仲治血崩加牛膝大蓟鹿角胶治血淋　同橘皮紫苏木瓜白术竹茹治恶阻安胎热多者去术紫苏加麦门冬　同五加皮白藓皮石南叶石斛秦芁木瓜薏苡仁萆薢牛膝沈香菖蒲二术治痹　同黄檗黄耆白术五味子麦门冬木瓜白芍药薏苡仁白茯苓治痿　同附子白术芍药甘草茯苓治慢惊慢脾风　同白术黄耆芍药治自汗　同生姜皮各两许水煎露一宿五更温服治气虚乆疟不止　同苏木当归童便治产后血晕　同石菖蒲莲肉等分水煎治产后不语　同乳香丹砂鸡子白姜汁三匙调匀别用当归两许煎浓同吞治横生倒养难产神効　同附子肉桂麦门冬五味子治房劳过度脱阳欲絶下部虚冷　同黄耆天门冬五味子牛膝枸杞菖蒲治中风不语
　　简误
　　人参论其功能之广具如本经所説信非虚语第其性亦有所不宜世之録其长者或遗其短摘其瑕者并弃其瑜是以或当用而后时或非宜而妄设不蒙其利徒见其害二者之误其失则一遂使良药不见信于世粗工互腾其口説惜哉岂知人参本补五脏真阳之气者也若夫虚羸尫怯劳役饥饱所伤努力失血以致阳气短乏陷入阴分发热惓怠四肢无力或中热伤暑暑伤气无气以动或呕吐泄防霍乱转筋胃弱不能食脾虚不磨食或真阳衰少肾气乏絶阳道不举完谷不化下利清水中风失音产后气喘小儿慢惊吐防不止痘后气虚溃痬长肉等证投之靡不立効惟不利于肺家有热咳吐痰吐血衂血齿衂内热骨蒸劳瘵阴虚火动之候葢肺者华葢之脏也位乎上象天属金喜清肃而恶烦热真气无亏则寜谧清净以受生气之熏蒸而朝百脉茍纵恣情欲亏损真阴火空则发热起于下炎烁乎上则肺先受之火乃肺之贼邪邪气胜则实实则肺热鬰结为痰喉痒而发血热妄行溢出上窍王好古所谓肺热还伤肺是巳又有痧初发身虽热而斑防未形伤寒始作形证未定而邪热方炽若误投之鲜克免者斯皆实实之害非药可解经曰实实虚虚损不足而益有余如是者医杀之耳可不戒哉可不慎哉
　　天门冬味苦甘平大寒无毒主诸暴风湿偏痹强骨髓杀三虫去伏尸保定肺气去寒热养肌肤益气力利小便冷而能补乆服轻身益气延年不饥【忌鲤鱼】
　　疏○天门冬正禀大寒初之气以生得地之阴精独厚味虽微苦甘而带辛其气大寒其性无毒要以甘多者为胜味厚于气阴也降也除肺肾虚热之要药也其主诸暴风湿偏痹杀三虫去伏尸保定肺气去寒热者葢以热则生风暴则属火其言湿者乃湿热之谓苦以泄湿寒以除热热去则风止湿泄则痹瘳偏痹者湿热所致也强骨髓者肾为作强之官而主骨湿热不去下流客肾能使人骨痿肾欲坚急食苦以坚之天门冬黄蘗之属是巳且肾者水脏也平则温而坚虚则热而软味苦气寒正入肾而除热坚软故强骨也三虫伏尸必生于脾肾俱虚内热气弱之人苦能杀虫辛能散结故杀三虫而除伏尸也肺为华葢之脏喜清肃而恶烦热亦畏湿热平则安和发声清亮一受火热则为贼邪所干而痰壅欬逆气喘吐血寒热声哑之证出焉热泄则痰散而肺清肺清则津液流通气得下降而诸证自止矣养肌肤益气力利小便者肺主皮毛脾气散精上归于肺通调水道下输膀胱又肺为水之上源朝百脉而主气热邪退则肺得所养故能养肌肤益气力利小便也冷而能补者热盛则肺肾俱虚除虚热即补肺肾也乆服轻身益气延年不饥者热退则水足水足则精固精固则肾气益实肾为先天真气之源肾实骨强延龄可知己要之道书所録皆指遗世独立辟谷服饵之流者设非谓恒人亦可望此也
　　主治叅互
　　痰之标在脾胃与肺其本在肾若非肾家有火炎上薄肺煎熬津液而成黏腻则痰何自而生耶天门冬味苦气大寒能清热保肺下通于肾故同麦门冬百部桑白皮枇杷叶参贝母童便竹沥为清肺消痰止必用之药　同地黄麦门冬五味子黄蘗车前子枸杞牛膝为丸补阴除热滋肾家燥脾胃弱者加山药白茯苓砂仁以佐之　同麦门冬五味子熬膏入炼蜜益肺甚妙亦治消渇　同甘菊花酿酒除一切风能愈大风病水煮则除风热兼除烦闷　同生地黄麦门冬白芍药鼈甲牛膝杜仲续断童便治吐血　同干漆百部鼈甲青黛獭肝象胆杀三虫而除劳瘵　同薏苡仁桑黄白及紫苑百部百合能除肺痿吐脓血　同青蒿鼈甲麦门冬银柴胡牛膝白芍药地骨皮五味子能治妇人骨蒸　同麻子仁麦门冬生地黄童便能除大肠热燥胃强者略加桃仁同熟地黄胡麻仁和蜜乆服驻顔不饥
　　简误
　　天门冬味苦平辛其气大寒若因阴虚水涸火起下焦上炎于肺发为痰喘者诚哉要药也然大寒而苦不利脾胃阴虚之人脾胃多弱又以苦寒损其胃气以致泄防恶食则危殆矣何者后天元气生于胃气五脏之气皆因之以为盛衰者也强则喜食而甘味弱则恶食而不甘味阴虚精絶之病正赖脾胃之气强能纳能消以滋精气若脾胃先困则是后天生气之源絶矣丸饵虽佳总统于食汤液虽妙终属于饮若非胃气无损焉能纳而消之以各归其根奏平定之功哉必不得已当以薏苡仁白茯苓山药甘草白芍药同用或用麦门冬以代之可也误用之必泄
　　甘草味甘平无毒主五藏六腑寒热邪气坚筋骨长肌肉倍力金疮尰解毒温中下气烦满短气伤藏欬嗽止渇通经脉利气血解百药毒为九土之精安和七十二种石一千二百种草乆服轻身延年二月八月除日采根暴干十日成【术苦参为使反大防芫花甘遂海藻恶逺志忌猪肉令人阴痿】
　　疏○甘草味甘气平无毒正禀土中冲和之阳气以生故别録称之为九土之精可升可降阴中阳也主五脏六腑寒热邪气坚筋骨者以其得土中冲阳之气味甘平性和缓故能解一切毒气安脏腑除邪热也五脏之寒热邪气既解则脏气和而真气生气日以盛故筋骨坚长肌肉倍力者甘能益脾脾主肌肉兼主四肢脾强则四肢生力故长肌肉倍力也主金疮尰者甘入血分而能缓中且伤则热热而后尰甘温益血而除热烦热解故尰散也温中下气者甘味属土土位乎中故温中甘能缓中散结故下气烦满短气者是劳伤内乏阳气不足故虚而烦满短气甘温能益血除大热助气故烦满短气并除也甘平且和和能理伤故治伤脏肺苦气上逆嗽乃肺病甘以缓之故治咳嗽血不足则内热内热则津液衰少而作渇甘能入脾益血故止渇血虚则经脉不通能益血则经脉自通矣甘能益血而温气分故利血气其解一切金石草木虫鱼禽兽之毒者凡毒遇土则化甘草为九土之精故能解诸毒也乆服轻身延年者为其益血安和五脏也
　　主治叅互
