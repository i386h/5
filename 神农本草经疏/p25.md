<!-- { "loadSidebar": true } -->
　　诸毒遇土则化甘草为土精故能化毒解一切邪气佐黄耆防风能运毒走表为痘疹气血两虚者首尾必资之剂　得白芍药则补脾甲巳化土故也　同人参黄耆白术大枣当归身麦门冬加升麻柴胡为补中益气药专理饥饱劳役内伤阳气下陷发热同人参干姜肉桂则温中　同麦门冬苏子枇杷叶则下气　同黄连芍药升麻滑石解热毒滞下　同桔梗参鼠黏子括楼根清利咽喉虚热　同人参菖蒲益智龙眼肉逺志治健忘　同麦门冬石膏竹叶知母除烦闷躁渇头疼解肌　同紫花地丁金银花甘菊夏枯草益母草贝母白及白芷消一切疔肿同川黄连止小儿胎毒惊癎　同黄连木通赤芍
　　药生地黄防心经有余之火　同预知子贯众解一切毒蛊　单用水炙百徧煎熬觔许治悬痈如神炙则补伤寒病瘥后血虚
　　简误
　　甘能缓中故中满者忌之呕家忌甘酒家亦忌甘诸湿肿满及胀满病咸不宜服
　　干地黄味甘苦寒无毒主折跌絶筋伤中逐血痹填骨髓长肌肉作汤除寒热积聚除痹主男子五劳七伤女子伤中胞漏下血破恶血溺血利大小肠去胃中宿食饱力断絶补五藏内伤不足通血脉益气力利耳目生者犹良　生地黄大寒主妇人崩中血不止及产后血上薄心闷絶伤身胎动下血胎不落堕坠踠折瘀血留血鼻衂吐血皆捣饮之乆服轻身不老【采得即用者为生晒干收者为干以法制过者为熟】
　　疏○干地黄禀仲冬之气以生黄者土之正色兼禀地之和气故味甘气寒而无毒别録又云苦者以其兼入心脾也此乃补肾家之要药益阴血之上品本经主折跌絶筋伤中逐血痹者肝藏血而主筋补肝则荣血调荣血调则伤中自去痹者血分之病因虚而风寒湿邪客之故筋拘挛而痛养血和肝痹必瘳矣作汤除寒热积聚除痹者血和则结散故诸证自除也其曰填骨髓长肌肉主男子五劳七伤者地黄为至阴之药正补肾水真阴而益血血王则髓满阴足则肌肉自长五劳七伤皆阴虚内热真阴不足之候甘寒能除内热而益精髓故劳伤自除也女子伤中胞漏下血者阴虚则火炽而血热火能销物造化自然之道也凉血益血则胞漏自止矣下血者血热也凉血则下血自愈荣血滞则为恶血生地黄能行血故破恶血溺血者肾与小肠热也益阴凉血则溺血自止二便自利矣胃与足阳明胃家湿热盛则食不消生地黄能防脾胃中湿热湿热去而脾胃安则宿食自去饱而努力则肠胃筋脉有絶伤之患形属血故行血益血则诸伤自理矣五脏咸属阴阴即精血补精血则五脏内伤不足自愈矣通血脉益气力利耳目者皆脏安之騐也又主妇人崩中血不止及产后血上薄心闷絶伤身胎动下血胎不落堕坠踠折瘀血留血衂血吐血生者捣汁饮之皆凉血行血之功也乆服轻身不老则益阴填髓补五脏之能事毕矣又按日华子云助心胆气强筋骨长志安魂定魄除惊悸者胆为五脏六腑之首行春升之气故十一脏皆取决于胆为中正之官地黄入手足少阴亦入足厥阴心与肝为子母之脏胆为肝之腑肝主筋肾主骨肾藏精与志肝藏魂肺藏魄心胆二经虚则病惊悸生地黄为手少阴之要药能凉心助胆补肝心凉则热不薄肺肝肺清寜则魂魄自定胆气壮则惊自除肝肾足则筋骨自强心肾交济则志自长矣主治叅互
　　生地黄同大小蓟各半俱捣取自然汁和童便饮治一切血热妄行吐血齿鼻衂神効　取汁和麫作防饦冷淘治虫心痛　同苎麻根捣汁碗许加炒砂仁末三钱治胎动下血　同麦门冬治产后烦闷　同当归赤芍药乳香没药肉桂炒黄荆子末治一切跌打折伤瘀血作痛　同金银花甘草荆芥穂参连翘黄檗地榆白芷木通治血分湿热生脓疮痛甚者浓煎恣饮立差　入琼玉膏为阴阳两补之要剂干地黄同沙苑蒺藜肉苁蓉鹿茸山茱萸五味子能益男子精　同人参枸杞五味子麦门冬鹿茸车前子覆盆子兔丝子多服令人有子　得青蒿子鼈甲银柴胡沙参天麦二冬黄檗甘草地骨皮牡丹皮白芍药牛膝能治骨蒸劳热　同人参逺志麦门冬酸枣仁栢子仁茯神甘草治心虚惊悸怔忡健忘　同黄耆黄连黄檗酸枣仁五味子白芍药麦门冬龙眼肉牡蛎粉治盗汗乆不止　得麦门冬五味子牛膝枸杞子车前子阿胶天门冬治溺血　同人参麦门冬五味子牛膝渍酒能益气力逐及奔马　同当归白芍药川芎阿胶鹿角胶能益母安胎　同砂仁治胎动下血腰痛　同青蒿地骨皮麦门冬白芍药山茱萸枇杷叶治妇人月事先期　同生姜治产后中风　同当归川芎蒲黄黒豆炒炮姜泽兰益母牛膝续断杜仲鹿角胶治一切产后血虚发热　得肉桂及乳香没药五灵脂治儿枕痛夏月去桂　同芍药当归川芎阿胶蕲艾香附治经事不调　同甘菊花女贞实枸杞子白蒺藜能明目益精　同黄连连翘薄荷甘草甘菊花木通治目暴赤痛　同鹿茸五味子人参钟乳粉白茯苓能生齿　同何首乌桑椹甘菊鳢肠蜀椒能乌须发
　　简误
　　生地黄性大寒凡产后恶食作防虽见发热恶露作痛不可用误用则泄不止胃气者后天元气之本也胃困则饮食不运精血不生虚热何自而退故并当归忌之凡见此证宜多加炮姜桂心人参必自愈凡阴虚咳内热骨蒸或吐血等候一见脾胃薄弱大便不实或天明肾泄产后泄防产后不食俱禁用生地黄当归误则同于前辙慎之凡胸膈多痰气道不利升降窒塞药宜通而不宜滞汤液中禁入地黄
　　术味苦甘温无毒主风寒湿痹死肌痉疸止汗除热消食主大风在身面风头痛目泪出消痰水逐皮间风水结肿除心下急满及霍乱吐下不止利腰脐间血益津液暖胃消谷嗜食作煎饵乆服轻身延年不饥【茅山者为胜忌蛤雀桃李松菜青鱼】
　　疏○术禀初夏之气以生其味苦其气温从火化也正得土之冲气故别録益之以甘表土徳也故无毒其气芳烈其味甘浓其性纯阳为除风痹之上药安脾胃之神品本经主风寒湿痹死肌痉疸者正以风寒湿三者合而成痹痹者拘挛而痛者是也经曰地之湿气感则害人皮肉筋骨死肌者湿毒侵肌肉也痉者风寒乘虚客于肝脾肾所致也疸者脾胃虚而湿热瘀滞也如上诸病莫不由风寒湿而成术有除此三邪之功故能袪其所致之疾也止汗除热消食者湿热盛则自汗湿邪客则发热湿去而脾胃燥燥则食自消汗自止热自除也又主大风在身面者术气芳烈而悍纯阳之物也风为阳邪发于阳部故主之也风头痛目泪出者阳虚则风客之而痰厥则头痛风热壅则目泪出也消痰水逐皮间风水结肿除心下急痛及霍乱吐下不止者湿客于胃则滞而生痰客于脾则生水脾虚湿胜则为水肿湿客中焦则心下急满脾胃俱虚则中焦不治而湿邪客之则为霍乱吐下不止也利腰脐间血者血属阴湿为阴邪下流客之使腰脐血滞而不得通利湿去则诸证无不愈矣益津液暖胃消谷嗜食者湿去则胃强而津液自生寒湿散则胃自暖邪去而脾胃健则消谷而嗜食矣煎饵乆服轻身延年不饥者术为阳药故善除阴湿湿去则脾胃之气旺阳主气气盛则身轻脾主四肢湿去则脾健健则四肢利故能涉险负重也仙经云气满不思食是以延年而不饥也主治叅互
　　术为阳草气胜黄精除湿袪寒疎风辟恶其功能也单饵则延年轻身不饥兼济则观所从何道故同人参茯苓白芍药甘草橘皮莲肉缩砂则健脾开胃消饮食为壮脾胃之要剂调中之正法　同藿香橘皮茯苓人参木瓜猪苓泽防缩砂则治霍乱吐防转筋同干菖防风茯苓炙甘草车前子猪苓泽防则治
　　湿胜作泄若雷奔　同秦芁萆薢木瓜薏苡仁桑寄生石斛黄耆地黄石菖蒲桂枝甘草晚蚕沙则治一切痛痹及关节不利热者去桂枝加黄檗　得黄檗牛膝木瓜石斛能健步潜行　得苦参牡蛎治小儿胃家湿热饮食不生肌肉　君人参芍药木瓜薏苡茯苓桑白皮赤小豆车前橘皮佐以猪苓泽防能治一切水肿日重则倍人参夜重则加地黄芍药俱与术倍　君枳实橘皮砂仁半夏人参则除心腹胀痛消宿食开胃去痰涎除伤食发寒热及泄防　同人参橘红白茯苓木瓜藿香治反胃吐逆因于寒则加生姜因于热则加竹茹枇杷叶逆水芦根　君黄耆生地黄佐以黄檗治一切臁疮湿毒攻注足胫成疮乆不愈作丸饵良　倍茯苓脩事如经騐方能乌须驻顔　同麦门冬石斛黄檗白芍药木瓜薏苡仁五味子为治痿要药　同生姜藿香槟榔能治山岚瘴气　同四物汤麦门冬荆芥防风地榆能治肠风下血　同雄羊肝治雀盲　同补骨脂川椒茴香青盐川楝子黄檗治疝　同熟地桑椹脩事采日精月华干则蜜丸日三服可变白　为末和芝蔴研烂入水搅匀绞汁滤净曝干每三钱空心酒服能滋脾肾简误
　　术本经无分别陶景有赤白二种近世乃有苍白之分其用较殊要之俱为阳草故袪邪之功胜而益阴之効亏药性偏长物无兼力此天地生物自然之道也凡病属阴虚血少精不足内热骨蒸口干唇燥咳嗽吐痰吐血鼻衂齿衂咽塞便秘滞下者法咸忌之术燥肾而闭气肝肾有动气者勿服刘涓子痈疽论云溃疡忌白术以其燥肾而闭气故反生脓作痛也凡脏皆属阴世人但知术能健脾此葢指脾为正邪所干术能燥湿湿去则脾健故曰补也寜知脾虚而无湿邪者用之反致燥竭脾家津液是损脾阴也何补之足云此最易误故特表而出之
　　菟丝子味辛甘平无毒主续絶伤补不足益气力肥健汁去面防养肌强阴坚筋骨主茎中寒精自出溺有余沥口苦燥渇寒血为积乆服明目轻身延年【得酒良宜丸不宜煮】疏○菟丝子君禀春末夏初之气以生凝乎地之冲气以成感秋之气而实故本经言其味辛平别録益之以甘者正雷公所谓禀中和凝正阳之气而结者也其为无毒明矣五味之中惟辛通四气复兼四味经曰肾苦燥急食辛以润之菟丝子之属是也与辛香燥热之辛迥乎不同矣学者不以辞害义可也为补脾肾肝三经要药主续絶伤补不足益气力肥健者三经俱实则絶伤续而不足补矣脾统血合肌肉而主四肢足阳明太阴之气盛则力长而肥健补脾故养肌益肝肾故强阴坚筋骨暖而能补肾中阳气故主茎中寒精自出溺有余沥口苦燥渇者脾肾虚而生内热津液因之不足也二脏得补则二病自愈寒血为积者劳伤则血瘀阳气乏絶则内寒血随气行气弱不能统血以行乆而为积矣凡劳伤皆脾肾肝三脏主之肝脾气王则瘀血自行也乆服明目轻身延年者目得血而能视肝开窍于目瞳子神光属肾肝肾实则目自明藏实精满则身自轻延年可必矣
　　主治叅互
　　君莲实山药人参能实脾止泄嗜食加五味子肉豆蔲砂仁能治肾泄　同五味子沙苑蒺藜覆盆子莲须山茱萸巴防天车前子没食子枸杞子能益脾肾固精种子　同甘菊花沙苑蒺藜甘枸杞子熟地黄羚羊角谷精草决明子能明目　君术人参牛膝胡麻仁治丈夫腰膝积冷痛或顽麻无力　单服偏补人卫气能助人筋脉　王好古云能补肝脏虚故去风专主腰膝腰膝者肝肾之所治也　苗生研涂面斑神効
　　简误
　　肾家多火强阳不痿者忌之大便燥结者亦忌之
　　牛膝君味苦酸平无毒主寒湿痿痹四肢拘挛膝痛不可屈伸逐血气伤热火烂堕胎疗伤中少气男子阴消老人失溺补中续絶填骨髓除脑中痛及腰脊痛妇人月水不通血结益精利阴气止发白乆服轻身耐老【忌牛肉牛乳】
