<!-- { "loadSidebar": true } -->
　　疏○牛膝君禀地中阳气以生气则兼乎木火之化也故其味苦酸平无毒味厚气薄走而能补性善下行故入肝肾主寒湿痿痹四肢拘挛膝痛不可屈伸者肝脾肾虚则寒湿之邪客之而成痹及病四肢拘挛膝痛不可屈伸此药既禀地中阳气所生又兼木火之化其性走而下行其能逐寒湿而除痹也必矣葢补肝则筋舒下行则理膝行血则痛止逐血气犹云能通气滞血凝也详药性气当作痹伤热火烂血焦枯之病也血行而活痛自止矣入肝行血故堕胎伤中少气男子阴消老人失溺者皆肾不足之候也脑为髓之海脑不满则空而痛腰乃肾之腑脊通髓于脑肾虚髓少则腰脊痛血虚而热则发白虚羸劳顿则伤絶肝藏血肾藏精峻补肝肾则血足而精满诸证自瘳矣血行则月水自通血结自散乆服轻身耐老悉如上説不复具疏
　　主治叅互
　　君术仙茅木瓜石斛茯苓石南叶五加皮萆薢生地黄黄耆芍药虎骨沈香桂治诸痹　同甘菊花石斛木瓜何首乌生地黄虎骨沈水香人参术黄耆天门冬麦门冬杜仲续断芍药橘皮黄檗桑寄生白藓皮治一切痿痹四肢拘挛筋骨疼痛　君当归地黄能下死胎加朴硝立下胞衣　君木瓜石斛萆薢生地黄黄檗五加皮骨碎补续断金银花白及芍药甘草甘菊根紫花地丁茜草连翘治鹤膝风　根苗同用二三两浓煎调鼈甲末三钱空心服治疟在阴分乆不瘥者三剂必巳胃虚者加人参两许橘皮去白五钱　君青蒿生地黄麦门冬甘枸杞子熬膏治妇人血虚发热内热口干舌苦　治小便不利茎中痛欲死兼治妇人血结腹坚痛鲜牛膝三四两白酒煎浓服之立愈　金疮作痛生捣傅之立瘥
　　简误
　　误用伤胎经闭未乆疑似有娠者勿用上焦药中勿入血崩不止者忌之
　　茺蔚子味辛甘微温微寒无毒主明目益精除水气疗血逆大热头痛心烦乆服轻身茎主痒可作浴汤一名益母草【忌铁】
　　疏○茺蔚子禀地中之阳气以生兼感乎上天春夏之气而成亦阳草也味辛甘微温微寒无毒入手足厥阴经为妇人胎产调经之要药此药补而能行辛散而兼润者也目者肝之窍也益肝行血故明目益精其气纯阳辛走而不守故除水气肝脏有火则血逆肝凉则降而顺矣大热头痛心烦皆血虚而热之候也清肝散热和血则头痛心烦俱解微温微寒説见人参条内
　　主治叅互
　　午月五日采紫花益母草捣汁分贮瓷器内各少许晒干剔取和蜂蜜封固加人参琥珀乳香没药血竭沈香丹砂五灵脂催生及胞衣不下神効兼产后血晕瘀血薄心恶露不行腹痛少腹儿枕痛调经治血闭经阻经行作痛　单用和童便服能下死胎及治热入血室发热烦躁类伤寒　君四物汤杜仲阿胶真川续断为丸安胎止痛　得生地黄白芍药麦门冬枇杷叶青蒿子五味子阿胶治血热经行先期及胎漏下血　同生甘菊苍耳草金银花紫花地丁各一握贝母鼠黏子白芷僵蚕白及白敛生甘草连翘生地黄各三钱熬夏枯草汁和药同煎浓顿饮之消一切疔肿发背及无名肿毒
　　简误
　　益母草辛甘为阳故性善行走能行血通经血崩禁用瞳子散大禁用惟热血欲贯瞳人者与凉血药同用则不忌
　　萎防味甘平无毒主中风暴热不能动摇跌筋结肉诸不足心腹结气虚热湿毒腰痛茎中寒及目痛眦烂泪出乆服去面黒防好顔色润泽轻身不老
　　疏○萎防禀天地清和之气而得稼穑之甘故本经味甘平无毒主诸不足乆服好顔色润泽轻身不老别録又主心腹结气虚热腰痛茎中寒目痛眦烂泪出甄权主内补不足去虚劳客热头痛不安加而用之良日华子谓其除烦闷止渇润心肺补五劳七伤虚损腰脚疼痛详味诸家所主则知其性本醇良气味和缓譬诸盛徳之人无往不利终始一节故可长资其利用而不穷正如斯药之能补益五藏滋养气血根本既治余疾自除夫血为阴而主驻顔气为阳而主轻身阴精不足则发虚热肾气不固则见骨痿及腰脚痛虚而火炎则头痛不安目痛眦烂泪出虚而热壅则烦闷消渇上盛下虚则茎中寒甚则五劳七伤精髓日枯而成虚损之证矣以一药而所主多途为効良伙非由滋益阴精増长阳气其能若是乎迹其所长殆亦黄精之类欤其主中风暴热不能动摇跌筋结肉湿毒等证皆是女萎之用以本经二物混同一条故耳或谓即青黏理或有之纯而不驳和而不偏有益无损故无简误　昔彭城樊阿少师事华陀陀授以漆叶青黏散服之利五藏去虫轻身益气年至五百余嵗青黏生丰沛彭城及朝歌一名地节一名黄芝主理五藏益精气本出于迷人入山见仙人服之以告陀陀以为佳语阿阿秘之人见阿之寿而气力强盛问之因醉误説人服多验后无复有人识青黏者或云即黄精之正叶者又云即萎蕤同黄精桑椹何首乌能驻顔
　　茈胡君味苦平微寒无毒主心腹去肠胃中结气饮食积聚寒热邪气推陈致新除伤寒心下烦热诸痰热结实胸中邪逆五藏间游气大肠停积水胀及湿痹拘挛亦可作浴汤乆服轻身明目益精【半夏为之使】
　　疏○柴胡禀仲春之气以生兼得地之辛味春气生而升故味苦平微寒而无毒为少阳经表药主心腹肠胃中结气饮食积聚寒热邪气推陈致新除伤寒心下烦热者足少阳胆也胆为清净之府无出无入不可汗不可吐不可下其经在半表半里故法从和解小柴胡汤之属是也其性升而散属阳故能达表散邪也邪结则心下烦热邪散则烦热自解阳气下陷则为饮食积聚阳升则清气上行脾胃之气行阳道则饮食积聚自消散矣诸痰热结实胸中邪逆五脏间游气者少阳实热之邪所生病也柴胡苦平而微寒能除热散结而解表故能愈以上诸病大肠停积水胀及湿痹拘挛者柴胡为风药风能胜湿故也主治叅互
　　仲景小柴胡汤中同人参半夏黄芩治伤寒往来寒热口苦耳聋胸脇痛无汗又治少阳经疟往来寒热亦治似疟非疟大便不实邪不在阳明者　在大柴胡汤治伤寒表里俱急　伤寒百合证在柴胡百合汤　东垣治元气劳伤精神倦怠用参耆白术炙甘草当归佐以柴胡升麻引脾胃之气行阳道名补中益气汤　本方去当归加茯苓猪苓泽防干菖神麯名清暑益气汤　同四物汤去当归加泽兰益母草青蒿能治热入血室　同升麻干葛等能升阳散火同生地黄黄檗黄连甘草甘菊参连翘羌活荆
　　芥穗治暴赤眼
　　简误
　　柴胡性升而发散病人虚而气升者忌之呕吐及阴虚火炽炎上者法所同忌疟非少阳经者勿入治疟必用柴胡其説误甚不可乆服亦无益精明目之理尽信书则不如无书此之谓也按今柴胡俗用有二种色白黄而大者为银柴胡用以治劳热骨蒸色微黒而细者用以解表发散本经并无二种之説功用亦无分别但云银州者为最则知其优于升散而非除虚热之药明矣衍义所载甚详故并録之
　　附衍义曰柴胡本经并无一字治劳今人方中鲜有不用者呜呼凡此误世甚多尝原病劳有一种真藏虚损复受邪热邪因虚而致劳故曰劳者牢也当须斟酌用之如经騐方中治劳热青蒿煎之用柴胡正合宜耳服之无不効热去即须急巳若或无表热得此愈甚虽至死人亦不悟目击甚多可不戒哉可不慎哉日华子又谓补五劳七伤药性论亦谓治劳乏羸瘦若此等病茍无实热医者执而用之不死何待注释本草一字亦不可忽万世之后所误无穷耳
　　麦门冬君味甘平微寒无毒主心腹结气伤中伤饱胃络脉絶羸瘦短气身重目黄心下支满虚劳客热口干燥渇止呕吐愈痿蹷强阴益精消谷调中保神定肺气安五藏令人肥健美顔色有子乆服轻身不老不饥疏○麦门冬在天则禀春阳生生之气在地则正感清和稼穑之甘本经甘平平者冲和而淡也别録微寒着春徳矣入足阳明兼入手少阴太阴实阳明之正药主心腹结气者邪热之气结于心腹间也以其清和微寒而平缓故能散热结而下逆气也伤中伤饱以致胃络脉絶者脾主肌肉五脏之气皆禀于胃胃病则脾无所禀故羸瘦而短气也身重目黄者脾胃湿热也心下支满者脾虚而湿滞中焦也虚劳客热口干燥渇者因虚劳而热客中焦故口干而燥渇阳明之热上冲则兼呕吐也痿蹷者阳明湿热病也阳明湿热盛则上熏蒸于肺而为痿蹷治痿独取阳明治本之道也阴精生于五味五味先入脾胃脾胃得所养则能散精于各脏而阴精充满故能强阴益精也中焦者脾胃之所治也脾胃安则中焦治故能消谷而调中也保神定肺气则兼润乎心肺矣胃气盛则五脏之气皆有所禀而安脾胃俱实则能食而肥健脾统血心主血五脏之英华皆见于面血充脏安则华彩外发而顔色美矣脾胃强则后天之元气日盛下气则阳交于阴交则虚劳愈而内热不生内热去则阴精日盛故有子断谷固着于仙经却乃已疾之良药故乆服延年轻身而不老不饥也
　　主治叅互
　　同人参五味子为生脉散能复脉通心夏月暑伤气服之良酒后饮之解酒毒肺热者去人参加甘枸杞子作饮治一切虚劳客热　同五味子枸杞地黄牛膝鼈甲酸枣仁天冬治五劳七伤胃强者可加当归火盛者可入黄檗砂仁甘草三物俱递减　治阳明疟大渇引饮烦躁或呕吐麦门冬石膏知母竹叶各数两病人虚者加人参两许痰多者加贝母橘红各两许　药性论云麦门冬止烦渇主大水面目肢节浮肿下水治肺痿吐脓宜同天门冬薏苡仁黄檗芍药茯苓石斛桑根白皮五味子牛膝煮饮弥佳　止泄精宜兼覆盆蒺藜黄檗五味子　同茯苓车前黄连石斛猪苓泽防疗心腹结气身重目黄　日华子治五劳七伤安魂定魄止渇肥人时疾热狂头痛止故同石膏知母竹叶粳米专疗时气头痛大渇烦躁及发狂甚者须各数两浓煎顿饮乃佳虚羸人因作劳内伤而发者可量加人参名人参白虎汤有肺热者勿入人参　崔元亮海上方同黄连治消渇衍义治心肺虚热虚劳客热入沙参五味子　同青蒿鼈甲牛膝地黄芍药天门冬枸杞子五味子胡黄连山药茯苓山茱萸蜜丸治骨蒸劳热
　　简误
　　麦门冬性寒虽主脾胃而虚寒泄防及痘疮虚寒作泄产后虚寒泄防者咸忌之
　　独活味苦甘平微温无毒主风寒所击金疮止痛贲豚癎痓女子疝瘕疗诸贼风百节痛风无乆新者乆服轻身耐老一名羌活【痓作痉】
　　疏○独活禀天地正阳之气以生故味苦甘平甄权洁古益之以辛微温无毒气味俱薄浮而升阳也足少阴引经气分之药羌活性温辛苦气厚于味浮而升阳也手足太阳行经风药并入足厥阴少阴经气分羌活气雄独活气细故雄者治足太阳风湿相搏头痛肢节痛一身尽痛者非此不能除乃却乱反正之主君药也细者治足少阴伤风头痛两足湿痹不能行动非此不能除而不治太阳之证名列君部之中非比柔懦之主小无不入大无不通故能散肌表八风之邪利周身百节之痛其主风寒所击金疮止痛者金疮为风寒之所袭击则血气壅而不行故其痛愈甚独活之苦甘辛温能辟风寒邪散则肌表安和气血流通故其痛自止也贲豚者肾之积肾经为风寒乘虚客之则成贲豚此药本入足少阴故治贲豚癎与痓皆风邪之所成也风去则癎痓自愈矣女子疝瘕者寒湿乘虚中肾家所致也苦能燥湿温能辟寒辛能发散寒湿去而肾脏安故主女子疝瘕及疗诸贼风百节痛风无乆新也轻身耐老定非攻邪发散之药所能乌可乆服哉本经载之误矣二药本一种第质有虚实老嫩气有厚薄之不同耳
　　主治叅互
