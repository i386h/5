<!-- { "loadSidebar": true } -->
　　瞿麦味苦辛寒无毒主闗格诸癃结小便不通出刺决痈肿明目去翳破胎堕子下闭血养肾气逐膀胱邪逆止霍乱长毛发
　　疏○瞿麦禀隂寒之气而生故味苦寒别録兼辛无毒苦辛能破血隂寒而降能通利下窍而行小便故主闗格诸癃结小便不通因于小肠热甚者寒能散热辛能散结故决痈肿除湿热故明目去翳辛寒破血故破胎堕子而下闭血也去肾家湿热故云养肾气逐膀胱邪逆者亦泄湿热故也湿热客中焦则清浊不分而为霍乱通利湿热则霍乱自解矣　用蕋壳不用茎叶入药先须以堇竹沥浸一伏时漉出晒干
　　主治防互
　　入八正散利小肠实热结闭　千金方立效散治下焦结热小便淋闭或有血出或大小便出血瞿麦穗一两炙甘草七钱五分山栀仁炒半两为末每服七钱连须葱白七个灯心五十茎生姜五片水二盏煎至七分时时温服
　　简误
　　瞿麦苦寒兼辛性猛利善下逐凡肾气虚小肠无大热者忌之胎前产后一切虚人患小水不利法并禁用水肿蛊胀脾虚者不得施
　　参味苦咸微寒无毒主腹中寒热积聚女子产乳余疾补肾气令人明目主暴中风伤寒身热支满狂邪忽忽不知人温疟洒洒血瘕下寒血除胸中气下水止烦渇散颈下核痈肿心腹痛坚症定五藏久服补虚明目强隂益精【忌犯铜器　甄权杀瘤瘘瘰时珍解斑毒利咽喉】
　　疏○参正禀北方水气而兼得春阳之和故味苦而微寒无毒别録兼咸以其入肾也为足少隂经君药黑乃水色苦能下气寒能除热咸能润下软坚故主腹中寒热积聚女子产乳余疾补肾气令人明目者益隂除热故补肾而明目也热则生风故主暴中风及疗伤寒至春变为温病身热支满狂邪忽忽不知人主温疟洒洒者邪热在表也胸中气亦邪热也止烦渇散颈下核痈肿者解热软坚之效也心腹痛亦热也坚症者内热血瘀而干也益隂除热故定五脏久服补虚强隂益精也散结气而能软坚故主瘰疬也散结凉血降火故解斑毒利咽喉也下寒血三字疑有误
　　主治防互
　　同升麻甘草等分水煎治发斑咽痛出活人书　同鼠黏子半生半炒各两许为末新汲水服治急喉痹风　同地黄甘菊花蒺藜枸杞子柴胡能明目　同贝母连翘甘草栝楼根薄荷夏枯草治瘰疬　同知母麦门冬竹叶治伤寒阳毒汗下后热毒不散心下懊憹烦不得眠心神颠倒欲絶　同黄连大黄等分蜜丸如梧子每三四十丸白汤下治三焦积热　经验方治劳香参一斤甘松六两为末炼蜜一斤和匀入瓶中封闭地中埋窨十日取出更用灰末六两炼蜜六两同和入瓶更窨五日取出烧之尝令闻香其疾自愈
　　简误
　　血少目昏停饮寒热支满血虚腹痛脾虚泄泻竝不宜服
　　秦芁味苦辛平微温无毒主寒热邪气寒湿风痹肢节痛下水利小便疗风无问久新通身挛急
　　疏○秦芁感秋金之气故味苦平别録兼辛微温而无毒洁古气微温味苦辛亦可云微寒隂中微阳可升可降降多于升入手足阳明经苦能泄辛能散微温能通利故主寒热邪气寒湿风痹肢节痛下水利小便性能袪风除湿故别録疗风无问久新及通身挛急能燥湿散热结故日华子治骨蒸及疳热甄权治酒疸解酒毒元素除阳明风湿及手足不遂肠风泻血养血荣筋好古泄热益胆气咸以其除湿散结清肠胃之功也雷公云左文列为秦即治病右文列为芁即发脚气先以布拭上黄肉毛令尽用还元汤浸一宿晒干用
　　主治防互
　　秦芁同干葛山茵蔯五味子黄连白藊豆木通苜蓿治酒疸　圣惠方治小便难腹满不急治之杀人用秦芁一两去苗细剉以水一大盏煎取七分去滓每于食前分为三服　同薏苡仁木五加皮黄檗苍术牛膝治下部湿热作疼或生湿疮　孙真人治黄疸皮肤眼睛如金色小便赤取秦芁五两牛乳三升煮取一升去滓纳芒硝一两分作三服　正元广利方疗黄疸心烦烦热口干皮肉皆黄以秦芁三两牛乳一大升同煮取七合去滓分温再服差此方出许仁则　崔元亮集騐方凡发背疑似者须便服秦芁牛膝煎当即快利三五行即差
　　简误
　　下部虚寒人及小便不禁者勿服
　　百合味甘平无毒主邪气腹胀心痛利大小便补中益气除浮肿胪胀痞满寒热通身疼痛及乳难喉痹止涕泪
　　疏○百合得土金之气而兼天之清和故味甘平亦应微寒无毒入手太隂阳明亦入手少隂故主邪气腹胀所谓邪气者即邪热也邪热在腹故腹胀清其邪热则胀消矣解利心家之邪热则心痛自瘳肾主二便肾与大肠二经有热邪则不通利清二经之邪热则大小便自利甘能补中热清则气生故补中益气清热利小便故除浮肿胪胀痞满寒热通身疼痛乳难足阳明热也喉痹者手少阳三焦手少隂心家热也涕泪肺肝热也清阳明三焦心部之热则上来诸病自除
　　主治防互
　　仲景治伤寒病百合证有柴胡百合汤　同知母贝母天门冬麦门冬百部桑根白皮薏苡仁枇杷叶治肺热欬嗽及吐脓血　同麦门冬白芍药甘草通脱木利大小便　同知母柴胡竹叶治寒热邪气通身疼痛　同白芍药炙甘草麦门冬五味子补中益气同白芍药白茯苓车前子桑根白皮治浮肿简误
　　中寒者勿服
　　知母味苦寒无毒主消渇热中除邪气肢体浮肿下水补不足益气疗伤寒久疟烦热脇下邪气膈中恶及风汗内疸多服令人泄
　　疏○知母禀天地至隂之气故味苦气寒而无毒药性论兼平日华子兼甘皆应有之入手太隂足少隂经苦寒能除烦热至隂能入骨故主消渇热中除邪气脾肾俱虚则湿热客之而成肢体浮肿肺为水之上源肾属水清热滋肺金益水脏则水自下矣补不足者清热以滋金水之隂故补不足热散隂生故益气苦寒至隂之性烦热得之即解故疗伤寒久疟烦热及脇下邪气凡言邪者皆热也膈中恶即邪恶之气中于膈中也风汗者热则生风而汗自出也内疸者即女劳色疸也热火既散隂气即生故主上来诸证也多服令人泄者隂寒之物其味复苦则必伤脾胃生发之气故作泄也
　　主治防互
　　入白虎汤解伤寒阳明证口渇头疼烦热鼻干不得眠加竹叶麦门冬名竹叶石膏汤治阳明经前证大渇引饮头疼欲破因作劳而得者加人参名人参白虎汤汗后烦热不解亦用之　同麦门冬石膏贝母橘红鼈甲青蒿牛膝治久疟烦热而渇　同贝母天门冬麦门冬沙参甘草桑白皮枇杷叶五味子百部治隂虚欬嗽　同黄檗车前子木通天门冬生甘草治强阳不痿
　　简误
　　阳痿及易举易痿泄泻脾弱饮食不消化胃虚不思食肾虚溏泄等证法并禁用
　　贝母味辛苦平微寒无毒主伤寒烦热淋沥邪气疝瘕喉痹乳难金疮风痉疗腹中结实心下满洗洗恶风寒目项直欬嗽上气止烦热渇出汗安五藏利骨髓【厚朴白薇为之使畏秦芁反乌头】
　　疏○贝母在地则得土金之气在天则禀清肃之令故味辛平别録兼苦微寒无毒入手太隂少隂隂中微阳可升可降隂也色白象金而主肺肺有热因而生痰或为热邪所干喘嗽烦闷必此主之其主伤寒烦热者辛寒兼苦能解除烦热故也淋沥者小肠有热也心与小肠为表里清心家之烦热则小肠之热亦解矣邪气者邪热也辛以散结苦以泄邪寒以折热故主邪气也经曰一隂一阳结为喉痹一隂者少隂君火也一阳者少阳相火也解少隂少阳之热除胸中烦热则喉痹自愈矣乳难者足厥隂足阳明之气结滞而不通辛能散结气通其结滞则乳难自瘳热解则血凉血凉则不痛故主金疮热则生风故主风痉别録又疗腹中结实心下满洗洗恶风寒者肺主皮毛也目者热上攻也项直即风痉也欬嗽上气气上逆也烦热渇邪不解汗不出者邪热盛也其性専能散结除热则上来诸证皆自愈矣病去则五脏自安骨髓自利也
　　主治防互
　　同知母前胡葛根麦冬甘草治阳明斑初发壮热喘嗽有痰不得眠即本经所谓伤寒烦热邪气君橘皮前胡石膏知母麦门冬竹沥治痰疟　同知母天麦门冬桑白皮枇杷叶百部桔梗甘草治肺热欬嗽及胸中烦热　同生甘菊紫花地丁金银花白及白蔹鼠黏子甘草夏枯草治一切热毒消一切痈疽同鼠黏子参栝楼根白僵蚕甘草桔梗治风痉同郁金橘叶连翘栝楼根鼠黏子夏枯草山茨菇山豆根参消一切结核乳岩瘰疬　同百部百合薏苡仁麦冬苏子郁金童便竹沥鱼腥草治肺热吐脓血　同番降香郁金橘红逺志苏梗蘓子香附白豆蔲开郁痰加抚芎神麴并解一切气郁
　　简误
　　寒湿痰及食积痰火作嗽湿痰在胃恶心欲吐痰饮作寒热脾胃湿痰作晕及痰厥头痛中恶呕吐胃寒作泄法应以辛温燥热之药如南星半夏天麻苍白术茯苓之类治之者并禁用
　　白芷味辛温无毒主女人漏下赤白血闭隂肿寒热风头侵目泪出长肌肤润泽可作面脂疗风邪久渇【宜作泻】呕吐两脇满风痛头目痒可作膏药面脂润顔色疏○白芷得地之金气兼感天之阳气故味辛气温无毒其气香烈亦芳草也入手足阳明足太隂走气分亦走血分升多于降阳也性善袪风能蚀脓故主妇人漏下赤白辛以散之温以和之香气入脾故主血闭隂肿寒热风头侵目泪出辛香散结而入血止痛故长肌肤芬芳而辛故能润泽辛香温散得金气故疗风邪久泻风能胜湿也香入脾所以止呕吐疗两脇风痛头目痒袪风之效也兼可作膏药面脂润顔色乃袪风散结之余事耳
　　主治防互
　　同芍药黄耆当归地黄续断杜仲益母草香附白胶主漏下赤白加牛膝主血闭隂肿寒热　同甘菊细辛藁本决明子蒺藜子荆芥穗辛夷治头风侵目泪出　同黄耆甘草地黄麦冬五味子能长肉　同黄耆甘草茜草皂角刺金银花夏枯草地黄赤芍药排脓止痛消痈肿　同升麻柴胡干葛羌活治湿泄同羌独活防风荆芥蒺藜胡麻仁甘菊花何首乌治风邪　同贝母漏芦连翘金银花夏枯草蒲公英紫花地丁橘皮消乳痈结核　衍义蚀脓方白芷一两单叶红蜀葵根二两白芍药白矾烧枯各半两别研余俱为细末黄蜡丸如梧子大空腹及饭前米饮下十丸或十五丸俟脓尽仍别以他药补之　同雄黄烧可以辟蛇　同白芍药治痘疮作痒及皮肤搔痒简误
　　白芷性升而温呕吐因于火者禁用漏下赤白隂虚火炽血热所致者勿用痈疽已溃宜渐减去
　　淫羊藿味辛寒无毒主隂痿絶阳茎中痛利小便益气力强志坚筋骨消瘰疬赤痈下部有疮洗出虫丈夫久服令人无子【薯蓣为之使】
　　疏○淫羊藿本得金土之气而上感天之阳气故其味辛甘其气温而无毒本经言寒者误也入手厥隂为补命门之要药亦入足少隂厥隂可升可降阳也辛以润肾甘温益阳气故主隂痿絶阳益气力强志茎中痛者肝肾虚也补益二经痛自止矣膀胱者州都之官津液藏焉气化则能出矣辛以润其燥甘温益阳气以助其化故利小便也肝主筋肾主骨益肾肝则筋骨自坚矣辛能散结甘能缓中温能通气行血故主瘰疬赤痈及下部有疮洗出虫丈夫久服令人无子者因阳旺则阳道数举频御女而精耗散故无子也一名仙灵脾柳文作毘毘者人脐也脐为命蔕故主入命门脩事如雷公法
　　主治防互
