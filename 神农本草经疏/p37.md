<!-- { "loadSidebar": true } -->
　　凡用防己于下部湿热药中亦必以二术茯苓黄蘗甘草萆薢木瓜石斛薏苡仁等补益之药为主而使防己为使乃无瞑之患陶曰防己是疗风水要药洁古曰去下焦湿肿及痛并泄膀胱火邪必用汉防己龙胆草为君黄檗知母甘草佐之防己乃足太阳本经药也　本草十剂云通可去滞通草防己之属是也夫防己大苦寒能泻血中湿热通其滞塞亦能泻大便补隂泻阳助秋冬泻春夏之药也比之于人则险而健者也幸灾乐祸能首为乱阶然善用之亦可敌凶突险此瞑之药也故圣人存而不废大抵闻其臭则可恶下咽则令人身心烦乱饮食减少至于十二经有湿壅塞不通及下注脚气暨膀胱积热非此药不可真行经之仙药无可代之者若夫饮食劳倦隂虚生内热元气谷食已亏以防己泄大便则重亡其血此不可用一也如人大渇引饮是热在上焦肺经气分宜渗泄而防己乃下焦血分药此不可用二也外伤风寒邪传肺经气分湿热而致小便黄赤乃至不通此上焦气分禁用血药此不可用三也大抵上焦湿热者皆不可用下焦湿热流入十二经致二隂不通者然后审而用之　张仲景方治皮水胕肿按之没指不恶风水气在皮肤中四肢聂聂动者防己茯苓汤主之防己黄耆桂枝各三两茯苓六两甘草三两水一升煎半升日二服　又方治风水恶风汗出身重脉浮防己黄耆汤主之防己一两黄耆二两二钱半白术七钱半炙甘草半两剉散每服五钱生姜四片枣一枚水一盏半煎八分温服良久再服腹痛加芍药　又治风湿相闗节沉痛微肿恶风方同上
　　简误
　　防己固为去下焦血分湿热之要药然其性悍其气猛能走窜决防大苦大寒能伤胃气凡胃虚隂虚自汗盗汗口苦舌干肾虚小水不利及胎前产后血虚虽有下焦湿热慎毋用之犯之为害非细
　　天麻味辛平无毒主诸风湿痹四肢拘挛小儿风癎惊气利腰膝强筋力久服益气轻身
　　疏○天麻得土之辛味兼感天之阳气以生故其味辛气平无毒大明云暖浮而升阳也入足厥隂经厥隂为风水之脏诸风湿痹四肢拘挛小儿风癎惊气皆肝脏为邪气所客致病天麻入肝味辛气暖能逐风湿外邪则肝气平和前证自瘳矣肝主筋位居于下故能利腰膝强筋力也风湿纒注则身重气乏能除风湿则身自轻气自益也凡头风晕与夫痰热上壅以致头痛及或四肢湿痹麻木小儿风癎惊悸等证所必须之药
　　主治参互
　　同术半夏黄芩前胡橘皮茯苓治痰厥头痛　同术橘皮茯苓车前治饮在心下作支满　同南星前胡橘皮白前消一切风痰
　　简误
　　风药多燥风能胜湿故也凡病人觉津液衰少口干舌燥咽干作痛大便闭濇病火炎头晕血虚头痛及南方似中风皆禁用之
　　阿魏味辛平无毒主杀诸小虫去臭气破症积下恶气除邪鬼蛊毒
　　疏○阿魏禀火金之气而兼得乎天之阳气故其味辛平温而无毒气味俱厚阳也入足太隂阳明经其气臭烈殊常故善杀诸虫专辟恶气辛则走而不守温则通而能行故能消积利诸窍除秽恶邪鬼蛊毒也苏恭曰体性极臭而能止臭亦竒物也
　　主治参互
　　同人参橘红京三棱蓬莪茂砂仁治一切肉食坚积入膏药同麝香硫黄苏合油贴一切痞块　同安息香百部青黛丹砂治尸疰恶气
　　简误
　　阿魏之气臭烈人之血气闻香则顺闻臭则逆故凡脾胃虚弱之人虽有痞块坚积不可轻用当先补养胃气胃气强则坚积可渐磨而消矣故古人治大积大聚消其大半而止正此谓也
　　髙良姜大温主暴冷胃中冷逆霍乱腹痛
　　疏○髙良姜禀地二之气以生本经大温藏器辛温元素辛热纯阳浮也入足阳明太隂经二经为客寒所犯则逆冷霍乱腹痛诸病生焉辛温暖脾胃而逐寒邪则胃中冷逆自除霍乱腹痛自愈矣甄权治腹内久冷气痛去风冷痹弱大明主转筋泻痢反胃解酒毒消宿食苏颂治恶心呕清水皆取其暖胃温中散寒袪冷之功也
　　主治参互
　　外台秘要霍乱吐利髙良姜炙令香每用五两以酒一升煮三四沸顿服亦治腹痛中恶　普济方霍乱呕甚不止用髙良姜生剉二钱大枣一枚水煎冷服立定　永类钤方心脾冷痛用髙良姜三钱五灵脂六钱为末每服三钱醋汤调下
　　简误
　　髙良姜辛温大热惟治客寒犯胃胃冷呕逆及伤生冷饮食致成霍乱吐泻之要药如胃火作呕伤暑霍乱火热注泻心虚作痛法咸忌之
　　百部根微温【蜀本云微寒】主欬嗽上气
　　疏○百部根正得天地隂寒之气故蜀本云微寒日华子言苦本经言微温者误也苦而下泄故善降肺气升则喘嗽故善治咳嗽上气能散肺热故药性论主润益肺其性长于杀虫传尸骨蒸劳徃往有虫故亦主之疳热有虫及蚘虫寸白虫蛲虫皆能杀之又烧熏树木蛀虫触烟即死亦杀蝇蠓日华子论之详矣陶云杀虱浓煎洗牛马虱即去陈藏器云火炙酒浸空腹饮去虫蚕咬兼疥癣疮
　　主治参互
　　同桑根白皮天麦二冬贝母枇杷叶五味子紫菀治一切虚嗽但不能治食积嗽　千金方单用一味熬膏入蜜不时取服可疗三十年嗽　杨氏经验方治遍身黄肿取鲜百部根洗捣罨脐上以糯米饭半升拌酒半合揉和盖在药上用帛包住过一二日后口内作酒气则水从小便出肿自消矣　圣济总録百虫入耳百部炒研细末生油调敷耳门上
　　简误
　　百部味苦脾虚胃弱人宜兼保脾安胃药同用庶不伤胃气
　　蘹香子味辛平无毒主诸瘘霍乱及蛇伤
　　疏○蘹香得土金之冲气而兼禀乎天之阳故其味辛平亦应兼甘无毒辛香发散甘平和胃入足太隂阳明太阳少隂经故主霍乱香气先入脾脾主肌肉故主诸瘘脾主四肢故主脚气通肾气膀胱为肾之腑故主膀胱肾间冷气及治疝气胃和则热解热解则口臭自除
　　主治参互
　　蘹香酒炒得川楝子荔枝核橘核肉桂苍术木瓜牛膝治寒湿成疝　得炒砂仁食盐则主中恶腹痛霍乱腹痛吐逆　古方恶毒痈肿或连隂髀间疼痛急挛牵入少腹不可忍一宿则杀人者用蘹香苗叶捣取汁一升服之日三四进用其滓以贴肿上冬间根亦可用此外国方永嘉以来用之起死神効
　　简误
　　蘹香辛温胃肾多火阳道数举得热则呕者勿服
　　欵冬花味辛甘温无毒主欬逆上气善喘喉痹诸惊癎寒热邪气消渇喘息呼吸
　　疏○欵冬花得天地隂寒之气而兼禀乎金水之性故凌氷雪而独秀其味辛甘温而无毒隂中含阳降也辛能散而能润甘能缓而能和温则通行不滞善能降下欬逆上气善喘喉痹诸惊癎寒热邪气消渇喘息呼吸一皆气升火炎之病也气降则火自降气降则阳交于隂水火既济既济则火不上炎气不逆升肺不受邪得清肃之常道而诸证自退矣杏仁为之使得紫菀良
　　主治参互
　　欵冬花虽畏贝母然得贝母桑根白皮紫菀枇杷叶栝楼根百部天麦门冬杏仁治喘逆及咳嗽反良物有相制故也如半夏畏生姜得之则制其毒而愈能奏効也　得麻黄杏仁桑根白皮甘草治风寒郁实热于上焦肺分作喘其効甚速　一味烧烟吸之治喘嗽具如本草注中所载　济生方痰嗽带血欵冬花百合蒸焙等分为末蜜丸龙眼大每卧时嚼一丸薄荷汤下　欵冬花古今方用之为治嗽要药以其辛温散而能降于肺无迕无分寒热虚实皆可施用故无简误
　　红蓝花味辛温无毒主产后血晕口噤腹内恶血不尽绞痛胎死腹中竝酒煮服亦主蛊毒下血堪作燕脂其苗生捣碎傅游肿其子吞数颗主天行疮子不出其燕脂主小儿防耳滴耳中
　　疏○红蓝花禀土与火之气洁古海藏皆兼甘苦温隂中之阳故入心海藏以为肝经血分药也入酒良乃行血之要药其主产后血晕口噤者縁恶血不下逆上冲心故神昏而晕及口噤入心入肝使恶血下行则晕与口噤自止腹内绞痛由于恶血不尽胎死腹中非行血活血则不下瘀行则血活故能止绞痛下死胎也凡蛊药之毒必伤血分此药能行血血活则毒可解子主天行疮子者痘疮因血分有毒血行则毒散故主之也小儿聤耳亦血凝也血散则耳肿自消矣
　　主治参互
　　热病胎死腹中新汲水浓煮红蓝花汁和童便热饮之立瘥胞衣不下产后血晕竝同此法无不立効同延胡索当归生地黄牛膝赤芍药益母草川芎或丸或煎治经阻少腹作痛及结块良　其子主天行痘疮血热有功宜同生犀角紫草生地黄用　燕脂其汁所造也痘疮初发时以之抹眼眶及眼角可免疮子入眼　同薄荷金丝荷叶汁入矾末少许滴入耳中治聤耳　同氷片真珠细末治痘毒及痘疔剔破令人吮出恶血抹入疮眼中良
　　简误
　　红蓝花本行血药也血晕解留滞行即止过用能使血行不止而毙世人所不知者
　　牡丹味辛苦寒微寒无毒主寒热中风瘈疭痉惊癎邪气除症坚瘀血留舎肠胃安五藏疗痈疮除时气头痛客热五劳劳气头腰痛风噤癫疾
　　疏○牡丹皮禀季春之气而兼得乎木之性隂中微阳其味苦而微辛其气寒而无毒其色赤而象火故入手少隂厥隂足厥隂亦入足少隂经辛以散结聚苦寒除血热入血分凉血热之要药也寒热者隂虚血热之也中风瘈疭痉惊癎皆坐隂虚内热荣血不足之故热去则血凉凉则新血生隂气复隂气复则火不炎而无因热生风之证矣故悉主之痈疮者热壅血瘀而成也凉血行血故疗痈疮辛能行血苦能泄热故能除血分邪气及症坚瘀血留舎肠胃藏属隂而藏精喜清而恶热热除则五藏自安矣别録并主时气头痛客热五劳劳气头腰痛者泄热凉血之功也甄权又主经脉不通血沥腰痛此皆血因热而枯之也血中伏火非此不除故治骨蒸无汗及小儿天行痘疮血热东垣谓心虚肠胃积热心火炽甚心气不足者以牡丹皮为君亦此意也忌胡荽赤花者利白花者补
　　主治参互
　　神不足者手少隂志不足者足少隂故仲景肾气丸用之治神志之不足究竟牡丹皮乃入心经正药心主血凉血则心不热而隂气得宁用之肾经药中者隂阳之精互藏其宅神志水火藏于心肾即身中坎离也交则隂阳和而百病不生不交则隂阳否而精神离矣欲求弗夭其可得乎　入清胃散治阳明胃经血热齿痛　洁古曰叶为阳发生也花为隂成实也丹者赤色火也故能泻隂胞中之火四物汤加之治妇人骨蒸又曰牡丹皮入手厥隂足少隂故治无汗之骨蒸然须与青蒿子天麦门冬沙参地黄五味子牛膝枸杞之属同用始得其力
　　简误
　　牡丹皮本入血凉血之药然能行血凡妇人血崩及经行过期不净竝忌与行血药同用
　　京三棱味苦平无毒主老癖症瘕结块俗传昔人患症癖死遗言令开腹取之得病块坚硬如石文理有五色人谓异物窃取削成刀柄后因以刀刈三棱柄消成水乃知此可疗症癖也黄色体重状若鲫鱼而小者良疏○京三棱禀火土之气故本经味苦平洁古兼甘亦应兼辛兼甘故无毒入足厥隂亦入足太隂从血药则治血从气药则治气老癖症瘕积聚结块未有不由血瘀气结食停所致苦能泄而辛能散甘能和而入脾血属隂而有形此所以能治一切凝结停滞有形之坚积也又主产后恶血血结通月水堕胎止痛利气者亦散血行气之功用也洁古用以治心膈痛饮食不消海藏用以通肝经积血皆与作者之意合也
　　主治参互
