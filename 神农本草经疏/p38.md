<!-- { "loadSidebar": true } -->
　　同蓬莪茂青皮香附延胡索肉桂牡蛎鼈甲人参则消一切坚症老癖之积聚　同青皮红蓝花当归川芎生地黄芍药桂心牛膝延胡索五灵脂则治产后一切恶血停滞留结及月水凝蓄不通少腹作痛不可按　同橘皮青皮缩砂蜜红麯山查麦牙人参肉荳蔲黄连则消一切食积并气壅塞不利　子母秘録治小儿气癖三棱煮汁作羮粥与奶母食日亦以枣许与儿食小儿百日及十嵗已下癎热痃癖皆理之合人参弥良
　　简误
　　京三棱洁古谓其辛苦甘无毒隂中之阳能泻真气真气虚者勿用此见谛之言也故凡用以消导必资人参芍药地黄之力而后可以无弊观东垣五积方皆有人参意可知已何者盖积聚症癖必由元气不足不能运化流行致之欲其消也必借脾胃气旺能渐渐消磨开散以收平复之功如秪一味专用克削则脾胃之气愈弱后天之气益亏将见故者不去新者复至矣戒之哉
　　姜黄味辛苦大寒无毒主心腹结积疰忤下气破血除风热消痈肿功力烈于郁金
　　疏○姜黄得火气多金气少故其味苦胜辛劣辛香燥烈性不应寒宜其无毒阳中隂也降也入足太隂亦入足厥隂经苦能泄热辛能散结故主心腹结积之属血分者兼能治气故又云下气总其辛苦之力破血除风热消痈肿其能事也日华子谓其能治症瘕血块又通月经及扑损瘀血苏颂谓其袪邪辟恶治气胀及产后败血攻心方书用以同肉桂枳殻治右脇痛臂痛有効戴元礼云能入手臂治痛何莫非下气破血辛走苦泄之功欤察其气味治疗乃介乎京三棱郁金之药也
　　主治参互
　　得当归生地黄牛膝延胡索肉桂治一切积血在腹中作痛　经验方治中寒心痛难忍姜黄一两桂三两为末醋汤服一钱　产寳方治产后血痛有块用姜黄桂心等分为末酒服方寸匕血下尽即愈简误
　　凡病人因血虚臂痛血虚腹痛而非瘀血凝滞气逆上壅作胀者切勿误用误则愈伤血分令病转剧慎之慎之
　　青黛味咸寒无毒主解诸药毒小儿诸热惊癎发热天行头痛寒热竝水研服之亦磨傅热疮恶肿金疮下血蛇犬等毒染淀亦堪傅热毒恶肿蛇虺螫毒
　　疏○青黛外国蓝靛之英华也禀水土隂寒之气以生故味咸寒而无毒甄权谓其甘平以其得土气之厚也故可解诸药毒及小儿诸热惊癎发热天行头痛寒热竝水研服之亦磨傅热疮恶肿金疮下血蛇犬等毒波斯国来及太原产者胜如不可得即用染瓮上沫之紫碧色者亦可
　　主治参互
　　得芜荑使君子肉胡黄连芦防杀虫除热及小儿一切疳积病　医学正传治心口热痛姜汁调一钱服之　圣惠方治内热吐血青黛二钱新汲水下　中藏经治肺热咯血用青黛一两杏仁以牡蛎粉炒过一两研匀黄蜡化和作三十饼子方名青饼子每服一饼以干柿半个夹定湿纸裹煨香嚼食粥饮送下日三服　生生编治小儿夜啼青黛水研服之　宫气方治小儿疳痢歌云孩儿杂病变成疳不问强羸女与男烦热毛焦鼻口燥皮肤枯槁四肢瘫腹中时时更下痢青黄赤白一般般眼涩面黄鼻孔赤谷道开张不可看此方便是青黛散孩儿百病服之安　活人书治伤寒赤斑青黛二钱水研服
　　简误
　　青黛既禀隂寒之气而生解毒除热固其所长古方多有用之于诸血证者使非血分实热而病生于隂虚内热阳无所附火气因空上炎发为吐衂咯唾等证用之非宜血得寒则凝凝则寒热交作胸膈或痛愈増其病矣医师宜详辨之
　　郁金味辛苦寒无毒主血积下气生肌止血破恶血血淋尿血金疮
　　疏○郁金禀天令清凉之气而兼得土中金火之味故其味辛苦其气寒而无毒洁古论气味俱薄隂也降也入手亦能升入手少隂足厥隂兼通足阳明经辛能散苦能泄故善降逆气入心肝胃三经故治血积气降而和则血凝者散故主生肌止血其破恶血治血淋尿血主金疮者调气行血之功也单用亦治女人宿血气心痛冷气结聚温醋磨服之入心凉血故洁古用以凉心入足阳明故治阳毒入胃下血频痛其性轻能开郁滞故为调逆气行瘀血之要药主治参互
　　郁金同韭菜番降香当归生地黄童便能治怒气伤肝吐血又治鼻衂唾血喉中血腥气及经脉逆行有痰方加竹沥　郁金七两同明矾三两为细末薄米糊为丸梧子大每服五十丸白汤下昔人曽治妇人癫狂十年不愈初服此药心胸间有物脱去即神气洒然再服而苏此惊忧痰血总聚心窍所致此药入心去恶血明矾化顽痰故也　厐安常伤寒论云痘始有白泡忽搐入腹渐作紫黒色无脓日夜叫乱者郁金一枚甘草二钱半水半碗煮干去甘草切片微火烘燥为末入真片脑半钱每用一钱以生猪尾血五七滴新汲水调下不过二服甚者毒气从手足心出如痈状乃瘥此乃五死一生之也　又范石湖文集云岭南有采生之害其术于饮食中行厌胜法致鱼肉能反生于人腹中而人已死则隂役其家初得觉胸腹痛次日刺人十日则生在腹中也凡胸膈痛即用升麻或胆矾吐之若膈下痛急以米汤调郁金末二钱服即泻出恶物或合升麻郁金服之不吐则下李巽岩侍郎为雷州推官鞠狱得此方活人甚多
　　简误
　　郁金本入血分之气药其治已上诸血证者正谓血之上行皆属于内热火炎此药能降气气降即是火降而其性又入血分故能降下火气则血不妄行丹溪不逹此理乃谓其上行治血则误矣凡病属真隂虚极隂分火炎薄血妄行溢出上窍而非气分拂逆肝气不平以致伤肝吐血者不宜用也即用之亦无効
　　芦荟味苦寒无毒主热风烦闷胸膈间热气明目镇心小儿癫癎惊风疗五疳杀三虫及痔病疮瘘解巴豆毒俗呼为象胆盖以其味苦如胆故也生波斯国似黒锡疏○卢防禀天地隂寒之气故其味苦其气寒其性无毒寒能除热苦能泄热燥湿苦能杀虫至苦至寒故为除热杀虫之要药其主热风烦闷胸脇间热气明目镇心小儿癫癎惊风疗五疳杀三虫者热则生风热能使人烦闷热除则风热烦闷及胸膈间热气自解凉肝故明目除烦故镇心小儿癫癎惊风热所化也五疳同为内热脾胃停滞之证三虫生于肠胃湿热痔病疮瘘亦皆湿热下客肠脏致血凝滞之所生故悉主之能解巴豆毒亦除热之力也详其功用是足厥隂足太隂二经药亦可兼入手少隂经主治参互
　　同厚朴橘红甘草青黛芜荑百草霜旋复花为末以砂仁汤吞治小儿诸疳一嵗一分甚効　卫生易简方治脾疳与使君子等分为末每服一二钱米饮调下　李恂用以主小儿诸疳热　甄权单用杀疳蚘及吹鼻杀脑疳除鼻痒　蘓颂研末傅齿甚効治湿癣出黄水有神　治大便不通真卢防研细七钱朱砂研如飞面五钱滴好酒和丸每服三钱酒吞朝服暮通暮服朝通须天晴时修合为妙
　　简误
　　其味至苦其性大寒主消不主补凡儿脾胃虚寒作泻及不思食者禁用
　　延胡索味辛温无毒主破血产后诸病因血所为者妇人月经不调腹中结块崩中淋露产后血晕暴血冲上因损下血或酒摩及煮服
　　疏○延胡索禀初夏之气而兼得乎金之辛味故味辛气温而无毒入足厥隂亦入手少隂经温则能和畅和畅则气行辛则能润而走散走散则血活血活气行故能主破血及产后诸病因血所为者妇人月经之所以不调者无他气血不和因而凝滞则不能以时至而多后期之证也腹中结块产后血晕暴血冲上因损下血等证皆须气血和而后愈故悉主之也崩中淋露利守不利走此则非与补气血药同用未见其可
　　主治参互
　　君当归生地黄牛膝益母草童便则主产后血晕有神　得四物汤白胶牛膝香附则主妇人经阻少腹作痛或结块　治人方治小便尿血用延胡索一两朴硝七钱半为末毎服四钱水煎服非蓄血瘀滞者不可用　胜金方治膜外气疼及气块延胡索不限多少为末猪胰一具切作块子炙熟蘸末频食之圣惠方治热厥心痛或发或止久不愈身热足寒者用延胡索去皮金铃子肉等分为末每温酒或白滚汤下二钱　济生方治妇女血气腹中刺痛经不调用延胡索去皮醋炒当归酒浸炒各一两橘红二两为末酒煮米糊丸梧子大每服一百丸空心艾醋汤下　圣惠方治产后诸病凡产后秽汚不尽腹满及产后血晕心头硬或寒热不禁或心闷手足烦热气力欲絶诸病竝用延胡索炒研酒服二钱　直指方治疝气危急用延胡索盐水炒全蝎去毒生用等分为末空心盐酒下　又方治冷气腰痛用延胡索当归桂心等分为末温酒服三四钱随量频进以止为度　圣惠方治坠落车马筋骨痛不止延胡索末豆淋酒服二钱日二服
　　简误
　　此药性温味辛能走而不能守故经事先期及一切血热为病凡崩中淋露皆应补气血凉血清热则愈一切辛走之药法所应禁
　　肉荳蔲味辛温无毒主鬼气温中治积冷心腹胀痛霍乱中恶冷疰呕沫冷气消食止泄小儿乳霍糯米粉裹煨去粉擂碎忌铜铁器
　　疏○肉荳蔲禀火土金之气故味辛气温而无毒入足太隂阳明经亦入手阳明大肠辛味能散能消温气能和中通畅其气芬芳香气先入脾脾主消化温和而辛香故开胃胃喜暖故也故为理脾开胃消宿食止泄泻之要药香能辟恶除不祥又中气不虚则邪恶之气不能入故主鬼气及温中脾主中焦胃为后天生气之本脾胃之阳气旺则积冷心腹胀满霍乱中恶冷疰呕沫冷气食不消泄不止小儿乳霍诸证自除矣
　　主治参互
　　君人参补骨脂吴茱茰五味子砂仁为治肾泄及冷泄之圣药　得缩砂蜜橘皮人参红麴山查肉霍香麦芽为开胃进饮食消宿食止泻之上剂　独用修事为末以枣肉和丸或为末缩砂汤下名公子登筵散言服之即可赴席其开胃进食消导之功烈矣百一选方治久泻不止用肉荳蔲一两木香二钱五分为末枣肉和丸米饮下四五十丸又方肉荳蔲煨一两熟附子七钱为末糊丸米饮服四五十丸　瑞竹堂方治老人虚泻肉荳蔲三钱煨研乳香一两为末　全幼心鉴治小儿泄泻用肉荳蔲五钱乳香二钱半生姜五片同炒黒色去姜研为膏收入宻器旋丸菉豆大每量大小米饮下　圣惠方治冷痢腹痛不能食者肉荳蔲一两去皮醋和面裹煨捣末每服一钱粥饮调下
　　简误
　　大肠素有火热及中暑热泄暴注肠风下血胃火齿痛及湿热积滞方盛滞下初起皆不宜服
　　补骨脂味辛大温无毒主五劳七伤风虚冷骨髓伤败肾冷精流及妇人血气堕胎一名破故纸【忌羊肉诸血得胡桃良】疏○补骨脂禀火土之气而兼得乎天令之阳故其味辛其气大温性则无毒阳中微隂降多升少入手厥隂心包络命门足太隂脾经能暖水脏隂中生阳壮火益上之要药也其主五劳七伤盖縁劳伤之病多起于脾肾两虚以其能暖水脏补火以生土则肾中真阳之气得补而上升则能腐熟水谷蒸糟粕而化精微脾气散精上归于肺以荣养乎五脏故主五脏之劳七情之伤所生病风虚冷者因阳气衰败则风冷乘虚而客之以致骨髓伤败肾冷精流肾主骨而藏精髓乃精之本真阳之气不固即前证见矣固其本而阳气生则前证自除男子以精为主妇人以血为主妇人血气者亦犹男子阳衰肾冷而为血脱气陷之病同乎男子之肾冷精流也大温而辛火能消物故能堕胎
　　主治参互
