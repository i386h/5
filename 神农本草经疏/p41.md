<!-- { "loadSidebar": true } -->
　　洁古专以主上部血而与牡丹皮天门冬麦门冬同用　许学士本事方云剪草治痨瘵吐血肺损及血妄行名神传膏其法每用一斤洗净晒为末入生蜜二斤和为膏以器盛之不得犯铁器九蒸九曝日一蒸曝病人五更起面东坐不得语言以匙抄药如粥服之每服四两服已良久以稀粟米饮压之药只冷服米饮亦勿太热或吐或下皆不妨如久病肺损咯血只二服愈寻常咳嗽血妄行每服一匙可也有一贵妇病瘵得此方九日药成前一夕病者梦人戒令翌日勿乱服药次日将服之为屋上土坠器中不可服再合既成又将服之为婢覆器又不得服又再合未就而夫人卒矣此药之异如此若小小血妄行一啜而愈矣此药妙絶若此而世失传惜哉　中藏经治风虫牙痛剪草细辛藁本等分煎水热漱少顷自止　和剂局方有滑肌散治风邪客于肌中浑身瘙痒致生疮疥及脾肺风毒攻冲生疮干湿日久不瘥用剪草七两不见火轻粉一钱为末掺之干者麻油调搽
　　简误
　　剪草大苦大寒之药虽治血热妄行神効若脾肾俱虚胃口薄弱见食欲呕及不思食泄泻者勿遽投之法当先理脾胃俟能进食而后施治乃可
　　豆蔲味辛温无毒主温中心腹痛呕吐去口臭气【开寳主下气止霍乱一切冷气消酒毒东垣调中补胃健脾消食去客寒心与胃痛　自果部移入】
　　疏○豆蔲得地二之火气而有金复兼感乎夏末秋初之令以生故别録谓其味辛气温而性无毒海藏又云大辛热阳也浮也入足太隂阳明经盖辛能破滞香能入脾温热能袪寒燥湿故主温中及寒客中焦心腹痛中寒呕吐也脾开窍于口脾家有积滞则瘀而为热故发口臭醒脾导滞则口气不臭矣辛散温行故下气寒客中焦饮食不消气因闭滞则霍乱又散一切冷气消酒毒者亦燥湿破滞行气健脾开胃之功也产闽之建宁者气芳烈类白豆蔲善散冷气疗胃脘痛理中焦产滇贵南粤者气猛而浊俗呼草果者是也善破瘴疠消谷食及一切宿食停滞作胀闷及痛
　　主治参互
　　入人参养胃汤能消一切宿食开拓中焦滞气　药性论云草豆蔲单用能主一切冷气　千金方治心腹胀满短气用草豆蔲一两去皮为末以木生姜汤调服半钱圣济总録治霍乱烦渇草豆蔲黄连各一钱半乌豆五十粒生姜三片水煎服　济生方治气虚瘅疟热少寒多或单寒不热或虚热不寒用草果仁熟附子等分水一盏姜七片枣一枚煎半盏服名果附汤医方大成亦用治脾寒疟大便泄而小便多不能食者　百一选方治脾肾不足虚寒泄泻草果仁一两以舶上茴香一两炒香去茴不用吴茱茰一两汤泡七次同破故纸一两炒香去故纸不用胡卢巴一两同山茱萸一两炒香去茱萸不用三味为末酒糊丸每六七十丸盐汤下　肘后方香口辟臭草豆蔲细辛为末含之　直指方治脾痛胀满草果仁二个酒煎服之
　　简误
　　豆蔲性温热味大辛本是袪寒破滞消食除瘴之药凡疟不由于瘴气心痛胃脘痛由于火而不由于寒湿热瘀滞暑气外侵而成滞下赤白里急后重及泄泻暴注口渇湿热侵脾因作胀满或小水不利咸属暑气湿热皆不当用犯之増剧
　　藿香微温疗风水毒肿去恶气疗霍乱心痛【自本部移入】疏○藿香禀清和芬烈之气故其味辛其气微温无毒洁古辛甘又曰甘苦气厚味薄浮而升阳也东垣可升可降阳也入手足太隂亦入足阳明经风水毒肿病在于脾恶气内侵亦由脾虚邪入霍乱心腹痛皆中焦不治之证脾主中焦香气先入脾理脾开胃正气通畅则前证自除矣苏颂以为脾胃吐逆为要药洁古谓其助胃气开胃口进饮食海藏谓其温中快气肺虚有寒及寒鬰热壅于上焦饮酒口臭煎汤饮之皆辛温入肺入脾清上治中之功也
　　主治参互
　　得缩砂蜜炒盐治霍乱　得人参橘皮木茯苓缩砂蜜治吐泻转筋霍乱　得木香沉水香乳香缩砂蜜则辟恶气治中恶心腹防痛　入顺气乌药散则补肺入黄耆四君子汤则补脾入桂苓甘露饮治中暑吐泻　得木香丁香紫苏叶人参生姜治暴中寒邪吐逆不止　经效济世方升降诸气藿香一两香附炒五两为末每以白汤防服一钱　百一选方治霍乱吐泻垂死者服之回生用藿香叶陈皮各半两水煎温服　禹师经騐方治暑月吐泻滑石二两藿香二钱五分丁香五分为末每服二钱淅米泔调服简误
　　藿香虽能止呕治吐逆若病因隂虚火旺胃弱欲呕及胃热作呕中焦火盛热极温病热病阳明胃家邪实作呕作胀法竝禁用
　　假苏味辛温无毒主寒热防瘘瘰疬生疮破结聚气下瘀血除湿痹【自菜部移入】
　　疏○假苏荆芥也得春气善走散故其气温其味辛其性无毒升也阳也春气升风性亦升故能上行头目肝主风木故能通肝气行血分能入血分之风药也故能发汗其主寒热者寒热必由邪盛而作散邪解肌出汗则寒热自愈防瘘由热结于足少阳阳明二经火热郁结而成瘰疬为病亦属二经故也生疮者血热有湿也凉血燥湿疮自脱矣破结聚气者辛温解散之力也下瘀血入血分辛以散之温以行之之功用也痹者风寒湿三邪之所致也袪风燥湿散寒则湿痹自除矣
　　主治参互
　　得白颈蚯蚓同捣取汁解阳明经热病汗出立已得童子小便调服立苏血晕　千金方治头项风强八月后取荆芥穂作枕及铺牀下立春日去之　又方治风热牙疼用荆芥根乌桕根葱根等分煎汤频含漱之用经騐方治一切偏风口眼防斜用青荆芥一斤青薄荷一斤同捣汁于甆器中熬成膏留三分之一将二分日干为末以膏和丸如梧子大每三十丸白汤下早暮各一服忌动风物　又方治中风口噤荆芥穂为末酒服二钱立愈名荆芥散贾似道云此方出曽公谈録前后用之甚验其子名顺者病已革服之立定真再生丹也　华陀愈风散治妇人产后中风口噤手足瘈疭如角弓或产后血晕不省人事四肢强直或心眼倒筑吐泻欲死用荆芥穂微焙为末每服三钱豆淋酒调服或童便服之口噤则挑齿灌之龈噤则灌入鼻中其効如神大扺产后虚甚则汗出而腠理疎易于中风也　戴原礼独行散治产后血晕风虚精神昏冒荆芥穂一两三钱桃仁去皮尖五钱为末水服三钱若喘加杏仁去皮尖炒甘草炙各三钱　妇人良方治产后鼻衂荆芥穂末童便服二钱海上方也　简便方治大便下血用荆芥二两槐花一两同炒紫为末每三钱清茶送下　活法机要治瘰疬溃烂牵至胸前两腋块如茄子大或牵至两肩上四五年不能疗者皆治之其効如神晋陵朱守仁传云其项不能回顾用此数日减可如疮烂破者用荆芥根下一叚剪碎煎沸待温洗良久看烂破处紫黒以针一刺去血再洗三四次愈用樟脑雄黄等分为末麻油调扫上出水次日再洗再扫以愈为度　普济方治一切疥疮荆芥末以地黄自然汁熬膏和丸如梧子大每服三十五丸茶酒任下龙木论治一切眼疾血劳风气头痛头旋目用荆芥穂末每酒服三钱　普济方治癃闭不通小便急痛无问久新荆芥大黄为末等分每温水服三钱小便不通大黄减半大便不通荆芥减半名倒换散简误
　　荆芥风药之辛温者也主升主散不能降亦不能收病人表虚有汗者忌之血虚寒热而不因于风湿风寒者勿用隂虚火炎面赤因而头痛者慎勿误入
　　苏味辛温主下气除寒中其子尤良【忌与鲤鱼同食生毒疮自菜部移入】疏○苏紫苏也得天阳和之气故温兼地之金味故辛辛则善散温能通气故主下气除寒中也子尤良者以其善降气也入手少隂太隂足阳明经孟诜谓其除寒热治一切冷气日华子谓其补中益气治心腹胀满止霍乱转筋开胃下食止脚气通大小肠苏颂谓其通心经益脾胃煮饮尤胜与橘皮相宜时珍谓其解肌发表散风寒行气寛中消痰利肺和血温中止痛定喘安胎解鱼蟹毒
　　子味辛温无毒主下气除寒温中甄权用以治上气欬逆冷气及腰脚中湿气风结气研汁煮粥常食令人肥白身香日华子谓其能止霍乱呕吐反胃消五膈消痰止嗽润心肺冦宗奭用以治肺气喘急皆辛温能散结而兼润下之力也
　　主治参互
　　苏阳草也解肌散寒苏表辟恶之要药　入参苏饮治表虚人伤风久不愈　入苏沉九寳汤解利伤风寒咳嗽　肘后方治感寒上气苏叶三两橘皮四两酒四升煮一升半分再服　又方治霍乱胀满未得吐下生苏捣汁饮之佳干苏煮饮亦妙　金匮要略疗食蟹中毒紫苏煮汁饮二升　普济方治欬逆上气苏茎叶二钱人参一钱水一钟煎数沸服　济生方顺气利肠紫苏子麻仁等分研烂水滤取汁同米煮粥食之　圣惠方治风顺气利肠寛中用苏子一升微炒杵以生绢袋盛于三斗清酒中浸三宿少炒食之　药性论治一切冷气苏子良姜橘皮等分蜜丸梧子大每服十丸空心酒下又用治风湿脚气简便方治上气欬逆紫苏子入水研滤汁同粳米煮简误
　　苏叶其气芬芳其味辛其性温纯阳之草也故善发散解肌出汗病属隂虚因发寒热或恶寒及头痛者慎勿投之火升作呕者亦不宜服惟可用子
　　香薷味辛微温主霍乱腹痛吐下散水肿【菜部移入】
　　疏○香薷丹溪谓其有金与水然亦感夏秋之气以生者故其味辛其气微温而无毒可升可降阳也入足阳明太隂手少隂经辛散温通故能解寒欝之暑气霍乱腹痛吐下转筋多由暑月过食生冷外邪与内伤相并而作辛温通气则能和中解表故主之也散水肿者除湿利水之功也孟诜谓其去热风卒转筋者煮汁顿服半升即止为末水调服止鼻衂日华子谓其下气除烦热疗呕逆冷气汪颖谓其夏月煮饮代茶可无热病调中温胃含汁嗽口去臭气主治参互
　　香薷饮有十味者有六味者有加黄连者虽同为袪暑之药然脾胃肾俱虚之人当以十味者为凖除有肺热咳嗽病者去人参白术黄耆　治水肿以之为君当同人参术木茯苓橘皮白芍药车前子良和剂局方香薷饮治一切伤暑或暑月卧湿当风或生冷不节真邪相干便致吐利或发热头痛体痛或心腹痛或转筋或干呕或四肢逆冷或烦闷欲死竝用香薷一斤厚朴姜制扁豆微炒各半斤剉散每用五钱水二盏煎一盏水中沉冷连进二服立効活人书去扁豆入黄连四两姜汁同炒黄色　外台秘要治水病洪肿气胀食不消干香薷五十斤剉入釡中以水淹过三寸煮使气尽去滓澄之微火煎至可丸丸如梧子大一服五丸日三服渐加之以小便利则愈宜有术同煎　外台秘要薷术丸治暴水风水气水通身皆肿服至小便利为効用香薷叶一斤熬成膏加白术末七两和丸梧子大每服十丸米饮下日五夜一服　肘后方治心烦脇痛连胸欲死者香薷捣汁二升服　圣济总録治鼻衂不止香薷研末水服一二钱　肘后方治舌上出血如钻孔者香薷煎汁服一升日三进　千金方治口臭香薷一把煎汁含之　食医心镜主心烦去热取煎汤作羮煮粥及生食亦得　子母秘録治小儿白秃髪不生汁出惨痛浓煮陈香薷汁入猪脂少许和胡粉傅之　衍义云治霍乱不可缺用之无不効　雷公云凡采得去根留叶细剉曝干勿令犯火服至十两一生不得食白山桃也
　　简误
