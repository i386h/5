<!-- { "loadSidebar": true } -->
　　君甘菊花枸杞子地黄牛膝天门冬赤白茯苓桑椹南烛子则益精血乌须发驻顔延年　得牛膝鼈甲橘红青皮治疟邪在隂分久而不解如表气已虚脾胃已弱则加人参三五钱肺热者去人参换入当归如其数　得刺蒺藜甘菊花天门冬胡麻仁漆叶白芷荆芥穗苦参地黄百部治头面诸风及大麻风得金银花地榆犀角草石蚕山豆根黄连药干葛升麻甘草滑石治毒痢下纯血诸药不效有神　经验方治骨软风腰膝疼行履不得遍身瘙痒何首乌大而有花纹者同牛膝剉各一斤以好酒一升浸一宿曝干于木臼内捣末蜜丸每日空心食前酒吞三五十丸兼可治风痰久疟不愈　斗门方治瘰疬或破或不破下至胸前者皆治之用何首乌根洗浄日日生嚼并取叶捣涂之数服即止其药久服延年黑发用之神效　何首乌传何首乌味甘气温性则无毒茯苓为之使治五痔腰膝之病冷气心痛积年劳瘦痰癖风虚败劣长筋力益精髓壮气驻顔黑髪延年妇人恶血痿黄产后诸疾赤白带下毒气入腹久痢不止其功不可具述一名野苗二名交藤三名夜合四名地精五名首乌本出防州江南诸道皆有之苗叶有光泽者又如桃李叶雄者苗色黄白雌者黄赤根逺不过三尺春秋可采日干去皮为末酒下最良有疾即用茯苓煎汤为使常杵末新甆器盛用偶日服之忌猪肉血无鳞鱼触药无力其根形大如拳连珠其有形如鸟兽山岳之状者珍也掘得去皮生吃得味甘甜可休粮赞曰神妙胜道着在仙书雌雄相交夜合昼疎服之去谷日居月诸返老还少变安病躯有缘者遇勗尔自知明州刺史李逺传录云何首乌所出顺州南河县及韶州潮州恩州贺州广州四会县潘州者为上邕州桂州康州春州高州勒州循州晋兴县出者次之真仙草也五十年者如拳大号山奴服之一年髭鬓青黒一百年者如盌大号山哥服之一年顔色红恱一百五十年者如盆大号山伯服之一年齿落更生二百年如斗栲栳大号山翁服之一年顔如童子行及奔马三百年者如三斗栲栳大号山精纯阳之体久服之成地仙也　衍义曰何首乌兼黑髭鬓与萝卜相恶令人髭鬓早白治肠风热多用
　　简误
　　何首乌为益血之药忌与天雄乌头附子仙茅姜桂等诸燥热药同用修事以苦竹刀切片米泔浸经宿曝干蒸用勿令犯铁
　　威灵仙味苦温无毒主诸风宣通五藏去腹内冷滞心膈痰水久积症瘕痃癖气块膀胱宿脓恶水腰膝冷疼及疗折伤一名能消久服之无疫疟忌茗
　　疏○威灵仙感春夏之气故其味苦其气温其性无毒升也阳也入足太阳经春为风木之化故主诸风而为风药之宣导善走者也腹内冷滞多由于寒湿心膈痰水乃饮停于上中二焦也风能胜湿湿病喜燥故主之也膀胱宿脓恶水靡不由湿所成腰膝冷疼亦缘湿流下部侵筋致之袪风除湿病随去矣其曰久积症瘕痃癖气块及折伤则病千血分者多气分者少而又未必皆由于湿施之恐亦无当取节焉可也
　　主治叅互
　　简便方治脚气入腹胀闷喘急用末二钱酒下痛减一分则药亦减一分　千金方治腰脚诸痛用末空心温酒服一钱逐日以防利为度　集验方治肾脏风壅腰膝沉重用威灵仙末蜜丸梧子大温酒吞八十丸平明防利恶物如青脓胶即是风毒积滞如未利再服百丸取下后食粥补之一月仍常服温补药孙兆方名放杖丸　卫生易简方治破伤风威灵仙半两独蒜一个香油一钱同捣烂热酒冲服汗出即愈　又方治停痰宿饮喘欬呕逆全不入食威灵仙焙半夏姜汁浸焙为末用皂角水熬膏丸菉豆大每服七丸至十丸姜汤下日三服一月验忌茶麫　又方治诸骨鲠威灵仙一两二钱缩砂蜜一两沙糖一盏水二钟煎一钟温服　李楼怪证方治飞丝纒隂肿痛欲断以威灵仙捣汁浸洗效
　　简误
　　风药性升而燥走而不守凡病非风湿及阳盛火升血虚有热表虚有汗痎疟口渇身热者并忌用之
　　牵牛子味苦寒有毒主下气疗脚满水肿除风毒利小便
　　疏○牵牛子本经不载乃名医续注本草谓为苦寒有毒东垣以为感南方热火之化所生应是辛热有毒之药其主下气者乃损削真气之谓疗脚满水肿除风毒利小便皆相似语况前病多属脾胃气虚此是泻药今反用之为害滋大
　　主治叅互
　　黑牵牛得白木香槟榔使君子能追虫取积　普济方治气筑奔冲不可忍牛郎丸用黑牵牛半两槟榔二钱半为末每服一钱紫苏汤下追虫取积亦可用摘方治面上风刺黑牵牛酒浸三宿为末先以
　　姜汁擦面后用药涂之　圣惠方治面上粉刺防子如米粉黑牵牛末对入面粉药中日日洗之
　　简误
　　牵牛子辛热有毒之药性又迅急其所主治多是脾胃与肺家湿热之病理应属虚何资泻药况诸证应用药物寻检本经所载良药不乏何至舍其万全而就不可必不可保之毒物哉宜东垣之谆复其辞以戒后人之勿轻用也兹并附录其论以诏后世云附录东垣云牵牛非神农药也名医续注云味苦寒能除湿气利小便治下注脚气此说气味主治俱误矣何也凡用牵牛少则动大便多则泄下如水乃泻气之药其味辛辣久嚼猛烈雄壮所谓苦寒安在哉夫湿者水之别称有形者也若肺先受湿湿气不得施化致大小便不通则宜暂用之盖牵牛感南方热火之化所生火能平金而泄肺湿去则气得周流所谓五脏有邪更相平也今不问有湿无湿但伤食或有热证俱用牵牛尅伐之药岂不误哉况牵牛止能泄气中之湿热不能除血中之湿热湿从下受之下焦主血血中之湿宜苦寒之味反以辛药泄之伤人元气且牵牛辛烈比之诸辛药泄气尤甚其伤人必矣经云辛泄气辛走气辛泄肺肺病者无多食辛况饮食失节劳役所伤是胃气不行心火乗之肠胃受火邪名曰热中脾胃主血当血中泄火以黄芩之苦寒泄火当归身之辛温和血生地黄之苦寒凉血益血少加红花之辛温以泄血络桃仁之辛温除燥润肠仍不可专用须于补中益气泄隂火之药内加而用之何则上焦元气已自虚弱若反用牵牛大辛热气味俱阳之药以泄水泄元气利其小便竭其津液是谓重虚重则必死轻则夭人故张文懿云牵牛不可耽嗜脱人元气见人有酒食病痞者多服牵牛丸散取快一时药过仍痞随服随效效后复痞以致久服脱人元气犹不知悔也张仲景治七种湿热小便不利无一药犯牵牛者仲景岂不知牵牛能泄湿利小便乎为湿病之根在下焦是血分中气病不可用辛辣之药泄上焦太隂之气是血病泻气使气血俱损也经云毋实实毋虚虚毋絶人长命此之谓也用者戒之　牵牛自宋以后北人常用取快及刘守真张子和出又倡为通用下药李明之目击其事故着此说极力辟之牵牛治水气在肺喘满肿胀下焦郁遏腰背胀重及大肠风秘气秘卓有殊功但病在血分及脾胃虚弱而痞满者则不可取快一时及常服暗伤元气也
　　蓖麻子味甘辛平有小毒主水症水研二十枚服之吐恶沫加至三十枚三日一服差则止又主风虚寒热身体疮痒浮肿尸疰恶气榨取油涂之　叶主脚气风肿不仁捣蒸傅之
　　疏○蓖麻得土金之气故其味甘辛而其气则平性有小毒其力长于收吸故能拔病气出外其性善收故能追脓取毒能出有形之滞物又能通利闗窍故主水症又主风虚寒热身体疮痒浮肿尸疰恶气榨取油涂之研涂手足心催生冦氏主瘰疬李氏主偏风半身不遂口眼防斜头风脚气毒肿丹癅火伤鍼刺入肉女人胞衣不下及子肠挺出皆从外治不经内服良有见也子无刺者良子有刺者毒
　　雷公云凡使勿用黑天赤利子缘在地蒌上是颗两头尖有毒其蓖麻子节节有黄黑斑凡使以盐汤煮半日去皮取子研用
　　时珍云取蓖麻油法用蓖麻仁五升捣烂以水一斗煮之沫浮于汤面即撇起待沫尽乃止去水以沫煎至点灯不泎滴水不散为度
　　李氏曰凡服蓖麻子者一生不得食豆犯之必胀死其油能伏丹砂轻粉
　　主治叅互
　　蓖麻子去殻同紫背天葵等分清水入砂器中煮半日空腹时与病人嚼下自十五枚至廿一枚瘰疬久久自消　李氏云一人病偏风手足不举用此油同羊脂麝香鲮鲤甲等药煎作摩膏日摩数次一月余渐复兼服搜风养血化痰之剂三月而愈又一人病手臂一块肿痛亦用蓖麻捣膏贴之一夜而愈又一人病气郁偏头痛用此同乳香食盐捣防太阳穴一夜痛止又一妇产后子肠不收捣仁贴其丹田一夜而上此药外用累奏竒功但内服不可轻率耳或言捣膏以筋点于鹅马六畜舌根下即不能食或点肛内即下血死其毒可知矣　又方治口眼防斜蓖麻子仁捣膏左贴右右贴左即正　又妇人良方亦治前证用蓖麻子仁七七粒研作饼右防安在左手心左防安在右手心却以铜盂盛热水坐药上冷即换五六次即正也　治风气头痛不可忍者乳香蓖麻仁等分捣饼随左右贴太阳穴解发出气甚验　又方蓖麻仁半两枣肉十五枚捣涂纸上卷筒揷入鼻中下清水涕头痛即止　圣济录治鼻塞不通用蓖麻仁三十粒大枣去皮一枚捣匀绵裹塞之一日一易三十日闻香臭也　摘方治舌上出血用蓖麻子油纸撚烧烟熏鼻中自止　经验良方治舌胀塞口用蓖麻子仁四十粒去殻研油涂纸上作撚烧烟熏之未退再熏以愈为度有人舌肿出口外一村人用此法而愈　治急喉痹牙闗急不通用此即破以蓖麻子仁硏烂纸卷作筒烧烟熏吸即通或只取油作撚尤妙名圣烟筒　崔元亮海上集验方治催生下胞用蓖麻子七粒去殻硏膏涂脚心若胎及衣下便速洗去不尔则子肠出即以此膏涂顶肠自入也　肘后方产难取蓖麻子十四枚每手各把七枚须臾立下也　摘治子宫脱下用蓖麻仁枯矾等分为末安纸上托入仍以蓖麻仁十四枚硏膏涂顶心即入　又治盘肠生产涂顶方同上　肘后方治一切肿毒痛不可忍用蓖麻子捣敷即止也
　　简误
　　蓖麻子能吸气又能通窍体质多油而又有毒脾胃薄弱大肠不固之人慎勿轻用服饵
　　天南星味苦辛有毒主中风除痰麻痹下气破坚积消痈肿利胸膈散血堕胎【畏附子干姜生姜】
　　疏○南星得火金之气故其味苦辛火金相搏故性烈而有毒隂中之阳可升可降入手太隂经为风寒郁于肺家以致风痰壅盛之要药也炎上作苦苦则善燥从革作辛辛则善散温则开通故主麻痹下气破坚积消痈肿利胸膈散血堕胎
　　主治叅互
　　南星得牛胆则燥气减得火炮则毒性缓　得姜桂附主破伤风口噤身强　得牛胆皂角川乌茯神牛黄天竺黄丹砂治惊癎加天麻治一切风痰壅盛同半夏捣细末入降真香末傅金疮折伤瘀血　同桂枝干姜甘草细辛治西北边人真中风风痰猝壅僵仆
　　简误
　　南星味既辛苦气复大温而燥烈正与半夏之性同而毒则过之故亦善堕胎也半夏治湿痰多南星主风痰多是其异矣二药大都相类故其所忌亦同非西北人真中风者勿用详载半夏条下兹不重出
　　狶莶味苦寒有小毒主热防烦满不能食生捣汁服三四合多则令人吐
　　疏○狶莶阳草也感少阳生发之气以生故其味苦寒不应有毒乃入血分袪风除湿兼活血之要药也湿热盛则生防湿则烦满不能食春生之药本合风化风能胜湿苦寒除热故主之也经曰地之湿气感则害人皮肉筋脉故苏颂治肝肾风气四肢麻痹骨间疼痛腰膝无力及行大肠气成讷用以疗中风张咏用以轻身驻顔效己着于曩代功复见于今时妙在走而不泄香可开脾邪去身安功力斯倍矣主治叅互
