<!-- { "loadSidebar": true } -->
　　狶莶如法修事一斤入漆叶四两亦以蜜酒润过九蒸九晒蜜和丸如梧子大每五钱空心饥时白汤吞日三服治紫云风烂麻风有神　江陵府节度使成讷进狶莶丸方表畧云臣有弟訮年三十一中风伏枕五年百医不差有道人钟针者因覩此患曰可饵狶莶丸必愈其药多生沃壤高三尺许节叶相对其叶当夏五月已来收每去地五寸翦刈以温水洗去泥土摘其叶及枝头凡九蒸九曝不必太燥但取蒸足数为度仍熬捣为末炼蜜丸如梧子大空心温酒或米饮下二三十丸服至二千丸所患愈加不得忧虑是药攻之力服至四千丸必得复故五千丸当复丁壮臣依法修合令訮服之果如其言钟针又言此药与本草所述功效相异盖出处盛在江东彼土人呼猪莶缘此药如猪莶气故以为名但经蒸曝莶气自泯每当服后须吃饭三五匙压之五月五日采者佳奉敕宜付医院详录　知益州张咏进狶莶丸表畧云此草金棱银线素【应是赤字】茎紫荄对节而生蜀号火锨茎叶颇同苍耳谁知至贱之中乃有殊常之效臣自吃至百服眼目清明积至千服髭须乌黑筋力轻徤效验多端臣本州有都押衙罗守一曾因中风坠马失音不语臣与十服其病立瘥又和尚知严年七十忽患偏风口眼防斜时时吐涎臣与十服亦便得瘥今合一百剂差职员史元奏进
　　简误
　　凡病人患四肢麻痹骨间疼腰膝无力由于脾肾两虚隂血不足不因风湿所中而得者不宜服之予少年时晤金坛令公刘蓉川论及此药刘太夫人平居常服在金坛令卒取此草太夫人见之辄曰非是乃知张益公表中所云金棱银线素茎紫荄与吴地所产者有异物随土变固其性也
　　马鞭草主下部防疮
　　疏○马鞭草图经谓之龙牙别录味苦气寒无毒保升日华子咸谓辛凉应有之也本是凉血破血之药下部防疮者血热之极兼之湿热故血汚浊而成疮且有虫也血凉热解汚浊者破而行之靡不瘥矣陈藏器谓其破血杀虫亦此意耳
　　主治叅互
　　集验方治男子隂肿大如升核痛人所不能治者马鞭草捣涂之　太平圣惠方治白癞风用马鞭草为末每服一钱食前荆芥薄荷汤下日三服忌铁　萧炳集验方治人疥马疥马鞭草捣自然汁半盏饮尽十日内愈神效　医方摘要治赤白下痢龙牙草五钱陈茶一撮煎服神效　陈嘉谟本草筌治杨梅恶疮马鞭草煎汤先熏后洗气到便爽毒肿随减简误
　　病人虽有湿热血热证脾隂虚而胃气弱者勿服
　　苎根寒主小儿赤丹其渍苎汁疗渇
　　疏○苎根得土之冲气而兼隂寒故味甘气寒而无毒别录专主小儿赤丹为其寒能凉血也渍苎汁疗渇者除热之功也日华子用以治心膈热漏胎下血胎前产后心烦天行热疾大渇发狂及服金石药人心热罯毒箭蛇虫咬皆以其性寒能解热凉血故也主治叅互
　　同生地黄汁能凉血安胎　圣惠方治小便血淋苎根煎汤频服大妙亦治诸淋　斗门方治五种淋疾苎根两茎打碎以水一碗半煎半碗顿服即通　梅师方治妊娠胎动忽下黄汁如胶或如小豆汁腹痛不可忍者苎根去黑皮切二升以银一斤水九升煎四升每服入酒半升或一升分作二服圣惠方同濒湖集简方治肛门肿痛生苎根捣烂坐之良　圣惠方治脱肛不收苎根捣烂煎汤熏洗之　外台秘要治五色丹毒苎根煮浓汁日三浴之
　　简误
　　病人胃弱泄泻者勿服诸病不由血热者亦不宜用
　　白头翁味苦温无毒主温疟狂昜【音羊】寒热症瘕积聚瘿气逐血止痛疗金疮鼻防
　　疏○白头翁本经味苦温无毒吴绶益以辛寒详其所主似为得之东垣谓其气厚味薄既能入血主血应云气味俱厚可升可降隂中阳也入手足阳明经血分暑伏足阳明经则发温疟伏手阳明经则病毒痢滞下纯血狂昜鼻防者血热也寒热者血瘀也症瘕积聚瘿气靡不由血凝而成积滞停畱则腹痛金疮血凉则痛自止苦能下泄辛能解散寒能除热凉血具诸功能故悉主之殆散热凉血行瘀之要药欤前人所谓肾欲坚急食苦以坚之痢则下焦虚故以纯苦之剂坚之男子隂疝偏坠小儿头秃腥羶鼻防无此不效毒痢有此获功热毒下痢紫血鲜血者宜之
　　主治叅互
　　仲景金匮玉函方白头翁汤治热痢下重用白头翁二两黄连黄檗秦皮各三两水七升煎二升每服一升不愈更服妇人产后痢虚极者加甘草阿胶各二两　圣惠方治下痢咽肿春夏病此宜用白头翁黄连各一两木香半两水五升煎一升半分三服　外台秘要治隂防偏肿用根生捣傅肿处一宿当作疮廿日愈　卫生方治外痔肿痛用白头翁草一名野丈人以根捣涂之逐血止痛　肘后方治小儿秃疮白头翁根捣傅一宿作疮半月愈
　　简误
　　白头翁苦寒滞下胃虚不思食及下利完谷不化泄泻由于虚寒寒湿而不由于湿毒者忌之
　　甘焦根大寒主痈肿结热
　　疏○甘焦禀地中至隂之气以生其味应甘气大寒性无毒入足阳明经膏粱之变发为痈肿甘寒解阳明之结热则痈肿自除苏恭捣傅痈肿去热毒捣汁服治产后血胀闷大明治天行热狂烦闷消渇患痈毒幷金石发动燥热口干竝绞汁服之又治头风游风等证皆取其甘寒凉血除热之功也
　　主治叅互
　　肘后方发背欲死芭焦根捣烂傅之　子母秘录小儿赤游行于上下至心即死捣芭焦汁煎涂之　圣惠方血淋涩痛芭焦根旱莲草各等分水煎服日二简误
　　焦性大寒痈肿隂证不掀肿不发热者忌之天行病非阳明热甚者忌之产后血胀闷当以行血补血为主焦虽味甘然性大寒尤非所宜
　　芦根味甘寒无毒主消渇客热止小便利【逆水者良苏恭疗反胃呕逆不下食胃中热伤食内热　甄权解大热开胃治噎哕不止　大明主时疾烦闷泻利人渇孕妇心热】疏○芦根禀土之冲气而有水之隂气故味甘气寒而无毒消渇者中焦有热则脾胃干燥津液不生而然也甘能益胃和中寒能除热降火热解胃和则津液流通而渇止矣客热者邪热也甘寒除邪热则客热自解肺为水之上源脾气散精上归于肺始能通调水道下输膀胱肾为水脏而主二便三家有热则小便频数甚至不能少忍火性急速故也肺肾脾三家之热解则小便复其常道矣火升胃热则反胃呕逆不下食及噎哕不止伤寒时疾热甚则烦闷下多亡隂故泻利人多渇孕妇血不足则心热甘寒除热安胃亦能下气故悉主之也
　　笋亦能除热利小便解河鲀鱼蟹毒
　　主治叅互
　　逆水芦根得竹茹枇杷叶麦门冬乌梅木瓜能止因热呕吐　得竹茹麦门冬大青青黛能除伤寒热病烦闷呕吐药性论云芦根能解大热开胃治噎哕不止皆由甘寒除热之力也　外台秘要治骨蒸肺痿不能食者苏游芦根饮主之芦根麦门冬地骨皮生姜各十两橘皮茯苓各五两水二斗煮八升去滓分五服取汗乃瘥　肘后方治劳复食复欲死竝以芦根煮浓汁饮　又方治呕哕不止厥逆者芦根三斤切水煮浓汁频饮二升必效若以童子小便煮服不过三升愈　金匮玉函方治五噎吐逆心膈气滞烦闷不下食芦根五两剉以水三大盏煎取二盏温服千金方治反胃上气芦根茅根各二两水四升煮
　　二升分服　太平圣惠方治霍乱烦闷芦根三两麦门冬一两煎服　梅师方治食狗肉中毒心下坚或腹胀口干忽发热妄语芦根煮汁服又圣惠方治中马肉毒千金方治鯸鮧鱼毒幷食蟹中毒方俱同简误
　　因寒霍乱作胀因寒呕吐勿服
　　鬼臼味辛温防温有毒主杀蛊毒鬼疰精物辟恶气不祥逐邪解百毒疗欬嗽喉结风邪烦惑失魂妄见去目中肤翳杀大毒不入汤
　　疏○鬼臼得地之金气而性复隂沉是以辛温有毒乃隂草中之散结辟邪者也故能入隂分以辟不祥及诸蛊毒鬼疰精物尸疰传尸烦感失魂妄见然此诸病何莫非隂邪尸鬼之所为凡物以类相从故惟隂草之异品乃能治乎隂鬼之贼害也其去目中肤翳及欬嗽喉结风邪则辛散之功耳其药有二种味甘者胜苦者稍劣
　　主治叅互
　　鬼臼得丹砂雄黄云母生犀角丹参逺志射千百部菖蒲天门冬能治一切怪惑不祥及诸尸疰传尸隂邪为祟诸异证　妇人良方治子死腹中胞破不生用鬼臼不拘多少黄者去毛为细末不用筛箩只撚之如粉为度每服一钱无灰酒一盏同煎八分通口服立生如神名一字散　千金方治射工中人寒热发疮鬼臼叶一把苦酒渍捣取汁服一升日二次三十六黄方治黑黄急病其证面黑黄身如土色不妨食脉沉若青脉入口者死宜烙口中黑脉耳会玉泉章门心俞用生鬼臼捣汁一小盏服干者为末水服
　　简误
　　凡病属阳阳盛热极有似鬼魅为祟及烦惑失魂妄见者不可用
　　马兜铃味苦寒无毒主肺热欬嗽痰结喘促血痔瘘疮疏○马兜铃感冬气而生故味苦气寒而无毒亦应有辛兼金气也入手太隂经苦善下泄辛则善散寒能除热其性轻厥状类肺故能入肺除热而使气下降欬嗽者气升之病也气降热除嗽自平矣痰结喘促亦肺热病也宜并主之血痔瘘疮无非血热况痔病属大肠大肠与肺为表里清脏热则腑热亦清矣故亦主之甄权用以治肺气上急坐息不得欬逆连连不止洁古用以清肺气补肺去肺中湿热者皆除热降气散结之力也
　　独行根一名青木香治鬼疰积聚诸毒热肿蛇毒水磨为泥封之日三四易立瘥水煮一二两取汁服吐蛊毒又捣末水调涂丁肿大效
　　主治叅互
　　马兜铃得桑根白皮百部天门冬桔梗苏子枇杷叶贝母紫菀能治一切喘嗽　圣惠方治五种蛊毒马兜铃根三两为末分为三贴以水一盏煎五分去滓顿服当吐蛊出未快再服以快为度　又方草蛊术在西凉之西及岭南人中此毒入咽刺痛欲死者用马兜铃苗一两为末以温水调下一钱匕即消化蛊出神效　外台秘要解蛇蛊毒饮食中得之咽中如有物咽不下吐不出心下热闷马兜铃一两煎服即吐出又服麝香一钱匕即吐蛊毒尽　简要济众治肺气喘嗽马兜铃二两酥炒甘草一两水炙为末每服一钱水煎温呷或以药末含咽津亦得　雷公云凡采得实去叶及蔓用生绢袋盛于东屋角畔悬令干劈作片取向里子去革膜取浄子焙用
　　简误
　　肺虚寒作欬嗽或寒痰作喘者勿服
　　仙茅味辛温有毒主心腹冷气不能食腰脚风冷挛痹不能行丈夫虚劳老人失溺无子益阳道久服通神强记助筋骨益肌肤长精神明目
　　疏○仙茅禀火金之气然必是火胜金防虽云辛温其实辛热有毒之药也气味俱厚可升可降隂中阳也入手足厥隂经命门真阳之火即先天祖气天非此火不能生物人非此火不能有生故真火一衰则虚劳无子阳道痿弱老人失溺风冷外侵为腰脚不利挛痹不能行幷不能生土以致脾虚腹冷不能食此药味辛气热正入命门补火之不足则诸证自除筋骨自利皮肤自益也命门之系上通于心相火得补则君火益自振摄故久服能通神强记也长精神明目者言真阳足隂翳消肝肾俱补之极功耳主治叅互
　　圣济总录仙茅丸壮筋骨益精神明目黒髭须仙茅二斤糯米泔浸五日去赤水夏月浸三日铜刀刮剉隂干取一斤枸杞子一斤车前子十二两白茯苓去皮茴香炒柏子仁去殻各八两生地黄焙熟地黄焙各四两为末酒煮糊丸如梧子大每服五十丸食前温酒下日二服
　　简误
