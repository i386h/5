<!-- { "loadSidebar": true } -->
　　厚朴味苦温大温无毒主中风伤寒头痛寒热惊悸气血痹死肌去三虫温中益气消痰下气疗霍乱及腹痛胀满胃中冷逆胸中呕不止泄痢淋露除惊去留热心烦满厚肠胃
　　疏○厚朴禀地二之气以生兼得乎春阳之气而成故其味苦其气温甄权苦辛大热应是辛热苦温之药辛热太过则其性宜有毒以其得阳气之正故无毒耳气味俱厚阳中之隂降也入足太隂手足阳明经其主中风伤寒头痛寒热气血痹死肌者盖以风寒外邪伤于阳分则为寒热头痛风寒湿入腠理则气血凝涩而成痹甚则肌肉不仁此药辛能散结苦能燥湿温热能袪风寒故悉主之也别录又主温中消痰下气疗霍乱及腹痛胀满胃中冷逆胸中呕不止泄痢心烦满者何莫非胀胃气逆壅滞及痰饮留结饮食生冷所致得此下泄开通温热暖胃则诸证不求其止而止矣至于淋露虽属下焦为病然多因胃家湿热下流三虫亦肠胃湿热所生苦能燥湿杀虫故亦主之也本经又主惊悸及别录除惊去留热者皆非其所宜惊悸属心虚于脾胃絶无相干气味大温之药又岂能去留热哉至益气厚肠胃盖亦指邪气去正气自益之谓积滞消肠胃自厚之意耳非消散之外复有补益之功也用者详之
　　主治参互
　　同陈皮枳壳麦糵草果山查砂仁矾红治伤食腹胀同橘皮黄连甘草苍白术葛根治湿热作泻　同
　　槟榔木香黄连滑石橘皮甘草白芍药治滞下初起同白术人参白芍药茯苓消腹胀　佐生姜橘皮
　　藿香砂仁半夏止胃寒呕吐　同三棱蓬茂槟榔人参青皮治积年冷癖坚块　同苍术橘皮甘草为平胃散治胸中敦厚之气使饮食倍增　圣惠方治痰壅呕逆心胸满闷不下饮食用厚朴一两姜汁炙黄为末米饮调下二钱匕　张仲景金匮方治腹胀脉数厚朴三物汤用厚朴半斤枳实五枚以水一斗二升煎取五升入大黄四两再煎取三升温服一升转动更服不动勿服　又七物厚朴汤治腹痛胀满用厚朴半斤甘草大黄各三两枣十枚枳实五枚桂二两生姜五两以水一斗煎取四升温服八合日三呕者加半夏五合
　　简误
　　厚朴气味辛温性复大热其功长于泄结散满温暖脾胃一切饮食停积气壅暴胀与夫冷气逆气积年冷气入腹肠鸣虚吼痰饮吐沬胃冷呕逆腹痛泄泻及脾胃壮实之人偶感风寒气实人误服参耆致成喘胀诚为要药然而性専消导散而不收畧无补益之功故凡呕吐不因寒痰冷积而由于胃虚火气炎上腹痛因于血虚脾隂不足而非停滞所致泄泻因于火热暴注而非积寒伤冷腹满因于中气不足气不归元而非气实壅滞中风由于隂虚火炎猝致僵仆而非西北真中寒邪伤寒发热头疼而无痞塞胀满之候小儿吐泻乳食将成慢惊大人气虚血槁见发膈证老人脾虚不能运化偶有停积娠妇恶阻水谷不入娠妇胎升眩晕娠妇伤食停冷娠妇腹痛泻利娠妇伤寒伤风产后血虚腹痛产后中满作喘产后泄泻反胃已上诸证法所咸忌若误投之轻病变重重病必危世人不究其原一概滥用虽或一时未见其害而清纯冲和之气默为之耗矣可不慎哉
　　茗苦茗味甘苦微寒无毒主瘘疮利小便去痰热渴令人少睡　苦主下气消食
　　疏○茗禀土中之清气兼得春初生发之意本经味甘气微寒无毒藏器言苦然亦有不苦者气薄味厚隂中微阳降也入手太隂少隂经太隂为清肃之脏喜凉而恶热热则生痰而津液竭故作渴也瘘疮者大肠积热也小便不利者小肠热结也甘寒入心肺而除热则津液生痰热解脏气既清腑病不求其止而止矣令人少睡者盖心藏神神昏则多睡清心经之热则神常自惺寂故不寐也下气消食者苦能下泄故气下火降而兼涤除肠胃则食自消矣
　　主治参互
　　同黄连酸枣仁生用通草莲实治多睡好眠　同当归川芎乌梅黑豆生地黄土茯苓甘菊花治头痛因于血虚有火者　直指方热毒下痢蜡茶为末密水煎服白痢以姜汁同水煎服两三服即愈
　　简误
　　凡茶之种类极多方宜大异要皆以味甘不涩气芬如兰摘于夏前者为良夫茶禀天地至清之气生于山谷硗瘠砂土之中不受纤芥秽滓専感云露之气以为滋培故能涤肠胃一切垢腻宁非木中清贵之品哉昔人多以其苦寒不利脾胃及多食发黄消瘦之说此皆语其粗恶苦涩品类最下者言之耳昔雅州蒙山出一种茶服四两即为地僊岂有味甘气芬者饮之反致疾耶但苦涩野气叶痿茎枯非道地所产者服之不利心脾故不宜饮酒后不宜用能成饮证
　　山茱萸味酸平微温无毒主心下邪气寒热温中逐寒湿痹去三虫肠胃风邪寒热疝瘕头风风气去来鼻塞目黄耳聋面疱温中下气出汗强隂益精安五藏通九窍止小便利久服轻身明目强力长年
　　疏○山茱萸感天地春生之气兼得木之酸味神农气平别录微温总言其得春气之正耳岐伯甄权加辛然尝其味必是酸多辛少入足厥隂足少隂经阳中之隂降也其治心下邪气寒热肠胃风邪寒热头风风气去来鼻塞面疱者皆肝肾二经所主二经虚热故见前证肝为风木之位经曰诸风掉属肝木此药温能通行辛能走散酸能入肝而敛虚热风邪消散则心下肠胃寒热自除头目亦清利而鼻塞面疱悉愈也逐寒湿痹者经曰邪之所凑其气必虚总借其辛温散结行而能补也至于三虫亦肠胃湿热所生湿去则虫自除能温中则气自下汗自出矣凡四时之令春气暖而生秋气凉而杀万物之性喜温而恶寒人身精气亦赖温暖而后充足况肝肾在下居至隂之位非得温暖之气则孤隂无以生此药正入二经气温而主补味酸而主敛故精气益而隂强也精益则五脏自安九窍自利又肾与膀胱为表里膀胱虚寒则小便不禁耳为肾之外窍肾虚则耳聋肝开窍于目肝虚则邪热客之而目黄二经受寒邪则为疝瘕二脏得补则诸证无不瘳矣轻身强力长年者益精安五脏之验也
　　主治参互
　　同菟丝子肉苁蓉巴防天鹿茸牛膝白胶车前子枸杞子生地黄沙苑蒺藜麦门冬能添精固髓暖腰膝益阳道令人有子　同人参五味子牡蛎益智子治老人小便淋沥及遗尿　同人乳沙苑蒺藜熟地黄人参麦门冬牛膝甘菊花治脑骨痛脑为髓之海髓足则脑痛自除　同石菖蒲甘菊花地黄黄檗五味子治肾虚耳聋　同杜仲牛膝地黄白胶山药治肾虚腰痛　入六味地黄丸为肾虚而有湿热者所须简误
　　命门火炽强阳不痿者忌之膀胱热结小便不利者法当清利此药味酸主敛不宜用隂虚血热不宜用即用当与黄檗同加
　　紫葳味酸微寒无毒主妇产乳余疾崩中症瘕血闭寒热羸瘦养胎
　　疏○紫葳即凌霄花也禀春气以生故其味酸气微寒无毒花开于夏而色赤味应带苦入肝行血之峻药故主妇人产乳余疾及崩中症瘕血闭寒热羸瘦诸证至于养胎决非其性所宜用者慎之
　　主治参互
　　同当归红花川芎牛膝地黄延胡索桃仁苏方木五灵脂治壮实妇人经闭　普济方婴儿百日内无故口青不饮乳用凌霄花大蓝叶芒硝大黄等分为末以羊髓和丸梧子大每研一丸乳送下便能吃乳热者可服寒者忌之
　　简误
　　紫葳长于破血消瘀凡妇人血气虚者一概勿施胎前防不宜用
　　胡桐涙味咸苦大寒无毒主大毒热心腹烦满水和服之取吐又主牛马急黄黑汗水研三二两灌之立瘥疏○胡桐泪禀地中至隂之气而兼水化故味咸苦气大寒无毒气味俱厚隂中之隂也入足阳明经经曰热淫于内治以咸寒又曰在髙者因而越之苦以涌吐寒以胜热故主大毒热心腹烦满取吐而效也牛马性热而又犯热病所以急黄黑汗也咸寒能除大热故亦主之日华子以之治风虫牙齿痛李珣谓其能治骨槽风齿防元素言瘰疬非此不能除皆资其苦能杀虫咸能入骨软坚大寒能除极热之用耳主治参互
　　圣惠方牙疼出血胡桐泪半两研入麝香少许夜夜贴之　又方牙疳宣露脓血臭气者胡桐泪一两枸杞根一升每用五钱煎水热嗽　圣济总录牙齿蠧黑乃肾虚也胡桐泪一两丹砂半两麝香一分为末掺之除口齿药外他用甚稀故不着简误
　　猪苓味甘苦平无毒主痎疟解毒蛊疰不祥利水道久服轻身耐老
　　疏○猪苓禀戊土之阳气得风木之隂气本经谓其味甘应兼淡苦其气平而无毒气味俱薄降也阳中隂也入足太阳足少隂经其主痎疟者疟必由暑暑必兼湿淡以利窍引暑湿之气从小便出所以分消之也淡渗之性故利水道湿胜则身重湿去则身轻利窍之药必能走泄精气其曰久服耐老必无是理矣解蛊毒疰不祥义将安出亦未可尽信也
　　主治参互
　　入五苓散为除湿之要药　佐白芍药白茯苓人参橘皮术泽泻治水肿之属阳分者　佐白芍药生地黄桑寄生桑根白皮茯苓泽泻琥珀石斛薏苡仁肉桂治水肿之属隂分者均为要药其功长于利水故善除湿
　　简误
　　冦宗奭曰猪苓利水之功多久服必损肾气昏人目洁古曰淡渗太燥能亡津液无湿证勿服皆确论也有湿尚宜暂用久服防乎不可
　　乌药味辛温无毒主中恶心腹痛蛊毒疰忤鬼气宿食不消天行疫瘴膀胱肾间冷气攻冲背膂妇人血气小儿腹中诸虫
　　疏○乌药禀地二之气以生故味辛气温无毒然尝其味亦带微苦气亦微香气厚于味阳也入足阳明少隂经其主中恶心腹痛疰忤鬼气天行疫瘴者皆足阳明受病阳明开窍于口鼻凡邪恶鬼忤与夫疫瘴之气侵人悉从口鼻而入此药辛温暖胃辟恶散邪故能主诸证也胃暖则宿食自消辛散则蛊毒亦解又肾与膀胱为表里虚则寒客之而冷气攻冲背膂辛温能散寒邪其性又善下走则冷气攻冲自止也性温走泄故复能散妇人血凝气滞微苦而辛故又能疗小儿腹中诸虫也
　　主治参互
　　同沉香木香白豆蔲香附橘皮槟榔治妇人气实暴气壅胀　济生方治七情郁结上气喘急用四磨汤降中兼升泻中带补其方以人参乌药沉香槟榔各磨浓汁七分煎细细咽之　和剂局方乌沉汤治一切气一切冷补五脏调中壮阳暖腰膝去邪气冷风麻痹膀胱肾间冷气攻冲背膂俛仰不利风水毒肿吐泻转筋症癖刺痛中恶心腹痛鬼气疰忤天行疫瘴妇人血气痛用天台乌药一百两沉香五十两人参三两炙甘草四两为末每服半钱姜盐汤空心防服
　　简误
　　乌药辛温散气病属气虚者忌之世人多以香附同用治女人一切气病不知气有虚有实有寒有热冷气暴气用之固宜气虚气热用之能无贻害耶以故妇人月事先期小便短赤及咳嗽内热口渴口干舌苦不得眠一切隂虚内热之病皆不宜服
　　没药味苦平无毒主破血止痛疗金疮杖疮诸恶疮痔漏卒下血目中翳晕痛肤赤
　　疏○没药禀金水之气以生故味苦平无毒然平应作辛气应微寒气薄味厚隂也降也入足厥隂经凡恶疮痔漏皆因血热瘀滞而成外受金刃及杖伤作疮亦皆血肉受病血肉伤则瘀而发热作痛此药苦能泄辛能散寒能除热水属隂血亦属隂以类相从故能入血分散瘀血治血热诸疮及卒然下血证也肝开窍于目目得血而能视肝经血热则目为赤痛肤翳散肝经之血热则目病除矣
　　主治参互
