<!-- { "loadSidebar": true } -->
　　同延胡索乳香干漆鼈甲琥珀为末治产后血晕有神效　加人参泽兰生地益母草苏木作汤送前药治儿枕痛及恶露未尽膓痛寒热等证立效　同乳香白及白敛紫花地丁半枝莲夏枯草忍冬藤连翘甘菊贝母治一切痈疽疔肿　同乳香当归牡丹皮牛膝续防川芎番降香穿山甲治内伤胸脇骨痛入一切膏药能消毒止痛长肉　御药院方筋骨损伤米粉四两炒黄入没药乳香末各半两酒调成膏摊贴之　奇效良方金刃所伤未透膜者乳香没药各一钱以童子小便半盏酒半盏温化服之　图经本草妇人腹痛内伤防刺没药末一钱酒服便止又治妇人血晕方同　妇人良方产后恶血没药血竭末各一钱童便温酒各半盏煎沸服良　危氏得效方女人异疾月事退出皆作禽兽之形欲来伤人先将绵塞隂户乃顿服没药末一两白汤调下即愈简误
　　孕妇不宜服凡骨节痛与夫胸腹脇肋痛非瘀血停留而因于血虚者不宜用产后恶露去多腹中虚痛者不宜用痈疽已溃不宜用目赤肤翳非血热甚者不宜用大概其功长于通滞血血滞则气亦壅气血壅滞则经络满急经络满急故发肿作痛打扑踠跌亦伤经络血分血气不行故壅滞作肿痛也没药善通壅滞之血血行则气亦行气血流通则肿痛自止矣故为诸疮痈及金疮杖疮跌扑伤损腹中血结作痛之要药而不主诸虚也
　　安息香味辛苦平无毒主心腹恶气鬼疰
　　疏○安息香禀火金之气而有水故味辛苦气平而芬香性无毒气厚味薄阳也入手少隂经少隂主藏神神昏则邪恶鬼气易侵芬香通神明而辟诸邪故能主鬼疰恶气也
　　主治参互
　　同鬼臼犀角牛黄丹砂乳香苏合香龙齿雄黄麝香治鬼疰尸疰杀痨虫寐魇暴亡及大人小儿卒中邪恶气　奇效良方小儿惊邪安息香一豆许烧之自除
　　简误
　　病非闗邪恶气侵犯者不宜服
　　仙人杖味咸平【一云冷】无毒主哕气呕逆辟痁小儿吐乳大人吐食并水煑服小儿惊癎及夜啼安身伴睡良又主痔病烧为末服方寸匕
　　疏○仙人杖此笋之将成竹时立死者得笋之气已过禀竹之性未全故味咸气平无毒其功用在竹茹竹黄之间所主哕气呕逆小儿吐乳辟痁大人吐食痔疮者竹茹之用也疗小儿惊癎及夜啼者竹黄之用也虽其形已痿而其性尚存故能疗诸证也　又秘方用此蘸麻油于空室中燃之取滴下油涂痈疽已溃长肉如神他用甚稀故无主治简误
　　海桐皮味苦平无毒主霍乱中恶赤白久痢除疽防疥癣牙齿虫痛并煑服及含之水浸洗目除肤赤
　　疏○海桐皮禀木中之隂气以生本经味苦气平无毒然详其用味应带辛气薄味厚隂中阳也入足太隂阳明经二经虚则外邪易入为霍乱中恶辛以散之湿热内侵为疳防久痢苦以泄之又脾胃主肌肉湿热浸淫则生虫而为疥癣苦能杀虫平即微寒湿热去而疥癣除矣其主漱齿洗目者亦取其苦寒杀虫辛平散风热之意耳李珣以之治腰脚不遂血脉顽痹腿膝疼痛之证其为辛苦之剂无疑矣
　　主治参互
　　续传信方治腰膝痛不可忍用海桐皮二两牛膝芎防羌活地骨皮五加皮各一两甘草半两薏苡仁二两生地黄十两煎浸洗焙干剉细以绵包裹入无灰酒二斗浸之冬二七日夏一七日空心饮一盏每日早午晚各饮一盏长令醺醺合时不得添减禁毒食此药治因风湿湿热流注下焦腰膝为病若因隂虚血少火炽而得者勿服　同真川槿皮轻粉蛇牀子山大黄为末傅癣疥
　　简误
　　腰痛非风湿者不宜用
　　大腹微温无毒主冷热气攻心腹大肠壅毒痰膈醋心并以姜盐同煎入疏气药良
　　疏○大腹皮即槟榔皮也其气味所主与槟榔大畧相同苐槟榔性烈破气最捷腹皮性缓下气稍迟入足阳明太隂经二经虚则寒热不调逆气攻走或痰滞中焦结成膈证或湿热郁积酸味醋心辛温暖胃豁痰通行下气则诸证除矣大肠壅毒以其辛散破气而走阳明故亦主之也
　　主治参互
　　同白术茯苓车前子木瓜桑白皮五加皮猪苓泽泻薏苡仁蠡鱼治水肿有效虚者加人参
　　简误
　　鸩鸟多集槟榔树上凡用槟榔皮宜先洗去黑水复以酒洗后以大豆汁再洗过晒干入灰火煨用性与槟榔相似病涉虚弱者概勿施用
　　合欢味甘平无毒主安五藏利心志令人欢乐无忧久服轻身明目得所欲
　　疏○合欢禀土气以生故味甘气平无毒入手少隂足太隂经土为万物之母主养五脏心为君主之官本自调和脾虚则五脏不安心气躁急则遇事拂郁多忧甘主益脾脾实则五脏自安甘可以缓心气舒缓则神明自畅而欢乐无忧神明畅达则觉照圆通所欲咸遂矣嵇叔夜养生论云合欢触忿正此之谓欤其主轻身明目及大明主消痈疽续筋骨者皆取其能补心脾生血脉之功耳
　　主治参互
　　与白蜡同入膏能长肌肉续筋骨甚捷　独行方肺痈唾浊心胸甲错取夜合皮一掌大水三升煎取一半分二服　百一选方扑损折骨夜合树皮去粗皮炒黑色四两芥菜子炒一两为末每服二钱温酒卧时服以滓外傅接骨神妙　子合橘核木瓜牛膝能治疝湿热者加黄檗寒湿者加茴香子　气味和平与病无忤故不着简误
　　五倍子味苦酸平无毒疗齿宣疳防肺藏风毒流溢皮肤作风湿癣疮瘙痒脓水五痔下血不止小儿面鼻疳疮
　　疏○五倍子得木气而兼金水之性其味苦酸涩气平无毒气薄味厚敛也隂也入手太隂足阳明经本经主齿宣疳风湿癣疮及小儿面鼻疳疮者皆从外治取其苦能杀虫酸平能敛浮热性燥能主风湿疮痒脓水五痔下血者大肠积热也大肠与肺为表里肺得敛肃则大肠亦自清宁也藏器疗肠虚泄利日华子主生津液消酒毒时珍谓其敛肺降火化痰饮止咳嗽消渴盗汗敛溃疮金疮收脱肛子肠坠下者悉假其入肺清金收敛固脱之功耳
　　主治参互
　　同地骨皮小蓟皮硝甘草苦参葱头煎汤洗杨梅结毒　集灵方自汗盗汗用五倍子研末津调填脐中缚定一夜即止　化痰生津噙化丸用五倍子安大钵头内用煑糯米粥汤浸盖好安静处七日后常看待发芽黄金色又出黑毛然后将箸试之若透内无硬即收入细瓦钵中擂如酱连钵日中晒至上皮干了又擂匀又晒晒至可丸方丸弹子大晒干收用其味甘酸能化一切胶痰　又方脾泄久利五倍子炒半斤陈仓米炒一升丁香细辛木香各三钱川椒五钱为末每服一钱蜜汤下日二服忌生冷鱼肉　和剂局方玉锁丹治肾经虚损心气不足思虑太过真阳不固溺有余沥小便白浊如膏梦中频遗盗汗虚烦食减乏力此方性温不热极有神效五倍子一斤白茯苓四两龙骨二两为末水糊丸梧子大每服七十丸食前盐汤送下日三服　百一选方脏毒下血五倍子不拘多少为末大鲫鱼一枚去肠胃鳞腮填药令满入瓶内煅存性为末每服一钱温酒下　直指方大肠痔疾五倍子煎汤薫洗或烧烟薫之自然收缩　三因方脱肛不收用五倍子末三钱入白矾少许水一椀煎汤洗之立效　妇人良方产后肠脱五倍子末掺之　博济方风毒攻眼肿痒涩痛不可忍者或上下脸赤烂或浮翳瘀肉侵睛神效驱风散五倍子一两蔓荆子一两半为末每用二钱水二盏铜石器内煎汁去滓乗热洗大能明目去涩　杨子建护命方牙龈肿痛五倍子两许瓦焙研末以半钱傅痛处片时唾去涎内服去风热药　端效方白口恶疮状似木耳不拘大人小儿并用五倍子青黛等分为末以筒吹之　儒门事亲赴筵散治口舌生疮五倍子蜜陀僧等分为末浆水漱过干贴之院方加晚蚕蛾　杏林摘要鱼口疮毒初起未成脓者用五倍子炒黄研入百草霜等分以腊醋调涂患处一日一夜即消　拔萃方一切金疮五倍子降真香等分炒研末傅之皮肉自痊
　　简误
　　五倍子性燥急而専收敛咳嗽由于风寒外触者忌之泻利非肠虚脱者忌之咳嗽由于肺火实甚者忌之若误服之反致壅塞喘满以其酸敛太骤火气无从泄越故耳
　　天竺黄味甘寒无毒主小儿惊风天吊镇心明目去诸风热疗金疮止血滋养五藏
　　疏○天竺黄竹之津气结成其气味功用与竹沥大同小异苐竹黄气微寒而性亦稍缓故为小儿家要药入手少隂经小儿惊风天吊诸风热者亦犹大人热极生风之也此药能除热养心豁痰利窍心家热清而惊自平主君安而五脏咸得滋养故诸证悉除也明目疗金疮者总取其甘寒凉血清热之功耳主治参互
　　同牛黄犀角丹砂茯神琥珀酸枣仁逺志钩藤钩治小儿惊癎癫疾有痰者加牛胆南星贝母竹沥属虚者去南星加人参　钱一方小儿惊热天竺黄二钱雄黄牵牛末各一钱研匀麫糊丸粟米大每服三五丸薄荷汤下除小儿惊癎痰热外无别用故不着简误
　　蜜蒙花味甘平微寒无毒主青盲肤翳赤涩多眵泪消目中赤脉小儿麸豆及疳气攻眼
　　疏○蜜蒙花禀土气以生其蕋萌于冬而开于春故气平微寒味甘而无毒为厥隂肝家正药观本经所主无非肝虚有热所致盖肝开窍于目目得血而能视肝血虚则为青盲肤翳肝热甚则为赤肿眵泪赤脉及小儿豆疮余毒疳气攻眼此药甘以补血寒以除热肝血足而诸证无不愈矣好古谓其润肝燥守真以之治畏日羞明诚谓此也形与芫花相似但芫花狭小而蜜蒙花差大为异用者宜详辨之
　　主治参互
　　同空青木贼生地黄蝉蜕白蒺藜谷精草决明子羚羊角治青盲翳障　同甘菊花枸杞子生地黄白蒺藜谷精草治肝肾虚目不能逺视　同黄连赤芍药防风荆芥穗黄檗甘菊花甘草龙胆草治风热湿热眼赤痛　同胡黄连白芜荑使君子蝉蜕木贼芦防治小儿疳积眼目不明　疗眼疾外无他用故不着简误







　　神农本草经疏卷十三
<子部,医家类,神农本草经疏>
　　钦定四库全书
　　神农本草经疏卷十四
　　明　缪希雍　撰
　　木部下品
　　总九十九种今疏其要者二十九种
　　巴豆　　　　　蜀椒　　　　皂荚【子刺附】
　　诃黎勒　　　　楝实【根附】　　　椿木叶【樗木附】
　　郁李仁　　　　无食子　　　黄药根
　　雷丸　　　　　苏方木　　　胡椒
　　南烛枝叶　　　橡实　　　　石南
　　益智子　　　　紫荆木　　　紫真檀
　　乌桕木　　　　杉材　　　　接骨木
　　桦木皮　　　　木鼈子【畨木鼈附】　钩藤
　　赤柽木　　　　水杨叶　　　柞木皮
　　防榈　　　　　木槿
　　巴豆味辛温生温熟寒有大毒主伤寒温疟寒热破症瘕结聚坚积留饮痰癖大腹水胀荡涤五藏六腑开通闭塞利水谷道去恶肉除鬼毒蛊疰邪物杀虫鱼疗女子月闭烂胎金疮脓血不利丈夫隂杀班猫毒可链饵之益血脉令人色好变化与鬼神通
