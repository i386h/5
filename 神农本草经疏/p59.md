<!-- { "loadSidebar": true } -->
　　疏○巴豆生于盛夏六阳之令而成于秋金之月故味辛气温得火烈刚猛之气故其性有大毒别录言生温熟寒恐熟亦不甚寒气薄味厚降也阳中隂也入手足阳明经其主破症瘕结聚坚积留饮痰癖大腹水肿鬼毒蛊疰邪物女人月闭者皆肠胃所治之位中有实邪留滞致生诸病故肠胃有病则五脏六腑闭塞不通此药禀火性之急速兼辛温之走散入肠胃而能荡涤一切有形积滞之物则闭塞开水谷道利月事通而鬼毒蛊疰邪物悉为之驱逐矣温疟者亦暑湿之气入于肠胃也肠胃既清则温疟自止火能灼物故主烂胎及去恶肉性热有大毒则必有损于隂故不利丈夫隂本经又主伤寒寒热及别录炼饵之法悉非所宜岂有辛热大毒之物而能治伤寒寒热及益血脉好颜色之理哉
　　主治参互
　　同白矾枯过去巴豆单用矾研细吹入防中流出热毒涎防即寛治急防痹如神　一味炒烟尽存性研膏治痈疽溃后腐肉不落傅上即拔毒去瘀生新外台秘要飞尸鬼击中恶心痛腹胀大便不通走马汤用巴豆二枚去皮心熬黄杏仁二枚以绵包椎碎热汤一合捻取白汁服之当下而愈量老少用之琐碎录天丝入咽凡露地饮食有飞丝入上食之令人咽防生疮急以白矾巴豆烧灰吹入即愈　经验方耳卒聋闭巴豆一粒绵裹针刺孔通气塞之取效普济方一切恶疮有虫者巴豆三十粒麻油煎黒去
　　豆以油调硫黄轻粉末频涂取效　仲景三物白汤治伤寒懊憹满闷身无热者为寒结胸用桔梗三分巴豆一分去皮心熬黑贝母三分二味为末内巴豆臼中杵之以白汤和服强人半钱弱者减之病在膈上必吐在膈下必利不利进热粥一杯利过不止进冷粥一杯
　　简误
　　元素曰巴豆乃斩闗夺门之将不可轻用世以之治酒病膈气以其辛热能开通肠胃郁结耳第郁结虽开而血液随亡真隂亏损从正曰伤寒风温小儿痘疮妇人产后用之下膈不死亦危奈何庸人畏大黄而不畏巴豆以其性热而剂小耳岂知蜡匮之犹能下后使人津液枯竭胸热口燥耗却天真留毒不去他病转生观二公之言则巴豆之为害昭昭矣然而更有未尽者巴豆禀火烈之气沾人肌肉无有不灼烂者试以少许轻擦完好之肤须臾即发出一泡况肠胃柔脆之质下咽则徐徐而走且无论下后耗损真隂而腑脏被其熏灼能免无溃烂之患耶凡一槩汤散丸剂切勿轻投即不得已急证欲借其开通道路之力亦须炒熟压令油极净入分许即止不得多用
　　蜀椒味辛温大热有毒主邪气欬逆温中逐骨节皮肤死肌寒湿痹痛下气除六腑寒冷伤寒温疟大风汗不出心腹留饮宿食肠澼下痢泄精女子字乳余疾散风邪瘕结水肿黄疸鬼疰蛊毒杀虫鱼毒久服头不白轻身増年开腠理通血脉坚齿髪调闗节耐寒暑可作膏药多食令人乏气口闭者杀人
　　疏○蜀椒禀火金之气得南方之阳受西方之隂本经味辛气温别录大热有毒气味俱厚阳也入手足太隂兼入手厥隂经其主邪气欬逆皮肤死肌寒湿痹痛心腹留饮宿食肠澼下痢黄疸水肿者皆脾肺二经受病肺出气主皮毛脾运化主肌肉肺虚则外邪客之为欬逆上气脾虚则不能运化水谷为留饮宿食肠澼下利水肿黄疸二经俱受风寒湿邪则为痛痹或成死肌或致伤寒温疟辛温能发汗开腠理则外邪从皮肤而出辛温能暖肠胃散结滞则六腑之寒冷除肠胃得温则中焦治而留饮宿食肠澼下利水肿黄疸诸证悉愈矣其主女子字乳余疾者亦指风寒外侵生冷内停而言泄精瘕结由下焦虚寒所致此药能入右肾命门补相火元阳则精自固而结瘕消矣疗鬼疰蛊毒杀虫鱼毒者以其得阳气之正能破一切幽暗隂毒之物也外邪散则闗节调内病除则血脉通佐补隂凉血之药则头不白齿发坚耐寒暑轻身増年所自来矣
　　主治参互
　　同女贞子牛膝地黄何首乌旱莲草枸杞子没食子桑椹子黄蘖人参南烛子能乌须黑髪悦色驻颜空心单服能收轻粉水银毒臓椒红丸治元脏伤惫目暗耳聋服此百日觉身轻少睡足有力是其効也服及三年心智爽悟目明倍常面色红悦髭髪光黑用蜀椒去目及闭口者炒出汗曝干捣取红一斤以生地黄捣自然汁入砂器中煎至一升候稀稠得所和椒末丸梧子大每空心暖酒下三十丸合药时勿令妇人鸡犬见　孙真人方心腹冷痛以布裹椒安痛处用熨斗熨令椒出汗即止　普济方餐泄不化及久利小椒一两炒苍术二两土炒研末醋糊丸梧子大每五十丸米饮下　经验方囊疮痛痒红椒七粒葱头七个煎水洗之　大全良方寒湿脚气川椒二三升疎布囊盛之日以踏脚　入仲景乌梅丸治蚘厥　宗奭方治盗汗将椒目微炒研细用半钱以生猪上唇煎汤一合睡时调服无不効　甄权方治肾虚耳中如风水鸣或如钟磬之声卒暴聋者用椒目巴豆菖蒲同研细以松脂黄蜡溶和为挺纳耳中抽之一日一易神验　千金方水气肿满椒目炒捣细每酒服方寸匕
　　简误
　　椒禀纯阳之气乃除寒湿散风邪温脾胃暖命门之圣药然而肺胃素有火热或欬嗽生痰或嘈杂醋心呕吐酸水或大肠积热下血咸不宜用凡泄泻由于火热暴注而非积寒虚冷者忌之隂痿脚弱由于精血耗竭而非命门火衰虚寒所致者不宜入下焦药用欬逆非风寒外邪壅塞者不宜用字乳余疾由于本气自病者不宜用水肿黄疸因于脾虚而无风湿邪气者不宜用一切隂虚阳盛火热上冲头目肿痛齿浮口疮衂血耳聋咽痛舌赤消渴肺痿咳嗽咯血吐血等证法所咸忌
　　皂荚味辛咸温有小毒主风痹死肌邪气风头泪出利九窍杀精物疗腹胀满消谷除欬嗽囊结妇人胞不落明目益精可为沐药
　　疏○皂荚禀木气而兼火金之性故味辛微咸气温有小毒气味俱厚浮而散阳也入足厥隂手太隂阳明经厥隂为风木之脏其主风痹死肌头风涙出者皆厥隂风木为病得金气之厚者能胜木禀辛散之性者能利窍木气平闗窍利则风邪散诸证除也闗窍既利则神明自通精物邪气安得不去哉又厥隂之脉循隂器而络于肝厥隂客寒为囊结辛温散厥隂之寒则囊结解矣肺受风寒所迫为欬嗽入肺散邪则欬嗽止矣咸能软坚温主通行辛能开窍横走故又主腹胀满消谷及妇人胞不落也宣壅导滞之性而云益精明目无是理矣
　　子气味与皂荚同炒舂去赤皮以水浸软煮熟糖渍食之疎导五脏风热壅滞及治大肠虚秘瘰疬恶疮肿毒
　　刺功用与荚同第其锐利能直达疮所为痈疽妬乳丁肿未溃之神药苏颂以米醋熬嫩刺作煎涂癣疮有奇効又治疠风恶疮胎衣不下杀虫凡痈疽已溃不宜服孕妇亦忌之
　　主治参互
　　同真珠象牙末牛黄氷片白僵蚕滴乳石土茯苓治蛀疳神効　孙用和稀涎散治中风昏昏如醉形体不收或倒或不倒或口角流涎斯须不治便成大病此证风涎潮于上胸痹不通急宜吐之用大皂荚肥实不蛀者四挺去黑皮白矾明者一两为末每用半钱重者三字温水调灌不大呕吐只是微微稀冷涎或出一升二升当待醒醒乃用药调治不可便大吐之恐过剂伤人累効不能尽述　圣惠方胸中痰结皂荚三十挺去皮切水五升浸一夜挼取汁慢熬至可丸如梧子大每食后盐浆水下十丸　又钓痰膏用半夏醋煑过以皂角膏和匀入明矾少许以柿饼捣膏丸如弹子大噙之　千金方二便闗格皂荚烧研粥饮下三钱立通宣明方铁脚丸同　千金方鼻不通皂角末吹之　十全方风虫牙痛猪牙皂荚角食盐等分为末日揩之　袖珍方便毒肿痛猪牙皂角七片煨黄去皮出火毒为末空心温酒服五钱妇人妬乳同　直指方便毒痈疽皂角一条醋熬膏傅之屡効　儒门事亲便痈初起皂角子七枚研末水服効　阮氏经验方年久瘰疬用不蛀皂角子一百粒米醋一升蓬砂二钱同煑干炒令酥看疬子多少如一个服一粒十个服十粒细嚼米汤下酒浸煑服亦可一云虚人不可用蓬砂　同蝉蜕白僵蚕杏仁芭蕉根白毛藤土茯苓独核肥皂仁白藓皮连翘薏苡仁萆薢汉防己治下疳广疮神効　同连翘白芷甘菊紫花地丁白及金银花甘草防粘子茜草地榆治下部痈疽肿毒　神仙传崔言患大风恶疾双目昏盲眉髪自落鼻梁崩倒势不可救遇异人传方用皂角刺三斤烧灰蒸一时乆日干为末食后浓煎大黄汤调一匕饮之一旬眉髪再生肌润目明简误
　　皂防利九窍疎导肠胃壅滞洗垢腻豁痰涎散风邪暴病气实者用之殊効第似中风证由于隂虚火炎煎熬津液结而为痰热极生风以致猝然仆蹶世人多以稀涎散吐之损其不足竭其津液津液愈耗则经络无以荣养为拘挛偏废之证矣法所最忌也孕妇忌服
　　诃黎勒味苦温无毒主冷气心腹胀满下食
　　疏○诃黎勒其味苦濇其气温而无毒苦所以泄濇所以收温所以通惟敛故能主冷气心腹胀满惟温故能下食甄权用以止水道萧炳用以止阳澼久泄苏颂用以疗肠风泻血带下朱震亨用以实大肠无非苦濇收敛治标之功也
　　主治参互
　　得人参治肺虚受寒喘嗽　得橘皮砂仁主冷气入内心腹胀满及因寒食不下　得益智止气虚寒小水不禁　佐樗根白皮止肠澼泻血　佐白术莲实止久泄因于虚寒　同蛇牀子五味子山茱萸杜仲续防止虚寒带下　同人参肉荳蔲则实大肠
　　简误
　　诃子性温而味濇濇主敛不主散故咳嗽因于肺有实热泄泻因于湿热所致气喘因于火逆冲上带下因于虚热而不因于虚寒及肠澼初发湿热正盛小便不禁因于肾家虚火法并忌之至于滞下必本湿热喘嗽实由肺火用之立致杀人不可不深戒也东垣谓苦重泻气酸轻不能补肺故嗽药中不用亦此意耳
　　楝实味苦寒有小毒主温疾伤寒大热烦狂杀三虫疥疡利小便水道根微寒疗蚘虫利大膓【即金铃子】
　　疏○楝实禀天之隂气得地之苦味故其味苦气寒极苦而寒故其性有小毒气薄味厚隂也降也入足阳明手足太隂经经曰冬伤于寒春必病温其主温疾伤寒大热烦狂者总因寒邪郁久至春变为温病邪在阳明也苦寒能散阳明之邪热则诸证自除膀胱为州都之官小肠为受盛之官二经热结则小便不利此药味苦气寒走二经而导热结则水道利矣湿热郁积则内生诸虫湿热浸淫则外为疥疡得大寒极苦之物则湿热散故能疗诸虫及疥疡也根气味相同故亦主杀虫利大膓耳
　　主治参互
　　同牛膝木瓜橘核荔枝核杜仲巴防天乌秾树子蘹香治肾虚疝气　澹寮方楝实丸治防疝肿痛或钩肾偏坠痛不可忍用川楝子肉五两分作五分一分用破故纸二钱炒黄一分用小茴香三钱食盐半钱同炒一分用班蝥七枚去头足同炒一分用莱菔子一钱同炒一分用牵牛子三钱同炒炒完拣去食盐莱菔子牵牛班蝥只留故纸茴香同研为末以酒打面糊丸梧子大每五十丸空心酒下　根同白芜荑槟榔鹤虱黄连牵牛雷丸使君子锡灰乌梅芦防杀膓胃一切虫　集简方治小儿蚘虫楝根皮同鸡卵煑熟空心服之次日虫下
　　简误
　　脾胃虚寒者不宜用
