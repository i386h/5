<!-- { "loadSidebar": true } -->
　　椿木叶味苦有毒主洗疮疥风疽皮主甘防樗木根叶尤良【雷公云凡使椿根不近西头者为上采出拌生葱蒸半日剉细以袋盛挂屋南隂干用】疏○椿禀地中之隂气以生本经味苦有毒甄权言微热震亨言凉而燥然考其用必是微寒苦燥之药入手足阳明经本经主甘防及洗疥疮风疽藏器去口鼻疳虫疥防者因肠胃有湿热故现是证苦凉而燥所以外治皆得也藏器又主杀蚘虫蛊毒下血及赤白久痢日华子主肠风泻血萧炳云得地榆主疳痢孟诜云止女子血崩及产后血不止赤带皆取其苦能燥湿寒能除热濇能收敛之功耳采得去粗皮蜜炙用【樗功用相同】
　　主治参互
　　存仁方下血经年樗根白皮三钱水一盏煎七分入酒半盏服　外台秘要小儿疳痢困重者用樗根白皮捣粉以水和枣作大餫饨子日晒少时又捣如此三遍以水煑热空腹吞七枚重者不过七服愈　子母秘录小儿疳疾椿根白皮日干二两为末以粟米淘净研浓汁和丸梧子大十歳儿三四丸米饮下量大小加减仍以一丸纳竹筩中吹入鼻内三度良经验方下利清血腹中刺痛椿根白皮洗刮晒研醋糊丸梧子大空心米饮下三四十丸　妇人良方产后肠脱不能收拾者樗根取皮焙干一握水五升连根葱五茎汉椒一撮同煎至三升去渣倾盆内乗热熏洗冷则再热一服可作五次用洗后睡少时忌盐酢酱面发风毒物及用心劳力等事　丹溪方女人白带椿根白皮滑石等分为末粥丸梧子大空腹白汤下一百丸　冦宗奭云洛阳一女子年四十六七耽饮无度多食鱼蟹畜毒在脏日夜二三十泻大便与脓血杂下大肠连肛门痛不堪忍医以止血痢药不効又以肠风药则益甚盖肠风则有血无脓如此半年气血渐弱食减肌瘦服热药则腹愈痛血愈下服冷药则注泄食减服温平药则病不知如此期年垂命待尽或人教服人参散一服知二服减三服脓血皆定遂常服之而愈其方治大膓风虚饮酒过度挟热下痢脓血痛甚多日不瘥用樗根白皮一两人参一两为末每服二钱空心米饮调服忌油腻湿面青菜菓子甜物鸡猪鱼羊蒜薤等
　　简误
　　脾胃虚寒者不可用崩带属肾家真隂虚者亦忌之以其徒燥故也凡滞下积气未尽者亦不宜遽用不入汤煎
　　郁李仁味酸平无毒主大腹水肿面目四肢浮肿利小便水道
　　疏○郁李仁得木气而兼金化本经味酸气平无毒元素言辛苦性润而降下隂也入足太隂手阳明太阳经其主大腹水肿面目四肢浮肿者经曰诸湿肿满皆属脾土又曰诸腹胀大皆属于热脾虚而湿热客之则小膓不利水气泛溢于面目四肢辛苦能润热结降下善导癃闭小便利则水气悉从之而出矣甄权主肠中结气闗格不通日华子云泄五脏膀胱结痛宣腰胯冷脓消宿食下气元素云破血润燥李杲云専治大肠气滞燥濇不通均得之矣
　　主治参互
　　同当归地黄麻仁麦门冬桃仁生蜜肉苁蓉治大便燥结不通甚者加大黄　杨氏产乳肿满气急不得卧用郁李仁一大合捣和面作饼吃入口即大便通泄气便愈
　　简误
　　郁李仁性専降下善导大肠燥结利周身水气然而下后多令人津液亏损燥结愈甚乃治标救急之药津液不足者慎勿轻用
　　无食子味苦温无毒主赤白痢膓滑生肌肉
　　疏○无食子禀春生之气兼得西北金水之性故味苦气温无毒金主敛肃大肠属金以类相从故主赤白痢肠滑春为发生之令温能和脾胃养腠理故主生肌肉水为润下色黑而象肾故李珣以之益血生精和气安神乌髭发治隂痿诸证也得温暖之气复兼收敛之性故为固濇精气之要药【雷公云凡使勿犯铜铁并被火惊者用颗小无锨米者炒用浆水于砂盆中研令尽焙干再研如乌犀阙】
　　主治参互
　　同莲须女贞子枸杞子地黄南烛子何首乌黄精旱莲草术人参为乌须髪之胜药　同覆盆子牡蛎枸杞子五味子车前子地黄莲须龙骨鹿茸沙苑蒺藜鱼膘胶砂仁黄蘖能补益精气治一切梦遗泄精仲景方治隂汗用无食子烧灰先以汤浴了布裹灰扑之甚良　宫气方小儿久痢没食子二个熬黄研末作馄饨食之　圣济总录牙齿疼痛绵裹无食子末一钱咬之涎出吐去　圣惠方大小口疮没食子炮三分甘草一分研末掺之月内小儿生者少许置乳上吮之入口即啼不过三次　奇効方足趾肉刺无食子三枚肥皂荚一挺烧存性为末醋和傅之立効
　　简误
　　赤白痢由于湿热郁于肠胃兼积滞多者不宜用
　　黄药根味苦平无毒主诸恶肿疮瘘防痹蛇犬咬毒研水服之亦含亦涂
　　疏○黄药根得土中至隂之气以生故其色黄味苦气平无毒平即兼凉日华子加凉是矣气薄味厚降多升少隂也入手少隂足厥隂经诸恶肿疮瘘皆荣气不从逆于肉里所致盖荣主血肝心又主血藏血之脏二经得苦凉之气则血热解荣气和标证不求其止而止矣经曰一隂一阳结为喉痹一隂者少隂君火也一阳者少阳相火也解少隂之热相火自不妄动而喉痹瘳矣蛇犬咬毒亦血分受热毒所伤故也苦寒能凉血得土气之厚者又能解百毒也日华子以之疗马病盖马性多热亦取其苦寒除热之义耳
　　主治参互
　　同忍冬藤夏枯草白及白敛紫花地丁甘菊茜草连翘牛旁子白芷贝母白药子之属治一切疔肿痈疽本经并载赤药俗名红药子予尝得一方以之为君每四两加白及白敛各一两乳香没药各五钱丹砂雄黄各三钱麝香龙脑香各一钱为细末量疮大小蜜调敷疮四围中留大孔以绵纸护之时时以米醋润之其痛即减亦复易溃易收治一切发背痈疽俱神効隂毒尤要如无赤药子以黄药子代之　孙思邈千金月令方疗忽生瘿疾以万州黄药子半斤须紧重者为上如轻虚即是他州者力慢须用加倍取无灰酒一斗投药入中固济瓶口以糠火烧一伏时待酒冷乃开时时饮一杯不令絶酒气经三五日后常把镜自照觉消即停饮不尔便令人项细也　圣惠方治吐血不止黄药子一两水煎服　简要济众方治鼻衂不止黄药子为末每服二钱煎薄胶汤下良久以新水调面一匙头服之　禹讲师经验方产后血晕恶物冲心四肢氷冷唇青腹胀昏迷红药子一两头红花二钱水二盏妇人油钗二只同煎一盏服大小便俱利血自下也
　　简误
　　痈疽已溃不宜服痈疽发时不焮肿不渴色淡脾胃作泄者此为隂证当以内补为急解毒次之药子之类宜少服止可外敷
　　雷丸味苦咸寒微寒有小毒主杀三虫逐毒气胃中热利丈夫不利女子作摩膏除小儿百病逐邪气恶风汗出除皮中热结积蛊毒白虫寸白自出不止久服令人隂痿
　　疏○雷丸禀竹之余气兼得地中隂水之气以生本经味苦气寒别录加咸有小毒黄帝岐伯桐君扁鹊云甘详其所主应是苦咸为胜气薄味厚隂也降也入手足阳明经其主杀三虫白虫寸白自出者肠胃湿热甚也逐毒气胃中热邪气恶风汗出皮中热结积者肠胃邪热盛也苦寒能除二经湿热邪气则上来诸证自除作摩膏治小儿百病者以小儿好食甘肥肠胃类多湿热虫积苦能杀虫除湿咸寒能清热消积故主之也凡蛊毒必热必辛苦寒能除辛热故又主解蛊毒也利丈夫不利女子者盖以男子属阳得隂而生故喜隂寒之味女子属隂得阳而长故不利隂寒之物也别录又云久服令人隂痿正见其过于苦寒偏至之气能令阳道痿也
　　主治参互
　　同芜荑使君子芦防五谷虫胡黄连青黛治小儿疳蚘有神　同槟榔鹤虱楝根贯众牵牛锡灰薏苡根杀肠胃一切虫　经验方下寸白虫雷丸水浸去皮切焙为末五更初食炙肉少许以稀粥饮服一钱匕须上半月服虫乃下　除杀虫外他用甚稀故不着简误惟赤色者能杀人用时细择去之
　　苏方木味甘咸平无毒主破血产后血胀闷欲死者水煑苦酒煑五两取浓汁服之効
　　疏○苏方木禀水土之气以生故其味甘咸气平无毒好古加辛降多于升阳中隂也入足厥隂兼入手少隂足阳明经凡积血与夫产后血胀闷欲死无非心肝二经为病此药咸主入血辛能走散败浊瘀积之血行则二经清宁而诸证自愈日华子主妇人血气心腹痛月候不调及蓐劳排脓止痛消痈肿扑损瘀血女人失音血噤海药主虚劳血癖气壅滞产后恶露不尽心腹搅痛及经络不通悉取其入血行血辛咸消散亦兼有软坚润下之功故能袪一切凝滞留结之血妇人产后尤为所须耳
　　主治参互
　　同泽兰川芎麦门冬生地黄蒲黄人参童便益母草牛膝黑豆荆芥穗治产后血晕有神　同山查延胡索牡丹皮泽兰当归五灵脂赤芍药红花治产后儿枕作痛加入乳香没药治产后血癖不消因寒而得者加炒黑干姜桂各少许　同延胡索牡丹皮牛膝当归地黄芍药续防治妇人月候不调煎浓汁加入乳香没药血竭自然铜防虫麻皮灰黄荆子等末量病轻重调服四五钱治跌扑损伤如神　胡氏方产后气喘面黑欲死乃血入肺也用苏木二两水二碗煑一碗入人参末五钱服随时加减神効不可言名参苏饮
　　简误
　　产后恶露已尽由血虚腹痛者不宜用
　　胡椒味辛大温无毒主下气温中去痰除脏腑中风冷疏○胡椒禀天地纯阳之气以生故其味辛气大温性虽无毒然辛温太甚过服未免有害气味俱厚阳中之阳也入手足阳明经其主下气温中去痰除脏腑中风冷者总因肠胃为寒冷所乗以致脏腑不调痰气逆上辛温暖肠胃而散风冷则痰气降脏腑和诸证悉瘳矣
　　主治参互
　　食疗治心腹冷痛胡椒三七枚清酒吞之　衞生易简方夏月冷泻及霍乱用胡椒碾细饭丸梧子大每米饮下四十丸
　　简误
　　胡椒辛温大热纯阳之药也凡胃冷呕逆宿食不消或霍乱气逆心腹冷痛或大肠虚寒完谷不化或寒痰冷积四体如氷兼杀一切鱼肉鼈蕈等毒诚为要品然而血分有热与夫隂虚发热咳嗽吐血咽干口渴热气暴冲目昏口臭齿浮鼻衂肠风脏毒痔漏泄澼等证切勿轻饵误服之能令诸病即时作剧慎之慎之
　　南烛枝叶味苦平无毒止泄除睡强筋益气久服轻身长年令人不饥变白去老取茎叶捣碎渍汁浸粳米九浸九蒸九暴米粒紧小正黑如瑿珠袋盛之可适逺方日进一合不饥益颜色坚筋骨能行取汁炊饭名乌饭亦名乌草亦名牛筋言食之健如牛筋也
　　疏○南烛禀春升之气以生本经言其味苦气平性无毒然尝其味亦多带微濇其气平者平即凉也入心脾肾三经之药十剂云濇可去脱非其味带濇则不能止泄非其气本凉则不能变白髪者血之余也颜色者血之华也血热则鬓发早白而颜枯槁脾弱则困倦嗜卧而气力不长肾虚则筋骨软弱而行步不前入心凉血入脾益气入肾添精其云轻身长年令人不饥者非虚语矣凡变白之药多是气味苦寒有妨脾胃惟南烛气味和平兼能益脾为修真家所须　子味甘酸其功効尤胜枝叶真变白驻颜轻身却老之良药也牧童食之辄止饥渴亦一验矣主治参互
　　孙思邈千金月令方南烛煎益髭髪及容颜兼补暖三月三日采叶并蕋子入大净瓶中以童子小便浸满瓶固济其口置闲处经一周年取开每用一匙温酒调服极有効验　同旱莲草没食子地黄桑椹枸杞山茱萸何首乌白蒺藜为乌须髪之圣药　气味和平性复无毒除变白外无他用故不着简误
　　橡实味苦微温无毒主下痢厚肠胃肥健人其壳为散及煑汁服亦主痢并堪染用
