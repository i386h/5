<!-- { "loadSidebar": true } -->
　　疏○橡实感天地微阳之气兼得秋时收敛之性故其味苦气微温性无毒气薄味厚阳中隂也入手足阳明足太隂少隂经夫脾胃为五脏根本一身之最要喜温暖而恶寒湿寒湿则违其性故宜急食苦以燥之此药味苦能除其所恶气温能遂其所喜故主厚肠胃肥健人也得收敛之性故又主下痢及日华子濇肠止泻诸治兼能濇精煑食复能止饥御歉歳殻气味与实相同而濇则过于实故亦主下痢并
　　堪染皂也
　　主治参互
　　圣惠方水谷下痢日夜百余行者橡实二两楮叶炙一两为末每服一钱食前乌梅汤调下　直指方下痢脱肛橡斗子烧存性研末猪脂和傅
　　简误
　　湿热作痢者不宜用
　　石南味辛苦平有毒主养肾气内伤隂衰利筋骨皮毛疗脚弱五藏邪气除热女子不可久服令思男
　　疏○石南得火金之气故其味辛苦气平有毒然观其用当是金胜火微其性应云有小毒可升可降隂中阳也入足厥隂足少隂经少隂属水得金气之厚者能生水故主养肾气又肾为隂中之隂肝为隂中之阳二经俱在下而主筋骨二经得所养则内伤隂衰自起筋骨皮毛自利而脚弱自健也湿热之邪留滞五脏则筋骨皮毛气血皆为之病矣邪热散则诸病自瘳女子久服思男者以其补肾气助阳火耳主治参互
　　同巴防天肉苁蓉琐阳鹿茸枸杞子山茱萸治肾经虚寒精滑精冷　同白蒺藜桑叶何首乌淫羊藿巴防天五加皮兔丝子威灵仙虎骨治肝肾为风寒湿所乗以致痹弱不能行动
　　简误
　　肾虚而阳道数举者不宜用脚弱由于肝肾虚而不由于风寒湿客下部者不宜用
　　益智子味辛温无毒主遗精虚漏小便余沥益气安神补不足安三焦调诸气夜多小便者取二十四枚碎入盐同煎服有奇验
　　疏○益智子仁得火土金之气故其味辛其气温其性无毒入足太隂足少隂经惟辛故所以散结惟温故所以通行其气芳香故主入脾其禀火土与金故燥而收敛以其敛摄故治遗精虚漏及小便余沥此皆肾气不固之证也肾主纳气虚则不能纳矣又主五液涎乃脾之所统脾肾气虚二脏失职是肾不能纳脾不能摄故主气逆上浮涎秽泛滥而上溢也敛摄脾肾之气则逆气归元涎秽下行宜东垣用以治客寒犯胃和中益气及人多唾王好古谓益智本脾家药主君相二火故用以益脾胃理元气补肾虚滑沥刘河间又谓益智辛热能开发郁结使气宣通皆以其香可入脾开郁辛能散结复能润下于开通结滞之中复有收敛之义故也
　　主治参互
　　益智在集香丸则入肺在四君子汤则入脾在大鳯髓丹则入肾当于补药中兼用不宜多服　佐人参茯苓半夏橘皮车前子则摄涎秽立効　同藿香苏子橘皮枇杷叶木瓜止逆气上壅　同五味子山茱萸炒盐人参治小便频数淋沥　同人参干姜橘皮藿香治因寒犯胃作呕吐
　　简误
　　益智乃脾肾二经之药其用専在脾所以亦能入肾者辛以润之之故也然其气芳香性本温热证属燥热病人有火者皆当忌之故凡呕吐由于热而不因于寒气逆由于怒而不由于虚小便余沥由于水涸精亏内热而不由于肾气虚寒泄泻由于湿火暴注而不由于气虚肠滑法并忌之
　　紫荆木味苦平无毒主破宿血下五淋浓煑服之疏○紫荆木皮内禀天地清寒之性外感南方初阳之气故其味苦气平花木色皆紫藏器言寒无毒入足厥隂经血分寒胜热苦泄结紫入荣故能活血破血消肿毒下五淋也花梗气味功用并同
　　主治参互
　　仙传外科发背初生一切痈疽皆治单用紫荆皮为末酒调篐住自然撮小不开内服柞水饮子乃救贫良剂也并可内服　杨清叟仙传方冲和膏治一切痈疽发背流注诸肿毒用紫荆皮三两炒独活炒三两赤芍药炒二两生白术一两木蜡炒一两为末用葱汤调热敷血得热则行葱能散气也疮不甚热者酒调之痛甚者加乳香　除痈毒外他用甚稀故无简误
　　紫真檀味咸微寒主恶毒风毒
　　疏○紫真檀禀水气以生故其味咸气微寒性应无毒气味俱厚阳中隂也入足厥隂经其主恶毒风毒者凡毒必因热而发热甚则生风而荣血受伤毒乃生焉此药咸能入血寒能除热则毒自消矣景以之傅金疮止血止痛者亦取此意耳宜与番降真香同为极细末傅金疮良
　　乌桕木根皮味苦微温有毒主暴水症结积聚
　　疏○乌桕木根皮禀火金之气以生本经味苦气微温日华子言凉然详其用应是辛苦温之药而其性则有毒也与巴豆牵牛大畧相似性沈而降阳中隂也入手足阳明经其主暴水症结积聚者皆二经为病苦能泄辛能散温能通行肠胃则诸证无不除矣主治参互
　　肘后方二便闗格二三日则杀人乌桕东南根白皮干为末热水服二钱
　　简误
　　水肿多属脾虚不能制水以致水气泛滥法当补脾实土为急此药必不可轻用如果元气壮实者亦须暂施一二剂病已即去之
　　杉材微温无毒主疗漆疮
　　疏○杉材得阳气而兼金化本经气微温无毒日华子加辛气味芬芳可升可降阳也入足阳明经本经主疗漆疮及苏恭疗脚气肿满者皆从外治取其芬芳能解漆气之秽恶辛温能散湿毒之冲逆也苏恭又云服之治心腹胀痛去恶气日华子云治霍乱上气无非假其下气散邪辛温开发之功耳木皮主金疮血出及汤火伤灼取老树皮烧存性研傅之或入鸡子清调敷一二日愈香油亦可
　　主治参互
　　同橘皮木瓜香薷砂仁白藊豆石斛治暑月霍乱转筋　栁栁州纂救死三方云元和十年二月得脚气夜半痞絶脇有块大如石且死困不知人三日家人号哭荣阳陈洵美传杉木汤服半食顷大下三行气通块散方用杉木节一大升橘叶切一大升无叶则以皮代之槟榔七枚童子小便三大升共煑一大升半分为两服若一服得快即停后服此乃死病防有教者乃得不死恐人不幸病此故传之　危氏得効方小儿隂肿赤痛日夜啼叫数日退皮愈而复作用老杉木烧灰入腻粉清油调傅効　救急方臁疮黒烂多年老杉木节烧灰麻油调隔箬叶摊贴紥定数易即愈　除转筋脚气外他用甚稀故不着简误
　　接骨木味甘苦平无毒主折伤续筋骨除风痒龋齿可作浴汤
　　疏○接骨木禀土气以生故其味甘苦气平无毒甘能入脾养血故主折伤续筋骨苦凉能除风湿浮热故主风痒龋齿也千金方打伤瘀血及产妇恶血一切血不行或行不止并煑汁服
　　主治参互
　　易简方治折伤筋骨接骨木半两乳香半钱芍药当归川芎自然铜各一两为末化黄蜡四两投药搅匀众手丸如芡实大若止损伤酒化一丸若碎折筋骨先用此敷贴乃服无别用故不着简误
　　桦木皮味苦平无毒主诸黄疸浓煑汁饮之良
　　疏○桦木皮生于西北隂寒之地故其味苦气平无毒气味俱薄降多升少隂也入足阳明经五疸皆湿热郁于阳明所致苦平能除湿热故主诸疸也藏器以之治伤寒时行热毒疮宗奭以之治肺风毒皆取其苦凉能散风邪热毒之义耳
　　主治参互
　　灵苑方乳痈初发肿痛结硬欲破一服即瘥以北来真桦皮烧存性研无灰酒服方寸匕即卧觉即瘥也唐瑶经验方乳痈腐烂靴内年久桦皮烧灰酒服
　　一钱日一服　和剂局方肺风毒疮遍身疮疥如疠及瘙痒面上风刺妇人粉刺并用桦皮散主之桦皮烧灰四两枳壳去穰烧四两荆芥穗二两炙甘草一两各为末杏仁水煑过去皮尖二两研如泥研匀每服二钱食后温酒调下疮疥甚者日三服简误
　　脾胃弱易于作泄者忌之
　　木鼈子味甘温无毒主折伤消结肿恶疮生肌止腰痛除粉刺防妇人乳痈肛门肿痛
　　疏○木鼈子禀火土之气感长夏暑热之令以生故其味甘气温无毒味厚于气可升可降阳也为散血热除痈毒之要药夫结肿恶疮粉刺防肛门肿痛妇人乳痈等证皆血热所致折伤则血亦瘀而发热甘温能通行经络则血热散血热散则诸证无不瘳矣其止腰痛者盖指湿热客于下部所致而非肾虚为病之比也用者详之
　　主治参互
　　孙用和秘寳方肛门痔痛用木鼈仁三枚砂盆擂如泥入百沸汤一盌乗温先熏后洗日用三次仍涂少许　圣惠方耳卒热肿木鼈子仁一两赤小豆大黄各半两为末每以少许生油调涂之
　　简误
　　木鼈子味虽甘而气则大温本经虽云无毒然亦未免有毒但宜外用勿轻内服刘绩霏雪录云木鼈子有毒不可食昔蓟门有人生二子恣食成痞其父得一方以木鼈子煑猪肉食之其幼子当夜死长子明日死其为毒虽未如此之厉然亦必非纯粹之物也番木鼈形小于木鼈而色白味苦气寒性无毒主伤寒热病咽喉痹痛消痞块并含之咽汁医方摘要治喉痹作痛用番木鼈青木香山豆根等分为末吹之简误
　　番木鼈性大寒味至苦凡病人气血虚弱脾胃不实者慎勿用之
　　钩藤微寒无毒主小儿寒热十二惊癎
　　疏○钩藤禀春气以生本经气微寒无毒保升言苦甄权言甘平应是甘苦俱不甚气味悉和平者也为手少隂足厥隂经要药少隂主火厥隂主风风火相搏则为寒热惊癎此药气味甘寒直走二经则风静火息而肝心宁寒热惊癎自除矣甄权主小儿惊啼瘈疭热壅客忤胎风者亦此意耳
　　主治参互
　　得逺志茯神琥珀枣仁丹砂牛黄天竺黄犀角屑生地黄龙齿麦门冬金箔治小儿惊癎瘈疭有痰加竹沥南星橘红　圣济录小儿惊热钩藤一两滑石半两炙甘草二钱五分为散每服半钱温水服日三服圣惠方卒得癎疾钩藤炙甘草各二钱水五合煎
　　二合每服枣许日五夜三　除小儿惊癎外无他用故不着简误
　　赤柽木无毒主剥驴马血入肉毒取以火灸熨之亦可煑汁浸之
　　疏○赤柽木禀春阳之气以生故其色青而叶稍微赤凌冬不凋其味甘咸其气温而无毒浮而升阳也入足阳明手太隂少隂经观本经载其能解驴马血入肉发毒者盖以驴马性热故多毒生时汗气沾人即能为病所以剥时热血入肉亦能致毒此药味甘咸甘得土气咸得水气故能入血解血分之毒也近世又以治痧热毒不能出用为发散之神药经曰少隂所至为疡正刘守真所谓诸痛痒疮疡皆属心火之旨也盖热毒炽于肺胃则发班于肌肉间以肺主皮毛胃主肌肉也此药正入肺胃心三经三经毒解则邪透肌肤而内热自消此皆开发升散甘咸微温之功用也
　　主治参互
　　同石膏知母薄荷荆芥参牛旁子麦门冬竹叶连翘黄芩甘草之属治防发不出或虽发不透如热甚毒炽舌生芒刺大渴谵语防色紫黑者加入三黄石膏汤内大効　单用及兼各药并主痧首尾诸证　治一切风不问逺近用赤柽木叶半斤切荆芥半斤水五升煑二升澄清入白蜜五合竹沥五合新瓶盛之油纸封入重汤煑一伏时每服一小盏日三服　酒多致病长寿仙人栁晒干为末每服一钱温酒下　气味甘温性复无毒除痧外他用甚稀故不着简误
　　水杨叶嫩枝味苦平无毒主久痢赤白捣和水绞取汁服一升日二大効
