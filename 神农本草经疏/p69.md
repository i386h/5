<!-- { "loadSidebar": true } -->
　　食毉心镜治消渴饮水不知足用白花鸽切作小片以土苏煎含之咽汁　江方预辟痘毒用白鸽卵一对入竹筒封置厠中半月取出以卵白和辰砂三钱丸菉豆大每服三十丸豆子饮送下毒从大小便出也　保命集破伤中风病传入里用左盘龙白僵蚕各炒半钱雄黄一钱为末蒸饼丸梧子大每服十五丸温酒下取效　圣惠方头痒生疮白鸽屎五合醋煮三沸杵傅之日三上　又方头疮白秃鸽粪研末先以醋米泔洗净敷之
　　简误
　　鸽本经虽云调精益气其用止长于去风解毒然而未必益人故孟诜云食多减药力今世劳怯人多畜养及煑食之殊未当也




　　神农本草经疏卷十九
<子部,医家类,神农本草经疏>
　　钦定四库全书
　　神农本草经疏卷二十
　　明　缪希雍　撰
　　虫鱼部上品
　　总五十种今疏其要者十三种
　　石蜜　　　　　蜜蜡　　　　牡蛎
　　甲　　　　　珍珠　　　　瑇瑁
　　桑螵蛸　　　　石决明　　　文蛤
　　蠡鱼　　　　鲫鱼　　　　鱓
　　鲤鱼胆【肉鳞附】
　　石蜜味甘平无毒微温主心腹邪气诸惊癎痓安五藏诸不足益气补中止痛解毒除众病和百药养脾气除心烦食饮不下止肠澼肌中疼痛口疮明耳目乆服强志轻身不饥不老延年神仙【庢作痉】
　　疏○石蜜蜂采百花酿成故本经味甘气平别录防温无毒得草木羣英之精华合露气以酿成故其气清和其味纯甘施之精神气血虚实寒热隂阳内外诸病罔不相宜经曰里不足者以甘补之甘为土化土为万物之母石蜜具天地间至甘之味故能安五藏诸不足及益气补中除众病也心经有热则为诸惊癎痉得甘缓之气则心火降烦热除诸惊癎痉平矣诸痛痒疮疡皆属心火故又能止肌中疼痛及口疮也甘主解毒故能和百药甘主入脾故能养脾气脾气得所养而饮食自下肠澼止矣五脏足气血充则耳目聪明不饥不老轻身强志延年神仙所自来矣
　　主治防互
　　同芦根汁梨汁人乳牛羊乳童便治噎膈大便燥结用此润之有痰加竹沥　炼熟和诸丸药及膏子主润五藏益血脉调脾胃通三焦涂火灼疮能缓痛仲景方蜜导煎治阳明病自汗小便反利大便鞭者用蜜二合铜器中防火熬之候凝如饴状至可丸乘热捻作挺令头鋭大如指长寸半许冷纳谷道中少顷即通也一法加皂角细末二分搅匀尤速　产书产后口渴用熟蜜不计多少熟水调服即止　全幼心鉴痘作痒难忍成疮及痂欲落不落百花膏主之用上等石蜜不拘多少汤和时时以翎刷之効　肘后方天行肤疮头面及身须臾周匝状如火疮皆戴白浆随决随生不即疗数日必死差后疮瘢黯色一嵗方防此恶毒之气深入也用蜜入升麻煎过数数拭之
　　简误
　　石蜜虽称补五藏益脾胃然而生者性寒滑能作泄大肠气虚脘谷不化者不宜用呕家酒家不宜用中满蛊胀不宜用湿热脚气不宜用生者有小毒尤不宜食青赤酸者食之令人心烦不可与生葱同食害人若与莴苣同食令人利下食蜜饱后不可食鲊令人暴亡
　　蜜蜡味甘防温无毒主下痢脓血补中续絶伤金疮益气不饥耐老　白蜡疗乆泄澼后重见白脓补絶伤利小儿乆服轻身不饥
　　疏○蜡石蜜之凝结于底者也蜜性缓质柔故主润脏腑经络蜡性濇质坚故能疗乆痢泄澼后重下脓血也甘能益血补中温能通行经脉故主续絶伤及金疮也中得补则气自益故乆服能不饥轻身耐老也男子女人大小内外皆可施而别録独云利小儿者非也
　　主治防互
　　得象牙末等能去漏管长肉见象牙条下　得腻粉珍珠末黄檗末龙脑香铅丹蛀竹屑葱白猪脊髓治隂蚀恶疮　同孩儿茶铅丹胡粉水龙骨粉霜龙骨黄檗猪胆汁炙猪脂作膏治内外臁疮乆不愈　金匮方调气饮治赤白痢少腹痛不可忍后重或面青手足俱变者用黄蜡三钱阿胶三钱同溶化入黄连末五钱搅匀分三次热服神効　千金方胶蜡汤治热痢及妇人产后下痢用蜡二碁子大阿胶二钱当归二钱半黄连三钱黄檗一钱陈廪米半升水三升煮至一升去米入药煎至一钟温服神効
　　简误
　　火热暴痢不宜用
　　牡蛎味咸平微寒无毒主伤寒寒热温疟洒洒惊恚怒气除拘缓防瘘女子带下赤白除留热在闗节荣卫虚热去来不定烦满止汗心痛气结止渴除老血濇大小肠止大小便疗泄精喉痹咳嗽心脇下痞热乆服强骨节杀邪鬼延年【贝母为之使得甘草牛膝逺志蛇牀子良恶麻黄细辛呉茱茰】
　　疏○牡蛎得海气结成故其味咸平气防寒无毒气薄味厚隂也降也入足少隂厥隂少阳经其主伤寒寒热温疟洒洒惊恚怒气留热在闗节去来不定烦满气结心痛心脇下痞热等证皆肝胆二经为病二经冬受寒邪则为伤寒寒热夏伤于暑则为温疟洒洒邪伏不出则热在闗节去来不定二经邪郁不散则心脇下痞热邪热甚则惊恚怒气烦满气结心痛此药味咸气寒入二经而除寒热邪气则荣卫通拘缓和而诸证无不瘳矣少隂有热则女子为带下赤白男子为泄精解少隂之热而能敛濇精气故主之也咸属水属隂而润下善除一切火热为病故又能止汗止渴及防瘘喉痹咳嗽也老血者宿血也咸走血而软坚所以主之其性收敛故能濇大小肠止大小便利也肾主骨入肾益精则骨节自强邪本因虚而入肝肾足则鬼邪自去人以肾为根本根本固则年自延矣更能止心脾气痛消疝瘕积块瘿瘤结核脇下坚满等证皆寒能除热咸能软坚之功也主治防互
　　同生地黄黄耆龙眼五味子酸枣仁麦门冬白芍药伏神黄蘖当归治心肾虚盗汗　同黄蘖五味子地黄山茱茰枸杞子车前子沙苑蒺藜莲须杜仲治梦遗泄精加牛膝则兼治赤白浊　同地黄黄蘖阿胶木耳炒黑香附白芍药地榆麦门冬续断青蒿鼈甲蒲黄止妇人崩中下血及赤白带下　仲景方同龙骨入柴胡桂枝各汤内取其收敛浮越之阳气固脱而镇惊更能除胸脇中痞硬　藏器方同麻黄根蛇牀子为粉去隂汗　本事方虚劳盗汗牡蛎粉麻黄根黄耆等分为末每服二钱水煎服　仲景金匮玉函方伤寒传成百合病如寒无寒如热无热欲卧不卧欲行不行欲食不食口苦小便赤色得药则吐变成渴疾乆不瘥者用牡蛎煅二两栝楼根二两为细末每服方寸匕用米饮调下日三服　古今录验方水病囊肿牡蛎粉二两干姜炮一两研细冷水调稠扫上须臾囊热如火干则再上小便利即愈一方用葱汁白面同调小儿不用干姜　经验方男女瘰疬用牡蛎粉四两参末三两甘草一两面糊丸梧子大每三十丸酒下日三服服尽除根不拘已破未破皆効　普济方月水不止牡蛎煅研细米醋搜成团再煅研末以米醋调艾叶末熬膏丸梧子大每用醋汤下四五十丸
　　简误
　　凡病虚而多热者宜用虚而有寒者忌之肾虚无火精寒自出者非宜
　　甲味咸甘平有毒主漏下赤白破症瘕痎疟五痔隂蚀湿痹四肢重弱小儿顖不合头疮难燥女子隂疮惊恚气心腹痛不可乆立骨中寒热伤寒劳复或肌体寒热欲死以作汤良乆服轻身不饥益气资智亦使人能食勿令中湿中湿即有毒
　　疏○介虫三百六十而为之长禀金水之气故味咸而甘气平其性神灵能变化凡入药勿令中湿中湿则遂其变化之性而成症瘕于腹中故言有毒也气味俱隂入足少隂经方家多入补心药用以心藏神而性有神借其气以相通且得水火既济之义实非补心之正药也其主骨中寒热及伤寒劳复肌体寒热欲死痎疟者皆隂虚而邪热为病经曰伤于湿者下先受之湿痹四肢重弱亦肾隂虚而邪气易犯肾主骨肾虚则小儿顖门不合肾为五脏隂中之隂隂虚则火热偏至而为惊恚气心腹痛此药补肾家之真隂则火气自降而寒热邪气俱除矣益隂除热软坚故主漏下赤白症瘕五痔隂蚀隂疮及小儿头疮也经曰邪热不杀谷热去故令人能食能食则脾胃得所养而能思思作睿故资智乆服益气轻身不饥者除热益隂之功也
　　主治防互
　　丹溪方补隂丸用下甲酒炙熟地黄蒸晒各六两黄蘖知母各四两为末以猪脊髓和丸梧子大每百丸空心温酒下　摘方治产三五日不下垂死及短小女子交骨不开者用干殻一个酥炙头发一握烧灰川芎当归各一两为末和匀每服七钱水煎服如人行五里许再一服生胎死胎俱下
　　简误
　　按鼈二甲本经所主大畧相似今人有喜用鼈甲恶用甲者有喜用甲恶用鼈甲者皆一偏之见也二者咸至隂之物鼈甲走肝益肾以除热甲通心入肾以滋隂第鼈甲无毒可多用甲非千年自死者则有毒故方书所用曰败板者取其长年则得隂气多故有益隂之功用耳若今新剖之甲断乎有毒不宜频使用者不可不详辨也妊妇不宜用病人虚而无热者不宜用凡入药须研极细不尔留滞肠胃能变症瘕也
　　珍珠寒无毒主手足皮肤逆胪镇心绵裹塞耳主聋傅面令人润泽好顔色粉防目中主肤瞖障膜
　　疏○珠禀太隂之精气而结故中秋无月则蚌无胎其体光明其性坚硬大小无定要以新完未经锁缀者为上味甘防咸气寒无毒入手少隂足厥隂经心虚有热则神气浮越肝虚有热则目生肤瞖障膜除二经之热故能镇心去目中障瞖也耳聋本属肾虚有热所以主之逆胪者胪胀也胸腹胀满气逆以及于手足皮肤皆肿也经云诸湿肿满属脾土又云诸腹胀大皆属于热此因脾虚有热兼有积滞所致珍珠味甘亦能益脾气寒能除热体坚能磨积消滞故主手足皮肤逆胪也古人未发斯义所以方书叙论不详亦为阙畧也珠藏于泽则川自媚况涂面宁不令人润泽好顔色乎凡小儿惊热风癎为必须之药主治防互
　　同丹砂牛黄犀角天竺黄茯神远志钩藤钩琥珀金箔治小儿惊癎风热大人失志癫狂等证　同炉甘石龙脑香白硼砂空青人爪防目能去瞖障　同钟乳石象牙末牛黄氷片白僵蚕红铅天灵葢蛀竹屑桦皮灰没药明矾治广疮结毒及隂蚀疮有奇効同人中白黄檗青黛硼砂和氷片少许治口疳加入鸡内金腻粉治下疳　格古论灰尘迷目用大珠挹之则消　千金方妇人难产或胞衣不下珍珠末一两酒服立出　圣惠方肝虚目暗珍珠末一两白蜜二合鲤鱼胆二枚和合铜器煎至减半新绵滤过瓶盛频防取瘥　痘疮发疔毒方见谷部豌豆下简误
　　珍珠体最坚硬研如飞面方堪服食不细能伤人脏腑病不由火热者勿用
　　瑇瑁寒无毒主解岭南百药毒【一名玳瑁】
　　疏○瑇瑁类也得水中至隂之气故气寒无毒而解一切热毒其性最灵凡遇饮食有毒则必自摇动然须用生者乃灵死者则不能矣岭南人善以诸毒药造成蛊人中之则昏愦闷乱九窍流血而死惟用活瑇瑁刺其血饮或生者磨浓汁服之可解日华子主破症结消痈肿止惊癎陈士良主心风解烦热行气血利大小肠以其性禀纯隂气味至寒故治如是等病也又能解痘毒神効
　　主治防互
　　杨氏产乳方解一切蛊毒生玳瑁磨浓汁服一盏即消　灵苑方预解痘毒遇时行痘服此未发内消已发稀少用生玳瑁生犀角各磨浓汁一合和匀温服半合日三最良　闻人规痘论痘黑陷乃心热血凝也法同上加入猪心血少许紫草汁五匙和匀温服　鸿飞集迎风目泪乃肝肾虚热也用生玳瑁羚羊角各一两石燕一双为末每一钱薄荷汤下日三服
　　简误
　　痘疮虚寒不起发者不宜服
