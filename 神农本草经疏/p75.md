<!-- { "loadSidebar": true } -->
　　青橘主气滞下食破积结及隔气【即青皮】
　　疏○青皮古方无用者至宋时医家始用之其色青其味极苦而辛其气温而无毒气味俱厚沈而降隂也入足厥隂少阳苦泄辛散性复刻削所以主气滞下食破结疾及膈气也元素破坚癖散滞气治左脇肝经积气亦此意耳
　　主治防互
　　青皮同人参鼈甲能消疟母　同枳殻肉桂川芎治左脇痛　同人参白朮三棱蓬茂阿魏红山查红麴木香消痃癖气块及一切肉食坚积
　　简误
　　青皮性最酷烈削坚破滞是其所长然过服之立损人眞气为害不浅凡欲施用必与人参朮芍药等补脾药同用庶免遗患必不可单行也肝脾气虚者概勿施用
　　橘核主腰痛膀胱气肾冷炒去殻酒服良
　　按橘核出日华子其味苦温而下气所以能入肾与膀胱除因寒所生之病也疝气方中多用
　　橘叶古今方书不载能散阳明厥隂经滞气妇人妬乳内外吹乳岩乳痈用之皆效以诸证皆二经所生之病也
　　大枣味甘平无毒主心腹邪气安中养脾助十二经平胃气通九窍补少气少津液身中不足大惊四肢重和百药补中益气强力除烦闷疗心下悬肠澼久服轻身延年不饥神仙
　　疏○大枣纯得土之冲气兼感天之微阳以生本经味甘气平无毒东垣孟诜言温气味俱厚阳也又足太隂阳明经经曰里不足者以甘补之又曰形不足者温之以气甘能补中温能益气甘温能补脾胃而生津液则十二经脉自通九窍利四肢和也正气足则神自安故主心腹邪气及大惊中得缓则烦闷除故疗心下悬急及少气脾得补则气力强肠胃清故主身中不足及肠澼甘能解毒故主和百药脾胃足气血充后天生气借此而盈溢故久服轻身长年不饥神仙也然亦指辟谷修炼者言之非恒人所能耳主治防互
　　大枣甘温能和隂阳调荣卫生津液凡邪在荣衞者辛甘以解之故仲景桂枝汤用姜枣以和荣衞助脾胃生津液令汗出也　仲景治伤寒水饮脇痛咳而干呕者有十枣汤取其益土而胜水也　又方发汗后小便利其人脐下悸欲作奔豚者茯苓桂枝甘草大枣汤主之茯苓能伐肾邪桂枝泄奔豚甘草大枣之甘滋脾土以平肾气　许叔微本事方治妇人脏燥悲伤欲哭象若神凭数欠者大枣汤大枣十枚小麦一升甘草二两每服一两水煎服之
　　简误
　　枣虽能补脾胃益气然而味过于甘中满者忌之小儿疳病不宜食齿痛及患痰热者不宜食生者尤不利人多食致寒热
　　覆盆子味甘平无毒主益气轻身令髪不白
　　疏○覆盆子得木气而生本经味甘气平无毒甄权微热宗奭酸甘深得其义入足少隂经其主益气者言益精气也肾藏精肾纳气精气充足则身自轻髪不白也苏恭主补虚续絶强隂建阳悦泽肌肤安和脏腑甄权主男子肾精虚竭隂痿女子食之有子大明主安五藏益顔色养精气长髪强志皆取其益肾添精甘酸収敛之义耳
　　主治防互
　　同黄檗沙苑蒺藜莲须五味子砂仁鱼胶山茱茰治梦遗泄精　同车前子五味子莵丝子蒺藜子为五子衍宗丸治男子精气亏乏中年无子　加入巴防天腽肭脐补骨脂鹿茸白胶山茱萸肉苁蓉治阳虚隂痿临房不举或精寒精薄
　　简误
　　强阳不倒者忌之
　　鸡头实味甘平无毒主湿痹腰脊膝痛补中除疾益精气强志令耳目聪明久服轻身不饥耐老神仙一名芡
　　疏○鸡头实禀水土之气以生故味甘气平无毒入足太隂少隂补脾胃固精气之药也脾主四肢足居于下多为湿所侵以致腰脊膝痛而成痹脾气得补则湿自不容留前证皆除矣脾主中州益脾故能补中肾藏精与志入肾故主益精强志病多属火得水土之隂者能抑火故主除疾也精气足脾胃健则久服耳目聪明轻身不饥耐老神仙所自来矣主治防互
　　君山药白茯苓白朮人参莲肉薏苡仁白藊豆为补脾胃要药　一味捣末熬金樱子煎和丸服之补下元益人谓之水陆丹　经验方鸡头粥法用鸡头实三合煮熟去殻粳米一合煮粥日日空心食能益精气强志意利耳目　永类钤方四精丸治思虑色欲过度损伤精气小便数遗精用秋石白茯苓芡实莲肉各二两为末蒸枣和丸梧子大每服三十丸空心盐汤送下
　　简误
　　芡实生食味涩动风冷气小儿不宜多食以其难消化也
　　梅实味酸平无毒主下气除热烦满安心肢体痛偏枯不仁死肌去青黒痣恶疾上下痢好唾口干
　　疏○梅实即今之乌梅也梅得木气之全故其味最酸所谓曲直作酸是也经曰热伤气邪客于胸中则气上逆而烦满心为之不安乌梅味酸能敛浮热能吸气归元故主下气除热烦满及安心也下痢者大肠虚脱也好唾口干者虚火上炎津液不足也酸能敛虚火化津液固肠脱所以主之也其主肢体痛偏枯不仁者盖因湿气侵于经络则筋脉弛纵或疼痛不仁肝主筋酸入肝而养筋肝得所养则骨正筋柔机关通利而前证除矣其主去死肌青黒痣恶肉者白梅之功也白梅味咸咸能软坚故也又能消痰醒睡止霍乱解酒毒景云生梅乌梅白梅功用大约相似第乌梅较良资用更多
　　主治防互
　　乌梅同川黄连白芍药滑石甘草莲肉白藊豆葛根升麻红麴橘红作丸治滞下如神　一味作汤代茶饮治火炎头痛　仲景乌梅丸治疣厥蚘上入膈故烦须臾复止得食而呕又烦者蚘闻食即出故耳用乌梅三百个细辛附子人参桔梗黄檗各六两当归蜀椒各四两黄连一斤干姜十两捣乌梅肉和丸桐子大先食饮服十丸日三服　刘涓子鬼遗方蚀恶疮努肉用乌梅肉烧为灰傅上恶肉立尽　圣惠方赤痢腹痛乌梅肉黄连各四两炼蜜丸梧子大每米饮下二十丸日三服　图经本草治劳疟用乌梅十四枚豆豉二合甘草三寸生姜一块以童便二升煎去一半温服即止　治暑气霍乱白梅一个和仁捣碎入丝瓜叶一叶或藊豆叶再捣烂用新汲水调灌下即解
　　简误
　　素问云味过于酸肝气以津又云酸走筋筋病无多食酸以肝主筋性喜升发酸味敛束是违其性之所喜也梅实过酸不宜多食齿痛及病当发散者咸忌之
　　木瓜实味酸温无毒主湿痹脚气霍乱大吐下转筋不止
　　疏○木瓜实得春生之气禀曲直之化故其味酸气温性无毒气薄味厚降多于升阳中隂也入足太隂阳明兼入足厥隂经其主湿痹脚气者以脾主四肢又主肌肉性恶湿而喜燥湿侵肌肉则为湿痹伤足络则成脚气木瓜温能通肌肉之滞酸能敛濡满之湿则脚气湿痹自除也霍乱大吐下转筋不止者脾胃病也夏月湿暑饮食之邪伤于脾胃则挥霍撩乱上吐下泻甚则肝木乘脾而筋为之转也温酸能和脾胃固虚脱兼之入肝而养筋所以能疗肝脾所生之病也藏器治脚气冲心强筋骨下冷气止呕逆大明主吐泻水肿心腹痛好古治腹胀善噫心下烦痞无非取其去湿和胃滋脾益肺利筋骨调荣衞通行收敛有竝行不悖之功也
　　主治防互
　　得白藊豆藿香白茯苓橘皮白梅人参白朮甘草砂仁香薷治伤暑霍乱吐泻不止加入石斛鸡舌香治转筋　同当归石斛牛膝续断芍药橘皮治血劳转筋　同薏苡仁朮茯苓五加皮石斛萆薢黄檗治湿热脚气　同人参白茯苓麦门冬藿香白豆蔲竹茹枇杷叶治胃虚呕吐　一味末之白汤吞三钱日五服治杨梅结毒有效　入六和汤治暑月霍乱　圣惠方治霍乱转筋木一两酒一升煎服不饮酒者煎汤服仍煎汤浸青布裹其足　御药院方四蒸木丸治肝肾脾三经气虚为风寒暑湿相薄流注经络凡遇时令不和七情怫郁必致发动或肿满或顽痹憎寒壮热呕吐自汗霍乱吐利用宣州大木四个切盖剜空听用一个入黄耆续断末各半两于内一个入苍朮橘皮末各半两于内一个入乌药黄松节末各半两于内黄松节即茯神心中木也一个入葳灵仙苦葶苈末各半两于内以原盖盖好拴定用酒浸透入甑内蒸熟晒干再浸蒸如此三度捣末以榆皮末水和糊丸如梧子大每服五十丸温酒盐汤任下　医林集要翻花痔疮木瓜为末以鱓鱼身上涎调贴之以纸防住
　　简误
　　下部腰膝无力由于精血虚真隂不足者不宜用伤食脾胃未虚积滞多者不宜用入药忌犯鐡器
　　柿味甘寒无毒主通鼻耳气肠澼不足
　　疏○柿禀地中之隂气以生故味甘气寒无毒入手足太隂经鼻者肺之窍也耳者肾之窍也金水二脏最忌火热二脏有火上炎则外窍闭而不通得甘寒之气俾火热下行窍自清利矣肺与大肠为表里湿热伤血分则为肠澼不足甘能益血寒能除热脏气清而腑病亦除矣　干柿寒气稍减能厚膓胃补不足润肺止渴功同于前　柿霜清心肺间热生津止渴化痰宁嗽治防舌口疮总之其功长于清肃上焦火邪兼能益脾开胃故三者所主虽不同而其源皆归于一义也
　　主治参互
　　柿霜得桑根白皮百部天麦门冬沙参贝母苏子枇杷叶橘红栝楼根作丸噙化治肺经有火咳嗽生痰简误
　　柿性寒肺经无火因客风寒作嗽者忌之冷痢滑泄肠胃虚脱者忌之脾家素有寒积及感寒腹痛感寒呕吐者皆不得服不宜与蟹同食令人腹痛作泻
　　乌芋味苦甘微寒无毒主消渴痹热温中益气【一名葧脐】疏○乌芋禀土金之气以生本经味苦甘气微寒无毒然详其用味应有辛辛能散苦能泄故主痹热甘寒能除热而生津故主消渴热去则气自益气益则中自温自然之道也孟诜主下丹石消黄疸除胸中实热气汪机主疗五种膈气消宿食治误吞铜物及今人治腹胀下血等证皆取其辛寒消散除热之功也
　　主治防互
　　乌芋去皮填入雄猪肚内线缝砂器煮糜食之勿入盐治腹满胀大　善毁铜铜器中煮之即烊　误吞铜物以乌芋合胡桃食一二斤许即消　一味晒干为末服能辟蛊毒　神秘方大便下血葧脐捣汁大半钟入酒少许温服二日见效
　　简误
　　孟诜云乌芋性冷先有冷气人不可食多食令人患脚气又孕妇忌之
　　枇杷叶味苦平无毒主卒啘不止下气
　　疏○枇杷叶禀天地清寒之气四时不凋其味苦气平平即凉也无毒入手太隂足阳明经气薄味厚阳中之隂降也经曰诸逆冲上皆属于火火气上炎则为卒啘不止啘者哕也其声浊恶而长经曰树枯者叶病病深者声哕病者见此是为危证枇杷叶性凉善下气气下则火不上升而胃自安故卒啘止也其治呕吐不止妇人产后口干男子消渴肺热咳嗽喘息气急脚气上冲皆取其下气之功气下则火降痰顺而呕者不呕渴者不渴咳者不咳冲逆者不冲逆矣又治妇人发热咳嗽经事先期佐补隂清热之药服之可使经期正而受孕
　　主治防互
　　同生地黄麦门冬白芍药炙甘草枸杞子桑根白皮童便茅根天门冬苏子五味子栝楼根治隂虚咳嗽吐血　入噙化丸治肺热咳嗽　同竹茹木瓜芦根汁石斛麦门冬人参白茯苓治胃热呕吐加童便人乳竹沥苏子白芍药蔗浆治噎膈反胃　同白芍药生地黄青蒿子五味子黄檗阿胶枸杞子杜仲牡丹皮鼈甲作丸治妇人经行先期发热无孕　同人参白芍药茯苓竹茹橘红苏子麦门冬木瓜治妊娠恶阻　同栝楼根天门冬枸杞子五味子石斛白芍药黄连甘草芦根汁童便竹叶治消渇　厐安常方温病发哕因饮水多者枇杷叶去毛炙香茅根各半斤水四升煎二升稍稍饮之　圣惠方衂血不止枇杷叶去毛焙研末茶服一二钱日二服
　　简误
　　胃寒呕吐及肺感风寒咳嗽者法并忌之
　　荔枝子味甘平无毒止渴益人顔色
