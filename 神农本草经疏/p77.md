<!-- { "loadSidebar": true } -->
　　疏○海松子气味香美甘温甘温助阳气而通经则骨节中风水气及因风头死肌自除矣气温属阳味甘补血血气充足则五脏自润髪白不饥所由来矣仙方服食多饵此物故能延年轻身不老也
　　龙眼味甘平无毒主五藏邪气安志厌食除虫去毒久服强防聪明轻身不老通神明【自木部移入】
　　疏○龙眼禀稼穑之化故其味甘气平无毒入足太隂手少隂经少隂为君主之官藏神而主血甘能益心补心则君主强神明通五藏邪气俱除矣甘味补脾脾得补则食自寡而饫心得补则火下降而坎离交故能安志肝藏魂主纳血心家血满则肝有所受而魂强甘能解毒故主去毒久服聪明耳目轻身不老总之补益心脾之验也至于除虫非其所能略之可也
　　主治防互
　　同生地黄天麦门冬丹参栢子仁逺志莲实五味子茯神人参能补心保神益气强志　严用和济生方归脾汤治思虑过度劳伤心脾健防怔忡虚烦不眠自汗惊悸用龙眼肉酸枣仁炒黄耆炙白朮焙茯神各一两木香半两炙甘草二钱半防咀每服五钱姜三片枣一枚水二钟煎一钟温服
　　赤爪木实味酸冷无毒汁服主水痢沭头及洗身上疮痒【自木部移入即今山查一名棠】
　　疏○山查禀木气而生本经云味酸气冷然观其能消食积行瘀血则其气非冷矣入足阳明太隂经二经有积滞则成下痢产后恶露不尽畜于太隂部分则为儿枕痛山查能入脾胃消积滞散宿血故治水痢及产妇腹中块痛也大抵其功长于化饮食健脾胃行结气消瘀血故小儿产妇宜多食之本经误认为冷故有洗疮痒之用
　　主治防互
　　同矾红黄连红麴消肉积　同红麴麦芽橘皮白朮肉豆蔲厚朴砂仁能消食健脾　同牛膝生地黄当归续断益母草泽兰牡丹皮蒲黄芍药治产后儿枕作痛　衞生易简方偏坠疝气山查肉茴香炒各一两为末糊丸梧子大每服一百丸空心白汤下简误
　　山查性能尅化饮食若胃家无食积及脾虚不能运化不思食者多食之反致尅伐脾胃生气如脾胃虚兼有积滞者当与补药同施亦不宜过用也物类相感志云煮老鸡硬肉入山查数颗即易烂其消食尅伐之力彰矣
　　榧实味甘无毒主五痔去三虫蛊毒鬼疰【木部移入】
　　疏○榧实禀土气以生本经味甘无毒然尝其味多带微涩详其用应是有苦气应微寒气薄味厚隂也降也入手太隂阳明经五痔三虫皆大肠湿热所致苦寒能泻湿热则大肠清宁而二证愈矣其主蛊毒鬼疰者以其甘能解毒而苦寒能涤除肠胃邪恶气耳
　　主治防互
　　孟诜食疗治寸白虫日食榧子七颗满七日虫皆化为水也　简便方好食茶叶面黄者每日食榧子七枚以愈为度
　　神农本草经疏卷二十三
　　钦定四库全书
　　神农本草经疏卷二十四
　　明　缪希雍　撰
　　总七种今疏其要者四种
　　胡麻　　　　麻子　　　　胡麻油
　　饴糖
　　胡麻味甘平无毒主伤中虚羸补五内益气力长肌肉填髓脑坚筋骨疗金疮止痛及伤寒温疟大吐后虚热羸困久服轻身不老明耳目耐饥渴延年一名巨胜疏○胡麻禀天地之冲气得稼穑之甘味故味甘气平无毒入足太隂兼入足厥隂少隂气味和平不寒不热益脾胃补肝肾之佳谷也景云八谷之中惟此为良仙家作饭饵之断谷长生故主伤中虚羸补五内益气力长肌肉坚筋骨填髓脑及伤寒温疟大吐后虚热羸困久服明耳目耐饥渴轻身不老延年也金刃伤血则瘀而作痛甘平益血润燥故疗金疮止痛也日华子主补中益气润养五脏补肺气止心惊利大小肠逐风湿气游风头风劳气产后羸困李廷飞云风病人久服则步履端正语言不蹇陈士良生嚼涂小儿头疮煎汤浴恶疮及妇人隂疮皆取其甘平益血脉补虚羸入肝脾肾之功耳刘河间云麻木谷而治风又云治风先治血血活则风去胡麻入肝益血故风药中不可阙也
　　主治参互
　　得何首乌茅山苍术白茯苓菖蒲桑叶牛膝当归续断地黄桑上寄生治风湿痹　同甘菊花天门冬黄檗生地黄何首乌栢子仁桑叶牛膝枸杞子麦门冬作丸治似中风口眼防斜半身不遂久服不辍有神騐　一味九蒸九曝加茅山苍术乳蒸晒三次作丸能健脾燥湿益气延年　枹朴子服食胡麻法用上党胡麻三斗淘净蒸令气透日干以水淘去沫再蒸如此九度去殻炒香为末白蜜或枣膏丸弹子大每温酒化下一丸日三服忌毒鱼狗肉生莱菔至百日能除一切痼疾一年病色光泽不饥二年白髪还黑三年齿落更生久服长生不老矣　外台秘要解下胎毒小儿初生嚼生脂麻绵包与儿咂之其毒自下简便方小儿瘰疬脂麻连翘等分为末频频食之经验后方蜘蛛及一切虫咬伤油麻研烂傅之
　　三因方谷贼尸咽喉中毒痛痒此因误吞谷芒防刺痒痛也用脂麻炒研白汤调下　甘平无毒补益为用仙家服食所须故不着简误
　　麻子味甘平无毒主补中益气中风汗出逐水利小便破积血复血脉乳妇产后余疾长髪可为沐药久服肥健不老神仙
　　疏○麻子即大麻仁禀土气以生本经味甘平无毒然其性最滑利甘能补中中得补则气自益甘能益血血脉复则积血破乳妇产后余疾皆除矣风并于卫则卫实而荣虚荣者血也隂也经曰隂弱者汗自出麻仁益血补隂使荣卫调和风邪去而汗自止也逐水利小便者滑利下行引水气从小便而出也好古云入手足阳明足太隂经阳明病汗多及胃热便难三者皆燥也用之以通润经曰脾欲缓急食甘以缓之麻仁之甘以缓脾润燥故仲景脾约丸用之主治参互
　　食医心镜麻子仁粥治风水腹大腰脐重痛不可转动用冬麻子半升研碎水滤取汁入粳米二合煮稀粥下葱椒盐豉空心食　仲景方麻子仁丸治脾约大便秘而小便数麻子仁二升芍药半斤厚朴一尺大黄枳实各一斤杏仁一升熬研炼蜜丸梧子大每以浆水下十丸日三服不知再加　本事方产后秘塞许学士云产后汗多则大便必秘难于用药惟麻子粥最稳不惟产后可服凡老人诸虚风秘皆妙用大麻子仁紫苏子各二合洗浄研细再以水研滤取汁一盏分二次煮粥啜之　夏子益竒疾方截肠怪病大肠头出寸余痛苦干则自落又出名为截肠病若肠尽则不治但初觉截时用器盛脂麻油坐浸之饮大麻子汁数升即愈也
　　简误
　　陈士良云多食损血脉滑精气痿阳事妇人多食即发带疾以其滑利下行走而不守也
　　胡麻油微寒利大肠胞衣不落生者摩疮肿生秃髪【此即乌脂麻油也功用与白麻油相同而力更胜入药当以乌者为佳】
　　疏○麻油甘寒而滑利故主胞衣不下及利大肠生者气更寒能解毒凉血故摩疮肿生秃髪也蔵器主天行热閟肠内热结服一合取利为度孟诜主瘖痖杀五黄下三焦热毒气通大小肠治蚘心痛傅一切恶疮疥癣杀一切防日华子煎膏生肌长肉止痛消痈肿补皮裂皆取其甘寒滑利除湿润燥凉血解毒之功也
　　主治叅互
　　入血余一味熬膏铅丹收好能傅一切疮毒排脓止痛　诸熬膏必用真胡麻油以其凉血解毒也惟湿气膏不用　岭南解蛊法以清油多饮取吐效　卫生易简方解河豚毒一时仓卒无药以清麻油多灌取吐出毒物即效亦能解砒毒　胎产须知妇人难产因血枯濇者用清油半两好蜜一两同煎数十沸温服胎滑即下他药无益以此助血为效　直指方痈疽发背初起即服此使毒气不内攻以麻油一斤银石器内煎二十余沸和醇醋二碗分五次一日服尽　百一选方肿毒初起麻油煎葱黑色趂热通手旋涂自消　又方丹石毒发发热者不得食热物不得用火但着厚衣暖卧取清油一匙含咽　刘禹锡传信方蚰蜒入耳用麻油作煎饼枕卧须臾自出简误
　　麻油生者过寒多食发冷疾及脾胃虚寒作泻者不宜食熬热治饮食甚美但须逐日熬用不可过宿若经宿则火性反复能助热动气也
　　饴糖味甘微温主补虚乏止渇去血
　　疏○饴糖用麦糵或谷糵同诸米渍熬炼而成故其味甘气温无毒入足太隂亦入手太隂经甘入脾而米麦皆养脾胃之物故主补虚乏仲景建中汤用之是也肺胃有火则发渇火上炎迫血妄行则吐血甘能缓火之标则火下降而渇自止血自去也思邈又谓其有消痰润肺止嗽治咽痛吐血等功
　　主治参互
　　入建中汤治脾虚腹痛　简便方误吞稻芒白频食效　千金方服药过剂闷乱者饴糖食之
　　简误
　　饴糖成于湿热少用虽能补脾润肺然而过用之则动火生痰凡中满吐逆酒病牙疳咸忌之肾病尤不可服
　　神农本草经疏卷二十四
　　钦定四库全书
　　神农本草经疏卷二十五
　　明　缪希雍　撰
　　总二十三种今疏其要者十一种
　　生大豆　　　　赤小豆　　　　酒
　　粳米　　　　　糵米　　　　　小麦
　　大麦【糵附】　　　麴【神麴附】　　　　藊豆
　　豉　　　　　　菉豆
　　生大豆味甘平涂痈肿煮汁饮杀鬼毒止痛逐水胀除胃中热痹伤中淋露下瘀血散五蔵结积内寒杀乌头毒久服令人身重炒为屑味甘主胃中热去肿除痹消谷止腹胀【恶五参龙胆得前胡杏仁牡蛎良】
　　疏○生大豆苏颂云有黑白二种黑者入药白者不用其小者为雄入药尤佳禀土气以生而色黑则象水故味甘气平无毒平即兼凉为肾家之谷也甘平能活血解毒祛风散热故主涂痈肿止痛杀鬼毒乌头毒除胃中热痹伤中淋露下瘀血散五臓结积内寒消谷也色黑属水同气相求故能逐水肿腹胀仙方修治末服之可以辟谷度饥然初服时似乎身重一年以后便觉轻健也陈蔵器炒令黑烟未断及热投酒中饮之治风痹瘫缓口噤产后诸风及风痉隂毒腹痛食罢生吞半两去心胷烦热热风孟诜主中风脚弱产后诸疾同甘草煮汤饮去一切热毒气及风毒脚气和桑柴灰煮食下水鼔腹胀捣涂一切肿毒日华子主调中气通关脉制金石药毒解牛马瘟病皆取其活血散风除热解毒下气利水之功耳主治参互
　　同泽兰益母草苏木人参牛膝荆芥生地黄童便蒲黄治产后血晕闷絶　同蔓荆子土茯苓金银花甘菊花参川芎天麻芽茶荆芥乌梅治偏头风痛有神　古方紫汤破血去风除气散热产后两日尤宜服之用黑豆五升清酒一斗将豆炒令烟絶投酒中待酒紫赤色去豆量性饮之神验中风口噤加鸡屎白二升和炒投之　广利方脚气冲心烦闷不识人以大豆一升水三升浓煮汁服未定再服　扁鹊方三豆子饮能稀痘见菉豆条内　大豆殻同蜜花谷精草黄连木贼草决明子甘菊花金银花生地黄羚羊角羊肝治小儿痘后目瞖
　　简误
　　生大豆岐伯云生温熟寒蔵器云生平炒食极热煑食极寒观本经及孟诜云生捣涂肿毒则生者非温矣经又云炒为屑主胃中热则炒者又非极热矣应是生平炒温煑寒无疑忌猪肉小儿以炒豆猪肉同食必壅气致死十有八九十歳以上则无害也服萆麻子者忌炒豆犯之胀满致死服厚朴者亦忌之最能动气故也
　　赤小豆味甘酸平无毒主下水排痈肿脓血寒热热中消渇止泄利小便吐逆卒澼下胀满
　　疏○赤小豆禀秋燥之气以生本经味甘酸气平无毒然详其用味应有辛非辛平则不能排痈肿脓血及疗寒热热中消渴也凡水肿胀满泄泻皆湿气伤脾所致小豆健脾燥湿故主下水肿胀满止泄利小便也十剂云燥可去湿赤小豆之属是矣吐逆者气逆上升也卒澼者大肠湿热也甘酸敛逆气辛平散湿热故亦主之
