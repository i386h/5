<!-- { "loadSidebar": true } -->
　　孟诜食疗积热消渴白冬去皮毎食后嚼二三两五七度良　古今录验产后痢渴久病津液枯竭四肢浮肿口舌干燥用冬一枚黄土泥厚五寸煨熟绞汁饮良亦治伤寒痢渴　杨氏家藏方十种水气浮肿喘满用大冬一枚切盖去瓤以赤小豆塡满盖合签定以纸筋泥固济日干用糯糠两大箩入在内煨至火尽取出切片同赤豆焙干为末水糊丸梧子大每服七十丸煎冬子汤下日三服小便利为度　冬仁味甘寒能开胃醒脾同橘红石斛竹茹枇杷叶白芍药芦根汁人参白茯苓治胃虚呕吐同人参茯神竹沥白茯苓黄耆甘草白芍药酸枣
　　仁治小儿慢脾风
　　简误
　　冬性冷利凢脏腑有热者宜之若虚寒肾冷久病滑泄者不得食未经霜者不宜多食九月后食之乃佳
　　白芥味辛温无毒主冷气色白甚辛美　子主射攻及疰气上气发汗胸膈痰冷面黄
　　疏○芥禀火金之气以生而白芥则又得金气之胜故味辛气温无毒辛温入肺而发散故有温中除冷发汗辟邪豁痰利气之功朱震亨云痰在脇下及皮里膜外非白芥子莫能逹古方控涎丹用之正此义尔
　　主治参互
　　韩医通云凡老人苦于痰气喘嗽胸满懒食不可妄投燥利之药反耗真气因有人求治其亲遂制三子养亲汤治之随试随効用白芥子紫苏子白莱菔子各微炒研破看所主为君毎剂不过三四钱用绢袋盛入汤煑饮之勿煎太过则味苦辣若大便素实者入蜜一匙冬月加姜一片　苏恭主疰气发无常处及射攻毒以芥子丸服之或捣末醋和涂之随手有验
　　简误
　　白芥子味极辛气温能搜剔内外痰结及胸膈寒痰冷涎壅者殊効然而肺经有热与夫隂火虚炎咳嗽生痰者法在所忌其茎叶煑食动风动气有疮疡痔疾便血者咸忌之
　　芥味辛温无毒归鼻主除肾邪气利九窍明耳目安中久食温中
　　疏○芥所禀与白芥同今人以醋椒同芥心作辣虀食之则脑额酸楚泪涕俱出即归鼻利窍明耳目之验也辛温能利气消痰开胃辟寒故主安中及久食温中也其主除肾邪气者辛能润肾温能暖水臓故也　子功用与白芥子相同力稍不逮
　　主治参互
　　治肺痈用百年芥菜卤久窨地中者饮数匙立効其义以芥菜辛温得盐水久窨之气变为辛寒辛寒能散痰热芥菜主通肺气所以治肺痈真良法也简误
　　与白芥子同其主利九窍明耳目者盖言辛散走窜豁痰引涎暂用一时使邪去而正自复非谓其真能利窍明耳目也用者详之
　　莱菔【音卜】根味辛甘温无毒散服及炮煑服食大下气消谷去痰癖肥健人生捣汁服主消渴试大有验
　　疏○莱菔根禀土金之气以生本经味辛甘气温无毒孟诜云性冷大明云平详其功用应是生者味辛性冷熟者味甘温平故本经下气消谷去痰癖肥健人及温中补不足寛胸膈利大小便化痰消导者煑熟之用也止消渴制面毒行风气去邪热气治肺痿吐血肺热痰嗽下痢者生食之用也大抵入手足太隂手足阳明经故所主皆脾肺肠胃之病　子味辛过于根生研汁服吐风痰同醋研消肿毒炒熟下气定喘消食除胀止气痛以其性辛甚故升降之功亦烈于根也朱震亨云莱菔子治痰有推墙倒壁之功是矣
　　主治参互
　　医学集成齁喘痰促遇厚味即发者用卜子淘净蒸熟晒研姜汁浸蒸饼丸菉豆大毎服三十丸以口津咽下日三服　治年远脾泄百药不効单煑白莱终日啖之不辍必瘥
　　简误
　　莱菔根叶皆可食生熟皆宜乃蔬中之至贱而能止渴充饥者歉岁农人种之最有利益但性专下气复能耗血故多食则髭发早白服地黄何首鸟者不可食子消痰下气更速凡虚弱人忌之
　　苦菜味苦寒无毒主五藏邪气厌【伏也】谷胃痹肠澼渴热中疾恶疮久服安心益气聪察少卧轻身耐老耐饥寒髙气不老
　　疏○苦菜与苦苣苦荬一物而形稍异功用则相同也禀天地之隂气故其味苦气寒无毒入心脾胃三经其主五脏邪气者邪热客于心也胃痹渴热中疾者热在胃也肠澼者热在大肠也恶疮者热瘀伤血也苦寒总除诸热故主之也热去则神自清故久服安心益气聪察少卧也轻身耐老耐饥寒髙气不老者总言其热退隂生安心益气之极功也
　　主治参互
　　防宗奭衍义治疔疮以苦苣捣汁傅之殊騐青苖叶隂干以备冬月需用为末水调傅之　唐珤经騐方对口恶疮野苦苣擂汁一钟入姜汁一匙和酒服以渣傅一二次即愈　肘后方中沙虱毒沙虱在水中人澡浴则着人身鑚入皮里初得皮上正赤如小豆黍粟摩之痛如刺三日后发寒热发疮毒若入骨杀人岭南多此即以茅叶刮去以苦菜汁涂之佳简误
　　脾胃虚寒者忌之
　　苜蓿味苦平无毒主安中利人可久食
　　疏○苜蓿草也嫰时可食处处田野中有之陜陇人亦有种者木经云苦平无毒主安中利人可久食然性颇凉多食动冷气不益人根苦寒主热病烦满目黄赤小便黄酒疸捣汁一升服令人吐利即愈其性苦寒大能泄湿热故耳以其叶煎汁多服专治酒疸大効















　　神农本草经疏卷二十七
　　钦定四库全书
　　神农本草经疏卷二十八
　　明　缪希雍　撰
　　总一十三种今疏其要者六种移四种入草部中品
　　葱白　　　　　韭菜
　　葱白辛平可作汤主伤寒寒热出汗中风面目肿伤寒骨肉痛喉痹不通安胎归目除肝邪气安中利五藏益目睛杀百药毒　葱实味辛温无毒主明目补中不足葱根主伤寒头痛　葱汁平温主溺血解藜芦毒【景】
　　【云葱有寒热白冷青热伤寒汤中不用青也】
　　疏○葱禀天之阳气得地之金味中空象肺其味辛平平即凉也而性无毒气厚味薄升也阳也入手太隂足厥隂足阳明经辛能发散能解肌能通上下阳气故外来怫郁诸证悉皆主之伤寒寒热邪气并也中风面目肿风热郁也伤寒骨肉痛邪始中也喉痹不通君相二火上乘于肺也辛凉发散得汗则火自散而喉痹通也肝开窍于目散肝中邪热故云归目除肝邪气邪气散则正气通血自和调而有安胎安中利五藏之功矣其曰益目睛杀百药毒者则是辛润利窍而兼解散通气之力也
　　主治参互
　　活人书治伤寒头痛如破连须葱白半斤生姜二两水煎温服　济生秘览时疾头痛发热者以连根葱白二十根和米煑粥入醋少许热食取汗即解数种伤寒一二日初起不能分别者亦用之取汗　风湿身痛用生葱捣烂入香油数防水煎调川芎郁金末一钱服取吐　杨氏产乳六月孕动困笃难救者葱白一大握水三升煎一升去滓顿服　深师方胎动下血病痛抢心用葱白煑浓汁饮之未死即安已死即出未効再服一方加川芎　隂毒腹痛厥逆唇青卵缩六脉欲絶者用葱一束去根及青留白二寸烘热安脐上以熨斗火熨之葱壊则易良久热气透入手足温有汗即瘥乃服四逆汤若熨而手足不温不可治　华陀救卒病方脱阳危证凡人大吐大泄之后四肢厥冷不省人事或与女子交后少腹坚痛外肾搐缩冷汗出厥逆须不救先以葱白炒热熨脐后以葱白三七茎捣烂用酒煑灌之阳气即囘加人参为要　本事方小便闭胀不治杀人葱白三斤剉炒帕盛二个更互熨小腹气透即通　刘禹锡传信方打扑损见血取葱新折者煻火煨热剥皮其间有涕便将罨损处仍多煨续续易热者立愈　张氏经騐方金疮折伤出血用葱白连叶煨热或锅烙炒热捣烂傅之冷即再易神騐
　　简误
　　病人表虚易汗者勿食病已得汗勿再进
　　韭味辛微酸温无毒归心安五藏除胃中热利病人可久食
　　疏○韭禀春初之气而生兼得金水木之性故其味辛微酸气温而无毒生则辛而行血熟则甘而补中益肝散滞导瘀是其性也以其微酸故入肝而主血分辛温能散结凡血之凝滞者皆能行之是血中行气药也心主血专理血分故曰归心五藏之结滞去则气血条畅而自安矣胃中热乃胃中有瘀滞而发热也瘀血行热自除矣病人之气抑郁者多凡人气血惟利通和韭性行而能补故可久食　韭子味辛甘温无毒主梦中泄精溺血盖韭乃入足厥隂少隂经肾主闭藏肝主疏泄素问云足厥隂病则遗尿思想无穷入房太甚发为筋痿及为白淫韭子入厥隂而甘温补肝及命门之不足故主泄精溺血
　　主治参互
　　有一贫叟病噎膈食入即吐胸中刺痛或令取韭汁入盐梅卤汁少许细呷得入渐加忽吐稠涎数升而愈此亦仲景治胸痹痛用薤白皆取辛温能散胃脘痰饮恶血之义也　一人腊月饮酒三杯自后食必屈曲下膈硬濇微痛右脉甚濇关脉沉此瘀血在胃脘之口气因郁而成痰隘塞食道也以韭汁半盏细细冷呷尽半斤而愈　食疗本草胸痹急痛如锥刺不得俛仰自汗出或彻背上不治或至死取生韭及根五斤洗捣汁服之瘥　金匮要略风忤邪恶韭根一把乌梅十四个吴茱萸炒半升水一斗煑之仍以病人栉内入煑三沸栉浮者生沉者死煑至三升分三服　千金方刺伤中水肿痛煑韭热搨之
　　简误
　　韭性辛温通利虽曰补益然多食能令人神昏最为养性所忌胃气虚而有热者勿服韭黄未出于土者勿服食之滞气以其气尚抑郁未申故也花食之亦动风

　　神农本草经疏卷二十八
　　钦定四库全书
　　神农本草经疏卷二十九
　　明　缪希雍　撰
　　总二十二种今疏其要者四种
　　葫　　　　　马齿苋　　　　茄子【根附】蕺
　　葫【蒜也】味辛温有毒主散痈肿防疮除风邪杀毒气独子者亦佳归五藏久食伤人损目明
　　疏○葫大蒜也禀火金之气以生故其味辛气温辛温太甚故其性有毒熏臭异常不宜多食入足阳明太隂厥隂经辛温能辟恶散邪故主除风邪杀毒气及外治散痈肿防疮也辛温走无处不到故主归五藏脾胃之气最喜芳香熏臭损神耗气故久食则伤人肝开窍于目目得血而能视辛温太过则血耗而目损矣总之其功长于通逹走窍去寒湿辟邪恶散痈肿化积聚暖脾胃行诸气故蘓恭主下气消谷化肉蔵器主风湿破冷气烂痃癖伏邪恶宣通温补日华子主健脾胃治肾气止霍乱转筋腹痛除邪祟解温疫等用也
　　主治参互
　　外台秘要关格胀满大小便不通独头蒜烧熟去皮绵裹纳下部气立通　又方治金疮中风角弓反张取蒜一大升破去心无灰酒四升煑令极烂并滓服一大升须臾得汗则瘥　简要济众治鼻血不止服药不应用蒜一枚去皮细研如泥摊一饼子如钱大厚一豆许左鼻血出贴左脚心右鼻血出贴右脚心两鼻俱出皆贴之立瘥血止急以温水洗脚心　外科精要背疮灸法凡觉背上肿硬疼痛以湿纸贴寻疮头用大蒜十颗淡豆豉半合乳香一钱细研匀随疮头大小用竹片竹圏圏定填药于内二分厚着艾灸之痛灸至痒痒灸至痛以百壮为率効　永类钤方干湿霍乱转筋用大蒜捣涂足心立愈　普济方寒疟冷痢端午日以独头蒜十个黄丹二钱捣丸梧子大毎服九丸长流水下妙　衍义下血病用葫五七枚去皮研膏入豆豉捣丸梧子大毎米饮下五六十丸无不愈者　华佗行道见车载一人病咽塞食不下呻吟佗视曰饼店家蒜虀大酢三升饮之当自痊果吐大蛇一枚而愈
　　简误
　　蒜性温属火气味臭烈凡肺胃有热肝肾有火气虚血弱之人切勿沾唇虽有暖脾胃袪寒湿之功亦宜暂用切勿过施过则生痰动火伤神散气损目耗血切戒切戒
