<!-- { "loadSidebar": true } -->
　　中身者外而胸胁腹背脊脐内而五脏六腑一有所病统属于中原其病之所起必有所因外因者由于春之风夏之热暑长夏之湿秋之燥冬之寒也当其时而至则为正气非其时而至或过盛则为淫邪凡此六淫为病皆属外因亦有因于八风相感如冬至日正北大刚风立春日东北凶风春分日正东婴儿风立夏日东南弱风夏至日正南大弱风立秋日西南谋风秋分日正西刚风立冬日西北折风应时而至主生养万物不应时而至主杀害万物若人感受内生重病外生痈疽凡此八风为病亦属外因故曰外因六淫八风感也内因者起于耳听淫声眼观邪色鼻闻恶臭舌贪滋味心思过度意念妄生皆损人神凡此六欲为病皆属内因又有喜过伤心怒过伤肝思过伤脾悲过伤肺恐过伤肾忧久则气结卒惊则气缩凡此七情为病亦属内因故曰内因六欲共七情也不内外因者由于饮食不节起居不慎过饮醇酒则生火消灼阴液过饮茶水则生湿停饮过食五辛则损气血伤饥失饱则伤脾胃凡此皆饮食之致病也昼日过劳挑轻负重跌扑闪堕等类损其身形夜不静息强力入房劳伤精气凡此皆起居之致病也其有起于膏粱浓味者多令人荣卫不从火毒内结起于藜藿薄食者多令人肾气不充气血亏少凡此亦属不内外因也夫民病百千变化其受病之原皆不出于三因兹集前后证略数则非三因之外别有致病之由盖以病有类集治有攸分故为辨别科条缕析名目逐症分疏于后俾施治者明于辨症而无所疑惑焉一胸为肺分心脾肾肝胆胞络七经之筋脉俱上至胸胸满短气阳实喘促不卧虚满则心下痞而不痛胸痛者多属肝之虚痛引胁背肝实不能转侧善太息余经能令胸满短气而亦不痛仲景云胸痹心下痞留气结在胸胸满胁下逆抢心非若中满者外有腹胀之形也鸡胸乃属肺病胀满有痰肺热也胀满无痰肺虚也皆胸膈高起故名鸡胸一胁痛有左右之分左右者阴阳之道路也左为肝肝主血血留止滞则左痛右为肺肺主气肝邪入肺气不流通则右痛然亦有左痛不专主于血右痛不专于气但按之痛不按亦痛者血也膨痛时止嗳即宽畅少时复痛者气也若痰食致痛皆在右胁必有痰食之症与气血凝滞不同明者自辨更有房劳过度肾虚羸怯之人胸胁间多隐隐微痛此肾虚不能纳气气虚不能生血阴阳循行之道有阻滞所以作痛若不知正本寻源而执一不化则犯虚虚之戒矣一腹坚硬是由脾阳下陷浊阴之气乘之按之如石亦不痛但苦胀满气结饮食不化小儿多有此症大抵寒则收引或因伤食而成若有块硬痛是虫痛也又有冲脉为痛气溢于大肠绕脐而痛有脾伤传肾少腹冤然而痛故曰绕脐痛大肠病也脐下冷痛者肾病也一腰背痛经云巨阳虚则头项腰背痛又曰足之三阳从头走足足之三阴从足走腹诸经所过皆能为痛有风寒湿热挫闪瘀血气滞痰积由外以致内者标病也若房室劳伤肾虚而痛者本病也腰者肾之府转摇不能肾将败矣肩背分野属肺喘咳逆气肩背痛肺燥也当肩背一片冷痛此有痰饮气积故也背心红肿痛者风热也红属火邪肿为风胜经云岁火太过民病肩背热按背心为督脉循行部分督脉贯脊络肾风气从风府而下积而化热故取肩井肺俞之穴灸而散之又外邪与流行荣卫真气相击搏则百节酸疼筋骨挛痛下部虚冷三阴不足故腰膝酸痛凡人真气失调少有所亏则五邪六淫皆得乘间而入所以圣人谆谆告戒令人养摄真元为卫生却病之上妙方也一虚痨之疾为精血内夺百脉空虚先贤经义条分缕析谆谆垂示后人秦越人发虚损之论谓虚而感寒则损其阳阳虚则阴盛损则自上而下一损损于肺皮聚而毛落二损损于心血脉不能荣养脏腑三损损于胃饮食不为肌肤过于胃则不可治虚而感热则损其阴阴虚则阳盛损则自下而上一损损于肾骨痿不起于床二损损于肝筋缓不能自收持三损损于脾饮食不能消化过于脾则不可治此秦越人归重脾胃为治虚劳之妙谛也至汉张仲景明立虚劳门谓五劳虚极羸瘦腹满不能饮食食伤忧伤饮伤房室伤饥伤劳伤经络荣卫气伤内有干血肌肤甲错两目黯黑缓中补虚大黄 虫丸主之意以虚劳发热未有不由瘀血者而瘀血未有不由内伤者治病必求其本惟仲景得之矣巢氏病源谓有虚劳有蒸病有注劳有五劳六极七伤蒸有五蒸二十四蒸注有三十六种九十九种分门异治后人以岐路之多茫然莫知适从大要无非酒色劳倦七情饮食所致故或先伤其气气伤必及于精或先伤于精精伤必及于气精虚者阴虚也其病为躁烦头红面赤唇干舌燥咽痛口疮吐血衄血便血尿血大便燥结小水痛涩等症气虚者阳虚也其病为怯寒憔悴气短神疲头运目眩呕恶食少腹痛飧泄二便不禁甚至咳嗽吐痰遗精盗汗气喘声喑筋骨疼痛心神恍惚饥肉尽削梦与鬼交妇人月闭等症久虚不复则为损损极不复则为劳故知劳瘵之候未有不由气血亏损而成气不生血血瘀则营虚营虚则发热久热则蒸其所瘀之血化而为虫遂成传尸痨症其症令人寒热盗汗梦与鬼交遗精白浊发干而耸或腹内有块或脑后两边有小结核复连数个或聚或散沉沉默默咳嗽痰涎或咯脓血如肺痿肺痈状或腹痛下利羸瘦困倦不自胜持积月累年以致于死死复传注亲属乃至灭门符药罔效知此者惟取膏肓俞四花穴及早灸之可否几半晚亦不济矣凡灸虚劳取其助益阳气若脉洪阳盛者又不可灸临症审之一自汗盗汗未有不由心肾而得者也经云汗者心之液又云肾主五液心为阳虚则不能卫外而为固则外伤而自汗不分寤寐不因劳动发散溱溱然自出乃阴蒸于阳也肾为阴阴虚不能内营而秘藏则内伤而盗汗即内经所云寝汗也人寤卫气行于阴则腠理益疏故熟睡汗出醒则渐收乃阳蒸于阴也凡虚劳发热颊红汗自出津液消涸虚火益炎血气所存者寡矣若伤寒阳明欲作实必自汗邪传少阳居半表半里之间亦见盗汗此又当别论一血症有咳呕吐咯唾痰涎带血衄血便血尿血肠风脏毒又有耳目齿牙毛孔诸见血经云荣者水谷之精也和调五脏洒陈六腑乃能入于脉也源源而来生化于脾总统于心脏受于肝宣布于肺施泄于肾灌溉一身故曰血者神气也得之则存失之则亡分而言之咳血出于肺肺又不独咳血而亦唾血盖肺主气气逆为咳肾主水水化液为唾二脏相关病则俱病若涎唾中有少血散漫者此肾从相火炎上之血也若血如红缕在痰中咳而出者此肺络受热伤之血也甚至咳白血色浅红似肉似肺死不治咯血者不嗽而咯出血也咯与唾少异唾出于气上无所阻咯出于痰气郁于喉咙之下滞不得出咯而乃出求其所属之脏咯唾同出于肾也若上膈壅热紫黑成块则呕而出气虚不摄随气上越则吐而出此呕吐皆出于胃也经云阳络伤则血外溢血外溢则衄血阴络伤则血内溢血内溢则后血积热于膀胱则闭癃溺血渗透肠中则为肠风血热上迫则见诸耳目口舌又毛孔出血名曰血汗即肌衄又名脉溢是为极虚之候故凡血症之治须察阴阳虚实有火无火若脉浮洪数实有火者不可艾灸恐以火济火而反促其危亡也一鼓胀病岐伯曰水始起也目窠上微肿其颈脉微动时咳阴股间寒足胫肿腹乃大以手按其腹随手而起如裹水之状此其候也肤胀者寒气客于皮肤腹大身尽肿按其腹空而不起鼓胀者身腹大与肤胀同色苍黄腹筋起肠覃者寒气客于肠外与卫气相搏因有所系癖而内着恶气乃起 肉乃生始大如鸡卵稍以益大至其成如怀子之状按之则坚推之则移月事以时下石瘕生于胞中寒气客于子门子门闭塞气不得通恶血当泻不泻 以留止日以益大状如怀子月事不以时下皆生于女子可导而下仲景云风水其脉自浮骨节疼痛恶风皮水其脉亦浮 肿按之没指不恶风正水其脉沉迟外症自喘石水其脉自沉腹满不喘黄汗其脉沉迟身发热胸满四肢头面肿久不愈必至痈肿内经云阴气在上则生 胀夫阴气者地气也宜在于下今反腾于上如云雾浓布将天之阳光蒙翳一片阴晦之象结而不开必将大作雷电继以风雨然后雾收云散离照光天悟此可得内经治胀之法矣古人论治有五脏之分有阴阳之别与夫风湿寒郁积滞血蛊饮食劳倦之不一其因审证明晰然后按法施治庶无虚虚实实之误一积聚痞块无形而虚为痞有形而实为块东垣云夫痞者心下满而不痛是也太阴者湿也主壅塞乃土乘心下为痞满也积者推而不移病在五脏聚者推而移动病在六腑肝积在左胁之下名为肥气肺积在右胁之下名为息贲心积起脐上上入心下大如臂名为伏梁脾积在胃脘大如盘名曰痞气肾积在脐下上冲心而痛名曰奔豚又有寒热酒食水气血蛊之积其症不同其治亦异经云察其邪气所在而调治之正谓此也一心腹痛胀内经所谓九种心痛者五脏胃脘与痰虫食积为九也又谓胃脘当心而痛后人因此一语遂将二者混为一例不知心为君主之官神灵之舍不能受邪其受者乃手心主包络也如包络引邪直犯心之正经而痛者则谓之真心痛必死不可治凡脏腑经脉挟其淫气自支脉乘于心而为痛者必有各腑脏病形与之相应如灵枢谓厥心痛与背相控善 如从后触其心伛偻者肾心痛也厥心痛腹胀胸满心尤痛甚胃心痛也厥心痛如以锥针刺其心心痛甚者脾心痛也厥心痛色苍苍如死状终日不得太息肝心痛也厥心痛卧若徙居动作痛益甚色不变肺心痛也故心痛各有病状不得与胃脘痛混一而论也盖胃为水谷之海三阳之总司五脏六腑十二经脉皆受气于此初病在经久病入络其或满或胀或食不下或呕或吞酸或大便难或泻利面色浮而黄者皆胃之本病也其有淫邪相乘于胃病状虽与心痛相类但其间必有胃之本病参杂而见之于外也东垣云夫心胃痛及腹中诸痛皆因劳力过甚饮食失节中气不足寒气乘虚而入客之故卒然而作大痛然腹痛有部分脏腑有高下如中脘痛者太阴也脐腹痛者少阴也少腹痛者厥阴也审其有形无形在脏在腑随其高下而治之更循各藏部分穴而灸之则又在人之有确见也一膈噎症非由外邪所致乃忧思劳欲七情郁结而成张鸡峰所谓神思间病若不垂帘返照内观静养一切排遣物过不留则五火丛生气逆梗塞血液日枯而清浊相干乱于胸中饮食不得下矣夫咽嗌梗塞气不顺利水饮不行食物难入其槁在吸门名曰膈其或食下则胃脘作痛烦闷不安须臾吐出食而安其槁在贲门名曰噎二者皆属上焦东垣云阳气不得上出者曰塞五脏之所生阴也血也阴气不得下降者曰噎六腑之所生阳也气也阳气结于上阴液衰于下因成此膈噎之症经云三阳结谓之膈三阳大小肠膀胱也三阳热结津液不能上供肺用故吸门塞而食不入治者当先识此一反胃症食虽可下良久复出其槁在幽门乃中焦病或朝食暮吐暮食朝吐完谷不化小便赤大便难或如羊矢其槁在阑门病属下焦伤寒注以晨食入胃胃虚不能克化至暮胃气行里与邪相搏则食反出也王太仆注内经谓食不得入是有火也食入反出是无火也巢氏亦云脏冷则脾不磨而宿食不化其气逆而成反胃此皆主于胃气虚寒用辛香大热之剂若脉数火气炎上多升少降邪热不杀谷或伤食伤饮者又不可执为虚寒而不知通变也一霍乱者由阴阳清浊二气相干乱于肠胃心腹卒痛呕吐下利憎寒壮热头痛肿晕先心痛则先吐先腹痛则先利心腹俱痛吐利并作甚至转筋入腹则毙矣此症多发于夏末秋初四时间或有之实因残暑新凉并时行不正之气干犯胃阳陡然上吐下泻汤药有所不及惟灸法取效如神又有干霍乱症上不得吐下不得泻腹中痛甚俗名绞肠纱急以盐汤灌之令其大吐庶有可生切莫与谷食虽米饮一呷入口即死必吐泻过二三时直至饥甚方与稀粥从缓调理可也一呕吐者东垣云皆属于胃然亦有分别如呕者阳明也阳明多血多气故有声有物气血俱病也吐者太阳也太阳多血少气故有物无声乃血病也干呕者少阳也少阳多气少血故有声无物乃气病也究三者之源皆因脾气虚弱或因寒气客胃加之饮食所伤而致也又有因上焦伤风开其腠理经气失道邪气内着身背皆热肘臂牵痛其气不续膈间厌闷食入即先呕而后下名曰漏气有下焦实大小便不通气逆不续呕逆不禁名曰走哺有吐食者气热上冲食已暴吐有恶心者胸中似喘不喘似呕不呕似哕不哕心中愤愤然无奈者有呕苦者邪在胆逆在胃胆液泄则口苦胃气逆则呕苦有吐酸者吐出酸水如醋平时津液随上升之气郁而成积久则生热从木化而作酸故内经训以为热有吞酸者因郁积之久不能自涌而出伏于肺胃之间咯不得上咽不得下肌表得风寒则内热愈郁而酸味刺心必须温暖解肌忌用寒药故东垣又以为寒若吐清水则为寒湿吐痰涎则为水饮呕家虽呕痈脓不可治呕脓尽自愈更有吐蛔者仲景以为胃中冷也一咳嗽须分六气五脏之殊而其要皆主于肺内经金匮言之详矣后贤推衍其义各抒己见而鲜有会归至喻氏嘉言始发内经秋伤于湿冬生咳嗽句有脱文之论乃正之曰夏伤于暑长夏伤于湿秋必疟秋伤于燥冬为咳嗽六气配四时之理灿然明矣言六气主病风火热湿燥寒皆能乘肺皆足致咳其湿咳即分属于风火热燥寒五气中也风乘肺咳汗出头痛痰涎不利火乘肺咳喘急壅逆涕唾见血热乘肺咳喘急面赤潮热甚者热盛于中四末反寒热移于下便泄无度燥乘肺咳皮毛干槁细疮湿痒痰胶便闭寒乘肺咳恶寒无汗鼻塞身疼发热燥烦至于湿痰内动为咳又必因风因火因热因燥因寒所挟各不相同而乘肺则一也知此六气之致咳则比类而推触类而长正不独咳嗽一端即万病亦无不了然心目间矣一呃逆即内经所谓哕也气逆奔急上冲呃呃有声故名呃逆其症非由一因有胃虚膈热者有胃中虚寒者有肾气虚损阴火上冲者有中气不足脉虚数气不相续而发呃者有阳明内实失下而发呃者有渴而饮水太过致水结胸而发呃者有传经伤寒热症误用热药助起火邪痰火相传而为呃者刘宗浓云呃逆一症有虚有实有火有痰有水气不可专作寒论内经治哕以草刺鼻取 而已无息而疾迎引之立已大惊之亦可已陈无择又以哕为咳逆东垣海藏以哕为干呕皆谬也干呕无物之吐也非哕也咳逆嗽之甚者也非呃逆也许学士以哕为呃逆参之经旨的无可疑一喘哮嗳气喘有虚实实者邪气实也虚者正气虚也实喘者气长而有余脉来滑数有力虚喘者气短而不续脉来微弱无神此脉症之不同虚实之有明辨也哮者喉中声响如水鸡声凡遇天气欲作雨时便发甚至坐卧不得饮食不通此肺窍中积有冷痰乘天阴寒气从背自鼻而入则肺胀作声或盐水伤肺气喘不休有延至终身不愈者亦有子母相传者必须量虚实而治之若嗳气经无明文有谓腹胀嗳气者曰噫逆气自下而上者亦曰噫噫者饱食之息即嗳气也多因胃虚火郁留饮胸间或阴气上逆扰阳阳不足以制化必作嗳或妇人性多郁胸中气紧连嗳数十声不尽者嗳出气心头略宽不嗳即紧治疗之法虚则补之热则清之寒则温之气则顺之无遗义矣一太息善悲短气人有忧思则心系急急则气道约约则不利故太息以伸出之善悲者由脾郁不能顾子肺为脾子肺主悲其在天为燥在地为金在志为忧在声为哭妇人脏燥喜悲善哭此其验也短气者言语无余声呼吸紧促是五脏皆有不足而大要多主于肺经云肺气虚则肩背痛寒少气不足以息故凡外而六淫五邪内而七情六欲皆足以耗气短气之人岂可不兢兢加谨乎一疟疾少阳症也少阳居半表半里邪伏于此入与阴争则寒出与阳争则热少阳之脉上头角故偏头痛其支者从耳后入耳中过小肠听宫穴故耳聋又下胸中贯膈循胁里故胸胁痛少阳为甲木木病迁及于其所胜致脾胃不和作呕胆味苦热亦作苦故口苦浅则日作深则间日在气则早在血则晏仲景云疟脉自弦弦数者多热弦迟者多寒弦小紧者下之差弦迟者可温之弦紧者可发汗针灸也浮大者可吐之弦数者风发也以饮食消息止之只此七言汗吐下和温之法具备其他瘅疟温疟牡疟疟母四症要不外少阳求治耳灵素金匮之文具在惜无解人而会通其精义也其有热多寒少心烦少睡者属心名曰温疟有寒多热少腰疼足冷者属肾名曰寒疟有先寒而后大热咳嗽者属肺名曰瘅疟有热长寒短筋脉牵缩者属肝名曰风疟有寒热相停呕吐痰沫者属脾名曰食疟此五脏之疟分始巢氏病源后人谓其发明内经深信不疑而不知疟邪不从脏发内经所无之理巢氏臆言之耳一痢疾灵素谓之肠 亦曰滞下多由感受风寒暑湿及饮食不节有伤脾胃宿积郁结而成其症大便窘迫里急后重至圊而不能便腹中疼痛所下或白或赤或赤白相杂或下鲜血或如豆汁如鱼脑如屋漏水如尘腐色有下纯黑者有下纯红者有大孔如竹筒直出者有饮食不下为噤口痢有乍作乍止为休息痢此为感有轻重积有浅深症有顺逆治分气血丹溪谓白痢气病由大肠来赤痢血病由小肠来赤白相兼气血俱病通考古今治痢者皆曰热则清之寒则温之初起热甚则下之有表症则汗之小便赤涩则分利之此五者举世信用奉为准绳不知五法之中可用者一忌用者四倪氏发明四忌之义谓一忌温补痢之为病由湿热蕴积胶滞于肠胃之中初病即投温补将邪气补实肠胃之热益炽内攻脏腑至于不可救疗者比比然也一忌大下痢因邪热胶滞肠胃而成与沟渠壅塞相似惟用药磨刮疏通则愈若大下之譬如以清水荡壅塞之渠塞必不可去徒伤胃气损元气而已迨正伤邪盛饮食不进而成噤口鲜有不即于危亡者也一忌发汗痢有身发寒热头痛目眩者此非外感乃内热熏蒸自内达外虽有表症实非表邪也若发汗则耗其正气而邪气得以肆行且风剂燥热愈助热邪表虚于外邪炽于内若此而生者幸而免尔一忌分利小便利小便治水泻之良法也痢本因邪热滞下津液枯涩而成复利其小水则津液愈枯涩塞愈盛遂至缠绵不已是则分利之过也学人知所忌则知所治矣灸家取穴乃引火化气一法非若乱投热药以火救火至烂人肠胃而罔顾也一泄泻即古之所谓下利也丹溪云有湿有气虚有痰火食积戴复庵云泻水腹下痛者湿也饮食入胃辄泻完谷不化者气虚也腹痛泄水肠鸣痛一阵泻一阵者火也或泻或不泻或多或少者痰也腹痛甚而泻泻后痛减者食积也又湿多成五泄戴云飧泄者水谷不化而完出湿兼风也溏泄者渐下污积粘垢湿兼热也 泄者所下澄清冷小便清白湿兼寒也濡泄者体重软弱泄下多水湿自甚也滑泄者久下不能禁固湿胜气脱也又云饮食不化色黄者胃泄也腹胀满泄注食即呕逆者脾泄也食已窘迫大便色白肠鸣切痛者大肠泄也溲而便脓血少腹痛小肠泄也里急后重数至圊而不能便茎中痛者大瘕泻也诸泄泻小便不利者先分利之若食积痛泻必当先推荡其食老人虚泄当益其脾病后作泻宜调其胃求其所因而治之又不得谓诸泻利之必利小便也一黄胆症由湿热熏蒸而成名分五疸症各不同一日黄汗汗出染衣色如柏汁一日黄胆身目皆黄便黄无汗一曰谷疸因饮食伤脾而得一日酒疸因酒后伤湿而得一曰女劳疸因色欲伤阴而得总之不出阴阳二症阳症多实多热阴症多虚多寒罗谦甫辨之详矣一消渴有上中下之分大渴引饮随饮随渴病在肺名曰上消多饮善饥不为肌肉病在脾名曰中消小便黄赤为淋为浊如膏如脂面黑目焦日渐消瘦病在肾名曰下消经曰二阳结谓之消又曰二阳之病发心脾其传为风消又心移寒于肺肺消者饮一溲二死不治心移热于肺传为膈消勿泥丹溪五疸同治而不分辨也一痰饮二者略有不同饮由饮食停积其病全在脾胃痰则随气变化无处不有古人云痰生百病谓百病皆足以生痰非谓百病之由痰而生也故知痰之为病不由一因有因外感而生者有因内伤而起者诚知外感者何气迎其机而导之邪退则痰自平矣起于内伤者何病察所伤以调之气化则痰亦化矣若见痰治痰而谓痰消病自愈者则吾未之闻也一不寐者有邪实内扰而神不安有正虚真阴不足而神不守舍病虽有不同惟邪正二字皆足以该之帝曰人之多卧者何气使然岐伯曰此人肠胃大皮肤湿而分肉不解焉卫气昼行于阳夜行于阴阳气尽则卧阴气尽则寤卫气留久于阴故卒然多卧一怔忡者心胸筑筑振动惶惶惕惕无时得安者是也惊者心忽外有所感动卒然而惊懊者郁闷之貌情不舒畅愦然无奈比之烦闷而甚也悸者心有所恐时怯怯如人将捕 之心虚胆怯之所致也若恐惧则与悸相似而健忘则又为心脾二经之不足矣梦魇者心肾不交精神散越宜滋养心肾自安
