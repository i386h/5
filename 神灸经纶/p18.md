<!-- { "loadSidebar": true } -->
　　夫人之有生死主于气血荣枯人之有疾病由于气血之失其常度故痈疽之发或由气热伤血或由血热伤气总之经络阻隔血气凝结然亦有阴症阳症表里虚实之不同经云五脏菀热痈发六腑又云六腑不和留结为痈又云诸痛痒疮皆属于心肺乘肝则为痈肾移寒于肝痈肿少气脾移寒于肝痈肿筋挛此皆脏腑之变又不专主于热专属于外也集验云痈疽之名虽有二十余症而其要有二阴阳而已发于阳者为痈为热为实发干阴者为疽为冷为虚故阳发则皮薄色赤肿高多有椒眼数十而痛阴发则皮浓色淡肿硬如牛颈之皮而不痛又有阳中之阴似热而非热虽肿而实虚若赤而不燥欲痛而无脓既浮而复消外盛而肉腐阴中之阳似冷而非冷不肿而实赤微而燥有脓而痛外虽不盛而内实烦闷阳中之阴其人多肥肉紧而内虚阴中之阳其人多瘦肉缓而内实而又有阳变而为阴者草医凉剂之过也阴变而为阳者大方热药之骤也然阳变阴者其症多犹可返于阳故多生阴症变阳者其症少不能复为阴矣故多死然间有生者此医偶合于法百中得一耳薛立斋云痈疽有五善七恶饮食如常动息自安一善也便利调匀或微见干涩二善也脓溃肿消水浆不臭内外相应三善也神彩精明语声清亮肌肉好恶分明四善也体气和平病药相应五善也七恶者烦躁时嗽腹痛渴甚眼角向鼻泻利无度小便如淋一恶也气息绵绵脉病相反脓血既泄 肿尤甚脓色臭败痛不可近二恶也目视不正黑暗紧小白暗青赤瞳子上视晴明肉陷三恶也喘粗短气恍惚嗜卧面青唇黑便污未溃肉黑而陷四恶也肩背不便四肢沉重已溃青黑筋腐骨黑五恶也不能下食服药而呕食不知味发痰呕吐气噎痞塞身冷自汗耳聋惊悸语言颠倒六恶也声嘶色败唇鼻青赤面目四肢浮肿七恶也症见五善病在腑者轻症见七恶病在脏者危凡五善之中见一二善症疮可治也七恶之内忽见一二恶症宜深惧之太抵虚中见恶症者不可救实症无恶候者自愈临症之时最宜详细明察须分经络部分血气多少穴远近有宜内治者有宜外治者元戎云自外而入者不宜灸自内而出者宜灸外入者托之而不内内出者接之而令外故经云陷者灸之灸乃从治之意凡疮疡初起七日以前即用灸法大能破结化坚引毒外出移深就浅功效胜于药力惟头为诸阳所聚艾炷宜小而少若少阳分野尤不可灸灸之多致不救亦有因灸而死者盖虚甚孤阳将绝其脉必浮数而大且鼓精神必短而昏无以抵当火气宜其危也又精要云脑为诸阳之会颈项近咽喉肾俞为致命之所俱不可灼艾苟不知宜忌一概混施非徒无益而反害之疡医虽属外科然其观色脉辨阴阳晰经络分虚实未有不精乎内而能明乎外者也

　　卷之四

　　外科症治

