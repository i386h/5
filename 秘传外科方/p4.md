<!-- { "loadSidebar": true } -->
　　盖虑痔根毒水流污好肉生疮，故用药涂油单纸护肉周遍，不用连纸贴定可也。唤痔真磁石（一钱重，别研）白矾（半钱，枯过）白姜（一钱，别研）草乌尖（三个，生用）上为细末，却以葱涎调敷肠头上，其乳出用枯药。

　　又方用磁石（，醋淬九次，研，水飞）白矾（枯）大草乌穿山甲硼砂上为末如前，出用洗药。

　　二十四证痔歌此疾，酒、色、气、风、食五事过度。

　　痔证分三八，凭君子细看。莫教年日久，见者胆心寒。菱角看形怪，莲花不可观。穿肠并鼠痛若钻。核桃与流气，见者便心酸。栗子于中大，鸡心在外安。珊瑚形可恶，那更脱肛难。

　　内痔红不出，搭肠裹内盘。垂珠更难治，日久有鸡冠。切莫轻刀火，令君性命残。用工无半了，去病更除根。

　　用换药用此治痔方： 

　　[李防御五痔方] 红肉膏 

　　辰砂（一钱）乳香（半钱，别研）白矾（一两）黄丹（一钱）巴豆（三个）砒（半两，用白矾铺底火七分）上为细末，每用二钱，斑蝥三个，香油一两，同一处煎，斑蝥、巴豆赤为度。去二味，只用，已破用纸捻子任药入疮。

　　[李防御五痔方] 洗痔金花散 

　　无名异（半钱）黄柏（一两）黄连（半两，生）乌黑豆（半升）上为末，温洗了，用海蛤散敷之。

　　[李防御五痔方] 龙骨海蛤散 

　　芜荑（一两）龙骨（一钱）海蛤（一钱，）密陀僧（半钱）上为末，先掺，次用贴痔膏，日一次贴。

　　[李防御五痔方] 乳香膏 

　　贴痔乳香膏。

　　茱萸白芨白蔹黄连黄柏当归（各等分）上用香油四两，入柳枝三尺四寸长同煎，柳枝黑为度，入前药末同煎紫色，用绢滤去滓，再通血积药，一日二次，方用换痔药。

　　[李防御五痔方] 当归饮 

　　通血积。

　　黄连火麻子当归（各半两重）上为末，用一钱嚼温酒下，又将通真丸一粒，临卧再服。

　　[李防御五痔方] 通真煨姜丸 

　　良姜（炮）柯子（炮）肉桂（去皮）木香肉豆蔻破故纸茴香葫芦巴（各一钱）末（一钱）上研匀细，醋糊为丸，如梧桐子大。用一钱，以木瓜、生姜，共药一处，湿纸裹煨，香熟温酒下。

　　[李防御五痔方] 下膈散 

　　治不思饮食。

　　苦参蓬莪术（炮）荆芥穗（炒）益智（各一两，去皮）上为末，每服一钱，水一盏，姜蜜同煎八分，入盐虚心服之。

　　[李防御五痔方] 洗肠犀角散 

　　骨碎补穿山甲（二两，蛤粉炒）玄胡索（半两，生）甘草根上为细末，茶调半钱，空心服之。

　　[李防御五痔方] 止痛麦煎散 

　　滑石（三钱）鳖甲（半两）川乌（一两，去皮、尖）秦艽（半钱）前胡（半两）上为末，每服二钱，小麦三十五粒，同煎至七分，通口服，不拘时，三四服见效。

　　[李防御五痔方] 黑神黄散 

　　京墨黄牛角（一只）蛇蜕（一条，全）槟榔（三个）猪牙皂角（十个）穿山甲蔓荆子（各一两）黑狗脊（一两，去毛）黄荆子（半两）枳壳（一两，去皮白）上为末，以栝蒌五个去子，入药在内，用新瓦瓶盛之。后用黄泥固济，火烟尽。末入没药、青木香各一钱，荆芥一两。

　　上为末，同煎药一处服二钱，胡桃酒下，日三服，茶亦可。

　　[李防御五痔方] 宣风散 

　　巴豆（去油）大黄（炮）朴硝枳壳陈皮（去穣）上各等分，每服二钱，水一盏，煎至七分，温服。如服药后，大便结涩，二三日可服。

　　[李防御五痔方] 木通散 

　　人参（一钱）斑蝥（炒，去壳、足、翅）鹤虱大黄牡蛎（）枳壳（各等分）荜澄茄（半两）丁香（少许）上为末，糯米糊为丸如梧桐子大。每服五丸，煎砂糖汤下。此药恐不可用。

　　[李防御五痔方] 收脓膏 

　　海金砂乳香白芨雄黄（各等分）上为末，入疮口，次以乳香膏贴之。

　　[李防御五痔方] 车前散 

　　食茱萸车前子雄黄乳香赤石脂龙骨（各一钱，生用）上为末，掺疮口，以乳香膏压之，一日二次。如疮口干，只用乳香膏贴；有清水出，用后药注青膏。

　　[李防御五痔方] 注青膏 

　　五倍子（三个，生）玄胡索白矾（各一分）上为末，服少许。如清水出，以纸贴膏药入疮口内。

　　[李防御五痔方] 金花散 

　　郁金甘草（炙）白姜（炮）槐花（各一两，炒）上为末，每服二钱，空心，陈米饮下。

　　[李防御五痔方] 山甲散 

　　五倍子（生）穿山甲（各一两，炒存性）上为末，泻水者，服二钱，空心，陈米饮下。

　　[李防御五痔方] 解肠散 

　　治脏毒泻血，威灵仙（一分）蕤生（一分）贯众（一两）上为末，每服二钱，麝香酒调服。

　　凡内痔用葱涎膏，次用洗肠当归丸，次用取血当归散，次用取血黄连丸，次日上红肉膏。凡涂绵子掩痔上，绵托帛缚，日二次上，重十日，轻八日。若有痔曰连肠，若恶滞、腰间疼者，用肉桂膏贴腰。烦疼以通心散逐日服，次下丁膈散、煨姜丸、枳壳散落洗，用海蛤散附之，乳香膏贴，退痔匀肠散，收肠贴顶散。

　　治痔久不瘥，变漏。不戒酒色。服药饵治，则先用纸捻子细看大小浅深，即服通真丸、黄入疮内，凡取烂肉，有血水出，方不进药，须用收脓膏，三日后用药洗，三日用龙骨海蛤散掺，以车前散掺口内，一日两次。服药至三服，至取深效后，有水出即效也。

　　[李防御五痔方] 神验治痔方 

　　信（半钱）白矾（一两）朴硝（一两）没药（半钱）乳香（半钱）麝（少许）绿矾（一两）上用铁铜锅，先以信在锅底，以白矾覆之，又绿矾覆之，又用硝覆之后成水，投乳香末搅匀边，一日三次，其痔自然焦落。

　　又以枳壳水浸去穣，每二片去皮，用巴豆一粒，在内绵缚入银石器内，米醋高一指，煮干去豆，焙为末，醋糊丸。每服十丸，空心茶清下，或随津下亦可。

　　肠风下血，平胃散加续断煎服。又方加小麦四十九粒，去续断。治痔上疮，腊莲蓬等分，锅内慢火微烟熏之。又方用五倍子为末，服二钱，麝香酒下。

　　治痔白矾（四两）绿矾（一分）朴硝（半两）信（半两）上矾硝作一处，以少半许入建盏内，以信成块入中。以余药涂上，以炭火约二斤许烧四围下痔，可以白矾减半。如速效，可将津液调敷不疼。甘草汤调敷此药，久留不损，且能不疼。

　　次用茅根汤热洗，然后敷药，日夜三五易。凡疼发必大肠秘结，服宽肠丸并通大便。不可烧烟熏，入肠，反为害。暑月加百草霜、黄丹调敷。如痔落了，肛门肿痛，用槐皮煎汤洗，用津洗，瓦上磨枳壳敷。如肛门不收，木贼、朴硝煎汤敷，各以一次二次即效。未落以前，黄皮薄荷煎汤唾调敷肛门，夏月用此尤佳。

　　洗药初用此洗之。木通、黄芩、黄柏、黑豆，热煎即洗三次。

　　跋 

　　夫医通仙道，业擅专门，岂后学所易晓。苟不识证之所因，则必妄投其剂以误人，可不谨乎师嘱，曾编西平善观李先生所授《外科集验方》，已行于世；而此方乃吾师得于庐陵荣可萧先生者，与前外科，别为一脉，弗及类刊。然其方，疮之所发各有图象，使人易于会解，可以对证用药，不至于误人，诚良方也。即得是本，焉敢缄藏，复以济急仙方并用锓刻，与有缘者共。倘若知机于有兆，防患于未形。究是方之精微，广胸中之活法，岂曰无小补哉。因述得方得效之由于其末，以示信于观者云。

　　时洪武二十八年乙亥岁孟冬渊然道者书。

　　治诸杂证品 

　　救自缢死：自旦至暮，虽已冷，可活。心下微温者，虽一日以上，可活。急抱起死者，使绳，一人急牵其发不放手，就用脚踏其两肩；一人摩其胸及屈伸其手足，摩捋之如活，即以粥饮与之。此法救人无不活者。

　　救水溺死：先以刀斡开溺者口，横放箸一只，令其牙衔之，使可出水，或覆瓮或立甑，以溺着肩上，以背相贴，倒驼之而行，令出其水尽。仍先打取壁土，一堵置地上，以死者仰卧其上脐、粪门内更迭吹之，令上下气相通。又用半夏末少许，搐其鼻。如略活用清粥饮灌之。

　　又孙真人救溺死法：急解去死人衣带，艾灸脐中即活。

　　救冬月堕水冻死：凡四肢冷，口不能言，只有微气者，不可便以火灸。用布袋盛热灰放在心头，冷即换热者，待眼开却用温酒或米饮灌之。

　　救伏暑死，不可使□□□即死，宜用温汤常摩洗其心腹间，如路途急切，用路上热土，置腹脐间，令人更尿其脐中，即活。

　　救暑渴死，用路上热土，大蒜等分烂研，水调去滓，饮之即活。

　　救卒中风，不省人事，多因痰壅，用白矾二钱重生研末，生姜自然汁调，斡开口灌下，其涎或吐或化下便醒。

　　救卒中恶不省者，用韭菜研汁灌入鼻中。

　　救睡卧中不省死，用韭菜汁滴鼻中，冬月用韭和根捣汁灌之。

　　治从高堕下瘀血冲心欲死。

　　上豆豉一大盏，水两碗，前三沸，去滓，服若便觉气绝，不能言，取药不及，擘开口以热小便灌之。

　　凡压死、缢死、溺死、魇死、产后晕绝。（此名五绝。）上可用半夏一味为末，如豆大吹纳鼻中，须臾即活。

　　神医华佗云 

　　十般危证，急如风雨，故选名方救之。

　　一危证：霍乱吐泻，或因饮冷，或冒寒，或失饥，或大怒，或乘车船伤动胃气，令人上吐下泻不止，头旋眼花，手足转筋，四肢逆冷。方用：吴茱萸（半两）木瓜（半两）食盐（半两）上同炒焦，先用瓦瓶水三升，煮令百沸，却入煎，三味同煎二升以下服之。

　　一方：用枯白矾为末，每服一大钱，百沸汤点服。

　　又方：用盐一撮，醋一盏，煎七分，温服。或盐梅咸酸等物，亦可煎服。

　　二危证：缠喉风，闭、肿、痛，手足厥冷，实时气闭不通，用皂角三皮，挪水一盏，灌下立愈。

　　一方：皂角一皮，百草霜一钱，同研为末，冷水调，加清油数点灌之。

　　又方：升麻四两锉碎，水四碗，煎一碗，灌之即愈。

　　三危证：吐血内损，或因酒色损伤心肺，血气妄行，口鼻俱出。上用荆芥一握，烧灰置地上，出火毒，细研。每服三钱，陈米饮调下。

　　一方：百草霜研细。每服三钱，浓米饮调三服妙。

　　四危证：中砂毒，烦躁，心腹绞痛，头旋欲吐不吐，面青黑，四肢冷。上用青蓝一握，细研。以井花水调下一碗灌之。

　　一方：麻油二升灌下。

