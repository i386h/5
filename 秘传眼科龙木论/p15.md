<!-- { "loadSidebar": true } -->
　　第九问，眼常见黑花如绳牵者何也。答曰。此肾脏之实也。肾属水。其应北方黑色。乃肝之母。母实。肝肾之邪伤于经，胆者目之经。神水之源。肾邪入目。时复落落蝇羽者。肾之实也。宜用秘方猪苓汤，苦参汤。

　　秘方猪苓汤方猪苓 木通 栀子 大黄 金毛狗脊 蓄（各等分）

　　上 咀。每服五钱。水一钟半。煎至一钟。去渣温服。无时。

　　苦参汤方苦参 地骨皮（各半两） 丹参（三钱） 乳香（三钱另研）

　　上 咀。每服五钱。水一钟半。煎至一钟。去渣温服。无时。

　　第十问。迎风有泪者何也。答曰，此肾家虚也。五轮曰黑睛属肾。肝属木。木生风。肾属水，水枯不能滋木。故迎风有泪。肾之虚也。用石燕子散、艾煎丸、蚕沙汤。服此药一止其泪。大有神效。

　　石燕子散方石燕子（一双 醋淬十次） 玳瑁 羚羊角（各一两） 犀角（五钱）

　　上为末。用好酒薄荷汤或茶清。食后调下。

　　艾煎丸方艾叶（醋炒） 肉苁蓉 川牛膝（酒浸） 甘草 桑叶（向东者用） 山药 牛膝（炒） 当归（各等分）

　　上为末极细。炼蜜为丸如桐子大。每服十丸。茶清调下。

　　蚕沙汤方蚕沙（四两炒） 巴戟（去皮） 川楝肉 马蔺花（各二两去梗）

　　上为细末。每服二钱。无灰酒。不拘时候调下。

　　第十一问，目中红筋附睛者何也。答曰。此乃心之肝也，心属火。火主血。肝属木。木主筋。血侵于筋者。肝之候。

　　血者肝之源。传入目。渐灌瞳人。故曰侵睛也。宜服当归散主之。

　　当归散当归 防风苗（炮） 蒺藜（炒） 牡丹皮（各等分）

　　上为末。每服二钱。生葱薄荷茶清调下。或作 咀。煎服亦可。

　　第十二问。白膜遮睛者何也。答曰。此乃肺克肝也。肝属木。肺属金。金能克木。金色白。风邪肺克肝也。甚则火旺。白轮胜者。轮在睛上。复即灌交。是母子相刑。五花白膜遮睛。故金克木。宜用秘方连翘散、蝉花散、密蒙花散（方在七问下）。

　　秘方连翘散方连翘 栀子 甘草 朴硝 黄芩 薄荷（各等分）

　　上为末。每服三钱。茶清调下。无根水亦可。

　　秘方蝉花散方蝉花（一两） 菊花（四两） 白蒺藜（二两）

　　上为末。每服三钱。清水调下。

　　第十三问。目中迎风受痒者何也。答曰。肝邪自传。肝属木。风动即痒也。宜用秘方二处膏、局方明目地黄丸。

　　秘方二处膏 将田螺养开。掩入黄连末。焙干为末。入脑、麝二味各少许。绵裹泡水洗眼。

　　明目地黄丸生地黄（洗） 熟地黄（各一两） 牛膝（三两各浸） 石斛 枳壳（炒） 防风（各四两） 杏仁（二两去皮尖火炒黄细研去油）

　　上为细末。炼蜜为丸如桐子大。每服三十丸。空心温水下。或米汤下。忌一切风动诸物。

　　第十四问，目中常早晨昏者何也。答曰。此乃头风攻冲于头。目者太阳之首。肝脏为阳。气旺故使头风攻注于目。

　　宜服局方芎菊散、白蒺藜散、石膏散。

　　局方芎菊散方川芎 菊花 甘草（各一两） 薄荷（二两） 防风（七钱半） 白芷（五钱）

　　上为末。每服三钱。食后茶清下。伤风头眩。用无根水调下尤速。

　　白蒺藜散方白蒺藜 细辛 蓄 白芷 □香（各等分）

　　上为细末。每服一钱。米汤调下。或温酒亦可。食后日进三服。

　　石膏散方石膏 石决明（ ） 荆芥 白芷 川芎 防风 旋复花（各等分）

　　上为细末。每服一钱。食后薄荷生葱茶清调下。日进三服。

　　第十五问。常目中昏者何也。答曰。乃痰之所作也，在巳午时。真阳之气火胜。心胜肺。肺壅痰灾。时复浑浑而昏也。宜用局方辰砂化痰丸、局方玉壶丸。

　　局方辰砂化痰丸方枯白矾 辰砂（五钱） 南星（一两炮） 半夏（一两）

　　上将白矾、半夏、南星为末，和匀。生姜汁煮面糊。为丸桐子大。每服十丸。食后姜汤下。仍用朱砂为衣。亦治小儿风壅痰嗽。一岁服一丸。捣碎。用薄荷生姜调下。

　　局方玉壶丸散南星 半夏 天麻（各五钱） 重罗白面（三两）

　　上为细末。滴水为丸。如桐子大。每服三十丸。水一钟。煎沸令下药煮五七滚。候药浮。漉出。别用生姜下。

　　不拘时。

　　第十六问。目常暮昏者何也。答曰。此脑者天真。万物行于阳道。不行阴道。至申酉戌时。寒气欲生。脑损则风寒所致。目中微昏不真。到晚宜衣。灸风火穴。

　　第十七问。目夜间昏者何也。答曰。此阴毒肾盛也。经云。阴好静。阳好动。血散漫而不行阴道。寒邪克之。致使寒气太盛。寒气者属阴。旺在申时。乃一阳之气生。故夜痛目昏。宜用六问泻肝汤。九问内苦参汤。

　　第十八问。目中浮翳遮睛者何也。答曰。此乃肺经大热。肺者西方庚辛金。其色白。肺者气之源。气盛则热。血盛则寒。肺之热气灌注瞳人木之气。白膜者肺之苗。根盛苗盛。白膜遮者。肺经热也。宜用二问顺肝散。四问局方三黄丸。

　　六问泻肺汤。

　　第十九问。旋螺突睛者何也。答曰。此睛损也。目者。五脏之源六腑之宗。脏腑积热。外发于肝脏。肝脏更衰。而发疮疖。脓血结硬。其睛突也。宜用秘方琥珀膏、救睛丸。

　　秘方琥珀膏方（一名立蜕散、一名定志丸）

　　人参（二钱） 石菖蒲（炮） 天门冬（去心） 远志（去心） 预知子（各一两） 白茯苓 麦门冬（各一两去心）

　　上为细末。炼蜜为丸如桐子大。每服十丸。朱砂为衣。茶清下或水亦可。

　　救睛丸方栀子 薄荷叶 赤芍药 枸杞子（各二两） 苍术（三两）

　　上为末。酒糊为丸如桐子大。每服三十丸，井花水送下。或茶清下亦可。年壮之人可服。如是年老之人。可于前方内。加茯苓三两尤妙。

　　第二十问。目睛倒出者何也。答曰。脏之损也。眼应五行。青黄赤白黑。内应心肝脾肺肾。五脏者目宗源。睛深枯入者。五脏损也。宜服前秘方琥珀膏（方见十九问下）。

　　第二十一问。青膜遮睛者何也。答曰。此病证是外障也。目神为水之源。精华之腑。五脏蕴积，攻冲外发于目。目属肝。其色青。宜用蝉花散（方见十二问下）、顺肝散（方见二问下）、秘方洗肝散、许学士方。

　　秘方洗肝散方熟地黄 大黄 栀子 当归 甘草 干葛（各五钱） 赤芍药 甘松 黄芩（各三两）

　　上为细末。每服三钱。米泔调下。

　　许学士方大黄 芍药 石决明（ ） 黄芩 人参 栀子 甘草（各等分）

　　上为细末。每服三钱。食后清水调下。

　　第二十二问。瞳人倒者何也。答曰：此病多是内障病。五行应变。应变升为气。气血皆衰。荣卫凝滞，不得荣于目也。宜用救睛丸（方见十九问下）。活血煎（方见三问下）、秘方琥珀膏（方见十九问下）、秘方生犀角丸、生犀升麻汤。

　　秘方生犀角丸方犀角 麻黄 防风 石决明 当归 楮实子 枸杞子（各等分）

　　上为细末。面糊为丸如桐子大，每服三十丸。茶清下。小儿量大小。加减丸数。

　　生犀升麻汤方犀角（一两一线） 川升麻 防风 白附子 白芷 黄芩（各五钱） 甘草（一钱）

　　上 咀。每服三钱。水一钟半。煎至一半钟。去渣再煎：日进三服在食后。

　　第二十三问。头晕眼见赤乱星乱者何也。答曰。此乃血衰也。血者心经也。周流百脉于六阳之首。阳经不行。故目昏也。宜用活血煎、（方见三问下）地黄丸、石膏散（方见十四问下）。此方按素问云。久血伤血。血主肝。故谨书伤肝主目昏。肝伤则自生风。热气上凑。目故昏也，此药大能养血明目。其功不可尽述。

　　地黄丸（系许学士方）

　　熟地黄（两半） 决明子 黄连（各一两） 黄芩 防风 桂心 没药 羌活 朱砂（各五钱） 菊花（五钱去根）

　　上为细末。炼蜜为丸如桐子大。每服三十丸。热水下。

　　第二十四问。目不疼不痒而赤昏者何也。答曰。此血聚也。经云。荣属阳。卫属阴。阴好静。阳好动。血气流行。

　　气乃升降。荣卫通矣。血聚则成痈疽。血滞则麻而不痒不痛。宜用蝉花散。（方见十二问下）、顺肝散（方见二问下）、秘方匀气散。

　　秘方匀气散方香附子（炒） 甘草 苍术 茴香（各一两）

　　上为细末。每服三钱。盐汤调下。

　　第二十五问。目赤而不热痛者何也。答曰。此血实也。经属阳。络属阴。经主气。络主血。气盛则壅。血盛则肝实也。应于目。故赤而不热痛。血实也。宜服当归散（方见十一问下）。

　　第二十六问。血侵睛者何也。答曰。此肝经虚热也。肝之外候。津液之府。道路宗脉之所聚也。邪热法于肝经，虚则血流。走于两目。故赤而侵睛也。宜用连翘散（方见十二问下）、顺肝散（方见二问下）、秘传郁金散。

　　秘传郁金散方郁金 大黄 朴硝（等分）

　　上三味为末。用桃条、生地黄自然汁调服。点瞳人。

　　第二十七问。目久昏如物遮者何也。答曰。此为实也。荣主血。卫主气。上为天。下为地。内经曰。清气为天。浊气为地。清阳走腠理。浊阴走五脏。五脏者。应于心肝脾肺肾也。受卫之气。流于两目。故昏如物遮睛者。用猪苓汤（方见十九问下）、连翘散（方见十二问下）。

　　第二十八问。目痛而憎寒者何也。答曰。此为虚也。卫为阴而无阳。荣为阳而无阴。经曰。荣者肝之司。卫者肾之府。肾属北方。水为邪乘。一府荣邪。痛而憎寒也。用秘方蟹黄散。

　　秘方蟹黄散方黄连 黄芩 蒲黄 郁金 栀子 秦皮 当归 滑石 白僵蚕 五倍子 薄荷 白杏仁（各五钱） 铜绿（一钱）

　　杏仁（洗七枚去皮尖别研）

　　上 咀。每服三钱。水一钟半。煎至一钟。频频暖洗。如冷再暖。无时洗。

　　第二十九问。目痛而身热者何也。答曰。荣之实也。荣属阳而能发热。卫属阴而能发寒。荣卫乃阴阳之道路。在上属心。在下属肝与肾。目痛而身热在心也。少阴君火之化。宜用秘方洗心散、菊花散。

　　秘方洗心散荆芥 甘草 菊花 大黄 当归 芍药（各等分）

　　上 咀。每服三钱。水一钟半。煎至一钟。食后生姜薄荷少许同煎。去渣温服。

　　秘方菊花散菊花 甘草 防风 荆芥 蝉蜕 大黄 石决明（各等分 ）

