<!-- { "loadSidebar": true } -->
　　上为细末。每服三钱。空心煎生姜汤调下。

　　第六十一问。目患睑生粟者何也。答曰。脾肺受邪也。脾者肌肉之府。腑者皮毛之源。邪气相搏。肝经虚弱。风盛。

　　即发于两目睑之间。状如粟米之形。遂成此症也。宜用省风汤（方见三十九问下）。

　　第六十二问。目患青盲翳者何也。答曰。肝乃木之原。津液之道路。五脏风热甚。发于目睑如粟米之状。是以如此也。宜用省风汤（方见三十九问下）。

　　第六十三问。患瞑目之疾者何也。答曰。瞑者流也。风邪客于目则昏，精液不足。目 常散痒。冷泪不绝。遂成瞑目也。宜用当归散（方见十一问下）、艾煎丸（方见十问下）。

　　第六十四问。目常脓漏者何也。答曰。目者五脏之宗。六腑之华。津液之道。风邪客于两目。冷泪相攻，瞳人内损。

　　故成此患。宜用救睛丸、琥珀膏（方俱见十九问下）。

　　第六十五问。妇人目生偏视者何也。答曰。此是阴阳之邪气攻冲。发于目内。脏腑偏衰。阴阳不和。或一日二日见。

　　宜用救睛丸（方见十九问下）。

　　第六十六问。目生得大小不均者何也。答曰。目者脏腑之精华，血脉之宗源。风邪客于目。冲于经络。肌肉痞涩。

　　血气凝滞。故使两目大小不匀。遂成此状。宜用省风散（方见三十九问下）。

　　第六十七问。目患或青或赤者何也。答曰。此邪热冲肝。攻于五脏之内。上运于目。使瞳人溃注。灌经于外。或青或赤。或黄或黑。往来不定故也。宜用羊肝丸（方见七问下）、三黄丸（方见四问下）、三白散（方见六十问下）。

　　第六十八问。目患或针或割。或取翳障。全痛不止者何也。答曰。目者经络之苗。五脏之精华。经络之道路。既而割损。痛不止。出血不定。宜用牡丹煎（方见四十二问下）、三白散（方见六十问下）。

　　第六十九问。目中多眵泪者何也。答曰。此乃经络蕴热。因食煎爆太过。故目多眵泪也。宜用洗心散（方见二十九问下）、连翘散（方见十二问下）。

　　第七十问。目中常流泪者何也。答曰。乃肝经之虚也。经曰。肝虚则本枯，故流冷泪不止也。宜用洗心散（方见二十九问下）。羊肝丸（方见七问下）。此外又有二说，一说老人冷泪不止。乃精血俱虚。宜用秘方胡椒丸。一说有头风。

　　目中常流冷泪者。宜用许学士方。一方治老人冷泪不止。

　　胡椒丸 用胡椒一味为末。黄蜡溶化为丸。如绿豆大。每服五七丸。食后茶清下。

　　白术散方（许学士方）

　　白术 川芎 羌活 细辛 白芷 荆芥 菊花 决明子（各五钱）

　　菊花散方菊花 川芎 细辛 白芷 白术（各等分）

　　上为细末。炼蜜为丸如桐子大。每服三十丸。食后白滚水下。

　　第七十一问。如目打损被物伤者何也，答曰。此乃瘀血流聚于上而攻目。可以散其血脉。宜用郁金散（方见二十六问下）、蟹黄散（方见二十八问下）、羚羊角散、五退散。

　　羚羊角散方羚羊角 甘草 黄连 栀子 川升麻 车前子（各十两） 龙胆草 决明子（各二十两）

　　上为细末。每服三钱。米饮汤调下。若小儿可服半钱。日进三服。

　　五蜕散方蛇蜕 凤凰蜕（即鸡卵壳） 人蜕（即指甲） 佛蜕（即蚕蜕） 蝉蜕（各等分同烧灰研细和匀一处再研百遍）

　　上为极细末。每服二钱。猪肝蘸吃。不拘时。日进三服。

　　第七十二问。目中有翳。往来不定者何也。答曰。此乃是血所病也。盖心能生血。肝能藏血。肝受血则能视物。治目病不可不治血。此五灵脂入肝。最宜用明目灵脂丸。

　　明目灵脂丸五灵脂（二两） 川乌（一两半炮去皮） 没药（二两） 乳香（二两）

　　上为细末，滴水丸如弹子大，每服一丸生姜酒磨下。

　　
