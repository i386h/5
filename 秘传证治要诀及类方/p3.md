<!-- { "loadSidebar": true } -->
　　宜葛根汤。阳明与少阳合病。下利身热胸胁痞满而呕或往来寒热目疼鼻干。宜大柴胡汤。大抵阳热之利。与阴热之利。与阴寒之利。自不同。阳利粪色必焦黄热臭。出作声。脐下必热得凉药则止。得热药愈增。阴利必洞下清谷。粪色或白或淡黄。脐下多寒。宜温中止泻之剂此之谓阴利阳利。指阴阳二气而言。非曰阴阳二经也。缘阴中亦自有阳利。不可因下利便以为阴也。

　　外有太阳证。医反下之。遂下利清谷。身体又自疼痛者。急用四逆汤救其里。后得大便已调。身上疼痛。却用桂枝汤解其表。（先救里后解表。恐洞下阳脱变生不测。）

　　又有内不太满。犹生寒热。未可下而便下之。内虚热入。挟热自利。脐下必热。大便赤黄色。及下肠间津汁垢腻。名曰利肠。宜白头翁汤。黄芩汤。

　　要知均自为利。身不热手足自温者。太阴身体四逆者。少阴厥阴其余身热下利。皆属阳经。

　　然阴利有反发热。或初病无热。利后却热。或初得病即身热。继而自利。此阴利。非阳传阴经之利。详见后段发热证。

　　又有大便秘五六日。以药利之。利遂不止。用极热剂方瘥。阳有利。阳有秘。当更以他证别之。

　　外热内烦。下利上渴。或痞或痛或呕。常法多用黄芩汤。半夏泻心汤亦可。不若生姜泻心汤之当。或温胆汤加入黄连。其中枳壳去取在人。

　　诸阳发热。已见前三阳经。阴不发热。惟少阴能发热。然少阴发热。有二证初得病即见少阴证。发热恶寒头不疼。宜麻黄细辛附子汤。（少阴病始得之反发热者。多在表。宜此汤。）

　　若下利清谷。身热躁扰。里寒外热。仲景谓之反发热。此乃阴盛隔阳。宜四逆汤。附子理中汤。盖阳气传阴经而下利者。乃是热利。阳陷入里。外所以无热。阴气入阴经而下利者。乃是里寒自利。寒既在里为主。则阳气必客于外。所以外反热。要知阴阳二证。发热自是不同发于阳而发热者头必疼发于阴而发热者头不痛。此为验矣。

　　汗下后发寒热。又发汗后只恶寒者为虚。虚乃表虚。发汗后只恶热者为实。实乃里实只恶寒者。是发其汗汗出太过。所谓阳微则恶寒。宜芍药甘草附子汤。只发热者。是表已解而里不消。所谓阴微则发热宜大柴胡汤。或小承气汤。

　　又有汗下后。阴阳不相入。水火不相济。致余热未退。不可更用冷药内外俱未可攻。宜小建中汤。若其人已虚。虚能生热。宜小建中汤加当归一钱。或四君子汤加黄 半钱。或十全大补汤调其荣卫。虚者。四桂汤真武汤。审之是邪热未解。虽经汗下。却不畏虚汤养病。宜竹叶石膏汤。

　　又有潮热一证。经云。潮热者。胃家实也。属阳明经。当下。此之潮热。乃独热往来。

　　多于日晡时发。如潮之期长落。非若先寒后热。寒往即热来此也。

　　外有病瘥后。多食发热。名曰食复。作劳发热。名曰劳复。复者。愈而复作之义。食复宜小柴胡加大黄一钱。劳复宜枳实栀子汤。或小柴胡汤。今人有澡心浣衣沐发易床之戒。遂以幽冥鬼神之说。盖虑患者初愈。以垢秽为嫌。作劳太过。致成劳复耳。

　　呕吐。有寒热二证。无物为呕。有物为吐。何以为吐有物。古语只闻有干呕。不闻干吐太阳与阳明合病。身热头疼项强烦热鼻干目疼而呕。宜葛根汤加半夏一钱。太阳与少阳合病。

　　头疼腰疼往来寒热胸胁疼痛而呕。宜黄芩汤加半夏一钱半。入生姜五片煎。若少阳证俱不系合病。呕而热者。宜小柴胡汤。若阳明证具虽显然有可下之者。兼之呕多。犹属上焦。未可遽下。宜小柴胡汤。若太阳不与少阳阳明合病。而独见太阳证。或吐泻者。恐病患膈间素有痰饮停饮伤滞且以二陈汤定之。候呕吐定。徐进解太阳经药。若先呕却渴者。宜猪苓汤。先渴却呕者。

　　宜治膈间有水。小半夏茯苓汤。渴欲饮水。水入即吐。吐已复渴。名曰水逆。由心经受热。

　　而小肠不利也。宜五苓散。若少阴不渴而吐。或干呕者。理中汤去白术。加生姜。呕而吐涎沫者。吴茱萸汤。太阴厥阴间有呕吐。太阴宜理中汤。厥阴宜四逆汤。并加生姜煎。以上阴证。乃阴中之阴。宜用热剂。阳入阴者。能为利而不为呕。呕属上而近于外也。阳之所入者深故利也。又有阳证病新瘥后见呕。别无所因。此余热在胃脘也。宜竹叶石膏汤。或橘皮竹茹汤。

　　大凡得之太阳而呕者必是合病。呕乃病渐入内。非正太阳也。曾记有人。初得病。太阳证在呕吐不止。药投暖剂。莫能治之。知太阳已汗解。固当用冷剂。是太阳见呕。非合阳明。

　　则合少阳。其呕为热。用暖剂非矣。（曾见太阳证大呕。因呕吐药只解表自除。）

　　又记人有初病具太阳证而呕。一家少长。患状悉类。进养胃汤八服。无不立效。此时行之气。适然如此。是为伤寒杂病。又非可以正经伤寒律之。

　　面赤。分阴阳毒。太阳不解。阳气怫郁。令人面赤。宜败毒散。下虚、故面戴阳而赤。

　　此阴证。更审有何病。在何经用药施治。

　　仲景谓咳逆为哕。有阴阳二证。阴证乃胃寒所生。亦有初本是热。因大发汗后。复吐下之。

　　攻热太过。以致胃寒。因寒而咳逆者。橘皮干姜汤。或半夏生姜汤。咳逆就桔梗枳壳汤中加半夏陈皮等分。生姜十片煎。亦治阴咳逆。阳证咳逆。乃胃家热。小柴胡汤。橘皮竹茹汤。

　　阳咳逆而又兼腹痛者。问其前后。知何部不利。前部猪苓汤。后部调胃承气汤。

　　发黄有阴阳二证。阳证发黄。留热蓄在脾胃。瘀热与宿谷相搏。蒸郁而黄。凡病患身体发热头面汗出。颈以下都无汗。渴饮水浆。小便不利。通身头目悉黄。身干无汗。溺又不利。

　　则热不外越。必蕴蓄而成黄证。宜五苓散用茵陈煎汤调。或栀子汤调服。

　　又有瘀血一证。遍身亦黄。但瘀血则发狂。大便必黑。小腹按之急痛。而大便却自利以蓄血不利小便也。宜桃核承气汤。

　　阴黄。乃太阳经中湿。体痛发热。身如熏黄。终不如阳黄之明如橘子色也。当叩其小便之利与不利。小便自利。术附汤。小便不利。大便反快者。五苓散。

　　、有刚 。柔 。又有阴 。阳 。 有汗。为柔。无汗为刚。缘先因伤风。又感寒湿致然。外证俱能发热恶寒。头颈强急。腰背反张。或螈 口噤。状如发痫。又如产后角弓反张风。小续命汤。皆可用。审是柔 。有汗者。桂枝汤加葛根一钱。重则附子防风散。

　　审是刚 无汗。宜葛根汤若胸满口噤。卧不着席。脚挛切牙。不恶寒者。大承气汤。

　　发狂。阳证有二。阴证有一。阳证蓄血如狂。已见发黄条中。阳毒发狂。躁而狂走。妄言叫骂。如见鬼状。面赤咽痛。鼻如烟煤。或身斑如锦。或下利赤黄。宜阳毒升麻汤。阴证。乃是病发于少阴。不当正发汗。医见其恶寒。遂强发之。汗因漏不止。其人亡阳。故狂。大略与阴极发躁同。南阳云、亦无此一证。当用阴躁之药。加以收汗之剂。玉屏风散。入熟附子一钱。仍外以温粉敷之。或冷汗自出。手足逆冷。其人狂不止者。宜四逆汤冷进。（阴发狂亡阳证。多死。）

　　医治伤寒。多问其小便利不利。赤不赤。以别其阴阳。亦有小便自利。遍数多。所出自少。

　　色不甚清。不可因其利而遽谓之阴。必是小便如常。清而不赤。又无诸阳证。方信里之无热。若病在太阳。身体热。太阳属膀胱未有小便不赤者。不可因其赤。遽谓之实热。必是小便如灰汁。或如陈酒。或如血色。无诸表证。方见其热已入里。又有因发汗过多。津液枯竭。以致小便不利。或涩而赤。医者往往利之。重竭其泽液。又阳明病。不大便。而小便赤涩。或误利其小便。则津液愈无。胃愈干燥。此又利小便之戒。

　　不得眠。阴阳皆有之。正病于不得眠者。阳明也。若少阴当病于欲寐。今乃不得眠。缘阳气入少阴经。非少阴正病也。仲景云。二三日。身热、目疼、鼻干、不得卧者。阳明也。于前阳明证中求药。少阴下利而渴。六七日。咳而呕。心烦不得眠。宜猪苓汤。若少阴病得之三二日以上。心中烦。不得眠。黄连阿胶汤。外有因发汗大过。胸中烦躁。不得眠。欲饮水者少少与之。其人发渴小便不利者。五苓散。若因吐下后。心烦气乏。昼夜不得眠。宜酸枣汤。若下后复汗。昼夜烦躁。不得眠夜则安静、不呕不渴。身无大热者。是汗太过。阳气衰遂成阴证。干姜附子汤。外有伤寒已解。或因饮食复剧。烦闷、干呕、口噪、呻吟、错语、不得眠。宜黄连解毒汤。又有病瘥后。自不得眠。宜温胆汤。或眠而精魂散乱。异梦惊悸者。温胆汤尤宜。

　　古论鼻衄。属太阳经。风寒皆有之。既衄而表证仍在。于寒当用麻黄汤。于风当再用桂枝汤且谓发烦目瞑。极者必衄。既发烦目瞑。岂纯是太阳经。兼阳明之脉循鼻。是太阳侵入阳明。汗下俱难。若衄已而热不退者。惟升麻葛根汤。败毒散。阳旦汤为稳。衄而烦渴。饮则吐水。先服五苓散。次服竹叶石膏汤。大衄不止宜茅花汤。或黄芩芍药汤。加茅花一撮。

　　若少阴初得病。医误以正发汗之法。致迫血动经。妄行而衄。其血非独出于鼻。或从口中。

　　或从耳目。又有阳陷入阴。四肢厥逆。医见其厥。谓寒邪在表。从而汗之。当下反汗。以致动血。是谓下厥上竭。为难治。先哲云。桂枝下咽。阳盛则毙。正以此也要知汗不出彻。为阳之衄。误发其汗。为阴之衄。二者大不同也。又云阳盛阴虚。汗之则死。

　　恶寒。阴阳皆有之。太阳经伤寒。病在表。故恶寒。少阳半在表半在里。亦微恶寒。阳明在里。本不恶寒。阳明或恶寒者。与太阳合病。未可下。宜小柴胡汤。

　　三阴。惟少阴经有恶寒之证。太阴厥阴皆不恶寒然少阴恶寒。又有二证。发于少阴者。

　　无热而恶寒。宜温之属。理中汤、四逆汤。少阴无热恶寒。似与前太阳经未即热一条相似。所谓寒未即热者。为太阳证具而未热耳。此之无热恶寒。盖无太阳头痛等证知为少阴也。阳气传入少阴者。或恶寒而倦。时时自烦。不欲浓衣。属大柴胡汤。

