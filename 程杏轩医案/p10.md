<!-- { "loadSidebar": true } -->
　　安波按：病至危证毕聚，虽有慧心妙手，亦奚以为。姑立方者，聊尽良工之婆心耳。

　　续录

　　叶蔚如兄胁痛便闭一剂而效

　　蔚兄来诊云：病初右胁刺痛，皮肤如烙，渐致大便闭结，坐卧不安，每便努挣，痛剧难耐，理气清火，养血润肠，药皆不应。切脉弦急欠柔，谓曰易治耳，一剂可愈。蔚兄云：吾病日久，诸药无灵，何言易治?予曰：此乃燥证。肺苦燥，其脉行于右，与大肠相表里，方书论胁痛以左属肝，右属肺，今痛在右胁而便闭结，肺病显然。但肝虽位于左，而其脉萦于两胁，内经言邪在肝，则两胁中痛。今痛虽在右胁，不得谓其专属肺病已也。夫金制木，忧伤肺，金失其刚，转而为柔，致令木失其柔，转而为刚，辛香益助其刚，苦寒愈资其燥，润肠养血，缓不济急。订方用栝蒌一枚，甘草二钱，红花五分。蔚兄见方称奇，乃询所以。予曰：方出《赤水元珠》。夫栝蒌柔而润下，能治插胁之痛，合之甘草缓中濡燥，稍入红花，流通血脉，肝柔肺润，效可必矣。服药便通痛减，能以定卧，随服复渣，微溏两次，其痛如失。

　　安波按：怀抱奇，肋痛法，亦可参用。

　　续录

　　曹静川翁孙女颏脱音哑

　　静翁孙女，年甫三龄，夏月发热，医作暑风治，投清散药两剂，忽颏脱音哑，食莫能嚼，饮莫能啜。又以为风中会厌，仍用散药，静翁迟疑，邀予商酌。谓曰：颏属肾，颏脱肾虚之征。肾脉循喉咙，挟舌本，为声音之根。经云：内夺而厥，则为喑痱。儿质本薄，暑复伤气，更服辛散，元气益漓，致变若此。倘再行疏泄，肝风一动，慢惊旋至，不可救矣。仿左归饮合生脉散，服之而瘥。

　　安波按：勘此等证，腹中无《内经》，犹瞎子行路。

　　续录

　　堂妹吐证

　　堂妹年二旬，因情怀忧郁，致患吐证。每餐鬲间哽哽，少顷即吐，轻则只吐数口，甚则所食之物，倾囊而出。温中调气，清火解郁，治俱不应，予用安胃制肝法，亦不验。只得停药，越十余年，疾仍如故。肌肉不瘦，产育如常。予见此证数人，药皆罔效，然亦无损。复有梅氏女一证，案载辑录卷中，其候更加经期阻闭，缠绵数年，咸目为殆，出室后得自愈。可见情志之病，药饵难疗。至于病久而血气无损者，良由胃为多气多血之经，腑病较脏病轻耳。

　　若果脏真损伤，焉能久延不坏乎?安波按：古人云：师尼寡妇，必须异治。愚谓室女之治，较师尼寡妇为尤甚。盖室女人道未周，情窦早露，以致窒塞之郁，百变百幻。结离后，诸病霍然。余亦有见之者。马陆氏女也，年过久笄，识书算，谈吐渊博，知药性，貌亦加常人一等，后得肝厥一症，每月如死者一二次，及合卺有时，而适逢厥来，从此好事多磨者有二次。余至，以疏肝息风为事，然虽救目前之急，奈终身痼产，总少妙术，忽忽三年，婿突至，完姻迄今，沉 若失，而瓜瓞已三四矣。

　　续录

　　方萃岩翁乃郎跌后又患腹痛药伤胃气治验

　　萃翁公郎葆晨兄，禀质素弱，曩患滑精，予为治愈，案载初集中。斯病之始，偶因登山跌仆伤足。吾乡专科接骨颇善，但其药狠，弱者每不能胜。葆兄缘伤重，欲图速效，日服其药，已戕胃气。又患腹痛，更服温肝行气活血等方，胃气益伤，神疲倦卧，痛呕不止，药食不纳，邀予诊视，脉虚细涩，气怯言微，面青自汗。谓萃翁曰：公郎病候，乃药戕胃气，恐蹈脱机。人以胃气为本，安谷则昌，治先救胃，冀其呕止谷安，然后以大补气血之剂继之，不徒愈病，且足得血而能步矣。但治呕吐之药，最宜详辨气味，不独苦劣腥臊不能受，即微郁微酸，亦不能受，惟人参力大气味和平，胃伤已极，非此莫可扶持，而单味独用，分两需多，购办不易，姑以高丽参代之。日用数钱，陈米水煎，缓缓呷之，守服数日，呕止食纳，神采略转。接服大补元煎，渐可下床，移步尚苦，筋脉牵强，行动艰难，翁虑成跛。予曰：无忧，血气未复耳。仍服前方，半载后步履如常。

　　安波按：味单则力峻，古人所以独参名汤也，而其用专。

　　续录

　　又翁自患阴疽复中寒阳脱救急治法

　　壬午冬萃翁患外证甚重，因往候之。翁卧于床，谓予曰：背偶生毒，已经旬矣。知子不专疡科，故请潘日章兄看视。溃脓无多，并不痛楚，惟形疲食少，烦为诊之。切脉沉细而 ，观其毒形平塌，乃告之曰：此疽也。其病在阴，治须温补内托，由阴转阳， 肿作痛，毒化成脓，庶几无虑。嘱邀潘日章兄同议。方订十全大补汤加白芷、穿山甲，薄暮使来促云：刻病甚剧，祈速往。入室见翁靠坐于地，众皆仓皇。予惊问故，乃弟子桥先生言：家兄因起身更衣，站立不住，忽然跌仆。遂作昏晕，故此不能动移。按脉迟细欲伏，面青肢冷，呕恶频频。予曰：此中寒也，病上加病，切防脱。变计惟参附汤以济其急，呕多胃逆，更以干姜佐之。古有霹雳散之名，形其迅速也。适日兄亦至，意见相符，于是用高丽参五钱，附子干姜各二钱五分，令先扶掖上床，药熟倾服。予与日兄同坐室中，俟其消息。时届三鼓，渐见呕定肢温，神苏脉出。予喜曰：可无忧矣。令煎二渣与服。次日复召，谓日兄曰：昨夕中寒急暴，幸赖参附汤挽回，今视其疽，形仍平塌，尚不知痛，昨同议之方，犹恐不济。商以大剂养荣汤，加附子。再诊更增枸杞、菟丝、巴戟天及河车、鹿茸血肉之属，日渐知痛，肿起脓稠，腐化新生，治疗月余，疮口始敛。

　　续录

　　次儿光墀单腹胀奇验

　　墀儿年逾弱冠，向无疾病，夏间偶患腹胀，以为湿滞，无关紧要，虽服药饵，然饮食起居，失于谨慎。纠缠两月，腹形渐大，肌瘦食减，时作呕吐，自疗不愈。就同道曹肖岩余朗亭二公延医，药如和渗温清消补，遍尝无验。其时尚能勉力出户，犹不介意。予思既诸药无功，谚云：不药得中医。遂令停药。迨至冬初，因事触怒，病益增剧，食入旋呕，卧即气冲，二便欠利。予忆经云：肝主怒，怒则气上，得无肝气横逆，阻胃之降。是以为呕为胀，与自拟越鞠逍遥，及安胃制肝方法，亦不应。渐至腹大如鼓，坚硬如石，筋绽脐突，骨立形羸，行步气促。予技已穷，复邀同道诸公视之，皆称证成中满，消补两难，有进专治鼓胀丸药者，言其音如响，一下其腹即消。予料彼药乃巴黄霸劫之品，今恙久胃虚，如何能受。即古治单胀，有用鸡矢醴一方，顾斯畏食呕吐，气味亦不相投，昼夕踌躇，无策可画。俄延至腊，忽睹梅梢蕊放，见景生情，旋摘数十枝，令以汤泡代茶，日啜数次。机关勘破，触类旁通，家有藏酿，用木瓜橘饼各三钱，另以村醪煎熟，与藏酿对冲，晚饮两杯。以前腹胀否塞，绝不响动。如此啜饮三日，腹中微鸣，不时天气，坚硬稍软，迨至旬余，胀势减半，二便觉爽，食入不呕，夜能安卧，匝月后腹胀全消。当时胀甚腹如抱瓮，疑谓何物邪气?若此之盛，及其胀消，大便并无秽恶遗出，可知即此身之元气，与此身为难首耳。儿病愈后，咸以为奇。

　　友人问予所用梅花治胀，出于何书。予曰：运用之妙，存乎一心，此予之会心偶中，无古可师。大概梅占先春，花发最早，其气芳香，故能舒肝醒脾。橘皮调和诸气。肝以敛为泻，木瓜酸柔，能于土中泻木，更藉酒力，是以得效。友人喟然曰：子良工也。公郎之疾，固虽有术起之于后，尚且无法疗之于前。此医之难也。然使此证患于不明医理之家，当其迫切之际，未有不随下药而毙者。此又医之不可不知也。予聆斯语，不觉悚然。

　　安波按：膨证一候，世乏良方。细绎此子得愈之由，缘年正方刚，血气甚盛，虽病久形衰，而根蒂尚固。更兼年轻无知，郁怒未深，并非冤沉海底，大怒不解，日就忧抑者同日而语。不然腊残春回，木升当阳，其病日增之不暇，岂藉梅花微末之材，可能却病乎?余见是证，不治者甚众，其年均在四五六左右，三十以外，尚未之闻也。余生也晚，不然责之杏翁，以为然乎否乎。

　　续录

　　巴声茂生布痘闭险逆一剂救转

　　巴生居近比邻，尊公秉昭翁，早子俱殇于痘。是春痘令盛行，儿多夭折，生年数龄，尚未出痘，翁以为忧。一夕忽发热呕吐，卧寐不安。比晓迓予，望其颊赤唇干，扪其身热指冷，烦渴舌黄，细验周身标点，隐隐夹有紫 ，顾谓翁曰：此布痘 闭，险逆之证也。服药 消痘透，庶可无虞。方定羌活散 汤，加石膏灯心，午后复视，云服头渣药后，热盛闷乱，头摇肢掣。予曰：此欲作惊。令服复渣，薄暮烦热益甚，昏谵渴饮，舌吐唇外，掉弄不休，痘仍不透。 反增多。其热颇剧，举家仓皇。旁议剂中石膏过凉，冰伏为害。予辞焉。秉翁坚求拯治，因在邻居素契，且此子又从次儿受业，情难固却，复告之曰：方书虽有痘初宜于升发，忌用清凉，恐其冰伏之说。特此证乃心胃火毒壅遏，致成 闭，不清其火， 何由消?痘何由透，前方清药力轻，故不胜任，于是重用石膏为君，佐以犀角、酒炒黄连、元参、升麻、连翘、赤芍、牛蒡、紫草之属。灯心尖为引，每服另冲无比散，取其大热，利小便，亦釜底抽薪之义。方已写就，思舌为心苗，今舌吐弄不休，内服煎药，须外用紫雪涂之，奈此物吾乡甚罕，乞诸其邻，所与些微，亦不济事。翁云：吾有紫雪藏之久矣。取出称有三钱，快甚。即令蜜调涂舌，并速煎药与服，次早翁来云：昨夕遵谕服药，涂舌至半夜，热缓 收，泻止躁定，似有转机。再烦一看，果诸证悉平， 消痘透。予曰生矣。询其紫雪只剩三分，余皆涂去。予笑谓翁曰：此证虽仗药力挽回，然非如许紫雪，亦无此速效。今火势既平，药当褪松，酌以十神解毒汤，仍稍用石膏犀角，清其余火，转用太乙保和汤，人参易沙参，加天虫、白芷、贝母鲜鳞。浆成之后，补脾利水，清凉解毒，渐次收功。此等险证，幸在比邻，朝夕看视，药随病转，得以保全。使病家与医居隔远，仓卒变幻，硬鞭长莫及，欲图庆成，不亦难乎。

　　安波按：方议精妙入神，读者不可忽过。

　　续录

　　答鲍北山翁询伊芳郎饮证治始末并商善后之策

