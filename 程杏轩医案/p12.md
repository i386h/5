<!-- { "loadSidebar": true } -->
　　宅翁令政，质亏恙久，是岁季春病剧，延诊，投以大补之剂，诸证渐减，六月初旬，病人夜卧受凉，微觉怯寒体痛，其时宅翁往淮，公郎辉远兄，遣仆相招。予至视毕，谓曰此新感阴暑，但病躯不胜表散，暂进参附汤，得以邪从汗解，仍服本药，比用人参二钱，附子钱半，各煎和就，正待与服，恰病患睡去。少顷辉兄出，告曰：家母方才睡醒，身已有汗，体痛亦松，不甚怯寒，日内天暑，附子过温，或可不用，即服本药何如。予曰：质虚偶感，邪原无多，标证既除，自应治本。仍将旧方加减配药，其所和之参附汤，留贮盏内置方几上。时值正午，辉兄留餐，甫将举箸，忽仆人之妇，张皇奔入，泣云：根据夫病在重危，叩求拯救。予曰：尔夫早间迓我，随同归来，并未见有病状。妇云：陡然晕倒，不知所由。辉兄本家莆田翁偕往，果见神昏汗冷，肢厥脉伏，初为踌躇，继而猛省，笑顾莆翁曰：证固危殆，然有一大奇事，可望生机。翁惊问故。予曰：此证乃卒中阴寒，阳欲暴脱，而救脱必须人参，伊芳等焉能得此。况安危呼吸，急不可待，顷辉兄乃堂所煎之参附汤未服，人参虽贵重之物，但和有附子在内，他人无此病，断难服此药，不意盛纪突遘斯疾，适与此药吻合，岂非天造地设乎。令妇跟至辉兄宅中，予道其详，众咸称异。当将几上参附药盏付之持去，谕其稍温与服，再看动静。下午其妇来云：服药超时，汗敛肢温，人事渐苏。复诊脉出神清，惟倦怠耳。

　　方疏参 建中汤，仍加附子，嘱向伊芳主人处乞高丽参四钱，分两剂服，更见起色。续增枸杞、山萸、当归、杜仲，服之而瘳。观此可见，人之死生有数，而一饮一啄，莫非前定矣。

　　安波按：证似中暑，以参附回阳，非大识见不可。

　　续录

　　许之兄齿痛

　　兄质亏多病，予为调治，所用药剂，不外归脾汤、补元煎之属。一日遣使相促，至时将薄暮， 兄蜷卧榻上，起告予曰：早晨齿牙忽痛甚，不可耐，予至今不止，恐挟风热外因，故停前药。相烦诊视，暂解标邪，切脉沉细无力，见证形寒足冷，谓曰：此属虚寒，非关外感，不徒用补，更须从温，爰仿古方八味地黄汤，加骨碎补，一服痛已。

　　续录

　　鲍智原翁令孙痘后鬼肿溃久药投温补而愈

　　智翁令孙三岁，痘后左手曲池穴侧鬼肿，溃经年余，外科疗治，不能收口，逆予商之。

　　维时伊芳兄朗玉翁，及同事叶殿扬兄在座，二公俱知医理，予视毕告曰：毒生手足，固不害命，然溃久脓水流多，气血受伤，面黄肌瘦，神形疲倦，目无精采，天柱骨垂，一派大虚之象，最为可虑。溃口收否，无暇计也。朗翁云：证既属虚，虚则当补。予曰：不但用补，且须用温。智翁云：时下炎暑如蒸，过温恐其难受。予曰：医家治病，盛夏遇寒证，用热药，隆冬遇热证，用凉药。所谓舍时从证也。病若虚而不寒，单补亦可见功，今虚而兼寒，非温补莫能奏效。爰定人参养营汤，加附子、鹿茸、枸杞、杜仲，合乎《内经》形不足者，温之以气，精不足者，补之以味之义。二公见方称善。初服精神略转，再服颈骨不倾，守服数十剂，气血恢复，溃口亦敛，此证获痊。虽予之执理不阿，亦赖二公赞襄之力也。

　　续录

　　吴尚时兄春温两感危证治愈附载郑晋康兄令弟病同致殂之故并诲门人

　　尚兄体素清 ，夏月病温，延诊，金麦伦翁偕往。据述昨午先寒后热，头痛汗出，热灼不退，口渴心烦，夜不安卧，形倦莫支。就榻诊之，脉虚浮大而数，视舌无胎，抚如干版。予为之骇曰：此证乃春温两感，至危至急。仲圣云：发热而渴不恶寒者，为温病，发汗已身灼热者，名曰风温。《内经》云：冬伤于寒，春必病温。冬不藏精，春必病温。既伤于寒，又不藏精，同时病发，谓之两感。凡伤寒瘟疫，热盛舌干，亦须至一候之外始见。今病才一日，舌即干涸，足征肾水素亏，冬伤于寒，邪伏少阴，暗吸肾真，劫其家宝，故一见发热，津液无以上供，舌即干矣。热论篇云：伤寒一日，巨阳与少阴俱病，则头痛口干而烦满，断为两感，不可救药。比类而推，殊难着手。爰用熟地一两，当归三钱，料豆五钱，玉竹五钱，甘草一钱。疏方讫，告迈翁曰：予生平治少阴，先溃于里，太阳复感于表，伤寒春温两感危殆之候，初起悉宗景岳新方，理阴托邪，往往获效，无如此证津液既涸，再投姜附，则阴立亡。故但师其意，以广期前辈风温汤佐之。虽一时之权宜，亦经营之惨淡耳。迈翁曰：善。

　　遂服其药，热减神安，舌稍转润，再加沙参、麦冬、女贞、石斛，更进复脉、左归渐次而愈。

　　安波按：形倦句不妥，盖外感一病，人人皆倦。

　　郑晋康兄，侨居潜口，设帐汪宅，予因其居停延诊。晤间云：舍弟抱恙，便托一看。予问恙经几日矣，曰昨日起病，发热至今未退。予曰：此感证也。汪宅去伊芳家不数武，即与偕行。

　　途次谈及时下患感证者颇多，须验其舌。若初起舌苔腻浓，则受邪深重，缠绵难愈。既至其室，病者出房就诊，令其伸舌，干涸无苔，形如镜面。予曰殆矣。晋兄惊问所以，予曰：适言感证轻重，须验舌苔浓薄，不意令弟舌毫无苔，光明如镜，初病见之，甚非佳兆。晋兄云：子言感证苔薄病轻，今舌无苔，反以为殆，此曷故耶?因将曩视吴尚时兄病情向说，即照所用治法，疏方付之。并告之曰：服药应效则吉，否则难救。渠以予言为过，另更他医，日甚一日。挨至六朝，势已沉笃，予言果验。欲复相招。恐予不至，乃札托家 生兄劝驾。予曰：非不肯往，奈彼病本重，即服予药，亦难必效，况复稽迟，内经论两感之危，在于六日，今已届期，卢扁再世，亦无能为。 兄曰：固难如此，但渠昆仲与吾交契，今急而相求，且屈一行，以全吾之友谊耳。勉为呼舆。将及门，其疾已革。

　　安波按：两证舌俱无苔，外感固属阴候，但亦须问其平日舌苔无苔否。倘若体质如是，不在此例也。

　　门人问曰：叔和序例云，寒毒藏于肌肤，思肌肤浅近，岂容邪栖数月，而病始发与。答曰：喻氏云，寒邪由肌肤而入，辛苦之人，邪藏肌肤则有之。苦膏粱之辈，冬不藏精者，其寒邪且有藏于骨髓者矣。程扶生云：藏于肌肤，当云藏于骨髓。周禹载云：逆冬气则少阴不藏，不藏，寒邪得而入之，伤于肌肤，伏于骨髓。合三条而观之，谓伤于肌肤则可，谓藏于肌肤则不可。又问曰：序例又云，至春变为温病。喻氏谓变字下得怪诞骇人，周禹载言变字大妙，未审孰是。答曰：内经论伏气为病，如冬伤于寒，春必病温，春伤于风，夏生飧泄，夏伤于暑，秋必 疟，秋伤于湿，冬生咳嗽等条，未言变也。又如夏暑汗不出者，秋成风疟，亦未言变也。其有称变者，如高粱之变，足生大疔，逆春气则少阳不生，肝气内变，逆之则伤肝，夏为寒变等条，乃谓病之由此变。彼如实证变虚，热证变寒之类，始可言变。若春温则本冬伤于寒，至春病作，流异源同，似未可言变也。经又云：秋阳伤于湿，上逆而咳，发为痿厥，曷不一宗经旨，曰至春发为温病，岂不韪乎?又问曰：经云冬不藏精，春必病温。然则室女童男，旷夫嫠妇，皆无温病乎?答曰：经语浑融，在人之意会耳。盖冬不藏精一语，亦指天时，非专指人事也。试观天明则日月不明之句，义可见矣。夫一日之中，早明而夜晦者，即藏精也。一岁之中，春生而冬藏者，亦藏精也。使入夜不晦，入冬不藏，人物能无夭札疵疠乎，轩岐于此分定两例，曰冬伤于寒，春必病温，冬不藏精，春必病温。但寒乃冬令之正气，人知畏避，受病尚少，冬阳开泄，天暖而雷，乃为淫气，受病殊多。此虽予之臆说，然揆其理，似当不谬。又问曰：刘松峰谓《内经》冬伤于寒，春必病温，云笈七签改作冬伤于汗，盖言冬时过暖，以致汗出，来春必病温，冬日严寒，来春并无瘟疫，以其应寒而寒，得时令之正故耳。以汗易寒可乎?答曰：此创论也，似亦近理。但《内经》格言，岂容率改耶。

　　续录

　　家生兄怔忡治法

　　兄恙抱怔忡，久而不愈，每发心旌摇摇，头晕神倦，辗转不安。予诊之曰：此烦劳郁伤，心脾肝三经病也。方定黑归脾汤，去木香，加白芍柴胡，合逍遥散，间参以麦冬、五味、柏子仁、丹参、牡蛎之属。疾发虽轻，然犹未断， 兄忧之。予曰：神者伸也，人之神好伸而恶郁，郁则伤神。孔圣二论，首揭说乐，佛家般若经，首称自在。庄生着南华，首标逍遥，游情志中，病未可全凭药力，务须屏烦颐养，方能除根。如言闲散半载，服煎药两百剂，至今疾不复发。

　　安波按：郁则伤神一句，妙极。盖心有悒郁，则事事肘掣。虽有乐境当前，变为畏途。

　　续录

　　汪靖臣兄乃郎冒暑泻甚欲脱亟挽元气一法

　　靖兄乃郎，年甫四龄，禀质向亏，夏冒暑邪，发热便泻。幼科佥用清散消导之品，服至匝旬，热泻如故，形疲气馁，食入作呕。医称邪滞未净，仍用前药，乃至食粥泻粥，饮药泻药。更医以为脾虚，投六君子汤不应，始来逆予。儿卧几上，阖目无神，脉细如丝。予曰：胃气告竭，慢惊欲来，不可为矣。靖兄曰：固知病久属虚，然昨服六君补药，亦无灵效何也。

　　予曰：病有倒悬之危，一缕千钧，焉能有济。考古人制六君子汤，原为平时调养脾胃而设，非为救急拯危而设也。且阅方内并无人参，仅用钱许党参，数分白术，而市中种术味苦性烈，与苍术等，不能补脾而反燥脾。复有二陈消之，茯苓利之，欲求拨乱反正之功，真蚍蜉之撼大树矣。靖兄曰：然则治当如何。予曰：非真人参不可。盖参者参也，与元气为参赞也。

　　鱼一刻无水即死，人一刻无气即亡，儿质本薄，泻久气伤，加以医药重戕胃气，经云：食入则胃实而肠虚，食下则肠实而胃虚。今肠胃通为一家，幽门阑门洞开不固，饮食入胃，不使少留，即从肠出。仓廪之官，废弛厥职，此诚危急存亡之秋，惟仗参力，急固其气，气不夺则命不倾。然须独用，始克见功，古有独参汤可法也。靖兄闻言大悦，即恳立方。专用人参二钱，令分两次，米水煎服，热退泻稀，次日照方再进，便泻全止，啜粥不呕，更制八仙糕与服而痊。

　　续录

　　又幼女外感咳嗽误药酿成肺痹急证

　　歙俗信神，无知之徒，将神庙签诗，混编药名，乡愚患病，辄往求之，呼为神药，贻害甚多。靖兄外贸，幼女在襁褓中，时值冬寒，感冒外邪，发热咳嗽。其妻误听人言，往求神签。

