<!-- { "loadSidebar": true } -->
　　药用贝母三钱，女流不谙药性，即市煎灌，咳嗽顿止，以为神验。少顷忽痰涌气促，头仰胸高，彻夜搅扰。次早迓予，视其儿身热肢冷，口张鼻扇，啼声如鸦，乃姑告其所以。予曰：此肺痹大证，危期甚速。夫肺主皮毛，皮毛受邪，肺气闭塞，因而发热咳嗽，不为疏解，反投寒敛之品，且单味重用，为害更烈。经云：风寒客于人，使人毫毛毕直，皮肤闭而为热，病入舍于肺，名曰肺痹。孩提弱质，焉能堪乎?辞不举方。友人谭萃升翁，代恳试施一匕，以图侥幸。予思病既濒危，药非精锐，料难应效。方用麻黄、桂枝、杏仁、桔梗、橘红、半夏、姜汁，并嘱服药竖抱，旋走，勿令卧倒。如此一昼夜，始得咳嗽出声，痰喘略定。知其痹象稍宽，但病势过重，药虽见效，未便骤松，麻黄昨用三分，令其减半，余照原制，再进一剂，汗出肤润，热退喘平。更用六安煎，加桔梗，卧稳嗽稀。予曰：痹开病去，大局无虞。古云小儿勿多服药，盖儿质薄弱，脏腑娇嫩，药多恐伤真气，今可停药，乳哺调之，自然恢复。果如予言，识此为乡愚信求神药者戒。

　　安波按：神药胎害，不可胜道。余见病伤寒服签内人乳毙者两人，可不戒哉?

　　续录

　　黄曙堂翁乃郎头痛忽变痉厥续见数证皆不治

　　头痛久而不愈，名曰头风。头风多害眼，方书固已言之矣。尚有一种突变，神迷肢掣，不可救治之证，前贤未经道及。曾见曙翁乃郎，年约十岁，头痛时发，予因他事过其家，见儿号泣，询之，翁告之故。出方药皆辛散之属。予曰：此由先天不足，木失水涵，风阳上冒，辛散不宜。翁求方，疏归芍地黄汤付之。翁惑旁言，遂置不服，仍请原医看视，以为前药尚轻，更增细辛 本，一夕痛剧而厥，手足螈 ，急来延予。予曰：肝风动矣，不可为也。翁恳拯援，勉用熟地、党参、麦冬、阿胶、炙甘草、麻仁、枣肉、茯神、白芍，合复脉汤，参入牡蛎、龟板方诸水介潜之法，不验辞之。更医无功，迁延数日而殁。续见仇姓稚子及方氏女，证同皆不治。推详病机，证属头痛巅疾，下虚上实，治当上病下取。医昧病原，恣行辛散，以致变幻，其理显然。凡诸痛厥可治者尚多，惟此证一经神迷，即莫能救，此其故岂所谓甚则入肾，内夺而厥，则为喑痱者与。初集载有郑氏妇一证，予虽为治愈，然亦幸也。

　　安波按：肝风肝厥，发逆以后，此风盛行。大抵感乎日久人情矫柔造作的致，何则，当发逆炽张时，人且谋食疗生之不暇，岂有怒发冲冠之患乎。

　　续录

　　家秀翘兄肝郁痛伤胃气详论病机治法

　　秀兄年逾五旬，向在维扬贸易，患病数月，延医多人，愈疗愈剧。因买舟载归。望其形容枯槁，行动艰难，诊脉弦劲欠柔。询其病原，据述旧冬少腹痈起，渐次痛连中脘，时作呕恶，彼时纳谷虽减，尚餐烂饭一盂，交春病势日增，即啜稀糜亦吐，形羸肉脱，便秘皮枯，药饵遍尝，毫无一效。迩来更加恶闻药气，入口即吐，君将何以教之?予曰：医之审病，如吏之审案，审案必得其情，审病须明其理。推详脉证，其病机已了然心目矣。按弦为肝脉，诸痛属肝，厥阴之脉，循少腹，究缘平日情怀不适，木郁失条，少腹因而致痛。然肝为将军之官，脏刚性急，医投辛香温燥，希图止痛，肝阴被劫，怒木益横，冲胃为呕，此肝为受病之原，胃为传病之所。医多药杂，胃气益伤。夫胃为水谷之海，气血俱多之经，既不安谷，气血从何生化?肤无血润则枯槁，肠无血润则干燥。阳气结于上，阴液衰于下，欲走噎途，岂区区草木所能回枯转泽耶。经云：诸涩枯涸，干劲皴揭，皆属于燥。燥者濡之，治法固无难也。无如濡润之品，恒多凝滞。现今胃气空虚，呕吐恶闻药气，焉能强进?考古人治血气两伤之候，先当益气，气为血之帅也。但益气药品殊多，首推人参者，以其能回元气于无何有之乡也。再考东垣云：胃中虚热，谷气久虚，而为呕吐者，但得五谷之阴以和之，则呕吐自止，不必用药。谨择参米饮一方，气味冲和，谅当合辙。于是每日用人参二钱，陈米水煎，果受不吐，服至匝旬，餐加色转，再合参乳汤，守服两月，便濡肤泽而起。如此大证，只此二方，并未别参他味，药简功专信矣。

　　安波按：病久属虚，故人参能受，不然肝无补法之旨，竟置于无矣。

　　续录

　　别驾菽田何公仆妇子痫

　　吾郡别驾何公，续迁甘肃，眷属仍居郡城。宅中一仆妇，重身九月，偶患头痛，医作外感治，其痛益甚，呕吐汗淋。至二鼓时，忽神迷肢掣，目吊口噤，乍作乍止，何公少君六吉兄，当晚遣力相召，晓造其宅，六兄告以病危之故，入视搐搦形状，诊脉虚弦劲急，谓曰：此子痫证也。势虽危险，幸在初起，当不殒命。六兄曰：昨夕仓皇，恐驾到迟，故近邀女科一看，亦言证属子痫。然服药不效奈何?出方阅之，羚羊角散也。予曰：此乃古方，原属不谬，不知子痫疾作之由。因子在母腹，阴虚火炽，经脉空疏，精不养神，柔不养筋，而如厥如痫，神魂失守，手足抽掣。其病初头痛者，即内风欲动之征也。医家误作外风，浪投疏散，致变若此。至羚羊角散，方内惟羚角入肝舒筋，当归、枣仁补肝益血，茯神安神，甘草缓急，与证相符，其余防、独、木香、杏仁，俱耗真气，苡仁下胎，多不合宜，岂可以为古人成方，漫不加察耶。于是仍以本方除去防独等味，参入熟地、沙参、麦冬、阿胶、芝麻，养阴濡液，少佐钩藤、桑寄生，平肝熄风。头煎服后，其搐渐平，随服二煎，搐定头痛亦减。

　　六兄喜甚，予曰：病来势暴，今虽暂熄，犹恐复萌。嘱再市药一剂，尽今晚服尽，搐不再作，方许无虞。次日复诊，痛搐俱止，神清脉静，纳食不呕。方除钩藤寄生，加白芍、玉竹、女贞、石斛，逾月分娩，母子俱得无恙。

　　安波按：论证一端，总在灵机活泼，随症变化，不可效尾生之见，至死不悟也。

　　续录

　　鲍觉生宫詹病发三次不能复起

　　宫詹前于乾隆丁未冬，自毗陵抱疾归，证类噎隔，已濒于危，予为治之而愈。嘉庆乙丑，宫詹视学中州，病发召诊，又为治愈。案载初集及辑录中。道光乙酉秋，宫詹在都，前疾又作，初时尚轻，来书语状，予辄忧之。虑其年逾花甲，血气既衰，非前此少壮可比。末又云：幸得请假南归，便图就诊。深为之喜。及至腊底，伊芳宅报中详述病情，较前两次发时更剧，体惫不支，势甚危笃。令侄子硕兄，亟欲邀予入都延医，予虽老迈，谊不容辞。适迫岁暮，冰雪严凝，水陆舟车，都难进发，道阻且长，恐其病不及待，子硕兄踌躇无策，再四相商，只得酌拟一方，专足送去，冀幸得效如前，即可回籍调治。另函致意，劝令速归。回书云：手翰再颁，感沦肌髓，妙剂服之，不似昔年之应手，盖衰惫日久之故，欲归不得，进退维谷，负我良友，何以为人，弟之心绪，不可名状；永别之戚，惨剧难言。然奄忽而徂，胜于凝狂而活也。专勒敬谢，不能多写，亦不知结草何时，南望故乡，惟有怅结。未几遂卒。

　　悲夫：宫詹自定义年谱未竟，令弟时任干州，续成之，谱末有云兄病中尝语人曰：吾生平患此疾，及今而三矣。丁未乙丑，皆濒于危，皆赖程杏轩治之而愈，今无杏轩，吾病殆不可为矣。予阅及此，不禁泫然。

　　安波按：臌隔等症，较瘫痨尤险，大约仓扁复生，亦无如之何矣。

　　续录

　　黄就唐表兄脘痛呕吐危证治验

　　就兄体素虚寒，向患腹痛，服温药相安，年来痛移上脘，气逆呕吐，饮食渐减，丁亥之秋，病发益剧，食全不纳，自服理中六君之属，温理脾阳未应，形羸气怯，卧床不起，遣价逆予。诊脉胃少弦多，望色青白不泽，自以为殆，予曰无妨，治未中肯耳。尊体平素虚寒，原宜温理，据兹脉证，由于心境欠舒，木郁不达，厥阴干犯阳明，肝气逆横，胃降失职。仲圣云：厥阴为病，气上冲心，心中热疼，饥不欲食。夫肝为将军之官，脏刚性急，脾胃虽俱属土，然须分别治之，不容笼统而论。叶香岩谓胃司受纳，脾主运化，脾宜升则健，胃宜降则和，太阴湿土，得阳始运，阳明燥土，得阴自安数语，实发前人之所未发。观其食入即呕，足见其病在胃而不在脾。理中六君，皆是脾药，不能治胃，今胃空若谷，必须参力扶持，始克有济，寒士购参不易，姑思其次，以高丽参代之，乃于六君子汤中，除术甘之守，加入川椒、乌梅、干姜、木瓜、白芍，另用陈仓米水煎服。药则辛酸并投，法合制肝安胃。予辞归。

　　越日就兄专札来云：妙方连服两剂，痛缓呕止，稍能安谷，颇见效灵，深为感佩。尚祈加减，照原法略为出入，守服而痊。次春相唔郡城饶君扬翁宅中，丰采倍胜于前。

　　安波按：此亦病久胃虚，故丽参能受。然必须参入梅椒瓜等，仿安胃腕，以辛散、酸收、甘缓三法并济也。

　　续录

　　燕云亭司马伏暑感证

　　戊子夏，征郡蛟水暴涨，横流泛滥，田庐人畜，到处被湮，歙休尤甚。公奉委往勘，暑湿烦蒸，感伏膜原，交秋疾作，始而寒热似疟，继则单热不寒。吾宗思敏翁为治两旬，大热已退，日晡微潮，拟属邪去正亏，转为养阴和胃。越日寒热又作，以为感复，辅正驱邪，病状如故，神形益疲。度其恙久，阴阳两虚，连投补剂，寒热总不能止，嘱邀予商。予进署时，公寒热正发，卧榻呻吟，诊毕思翁适至，谓予曰：燕公祖之恙，吾看多次，愈而反复，烦子酌之。予曰：顷诊脉象数犹带弦，热时口犹作渴，是属秋时晚发，感证似疟之候。大局无妨，但恙久正气固虚，余波似仍未净。过补恐其腻邪，过清虑其伤正，酌以辅正剂中，微寓和解之意，邪退而正不伤，斯为美也。思翁称善，遂令疏方。药用首乌、人参、当归、茯苓、甘草、料豆衣、扁豆壳、陈皮、半夏、糯稻根须，引加鲜姜红枣，另以井河水各半煎。露一宿，明早温服。后旦再议，届期复召，询其家人云：昨服药后，寒热未来，夜眠安稳。入室公起坐就诊。笑曰：疟魔已被君驱去矣。复与思翁斟酌加减，不旬日而痊。公善画山水，有倪迂风，惜墨如金，求之不得，病痊后，亲绘一HT 赠予，并序其事。

　　续录

　　饶君扬翁公郎风温证治原委

