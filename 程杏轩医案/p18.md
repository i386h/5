<!-- { "loadSidebar": true } -->
　　两尺细涩，肝肾下亏，必得之醉而使内也。壮时血气方刚，故无所苦。自强仕以来，渐觉目盲不能远视，耳如蝉吟蛙鼓，虚里其动应衣，阖目转盼，则身非己有，腰膝酸楚，行步不正，种种病状，就衰之征。经云：肝开窍于目，肾开窍于耳，目得血而能视，耳得血而能听，血气衰耗，不能上充，故视听失其常度。心为君主之官，血虚心无所养，故掣动不安。脑为髓海，下通命门，上气不足，头为之苦倾。腰者肾之府，肾惫则惮于转侧。膝者筋之府，筋惫则艰于屈伸。方用人参为君，形不足温之以气；地黄河车龟鹿胶为佐，精不足补之以味，更用山萸五味，摄纳肾气归元，气旺精充，百骸司职，收视而视明，返听而听聪矣。

　　安波按：方议皆精妙入化。

　　辑录

　　家近陶翁肝阳逆肺咳嗽加感风温标本异治

　　两寸关脉候俱大，左关尤急。据述前冬因情志抑郁，先见此脉。后觉心烦不安，旧春心烦稍定，咳嗽至今不止，舌苔时黄时退，此肝为受病之源，肾为传病之所。夫肝之伤脾，人所易知，肝之伤肾，人所不识。譬如折花枝安插瓶中，花枝日茂，瓶水日为吸干，肝阳吸引肾阴，此之谓也。且肺为肾母，子虚必盗母气，不特金不制木，而木反得侮金。肝阳上升，冲心为烦，冲肺为咳，脉大不敛，舌见黄苔，要皆阳亢阴亏之所使然。所幸寝食如常，别无兼证。议以滋肾生肝，保金化液，辛温刚愎，似非所宜。复诊脉急依然，连日嗽甚，于前夜卧欠安，头额手心俱热，是属挟有风温外因。若云阴血之热，当发于日晡，不应发在午前，且其来也渐，何骤若此。质虚恙久，固不能正从标治，然亦未可过补。仿汪广期前辈风温汤方法。

　　安波按：卓识名论。非熔经铸史者不能。

　　辑录

　　汪舜赓翁令爱水肿

　　色白肤嫩，肾气不充，数月病魔，脾元又困，诸医调治，病势日增，请求其本而论治焉。经言诸湿肿满，皆属于脾。曩服五苓、五皮，非无所据，但肾为胃关，关门不利，故聚水而从其类。仲师主用肾气丸，即此意也。若谓童年精气未泄，补之不宜，然治标不应，理应求本，所谓有者求之，无者求之是已。夫水流湿，火就燥，二阳结，谓之消。三阴结，谓之水。

　　消者患其有火，水者患其无火。且水病虽出三阴，而其权尤重于肾。肾居水脏而火寓焉，此火者，真火也，天非此火不能生物，人非此水不能有生。即膀胱津液藏焉，亦必由命门气化而出。华元化曰：肾气壮则水还于肾，肾气虚则水散于皮。前服肾气丸颇应，日来饮食不节，病复再投不效。考诸《己任编》云：此病单用肾气丸不效，单用补中益气汤亦不效，须用补中益气汤，吞《金匮》肾气丸。谨宗其旨。

　　安波按：于庚长秋，行医于杭笕桥，一士子患水肿，面目无缝，阴大如栲，小水点滴不爽，切脉沉细模糊，苔腻白滑，不渴。阅前医有开鬼门者，有洁净府者，有用五子五皮者，有需《金匮》肾气法者，服之如石投海。余意肾气虚则水泛为肿，以肾气丸为旗鼓之剂，何反不应。追忆《己任编》有益气阳，送肾气丸之法，翻书令彼视之，伊芳以为然。服之竟验。视此与先生暗合也。

　　辑录

　　方芷南茂才夫人产后心脾两亏之证

　　《金匮》云：妇人新产有三证，一曰痉，二曰郁冒，三曰大便难。三证所因，无非阴伤血耗之所致耳。人知四物汤能补血，此第认其面目，而未审其根源。夫血生于心，统于脾，欲求其源，舍此谁与?再按脾主肌肉，脾虚故肌肉发热，心主神明，心虚故神明失藏。计惟黑归脾汤一方，可称对证之药，泛涉他求，恐多岐也。语云：宁医十男子，莫医一妇人。盖女科病本无难，其所难者，胎产两端而已。胎前诸病，尚须培养气血，况乎产后百脉空虚，不言可知矣。产经十朝，发热昏冒，肢掣烦躁，夜卧欠安，脉息数大无力，断非蓄瘀风邪，显属阴亏阳越。病关根本，非枝叶小恙可比。归脾汤培养心脾化源，喜其虚能受补。第补药治虚，如旱田稼穑，灌溉宜频。病患畏药，昨晨至今，停药未进，心烦肢扰，痉厥欲萌，原方加胶黄枣麦，守服勿懈。

　　安波按：近时之大弊，产后辄以生花汤从事，徒不知芎归等之走窜，散涣无常。兹阅此案，较以归脾胶黄，何啻霄坏之殊。昔丹溪之产后多血虚，尝以大补为主，虽有杂症，以末治之。景岳云：产后多不虚症，胎前为气血所壅，及产后始见。通快之语。细玩二言，在医者之灵机活泼，不可固执一见，以致胶柱鼓瑟也。

　　辑录

　　鲍禹京翁夫人厥证治法节略

　　伤寒论厥证，分别阴阳，阴厥属寒，阳厥属热，寒宜温而热宜凉。杂病论厥证，分别虚实。

　　夺厥、煎厥、痿厥为虚，薄厥、尸厥、食厥为实，实可消而虚可补。病由情怀不释，肝失条达，血气日偏，阴阳不相顺接，因而致厥。与全虚全实者有间，理偏就和，宜用其平。偏补偏消，乌能治情志中病。厥证妇人常有之，其为情志郁勃，致病显然。惟昼夜频发，阴阳脏气俱伤，却为可虑。若乍发乍止，疏而且轻，亦无妨碍。所嫌病关情志，难以除根，务须戒怒舒怀，惜劳静养，冬令收藏之际，加意慎持，来春草木萌动，庶可不致复发。厥证有因痰者，有不因痰者，因痰而厥，厥时喉中必有痰声漉漉，此则厥来寂然无闻，且痰厥脉应带滑，今脉细兼弦涩，洵属气厥无疑。持脉之道，须知人之平脉，然后察其病脉，质亏脉细，此其常也。惟细中见涩，右寸关兼带弦象，故主病耳，涩者血虚气滞，弦者胃弱肝强，细小弦涩，主病尚轻，牢大弦长，主病重矣。诸厥属肝，女子以肝为先天，肝主怒，怒则气上。经云：血之与气，并走于上，乃为大厥。其由肝郁为病可知。考古人治郁证，多用越鞠逍遥二方，但越鞠燥而逍遥则润矣，越鞠峻而逍遥则和矣。治肝三法：辛散、酸收、甘缓。逍遥一方，三法俱备。木郁则火生，加丹栀，名加味逍遥。滋水以生木，加熟地，名黑逍遥。《己任编》中一变，疏肝益肾汤，再变滋肾生肝饮。前用逍遥减木者，恐其守中，用丹皮减山栀者，恐其苦泄伤胃也。肝胃二经同病，须分别其肝阴胃液已亏未亏。如阴液未亏，气药可以暂投，若阴液已亏，治惟养阴濡液。所谓胃为阳土，宜凉宜润，肝为刚脏，宜柔宜和。叶氏论治郁证，不重在偏攻偏补，其要在乎用苦泄热而不损胃，用辛理气而不破气，用滑润濡燥涩而不滋腻气机，用宣通而不揠苗助长数语，深得治郁之理。血虚治当补血，四物汤为补血之首方。然其中尚须分别阴阳。若血虚肝燥，木火沸腾，芍药微酸微寒，在所必需，地黄先应用生，凉血生血，继则用熟，补水涵木，川芎辛窜，固属不合，当归亦须蒸去辛温之性。

　　养血诸药，除四物外，惟丹参为胜。本草言其色赤入心，有去瘀生新之能，功兼四物，乃女科要药，可以备用。木郁生火，火则宜凉，第此火非从外来，良由木失水涵，以致肝阳内炽，芩连知柏，苦寒伤胃，洵非所宜。不若生地丹皮之属，清肝凉血为稳。

　　五行克制，木必犯土，肝气上逆，胃当其冲。洵其厥来，脘中有块，按之则痛，食下阻滞，此肝犯胃，厥阳顺乘阳明故也。既知气逆为患，治应先理其气，无如气药多燥，肝阴胃液已亏，如何燥得?经言兰除陈气，并能醒胃舒肝，可加为引。桑叶轻清，能泻肝胆之郁热，叶案每与丹皮同用见功。虚则补其母，肝肾同治，乙癸同源乃治肝病第一要诀。然须俟其痞消厥定，以作善后之筹。若用六味汤，可加当归白芍，或去山萸，恐其温肝故也。如用须陈者乃佳，分两减轻，并用盐水拌炒。肢掣名为肝风，此非外来之风，由乎身中阳气变化，故曰诸风眩掉，皆属于肝。第肝为刚脏，须和柔济之。治用和阳熄风，及养阴甘缓等法。至于钩藤、菊花、桑寄生，均有平肝熄风之能，发时随宜加入。内经有肝苦急，急食甘以缓之之语。金匮出甘麦大枣汤，只用甘草小麦枣肉三味。盖小麦春生，肝之谷也，最能养肝，合诸甘草枣肉之甘，以缓其急，后贤治肝风诸病，每参此法。木喜滋而恶燥，阴亏血燥之体，或逢天时阳气泄越，或触情志恚嗔，因而激动肝风，变幻痉厥，纠缠日久，阴液内竭，可以借用《千金》之复脉汤。盖脉乃血派，血脉既亏，藉其药力以通营卫，致津液，叶氏于方内除去姜桂益精。诸厥虽属肝病，然心为君主之官，主安则十二官各得其职，厥发日久，肝风内扇，震动心营，养心安神药品虽多，首推抱木茯神者。盖茯神本治心，而中抱之木，又属肝，以木制木之义。其次柏子霜，既能养心，更可润肾滋肝。用枣仁须猪心血拌蒸晒，用麦冬须辰砂拌染，或加琥珀龙蛎，均有镇静之功。肥人之病，虑虚其阳，瘦人之病，虑虚其阴。阴亏后下，则阳越于上，下虚上实，而为厥巅之疾。是故养阴药中，必佐以潜阳者，如畜鱼千头，须置介类于池中之意。牡蛎鳖甲淡菜龟板，皆介类也。方中只用牡蛎鳖甲者，取蛎之咸能软坚，鳖之色青入肝，不独潜阳已也。

　　安波按：肝厥良由肾阴枯涸，肝阳上冒所致。是以轻则窍络阻塞，甚则螈 痉厥，故厥者必挟痉，往往若是。

　　辑录

　　张仲篪翁息贲喘嗽

　　情志抑郁，原属肝病，辛散酸收甘缓，俱厥阴正治之方。屡投未应，窃思肝木不平，金失其刚，肺脏不能无患。肺欲收，观其胸痞，喘咳不得卧，岂非肺张不收。卧则叶粘背俞，阻塞气道之故乎。经言诸气 郁，皆属于肺。喻氏发明秋伤于燥，冬生咳嗽之义，是知郁病可不专责于肝，而燥证则全关于肺也。盖肺主气，居相傅之官，苟治节有权，则清肃下行，克称其职。病缘木郁生火，兼挟燥邪，金受火刑，令失清肃。肺燥叶张，阻塞气机，而为患矣。

　　倘果专属肝病，而不涉肺，何至喘咳不能着枕耶?且肝病治肺，辅金制木，道犹不悖。设令肺病不救，则烦冤逆满，内闭外脱，更何如耶。拟《千金》苇茎汤大意。

　　安波按：然气闭欲死时，先总以开豁为主，或降气，或豁痰，善后之法，不出《己任编》等方意义也。

　　又按：木叩金鸣，以《千金》苇茎汤治，大有深意。

　　辑录

　　方竹坪翁头痛

