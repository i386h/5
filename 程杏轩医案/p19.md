<!-- { "loadSidebar": true } -->
　　质亏烦劳证，经多日诊脉，虚弦带急，精神欠充，夜寐少逸。询其病初，并无寒热，知非外因。惟头痛乍轻乍重，推求其故，东坦云：内伤头痛，时痛时止，究缘烦劳抑郁，水不涵木，肝风上扰，清空鼓动不定。夫头痛神烦，倏然而至，迅速莫如风火。但身中阳化内风，非发散可解，寒凉可平，必须阳和，庶乎风熄。经旨以下虚则上实，阴伤阳浮，冒上病疗下，滋苗灌根，语可味也。

　　安波按：胃阳不潜，宜和阳以就阴，拟虎潜法。

　　辑录

　　洪并锋翁脾阳虚寒湿内伏重用温补治法

　　夏月伏阴在内，当于寒湿中求之。议以理中汤，温理脾阳。服药泻止呕减，舌苔少退。

　　此由脾阳向亏，卑监之土，易于酿湿，阳气不足，寒自内生，既无外邪干之，本气自能为病。今既投机，只可于方内增分两，不必于方外求他味。其所以不骤加阴药者，盖恐肥人之病，虑虚其阳耳。经云：阳气者，若天与日，失其所则折寿而不彰，故天运当以日光明。日光不到之处，恒多湿生，土之薄也。经又云：脾苦湿，急食苦以燥之。脾阳健可冀运矣。昨方加增分两有效，足见尚是病重药轻，然当此盛暑参附大剂，服逾两旬，病犹未却，虚寒情状，亦可畏矣。安心稳守，功到自成。

　　安波按：华氏云，低窳湿处，必须以烈日晒之，此病是也。

　　辑录

　　洪庭光兄肝风眩晕证类猝中

　　病起偶然眩仆，医谓急虚身中，猛进甘温峻补，转增胸胀呕吐，不饥不便，有时浮阳上腾，面赤，唇口干燥。然脉尚和平，寝尚安稳，言语尚觉明白，求其所因，良由肾元下虚，水不生木，肝风鸱张，以致发时，状如中厥。经谓诸风眩掉，皆属于肝。温补药重，激动肝阳，其胸胀呕吐，不饥不便者，无非肝风扰胃，阻胃之降而然。使果真阳飞越，雷龙不藏，则脉必浮大无根，证必烦躁，无暂安时。且前服温补诸方，岂有不效，而反病增之理。所定制肝安胃，尚有商者，盖肝阳冲逆，非介不足潜其威，木火沸腾，舍酸无可敛其焰。拟于方内加牡蛎乌梅二味，更觉相宜。痰涎频吐，胃液必伤，再加赤斛蔗汁，益阴保液，尤为符合。

　　安波按：肝风症由肝阳吸耗肾水，致水涸木炽，故上冒为仆，为痰迷，上泛为晕，为呕，为惊悸，为不寐，为痉厥，为耳鸣。种种恶候，变态不一。庸流不识，以热补助火致毙者，何可胜计。故录出以为庸医者解。

　　辑录

　　叶振标翁证患似隔非隔

　　肝主怒，怒则伤肝。脾主思，思则伤脾。病缘情志不适，初患上焦痞闷嗳噫，此肝气横逆，阻其胃降而然。医者不察，浪投槟榔枳朴，损伤胃气，转致胸脘胀痛，泛泛欲呕，食面尚安，稍饮米汤，脘中即觉不爽，纠缠三载，似隔非隔，百计图之，总不见效。经云：肝在地为木，其谷麦不能食谷而能食麦者，肝强胃弱之故也。盖胃弱故谷不安，肝强故麦可受耳。安胃制肝法当不谬，但证属情志内伤，未可全凭药力。张鸡峰以为神思间病，当内观静养，惟逃禅二字甚妙。夫禅而名之曰逃，其心境为何如哉?安波按：安胃制肝法，想如半夏、广皮、炒香荷叶蒂、茯苓、杵头糠等以安胃，如乌梅、白芍、绿萼梅、木蝴蝶、枣儿、槟榔之类以制肝。需以清香洁络，松灵不钝，使横逆之气下行，而胃阳疏动矣。

　　辑录

　　洪星门翁吐血

　　脉大不敛，阳虚，体质兼多烦劳，旧病喘汗，服温补煎丸相安。月前偶感咳嗽，续见鼻衄痰红，日来吐多不止，口苦食减，头昏气促。若论寻常吐血，不过肝肺之火，药股清降，火平，其血自止。尊体精气本虚，一阳初复，形神交劳，水火不交，气随血脱，病关根本，再投清降损真，则阴阳离决矣。先哲有见血休治血之语，可味也。议从黑归脾汤，培养心脾，佐以生脉保金，摄纳肾气。服药三剂，血止脉敛。经云：人四十而阴气自半。平素质亏多病，今复大失其血，生生不继，脏真耗伤，灌溉栽培，尤非易事，夫血虽生于心，藏于肝，实则统于脾。古人治血证，每以胃药收功，良有以也。再按痰之本水也，原于肾，痰之动湿也，由于脾。《内经》以痰多为白血，此果痰也，果精血也，岂精血之外，别有称痰者耶。故昔贤又有见痰休治痰之论，参五阴煎，水土金先天一气化源也。

　　安波按：方义精妙入神，吐血以归脾法治，大不易事。学人须审究的确，否则祸不旋踵矣。

　　辑录

　　龚西崖兄咳血

　　向患血证，发将匝月，医用血脱益气之法，未为不是。惟嫌脉数不静，肌肉咽干，呛咳莫能正偃，咳甚则血来，咳止血亦止。血去阴阳，阴不恋阳，水不制火，刻值金燥秉权，肺被火刑，金水不相施化。《医贯》云：不投甘寒以降火，骤用参 以补阳，此非医误，不知先后着也。自述胸脘乍觉烦冤，即咳频血溢，按冲为血海，其经起于气街，挟脐上行至胸中，冲脉动则诸脉皆动，岂非下焦阴火上逆，血随火升之故耶。火在丹田以下曰少火，出丹田以上曰壮火，少火生气，壮火食气。欲止其血，须止其嗽。欲止其嗽，须熄其火。然非寻常清火止嗽之药所能奏功，务使下焦阴火敛藏，火不上逆，金不受刑，嗽止血自止矣。

　　安波按：拟一阴煎，加青铅山萸，收纳冲脉之逆。

　　辑录

　　吴曜泉翁乃媳痉厥变幻证治之奇

　　前议安胃制肝，呕吐稍止，脘仍痞痛，大便未圊，手抖目窜，齿 唇干，舌黄肌热，肝风痉厥，状已显著。据述病因情怀郁勃，夹食而起。郁则伤肝，食则伤胃。木郁宜达，腑病宜通。昨宗仲圣厥应下例，便解结粪数枚，中宫痞形稍软，饮入不呕，惟肝风未熄，痉厥仍发，肌热口渴，面赤齿干，胸脘嘈杂，病由肝木抑郁，腑气阻闭，变化火风，下焦腑气虽通，上脘火犹未降。姑议平肝熄风，舒郁清热。诸厥属肝，肝为风木之脏，相火内寄，体阴用阳。

　　肝气上逆，胃当其冲，食不得入，是有火也。古称寒热之气，相结于心下而成痞，相阻于心下而成格。又云：厥阴为病，气上冲心，心中热疼，饥不能食。仿半夏泻心减去守中之品。

　　肝郁逆胃，阻胃之降，中焦痞塞，不食不便，连日肝风势平，脘热亦减，惟胸痞未宽，不思饮食，前用润下，微解结粪，昨晚两番欲便，未得解出，似有宿滞未净，胃宜通，肝宜凉，乃病治之法则。郁抑夹食，激动肝风，神昏肢掣，烦热胸痞，不饥不便，曾投承气泻心获效，加怒病复，连日延医，证犹未减。自言脘中热闷，口渴唇干，头筋抽痛，有时气冲，厥晕即发，大便欲出不解。病久反复，诚难想法。然扬汤止沸，不若仍用釜底抽薪，阳明腑气一通，厥阴风木自平。但成败利钝，虽武侯之明，亦难逆睹也。便通复闭，脘痞依然，按之尚痛，食不阻塞不行。然下法用经两次，燥粪已圊，所有热滞，亦应推荡，何至牢锢若此，迁延两旬，言微形倦，似未可以再攻。奈痞结不开，补之不纳，仍宗土郁夺之，实有羸状之义。

　　安波按：凡病之变幻不一，在病家之贤愚耳。如今时之人，病有一变，群医华集，或论寒，或道热，贻误者焉可胜算。如先生之相信终不更医，亦时也，运也，命也。为之废书一叹。大约为医一途，命中必要为天医星者，何彼多遇而此不遇耶。

　　辑录

　　叶震先兄肝风眩晕

　　肝者，将军之官，罢极之本。其藏血，其主筋，肝病则血病，筋失所养，眩掉强直，诸证生焉。要知此乃肝家自生之风，非外中之风也，治肝之法，可不以为先着耶?但东方木生于北方水，使无此水，何以生之。使水不足，何以涵之。虚则补母，厥有深意。平昔嗜饮醪醴伤阴，足间常患流火，行步振掉，皮肉干瘠，春来渐有眩晕之象，肝风勃勃内动，加以阴络之血，又从痔孔内溢，淋漓不已，将何以荣筋泽肉乎。斯恙由来有自矣。目下年纪尚壮，犹可撑持，过此以往，欲求良治，不可得也。

　　辑录

　　吴双翘兄幼女目疾

　　目得血而能视，黑轮上戴，日久涩痒羞明，弦烂流泪。眼科苦寒消散，屡服无功。可知无形之火，原非苦寒可折。王太仆云：寒之不寒，是无水也，壮水之主，以镇阳光。小儿纯阳，从钱氏六味地黄汤治法。囊缘血虚肝燥，目痛羞明，苦寒消散，阴气益弱。今年厥阴司天，风木气王，秋深燥气倍张。肝藏血，其荣在爪，观其爪甲枯槁剥落，肝血内涸显然。前议壮水，以平厥阳冲逆之威，继佐芍甘培土，酸味入阴，甘缓其急，交冬肾水主事，木得水涵，庶可冀安。哭泣躁烦，究由脏燥。肝在窍为目，肺在声为哭。地黄滋肾生肝，二冬清肺润燥，所加黑羊胆汁引之者，盖肝位将军，胆司决断，胆附肝叶之下，肝燥胆亦燥矣。故取物类胆汁以济之，同气相求之义也。

　　安波按：羊胆味苦，恐蹈前辙，不若以磁珠丸之磁石，其性能引铁制金，平木之义可知也。设肝胆得以有制，则其势不暇他顾，只可足以自守本位，济之以补益涵养。俾渴者得饮而燥者润，冲逆之威下潜，则目疾释矣。

　　辑录

　　汪式如兄阴暑感证转为瘅疟前后治法不同

　　证经七朝，两投温解，寒热退而复发，干呕不渴，舌腻头疼。病缘本质不足，因热贪凉，感受阴暑之邪，怯者着而为病。方订理阴煎，冀其云蒸雨化，邪从少阳转枢，归于疟途则吉。

　　寒热如期，呵欠，指甲变色，似走疟途，证因阴暑逗留，非开手正疟可比。仍宜壮中温托，参以姜枣和解。现下寒来，且看晚间热势若何，明日再议。

