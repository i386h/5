<!-- { "loadSidebar": true } -->
　　古人治暑证，每用生脉散者，以其有保肺清金之能也。病躯加受暑邪，恙经六日，两进清暑益气，辅正涤邪，形倦肤干，热仍 ，心烦口渴，溲数便闭。张介宾云：干锅赤裂，润自何来，但加以水，则郁蒸畅然，而气化四达。宗玉女煎。早服玉女煎，薄暮复视，病势依然。暑邪留着，原难急驱。今日已服药两渣，末便再进，暂与荷蜜煎代茶。便通肤泽，往日早晨热缓，交午复甚，心内如焚，今午热势平和，无焦烦辗转之状，病躯治标，亦不得已。兹既势平，自当斟酌，无使过也。前药退松，昨午其热复甚，溲数口渴，心如煎熬，质虚恙重，况加反复，切虚更改。揣诸病情，得无心营胃液，为热灼伤，以致焦烦嘈杂者欤。宗阿胶鸡子黄汤法。

　　安波按：方议均佳。

　　辑录

　　胡某令郎麻后颈生瘰筹治三法

　　麻出于脏，由阴而及乎阳，火毒燔灼，营血耗伤，故麻后每多遗毒之患。不可补气以助火，只宜养阴以退阳。此治法之大纲也。病由麻后颈生瘰 ，自春徂冬，滋蔓不已，鄙筹三法而论治焉。盖瘰之未消，由毒之未净，然毒即火也，欲去其毒，须去其火。要知火有虚实，病有新久，麻出之先，其火属实，药宜清凉，麻敛之后，其火属虚，药宜滋养。酌以六味地黄汤，煎送消瘰丸，庶乎瘰消而元气不伤。且人以胃气为本，久病服药，必究脾胃。此养阴软坚消其瘰，培补脾胃扶其元，道并行而不悖也。

　　安波按：妙论侃侃，令读者口齿生香。

　　辑录

　　家若谷兄乃郎胁痛

　　感证已逾两旬，胁痛依然不愈。按外感胁痛，病在少阳，内伤胁痛，病在厥阴。今外邪解经多日，胁痛何以不瘳。既无情志抑郁，定属动作闪力之伤，外邪引发耳。夫久痛在络，络主血。防其蓄瘀动红，从《金匮》肝着，例用旋复花汤一法。

　　安波按：病久入络，理固宜然。药内再参入搜痰涤饮，则无遗蕴矣。

　　辑录

　　梅氏女呕吐经闭

　　病逾四载，起初呕吐，渐致经期不行，温清攻下，遍投无验，医乃视为痨瘵，弃而不治。诊脉不数，亦无风消息贲，寒热咳嗽兼证，似与痨瘵有间。果真损怯已成，病患膏肓，焉能久延岁月乎?经云：治病必求其本。又云：先病为本，后病为标。恙由呕吐而起，自当以呕吐为病之本也。苟能止其呕吐，则仓廪得藏，生生有赖，气血周流，诸证不治而自安矣。考诸方书，论吐证非止一途，斯病既非真寒，又非实火，所以温清俱不投机。至于下法，乃治伤寒暴急之方，施于内伤久病，殊属悖谬。询其饮食，下嗌停注膈间，不肯下行，旋即呕出，冲逆不平，时时嗳噫。所以然者，乃肝为受病之源，胃为传病之所，胃宜降则和，肝气横逆，阻胃之降，致失其和而为患也。夫脾为湿土，胃为燥土，六君异功，止可健运脾阳，今病在胃而不在脾，湿燥异歧，不容笼统而论矣。再按肝为将军之官，脏刚性急，木喜条达，最嫌抑郁。古人治肝病辛散酸收甘缓，与夫补水生木，培土御木，方法多端，非仅伐之泻之而已。治宜安胃制肝，厥阴阳明两调，王道无近功，戒怒舒怀，以佐药力为要。

　　安波按：灶心土温中除呕，平木制肝，此病在所必需之物。

　　辑录

　　叶某喉痛

　　病逾一年，医称阴亏阳升，水不制火，育阴清火潜阳，屡治无效。若云痨瘵已成，非草木之所能治。现下饮食如常，脉不细数，似又不侔。求其何以屡治不效之故，理殊难测。岂非另有隔膜未窥透耶?据述病缘旧春郊外垂钓，感冒风热而起。经云：肺主皮毛，皮毛者，肺之合也。皮毛先受邪气，邪气以从其合，此肺为受病之原，比诸劳风，法在肺下，巨阳不能引精，青黄之涕，不能咳出，适足伤肺之例，当时虽曾服过清解之剂，但外邪入肺，如油入面，有仓卒难以浣涤者，胶粘酝酿，郁而为热，郁热熏灼，津液受伤，所谓因病致虚者，由肺病而累及之也。何以言之。凡人咽喉两管，咽通于胃，喉通于肺，今喉虽辣痛，而纳食无碍，可知其病在喉而不在咽。人身之气左升右降，肝主升，其脉萦于左，肺主降，其脉萦于右。今左畔肢体如常，而病端偏着于右，足见其病在肺，而不在肝。肺脉虽萦于右，然位居上焦，为脏腑之华盖，观其上脘烦热，时冲喉咙，颈下皮肤作痒，搔爬如痱，咯吐痰色灰黄等因，其为肺脏蕴热，金燥液干，情已大露。

　　再按大便坚硬，数日始一更衣者，肺与大肠相表里也。倘果因虚致病，悉属内伤，水不制火，而致喉痛，早已咳血音嘶，走入怯途，焉能缓待。且滋阴壮水，药证相符，何以久服不应耶?然病情虽窥一斑，治法尚难计议。盖治病须分新久，用药贵审机宜。病初体质无亏，治惟涤邪，无庸顾虚。兹则病魔经岁，正气已亏，岂容孟浪!进而求之，肺为娇脏，喜润恶燥，邪热久处肺中，金被火刑，津干液涸，是以养阴药饵，只可滋其津液之干，莫能驱其蕴伏之燥耳。古人治燥甚少良方，惟西昌喻氏，会悟经旨，发明燥病，根源见得，诸气 郁，诸痿喘呕，以及心移热于肺，二阳之病发心脾，各种病机，俱关于肺。所立清燥救肺一方，颇有深意。盖辅金制木，即所以治肝，清肺澄源即所以治肾，僭仿其法，谅当有应。

　　安波按：此方之义，无遗蕴矣。

　　辑录

　　朱百春兄令婶半产崩晕寒热似疟

　　质亏，生育多胎，此番重身三月，又复半产，气随血脱，昏晕频发，幸赖独参汤挽回。

　　日来热发不退，时时怯寒，舌白，喜饮热汤，头痛形倦，脉急无力，合参脉证，明是气血两虚，即有外邪，投鼠忌器。丹溪云：产后当以大补气血为主，他证从末治之。仿甘温除大热之旨。下午复诊，脉象仿佛，早间服药，安眠片时，顷复寒热交作，此属阴阳两虚，正气不胜，非疟证也。原方更进一渣，明日再议。两进甘温，昨午寒后热甚，扶掖下床，小溲遗出，直至半夜，热始渐缓。切恐今午寒热复来，撑持不住，揣其寒热之故，非阴阳两亏，即正虚邪陷，当此危迫，不问有邪无邪，一意扶元固本。盖辅正即所以祛邪也。本草谓人参能回元气于无何有之乡，古人治气随血脱之候，悉仗参力斡旋，昨药分两固虽加重，惜乏参力，故难奏效耳。昨午寒热仍来，神形益倦，二更后热势渐平，然起床劳顿，即作昏晕，顷进诊间，晕又复发，连服温补大剂，尚未见功，即云寒热由于外因，睹此野狼狈情形，焉可再从标治。

　　仍守原制，佐以河车，亟挽真元。医当医人，不当医病。昨夕昏晕频作，顷诊右脉虚要，左犹带数，体倦无力，气怯懒言，虚象无疑。病缘质亏半产，加之寒热纠缠，波涛汹涌。现下热退神清，固见小效，奈病来势暴，大厦摇摇，前议补元归脾，更从养营进步。两日未诊，脉象依然，在前发热之际，脉由热搏而数，今外热既退，理当和缓，何至数犹未平。口不干渴，并无火象。无非产时血去过多，营阴受亏，脉乃血派，是以急数不平耳，但诸药皆是草木根 ，人身真元耗伤，仓卒焉能挽转。参力既艰，他策又无可画，前方减去辛温，稍佐柔和之品。产后崩晕，血气大亏，阴阳枢纽不固，见出种种疲惫之候，赖诸温补药饵，竭力挽回。寒热已除，胃安谷纳，无如事多磨折，臀生疡毒。痛楚不安，疡甫溃脓，痛势稍定，又加时感湿邪，腹痛便泻，节外生枝。暂与香砂六君，俟其痛泻愈后，仍须峻补真元，冀图恢复。

　　安波按：先生方必中肯，剂不虚投。但此妇真元已败，冥游已近，不过聊尽人事矣。

　　辑录

　　王氏妇妊娠二便闭塞

　　孕妇脉来滑数，证见便溺不通，二阴牵胀，足膝浮肿，医药滋阴，疏利升举，屡施不验。按肺与大肠相表里，又与膀胱通气化，是二便之通闭，肺有所关系焉。金燥水无以生，清肃之令不能下降，是以二肠交阻。喻氏谓人身之气，全关于肺，肺清则气行，肺浊则气壅。清肺之热，救肺之燥，治其源也。气行则壅自通，源澄斯流清矣。凡禽畜之类，有肺者有溲，无肺者无溲，故诸水道不利而成肿满者，以治肺为急。前商清燥救肺，小溲虽通，大便未畅，足肿未消，二阴仍然牵胀，夜卧不适，口苦舌黄，原方加枯芩梨汁。

　　安波按：议论神妙，使读者满舌生津。

　　辑录

　　李某鼻渊孔溃

　　经云：肺气通于鼻。又云：胆移热于脑，则辛 鼻渊。可知鼻渊一证，病端虽责于肺，实由胆热移脑之所使然。证经数载，腥涕流多，肺肾为子母之脏，金被火刑，阴液受伤，加之鼻窍右侧，旧夏曾已穿溃，甫经收口，左侧又溃一孔，至今红肿未消。经谓热胜则肿。虽由胆移之热，酝酿为患，但治病须分新久，诊脉数大无力，是属恙久，阴虚阳浮，非新病实热可比，苦寒伤胃，洵非所宜。计惟壮水保金，冀其水升火降，庶几红肿可消，溃口可敛也。

　　安波按：拟清燥救肺法，辅金刹木，即所以治胆清肺，澄源，即所以治肾。

　　辑录

　　王某背疡溃后余毒未净

　　痈从六腑生，疽从五脏生。营气不循，逆于肉理，乃生痈肿。此先圣论痈疽之大端，疡科之纲领也。证起月余，毒发于背，始初平塌不痛，药服温补内托，得以由阴转阳，掀肿溃脓腐化，新生疮口渐敛。无如一波未平，一波又起，日前龈微肿痛，渐次肿甚流血，病中饮食本少，兹因龈肿，米汁难啜，人以胃气为本，疡溃之后，胃气空虚，全藉饮食精华，资其生气。既不安谷，仓廪必倾，何恃不恐。且疡后与产后同，理应培养气血，现下龈肿咽干，下利粪色如酱，利下龈肿稍松，利止肿痛复剧。详审病机，似乎余毒未清，奈病久困顿如斯，固正则火势不平，清火则正气不守。如何借箸，姑仿少阴不足阳明有余之例，宗玉女煎方法。

　　盖肾主骨，齿者骨之余，上龈属手阳明，下龈属足阳明。据理推详，冀图侥幸。

　　安波按：拟于玉女煎外，再参入清胃散意方，有升麻使清升浊降，丹皮以疏其下滞，则斯候之上下处病，厥义无遗漏矣。

　　辑录

　　王锡章肺肾虚喘畏补致脱

　　经云：呼出心与肺，吸入肾与肝。是肺主出气，肾主纳气。肺为气之主，肾乃气之根。

