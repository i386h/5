<!-- { "loadSidebar": true } -->
　　予甥习方，稚年出麻，麻后热久不退，干咳无痰肌瘠食少，粪如羊矢，神形疲困。诸医束手，姊氏忧惶，抱负来舍。予曰：此麻疳也。病属难疗，姊嘱拯治，思麻后热久，阴血必伤，干咳便难，津液必涸，计惟养阴保液，清肺润肠，庶可望效。方定麦易地黄汤，加石斛、沙参、玉竹、芝麻、阿胶、梨汁、白蜜，并令饮人乳，食猪肚。姊言前医以嗽热未清，戒勿食荤。予曰：谷肉果菜，食养尽之。今病久肠胃干枯，须假物类脂膏，以补人身血液，古有猪肤汤，猪肚丸，可法也。于是药食并进，热嗽渐减，便润食加，调治一月，诸候均愈，肌肉复生，乃送归焉。

　　初集

　　族兄女痘证并妇感证濒危救回大路

　　族兄女三岁，出痘如蚕种，医初认为麻，越日始识为痘，骇甚辞去，更医泛投清解套药。延至九朝，色白顶陷，势欲痒塌，兄商于予。予曰：毒盛气虚，船轻载重，本属险逆，初起按法图治，尚望生机，今无及矣。兄恳救治，勉订保元汤，用糯米鲫鱼羊肉煮汁煎药，昼夜频灌，喜得浆行陷起，再加熟地、当归、枸杞、鹿茸温补之品，侥幸收功。无何。妇病感证，两进逍遥散不应，热盛脉数，口渴舌黄，照方加生地黄芩，次日证仍未减，神昏舌苔干黑。予曰：疾急矣，非重剂莫挽。乃用大剂甘露饮，令其浓煎数碗，尽今日夜服尽，诘朝复视，昏热舌黑如故，反增胸腹胀闷。旁议二冬寒凉，二地滋腻，与胀不合。予曰：古人论治感证，始终以存津液为主，今热炽舌涸如斯，舍是别无良法。兄曰：固知药好，然腹胀药势不行奈何。沉思良久，令市大西瓜一枚，取汁与服。汁尽少顷，忽作寒战，目阖昏睡，汗出如雨，衣被皆濡，至晚始定。兄问故，予曰：此战汗也，非此则邪不能达，今无忧矣。嗣此热退神清，知饥纳食，惟觉身轻如叶，倦怠不支，徐为培养血气而安。

　　初集

　　菜佣某单腹胀

　　菜佣某，初患腹胀，二便不利，予用胃苓之属，稍效。渠欲求速功，更医目为脏寒生满病，猛进桂附姜萸，胀甚，腹如抱瓮，脐突口干，溲滴如墨，揣无生理。其兄同来，代为恳治。

　　予谓某曰：尔病由湿热内蕴，致成单胀，复被狠药吃坏，似非草木可疗，吾有妙药，汝勿嫌秽可乎?某泣曰：我今只图愈疾，焉敢嫌秽。令取干鸡矢一升，炒研为末，分作数次，每次加大黄一钱，五更清酒煎服，有效再商。某归根据法制就，初服肠鸣便泻数行，腹胀稍舒，再服腹软胀宽。又服数日，十愈六七，更用理脾末药而瘳。众以为奇，不知此本内经方法，何奇之有。予治此证，每服此法，效者颇多，视禹功神佑诸方，其功相去远矣。

　　初集

　　胡某乃媳感证

　　胡某乃媳，夏月患感证，延诊时已七日矣。切脉弦数搏指，壮热谵狂，面目都赤，舌黑便秘，腹痛拒按。诊毕令先取冷水一碗与服，某有难色，予曰：冷水即是妙药，饮之无伤。盖欲观其饮水多寡，察其热势之轻重耳。其姑取水至，虽闻予言，心尚犹豫，勉倾半盅与饮。妇恚曰：何少乃尔。予令尽碗与之，一饮而罄。问曰：饮此何如。妇曰：其甘如饴，心地顿快，吾日来原欲饮水，奈诸人坚禁不与，致焦烦如此。予曰：毋忧，今令与汝饮，但勿纵耳。

　　因谓某曰：汝媳病乃极重感证，邪踞阳明，已成胃实。问所服何药，某出前方，乃小柴胡汤也。予曰：杯水能救车薪之火乎?即投白虎泻心，尚是扬汤止沸耳。某曰：然则当用何方?予疏大承气汤与之。某持方不决。邻人曰：吾妇昔病此，曾服此方得效。于是取药煎服，夜间便行两次，次早腹痛虽止，他证依然。改用白虎泻心及甘露饮三方出入，石膏用至四两，芩连各用数钱，佐以银花金汁驱秽解毒，数日间共计用药数斤，冷水十余碗，始得热退病除。众皆服予胆大。予曰：非胆大也，此等重证，不得不用此重剂耳。

　　初集

　　汪氏妇热病喜饮沸汤

　　汪氏妇患热病，壮热不退，目赤唇干，舌黑起刺，便闭溲赤，诊脉弦数有力，应用清剂无疑。试问：渴乎?曰不甚渴，惟喜饮沸汤数口，稍凉即不欲思。如此热证，当渴饮水，何反嗜饮沸汤?若以此一端而从阴治，似乎不可。偶忆律云：二罪俱犯，以重者论。今脉证均属阳热，乌可以喜饮沸汤一事为疑。先与小白汤，病状仿佛，知其药不胜病，乃进大剂白虎汤，石膏重用四两，因其胃热上冲，呕恶不食，更加芦根竹茹为引，另取元明粉蜜拌涂舌，以润其燥。如此寒凉叠进，阅十四朝，始得热退神清，便通舌润。使拘古法，以喜热从阴而投温药，不几抱薪救火乎?孟子云：尽信书，则不如无书。斯言可证矣。

　　初集

　　蒋某阴暑

　　蒋某夏月病患发热，口渴，头疼，身痛。医云伤暑，初用香薷饮不应，因其热盛，更加青蒿连翘。服之益剧，诊脉沉细，望色，舌白面青，身虽热而反近衣，口虽渴而喜热饮，谓曰：此阴暑证也，非姜附莫治。其家人曰：病者日来热盛，连服凉剂，尚未见效，且天时酷暑，姜附恐未可用。予曰：夏月伏阴在内，人多畏热贪凉，受寒最易。若云夏月不可服热药，则冬月不可服凉药矣。何仲景治冬月伤寒，每用石膏芩连耶。舍时从证，自古有之，乃投附子理中汤，一服热退，再服病却。

　　初集

　　汪木工感证舌苔变易之奇

　　汪木工年二旬余，夏间患感证，初起寒热呕泻，自汗头痛，他医与疏表和中药，呕泻虽止，发热不退，汗多口渴，形倦懒言，望色青白不泽，舌苔黑黄而润，诊脉虚细。经云：脉虚身热，得之伤暑。因拟清暑益气汤加减。服药一剂，夜热更甚，谵狂不安，次早复诊，其脉更细，凝为阳证阴脉。及视舌苔与昨大异，色紫肉碎，凝有血痕，渴嗜冷冻饮料。予思此必内有热邪，蕴伏未透，当舍脉从证，改用白虎汤，加生地、丹皮、山栀、黄芩、竹茹、灯心。下午人来请云：服头煎药后周身汗出，谵狂虽定，神呆肢冷，不识何故。予往扪其手足，果冰冷异常，按脉至骨不见，阖目不省人事，知为热厥。命再进药，旁议以为体脉如此，怕系阴证，前药恐未合宜。予曰：此非阴证，乃阳极似阴耳。若误投热剂，则殆，否则今晚勿药，明日再看何如。众然之。次日神呆略回，体脉如故，视其舌苔，又与昨异，形短而浓，满舌俱起紫泡，大如葡萄，并有青黄黑绿杂色，腻胎罩于其上，予甚惊异，辞以不治。其母哀恳拯救。予悯之，揣摩再四，令取紫雪蜜调涂舌，于前方内加入犀角、黄连、元参以清热，金汁、人中黄、银花、绿豆以解毒，另用雪水煎药。

　　翌日再诊，厥回脉出，观其舌泡消退，苔仅干紫耳。再剂热净神清，舌色如常。是役也，予虽能审其阳证似阴于后，然未能察其实证类虚于前。自咎学力未到，但生平历治伤寒瘟疫诸候，曾未见此舌苔之异，且诊视五日，变幻如出五人，前贤诸书亦鲜言及，真匪夷所思也。

　　谚云：读尽王叔和，不如临证多。洵非妄语。

　　初集

　　农人某伤寒误服凉药舌见人字纹

　　农人某患伤寒，数日寒热交作，自汗如雨，就予延医。脉虚神倦，视其舌苔白滑，分开两歧，宛如刀划，考己任编中有阴证误服凉药，舌见人字纹之语。阅前方果然，予辞不治。渠恳拯救，先与六味回阳饮服之有效，继进左右二归饮数剂，舌苔渐退，诸恙续痊。

　　初集

　　李某阴证伤寒见纯红舌

　　李某患伤寒，畏寒发热，下体如冰，脉息沉细，饮沸汤犹不知热，阴寒脉证悉具，药当从温无疑。然视其舌色如朱，方书云：舌见纯红，热蓄里，与证不符，因其病初起，凭脉用药，先与小剂理中汤探之，无碍，随用重剂六味回阳饮，数服病痊，舌色亦退。为详其故，殆所谓肾水凌心，逼其心阳外越者欤。

　　初集

　　郑氏妇肝风头痛

　　郑妇年近三旬，质亏多郁，证患头痛，上及巅顶，下连齿颊，医称太阳风邪，药用羌防芎芷，痛剧而厥，呕吐不食，经脉动惕。予曰：此肝风也。经云：诸风掉眩，皆属于肝。下虚上实为厥巅疾。究由水虚不能涵木，怒木生风，勃勃欲动，误投温散，益助其威，鼓舞鸱张，渐变痉厥，诚可虑耳。方用地黄汤加菊花、钩藤、白芍、甘草，数服稍应。思阳但上冒，阴不下吸，熄风务用咸寒，潜阳必须介类。方加阿胶、鸡子黄、牡蛎、龟板，取用磁石为引，使其吸引肝肾之气归原，服之病释。

　　初集

　　汪某头痛预见真脏脉

　　汪某中年质薄，且多斫丧，头痛时作时止，夏间诊脉弦急而枯。嘱以脉象欠佳，速宜静养，多服补药，切勿因循。病者以疾虽时发，然寝食如常，犹不为意。逮冬至前二日，忽目花面赤，昏晕不支，延予至，势已败坏，且无力服参，因辞不治。逾日而逝。是病虽败于冬，而真脏脉早见于夏，乃枝叶未害，本实先拨故也。

　　初集

　　方氏妇目疾误治变证

　　方氏妇本体血虚，偶患目疾，眼科认为实火，初用芩连清之，更用大黄下之。饮药一盏，顷忽晕去，舌吐唇外，不能缩入，肢厥脉伏。时已薄暮，急延予诊，谓曰：寒下耗伤真阳，阳气暴脱，势属可畏，速投温补，希冀挽回。方疏通脉四逆汤，药熟不能下咽，令取艾火炙气海关元数壮，身始动，舌始收，忙灌药一盅，移时又厥，仍令再炙。厥回，复进前药，守至黎明始苏，续进左归饮，及滋肾生肝诸剂，病痊目亦明矣。

　　初集

　　闵某心脾虚脘痛

　　闵某处境艰难，向多忧虑，脘痛经岁，诸治不瘳。望色萎黄，切脉细弱，问痛喜按乎?曰然，得食痛缓乎?曰然。予曰：此虚痛也。古云：痛无补法，此特为强实者言，非概论也。为订归脾汤，嘱多服乃效。如言服廿剂有应，百剂获痊。后一丐者患同，某检方与之，服数十剂亦愈。

　　初集

　　许细长食厥

