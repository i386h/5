<!-- { "loadSidebar": true } -->
　　许细长，石工也。病起少腹胀痛，坚硬如石，医用消导药，转致吐蛔，便溺俱闭，更医目为寒凝厥阴，投以姜附吴萸，痛剧而厥，肢冷脉伏。急来延予，予以手按其少腹，见其眉攒难忍之状，谓其妇曰：此食厥证也。妇曰：病果因食冷面而起，然已服过消导药无效，或药力不及，亦未可知。第停食小恙，何至厥逆吐蛔便溺俱闭。予曰：谷食下行，由少腹右角后出广肠，今食积不下，故大便不通，直肠紧胀，撑迫膀胱，小溲因而不利，下既不通，气反上行，故为呕吐。呕多胃逆，蛔必上攻，是以随呕而出，务得大便一通，通则不痛，诸证自释矣。但病经多日，凝冱已坚，非精锐之品，不能奏绩。旋进备急丸三钱，顷之腹中雷鸣，下结粪数枚，再与钱半，复泻十余行，厥回脉出，痛减腹软，观者动色，惊有神助。后畏药不服，将息而起。

　　初集

　　商人某唇衄奇证奇治

　　唇衄之名，医书未载，而予则亲见之。证治之奇，理不可测。乾隆壬子秋，一商人求诊，据述上唇偶起一疮，擦破血出不止，或直射如箭，已经旬矣。求与止血之药。按唇属脾，必由脾热上蒸，以故血流不止，补用清剂不效，因血流多，恐其阴伤，更用滋水养阴之剂，亦不效。及敷外科金疮各种止血药，又不效。挨至月余，去血无算，形神羸惫，自分必死。忽梦其先亡语曰：尔病非医药能治，可用栗一枚，连壳烧灰，同硫黄等分研末和敷，自愈。醒后根据法敷之，血果止。商人亲向予言，真咄咄怪事也。

　　初集

　　汪氏妇鼻衄止衄奇法

　　汪氏妇，夏月初患齿衄，衄止旋吐血，血止鼻又衄，大流三日，诸治不应。诊脉弦搏，知其肺胃火盛，非寒凉折之不可，乃用犀角地黄汤，取鲜地黄绞汁，和童便冲药，外用热酒洗足，独蒜捣涂足心，一昼夜衄仍不止。因忆门人许生曾言：人传止衄奇法，先用粗琴线数尺，两头各系钱百文，悬挂项下，再用手指掐定太溪穴(太溪穴在两足内踝下动脉陷处，)神验。

　　外治之法，于病无伤，今既诸治罔效，姑一试之，衄竟止。惟神形疲困，头昏少寐，思血去过多，真阴必伤，改用麦易地黄汤加龟板、石斛、白芍、女贞、沙参、阿胶、旬日霍然。识此以广见闻。

　　初集

　　某妇胎动下血

　　昔闻先辈云：补中益气汤，乃安胎圣药，予未深信。乾隆癸丑秋，某妇怀孕数月，腰腹俱痛，恶露行多，势欲下堕，诸药不应，投以此方，加阿胶即安，后屡用皆验。下方中有参 归术，培补气血，妙在升柴二味，升举之力，俾胎元不至下陷，然后补药得以奏功。血热加黄芩，血虚加地黄尤妙。

　　初集

　　吕妇产后胞衣不下误药晕脱

　　吕妇年甫三旬，平时面黄体弱，因少乳求方，与八珍汤服之，有验。数年后又因胎产胞衣不下，予诊之，曰：此气虚不能传送，血虚不能濡润故也。令服碍十全大补汤，众议以为新产，胞衣积血，阻障不出，补之不宜，或授以单方，用芒硝一两煎服，云下胞如神，众咸称善，一七入喉，实时晕脱。

　　初集

　　族媪血崩奇证

　　族媪年逾八旬，天癸复行，日渐淋漓，时或如崩，头昏食少，心悸不寐，予与黑归脾汤，服之不应，他医投以清补固涩诸方，亦不效。淹缠数月而殁。予历见老妇病此，皆不能治，古罕言之，亦奇疾也。

　　初集

　　方氏女孩带下罕见之证

　　邻村方氏女，年才四岁，其母抱负来舍求治。予问何疾，曰带下。问疾何时起，曰女夜遗溺，常以帛垫卧，旧春晨起晒帛，乍见白物，以为偶然，后频下不已，渐觉面黄肌瘦，饮食减少。今经一载，时发时止，附近求医，皆言未见之证。予曰：此先天禀弱，脾虚挟温故也。

　　但童真未充，早泄诚非所宜，令夜服地黄丸，早服参苓白术散，匝月而效。半载后疾复发，仍令守原方服愈，嗣后不闻消息，及阅《怡堂散记》载一七岁幼女，患此证，虽已治痊，后出室怀孕，一产即脱，亦夭之由也。方氏女孩得无类此。

　　初集

　　洪大登痉病

　　洪大登为人 役，体虚多劳，初病夹车紧痛，服疏风药二剂，卧不能起，口不能张，日饮米泔，仅以茶瓶嘴灌入，四肢挛急，每小便须两人抬起，痛甚汗淋，诊脉细濡，两尺尤弱，有从外感起见，仍欲用风药者，予曰：此痉病也。气血大亏，服此即不救。拟用大剂补元煎，旬余未效，病家亟请更方。予曰：毋庸，药力未到耳。原方令守服二十剂，渐能掉动，服至两月，始出户庭。

　　初集

　　王木工反关脉

　　王某木工也，向患胃痛，诸治不效，一医以草药与服，陡然便血半桶，时时晕去，闭目懒言，汗淋气怯，诊脉全无。按脉乃血派，此必血脱之故。然血脱益气，须用人参，彼木工，焉能得此。辞不与治，料其旦晚必脱也。越月遇诸途，见其行动如常，心窃讶之。后因他病来视，问其前恙如何得愈。曰：先生言我病危非参莫救，求医无益，只得日煎党参汤饮之，侥幸得活。予曰：此亦血脱益气法也。再诊两手仍然无脉，思人久无脉，焉能得生，沉吟半响，恍然悟曰，此必反关脉也，覆候之果然。

　　渠乃匠人，脉之如何，原不自知，予前诊时，因见其外证之危，仓卒未及细究，识此，告诸诊家，务须留神详察也。

　　初集

　　王某血证频发

　　老医方星岩曾向予言：昔从上海王协中先生游，论及血证愈后，每多反复者，此由胃膜破伤，须用法补之。思之至再，订方用白芨鱼膘丝绵三味，烧灰等分为丸，服之永不复发。王某患此证，莫能除根，令服此丸，果验。

　　初集

　　族子石淋奇证

　　族子年方舞勺，初时小便欠利，不以为意，后每溺，茎中涩痛，医作淋治，溺更点滴不通，少腹胀硬，卧床号叫，昼夜靡安。延予至家，其母手拈一物，与予视之。云病者连日小便全无，昨夕努挣多时，突然溺出此物，当觉通快，喜为疾却，今又复闭，岂尿管内尚有此物塞住耶?予视其形如豆，色苍而坚，置臼中捣之不碎。考方书虽有石淋一证，即予平素目睹患此者，亦不过如盐沙之细，今此石形大如豆，从未之见，初以为妄，试取簪柄探入茎中拨之，然有声，方信溺之不通，竟由于此。思将此石取出，特古无是法，不敢妄出意见，辞不与治。闻后石不得出，茎根烂开一孔，溲又彼泄，迁延而殁。越数年道出庐江，遇吕墨从先生言，彼邑昔有徐姓老医，能治此证。亲见其治愈数人。其术用刀将阴茎剖开，取出石子，敷以末药，旬日即愈。予心异之，欲求其方。其人已物故矣。因并志之，倘后有患此者，须求巧手剖之可也。

　　初集

　　曹某忍精淋痛

　　淋痛一证，今人多用八正厘清等方，然有效有不效者，盖阴茎有精溺二窍，若因湿热阻闭膀胱，病在溺窍，则前药投之是矣。尚因房劳忍精，病在精窍，乃有形败浊，阻于隧道，徒进清利无益。此证叶香岩论之甚详，言古有虎杖散，近世不识此药，治用杜牛膝根绞汁一盅，冲入麝香少许，隔汤炖服，并宗朱南阳方法，用两头尖川楝子韭白归尾等味，曹某患此证，予仿前法治愈，后治数人俱验，因并识之。

　　初集

　　王氏妇痹证

　　王妇周体痹痛，医作风治，卧箦月余，肢挛头晕。予见之曰：此痹证也。躯壳外疾，虽无害命之理，但病久寝食不安，神形困顿，速救根本，犹可支撑。若见病医病，则殆矣。方定十全大补汤，加枸杞、杜仲、鹿角胶，两服未应，众疑之。予曰：缓则疗病，急则顾命。今病势败坏如斯，舍是不救。且补虚与攻实不同，非数十剂莫效。又服十日，周身发肿，众称病变，予曰勿忧。凡风寒客于人，壮者气行则已，怯者着而为病，本由营气不足，邪陷于里，今服补剂，托邪外出，乃佳兆也。仍命照方多服，痛止肿消而愈。识此为治痹恣用风燥药者戒。

　　初集

　　自病臂痛

　　嘉庆癸亥岁，予因夏热，夜卧石地受凉，秋后臂痛，莫能屈伸。初服温经散邪之剂，不效，外贴膏药，又不效。思筋骨间病，药力难到，古有暖洗一法，日洗药水，其痛如故。偶阅《韩氏医通》云：有痿痹疾者，偎卧患处于壮阴之怀，久之生气和浃，病气潜消。试仿其法，将痛臂夜令室人以热体偎之，数日而愈。按《归田录》云：人气能粉犀，则疗痹。固其宜矣。

　　侯序

　　家弟瑞生，昔游新安，适遘 疟，观泉先生为之蠲 ，归述盛名，越数年，予始得见。

　　丰颐蔼度，信为有道者，既乃读所刻古近体稿，多隐居冲澹，及壮游奇丽之作，既又读所着医案，益肃然于先生之为通儒也。夫医者，意也。必有与天地同流之意，而后能诵古人方药之书。又必一空胶窒方药之言，而后能伸其用，当通神之意。医果可以意为，案果可以臆说哉。

　　先生尚有未刻之书，曰《医述》，盖博览《灵》、《素》以后历代诸家之论，采其精当者，萃为一集，卷帙盈尺，其精勤过于海录，他日刊布，读者参考互证，当益知通儒之所阐扬，不仅功侔良相也。

　　道光六年子月上汗白下侯云松拜识

　　朱序

　　内传称良医者再，医缓视晋侯疾，曰在肓之上，膏之下，攻之不可，达之不及。数语即案也。又医和视晋侯疾，曰是谓近女室，疾如蛊，非鬼非食，惑以丧志，后及六气六淫，不节不时，并括《内经》运气诸篇精义所言，亦案也。医案如谳案，根源洞澈，治法精严，均系乎此。顾非博物君子，深于医理，未足语此。杏轩先生，于嘉庆九年，刊有《医案初集》，随证处方，灵心独运，足度后学金针矣。嗣后所闻见益扩，所全活益众，又汇记治验若干条，定为《二集》。出以示盅，反复读之，弥叹先生之才大心细，师古而不泥于古也。虚实判之病，寒燠审之时，南北燥湿因乎地，弱壮贫富视乎人。批却导 ，有指与物化，而不以心稽之妙。因亟请付梓以善世。其《初集》藏版，不戒干火，今乃一并补刊，以着双玉为珏。钟盖于道光丁亥冬日，访道至岩镇，亲见先生勤求医奥，手不释卷，积数十年博览之功，年弥高而学弥笃，真所谓博物君子，深于医理者也。吾愿先生自今以往，日记所治，由周甲而晋期颐，灵丹救世无尽，而新编传世亦无尽。三刻四刻，钟且不揣 昧，自定义续为序言，以期附名于骥尾也。

　　虹桥朱钟谨序

　　吴序

