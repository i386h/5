<!-- { "loadSidebar": true } -->
　　却病之法，惟治未病为上。人能清心寡欲，慎起居、节饮食，则病自不萌，而龄可延矣。凡人百病，无出三因。一曰外因：风、寒、暑、湿、燥、火，天之六淫是也。一曰内因：喜、怒、忧、思、悲、恐、惊，人之七情是也。一曰不内外因：起居失宜、饮食失节、房劳过度、跌损、金刃、五尸、鬼疰、邪祟、蛊毒、山岚瘴气、不伏水土等证是也。举外因六气言：风者，天地郁勃之气。

　　经曰：风为百病之长，善行数变。其变莫测。轻则伤风咳嗽，重则中风、风痱诸证。故云避风如避箭。寒者，天地严凝之气。经曰：冬伤于寒，春必病温。三时犹轻，冬感为重。即病者名伤寒，伏于肌骨，春月随发生之气为病，谓之春温。次日晚发，及热病也。暑者，天地酷烈之气。经曰：夏伤于暑，秋必疟痢。夏月天之阳气尽浮于地，人之阳气尽浮于表，故多烦渴，嗜冰水瓜果。不知阳外阴内，生冷停积，湿热相蒸而为痢。腠理汗泄，风寒袭之，邪正相搏，阴阳相并而为疟。冒暑奔驰，病名中热。水阁荫轩，过于寒凉，病名伤暑。

　　若卧于砖石、泥地、漆凳之类，感受风寒湿气，秋深收敛，腠理闭密，邪伏难出，历节走注作疼，而成痛风等证。湿者，天地阴润之气，为害匪细。东南地卑薄，衣履、坐卧，湿从外入；西北地高燥，嗜乳酪、面，湿自内生。燥者，阳明燥金之气。经曰：诸涩枯涸，干劲皱捣，皆属于燥。盖因风热耗其血液而成。在表则为皮肤裂屑、手足干劲，甚而筋缩爪枯等证；在里则为大便秘结，消渴引饮等证。火者，君相五志之火。经曰：诸热躁扰，狂骂气逆，冲上嚏呕，疮疡痛痒，耳目诸证等，皆属于火。肾经孤水，奚能胜之，且火日增而水日损。东垣云：火为元气之贼，此胜则彼负。若上下往来，熬真阴、涸津液，则为阴虚等证矣。举内因七情言。经曰：喜伤心。盖喜极则心火炽盛，轻为口舌破烂、疮疡斑疹，重为颠狂等证。经曰：怒则气上。又曰：大怒则火起于肝，甚则呕血。盖怒则阳气逆上，而肝木乘脾，故为呕血，飧泄，胸胁痞痛，不食等证。经曰：忧则心气乘之。

　　又曰：忧愁不解则伤意。夫忧气郁而生痰，痰与气搏，升而不降，多成噎膈等证。经曰：思则气结。盖指其专笃沉滞者言。如难思、释怨思报、苦吟竭志、男女怀思之类，遂成怔忡诸证矣。气结为病，为昏瞀，为中满痞塞，为咽嗌不利、不嗜饮食等证。经曰：悲则气消。盖悲则心窍蕴结，肺布叶举而上焦不通，荣卫不行，热气在中，故气消。又曰：悲气所至，为阴缩筋挛，肌痹脉痿。男为便数、溲血，女为血崩、孕妇胎漏、目昏等证。经曰：恐则气下。阴气无能上行，则志气恐惧，日久则为矢志之证。经曰：惊则气乱。神无所归，栖灵之舍虚，而为痰涎所聚，有成颠痫诸证矣。举不内外因数事言。起居者，人身运动，全赖精血，《经》有七损八益、五劳七伤、六极之戒。饮食者，经曰：饮食自倍，肠胃乃伤。生冷滞腻、炙爆辛热，慎勿太过。又曰：诸肉补阳，诸谷补阴。阳盛则火炽痰壅，津液燔烁；阴盛则火熄水盈，精血生长。房欲者，人身所宝精、气、神，至人秘固，以炼金丹，大则成仙，小则却病。多欲者，如飞蛾赴火，迷不自知。但能撙节，即期颐之基。跌扑金刃数种，多由不慎所值，不立于岩墙可也。苟知预为谨持，精神内守，外邪岂得侵哉？故善治未病者，巧出良医之外，功居美药之先。其于康宁永寿乎何有。

　　卷之一　要言一十六则

　　福寿真乐

　　箕畴五福。一曰寿，以有寿乃能享诸福也，然其四曰攸好德；及六极之五曰恶，六曰弱。可见德为福寿之本。若其刚恶而不肯好德，柔弱而怠于修德，则祸极随之，而绝福寿根源矣。至卫生一节，尤为修德中事也。观子之所慎疾，及君子三戒等可见矣。又黄帝问岐伯曰：余闻上古之人，春秋皆度百岁而动作不衰，今人年半百而动作皆衰者，时势异耶？人将失之耶？岐伯对曰：上古之人，知道者法于阴阳，和于术数，饮食有节，起居有常，不妄作劳，故能形与神俱而终其天年，度百岁乃去。今时之人不然，以酒为浆，以妄为常，醉以入房，以欲竭其精，以耗散其真，不知持满，不时御神，务快其心，逆于生乐，起居无节，故半百而衰也。观此，则寿命修短，全系精气神之盈亏。精血一败，神气无所根据附，欲长寿而享诸福难矣！其害以淫欲为最。少壮宜节，老年宜绝，男女皆同。盖男二八精通，八八精绝；女二七天癸至，七七天癸止。交合施泄不可太早，男三八，女三七为佳。古人少年迟婚，中年后早绝欲，多得上寿。今人早婚纵欲，水枯火亢，精神垂尽，仙丹莫疗，悔之晚矣，达者当知。精髓有限，生之甚难，耗之甚易，如油满灯明，油尽灯灭。若纵欲丧精，假力药饵，弃真取伪，弃内取外，不亦愚乎！请以贪、俭二字醒之。贪不久之名利，而不贪长久之福寿，俭易得之财物，而不俭难得之精神，颠倒极矣！其次嗔怒忧愁，皆能伤气血、烁元和，致不测之疾。噫！人诚能制情忍性，以惜福养寿，虽南面王乐不与易。《诗》所谓自求多福；《书》所谓自作元命也。将时时享勿药之喜焉！即偶违和而精气神原固，可一剂立瘳矣！

　　卷之一　要言一十六则

　　奉养高年

　　养亲不可不知医，高年尤为切要。然医特其辅耳！其本在得亲欢心，亲心多拂多违，疾所由生。常使亲心喜悦，非止尽孝，亦以善治亲之未病也。其次当调适其饮食，虽或贫乏，亦必约己丰亲，劳力致养，常尽心于目前，勿姑俟于日后。务令精洁，不在肥腴。生冷、腻滞、煎炒、硬韧及烹饪失宜等皆忌。又次当捡其起居，行、住、坐、卧皆令安乐。栖息处宜高燥，静密无风，冬暖夏凉。衣服常须浣焙，器皿常须拭洁。玩物适情之类，无弗迎合。寒、暑、风、雨、霾、雾、黑早、黄昏、险途、远道，皆勿令行。一切琐屑可恼事，皆勿令闻。如有意外灾咎，必先自己镇静，安慰亲心，勿令惊怖。有疾则择延明医，勿泥卜筮，受误庸手。汤药必躬为阅治如法，勿托他人。老年嗜欲或有过当处，须婉节之，勿纵其情，长其过，恒以玄守卫生法告之。若夫禅宗出世之旨，则尤宜朝夕劝勉，怂恿成就。急乘易尽残年，了彻无上大事。又岂区区奉养医药之比乎？虽然为人父母，亦当自爱，曲体子心。至老年尤宜知止、知足，告解前过，勤行善事为斋归计。噫！人生结果事，时刻当警省。勉之哉！

　　卷之一　要言一十六则

　　抚育幼龄

　　（附：戒溺女歌）

　　经曰：滋苗者，必固其根；伐下者，必枯其上。婴儿一生之强弱安危，其根全系于父母，可不慎欤！怀妊十月，能尊胎教，则子多贤、多寿，痘轻疾少。若父母纵欲不谨，加以浓味膻腥，煎炒姜椒，诸热毒物，或服种子助阳热药，致生子有惊风及恶痘、胎毒诸证。初生时，如拭口、断脐、洗浴等事，悉宜如法。乳母饮食起居，极宜严慎。如嗜浓味热毒，儿患积热；食生冷及感风寒，儿饮冷乳，吐泻腹痛；母恚怒，致儿惊恐。久停乳，先略挤去前乳，次与儿吮。母多欲，乳之气味皆变。有孕乳子，令儿黄瘦。小儿变蒸发热，乃是长筋骨、坚腑脏、生智能，常以数日而安，但宜调护，不必服药。小儿惊疾，或因揉儿胸、摇儿身，诱儿笑语，久戏不止，使儿力疲头眩，气喘肠痛；或继以哭，多睡中惊。甚至掷儿上下，儿虽强笑，实惶怖不堪，骇其神志，伤其腑脏。有以无知幼儿打扑，尤可痛恨，当为大戒。小儿乳食宜少不宜多，衣服忌太暖。初冬未甚寒，只薄牵旧絮，若早重裹新绵，致火铄肺金，生风成痰，致肺风痰喘、惊搐等证。啼哭未止及初止，皆未可与乳食，未及期不可茹荤；虽期后不宜纵食大腥及生冷、煎炒、油腻、甘甜、闭气硬物。经曰：多食肥，令人内热；多食甘，令人腹满肚大是也。脾气弱者，停积为吐泻、疟、痢、疳虫等证。又忌嚼食喂儿，易生疳积及虫。又小儿夜卧被下，须着小单衣，勿过热，卧宜露首近枕，勿以被覆头面。又小儿常令见日色，受和风，间坐履地上，皆能使坚筋骨、实肌理。若时刻不离裹抱，闷闭密室反有损。又儿额上常须以手抚拭，脱衣则以手拭胸背，敛毛孔防风。又乳母、抱母、僮婢等，皆须慎择其人朴实、谨浓者。又小儿不特护其形体，尤宜保其心性。勿恣其欲、纵其怒，常教以仁浓端方，勿导以机诈巧言等；常教以好生施济，勿导以惨杀骄吝等。勿以虫鸟等笼缚为娱，勿使闻淫歌鄙语。三、四岁便须谨防其习风，勿姑息其幼。以俟后七、八岁国小时，常以先辈名公善言善事及三教明显要言，时时语之，使记忆。稍长谨防其友伴损益，能移换性情，雕凿真朴，是为首戒。然后读书习礼法，处处印证前闻，俱于身心实有受用。古云：教妇初来，教子婴孩。一生人品善恶、高下，全系幼时，又岂特保护医药已乎！

　　卷之一　要言一十六则

　　抚育幼龄

　　（东越药园道人撰）

　　乾坤六子女，并重无偏倚。人生子女同，骨肉均一体。皆是天所命，胡为独不举。我闻人溺水，惨状不可睨。力挣不能免，石人亦汗 。盖念斯痛苦，而忍加吾女。痛苦亲罔顾，女子默自茹。

　　莫谓女无知，但口不能语，性灵已具备，貌与亲宛似。生我者何人？父母天地比。杀我者何人？即我父母是。借问何为然，不过为贫耳。贫穷本前定，杀女不可抵。亲未成富翁，女已作怨鬼。女有女之福，不待亲分与。女若命好时，助亲增福祉；女或命薄时，夭伤自遄己。何如全我慈，目前且完聚。幼女衣食需，相挨费几许。稍长学女工，绿窗其蔬水。嫁不责聘仪，荆布亦非耻。况杀自己女，实杀他家妇，他家也溺女，汝妇在何处。世间男人多，无妻者屡屡，杀女女益少，天地喜不喜？禽鱼犹放生，虫蚁亦赦死。我女反杀之，残忍一至此。岂无有王法，岂无有天理？王法或可逃，天理暗报汝。现世及来世，罪谴谁能避。嗟哉溺女者，不仁又不智，请君听此歌，相传相劝谕。

　　卷之一　要言一十六则

　　业医须知

