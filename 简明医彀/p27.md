<!-- { "loadSidebar": true } -->
　　世传闽广有人造毒，密藏饮食害人。中者，面目青黄，躁闷胸满，吐血，腹痛如虫啮，吐下皆如烂絮，小便淋沥，不急治即死。亦有缓者，经年而死。有传他人，名曰蛊疰。有客彼娶妻欲归，妇人下定年蛊，违期则死。试法：一唾津清水中，沉者是，浮者非。一口含大豆，豆胀皮脱，嚼之不腥气是。一煮鸡蛋去壳，簪脚插入，口含一饮时，看簪蛋俱黑是。一噙白矾不涩反甜者蛊也。一闽有石首鱼脑骨为器置食，有蛊即暴裂。倘已中蛊于某物，能终身不再食亦安，切忌食冷。若至蛊乡，看其门窗，满屋无尘者有蛊。食第一箸，捏手中出门，埋十字路口安。或先问主人云：恐有蛊么？说破无害。脉洪大生，微细死。治法：服解毒玉枢丹，不及磨，嚼细咽下，多服即吐下毒物；未吐，用白矾一钱，配胆矾五分，或配皂荚末五分，滚水调服。或鹅毛蘸桐油探吐，毒物尽出。如脐腹痛，再以郁金末二钱，空心白汤调下，泻毒物地上愈。本日忌甜物，次日服四君子汤。

　　主方 万病解毒丹，即玉枢丹、紫金锭、神仙追毒丸。治一切岚瘴、雾露、寒暑、旷野、邪魅、蛊毒，误食诸般菌、鳖、禽、兽毒、疫疠、蛇虺。凡远行贲带时臭药气，稍觉不快，嚼咽少许安。

　　川文蛤（即五倍子。打碎，取净，日色晒，研细末） 山慈茹（处州、遂昌者佳。净，研细末。各四两） 续随子（即千金子。取白仁四两，研细，竹纸包，加草纸裹，琉璃店冷铁板打，频换纸，油尽，研筛净末，二两） 红芽大戟（勿误用柴大戟，取鲜者水洗冷、晒干，去骨、剥皮，切片，勿近眼鼻，晒，研细末，二两五钱） 真麝香（极香） 雄黄（透明） 朱砂（鲜红墙壁劈砂，俱水飞，澄去水，晒燥重研二万下。各六钱）

　　上研匀，端午为上，七夕、重阳天月二德亦可，预斋戒独宿。及期，宜神前香烛供药末包，乃沐浴更衣，拜祷于净室，不见妇女、孝服、生人、鸡犬、腥酒。每末一两，熟糯米粉团七钱和匀，太干入团汤二钱，入臼杵千余下，搓条印锭，欲便佩带穿眼，阴干后略晒密藏。一切痈疽、发背、疔肿、疖毒，水磨频涂，葱酒服，浓盖出汗。凡蛇、蝎、蜈蚣、诸虫、颠犬伤、杨梅、风湿、 核、乳蛾、丹毒等，水磨涂患处，酒服。凡中风、中气、中恶、卒倒不省、噎膈肿胀，酒下。伤寒、疫疠、干霍乱、赤白痢、喉风、诸食毒，小儿惊疳，薄荷汤下。心腹痛，诸气积聚蛊胀，姜汤下。自缢、溺水、跌打损伤，酒下。诸头痛，姜葱汁磨涂太阳，川芎汤下。牙痛，酒涂。疟发时东流水磨，桃柳枝煎汤下。妇人月闭腹痛，红花酒下，孕妇勿服。鬼怪，酒服，更烧数锭。六畜疫毒，磨灌。忌诸甜物。医家大宅皆宜制，远行佩带，诸邪不侵，尤便济人，功德无量。

　　简便方 蛊毒。白矾、甘草等分为末，每二钱，白汤下，吐泻妙。

　　又 雄黄、白矾（等分），端午溶黄腊和，众手丸桐子大，念药王菩萨七遍，汤吞七丸。

　　又 平胃散（生料为末），用生漆和丸桐子大，每七十丸酒下，渐加服

　　卷之三

　　解诸毒

　　（附：药毒 饮食中毒 兽虫伤毒）

　　卷之三　解诸毒

　　药毒

　　中砒信毒：躁狂，腹痛，眩呕，面青肢冷。宜地浆水（净地掘坑，入水搅，澄清取多饮、）

　　蓝根汁、砂糖和服（凡解毒药或煎汁，皆宜冷服，忌热饮）。绿豆（半升，擂），水饮。白扁豆为末水下。青靛花水下。粪清一钟、灌下效。干犬粪尖，研水多服。

　　附子毒：防风、甘草煎服。或豆汁、饴糖、童便，皆可效。

　　巴豆毒：芭蕉根叶捣汁。或黄连、甘草煎汁，冷服。

　　丹毒：地浆水（见砒毒下）。

　　蕈毒：金银花叶，生啖或煎汁服。

　　斑蝥毒：猪油和大豆汁饮。

　　乌头毒：甘草煎汁服（诸药出毒皆效）。

　　射工毒：溪涧中虫射人影则病似伤寒，俗名沙发，失治者死。

　　淡豆豉（半合） 葛根 升麻（各二钱） 加葱水煎服。或白矾、甘草煎服。

　　箭药毒：交广人以焦铜作箭，中人即死。急饮粪清，以粪涂患处。

　　一切药毒：荠 汁、扁豆汁、绿豆汁、甘草汁、饴糖，随取一味服。

　　药相反毒：面青脉绝，腹娠吐血。蚕蜕纸烧灰服，或甘草煎。

　　卷之三　解诸毒

　　饮食中毒

　　饮麻油一钟吐，或盐汤吐。玉枢丹（诸毒宜服，方见蛊毒）。

　　禽兽鱼鳖诸毒：豆豉（一合），煎汁饮。或芦根捣汁，干者煎亦可。

　　蟹毒：紫苏或藕汁。

　　酒毒：黑豆煮汁饮。或橘皮、葛根皆可。

　　禽兽自死，鱼无鳞腮，鳖下有文，蟹腹有毛，煮酒新出，夏月饮食经宿，酒贮锡壶过夜，铜器盖热食，桃李双仁，果熟自落，皆勿饮食。

　　卷之三　解诸毒

　　兽虫伤毒

　　虎伤：饮香油一碗，葛根汤洗，香油涂伤处，青布作条，燃火入竹筒，放烟熏伤处。口干、砂糖调水饮。

　　颠犬伤：斑蝥（二十一个，去头、足、翅），糯米（一撮），同蝥七个炒米黄，去蝥；又七个同米炒赤，去蝥；又七个炒米焦，去蝥。止用米研末，入香油少许，水调空心服，须臾再服，二便利下恶物为度。腹痛以青靛调水解；或黄连、甘草煎汤冷服；或水调六一散服。终身禁食犬、犯则死。

　　疯犬咬：急于无风处嗍去恶血，再针刺出血；小便洗净，虎骨研末，油调敷；或雄黄加麝油搽。拔去头顶红发，艾灸伤处。

　　常犬咬：南星 防风（等分为末） 童便调服。口含水洗伤处，或杏仁汤、或盐汤洗。

　　蛇伤：即以针刺伤处出血，用雄黄等敷，留孔泄毒，伤处两头绳扎极紧，不致毒瓦斯内攻，取核桃壳半个盛粪合伤处，壳外艾火灸。内服玉枢丹，或五灵脂、雄黄等分为末，每服二钱酒下。

　　又 雄黄（另研） 细辛 白芷（等分为末）

　　每服二钱酒下；或玉簪花叶捣汁酒服，渣敷；或贝母末三钱酒下，油调敷；或苍耳叶汁饮，渣敷；或扁豆叶，或丝瓜叶捣敷，或白矾、甘草为末服。急无药以粪涂之，如手足急浸粪中。

　　蝎螫：胆矾研搓患处。或半夏、白矾为末，醋调敷；或鸡口沥出涎涂之；或南星、白矾敷。

　　人家藏雄黄，最辟蛇虫毒。

　　蜈蚣伤：盐擦、盐汤洗，或吴茱萸嚼涂。井底泥、鸡粪、雄黄皆可涂。油灯熏。夏夜呼茶壶嘴中，并吹火筒内，防蜈蚣。

　　蚂蝗误吞：田泥（少许） 小死鱼 巴豆数粒（去油） 猪脂捣丸，田冷水下。

　　蜂蚕：小便洗，温汤渍，雄香油搽。

　　刺毛虫伤：嚼甘草敷。

　　尿射人影遍身生疮：用宿久干鸡毛烧灰，油或鸡粪调；或盐汤洗。

　　蜘蛛咬人：胸腹赤脉贯喉欲死。雄黄、青黛、麝少许研服。

　　蚯蚓毒：形如大风，须眉脱落。锻石化冷浸洗，或盐汤洗。

　　小儿受毒阴肿：将鸭口含少时消。

　　鼠毒：猫毛烧灰，入麝调服。

　　卷之三

　　诸虫

　　经曰：饮食自倍，肠胃乃伤。过食生冷、腥脍、肥甘，脏腑致伤成积。湿热相蒸，化而为虫，犹腐草为萤之义也。人腹之虫有九。曰：伏、蛔、白、肉、肺、胃、弱、赤、蛲虫是也。更因五行五味相感，如鳖如蚓，种种不同，治亦小异。患者心腹 痛，胀满少食，呕吐清水，日渐羸瘦，眼眶鼻下青黑，是其候也。若元气尚实，未为大害；根本亏损，遂受其殃。然而劳瘵、诸虫、伤寒、狐惑、异如应声、溪鼠之类，非理可测者有矣。脉沉实者生，虚大者危。服虫药宜月初，虫头向上。

　　主方 黑丑（半生半炒，头末） 三棱（煨） 槟榔（各二两） 雷丸 锡灰（醋炒）

　　蓬术（煨） 木香 青皮 大黄（各二两）上为末，每服三钱。月初一至五前晚饭莫吃，五更嚼香肉一块，少时吐出，即以蜜汤或砂糖水调下。能记食某物生虫，更嚼某物同药咽，直待虫下，吃白粥。

　　化虫丸 楝树根（去粗皮） 使君子肉 槟榔 鹤虱 胡粉（炒） 芜荑（炒，取仁。各一两） 白矾（二钱半）

　　为末，皂荚汁熬稠，和丸麻子大，每二十丸。小儿五丸，米汤下。

　　简便方 楝根皮（二两）水三碗，煎碗半，取汁煎粥，先嚼炒肉一块，渐吃粥完，虫下。

　　或使君子肉七个嚼，热水下。虫出。

　　寸白虫：榧子（一斤，去壳），月头食尽，虫下，未尽再食。或槟榔末，葱汤下。

　　蛔虫攻心：川椒、黄连、乌梅，楝根煎服；或龙胆草一两煎服。前晚勿食。

　　卷之四

　　虚损

　　（附：脱阳）

　　经曰：男子尽八八而精绝，女子尽七七而经闭。夫人之阴气，止供三十年运用，难成而易亏，可以纵欲耶？又曰：年四十而阴气自半，起居衰矣。又曰：饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体苦劳，汗出于脾。又曰：久视伤血损心；久卧伤气损肺；久坐伤肉损脾；久立伤骨损肾；久行伤筋损肝。若夫七情五脏之火飞越，男女声色之欲过淫，是虚损之所由也。《难经》曰：感寒则损阳，阳虚则阴盛。凡损自上而下，一损损肺，皮聚而毛落；二损损心，血脉虚少，不荣脏腑，妇人则月水不通；三损损胃，饮食不为肌肤。治宜以辛甘淡，过于胃则不可治矣。感热则损阴，阴虚则阳盛。故损自下而上，一损损肾，骨痿不能起床；二损损肝，筋缓不能自收持；三损损脾，饮食不能消克。又曰：心肺损而色惫，肾肝损而形痿。又曰：损其肺者，益其气；损其心者，补其荣血；损其脾者，调其饮食，适其寒温；损其肝者，缓其中；损其肾者，益其精。盖虚损之证，多由色欲过度，喜怒不节，起居不时，饮食恣意。有所劳伤，皆损其气。气衰则火旺，火旺则乘其脾土而胃气散解，不能滋荣百脉，灌溉脏腑，卫护周身，而病成矣。故百脉烦痛，腰脚酸软，胸满气短，心烦不安，耳鸣目眩，口干盗汗，嗽痰失血，遗精白浊，飧泄肌瘦，食少无味，睡中惊悸，乍寒乍热，倦怠嗜卧，女子经闭，皆虚损之候也。脉洪数火炽，芤涩失血，滑大痰多，浮长嗽甚。最忌寸部细数急涩，而溢出本位者难治。此证宜防微杜渐，若病成，不可全赖药力，极当断房室，绝怒气，薄滋味，戒杀生，清心涤虑，默养可安。忌食鲜猪肉、诸动火发气物。

　　主方 人参 白术 茯苓 当归 生地 麦冬 白芍（各一钱） 甘草（五分） 加姜一片，枣一枚，水煎服。

