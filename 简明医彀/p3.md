<!-- { "loadSidebar": true } -->
　　古人延医，如求良将。良将系众之死生，国之存亡；医系人之安危死生，眷属之悲欢聚散。岂非天地间最重大事故！故非其人不可信托，是必其德仁浓，其学淹通谙练，而后能起 回生，夺灾行之数，而造天命、慰人心焉。然则业医者，当时刻兢兢业业，以救人之德。杀人之罪为儆戒也明矣！每临病，务以济人自矢，勿重财利。若遇危难证，当明告某方某药，勿诡言珍秘而索重价。若病果易治，勿故言难疗，致病家惊忧而妄劳。如果难治，勿故言易愈，致病家虚喜而空费。或有早晚可奏效，而故以药停阻之，以勒重酬，或前医有成功，而故捏词诽谤之，以自居功。又或诸医覆绝，诒彼独肩可挽。如痨瘵仅存皮骨，语言不能，尚诱其浓馈，乃不日旋毙之类。又或尽心富家，而忽慢贫家，延请不往，求药不发。此等种种不一，总是重利鄙夫，忍心害理之所为，讵可以躯命付托乎？且今医不自揆浅陋，气傲心妒，既不肯咨访高明，又不肯温读医书，暇则棋酒晏笑，或算计财利，此所谓学医人费，以人命为侥幸者也。先辈云：道未行，谓无利益不学；道既行，谓应酬无暇不学。尤不可犯此二语。古之良医，不敢逞臆见而务博学，又不敢泥俗谛而求诸阅历，又不执一、二证验而求圆变无穷之心悟。至老手不释卷，虚心常广咨询，诚以人命为重，自存德行也。虽然其责又在延医者，勿轻听人言，进用多误，全在鉴察精确。人谋为主，独断行之，不可专凭卜筮。嗟嗟！医人有胸无心，病家有耳无眼，人命其危矣哉。

　　卷之一　要言一十六则

　　临病须知

　　临病时，古有望、闻、问、切四法。切脉固为重，望、闻、问尤居先。当细察受病之源，辩其所现之象。望其色之荣枯，闻其声之勇怯，问其饮食进否，喜冷喜热。探其胸腹有无痛处，便溺秘利。验其目睛、鼻、舌、气息、蜷卧挺身、向内向外。次诊脉理，明表里虚实，寒热阴阳，有余不足，与外证相参合不合。酌见病之浅深正变，明辩病之同异真似。追溯病前日如何，又预料病后日如何。急则治标，缓则治本。或当正治，或当从治。病剧者，再候两足太溪、太冲、冲阳之脉。更验服过某方某药，着意详审，尽得病情，始拟方立案。在患病者，尤当以自己平日嗜好性情及受病原由，详细说与医者。倘讳疾忌医，则是助庸医之谬，掣明医之肘，而自贻其祸也。又医者固当熟透古方，当神契物性。盖药品有阴阳升降、气胜、味胜等之不同，须令洞彻详明，则取用时能不泥古而不悖古。所谓药不执方，合宜则用。古人方药，但陈大略，原俟后人润色。盖天时有寒燠之不同；民居有燥湿之不同；人身有老少、强弱、肥瘦、黑白、饮啖多寡之不同；病情有内外虚实，似虚而实，似实而虚，似寒而热，似热而寒等之不同；其间情态百变，相机时措。古所称神圣工巧，岂异人任哉？又凡治法用药，有奇险骇俗者，只要见得病真，便可施用，不必顾忌。即如病有临危，原属有余，失于攻下所致，虽至几微欲绝，犹当攻下取效。若久泻久痢，至于滑脱不禁，则宜劫止而后调之。如国家以刑治奸盗，以兵却虏寇，不得已而用权，权不离经，非霸术也，王道也。乃有医谬称王道，一味平补调停，此可施与不足，不可施于有余。施于有余，则邪气得补而愈盛，是速其毙也。又有遇危难证，如大黄、附子，迥若霄壤，恐致杀人，而惟用中和之方，无大热大寒，救疗而死，其杀人一也。病家无识，喜其平稳，卒受害而不觉。悲夫！虽然临病妙用，全系平日之识见，学力明透精熟，岂能徼幸袭取于朝夕哉！

　　卷之一　要言一十六则

　　制方定规

　　医有成法、有活法，成法师古不可悖，活法因时不可拘。古方切中人病，自有定见。品味及分两，皆按君臣佐使，不可漫为增减，其制丸散，用服时候，悉有肯綮。盖心肺居上属阳，治心肺，药必大丸调化，或汤散，或噙咽，皆使易化，必饭后临睡服之，欲其药气恋于心肺也。肾肝居下属阴，治肾肝，药必细丸吞服，以炼蜜、酒糊、黄蜡等为丸，皆使迟化，必早空心服，更以干物压之，欲药气令直达于肾肝也。脾为中州，药须细丸，或水叠、或蒸饼糊、或枣肉、或饭丸，服于半饥半饱巳时之分，使药气正归中州也。如风、火、寒、暑急证，欲取功速者，及走表四达者，皆以汤散为主。汤者荡也，取其荡涤；散者散也，欲其疏散。如虚损淹延之病，不能一时奏效者，主以丸，丸者缓也。令其从容培植，各有定格。常见时俗，心肺丸方减数味，加肝肾病之药；肾肝丸方减数味，入心肺病之饵。上下混淆，皆不奏功。虚费药本为轻，迁延病深为重，若此者，须分二方早晚各服为是。

　　卷之一　要言一十六则

　　病分寒热

　　病有寒有热，有似寒实热、似热实寒者，皆须细审。经曰：诸躁狂越，惊惑悲笑，属于热。喘呕吐酸，暴注下迫，诸禁鼓栗，皆似寒实热，治以凉药。诸病上下所出水液，澄彻清冷，面青肢厥，属于寒；面红不热，躁渴，不喜冷冻饮料，欲坐卧泥水、井中，皆似热实寒，治以热药。心盛则生热，肾盛则生寒，心虚则热攻于内，肾虚则寒动于中。此热清，寒温，虚补，实泻也。有初感热病，因过服寒剂及生冷之类，遂变而为寒者；有初感寒病，因过服热药及姜、椒之类，变而为热者。不知用药之法，中病即止，治之太过则病外添病矣。如病家不知脉理，欲辩寒热，但看病患畏热恶火，怕日色暖气，口渴思饮冷汤水，大便闭结，小便短赤，心烦身躁，多言声响，不寐，仰身挺卧，喜睡凉处，皆属热证。凡病患畏寒喜暖，口不干，思饮热汤，大便利，小便长，口鼻气冷，懒言蜷卧，皆属寒证。热多属实，寒多属虚，仿此推之，寒热虚实，皆可辩矣。

　　卷之一　要言一十六则

　　伤寒不药

　　诸病中，惟伤寒关系最重，然治之亦有捷要。但乘其初起在肌表时，蚤如法治之，无弗愈者。

　　譬御盗于未入室之前，自易驱除，要在审辩的确。所谓阴盛阳虚，汗之则愈，下之则死；阳盛阴虚，下之则愈，汗之则死。差毫厘谬千里，不死于病而反死于医药，不如不药之为愈矣。故曰伤寒不药为中医。盖或值旅邸舟次，或山僻乡村，无明理医家，切勿妄服药。凡伤寒初起，头疼身痛，怕寒拘急，无汗，为寒伤荣，即宜绝戒腥酒谷味，诸果饮食，一切有形难化之物。更宜却劳，断怒气、房欲、风寒，安卧。急取带须葱头一握，生姜五钱，陈皮二、三钱，细茶叶一撮，白梅一个，紫苏三钱。水二大钟，砂锅煮沸，以被袱覆患者，头入药确，令热气先熏头面，汗出，再乘热饮一大钟，渣即煎，接饮。以浓被覆身，裹头烘足，俟汗出至足为愈。腿足无汗，而身热头疼仍在者，寒邪未尽也，宜再发微汗。如病初起，头疼身热大汗出者，属风伤卫，不必发汗，恐有亡阳之害。如自有微汗，仍如前法，再略取汗。前法中去紫苏、葱头，加黑枣三个煎服，汗止为愈。如起病时，胸膈胀满，因伤谷、肉诸物，本日即与淡盐汤热饮三、二碗，以吐出饮食为度。不得吐，即以所伤之物烧灰，姜汤调服。如过数日者，用姜、葱熨（法见伤寒。）最忌腥、酒。米汤不饮一口，必无饿死之理，绝戒谷味，易安。如绞肠沙，米汤一口，杀人例也。如口干大渴，但饮茶、白汤、灯心汤、姜汤。或至七、八日热极，则加悉尼、西瓜、鲜菱、嫩藕、生萝卜，惟捣取清汁啜之，去渣。凡调理不如法，至数日后热邪传里，身大热，口大渴，谵语烦躁，狂言发斑，大便闭；或下利秽水，扬手掷足，揭去衣被，唇焦，舌白苔渐变黄黑；或天气暄热，内外热极。可将病患卧于凉地席上，四围多致水盆，令病患手浸水中；或更以青布一幅，浸湿覆于胸前，切宜避风，必病患喜好，方可为之。若渴极欲水，问其欲饮几何，但与之半，勿多饮。或和苏叶、姜汁、砂糖、卤梅之类亦佳，勿强与水，致水结胸之患。又有大热至六、七日，忽然作冷，浓加盖覆犹寒，战悚不定，此名发战，乃正气复而邪欲出之象。急宜泡姜汤一大壶，置病患胸前，任意呼啜，以助正气，少顷正胜邪散，汗出而解矣。如七、八日外热退，或乍有潮热，二便通快，胸膈清爽，惟以清米汤饮之，渐加稠汤，进薄粥，以少为贵。若进腥酒，立刻番复，更慎房室。尤有乡村专务杀牲祷神，所谓食归众口，罪归病患。惜哉！又阴证伤寒，腹痛肢冷，根据中寒条多吃浓姜汤，炒盐熨，用灸法治之。

　　卷之一　要言一十六则

　　脾胃为主

　　虽有美馔灵药，必赖脾胃运化。盖脾胃一脏一腑属土。《易》曰：至哉坤元，土为万物之母。

　　经曰：饮入于胃，游溢精气，上输于脾，脾气散精，上归于肺，通调水道，下输膀胱。水精四布，五经并行，合于四时、五脏、阴阳，揆度以为常也。盖五脏各得受此精华，为精为血，分布脉络，灌溉周身，皆仰赖脾胃司纳谷味而成。所以脾为仓廪之官，胃为水谷之海。胃主纳受，脾司运化。

　　胃不和则食不思，脾不和则食不化。故气血、津液、百骸、脏腑各失荣养，百病滋起矣。虽然胃常有余，脾常不足，脾尤重焉。故先哲云：治诸病以健脾为先，调一身以理脾为主。从来补虚皆重肾经，独东垣云：补肾不如补脾。苟或饮食失节，寒温失调，思虑过度，四肢劳极，皆伤脾之由也。夫脾居坤静之德，而有干健之运，健则能食而形体壮盛，伤则少食而肌肉消瘦。故节食、节劳以养脾也，悦心平怒，惜气寡欲以养四脏也。养四脏，亦以助脾也。母子克制，环相资养之功，知此则养生之道，思过半矣。

　　卷之一　要言一十六则

　　大黄芒硝

