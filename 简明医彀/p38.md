<!-- { "loadSidebar": true } -->
　　经曰：木郁之发，民病胃脘当心而痛。夫胃为脾之腑，阳先于阴，故脏未病而腑先病也，甚而致于胁下如刀刺之痛，已连及于脏矣。胃之下口，名曰贲门，与心相连，俗谓心痛。虽曰五运胜复之气，未有不由清痰食积，郁于中宫；七情九气，触于内腑而成者。致病之由，多因纵恣口腹，喜好辛酸热辣，煎爆酒腥，生冷溷淆。朝伤暮损，日积月深，痰积血液，妨碍升降。故酸嗳嘈杂，呕哕，噎膈，翻胃之渐也。寸口脉沉而迟，关上小紧而数。初治暂用辛温疏散，后当养正，兼以除邪。

　　主方 （气郁痰火） 抚芎 干姜（炮） 苍术 栀子（姜炒焦） 陈皮 半夏（姜制）

　　茯苓（各一钱） 草豆蔻（研碎） 甘草（各五分） 生姜（五片）水煎，正痛时服。痛止半日，方可饮食，即食复作痛。

　　寒痛去栀，加木香、砂仁；痛不止加灵脂、玄胡；痛甚加乳香、没药。

　　草豆蔻丸 治客寒犯胃作痛，及心脾胞络诸痛，或湿热郁滞寒热痛。

　　草豆蔻（面包煨，去皮，一钱四分） 益智 陈皮 僵蚕 延胡索 黄 吴萸（各八分）

　　甘草（三分） 炙草 当归 青皮 神曲 姜黄（各四分） 泽泻（一钱，小便数减半） 桃仁（七个，去皮尖，另研） 柴胡（四分，详胁痛加减） 半夏（制，四分）

　　上除桃仁另研，余为末。蒸饼糊丸绿豆大。每服三十丸，空心白汤送下。热厥痛，金铃子散；大实痛，三花神佑丸（方见痰门）。

　　卷之五

　　腹痛

　　（附：绞肠沙）

　　帝曰：愿闻人之五脏卒痛，何气使然？岐伯对曰：经脉流行不止，环周不休。寒气入经而稽迟，泣而不行。客于脉外则血少；客于脉中则气不通，故卒然而痛。夫腹痛之证，多因劳役过甚，饮食失节，中气不足，寒气乘虚而客之，故卒然而作大痛。经曰：得炅则止。炅者，以热治寒，治之正也。然腹痛有部分，脏位有高下，感受不同，为病非一。故痛有九种，曰寒、热、食、血、湿、痰、虫、虚、实是也。凡痛绵绵无减增，以热手暖气按之，饮热姜汤之类得暂止，脉沉迟者，虚寒也。时痛时止，腹满坚实，按之愈痛，口渴，大便秘结，脉洪数者，实热也。痛甚欲大便，利后痛减，脉沉实者，食积也。痛有常处而不动移，从心下至腹，遍满而痛，若小便不利，宜通小便。若小便利者，属蓄血，脉涩者，瘀血或死血也。居处卑湿，多饮停蓄为涎，肥人气虚，脾湿生痰，小便不利，或得辛辣热汤少可，脉濡滑者，湿痰也。痛定能食，时作时止，面白唇红，或肚上青筋肿聚，往来无休止，呕吐清水，脉乍大乍小者，虫也。（脉宜沉细，忌浮大）。

　　主方 苍术 香附 抚芎 茯苓 白芍（各一钱） 陈皮 浓朴 神曲 半夏 枳实（各七分） 甘草（三分） 上生姜三片，水煎服。

　　寒痛加良姜、干姜（炮）、肉桂、藿香、木香、砂仁、吴萸、浓朴；不止加玄胡、茴香，甚者加乳香、没药各五分，研细，调入服。寒极手足冷加附子，去良姜、吴萸，甚则用理中汤之类（方见寒门）。热痛加栀子（炒）、滑石、黄连（炒）、白芍（煨）；不止加玄胡，甚者加木香、砂仁、茴香、乳香从治。食痛加浓朴、山楂、麦芽、木香、砂仁、官桂、干姜。湿痛，小便不利加猪苓、泽泻。痰痛加南星。痛甚防干霍乱，戒米汤，一口即死。

　　活血汤 治瘀血作痛。

　　乌药 赤芍药 当归尾 桃仁 牡丹皮 玄胡（各一钱） 枳壳（一钱） 抚芎 红花 官桂木香（各五分） 加姜煎服。

　　桂枝大黄汤 治腹满痛，躁渴。经曰：痛随利减，胀以利宽。

　　白芍（六钱） 桂枝 生姜（各三钱） 甘草（二钱） 大黄（一钱）姜、枣煎服。

　　芍甘汤 治诸腹痛效。

　　白芍（三钱） 甘草（一钱）

　　上加生姜五片，水煎服。热痛加黄芩。

　　草蔻汤 治脐腹虚寒疼痛。

　　泽泻（一钱） 木香（三分） 神曲（四分） 半夏（制） 枳实（麸炒） 草豆蔻 黄益智仁 甘草（炙，各五分） 青皮 陈皮（各六分） 川归 茯苓（各七分）

　　上咀，加生姜三片，黑枣一枚，水煎服。

　　浓朴温中汤 治胃虚腹满疼痛。

　　浓朴（姜制） 陈皮（各一钱） 茯苓 草豆蔻 木香 甘草（各五分） 干姜（三分）

　　上咀，水盏半，姜五片，煎八分，不拘时热服。

　　黄芩芍药汤 治腹痛脉洪大，口渴因火者。

　　黄芩 芍药 甘草（等分） 上锉，加生姜水煎服。

　　温经汤 治虚寒腹痛。

　　良姜 香附 陈皮 浓朴 当归 茴香 益智 砂仁 木香 官桂 玄胡（等分）水煎服。

　　槟梅汤 治虫痛槟榔 枳实 香附 木香 砂仁 浓朴 干姜 肉桂 川楝子 楝根皮（等分） 甘草（减半） 川椒（二十粒） 乌梅（二个）

　　上姜一片，水煎服。未止加黄连。

　　承气汤 （方见伤寒）加槟榔、木香，治实热痛。

　　简便方 （治诸腹痛） 小麦秆烧灰、去火毒，将麻布包，煮汁服，立止。

　　又方 白砂糖一两，酒三碗煮服。

　　又 菖蒲根二寸（捶碎） 吴萸同煎热服。

　　又 官桂一两，水二碗，煎八分服。未止再服，无桂用生姜。

　　又 木瓜三片，桑叶七片，大枣三枚，水煎服。或胡椒二十一粒擂，热酒服。川椒亦可。

　　又方（热痛） 栀子十四枚，豆豉七合，水二大腕，先煮豆豉至碗半，绞去渣，纳栀子煎至八分去渣，分二服。或明矾末淡汤泡服。

　　卷之五　腹痛

　　绞肠砂

　　由外感内伤，痛极欲死。先用盐一两，百沸汤、冷水各一碗调化，令饮尽，得吐泻痛止。阴沙手足冷，身有红点，油灯火烧；阳沙肢温，针刺十指爪甲边出血，蘸温水重搭，膝腕有紫点，针刺出血安。

　　卷之五

　　胁痛

　　经曰：肝病两胁痛引少腹，善怒，何谓也？曰：厥阴肝经之脉，自足而上，环阴器、抵少腹，又上贯肝膈、布胁肋，故两胁下痛引少腹。盖胁痛之证，当分左右治之。左属肝主血，有瘀血为病；右属肺主气，有滞气为病。而脾亦系于右，其经湿胜，故痰饮流注右胁作痛。所以通论，则左属肝火瘀血，右属气郁湿痰。虽然，若左右脉弦者，乃郁怒动肝火，肝木炽盛，则制己所胜之经脾也，侮所不胜之经肺也。肝木乘之，右亦痛矣。如七情气结，饮食失节，冷热不调，常有郁怒者，两胁俱痛，皆宜疏肝木为主。或有湿痰流注，颠仆伤形，所挟之证，不可执一。脉沉涩气滞，弦涩顺，洪大逆。

　　主方 （左右胁痛） 柴胡 青皮 白芍 川芎 枳壳（炒。各钱半） 香附 当归（各一钱） 龙胆草 木香 砂仁（各五分） 加姜，水煎服。

　　气急加桑皮、紫苏；胀加腹皮、草果、陈皮、萝卜子。左痛加黄连（吴萸炒）、桃仁（各一钱）红花（五分）、香附、砂仁、甘草；右痛加陈皮、半夏（各一钱）、槟榔、肉桂（各五分），去芍、芎、当归、龙胆。

　　当归龙荟丸 通治胁痛，因气成火者神效。

　　当归 龙胆草 栀子仁（大者） 黄连 大黄（酒蒸） 芦荟 青黛（各五钱） 青皮 木香（二钱五分） 麝香（五分） 柴胡（五分）

　　上为末，研入芦荟、黛、麝，用神曲糊丸桐子大。每服三十丸，热浓姜汤下。

　　豁痰丸 治素有痰饮而致右胁痛。

　　陈皮 贝母 茯苓 栝蒌仁 枳实 白芥子 半夏 青皮 栀子（各一钱） 木香 甘草（各四分） 加姜水煎。

　　枳壳煮散 治悲哀烦恼，有伤肝气，致两胁皆痛，筋脉拘急，腰脚重滞，股胁弯痛，四肢不举。

　　防风 川芎 细辛 枳壳（炒） 桔梗（各一钱） 甘草（炙五分） 葛根（八分）

　　上咀，水二盏，姜三片，煎八分，食远温服。

　　左金丸 泻肝火行湿，为热甚之反佐。

　　黄连（六钱） 吴茱萸（一钱）

　　上为末，汤浸蒸饼，丸绿豆大。每服三十丸，滚姜汤送下。

　　木通散 治男、妇胁肋苦痛。

　　木通 青皮 川楝子（取肉一两，用巴豆去壳半两同炒黄，去巴不用） 萝卜子（炒） 莪术木香 滑石（各半两）

　　上为细末，葱白汤调下，每服三钱。或煎服即愈。甚者只二服。

　　异香散 治腹胁痞闷。

　　莪术 三棱 益智 甘草（各一钱） 青皮 陈皮（各五分） 石莲肉 浓朴（姜制，三分）

　　上咀，水盏半，姜三片，枣二枚，煎七分，温服。

　　气针丸 治久积风壅，心胸筑痛，两胁似有针刺，疼痛不可忍。六脉沉伏，按之不可近，此药屡试神效，常服疏肝气、止痛。

　　木香 槟榔 青皮 陈皮 大黄（各四两） 牵牛（半生半炒熟，取头末，半斤）

　　上为细末，炼蜜丸桐子大。每服三十丸，姜汤送下。

　　左痛不动移乃死血，宜活血汤（方见腹痛）。

　　因伤劳虚，痛久不止，宜补中益气汤（方见虚损）。

　　熨法 姜、葱炒热包熨，或葱、或艾、或韭、或蒜，皆可熨。

　　灸法 治卒胁痛。以蜡绳横度两乳中间，屈绳从乳横以趋痛胁下，灸绳尽处三十壮为度。

　　外贴法 芥菜子水研敷；或吴茱萸醋研敷。

　　卷之五

　　腰痛

　　经曰：太阳所致为腰痛。巨阳虚，则腰背头项疼，是动则项如拔，夹脊痛；腰似折，髀不可以曲。盖腰者肾之府，为一身之大关节，所恃以转移阖辟者也。且诸脉皆贯于肾，而络于腰脊，肾气一虚，腰必痛矣。《内经》推足三阴三阳，皆令人腰脊痛。书叙五种三因致痛。曰阳气不足；曰风痹寒湿；曰肾虚劳役；曰坠堕险地；曰寝卧卑湿五也。如六淫气浸，皆属外因。用力举重，因于坠堕，恶血留滞，闪肭挫气，房劳疲力，耗竭精气；及肾着腰痛，腰冷如水，身重不渴，如带五千钱；因作劳汗出，衣里冷湿，久久得之，臀腰伛偻，腰重引季胁痛，属不内外因。失志伤肾，郁怒伤肝，忧思伤脾，皆致腰痛。其证虚羸不足，面色黧黑，两耳热痛，精气不固，齿疼龈肿，失志所为也；腹急胁胀，目视KT KT ，所祈不得，意淫于外，宗筋弛纵，及为白淫，郁怒所为也；肌肉濡渍，痹而不仁，饮食不化，肠胃胀满，闭坠腰胁，忧思所为也，皆属内因。感受虽有种种，无出肾虚一门。脉沉而弦涩，血；滑，痰。治虽祛邪，必以补肾为主。

