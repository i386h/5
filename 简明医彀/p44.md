<!-- { "loadSidebar": true } -->
　　面淡白；恶心不食；青白，吐泻，欲发惊风。面青唇白，吐乳胃冷；青黑，吐沫；不吐者虫痛。黄，食积；亦主惊或天 。面青身热发躁，多变痢疾；面青有汗，口内气热，必发 痛。面黄盗汗，面青有惊；青黑或时吐沫者，客忤、天 ，啼哭凶。面红赤色，伤寒发热，身躁不安，心烦。

　　头面青筋，欲作惊搐，或吐，肚痛。头面大小青筋如绿绳透起者，急治；不尔，发惊搐。

　　太阳红，血淋；青，惊；赤，伤寒。

　　风池红，热，多啼；黄，吐逆。

　　《金匮》青筋，惊。

　　舌红、干，燥热；白苔、黄苔热甚；舌卷，惊；舌破裂有疮，心火；赤肿，大便秘，小便不通，或热泻；舌黑如芒刺，阳毒热极；久泻痢，舌黑及伤寒等证，舌黑而湿滑者死。

　　耳微黄，惊。耳叶干燥，睡中切牙主疳、骨蒸热。耳尖冷，耳后红纹，麻痘；耳内脓、外有疮，肾经积热。

　　卷之六　论形色

　　面部五脏色诊图

　　面部五脏色诊图　面青属肝，病惊风。

　　面赤属心，病热盛。

　　面黄属脾，病疳积。

　　面白属肺，病虚寒。

　　面黑属肾，病恶候。

　　四时面色顺逆：春肝木青，夏心火赤，秋肺金白，冬肾水黑，各七十二日，四季月后各十八日。脾土，黄色为顺，春白、夏黑、秋赤、冬黄，四季月青色为逆。

　　总论主病：赤，热盛；面赤唇青，伤寒；青，惊风；白，吐泻；黄，积、作疟；黑，危候。

　　图　初生至半岁，虎口纹未成。

　　额上候寒热，兼面色察病。

　　婴幼初生至半周，额闻眉际候因由，医家三指横排定，头左须将右手求。若是伤寒三指热，食中热嗽痰惊风，三指冷兮为吐泻，中名热积腹中踌。

　　图　初，风关纹见易治；中，气关纹见病深；末，命关纹见病危。

　　三关纹直透难救。

　　红，伤寒；浅红，内热吐泻，紫，风热；青，惊；白，疳；黄，脾积；青紫相半，惊积、风热。青紫黑纹，乱者极重，纯黑者不治。

　　卷之六　论形色

　　手指脉纹八段锦

　　鱼刺形图　鱼刺形，主惊风、痰热。

　　悬针形图　悬针形，主伤风、泄泻、积热。

　　水字形图　水字形，主食积、咳嗽、惊疳。

　　乙字形图　乙字形，主疳病、惊风。

　　环形图　环形，主疳积、吐逆。

　　乱纹形图　乱纹形，主虫。

　　虫形图　虫形，主疳虫、大肠秽积。

　　珠形图　珠形，主死。

　　卷之六　论形色

　　手指诀

　　五指稍头冷，惊来不可当。

　　若逢中指热，必定是伤寒。

　　中指独自冷，麻痘证相参。

　　男左女右手，分明仔细看。

　　卷之六

　　脉法

　　小儿三岁以上，医用中指滚转，按寸、关、尺三部，六、七至为常脉。增则为热，减则为寒。浮，风邪；洪，热盛；数，多惊；迟，为虚；浮洪为风热；沉实为食积。浮紧无汗为伤寒；浮缓有汗为伤风。沉紧，腹痛；弦紧，气急；紧促，痘疹；坚实，风痫；虚软；慢惊；软细，疳虫；牢实，便秘；大芤，便血；大小不匀，恶候。二、三至为脱绝，十余至为死脉。

　　卷之六

　　养子十法

　　背暖：经曰：背脊三椎下节之两傍，是肺之俞也。若风寒伤之，致发热咳嗽，痰喘、呕等证。

　　肚暖：肚者，胃也。若冷则不能腐化谷食，致肠鸣、腹痛、泄泻等证。

　　足暖：经曰：足为阳明胃经所司，况寒从地起。致伤寒发热、冷积等证。

　　头凉：经曰：头者，六阳之会；首面者，五脏之精华。头为髓之海，太热则髓溢汗泄，致颅囟肿起，头疮眼疾。

　　心胸凉：心属丙火，若外受客热，内外俱热。轻则口干面红；重则夜啼、惊跳。

　　精神未全：忽见非常之物、未识之人、鸡犬牛马等畜，及嬉戏叫喊，皆易成惊疾。宜服镇心安神、补养之药，病愈药止。其牛黄、朱砂、金银、冰、麝，毋得过用，致成冷疾。

　　吐泻慢惊；脾胃全固，气血流畅，一身康健。小儿变蒸，误作外邪，服发汗药；或因食积，过用通泄；或冷热不调，致伤脾胃，吐泻淹延。脾土既虚，肝木乘之，故筋挛作搐。

　　呕乳粪清：儿在胎时，母过取凉，冷气入于胞胎。后因悲啼未定，便与乳食，使气与食结，久而不散，致伤脾胃。轻则呕泄，重则腹鸣气逆，涎潮流溢，以致难治。

　　勿轻服镇坠诸药：水银、轻粉、朱砂、珠珀，虽云下痰镇心，毋得泛常轻用。凡小儿皆畏服药。倘病源究未真确，药不切中，勿服。

　　因浴致生丹毒：一周之内，肌肤脆嫩，腠理不密，洗之恐湿热郁蒸，变生赤游丹毒。身发壮热，毒入腹者死。有因浴，伤风咳嗽上气，渐成笃疾，由此而始焉。

　　卷之六

　　五脏虚实

　　心主惊，实则叫哭发热，饮水而搐；虚则悸动不安。心热，喜凉处卧，睡中口气温，目上窜，摇头切牙，皆心热，导赤散主之。喜仰卧，泻心汤主之。

　　肝主风，实则目直、大叫、呵欠、项急、顿闷；虚则切牙多欠。肝热，手寻衣领及乱捻物。

　　肝有风，目连札不搐，泻青丸治之。热甚，身反张，目直视，风火相搏，导赤散兼之。

　　脾主困，病则困睡，泄泻，不思乳食。实则多睡，身热饮水，虚则吐泻，益黄散主之。

　　肺主喘，实则闷乱喘促；虚则哽气长出。肺热，手掐眉目、鼻面。肺盛复有风冷，胸满短气嗽痰。当先散肺热，后散风冷。肺实热，泻白散主之。

　　肾主虚，无实也。虚者，由胎气不成，则神不足。目多白睛，颅囟开解，面色皎白，下窜畏明，两足热，不喜衣覆。此肾水虚，而心火乘之，宜地黄丸主之。

　　卷之六

　　杂病歌

　　小儿杂病切须知，不问男儿与女儿。多睡只因肝是本，心中积热夜惊啼。叫呼冷汗因虫痛，寒热其中积在脾。面赤口疮心肺热，虚风搐搦四肢垂。冷滑伤脾多泻痢，如脓如血下无时。积多肚大多掀水，气喘腮黄不问医。眼重吐涎头摆急，莫教脉息慢微微。堪笑愚人偏问鬼，不求良药苦求师。

　　卷之六

　　调护歌

　　养子须调护，看承莫纵驰，乳多终损胃，食拥则伤脾。衾浓非为益，衣单正所宜，无风频见日，寒暑顺天时。

　　卷之六

　　寒热药忌

　　小儿不宜服凉药 足胫冷，腹虚胀，粪色青，吐乳食，眼珠青，面青白，脉沉微。此皆寒证，故不宜凉药。

　　小儿不宜服热药 足胫热，两脸红，大便秘，小便赤，上气急，脉紧数，渴不止。此皆热候，故不宜热药。

　　卷之六

　　惊风总论

　　小儿急、慢惊风，古谓之阴阳痫。急慢者，后世名之也。急属阳盛而阴虚；慢属阴盛而阳虚。皆脏腑邪热，销克肺经而成痰。痰复生热，热生风，风生惊。必因惊、风、痰、热，四证合作而为搐（两手伸缩、）搦（十指开合、）掣（势如相扑、）颤（头偏不止、）反（身仰向后）、引（臂若开弓、）窜（目直似怒、）视（露睛不活）八候生焉。及搭眼摇头、张口出舌、唇青脸赤、面青睛青，太阳发际、印堂皆青，三关、虎口红紫及青，皆惊风之候也。

　　男搐左视左；女搐右视右。男眼上窜；女眼下窜。男握母指出外；女握母指入内。男引手挽，左直右曲；女引手挽，右直左曲，皆为之顺。反此为逆。治风先利惊，治惊先豁痰，治痰先解热。

　　若惊风由痰热而生，必退热化痰，而惊自止。若四证俱有，治必兼施，先后纲领如此。析而言之，暴烈为急；沉重为慢。急则势虽甚，而属有余，其愈易；慢则候虽缓，而属不足，其愈难。有初为壮热发搐之急惊，因吐下太过，凉药用多，脾胃亏损，肢冷昏愦，而变慢惊者。有先为吐泻、脾虚之慢惊，因温补太过，热药用多，体热涎壅，面红目赤，而变急惊者。医家用药，可不慎欤！大抵婴儿之疾，贵乎早治。才觉受惊，伤风发热，便与疏解，何虑之有哉？治宜先用搐鼻法，以猪牙皂角末，或半夏末（或二物并，）以纸捻蘸捻鼻孔，或芦管吹入。（得嚏可治，无嚏难治。）次吐痰，瓜蒂散（五分调服；）或稀涎散（五分白汤调服），吐痰为妙。或通关散，或以神佑丸（二分，白汤化下；）或青州白丸子，或滚痰丸（同抱龙丸、豁痰丸）化痰。或以造命丹治惊。如惊风已退，定志丸调之。

　　卷之六

　　急惊

　　急惊之证，因热所生。热客于心，痰壅于肺，热极生风，风生惊，剧则搐搦、僵（仰阳）仆（覆阴、）反目、八候渐见矣。凡儿欲发惊风，必精神不定，恍惚惧人，顾左复右，观上回下，即宜清热降痰、镇养心神，不令至甚。如只反张、搐搦、上窜，若牙关不紧，喉无痰声，口无涎沫，非为惊风。盖夹惊、夹食、伤寒、痘疹或三焦蕴热，五脏不宣，流入经络，热在筋脉，亦作搐搦，量轻重而利之。脉候浮数洪紧，虎口纹青紫相半。治宜主方利惊丸、导赤散（方见火门）、安神丸。（与前方参用）。

　　主方 （利惊丸） 龙胆草 青黛（画家用者） 防风（各三钱） 钩藤（二钱） 黄连（一钱） 牛黄 麝香 冰片（各二分） 黛、牛、麝、冰，研细末。上为末，入四味匀，神曲糊丸黍米大。每三十丸，金银、薄荷煎汤送下。

　　安神丸 治小儿惊悸、渴闷，面红颊赤，口燥脉实。

　　牙硝 山药 麦门冬 茯神 甘草（各五分） 朱砂（水飞，一钱）

　　上为细末，蜜丸鸡头大，每服半丸，砂糖汤下。

　　镇惊造命丹 治胎惊，急慢诸惊。癫痫不省人事，目直上视，惊风痰壅，睡中惊跳，夜卧不安，啼哭不止，客忤、内 。凡一切惊疾，初生至长，及奇怪形状不能辩名者，并大人因惊忧劳损，卧不安寐，怔忡恍惚，恐怖颠狂，妇人产后不语，昏愦啼笑。（神药。）

　　蛇含石（微火煨热，炭火 红，米醋淬；再 再淬七次，研细水飞，澄去水，晒燥，重研万下。四两） 代赭石（ 研，如前） 辰砂（水飞） 青礞石（硝， 金色，水飞，重研） 南星（牛胆制过） 茯神（各五钱） 僵蚕（洗、炒） 蝉蜕（去土） 白附子 使君子 天麻（各末，三钱） 牛黄（陕西，七分） 麝香（五分） 冰片（三分）

　　上研匀，炼蜜和丸，金箔为衣。大人二钱，小儿一钱，婴儿三、五分，灯心，薄荷汤化服，金银煎汤尤好。

　　抱龙丸 治伤风、寒、暑，发热、变蒸，惊风痰壅、喘急咳嗽等证。惊后调理，初生至长，微有不快，即宜服。及大人风痰等证悉效。

