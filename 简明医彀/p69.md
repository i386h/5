<!-- { "loadSidebar": true } -->
　　尝按轩岐之理，通乎性命，入乎圣神。自秦越人，既往剖胸探心，幻不可追，而方书始汗牛充栋于世。然以生人表里之缺陷，止假草木之英，金石之屑，欲以抟 造物，补泄五行，此其玄机妙解，盖亦难言之矣。古今来惟《素问》、《难经》诸篇，为法门指南，然非浅夫浊眼便能洞彻。于是人持一说，家持一篇，莫不以生，尝试则曷以故，取途纡回而逞臆汶暗也。台石先生承桂岩先生衣钵渊源，夙有绍明，负菩提心。居恒念穷陬 人子偶罹疾苦，盼药饵不翅丹砂甘露，而市阿堵者，未尝过而问焉。乃携壶中术，利济三吴、两 间，名噪甚，于武原尤活人多。复以不酌其径省则惠不溥；不寿之剞劂则泽不永。五阅寒暑，构成一编，颜以《简明医彀》。夫简则不明，明则不简，先生胡以兼收之也？余知之矣。先生从儒理解入，从禅理参透，故不即不离，打破葛藤，心胸了了，见垣照胆，罔不悉中肯綮。每论一证，先攻其受病之原，次定其瘳治之法，又次调其加减之宜。俾人人通晓，在在易给，而沙界众生开卷引睫，七返大还，现前具足。公家思邈之传，不在是乎？则谓此书即迷津之觉路，苦海之慈航可也。寿国寿民，功德当作无量观。

　　赐进士出身江西道监察御史，奉敕巡按直隶督理长芦监课河道驿传辖山东河南开归等处前四奉札巡视皇城芦沟桥城工广渠门通家眷侍生吴兴施梁顿首撰。

　　
