<!-- { "loadSidebar": true } -->
类经 明 张介宾

　　序

　　上古时神农、黄帝君而医，岐伯诸公师而医，而医实首于伏羲。羲惧天下后世离天地人而二之也，首立一画以为天地人之总，仲尼名之为太极。太极者，天地人之心也，即所谓性命也。由一心而生八卦，复生六十四卦，列为三百八十四画。而世人之病，病在于三百八十四画中求活计，而不知一画为总，此羲之所以医千万世之病原也。自是神农有本草经，轩岐有灵素经，两大经出而言医者咸宗之。顾易卦有文王、周公、孔子三大圣人为之羽翼，然后易义昭明于天地；而灵素之后，无能羽翼之者。自秦越人以下，世称神医，而实非文王、周公、孔子之偶，况如王太仆之俦乎？！今略举其大者，如三焦胞络本有形也，而二十五难以为无形，两肾皆藏精也，而三十六难以右肾为藏精系胞之命门，头为诸经之会也，而四十七难以为诸阳之会，此秦越人之与内经左也。君火以明，相火以位，而王注改明为名，是君火第有空名而都无真明也，此王太仆之与内经左也。夫曰难曰注而失有如是，轩岐再起，其谓之何？此吾友张景岳所以慨然而叹，毅然而起，直以发明内经为己任也。景岳名介宾，字会卿，为会稽之杰士，幼禀明慧，自六经以及诸子百家无不考镜，而从其尊人寿峰公之教，得观内经，遂确然深信，以为天地人之理尽备于此，此即所为伏羲之易也。于是出而治世之病，一以内经为主，小试则小效，大试则大效，无所不试则无所不效，而医林之诸子百家咸听吾所用，而不为诸子百家用。

　　如关格之脉，本以人迎、气口辨阴阳之否绝，而仲景祖难经之说，云在尺为关，在寸为格，关则不得小便，格则吐逆，遂致后世误传，此则用仲景而不为仲景用也。上以候上，下以候下，此脏气脉候之正理，而脉经以小肠大肠附配两寸，藏象岂容颠倒乎？人迎系阳明之腑脉，气口系太阴之脏脉，而脉经以左为人迎，右为气口，以左候表，以右候里，表里岂容混乱乎？此则用叔和而不为叔和用也。病机十九条，此明五脏六气病化所属之本，非皆言其太过也，而原病式尽以有余为训，则不足之候，何以能堪？此则用河间而不为河间用也。至阴虚天气绝，至阳盛地气不足，此明阴阳不交之败乱也，而丹溪引之，以证阳道实、阴道虚，而谓阳常有余，阴常不足，斫伐生机，莫此为甚，此则用丹溪而不为丹溪用也。脉有更代，是名代脉，自仲景以中止为代，而后世述之，是代脉之不明也，至今日而明矣。伤寒本传十二经，自刘草窗有传足不传手之说，而诸家宗之，是传经之不明也，至今日而明矣。凡皆景岳之主持内经，运用诸子，轩岐之后，文不在兹乎！犹恐内经资其自用，而不能与天下共享，遂乃着而为类经，一曰摄生，二曰阴阳，三曰藏象，四曰脉色，五曰经络，六曰标本，七曰气味，八曰论治，九曰疾病，十曰针刺，十一曰运气，十二曰会通，共三十二卷，犁为三百九十条，更益以图翼十一卷，附翼四卷。观其运气诸图注，则天道可悉诸掌；观其经络诸布置，则藏象可洞其垣；观其治法之玄机，则见之诸条详按。凡其辨疑发隐，补缺正讹，别精气，析神明，分真假，知先后，察气数国中之妙，审阴阳阖辟之机，原始要终，因常知变，靡不殚精极微，秋毫无漏。此书一出，当使灵素与羲易并行，其有功于轩岐大矣。

　　要之，此书不但有功于轩岐，而并有功于羲易。景岳于内经外，更作医易等篇，余尝观邵子之圆图方图，多所未白，得景岳之图解而了然无疑也，孰知此类经者，合羲易与内经而两相发明哉？！余初与景岳交，自癸卯岁始。余以苦心诵着，耗脾家之思虑，兼耗肾家之伎巧，于是病泄泻者二十年，医家咸以为火盛，而景岳独以为火衰，遂用参术桂附之剂，培命门之火，而吠者竞起，余独坚信不回，服之五年而不辍，竟使前病全瘥而脾肾还元。余之敢于多服者，胆力之决断也；景岳之敢于多用者，识力之明透也。非景岳不能有此识，非余不能有此胆，余两人之相与亦奇矣。余既受景岳之赐，因问景岳何以及此，则归功于内经。因是每持内经相与谈论，余才得其皮毛，而景岳已得其精髓。景岳谓余：将注内经，为世人式。余喜之甚，从臾成之。及余官汴梁，又迎景岳治余母太安人，延寿者八载，时类经尚未竣也。余自江右参藩归家十余年，而景岳亦自长安归家，特从会稽过KT 水，见余于峥嵘山下，曰：类经成矣。余得而读之，一读一踊跃，再读再踊跃，即请付之梓，而景岳犹虑识者寡也。余曰：太阳未出，爝火生明；太阳一出，孤灯失照。向日之内经不明，而诸家横出，灯之光也；今类经一出，太阳中天，而灯失色矣。人情不甚相远，既能见灯，岂不见日？景岳又何虑焉？于是意决，将付之梓，而请余为序。夫景岳之妙旨，载在类经，不待余序；余所序者，谓其注内经而并着医易。世之能注易者，不出于程、朱；能注内经者，不出于秦越人、王太仆。景岳一人，却并程朱秦王之四人合为一人，而直接羲黄之脉于千古之上，恐非程朱秦王所能驾也。今程氏易传、朱氏本义业遍天下，家传户诵，而张氏之类经，非特医家所当传习，儒者尤当服膺，自今以后，家传户诵，景岳之造福于天下者不小，而造福于千万世者胡可量哉？！余获此编，大喜大快，冀速其传，遂为序之而赞其刻之。

　　时皇明天启四载，岁在甲子，阳月上浣，赐进士第，湖广按察司副使，分守荆西道，前奉敕提督河南学政，江西布政使司右参政，分巡南瑞道，通家友弟叶秉敬顿首拜撰。

　　序

　　内经者，三坟之一。盖自轩辕帝同岐伯、鬼臾区等六臣，互相讨论，发明至理以遗教后世，其文义高古渊微，上极天文，下穷地纪，中悉人事，大而阴阳变化，小而草木昆虫，音律象数之肇端，脏腑经络之曲折，靡不缕指而胪列焉。

　　大哉！至哉！垂不朽之仁慈，开生民之寿域，其为德也，与天地同，与日月并，岂直规规治疾方术已哉！按晋皇甫士安甲乙经叙曰：黄帝内经十八卷，今针经九卷，素问九卷，即内经也。而或者谓素问、针经、明堂三书，非黄帝书，似出于战国。夫战国之文能是乎？宋臣高保衡等叙，业已辟之，此其忆度无稽，固不足深辨。而又有目医为小道并是书且弁髦置之者，是岂巨慧明眼人欤。观坡仙楞伽经跋云：经之有难经，句句皆理，字字皆法。亦岂知难经出自内经而仅得其什一，难经而然，内经可知矣。夫内经之生全民命，岂杀于十三经之启植民心。故玄晏先生曰：人受先人之体，有八尺之躯，而不知医事，此所谓游魂耳。虽有忠孝之心，慈惠之性，君父危困，赤子涂地，无以济之，此圣贤所以精思极论，尽其理也。由此言之，儒其可不尽心是书乎？奈何今之业医者，亦置灵素于罔闻，昧性命之玄要，盛盛虚虚而遗人夭殃，致邪失正而绝人长命，所谓业擅专门者如是哉！此其故，正以经文奥衍，研阅诚难，其于至道未明，而期冀夫通神运微，印大圣上智于千古之邈，断乎不能矣。自唐以来，虽赖有启玄子之注，其发明玄秘尽多，而遗漏亦复不少，盖有遇难而默者，有于义未始合者，有互见深藏而不便检阅者。凡其阐扬未尽，灵枢未注，皆不能无遗憾焉。及乎近代诸家，尤不过顺文敷演，而难者仍未能明，精处仍不能发，其何裨之与有？初余究心是书，尝为摘要，将以自资，继而绎之，久久则言言金石，字字珠玑，竟不知孰可摘而孰可遗，因奋然鼓念，冀有以发隐就明，转难为易，尽启其秘而公之于人，务俾后学了然，见便得趣，由堂入室，具悉本原，斯不致误己误人，咸臻至善。于是乎详求其法，则唯有尽易旧制，颠倒一番，从类分门，然后附意阐发，庶晰其韫，然惧擅动圣经，犹未敢也。粤稽往古，则周有扁鹊之摘难，晋有玄晏先生之类分，唐有王太仆之补削，元有滑撄宁之撮钞，鉴此四君子而后意决。且此非十三经之比，盖彼无须类，而此欲醒指迷，则不容不类以求便也。由是遍索两经，先求难易，反复更秋，稍得其绪，然后合两为一，命曰类经。类之者，以灵枢启素问之微，素问发灵枢之秘，相为表里，通其义也。两经既合，乃分为十二类。夫人之大事，莫若死生，能葆其真，合乎天矣，故首曰摄生类。生成之道，两仪主之，阴阳既立，三寸位矣，故二曰阴阳类。人之有生，脏气为本，五内洞然，三垣治矣，故三曰藏象类。欲知其内，须察其外，脉色通神，吉凶判矣，故四曰脉色类。脏腑治内，经络治外，能明终始，四大安矣，故五曰经络类。万事万殊，必有本末，知所先后，握其要矣，故六曰标本类。人之所赖，药食为天，气味得宜，五宫强矣，故七曰气味类。驹隙百年，谁保无恙，治之弗失，危者安矣，故八曰论治类。疾之中人，变态莫测，明能烛幽，二竖遁矣，故九曰疾病类，药饵不及，古有针砭，九法搜玄，道超凡矣，故十曰针刺类。至若天道茫茫，营运今古，苞无穷，协唯一，推之以理，指诸掌矣，故十一曰运气类。又若经文连属，难以强分，或附见于别门，欲求之而不得，分条索隐，血脉贯矣，故十二曰会通类。汇分三十二卷，此外复附着图翼十五卷。盖以义有深邃而言不能该者，不拾以图，其精莫聚；图象虽显而意有未达者，不翼以说，其奥难窥。自是而条理分，纲目举，晦者明，隐者见，巨细通融，歧贰毕彻，一展卷而重门洞开，秋毫在目，不惟广裨乎来学，即凡志切尊生者，欲求兹妙，无不信手可拈矣。是役也，余诚以前代诸贤，注有未备，间多舛错，掩质埋光，俾至道不尽明于世者，迨四千余祀矣。因敢忘陋效颦，勉图蚊负，固非敢弄斧班门，然不屑沿街持钵，故凡遇驳正之处，每多不讳，诚知非雅，第以人心积习既久，讹以传讹，即决长波，犹虞难涤，使辨之不力，将终无救正日矣，此余之所以载思而不敢避也。吁！余何人斯，敢妄正先贤之训，言之未竟，知必有阚余之谬而随议其后者，其是其非，此不在余而在乎后之明哲矣。虽然，他山之石，可以攻玉，断流之水，可以鉴形，即壁影萤光，能资志士，竹头木屑，曾利兵家，是编者倘亦有千虑之一得，将见择于圣人矣，何幸如之！独以应策多门，操觚只手，一言一字，偷隙毫端，凡历岁者三旬，易稿者数四，方就其业。所谓河海一流，泰山一壤，盖亦欲共掖其高深耳。后世有子云，其悯余劳而锡之斤正焉，岂非幸中又幸，而相成之德，谓孰非后进之吾师云。

　　时大明天启四年，岁次甲子，黄钟之吉，景岳子自序于通一斋。

　　一卷

