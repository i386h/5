<!-- { "loadSidebar": true } -->
　　南方生热，热生火，火生苦，苦生心，心生血，血生脾。（此南方之生化也。明此者，可以治心补脾。）其在天为热，在地为火，在体为脉，在气为息，（经络流行，脉之体也。血气和平，息之调也。心主血脉，故皆属火。）在脏为心。其性为暑，（南方暑热，火之性也。心为火脏，其气应之。）其德为显，（阳象明显，火之德也。）其用为燥，（阳用躁动，火之性也。）其色为赤，其化为茂，（万物茂盛，火之化也。）其虫羽，（羽虫飞扬，得火气也。）其政为明，（阳明普照，火之政也。）其令郁蒸，（暑热郁蒸，夏火令也。）其变炎烁，（炎烁焦枯，火之变也。烁，收勺切。）其眚燔 ，（燔 焚烧，火之灾也。燔音烦， ，如岁切。）其味为苦，其志为喜。喜伤心，恐胜喜；热伤气，寒胜热；苦伤气，咸胜苦。（此南方之性用德化政令，皆本乎火，而内合人之心气者也，故心主于前。）

　　中央生湿，湿生土，土生甘，甘生脾，脾生肉，肉生肺。（此中央之生化也。明此者，可以治脾补肺。）其在天为湿，在地为土，在体为肉，在气为充，（土之施化，其气充盈，故曰充气。脾健则肉丰，此其征也。）在脏为脾。其性静兼，（脾属至阴，故其性静。土养万物，故其性兼。）其德为濡，（濡润泽物，土之德也。）其用为化，（万化所归，土之用也。）其色为黄，其化为盈，（万物充盈，土之化也。）其虫 ，（赤体曰 ，土应肉也。 ，即果切。）其政为谧，（谧，静也。安静宁谧，土之政也。谧音密。）其令云雨，（云雨湿蒸，土之令也。）其变动注，（风雨动注，土之变也。）其眚淫溃，（霖淫崩溃，土之灾也。）其味为甘，其志为思。思伤脾，怒胜思；湿伤肉，风胜湿；甘伤脾，酸胜甘。（此中央之性用德化政令，皆本乎土，而内合人之脾气者也，故脾主乎中。）

　　西方生燥，燥生金，金生辛，辛生肺，肺生皮毛，皮毛生肾。（此西方之生化也。明此者，可以治肺补肾。）其在天为燥，在地为金，在体为皮毛，在气为成，（庚桑子曰：春气发而百草生，正得秋而万宝成。盖物得金气而后坚，故金曰坚成。）在脏为肺。其性为凉，（西方凉爽，金之气也。肺为金脏，故应之。）其德为清，（秋气清肃，金之德也。）其用为固，（坚而能固，金之用也。）其色为白，其化为敛，（万物收敛，金之化也。）其虫介，（皮甲坚固，得金气也。）其政为劲，（风气刚劲，金之政也。）其令雾露，（凉生雾露，秋金令也。）其变肃杀，（凋残肃杀，金之变也。）其眚苍落，（青苍毁败，金之灾也。）其味为辛，其志为忧。忧伤肺，喜胜忧；热伤皮毛，寒胜热；辛伤皮毛，苦胜辛。（此西方之性用德化政令，皆本乎金，而内合人之肺气也，故肺主乎右。

　　北方生寒，寒生水，水生咸，咸生肾，肾生骨髓，髓生肝。（此北方之生化也。明此者，可以治肾补肝。）其在天为寒，在地为水，在体为骨，在气为坚，（物之热者，遇寒则坚，此其征也。）在脏为肾。其性为凛，（凛烈战栗，水之性也。）

　　其德为寒，（冬气寒冷，水之德也。）其用为藏，（藏字原阙，脱简也，今补之。闭藏生气，水之用也。）其色为黑，其化为肃，（肃然静定，水之化矣。）其虫鳞，（鳞潜就下，得水气也。）其政为静，（清静澄彻，水之政也。）其令闭塞，（闭塞二字原阙，今补足之。天地闭塞，冬水令也。）其变凝冽，（寒凝严冽，水之变也。）其眚冰雹，（非时冰雹，水之灾也。

　　雹音泊。）其味为咸，其志为恐。恐伤肾，思胜恐；寒伤血，燥胜寒；咸伤血，甘胜咸。（此北方之性用德化政令，皆本乎水，而内合人之肾气者也，故肾主于下。）五气更立，各有所先，（五行之气，化有不同。天干所临，是为五运；地支所司，是为六气。五运六气，皆有主客之分。故岁时变迁，五气更立，各有所先，以主岁气也。）非其位则邪，当其位则正。（运气既立，则位之当与不当，气之或邪或正，可得而察矣。此与六微旨大论同，见运气类七。）

　　帝曰：病之生变何如？岐伯曰：气相得则微，不相得则甚。（主客相遇，上下相临，气有相得不相得，则病变由而生矣。相得者，如彼此相生，则气和而病微；不相得者，如彼此相克，则气乖而病甚也。）帝曰：主岁何如？歧伯曰：气有余，则制己所胜而侮所不胜；其不及，则己所不胜侮而乘之，己所胜轻而侮之。（主岁，谓五运六气各有所主之岁也。己所胜，我胜彼也。所不胜，彼胜我也。假令木气有余，则制己所胜而土受其克，湿化乃衰；侮所不胜，则金反受木之侮，而风化大行也。木气不足，则己所不胜者，乘虚来侮，而金令大行；己所胜者，因弱相轻，而土邪反甚也。六节藏象论曰：未至而至，此谓太过，则薄所不胜而乘所胜也，命曰气淫。至而不至，此谓不及，则所胜妄行，而所生受病，所不胜薄之也，命曰气迫。运气相同，举此可类推矣。）侮反受邪，（若恃己之强，肆行暴侮，有胜必复，反受其邪。五常政大论曰：乘危而行，不速而至，炎威无德，灾反及之。正此谓也。）侮而受邪，寡于畏也。（五行之气，各有相制，畏其所制，乃能守位，寡于畏则肆无忌惮，而势极必衰，所以反受其邪，此天道之盈虚，自毫发无容爽者。上文自五气更立至此详义，见五运太少齐兼化逆顺图解及主气客气、主运客运、司天在泉各图说中，在图翼二卷。）帝曰：善。

　　三卷　藏象类

　　七、脾不主时

　　（素问太阴阳明论）

　　帝曰：脾不主时何也？（些言时惟四而脏有五，如肝心肺肾分主四时，而脾为五脏之一，独无所主者何也？）岐伯曰：脾者土也，治中央，常以四时长四脏各十八日寄治，不得独主于时也。（五脏所主，如肝木主春而王于东，心火主夏而王于南，肺金主秋而王于西，肾水主冬而王于北；惟脾属土而蓄养万物，故位居中央，寄王四时各一十八日，为四脏之长，而不得独主于时也。考之历法：凡于辰戌丑未四季月，当立春立夏立秋立冬之前，各土王用事十八日，一岁共计七十二日。凡每季三月各得九十日，于九十日中除去十八日，则每季亦止七十二日，而为五行分王之数。总之五七三十五，二五一十，共得三百六十日，以成一岁之常数也。）脾藏者常着胃土之精也，土者生万物而法天地，故上下至头足，不得主时也。（脾胃相为表里，脾常根据附于胃，以膜连着，而为之行其精液；然脾胃皆属乎土，所以生成万物，故曰法天地也。土为万物之本，脾胃为脏腑之本，故上至头，下至足，无所不及，又岂得独主一时而已哉？平人气象论曰：人无胃气曰逆，逆者死。脉无胃气亦死。此所以四时五脏，皆不可一日无土气也。）

　　三卷　藏象类

　　八、五脏所合所荣所主五味所宜所伤之病

　　（素问五脏生成篇）

　　心之合脉也，其荣色也，其主肾也。（心生血，血行脉中，故合于脉。血华在貌，故荣于色。心属火，受水之制，故以肾为主。）肺之合皮也，其荣毛也，其主心也。（肺属金，皮得金之坚，故合于皮。毛得皮之养，故荣于毛。五脏之应天者肺，故肺主皮毛。凡万物之体，其表必坚，正合干金之象，所谓物物一太极也。金受火之制，故肺以心为主。）肝之合筋也，其荣爪也，其主肺也。（肝属木，木曲直而柔，筋体象之，故合于筋。爪者筋之余，故荣于爪。木受金之制。故肝以肺为主。）脾之合肉也，其荣唇也，其主肝也。（脾属土，肉象地之体，故合肉也。脾气通于唇，故荣唇也。土受木之制，故脾以肝为主。）肾之合骨也，其荣发也，其主脾也。（肾属水，肾藏精，骨藏髓，精髓同类，故肾合骨。发为精血之余，精髓充满，其发必荣，故荣在发。水受土之制，故肾以脾为主。）是故多食咸，则脉凝泣而变色；（咸从水化，水能克火，故病在心之脉与色也。五味篇曰：心病禁咸。泣，涩同。）多食苦，则皮槁而毛拔；（苦从火化，火能克金，故病在肺之皮毛也。五味篇曰：肺病禁苦。）多食辛，则筋急而爪枯；（辛从金化，金能克木，故病在肝之筋爪也。五味篇曰：肝病禁辛。）多食酸，则肉胝KT 而唇揭；（胝，皮浓也，手足骈胝之谓。酸从木化，木能克土，故病在脾之肉与唇也。五味篇曰：脾病禁酸。胝音支。KT 音绉。）多食甘，则骨痛而发落。此五味之所伤也。（甘从土化，土能克水，故病在肾之骨与发也。五味篇曰：肾病禁甘。）故心欲苦，（合于火也。）肺欲辛，（合于金也。）肝欲酸，（合于木也。）脾欲甘，（合于土也。）肾欲咸，（合于水也。）此五味之所合，五脏之气也。（凡此皆五味之合于五脏者。旧本也字在合字之下，于义不通，按全元起本及太素，俱云此五味之所合五脏之气也，今改从之。）

　　三卷　藏象类

　　九、本神

　　（灵枢本神篇）

　　黄帝问于岐伯曰：凡刺之法，必先本于神。血脉营气精神，此五脏之所藏也，至其淫 离脏则精失、魂魄飞扬、志意恍乱、智虑去身者，何因而然乎？天之罪与？人之过乎？何谓德气生精神魂魄心意志思智虑？请问其故。（ ，淫放也，恍，恍惚也。详如下文。 音逸。）岐伯答曰：天之在我者德也，地之在我者气也，德流气薄而生者也。（人禀天地之气以生。天地者，阴阳之道也。自太极而生两仪，则清阳为天，浊阴为地；自两仪而生万物，则干知大始，坤作成物。故易曰：天地之大德曰生。宝命全角论曰：人生于地，悬命于天。然则阳先阴后，阳施阴受，肇生之德本乎天，成形之气本乎地，故天之在我者德也，地之在我者气也。德流气薄而生者，言理赋形全，而生成之道斯备矣。）故生之来谓之精，（太极动而生阳，静而生阴，阴阳二气，各有其精。所谓精者，天之一、地之六也。天以一生水，地以六成之，而为五行之最先。故万物初生，其来皆水，如果核未实犹水也，胎卵未成犹水也，即凡人之有生，以及昆虫草木无不皆然。易曰：男女构精，万物化生。此之谓也。）两精相搏谓之神，（两精者，阴阳之精也。搏，交结也。易曰：天数五，地数五。

