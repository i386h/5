<!-- { "loadSidebar": true } -->
　　飧泄不化，完谷而泄也。气癃，膀胱气闭，小水不通也。飧音孙。 音嗔。癃，良中切。）

　　凡此诸胀者，其道在一，明知逆顺，针数不失，泻虚补实，神去其室，致邪失正，真不可定，粗之所败，谓之夭命，补虚泻实，神归其室，久塞其空，谓之良工。（此下言治胀之得失也。胀有虚实，而当补当泻，其道唯一，无二歧也。能察者谓之良工，彼粗者误用，则伤人之命矣。）黄帝曰：胀者焉生？何因而有？岐伯曰：卫气之在身也，常然并脉循分肉，行有逆顺，阴阳相随，乃得天和，五脏更始，四时循序，五谷乃化。（此卫气之常度也。）然后厥气在下，营卫留止，寒气逆上，真邪相攻，两气相搏，乃合为胀也。（上节言卫气之顺，此节明卫气之逆也。厥逆之气，自下而上，营卫失常，故真邪相攻而合为胀也。）黄帝曰：善。何以解惑？岐伯曰：合之于真，三合而得。帝曰：善。（不得其真，所以生惑。

　　胀虽由于卫气，然有合于血脉之中者，在经络也。有合于脏者，在阴分也。有合于腑者，在阳分也。三合既明，得其真矣。）

　　黄帝问于岐伯曰：《胀论》言无问虚实，工在疾泻，近者一下，远者三下，今有其三而不下者，其过焉在？（不下者，言胀不退也。）岐伯对曰：此言陷于肉肓而中气穴者也。（上文云一下三下者，言针当必陷于肉肓，亦必中于气穴，然后可以取效也。肓义见本类后六十七。）不中气穴则气内闭，针不陷肓则气不行，上越中肉则卫气相乱，阴阳相逐。（不中穴，不陷肓，则妄中于分肉间矣。故卫气相乱，而阴阳之邪，反相逐以乘之也。）其于胀也当泻不泻，气故不下。（不得其气穴肉肓也。）三而不下，必更其道，气下乃止，不下复始，可以万全，乌有殆者乎？（三而不下，必未得其所也，故当更穴再刺之。）其于胀也，必审其KT ，当泻则泻，当补则补，如鼓应桴，恶有不下者乎？（唇疡曰KT ，盖胀之微甚，必见于唇，故当审之于此，以察其虚实。然KT 字未妥，必脉字之误也。KT ，疹同。桴音孚。愚按：肿胀一证，观本篇之义，则五脏六腑无不有之。再考诸篇，如《脉要精微论》曰：胃脉实，气有余则胀。《邪气脏腑病形篇》曰：胃病者，腹 胀，胃脘当心而痛。《本神篇》曰：脾气实则腹胀，泾溲不利。《阴阳应象大论》曰：浊气在上，则生 胀。

　　此皆实胀也。《太阴阳明论》曰：饮食起居失节，入五脏则 满闭塞。《经脉篇》曰：足太阴之别公孙，虚则鼓胀。此皆虚胀也。《师传篇》曰：胃中寒则腹胀。《异法方宜论》曰：脏寒生满病。《风论》曰：胃风鬲塞不通，腹善满，失衣则胀。此皆寒胀也。《阴阳别论》曰：二阴一阳发病，善胀心满。《诊要经终论》曰：手少阴终者，腹胀闭。足太阴终者，腹胀闭。此心脾受伤之胀也。此外如《六元正纪》、《至真要》等论，有云太阴所至为重 肿，及土郁之发，太阴之初气，太阴之胜复，皆湿胜之肿胀也。有曰水运之太过，有曰寒胜则浮，有曰太阳之司天，太阳之胜复，皆寒胜之肿胀也。有曰少阴之司天，少阴之胜复，少阳之司天，少阳之胜复，有曰热胜则肿，皆火胜之肿胀也。有曰厥阴之司天在泉，厥阴之复，有曰阳明之复，是皆木邪侮土及金气反胜之肿胀也。观此，则不惟五脏六腑，即五运六气，亦无不皆有是病。然《至真要大论》曰：诸湿肿满，皆属于脾。《水热穴论》曰：其本在肾，其末在肺，皆聚水也。又曰：肾者胃之关也，关门不利，故聚水而从其类也。由此言之，则诸经虽皆有胀，然无不干于脾肺肾三脏。盖脾属土，其主运化；肺属金，其主气；肾属水，其主五液。凡五气所化之液，悉属于肾；五液所行之气，悉属于肺；转输于二脏之中，以制水生金者，悉属于脾。所以肿胀之生，无不由此三者。但证有阴阳虚实，如诸论之所云者，不可不辨。大都阳证多热，热者多实；阴证多寒，寒者多虚。先胀于内而后及于外者多实，先肿于表而后甚于里者多虚。小便黄赤，大便秘结者多实；小水清白，大便稀溏者多虚。脉滑数有力者多实，弦浮微细者多虚。形色红黄，气息粗长者多实；容颜憔悴，音声短促者多虚。

　　凡是实症，必以六淫有余伤其外，或饮食怒气伤其内，故致气道不行，三焦壅闭，此则多在气分，无处不到，故不分部位而多通身浮肿；又或气实于中，则为单腹胀急，然阳邪急速，其至必暴，每成于旬日数日之间，此惟少壮者多有之，但破其结气，利其壅滞，则病无不愈，此治实之道也。若是虚证，必以五志积劳，或酒色过度，伤其脾肾，日积月累，其来有渐，此等病候，多染于中年之外，其形证脉气，必有虚寒之候，显然可察，非若实证之暴至，而邪热壅结、肝气悍逆之有因也。治实者本无所难，最难者在治虚耳。然虚有在气者，有在水者。在气者，以脾气虚寒，不能运化，所谓气虚中满者是也。在水者，以脾虚不能制水，则寒水反侮脾土，泛滥为邪，其始也必从阴分，渐次而升，按肉如泥，肿有分界，所谓水臌水胀者是也。然水虽制于脾，而实主于肾，盖肾本水脏，而元阳生气所由出。若肾中阳虚，则命门火衰，既不能自制阴寒，又不能温养脾土，阴阳不得其正，则化而为邪。夫气即火也，精即水也，气之与水，本为同类，但在于化与不化耳。故阳王则化，而精能为气；阳衰则不化，而水即为邪。凡火盛水亏则病燥，水盛火亏则病湿。故火不能化，则阴不从阳，而精气皆化为水，所以水肿之证多属阳虚，故曰寒胀多，热胀少也。然观丹溪之治肿胀，云清浊相混，坠道壅塞而为热，热留为湿，湿热相生，遂成胀满，治宜补其脾，又须养肺金以制木，使脾无贼邪之患，滋肾水以制火，使肺得清化之令。其说重在湿热，而犹以制火为言。夫制火固可保金，独不虑其不生土乎？若以此法施于阳实而热者则可，若以治阳虚而气不化者，岂不反助阴邪而益其病哉？故予之治此，必察其果系实邪，则直清阳明，除之极易；凡属虚劳内损者，多从温补脾肾而愈，俱得复元。或临证之际，有虚实未明，疑似难决者，则宁先以治不足之法，探治有余，若果未投而病反加甚，是不宜补也，不妨易辙，自无大害。倘药未及病，而病自甚者，其轻重真假，仍宜详察。若误以治有余之法治不足，而曾经峻攻者真气复伤，虽神丹不能疗矣。或从清利，暂见平复，使不大补脾肾以培根本，虽愈目前，未有不危亡踵至者，此治虚之道也。夫肿胀之病，多有标实本虚，最为危候，若辨之不明，则祸人非浅。）

　　十六卷　疾病类

　　五十七、水胀肤胀鼓胀肠覃石瘕石水

　　（《灵枢·水胀篇》全）

　　黄帝问于岐伯曰：水与肤胀、鼓胀、肠覃、石瘕、石水，何以别之？（此六证者，病异而形相似，故宜有以别之。

　　覃音潭。瘕，加、驾二音。）岐伯答曰：水始起也，目窠上微肿，如新卧起之状，（目之下为目窠。微肿如新卧起之状者，形如卧蚕也。窠音科。）其颈脉动，时咳，（颈脉，足阳明人迎也。阳明之脉，自人迎下循腹里，而水邪乘之，故为颈脉动。水之标在肺，故为时咳。）阴股间寒，足胫 ，腹乃大，其水已成矣。（阴邪始于阴分也。 ，肿同。）以手按其腹，随手而起，如裹水之状，此其候也。（凡按水囊者必随手而起，故病水者亦若是。以上皆水肿之候。）

　　黄帝曰：肤胀何以候之？岐伯曰：肤胀者，寒气客于皮肤之间， 然不坚，腹大，身尽肿，皮浓，（ ，鼓声也。

　　寒气客于皮肤之间者，阳气不行，病在气分，故有声若鼓。气本无形，故不坚。气无所不至，故腹大身尽肿。若因于水，则有水处肿，无水处不肿，此为可辨。然有水则皮泽而薄，无水则皮浓。 音空。）按其腹 而不起，腹色不变，此其候也。（寒气在肤腠之间，按散之则不能猝聚，故 而不起。腹色不变，即皮浓故也。愚按：此上两条云，以手按其腹，随手而起者属水， 而不起者属气，此固然也。然按气囊者，亦随手而起，又水在肌肉之中，按而散之，猝不能聚，如按糟囊者，亦 而不起，故未可以起与不起为水气之的辨。但当察其皮浓色苍，或一身尽肿，或自上而下者，多属气；若皮薄色泽，或肿有分界，或自下而上者，多属水也。又风水肤胀义，详脉色类十八。 音夭，深也。）

　　鼓胀何如？岐伯曰：腹胀身皆大，大与肤胀等也，色苍黄，腹筋起，此其候也。（腹胀身皆大，与上文肤胀者证同，色苍黄者，亦皮浓腹色不变之义，但腹有筋起为稍异耳。盖此亦病在气分，故名鼓胀也。又鼓胀义见前五十五。）

　　肠覃何如？岐伯曰：寒气客于肠外，与卫气相搏，气不得荣，因有所系，癖而内着，恶气乃起， 肉乃生。（覃，延布而深也。寒气与卫气相搏，则搐积不行，留于肠外，有所系着，故癖积起， 肉生，病日以成矣。着肉，恶肉也。卫气留于腹中，义出《卫气失常篇》，详针刺类二十六。癖音僻。 音息。）其始生也，大如鸡卵，稍以益大，至其成，如怀子之状，久者离岁，按之则坚，推之则移，月事以时下，此其候也。（离岁，越岁也。寒邪客于肠外，不在胞中，故无妨于月事，其非血病可知。盖由汁沫所聚而生，此肠覃之候也。）

　　石瘕何如？岐伯曰：石瘕生于胞中，寒气客于子门，（胞，即子宫也，男女皆有之，在男谓之精室，在女谓之血海。

　　子门，即子宫之门也。义详三焦包络命门辨中，见《附翼》三卷。）子门闭塞，气不得通，恶血当泻不泻， 以留止，日以益大，状如怀子，月事不以时下，皆生于女子，可导而下。 ，凝败之血也。子门闭塞，则 血留止，其坚如石，故曰石瘕。月事不以时下，惟女子有之也，故可以导血之剂下之。按：篇首帝有石水之问，而此下无答，必阙失也。考之《阴阳别论》曰：阴阳结邪，多阴少阳曰石水，少腹肿。其义即此，详见本类前六。 ，铺杯切。）

　　黄帝曰：肤胀鼓胀可刺邪？岐伯曰：先泻其胀之血络，后调其经，刺去其血络也。（先泻其胀之血络，谓无论虚实，凡有血络之外见者，必先泻之，而后因虚实以调其经也。刺去其血络，即重明先泻之义。按：本篇自水而下，所言者凡六证，而此独以二证之刺为问者，盖水俞五十七穴，已详于《水热穴论》，故不必再问。此云肤胀鼓胀者，盖兼五证而统言之，辞虽简而意则在也。）

　　十六卷　疾病类

　　五十八、五癃津液别

　　（《灵枢·五癃津液别篇》全）

