<!-- { "loadSidebar": true } -->
　　黄帝问于岐伯曰：水谷入于口，输于肠胃，其液别为五，天寒衣薄则为溺与气，天热衣浓则为汗，悲哀气并则为泣，中热胃缓则为唾。邪气内逆，则气为之闭塞而不行，不行则为水胀，余知其然也，不知其何由生？愿闻其道。（五液者，阴精之总称也。本篇以溺、汗、泣、唾、水，故名为五。《宣明五气篇》曰：五脏化液：心为汗，肺为涕，肝为泪，脾为涎，肾为唾，是为五液。《决气篇》曰精、气、津、液、血、脉，其辨有六。又道家曰涕、唾、精、津、汗、血、液，其名则七。皆无非五液之属耳。）岐伯曰：水谷皆入于口，其味有五，各注其海，津液各走其道。（水谷入口，五液之所由生也。五味之入，各有所归，辛先入肺，苦先入心，甘先入脾，酸先入肝，咸先入肾也。各注其海者，人身有四海，脑为髓海，冲脉为血海，膻中为气海，胃为水谷之海也。五脏四海，各因经以受水谷之气味，故津液随化而各走其道。）故三焦出气，以温肌肉，充皮肤，为其津；其流而不行者，为液。（此津液之有辨也。宗气积于上焦，营气出于中焦，卫气出于下焦。达于表者，阳之气也，故三焦出气以温肌肉，充皮肤，而为其津，津属阳也。营于里者，阴之气也，故周流于血脉之间，而不散行于外，注于脏腑，益于精髓，而为之液，液属阴也。又津液义，详藏象类二十五。）天暑衣浓则腠理开，故汗出；寒留于分肉之间，聚沫则为痛。（此津液之为汗也。热蒸于表则津泄，故腠理开而汗出。或为寒邪所感则液凝，留于肌肉之间，故汁沫聚而为痛。）天寒则腠理闭，气湿不行，水下留于膀胱，则为溺与气。（此津液之为溺气也。

　　腠理闭密则气不外泄，故气化为水。水必就下，故留于膀胱。然水即气也，水聚则气生，气化则水注，故为溺与气。）五脏六腑，心为之主，耳为之听，目为之候，肺为之相，肝为之将，脾为之卫，肾为之主外。（此二节言津液之为涕泣也。

　　心总五脏六腑，为精神之主，故耳目肺肝脾肾，皆听命于心。是以耳之听，目之视，无不由乎心也。肺朝百脉而主治节，故为心之相。肝主谋虑决断，故为心之将。脾主肌肉而护养脏腑，故为心之卫。肾主骨而成立其形体，故为心之主外也。）

　　故五脏六腑之津液，尽上渗于目，心悲气并则心系急，心系急则肺举，肺举则液上溢。夫心系与肺不能常举，乍上乍下，故咳而泣出矣。（心为脏腑之主，故五脏之系皆入于心，心之总系复上贯于肺，通于喉，而息由以出。故心悲则系急而肺叶举，液即随之而上溢。然心系与肺本不常举，故有乍上乍下。当其气举而上，则为咳为泣也。凡人之泣甚而继以嗽者，正以气并于上而奔迫于肺耳。按：《口问篇》曰：心者，五脏六腑之主也；目者，宗脉之所聚也，上液之道也；口鼻者，气之门户也。故悲哀愁忧则心动，心动则五脏六腑皆摇，摇则宗脉感，液道通，故涕泣出焉。）中热则胃中消谷，消谷则虫上下作，肠胃充郭故胃缓，胃缓则气逆，故唾出。（此津液之为唾也。虫为湿热所化，常居肠中，胃热则消谷中空，虫行求食，故或上或下，动作于肠胃之间。充郭者，纵满之谓。肠郭则胃缓，胃缓则气逆上行，涎随而溢，故多唾也。按：《宣明五气篇》曰肾为唾，而此曰胃为唾，是胃之与肾皆主为唾，盖土郁之唾在胃，水泛之唾在肾也。郭，廓同。）五谷之精液和合而为膏者，内渗入于骨空，补益脑髓，而下流于阴股。（此津液之为精髓也。膏，脂膏也。精液和合为膏，以填补于骨空之中，则为脑为髓，为精为血，故上至巅顶，得以充实，下流阴股，得以交通也。）阴阳不和，则使液溢而下流于阴，髓液皆减而下，下过度则虚，虚故腰背痛而胫 。（阴阳不和则精气俱病，气病则不摄，精病则不守，精气不相统摄，故液溢于下而流泄于阴窍。精髓皆减，输泄过度，则真阴日虚，故为腰痛胫 等病，此劳瘵之所由作也。胫，形景、形敬二切。 音酸。）阴阳气道不通，四海闭塞，三焦不泻，津液不化，水谷并于肠胃之中，别于回肠，留于下焦，不得渗膀胱则下焦胀，水溢则为水胀，（此津液之为水胀也。三焦为决渎之官，膀胱为津液之府，气不化则水不行，所以三焦不能泻，膀胱不能渗，而肿胀之病所由作，故治此者，当以气化为主。试观水潦为灾，使非太阳照临，则阴凝终不能散，泥泞终不能干，能知此义，则知阴阳气化之道矣。）此津液五别之逆顺也，（阴阳和，则五液皆精而充实于内，阴阳不和，则五精皆液而流溢于外，此其所谓逆顺也。）

　　十六卷　疾病类

　　五十九、风水黄胆之辨

　　（《素问·平人气象论》）

　　颈脉动，喘，疾咳，曰水。（颈脉，谓结喉旁动脉，足阳明之人迎也。水气上逆，反侵阳明，则颈脉动。水溢于肺，则喘急而疾咳。）目裹微肿，如卧蚕起之状，曰水。（目裹者，目之下胞也，胃脉之所至，脾气之所主，若见微肿如卧蚕起之状，是水气淫及脾胃也。《评热病论》曰：水者阴也，目下亦阴也，腹者至阴之所居，故水在腹中者，必使目下肿也。）

　　溺黄赤，安卧者，黄胆。（疸，黄病也。《论疾诊尺篇》曰：身痛而色微黄，齿垢黄，爪甲上黄，黄胆也。安卧，小便黄赤，脉小而涩者，不嗜食。《正理论》谓之劳瘅，以女劳得之也。疸音旦。）已食如饥者，胃疸。（已食如饥者，是胃热也。

　　善消谷食，故曰胃疸。又《论疾诊尺篇》曰：脉小而涩者，不嗜食。言中寒也。所以治疸者，当知阴阳之辨。）面肿曰风。

　　（风为阳邪，故面肿者曰风，阳受风气也。）足胫肿曰水。（水为阴邪，故足胫肿者曰水，阴受湿气也。）目黄者曰黄胆。

　　（目者宗脉之所聚也，诸经有热则上熏于目，故黄胆者其目必黄。）

　　十六卷　疾病类

　　六十、消瘅热中

　　（《素问·通评虚实论》《腹中论》 附：消瘅治法）

　　帝曰。消瘅虚实何如？（《素问·通评虚实论》消瘅者，三消之总称，谓内热消中而肌肤消瘦也。瘅音丹，又上、去二声，广韵曰火瘅，一曰黄病。）岐伯曰：脉实大，病久可治；脉悬小坚，病久不可治。（邪热在内，脉当实大者为顺，故病虽久犹可治；若脉悬小，则阳实阴虚，脉证之逆也，故不可治。《五变篇》曰：五脏皆柔弱者，善病消瘅。又曰：热则消肌肤，故为消瘅。详本类后七十六。）

　　帝曰：夫子数言热中消中，不可服高梁芳草石药，石药发 ，芳草发狂。（《素问·腹中论》。王氏曰：多饮数溲，谓之热中。多食数溲，谓之消中。多喜曰 。多怒曰狂。 ，癫同。）夫热中消中者，皆富贵人也，今禁高梁是不合其心，禁芳草石药是病不愈，愿闻其说。（高梁，浓味也。芳草，辛香之品也。

　　石药， 炼金石之类也。三者皆能助热，亦能销阴，凡病热者所当禁用。热中消中者，即内热病也，惟富贵之人多有之。

　　《通评虚实论》曰：凡治消瘅，肥贵人则高梁之疾也。盖富贵者以肥甘为事，肥者令人内热，甘者令人中满，气积成热，则转为消中消渴之病，故于高梁芳草之类，皆不得不禁也。）岐伯曰：夫芳草之气美，石药之气悍，二者其气急疾坚劲，故非缓心和人不可以服此二者。（芳美者，气热而散，悍急者，性刚而烈也。）帝曰：不可以服此二者何以然？岐伯曰：夫热气 悍，药气亦然，二者相遇，恐内伤脾。（脾者阴中之至阴也，阳胜则伤阴，故二热合气，必致伤脾。 音飘。）

　　脾者土也而恶木，服此药者，至甲乙日更论。（脾伤者畏木，故至甲乙日更论，盖谓其必甚也。愚按：消瘅消中者，即后世所谓三消证也。凡多饮而渴不止者为上消，消谷善饥者为中消，溲便频而膏浊不禁者为下消。如《气厥论》之云肺消膈消，《奇病论》之云消渴，即上消也。《脉要精微论》云瘅成为消中，《师传篇》云胃中热则消谷令人善饥，即中消也。

　　《邪气脏腑病形篇》云肾脉肝脉微小皆为消瘅，肝肾在下，即下消也。观刘河间《三消论》曰：五脏六腑四肢皆禀气于脾胃，行其津液，以濡润养之。然消渴之病，本湿寒之阴气极衰，燥热之阳气太盛故也。治当补肾水阴寒之虚，泻心火阳热之实，除肠胃燥热之甚，济身中津液之衰，使道路散而不结，津液生而不枯，气血和而不涩，则病自已。若饮水多而小便多，名曰消渴；若饮食多，不甚渴，小便数而消瘦者，名曰消中；若渴而饮水不绝，腿消瘦而小便有脂液者，名曰肾消。一皆以燥热太甚，三焦肠胃之腠理脉络怫郁壅滞，虽多饮于中，终不能浸润于外，荣养百骸，故渴不止而小便多出或数溲也。又张戴人云：三消之说，当从火断，火之为用，燔木则消而为炭，炼金则消而为汁， 石则消而为灰，煎海则消而为盐，干永则消而为粉，熬锡则消而为丹。故泽中之潦，消于炎辉；鼎中之水，干于壮火。盖五脏心为君火正化，肾为君火对化，三焦为相火正化，胆为相火对化，得其平则烹炼饮食，糟粕去焉；不得其平，则燔灼脏腑，津液竭焉。夫一身之心火，甚于上为膈膜之消，甚于中为肠胃之消，甚于下为膏液之消，甚于外为肌肉之消。上甚不已则消及于肺，中甚不已则消及于脾，下甚不已则消及于肝肾，外甚不已则消及于筋骨，四脏皆消尽则心始自焚而死矣。故《素问》有消瘅、消中、消渴、风消、膈消、肺消之说，消之证不同，归之火则一也。此三消从火之说，二公言之详矣。又按《袖珍方》云：人身之有肾，犹木之有根，故肾脏受病，必先形容憔悴，虽加以滋养，不能润泽，故患消渴者，皆是肾经为病。由壮盛之时，不自保养，快情恣欲，饮酒无度，食脯炙丹石等药，遂使肾水枯竭，心火燔盛，三焦猛烈，五脏渴燥，由是渴利生焉。此又言三消皆本于肾也。又何柏斋曰：造化之机，水火而已，宜平不宜偏，宜交不宜分。水为湿为寒，火为热为燥，火性炎上，水性润下，故火宜在下，水宜在上，则易交也。交则为既济，不交则为未济，不交之极，则分离而死矣。消渴证，不交而火偏盛也；水气证，不交而水偏盛也。制其偏而使之交，则治之之法也。观此诸论，则凡治消者，在清火壮水，二者之间，但察三焦虚实，或滋或泻，随所宜而用之，若乎尽矣；然以予之见，犹有说焉。

