<!-- { "loadSidebar": true } -->
　　如《阴阳别论》曰：二阳之病发心脾，其传为风消。此以阳明为十二经之海，土衰而木气乘之，故为肌肉风消也。《气厥论》曰：心移寒于肺为肺消，饮一溲二死不治。此言元阳之衰而金寒水冷，则为肺肾之消也。《邪气脏腑病形篇》曰五脏之脉微小者，皆为消瘅，此言寸口之弱见于外，以血气之衰而消于内也。又如《气交变大论》曰：岁水太过，上临太阳，民病渴而妄冒。《五常政大论》曰：太阳司天，寒气下临，心火上从，民病嗌干善渴。《至真要大论》曰：太阳司天，寒淫所胜，民病嗌干，渴而欲饮。是皆以阴抑阳，以水制火，必以温剂散去寒邪，其疾自愈。诸如此者，总皆消渴之类也。

　　夫消者消耗之谓，阳胜固能消阴，阴胜独不能消阳乎？故凡于精神血气肌肉筋骨之消，无非消也。予尝治一荐绅，年愈四旬，因案牍积劳，致成大病，神困食减，时多恐惧，上焦无渴，不嗜汤水，或有少饮，则沃而不行，然每夜必去溺二三升，莫知其所从来，且半皆浊液。最后延余诊视，因相告曰：自病以来，通宵不寐者已半年有余，即间有蒙 似睡之意，必梦见亡人凶丧等事，鬼魅相亲，其不免矣。余曰：不然。此以思虑积劳，损伤心肾，元阳既亏，则阴邪胜之，故多阴梦。阳衰则气虚，阳不帅阴，则水不化气，故饮水少而溺浊多也。阳气渐回，则阴邪自退，此正《内经》所谓心移寒于肺，饮一溲二之证耳。病本非轻，所幸者，脉犹带缓，肉犹未脱，胃气尚存，可无虑也。乃以归脾之属去白术木香，八味之属去丹皮泽泻，一以养阳，一以养阴，出入间用，至三百余剂，计人参二十余斤而后全愈。此非神消于上，精消于下之证乎？可见消有阴阳，不得尽称为火证，姑纪此一按，以为治消者之鉴。）

　　十六卷　疾病类

　　六十一、脾瘅胆瘅

　　（《素问·奇病篇》）

　　帝曰：有病口甘者，病名为何？何以得之？岐伯曰：此五气之溢也，名曰脾瘅。（瘅，热病也。五气，五味之所化也。）

　　夫五味入口，藏于胃，脾为之行其精气，津液在脾，故令人口甘也。（脾主为胃行其津液者也，故五味入胃，则津液在脾。

　　脾属土，其味甘，脾气通于口，故令人口甘也。）此肥美之所发也。（肥甘太过，故发为病。）此人必数食甘美而多肥也，肥者令人内热，甘者令人中满，故其气上溢，转为消渴。（肥者，味浓助阳，故能生热。甘者，性缓不散，故能留中。热留不去，久必伤阴，其气上溢，故转变为消渴之病。）治之以兰，除陈气也。（兰草性味甘寒，能利水道，辟不祥，除胸中痰癖，其气清香，能生津止渴，润肌肉，故可除陈积蓄热之气。）

　　帝曰：有病口苦，取阳陵泉，口苦者病名为何？何以得之？岐伯曰：病名曰胆瘅。（阳陵泉，足少阳胆经穴，口苦者病在胆，故病名胆瘅。）夫肝者，中之将也，取决于胆，咽为之使。（肝者将军之官，谋虑出焉。胆者中正之官，决断出焉。夫谋虑在肝，无胆不断，故肝为中之将而取决于胆也。又足少阳之脉上挟咽，足厥阴之脉循喉咙之后上入颃颡，是肝胆之脉皆会于咽，故咽为之使。使，上声。）此人者，数谋虑不决，故胆虚气上溢而口为之苦，治之以胆募俞，（数谋虑不决则肝胆俱劳，劳则必虚，虚则气不固，故胆气上溢而口为之苦。胆募在肋，本经之日月也，胆俞在背，足太阳之穴也，并前阳陵泉者共六穴，皆可以治之。）治在阴阳十二官相使中。（治当作论，即《灵兰秘典论》也。详藏象类一。）

　　十七卷　疾病类

　　六十二、胎孕

　　（《素问·腹中论》。《奇病论》 附：保婴法）

　　帝曰：何以知怀子之且生也？（《素问·腹中论》）岐伯曰：身有病而无邪脉也。（身有病，谓经断恶阻之类也。身病者脉亦当病，或断续不调，或弦涩细数，是皆邪脉，则真病也；若六脉和滑而身有不安者，其为胎气无疑矣。又胎脉义详脉色类二十三。）

　　黄帝问曰：人有重身，九月而喑 ，此为何也？《素问·奇病论》）妇人怀孕，则身中有身，故曰重身。喑，声哑不能出也。喑，音音。）岐伯对曰：胞之络脉绝也。（胎怀九月，儿体已长，故能阻绝胞中之络脉。）帝曰：何以言之？岐伯曰：胞络者系于肾，少阴之脉贯肾，系舌本，故不能言。（胞中之络，冲任之络也。胞络者，系于肾而上会于咽喉，故胞中之络脉绝则不能言。）帝曰：治之奈何？岐伯曰：无治也，当十月复。（十月子生而胞络复通，则能言矣，故不必治。）

　　刺法曰：无损不足，益有余，以成其疹，然后调之。（疹，疾也。不当治而治之，非损不足，则益有余，本无所病，反以成疾，故当察其形证，然后因而调之。）所谓无损不足者，身羸瘦，无用 石也。（妊娠九月，则身重疲劳，养胎力困，正虚羸不足之时，必不可用针石以复伤其气。 音谗。）无益其有余者，腹中有形而泄之，泄之则精出而病独擅中，故曰疹成也。（胎元在胞而刺之，则精气必泄，精泄则胎气伤而病独专于中，是益其有余，故疹成也。愚按：胎孕之道，中古有巫方氏所撰《颅囟经》云：一月为胎胞，精血凝也；二月为胎形，始成胚也；三月阳神为三魂；四月阴灵为七魄；五月五行分五脏也；六月六律定六腑也；七月睛开窍，通光明也；八月元神具，降真灵也；九月宫室罗布，以定生人也；十月受气足，万象成也。又五脏论有称耆婆者论云：一月如珠露；二月如桃花；三月男女分；四月形象具；五月筋骨成；六月毛发生；七月游其魂，儿能动左手；八月游其魄，儿能动右手；九月三转身；十月受气足。又孙真人曰：凡儿在胎；一月胚，二月胎，三月有血脉，四月形体成，五月能动，六月诸骨具，七月毛发生，八月脏腑具，九月谷入胃，十月百神备则生矣。生后六十日瞳子成，能咳笑应和人；百五十日任脉成，能自反复；百八十日髋骨成，能独坐；二百一十日掌骨成，能扶伏；三百日髌骨成，能行也。若不能根据期者，必有不平之处。又巢元方《病源论》曰：妊娠一月名胎胚，足厥阴脉养之；二月名始膏，足少阳脉养之；三月名始胎，手心主脉养之，当此之时，血不流行，形象始化，未有定仪，因感而变，欲子端正庄严，常口谈正言，身行正事，欲子美好，宜佩白玉，欲子贤能，宜看诗书，是谓外象而内感者也；四月始成其血脉，手少阳脉养之；五月始成其气，足太阴脉养之，六月始成其筋，足阳明脉养之；七月始成其骨，手太阴脉养之；八月始成肤革，手阳明脉养之；九月始成毛发，足少阴脉养之；十月五脏六腑关节人神皆备，此其大略也。

　　临川陈氏释之曰：尝试推巢氏所论妊娠脉养之理，若足厥阴者肝脉也，足少阳者胆脉也，此一脏一腑之经也，余皆如此，凡四时之令必始春木，故十二经之养始于肝胆，所以养胎在一月二月。手心主包络也，手少阳三焦也，属火而王夏，所以养胎在三月四月。足太阴脾也，足阳明胃也，属土而王长夏，所以养胎在五月六月。手太阴肺也，手阳明大肠也，属金而王秋，所以养胎在七月八月。足少阴肾也，属水而王冬，所以养胎在九月。至十月，儿于母腹之中，受足诸脏之气，然后待时而生。此二家之说皆为有理。然十二经中，惟手少阴心脉、手太阳小肠脉及足太阳膀胱脉皆不言养胎者，盖九月之养在肾，则膀胱亦在其中矣。惟心与小肠为表里，心为五脏六腑之主，虽其尊而无为，然脏气所及，则神无不至，小肠切近胞胎，丙火所化，则气无不至，所以皆不主月而实无月不在也，胎孕之道无出此矣。第胎有男女则成有迟速，体有阴阳则怀分向背。故男动在三月，阳性早也；女动在五月，阴性迟也。女胎肖母而怀，故母之腹软；男胎面母而怀，故母之腹硬。此又男胎女胎之有不同者也。至若既生之后，儿之寿夭，其因有二，盖一则由于禀赋，一则由于抚养。夫禀赋为胎元之本，精气之受于父母者是也。抚养为寿夭之本，居处寒温，饮食得失者是也。凡少年之子多有羸弱者，欲勤而精薄也；老年之子反多强壮者，欲少而精全也。多饮者子多不育，盖以酒乱精，则精半非真而湿热胜也。多欲者子多不育，以孕后不节，则盗泄母阴，夺养胎之气也。此外如饥饱劳逸，五情六气，无不各有所关，是皆所谓禀赋也。至于抚养之法，则俗传有云：若要小儿安，须带三分饥与寒。此言殊为未当。夫欲其带饥者，恐饮食之过耳，过则伤脾而积聚生，诚不善也。故但当防其放肆无度，叠进而骤，脾不及化，则未有不病者。使饮食匀调，节其生冷，何病之有？若云带饥，则不可也。然此不过欲防于未然，谓与其过饱，宁使略饥，其犹庶几者也。至若寒之一字，则大有关系矣。

　　观经云圣人避风如避箭，则风寒之为害也不小。彼婴儿以未成之血气，嫩薄之肌肤，较之大人，相去百倍，顾可令其带寒耶？予见新产之儿，多生惊风抽搐等病，盖其素处腹中，裹护最密，及胞胎初脱，极易感邪，而收生者迟慢不慎，则风寒袭之，多致不救者此也。及其稍长每多发热，轻则为鼻塞咳嗽，重则为小儿伤寒。幼科不识，一概呼为变蒸，误药致毙者此也。或寒气伤脏，则为吐为泻，或因寒生热，则为惊为疳，种种变生，多由外感。虽禀体强盛，不畏风寒者，亦所常有；但强者三之一，弱者三之二，伤热者十之三，伤寒者十之七。矧膏梁贫贱，气质本自不同，医家不能察本，但知见热攻热，婴儿不能言，病家不能辨，徒付之命，诚可叹也。又有谓小儿为纯阳之体，故多宜清凉之治者，此说尤为误人。按《上古天真论》曰：女子二七，男子二八，而后天癸至。夫天癸者阴气也，小儿之阴气未至，故曰纯阳，原非阳气有余之谓，特稚阳耳，稚阳之阳，其阳几何？使阳本非实，而误认为火，则必用寒凉，妄攻其热，阴既不足，又伐其阳，多致阴阳俱败，脾肾俱伤，又将何所藉赖而望其生乎？又王节斋曰：小儿无补肾法。谓男至十六而肾始充满，既满之后，妄用亏损，则可用药补之。若受胎之时，禀之不足，则无可补；禀之原足，又何待于补也？呜呼！此何说耶？夫小儿之阴气未成，即肾虚也；或父母多欲而所禀水亏，亦肾虚也。阴既不足而不知补之，阴绝则孤阳亦灭矣，何谓无可补耶？此义惟薛立斋独得之。予因得子之迟，且屡获治子之效，因怜人之误，故笔诸此，以为艰于嗣者之一助云。

　　十七卷　疾病类

　　六十三、血枯

　　（《素问·腹中论》）

