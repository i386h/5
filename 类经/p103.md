<!-- { "loadSidebar": true } -->
　　帝曰：有病胸胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？（支满者，满如支膈也。肺主气，其臭腥，肝主血，其臭臊，肺气不能平肝，则肝肺俱逆于上，浊气不降，清气不升，故闻腥臊而吐清液也。口中唾血，血不归经也。四肢清冷，气不能周也。头目眩运，失血多而气随血去也。

　　血气既乱，故于前阴后阴，血不时见，而月信反无期矣。臊音骚。）岐伯曰：病名血枯，此得之年少时，有所大脱血，若醉入房，中气竭，肝伤，故月事衰少不来也。（血枯者，月水断绝也。致此之由，其源有二：一则以少时有所大脱血，如胎产既多及崩淋吐衄之类皆是也；一则以醉后行房，血盛而热，因而纵肆，则阴精尽泄，精去则气去，故中气竭也。夫肾主闭藏，肝主疏泄，不惟伤肾，而且伤肝，及至其久，则三阴俱亏，所以有先见诸证如上文所云，而终必至于血枯，则月事衰少不来也。此虽以女子为言，若丈夫有犯前证，亦不免为精枯之病，则劳损之属皆是也。）帝曰：治之奈何？复以何术？岐伯曰：以四乌 骨，一 茹，二物并合之，丸以雀卵，大如小豆，以五丸为后饭，饮以鲍鱼汁，利肠中及伤肝也。（复者，复其血气之原也。后饭者，先药后饭也。乌 ，即乌贼也，骨名海螵蛸，其气味咸温下行，故主女子赤白漏下及血闭血枯，其性涩，故亦能令人有子。 茹，亦名茹 ，即茜草也，气味甘寒无毒，能止血治崩，又能益精气，活血通经脉。按《甲乙经》及《太素》、《新校正》俱作 茹者非。盖 茹有毒，岂血枯者所宜？皆未之详察耳。雀，即麻雀也。雀卵气味甘温，能补益精血，主男子阴痿不起，故可使多精有子，及女子带下，便溺不利。鲍鱼，即今之淡干鱼也，诸鱼皆可为之，惟石首鲫鱼者为胜，其气味辛温无毒，鱼本水中之物，故其性能入水脏，通血脉，益阴气，煮汁服之，能同诸药通女子血闭也。以上四药皆通血脉，血主于肝，故凡病伤肝者，亦皆可用之。愚按：血枯一证，与血隔相似，皆经闭不通之候；然而枯之与隔，则相反有如冰炭。夫枯者，枯竭之谓，血虚之极也。隔者，阻隔之谓，血本不虚，而或气或寒或积有所逆也。隔者病发于暂，其证则或痛或实，通之则血行而愈，可攻者也。枯者其来也渐，冲任内竭，其证无形，必不可通者也。常见今人之治此者，听其言，则明曰血枯经闭也；察其治，则每用四物加桃仁、红花，甚至硝、朴、棱、莪之类无所不至。夫血既枯矣，只当补养阴气，使其血充，则弗招自至，奚俟通也？若勉强逼之，则枯者愈枯矣，不危何待？若夫人者，非惟不知病情，即字义曰枯，犹然未解，其与目不识丁者何异？求其无害不可得，安望其有济于人哉？ 音贼。 、 俱音闾。）

　　十七卷　疾病类

　　六十四、阳厥怒狂

　　（《素问·病能论》）

　　帝曰：有病怒狂者，此病安生？（怒狂者，多怒而狂也，即骂詈不避亲疏之谓。）岐伯曰：生于阳也。帝曰：阳何以使人狂？岐伯曰：阳气者因暴折而难决，故善怒也，病名曰阳厥。（阳气宜于畅达，若暴有折 ，则志无所伸，或事有难决，则阳气被抑，逆而上行，故为怒狂，病名阳厥。）帝曰：何以知之？岐伯曰：阳明者常动，巨阳、少阳不动，不动而动大疾，此其候也。（阳明常动者，谓如下关、地仓、大迎、人迎、气冲、冲阳之类，皆有脉常动者也。巨阳、少阳不动者，谓巨阳惟委中、昆仑，少阳惟听会、悬钟，其脉虽微动，而动不甚也。于其不甚动者而动且大疾，则其常动者更甚矣，此即阳厥怒狂之候。）帝曰：治之奈何？岐伯曰：夺其食即已。夫食入于阴，长气于阳，故夺其食即已。（五味入口而化于脾，食入于阴也。藏于胃以养五脏气，长气于阳也。食少则气衰，故节夺其食，不使胃火复助阳邪，则阳厥怒狂者可已。）使之服以生铁洛为饮，夫生铁洛者，下气疾也。（生铁洛，即炉冶间锤落之铁屑，用水研浸，可以为饮，其属金，其气寒而重，最能坠热开结，平木火之邪，故可以下气疾、除狂怒也。凡药中用铁精、铁华粉、针砂、铁锈水之类，皆同此意。癫狂详义，见针刺类三十七，当与此互阅。）

　　十七卷　疾病类

　　六十五、癫疾

　　（《素问·通评虚实论》《奇病论》）

　　帝曰：癫疾何如？（《素问·通评虚实论》）。岐伯曰：脉搏大滑，久自已；脉小坚急，死不治。（搏大而滑为阳脉，阳盛气亦盛，故久将自已。若小坚而急，则肝之真藏脉也，全失中和而无胃气，故死不治。）帝曰：癫疾之脉，虚实何如？岐伯曰：虚则可治，实则死。（虚则柔缓，邪气微也，故生。实则弦急，邪气盛也，故死。）

　　帝曰：人生而有病巅疾者，病名曰何？安所得之？（《素问·奇病论》。凡百病之生，必由外感内伤，人有初生者，未犯邪气，即有巅疾，故欲以明之。）岐伯曰：病名为胎病，此得之在母腹中时，其母有所大惊，气上而不下，精气并居，故令子发为巅疾也。（惊则气乱而逆，故气上不下。

　　气乱则精亦从之，故精气并及于胎，令子为巅痫疾也。愚按：巅疾者，即癫痫也。本经巅、癫通用，于此节之义可见，诸家释为顶巅者非。盖儿之初生，即有病癫痫者，今人呼为胎里疾者即此，未闻有胎病顶巅者也。凡诸篇有书巅字者，当因此以辨其义。）

　　十七卷　疾病类

　　六十六、诸卒痛

　　（《素问·举痛论》 附：诸痛治法）

　　黄帝问曰：余闻善言天者，必有验于人；善言古者，必有合于今；善言人者，必有厌于己。如此则道不惑而要数极，所谓明明也。（天与人一理，其阴阳气数，无不相合，故善言天者必有验于人。古者今之鉴，欲察将来，须观既往，故善言古者必有合于今。彼之有善，可以为法，彼之有不善，可以为戒，故善言人者必有厌于己。厌，足也，美也。明此三者，尚何所不明哉？）今余问于夫子，令言而可知，视而可见，扪而可得，令验于己，如发蒙解惑，可得而闻乎？（发蒙者，如去其蒙蔽也。扪音门。）岐伯再拜稽首对曰：何道之问也？帝曰：愿闻人之五脏卒痛，何气使然？（卒，猝同。）

　　岐伯对曰：经脉流行不止，环周不休，寒气入经而稽迟，泣而不行，客于脉外则血少，客于脉中则气不通，故卒然而痛。

　　（泣音涩，下同。）帝曰：其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引而痛者，或腹痛引阴股者，或痛宿昔而成积者，或卒然痛死不知人少间复生者，或痛而呕者，或腹痛而后泄者，或痛而闭不通者，凡此诸痛，各不同形，别之奈何？（右卒痛证，凡十四种，其候各异也。）岐伯曰：寒气客于脉外则脉寒，脉寒则缩蜷，缩蜷则脉绌急，绌急则外引小络，故卒然而痛，得炅则痛立止。（蜷，不伸也。绌，屈曲也。炅，热也。寒气客于脉外者，邪不甚深，卫气不得流通，则外引小络而卒然为痛，故但得炅暖之气，其痛则立止也。蜷音拳。绌音屈。炅，居永切。）因重中于寒，则痛久矣。（重中于寒，则不易解散也。）

　　寒气客于经脉之中，与炅气相搏则脉满，满则痛而不可按也。（阳气行于脉中而寒袭之，则寒热相搏，留而不行，则邪实于经，故脉满而痛，不可按也。）寒气稽留，炅气从上，则脉充大而血气乱，故痛甚不可按也。（炅气从上，阳主升也。

