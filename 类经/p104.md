<!-- { "loadSidebar": true } -->
　　寒邪遏之，则脉充于内而血气乱，故其痛必甚。）寒气客于肠胃之间，膜原之下，血不得散，小络急引故痛，按之则血气散，故按之痛止。（膜，筋膜也。原，肓之原也。义详下章。肠胃之间，膜原之下，皆有空虚之处，血不散而小络满，则急引而痛，按之则寒气可散，小络可缓，故其痛止。非若经脉之无罅隙者，按之则愈实而愈痛也。《百病始生篇》曰：其着于肠胃之募原也，饱食则安，饥则痛。义与此通。）寒气客于挟脊之脉，则深按之不能及，故按之无益也。（挟脊者，足太阳经也。其最深者，则伏冲伏膂之脉，故按之不能及其处。）寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。（关元，任脉穴，在脐下三寸。冲脉起于胞中，即关元也。其脉并足少阴肾经，夹脐上行，会于咽喉，而肾脉上连于肺，若寒气客之则脉不通，脉不通则气亦逆，故喘动应手也。）寒气客于背俞之脉则脉泣，脉泣则血虚，血虚则痛，其俞注于心，故相引而痛，按之则热气至，热气至则痛止矣。（背俞，五脏俞也，皆足太阳经穴。太阳之脉循膂当心入散，上出于项，故寒气客之，则脉涩血虚，为背与心相引而痛，因其俞注于心也。按之则热至而痛止者，正以血虚故耳。）寒气客于厥阴之脉，厥阴之脉者，络阴器，系于肝，寒气客于脉中，则血泣脉急，故胁肋与少腹相引痛矣。（肝经之脉循阴股入髦中，抵少腹，布胁肋也。）厥气客于阴股，寒气上及少腹，血泣在下相引，故腹痛引阴股。（厥气，寒逆之气也。少腹阴股之间，乃足三阴冲脉之所由行也，寒气犯之，皆相引而痛。）寒气客于小肠膜原之间，络血之中，血泣不得注于大经，血气稽留不得行，故宿昔而成积矣。（小肠为受盛之府，化物所出，若寒气客其膜原络血之间，则血涩不行，故不得注于大经，稽留渐久，因成积也。）寒气客于五脏，厥逆上泄，阴气竭，阳气未入，故卒然痛死不知人，气复反则生矣。（寒伤脏气，则气不得降而厥逆上泄，乃致真阴暴竭，阳气未能遽入，故卒然痛死，必待脏气复反则生矣。）寒气客于肠胃，厥逆上出，故痛而呕也。（肠胃，言六腑也。水谷之在六腑，必自上而下，乃其顺也；若寒气客之，则逆而上出，故为痛为呕。）寒气客于小肠，小肠不得成聚，故后泄腹痛矣。（小肠为丙火之腑，而寒邪胜之，则阳气不化，水谷不得停留，故为后泄腹痛。）热气留于小肠，肠中痛，瘅热焦渴，则坚干不得出，故痛而闭不通矣。（热留小肠，是阳藏阳病也，故为瘅热焦渴、坚干痛闭之疾。愚按：后世治痛之法，有曰痛无补法者，有曰通则不痛痛则不通者，有曰痛随利减者，人相传诵，皆以此为不易之法，凡是痛证无不执而用之。不知痛而闭者。固可通之，如本节云热结小肠、闭而不通之类是也。痛而泄者，不可通也，如上节云寒客小肠、后泄腹痛之类是也。观王荆公解痛利二字曰：治法云：诸痛为实，痛随利减。世俗以利为下也。假令痛在表者，实也；痛在里者，实也；痛在血气者，亦实也。故在表者，汗之则愈；在里者，下之则愈；在血气者，散之行之则愈。岂可以利为下乎？宜作通字训则可。此说甚善，已得治实之法矣；然痛证亦有虚实，治法亦有补泻，其辨之之法，不可不详。凡痛而胀闭者，多实，不胀不闭者多虚。痛而拒按者为实，可按者为虚。喜寒者多实，爱热者多虚。饱而甚者多实，饥而甚者多虚。脉实气粗者多实，脉虚气少者多虚。新病壮年者多实，愈攻愈剧者多虚。痛在经者脉多弦大，痛在脏者脉多沉微。必兼脉证而察之，则虚实自有明辨，实者可利，虚者亦可利乎？不当利而利之，则为害不浅。故凡治表虚而痛者，阳不足也，非温经不可；里虚而痛者，阴不足也，非养营不可。上虚而痛者，心脾受伤也，非补中不可；下虚而痛者，脱泄亡阴也，非速救脾肾、温补命门不可。夫以温补而治痛者，古人非不多也，惟近代薛立斋、汪石山辈尤得之。奈何明似丹溪，而亦曰诸痛不可补气，局人意见，岂良法哉？）帝曰：所谓言而可知者也，视而可见奈何？（欲察色以知病也。）岐伯曰：五脏六腑固尽有部，（义详脉色类三十二。）视其五色，黄赤为热，白为寒，青黑为痛，此所谓视而可见者也。（黄赤色者，火动于经，故为热。白色者，阳气衰微，血不上荣，故为寒。青黑色者，血凝气滞，故为痛。）帝曰：扪而可得奈何？（以手按摸也。）

　　岐伯曰：视其主病之脉，坚而血及陷下者，皆可扪而得也。帝曰：善。（主病之脉，病所在也。脉坚者，邪之聚也。血留者，络必盛而起也。陷下者，血气不足，多阴候也。凡是者，皆可摸而得之。）

　　十七卷　疾病类

　　六十七、痹证

　　（《素问·痹论》全）

　　黄帝问曰：痹之安生？岐伯对曰：风寒湿三气杂至，合而为痹也。（痹者，闭也。观《阴阳别论》曰：一阴一阳结，谓之喉痹。《至真要大论》曰：食痹而吐。是皆闭塞之义可知也。故风寒湿三气杂至，则壅闭经络，血气不行而病为痹，即痛风不仁之属。痹音秘。）其风气胜者为行痹，（风者善行数变，故为行痹，凡走注历节疼痛之类皆是也。）寒气胜者为痛痹，（阴寒之气，客于肌肉筋骨之间，则凝结不散，阳气不行，故痛不可当，即痛风也。）湿气胜者为着痹也。（着痹者，肢体重着不移，或为疼痛，或为顽木不仁，湿从土化，病多发于肌肉，）帝曰：其有五者何也？岐伯曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。（遇此者，指上文之三气也。冬主骨，春主筋，夏主脉，土王之时主肌肉，秋主皮，故邪气之至，各有所应。）帝曰：内舍五脏六腑，何气使然？岐伯曰：五脏皆有合，病久而不去者，内舍于其合也。（皮肉筋骨脉，皆有五脏之合，病在外而久不去，则各因其合而内连于脏矣。）

　　故骨痹不已，复感于邪，内舍于肾。筋痹不已，复感于邪，内舍于肝。脉痹不已，复感于邪，内舍于心。肌痹不已，复感于邪，内舍于脾。皮痹不已，复感于邪，内舍于肺。所谓痹者，各以其时，重感于风寒湿之气也。（舍者，邪入而居之也。时，谓气王之时，五脏各有所应也。病久不去，而复感于邪，气必更深，故内舍其合而入于脏。）凡痹之客五脏者，肺痹者，烦满喘而呕。（肺在上焦，其脉循胃口，故为烦满喘而呕。又五脉五脏之痹，见脉色类三十四。）心痹者，脉不通，烦则心下鼓，暴上气而喘，嗌干善噫，厥气上则恐。（心合脉而痹气居之，故脉不通。心脉起于心中，其支者上挟咽，其直者却上肺，故病此诸证。厥气，阴气也。心火衰则邪乘之，故神怯而恐。嗌音益。噫，伊芳、隘二音。）肝痹者，夜卧则惊，多饮数小便，上为引如怀。（肝藏魂，肝气痹则魂不安，故主夜卧惊骇。肝脉下者过阴器抵少腹，上者循喉咙之后上入颃颡，故为病如此。）肾痹者，善胀，尻以代踵，脊以代头。（肾者胃之关，肾气痹则阴邪乘胃，故腹善胀。尻以代踵者，足挛不能伸也。脊以代头者，身偻不能直也。以肾脉入跟中，上 内，出 内廉贯脊属肾，故为是病。尻，开高切。）脾痹者，四肢解堕，发咳呕汁，上为大塞。（脾主四肢，故令懈堕。其脉属脾络胃，上膈挟咽，今其气痹不行，故发咳呕汁，甚则上焦痞隔，为大塞不通也。）肠痹者，数饮而出不得，中气喘争，时发飧泄。（肠痹者，兼大小肠而言。

　　肠间病痹，则下焦之气不化，故虽数饮而水不得出。水不出则本末俱病，故与中气喘争。盖其清浊不分，故时发飧泄。

　　飧音孙。）胞痹者，少腹膀胱按之内痛，若沃以汤，涩于小便，上为清涕。（胞，膀胱之脬也。义详气味类三。膀胱气闭，故按之则内痛。水闭不行，则蓄而为热，故若沃以汤，且涩于小便也。膀胱之脉从巅入络脑，故上为清涕。胞、脬俱音抛。沃音屋。）阴气者，静则神藏，躁则消亡，（阴气者，脏气也。五脏者，所以藏精神魂魄志意者也。人能安静，则邪不能干，故精神完固而内藏。若躁扰妄动，则精气耗散，神志消亡，故外邪得以乘之，五脏之痹因而生矣。）饮食自倍，肠胃乃伤。（六腑者，所以受水谷而化物者也。若过用不节，致伤肠胃，则六腑之痹因而生矣。）淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。（淫气，邪乱之气也。五脏之痹，上文虽已详言，然犹有其辨者如此，又可因之以知其聚在何脏也。）诸痹不已，亦益内也。（在表者不去，必日内而益深矣。）其风气胜者，其人易已也。（风为阳邪，可以散之，故易已。然则寒湿二痹，愈之较难，以阴邪留滞，不易行也。）帝曰：痹，其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。（入脏者死，伤真阴也。留连筋骨者疼久，邪之深也。留皮肤者易已，邪之浅也。）帝曰：其客于六腑者何也？岐伯曰：此亦其食饮居处，为其病本也。（水谷之寒热，感则害及六腑，居处之邪气，感则伤在六阳，故食饮居处，为六腑致病之本。）六腑亦各有俞，风寒湿气中其俞，而食饮应之，循俞而入，各舍其腑也。（俞言周身之穴，凡邪可入，皆谓之俞，非荥俞背俞之谓。食伤于内，邪中于外，表里相应，故得乘虚而入舍于府。）帝曰：以针治之奈何？岐伯曰：五脏有俞，六腑有合，循脉之分，各有所发，各随其过，则病瘳也。（五脏有俞，六腑有合，乃兼脏腑而互言也。各有所发，即所出为井也。各随其过，即所过为原也。五脏五俞，六腑六俞，皆可随病所在而刺之也。五俞六俞义详经络类十四、十六。）帝曰：荣卫之气亦令人痹乎？岐伯曰：荣者，水谷之精气也，和调于五脏，洒陈于六腑，乃能入于脉也，故循脉上下，贯五脏，络六腑也。（荣气者，阴气也，由水谷精微之所化，故为水谷之精气。《卫气篇》曰：精气之行于经者为营气。《正理论》曰：谷入于胃，脉道乃行，水入于经，其血乃成，夫谷入于胃，以传于肺，五脏六腑皆以受气，其清者为营，浊者为卫，营在脉中，卫在脉外，故于脏腑脉络则无所不至。）卫者，水谷之悍气也，其气 疾滑利，不能入于脉也，故循皮肤之中，分肉之间，熏于肓膜，散于胸腹。（卫气者，阳气也，阳气之至，浮盛而疾，故曰悍气。 ，急也。

