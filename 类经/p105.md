<!-- { "loadSidebar": true } -->
　　皮肤之中、分肉之间，脉之外也。肓者，凡腔腹肉理之间，上下空隙之处，皆谓之肓。如《刺禁论》曰：膈肓之上，中有父母。《左传》曰膏之上、肓之下者，是皆言膈上也。又《腹中论》曰：其气溢于大肠而着于肓，肓之原在齐下。《九针十二原篇》曰：肓之原，出于脖 。《胀论》曰：陷于肉、肓而中气穴。则肓之为义，不独以胸膈为言，又可知也。膜，筋膜也。义详后七十一。卫气不入于脉，无所不至，故其行如此。如《卫气篇》曰：其浮气之不循经者为卫气。《邪客篇》曰：卫气者，出其悍气之 疾，而先行于四末分肉皮肤之间而不休者也。《本藏篇》曰：卫气者，所以温分肉，充皮肤，肥腠理，司开阖者也。皆与此节互有发明。悍音旱。 音飘。肓音荒。膜音莫，又莫胡切。）逆其气则病，从其气则愈，不与风寒湿气合，故不为痹。（营卫之气，但不可逆，故逆之则病，从之则愈。然非若皮肉筋骨血脉脏腑之有形者也，无迹可着，故不与三气为合，盖无形亦无痹也。）帝曰：善。痹或痛或不痛，或不仁，或寒或热，或燥或湿，其故何也？（不仁者，不知痛痒，肌肤顽木之谓。）岐伯曰：痛者，寒气多也，有寒故痛也。（寒多则血脉凝滞，故必为痛，如《终始篇》曰：病痛者阴也。）其不痛不仁者，病久入深，荣卫之行涩，经络时疏，故不通。（通当作痛，《甲乙经》亦然。疏，空虚也。荣卫之行涩而经络时疏，则血气衰少，血气衰少则滞逆亦少，故为不痛。《逆调论》曰：荣气虚则不仁，卫气虚则不用。）皮肤不营，故为不仁。（不营者，血气不至也。）其寒者，阳气少，阴气多，与病相益，故寒也。（凡病寒者，不必尽由于外寒，但阳气不足，阴气有余，则寒从中生，与病相益，故为寒证。）其热者，阳气多，阴气少，病气胜，阳遭阴，故为痹热。（遭，逢也。阳盛遭阴，则阴气不能胜之，故为痹热。）其多汗而濡者，此其逢湿甚也。阳气少，阴气盛，两气相感，故汗出而濡也。（两气者，寒湿两气也。《脉要精微论》曰：阴气有余为多汗身寒。其义即此。）帝曰：夫痹之为病，不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒，故具此五者，则不痛也。（具此五者，则筋骨皮肉血脉之间，气无不痹，故不得为痛也。）凡痹之类，逢寒则虫，逢热则纵。帝曰：善。（虫，《甲乙经》作急，于义为得。盖逢寒则筋挛，故急。逢热则筋弛，故纵也。）

　　十七卷　疾病类

　　六十八、周痹众痹之刺

　　（《灵枢·周痹篇》 全）

　　黄帝问于岐伯曰：周痹之在身也，上下移徙随脉，其上下左右相应，间不容空，愿闻此痛，在血脉之中邪？将在分肉之间乎？何以致是？其痛之移也，间不及下针，其 痛之时，不及定治，而痛已止矣，何道使然？愿闻其故。（邪，耶同。肉有分理，故曰分肉。 痛，动而痛也。间不及下针，即不及定治之谓，言移易之速也。 音触。）岐伯答曰：此众痹也，非周痹也。黄帝曰：愿闻众痹。岐伯对曰：此各在其处，更发更止，更居更起，以右应左，以左应右，非能周也，更发更休也。（各在其处，谓随聚而发也。不能周遍上下，但或左或右，更发更休，患无定所，故曰众痹。）黄帝曰：善。

　　刺之奈何？岐伯对曰：刺此者，痛虽亦止，必刺其处，勿令复起。（必刺其处，谓刺其原痛之处也。治从其本，故可勿令复起。）

　　帝曰：善。愿闻周痹何如？岐伯对曰：周痹者，在于血脉之中，随脉以上，随脉以下，不能左右，各当其所。（能上能下，但随血脉而周遍于身，故曰周痹，非若众痹之左右移易也。）黄帝曰：刺之奈何？岐伯对曰：痛从上下者，先刺其下以过之，后刺其上以脱之；痛从下上者，先刺其上以过之，后刺其下以脱之。（过者，去之之谓。脱者，拔绝之谓。先刺以过之，去其标也。后刺以脱之，拔其本也。）黄帝曰：善。此痛安生？何因而有名？岐伯对曰：风寒湿气客于外，分肉之间，迫切而为沫，沫得寒则聚，聚则排分肉而分裂也，分裂则痛；（邪气客于肌表，渐入分肉之间，则迫切津液而为汁沫，沫得寒则聚而不散，故排裂肉理为痛。）痛则神归之，神归之则热，热则痛解，痛解则厥，厥则他痹发，发则如是。

　　（痛则心注其处，故神归之。神归即气归也，气归则热，热则寒散而痛暂解；然其逆气仍在，故痛虽解而厥未除，则别有所聚，故或自上而下，或自下而上，他痹发矣，是名周痹，发仍如此。）此内不在脏，而外未发于皮，独居分肉之间，真气不能周，故命曰周痹。（真气不能周，即气闭不行也，故曰痹者闭也。此节上旧有帝曰善余已得其意矣九字，乃下文之误复于此者，今删去之。）故刺痹者，必先切循其下之六经，视其虚实，及大络之血结而不通，及虚而脉陷空者而调之，熨而通之，其螈坚转，引而行之。（下之六经，足六经也。大络之血结者，宜泻之；虚而脉陷空者，宜补之；寒凝而气不周者，宜熨而通之；其螈坚转者，螈急转筋之谓，当针引其气而行之也。螈音炽。）黄帝曰：善。余已得其意矣，亦得其事也。九者，经巽之理，十二经脉阴阳之病也。（意者，病之情也。事者，治之法也。九者，针也。巽者，具也。言其意其法，在乎九针，而经具其理，凡十二经脉阴阳之病，无不尽于是也。）

　　十七卷　疾病类

　　六十九、十二经筋痹刺

　　（《灵枢·经筋篇》。此章与经络类第四章同出一篇，义有相通，所当互阅。）

　　足太阳之筋病，小趾支，跟肿痛， 挛，（其筋起于足小趾，结于踵上，循跟结于 也。 音国。）脊反折，项筋急，肩不举，腋支，缺盆中纽痛，不可左右摇。（其别者结于臀上，挟脊上项，其支者结于肩 ，入腋下，上出缺盆，故为此病。纽，尼九切。）治在燔针劫刺，以知为数，以痛为输，（燔针，烧针也。劫刺，因火气而劫散寒邪也。燔针 针义，详本类前二十。以知为数，知其气至为度也。以痛为输，即其痛处是穴也。下准此。燔音凡。）名曰仲春痹。（仲春痹者，足太阳之经，应二月之气也。此与阴阳系日月篇义同，但彼以左足右足分十二经，以主十二月，此以手六经足六经分主十二月，盖以辨阴阳盛衰之义也。详经络类三十四。又手足阴阳应十二月图，在图翼四卷。余准此。）

　　足少阳之筋病，小趾次趾支转筋，引膝外转筋，膝不可屈伸， 筋急，（足少阳之筋，起于小趾次趾，上循胫外廉，结于膝外廉也。）前引髀，后引尻，即上乘 ，季胁痛，（其筋之支者上走髀，前者结于伏兔，后者结于尻，其直者上乘及季胁也。）上引缺盆膺乳颈维筋急，（其直者系于膺乳，结于缺盆，上循耳后也。维者，牵系之谓。）从左之右，右目不开，上过右角，并跷脉而行，左络于右，（从左之右则右目不开，是右病由左也。然则左目不开者，病由于右可知矣。

　　角，额角也。并跷脉而行者，阴跷阳跷，阴阳相交，阳入阴，阴出阳，交于目锐 ，故左络于右。）故伤左角，右足不用，命曰维筋相交。（伤左角之筋而右足不用，则其从右之左者亦然，盖筋之维络相交如此也。）治在燔针劫刺，以知为数，以痛为输，（义如前。）名曰孟春痹也。（足少阳以生阳之经，故应正月之气也。详义如前。）

　　足阳明之筋病，足中趾支，胫转筋，脚跳坚，（本经之筋起于中趾，结于跗上，邪外上行，加于辅骨，上结于膝外廉，其直者上循 ，结于膝也。跳者跳动，坚者坚强也。）伏兔转筋，髀前肿， 疝，腹筋急，（其直者上循伏兔结于髀，聚于阴器，上腹而布也。（ ， 同。）引缺盆及颊，卒口僻，急者目不合，热则筋纵目不开。颊筋有寒则急，引颊移口；有热则筋弛纵缓，不胜收故僻。（僻，歪斜也。其筋自缺盆上颈颊挟口，上合于太阳，太阳为目上网，阳明为目下网，故凡目之不合不开，口之急纵歪僻者，皆足阳明之筋病，寒则急而热则缓也。）治之以马膏，膏其急者，以白酒和桂，以涂其缓者，以桑钩钩之，即以生桑炭置之坎中，高下以坐等，以膏熨急颊，且饮美酒，啖美炙肉，不饮酒者自强也，为之三拊而已。（马膏，马脂也，其性味甘平柔润，能养筋治痹，故可以膏其急者。白酒辣桂，性味辛温，能通经络，行血脉，故可以涂其缓者。桑之性平，能利关节，除风寒湿痹诸痛，故以桑钩钩之者，钩正其口也。复以生桑火炭，置之地坎之中。高下以坐等者，欲其深浅适中，便于坐而得其暖也。然后以前膏熨其急颊，且饮之美酒，啖之美肉，皆助血舒筋之法也。虽不善饮，亦自强之。三拊而已，言再三拊摩其患处，则病自已矣。啖音淡。拊音府。）治在燔针劫刺，以知为数，以痛为输，名曰季春痹也。（足阳明正盛之经，应三月之气也。余义如前。）

　　足太阴之筋病，足大趾支，内踝痛，转筋痛，（足太阴之筋起大趾之端，上结于内踝也。）膝内辅骨痛，阴股引髀而痛，阴器纽痛，下引脐两胁痛，引膺中脊内痛。（其直者络于膝内辅骨，上阴股，结于髀，聚于阴器，上脐腹胸胁，其内者着于脊也。）治在燔针劫刺，以知为数，以痛为输，命曰孟秋痹也。（孟秋当作仲秋，此与下文足少阴条缪误，当迭更之。盖足太阴之经，应八月之气也。）

　　足少阴之筋病，足下转筋，及所过而结者皆痛及转筋，（足少阴之筋起于小趾之下，故病足下转筋。所过而结者，以其并足太阴之筋，斜走内踝之下，结于踵，又与太阳之筋合，而上结于内辅之下，又并太阴之筋而上循阴股，结于阴器，皆能为痛及转筋也。）病在此者主痫螈及痉，（痫，癫痫也。螈，牵急也。痉，坚强反张尤甚于螈者也。足少阴为天一之经，真阴受伤，故为此病。螈音炽。痉音敬。）在外者不能 ，在内者不能仰，故阳病者腰反折不能 ，阴病者不能仰。

　　（在外者，与太阳之筋合，故不能 。在内者，循脊内挟膂上至项，故不能仰。阳病者，即在外者也。阴病者，即在内者也。 ，俯同。）治在燔针劫刺，以知为数，以痛为输，（义如前，此治外者也。）在内者熨引饮药，此筋折纽，纽发数甚者，死不治，（熨引所以舒筋，饮药所以养血。折纽者，即转筋之甚。发日数，病日甚者，阴亏之极也，故当死不治。）

　　名曰仲秋痹也。（仲秋误也，当作孟秋，盖足少阴为生阴之经，应七月之气也。义详前太阴太阳条下。）

