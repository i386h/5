<!-- { "loadSidebar": true } -->
　　足厥阴之筋病，足大趾支，内踝之前痛，内辅痛，阴股痛转筋，（足厥阴之筋起于大趾之上，结于内踝之前，又结于内辅骨之下，上循阴股也。）阴器不用，伤于内则不起，伤于寒则阴缩入，伤于热则纵挺不收。（阴器者，前阴之具也，厥阴之筋结于此，阴器病者，有此三者之异。）治在行水清阴气。（清，理也。此言当以药治之，在通行水脏而调阴气，盖水则肝之母也。）其病转筋者，治在燔针劫刺，以知为数，以痛为输，（转筋者，治当在经也。）命曰季秋痹也。（足厥阴者，阴尽之经也，故应九月之气。）

　　手太阳之筋病，小指支，肘内锐骨后廉痛，循背阴入腋下，腋下痛，腋后廉痛，绕肩胛引颈而痛，应耳中鸣痛引颔，目瞑良久乃得视，（手太阳之筋起于小指，上结于腕，结于肘内锐骨之后，上结于腋下，上肩循颈结于耳后，结于颔，上属目外 ，故其痛引耳颔，则瞑目良久方可开视也。颔，何敢切。）颈筋急则为筋 颈 ，寒热在颈者，治在燔针劫刺之，以知为数，以痛为输，（筋 颈肿，即鼠瘰之属。 音漏。）其为肿者，复而锐之。（刺而肿不退者，复刺之，当用锐针，即针也。）本支者，上曲牙，循耳前，属目外 ，上颔结于角，其痛当所过者支转筋。（本支者，即其直支也。角，耳上角也。凡当其所过之处，皆能转筋而痛。）治在燔针劫刺，以知为数，以痛为输。（义如前。）名曰仲夏痹也。（手太阳之经，应五月之气也。）

　　手少阳之筋病，当所过者即支转筋，舌卷。（手少阳之筋起于小指次指之端，结于腕，上循臂结于肘，上绕 外廉上肩走颈，其支者当曲颊入系舌本，故当所过者为转筋而痛。）治在燔针劫刺，以知为数，以痛为输，（义如前。）名曰季夏痹也。（手少阳之经，应六月之气也。）

　　手阳明之筋病，当所过者支痛及转筋，肩不举，颈不可左右视。（手阳明之筋起大指次指之端，结于腕，上结于肘外，上结于 ，其支者绕肩胛挟脊，其直者从肩 上颈，又支者上颊结于 ，又直者上左角络头下右颔，故当所过之处为支痛转筋如此。）治在燔针劫刺，以知为数，以痛为输，名曰孟夏痹也。（手阳明为两阳合明之经，故应四月之气。）

　　手太阴之筋病，当所过者支转筋痛，甚成息贲，胁急吐血。（手太阴之筋起于大指，循指上行结于鱼后，上循臂入肘中，上 内廉，入腋下，出缺盆，结肩前 ，上结缺盆，下结胸里，散贯贲，合贲下，抵季胁，故其所过之处当转筋痛甚而病如此。）治在燔针劫刺，以知为数，以痛为输，名曰仲冬痹也。（手太阴之经，应十一月之气也。）

　　手心主之筋病，当所过者支转筋，前及胸痛息贲。（手厥阴之筋起于中指，结于肘内廉，上臂阴，结腋下，下散前后挟胁，其支者入腋散胸中，结于贲，故当所过者为病如此。）治在燔针劫刺，以知为数，以痛为输，名曰孟冬痹也。（手厥阴以两阴交尽之经，故应十月之气。）

　　手少阴之筋病，内急，心承伏梁，下为肘网，其病当所过者支转筋，筋痛。（承，承于下也。伏梁，坚伏之积也。网，如罗网之牵急也。手少阴之筋起于小指内侧，结于锐骨，上结肘内廉，上入腋，挟乳里，结于胸中，下系于脐，故在内则为内急、为伏梁，在外则为肘网，及当其所过之处则为转筋、筋痛等病。）治在燔针劫刺，以知为数，以痛为输。（义如前。）其成伏梁唾血脓者，死不治，（脐上脐下皆为伏梁。若伏梁已成而唾见血脓者，病剧藏伤，故死不治。）名曰季冬痹也。（手少阴之经，应十二月之气也。此节旧在后无用燔针之下，盖误次也，今移正于此。）

　　经筋之病，寒则反折筋急，热则筋弛纵不收，阴痿不用。阳急则反折，阴急则俯不伸。（此以下皆结上文经筋为病而总言之也。阳急、阴急，指足太阳、太阴为言，皆为背病，阳急在外，则反张而折，阴急在内，则俯不能伸也。） 刺者刺寒急也。热则筋纵不收，无用燔针。（筋痹之病属寒者多，故以上皆言治在燔针劫刺；然有因于热者，治当远热，无用燔针，验在筋之急与纵耳。）足之阳明，手之太阳，筋急则口目为 ， 急不能卒视，治皆如上方也。（此申言口眼歪僻之证，必系足阳明、手太阳之筋病也。 ，僻同。）

　　十七卷　疾病类

　　七十、六经痹疝

　　（《素问·四时刺逆从论》 附：疝气说）

　　厥阴有余病阴痹，（厥阴者风木之气也，风木有余则邪并于肝，肝经之脉结于诸阴之分，故病为阴痹。痹义如前。）

　　不足病生热痹，（厥阴之气不足，则阳邪胜之，故病生热痹。）滑则病狐疝风，（滑为阳邪有余，而病风者，热则生风也。

　　疝者前阴少腹之病，男女五脏皆有之。狐之昼伏夜出，阴兽也，疝在厥阴，其出入上下不常，与狐相类，故曰狐疝风。

　　此非外入之风，乃以肝邪为言也。下准此。）涩则病少腹积气。（涩为气虚，为血滞，故邪气留止而病为积聚。）

　　少阴有余病皮痹隐轸，（少阴者君火之气也，火盛则克金，皮者肺之合，故为皮痹。隐轸，即瘾疹也。）不足病肺痹，（火不足则金无所畏，燥邪独胜，故病为肺痹。）滑则病肺风疝，（滑实则君火为邪，故乘于肺，病在气也。）涩则病积溲血。（涩为心血不足，故经滞而为积聚，血乱而为溲血也。）

　　太阴有余病肉痹寒中，（太阴者湿土之气也，湿邪有余，故为肉痹。寒湿在脾，故为寒中。）不足病脾痹，（土弱则脾气不行也。）滑则病脾风疝，（太阴脉滑，则土邪有余。脾风疝者，即 肿重坠之属，病在湿也。）涩则病积、心腹时满。

　　（脾脉入腹，上注心中，涩因脾弱，故病脾积及心腹时满。）

　　阳明有余病脉痹、身时热，（阳明者燥金之气也，其合大肠与胃，燥气有余，则血脉虚而阴水弱，故病脉痹及身为时热。）不足病心痹，（燥气不足则火胜为邪，故病为心痹。）滑则病心风疝，（滑则燥热生风，热则主于心也，故为心风疝。）

　　涩则病积、时善惊。（涩则胃虚而滞，故病积。胃虚者风木乘之，故善惊。）

　　太阳有余病骨痹身重，（太阳者寒水之气也，其合肾，其主骨，故太阳寒邪有余者，主为骨痹、为身重。）不足病肾痹，（不足则肾气弱，故病为肾痹。）滑则病肾风疝，（太阳滑实者风寒挟邪，故病肾风疝。）涩则病积、善时巅疾。（太阳之脉交巅上，络肾属膀胱，故其脉涩气滞，当为肾积及顶巅之病。）

　　少阳有余病筋痹胁满，（少阳者相火之气也，其合肝胆，其主筋，其脉行于胁肋，故少阳之邪有余者，当病筋痹胁满。）

　　不足病肝痹，（少阳不足则肝脏气虚，故病为肝痹。）滑则病肝风疝，（滑实则风热合邪而为肝风疝，病在筋也。）涩则病积、时筋急目痛。（涩以血滞，故病肝积。肝主筋，开窍于目，故为筋急目痛。愚按：本经诸篇所言疝证不一，有云狐疝，以其出入不常也。有 疝者，以其顽肿不仁也。有冲疝者，以其自少腹上冲心而痛也。有厥疝者，以积气在腹中而气逆为疝也。有瘕者，以少腹冤热而痛出白，一名曰蛊也。有六经风疝者，如本篇之所云也。有小肠疝者，如《邪气脏腑病形篇》曰小肠病者，小腹痛，腰脊控睾而痛，时窘之后者，亦疝之属也。是皆诸疝之义。按《骨空论》曰：任脉为病，男子内结七疝，女子带下瘕聚。盖任脉者，起于中极之下，以上毛际，循腹里，上关元，总诸阴之会，故诸疝之在小腹者，无不由任脉为之原，而诸经为之派耳。云七疝者，乃总诸疝为言，如本篇所言者六也，《邪气脏腑病形篇》所言者一也，盖以诸经之疝所属有七，故云七疝。若狐 冲厥之类，亦不过为七疝之别名耳。后世如巢氏所叙七疝，则曰厥、 、寒、气、盘、 、野狼。至张子和非之曰：此俗工所立谬名也。盖环阴器上抵小腹者，乃属足厥阴肝经之部分，是受疝之处也。又曰：凡疝者，非肝木受邪，则肝木自甚，皆属肝经。于是亦立七疝之名，曰寒、水、筋、血、气、狐、 ，治多用下。继自丹溪以来，皆宗其说。然以愚观之，亦未为得。夫前阴小腹之间，乃足三阴阳明任冲督脉之所聚，岂得独以厥阴经为言？但如本篇六疝皆兼风言者，本非外入之风，盖风属肝，肝主筋，故凡病各经之疝者，谓其病多在筋而皆挟肝邪则可；若谓必在厥阴，则不可也。后世议论徒多，又安能出《内经》之围范哉？学人当以经旨为正。至于治之之法，大都此证寒则多痛，热则多纵，湿则多肿坠，虚者亦然，若重在血分者不移，在气分者多动。分察六者于诸经，各因其多少虚实而兼治之，自无不效也。又诸疝详义，具会通类疾病二十六。）

　　十七卷　疾病类

　　七十一、痿证

　　（《素问·痿论》全）

　　黄帝问曰：五脏使人痿何也？（五脏各有所合，故皆能使之痿。痿者，痿弱无力，举动不能也。痿音威。）岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。（五脏所主不同，故痿生亦异。筋膜者，按全元起曰：人皮下肉上筋膜也。盖膜犹幕也，凡肉理脏腑之间，其成片联系薄筋，皆谓之膜，所以屏障血气者也。凡筋膜所在之处，脉络必分，血气必聚，故又谓之膜原，亦谓之脂膜。膜、幕俱音莫。）故肺热叶焦，则皮毛虚弱急薄，着则生痿 也。（肺痿者，皮毛痿也。盖热乘肺金，在内则为叶焦，在外则皮毛虚弱而为急薄。若热气留着不去，而及于筋脉骨肉，则病生痿 。 者，足弱不能行也。 音壁。）心气热则下脉厥而上，上则下脉虚，虚则生脉痿，枢折挈，胫纵而不任地也。（心痿者，脉痿也。心气热则火独上炎，故三阴在下之脉，亦皆厥逆而上，上逆则下虚，乃生脉痿。脉痿者，凡四肢关节之处，如枢纽之折而不能提挈，足胫纵缓而不能任地也。挈，丘结切。）肝气热则胆泄口苦，筋膜干，筋膜干则筋急而挛，发为筋痿。（肝痿者，筋痿也。胆附于肝，肝气热则胆汁溢泄，故为口苦。筋膜受热则血液干燥，故拘急而挛，为筋痿也。）脾气热则胃干而渴，肌肉不仁，发为肉痿。（脾痿者，肉痿也。脾与胃以膜相连而开窍于口，故脾气热则胃干而渴。脾主肌肉，今热蓄于内，则精气耗伤，故肌肉不仁，发为肉痿。）肾气热则腰脊不举，骨枯而髓减，发为骨痿。（肾痿者，骨痿也。腰者肾之府，其脉贯脊，其主骨髓，故肾气热则见证若此。）

