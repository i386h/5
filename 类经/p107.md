<!-- { "loadSidebar": true } -->
　　帝曰：何以得之？（此下言五痿之所由生也。）岐伯曰：肺者脏之长也，为心之盖也，（肺位最高，故谓之长。复于心上，故谓之盖。）有所失亡，所求不得，则发肺鸣，鸣则肺热叶焦，（肺志不伸，则气郁生火，故喘息有声，发为肺鸣。

　　金脏病则失其清肃之化，故热而叶焦。）故曰五脏因肺热叶焦，发为痿 ，此之谓也。（故曰，引古语也。肺主气以行营卫，治阴阳，故五脏之痿，皆因于肺气热，则五脏之阴皆不足，此痿 之生于肺也。五痿之证虽异，总皆谓之痿 。）悲哀大甚则胞络绝，胞络绝则阳气内动，发则心下崩，数溲血也，（胞络者，子宫之络脉也。《评热病论》曰：胞脉者属心而络于胞中。故悲哀太甚，则心系急而胞络绝，上下不交，亢阳内动，逼血下崩，令人数为溺血也。）故《本病》曰：大经空虚，发为肌痹，传为脉痿。（《本病》，古经篇名。血失则大经空虚，无以渗灌肌肉，荣养脉络，故先为肌肉顽痹而后传为脉痿者，生于心也。）思想无穷，所愿不得，意淫于外，入房太甚，宗筋弛纵，发为筋痿，及为白淫，（思想无穷，所愿不得，欲不遂也。意淫于外，入房太甚，阴气伤也。故宗筋弛纵，发为筋痿。宗筋者聚于前阴，精伤于内，气陷于下，故为白淫，即今之所谓带浊也。）故《下经》曰：筋痿者生于肝使内也。（《下经》，古经也。肝主筋，故使内而筋痿者，生于肝也。）有渐于湿，以水为事，若有所留，居处相湿，肌肉濡渍，痹而不仁，发为肉痿，（渐，有由来也。以水为事，从事于卑湿之所也。相，并也。脾主肌肉而恶湿，湿着于肉，则卫气不荣，故肌肉顽痹而为肉痿。渍，蚤四切。）

　　故《下经》曰：肉痿者得之湿地也。（地之湿气，感则害皮肉筋脉，病生于脾也。）有所远行劳倦，逢大热则渴，渴则阳气内伐，内伐则热舍于肾，肾者水脏也，今水不胜火，则骨枯而髓虚，故足不任身，发为骨痿，（远行劳倦，最能生热，阳盛则内伐真阴，水不胜火，故主于肾。）故《下经》曰：骨痿者生于大热也。（热甚则精髓干涸，故骨枯而为痿，病生于肾也。）

　　帝曰：何以别之？（此下辨五痿之色证也。）岐伯曰：肺热者色白而毛败，心热者色赤而络脉溢，肝热者色苍而爪枯，脾热者色黄而肉蠕动，肾热者色黑而齿槁，（蠕者软，微动貌，又曰虫行貌。）

　　帝曰：如夫子言可矣，论言治痿者独取阳明何也？（此下言治痿之法也。论言者，即《根结篇》曰：痿疾者取之阳明。见经络类三十。）岐伯曰：阳明者，五脏六腑之海，主闰宗筋，宗筋主束骨而利机关也。（阳明，胃脉也。主纳水谷，化气血，以资养表里，故为五脏六腑之海而下润宗筋。宗筋者，前阴所聚之筋也。为诸筋之会，凡腰脊溪谷之筋，皆属于此，故主束骨而利机关也。）冲脉者，经脉之海也，主渗灌溪谷，与阳明合于主筋。（经脉之海者，冲脉为十二经之血海也，故主渗灌溪谷。冲脉起于气街，并少阴之经，夹脐上行，阳明脉亦夹脐旁，去中行二寸下行，故皆会于宗筋。）阴阳总宗筋之会，会于气街而阳明为之长，皆属于带脉而络于督脉。（宗脉聚于前阴，前阴者，足之三阴阳明少阳及冲任督跷九脉之所会也。九者之中，则阳明为五脏六腑之海，冲为经脉之海，此一阴一阳总乎其间，故曰阴阳总宗筋之会也。

　　会于气街者，气街为阳明之正脉，故阳明独为之长。带脉者，起于季胁，围身一周。督脉者，起于会阴，分三岐为任冲而上行腹背。故诸经者，皆联属于带脉，支络于督脉也。）故阳明虚则宗筋纵，带脉不引，故足痿不用也。（阳明虚则血气少，不能润养宗筋，故至驰纵。宗筋纵则带脉不能收引，故足痿不为用。此所以当治阳明也。）帝曰：治之奈何？岐伯曰：各补其荥而通其俞，调其虚实，和其逆顺，筋脉骨肉各以其时受月，则病已矣。帝曰：善。（诸经之所溜为荥，所注为俞，补者所以致气，通者所以行气。上文云独取阳明，此复云各补其荥而通其俞，盖治痿者当取阳明，又必察其所受之经而兼治之也。如筋痿者取阳明厥阴之荥俞，脉痿者取阳明少阴之荥俞，肉痿骨痿，其治皆然。然筋脉肉骨，则各有所受之时月，如木病者在筋，火病者在脉，土病者在肉，金病者在皮毛，水病者在骨，知所受之浅深以调虚实，知时气之盛衰以和逆顺，则病可已矣。）

　　十七卷　疾病类

　　七十二、肠

　　（《素问·通评虚实论》 附：痢疾治法）

　　帝曰：肠 便血何如？岐伯曰：身热则死，寒则生。（肠 ，滞下也，利而不利之谓。便血，赤利也。身热者，阳胜阴败，故死。寒则营气未伤，故生。 音匹。）帝曰：肠 下白沫何如？岐伯曰：脉沉则生，脉浮则死。（白沫，白利也。

　　病在阴而见阴脉者为顺，故生。见阳脉者为逆，故死。）帝曰：肠 下脓血何如？岐伯曰：脉悬绝则死，滑大则生。（下脓血者，兼白赤而言也。悬绝者，谓太过则坚而搏，不足则微而脱，皆胃气去而真藏见也，邪实正虚，势相悬绝，故死。

　　滑因血盛，大以气充，血气未伤，故生。）帝曰：肠 之属，身不热，脉不悬绝何如？岐伯曰：滑大者曰生，悬涩者曰死，以藏期之。（以藏期之者，肝见庚辛死，心见壬癸死，肺见丙丁死，脾见甲乙死，肾见戊己死也。愚按：肠 一证，即今之所谓痢疾也。自仲景而后，又谓之滞下。其所下者，或赤或白，或脓或血，有痛者，有不痛者，有里急后重者，有呕恶胀满者，有噤口不食者，有寒热往来者。虽其变态多端，然总不外乎表里寒热，而尤于虚实之辨更为切要，知此六者，庶不致杀人矣。若以表里言之，如《论疾诊尺》等篇曰：春伤于风，夏为后泄肠 。《百病始生篇》曰：虚邪之中人也，留而不去，传舍于肠胃之间，多寒则肠鸣飧泄，食不化，多热则溏出糜。是皆由于外邪，此实时气相传之属也。凡邪因表者必有表证，但兼其表而行散之，表邪解而痢自愈。如无表证，则必由口腹，悉属内伤。但伤于内者极多，因于表者则间或有之，此内外之不可不辨也。若以寒热言之，则古以赤者为热，白者为寒。至刘河间而非之曰：如赤白相兼者，岂寒热俱甚于肠胃而同为痢乎？盖泻白者肺之色也，青者肝之色也，黄者脾之色也。赤者心之色也。至若色黑亦言为热者，由火热过极，则反兼水化制之，故色黑也。或言痢色青白为寒者，误也。若果为寒，则不能消谷，何由反化为脓乎？又曰：若完谷不化而色不变，吐利腥秽，澄澈清冷，小便青白不涩，身凉不渴，脉迟细而微者，寒证也。凡谷消化者，无问色及他证，便为热也。故其言治，则曰苦能燥湿，寒能胜热，或微加辛热以佐之。又云：治诸痢者，黄连、黄柏为君，以至苦大寒，正主湿热之病。又曰：行血则便自愈，调气则后重除。是皆河间之说也。及至丹溪则因之曰：赤痢乃自小肠来，白痢乃自大肠来，皆湿热为本。自二子之言出，则后世莫敢违之。虽二家方书，非无从温之治，然亦不过备立言之缺略，而其大意则专以湿热为主。故今之医家悉遵其训，一见痢证，无分寒热虚实，咸谓欲清其火，非芩、连、栀、柏不可；欲去其积，非大黄、芒硝不可；欲行血者，必用桃仁、红花之类；欲利水除湿者，必用五苓、益元之类；欲调气行滞者，必用木香、槟榔、枳实、浓朴之类；欲和血凉血者，必用当归、生地、芍药、地榆之类。朝更夕改，不过如此，及至濒危，犹云湿热未除，积滞未尽，举世皆然，可胜其害。兹以愚见，则大有不然。夫疟痢发于夏秋，本因溽暑，岂云非热？但炎蒸之令，出乎天也，苟能顺天之气，焉得为病？惟因热求凉而过于纵肆，则病由乎人耳。故凡风寒之中于外者，其邪在经，病多为疟；生冷之伤于内者，其邪在脏，病多为痢；或表里俱伤，则疟痢并作。未有不中于寒而为疟为痢者，此致病之本，其为寒为热可知也。若暑湿之郁，久则成热，所以痢多热证，此固自然之理；然有偶因瓜果，过伤生冷，未及郁积，随触而痢者，岂郁热耶？又有素慎口腹，或中雨水之阴寒，或因饮食之相犯者，皆能致痢，是又何热之有哉？至有年有衰迈，禀有素弱，则尤易于染，此等极多，岂皆热证？且凡病痢者，必有脓血，使无脓血，焉得为痢？盖伤其脏腑之脂膏，动其肠胃之脉络，故或寒或热皆能脓血，若谓脓必因热，岂痢疾绝无寒证耶？使必待完谷不化，痢色不变及澄彻清冷等证，始认为寒，则其阳已尽去，脾已尽败，几于危矣，岂无其渐而遽至是哉？不知致此之始，即寒证也。矧痢因于湿，湿生于土。夫五行之理，热因火化，寒因水化，此阴阳之不易者也。惟湿土寄王于四者之中，故从乎火，则阳土有余而湿热为病，从乎水，则阴土不足而寒湿生灾。若但言湿热而不言寒湿，岂非医家之误乎？至以白赤分寒热，此自古法，本不为谬。而河间乃谓白者属肺，赤者属心。盖言白主于气，赤主于血，是亦理也。若以愚见言之，则赤中岂必无白，白中岂必无赤，赤白相兼者，岂真寒热同病乎？但其清浊微甚，自有阴阳可辨耳。虽赤痢亦有寒证，然终是热多；白痢亦有热证，然终是寒多。其有白而热者，则脉证必热，赤而寒者，则脉证必寒，亦易辨也。

