<!-- { "loadSidebar": true } -->
　　若谓白必属肺，恐白痢非无血化；赤必属心，恐血痢不离乎气也。观《局方》之治痢，则例用温热，河间之治痢，则专用苦寒，何其相去之远耶？未免各有所偏，皆失中和之道矣，此寒热之不可不辨也。再以虚实言之，如头疼身热，筋骨酸痛者，表邪之实也；胀满恶实，急痛拒按者，里邪之实也；烦渴引饮，喜冷畏热者，阳邪之实也；举按滑数，来往有力者，脉息之实也；火土之胜，而见敦阜、赫曦之化者，时气之实也。舍此之外，则无可言实，多属虚矣。今有以口渴为实热者，不知凡系泻痢，必亡津液，液亡于下，则津涸于上，焉得不渴？故当以喜热喜冷分虚实也。有以腹痛为实者，不知痢出于脏，则肠胃必有损伤，脓血切肤，安能无痛？故当以痛之缓急、按之可否、脏之阴阳、腹之胀与不胀分虚实也。有以小水之黄赤短少为实热者，不知水从痢去，溲必不长，汁以阴亡，溺因色变，故当以便之热与不热、液之涸与不涸分虚实也。有以里急后重为实热者，但知湿热壅于大肠，因而重坠，不知气陷则仓廪不藏，阴亡则门户不摄，故当以病之新久、质之强弱分虚实也。若邪正不明，则祸如反掌，此虚实之不可不辨也。再以治法言之，则当必求其所感之邪，所受之藏，以明致病之本，其他所变，皆为标也。如因于湿热者，去其湿热则愈；因于积滞者，去其积滞则愈。因于气者调其气，因于血者和其血。新感而实者，可以通因通用；久病而虚者，当以塞因塞用。是皆常法，无待言矣。第见今人之病痢者，虚常六七；而今之治痢者，补无一二焉。若气本陷矣，而复行其气，后重不将甚乎？中本虚矣，而再攻其积，元气不将竭乎？湿热伤血，自宜调血，若过用推陈，血愈伤矣。津亡作渴，自宜止泄，若专于渗利，津愈耗矣。

　　使必待血清痛止而后补，则事已无及矣。此无他，特以本末未明，故但据见在者为有形之疾病，而不知可虑者在无形之元气也。夫元气既虚，不补将何以复？诸当补者，自有所据，请尽悉之。凡脉息微弱者可补，知其非实邪也。形体虚羸者可补，知其不可攻也。口腹素慎者可补，知其本无所积也。胸膈宽快者可补，知其中无留滞也。因病后而偶感者可补，以元气之有所伤也。因攻伐而愈剧者可补，以攻所不当攻也。后重之可补者，陷则升而补之，热则凉而补之。腹痛之可补者，滑泄则涩而补之，虚寒则温而补之。凡阳邪盛则阴虚者病，非纯美甘凉之剂，不足以养藏气。阴邪胜则阳虚者病，非辛甘温浓之剂，不足以回元阳。是皆用补之法也。然尤有其要，则在脾肾二脏，不可不辨。如《卫生宝鉴》曰：太阴主泻，传于少阴为痢，此正言脾肾也。盖泻因于脾，其邪犹浅；传于肾而为痢，病则甚矣。夫肾为胃关，开窍于二阴，未有久痢而不亡阴者，亦未有阴亡而肾不虚者，欲治痢而不治阴，非其治也。故如四君、归脾、补中、十全之类，皆治脾虚之剂，非为不善；若病在化源，势属危急，使非大补命门，以复肾中之阳，以壮脾土之母，则真阴何由以复？门户何由以固？所谓川源不能实，漏卮不能满，将何益于事哉？近惟薛立斋独得其义，欲相资借，当并察其医按。）

　　十七卷　疾病类

　　七十三、伏梁

　　（《素问·腹中论》）

　　帝曰：病有少腹盛，上下左右皆有根，此为何病？可治不？（不，否同。）岐伯曰：病名曰伏梁。（伏，藏伏也。梁，强梁坚硬之谓。）帝曰：伏梁何因而得之？岐伯曰：裹大脓血，居肠胃之外，不可治，治之每切按之致死。（按，抑也。

　　切按之者，谓过于妄攻也，故必致死。）帝曰：何以然？岐伯曰：此下则因阴，必下脓血，上则迫胃脘，生膈，挟胃脘内痈，（此病连居三阴冲带之间，裹大脓血而伏于肠胃之外，其上下左右皆有根系，故下行者能下脓血，上行者能迫胃脘。

　　脘，管、完二音。）此久病也，难治。（此非一朝夕所致者，延积既久，根结日深，故不易治。）居齐上为逆，居齐下为从。

　　（居齐上则渐逼心肺，故为逆。在下者其势犹缓，故为从。按：《邪气脏腑病形篇》曰：心脉微缓为伏梁，在心下，上下行，时唾血。又《经筋篇》曰：手少阴之筋病，内急，心承伏梁。故《五十六难》曰：心之积名曰伏梁，起脐上，大如臂，上至心下。其义本此二篇。然观本节云齐上为逆，齐下为从。下节云环齐而痛，病名伏梁。是又不独以心积为伏梁也，盖凡积有内伏而坚强者，皆得名之，故本篇独言伏梁者，其总诸积为言可知也。）勿动亟夺，（动，动大便也。夺，夺土郁也。皆下之之谓。言勿得妄攻而数夺其胃气，不及于病，徒伤无益也。亟，激、气二音。）论在刺法中。（谓宜以针治之，今亡其义。按：伏梁一证，即今之所谓痞块也。欲治之者莫妙于灸，法详《图翼》十一卷。）

　　帝曰：人有身体髀股 皆肿，环齐而痛，是为何病？岐伯曰：病名伏梁。（此亦在冲脉之分，而结于脐腹者也。冲脉之在上者，出颃颡循背里，在中者挟脐腹，在下者伏行股足之间，故其为病如此。此下三节与《奇病论》文重者，兹不复载。）此风根也，其气溢于大肠而着于肓，肓之原在齐下，故环齐而痛也。（风根，即寒气也。如《百病始生篇》曰：积之始生，得寒乃生，厥乃成积。即此谓也。肓之原在脐下，即下气海也，一名下肓，《九针十二原篇》谓之脖 者即此。

　　今病在冲脉则与大小肠相附，而当气海之间，故其为病如此。）不可动之，动之为水溺涩之病。（不当动而妄下之，则反伤其阴，阴伤则积气愈壅于下，而水道为之不利也。）

　　十七卷　疾病类

　　七十四、息积

　　（《素问·奇病论》）

　　帝曰：病胁下满气逆，二三岁不已，是为何病？岐伯曰：病名曰息积。（积不在中而在胁之下者，初起微小，久而至大，则胁满气逆，喘促息难，故名息积。今人有积在左胁之下，俗名为痞者，其即此证，惟小儿为尤多。盖以胃之大络，名曰虚里，贯膈络肺，出于左乳下，其动应衣，为阳明宗气所出之道也。若饮食过伤，脾不及化，则余气留滞而结聚于此，其根正在胁间，阳明病剧则上连于肺，此其所以为息积也。）此不妨于食，不可灸刺，积为导引服药，药不能独治也。

　　（积不在胃，故不妨于食。治此者舍灸不可，惟喘者忌灸，恐助火邪，羸者忌刺，恐泻胃气，故必渐次积为导引，久久行之以开其滞，仍用药饵以和其气，二者并行，斯病可愈。若专恃于药而不积为导引，则药亦不能独治之，可见治此者之有不易也。）

　　十七卷　疾病类

　　七十五、疹筋

　　（《素问·奇病篇》）

　　帝曰：人有尺脉数甚，筋急而见，此为何病？（尺脉数甚，阴邪有余而水不足也。筋急而见，筋脉拘急而形色外见也。筋者肝之合，阴气不足则肝失所养，故筋急而见。）岐伯曰：此所谓疹筋，是人腹必急，白色黑色见，则病甚。（疹筋者，病在筋也。《脉要精微论》曰：尺外以候肾，尺里以候腹。故尺脉数甚，则候当在腹。腹者太阴阳明之所布，今其肝邪外见而腹为胀急，乃木贼伤脾之病也。若其色见白黑，则阳气内亏，病为尤甚。）

　　十七卷　疾病类

　　七十六、风邪五变

　　（《灵枢·五变篇》全。风厥汗出、消瘅、寒热、留痹、积聚。）

　　黄帝问于少俞曰：余闻百疾之始期也，必生于风雨寒暑，循毫毛而入腠理，或复还，或留止，或为风肿汗出，或为消瘅，或为寒热，或为留痹，或为积聚，奇邪淫溢，不可胜数，愿闻其故。夫同时得病，或病此，或病彼，意者天之为人生风乎？何其异也？（瘅音丹，又上、去二声。）少俞曰：夫天之生风者，非以私百姓也，其行公平正直，犯者得之，避者得无殆，非求人而人自犯之。（殆，危也。天非求人而人自犯之，所以有少病多病者，亦在乎人之慎与不慎耳。）黄帝曰：一时遇风，同时得病，其病各异，愿闻其故。少俞曰：善乎哉问！请论以比匠人。匠人磨斧斤砺刀，削斫材木，木之阴阳尚有坚脆，坚者不入，脆者皮弛，至其交节而缺斤斧焉。夫一木之中，坚脆不同，坚者则刚，脆者易伤，况其材木之不同，皮之浓薄，汁之多少而各异耶？（此借木之材质以方人之禀赋也。砺音利。斫音卓。脆音翠。弛音矢，解弛也。）夫木之早花先生叶者，遇春霜烈风，则花落而叶萎。久曝大旱，则脆木薄皮者，枝条汁少而叶萎。久阴淫雨，则薄皮多汁者，皮溃而漉。卒风暴死，则刚脆之木，枝折杌伤。秋霜疾风，则刚脆之木，根摇而叶落。凡此五者，各有所伤，况于人乎？（此言木之雕残，各有所因，以方人之疾病，亦无不有所致之也。萎音威，蔫枯也。蔫音烟，物不鲜而色败也。溃音会，坏烂也。漉音鹿，水湿貌。杌音兀，木之无枝者也。）黄帝曰：以人应木奈何？少俞答曰：木之所伤也，皆伤其枝，枝之刚脆而坚，未成伤也。人之有常病也，亦因其骨节皮肤腠理之不坚固者，邪之所舍也，故常为病也。（木有坚脆，所以伤有重轻，人有坚脆，所以病有微甚，故虽同时遇风，而有受有不受，此病之所以异也。）

　　黄帝曰：人之善病风厥漉汗者，何以候之？（风邪逆于腠理，而汗出漉漉不止者，病名风厥。又详义见本类前三十。）

　　少俞答曰：肉不坚，腠理疏，则善病风。黄帝曰：何以候肉之不坚也？少俞答曰： 肉不坚而无分理者粗理，粗理而皮不致者腠理疏，此言其浑然者。（膝湾曰 ，即足太阳经委中穴也。 中为溪谷之大会，故其理粗而皮不致者，可以验通身腠理之疏也。 音国。 音致，密也。）

　　黄帝曰：人之善病消瘅者，何以候之？少俞答曰：五脏皆柔弱者，善病消瘅。（消瘅详义见前六十。）黄帝曰：何以知五脏之柔弱也？少俞答曰：夫柔弱者必有刚强，刚强多怒，柔者易伤也。（性气刚暴而肌肉弱者，乃易于伤，故善病消瘅。）黄帝曰：何以候柔弱之与刚强？少俞答曰：此人薄皮肤而目坚固以深者，长冲直扬，其心刚，（皮肤薄者，肌肉必弱。目坚固而视直扬者，其心必刚。冲者，目光突露之谓。）刚则多怒，怒则气上逆，胸中蓄积，血气逆留， 皮充肌，血脉不行，转而为热，热则消肌肤，故为消瘅，此言其人暴刚而肌肉弱者也。（怒则气逆，气留则血留，故郁而为热而成消瘅。 ，宽同。）

