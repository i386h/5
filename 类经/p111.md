<!-- { "loadSidebar": true } -->
　　凡人登高博望，目见非常之处，无不神魂惊荡而心生眩惑，故特借此以问其由然也。匍音蒲。匐，伏、HT二音。眩音玄，又去声。）岐伯对曰：五脏六腑之精气，皆上注于目而为之精。（为之精，为精明之用也。义如脉色类三十。）精之窠为眼，（窠者，窝穴之谓。眼者，目之总称。五脏六腑之精气皆上注于目，故眼为精之窠而五色具焉。窠音科。）骨之精为瞳子，（瞳子，眸子也。骨之精，主于肾，肾属水，其色玄，故瞳子内明而色正黑。瞳音同。眸音谋。）筋之精为黑眼，（黑，眼黑珠也。筋之精，主于肝，肝色青，故其色浅于瞳子。）血之精为络，（络，脉络也。血脉之精，主于心，心色赤，故络之色皆赤。）其窠气之精为白眼。（窠气者，言目窠之气也。气之精，主于肺，肺属金，故为白眼。）肌肉之精为约束，裹撷筋骨血气之精，而与脉并为系，上属于脑，后出于项中。（约束，眼胞也。能开能阖，为肌肉之精，主于脾也。脾属土，所以藏物，故裹撷筋骨血气四脏之精，而并为目系，以上出于脑项之间。撷，爻结切，以衣衽收物谓之撷。）故邪中于项，因逢其身之虚，其入深则随眼系以入于脑，入于脑则脑转，脑转则引目系急，目系急则目眩以转矣，邪其精，其精所中不相比也则精散，精散则视岐，视岐见两物。（前邪字，邪气也。后邪字，与斜同。邪气中于风府、天柱之间，乘其虚则入脑连目，目系急则目眩睛斜，故左右之脉互有缓急，视岐失正，则两睛之所中于物者，不相比类而各异其见，是以视一为两也。此承帝问而先发邪气之中人者如此，以明下文之目见非常者，亦犹外邪之属耳。）目者，五脏六腑之精也，营卫魂魄之所常营，神气之所生也。（脏腑营卫魂魄所至者皆神气也，故目为神气之所生。）故神劳则魂魄散，志意乱。是故瞳子黑眼法于阴，白眼赤脉法于阳也，故阴阳合传而精明也。（阴阳，即精神之本，故阴阳合传而成精明之用。）

　　目者心使也，心者神之舍也，故神精乱而不转，卒然见非常处，精神魂魄散不相得，故曰惑也。（精神虽统于心，而外用则在目，故目为心之使，心为神之舍，所以目见非常于外，则神魂眩惑于心也。）黄帝曰：余疑其然。余每之东苑，未曾不惑，去之则复，余唯独为东苑劳神乎？何其异也？（每之东苑，未曾不惑，谓虽不登高，其惑亦然，故疑异也。）岐伯曰：不然也。心有所喜，神有所恶，卒然相感则精气乱，视误故惑，神移乃复。（偶为游乐，心所喜也。忽逢奇异，神则恶之。夫神有所恶，则志有不随，喜恶相感于卒然，故精气为乱。去之则神移，神移则复矣。）是故间者为迷，甚者为惑。

　　（间者，言其未甚也，亦足相迷；况其甚者，能无惑乎？）

　　黄帝曰：人之善忘者，何气使然？岐伯曰：上气不足，下气有余，肠胃实而心肺虚，虚则营卫留于下，久之不以时上，故善忘也。（下气有余，对上气不足而言，非谓下之真实也。心肺虚于上，营卫留于下，则神气不能相周，故为善忘，阳衰于上之兆也。）

　　黄帝曰：人之善饥而不嗜食者，何气使然？岐伯曰：精气并于脾，热气留于胃，胃热则消谷，谷消故善饥。胃气逆上则胃脘寒，故不嗜食也。（胃气逆上而不能营运，即其寒也。脾胃热而胃脘寒，所以虽饥而不欲食。本论诸邪有总治之法，曰先其脏腑，诛其小过，后调其气，盛者泻之，虚者补之，必先明知其形志之苦乐，定乃取之，一节。详后八十三。

　　盖彼此同出一论，今类从于彼，所当参用。嗜音示。）

　　十八卷　疾病类

　　八十二、不得卧

　　（《素问·逆调论》《病能论》）

　　帝曰：人有逆气不得卧而息有音者，有不得卧而息无音者，有起居如故而息有音者，有得卧行而喘者，有不得卧不能行而喘者，有不得卧卧而喘者，皆何脏使然？愿闻其故。（《素问·逆调论》。）

　　岐伯曰：不得卧而息有音者，是阳明之逆也。足三阳者下行，今逆而上行，故息有音也。（足之三阳，其气皆下行，足之三阴，其气皆上行，亦天气下降、地气上升之义。故阳明上行者为逆，逆则气连于肺而息有声，此胃气之不降也。）

　　阳明者胃脉也，胃者六腑之海，其气亦下行，阳明逆，不得从其道，故不得卧也。（阳明为水谷之海，气逆不降，则奔迫而上，所以不得卧。）《下经》曰：胃不和则卧不安。此之谓也。（《下经》，古经也。不安，反复不宁之谓。今人有过于饱食或病胀满者，卧必不安，此皆胃气不和之故。按：上文所问不得卧而息无音者，义亦同此，故不复答。）

　　夫起居如故而息有音者，此肺之络脉逆也。络脉不得随经上下，故留经而不行，络脉之病患也微，故起居如故而息有音也。（病不在胃，亦不在脏，故起居如故。气逆于肺之络脉者，病浅而微，故但为息有音耳。上文所问有得卧行而喘者，义亦类此，故不复答。）

　　夫不得卧卧则喘者，是水气之客也。夫水者循津液而流也，肾者水脏，主津液，主卧与喘也。帝曰：善。（水病者，其本在肾，其末在肺，故为不得卧卧则喘者，标本俱病也。义详针刺类三十八。上文所问有不得卧不能行而喘者，义类此节，故不复答。愚按：本篇所论喘息不得卧者，有肺胃肾三脏之异：在肺络者，起居如故而息有音也，病之微者也；在胃者，不得卧而息有音也，甚于肺者也。在肾者，不得卧卧则喘也，又其甚者也。夫息有音者，即喘之渐，喘出于肾，则病在根本矣，故愈深者必愈甚。凡虚劳之喘，义亦犹此，有不可不察也。）

　　帝曰：人有卧而有所不安者何也？（《素问·病能论》）岐伯曰：脏有所伤。（凡五脏受伤，皆能使卧不安，如七情劳倦、饮食风寒之类皆是也。）及精有所之寄则安，故人不能悬其病也。（之寄，气复得所之谓。五脏主藏精者也，脏有所伤则精有所失，精有所失则神有不安，故必使精复神安，则卧亦安矣。否则病之既及，又能何所悬置而可使无患哉？）

　　帝曰：人之不得偃卧者何也？（偃，衣典切，仰卧也。）岐伯曰：肺者脏之盖也，（五脏之应天者肺也，故为五脏六腑之盖。）肺气盛则脉大，脉大则不得偃卧，（盛言邪气实也，故令脉大。邪盛于肺者，偃卧则气促而急，故不能也。）论在《奇恒》《阴阳》中。（皆古经篇名。）

　　十八卷　疾病类

　　八十三、不卧多卧

　　（《灵枢·邪客篇》《大惑论》）

　　黄帝问于伯高曰：夫邪气之客人也，或令人目不瞑、不卧出者，何气使然？（《灵枢·邪客篇》）

　　邪气感人，令人寐无从生，故云不卧出也。瞑音明，又上声。）伯高曰：五谷入于胃也，其糟粕、津液、宗气，分为三隧。故宗气积于胸中，出于喉咙，以贯心脉而行呼吸焉。（宗气，大气也。隧，道也。糟粕之道出于下焦，津液之道出于中焦，宗气之道出于上焦，故分为三隧。喉咙为肺之系而下贯于心，故通宗气而行呼吸。粕音朴。隧音遂。）营气者，泌其津液，注之于脉，化以为血，以荣四末，内注五脏六腑，以应刻数焉。（荣气出于中焦，中焦者受水谷之气，泌其津液，变化以为血脉，外而四肢，内而脏腑，无所不至，故其营运之数，与刻数皆相应也。义详经络类二十四、二十六。

　　泌音秘，泉水貌。）卫气者，出其悍气之 疾，而先行于四末分肉皮肤之间而不休者也。昼日行于阳，夜行于阴，常从足少阴之分间，行于五脏六腑。（卫气者，水谷之悍气也。其气 疾滑利，不能入于脉中，故先行于四末分肉皮肤之间而不休者也。义详本类前六十七及经络类第六。昼行于阳，常从足太阳始，夜行于阴，常从足少阴始，义详经络类二十五。）

　　今厥气客于五脏六腑，则卫气独卫其外，行于阳不得入于阴。行于阳则阳气盛，阳气盛则阳跷陷；不得入于阴，阴虚故目不瞑。（邪气逆于脏腑，则卫气不得入于阴分，故偏盛于阳。阳偏盛则阳跷陷，陷者受伤之谓，阳盛阴虚，故目不瞑。

　　又《大惑论》义正与此同，详见下文。跷有五音：跷、皎、乔、脚，又极虐切。）黄帝曰：善。治之奈何？伯高曰：补其不足，泻其有余，（此刺治之补泻也。补其不足，即阴跷所出足少阴之照海也。泻其有余，即阳跷所出足太阳之申脉也。

　　若阴盛阳虚而多卧者，自当补阳泻阴矣。）调其虚实，以通其道而去其邪，饮以半夏汤一剂，阴阳已通，其卧立至。（谓既刺之后，仍当用药以治之。凡不卧之证，有邪实者多属外因，有营虚者多属内因，此半夏汤一法，盖专为去邪者设耳。）

　　黄帝曰：善。此所谓决渎壅塞，经络大通，阴阳和得者也。愿闻其方。伯高曰：其汤方：以流水千里以外者八升，扬之万遍，取其清五升煮之，炊以苇薪；（古今量数不同，大约古之黍量一斗，合今之铁斛数三升二合。然则云八升者，即今之二升五合六勺，云五升者，即今之一升六合许耳。火沸，置秫米一升，治半夏五合，徐炊令竭为一升半；火沸者，先以火沸其水，而后置药于中也。秫米，糯小米也，即黍米之类而粒小于黍，可以作酒，北人呼为小黄米，其性味甘粘微凉，能养营补阴；半夏味辛性温，能和胃散邪，除腹胀目不得瞑，故并用之。秫米一升，约今之三合二勺。半夏五合，约今之一合六勺。炊至一升半，约今之四合八勺也。秫音术。）去其滓，饮汁一小杯，日三，稍益，以知为度。故其病新发者，覆杯则卧，汗出则已矣；久者，三饮而已也。（滓音子， 也。）

　　黄帝曰：病而不得卧者，何气使然？（《灵枢·大惑论》。）

　　此言因病而不得卧者也。岐伯曰：卫气不得入于阴，常留于阳。留于阳则阳气满，阳气满则阳跷盛，不得入于阴则阴气虚，故目不瞑矣。（卫气昼行于阳，夜行于阴，行阳则寤，行阴则寐，此其常也。若病而失常，则或留于阴，或留于阳，留则阴阳有所偏胜，有偏胜则有偏虚而寤寐亦失常矣。）

　　黄帝曰：病目而不得视者，何气使然？岐伯曰：卫气留于阴，不得行于阳。留于阴则阴气盛，阴气盛则阴跷满，不得入于阳则阳气虚，故目闭也。（此言因病而目有不能开视及病而多寐者，以卫气留于阴分，阴跷满而阳气虚耳。观《寒热病篇》曰：阴跷阳跷，阴阳相交，阳入阴，阴出阳，交于目内 ，阳气盛则 目，阴气盛则瞑目。即此上文两节之义。

　　详针刺类四十四。）

