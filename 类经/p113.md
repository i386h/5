<!-- { "loadSidebar": true } -->
　　疾则气减，留则先后。（凡泻者宜疾，补者宜留，是补之与泻，有疾留先后之异也。）从虚去虚，补则有余，（从治虚之法以去虚，是补则有余也。）血气已调，形气乃持。余已知血气之平与不平，未知痈疽之所从生，成败之时，死生之期有远近，何以度之，可得闻乎？（持，定也。度，入声。）岐伯曰：经脉流行不止，与天同度，与地合纪。故天宿失度，日月薄蚀，地经失纪，水道流溢，草 不成，五谷不殖，径路不通，民不往来，巷聚邑居，则别离异处，血气犹然，请言其故。夫血脉营卫，周流不休，上应星宿，下应经数。寒邪客于经络之中则血泣，血泣则不通，不通则卫气归之，不得复反，故痈肿。（卫气归之，不得复反，言其留聚不散也。蚀音食。 音宜， 草，鹿葱也。殖音植。泣，涩同。）寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。（痈毒由浅至深，伤脏则死。如下文所云，及下编痈疽五逆等候，皆脏气受伤之证。）

　　黄帝曰：愿尽闻痈疽之形，与忌曰名。岐伯曰：痈发于嗌中，名曰猛疽，猛疽不治，化为脓，脓不泻，塞咽，半日死。其化为脓者，泻则合豕膏，冷食，三日已。（猛疽，言为害之急也。若脓已泻，当服豕膏，可以愈之，即猪脂之炼净者也。观《万氏方》有治肺热暴喑者，用猪脂一斤炼过，入白蜜一斤，再炼少顷，滤净冷定，不时挑服一匙即愈。若无疾服此，最能润肺润肠。即是豕膏之属。）

　　发于颈，名曰天疽，其痈大以赤黑，不急治，则热气下入渊腋，前伤任脉，内熏肝肺，熏肝肺十余日而死矣。（颈，前颈也。色赤黑者，其毒必甚。渊液，足少阳经穴。其发在颈，则连于肺系，下入足少阳，则及乎肝脏矣，故至于死。）

　　阳气大发，消脑留项，名曰脑烁，其色不乐，项痛而如刺以针，烦心者死不可治。（阳气大发，邪热之甚也。色有不乐，伤乎神也。痛如刺以针，毒之锐也。烦心者，邪犯其脏也，故不可治。烁，式灼切。）

　　发于肩及 ，名曰疵痈，其状赤黑，急治之，此令人汗出至足，不害五脏，痈发四五日，逞 之。（肩 下软白肉处曰，此非要害之所，故不及五脏。逞，疾也。 ，艾炷也。谓宜速灸以除之也。 ，儒、软二音，又奴刀、奴到二切。

　　疵，资、子二音。 ，如瑞切。）

　　发于腋下赤坚者，名曰米疽，治之以砭石，欲细而长，疏砭之，涂以豕膏，六日已，勿裹之。（砭石欲细者，恐伤肉也。欲长者，用在深也。故宜疏不宜密。砭，标兼切。）

　　其痈坚而不溃者，为马刀挟缨，急治之。（此即瘰 也。挟缨，《经脉篇》作侠瘿，详本类前十，足少阳条下。欲急治者，恐迟则伤人也。）

　　发于胸，名曰井疽，其状如大豆，三四日起，不早治，下入腹不治，七日死矣。（发于胸者，能熏心肺，若不早治而使之入腹，毒尤甚矣，故死期之速如此。）

　　发于膺，名曰甘疽，色青，其状如谷实 KT ，常苦寒热，急治之，去其寒热，十岁死，死后出脓。（膺者，胸旁之高肉处也。谷实，兼五谷而言，谓痈所结聚，形如谷实之累累也。 KT ，栝蒌也，软而不溃，中有所蓄如子也。此证延绵难愈，盖即乳痈之属。 KT ，古栝楼字。）

　　发于胁，名曰败疵，败疵者女子之病也，灸之，其病大痈脓，治之，其中乃有生肉，大如赤小豆，锉 草根各一升，以水一斗六升煮之竭，为取三升，则强饮浓衣，坐于釜上，令汗出至足已。（ ，芰也。 ，连翘也。二草之根，俱能解毒，故各用一升。大约古之一升，得今之三合有零。以水一斗六升，煮取三升，俱折数类此。 音陵。 ，翘同。）

　　发于股胫，名曰股胫疽，其状不甚变，而痈脓搏骨，不急治，三十日死矣。（股胫，大股也。状不甚变，言外形不显也。痈脓搏骨，言脓着于骨，即今人之所谓贴骨痈也。毒盛而深，能下蚀三阴阳明之大经，故不为急治则死矣。）

　　发于尻，名曰锐疽，其状赤坚大，急治之，不治三十日死矣。（尻，尾 骨也，穴名长强，为督脉之络，一名气之阴，故不治则死。尻，开高切。）

　　发于股阴，名曰赤施，不急治，六十日死，在两股之内，不治十日而当死。（股阴，大股内侧也。当足太阴箕门、血海及足厥阴五里、阴包之间，皆阴气所聚之处，故不治则死。若两股俱病，则伤阴之极，其死尤速。）

　　发于膝，名曰疵痈，其状大痈，色不变，寒热如坚石，勿石，石之者死，须其柔乃石之者生。（膝痈未成而石之者，伤其筋之府，故致于死。若柔则脓成矣，砭之无害也。疵，慈、子二音。）

　　诸痈疽之发于节而相应者，不可治也，发于阳者百日死，发于阴者三十日死。（诸节者，神气之所游行出入也，皆不宜有痈毒之患。若其相应，则发于上而应于下，发于左而应于右，其害尤甚，为不可治。然发于三阳之分者，毒浅在腑，其死稍缓。发于三阴之分者，毒深在脏，不能出一月也。）

　　发于胫，名曰兔啮，其状赤至骨，急治之，不治害人也。（胫，足胫也。兔啮，如有所啮伤也。胫，行景、行敬二切。

　　啮音孽。）

　　发于内踝，名曰走缓，其状痈也，色不变，数石其输而止其寒热，不死。（数石其输，砭其所肿之处也。踝，胡寡切。）

　　发于足上下，名曰四淫，其状大痈，急治之，百日死。（阳受气于四末，而大痈淫于其间，阳毒之盛极也。时气移易则真阴日败，故逾三月而死。）

　　发于足旁，名曰厉痈，其状不大，初如小指，发急治之，去其黑者，不消辄益，不治百日死。（不消辄益，谓初如小指而不治，则日以益大也。）

　　发于足趾，名脱痈，其状赤黑死不治，不赤黑不死，不衰急斩之，不则死矣。（六经原 皆在于足，所以痈发于足者，多为凶候。至于足趾，又皆六井所出，而痈色赤黑，其毒尤甚。若无衰退之状，则急当斩去其趾，庶得保生，否则毒瓦斯连脏，必至死矣。）

　　黄帝曰：夫子言痈疽，何以别之？岐伯曰：荣卫稽留于经脉之中，则血泣而不行，不行则卫气从之而不通，壅遏而不得行，故热。大热不止，热胜则肉腐，腐则为脓。然不能陷骨，髓不为焦枯，五脏不为伤，故命曰痈。（此下辨痈疽之轻重也。痈毒浮浅在表，不能陷骨，则髓不为枯，五脏不为伤，故病痈者可无虑也。）黄帝曰：何谓疽？岐伯曰：热气淳盛，下陷肌肤，筋髓枯，内连五脏，血气竭，当其痈下，筋骨良肉皆无余，故命曰疽。（痈浅疽深，毒有微甚，故内连五脏，外败筋骨良肉者，是谓之疽，乃可畏也。）疽者，上之皮夭以坚，上如牛领之皮。痈者，其皮上薄以泽。此其候也。

　　（夭以色言，黑黯不泽也。此即皮色之状，可以辨其浅深也。）

　　十八卷　疾病类

　　八十七、风寒痈肿

　　（《素问·脉要精微论》）

　　帝曰：诸痈肿筋挛骨痛，此皆安生？（此言诸病痈肿而有兼筋挛骨痛者也。诸家以痈肿、筋挛、骨痛，释为三证，殊失经意。观下文曰此寒气之肿，则其所问在肿，义可知矣。）岐伯曰：此寒气之肿，八风之变也。（惟风寒之变在经，所以兼筋骨之痛。今有病大项风、虾蟆瘟之属，或为头项咽喉之痈，或为肢节肌肉之肿，正此类也。八风义，详运气类三十五。）帝曰：治之奈何？岐伯曰：此四时之病，以其胜治之愈也。（四时之病，实时气也。治之以胜，如《至真要大论》曰：治诸胜复，寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之，各安其气，必清必静，则病气衰去。此之谓也。）

　　十八卷　疾病类

　　八十八、胃脘痈颈痈

　　（《素问·病能论》）

　　黄帝问曰：人病胃脘痈者，诊当何如？岐伯对曰：诊此者当候胃脉，其脉当沉细，沉细者气逆，（胃脉见于右关，所谓中附上，右外以候胃也。胃为多气多血之腑，脉当洪大，而反见沉细，故为胃气之逆。脘音管。）逆者人迎甚盛，甚盛则热。（胃气逆而人迎盛，逆在脏而热在经也，即《终始》等篇所云人迎三盛病在阳明之谓。）人迎者胃脉也，（人迎在结喉旁，足阳明动脉也。）逆而盛，则热聚于胃口而不行，故胃脘为痈也。（阳明气逆而盛，则热邪聚于胃脘，故留结为痈。）

　　帝曰：有病颈痈者，或石治之，或针灸治之而皆已，其真安在？（其真安在，言孰为正治之法也。）岐伯曰：此同名异等者也。（颈痈之名虽同，而证则有异，故治亦各有所宜。）夫痈气之息者，宜以针开除去之；（息，止也。痈有气结而留止不散者，治宜用针以开除其气，气行则痈愈矣。）夫气盛血聚者，宜石而泻之，此所谓同病异治也。（欲泻其血，宜用砭石，血泄则气衰而痈亦愈，此病同而治异也。）

　　十八卷　疾病类

　　八十九、痈疽五逆

　　（《灵枢·玉版篇》）

