<!-- { "loadSidebar": true } -->
　　五曰扬刺，扬刺者，正内一，旁内四，而浮之，以治寒气之博大者也。（扬，散也。中外共五针而用在浮泛，故能祛散博大之寒气。）六曰直针刺，直针刺者，引皮乃刺之，以治寒气之浅者也。（直者，直入无避也。引起其皮而刺之，则所用不深，故但治寒气之浅者。）七曰输刺，输刺者，直入直出，稀发针而深之，以治气盛而热者也。（输，委输也，言能输泻其邪，非上文荥输之谓。直入直出，用其锐也。稀发针，留之久也。久而且深，故可以去盛热之气。）八曰短刺，短刺者，刺骨痹，稍摇而深之，致针骨所，以上下摩骨也。（短者，入之渐也。故稍摇而深，致针骨所，以摩骨痹。摩，迫切也。）九曰浮刺，浮刺者，旁入而浮之，以治肌急而寒者也。（浮，轻浮也。旁入其针而浮举之，故可治肌肤之寒。此与上文毛刺义大同。）十曰阴刺，阴刺者，左右率刺之，以治寒厥，中寒厥，足踝后少阴也。（阴刺者，刺阴寒也。率，统也。言治寒厥者，于足踝后少阴经左右皆刺之。）十一曰旁针刺，旁针刺者，直刺旁刺各一，以治留痹久居者也。（旁针刺者，一正一旁也。正者刺其经，旁者刺其络，故可以刺久居之留痹。）十二曰赞刺，赞刺者，直入直出，数发针而浅之出血，是谓治痈肿也。（赞，助也。数发针而浅之，以后助前，故可使之出血而治痈肿。）

　　十九卷　针刺类

　　六、三刺浅深五刺五脏

　　（《灵枢·官针篇》）

　　脉之所居深不见者，刺之微内针而久留之，以致其空脉气也。（刺深脉者，亦必微内其针，盖恐太过，反伤正气，故但久留而引致之，使其空中之脉气上行也。）脉浅者勿刺，按绝其脉乃刺之，无令精出，独出其邪气耳。（脉浅者最易泄气，故必先按绝其脉而后入针，则精气无所伤，独取其邪矣。）所谓三刺则谷气出者，（自此至下文谷气，皆释终始篇之义。详见后十六。）先浅刺绝皮，以出阳邪；（绝，透也。浅刺皮腠，故出阳邪。）再刺则阴邪出者，少益深，绝皮致肌肉，未入分肉间也；（绝皮及肌，邪气稍深，故曰阴邪。大肉深处，各有分理，是谓分肉间也。）已入分肉之间，则谷气出。（谷气即正气，亦曰神气。出，至也。《终始篇》曰：所谓谷气至者，已补而实，已泻而虚，故以知谷气至也。）故刺法曰：始刺浅之，以逐邪气而来血气；后刺深之，以致阴气之邪；最后刺极深之，以下谷气。此之谓也。（凡刺之浅深，其法有三：先刺绝皮，取卫中之阳邪也；再刺稍深，取营中之阴邪也；三刺最深，及于分肉之间，则谷气始下。下，言见也。

　　按终始篇之义，与此互有发明。）故用针者，不知年之所加，气之盛衰，虚实之所起，不可以为工也。（年之所加，如天元纪、至真要等论是也。气之盛衰，如八正神明论、阴阳系日月等篇是也。知天地之气候，则人有五虚五实，皆可因而知矣。此数句又见六节藏象论，详运气类第一。）

　　凡刺有五，以应五脏。一曰半刺，半刺者，浅内而疾发针，无针伤肉，如拔毛状，以取皮气，此肺之应也。（此即前章毛刺之义，浅入而疾发，故可取皮分以应肺。）二曰豹文刺，豹文刺者，左右前后针之，中脉为故，以取经络之血者，此心之应也。（豹文者，言其多也，主取血脉，所以应心。）三曰关刺，关刺者，直刺左右，尽筋上，以取筋痹，慎无出血，此肝之应也。或曰渊刺，一曰岂刺。（关，关节也。左右，四肢也。尽筋，即关节之处也。慎无出血，血以养筋也。

　　肝主筋，刺筋所以应肝，渊刺、岂刺，皆古名也。）四曰合谷刺，合谷刺者，左右鸡足，针于分肉之间，以取肌痹，此脾之应也。（合谷刺者，言三四攒合，如鸡足也。邪在肉间，其气广大，非合刺不可。脾主肌肉，故取肌痹者，所以应脾。）

　　五曰输刺，输刺者，直入直出，深内之至骨，以取骨痹，此肾之应也。（输刺义见前章。肾主骨，刺深至骨，所以应肾。）

　　十九卷　针刺类

　　七、用针虚实补泻

　　（《灵枢·九针十二原篇》《小针解》《素问·宝命全角论》）

　　凡用针者，虚则实之，满则泄之（《灵枢·九针十二原篇》）。此篇言用针之要，全凭虚实以为补泻，实即补也，泄即泻也。）宛陈则除之，邪胜则虚之。（宛，郁同。陈，积也。除之去其滞，虚之泄其邪也。）大要曰：徐而疾则实，疾而徐则虚，（徐出针而疾按之为补，故虚者可实。疾出针而徐按之为泻，故实者可虚。）言实与虚，若有若无，（实之与虚，在有气无气耳。气本无形，故若有若无。善察之者，神悟于有无之间也。）察后与先，若存若亡，（察后与先，求病所急而治分先后也。若存若亡，察气之行与不行，以为针之去留也。）为虚为实，若得若失，（欲虚而虚，欲实而实，是得法也。粗工妄为，则失之矣。）虚实之要，九针最妙，（各有所宜之要也。）补泻之时，以针为之。（当补当泻，用有其时，在气会之顷。详如下文。）泻曰必持内之，放而出之，排阳得针，邪气得泄，（凡用泻者，必持内之，谓持之坚而入之锐也。放而出之，谓因其气来，出之疾而按之徐也。故可排开阳道以泄邪气。）按而引针，是谓内温，血不得散，气不得出也。（凡用补者，必按其穴而引退其针，是谓内温，故血不散、气不出而虚者实矣。）补曰随之，随之意若妄之，若行若按，若蚊虻止，（此下皆言补法也。

　　随者，因其气去，追而济之也。妄，虚妄也。意若妄之，言意会于有无之间也。若行若按，言行其气按其处也。若蚊虻止，言当轻巧无迹而用得其精也。）如留如还，去如弦绝，（留，留针也。还，出针也。去如弦绝，轻且捷也，故无损而能补。）令左属右，其气故止，外门已闭，中气乃实，（右手出针，左手随而按扪之，是令左属右也。故门户闭于外，中气实于内。）必无留血，急取诛之。（凡取血络者，不可使有留血，宜急去之也。）持针之道，坚者为宝，正指直刺，无针左右，（坚而有力，则直达病所。正而不斜，则必中气穴。）神在秋毫，属意病者，审视血脉者，刺之无殆。（医之神见，在悉秋毫，必精必确，加意病者，详审血脉，然后刺之，庶无危殆。）方刺之时，必在悬阳，及与两卫，（悬，犹言举也。

　　阳，神气也。凡刺之时，必先举神气为主，故曰悬阳。两卫者，卫气在阳，肌表之卫也；脾气在阴，脏腑之卫也。二者皆神气所居，不可伤犯，凡用针者，首宜顾此，故曰两卫。师传篇曰：脾者主为卫。详藏象类二十九。）神属勿去，知病存亡。（此即悬阳之义，故存亡系之。）血脉者，在 横居，视之独澄，切之独坚。（上文言神气之所居，此言血脉之所在也。视之独澄者，必欲索其隐。切之独坚者，必欲拔其本也。）

　　帝曰：何如而虚？何如而实（《素问·宝命全角论》。此下言虚实之治，并及诸所当慎也。）岐伯曰：刺虚者须其实，刺实者须其虚，经气已至，慎守勿失，深浅在志，远近若一，如临深渊，手如握虎，神无营于众物。（此节详注见下文。）

　　《小针解》曰：所谓虚则实之者，气口虚而当补之也。满则泄之者，气口盛而当泻之也。（此与下文针解篇皆释前篇之义，但此以气口言虚实，彼以针下气至言虚实，义虽若异，然互有发明，皆当察也。）宛陈则除之者，去血脉也。邪盛则虚之者，言诸经有盛者，皆泻其邪也。（此云泻其邪，与下文出针勿按义同。）徐而疾则实者，言徐内而疾出也。疾而徐则虚者 ，言疾内而徐出也。（此二句释义其用似反，当以下文针解篇者为得。）言实与虚若有若无者，言实者有气，虚者无气也。察后与先若亡若存者，言气之虚实，补泻之先后也，察其气之已下与常存也。（已下，言已退也。）为虚与实若得若失者，言补者 然若有得也，泻则恍然若有失也。（此释与下编不同，其义皆通。 音弼，诗云：威仪 。）

　　《针解篇》：黄帝问曰：愿闻九针之解，虚实之道。（自此至下文补泻之时，九针之名者，皆释前九针十二原篇之义。）

　　岐伯对曰：刺虚则实之者，针下热也，气实乃热也。满而泄之者，针下寒也，气虚乃寒也。（针下热者，自寒而热也，热则正气至而虚者实矣，故为补。针下寒者，自热而寒也，寒则邪气去而实者虚矣，故为泻。此释当与上解者参阅。）宛陈则除之者，出恶血也。邪盛则虚之者，出针勿按。（出针勿按，即泻其邪也。本经宛、菀皆通用，通作郁。）徐而疾则实者，徐出针而疾按之。疾而徐则虚者，疾出针而徐按之。（针下得气已盛而徐出之，则经脉无伤，疾按之则真气不泄，此补法也，故能实。若针已及病而疾出之，徐按之，则菀滞行，邪气去，此泻法也，故能虚。）言实与虚者，寒温气多少也。

　　（寒为虚，温为实；气少为虚，气多为实。）若无若有者，疾不可知也。（气至之有无，针下之虚实，诚不易知也。疾不可知故若无，明能察之故若有。）察后与先者，知病先后也。（病有标本，先者为本，后者为标。）为虚与实者，工勿失其法。若得若失者，离其法也。（虚当补，实当泻，法不可失也。若有得若有失者，粗工妄为，离其法耳。）虚实之要九针最妙者，为其各有所宜也。（九针之用，各有所宜。详见前二章。）补泻之时者，与气开阖相合也。（气至应时谓之开，已过未至谓之阖。补泻之时者，凡诸经脉气昼夜周行五十度，各有所至之时，如经络类营气卫气营运之次二章者是也。故《卫气行篇》曰：谨候其气之所在而刺之，是谓逢时。此所谓补泻之时也。又若针下气来谓之开，可以迎而泻之；针下气去谓之阖，可以随而补之。此皆针与气开阖相合之义。）九针之名各不同形者，针穷其所当补泻也。（各不同形，故补泻各有所用。）

　　刺实须其虚者，留针，阴气隆至，乃去针也。刺虚须其实者，阳气隆至，针下热，乃去针也。（自此至下文神无营于众物者，皆释前宝命全角论之义。阴气隆至，针下寒也，阳邪已退，实者虚矣。阳气隆至，针下热也，元气已复，虚者实矣。故皆可去针也。）经气已至慎守勿失者，勿更改也。（慎守勿失勿更改者，戒其主持不定，多生惑乱，不惟无益，反招损也。）浅深在志者，知病之内外也。（内宜刺深，外宜刺浅，最当在意，不可忽也。）近远如一者，深浅其候等也。

