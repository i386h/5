<!-- { "loadSidebar": true } -->
　　（深者取气远，浅者取气近，远近虽不同，以得气为候则如一也。）如临深渊者，不敢堕也。（言行针之际，当敬慎若此也。）手如握虎者，欲其壮也。（持针如握虎，欲其坚而有力也。）神无营于众物者，静志观病患，无左右视也。（神志不定，先从目始，目静则神静，神静则志专，病以静观，方无失也，故无左右视。）义无邪下者，欲端以正也。（此即前篇正指直刺、无针左右之义。）必正其神者，欲瞻病患目，制其神，令气易行也。（目者神之窍，欲正病者之神，必瞻其目，制彼精神，令无散越，则气为神使，脉道易行也。）

　　所谓三里者，下膝三寸也。（三里有二，此言足三里，足阳明经穴也。按：此下言取穴之法，非本篇上下之义，意必他篇之文脱误于此者。）所谓跗之者，举膝分易见也。（跗之当作跗上，即足阳明冲阳穴也。盖三里冲阳，一脉相贯，举膝下三里而重按之，则冲阳之脉不动矣，故举其膝分则易见也。）巨虚者，跷足 独陷者。（巨虚有二，上廉、下廉也。

　　跷，举也。此言巨虚上廉当跷足取之，在 骨外侧独陷者之中也。）下廉者，陷下者也。（此言巨虚下廉，又在独陷者之下，盖上廉下廉相去三寸耳。）

　　十九卷　针刺类

　　八、阴阳虚实补泻先后

　　（《灵枢·终始篇》）

　　阴盛而阳虚，先补其阳，后泻其阴而和之；阴虚而阳盛，先补其阴，后泻其阳而和之。（此以脉口人迎言阴阳也。脉口盛者，阴经盛而阳经虚也，当先补其阳、后泻其阴而和之。人迎盛者，阳经盛而阴经虚也，当先补其阴、后泻其阳而和之。何也？以治病者皆宜先顾正气，后治邪气。盖攻实无难，伐虚当畏，于此节之义可见。用针用药，其道皆然。）三脉动于足大趾之间，必审其实虚。虚而泻之，是谓重虚，重虚病益甚。（三脉动者，阳明起于大趾次趾之间，自厉兑以至冲阳皆是也；厥阴起于大趾之间，自大敦以至太冲皆是也；少阴起于足心，自涌泉以上太溪皆是也。三者皆在大趾之后，故曰动于足大趾之间也。虚而泻之，故病益甚。）凡刺此者，以指按之，脉动而实且疾者疾泻之，虚而徐者则补之，反此者病益甚。（泻虚补实，是为反也。）其动也，阳明在上，厥阴在中，少阴在下。（阳明行足跗之上，厥阴行足跗之内而在二经之中，少阴行足跗之下也。）

　　补须一方实，深取之，稀按其 ，以极出其邪气；（同前《终始篇》。补当作刺。刺法虽多，其要惟二，则补泻而已。

　　一者因其方实，故当深取之，勿按其 ，欲以出其邪气，此泻法也。 ，委、伟二音，针瘢也。）一方虚，浅刺之，以养其脉，疾按其 ，无使邪气得入。（一者因其方虚，故当浅刺之以养其血脉，疾按其穴以拒其邪气，此补法也。）邪气来也紧而疾，谷气来也徐而和。（邪气，病气也。谷气，元气也，即胃气也。此虽以针下之气为言，然脉气之至亦如此。）

　　脉实者，深刺之，以泄其气；脉虚者，浅刺之，使精气无得出，以养其脉，独出其邪气。（诸篇皆言虚实，而未详虚实之辨；此言脉实则实，脉虚则虚，实则深刺之以泄其气，虚则浅刺之无伤精气，以养其脉而独出其邪气，庶补泻知其要矣。）

　　十九卷　针刺类

　　九、宝命全角必先治神五虚勿近五实勿远

　　（《素问·宝命全角论》）

　　黄帝问曰：天复地载，万物悉备，莫贵于人，人以天地之气生，四时之法成。（天地之间，唯人为贵，干称乎父，坤称乎母，故以天地之气生。春应肝而养生，夏应心而养长，长夏应脾而养化，秋应肺而养收，冬应肾而养藏，故以四时之法成。）君王众庶，尽欲全角，（好生恶死，人情同也。）形之疾病，莫知其情，留淫日深，着于骨髓，心私虑之，余欲针除其疾病，为之奈何？（病在皮毛，浅而未甚，不早治之，则留淫日深，内着骨髓，故可虑也。）岐伯对曰：夫盐之味咸者，其气令器津泄；（盐味咸，水之化也。其性浸淫透物，久在器中则津液外泄而器无固者，喻言人之肾气有损，则二阴不守也。）弦绝者，其音嘶败；（凡琴瑟之弦将损绝者，音必嘶败，喻言人之肺气有损，则声音不清也。嘶音西，破声曰嘶。）木敷者，其叶发；（敷，内清也。发，飘堕也。木敷于外者，凋残之兆也。喻言人之肝脾已损，则色夭肉枯也，按：太素云木陈者其叶落，于义尤切。）病深者，其声哕。（哕，呃逆也。按口问篇曰：哕出于胃。又曰：肺主为哕。夫胃为五脏之本，肺为主气之脏，今以上文三证而复加声哕者，肺亏胃竭，病必危矣。哕，于决切。）人有此三者，是谓坏腑，（腑，犹宫府也。人之伤残日久，则形体损败如此，故谓之坏腑。）毒药无治，短针无取，此皆绝皮伤肉，血气争黑。

　　（中腑既坏，则毒药不能治其内，短针不能取其外，病不可为而强施针药，徒致绝皮伤肉以败其形，血气争黑以变其色，此皆因循已久，不为早治，故无济也。官能篇曰：上工之取气，乃救其萌芽；下工守其已成，因败其形。正此之谓。）帝曰：余念其痛，心为之乱惑，反甚其病，不可更代，百姓闻之，以为残贼，为之奈何？（针药罔效，适甚其病，欲施他治，无法可更，故百姓闻之，必反谓残贼而害之也。）岐伯曰：夫人生于地，悬命于天，天地合气，命之曰人。（形以地成，故生于地。命唯天赋，故悬于天。天，阳也。地，阴也。阴精阳气，合而成人，故人位乎中而为三才之一。）人能应四时者，天地为之父母。（人能合于阴阳，调于四时，处天地之和以养生者，天必育之寿之，故为父母。《四气调神论》曰：夫四时阴阳者，万物之根本也，所以圣人春夏养阳，秋冬养阴，以从其根，故与万物沉浮于生长之门。此之谓也。

　　设有逆天之道，失时之和，以妄为常者，虽以天地为之父母，亦焉得而芘之哉？）知万物者，谓之天子。（知周万物，则能参天地，赞化育，以寿国寿民，是谓天之子也。）天有阴阳，人有十二节；（天有六阴六阳，人亦有六阴六阳，皆相应也。）天有寒暑，人有虚实。（阳进则物盛，阴进则物衰，此天地之虚实也。阳固则神全，阴强则鬼见，此人之虚实也。）

　　能经天地阴阳之化者，不失四时；知十二节之理者，圣智不能欺也。（如上文天地万物四时十二节寒暑虚实等义，只阴阳二字包罗尽之。能经天地阴阳之化者，圣智之道无遗蕴矣，又何有能欺之者？）能存八动之变，五胜更立；能达虚实之数者，独出独入， 吟至微，秋毫在目。（存，存于心也。八动之变，八风之动变也。五胜更立，五行之衰王也。独出独入，独得其妙用也。 ，开口而欠也。凡此者，皆天地阴阳之化，知乎此则无所不知，故虽 吟之声至微，秋毫之形至细，无不在吾目中矣。此上之对，盖谓知之真，见之切，则病之浅深，治之可否，发无不中，又何有心之乱惑、百姓以为残贼之虑哉？ 音区。）帝曰：人生有形，不离阴阳，天地合气，别为九野，分为四时，月有小大，日有短长，万物并至，不可胜量，虚实 吟，敢问其方？（此详求针治之方也。）岐伯曰：木得金而伐，火得水而灭，土得水而达，金得火而缺，水得土而绝，万物尽然，不可胜竭。（天地阴阳之用，五行尽之，万物虽多，不能外此五者，知五行相制之道，则针法可约而知矣。）故针有悬布天下者五，黔首共余食，莫知之也。（悬布天下，言示人之广也。五义如下文。黔首，黎民也。共，皆也。余食，犹食之弃余，皆不相顾也。黔音钳。）一曰治神，（医必以神，乃见无形，病必以神，血气乃行，故针以治神为首务。汤液醪醴论曰：形弊血尽而功不立者，神不使也。正此之谓。）二曰知养身，（不知养身，置针于无用之地，针家不可不知，如终始篇云新刺勿内，已刺勿醉，已刺勿怒，已刺勿劳，已刺勿饱、已刺勿饥、已刺勿渴之类皆是也。）三曰知毒药为真，（治病之道，针药各有所宜，若真知非药不可而妄用针者，必反害之。如邪气脏腑病形篇曰：诸小者，阴阳形气俱不足，勿取以针而调以甘药也。根结篇曰：形气不足，病气不足，此阴阳气俱不足也，不可刺之。

　　此即病传论所谓守一勿失万物毕者之义。）四曰制砭石小大，（古者以砭石为针，用为外治之法，自黄帝始造九针以代石，故不曰九针而曰砭石。然制有小大，必随病所宜，各适其用也。）五曰知腑脏血气之诊。（不知腑脏，则阴阳表里不明，不知血气，则经络虚实不辨，皆不足以言针。）五法俱立，各有所先。（针治未施，法应预立，五者之用，当知所先。）今末世之刺也，虚者实之，满者泄之，此皆众工所共知也。（言浅近易知也。）若夫法天则地，随应而动，和之者若响，随之者若影，道无鬼神，独来独往。（法天则地，超乎凡矣。随应而动，通乎变矣。故能如附应声，如影随形，得心应手，取效若神。所谓神者，神在吾道，无谓鬼神。既无鬼神，则其来其往，独惟我耳。）帝曰：愿闻其道。岐伯曰：凡刺之真，必先治神，（此以病者之神为言。神者，正气也。得神者昌，失神者亡，故刺之真要，必先以正气为主。）五脏已定，九候已备，后乃存针。（再定五脏之属，悉九候之诊，得其虚实所在，然后存意于针而用之。）众脉不见，众凶弗闻，外内相得，无以形先，（众脉众凶，言其多也，泛求其多，则不得其要。故见众脉者不见脉之真，闻众凶者弗闻凶之本，必因脉以合外，因证以合内，表里相参，庶乎无失，是外内相得也。不察其迹而察其所以迹，是无以形先也。所谓知其要者一言而终，不知其要流散无穷，其义即此。）可玩往来，乃施于人。（玩谓精熟，犹玩弄也。往言既往，来言将来，原始反终，惟穷理者能之。必能若是，乃可施治于人。）人有虚实，五虚勿近，五实勿远。（五虚五实，如调经论云神、气、血、形、志，各有有余不足，凡此十者，其气不等也。《玉机真藏论》曰：脉盛，皮热，腹胀，前后不通，闷瞀，此谓五实；脉细，皮寒，气少，泄利前后，饮食不入，此谓五虚也。虚病不利于针，故五虚勿近。实邪最所当用，故五实勿远。

