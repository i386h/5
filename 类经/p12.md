<!-- { "loadSidebar": true } -->
　　小针解曰：气口虚而当补，盛而当泻。本篇曰：气口何以独为五脏主？难经曰：十二经皆有动脉，独取寸口，以决五脏六腑死生吉凶之法，何谓也？曰：寸口者，脉之大会，五脏六腑之所终始，故取法于寸口也。诸如此者，岂独指右手为言耶？而王叔和未详经旨，突谓左为人迎，右为气口，左手寸口人迎以前、右手寸口气口以前等说，自晋及今，以讹传讹，莫可解救；甚至以左候表，以右候里，无稽之言，其谬为甚。夫肝心居左，岂不可以为里？肠胃在右，岂不可以言表？如仲景为伤寒之祖，但曰大浮数滑动者，此名阳也；沉涩弱弦微者，此名阴也。又曰：表有病者，脉当浮而大；里有病者，脉当沉而细。又如其上取寸口，太阴脉也；下取趺阳，阳明脉也。是皆阴阳表里之谓。初未闻以左为人迎而候表，右为气口而候里。即余初年亦尝为左表右里之说所惑，及今见多识定，乃知脉体自有阴阳，诸经皆具表里。凡今之习讹者，但见左强，便曰外感而攻其表；但见右盛，便曰内伤而攻其里。亦焉知脏气有不齐，脉候有禀赋，或左脉素大于右，或右脉素大于左，孰者为常？孰者为变？或于偏弱中略见有力，已隐虚中之实；或于偏盛中稍觉无神，便是实中之虚。设不知此而执欲以左右分表里，岂左无里而右无表乎？故每致攻伐无过，颠倒阴阳，非惟大失经旨，而遗害于人不小，无怪乎脉之日难也，此不得不为辨正。再按：人迎气口之脉，本皆经训；但人迎为足阳明之脉，不可以言于手，气口总手太阴而言，不可以分左右，如动输、本输、经脉等篇，明指人迎为结喉旁胃经动脉。愚尝考之四时气篇曰：气口候阴，人迎候阳。五色篇曰：人迎盛坚者伤于寒，气口盛坚者伤于食。禁服篇曰：寸口主中，人迎主外。经脉、终始等篇曰，人迎一盛二盛三盛，脉口一盛二盛三盛等义。皆言人迎为阳明之腑脉，故主乎表；脉口为太阴之脏脉，故主乎里。如太阴阳明论曰：太阴为之行气于三阴，阳明为之行气于三阳。阴阳别论曰三阳在头，正言人迎行气于三阳也；三阴在手，正言脉口行气于三阴也。盖上古诊法有三：一取三部九候以诊通身之脉，一取太阴阳明以诊阴阳之本，一取左右气口以诊脏腑之气。然则人迎自有其位，脉经则扯人迎于左手，而分气口于右手，不知何据何见而云然？愚初惑之，未敢遽辩，及见纲目之释人迎气口者，亦云人迎在结喉两旁，足阳明之脉也。又见庞安常论脉曰：何谓人迎？喉旁取之。

　　近见徐东皋曰：脉经谓左手关前一分为人迎，误也。若此数君者，已觉吾之先觉矣，兹特引而正之。呜呼！夫一言之谬，遗误千古，成心授受，何时复正哉？立言者，可不知所慎乎？）岐伯曰：胃者，水谷之海，六腑之大源也。五味入口，藏于胃以养五脏气，气口亦太阴也。是以五脏六腑之气味，皆出于胃，变见于气口。（人有四海而胃居其一，是为水谷之海。脏腑之属，阳为腑，阴为脏，胃属阳而为六腑之本，故云六腑之大源。然五味入口，藏于胃以养五脏气，故又曰胃为五脏六腑之海。气口本属太阴，而曰亦太阴者何也？盖气口属肺，手太阴也；布行胃气，则在于脾，足太阴也。按营卫生会篇曰：谷入于胃，以传于肺，五脏六腑，皆以受气。厥论曰：脾主为胃行其津液者也。经脉别论曰：饮入于胃，游溢精气，上输于脾，脾气散精，上归于肺。然则胃气必归于脾，脾气必归于肺，而后行于脏腑营卫，所以气口虽为手太阴，而实即足太阴之所归，故曰气口亦太阴也。是以五脏六腑之气味，皆出于胃而变见于气口，故胃为脏腑之大源，然无不由脾达肺也。见音现。）故五气入鼻，藏于心肺，心肺有病，而鼻为之不利也。（气味之化，在天为气，在地为味。

　　上文言五味入口藏于胃者，味为阴也；此言五气入鼻藏于心肺者，气为阳也。鼻为肺之窍，故心肺有病而鼻为之不利。

　　观此两节曰味曰气，皆出于胃而达于肺，既达于肺，亦必变见于气口，故气口独为五脏主。）凡治病必察其下，适其脉，观其志意，与其病也。（此治病之四要也。下言二阴，二阴者，肾之窍，胃之关也。脉要精微论曰：仓廪不藏者，是门户不要也。得守者生，失守者死。故二便为胃气之关锁，而系一身元气之安危，此下之不可不察也。适，测也。脉为气血之先，故独取寸口以决吉凶之兆。如平人气象论曰：人无胃气曰逆，逆者死。脉无胃气亦死。此脉之不可不察也。志意者，如本藏篇曰：志意和则精神专直，魂魄不散，悔怒不起，五脏不受邪矣。是志意关乎神气而存亡系之，此志意之不可不察也。病有标本，不知求本，则失其要矣；病有真假，不知逆从，则及于祸矣。此病因之不可不察也。合是四者而会观之，则治病之妙，无遗法矣。）拘于鬼神者，不可与言至德。阳之灵曰神，阴之灵曰鬼。张子曰：鬼神者，二气之良能也。程子曰：鬼神只是一个造化，天尊地卑，乾坤定矣，鼓之以雷霆，润之以风雨是也。然则鬼神者，即天地之灵耳。

　　祸福有因，惟人自作，天地无私，鬼神焉得而蔽之？彼昧理者，不知鬼神不可媚，而崇尚虚无，不求实济，何益之有？若此者，即与论天人至德，必不见信，又何足与道哉？故曰信巫不信医，一不治也。即此之谓。）恶于针石者，不可与言至巧。（针石之道，法三才而调阴阳，和气血而通经络，故曰知机之道者，不可挂以发，盖言其至精至微也；而或有恶于针石者，诚不可与言至巧矣。）病不许治者，病必不治，治之无功矣。（不治已病治未病，圣人之道也。其有已病而尚不许治者，特以偏见不明，信理不笃，如拘于鬼神、恶于针石之类皆是也。既不相信，不无掣肘，强为之治，焉得成功？即有因治而愈者，彼亦犹谓不然，总亦属之无功也。）

　　三卷　藏象类

　　十二、食饮之气归输脏腑

　　（素问经脉别论）

　　食气入胃，散精于肝，淫气于筋。（精，食气之精华也。肝主筋，故胃散谷气于肝，则浸淫滋养于筋也。）食气入胃，浊气归心，淫精于脉。（浊，言食气之浓者也。如阴阳清浊篇曰，受谷者浊，受气者清是也。心主血脉，故食气归心，则精气浸淫于脉也。）脉气流经，经气归于肺，肺朝百脉，输精于皮毛。（精淫于脉，脉流于经，经脉流通，必由于气，气主于肺，故为百脉之朝会。皮毛为肺之合，故肺精输焉。）毛脉合精，行气于府。（肺主毛，心主脉；肺藏气，心生血。

　　一气一血，称为父母，二脏独居胸中，故曰毛脉合精，行气于府。府者，气聚之府也，是谓气海，亦曰膻中。）府精神明，留于四脏，气归于权衡。（宗气积于肺，神明出于心，气盛则神王，故气府之精为神明。神王则脏安，故肺肝脾肾四脏，无不赖神明之留以为主宰，然后脏气咸得其平而归于权衡矣。权衡，平也，故曰主明则下安，主不明则十二官危。）权衡以平，气口成寸，以决死生。（脏腑之气既得其平，则必变见于气口而成寸尺也。气口者，脉之大会，百脉俱朝于此，故可以决生死。凡如上文所言者，皆食气之所化，而食气之化，又必由于胃气，故上文言食气入胃，下文言饮入于胃也。）

　　饮入于胃，游溢精气，上输于脾。脾气散精，上归于肺。（游，浮游也。溢，涌溢也。水饮入胃，则其气化精微，必先输运于脾，是谓中焦如沤也。脾乃散气，上如云雾，而归于肺，是谓上焦如雾也。）通调水道，下输膀胱。（肺气营运，水随而注，故肺能通调水道，下输膀胱，是谓水出高原，下焦如渎也。）水精四布，五经并行，（水因气生，气为水母，凡肺气所及，则水精布焉。然水名虽一，而清浊有分。清者为精，精如雨露；浊者为水，水如江河。故精归五脏，水归膀胱，而五经并行矣。五经，五脏之经络也。）合于四时五脏、阴阳揆度以为常也。（若是则食饮精气，即得其滋养升降之宜，故四时五脏，皆合于阴阳揆度以为常也。）

　　三卷　藏象类

　　十三、有子无子女尽七七男尽八八

　　（素问上古天真论 附：种子说）

　　帝曰：人年老而无子者，材力尽邪？将天数然也？（材力，精力也。天数，天赋之限数也。）岐伯曰：女子七岁肾气盛，齿更发长。（七为少阳之数，女本阴体而得阳数者，阴中有阳也。人之初生，先从肾始，女至七岁，肾气稍盛。肾主骨，齿者骨之余，故齿更。肾为精血之脏，发者血之余，故发长。愚按：男子属阳，当合阳数，女子属阴，当合阴数；而今女反合七，男反合八何也？盖天地万物之道，惟阴阳二气而已，阴阳作合，原不相离，所以阳中必有阴，阴中必有阳，儒家谓之互根，道家谓之颠倒，皆所以发明此理也。如离火属阳居南，而其中则偶，是外阳而内阴也；坎水属阴居北，而其中则奇，是外阴而内阳也。震坎艮是为三男，而阴多于阳；巽离兑是为三女，而阳多于阴。悟真篇曰；日居离位反为女，坎配蟾宫却是男。是皆阴阳颠倒之义。故女子外为阴体而内合阳数，男子外为阳体而内合阴数。如左传昭公元年医和云，女阳物而晦时，乃亦以女为阳矣，此皆医家当察也。更，平声。长，上声。下同。）二七而天癸至，任脉通，太冲脉盛，月事以时下，故有子。（天癸者，天一之气也。任冲者，奇经之二也，任主胎胞，冲为血海，气盛脉通，故月事下而有子。月事者，言女子经水按月而至，其盈虚消长应于月象。经以应月者，阴之所生也。愚按：天癸之义，诸家俱即以精血为解；然详玩本篇谓女子二七天癸至，月事以时下，男子二八天癸至，精气溢泻，是皆天癸在先，而后精血继之，分明先至后至，各有其义，焉得谓天癸即精血，精血即天癸？本末混淆，殊失之矣。夫癸者，天之水，干名也。

　　干者支之阳，阳所以言气；癸者壬之偶，偶所以言阴。故天癸者，言天一之阴气耳，气化为水，因名天癸，此先圣命名之精而诸贤所未察者。其在人身，是为元阴，亦曰元气。人之未生，则此气蕴于父母。是为先天之元气；人之既生，则此气化于吾身，是为后天之元气。第气之初生，真阴甚微，及其既盛，精血乃王，故女必二七、男必二八而后天癸至。

