<!-- { "loadSidebar": true } -->
　　盖针道难补而易泻耳。）至其当发，间不容 ，（发，出针也。 ，瞬同。言针发有期，或迟或速，在气机之顷，不可以瞬息误也。）手动若务，针耀而匀，（动，用针也。务，专其务而心无二也。耀，精洁也。匀，举措从容也。）静意视义，观适之变，（适，至也。变，虚实之变也。观之以静，察变之道也。）是谓冥冥，莫知其形，（冥冥，幽隐也。莫知其形，言血气之变不形于外，惟明者能察有于无，即所谓观于冥冥焉。）见其乌乌，见其稷稷，从见其飞，不知其谁，（此形容用针之象有如此者。乌乌，言气至如乌之集也。稷稷，言气盛如稷之繁也。从见其飞，言气之或往或来，如鸟之飞也。

　　然此皆无中之有，莫测其孰为之主，故曰不知其谁。）伏如横弩，起如发机。（血气未应，针则伏如横弩，欲其强锐也。

　　血气既应，针则退如发机，欲其迅速也。前第七章帝曰何如而虚何如而实一节，原在此末，今类附于彼，当与此连阅。）

　　十九卷　针刺类

　　十、九针推论

　　（《灵枢·官能篇》）

　　黄帝问于岐伯曰：余闻九针于夫子，众多矣不可胜数，余推而论之，以为一纪。余司诵之，子听其理，非则语余，请正其道，令可久传，后世无患，得其人乃传，非其人勿言。岐伯稽首再拜曰：请听圣王之道。（一纪者，汇言也。）黄帝曰：用针之理，必知形气之所在，左右上下，（义如脉色类三十二三。）阴阳表里，血气多少，（详经络类二十。）行之逆顺，（阴气从足上行至头而下行循臂，阳气从手上行至头而下行至足，故阳病者上行极而下，阴病者下行极而上，反者皆谓之逆。）出入之合，谋伐有过。（经气自内而出，自外而入，俞有不同。详经络类十四十六二章。知其出入，则可因过而伐之也。合字一本作会。）知解结，（详本类后三十五。）知补虚泻实，上下气门，（补虚泻实义见前。上下气门，即经络类诸经标本气街之义。一曰手经为上，足经为下，气脉必由之处，是为门户。亦通。）明通于四海，（人之四海，详经络类三十二。）审其所在，寒热淋露，以输异处，（淋于雨，露于风，邪感异处，当审其经也。淋露义又见运气类三十五。）审于调气，明于经隧，左右肢络，尽知其会。（调气者，察其虚实往来而调和之也。经隧支别及各经脉会之义，详经络类二。）寒与热争，能合而调之；（合阴阳而调其平也。）虚与实邻，知决而通之；（邻，近也。近则易疑，疑则以似为是，冰炭相反矣，故当知决而通之。）左右不调，把而行之。（邪客大络者，左注右，右注左。把而行之，即缪刺也。

　　详后三十。把字一本作犯。）明于逆顺，乃知可治；（顺者可治，逆者不可治，如脉色疾病类之死证死期，及本类之刺禁刺害，皆逆也。）阴阳不奇，故知起时。（奇，不遇也。不奇则和矣，故知起时。奇音基。）审于本末，察其寒热，得邪所在，万刺不殆，知官九针，刺道毕矣。（本末，标本也。寒热，阴阳也。所在，三部九候之病脉处也。官，任也。九针不同，各有所宜，能知以上之法而任用之，则刺道毕矣。）明于五输，徐疾所在，屈伸出入，皆有条理，（此下复详明针论也。五输，井荥俞经合也。徐疾，针法也。屈伸出入，经脉往来也。）言阴与阳，合于五行，五脏六腑，亦有所藏，（阴阳之化，是为五行，脏腑所藏，亦惟此耳。）四时八风，尽有阴阳，（天道之阴阳五行也。）各得其位，合于明堂，各处色部，五脏六腑，察其所痛，左右上下，知其寒温，何经所在，（邪在于中，色形于外，察之面部，疾可知也。出五色篇，详脉色类三十二。）审皮肤之寒温滑涩，知其所苦，（寒者多阴，温者多阳。滑者多实，涩者多虚。）膈有上下，知其气所在。（膈之上，膻中也，为上气海，心肺所居。膈之下，脾肝肾所居，丹田为下气海也。）先得其道，稀而疏之，稍深以留，故能徐入之。（此下兼言针灸法也。先得其经络之道，然后可以用针。稀而疏之，贵精少也。稍深以留，欲徐入也。）

　　大热在上，推而下之，（推而逐之，抑其高也。）从下上者，引而去之，（引而去之，泄于下也。）视前痛者，常先取之。（先取其本也。）大寒在外，留而补之，入于中者，从合泻之。（大寒在外，补中气可以拒之。泻合穴可以除之。）针所不为，灸之所宜。（凡不宜于针者，当灸以治之。）上气不足，推而扬之，下气不足，积而从之。（推而扬之，引致其气以补上也。

　　积而从之，留针随气以实下也。）阴阳皆虚，火自当之，厥而寒甚，骨廉陷下，寒过于膝，下陵三里。（火自当之，宜于灸也。若厥而寒甚，阳气大虚，当灸下陵，即阳明经三里穴也。）阴络所过，得之留止，寒入于中，推而行之。（寒留于络而入于经，当用针推散而行之。）经陷下者，火则当之，结络坚紧，火所治之。（寒气凝聚，或陷于经，或结于络，皆当以火逐之。）不知所苦，两跷之下，男阴女阳，良工所禁，针论毕矣。（寒邪在肌肉血脉之间，有不痛不仁不知所苦者，当灸两跷之下，即足太阳申脉、足少阴照海二穴也。然男子数阳，女子数阴，若男阴女阳，则反用矣，故为良工之所禁。

　　《调经论》亦曰：病不知所痛，两跷为上。与此法同。）用针之服，必有法则，上视天光，下司八正，（此下言当知天忌也。天光八正义俱见下章。）以辟奇邪，而观百姓，（兼人己而言也。辟，避同。）审于虚实，无犯其邪。（虚风实风，皆能伤人，故无犯其邪。）是得天之露，遇岁之虚，救而不胜，反受其殃，（天之风雨不时者，皆谓之露。《岁露论》曰：故诸逢其风而遇其雨者，命曰遇岁露焉。岁之虚者，乘年之衰，逢月之空，失时之和，因为贼风所伤，是谓三虚。详运气类三十六。）故曰必知天忌，乃言针意。（天忌详义见下章。）法于往古，验于来今，观于窈冥，通于无穷，粗之所不见，良工之所贵，莫知其形，若神仿佛。（此下皆言针法也。凡下文无注者，详义俱见下章。）邪气之中人也，洒淅动形。正邪之中人也微，先见于色，不知于其身，若有若无，若亡若存，有形无形，莫知其情。（邪气，言虚邪也。虚邪之中人也甚，故洒淅动形。正邪之中人也微，故但先见于色而不知于身，此节与下章互有发明，所当参阅。此数句与《邪气脏腑病形论》同，详疾病类三。）是故上工之取气，乃救其萌芽；下工守其已成，因败其形。是故工之用针也，知气之所在，而守其门户，明于调气，补泻所在，徐疾之意，所取之处。（因败其形者，不知其难而反伤之也。所在，即三部九候之义。）

　　泻必用圆，切而转之，其气乃行，疾而徐出，邪气乃出，伸而迎之，遥大其穴，气出乃疾。（圆，流利也；切，直迫病所也；迎，夺也；遥，摇同。用针圆活而迎夺之，则气出乃疾，故可以泻。）补必用方，外引其皮，令当其门，左引其枢，右推其肤，微旋而徐推之，必端以正，安以静，坚心无解，欲微以留，气下而疾出之，推其皮，盖其外门，真气乃存，用针之要，无忘其神。（方，即端正安静之谓。外引其皮令当其门，察穴于肌表也。左引其枢，右推其肤，微旋而徐推之，用针之枢要也。必端以正，安以静，坚心无懈，候气之诚确也。欲微以留，气下而疾出之，推其皮，盖其外门，出针之防护也。真气得存，故可以补。用针之要无忘其神者，总结前篇而言，义详下章。按：补泻方圆义，与后章《八正神明论》之文似乎相反；然详求其意，各有发明，不可谓其误而忽也。）

　　十九卷　针刺类

　　十一、官能

　　（《灵枢·官能篇》连前章）

　　雷公问于黄帝曰：针论曰：得其人乃传，非其人勿言。何以知其可传？（针论，即指前章也。）黄帝曰：各得其人，任之其能，故能明其事。（任之其能，因才而器使也。）雷公曰：愿闻官能奈何？黄帝曰：明目者，可使视色。（俱视独见，明目者也。）聪耳者，可使听音。（俱听独闻，聪耳者也。）捷疾辞语者，可使传论。（如开导劝戒解疑辩正之属，皆所谓传论也。）语徐而安静，手巧而心审谛者，可使行针艾，理血气而调诸逆顺，察阴阳而兼诸方。（语徐者不苟，安静者不乱，手巧者轻重疾徐有妙，心审谛者精思详察无遗，故可胜是任。谛音帝。）缓节柔筋而心和调者，可使导引行气。（导引者，但欲营运血气而不欲有所伤也，故惟缓节柔筋而心和调者乃胜是任，其义可知。今见按摩之流，不知利害，专用刚强手法，极力困人，开人关节，走人元气，莫此为甚。病者亦以谓法所当然，即有不堪，勉强忍受，多见强者致弱，弱者不起，非惟不能去病，而适以增害，用若辈者，不可不为知慎。）疾毒言语轻人者，可使唾痈咒病。（人之恶口毒舌者，亦由禀赋，诸无所利而独利于唾咒疾病。）爪苦手毒，为事善伤者，可使按积抑痹。（按：积抑痹，亦上文导引行气之属。然积坚痹固，非爪苦手毒者不能破，术若相类而用有轻重也。）各得其能，方可乃行，其名乃彰。不得其人，其功不成，其师无名。故曰得其人乃言，非其人勿传，此之谓也。（《气交变大论》曰：得其人不教，是谓失道，传非其人，慢泄天宝。详运气类十。）手毒者，可使试按龟，置龟于器下而按其上，五十日而死矣；手甘者，复生如故也。（龟能运任脉，其息以耳而导引伏气，所以灵而多寿，不易于死，故可用此以验人之手毒与否。手甘者非以味言，即不毒之谓。）

　　十九卷　针刺类

　　十二、内外揣

　　（《灵枢·外揣篇》全）

