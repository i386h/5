<!-- { "loadSidebar": true } -->
　　黄帝曰：余闻九针九篇，余亲授其调，颇得其意。（调，法度也。言颇得其详也。）夫九针者，始于一而终于九，然未得其要道也。夫九针者，小之则无内，大之则无外，深不可为下，高不可为盖，恍惚无穷，流溢无极，余知其合于天道人事四时之变也，然余愿杂之毫毛，浑束为一可乎？（始于一终于九者，尽天地之大数也。针数应之，故小则无内，大则无外，深则无下，高则无上，其于天道人事四时之变无所不合，故散之则杂如毫毛，约之则浑束为一。一者，欲得其要也。）岐伯曰：明乎哉问也。非独针道焉，夫治国亦然。黄帝曰：余愿闻针道，非国事也。岐伯曰：夫治国者，夫惟道焉，非道，何可小大深浅杂合而为一乎？（至大至小，至浅至深，无不有道存焉！故治国有道，治针亦有道。必知乎道，乃可合万变而为一矣！）黄帝曰：愿卒闻之。岐伯曰：日与月焉，水与镜焉，鼓与响焉。夫日月之明，不失其影，水镜之察，不失其形，鼓响之应，不后其声，动摇则应和尽得其情。（道本无形，何从察之？在明其理，得其情耳。故如日月之于影，水镜之于形，鼓之于声，有动则有应，有应则可知，惟其至明，故能尽得其情。）黄帝曰：窘乎哉！昭昭之明不可蔽。其不可蔽，不失阴阳也。（道者一也，一生二，阴阳而已。不失阴阳，则昭昭之明不可蔽矣。）合而察之，切而验之，见而得之，若清水明镜之不失其形也。（合而察之，参合阴阳而详察也。切而验之，从其切要而辨证也。故可见可得，如清水明镜之无所失也。）五音不彰，五色不明，五脏波荡，若是则内外相袭，若鼓之应桴，响之应声，影之似形。

　　（五音五色见于外，因脏气而彰明也。五脏之气藏于内，因形声而发露也。外之不彰不明者，知内之波荡也。即如鼓非桴也，得桴而后鸣；响非声也，得声而后应；影非形也，得形而后见，是皆内外相袭而然。袭，因也。桴音孚。）故远者司外揣内，近者司内揣外。（揣，推测也。司，主也。远者主外，近者主内，察其远能知其近，察其内能知其外，病变虽多，莫能蔽吾之明矣。揣，杵水切。）是谓阴阳之极，天地之盖，请脏之灵兰之室，弗敢使泄也。（内外远近无所不知，以其明之至也，阴阳之道尽于此矣，天地虽大，又安能出于是哉？）

　　十九卷　针刺类

　　十三、八正神明泻方补圆

　　（《素问·八正神明论》全）

　　黄帝问曰：用针之服，必有法则焉，今何法何则？（服，事也；法，方法；则，准则也。）岐伯对曰：法天则地，合以天光。（天有星辰，人有俞穴，地有道里，人有尺寸，无不合乎天运。天之明在日月，是谓天光。）帝曰：愿卒闻之。

　　岐伯曰：凡刺之法，必候日月星辰、四时八正之气，气定乃刺之。（候，察也。日月星辰、四时八正之气，义如下文，及当考经络二十五。）是故天温日明，则人血淖液而卫气浮，故血易泻，气易行；天寒日阴，则人血凝泣而卫气沉。（淖，濡润也。天温日明，阳盛阴衰也，人之血气亦应之，故血淖液而易泻，卫气浮而易行。天寒日阴，阳衰阴胜也，故人血凝泣而卫气沉，凝则难泻，沉则难行矣。淖，乃豹切。泣，涩同。）月始生则血气始精，卫气始行；月郭满则血气实，肌肉坚；月郭空则肌肉减，经络虚，卫气去，形独居，是以因天时而调血气也。（精，正也，流利也。月属阴，水之精也，故潮汐之消长应月。人之形体属阴，血脉属水，故其虚实浮沉，亦应于月。）是以天寒无刺，（营卫凝泣也。）天温无凝，（血气易行也。）月生无泻，（恐伐其生气也。）月满无补，（恐助其邪也。）月郭空无治，（阴气不充也。）是谓得时而调之。

　　（合乎天也。）因天之序，盛虚之时，移光定位，正立而待之。（日月之光移，则岁时之位定。南面正立，待而察之，则气候可得也。）故日月生而泻，是谓脏虚；（虚其虚也。日当作曰。）月满而补，血气扬溢，络有留血，命曰重实；（实其实也。）月郭空而治，是谓乱经，阴阳相错，真邪不别，沉以留止，外虚内乱，淫邪乃起。（月郭空时，血气方弱，正不胜邪，则邪气沉留不去。于此用针，故致阴阳错乱，真邪不辨，而淫邪反起矣。）

　　帝曰：星辰八正何候？岐伯曰：星辰者，所以制日月之行也。（此下皆言天忌也。制，节制也。察寒温者在于日色，察盛衰者在于月光，察日月之盈虚往来，则在于星辰之宫度，故曰星辰者所以制日月之行也。天以日月为阴阳，人以营卫为阴阳，故用针者必察日月星辰之气度，以取营卫之虚实。）八正者，所以候八风之虚邪以时至者也。（八正者，八方之正位也。八方之气以时而至，谓之八风。从所居之乡来者为实风，从所冲之方来者为虚风；实风主生长，虚风主杀害。

　　察八正之位，则邪之伤人，虚实可知矣。八正八风三虚义，详运气类三十五、六。正气正风义，详疾病类四。）四时者，所以分春秋冬夏之气所在，以时调之也，八正之虚邪而避之勿犯也。（四时之气所在，如春气在经脉，夏气在孙络，长夏气在肌肉，秋气在皮肤，冬气在骨髓中；又如正二月人气在肝，三四月人气在脾，五六月人气在头，七八月人气在肺，九十月人气在心，十一二月人气在肾，此皆气在人身也。至于天气所在，则八正之风，随时而至者是也。人身之气宜调于内，天地之气宜调于外，故圣人日避虚邪之道，如避矢石然，盖恐因外而伤其内也。）以身之虚而逢天之虚，两虚相感，其气至骨，入则伤五脏。（身之虚，血气虚也。天之虚，八正之虚邪气及三虚也。以虚感虚，故邪气深入至骨而伤于五脏。）

　　工候救之，弗能伤也，故曰天忌不可不知也。（工能知而勿犯，犯而能救，故可弗伤。凡太乙所居之乡，气有邪正虚实，出乎天道，所当避忌，故曰天忌。又《九针论》以身形九野时日之应，亦曰天忌。详经络类三十五，并有图在《图翼》四卷。）

　　帝曰：善。其法星辰者，余闻之矣，愿闻法往古者。岐伯曰：法往古者，先知针经也。（此下诸义皆释针经之文，即前九针推论章也。法往古者，取法于既往也。此云针经为古法，可见是书之传，其来最远，似犹有出轩岐之前者。）验于来今者，先知日之寒温，月之虚盛，以候气之浮沉而调之于身，观其立有验也。（验于来今，察见在也，观日月之气候而调之于身。以古证今，以今合古，知往知来，其用安有不验？五色篇亦曰积神于心，以知往今，见脉色类三十二。）观其冥冥者，言形气荣卫之不形于外，而工独知之；以日之寒温，月之虚盛，四时气之浮沉，参伍相合而调之，工常先见之；然而不形于外，故曰观于冥冥焉。（形气营卫，不形于外，故曰冥冥。而工独知之者，以知日月四时之变化，则天地阴阳之道尽；知参伍相合之妙用，则人身调治之法尽。若是者，不求其神而神无不在，故见于冥冥焉。）通于无穷者，可以传于后世也。是故工之所以异也，然而不形见于外，故俱不能见也，视之无形，尝之无味，故谓冥冥，若神 。（通于无穷者，无方无体也，故可传于万世。其所以异于人者，以人俱不能见而我独见之，明察秋毫，在于若无若有之际，故谓冥冥，若神 。 （音仿。 音弗。）虚邪者，八正之虚邪气也。（义如上文。）正邪者，身形若用力，汗出腠理开，逢虚风，其中人也微，故莫知其情，莫见其形。（正邪，即八方之正风也。盖正风之大者为实风，微者即正风。从其冲后来者为虚风。刺节真邪篇曰：正气者，正风也，从一方来，非实风，又非虚风也。邪气者，虚风之贼伤人也。贼风篇曰：其有热则汗出，汗出则受风，虽不遇贼风邪气，必有因加而发焉。是皆正风之谓。虽为正风，亦能伤人，故曰正邪，亦曰虚风耳。第其中人也微，不若虚邪贼风之甚，故莫知其情形而人不之觉也。）上工救其萌牙，必先见三部九候之气，尽调不败而救之，故曰上工。下工救其已成，救其已败。救其已成者，言不知三部九候之相失，因病而败之也。（救其萌牙，治之早也。救其已成，治之迟也。早者易，功收万全；迟者难，反因病以败其形，在知与不知之间耳，所以有上工下工之异。三部九候义，详后十五。）知其所在者，知诊三部九候之病脉处而治之，故曰守其门户焉，莫知其情而见其形也。

　　（知其所在者，知病脉之处也。三部九候，即病脉由行出入之所，故曰门户。情有不可知而形有可见者在乎此，得其形则情可察矣。）帝曰：余闻补泻，未得其意。岐伯曰：泻必用方，方者，以气方盛也，以月方满也，以日方温也，以身方定也，以息方吸而内针，乃复候其方吸而转针，乃复候其方呼而徐引针，故曰泻必用方，其气易行焉。（方，正也，当其正盛正满之谓也。方吸内针，气之来也，迎而夺之，恶得无虚，即此之谓，故可以泻。按：《官能篇》曰：泻必用圆，补必用方。与此相反，义见前第十。）补必用圆，圆者行也，行者移也，刺必中其荣，复以吸排针也。（圆，圆活也。行者行其气，移者导其滞。凡正气不足，则营卫不行，血气留滞，故必用圆以行之补之。荣，血脉也。排，除去也，即候吸引针之谓。呼吸补泻，详见下章。）故圆与方，非针也。（非针之形，言针之用也。）故养神者，必知形之肥瘦，荣卫血气之盛衰。血气者人之神，不可不谨养。（形者神之体，神者形之用；无神则形不可活，无形则神无以生。故形之肥瘦，营卫血气之盛衰，皆人神之所赖也。故欲养神者，不可不谨养其形。）帝曰：妙乎哉论也！合人形于阴阳四时虚实之应，冥冥之期，其非夫子，孰能通之？然夫子数言形与神，何谓形？何谓神？愿卒闻之。（形可见，神不可见。易曰形乃谓之器，利用出入，民咸用之谓之神。）岐伯曰：请言形，形乎形，目冥冥，（形乎形，见乎外也。目冥冥，见粗者不见其精也。）

