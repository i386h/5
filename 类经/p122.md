<!-- { "loadSidebar": true } -->
　　问其所病，索之于经，慧然在前，按之不得，不知其情，故曰形。（所病有因，可问而知，所在有经，可索而察，则似乎慧然在前矣；然仍按之不得者，在见其形而不知其情耳。形者，迹也。）帝曰：何谓神？岐伯曰：请言神，神乎神，耳不闻，（神乎神，二而一也。耳不闻，听于无声也。）目明心开而志先，（目着明，心藏神，心窦开则志慧出而神明见。）慧然独悟，口弗能言，俱视独见，（口弗能言，妙不可以言传也，故与众俱视，惟吾独见。）适若昏，昭然独明，（观于冥冥，适若昏也。无所见而见之，昭然明也。）若风吹云，故曰神。（若风吹云，宇宙清而光明见也。豁然了悟，人则在心，至哉莫测，故谓之神。）三部九候为之原，九针之论不必存也。（以三部九候为之本原，则神悟可得矣。九针之论，特具其形迹耳。既得其神，奚借于迹？虽不存之，亦无不可。）

　　十九卷　针刺类

　　十四、经脉应天地呼吸分补泻

　　（《素问·离合真邪论》）

　　黄帝问曰：余闻九针九篇，夫子乃因而九之，九九八十一篇，余尽通其意矣。（针经之数，共八十一篇也。）经言气之盛衰，左右倾移，以上调下，以左调右，有余不足，补泻于荣输，余知之矣。此皆荣卫之倾移，虚实之所生，非邪气从外入于经也。（荣卫倾移，谓阴阳偏胜，则虚实内生而为病，非邪气在经之谓也。）余愿闻邪气之在经也，其病患何如？取之奈何？岐伯对曰：夫圣人之起度数，必应于天地，故天有宿度，地有经水，人有经脉。（宿，谓二十八宿。度，谓三百六十五度。经水，谓清渭海湖汝渑淮漯江河济漳，以合人之三阴三阳、十二经脉也。）天地温和则经水安静，天寒地冻则经水凝泣，天暑地热则经水沸溢，卒风暴起则经水波涌而陇起。（人气与天地相通，故温和寒冷暑热卒风暴至，而经脉之应，必随时为变，邪之中人亦然也，详如下文。泣，涩同。陇，隆同。）夫邪之入于脉也，寒则血凝泣，暑则气淖泽，虚邪因而入客，亦如经水之得风也，经之动脉，其至也亦时陇起，其行于脉中循循然。（邪气之自外而入者，或为凝泣，或为淖泽，皆由于寒热之变。其入客于经，亦如经水之得风，即血脉之得气也，故致经脉亦时陇起。盖邪在脉中，无非随正气往来以为之动静耳。循循，随顺貌。淖，乃豹切。）至其寸口中手也，时大时小，大则邪至，小则平，其行无常处。

　　（邪气随脉，必至寸口，有邪则陇起而大，无邪则平和而小，随其所在而为形见，故行无常处。）在阴与阳，不可为度。

　　（随阳经则入阳分，随阴经则入阴分。）从而察之，三部九候，卒然逢之，早遏其路，（见邪所在，则当遏之。遏者，制也。早绝其路，庶无深大之害。三部九候，详脉色类五。）

　　吸则内针，无令气忤，（此下言呼吸补泻之法也。吸则内针，泻其实也。盖吸则气至而盛，迎而夺之，其气可泄，所谓刺实者，刺其来也。去其逆气，故令无忤。）静以久留，无令邪布，（前气未除，后气将至，故当静留其针，俟而泻之，无令邪气复布也。）吸则转针，以得气为故，（邪气未泄，候病者再吸，乃转其针。转，搓转也，谓之催气。得气为故，以针下得气之故为度也。）候呼引针，呼尽乃去，大气皆出，故命曰泻。（入气曰吸，出气曰呼。引，引退也。去，出针也。候呼引至其门，则气去不能复聚；呼尽乃离其穴，则大邪之气随泄而散，经气以平，故谓之泻。《调经论》曰：泻实者气盛乃内针，针与气俱内，以开其门，如利其户，针与气俱出，精气不伤，邪气乃下，外门不闭，以出其疾，摇大其道，如利其路，是谓大泻，必切而出，大气乃屈。）帝曰：不足者补之奈何？岐伯曰：必先扪而循之，（先以手扪摸其处，欲令血气温舒也。扪，音门。）切而散之，（次以指切捺其穴，欲其气之行散也。）推而按之，（再以指揉按其肌肤，欲针道之流利也。）弹而怒之，（以指弹其穴，欲其意有所注则气必随之，故脉络 满如怒起也。）抓而下之，（用法如前，然后以左手爪甲掐其正穴，而右手方下针也。抓，爪同，又平、去二声。）通而取之，（下针之后，必候气通以取其疾，如下文者。）外引其门，以闭其神，（门，穴门也。此得气出针之法，详下文。）呼尽内针，静以久留，以气至为故，（此详言用补之法也。呼尽则气出，气出内针，追而济之也，故虚者可实，所谓刺虚者刺其去也。气至义见后，为故义如前。）

　　如待所贵，不知日暮，（静以久留，以候气至，如待贵人，毋厌毋忽也。）其气以至，适而自护，（以，已同。适，调适也。

　　护，爱护也。《宝命全角论》曰：经气已至，慎守勿失。即此谓也。义如下文。）候吸引针，气不得出，各在其处，推阖其门，令神气存，大气留止，故命曰补。（候吸引针则气充于内，推阖其门则气固于外，神存气留故谓之补。《调经论》曰：补虚者，持针勿置，以定其意，候呼内针，气出针入，针空四塞，精无从去，方实而疾出针，气入针出，热不得还，闭塞其门，邪气布散，精气乃得存，动气候时，近气不失，远气乃来，是谓追之。愚按：近代用针撮要，凡足以发明本经、开导后人等法，有不可不知者。如用针之道，以气为主，知虚知实，方可无误。虚则脉虚而为痒为麻，实则脉实而为肿为痛。虚则补之，气至则实；实则泻之，气去则虚。故用补用泻，必于呼吸之际，随气下针，则其要也。下针之法，先以左手扪摸其处，随用大指爪重按切掐其穴，右手置针于穴上。凡用补者，令病患咳嗽一声，随嗽下针，气出针入。

　　初刺入皮，天之分也；少停进针，次至肉中，人之分也；又停进针，至于筋骨之间，地之分也。然深浅随宜，各有所用。

　　针入之后，将针摇动搓弹，谓之催气。觉针下沉紧，倒针朝病，向内搓转，用法补之。或针下气热，是气至足矣，令病者吸气一口，退针至人之分，候吸出针，急以指按其穴，此补法也。凡用泻者，令其吸气，随吸入针，针与气俱内。初至天分，少停进针，直至于地，亦深浅随宜而用。却细细摇动，进退搓捻其针如手颤之状，以催其气。约行五六次，觉针下气紧，即倒针迎气，向外搓转以用泻法。停之良久，退至人分，随嗽出针，不闭其穴，此为泻法。故曰欲补先呼后吸，欲泻先吸后呼，即此法也。所谓转针者，搓转其针，如搓线之状，慢慢转之，勿令太紧，泻左则左转，泻右则右转，故曰拈针向外泻之方，拈针向内补之诀也。所谓候气者，必使患者精神已潮，而后可入针；针既入矣，又必使患者精神宁定，而后可行气。若气不潮针，则轻滑不知疼痛，如插豆腐，未可刺也。必候神气既至，针下紧涩，便可根据法施用。

　　入针后轻浮虚滑迟慢，如闲居静室、寂然无闻者，乃气之未到；入针后沉重涩滞紧实，如鱼吞钓、或沉或浮而动者，乃气之已来。虚则推内进搓以补其气，实在循扪弹怒以引其气。气未至则以手循摄，以爪切 ，以针摇动，进拈搓弹，其气必至。气既至，必审寒热而施治。刺热须其寒者，必留针候其阴气隆至也，刺寒须其热者，必留针候其阳气隆至也，然后可以出针。然气至速者，效亦速而病易痊；气至迟者，效亦迟而病难愈。生者涩而死者虚，候气不至，必死无疑，此因气可知吉凶也。所谓出针者，病势既退，针气必松；病未退者，针气固涩，推之不动，转之不移，此为邪气吸拔其针。真气未至，不可出而出之，其病即复，必须再施补泻以待其气，直候微松，方可出针豆许，摇而少停，补者候吸，徐出针而急按其穴；泻者候呼，疾出针而不闭其穴。故曰下针贵迟，太急伤血；出针贵缓，太急伤气也。所谓迎随者，如手之三阴，从脏走手；手之三阳，从手走头。足之三阳，从头走足；足之三阴，从足走腹。逆其气为迎为泻，顺其气为随为补也。所谓血气多少者，如阳明多血多气，刺之者出血气；太阳厥阴多血少气，刺之者出血恶气；少阳少阴太阴多气少血，刺之者出气恶血也。所谓子母补泻者，济母益其不足，夺子平其有余。如心病虚者补其肝木，心病实者泻其脾土，故曰虚则补其母，实则泻其子。然本经亦有补泻，心虚者取少海之水，所以伐其胜也；心实者取少府之火，所以泄其实也。又如贵贱之体有不同者，贱者硬而贵者脆也。男女之取法有异者，男子之气早在上而晚在下，女子之气早在下而晚在上；午前为早属阳，午后为晚属阴。男女上下，其分在腰，足不过膝，手不过肘，补泻之宜，各有其时也。又如阴阳经穴取各有法者，凡阳部阳经多在筋骨之侧，必取之骨旁陷下者为真，如合谷、三里、阳陵泉之类是也。凡阴部阴经，必取于 隙之间动脉应手者为真，如箕门、五里、太冲之类是也。至于针制有九，所以应阳九之数也。针义有五，所以合五行之用也。古人以砭石，后人代以九针，其体则金也。长短小大各随所宜，其劲直象木也。川原壅塞，可决于江河，血气凝滞，可疏于经络，其流通象水也。将欲行针，先摸其穴，含针于口，然后刺之，借我之阳气，资彼之虚寒，其气温象火也。入针以按，出针以扪，按者镇其气道，扪者闭其气门，其填补象土也。诸如此类，皆针家之要，所不可不知者。）

　　十九卷　针刺类

　　十五、候气察三部九候

　　（《素问·离合真邪论》）

　　帝曰：候气奈何？（此欲候其邪气也，非针下气至之谓。）岐伯曰：夫邪去络入于经也，舍于血脉之中，（邪气由浅而深，故必自络，然后入经。舍，居也。）其寒温未相得，如涌波之起也，时来时去，故不常在。（邪气寒，正气温，故不相得。血气本静而邪扰之，亦犹水本静而风扰之，故如涌波之起也。邪气之至，善行数变，或往或来，故无常处。）故曰方其来也，必按而止之，止而取之，（方其来也，邪气尚微，故可按其处而止之，取而泻之，早遏其势，则大邪可散，无深害矣。）无逢其冲而泻之，（不为早治，其邪必甚。邪气虽盛，恐其气未必实，故宜详审，不可因逢其冲辄泻之也。）

