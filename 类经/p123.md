<!-- { "loadSidebar": true } -->
　　真气者经气也，经气太虚，故曰其来不可逢，此之谓也。（真气不实，迎而泻之，邪气虽去，真气必太虚矣，故曰其来不可逢也。按：《小针解》曰：其来不可逢者，气盛不可补也。彼言补，此言泻，文若相反，各有深义，当两察之。）故曰候邪不审，大气已过，泻之则真气脱，脱则不复，邪气复至而病益蓄，（过，往也。不能审察虚实而泻其已去之邪，反伤真气，邪必乘虚复至而益甚矣。）故曰其往不可追，此之谓也。（《小针解》曰：其往不可追者，气虚不可泻也。）不可挂以发者，待邪之至而发针泻矣，若先若后者，血气已尽，其病不可下，（发针泻者，施泻法也。欲泻其邪，在气至之顷。

　　不可挂以发者，言丝毫之不可失也。若先若后者，先之则邪未至，后之则大气已过，徒有伐尽其血气而病不可下。下者，降服之谓。）故曰知其可取如发机，不知其取如扣椎，故曰知机道者不可挂以发，不知机者扣之不发，此之谓也。（机，弩机也。椎，木椎也。知而取之，必随拨而应，如发机之易；不知而攻之，则顽钝莫入，如扣椎之难也。按：上文诸义俱见前第一、第七，二章。）帝曰：补泻奈何？（此承上文而问邪方去络入于经也，将先固正气而补之，或先攻邪气而泻之也。）岐伯曰：此攻邪也，疾出以去盛血而复其真气。（言既中于邪，即当攻邪，但治之宜早，必使疾出其邪以去盛血，则真气自复，此泻中亦有补也。）此邪新客，溶溶未有定处也，推之则前，引之则止，逆而刺之温血也，刺出其血，其病立已。（溶溶，流动貌。邪之新客于人者，其浅在络，未有定处，故推之则可前，引之则可止，言取之甚易也。凡取络者，必取其血，刺出温血，邪必随之而去矣，故病可立已。温血，热血也。）帝曰：善。然真邪以合，波陇不起，候之奈何？（真邪以合，邪正初相犯也。波陇不起，病形未见也。察此不真，最易惑乱。）岐伯曰：审扪循三部九候之盛虚而调之，（但审察三部九候之脉，则盛虚可得而调治可施矣。）察其左右上下相失及相减者，审其病脏以期之。（相失者，如七诊之类，失其常体，不相应也。相减者，形气虚脱也。察三部九候之左右上下，则知其病之所在，脏之所属，阴阳气候皆可期矣。三部九候相失相减等义，见脉色类五及二十五。）不知三部者，阴阳不别，天地不分。（阴阳不别，则不知脏腑逆顺。天地不分，则不知升降浮沉。）地以候地，天以候天，人以候人，调之中府，以定三部。（知三部者，可以候上中下之病。中府，藏气也。凡三部九候脉证皆以藏气为主，气顺则吉，气逆则凶，故调之中府，可以定三部。）故曰刺不知三部九候，病脉之处，虽有大过且至，工不能禁也。（大过，大邪之过也。）诛罚无过，命曰大惑，反乱大经，真不可复，用实为虚，以邪为真，用针无义，反为气贼，夺人正气，以从为逆，荣卫散乱，真气已失，邪独内着，绝人长命，予人夭殃，不知三部九候，故不能久长。（不知邪正虚实而妄施攻击，是谓诛伐无过，夺人真元，杀人于冥冥之中，莫此为甚，欲遗阴德于子孙者，当以此为切戒。）因不知合之四时五行，因加相胜，释邪攻正，绝人长命。（不知合之四时五行，因加相胜，失天和也。释邪攻正，不当伐而伐也，故绝人长命。）邪之新客来也，未有定处，推之则前，引之则止，逢而泻之，其病立已。（此重言之者，深示人以治病宜早也。）

　　十九卷　针刺类

　　十六、候气

　　（《灵枢·九针十二原篇》《小针解篇》《四时气篇》《终始篇》）

　　刺之而气不至，无问其数（《灵枢·九针十二原篇》）；无问其数者，必以气至为度也。即如待贵人，不知日暮之谓。）刺之而气至，乃去之，勿复针。（气至勿复针，恐其真气脱也。候气详义，有按在前十四。）针各有所宜，各不同形，各任其所为。（皮肉筋骨，病各有处，用针各有所宜也。）刺之要，气至而有效，效之信，若风之吹云，明乎若见苍天，刺之道毕矣。（刺以气为要，以效为信，得其要则效，故如风之吹云。邪气去则正气见，故明手若见苍天也。）

　　睹其色，察其目，知其散复；一其形，听其动静，知其邪正。（详义具见下文。）右主推之，左持而御之，气至而去之。（右主推之，所以入针也；左持而御之，所以护持也。邪气去而谷气至，然后可以出针。）

　　《小针解》曰：睹其色、察其目、知其散复、一其形、听其动静者，言上工知相五色，于目有知，调尺寸小大缓急滑涩，以言所病也。（察形色于外，可以知其散复。察脉于内，可以知其动静。）知其邪正者，知论虚邪与正邪之风也。

　　右主推之、左持而御之者，言持针而出入也。气至而去之者，言补泻气调而去之也。（补不足，泻有余，必得其平，是气调也，方可去针。）调气在于终始。一者持心也。（终始，本经篇名，见下文。一者持心也，释前文一其形。听其动静、知其邪正者，皆主持于心也。）节之交三百六十五会者，络脉之渗灌诸节者也。（此一句，详经络类十四。）所以察其目者，五脏使五色循明，循明则声章，声章者，则言声与平生异也。（五脏六腑之精气，皆上注于目而为之精，故能使五色循明。

　　盖色明于外者，由气盛于内，故其声音亦必章大，与平生异矣。）

　　《四时气篇》曰：睹其色、察其目、以知其散复者，视其目色，以知病之存亡也。（神完则气复，神失则气散，故察其目色，即可知病之存亡也。）一其形、听其动静者，持气口人迎，以视其脉坚且盛且滑者病日进，脉软者病将下，（脉坚而且盛且滑者，邪气之炽也，故病日进。脉软而和者，元气之来也，故病将下。下，退也。）诸经实者病三日已。（凡邪气未解者，最忌脉弱无力，如《平人气象论》曰：病在中脉虚。《玉机真藏论》曰：病在外脉不实坚者，皆难治。《邪客篇》曰：虚而细者久以持。皆不实之谓也。若病在诸经而脉实有力者，邪将外达也，故可三日而已矣。）气口候阴，人迎候阳也。（气口在手，太阴肺脉也，气口独为五脏主，故以候阴。人迎在头，阳明胃脉也，胃为六腑之大源，故以候阳。

　　人迎气口详议，见藏象类十一。）

　　凡刺之道，气调而止（《灵枢·终始篇》）。）补阴泻阳，音气益彰，耳目聪明，反此者血气不行。（此阴阳以表里言。凡正气在中，所当补也，故曰补阴。邪自外入，所当泻也，故曰泻阳。阳邪去而真阴复，故音气益彰、耳目聪明也。）所谓气至而有效者，泻则益虚，虚者脉大如其故而不坚也，坚如其故者，适虽言故，病未去也。（凡气至之效，泻者欲其虚也，既泻之后，虽其脉大如旧，但得和软不坚，即其效也。若脉坚如旧者，虽欲文 其故，而病实未除也。）补则益实，实者脉大如其故而益坚也，夫如其故而不坚者，适虽言快，病未去也。（补者欲其实，实则脉必坚，既补之后，而脉之大小不坚如旧者，不可言快，病未除也。二节云大者，乃概指脉体进退而言也，非洪大之谓。）故补则实，泻则虚，痛虽不随针，病必衰去。（补则实者，其脉必坚。泻则虚者，其脉必不坚。若或有痛，虽未随针即愈，亦必以渐而去矣。）必先通十二经脉之所生病，而后可得传于终始矣。（十二经脉各有左右上下，其受病之处亦有先后，必治其病所从生，而后可得终始之义。终始，本篇名，即本末之谓。）故阴阳不相移，虚实不相倾，取之其经。（移，移易也。倾，相伤也。或阴或阳，无所改易，不相移也。虚者自虚，实者自实，不相倾也。此则无所从生而各病其病，但求其经而取之。）凡刺之属，三刺至谷气，邪辟妄合，阴阳易居，逆顺相反，沉浮异处，四时不得，稽留淫 ，须针而去。（三刺义如下文。邪辟妄合等六句，详言病变也。

　　凡此者皆须用针，治以三刺之法，则诸病可去也。）故一刺则阳邪出，（初刺之，在于浅近，故可出阳分之邪。）再刺则阴邪出，（再刺之，在于深远，故可出阴分之邪。）三刺则谷气至，谷气至而止。所谓谷气至者，已补而实，已泻而虚，故以知谷气至也。（三刺之，在候谷气。谷气者，元气也。止，出针也。盖邪气来也紧而疾，谷气来也徐而和，必邪气去而后谷气至。故已补而实则虚者坚，已泻而虚则坚者软，是以知谷气之至也。）邪气独去者，阴与阳未能调，而病知愈也。

　　故曰补则实，泻则虚，痛虽不随针，病必衰去矣。（谷气至者，知邪气之去也。虽阴阳经气未见即调，而病则已愈，故上文曰补则实，泻则虚，病必衰去矣。）

　　二十卷　针刺类

　　十七、五变五输刺应五时

　　（《灵枢·顺气一日分为四时篇》）

