<!-- { "loadSidebar": true } -->
　　黄帝曰：余闻刺有五变，以主五输，愿闻其数。岐伯曰：人有五脏，五脏有五变，五变有五输，故五五二十五输，以应五时。黄帝曰：愿闻五变。岐伯曰：肝为牡脏，其色青，其时春，其音角，其味酸，其日甲乙。（肝属木，为阴中之少阳，故曰牡脏。）心为牡脏，其色赤，其时夏，其日丙丁，其音征，其味苦。（心属火，为阳中之太阳，故曰牡脏。）脾为牝脏，其色黄，其时长夏，其日戊己，其音宫，其味甘。（脾属土，为阴中之至阴，故曰牝脏。）肺为牝脏，其色白，其音商，其时秋，其日庚辛，其味辛。（肺属金，为阳中之少阴，故曰牝脏。）肾为牝脏，其色黑，其时冬，其日壬癸，其音羽，其味咸，是为五变。（肾属水，为阴中之太阴，故曰牝脏。按：五脏配合五行，而惟肝心为牡脏，脾肺肾皆为牝脏，盖木火为阳，土金水皆为阴也。）黄帝曰：以主五输奈何？（此言五输之主五时也。本节缺岐伯曰三字。）藏主冬，冬刺井；（五脏主藏，其气应冬，井之气深，亦应乎冬，故凡病之在藏者，当取各经之井穴也。）色主春，春刺荥；（五色蕃华，其气应春，荥穴气微，亦应乎春，故凡病见于色者，当取各经之荥也。）时主夏，夏刺输；（五时长养，其气应夏，输穴气盛，亦应乎夏，故凡病之时作时止者，当取各经之输也。）音主长夏，长夏刺经；（五音繁盛，气应长夏，经穴正盛，亦应长夏，故凡病在声音者，当取各经之经也。）味主秋，秋刺合。（三味成熟，以养五脏，其气应秋，合穴气敛，亦应乎秋，故凡经满而血者、病在胃及因饮食内伤者，当取各经之合也。按：本篇五时之刺以应五输，谓冬刺井、春刺荥、夏刺输、长夏刺经、秋刺合者，以井应冬、荥应春、输应夏、经应长夏、合应秋也。如本输、四时气、水热穴等论所载皆同，不可易者。考之六十五难曰：井者东方春，合者北方冬也。七十四难曰：经言春刺井，夏刺荥，季夏刺俞，秋刺经，冬刺合。皆与本经不合，必难经之误也，当以本经为正，不可不辨。）是谓五变，以主五输。（五变各应五输，是谓五五二十五输。）黄帝曰：诸原安合以致六输？（五脏五输之外，六腑尚有原穴，是为六输，故问其所合之义。）岐伯曰：原独不应五时，以经合之，以应其数，故六六三十六输。（上文止言五脏五输以应五时、而不及六腑之原者，盖原合于经，不复应时，如长夏之刺经，则原在其中，应其数矣，是即六腑之六输也。按：《本输篇》所载六腑之原，在《九针十二原篇》即谓之 ，故六十六难曰以 为原也。后世针灸诸书宗之，皆言阳经之 即为原，故治 即所以治原。阴经之 并于原，故治原即所以治 。今此节云以经合之，以应其数，然则经原 三穴相邻，经亦可以代原矣。详义见经络类十五、十六章及《图翼》四卷十二原解中。）黄帝曰：何谓藏主冬，时主夏，音主长夏，味主秋，色主春？愿闻其故。

　　岐伯曰：病在脏者，取之井；病变于色者，取之荥；病时间时甚者，取之输；病变于音者，取之经；经满而血者，病在胃及以饮食不节得病者，取之于合，故命曰味主合。是谓五病也。（此申明上文之义也。注如前。）

　　二十卷　针刺类

　　十八、四时之刺

　　（《灵枢·本输篇》《四时气篇》《素问·水热穴论》《灵枢·寒热病篇》《终始篇》）

　　春取络脉诸荥，大经分肉之间，甚者深取之，间者浅取之（《灵枢·本输篇》）。此下言经络浅深兼诸输而分主四时也。络脉者，十二经之大络，如手太阳列缺之类是也。诸荥者，十二经之荥穴，如手太阴鱼际之类是也。络浅荥微，皆应春气。春以少阳之令，将升未升，其气在中，故刺之者在络在荥，皆中取于大经分肉之间，因其间甚而可深可浅也。）夏取诸 孙络，肌肉皮肤之上。（诸 者，十二经之 穴，如手太阴经太渊之类是也；络之小者为孙络，皆应夏气。夏以老阳之令，阳盛于外，故宜浅刺于诸 孙络及肌肉皮肤之上也。）秋取诸合，余如春法。（诸合者，十二经之合穴，如手太阳尺泽之类是也。诸合应秋，故宜取之。秋以少阴之令，将降未降，气亦在中，故余如春法，谓亦宜中取于大经分肉之间，而可浅可深也。）冬取诸井诸 之分，欲深而留之。（诸井者，十二经之井穴，如手太阴少商之类是也。诸 者，脏腑之 ，如肺 心 之类是也，非上文五 之谓。诸井诸藏，皆主冬气。冬以老阴之令，阳气伏藏，故宜取井 ，欲其深而久留之也。）此四时之序，气之所处，病之所舍，脏之所宜。

　　（处，上声，谓气之所居也。）

　　黄帝问于岐伯曰：夫四时之气，各不同形，百病之起，皆有所生，灸刺之道，何者为定？（《灵枢·四时气篇》。定，一本作宝。）岐伯答曰：四时之气，各有所在，灸刺之道，得气穴为定。（时气所在，即气穴也。）故春取经，血脉分肉之间，甚者深刺之，间者浅刺之。（春取经，即前篇大经分肉之间也。甚者深，间者浅，义俱如前。）夏取盛经孙络，取分间，绝皮肤。（盛经孙络，皆阳分也。）秋取经 ，邪在腑，取之合。冬取井荥，必深以留之。（邪在腑，谓秋阴未盛，阳邪犹在阳分也。本篇详义见下文。）

　　帝曰：春取络脉分肉何也？（《素问·水热穴论》。本论之义，即所以释前篇也。）岐伯曰：春者木始治，肝气始生，肝气急，其风疾，经脉常深，其气少，不能深入，故取络脉分肉间。（春属木，木应肝，肝主风。春刺络者，刺肝邪也。风木之邪虽为急疾，然春风本柔，将达于外，经脉常深，邪非深入，故当取络脉之穴如前篇，及分肉间也。）

　　帝曰：夏取盛经分腠何也？岐伯曰：夏者火始治，心气始长，脉瘦气弱，阳气流溢，热熏分腠，内至于经，故取盛经分腠，绝肤而病去者，邪居浅也。（夏属火，火应心，心主热。夏令阳浮于外，热熏分腠，气在盛经孙络之间。故夏取盛经分腠者，治在阳分，所以去心邪也。）所谓盛经者，阳脉也。（谓手足三阳及十二经之经穴，如手太阴经渠之类，凡夏气所在者，即阳脉也。）

　　帝曰：秋取经俞何也？岐伯曰：秋者金始治，肺将收杀，金将胜火，阳气在合，阴气初胜，湿气及体，（经俞者，诸经之经穴俞穴也。俞应夏，经应长夏，皆阳分之穴。秋属金，金应肺，令主收杀。其时金将胜火，阳气尚在诸经之合。

　　阳气初衰，阴气初胜，故寒湿之气及体。）阴气未盛，未能深入，故取俞以泻阴邪，取合以虚阳邪，阳气始衰，故取于合。

　　（阴气未深，犹在阳分，故取经俞以泻阴邪。阳气始衰，邪将收敛，故取合穴以虚阳邪也。皇甫士安云：是谓始秋之治变。）

　　帝曰：冬取井荥何也？岐伯曰：冬者水始治，肾方闭，阳气衰，少阴气坚盛。巨阳伏沉，阳脉乃去，（井应冬，荥应春也。冬属水，水主肾，水王于冬，其气闭藏也。少阴，肾也；巨阳，膀胱也；二经表里，阴气方盛，所以阳脉衰去。）

　　故取井以下阴逆，取荥以实阳气。（取井以下阴逆，抑有余也；取荥以实阳气，扶不足也。）故曰冬取井荥，春不鼽衄。

　　此之谓也。（皇甫士安云：是为初冬之治变。鼽音求。）

　　春取络脉，夏取分腠，秋取气口，冬取经输，（《灵枢·寒热病篇》。春夏之取，与前四时气篇、水热穴论皆同。秋取气口者，手太阴肺脉应秋金也。冬取经输者，经穴通藏气，藏主冬也。）凡此四时，各以时为齐。（齐义见下文。）络脉治皮肤，分腠治肌肉，气口治筋脉，经输治骨髓。

　　（络脉浮浅，故治皮肤；分腠有理，故治肌肉；气口者脉之大会，故治筋脉；经输连脏，故治骨髓。按：此言经输者，总言经穴也，非上文经俞之谓。盖彼以五输言，故云秋取经俞，冬取井荥；此以内外言，故云络脉治皮肤，经输治骨髓也。当解其意。）

　　春气在毛，夏气在皮肤，秋气在分肉，冬气在筋骨，（《灵枢·终始篇》）。此言病气之中人，随时气而为深浅也。按：《四时刺逆从论》曰：春气在经脉，夏气在孙络，长夏气在肌肉，秋气在皮肤，冬气在骨髓中。与本篇若异者何也？盖本篇言病邪之应时令，有表有里。四时刺逆从论言人气之合天地，有升有降。义本不同，非矛盾也。详见下章。）刺此病者，各以其时为齐。（齐，剂同，药曰药剂，针曰砭剂也。春夏阳气在上，故取毫毛皮肤，则浅其针；秋冬阳气在下，故取分肉筋骨，则深其针，是以时为齐也。）故刺肥人者，以秋冬之齐；刺瘦人者，以春夏之齐。（此又于四时之中，而言肥瘦之异也。肥人肉浓，浅之则不及，故宜秋冬之齐。瘦人肉薄，深之则太过，故宜春夏之齐也。）

　　二十卷　针刺类

　　十九、刺分四时逆则为害

　　（《素问·诊要经终论》《四时刺逆从论》）

　　黄帝问曰：诊要何如？（《素问·诊要经终篇》）岐伯对曰：正月二月，天气始方，地气始发，人气在肝。（方，谓气方升也，岁方首也，人事方与也。发，万物发生也。肝属木，气应春，故人气在肝。）三月四月，天气正方，地气定发，人气在脾。（正方，谓时气正升，岁事正新也。定发，专于发生也。此时天地之气，自下而升，土居升降之中而脾应之，故人气在脾。）五月六月，天气盛，地气高，人气在头。（盛夏阳升之极，故人气应之在头。）七月八月，阴气始杀，人气在肺。（气升则物生，气降则物死。此时天气渐降，清秋当令，阴气始杀，万物人气自头而降，肺金应之，故人气在肺。）九月十月，阴气始冰，地气始闭，人气在心。（自秋入冬，阴气始凝，心气始闭，阳气在中，故人气在心。）十一月十二月，冰复，地气合，人气在肾。（复言其重，寒凝之甚也。斯时阳气深伏于下，故人气在肾。）

　　故春刺散俞，及与分理，血出而止，甚者传气，间者环也。（按：《四时刺逆从论》曰：春气在经脉。此散俞者，即诸经之散穴也，义如下文。分理，肌肉分理也。春宜疏达，故欲血出而止。传，布散也。环，周也。病甚者针宜久留，故必待其传气。病稍间者，但候其气行一周于身，约二刻许，可止针也。）夏刺络俞，见血而止，尽气闭环，痛病必下。

