<!-- { "loadSidebar": true } -->
　　天癸既至，在女子则月事以时下，在男子则精气溢泻，盖必阴气足而后精血化耳。阴气阴精，譬之云雨，云者阴精之气也，雨者阴气之精也，未有云雾不布而雨雪至者，亦未有云雾不浓而雨雪足者。然则精生于气，而天癸者，其即天一之气乎，可无疑矣。列子曰：有生者，有生生者；有形者，有形形者。其斯之谓。）三七肾气平均，故真牙生而长极。（肾气，即天癸也。平均，充满之谓。真牙，谓牙之最后生者。肾主骨，故肾气平则真牙生而长极。）四七筋骨坚，发长极，身体盛壮。（女子天癸之数，七七而止，年当四七，正及材力之中，故身体盛壮，发长极矣。）五七阳明脉衰，面始焦，发始堕。（女为阴体，不足于阳，故其衰也，自阳明始。阳明之脉行于面，循发际，故面焦发堕。）六七三阳脉衰于上，面皆焦，发始白。（三阳脉皆盛于面也。）七七任脉虚，太冲脉衰少，天癸竭，地道不通，故形坏而无子也。（至是则冲任血少，阴气竭，故经水止绝而坤道不通也。天癸竭绝，故形体衰坏而不能有子矣。）丈夫八岁肾气实，发长齿更。（八为少阴之数，男本阳体而得阴数者，阳中有阴也。发长齿更义同前。）二八肾气盛，天癸至，精气溢泻，阴阳和，故能有子。

　　（男女真阴，皆称天癸，天癸既充，精乃溢泻，阴阳和合，故能生子。子者统男女而言，男曰男子，女曰女子。愚按：有子之道，必阴阳合而后胎孕成，故天一生水而成于地之六，地二生火而成于天之七，所以万物之生，未有不因阴阳相感而能成其形者，此一阴一阳之谓道也。至于成男成女之说，按北齐褚澄曰：男女之合，二精交畅，阴血先至，阳精后冲，血开裹精，精入为骨，而男形成矣；阳精先入，女血后参，精开裹血，血入为本，而女形成矣。启玄子曰：男女有阴阳之质不同，天癸则精血之形亦异。故自后医家皆宗其说，而近者玄台马氏驳之曰：男女之精，皆可以天癸称；今王注以女子之天癸为血，则男子之天癸亦为血耶？易曰：男女构精，万物化生。故交构之时，各有其精，而行经之时，方有其血。未闻交构之时，可以血言。广嗣诸书，皆言精裹血、血裹精者亦非。此马氏之说诚是也。又按李东垣曰：经水断后一二日，血海始净，精胜其血，感者成男；四五日后血脉已王，精不胜血，感者成女。朱丹溪曰：夫乾坤，阴阳之情性也；左右，阴阳之道路也；男女，阴阳之仪象也。阴阳交构，胎孕乃凝，所藏之处，名曰子宫，一系在下，上有两岐，中分为二，形如合钵，一达于左、一达于右。精胜其血，则阳为之主，受气于左子宫而男形成；精不胜血，则阴为之主，受气于右子宫而女形成。若此诸说不同，未必皆为确论；然以愚见，亦有谓焉。如王氏以精血为天癸，盖以经文言女子之血，男子之精，皆随天癸而至故也。此虽未得其真，而其义犹不相远。至于褚氏之说，则必所不然。盖男女相合，两精和畅，本无血至之事。惟是结胎之后，男以精而肇其元，女以血而成其体，此以男精女血而谓之构，自是正理。

　　若以交会之际，而言其精裹血、血裹精者，诚然谬矣。此不若丹家以阳精为天壬、阴精为地癸者为妥。其说曰：天壬先至，地癸随至，癸裹壬则成男子；地癸先至，天壬随至，壬裹癸则成女子；壬癸齐至，则成双胎；一迟一速，俱不成胎。

　　天壬地癸者，乃天地元精元气也。虽然，此固一说也，但亦涉于渺茫耳。若东垣之说，则以数日之后，感必成女。第以近验，求男者每用三十时辰、两日半之法，而有必不免于女者，有在二十日以外而得男者，此皆与东垣相反矣。若丹溪以左右者阴阳之道路一句为论，乃指既受之后为言，而亦未明其所以然。且左右者，言阴阳升降之理，岂此两岐之谓，尤属太奇。若必欲得其实理，则干道成男，坤道成女，阳胜阴者为男，阴胜阳者为女，此为不易之至论。然阴阳盛衰之说固如此，而亦何以见其详？如老阳少阴，强弱判矣；羸阳壮阴，盛衰分矣。壮而不蓄，同乎弱矣；老而知养，同于少矣。期候有阴阳，忽之者其气衰；起居有消长，得之者其气盛。两军相对，气可夺于先声；一静自持，机待时而后动。

　　以寡击众，孰谓无方？转弱为强，果由妙用。受与不受在阖辟，不在浅深，言迟疾者殊谬；男与不男在盈虚，不在冲裹，道先后者尤差。凡寡欲而得之男女贵而寿，多欲而得之男女浊而夭，何莫非乾坤之道乎？！知之者，岂惟擅璋瓦之权，而蓝田久无烟焰者，不外此也；子女生而夭弱者，不外此也。有子女之念者，其留意于是焉。）三八肾气平均，筋骨劲强，故真牙生而长极。（肾水生肝血，故筋亦劲强也。余注同前女子。）四八筋骨隆盛，肌肉满壮。（男子气数至此，盛之极也。）

　　五八肾气衰，发堕齿槁。（男为阳体，不足于阴，故其衰也自肾始，而发齿其征也。）六八阳气衰竭于上，面焦，发鬓颁白。（阳气，亦三阳气也。颁，班同。）七八肝气衰，筋不能动，天癸竭，精少，肾脏衰，形体皆极。（肝主筋，肝衰故筋不能动。肾主骨，肾衰故形体疲极。）八八则齿发去。（衰之甚也。）肾者主水，受五脏六腑之精而藏之，故五脏盛乃能泻。

　　（肾为水脏，精即水也，五脏六腑之精，皆藏于肾，非肾脏独有精也，故五脏盛则肾乃能泻。）今五脏皆衰，筋骨解堕，天癸尽矣。故发鬓白，身体重，行步不正，而无子耳。（凡物壮则老，此上文所谓天数也。解，懈同。）帝曰：有其年已老而有子者何也？岐伯曰：此其天寿过度，气脉常通，而肾气有余也。（此天禀有余，即所谓材力也。）此虽有子，男不过尽八八，女不过尽七七，而天地之精气皆竭矣。（天癸大数，女已尽于七七，男已尽于八八，精气既竭，此外多难于子矣。）帝曰：夫道者年皆百数，能有子乎？岐伯曰：夫道者能却老而全角，身年虽寿，能生子也。道者，言合道之人也。

　　既能道合天地，则其材力天数，自是非常，却老全角，寿而生子，固有出人之表，而不可以常数限者矣。此篇大意，帝以材力天数为问，而岐伯之答，如天癸盛衰者，言材力也；七七八八者，言天数也。虽材力之强者，若出于数限之外，而其所以能出者，又何莫非天禀之数乎？其有积精全神，而能以人力胜天者，惟法则天地而协议于道者，为能及之也。）

　　三卷　藏象类

　　十四、天年常度

　　（灵枢天年篇 全）

　　黄帝问于岐伯曰：愿闻人之始生，何气筑为基？何立而为 ？何失而死？何得而生？（基，址也。 ，材具也。

　　音巡。）岐伯曰：以母为基，以父为 ，失神者死，得神者生也。（人之生也，合父母之精而有其身。父得干之阳，母得坤之阴，阳一而施，阴两而承，故以母为基，以父为 。譬之稼穑者，必得其地，乃施以种。种劣地优，肖由乎父；种优地劣，变成乎母；地种皆得而阴阳失序者，虽育无成也。故三者相合，而象变斯无穷矣。夫地者基也，种者 也，阴阳精气者神也，知乎此则知人生之所以然矣。）黄帝曰：何者为神？岐伯曰：血气已和，荣卫已通，五脏已成，神气舍心，魂魄毕具，乃成为人。（神者，阴阳合德之灵也。二气合而生人，则血气荣卫五脏，以次相成，神明从而见矣。惟是神之为义有二：分言之，则阳神曰魂，阴神曰魄，以及意志思虑之类皆神也。合言之，则神藏于心，而凡情志之属，惟心所统，是为吾身之全神也。夫精全则气全，气全则神全，未有形气衰而神能王者，亦未有神既散而形独存者，故曰失神者死，得神者生。至于魂魄之义，如前本神篇曰：随神往来者谓之魂，并精而出入者谓之魄。及诸家得理之论，再附于左以详其义。唐。孔氏曰：人之生也，始变化为形，形之灵曰魄，魄内自有阳气，气之神曰魂。魂魄，神灵之名，初生时耳目心识手足运动，此魄之灵也；又其精神性识渐有知觉，此则气之神也。乐祁曰：心之精爽是谓魂魄，魄属形体，魂属精神。精又是魄，魄是精之神；神又是魂，魂是气之神。邵子曰：气形盛则魂魄盛，气形衰则魂魄亦从而衰。魂随气而变，魄随形而化，故形存则魄存，形化则魄散。朱子曰：魂神而魄灵，魂阳而魄阴，魂动而魄静。生则魂载于魄，而魄检其魂；死则魂游散而归于天，魄沦坠而归于地。运用动作底是魂，不运用动作底是魄。魄盛则耳目聪明，能记忆，老人目昏耳 记事不得者，魄衰也。又曰：人生则魂魄相交，死则各相离去。月之黑晕是魄，其光是魂，魂是魄之光焰，魄是魂之根柢。火是魂，镜是魄，灯有光焰，物来便烧，镜虽照见，却在里面。火日外景，金水内景，火日是魂，金水是魄。阴主藏受，故魄能记忆在内；阳主运用，故魂能发用出来。二物本不相离，精聚则魄聚，气聚则魂聚，是为人物之体；至于精竭魄降，则气散魂游而无所知矣。）黄帝曰：人之寿夭各不同，或夭寿，或卒死，或病久，愿闻其道。岐伯曰：五脏坚固，血脉和调，肌肉解利，皮肤致密，营卫之行，不失其常，呼吸微徐，气以度行，六腑化谷，津液布扬，各如其常，故能长久。（坚固者不易损，和调者不易乱，解利者可无留滞，致密者可免中伤。营卫之行不失其常者，经脉和也。呼吸微徐气以度行者，三焦治也。六腑化谷，津液布扬，则脏腑和平，精神充畅，故能长久而多寿也。）黄帝曰：人之寿百岁而死，何以致之？岐伯曰：使道隧以长，基墙高以方，通调营卫，三部三里，起骨高肉满，百岁乃得终。（礼记：百岁谓之期颐。使道指七窍而言，谓五脏所使之道路，如肺气通于鼻，肝气通于目，脾气通于口，心气通于舌，肾气通于耳，是即五官之道路也。隧，深邃貌。基墙，指面部而言。骨胳为基，蕃蔽为墙，义见脉色类三十一、二等篇。

　　凡营卫部里及骨高肉满若此者，即致寿之道，故得百岁而终。）黄帝曰：其气之盛衰，以至其死，可得闻乎？岐伯曰：人生十岁，五脏始定，血气已通，其气在下，故好走。（天地之气，阳主乎升，升则向生；阴主乎降，降则向死。故幼年之气在下者，亦自下而升也。）二十岁，血气始盛，肌肉方长，故好趋。三十岁，五脏大定，肌肉坚固，血脉盛满，故好步。

