<!-- { "loadSidebar": true } -->
　　寸口大于人迎一倍，病在足厥阴，一倍而躁，在手心主。寸口二倍，病在足少阴，二倍而躁，在手少阴。寸口三倍，病在足太阴，三倍而躁，在手太阴。（人迎寸口，相为表里，故上文云人迎一倍，病在足少阳，此云寸口一倍，病在足厥阴，胆与肝为表里也。一倍而躁，人迎在手少阳，寸口在手心主，三焦包络为表里也。凡后二倍三倍表里皆然。）盛则胀满、寒中、食不化，虚则热中、出糜、少气、溺色变，紧则痛痹，代则乍痛乍止。（此言寸口脉也。盛则外实中虚，故为胀满、寒中、食不化。虚则真阴不足，故为热中、出糜、少气、溺色变。糜，谓泄泻糜烂之物。）盛则泻之，虚则补之，紧则先刺而后灸之，代则取血络而后调之，陷下则徒灸之。陷下者，脉血结于中，中有着血，血寒，故宜灸之。不盛不虚，以经取之。（紧则为寒，故宜先刺后灸，欲其经易通，寒易去也。脉陷下者，以寒着于血，而血结为滞，故宜灸之也。代则取血络及不盛不虚义见上文。）寸口四倍者，名曰内关，内关者且大且数，死不治。必审察其本末之寒温，以验其脏腑之病，（义同前人迎四倍者。）通其营输，乃可传于大数。大数曰盛则徒泻之，虚则徒补之，紧则灸刺且饮药，陷下则徒灸之，不盛不虚以经取之。所谓经治者，饮药，亦曰灸刺。脉急则引，脉大以弱，则欲安静，用力无劳也。（营，经脉也。

　　输，荥输也。大数，大法也，即经脉、本输、终始、禁服等篇之义。徒，但也。陷下，义见上文。经取之，即所谓经治者，或饮药，或灸刺，皆可随经所宜而治也。脉急者，邪盛也，宜设法引去之。脉大以弱者，阴不足也，宜安静以养阴，用力无劳也。凡此皆大数大法也。故确知其盛，则但泻之；确知其虚，则但补之；确知其宜灸刺，则以灸刺；宜药饵，则以药饵。然必资学力，庶能无惑，是即约方之要，浑束为一之义也。若未满而云约者，必不学无术之下材耳，焉得为工？尚敢曰人之师哉？学人于此，必不可自欺以欺人也。）

　　二十卷　针刺类

　　三十、缪刺巨刺

　　（《素问·缪刺论》全）

　　黄帝问曰：余闻缪刺，未得其意，何谓缪刺？（缪，异也。左病刺右，右病刺左，刺异其处，故曰缪刺，治奇邪之在络者也。）岐伯对曰：夫邪之客于形也，必先舍于皮毛，留而不去，入舍于孙脉，留而不去，入舍于络脉，留而不去，入舍于经脉，内连五脏，散于肠胃，阴阳俱感，五脏乃伤，此邪之从皮毛而入，极于五脏之次也，如此则治其经焉。（邪气自浅入深而极于五脏之次者，当治其经。治经者，十二经穴之正刺也，尚非缪刺之谓。）今邪客于皮毛，入舍于孙络，留而不去，闭塞不通，不得入于经，流溢于大络而生奇病也。（大络者，十二经支别之络也。病在支络，行不由经，故曰奇邪。）夫邪客大络者，左注右，右注左，上下左右与经相干，而布于四末，其气无常处，不入于经俞，命曰缪刺。（支而横者为络，邪客于大络，故左注右，右注左。布于四末而气无常处，故当治以缪刺。）帝曰：愿闻缪刺以左取右、以右取左奈何？其与巨刺何以别之？岐伯曰：邪客于经，左盛则右病，右盛则左病，亦有移易者，左痛未已而右脉先病，如此者必巨刺之，必中其经，非络脉也。（缪刺之法以左取右，以右取左，巨刺亦然。但巨刺者，刺大经者也，故曰巨刺。

　　缪刺者，刺其大络，异于经者也，故曰缪刺。皆以治病之左右移易者。巨刺义出前第五章。）故络病者，其痛与经脉缪处，故命曰缪刺。（络浅经深，络横经直，故其病缪处也。）

　　帝曰：愿闻缪刺奈何？取之何如？岐伯曰：邪客于足少阴之络，令人卒心痛暴胀，胸胁支满。（足少阴别络，并本经上肾，从肾上贯肝膈，走于心包，故病如此。）无积者，刺然骨之前出血，如食顷而已；（疾虽如上而内无积聚者，刺然骨之前，即足少阴之荥，然谷穴也。食顷，一饭顷也。后仿此。王氏曰：刺此多出血，令人立饥欲食。）不已，左取右，右取左。（如病不已，在左者取右然谷，在右者取左然谷，此即缪刺之法也。余准此。）病新发者，取五日已。（病新发者，邪未深也，虽不即愈，亦不过五日而已矣。）

　　邪客于手少阳之络，令人喉痹舌卷，口干心烦，臂外廉痛，手不及头。（手少阳之支别，上出缺盆，上项，注胸中，合心主；其经出臂外两骨之间，贯肘上肩，故病如此。）刺手中指次指爪甲上，去端如韭叶各一 ，（中指当作小指，谓手少阳之井，关冲穴也。左右皆刺，故言各一 。 ，委、伟二音，刺瘢也。）壮者立已，老者有顷已，左取右，右取左，此新病数日已。（上言左右各一 ，以左右俱病也。此言左取右、右取左，以病有偏着也。皆缪刺之法。后准此。新病数日已，盖言有不即已者，若系新病，亦不出数日而已也。）

　　邪客于足厥阴之络，令人卒疝暴痛。（足厥阴之别，循胫上睾结于茎，故为疝痛。）刺足大趾爪甲上，与肉交者各一，（此足厥阴之井，大敦穴也。）男子立已，女子有顷已，左取右，右取左。（男阳女阴，阳气至速，阴气至迟也。）

　　邪客于足太阳之络，令人头项肩痛。（足太阳支者，从巅下行，还出别下项，循肩膊内，故为是病。）刺足小趾爪甲上，与肉交者各一 ，立已；（足太阳之井，至阴穴也。）不已，刺外踝下三 ，左取右，右取左，如食顷已。（外踝下足太阳之 ，金门穴也。三 ，三刺也。一日一刺，得效乃已。食顷义见前。）

　　邪客于手阳明之络，令人气满胸中，喘息而支 ，胸中热。（手阳明之脉，下入缺盆，络肺下膈，其支者从缺盆上颈，故为此病。）刺手大指次指爪甲上，去端如韭叶各一 ，左取右，右取左，如食顷已。（手阳明之井，商阳穴也。）

　　邪客于臂掌之间，不可得屈。刺其踝后，（邪客于臂掌之间，手厥阴经也。踝后者，以两踝言，踝中之后，则内关也。

　　内关为手厥阴之络，故当取之。）先以指按之痛乃刺之。以月死生为数，月生一日一 ，二日二 ，十五日十五 ，十六日十四 。（月之死生，随日盈缩以为数也。故自初一至十五，月日以盈，为之生数，当日增一 ，一 即一刺也，至十五日，渐增至十五 矣。自十六至三十日，月日以缩，为之死数，当日减一刺，故十六日止十四 ，减至月终，唯一刺矣。盖每日一刺，以朔望为进止也。）

　　邪客于足阳跷之脉，令人目痛从内 始。（阴阳跷脉，俱起于足跟，其气上行，皆属于目内 ，故病如此。）刺外踝之下半寸所各二 ，左刺右，右刺左，如行十里顷而已。（外踝之下半寸所，足太阳申脉也，阳跷所生，故宜刺之。）

　　人有所堕坠，恶血留内，腹中满胀，不得前后。先饮利药，此上伤厥阴之脉，下伤少阴之络，刺足内踝之下、然骨之前血脉出血，（先饮利药，逐留内之瘀血也。凡堕坠者，必病在筋骨，故上伤厥阴之脉，肝主筋也；下伤少阴之络，肾主骨也。刺然骨之前出血，即少阴络也。）刺足跗上动脉；（足厥阴之 ，太冲穴也。按：王氏谓为阳明之冲阳，似与此无涉。）不已，刺三毛上各一 ，见血立已，左刺右，右刺左。（足厥阴之井，大敦穴也。）善悲惊不乐，刺如右方。（堕跌伤阴，神气散失，故善悲惊不乐。）

　　邪客于手阳明之络，令人耳聋，时不闻音。（手阳明之别者入耳，故为耳聋。）刺手大指次指爪甲上，去端如韭叶各一，立闻；（手阳明之井，商阳穴也。）不已，刺中指爪甲上与肉交者，立闻。（中指爪甲上，手厥阴之井，中冲穴也。

　　以心主之脉出耳后，合少阳完骨之下，故宜取之。）其不时闻者，不可刺也。（时或有闻者，尚为可治；其不闻者，络气已绝，刺亦无益，故不可刺也。）耳中生风者，亦刺之如此数，左刺右，右刺左。（耳中如风声者，虽聋犹有所闻，故宜刺如前数，当左右缪取之。）

　　凡痹往来，行无常处者，在分肉间痛而刺之。以月死生为数，用针者随气盛衰以为 数，针过其日数则脱气，不及日数则气不泻，左刺右，右刺左，病已止；不已，复刺之如法。（在分肉间痛而刺之，谓随痛所在，求其络而缪刺之也。）

　　月生一日一 ，二日二 ，渐多之，十五日十五 ；十六日十四 ，渐少之。（此即月死生之数，义如前。按：本篇以月死生为数，如上节曰：用针者随气盛衰以为 数，针过其日数则脱气，不及日数则气不泻。此气候之刺数也。观前二十九章曰：厥阴少阳，日一取之；太阴阳明，日二取之；少阴太阳，二日一取之。此又诸经亦有刺数。当与此参酌为用而别其盛衰，庶乎尽善。）

　　邪客于足阳明之络，令人鼽衄上齿寒。（足阳明之脉，起于鼻之交 中，下循鼻外入上齿，故络病如此。）刺足中趾次趾爪甲上，与肉交者各一 ，左刺右，右刺左。（中趾次趾，皆足阳明所出之经，即厉兑穴次也。）

　　邪客于足少阳之络，令人胁痛不得息，咳而汗出。（足少阳支者下胸中，贯膈循胁肋，故为此病。）刺足小趾次趾爪甲上，与肉交者各一 ，（足少阳之井窍阴穴也。）不得息立已，汗出立止，咳者温衣饮食一日已，左刺右，右刺左，病立已；不已，复刺如法。（温衣饮食，言饮食俱宜暖也。）

　　邪客于足少阴之络，令人嗌痛不可内食，无故善怒，气上走贲上。（足少阴之脉循喉咙，故嗌痛不可内食。其别者并经上走于心包，故善怒而气上走于贲门之上。盖邪在少阴，肾水必虚，阴火上炽，故为嗌痛善怒等病。内，纳同。贲，奔、秘二音。）刺足下中央之脉各三 ，凡六刺，立已，左刺右，右刺左。（足下中央，少阴之井，涌泉穴也。左右俱痛者，各刺三 。痛在一边者，缪刺之。）嗌中肿，不能内唾，时不能出唾者，刺然骨之前出血，立已，左刺右，右刺左。

　　（然骨之前；足少阴之荥，然谷穴也。）

　　邪客于足太阴之络，令人腰痛，引少腹控 ，不可以仰息。（足太阴之脉络，上入腹，布胸胁而筋着于脊，故为病如此。控，引也。 ，季胁下也。）刺腰尻之解，两胂之上是腰俞，以月死生为 数，发针立已，左刺右，右刺左。（腰尻骨解两胂之上者，督脉腰俞之旁也。以月死生为 数，义如前。腰俞止一穴居中，本无左右，此言左取右、右取左者，必腰俞左右，即足太阳之下 穴也。腰尻两胂义，详本类后四十九。胂音申。）

