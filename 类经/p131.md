<!-- { "loadSidebar": true } -->
　　邪客于足太阳之络，令人拘挛背急，引胁而痛。（足太阳经挟脊抵腰中，故拘挛背急。其筋从腋后入腋下，故引胁而痛。）刺之从项始，数脊椎，侠脊疾按之，应手如痛，刺之旁三 ，立已。（此刺不拘俞穴，但自项大椎为始，从下数其脊椎，或开一寸半，或开三寸，侠脊处疾按之，应手而痛，即刺处也。脊之两旁各刺三 ，病当自已。）

　　邪客于足少阳之络，令人留于枢中痛，髀不可举。（枢中，髀枢也，足少阳脉所由行者。）刺枢中以毫针，寒则久留针，以月死生为数，立已。（髀枢中，足少阳环跳穴也。若寒者，须久留针，则寒邪乃去，故以月死生为数。）

　　治诸经刺之所过者不病，则缪刺之。（诸经所过者不病，言病不在经而在络也，故缪刺之。若病刺在经，则谓之巨刺矣。）

　　耳聋，刺手阳明；不已，刺其通脉出耳前者。（此复言手阳明之耳聋，当刺商阳如前也。刺其通脉出耳前者，手阳明脉，正当足少阳听会之分也。）

　　齿龋，刺手阳明；不已，刺其脉入齿中者，立已。（龋，齿痛也。手阳明之脉贯颊入下齿中，故当刺大肠经之商阳也。

　　如不已，则刺其痛脉之入齿中者。按：《甲乙经》注手阳明脉，商阳、二间、三间、合谷、阳溪、偏历、温溜，七穴皆主齿痛。龋，丘禹切。）

　　邪客于五脏之间，其病也，脉引而痛，时来时止。视其病，缪刺之于手足爪甲上。（邪客于五脏之间，必各引其经而痛，但视病处，各取其井而缪刺之。）视其脉，出其血，间日一刺；一刺不已，五刺已。（有血络者，当刺去其血亦如数。）

　　缪传引上齿，齿唇寒痛。视其手背脉血者去之，（缪传者，病在下齿而引及上齿也。上齿属足阳明，下齿属手阳明。

　　今上下引痛者，当视手阳明之络，有血者先去之。）足阳明中指爪甲上一 ，手大指次指爪甲上各一 ，立已，左取右，右取左。（足阳明中指爪甲上，谓厉兑穴也。手大指次指爪甲上，手阳明商阳穴也。）

　　邪客于手足少阴太阴足阳明之络，此五络皆会于耳中，上络左角，（手少阴，心也。足少阴，肾也。手太阴，肺也。

　　足太阴，脾也。足阳明，胃也。五络皆会于耳中，上络左额之角。）五络俱竭，令人身脉皆动而形无知也，其状若尸，或曰尸厥。（五络俱竭，阴阳离散也。身脉皆动，筋惕肉 也。上下离竭，厥逆气乱，昏愦无知，故名尸厥。）刺其足大趾内侧爪甲上，去端如韭叶，（足太阴之井，隐白穴也。）后刺足心，（足少阴之井，涌泉穴也。）后刺足中趾爪甲上各一 ，（足阳明之井，厉兑穴也。）后刺手大指内侧，去端如韭叶，（手太阴之井，少商穴也。）后刺手心主，（手厥阴之井，中冲穴也。凡邪之在心者，皆在于心之包络，故取之。）少阴锐骨之端各一 ，立已；（谓神门穴，手少阴之 也。）不已，以竹管吹其两耳，（以小竹管纳对耳孔，用力吹之，勿令气泄，所以温助五络，气可复通也。新校正云：按陶隐居谓吹其左耳极三度，复吹其右耳三度也。） 其左角之发方一寸，燔治，饮以美酒一杯，不能饮者灌之，立已。 ，剃同。左角之发，五络之血余也。燔治，烧制为末也。饮以美酒，助药力行血气也。补以其类，故可使尸厥立已。）

　　凡刺之数，先视其经脉，切而从之，审其虚实而调之，不调者经刺之，（病在经者，治从其经，但审其虚实而调之。

　　调者，如汤液导引之类皆是也。调之而不调，然后刺其经脉，是谓经刺，亦曰巨刺。）有痛而经不病者缪刺之，（有痛而经不病者，病在大络也，故当缪刺之。）因视其皮部有血络者尽取之，此缪刺之数也。（皮部有血络者，邪在皮肤孙络也，故当尽取其血。凡此刺经者，刺大络者，刺皮部血络者，各有其治，所以辨缪刺之术数也。

　　二十一卷　针刺类

　　三十一、阴阳形气外内易难

　　（《灵枢·寿夭刚柔篇》）

　　黄帝问于少师曰：“余闻人之生也，有刚有柔，有弱有强，有短有长，有阴有阳，愿闻其方。少师答曰：阴中有阴，阳中有阳，审知阴阳，刺之有方，（刚柔强弱短长，无非阴阳之化，然曰阴曰阳，人皆知之，至若阴中复有阴，阳中复有阳，则人所不知也，故当详审阴阳，则刺得其方矣。）得病所始，刺之有理，谨度病端，与时相应，内合于五脏六腑，外合于筋骨皮肤。（得病所始者，谓知其或始于阴，或始于阳，故刺之有理也。谨度病端者，谓察其风因木化，热因火化，湿因土化，燥因金化，寒因水化，故与时相应也。内而五脏六腑，外而筋骨皮肤，莫非此理，合而求之，得其病之原矣。）

　　是故内有阴阳，外亦有阴阳。在内者五脏为阴，六腑为阳；在外者筋骨为阴，皮肤为阳。（内为阴，外为阳，理之常也。

　　然内有阴阳，外亦有阴阳。故在内者五脏为阴，脏属里也；六腑为阳，腑属表也。在外者筋骨深而为阴，皮肤浅而为阳。

　　所以阴阳之中，复有阴阳。即如五脏皆有血气，六腑亦有血气。血在六腑则阳中之阴，气则阳中之阳也；气在五脏则阴中之阳，血则阴中之阴也。皮肤筋骨，无不皆然。故《天元纪大论》曰：天有阴阳，地亦有阴阳。其义即此。由此观之，可见阴阳合一之道，则无往不在。）故曰病在阴之阴者，刺阴之荥输；（阴之阴者，阴病在阴分也，当刺其荥输。以诸经荥输气微，亦阴之类，如手太阴经鱼际为荥、太渊为输者是也。）病在阳之阳者，刺阳之合；（阳之阳者，阳病在阳分也，当刺其合穴。盖所入为合，犹在阳分，刺此以防深入，如手阳明经曲池之类是也。）病在阳之阴者，刺阴之经；（阳之阴者，阳病在阴也，当刺阴之经穴。盖所行为经，其气正盛，即阴中之阳，如手太阴经渠之类是也。）病在阴之阳者，刺络脉。（阴之阳者，阴病在阳也，当刺诸络脉。盖络脉浮浅，皆在阳分，如手阳明经偏历之类是也。）故曰病在阳者命曰风，病在阴者命曰痹病，阴阳俱病命曰风痹。（阳受风气，故在阳者命曰风。邪入于阴则痹，故在阴者命曰痹。）病有形而不痛者，阳之类也；（病浅在外也。）无形而痛者，阴之类也。（病深在内也。）无形而痛者，其阳完而阴伤之也，急治其阴，无攻其阳；有形而不痛者，其阴完而阳伤之也，急治其阳，无攻其阴。（完，固也。病在阴者勿攻其阳，病在阳者勿攻其阴，凡表里虚实，其治皆然。）阴阳俱动，乍有形，乍无形，加以烦心，命曰阴胜其阳，此谓不表不里，其形不久。（阴阳俱动，表里皆病也。乍有形、乍无形，往来不常也。加以烦心，阴病甚于阳也。大凡治病必求于本，若求其在表而里亦病，求其在里而表亦病，此以阴阳并伤，故曰不表不里，治之为难，形将不久矣。）

　　黄帝问于伯高曰：余闻形气病之先后，外内之应奈何？（形见于外，气运于中。病伤形气，则或先或后，必各有所应。）伯高答曰：风寒伤形，忧恐忿怒伤气。气伤脏，乃病脏；寒伤形，乃应形；风伤筋脉，筋脉乃应。此形气外内之相应也。（风寒外袭，故伤于形。情欲内劳，故伤于气。内伤则病在脏腑，外伤则应于皮毛。若风伤筋脉，则居于外内之间，故应于筋脉。此形气表里之有辨也。）黄帝曰：刺之奈何？伯高答曰：病九日者，三刺而已；病一月者，十刺而已。多少远近，以此衰之。（大约病三日者，可一刺而已，故九日者当三刺，一月者当十刺。凡病之多少远近，当推此以衰去之，是刺之大法也。）久痹不去身者，视其血络，尽出其血。（久痹不去身者，其身不能往来，以阴邪在于血脉，故当视其血络而尽去之。）黄帝曰：外内之病，难易之治奈何？（上文言久近之难易，故此复问外内之难易。）伯高答曰：形先病而未入脏者，刺之半其日；（外病而内不病者其病浅，故当半其日，谓减于前法日数之半，如病一月者，可五刺而已也。）

　　脏先病而形乃应者，刺之倍其日。此月内难易之应也。（内病而应于外者其病深，故当倍其日，如浅者一月五刺，重者一月十刺也。病有浅深，故治有难易耳。）

　　二十一卷　针刺类

　　三十二、刺有三变营卫寒痹

　　（《灵枢·寿夭刚柔篇》）

　　黄帝曰：余闻刺有三变，何谓三变？伯高答曰：有刺营者，有刺卫者，有刺寒痹之留经者。（刺营者刺其阴，刺卫者刺其阳，刺寒痹者温其经，三刺不同，故曰三变。）黄帝曰：刺三变者奈何？伯高答曰：刺营者出血，刺卫者出气，刺寒痹者内热。（《调经论》亦曰：取血于营，取气于卫。内热义如下文。）黄帝曰：营卫寒痹之为病奈何？伯高答曰：营之生病也，寒热少气，血上下行。（营主血，阴气也，病在阴分则阳胜之，故为寒热往来。阴病则阴虚，阴虚则无气，故为少气。邪在血，故为上下妄行。所以刺营者当刺其血分。）卫之生病也，气痛时来时去，怫忾贲响，风寒客于肠胃之中。（卫属阳，为水谷之悍气，病在阳分，故为气痛。气无定形，故时来时去。怫，郁怒也。忾，大息也。贲响，腹鸣如奔也。

