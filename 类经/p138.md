<!-- { "loadSidebar": true } -->
　　黄帝问于少师曰：人之卒然忧恚而言无音者，何道之塞，何气出行，使音不彰？愿闻其方。（恚，慧、畏二音，恨怒也。）少师答曰：咽喉者，水谷之道也。喉咙者，气之所以上下者也。（人有二喉，一软一硬。软者居后，是谓咽喉，乃水谷之道，通于六腑者也。硬者居前，是谓喉咙，为宗气出入之道，所以行呼吸，通于五脏者也。其在太阴阳明论，则单以软者为咽，硬者为喉，故曰喉主天气，咽主地气。硬，硬同。）会厌者，音声之户也。（会厌者，喉间之薄膜也，周围会合，上连悬雍，咽喉食息之道得以不乱者，赖其遮厌，故谓之会厌。能开能阖，声由以出，故谓之户。）口唇者，音声之扇也。（唇启则声扬，故谓之扇。）舌者，音声之机也。（舌动则音生，故谓之机。）悬雍垂者，音声之关也。（悬雍垂者，悬而下垂，俗谓之小舌，当气道之冲，为喉间要会，故谓之关。）颃颡者，分气之所泄也。（颃，颈也。颃颡，即颈中之喉颡，当咽喉之上，悬雍之后，张口可见者也。颡前有窍，息通于鼻，故为分气之所泄。颃，何朗切，又去声。颡，思朗切。）横骨者，神气所使，主发舌者也。（横骨，即喉上之软骨也。下连心肺，故为神气所使。上连舌本，故主举发舌机。）故人之鼻洞涕出不收者，颃颡不开，分气失也。（鼻洞者，涕液流泄于鼻也。颃颡之窍不开则清气不行，清气不行则浊液聚而下出，由于分气之失职也。）是故厌小而疾薄，则发气疾，其开阖利，其出气易；其厌大而浓，则开阖难，其气出迟，故重言也。（疾，速也。重言，言语蹇涩之谓。）人卒然无音者，寒气客于厌，则厌不能发，发不能下，至其开阖不致，故无音。（不致，不能也。寒气客于会厌，则气道不利，既不能发扬而高，又不能低抑而下，开阖俱有不便，故卒然失音。）黄帝曰：刺之奈何？岐伯曰：足之少阴，上系于舌，络于横骨，终于会厌，两泻其血脉，浊气乃辟。（两泻者，两足俱刺也。足少阴之血脉，当是所注之 穴，即太溪也。然人有虚劳失音者，观此节之义，则亦无非属乎肾经；但其所致有渐，与此卒然者不同，其治当分补泻耳。辟，开也。）会厌之脉，上络任脉，取之天突，其厌乃发也。（天突为阴维任脉之会，取之能治暴喑。）

　　二十一卷　针刺类

　　四十六、刺心痛并虫瘕蛟

　　（《灵枢·厥病篇》《杂病篇》）

　　厥心痛与背相控，善 ，如从后触其心，伛偻者，肾心痛也，先取京骨、昆仑，发针不已，取然谷（《灵枢·厥病篇》。五脏逆气，上干于心而为痛者，谓之厥心痛。下仿此。控，引也。善 ，拘急如风也。伛偻，背曲不伸也。足少阴之经，由股内后廉贯脊属肾，其直者，从肾上贯肝膈入肺中。凡疼痛如从脊后触其心而伛偻者，以肾邪干心，是为肾心痛也。肾与膀胱为表里，故当先取足太阳之京骨、昆仑。如痛不已，仍当取肾经之然谷。控，苦贡切。伛，雍主切。偻，吕、娄二音。）厥心痛，腹胀胸满，心尤痛甚，胃心痛也，取之大都、太白。（足阳明之经，由缺盆下膈属胃络脾，其支者下循腹里。凡腹胀胸满而为痛者，以胃邪干心，是为胃心痛也。胃与脾为表里，故当取足太阴之大都、太白二穴。）厥心痛，痛如以锥针刺其心，心痛甚者，脾心痛也，取之然谷、太溪。（脾之支脉，注于心中。若脾不能运而逆气攻心，其痛必甚，有如锥刺者，是为脾心痛也。但然谷、太溪，皆足少阴之穴，取此治脾，其义何居？盖湿因寒滞，则相挟乘心，须泄肾邪，当刺此也。）厥心痛，色苍苍如死状，终日不得太息，肝心痛也，取之行间、太冲。

　　（苍苍，肝色也。如死状，肝气逆也。终日不得太息，肝系急，气道约而不利也。是皆肝邪上逆，所谓肝心痛也。行间、太冲，皆足厥阴经穴，故当取以治之。）厥心痛，卧若徒居，心痛间动作痛益甚，色不变，肺心痛也，取之鱼际、太渊。

　　（徒，空也。卧若徒居，无倚傍也。间或动作则益甚者，气逆不舒，畏于动也。色不变，不在血也。是皆病在气分，故曰肺心痛也。鱼际、太渊，皆手太阴经穴，故宜取之。）真心痛，手足 至节，心痛甚，旦发夕死，夕发旦死。（真心痛者，邪气直犯心主也。毒深阴甚，故手足之 至节，其死之速如此。愚按：本篇所言五脏之滞，皆为心痛，刺治分经，理甚明悉，至若舍针用药，尤宜察此详义。盖肾心痛者，多由阴邪上冲，故善 如从后触其心。胃心痛者，多由停滞，故胸腹胀满。脾心痛者，多由寒逆中焦，故其病甚。肝心痛者，多由木火之郁，病在血分，故色苍苍如死状。肺心痛者，多由上焦不清，病在气分，故动作则病益甚。若知其在气则顺之，在血则行之，郁则开之，滞则逐之，火多实，则或散或清之，寒多虚，则或温或补之，必真心痛者乃不可治，否则但得其本，则必随手而应，其易如探囊也。 音倩，寒冷也。）心痛不可刺者，中有盛聚，不可取于 。（中有盛聚，谓有形之症，或积或血，停聚于中，病在脏而不在经，故不可取于 穴，当从内以调治之也。）肠中有虫瘕及蛟蛔，皆不可取以小针，心肠痛 作痛，肿聚，往来上下行，痛有休止，腹热喜渴，涎出者，是蛟蛔也。（此言虫瘕在肠胃中，亦为心腹痛也。瘕，结聚也。蛟，即蛔属。蛔， 也。不可取以小针，谓其力小不能制也。虫瘕之证，其痛则懊 难忍，或肚腹肿起而结聚于内，或往来上下而行无定处，或虫动则痛、静则不痛而有时休止，或腹热喜渴而口涎出者，是皆蛟蛔之为患也。瘕，加、驾二音。蛔音回。 ，乃包切。）以手聚按而坚持之，无令得移，以大针刺之，久持之，虫不动，乃出针也。（此即治虫瘕蛟蛔之法。大针，第九针也。久持之而虫不动，中其虫矣，故可出针也。）HT 腹 痛，形中上者。HT ，满也。此重言证之如此，其形自中自上而渐升者，即当以虫治之也。HT ，并同，音烹。）

　　心痛引腰脊，欲呕，取足少阴（《灵枢·杂病篇》。心痛而后引腰脊、前则欲呕者，此肾邪上逆也，故当取足少阴经以刺之。）心痛腹胀，啬啬然大便不利，取足太阴。（啬啬，涩滞貌。此病在脾，故当取足太阴经以刺之。啬音色。）心痛引背不得息，刺足少阴；不已，取手少阳。（足少阴之脉贯脊，故痛引于背。手少阳之脉布膻中，故不得息。宜刺此二经也。）心痛引小腹满，上下无常处，便溲难，刺足厥阴。（足厥阴之脉抵小腹结于阴器，凡心痛而下引小腹者，当刺之也。）

　　心痛但短气不足以息，刺手太阴。（肺主气，故短气者当刺手太阴。）心痛当九节刺之，按已刺，按之立已；不已，上下求之，得之立已。（此总言刺心痛之法也。九节，即督脉之筋缩穴。宜先按之，按已而刺，刺后复按之，其痛当立已。如不已，则上而手经，下而足经，求得其故而刺之，则立已矣。）

　　二十二卷　针刺类

　　四十七、刺胸背腹病

　　（《素问·气穴论》《长刺节论》《通评虚实论》《灵枢·热病篇》《杂病篇》《四时气篇》《九针十二原篇》）

　　背与心相控而痛，所治天突与十椎及上纪。

　　（《素问·气穴论》。天突，任脉穴。十椎，督脉之中枢也。此穴诸书不载，惟气府论督脉气所发条下，王氏注曰：中枢在第十椎节下间。与此相合，可无疑也。上纪如下文。）上纪者，胃脘也。下纪者，关元也。（胃脘，即中脘，胃之募也，为手太阳少阳足阳明所生，任脉之会；关元，小肠募也，为足三阴任脉之会，故曰上纪下纪。）背胸邪系阴阳左右如此，其病前后痛涩，胸胁痛而不得息、不得卧，上气短气偏痛，脉满起，斜出尻脉，络胸胁，支心贯膈，上肩加天突，斜下肩交十椎下。（此详言上文背与心相控而痛者，悉由任督二脉之为病也。盖任在前，督在后，背为阳，腹为阴，故为前后痛涩等病。其在下者斜出尻脉，在上者络胸胁，支心贯膈，上肩加天突，左右斜下肩，交十椎下，所以当刺天突、中枢、胃脘、关元等穴。）

　　病在少腹有积，刺皮HT ，以下至少腹而止，（《素问·长刺节论》。HT 字，编考韵篇皆无。全元起本作髓字、于义亦未为得。新校正云当作皮 ，HT 字误也，其说近理，释义云： ，骨端也。此言皮 以下者，盖谓足厥阴之章门、期门二穴，皆在横皮肋骨之端也。及下至小腹而止者，如足阳明之天枢、归来，足太阴之府舍、冲门，足少阴之气穴、四满，皆主奔豚积聚等病。 音括。）刺侠脊两旁四椎间，（此足太阳之厥阴俞，手心主脉气所及也。按：《脉要精微论》曰：心为牡脏，小肠为之使，故曰少腹当有形也。然则厥阴俞能主少腹之疾无疑。）刺两髂 、季胁肋间，导腹中气，热下已。（腰骨曰髂。两髂 者，谓腰骨两旁之居也。季胁肋间，京门也。皆足少阳经穴。导，引也。导引腹中热气，下入少腹，则病已矣。髂音格，又丘亚切。）

　　病在少腹，腹痛不得大小便，病名曰疝，得之寒，刺少腹、两股间，刺腰髁骨间，刺而多之，尽炅病已。（小腹间痛而二便不行者为疝病，乃寒气之所致。当刺少腹者，去肝肾之寒也。刺两股间者，去阳明、太阴之邪也。刺腰髁间者，凡腰中在后在侧之成片大骨，皆曰髁骨。在后者，足太阳之所行。在侧者，足少阳之所行。凡此诸经皆非寒疝，但察邪之所在者，多取其穴而 刺之，俟其少腹尽热，则病已矣。髁，苦瓦切。炅，居永切，热也。）

　　气满胸中喘息，取足太阴大趾之端，去爪甲如薤叶，（《灵枢·热病篇》。足大趾之端，隐白穴也。薤音械，似韭而无实。）寒则留之，热则疾之，气下乃止。（内寒者气至迟，故宜久留其针。内热者气至速，故宜疾去其针。总候其气下不喘，乃可止针也。）

　　心疝暴痛，取足太阴、厥阴，尽刺去其血络。（心疝者，如《脉要精微论》曰：诊得心脉而急，病名心疝，少腹当有形也。取足太阴、厥阴尽刺去其血络者，以二经皆聚于少腹，去其络血，即所以散其邪也。）

　　中热而喘，取足少阴、 中血络。

　　（《灵枢·杂病篇》。中热而喘，热在中上二焦也。取足少阴者，壮水以制火也。 中血络，即足太阳委中穴，取之可以泻火。）

　　小腹满大，上走胃至心，淅淅身时寒热，小便不利，取足厥阴。（淅淅，寒肃貌。肝经之脉抵小腹挟胃，其支者从肝别贯膈，故为病如此，当取足厥阴经以刺之。淅音昔。）

