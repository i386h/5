<!-- { "loadSidebar": true } -->
　　（盛满则不轻捷，故好步矣。）四十岁，五脏六腑十二经脉，皆大盛以平定，腠理始疏，荣华颓落，发颇斑白，平盛不摇，故好坐。（天地消长之道，物极必变，盛极必衰，日中则昃，月盈则亏，人当四十，阴气已半，故发颇斑白而平盛不摇好坐者，衰之渐也。）五十岁，肝气始衰，肝叶始薄，胆汁始减，目始不明。六十岁，心气始衰，苦忧悲，血气懈惰，故好卧。七十岁，脾气虚，皮肤枯。八十岁，肺气衰，魄离，故言善误。九十岁，肾气焦，四脏经脉空虚。百岁，五脏皆虚，神气皆去，形骸独居而终矣。（魄离者，形体衰败也。肾气焦者，真阴亏竭也。此与前篇上古天真论女尽七七男尽八八互相发明。彼以七八言者，言阴阳之限数；此以十言者，言人生之全数。然则人之气数，固有定期；而长短不齐者，有出于禀受，有因于人为。故惟智者不以人欲害其天真，以自然之道，养自然之寿，而善终其天年，此圣智之所同也。今之人非惟不能守其所有，而且欲出尘逃数，解脱飞升，因人惑己，因己惑人，是焉知无则无极，有则有尽，而固窃窃然自以为觉，亦何异梦中占梦，其不觉也亦甚矣。）黄帝曰：其不能终寿而死者，何如？（谓不及天数而早殁者也。）岐伯曰：其五脏皆不坚，使道不长，（使道如上文。不长，短促也。）空外以张，（九窍张露也。）喘息暴疾，（喘息者气促，暴疾者易伤，皆非延寿之征也。）又卑基墙，薄脉少血，其肉不石，（石，坚也。）数中风寒，血气虚，脉不通，真邪相攻，乱而相引，（数中风寒，表易犯也。血气虚，中不足也。脉不通，经络多滞也。故致真邪易于相攻。然正本拒邪，正气不足，邪反随之而入，故曰相引。数音朔。）故中寿而尽也。（凡此形体血气，既已异于上寿，则其中寿而尽，固有所由，此先天之禀受然也。夫人生器局，既禀于有生之初，则其一定之数，似不可以人力强者。第禀得其全而养能合道，必将更寿；禀失其全而养复违和，能无更夭。故知之者下可以希中，中可以希上；不知者上仅得其次，次仅得其下矣。所谓天定则能胜人，人定亦能胜天也。夫禀受者，先天也，修养者，后天也，先天责在父母，后天责在吾心。

　　三卷　藏象类

　　十五、寿夭

　　（灵枢寿夭刚柔篇）

　　黄帝问于伯高曰：余闻形有缓急，气有盛衰，骨有大小，肉有坚脆，皮有浓薄，其以立寿夭奈何？（此欲因人之形体气质而知其寿夭也。）伯高答曰：形与气相任则寿，不相任则夭。（任，相当也。盖形以寓气，气以充形，有是形当有是气，有是气当有是形，故表里相称者寿，一强一弱而不相胜者夭。）皮与肉相果则寿，不相果则夭。（肉居皮之里，皮为肉之表，肉坚皮固者是为相果，肉脆皮疏者是为不相果，相果者气必蓄故寿，不相果者气易失故夭。）血气经络胜形则寿，不胜形则夭。（血气经络者，内之根本也。形体者，外之枝叶也。根本胜者寿，枝叶胜者夭也。）黄帝曰：何谓形之缓急？伯高答曰：形充而皮肤缓者则寿，形充而皮肤急者则夭。（形充而皮肤和缓者，气脉从容，故当寿。形充而皮肤紧急者，气脉促迫，故当夭。）形充而脉坚大者顺也，形充而脉小以弱者气衰，衰则危矣。（形充脉大者，表里如一，故曰顺。形充脉弱者，外实内虚，故曰危。）若形充而颧不起者骨小，骨小则夭矣。（人之形体，骨为君，肉为臣，君胜臣者顺，臣胜君者逆。颧者骨之本也，故形充而颧不起者，其骨必小，骨小肉充，臣胜君者也，故当夭。）形充而大肉 坚而有分者肉坚，肉坚则寿矣；形充而大肉无分理不坚者肉脆，肉脆则夭矣。（大肉，臀肉也。 者，筋肉结聚之处坚而浓者是也。有分者，肉中分理明显也。此言形体虽充，又必以肉之坚脆分寿夭，其必验于大肉者，以大肉为诸肉之宗也。故凡形充而臀削者，必非福寿之兆。 ，劬允切。臀音豚。）此天之生命，所以立形定气而视寿夭者。必明乎此立形定气，而后以临病患，决死生。黄帝曰：余闻寿夭，无以度之。（度，入声。）伯高答曰：墙基卑高不及其地者，不满三十而死；其有因加疾者，不及二十而死也。（墙基者，面部四旁骨胳也。地者，面部之肉也。基墙不及其地者，骨衰肉胜也，所以不寿；再加不慎而致疾，其夭更速，故不及二十而死也。按五色篇曰：明堂者鼻也，阙者眉间也，庭者颜也，蕃者颊侧也，蔽者耳门也，其间欲方大，去之十步皆见于外，如是者寿必中百岁。详脉色类三十二。）黄帝曰：形气之相胜以立寿夭奈何？伯高答曰：平人而气胜形者寿；（人之生死由乎气，气胜则神全，故平人以气胜形者寿。设外貌虽充而中气不足者，必非寿器。）病而形肉脱，气胜形者死，形胜气者危矣。（若病而至于形肉脱，虽其气尚胜形，亦所必死。盖气为阳，形为阴，阴以配阳，形以寓气，阴脱则阳无所附，形脱则气难独留，故不免于死。或形肉未脱而元气衰竭者，形虽胜气，不过阴多于阳，病必危矣。按：本篇大义，乃自天禀而言；又如五常政大论以阴阳高下言人寿夭，则地势使然，又不可不知也。详运气类十六。）

　　三卷　藏象类

　　十六、人身应天地

　　（灵枢邪客篇）

　　黄帝问于伯高曰：愿闻人之肢节以应天地奈何？（四肢骨节也。）伯高答曰：天圆地方，人头圆足方以应之。圆者径一围三，阳奇之数；方者径一围四，阴偶之数。人首属阳居上，故圆而应天；人足属阴居下，故方而应地。）天有日月，人有两目。（天有日月而照临万方，人有眼目而明见万象。）地有九州，人有九窍。（九州者，荆梁雍豫徐扬青兖冀也。九窍者，上有七窍、下有二阴。清阳出上窍，而有阳中之阴阳；浊阴出下窍，而有阴中之清浊。）天有风雨，人有喜怒。（和风甘雨天之喜，摧拉霖溃天之怒。）天有雷电，人有音声。（阴阳相搏，天地发为雷电；情志所见，人物发为音声。）天有四时，人有四肢。（四肢者，两手两足也。）天有五音，人有五脏。（五音者，宫商角征羽。五脏者，心肺脾肝肾。）天有六律，人有六腑。（六律者，黄钟太簇姑洗蕤宾夷则无射为六阳律，大吕夹钟仲吕林钟南吕应钟为六阴律。六腑者，胃胆大肠小肠三焦膀胱也。）天有冬夏，人有寒热。（寒应冬，热应夏也。）天有十日，人有手十指。（十日者，甲乙丙丁戊己庚辛壬癸，是谓天干，故应人之手指。）辰有十二，人有足十指茎垂以应之，女子不足二节，以抱人形。（十二辰者，子丑寅卯辰巳午未申酉戌亥，是谓地支，故应人之足趾，足趾惟十，并茎垂为十二。茎者，宗筋也。垂者，睾丸也。女子少此二节，故能以抱人形。抱者，怀胎之义，如西北称伏鸡为抱者是也。睾音高。）天有阴阳，人有夫妻。天为阳，地为阴，夫为阳，妻为阴，故曰夫乃妇之天。）岁有三百六十五日，人有三百六十节。（节，骨节也。）地有高山，人有肩膝。

　　（肩膝骨大而高，故以应山。）地有深谷，人有腋 。（腋 深陷，故以应谷。 音国。）地有十二经水，人有十二经脉。

　　（详见经络类三十二。）地有泉脉，人有卫气。（泉脉出于地下，卫气行于肉中。地有草 ，人有毫毛。（ 荚，瑞草也，尧时生于庭，随月凋荣，朔后一日荚生，望后一日荚落。历得其分度，则 荚生。）天有昼夜，人有卧起。（昼为阳，人应阳而动；夜为阴，人应阴而静。）天有列星，人有牙齿。（齿牙疏朗，故象似列星。说文云：牙，牡齿也。一曰锐者为牙，齐者为齿。上古天真论以女子三七，男子三八，则真牙生而长极，是以后生之大者为牙也。女子七岁，男子八岁，齿更，是以前生之小者为齿也。故男子八月生齿，八岁而龀；女子七月生齿，七岁而龀。龀，毁齿也。龀，抄近切。）地有小山，人有小节。（小节者，小骨指节之类。）地有山石，人有高骨。（高骨者，颧肩膝踝之类。）地有林木，人有募筋。

　　（募者。筋脉聚蓄之处。募音暮。）地有聚邑，人有 肉。（ 肉者，脂肉之聚处也。 ，劬允切。）岁有十二月，人有十二节。（四肢各三节，是为十二节。）地有四时不生草，人有无子。（地有不毛之地，人有不育之人。）此人与天地相应者也。（人身小天地即此之谓。）

　　三卷　藏象类

　　十七、妇人无须气血多少

　　（灵枢五音五味篇）

　　黄帝曰：妇人无须者，无血气乎？岐伯曰：冲脉任脉，皆起于胞中，上循背里，为经络之海。（凡男妇之有须无须者，皆由于冲任二脉之血有盛衰也。冲任为经络之海，其起脉之处，则在胞中而上行于背里。所谓胞者，子宫是也，此男女藏精之所，皆得称为子宫；惟女子于此受孕，因名曰胞。然冲任督脉皆起于此，所谓一原而三岐也。胞义详气味类三。

　　子宫命门详义具附翼三卷，三焦包络命门辨中。）其浮而外者，循腹右上行，会于咽喉，别而络唇口。血气盛则充肤热肉，血独盛则澹渗皮肤，生毫毛。（冲任，阴脉也，故循腹右上行。然左乳之下，则有胃之大络，此正左阳右阴，相配之妙也。

