<!-- { "loadSidebar": true } -->
　　详脉色十一。）今妇人之生，有余于气，不足于血，以其数脱血也，冲任之脉，不荣口唇，故须不生焉。（数脱血，谓血不留而月事以时下也。冲任为血之海，须为血之余，血不足则冲任之脉不荣于口，而须不生矣。数音朔。）黄帝曰：士人有伤于阴，阴气绝而不起，阴不用，然其须不去，其故何也？宦者独去何也？愿闻其故。（阴不用者，阳痿不举也。此言士人之阴伤而绝者，须尚不去，何宦官之血不常脱而须独无也。）岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。（士人者，阴气虽伤而宗筋未坏；彼宦官者，去其宗筋，则伤其冲脉矣。血一泻而不能复，皮肤内结而经道不行，故冲脉不荣于口，而须不生也。）黄帝曰：其有天宦者，未尝被伤，不脱于血，然其须不生，其故何也？（谓身为男子，而终身无须，若天生之宦官然，故曰天宦。）岐伯曰：此天之所不足也，其任冲不盛，宗筋不成，有气无血，唇口不荣，故须不生。（天之所不足，言先天所禀，有任冲之不足者，故亦不生须也。）黄帝曰：善乎哉！圣人之通万物也，若日月之光影，音声鼓响，闻其声而知其形，其非夫子，孰能明万物之精？（日月有光，见影可识，音声有应，闻响可知。惟圣人者，能明物理之精，故因此可以知彼，因外可以知内也。）是故圣人视其颜色，黄赤者多热气，青白者少热气，黑色者多血少气。（黄赤者为阳，青白黑者为阴也。）美眉者太阳多血，通髯极须者少阳多血，美须者阳明多血，此其时然也。（在颊曰髯，在口下及两颐者曰须，在口上曰髭。凡此所言者，即其经行之地。）夫人之常数，太阳常多血少气，少阳常多气少血，阳明常多血多气，厥阴常多气少血，少阴常多血少气，太阴常多血少气，此天之常数也。（十二经之血气多少，各有不同，两经所言之数凡三，皆有互异。意者气血多少四字，极易混乱，此必传录之误也，当以素问血气形志篇者为是。详见经络二十。）

　　四卷　藏象类

　　十八、老壮少小脂膏肉瘦之别

　　（灵枢卫气失常篇）

　　黄帝问于伯高曰：人之肥瘦大小寒温，有老壮少小，别之奈何？（寒温者，言禀有阴阳也。）伯高对曰；人年五十以上为老，二十以上为壮，十八以上为少，六岁以上为小。黄帝曰：何以度知其肥瘦？伯高曰：人有肥有膏有肉。（肥者，即下文所谓脂也。）黄帝曰：别此奈何？伯高曰： 肉坚，皮满者，肥。 肉不坚，皮缓者，膏。皮肉不相离者，肉。（肉，肉之聚处也。此言伟壮之人，而有脂膏肉三者之异：脂者紧而满，故下文曰肉坚身小；膏者泽而大，故下文曰肉淖垂腴；皮肉连实而上下相应者曰肉，故下文曰身体容大。 ，劬允切。）黄帝曰：身之寒温何如？伯高曰：膏者其肉淖，而粗理者身寒，细理者身热。脂者其肉坚，细理者热，粗理者寒。（淖，柔而润也。膏者肉淖，脂者肉坚。若其寒热，则粗理者皆寒，细理者皆热。淖音闹。）黄帝曰：其肥瘦大小奈何？伯高曰：膏者，多气而皮纵缓，故能纵腹垂腴。肉者，身体容大。脂者，其身收小。（纵，宽纵也。腴，脂肥也。膏者纵腹垂腴，脂者其身收小，是膏肥于脂也。肉为皮肉连实，自与脂膏者有间。纵，去声。腴，音俞。）黄帝曰：三者之气血多少何如？伯高曰：膏者多气，多气者热，热者耐寒。肉者多血则充形，充形则平。脂者其血清，气滑少，故不能大。此别于众人者也。（膏者多气，气为阳，故质热而耐寒也。

　　肉者多血。血养形，故形充而气质平也。脂者血清而气滑少，故不能大。若此三者，虽肥盛皆别于众人，而脂者之气血，似不及乎膏肉也。愚按：世传肥白之人多气虚，而此云膏者多气，不无相左。若据余闻见之验，则苍瘦之气虚者，固不减于肥白，是以不宜胶柱也。）黄帝曰：众人奈何？伯高曰：众人皮肉脂膏不能相加也，血与气不能相多，故其形不小不大，各自称其身，命曰众人。（众人者，言三者之外，众多之常人也。其皮肉脂膏血气各有品格，故不能相加，亦不能相多，而形体大小皆相称而已。）黄帝曰：善。治之奈何？伯高曰：必先别其三形，血之多少，气之清浊，而后调之，治无失常经。（三形既定，血气既明，则宜补宜泻，自可勿失常经矣。）是故膏人纵腹垂腴，肉人者上下容大，脂人者虽脂不能大也。（此重言其详也。）

　　四卷　藏象类

　　十九、血气阴阳清浊

　　（灵枢阴阳清浊篇 全）

　　黄帝曰：余闻十二经脉，以应十二经水者，其五色各异，清浊不同，人之血气若一，应之奈何？（十二经水义，详经络类三十三。此言经脉经水各有清浊之异，而人之血气如一，其何以分别应之？）岐伯曰：人之血气，苟能若一，则天下为一矣，恶有乱者乎？（人之血气若果如一，则天下皆同，当无杂乱矣，盖言其必不能同也。恶音乌。）黄帝曰：余问一人，非问天下之众。岐伯曰：夫一人者，亦有乱气，天下之众，亦有乱人，其合为一耳。（察之一人亦有乱气，况于天下乎？故推于一人，即可以知天下，然则人己血气本不一，而不一之理则一也。）黄帝曰：愿闻人气之清浊。岐伯曰：受谷者浊，受气者清。（人身之气有二：曰清气，曰浊气。浊气者，谷气也，故曰受谷者浊；清气者，天气也，故曰受气者清。二者总称真气。刺节真邪篇曰：真气者，所受于天，与谷气并而充身也。五味篇曰：天地之精气，其大数常出三入一，故谷不入，半日则气衰，一日则气少矣。是指入者为天气，出者为谷气。）清者注阴，浊者注阳。（喉主天气，故天之清气，自喉而注阴，阴者五脏也。咽主地气，故谷之浊气，自咽而注阳，阳者六腑也。）浊而清者上出于咽，清而浊者则下行，清浊相干，命曰乱气。（浊之清者，自内而出，故上行。清之浊者，自外而入，故下行。一上一下，气必交并，二者相合而一有不正，则乱气出乎其中矣。）黄帝曰：夫阴清而阳浊，浊者有清，清者有浊，清浊别之奈何？岐伯曰：气之大别，清者上注于肺，浊者下走于胃。胃之清气，上出于口；肺之浊气，下注于经，内积于海。（大别，言大概之分别也。上文以天气谷气厘清浊，而此言清中之浊，浊中之清，其所行复有不同也。清者上升故注于肺，浊者下降故走于胃。

　　然而浊中有清，故胃之清气上出于口，以通呼吸津液；清中有浊，故肺之浊气下注于经，以为血脉营卫。而其积气之所，乃在气海间也。上气海在膻中，下气海在丹田。）黄帝曰：诸阳皆浊，何阳浊甚乎？岐伯曰：手太阳独受阳之浊，手太阴独受阴之清。（手太阳，小肠也，小肠居胃之下，承受胃中水谷，清浊未分，秽污所出，虽诸阳皆浊，而此其浊之浊者也，故曰独受阳之浊。手太阴，肺也，肺者五脏六腑之盖也，为清气之所注，虽诸阴皆清，而此其清之清者也，故曰独受阴之清。）其清者上走空窍，其浊者下行诸经。（此即上文胃之清气上出于口、肺之浊气下注于经之义。空，孔同。）诸阴皆清，足太阴独受其浊。（足太阴，脾也。胃司受纳水谷，而脾受其气以为运化，所以独受其浊，而为清中之浊也。）黄帝曰：治之奈何？岐伯曰：清者其气滑，浊者其气涩，此气之常也。故刺阴者，深而留之；刺阳者，浅而疾之；清浊相干者，以数调之也。（此又以针下之气，言清浊阴阳也。清者气滑，针利于速；浊者气涩，针利于迟。阴者在里，故宜深而留之；阳者在表，故宜浅而疾之。其或清中有浊，浊中有清，乃为清浊相干，当察其孰微孰甚，而酌其数以调之也。）

　　四卷　藏象类

　　二十、首面耐寒因于气聚

　　（灵枢邪气脏腑病形篇）

　　黄帝问于岐伯曰：首面与身形也，属骨连筋、同血合于气耳。天寒则裂地凌冰，其卒寒 或手足懈惰，然而其面不衣何也？（人之头面身形，本同一气，至于猝暴严寒，则地裂水冰，肢体为之凛栗，而面独不惧，故以为问。）岐伯答曰：十二经脉，三百六十五络，其血气皆上于面而走空窍，（头面为人之首，凡周身阴阳经络无所不聚，故其血气皆上行于面而走诸窍。空，孔同。）其精阳气上走于目而为睛，（精阳气者，阳气之精华也，故曰五脏六腑之精气，皆上注于目而为之精。）其别气走于耳而为听，（别气者，旁行之气也。气自两侧上行于耳，气达则窍聪，所以能听。）其宗气上出于鼻而为臭，（宗气，大气也。宗气积于胸中，上通于鼻而行呼吸，所以能臭。）其浊气出于胃，走唇舌而为味。（浊气，谷气也。

