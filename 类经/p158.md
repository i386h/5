<!-- { "loadSidebar": true } -->
　　帝曰：善。愿闻其时也。（此下言不及之岁，其政化胜复各有时也。本篇凡太过之年不言胜复，故不及之。）岐伯曰：悉哉问也！木不及，春有鸣条律畅之化，则秋有雾露清凉之政，春有惨凄残贼之胜，则夏有炎暑燔烁之复，其眚东，其藏肝，其病内舍 胁，外在关节。（和则为化为政，运之常也。不和则为胜为复，气之变也。如岁木不及，金当克之。使金不来胜，而木气无伤，则春有鸣条律畅之化，至秋之时，则金亦无复，而有雾露清凉之政，此气之和也。若春见金气而有惨凄残贼之胜，则木生火，火来克金，而夏有炎暑燔烁之复矣，此气之变也。然此之胜复皆因于木，故灾眚当见于东方。在人之脏，应于肝，肝之部分，内在 胁，外在关节，故其为病如此。下节之义，大约俱同。燔音烦。烁，式灼切。眚音省。）火不及，夏有炳明光显之化，则冬有严肃霜寒之政，夏有惨凄凝冽之胜，则不时有埃昏大雨之复，其眚南，其脏心，其病内舍膺胁，外在经络。（火不及者，水当乘之。若水不侮火而夏有此化，则水亦无复而冬有此政。若水不务德而夏有此胜，则火生土，土来克水，而不时有此复矣。其眚南，其脏心，皆火之应。）土不及，四维有埃云润泽之化，则春有鸣条鼓拆之政，四维发振拉飘腾之变，则秋有肃杀霖霪之复，其眚四维，其脏脾，其病内舍心腹，外在肌肉四肢。

　　（四维，辰戌丑未方月也。岁土不及，木当胜之。若木不侮土而四季有此化，则木亦无复而春有此政。若木胜土而四季有此变，则土生金，金来克木，而秋有此复矣。其眚四维，其脏脾，皆土之应。拉音腊。霪音淫。）金不及，夏有光显郁蒸之令，则冬有严凝整肃之应，夏有炎烁燔燎之变，则秋有冰雹霜雪之复，其眚西，其脏肺，其病内舍膺胁肩背，外在皮毛。（岁金不及，火当胜之。若火得其正而夏有此令，则水亦无复而冬有此应。若火气侮金而夏有此变，则金之子水，水来克火，而秋有此复矣。其眚西，其脏肺，皆金之应。按：此下二节，不先言金水之本化，而先言火土之制化，与上三节不同者，不过文体之变耳，文虽变而义则无异也。）水不及，四维有湍润埃云之化，则不时有和风生发之应，四维发埃昏骤注之变，则不时有飘荡振拉之复，其眚北，其脏肾，其病内舍腰脊骨髓，外在溪谷 膝。（岁水不及，土当胜之。

　　若土不为虐而四季有此正化，则木亦无复而不时有此正应。若土肆其胜而有四维之变，则水之子木，木来克土，而不时有此复矣。其眚北，其脏肾，皆水之应。湍，通官切。 ， 同。）夫五运之政犹权衡也，高者抑之，下者举之，化者应之，变者复之，此生长化成收藏之理，气之常也，失常则天地四塞矣。（夫天地阴阳之道，亦犹权衡之平，而不能少有损益也。故高而亢者，必有所抑，因太过也。卑而下者，必有所举，因不及也。正而为化，则有以应之，不相悖也。邪而为变，则有以复之，承乃制也。此所以生长化成收藏，皆不失其物理之常，失常则高下不相保，而天地闭塞矣。如《玉版论要》曰：回则不转，乃失其机。即此之谓。）故曰：天地之动静，神明为之纪；阴阳之往复，寒暑彰其兆。此之谓也。

　　（应天之气，动而不息；应地之气，静而守位。神明为之纪，则九星悬朗，七曜周旋也。阴阳寒暑，即动静神明之用也。

　　此承上文而总言盛衰胜复，即天地之动静；生长化成收藏，即阴阳之往复。动静不可见，有神有明，则有纪可察矣。阴阳不可测，有寒有暑，则有兆可知矣。天地之道，此之谓也。）

　　帝曰：夫子之言五气之变，四时之应，可谓悉矣。夫气之动乱，触遇而作，发无常会，卒然灾合，何以期之？（此下言气动之乱，皆随遇而变，故其德化政令灾变之候，各有所不同也。）岐伯曰：夫气之动变，固不常在，而德化政令灾变，不同其候也。帝曰：何谓也？岐伯曰：东方生风，风生木，其德敷和，其化生荣，其政舒启，其令风，其变振发，其灾散落。（敷，布也。和，柔和也。荣，滋荣也。舒，展也。启，开也。振，奋动也。发，飞扬也。散落，飘零散落也。

　　《五营运大论》曰：其德为和，其化为荣，其政为散，其令宣发，其变摧拉，其眚为陨。义当参阅。）南方生热，热生火，其德彰显，其化蕃茂，其政明曜，其令热，其变销烁，其灾燔 。（彰，昭着也。蕃，盛也。燔 ，焚灼也，销烁缓而燔甚也。《五营运大论》曰：其德为显，其化为茂，其政为明，其令郁蒸，其变炎烁，其眚燔 。蕃、燔，俱音烦。 ，如瑞切。）中央生湿，湿生土，其德溽蒸，其化丰备，其政安静，其令湿，其变骤注，其灾霖溃。（溽蒸，湿热也。丰备，充盈也。骤注，急雨也。霖，久雨也。溃，崩决也。《五营运大论》曰：其德为濡，其化为盈，其政为谧，其令云雨，其变动注，其眚淫溃。溽音辱。溃音会。）西方生燥，燥生金，其德清洁，其化紧敛，其政劲切，其令燥，其变肃杀，其灾苍陨。（紧敛，收缩也。劲切，锐急也。肃杀，气寒肃而杀令行也。苍陨，草木苍枯而凋落也。《五营运大论》曰：其德为清，其化为敛，其政为劲，其令雾露，其变肃杀，其眚苍落。陨音允。）北方生寒，寒生水，其德凄沧，其化清谧，其政凝肃，其令寒，其变栗冽，其灾冰雪霜雹。（凄沧，寒气也。谧，静也。凝肃，坚敛也。栗冽，寒甚也。冰霜雪雹，阴气所凝，或太阳用事，或以水复火，则非时而见。《五营运大论》曰：其德为寒，其化为肃，其政为静，其变凝冽，其眚冰雹。沧音仓。谧音密。）是以察其动也，有德有化，有政有令，有变有灾，而物由之，而人应之也。（德化政令，和气也。为灾为变，乖气也。施化出乎天地，而人物应之，得其和则为生为成，遇其乖则为灾为害。）

　　二十四卷　运气类

　　十一、五星之应

　　（《素问·气交变大论》）

　　帝曰：夫子之言岁候，不及其太过，而上应五星。今夫德化政令，灾眚变易，非常而有也，卒然而动，其亦为之变乎？（此承前章而详求五星之应。谓凡德化政令，灾眚变易，其有卒然而动者，星亦应之否也。）岐伯曰：承天而行之，故无妄动，无不应也。卒然而动者，气之交变也，其不应焉。故曰应常不应卒，此之谓也。（承天而行，谓岁候承乎天运，故气无妄动，而五星之见，则动无不应也。但其卒然而动者，非关天运，随遇为变，则五星未必应焉。以应常不应卒也。

　　常，谓盛衰之常，其来有自，故必无不应。卒者，一时之会，非有大变，则亦有不应者矣。）帝曰：其应奈何？岐伯曰：各从其气化也。（各从其气化者，岁星之化其应风，荧惑之化其应火，镇星之化其应湿，太白之化其应燥，辰星之化其应寒也。）帝曰：其行之徐疾逆顺何如？岐伯曰：以道留久，逆守而小，是谓省下。（道，五星所行之道也。留久，稽留延久也。逆守，逆行不进而守其度也。小，无芒而光不露也。省下，谓察其分野君民之有德有过者也。）以道而去，去而速来，曲而过之，是谓省遗过也。（谓既去而复速来，委曲逡巡而过其度也。省遗过，谓省察有未尽，而复省其所遗过失也。）

　　久留而环，或离或附，是谓议灾与其德也。（环，回环旋绕也。或离或附，欲去不去也。议灾与德，若有所议而为灾为德也。）应近则小，应远则大。（应，谓灾德之应也。所应者近而微，其星则小。所应者远而甚，其星则大。）芒而大倍常之一，其化甚；大常之二，其眚即也。（芒，光芒也。甚，气化之盛也。即，灾眚即至也。）小常之一，其化减；小常之二，是谓临视，省下之过与其德也。德者福之，过者伐之。（减，气化之衰也。若小于常之二倍，则不及甚矣，其灾眚亦所必至。临视，犹言观察也。省下之过与其德，谓省察其宿属分野之下，有德者锡之以福，有过者伐之以灾也。）是以象之见也，高而远则小，下而近则大，故大则喜怒迩，小则祸福远。（凡高而远者，其象则小。下而近者，其象必大。大则近而喜怒之应亦近，小则远而祸福之应亦远。观五星有迟留伏逆之变，则其或高或下又可知矣。按：上文云：应近则小，应远则大。此云：大则喜怒迩，小则祸福远。似乎相反。但上文之近远，近言其微，远言其甚，故应微而近则象小，应甚而远则象大。此言迩远者，迩言其急，远言其缓，故象大则喜怒之应近而急，象小则祸福之应远而缓。盖上文以体象言，此以远近辨，二者词若不同，而理则无二也。）岁运太过，则运星北越；（运星，主岁之星也。北越，越出应行之度而近于北也。盖北为紫微太一所居之位，运星不守其度，而北越近之，其恃强骄肆之气可见。）运气相得，则各行以道。（无强弱胜负之气，故各守其当行之道。）故岁运太过，畏星失色而兼其母：（畏星，即所制之星。如木运太过，则镇为畏星也。失色而兼其母者，木失色而兼玄，火失色而兼苍，土失色而兼赤，金失色而兼黄，水失色而兼白也。其所以然者，如木气有余则土星失色而兼赤，赤为木之子，而又为土之母，子母气必相应，故兼见也，此正其循环相承之妙。）不及，则色兼其所不胜。（木不及则兼白，火不及则兼玄，土不及则兼苍，金不及则兼赤，水不及则兼黄，兼其所相制也。）肖者瞿瞿，莫知其妙，闵闵之当，孰者为良？（肖，取法也。瞿瞿，却顾貌。闵闵，多忧也。夫天道难穷，谈非容易，虽欲取法者瞿瞿多顾，然皆莫得知其妙，故于闵闵之才，能当忧世之任者，果孰为良哉？盖甚言难其人也。《灵兰秘典论》曰：消者瞿瞿，孰知其要？文义与此稍异，详藏象类一。）妄行无征，示畏侯王。（知天道者，既难其人，故每有妄行之徒，用无征之说，以示畏侯王，言而不应，反惑其敬畏修德之心。若此辈者，不惟无补于事，而适足为误事之罪人也。）

　　帝曰：其灾应何如？岐伯曰：亦各从其化也，故时至有盛衰，凌犯有逆顺，留守有多少，形见有善恶，宿属有胜负，征应有吉凶矣。（时至，岁时之更至也。五星之运，当其时则盛，非其时则衰。退而东行凌犯者，星迟于天，故为顺，灾轻。

