<!-- { "loadSidebar": true } -->
　　进而西行凌犯者，星速于天，故为逆，灾重。留守日多则灾深，留守日少则灾浅。形见有喜润之色为善，形见有怒燥忧丧之色为恶。宿属，谓二十八宿及十二辰位，各有五行所属之异。凡五星所临，太过逢王，不及逢衰，其灾更甚。太过有制，不及得助，其灾必轻。即胜负也。五星之为德为化者吉，为灾为变者凶，皆征应也。王氏曰：火犯留守逆临，则有诬 讼狱之忧，金犯则有刑杀气郁之忧，木犯则有震惊风鼓之忧，土犯则有中满下利 肿之忧，水犯则有寒气冲 之忧，故曰征应有吉凶也。）帝曰：其善恶何谓也？岐伯曰：有喜有怒，有忧有丧，有泽有燥，此象之常也，必谨察之。（王氏曰：五星之见也，从夜深见之。人见之喜，星之喜也。见之畏，星之怒也。光色微曜，乍明乍暗，星之忧也。光色迥然，不彰不莹，不与众同，星之丧也。光色圆明，不盈不缩，怡然莹然，星之喜也。光色勃然临人，芒彩满溢，其象懔然，星之怒也。泽，明润也。燥，干枯也。班固曰：五行精气，其成形在地，则结为木火土金水。其成象在天，则木合岁星居东，火合荧惑居南，金合太白居西，水合辰星居北，土合镇星居中央。分旺四时，则春木、夏火、秋金、冬水各旺七十二日，土旺四季辰戌丑未之月各十八日。合之为三百六十日。其为色也，则木青、火赤、金白、水黑、土黄。其为分野，各有归度。旺相休废，其色不同，旺则光芒，相则内实，休则光芒无角，不动摇，废则光少色。白圜者丧，赤圜者兵，青圜者夏水，黑圜者疾多死，黄圜吉。白角者哭泣之声，赤角者犯我城，黑角者水行穷兵。太史公曰：五星同色，天下偃兵，百姓安宁，五谷蕃昌，春风秋雨，冬寒夏暑，日不食朔，月不食望，是为有道之国，必有圣人在乎其位也。莹，荣、用二音。）帝曰：六者高下异乎？岐伯曰：象见高下，其应一也，故人亦应之。（有此象则有此应，高下虽异，气应则一也。）

　　二十四卷　运气类

　　十二、德化政令不能相过

　　（《素问·气交变大论》）

　　帝曰：其德化政令之动静损益皆何如？岐伯曰：夫德化政令灾变，不能相加也。（加，增重也，亦相陵也。夫天地动静，阴阳往复，政令灾眚，报施不爽，故不能相加也。）胜复盛衰，不能相多也。（胜微则复微，胜甚则复甚，故不能相多也。）往来小大，不能相过也。（胜复小大，气数皆同，故不能相过也。）用之升降，不能相无也。（五行之用，先者退而后者进，迭为升降，升降失则气化息矣，故不能相无也。）各从其动而复之耳。（五运之政，犹权衡也，故动有盛衰，则复有微甚，各随其动而应之。《六微旨大论》曰：成败倚伏生乎动，动而不已，则变作矣。易曰：吉凶悔吝者，生乎动者也。皆此之谓。然则天地和平之道，有必不可损益于其间者，于此章之义可见矣。）帝曰：其病生何如？（言灾变眚伤之应于病也。）岐伯曰：德化者气之祥，政令者气之章，变易者复之纪，灾眚者伤之始。（祥，瑞应也。章，昭着也。纪者，变易之候。始者，灾伤所由。）气相胜者和，不相胜者病，重感于邪则甚也。（相胜，相当也。谓人气与岁气相当，则为比和而无病；不相当，则邪正相干而病生矣。重感于邪，如有余逢王，不足被伤，则盛者愈盛，虚者愈虚，其病必甚也。）帝曰：善。所谓精光之论，大圣之业，宣明大道，通于无穷，究于无极也。余闻之，善言天者，必应于人；善言古者，必验于今；善言气者，必彰于物；善言应者，同天地之化；善言化言变者，通神明之理。非夫子孰能言至道欤！乃择良兆而藏之灵室，每旦读之，命曰气交变，非斋戒不敢发，慎传也。（圣人知周万物，故能通于无穷，究于无极，因天以应人，因古以知今，因气应变化以通神明之理。帝所以极言赞美用示珍藏者，重之甚也。

　　二十五卷　运气类

　　十三、五运三气之纪物生之应

　　（《素问·五常政大论》）

　　黄帝问曰：太虚寥廓，五运回薄，衰盛不同，损益相从，愿闻平气何如而名？何如而纪也？（寥廓，玄远也。回，循环也。薄，迫切也。此章详明五运盛衰之有不同，而悉其平气、不及、太过，三者之纪也。）岐伯对曰：昭乎哉问也！木曰敷和，（木得其平，则敷布和气以生万物。）火曰升明，（阳之性升，其德明显。）土曰备化，（土含万物，无所不备。

　　土生万物，无所不化。）金曰审平，（金主杀伐，和则清宁，故曰审平，无妄刑也。）水曰静顺。（水体清静，性柔而顺。）

　　帝曰：其不及奈何？岐伯曰：木曰委和，（阳和委屈，发生少也。）火曰伏明，（阳德不彰，光明伏也。）土曰卑监，（气陷不达，政屈不化也。）金曰从革，（金性本刚，其不及则从火化而变革也。）水曰涸流。（水气不及，则源流干涸也。）帝曰：太过何谓？岐伯曰：木曰发生，（木气有余，发生盛也。）火曰赫曦，（阳光炎盛也。赫音黑。曦音希。）土曰敦阜，（敦，浓也。阜，高也。土本高浓，此言其尤盛也。）金曰坚成，（金性坚刚，用能成物，其气有余，则坚成尤甚也。）水曰流衍。

　　（衍，满而溢也。）帝曰：三气之纪，愿闻其候。岐伯曰：悉乎哉问也！敷和之纪，木德周行，阳舒阴布，五化宣平。（此下详言平运之纪也。木之平运，是曰敷和。木德周行，则阳气舒而阴气布，故凡生长化收藏之五化，无不由此而宣行其和平之气也。按：此论与《金匮真言论》《阴阳应象大论》《五营运大论》义通，所当参阅。俱见藏象类四、五、六等章。

　　《新校正》云：按王注太过不及，各纪年辰；惟平运不纪者，盖平运之岁，不可以定纪也。或者欲补注云丁巳、丁亥、丁卯、壬寅、壬申岁者，是未达也。下仿此。）其气端，（正而直也。）其性随，（柔和随物也。）其用曲直，（曲直成材也。）

　　其化生荣，（生气荣茂也。）其类草木，（凡长短坚脆，皆木类也。）其政发散，（木主春，其气上升，故政主发散。）其候温和，（春之候也。）其令风，（木之化也。）其脏肝，（肝属木也。）肝其畏清，（清者，金气也。）其主目，（肝之窍也。）

　　其谷麻，（麻之色苍也。《金匮真言论》曰：其谷麦。无麻。）其果李，（味酸也。）其实核，（诸核皆属木，其质强也。）其应春，（木王之时也。）其虫毛，（毛直如木，气类同也。）其畜犬，（味酸也。《金匮真言论》曰：其畜鸡。无犬。）其色苍，（青翠色也。）其养筋，（肝主筋也。）其病里急支满，（厥阴肝气为病也。）其味酸，（酸为木化也。）其音角，（角音属木，其声在清浊之间。）其物中坚，（象土中有木也。）其数八。（木之生数三，成数八也。）升明之纪，正阳而治，德施周普，五化均衡。（火之平运，是曰升明。火主南方，故曰正阳。阳气无所不至，故曰周普。五化义见前。均，等也。衡，平也。）

　　其气高，（阳主升也。）其性速，（火性急也。）其用燔灼，（烧灸也。）其化蕃茂，（长气盛也。）其类火，（诸火皆其类也。）

　　其政明曜，（阳之光也。）其候炎暑，（火之候也。）其令热，（火之化也。）其脏心，（心属火也。）心其畏寒，（寒为水气也。）

　　其主舌，（心之宫也。）其谷麦，（色赤也。《金匮真言论》：火谷曰黍，木谷曰麦。又《藏气法时论》亦言麦苦。）其果杏，（味苦也。）其实络，（实中之系，脉络之类也。）其应夏，（火王之时也。）其虫羽，（羽翔而升，属乎火也。）其畜马，（快健躁疾，得火性也。《金匮真言论》：金畜曰马，火畜曰羊。）其色赤，（赤色属火也。）其养血，（心主血也。）其病 螈，（火性动也。 ，如云切。）其味苦，（苦为火化也。）其音征，（征音属火，其声次清。）其物脉，（脉之所至，即阳气所及也。）其数七。（火之生数二，成数七。）备化之纪，气协天休，德流四政，五化齐修。（土之平运，是曰备化。气协天休，顺承天化而济其美也。德流四政，土德分助四方，以赞成金木水火之政也。故生长化收藏，咸得其政而五者齐修矣。）

　　其气平，（土之气象，平而浓也。）其性顺，（顺万物之性，而各成其化也。）其用高下，（或高或下，皆其用也。）其化丰满，（万物成实，必赖乎土，故土曰充气。）其类土，（诸土皆其类也。）其政安静，（土浓而安静，其政亦然。）其候溽蒸，（溽，湿也。蒸，热也。长夏之候也。）其令湿，（土之化也。）其脏脾，（脾属土也。）脾其畏风，（风者木气也。）其主口，（脾之窍也。）其谷稷，（小米之粳者曰稷， 谷也。）其果枣，（味甘也。）其实肉，（土主肌肉也。）其应长夏，（长夏者，六月也。土生于火，长在夏中，既长而王，故云长夏。）其虫 ，（ ，赤体也。《礼记月令》亦曰：其虫 。注曰：人为虫之长。 ，郎朵切。）其畜牛，（其性和缓，其功稼穑，得土气也。）其色黄，（黄属土也。）其养肉，（脾土所主也。）

　　其病否，（脾之病也。）其味甘，（甘为土化也。）其音宫，（宫音属土，其声下而浊。）其物肤，（即肌肉也。）其数五。（土之生数五，成数十。）

　　审平之纪，收而不争，杀而无犯，五化宣明。（金之平运，是曰审平。金气平则收而不争，杀而无犯。犯，谓残害于物也。金气清肃，故五化得之，皆以宣明。）其气洁，（洁白莹明，金之气也。）其性刚，（刚劲锋利，金之性也。）其用散落，（散落万物，金之用也。）其化坚敛，（收敛坚强，金之化也。）其类金，（诸金皆其类也。）其政劲肃，（急速而严，金之政也。）其候清切，（秋之候也。）其令燥，（金之化也。）其脏肺，（肺属金也。）肺其畏热，（热为火气也。）其主鼻，（肺之窍也。）其谷稻，（色白也。）其果桃，（味辛也。）其实壳，（凡物之皮壳皆坚，金刚居外也。）其应秋，（金之王也。）其虫介，（甲坚而固，得金气也。）其畜鸡，（性好斗，故属金。《金匮真言论》：木畜曰鸡，金畜曰马。）其色白，（白色属金也。）其养皮毛，（肺金所主也。）其病咳，（肺金病也。）其味辛，（辛为金化也。）其音商，（商音属金，其声次浊。）其物外坚，（壳之类也。）其数九。（金之生数四，成数九。）

