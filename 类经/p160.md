<!-- { "loadSidebar": true } -->
　　静顺之纪，藏而勿害，治而善下，五化咸整。（水之平运，是曰静顺。水气平则脏而勿害，治而善下矣。江海之所以为百谷王者，以其德全善下也。五化得水而后齐，故曰咸整。）其气明，（水为天一之气，故外暗而内明。）其性下，（流湿就卑，水之性也。）其用沃衍，（沃，灌溉也。衍，溢满也。沃音屋。）其化凝坚，（脏气布化，则万物凝坚也。）其类水，（诸水皆其类也。）其政流演，（演，长流貌。井泉不竭，川流不息，皆流演之义。演，衍同。）其候凝肃，（冬之候也。）

　　其令寒，（水之化也。）其脏肾，（肾属水也。）肾其畏湿，（湿为土气也。）其主二阴，（肾之窍也。）其谷豆，（菽也。谷色纯黑，惟豆有之。）其果栗，（味咸也。）其实濡，（实中津液也。）其应冬，（水之王也。）其虫鳞，（生于水也。）其畜彘，（豕也。其色多黑，其性善下。彘音治。）其色黑，（黑色属水也。）其养骨髓，（其气深，肾水所主也。）其病厥，（阴气之逆也。）其味咸，（咸为水化也。）其音羽，（羽音属水，其声高而清。）其物濡，（濡，湿润也。濡音如。）其数六。（水之生数一，成数六。）故生而勿杀，长而勿罚，化而勿制，收而勿害，藏而勿抑，是谓平气。（此总结上文平气之五化也。

　　故木之生气治令，则收气不能纵其杀。火之长气治令，则脏气不能纵其罚。土之化气治令，则生气不能纵其制。金之收气治令，则长气不能纵其害。水之脏气治令，则化气不能纵其抑。此皆以天气平，地气正，五化之气不相胜克，故皆曰平气。）

　　委和之纪，是谓胜生，（此下详言不及之纪也。木气不及，是谓委和。凡丁壬皆属木运，而丁木阴柔，乃为不及。故于六丁之岁，生气不政，收气胜之，是曰胜生。）生气不政，化气乃扬，（木气衰，土气无制也。）长气自平，收令乃早，（火无所生，故长气自平，木衰金胜，故收气乃早。）凉雨时降，风云并兴，（凉为金化，风为木化，云雨皆为湿化，此以木不及，故兼土金之化也。）草木晚荣，苍干凋落，（木不及，故草木晚荣。金胜之，故苍干凋落。）物秀而实，肤肉内充。（生气虽晚，化气速成故也。）其气敛，其用聚，（木兼金也，收气胜也。）其动 戾拘缓，（ ，缩短也。戾，斜曲也。

　　拘，拘急也。缓，不收也。皆厥阴不及之病。 音软。戾音利。）其发惊骇，（风木气衰，肝胆俱病也。）其脏肝，（木之应也。）其果枣李，（枣，土果也。李当作桃，金果也。盖木不及，则土金二果盛。下不及五运皆同。）其实核壳，（核应木，壳应金，木衰金盛也。）其谷稷稻，（土之稷，金之稻，木不及则二谷当成也。）其味酸辛，（酸者衰，辛者胜，木兼金化也。）其色白苍，（白，金色。苍，木色。白盛于苍也。）其畜犬鸡，（犬，木畜。鸡，金畜。有盛衰也。）其虫毛介，（毛，木虫。介，金虫。盛衰同上。）其主雾露凄沧，（金之胜也。）其声角商，（木从金也。）其病摇动注恐，（摇动者，筋之病。注恐者，肝胆之病。）从金化也。（此结上文木不及者，从金之化也。）少角与判商同，（此总言六丁年也。角为木音，木不及故曰少角。金乘之，故半与商金同其化。判，半也。《新校正》云：按火土金水之文，皆以判作少，则此当云少角与少商同；然不云少商者，盖少角之运共有六年，而丁巳、丁亥，上角与正角同；丁卯、丁酉，上商与正商同；丁未、丁丑，上宫与正宫同。是六年者，各有所同，与火土金水之少运不同，故不云同少商，只大约而言，以见半从商化也。）上角与正角同，（此丁巳、丁亥年也。上见厥阴司天，是为上角。岁运不及而得司天之助，则得其敷和之平，故与正角同也。）上商与正商同。（此丁卯、丁酉年也。木运不及，则半兼金化，若遇阳明司天，金又有助，是以木运之纪，而得审平之化，故上商与正商同也。）其病支废痈肿疮疡，（木被金刑，经筋受病，风淫末疾，故为支废。支废，则溪谷关节多有壅滞，而痈肿疮疡所由生也。）其甘虫，（味甘者易生虫，金胜木而土无制也，此即《气交变大论》虫食甘黄之义。）邪伤肝也。（木气不及，则邪伤在肝。）上宫与正宫同。（此丁丑、丁未年也。上宫者，太阴司天也。岁木不及，则土得自专，又见湿土司天之助，是以木运之纪，而行备化之政，故上宫与正宫同也。）萧 肃杀，则炎赫沸腾，（此总言木运之胜复也。萧 肃杀，金胜木也。炎赫沸腾，火复金也。 音瑟。）眚于三，（胜复皆因于木，故灾眚在三，东方震宫也。）所谓复也，（此承上文言子为其母而报复也。余仿此。）其主飞蠹蛆雉，（飞而蠹者，阴中之阳虫也。蛆者蝇之子，蛆入灰中，蜕化为蝇，其性喜暖畏寒，火运之年尤多也。雉，火禽也。凡此皆火复之气所化。）乃为雷霆。（雷之迅者曰霆。木郁极而火达之，其气则为雷霆，故易曰震为雷。）

　　伏明之纪，是谓胜长，（伏明之纪，火不及也。凡戊癸皆属火运，而癸以阴柔，乃为不及。故于六癸之岁，长气不宣，脏气胜之，是谓胜长。）长气不宣，脏气反布，（火之长气，不能宣化。水之脏气，反布于时。）收气自政，化令乃衡，（金无所畏，故收气自行其政。土无所生，故化令惟衡平耳。）寒清数举，暑令乃薄，（阴盛阳衰也。）承化物生，生而不长，（物承土化而生者，以土无火生，虽生不长也。此即上文化令乃衡之义。）成实而稚，遇化已老，（长气不宣，故物之成实者惟稚而短，及遇土化之令，而气已老矣。）阳气屈伏，蛰虫早藏，（阳不施于物也。）其气郁，（阳主升，不升则郁矣。）

　　其用暴，（火性急，郁而不伸，出必暴矣。）其动彰伏变易，（彰者火之德，火不足则彰伏不常，而多变易矣。）其发痛，（寒胜之也。）其脏心，（火气通于心也。）其果栗桃，（栗，水果。桃，金果。火不及，故二果成也。）其实络濡，（络应火，濡应水也。）其谷豆稻，（豆，水谷。稻，金谷。二谷成也。）其味苦咸，（苦衰咸胜也。）其色玄丹，（玄盛丹衰也。）其畜马彘，（马，火畜当衰。彘，水畜当王也。）其虫羽鳞，（羽属火，鳞属水，有盛衰也。）其主冰雪霜寒，（水反胜也。）其声征羽，（火音从水也。）其病昏惑悲忘，（火不足而心神溃也。）从水化也。（此结上文火不及者，从水化也。）少征与少羽同，（此总言六癸年也。征为火音，火不及，故云少征。水胜之，故与少羽同其化。）上商与正商同，（癸卯、癸酉年也。

　　上见阳明司天，是为上商。岁火不及则金无所畏，又得燥金司天之助，是以火运之纪，而行审平之气，故曰上商与正商同也。按：少征六年，癸丑、癸未上宫也，癸巳、癸亥上角也。此止言上商而不及宫角者，以火与土木无所克伐，而同归少羽之化矣。）邪伤心也。（火气不及，故寒邪伤于心。）凝惨栗冽，则豪雨霖霪，（凝惨栗冽，水胜火也。豪雨霖淫，土复水也。）眚于九，（胜复皆因于火，故灾眚于九，南方离宫也。）其主骤注，雷霆震惊，（骤注，土复之变也。雷霆震惊，火郁之达也。土火相协，故为是变。）沉 淫雨。（沉 ，阴云蔽日也。淫，久雨也。此皆湿复之变。 音阴。）

　　卑监之纪，是谓减化，（卑监之纪，土气不及也。凡甲己皆属土运，而己以阴柔，乃为不及。故于六己之年，化气不令，是谓减化。）化气不令，生政独彰，（土气不足，木专其政也。）长气整，雨乃愆，收气平，（火土无犯，故长气整。

　　土德衰，故雨愆期，金无所生，故收气平也。）风寒并兴，（土衰而木肆其暴，水无所畏，故风寒并兴。）草木荣美，秀而不实，成而 也。（生政独彰，故草木荣美。化气不令，故虽秀而不实。 音比，糠 也。）其气散，（土从风化，飘扬而散也。）其用静定，（土政本静，其气衰，则化不及物，而过于静定矣。）其动疡涌分溃痈肿，（土脏病则为涌呕。肉理病则为疮疡溃烂痈肿。）其发濡滞，（土不制水也。）其脏脾，（土气通于脾也。）其果李栗，（李，木果。栗，水果。土不及而二果成也。）其实濡核，（濡应水，核应木也。）其谷豆麻，（豆，水谷。麻，木谷。二谷成也。）其味酸甘，（酸胜甘衰也。）其色苍黄，（苍多黄少也。）其畜牛犬，（牛为土畜当衰。犬为木畜当盛。）其虫 毛，（ 属土，毛属木，有盛衰也。）

　　其主飘怒振发，（木之胜也。）其声宫角，（土从水也。）其病留满痞塞，（土不足而脾不运也。）从木化也。（总结上文。）

　　少宫与少角同，（此总言六己年也。宫为土音，土之不及，故云少宫。土不足则木乘之，故与少角同其化。）上宫与正宫同，（上宫者，太阴湿土司天也。岁土不及，而有司天之助，是以少宫之纪，而得备化之气，故与正宫同，己丑、己未年是也。）上角与正角同。（上角者，厥阴风木司天也。岁土不及，则半兼木化，若遇厥阴司天，木又有助，是以土运之纪，而行敷和之化，故上角与正角同，己巳、己亥年是也。按：此不言己卯、己酉上商者，以土金无犯，故不纪之。）其病飧泄，（土衰风胜也。）邪伤脾也。（土气不及，故邪伤在脾。）振拉飘扬，则苍干散落，（振拉飘扬，木胜土也。苍干散落，金复木也。）其眚四维，（胜复皆因于土，故灾眚见于四维。四维者，土位中宫而寄王于四隅，辰戌丑未之位是也。）其主败折虎野狼，（败折者金之变，虎野狼多刑伤，皆金复之气所化。）清气乃用，生政乃辱。（金复之用，木胜之屈也。）

　　从革之纪，是谓折收，（从革之纪，金不及也。凡乙庚皆属金运，而乙以阴柔，乃为不及。故于六乙之年，收气减折，是为折收。）收气乃后，生气乃扬，（金之收气后时，则木之生气布扬而盛也。）长化合德，火政乃宣，庶类以蕃。（金衰则火乘之，火王则土得所助，故长化合德，火政宣行而庶类蕃盛也。）其气扬，其用躁切，（火之气用，升扬而躁急也。）

