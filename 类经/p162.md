<!-- { "loadSidebar": true } -->
　　其化成，（收成也。）其气削，（消削也。）其政肃，（严肃也。）其令锐切，（刚劲也。）其动暴折疡疰，（暴折者，金气为余。

　　疡疰者，皮肤之疾。）其德雾露萧 ，（清肃之化也。）其变肃杀凋零，（杀令行也。）其谷稻黍，（稻，金谷。黍，火谷。

　　金齐火化也。）其畜鸡马，（金火二畜，孕育齐也。）其果桃杏，（金齐火实也。）其色白青丹，（金有余则克木齐火，故见于三色也。）其味辛酸苦，（亦金木火三味也。）其象秋，（凡燥清烟露，皆秋化同也。）其经手太阴、阳明，（手太阴肺经，手阳明大肠经，皆金之应也。）其脏肺肝，（肺胜肝。）其虫介羽，（介齐羽化也。）其物壳络，（亦金火齐化也。）其病喘喝胸凭仰息。（肺金邪实也。）上征与正商同，其生齐，（上征者，少阴少阳二火司天，谓庚子、庚午、庚寅、庚申四年也。

　　金气太过，得火制之，则同审平之化，故与正商同。金气和平，木不受伤，故生气得齐其化也。）其病咳。（火乘肺金，故其病为咳。按：此不言庚辰、庚戌上羽者，以金水无犯也。）政暴变，则名木不荣，柔脆焦首，长气斯救，大火流，炎烁且至，蔓将槁，邪伤肺也。（金不务德而暴害乎木，火必报复而金反受伤，故其为病则邪害于肺。）

　　流衍之纪，是谓封藏，（水之太过，是谓流衍，阳水之岁，六丙是也。水盛则阴气大行，天地闭而万物藏，故曰封藏。）

　　寒司物化，天地严凝，（阴气盛也。）藏政以布，长令不扬。（水胜火也。）其化凛，其气坚，（凛冽坚凝，寒之胜也。）其政谧，（谧，安静也，音密。）其令流注，（水之性也。）其动漂泄沃涌，（漂，浮于上也。泄，泻于下也。沃，灌也。涌，溢也。）其德凝惨寒氛，（寒之化也。寒氛，雨雪貌。氛音分。）其变冰雪霜雹，（非时而有故曰变。）其谷豆稷，（豆，水谷。稷，土谷。水有余则齐土化也。）其畜彘牛，（彘，水畜。牛，土畜。彘齐牛育也。）其果栗枣，（栗齐枣实也。）其色黑丹 ，（水胜火而齐土，三色之见有盛衰也。）其味咸苦甘，（亦水火土三味也。）其象冬，（凡寒气霜雪冰，皆冬化同也。）

　　其经足少阴、太阳，（足少阴肾经，足太阳膀胱经，皆水之应也。）其脏肾心，（肾胜心。）其虫鳞 ，（水余故鳞齐 育。）

　　其物濡满，（濡，水化也。满，当作肉，土化也。）其病胀，（水气盛也。）上羽而长气不化也。（上羽者，太阳寒水司天，丙辰、丙戌岁也，水气有余，又得其助，则火之长气不能布其化矣。按：此不言丙子、丙午、丙寅、丙申上征者，运所胜也。）政过则化气大举，而埃昏气交，大雨时降，邪伤肾也。（水政太过，火受其害，土之化气，起而复之，故为埃昏大雨，而湿邪伤于肾也。）故曰不恒其德，则所胜来复，政恒其理，则所胜同化，此之谓也。（恒，常也。此结上文太过五运也。不恒其德则所胜来复，谓炎威无德，侮彼不胜，则所胜者必起而报之也。政恒其理则所胜同化，谓安其常，处其顺，则所胜者亦同我之气而与之俱化矣，如木与金同化，火与水齐育之类是也。）

　　二十五卷　运气类

　　十四、天气地气制有所从

　　（《素问·五常政大论》）

　　帝曰：其岁有不病，而脏气不应不用者何也？岐伯曰：天气制之，气有所从也。（岁有不病不应不用者，谓岁运当病而有不病及脏气当应当用而有不应不用者也。天气制之气有所从者，谓司天制之则从乎天气，故有不应乎岁者矣。制，禁制也。）帝曰：愿卒闻之。

　　岐伯曰：少阳司天，火气下临，肺气上从，白起金用，草木眚，火见燔 ，革金且耗，大暑以行，咳嚏鼽衄，鼻窒疮疡，寒热 肿。（少阳相火司天，寅申岁也。火气下临，金之所畏，故肺气上从。从者，应而动也。金动则白色起而金为火用，故草木受眚。然火见燔 必革易金性，且至于耗，金曰从革，即此之谓。若其为病则咳嚏鼽衄，鼻塞疮疡，皆火盛伤肺而然。金寒火热，金火相搏，则为寒热。肺主皮毛，邪热凑之，故为 肿。皆天气之所生也。燔音烦。 ，如瑞切。嚏音帝。鼽音求。衄，女六切。窒音质。）风行于地，尘沙飞扬，心痛胃脘痛，厥逆膈不通，其主暴速。（凡少阳司天，则厥阴在泉，故风行于地，尘沙飞扬也。风淫所胜，病在厥阴，厥阴之脉，挟胃属肝贯膈，故其为病如此。然至疾者莫如风，故又主于暴速。皆地气之所生也。）

　　阳明司天，燥气下临，肝气上从，苍起木用而立，土乃眚，凄沧数至，木伐草萎，胁痛目赤，掉振鼓栗，筋痿不能久立。（阳明燥金司天，卯酉岁也。燥气下临，木之所畏，故肝气应而上从。木应则苍色起，而木为金用，故土必受伤。

　　然金盛则凄沧数至，故木伐草萎而病在肝。肝经行于胁，故胁痛。肝窍在目，故目赤。肝主风，故掉振鼓栗。肝主筋，故筋痿不能久立。皆天气之所生也。）暴热至，土乃暑，阳气郁发，小便变，寒热如疟，甚则心痛，火行于槁，流水不冰，蛰虫乃见。（凡阳明司天，则少阴君火在泉，热行于地，故其应候如此。火在阴分，则寒热交争，故令如疟。火郁不伸，故心痛。火就燥，故行于槁。槁，干枯也。皆地气之所生者。）太阳司天，寒气下临，心气上从，而火且明，丹起金乃眚，寒清时举，胜则水冰，火气高明，心热烦，嗌干善渴，鼽嚏，喜悲数欠，热气妄行，寒乃复，霜不时降，善忘，甚则心痛。（太阳寒水司天，辰戌岁也。寒气下临，火之所畏，故心气应而上从。火应则明而丹色起，故金乃眚。然水胜则为寒，故其候若此。火应则动热，故其病若此。皆天气之所生也。）土乃润，水丰衍，寒客至，沉阴化，湿气变物，水饮内 ，中满不食，皮 肉苛，筋脉不利，甚则 肿身后痈。（凡太阳司天，则太阴在泉，湿行于地，故其为候为病如此。 ，痹而重也。肉苛，不仁不用也，证详疾病类四十五。身后痈者，以肉苛 肿不能移，则久着枕席而身后臀背为痈疮也。皆脾土之证，地气之所生也。）

　　厥阴司天，风气下临，脾气上从，而土且隆，黄起水乃眚，土用革，体重肌肉萎，食减口爽，风行太虚，云物摇动，目转耳鸣。（厥阴风木司天，巳亥岁也。风气下临，土之所畏，故脾气应而上从。土应则气隆而黄色起，故水乃眚。然土为木制，故土用受革，脾经为病，而风云动摇。皆天气之所生也。）火纵其暴，地乃暑，大热消烁，赤沃下，蛰虫数见，流水不冰，其发机速。（凡厥阴司天，则少阳在泉，相火下行，故其气候如此。赤沃下者，霖雨多热，受赤气也。其发机速，相火之发，暴而速也。皆此地气之所生者。）

　　少阴司天，热气下临，肺气上从，白起金用，草木眚，喘呕寒热，嚏鼽衄鼻窒，大暑流行，甚则疮疡燔灼，金烁石流。（少阴君火司天，子午岁也。火气下临，金之所畏，故其气候疾病，与前少阳司天大同，皆天气之所生也。）地乃燥，凄沧数至，胁痛善太息，肃杀行，草木变。（凡少阴司天，则阳明燥金在泉，燥行于地，故其气候如此。肝木受伤，故胁痛。肺金太过，故善太息。皆地气之所生也。）

　　太阴司天，湿气下临，肾气上从，黑起水变，埃冒云雨，胸中不利，阴萎气大衰而不起不用，当其时反腰 痛，动转不便也，厥逆。（太阴湿土司天，丑未岁也。湿土下临，水之所畏，故肾气应而上从。水应则黑起为变，心火受制，故胸中不利。然土胜者水必伤，故为阴痿以下等疾。当其时者，当土王之时也。凡此诸病，俱属肾经，皆天气之所生也。）

　　地乃藏阴，大寒且至，蛰虫早附，心下痞痛，地裂冰坚，少腹痛，时害于食，乘金则止水增，味乃咸，行水减也。（凡太阴司天，则太阳在泉，寒行于地，故为地乃藏阴等候，心下痞痛等疾，皆寒水侮火也。乘金者，如岁逢六乙，乘金运也；时遇燥金，乘金气也。水得金生，寒凝尤甚，故止蓄之水增，味乃咸，流行之水减，以阴胜阳，以静胜动，皆地气之所生也。愚按：运气之化，凡一胜则一负，一盛则一衰，此理之常也。观本篇司天六气，如少阳少阴火气下临，则肺气上从白起金用等义，皆被克之气，反起而用者何也？盖五运各有所制，制气相加，则受制者不得不应，应则反从其化而为用，其理其征，本属显然，而实人所不知也。故如热甚者燥必随之，此金之从火也；燥甚者风必随之，此木之从金也；风甚者尘霾随之，此土之从木也；湿蒸甚者霖注随之，此水之随土也；阴凝甚者雷电随之，此火之从水也。故易曰：云从龙，风从虎。夫龙得东方木气，故云从之，云者土气也。虎得西方金气，故风从之，风者木气也。即此篇之义。以观五运之变化，脏象之虚实，其有不可以偏执论者类可知矣。）

　　帝曰：气始而生化，气散而有形，气布而蕃育，气终而象变，其致一也；然而五味所资，生化有薄浓，成熟有少多，终始不同，其故何也？（此以下详明在泉六化，五味五谷之有异也。始者肇其生几，散者散于万物，布者布其茂盛，终者收于成功。此言万物之始终散布，本同一气，及其生化成熟，乃各有浓薄少多之异也。）岐伯曰：地气制之也，非天不生而地不长也。（地气者，即在泉也。制之者，由其所成也。在泉六化，各有盛衰，物生于地，气必应之，故气薄则薄，非天之不生，气少则少，非地之不长也。王氏曰：天地虽无情于生化，而生化之气自有异同尔。何者？以地体之中有六入故也。气有同异，故有生有化，有不生有不化，有少生少化，有广生广化矣。故天地之间，无必生必化、必不生必不化、必少生少化、必广生广化也，各随其气，分所好所恶、所异所同也。）帝曰：愿闻其道。岐伯曰：寒热燥湿，不同其化也。（气有六而言其四，举大概之要耳。）

　　故少阳在泉，寒毒不生，其味辛，其治苦酸，其谷苍丹。（少阳相火在泉，巳亥岁也。所谓毒者，凡五行暴烈之气，各有所化，故火在地中，则寒毒之物不生，火气制金，则味辛之物应之。少阳之上，厥阴主之，下火上木，故其治苦酸，其谷苍丹。苦丹属火，地气所化；酸苍属木，天气所生也。按：在泉六化之治，惟少阳、厥阴不言间味者，以木火相生，气无所间也。其他生化皆有上下克伐，故间味不能无矣。）

