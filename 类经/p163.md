<!-- { "loadSidebar": true } -->
　　阳明在泉，湿毒不生，其味酸，其气湿，其治辛苦甘，其谷丹素。（阳明燥金在泉，子午岁也。燥在地中，故湿毒之物不生。金克木，故味酸者应之。燥胜湿，故气湿者应之。阳明之上，少阴主之，下金上火，故其治辛苦，其谷丹素。

　　辛素属金，地气所化；苦丹属火，天气所生。然治兼甘者，火金之间味也。甘属土，为火之子，为金之母，故能调和于二者之间。）

　　太阳在泉，热毒不生，其味苦，其治淡咸，其谷 。（太阳寒水在泉，丑未岁也。寒在地中，故热毒之物不生。水克火，故味苦者应之。太阳之上，太阴主之，上土下水，故其治淡咸，其谷 。淡，即甘之薄味也。 ，黑黍也。淡属土，天之所生；咸 属水，地之所化也。太阳间味，义详下文太阴在泉。按：王氏曰：太阴土气，上主于天，气远而高，故甘之化薄而为淡也，所以淡亦甘之类也。观下文太阴在泉，其治甘咸，则王氏之言益信。）

　　厥阴在泉，清毒不生，其味甘，其治酸苦，其谷苍赤，（厥阴风木在泉，寅申岁也。风行地中，与清殊性，故清毒之物不生。木克土，故味甘者应之。厥阴之上，少阳主之，上火下木，故其治酸苦，其谷苍赤。苦赤属火，天之所生；酸苍属木，地之所生也。）其气专，其味正。（厥阴在泉，则少阳司天，上阳下阴，木火相合，故其气化专一，味亦纯正。

　　其他岁气则上下各有胜制，气不专一，故皆兼夫间味也。）

　　少阴在泉，寒毒不生，其味辛，其治辛苦甘，其谷白丹。（少阴君火在泉，卯酉岁也。热在地中，故寒毒之物不生。

　　火克金，故味辛者应之。少阴之上，阳明主之，上金下火，故其治辛苦，其谷白丹。辛白属金，天之所化；苦丹属火，地之所生也。甘字义见前阳明在泉下。）

　　太阴在泉，燥毒不生，其味咸，其气热，其治甘咸，其谷 。（太阴湿土在泉，辰戌岁也。湿在地中，故燥毒之物不生。土克水，故味咸者应之。湿不远寒，故气热之物不成。太阴之上，太阳主之，下湿上寒，故其治甘咸，其谷 。

　　咸属水，天气所生；甘 属土，地气所主也。）化淳则咸守，气专则辛化而俱治。（六气惟太阴属土，太阴司地，土得位也，故其化淳。淳，浓也。五味惟咸属水，其性善泄，淳土制之，庶得其守矣。土居土位，故曰气专。土盛生金，故与辛化而俱治。俱治者，谓辛与甘咸兼用为治也。盖辛属金，为土之子，为水之母，能调和于水土之间，此即太阴在泉，其治甘咸之间味也。然太阴、太阳相为上下，皆当用之；但太阴在泉辛化浓，太阳在泉辛化薄耳。）

　　故曰补上下者从之，治上下者逆之，以所在寒热盛衰而调之。（此下皆言治法也。补者补其不足，治者治其有余。上谓司天，下谓在泉。从之谓同其气，如以辛补肺，以甘补脾之类是也。逆之谓反其气，如以苦治肺，以酸治脾之类是也。

　　当各以病之所在，随其寒热盛衰之宜而调之也。）故曰上取下取，内取外取，以求其过，能毒者以浓药，不胜毒者以薄药，此之谓也。（上取下取，察其病之在上在下也。内取外取，察其病之在表在里也。于此四者而求其过之所在，然后因其强弱，以施浓薄之治。若其人胃浓色黑，骨大肉肥，此能毒者也，宜治以浓药。若其胃薄色浮，骨小肉瘦，此不能毒者也，宜治以薄药。能，耐同。）气反者，病在上，取之下；病在下，取之上；病在中，旁取之。（气反者，本在此而标在彼也。

　　其病既反，其治亦宜反。故病在上，取之下，谓如阳病者治其阴，上壅者疏其下也。病在下，取之上，谓如阴病者治其阳，下滞者宣其上也。病在中，旁取之，谓病生于内而经连乎外，则或刺或灸，或熨或按，而随其所在也。）治热以寒，温而行之；治寒以热，凉而行之；治温以清，冷而行之；治清以温，热而行之。（此即《至真要大论》寒因热用、热因寒用之义。凡药与病逆者，恐不相投，故从其气以行之，假借之道也。）故消之削之，吐之下之，补之泻之，久新同法。（消以去滞，削以攻坚，上实者宜吐，下实者宜下，补因正之不足，泻因邪之有余；但此中用有缓急，治有先后，而病之久新同其法也。）

　　二十五卷　运气类

　　十五、岁有胎孕不育根有神机气立

　　（《素问·五常政大论》）

　　帝曰：岁有胎孕不育，治之不全，何气使然？（治，谓治岁之气。）岐伯曰：六气五类，有相胜制也，同者盛之，异者衰之，此天地之道，生化之常也。（五类者，五行所化，各有其类。如毛虫三百六十，麟为之长；羽虫三百六十，凤为之长； 虫三百六十，人为之长；介虫三百六十。龟为之长；鳞虫三百六十，龙为之长。凡诸有形动物，其大小高下五色之异，各有其类，通谓之虫也。然毛虫属木，羽虫属火， 虫属土，介虫属金，鳞虫属水，六气五类，各有相生相制，同者同其气故盛，异者异其气故衰。）故厥阴司天，毛虫静，羽虫育，介虫不成；（巳亥年也，厥阴风水司天，则少阳相火在泉。毛虫同天之气，故安静无损。羽虫同地之气，故多育。火制金之化，故介虫不成。）在泉，毛虫育， 虫耗，羽虫不育。（寅申岁也，厥阴风木在泉。毛虫同其气，故育。木克土，故 虫耗。木郁于下，火失其生，故羽虫虽生而不育。

　　按：此六气五类，胜制不育，岁有司天在泉之分，故其气应各有时，而五类之生育亦各有时，以生育之期，而合气应之候，再以五色五性参其盛衰，无不应者。观《六元正纪大论》曰：岁半之前，天气主之；岁半之后，地气主之；上下交互，气交主之。则司天之气，当自大寒节为始，以主上半年。在泉之气，当自大暑节为始，以主下半年。上下交互之气，则间于二者之间，而主乎中也。义详本类前九。）少阴司天，羽虫静，介虫育，毛虫不成；（子午岁也，少阴君火司天。

　　羽虫同天之气，故安静。介虫同地之气，故育。金气在地则木衰，故毛虫胎孕不成。）在泉，羽虫育，介虫耗，不育。（少阴在泉，卯酉岁也。羽虫同其气，故育。介虫受其制，故耗而不育。）太阴司天， 虫静，鳞虫育，羽虫不成；（太阴湿土司天，丑未岁也。 虫同天之气，故安静无损。鳞虫同地之气，故育。在泉水盛则火衰，故羽虫胎孕不成。）在泉，虫育，鳞虫不成。（太阴在泉，辰戌岁也。 虫同其气，故育。鳞虫受其制，故不成。详此少一耗虫。）少阳司天，羽虫静，毛虫育， 虫不成；（少阳相火司天，寅申岁也。羽虫同天之气，故静。毛虫同地之气，故育。在泉木盛则土衰，故虫不成。）在泉，羽虫育，介虫耗，毛虫不育。（少阳在泉，巳亥岁也。羽虫同其气，故育。介虫受其制，故耗。火在泉，则木为退气，故毛虫亦不育。）阳明司天，介虫静，羽虫育，介虫不成；（阳明燥金司天，卯酉岁也。介虫同天之气，故静。羽虫同地之气，故育。复言介虫不成者，虽同乎天气，而实制乎地气也。）在泉，介虫育，毛虫耗，羽虫不成。（阳明在泉，子午岁也。介虫同其气，故育。毛虫受其制，故耗。金火之气不相和，故羽虫不成。）太阳司天，鳞虫静， 虫育；（太阳寒水司天，辰戌岁也。鳞虫同天之化，故静。 虫同地之化，故育。）在泉，鳞虫耗， 虫不育。（太阳在泉，丑未岁也。鳞虫同其气，故育。羽虫受其制，故耗。水土之气不相和，故 虫不育。按：此当云鳞虫育、羽虫耗，今于鳞虫下缺育羽虫三字，必脱简也。）诸乘所不成之运，则甚也。（上文言六气，此兼五运也。以气乘运 ，其不成尤甚。故木乘木运，则 虫不成；火乘火运，则介虫不成；土乘土运，则鳞虫不成；金乘金运，则毛虫不成；水乘水运，则羽虫不成。故上文言不成不育者，谓其衰少耳，非全无也。此言甚者，则十全其二三耳，）故气主有所制，岁立有所生，（气主者，六气主乎天地也。岁立者，子甲相合，岁气立乎中运也。制者，盛衰相制也。生者，化生所由也。《六微旨大论》曰：天枢之上，天气主之；天枢之下，地气主之；气交之分，人气从之；万物由之。即气主所制，岁立所生之义。）地气制己胜，天气制胜己，（地气制己胜，谓以己之胜，制彼之不胜，如以我之木，制彼之土也。天气制胜己，谓司天之气，能制夫胜己者也。如丁丑、丁未，木运不及，而上见太阴，则土齐木化，故上宫与正宫同。癸卯、癸酉，火运不及，而上见阳明，则金齐火化，故上商与正商同。乙巳、乙亥，金运不及，而上见厥阴，则木齐金化，故上角与正角同者是也。

　　盖以司天在上，理无可胜，故反能制胜己者。胜己者犹可制，则己胜者不言可知矣。）天制色，地制形，（色化于气，其象虚，虚本乎天也。形成为质，其体实，实出乎地也。故司天之气制五色，在泉之气制五形。）五类衰盛，各随其气之所宜也。故有胎孕不育，治之不全，此气之常也。（气之所宜，谓色青形毛者宜于木之类也。有所宜则有所不宜，故胎孕有不育，治化有不全，皆岁气之常也。）所谓中根也，（凡动物之有血气心知者，其生气之本，皆藏于五内，以神气为主，故曰中根。）根于外者亦五，（凡植物之无知者，其生成之本，悉由外气所化，以皮谷为命，故根于外。）故生化之别，有五气、五味、五色、五类互宜也。（无论动植之物，凡在生化中者，皆有五行之别。如臊焦香腥腐，五气也。酸苦甘辛咸，五味也。青赤黄白黑，五色也。物各有类，不能外乎五者。物之类殊，故各有互宜之用。）帝曰：何谓也？岐伯曰：根于中者，命曰神机，神去则机息；根于外者，命曰气立，气止则化绝。（物之根于中者，以神为之主，而其知觉运动，即神机之所发也，故神去则机亦随而息矣。物之根于外者，必假外气以成立，而其生长收藏，即气化之所立也，故气止则化亦随而绝矣。所以动物之神去即死，植物之皮剥即死，此其生化之根，动植之有异也。《六微旨大论》曰：出入废则神机化灭，升降息则气立孤危。故非出入，则无以生长壮老已；非升降，则无以生长化收藏。即根于中外之谓。）故各有制，各有胜，各有生，各有成。（根中根外，皆如是也。）故曰不知年之所加，气之同异，不足以言生化，此之谓也。（《六节藏象论》曰：不知年之所加，气之盛衰，虚实之所起，不可以为工矣。与此大同，详前第一。）

　　二十五卷　运气类

　　十六、天不足西北地不满东南阴阳高下寿夭治法

　　（《素问·五常政大论》）

