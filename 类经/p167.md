<!-- { "loadSidebar": true } -->
　　少羽（终） 少角（初） 太征 少宫 太商凡此阳明司天之政，气化营运后天。（此总结卯酉年阳明司天六气之化也。凡此卯酉十年，岁气不足，故气化营运后天。详义见前太阳之政。）天气急，地气明，（燥金司天，故急。君火在泉，故明。）阳专其令，炎暑大行，物燥以坚，淳风乃治，风燥横运，流于气交。（凡阳明司天之年，金气不足，火必乘之，故阳专其令，炎暑大行。木亦无畏，故淳风乃治。金木之气并行，则风燥横于岁运，流于气交之际也。）多阳少阴，云趋雨府，湿化乃敷，燥极而泽。（多阳少阴，火气胜也。云趋雨府，湿化乃敷，燥气盛极，化为雨泽，皆火土合气于气交也。 雨府，谓土浓湿聚之处。）其谷白丹，（白应司天，丹应在泉，正气所化，即岁谷也。）间谷命太者。（间谷，间气所化之谷也。命，天赋也。太，气之有余也。除正化岁谷之外，则左右四间之化，皆为间谷。但太者得间气之浓，故其所化独盛，是为间谷；少者得气之薄，则无所成矣。按：太少间谷之义，其说有二：凡司天属太者，在泉必为少；司天属少者，在泉必为太。如卯酉年，阳明司天，少在上也；少阴在泉，太在下也。命其太者，则当以在泉之间气，命其谷也。左为太阴，其色黄；右为厥阴，其色苍。是苍黄二色者，为本年之间谷，此以上下言也。后凡巳亥丑未年，皆察在泉左右之气， 以求间谷，其义仿此。然本篇凡不及之岁则言间谷，而太过之岁则无，似又以胜制之气为间谷也。如卯酉年，金气不及，则火胜木强，其谷丹苍也。巳亥年，木气不及，则金胜土强，其谷白黄也。丑未年土气不及，则木胜水强，其谷苍黑也。亦皆命太之义。故凡君火相火寒水司天之年，正化有余，则别无命太之间谷矣。此以岁气言也。总之，岁候不齐，凡在气之有余者便是太，则所受必盛，而五谷之成所以有浓薄之分也。惟不以本年正化所出，故皆可谓之间谷，但当因气求之则善矣。后仿此。）其耗白甲品羽。（耗，伤也。白与甲，金所化也。品羽，火虫品类也。本年卯酉，金气不及而火胜之，则白甲当耗。火胜而水复，则羽虫亦耗。或此义也。然又惟厥阴司天亦曰其耗文角品羽，余者皆无，未详其义。）金火合德，上应太白荧惑。（上金下火，故云合德，而二星当明。）其政切，其令暴，（金火之气也。）蛰虫乃见，流水不冰。（君火在泉也。）民病咳嗌塞、寒热发、暴振栗癃 。（皆金火燥热之病。）清先而劲，毛虫乃死，（司天金气在先，木受其克，故毛虫死。）热后而曝，介虫乃殃。（在泉火气居后，金受其制，故介虫殃。）其发暴，胜复之作，扰而大乱，清热之气，持于气交。（天气地气，金火相持，故胜复互作，阴阳扰乱也。气交者，三四气之际。）

　　初之气，地气迁，阴始凝，气始肃，水乃冰，寒雨化；（初气太阴用事，时寒气湿，故阴凝。燥金司天，故气肃。水冰者，气肃所成。寒雨者，湿土所化。）其病中热胀，面目浮肿，善眠，鼽衄嚏欠呕，小便黄赤，甚则淋。（主气风，客气湿，风为阳，湿为阴，风湿为患，脾肾受伤，故为此诸病。）

　　二之气，阳乃布，民乃舒，物乃生荣；（相火用事于春分之后，故其气应如此。）厉大至，民善暴死。（主君火，客相火，二火交炽，臣位于君，故疫厉大至，民善暴死。）

　　三之气，天政布，凉乃行，燥热交合，燥极而泽；（天政布，司天燥金用事也，故凉乃行。然主气相火当令，故燥热交合。至三气之末以交四气，则主太阴，客太阳，故燥极而泽矣。）民病寒热。（以阳盛之时，行金凉之气，故民病寒热。）

　　四之气，寒雨降，（太阳用事于湿土王时，故寒雨降也。）病暴仆振栗，谵妄少气，嗌干引饮，及为心痛痈肿疮疡疟寒之疾，骨萎血便。（四气之后，在泉君火所主，而太阳寒水临之，水火相犯，故为暴仆振栗及心痛等病，皆心肾二经也。）

　　五之气，春令反行，草乃生荣，（厥阴风木用事，而得在泉君火之温，故春令反行，草乃生荣。）民气和。

　　终之气，阳气布，候反温，蛰虫来见，流水不冰；（少阴君火用事，故其气候如此。）民乃康平，其病温。（其病为温，火之化也。）

　　故食岁谷以安其气，食间谷以去其邪。（岁谷，正气所化，故可安其气。间谷，间气所生，故可以去邪。去邪者，有补偏救弊之义，谓实者可用以泻，虚者可用以补。义见前。）岁宜以咸以苦以辛，汗之清之散之。（咸从水化，治在泉之君火也。苦从火化，治司天之燥金也。以辛者，辛从金化，本年火盛金衰，同司天之气以求其平也。然燥金司天，则岁半之前，气过于敛，故宜汗之散之；君火在泉，则岁半之后，气过于热，故宜清之也。）安其运气，无使受邪，折其郁气，资其化源。（安者，顺其运气而安之也。本年燥金司天则木郁，君火在泉则金郁，详义见前。又如《补遗本病篇》曰：卯酉之年，太阳升天，主窒天芮，胜之不前。太阴降地，主窒地苍，胜之不入。故刺法论于水欲升而天芮窒抑之，当刺足少阴之合。土欲降而地苍窒抑之，当刺足厥阴之所出，足少阳之所入。王氏注曰：化源，谓六月迎而取之也。《新校正》云：按金王七月，故迎于六月 ，泻金气。是皆折其郁气，资取化源之义。）以寒热轻重，少多其制，（本年上清下热，其气不同，故寒多者当多其热以温之，热多者当多其寒以清之。）同热者多天化，同清者多地化。（同者，言上文十年，运与天地各有所同也。凡运与在泉少阴同热者，则当多用司天阳明清肃之化以治之， 故曰同热者多天化，如前少角少征年，木火同归热化者是也。运与司天阳明同清者，则当多用在泉少阴温热之化以治之，故曰同清者多地化，如前少宫少商少羽年，土金水同归寒化者是也。）用凉远凉，用热远热，用寒远寒，用温远温，食宜同法，有假者反之，此其道也。（此节义见前太阳之政。假者反之，谓当反而治之也。详见本类前十六。）反之者，乱天地之经，扰阴阳之纪也。（反之者，谓不知以上治法而反其用，故足以乱天地之经纪。）

　　帝曰：善。少阳之政奈何？岐伯曰：寅申之纪也。

　　壬寅 壬申岁（俱同天符。以太角之年而相火司天，子居母上，则其气逆。）

　　上少阳相火，（司天。）中太角木运，（中运。）下厥阴木。（在泉。）其运风鼓，其化鸣紊启拆，（此壬年太角之正化。

　　《五常政大论》化作德，紊作靡。）其变振拉摧拔，（太角之变。）其病掉眩支胁惊骇。（风木相火合病也。）火化二，（司天。）风化八，（运与在泉同。）所谓正化日也。其化上咸寒，（治司天之火。）中酸和，（木运太过，故宜酸和。）下辛凉，（治在泉也。木火合气，故宜辛凉。）所谓药食宜也。

　　太角（初正） 少征 太宫 少商 太羽（终）

　　戊寅 戊申岁（俱天符。《新校正》云：详戊申年与戊寅年小异，申为金，佐于肺，肺受火刑，其气稍实，民病得半。）

　　上少阳相火，中太征火运，下厥阴木。其运暑，其化暄嚣郁燠，（暄嚣，火盛之象。此戊年太征之正化。《五常政大论》化作德，嚣作暑。）其变炎烈沸腾，（太征之变。）其病上热郁、血溢血泄心痛。（火之为病，内应于心。）火化二，（司天与运同。）风化三，（在泉。）正化度也。其化上咸寒，中甘和，下辛凉，药食宜也。（中甘和者，太征之火，泻以甘也。

　　上下同前。）

　　太征 少宫 太商 少羽（终 ）少角（初）

　　甲寅 甲申岁上少阳相火，中太宫土运，下厥阴木。其运阴雨，其化柔润重泽，（甲年太宫之正化。）其变震惊飘骤，（太宫之变。）

　　其病体重 肿痞饮。（皆太宫湿胜之病。）火化二，（司天。）雨化五，（ 中运。）风化八，（在泉。）正化度也。其化上咸寒，中咸和，下辛凉，药食宜也。（中咸和，以软坚利湿，治土胜也。上下同前。）

　　太宫 少商 太羽 （终） 太角（初） 少征庚寅 庚申岁上少阳相火，中太商金运，下厥阴木。同正商。（本年金运太过，遇相火司天制之，则金得其平，所谓坚成之纪，上征与正商同也。）其运凉，其化雾露清切，（此庚年太商之正化。《五常正大论》云：其德雾露萧 。）其变肃杀凋零，（太商之变。）其病肩背胸中。（金邪在肺也。）火化七，（司天。）清化九，（中运。）风化三，（在泉。）正化度也，其化上咸寒，中辛温，下辛凉，药食宜也。（中运同正商，故宜辛温，上下同前。）

　　太商 少羽（终） 少角（初） 太征 少宫丙寅 丙申岁（《新校正》云：详丙申之岁，申金生水，水化之令转盛，司天相火为病当减半。）

　　上少阳相火，中太羽水运，下厥阴木。其运寒肃，其化凝惨栗冽，（此丙年太羽之正化，《五常政大论》云：其德凝惨寒氛。）其变冰雪霜雹，（太羽之变也。此上二条，与丙辰、丙戌年文同；但彼以寒水司天，此以相火司天，必有微甚于其间者。）其病寒浮肿。（太羽寒胜之病。）火化二，（司天。）寒化六，（中运。）风化三，（在泉。）所谓正化日也。其化上咸寒，中咸温，下辛温，所谓药食宜也。（中咸温，咸同水化，温以治寒也。下辛温，以在泉之木，兼寒运之气也。《玄珠》云：下辛凉。）

