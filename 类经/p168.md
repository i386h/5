<!-- { "loadSidebar": true } -->
　　太羽（终） 太角（初） 少征 太宫 少商凡此少阳司天之政，气化营运先天。（此总结寅申年少阳司天六气之化也。先天义见前。）天气正，地气扰，（少阳火气司天，阳得其位，故天气正。厥阴木气在泉，风动于下，故地气扰。）风乃暴举，木偃沙飞，炎火乃流。（此风木在泉、相火司天之化。）阴行阳化，雨乃时应。（太阴湿土，主二之气，与少阳并行于岁半之前，故阴行阳化，雨乃时应。）火木同德，上应荧惑、岁星。（火木同气，故二星当明。按：六气司天，惟少阳厥阴言同德，其他皆言合德。盖此以上下相生，本乎一气，故言同；彼以上下相制，各行其政，故云合也。）其谷丹苍。（丹应司天，苍应在泉。）其政严，其令扰，故风热参布，云物沸腾，太阴横流，寒乃时至，凉雨并起。（此皆木火之化，火盛则寒水来复，故寒至雨起。）民病寒中，外发疮疡，内为泄满，（火盛于外，故民病寒中。外热，故为疮疡。内寒，故为泄满。）故圣人遇之，和而不争。（圣人调摄得中，故使水火气和，而不致争也。）往复之作，民病寒热疟泄，聋瞑呕吐，上怫肿色变。（热盛寒复，则水火交争，故为诸病。怫音佛，心郁不舒也。）

　　初之气，地气迁，风胜乃摇，寒乃去，候乃大温，草木早荣，寒来不杀；（初气君火用事，而兼相火司天，故气候大温也。地气迁，义见前。）温病乃起，其病气怫于上，血溢目赤，咳逆头痛，血崩胁满，肤腠中疮。（君相二火合气，故其为病如此。）

　　二之气，火反郁，白埃四起，云趋雨府，风不胜湿，雨乃零，民乃康；（太阴湿土用事，故主气君火反郁，而埃起湿胜雨零也。然主客相生，故民乃康。）其病热郁于上，咳逆呕吐，疮发于中，胸嗌不利，头痛身热，昏愦脓疮。（皆湿热所化之病。愦音贵，心乱也。）

　　三之气，天政布，炎暑至，少阳临上，雨乃涯；（天政布，司天布化也。客主之气，皆属少阳，相火专令，故炎暑至，雨乃涯。涯言其际，凡雨之起止，皆得云也。）民病热中，聋瞑血溢，脓疮咳呕，鼽衄渴嚏欠，喉痹目赤，善暴死。（客主之火交炽，故为热病如此。）

　　四之气，凉乃至，炎暑间化，白露降，民气和平；（燥金之客，加于湿土之主，故凉气至而炎暑间化。间者，时作时止之谓。土金相生，故民气和平。）其病满，身重。（燥胜者肺自病，故胸中满。湿胜者脾自病，故身体重。）

　　五之气，阳乃去，寒乃来，雨乃降，气门乃闭，（寒水之客，加于燥金 之主，水寒金敛，故候如此。气门，腠理空窍也，所以发泄营卫之气，故曰气门。王氏注曰：玄府也。）刚木早凋，民避寒邪，君子周密。（金肃水寒，当畏避也。）

　　终之气，地气正，风乃至，万物反生， 雾以行；（厥阴在泉，风木用事，主气以寒水生之，故地得其正，而风至物生雾行也。 ，蒙、梦、茂三音，注：天气下、地气不应曰 。）其病关闭不禁，心痛，阳气不藏而咳。（时当闭藏，而风木动之，风为阳，故其为病如此。）

　　抑其运气，赞所不胜，（抑其太过，助其不及也。）必折其郁气，先取化源，（本年相火司天则金郁，风木在泉则土郁。

　　郁气、化源，详义见前。又如《本病篇》曰：寅申之年，阳明升天，主窒天英，胜之不前。少阴降地，主窒地玄，胜之不入。故刺法论于金欲升而天英窒抑之，当刺手太阴之经。火欲降而地玄窒抑之，当刺足少阴之所出，足太阳之所入，王氏曰：化源，年之前十二月 ，迎而取之。《新校正》云：详王注资取化源，俱注云取，其意有四等：太阳司天取九月，阳明司天取六月，是二者先取在天之气也；少阳司天取年前十二月 ，太阴司天取九月，是二者乃先时取在地之气也。少阴司天取年前十二月，厥阴司天取四月，义不可解。按《玄珠》之说则不然，太阳阳明之月，与王注合，少阳少阴俱取三月，太阴取五月，厥阴取年前十二月。《玄珠》之义可解，王注之月疑有误也。）暴过不生，苛疾不起。（能行上法，其气自和，故无暴过苛疾之患。《新校正》云：详此不言食岁谷间谷者，盖此岁天地气正，上下通和，故不言也。）故岁宜咸宜辛宜酸，渗之泄之，渍之发之，（以上十年，相火司天，风木在泉。咸从水化，能胜火也。辛从金化，能胜木也。酸从木化，顺木火之性也。渗之泄之，所以去二便之实；渍之发之，所以去腠理之邪也。）观气寒温，以调其过，同风热者多寒化，异风热者少寒化。（虽岁气宜用之治如上文，然必当观寒温之盛衰，以调其有过者也。故此十年之中，其大运有与在泉同风化、司天同热化者，则当多用寒化之品以治之，如太角太征岁是也。其有异于在泉司天风热之化者，则当少用寒化之品以治之，如太宫太商太羽岁是也。）用热远热，用温远温，用寒远寒，用凉远凉，食宜同法，此其道也。有假者反之，反是者病之阶也。（详义见前太阳阳明之政。）

　　帝曰：善。太阴之政奈何？岐伯曰：丑未之纪也。

　　丁丑 丁未岁上太阴土，（司天。）中少角木运，（中运。）下太阳水。（在泉。）同正宫。（本年木运不及，则土得其政，所谓委和之纪，上宫与正宫同也。）其运风清热。（风为中运少角之气，清为胜风之气，热为复清之气。）清化热化胜复同，邪气化度也。（详义见前阳明之政。）灾三宫。（三，东方震宫也。水运不及，故灾及之。）雨化五，（司天。）风化三，（中运。）寒化一，（在泉。）正化度也。其化上苦温，（苦温从火化，治司天之湿也。）中辛温，（辛从金化，治中运之风木也。少角不及，故宜从温，）下甘热，（甘热从土火之化， 治在泉之寒水也。《玄珠》云：上酸平，下甘温。）药食宜也。）

　　少角（初正） 太征 少宫 太商 少羽（终）

　　癸丑 癸未岁上太阴土，中少征火运，下太阳水。其运热寒雨。（热为中运少征之气，寒为胜热之气，雨为复寒之气。）寒化雨化胜复同，邪气化度也。灾九宫。（九，南方离宫也。火运不及，故灾及之。）雨化五，（司天。）火化二，（中运。）寒化一，（在泉。）正化度也。其化上苦温，中咸温，下甘热，药食宜也。（中咸温，咸从水化，所以治火。少征不及，故宜从温。

　　上下同前。《玄珠》云：上酸和，下甘温。）

　　少征 太宫 少商 太羽（终） 太角（初）

　　己丑 己未岁（俱太一天符。）

　　上太阴土，中少宫土运，下太阳水。同正宫。（本年土运不及，得司天湿土之助，所谓卑监之纪，上宫与正宫同也。）

　　其运雨风清。（雨为土运之气，风为胜雨之气，清为复风之气。）风化清化胜复同，邪气化度也。灾五宫。（五，中宫也。

　　土运不及，故灾及之。）雨化五，（司天中运同。）寒化一，（在泉。）正化度也。其化上苦热，中甘和，下甘热，药食宜也。

　　（本年土水阴盛，故上宜苦热，稍异于前。中运土气不足，故宜甘和也。《玄珠》云：上甘平。）

　　少宫 太商 少羽（终） 少角（初） 太征乙丑 乙未岁上太阴土，中少商金运，下太阳水。其运凉热寒。（凉为中运少商之气，热为胜凉之气，寒为复热之气。）热化寒化胜复同，所谓邪气化日也。灾七宫。（七，西方兑宫也。金运不及，故灾及之。）湿化五，（司天。）清化四，（中运。）寒化六，（在泉。）所谓正化日也。其化上苦热，中酸和，下甘热，所谓药食宜也。（中酸和者，金位之主，其补以酸，治少商之不足也。上下同前。《玄珠》云：上酸平，下甘温。）

　　少商 太羽（终） 太角（初） 少征 太宫辛丑 辛未岁（俱同岁会。）

　　上太阴土，中少羽水运，下太阳水。同正宫。（辛年水运不及，而湿土司天胜之，所谓涸流之纪，上宫与正宫同也。）

　　其运寒雨风。（寒为中运少羽之气，雨为胜寒之气，风为复雨之气。）雨化风化胜复同，所谓邪气化日也。灾一宫。（一，北方坎宫也。水运不及，故灾及之。）雨化五，（司天。）寒化一，（中运在泉同。）所谓正化日也。其化上苦热，中苦和，下苦热，所谓药食宜也。（中苦和，下苦热，苦从火化，治寒以热也。治上同前。《玄珠》云：上酸和，下甘温。）

　　少羽（终 ） 少角（初） 太征 少宫 太商凡此太阴司天之政，气化营运后天。（此总结丑未岁太阴司天六气之化也。后天义见前。）阴专其政，阳气退辟，大风时起。（太阴司天以湿，太阳在泉以寒，故阴专其政，阳气退辟。土不及则风胜之，故大风时起。辟，避同。）天气下降，地气上腾 ，原野昏 ，白埃四起。云奔南极，寒雨数至，物成于差夏。（湿气下降，寒气上腾，故原野昏 ，白埃四起，司天主南，而太阴居之，故云奔南极，雨湿多见于南方。差，参差也。夏尽入秋，谓之差夏。盖主气当湿土之时，客气值少阳之令，土气稍温，故物成也。 、蒙、梦、茂三音。差，抄诗切。）民病寒湿，腹满身 愤， 肿痞逆，寒厥拘急。（皆寒湿所化之病。 愤，胀满也。 ，昌真切。）湿寒合德，黄黑埃昏，流行气交，上应镇星、辰星。（湿寒，黄黑，镇星辰星，皆土水之化。）其政肃，其令寂，（寒之政肃，湿之令寂。）其谷 玄。 应司天，玄应在泉。）故阴凝于上，寒积于下，寒水胜火，则为冰雹，阳光不治，杀气乃行。（上湿下寒，故政如此。杀气，阴气也。）故有余宜高，不及宜下，有余宜晚，不及宜早，土之利，气之化也，民气亦从之，（有余不及，言谷气也。凡岁谷间谷，色味坚脆，各有气衰气盛之别。本年寒政太过，故谷气有余者，宜高宜晚，以其能胜寒也。不及者宜下宜早，以其不能胜寒也。民之强弱，其气亦然。）间谷命其太也。（详义见前阳明之政。）

　　初之气，地气迁，寒乃去，春气至，风乃来，生布万物以荣，民气条舒，风湿相薄，雨乃后；（客主之气，皆厥阴风木用事，故寒去物荣。以太阴湿土司天，故风湿相薄。风胜湿，故雨乃后时而至。地气迁，义见前。）民病血溢，筋络拘强，关节不利，身重筋痿。（风病在筋，湿病在肉，故为此诸证。血溢者，风伤于肝也。）

　　二之气，大火正，物承化，民乃和；（客主之气，皆少阴君火用事，故大火气正，物承其化，民亦和也。）其病温厉大行，远近咸若，湿蒸相薄，雨乃时降。（火盛气热，故民病温厉。以太阴司天，故湿蒸相薄。时雨应期，故曰时降。）

