<!-- { "loadSidebar": true } -->
　　六节藏象论曰：凡十一脏取决于胆也。是亦此类。）岐伯对曰：脑髓骨脉胆女子胞，此六者地气之所生也，皆藏于阴而象于地，故藏而不泻，名曰奇恒之府。（凡此六者，原非六腑之数，以其藏蓄阴精，故曰地气所生，皆称为腑。然胆居六腑之一，独其藏而不泻，与他腑之传化者为异。女子之胞，子宫是也，亦以出纳精气而成胎孕者为奇。故此六者，均称为奇恒之府。奇，异也。恒，常也。胞音包。）夫胃大肠小肠三焦膀胱，此五者天气之所生也，其气象天，故泻而不藏，此受五脏浊气，名曰传化之府，此不能久留输泻者也。（凡此五者，是名六腑，胆称奇恒，则此惟五矣。若此五腑，包藏诸物而属阳，故曰天气所生；传化浊气而不留，故曰泻而不藏；因其转输运动，故曰象天之气。）魄门亦为五脏使，水谷不得久藏。（魄门，肛门也。大肠与肺为表里，肺藏魄而主气，肛门失守则气陷而神去，故曰魄门。不独是也，虽诸腑糟粕固由其泻，而脏气升降亦赖以调，故亦为五脏使。）所谓五脏者，藏精气而不泻也，故满而不能实。六腑者，传化物而不藏，故实而不能满也。（五脏主藏精气，六腑主传化物。精气质清，藏而不泻，故但有充满而无所积实；水谷质浊，传化不藏，故虽有积实而不能充满。）所以然者，水谷入口，则胃实而肠虚；（食未下也。）食下，则肠实而胃虚。（水谷下也。）

　　故曰实而不满，满而不实也。

　　四卷　藏象类

　　二十四、逆顺相传至困而死

　　（素问玉机真藏论）

　　五脏受气于其所生，传之于其所胜，气舍于其所生，死于其所不胜。病之且死，必先传行至其所不胜，病乃死。（凡五脏病气，有所受，有所传，有所舍，有所死。舍，留止也。受气所生者，受于己之所生者也。传所胜者，传于己之所克者也。气舍所生者，舍于生己者也。死所不胜者，死于克己者也。）此言气之逆行也，故死。（不胜则逆，故曰逆行，逆则当死。）肝受气于心，传之于脾，气舍于肾，至肺而死。（此详言一脏之气，皆能遍及诸脏也。肝受气于心，心者肝之子，受气于其所生也。脾者肝之克，传其所胜也。肾者肝之母，气舍所生也。肺者肝之畏，死所不胜也。）心受气于脾，传之于肺，气舍于肝，至肾而死。脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾受气于肝，传之于心，气舍于肺，至脾而死。此皆逆死也。（逆死之义如上文，下言顺传之序也。）一日一夜五分之，此所以占死生之早暮也。（五分者，朝主甲乙，昼主丙丁，四季土主戊己，晡主庚辛，夜主壬癸。此一日五行之次，而脏有不胜，即其死生之期也。）黄帝曰：五脏相通，移皆有次，五脏有病，则各传其所胜。（传其所胜者，如本篇下文云，风入于肺为肺痹，弗治，则肺传之肝为肝痹，弗治，则肝传之脾为脾风，弗治，则脾传之肾曰疝瘕，弗治，则肾传之心曰螈，弗治，则心复反传而行之肺，法当死者是也。见疾病类二十九，原与此同篇，所当并考。）不治，法三月若六月，若三日若六日，传五脏而当死，（病不早治，必至相传，远则三月六月，近则三日六日，五脏传遍，于法当死。

　　所谓三六者，盖天地之气，以六为节。如三阴三阳，是为六气，六阴六阳，是为十二月，故五脏相传之数，亦以三六为尽。若三月而传遍，一气一脏也；六月而传遍，一月一脏也。三日者，昼夜各一脏也；六日者，一日一脏也。脏惟五而传遍以六者，假令病始于肺，一也；肺传肝，二也；肝传脾，三也；脾传肾，四也；肾传心，五也；心复传肺，六也。

　　是谓六传。六传已尽，不可再传，故五十三难曰：一脏不再伤，七传者死也。又如以三阴三阳言三六之数，则三者阴阳之合数，六者阴阳之拆数，合者奇偶交其气，拆者牝牡异其象也。观热论云，伤寒一日巨阳受之，二日阳明，三日少阳，四日太阴，五日少阴，六日厥阴，亦六数也；至若日传二经，病名两感者，则三数也。启玄子曰：三月者，谓一岁之迁移。六月者，谓至其所胜之位。三日者，三阳之数以合日也。六日者，谓兼三阴以数之尔。是亦三六之义也。故有七日而病退得生者，以真元未至大伤，故六传毕而经尽气复，乃得生也。易曰：七日来复，天行也。义无二焉。）是顺传所胜之次。（上文言逆者，言脏之气。盖五脏受克，其气必逆，故曰逆行。此言顺者，言病之传。凡传所胜，必循次序，故曰顺传。是顺传者，即气之逆也，故五脏传遍者当死。）故曰别于阳者，知病从来；别于阴者，知死生之期。（阳者言表，谓外候也；阴者言里，谓脏气也。凡邪中于身，必证形于外，察其外证，即可知病在何经，故别于阳者，知病从来；病伤脏气，必败真阴，察其根本，即可知危在何日，故别于阴者，知死生之期。此以表里言阴阳也。如阴阳别论曰：所谓阴者，真脏也，见则为败，败必死也。所谓阳者，胃脘之阳也。别于阳者，知病处也；别于阴者，知死生之期。乃以脉言阴阳也。详脉色类二十六。）言知至其所困而死。（至其所困而死，死于其所不胜也。凡年月日时，其候皆然。）

　　四卷　藏象类

　　二十五、精气津液血脉脱则为病

　　（灵枢决气篇 全）

　　黄帝曰：余闻人有精气津液血脉，余意以为一气耳，今乃辨为六名，余不知其所以然。（六者之分，总由气化，故曰一气，而下文云六气者，亦以形不同而名则异耳，故当辨之。）岐伯曰：两神相搏，合而成形，常先身生，是谓精。（两神，阴阳也。搏，交也。精，天一之水也。凡阴阳合而万形成，无不先从精始，故曰常先身生是谓精。按：本神篇曰：两精相搏谓之神。而此曰：两神相搏，合而成形，常先身生，是谓精。盖彼言由精以化神，此言由神以化精，二者若乎不同，正以明阴阳之互用者，即其合一之道也。详见本类前九。）何谓气？岐伯曰：上焦开发，宣五谷味，熏肤充身泽毛，若雾露之溉，是谓气。（上焦，胸中也。开发，通达也。宣，布散也。气者，人身之大气，名为宗气，亦名为真气。邪客篇曰：宗气积于胸中，出于喉咙，以贯心脉而行呼吸焉。刺节真邪篇曰：真气者，所受于天，与谷气并而充身也。营卫生会篇曰：人受气于谷，谷入于胃，以传于肺，五脏六腑皆以受气。故能熏肤充身泽毛，若雾露之温润，而溉养万物者，为气也。）何谓津？岐伯曰：腠理发泄，汗出溱溱，是谓津。（津者阳之液，汗者津之泄也。腠理者皮肤之隙。溱溱，滋泽貌。溱音臻。）何谓液？岐伯曰：谷入气满，淖泽注于骨，骨属屈伸泄泽，补益脑髓，皮肤润泽，是谓液。（淖泽，濡润也。液者，阴之津。谷入于胃，其气满而化液，故淖泽而注于骨。凡骨属举动屈伸，则经脉流行而泄其泽，故内而补益脑髓，外而润泽皮肤，皆谓之液。愚按：津液本为同类，然亦有阴阳之分。盖津者，液之清者也；液者，津之浊者也。

　　津为汗而走腠理，故属阳；液注骨而补脑髓，故属阴。观五癃津液别篇曰：三焦出气以温肌肉、充皮肤为其津，其留而不行者为液。其义正与此合。详疾病类五十八。淖音闹。 ，泄同。）何谓血？岐伯曰：中焦受气取汁，变化而赤，是谓血。（中焦者，并胃中，出上焦之下。凡水谷之入，必先归胃，故中焦受谷之气，取谷之味，输脾达脏，由黄白而渐变为赤，以奉生身者，是谓之血。）何谓脉？岐伯曰：壅遏营气，令无所避？是谓脉。（壅遏者，堤防之谓，犹道路之有封疆，江河之有涯岸，俾营气无所回避而必行其中者，是谓之脉。然则脉者，非气非血，而所以通乎气血者也。）黄帝曰：六气者，有余不足，气之多少，脑髓之虚实，血脉之清浊，何以知之？（前言一气，总言之也；此言六气，分言之也。盖精气津液血脉，无非气之所化也。）岐伯曰：精脱者，耳聋；（肾藏精，耳者肾之窍，故精脱则耳聋。）气脱者，目不明；（五脏六腑精阳之气，皆上注于目而为睛，故阳气脱则目不明。）津脱者，腠理开，汗大泄；（汗，阳津也，汗大泄者津必脱，故曰亡阳。）液脱者，骨属屈伸不利，色夭，脑髓消，胫 ，耳数鸣；（液所以注骨益脑而泽皮肤者，液脱则骨髓无以充，故屈伸不利而脑消胫 。皮肤无以滋，故色枯而夭。液脱则阴虚，故耳鸣也。）血脱者，色白，夭然不泽；（血之荣在色，故血脱者色白如盐。夭然不泽，谓枯涩无神也。）其脉空虚，此其候也。（脉贵有神，其脉空虚，即六脱之候。）黄帝曰：六气者贵贱何如？岐伯曰：六气者，各有部主也，其贵贱善恶，可为常主，然五谷与胃为大海也。（部主，谓各部所主也，如肾主精，肺主气，脾主津液，肝主血，心主脉也。贵贱善恶，以衰旺邪正言，如春夏则木火为贵，秋冬则金水为贵，而失时者为贱也；六气之得正者为善，而太过不及者为恶也。贵贱善恶，主各有时，故皆可为常主。然六气资于五谷，五谷运化于胃，是为水谷之海，故胃气为脏腑之本。）

　　四卷　藏象类

　　二十六、肠胃小大之数

　　（灵枢肠胃篇 全）

　　黄帝问于伯高曰：余愿闻六腑传谷者，肠胃之小大长短，受谷之多少奈何？（此以水谷之自口而入，以至广肠所出之处，而统问其详也。）伯高曰：请尽言之，谷所从出入浅深远近长短之度：唇至齿长九分，口广二寸半。（长，深也。

