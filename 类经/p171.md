<!-- { "loadSidebar": true } -->
　　帝曰：夫子言可谓悉矣，然何以明其应乎？（此连前章而求其气应之明验也。）岐伯曰：昭乎哉问也！夫六气者，行有次，止有位，故常以正月朔日平旦视之，睹其位而知其所在矣。（次，序也。位，方也。凡主客六气各有次序，亦各有方位，故欲明其应，当于正月朔日平旦视之，以察其阴阳晦明、寒温风气之位而岁候可知。盖此为日时之首，故可以占一岁之兆。）运有余，其至先，运不及，其至后，（至先者，气先节候而至；至后者，气后节候而至也。）此天之道，气之常也。（有余至早，不及至迟，此天气之常也。）运非有余非不足，是谓正岁，其至当其时也。（正岁者，和平之岁，时至气亦至也。）帝曰：胜复之气，其常在也，灾眚时至，候也奈何？（言胜复之气，本常有也，而灾眚之至，何以知之？）

　　岐伯曰：非正化者，是谓灾也。（当其位则为正化，非其位则为邪化，邪则为灾矣。）

　　帝曰：气至而先后者何？（同前《六元正纪大论》。先言其早，后言其迟也。）岐伯曰：运太过则其至先，运不及则其至后，此候之常也。（此即前先天后天之义。）帝曰：当时而至者何也？岐伯曰：非太过、非不及则至当时，非是者眚也。（当时者，应期而至也，是为正岁。若应早而迟，应迟而早，皆为灾眚也。《六微旨大论》帝曰：至而不至、未至而至，何如？岐伯曰：应则顺，否则逆，逆则变生，变生则病。帝曰：请言其应。岐伯曰：物生其应也，气脉其应也，详本类六。）帝曰：善。气有非时而化者何也？岐伯曰：太过者当其时，不及者归其己胜也。（非时而化，谓气不应时也。

　　太过者气盛，故当其时。不及者气衰，故归其己胜。己胜者，己被胜也，如春反肃、夏反寒、秋反热、冬反雨之类是也。）

　　帝曰：四时之气，至有早晏高下左右，其候何如？岐伯曰：行有逆顺，至有迟速，故太过者化先天，不及者化后天。（太过气速，不及气迟也。）帝曰：愿闻其行何谓也？（上文先天后天，止言其至，未及于行，故复有此问。）岐伯曰：春气西行，（春属木而王于东，居东者其行必西，故春三月风自东方来。凡四季有东风者，皆得春之气。）夏气北行，（夏属火而王于南，居南者其行必北，故夏三月风自南方来。凡四季有南风者，皆得夏之气。）秋气东行，（秋属金而王于西，居西者其行必东，故秋三月风自西方来。凡四季有西风者，皆得秋之气。）冬气南行。（冬属水而王于北，居北者其行必南，故冬三月风自北方来。凡四季有北风者，皆得冬之气。）故春气始于下，（春气发生自下而升，故始于下。）秋气始于上，（秋气收敛，自上而降，故始于上。）夏气始于中，（夏气长成，盛在气交，故始于中。）冬气始于标；（标，万物盛长之表也。冬气伏藏，由盛而杀，故始于标。杀，少戒切。）春气始于左，（木气自东而西也。）秋气始于右，（金气自西而东也。）冬气始于后，（水气自北而南也。） 夏气始于前，（火气自南而北也。）此四时正化之常。（气非正化，则为虚邪贼风矣。《九宫八风篇》曰：风从其所居之乡来为实风，主生长养万物；从其冲后来为虚风，伤人者也。即上文之谓。）故至高之地，冬气常在，至下之地，春气常在，（高山之巅，夏有冰雪，此冬气常在也。卑下之地，冬有草生，此春气常在也。

　　《五常政大论》曰：高者气寒，下者气热。此之谓也。必谨察之。帝曰：善。）

　　二十六卷　运气类

　　十九、数有终始气有同化

　　（《素问·六元正纪大论》）

　　帝曰：天地之数，终始奈何？（司天在泉各有所主之数。）岐伯曰：悉乎哉问也！是明道也。数之始，起于上而终于下，（司天在前，在泉在后，司天主上，在泉主下，故起于上而终于下。）岁半之前，天气主之，岁半之后，地气主之，（岁半之前，始于大寒，终于小暑也。岁半之后，始于大暑，终于小寒也。《至真要大论》 曰：初气终三气，天气主之；四气尽终气，地气主之。）上下交互，气交主之，岁纪毕矣。（交互者，天气地气，互合为用也。气交主之，即三气四气之际，乃天地气交之时。详义见本类前九。）故曰位明，气月可知乎，所谓气也。（上下左右之位既明，则气之有六，月之有十二，其终始移易之数，皆可知矣，此即所谓天地之气。）帝曰：余司其事，则而行之，不合其数何也？（不合其数，谓以上中下运气之数，推其岁候，其有不能相合者也。）岐伯曰：气用有多少，化洽有盛衰，衰盛多少，同其化也。（洽，合也。气用有多少，化洽有盛衰，言一岁之上下左右、主客运气必有所合，若以多合多，则盛者愈盛，以少合少，则衰者愈衰，故盛衰之化，各有所从，则各同其化也。洽，爻甲切。）帝曰：愿闻同化何如？岐伯曰：风温春化同，热曛昏火夏化同，胜与复同，（凡四时气化，有见风温者，皆木气也，故与春化同。有见热曛昏火者，皆火气也，故与夏化同。胜与复同者，言初气终三气，胜之常也；四气尽终气，复之常也。凡此同化之气，所遇皆然，而无分乎四时也。下文燥清烟露等化亦然。）燥清烟露秋化同，（皆金气之同化也。）云雨昏暝埃长夏化同，（皆土气之同化也。）寒 气霜雪冰冬化同，（皆水气之同化也。）此天地五运六气之化，更用盛衰之常也。（运气更用则化有盛衰，盛衰有常变，故难合于数也。此篇下文言同天化、同地化者，详本类前七。）

　　二十六卷　运气类

　　二十、用寒远寒用热远热

　　（《素问·六元正纪大论》）

　　帝曰：夫子言用寒远寒，用热远热，未知其然也，愿闻何谓远？岐伯曰：热无犯热，寒无犯寒，（远，避忌之谓，即无犯也。凡用热者，无犯司气之热，用寒者，无犯司气之寒，是谓热无犯热，寒无犯寒。）从者和，逆者病，不可不敬畏而远之，所谓时与六位也。（时，谓四时，即主气也。位谓六步，即客气也。主客之气，皆当敬畏，不犯为从，犯则为逆矣。）帝曰：温凉何如？（谓温凉稍次于寒热，亦可犯否？）岐伯曰：司气以热，用热无犯，司气以寒，用寒无犯，司气以凉，用凉无犯，司气以温，用温无犯，（司气者，司天司地之气也。用热无犯等四句，谓寒热温凉俱当避，即有应用者，亦无过用，恐犯岁气也。）间气同其主无犯，异其主则小犯之，（间气，左右四间之客气也。主，主气也。同者，同热同寒，其气甚，故不可犯。异者主寒客热，主热客寒，其气分，其邪不一，故可因其势而小犯之。上节言司气，此节言间气，如《至真要大论》曰：主岁者纪岁，间气者纪步也。）是谓四畏，必谨察之。（四畏，寒热温凉也。）帝曰：善。其犯者何如？（言有必不得已而犯之者，将何如也。）岐伯曰：天气反时，则可根据时，（天气即客气，时即主气，客不合主，是谓反时，反时者则可根据时，以主气之循环有常，客气之显微无定，故姑从乎主也。）及胜其主则可犯，（胜其主者，客气太过也。如夏而寒甚，客水胜也。冬而热甚，客火胜也。春凉秋温，其气皆然。故可以热犯热，以寒犯寒，以温犯温、以凉犯凉而从其变，乃所谓从治也。）以平为期而不可过，（过则伤正气而增病矣。）是谓邪气反胜者。（邪气反胜则非时而至，如应热反寒，应寒反热，应温反凉，应凉反温，皆邪气反胜也。反胜者，故当反其气以平之。）故曰无失天信，无逆气宜，（客主气运，至必应时，天之信也；不知时气，失天信 矣。寒热温凉，用之必当，气之宜也；不知逆从，逆气宜矣。）无翼其胜，无赞其复，是谓至治。（翼其胜，赞其复，皆助邪也。知而弗犯，是谓至妙之治。）

　　帝曰：善。论言热无犯热，寒无犯寒，余欲不远寒，不远热奈何？（同前《六元正纪大论》。不远寒、不远热，谓有不可远寒、不可远热者，其治当何如也。）岐伯曰：悉乎哉问也！发表不远热，攻里不远寒。（中于表者多寒邪，故发表之治不能远热，夏月亦然。郁于里者多热邪，故攻里之治，不能远寒，冬月亦然。愚按：此二句大意，全在发攻二字。

　　发者，逐之于外也。攻者，逐之于内也。寒邪在表，非温热之气不能散，故发表者不远热；热郁在内，非沉寒之物不能除，故攻里者不远寒，此必然之理也。然亦有用小柴、白虎、益元、冷水之类而取汗愈病者何也？此因表里俱热，故当凉解，非发之之谓也。又有用理中、四逆、回阳之类而除痛去积者何也？此因阴寒留滞，故当温中，非攻之之谓也。所谓发者，开其外之固也。攻者，伐其内之实也。今之昧者，但见外感发热等病，不能察人伤于寒而传为热者有本寒标热之义，辄用芩连等药以清其标；亦焉知邪寒在表，药寒在里，以寒得寒，气求声应，致使内外合邪，遂不可解，此发表用寒之害也。其于春秋冬三季，及土金水三气治令，阴胜阳微之时为尤甚。故凡寒邪在表未散，外虽炽热而内无热证者，正以火不在里，最忌寒凉，此而误人，是不知当发者不可远热也。又如内伤喘痛胀满等证，多有三阴亏损者，今人但见此类，不辨虚寒，便用硝黄之属，且云先去其邪，然后固本，若近乎理；亦焉知有假实真虚之病而复伐之，则病未去而元气不能支矣，此而误人，是不知当攻者方不远寒也。二者之害，余见之多矣，不得不特表出之，以为当事者之戒。）帝曰：不发不攻而犯寒犯热何如？（言不因发表而犯热，不因攻里而犯寒，则其病当何如？犯，谓不当用而误用也。）岐伯曰：寒热内贼，其病益甚。（以水济水，以火济火，则寒热内贼而病益甚矣。）帝曰：愿闻无病者何如？岐伯曰：无者生之，有者甚之。（无病而犯寒热者，则生寒生热。有病而犯寒热者，则寒热反甚。）帝曰：生者何如？岐伯曰：不远热则热至，不远寒则寒至。寒至则坚否腹满、痛急下利之病生矣。（寒至则阳衰不能运化，故为是病。）热至则身热吐下霍乱、痈疽疮疡、瞀郁注下、 螈肿胀、呕鼽衄头痛、骨节变肉痛、血溢血泄、淋 之病生矣。（热至则火灼诸经，故为是病。

　　瞀，茂、务二音。 ，如云切。螈音翅。）帝曰：治之奈何？ 岐伯曰：时必顺之，犯者治以胜也。（时必顺之，治当顺时也。若有所误犯，则当治之以胜，如犯热者胜以咸寒，犯寒者胜以甘热，犯凉者胜以苦温，犯温者胜以辛凉，治以所胜则可解也。）

　　二十六卷　运气类

　　二十一、六气正纪十二变

　　（《素问·六元正纪大论》）

