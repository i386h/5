<!-- { "loadSidebar": true } -->
　　黄帝问曰：五运六气之应见，六化之正，六变之纪何如？岐伯对曰：夫六气正纪，有化有变，有胜有复，有用有病，不同其候，帝欲何乎？帝曰：愿尽闻之。 岐伯曰：请遂言之。（正纪者，凡六气应化之纪，皆曰正纪，与本篇前文邪化正化之正不同。）

　　夫气之所至也，厥阴所至为和平，（初之主气，木化也。）少阴所至为暄，（二之主气，君火也。）太阴所至为埃溽，（四之主气，土化也。）少阳所至为炎暑，（三之主气，相火也。）阳明所至为清劲，（五之主气，金化也。）太阳所至为寒氛，（终之主气，水化也。）时化之常也。（此四时正化，主气之常也。按：三阴三阳之次：厥阴，一阴也；少阴，二阴也；太阴，三阴也；少阳，一阳也；阳明，二阳也；太阳，三阳也。皆因次为序，下文十二化皆然，此客气之常也。）

　　厥阴所至为风府、为璺启，（府者，言气化之所司也。微裂未破曰璺，开拆曰启，皆风化所致。璺音问。）少阴所至为大火府、为舒荣，（少阴为君，故曰大火府。物得阳气，故舒展荣美。）太阴所至为雨府、为圆盈，（太阴化湿，故为雨府。物得土气而后充实，故为圆盈。圆，周也。）少阳所至为热府、为行出，（少阳为相，故曰热府，相火用事，其热尤甚。阳气盛极，尽达于外，物得之而形全，故曰行出。）阳明所至为司杀府、为庚苍，（金气用事，故为司杀府。庚，更也。苍，木化也。物得发生之化者，遇金气而更易也。）太阳所至为寒府、为归藏，（寒水用事，物得其气而归藏也。）司化之常也。（司，主也。六气各有所主，乃正化之常也。）

　　厥阴所至为生、为风摇，（木气升，故主升。风性动，故为摇。）少阴所至为荣、为形见，（阳气方盛，故物荣而形显。）

　　太阴所至为化、为云雨，（土能化生万物，云雨其气也。）少阳所至为长、为蕃鲜，阳气大盛，故物长而蕃鲜。）阳明所至为收、为雾露，（金之化也。）太阳所至为藏、为周密，（水之化也。）气化之常也。（六气各有所化，亦正化之常也。以上二化，皆兼植物为言。）

　　厥阴所至为风生，终为肃；（《六微旨大论》曰：风位之下，金气承之。故厥阴风生而终为整肃也。）少阴所至为热生，中为寒；（《六微旨大论》曰：少阴之上，热气治之，中见太阳。故少阴热生而中为寒也。又云：君火之下，阴精承之。

　　亦为寒之义。）太阴所至为湿生，终为注雨；（土位之下，风气承之，故太阴湿生而终为注雨，即飘骤之谓。）少阳所至为火生，终为蒸溽；（相火之下，水气承之，故少阳火生而终为蒸溽也。溽音辱。）阳明所至为燥生，终为凉；（此燥凉二字，当互更用之为是。盖金位之下，火气承之，故阳明凉生而终为燥也。）太阳所至为寒生，中为温，（《六微旨大论》曰：太阳之上，寒气治之，中见少阴。故太阳寒生而中为温也。愚按：上文六化，厥阴太阴少阳阳明俱言终，而惟少阴太阳言中者何也？盖六气之道，阴阳而已；阴阳征兆，水火而已。少阴者，君火也；太阳者，寒水也。阳胜则阴复，故少阴所至为热生，中为寒，此离象之外阳内阴也。阴胜则阳复，故太阳所至为寒生，中为温，此坎象之外阴内阳也。故惟此二气言中者，言阴阳互藏之纲领也；其他言终者，言五行下承之义耳。）德化之常也。（此以六气之正化而承者随之，皆生物之本也，故为德化之常。）

　　厥阴所至为毛化，（毛虫之族，得木化也。）少阴所至为羽化，（羽虫之族，得火化也。王氏曰：有羽翮飞行之类。义通。翮，亥格切。）太阴所至为 化，（ 虫之族，得土化也。）少阳所至为羽化，（王氏曰：薄明羽翼，蜂蝉之类，非翎羽之羽也。义通。）阳明所至为介化，（甲虫之族，得金化也。）太阳所至为鳞化，（鳞虫之族，得水化也。）德化之常也。

　　（此动物赖之以生，所谓德化之常也。以上言化者凡五类。）

　　厥阴所至为生化，（万物始生，温化布也。）少阴所至为荣化，（物荣而秀，暄化布也。）太阴所至为濡化，（物滋而泽，湿化布也。）少阳所至为茂化，（物茂而繁，热化布也。）阳明所至为坚化，（物坚而敛，金化布也。）太阳所至为藏化，（物隐而藏，水化布也。）布政之常也。（气布则物从其化，故谓之政。）

　　厥阴所至为飘怒大凉，（飘怒，木亢之变也。大凉，金之承制也。）少阴所至为大暄、寒，（大暄 ，火亢之变也。寒，阴精之承制也。暄音喧。）太阴所至为雷霆骤注、烈风，（雷霆骤注，土亢之变也。烈风，木之承制也。）少阳所至为飘风燔燎、霜凝，（飘风燔燎，热亢之变也。霜凝 ，水之承制也。）阳明所至为散落、温，（散落，金亢之变也。温，火之承制也。）太阳所至为寒雪冰雹、白埃，（寒雪冰雹，水亢之变也。白埃，土之承制也。）气变之常也。（变者，变乎常也。

　　六气亢极，则承者制之，因胜而复，皆非和平正气，故谓之变。）

　　厥阴所至为挠动、为迎随，（挠动，风之性。迎随，木之性。）少阴所至为高明焰、为曛，（高明焰，阳光也。曛，热气也。）太阴所至为沉阴、为白埃、为晦暝，（晦暝，昏黑色也。皆湿土之气。）少阳所至为光显、为彤云、为曛，（光显，虹电火光之属也。彤云，赤云也。彤音同。）阳明所至为烟埃、为霜、为劲切、为凄鸣，（皆金气肃杀之令。）太阳所至为刚固、为坚芒、为立，（皆水气寒凝之令。）令行之常也。（气行而物无敢违，故谓之令。以上曰政、曰变、曰令者凡三类。）

　　厥阴所至为里急，（风木用事则病在筋，故为里急。）少阴所至为疡胗身热，（君火用事则血脉热，故疡胗身热。）太阴所至为积饮痞隔，（湿土用事则脾多湿滞，故为积饮痞隔。）少阳所至为嚏呕、为疮疡，（相火炎上，故为嚏呕。热伤皮腠，故为疮疡。）阳明所至为浮虚，（阳明用事而浮虚，皮毛为金之合也。）太阳所至为屈伸不利，（寒水用事则病在骨，故为屈伸不利。）病之常也。

　　厥阴所至为支痛，（厥阴主肝，故两胁肋支为痛。）少阴所至为惊惑、恶寒战栗、谵妄，（少阴主心，故为惊惑。热极反兼寒化，故恶寒战栗。阳亢伤阴，心神迷乱故谵妄。）太阴所至为 满，（太阴主脾，病在中焦，故畜满。（ 音畜。）

　　少阳所至为惊躁瞀昧暴病，（少阳主胆而火乘之，故为惊躁。火外阳而内阴，故瞀昧。相火急疾，故为暴病。瞀音务，闷也。）阳明所至为鼽、尻阴股膝髀 足病，（阳明胃经起于鼻，故为鼽。会于气街，总于宗筋，以下于足，故为尻阴膝足等病。）太阳所至为腰痛，（太阳膀胱之脉，挟脊抵腰中，故为腰痛。）病之常也。

　　厥阴所至为软戾，（厥阴木病在筋，故令肢体 缩，乖戾不支。 音软。戾音利。）少阴所至为悲妄衄 ，（火病于心而并于肺，故为悲妄。火逼血而妄行，故鼻血为衄，污血为蔑。蔑音灭。）太阴所至为中满霍乱吐下，（土湿伤脾也。）少阳所至为喉痹耳鸣呕涌，（相火上炎也。涌， 同。）阳明所至为胁痛、皴揭，（燥金用事则肝木受伤，故胁痛。皮肤甲错而起为皴揭，皆燥病也。皴，取钧切。）太阳所至为寝汗痉，（寒水用事，故为寝汗，《脉要精微论》曰阴气有余为多汗身寒者是也。支体强直、筋急反戾曰痉，阴寒凝滞而阳气不行也。痉音敬。）病之常也。

　　厥阴所至为胁痛呕泄，（木自为病，故胁痛。肝乘于脾，故呕泄。）少阴所至为语笑，（少阴主心，心藏神，神有余则笑不休。）太阴所至为重 肿，（土气湿滞，则身重肉浮而肿，谓之 肿。）少阳所至为暴注 螈暴死，（相火乘金，大肠受之，则为暴注而下，乘脾则肌肉 动，乘肝则肢体筋脉抽螈。相火急暴，故为暴死。螈音炽。）阳明所至为鼽嚏，（金气寒肃而敛，故为鼽嚏。鼽音求。嚏音帝。）太阳所至为流泄禁止，（寒气下行，能为泻利，故曰流泄。阴寒凝结，阳气不化，能使二便不通，汗窍不解，故曰禁止。）病之常也。（以上病候凡四类。）

