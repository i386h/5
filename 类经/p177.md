<!-- { "loadSidebar": true } -->
　　民病头痛，发热恶寒而疟，热上皮肤痛，色变黄赤，传而为水，身面 肿，腹满仰息，泄注赤白，疮疡咳唾血， 烦心胸中热，甚则鼽衄，病本于肺，（相火用事，金气受邪，客热内燔，水不能制，故为此诸病，皆本于肺也。）天府绝，死不治。（天府，手太阴肺脉也，在臂 内廉，腋下三寸动脉应手。金不胜火，则肺气竭而天府绝，故死不治。）

　　阳明司天，燥淫所胜，则木乃晚荣，草乃晚生，筋骨内变，大凉革候，名木敛生菀于下，草焦上首，蛰虫来见；（卯酉岁也。燥金淫胜于上，则木受其克，故草木生荣俱晚。其在于人，则肝血受伤，不能营养筋骨，故生内变。且金气大凉，能革发生之候，故草木之应如此。然阳明金气在上，则少阴火气在下，故蛰虫来见也。大凉革候以下四句，旧在下文感而疟之后，今改移于此。）民病左 胁痛，寒清于中，感而疟，咳，腹中鸣，注泄 溏，心胁暴痛，不可反侧，嗌干面尘腰痛，丈夫 疝，妇人少腹痛，目 疡，疮痤痈，病本于肝，（左 胁痛等证，皆肝经病，肝木主左也。按《经脉篇》以心胁痛不能转侧、面微有尘，为足少阳胆病；腰痛不可俯仰、丈夫 疝、妇人少腹痛、嗌干面尘飧泄，为足厥阴肝病。此以肝与胆为表里，木被金伤，故诸病皆本于肝也。 ，木、务二音。 音颓。痤，才何切。）太冲绝，死不治。

　　（太冲，足厥阴肝脉也，在足大趾本节后二寸，动脉应手。木不胜金，则肝气竭而太冲绝，故死不治。）

　　太阳司天，寒淫所胜，则寒气反至，水且冰，运火炎烈，雨暴乃雹；（辰戌岁也，寒淫于上，故寒反至，水且冰。若乘火运而火气炎烈，则水火相激，故雨暴乃雹。此下二节，旧文似有颠倒。今稍为移正之。）民病血变于中，发为痈疡，厥心痛，呕血血泄鼽衄，善悲时眩仆，胸腹满，手热肘挛掖肿，心澹澹大动，胸胁胃脘不安，面赤目黄，善噫嗌干，甚则色 ，渴而欲饮，病本于心。（寒水胜则邪乘心，故为血变于中、发为痈疡等证。按《经脉篇》以手心热、臂肘挛急、腋肿、胸胁支满、心中澹澹大动、面赤目黄，为手厥阴心包络病。盖火受寒伤，故诸病皆本于心也，澹，淡同。 音台，焦黑色也。）神门绝，死不治。（神门，手少阴心脉也，在手掌后锐骨之端，动脉应手。火不胜水，则心气竭而神门绝，故死不治。）所谓动气，知其藏也。（动气者，气至脉动也。察动脉之有无，则脏气之存亡可知矣。此总结六气之变病也。）

　　帝曰：善。治之奈何？（此下言司天淫胜之治。）岐伯曰：司天之气：风淫所胜，平以辛凉，佐以甘苦，以甘缓之，以酸泻之；（风淫于上，平以辛凉，佐以苦甘，以甘缓之，俱与上文在泉治同。以酸泻之者，木之正味，其泻以酸也。义见后。）热淫所胜，平以咸寒，佐以苦甘，以酸收之；（此与上文在泉治同，但缺以苦发之一句，而下文火淫所胜复言之，则义与此节同也。）湿淫所胜，平以苦热，佐以酸辛，以苦燥之，以淡泄之；（诸与上文在泉治同，惟佐以酸辛，与彼酸淡少异，盖辛胜酸，所以防酸之过也，故当用以为佐。）湿上甚而热，治以苦温，佐以甘辛，以汗为故而止；（湿上甚而热者，湿郁于上而成热也，治以苦温，欲其燥也。佐以甘辛，欲其散也。以燥以散，则湿热之在上者，以汗之故而止矣。）

　　火淫所胜，平以咸冷，佐以甘苦，以酸收之，以苦发之，以酸复之，热淫同；（此与在泉热淫治同。盖水能胜火，故平以咸冷。苦能泻火之实，甘能缓火之急，故佐以苦甘，火盛而散越者，以酸收之。火郁而伏留者，以苦发之。然以发去火，未免伤气，故又当以酸复之，而火热二气同治也。）燥淫所胜，平以苦湿，佐以酸辛，以苦下之；（此与上文燥淫于内治同，但彼云佐以甘辛，此云酸辛为异，详注见前燥淫条下，苦湿误也，当作苦温。）寒淫所胜，平以辛热，佐以苦甘，以咸泻之。（辛热足以散寒，苦甘可以胜水。以咸泻之，水之正味，其泻以咸也。此与在泉治同，而文有颠倒，详见前寒淫于内条下。）

　　二十七卷　运气

　　二十六、邪气反胜之治

　　（《素问·至真要大论》）

　　帝曰：邪气反胜，治之奈何？（反胜者，以天地气有不足，则间气乘虚为邪而反胜之也。）岐伯曰：风司于地，清反胜之，治以酸温，佐以苦甘，以辛平之。（凡寅申岁厥阴风木在泉而或气有不及，则金之清气反胜之，故当治以酸温，酸求木之同气，温以制清也。佐以苦甘，苦以温金，甘以缓肝之急也。以辛平之，木之正味，其补以辛；金之正味，其泻以辛也。）热司于地，寒反胜之，治以甘热，佐以苦辛，以咸平之。（凡卯酉岁少阴君火在泉而或气有不及，则水之寒气反胜之，故当治以甘热，甘能胜水，热能制寒也。佐以苦辛，寒得苦而温，得辛而散也。以咸平之，火之正味，其补以咸；水之正味，其泻以咸也，）湿司于地，热反胜之，治以苦冷，佐以咸甘，以苦平之。（凡辰戌岁太阴湿土在泉而或气有不及，则火之热气反胜之，故当治以苦冷，抑火邪也。佐以咸甘，咸寒制热，甘湿补土也。以苦平之，即苦冷之义。）

　　火司于地，寒反胜之，治以甘热，佐以苦辛，以咸平之。（凡巳亥岁少阳相火在泉而气有不及，与上文热司于地者同其治。）

　　燥司于地，热反胜之，治以平寒，佐以苦甘，以酸平之，以和为利。（凡子午岁阳明燥金在泉而气有不及，则热反胜之，治以平寒，以金司于地，气本肃杀，若用大寒，必助其惨，故但宜平寒，抑其热耳。佐以苦甘，所以泻火也。以酸平之，金之正味，其补以酸也。以和为利，戒过用也，即平寒之意。）寒司于地，热反胜之，治以咸冷，佐以甘辛，以苦平之。

　　（凡丑未岁太阳寒水在泉而气有不及，则热反胜之，故治以咸冷，抑火邪也。佐以甘辛，甘泻火而辛能散也。以苦平之，水之正味，其补以苦也。王氏曰：此六气方治，与前淫胜法殊贯。其云治者，泻客邪之胜气也。云佐者，皆所利所宜也。

　　云平者，补已弱之正气也。）

　　帝曰：其司天邪胜何如？（言司天反胜也。）岐伯曰：风化于天，清反胜之，治以酸温，佐以甘苦。（巳亥岁也。治与上文风同于地大同。）热化于天，寒反胜之，治以甘温，佐以苦酸辛。（子午岁也。治与上文热司于地稍同，但少一咸味，多一酸味，盖火为水胜则心苦缓，故宜食酸以收之。）湿化于天，热反胜之，治以苦寒，佐以苦酸。（丑未岁也。苦寒所以祛热，苦酸所以敛热。按：此与上文湿司于地，皆当言风反胜之，而俱言热者，盖风火本属同气，均能胜湿故也。

　　然佐以苦酸，则木之正味，其泻以酸，此虽治热，而亦兼乎风矣。）火化于天，寒反胜之，治以甘热，佐以苦辛。（寅申岁也。治与上文热司于地大同。）燥化于天，热反胜之，治以辛寒，佐以苦甘。（卯酉岁也，辛寒所以散热，苦甘所以泻火。）寒化于天，热反胜之，治以咸冷，佐以苦辛。（辰戌岁也。治与上文寒司于地大同。）

　　二十七卷　运气

　　二十七、六气相胜病治

　　（《素问·至真要大论》）

　　帝曰：六气相胜奈何？相胜者，（六气互有强弱，而乘虚相胜也。）岐伯曰：厥阴之胜，耳鸣头眩，愦愦欲吐，胃膈如寒，大风数举， 虫不滋， 胁气并，化而为热，小便黄赤，胃脘当心而痛，上支两胁，肠鸣飧泄，少腹痛，注下赤白，甚则呕吐，膈咽不通。（厥阴之胜，风邪盛也。耳鸣头眩，肝脉会于顶巅而风主动也。愦愦欲吐，胃膈如寒，以木邪伤胃，胃虚生于寒也。 虫不滋，土气衰也。 胁气并，肝邪聚也。化热而小便黄赤，邪侵小肠也。其在上则胃脘当心而痛，上支两胁、为呕吐，为膈咽不通，在下则飧泄少腹痛，注下赤白，皆肝经脉气所及，而木邪乘于肠胃也。愦音贵，心乱也。 音区。）少阴之胜，心下热善饥，齐下反痛，气游三焦，炎暑至，木乃津，草乃萎，呕逆躁烦，腹满痛溏泄，传为赤沃。（少阴之胜，君火盛也。少阴之脉起心中，出属心系，故心下热而善饥。少阴之脉络小肠，而热乘之，故齐下反痛。心火盛则热及心包络，包络之脉历络三焦，故气游三焦。其在天则炎暑至，在物则木乃津，草乃萎。火在上焦则呕逆躁烦，在中焦则腹满痛，在下焦则溏泄传为赤沃。赤沃者，利血尿赤也。齐，脐同。）太阴之胜， 火气内郁，疮疡于中，流散于外，病在 胁，甚则心痛，热格，头痛喉痹项强，独胜则湿气内郁，寒迫下焦，痛留顶，互引眉间，胃满，雨数至，燥（当作湿。）化乃见，少腹满，腰 重强，内不便，善注泄，足下温，头重足胫 肿，饮发于中。 肿于上。

　　（太阴之胜，湿邪盛也。寒湿外盛，则心火内郁，故疮疡先发于中，而后流散于外。心脉起心中，出腋下，故病在 胁，甚则心痛。热格于上，则为头痛喉痹项强。若无热而湿独胜，则湿气内郁，寒迫下焦，故痛留巅顶，互引眉间。胃属土，不能制湿则为胀满。其在天则雨数至，在物则湿化见。湿下流则少腹满，腰 重强。内湿不便则清浊不分。故善注泄。

　　湿郁于下则热生，故足温。湿滞于上，故头重。脾胃不能胜湿，则足胫 肿，故饮发于中，浮肿于上也。）少阳之胜，热客于胃，烦心心痛，目赤欲呕，呕酸善饥，耳痛溺赤，善惊谵妄，暴热消烁，草萎水涸，介虫乃屈，少腹痛，下沃赤白。

　　（少阳之胜，相火盛也。热客于胃而上行，则为烦心心痛、目赤欲呕、呕酸善饥耳痛等病，下行则为溺赤。火盛则伤阴，故善惊谵妄，暴热消烁。热极则害物，故草萎水涸。介虫属金，故遇火而屈。热陷下焦，故少腹为痛。下沃赤白者，热在血分则赤，气分则白，大便曰利，小便曰浊也。）阳明之胜，清发于中，左 胁痛溏泄，内为嗌塞，外发 疝，大凉肃杀，华英改容，毛虫乃殃，胸中不便，嗌塞而咳。（阳明之胜，金邪盛也，金气寒肃，故清发于中。木受其制，故左 胁痛。清气在下则为溏泄，在上则为嗌塞，在少腹则为 疝，在天则大凉肃杀，在物则华英改容。毛虫，木虫也，故受其殃。胸中，肺所居也，燥胜则肺气敛而失其治节，故有不便而嗌塞为咳也。）太阳之胜，凝栗且至，非时水冰，羽乃后化，痔疟发，寒厥入胃则内生心痛，阴中乃疡，隐曲不利，互引阴股，筋肉拘苛，血脉凝泣，络满色变，或为血泄，皮肤痞肿，腹满食减，热反上行，头项囟顶脑户中痛，目如脱，寒入下焦，传为濡泻。（太阳之胜，水邪盛也，故为凝栗水冰。

