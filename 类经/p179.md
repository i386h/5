<!-- { "loadSidebar": true } -->
　　佐以酸辛，酸能制土，辛能温寒也。以苦泻之，燥之泄之，泻以夺其壅，燥以胜其湿，泄以利其水也。）少阳之复，治以咸冷，佐以苦辛，以咸软之，以酸收之，辛苦发之，发不远热，无犯温凉，少阴同法。（少阳相火之复，与上文少阴之复治同。发不远热，无犯温凉，重明用发者，勿犯寒凉也。少阴之治亦然。）阳明之复，治以辛温，佐以苦甘，以苦泄之，以苦下之，以酸补之。（阳明燥金之复，治以辛温，金之正味，泻之以辛，金之清燥，胜之以温也。佐以苦甘，苦从火 化，以苦制金，木被金伤，以甘缓急也。以苦泄之下之，开燥结以通实邪；以酸补之，敛津液以滋干涸也。）太阳之复，治以咸热，佐以甘辛，以苦坚之。（太阳寒水之复，治以咸热，水之正味，其泻以咸，而治寒以热也。佐以甘辛，甘从土化，用以制水，而辛能散寒也。寒水通于肾，肾不坚则寒易起，故《藏气法时论》曰：肾欲坚，急食苦以坚之也。）治诸胜复，寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之。各安其气，必清必静，则病气衰去，归其所宗，此治之大体也。（此总结前章淫胜反胜相胜相复之治，皆不外乎此法，则正气得安，病气衰去，阴阳宗主各有所归，自无偏胜之患，而治法尽于此矣。脆音翠。）帝曰：善。

　　二十七卷　运气

　　二十九、天枢上下胜复有常

　　（《素问·至真要大论》）

　　帝曰：气之上下何谓也？岐伯曰：身半以上，其气三矣，天之分也，天气主之；身半以下，其气三矣，地之分也，地气主之。（气之上下，司天在泉也，而人身应之，则身半以上，阳气三，阴气亦三，是为手之六经，应天之分，故天气主之。身半以下，亦阳气三，阴气三，是为足之六经，应地之气，故地气主之。《六节藏象论》亦云其气三，三而成天，三而成地，三而成人，亦是三阴三阳之义。）以名命气，以气命处，而言其病。半，所谓天枢也。（以名命气，谓正其名则气有所属，如三阴三阳者名也，名既立则六气各有所主矣。以气命处，谓六经之气各有其位。察其气则中外前后上下左右病处可知矣。半，身半也，上下之中也。以人身言之，则前及于脐，后及于腰，故脐旁二寸名天枢穴，正取身半之义。又天枢详义，见本类前九。）故上胜而下俱病者，以地名之；下胜而上俱病者，以天名之。（上胜则下虚而下俱病者，即名地气也。下胜则上虚而上俱病者，即名天气也，《六元正纪大论》曰：天气不足，地气随之，地气不足，天气从之。

　　亦此之谓。）所谓胜至，报气屈伏而未发也，复至则不以天地异名，皆如复气为法也。（凡胜至为病者，以报气未发也，故病在上则求乎天，病在下则求乎地。若复气已至，则不以天地异名，但求复气所居，随微甚以为治法也。如前章治六气之复，及下文云气之复也，和者平之，暴者夺之，皆治复之法。）帝曰：胜复之动，时有常乎？气有必乎？岐伯曰：时有常位而气无必也。（时有常，气无必，义如下文。）帝曰：愿闻其道也。岐伯曰：初气终三气，天气主之，胜之常也；四气尽终气，地气主之，复之常也。（岁半之前，天气主之，岁半之后，地气主之，胜在前，复在后，故自初气以至三气，乃司天所主之时，太过则胜其不胜，不及则胜者来胜。此胜之常也。自四气以至终气，乃在泉所主之时，太过则承者起而制之，不及则子为母而复之，此复之常也。故曰时有常位。）有胜则复，无胜则否。（在胜必有复，无胜则无复。《五常政大论》曰：微者复微，甚者复甚。可见胜复之气，或有或无，或微或甚，其变不一，故曰气无必也。）帝曰：善。复已而胜何如？岐伯曰：胜至则复，无常数也，衰乃止耳。（复已而胜，谓既复之后而又胜也。胜至则复，言再胜则再复，本无常数也。胜复之变，本由乎气，若气有余而胜复微，则气有未尽，故不免再胜再复。若胜复甚，则彼此气尽而已，故衰乃止耳。）复已而胜，不复则害，此伤生也。（若有胜无复，则亢而为害，故伤生也。）帝曰：复而反病何也？岐伯曰：居非其位，不相得也。大复其胜，则主胜之，故反病也。（复而反病，谓复反自病也。复气居非其位，则客主之气不相得，气不相得而大复其胜，力极必虚，虚则主气乘之，故反受病也。）所谓火燥热也。（此即居非其位也，火，少阳也。燥，阳明也。热，少阴也。少阳少阴在泉，以客之火气，而居主之水位，火气大复，则水主胜之。阳明司天，以客之金气，而居主之火位，金气大复，则火主胜之。余气胜复，则无主胜之反病，故曰所谓火燥热也。按：此以复气反病为言，然燥在三气之前，本非复之时也，但言复则胜可知矣，故胜气不相得者亦当反病，天地之气皆然也。）帝曰：治之奈何？岐伯曰：夫气之胜也，微者随之，甚者制之，气之复也，和者平之，暴者夺之。皆随胜气，安其屈伏，无问其数，以平为期，此其道也。（此总言胜复微甚之治也。微者随之，顺其气以安之也。甚者制之，制以所畏也。和者平之，调其微邪也。

　　暴者夺之，泻其强盛也。但随胜气以治，则屈伏之气可安矣。然不必计其数之多少，但以得平为期，乃气胜之道。此言皆随胜气者，非单以胜气为言，而复气之至，气亦胜矣，盖兼言之也。本节治法，乃与前章治诸气复相参阅。）帝曰：善。

　　二十七卷　运气

　　三十、客主胜而无复病治各有正味

　　（《素问·至真要大论》）

　　帝曰：客主之胜复奈何？（客者，天地之六气。主者，四时之六步。凡前云胜复者，皆客气之变，故此复明主气也。

　　有逐年主气客气图，在图翼二卷。）岐伯曰：客主之气，胜而无复也。（客气动而变，主气静而常，气强则胜，时去则已，故但以盛衰相胜而无复也。）帝曰：其逆从何如？岐伯曰：主胜逆，客胜从，天之道也。（客行天令，运动不息，主守其位，只奉天命者也。主胜客，则违天之命而天气不行，故为逆。客胜主，则以上临下而政令乃布，故为从。）

　　帝曰：其生病何如？岐伯曰：厥阴司天，客胜则耳鸣掉眩，甚则咳；主胜则胸胁痛，舌难以言。（初气终三气，天气主之也。巳亥年厥阴司天，以风木之客，而加于厥阴少阴少阳之主。若客胜则木气上动而风邪盛，故耳鸣掉眩，甚则为咳。若主胜则火挟木邪，在相火则胸胁痛，心包所居也；在君火则舌难言，心开窍于舌也。）少阴司天，客胜则鼽嚏，颈项强肩背瞀热，头痛少气，发热耳聋目瞑，甚则 肿血溢，疮疡咳喘；主胜则心热烦躁，甚则胁痛支满。（子午年少阴司天，以君火之客，而加于木火三气之主。客胜则火在上焦，故热居头项肌表。主胜则火木为邪，故心肝二经为病。瞀音务，闷也。）太阴司天，客胜则首面 肿，呼吸气喘；主胜则胸腹满，食已而瞀。（丑未年太阴司天，以湿土之客，而加于木火之主。客胜则湿热上升，故首面浮肿而喘。主胜则风热侵脾，故胸腹满，食已而瞀。）少阳司天，客胜则丹胗外发，及为丹 疮疡，呕逆喉痹 ，头痛嗌 肿，耳聋血溢，内为螈 ；主胜则胸满咳仰息，甚而有血手热。（寅申年少阳司天，以畏火之客，而加于木火之主。客主互胜，火在上焦，故为热病如此。胗，疹同。 ，飘、标二音。螈 音翅纵。按：下文云痉强拘螈，是螈为拘挛， 为弛纵可知。）阳明司天，清复内余，则咳衄嗌塞，心膈中热，咳不止而白血出者死。

　　（卯酉年阳明司天，以燥金之客，而加于木火之主。金居火位，则客不胜主，故不言客主之胜。然阳明以清肃为政，若清气复盛而有余于内，则热邪承之，故为咳衄嗌塞等证，皆肺金受伤也。肺伤极则白血出，盖血竭于肺，乃为白涎白液，涎液虽白，实血所化，故曰白血出者死。）太阳司天，客胜则胸中不利，出清涕，感寒则咳；主胜则喉嗌中鸣。（辰戌年太阳司天，以寒水之客，而加于木火之主。客胜则寒气在上，故胸中不利，涕出而咳。主胜则火因寒覆，故阳气欲达而喉嗌鸣也。）

　　厥阴在泉，客胜则大关节不利，内为痉强拘螈，外为不便；主胜则筋骨繇并，腰腹时痛。（四气尽终气，地气主之也。

