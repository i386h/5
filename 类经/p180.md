<!-- { "loadSidebar": true } -->
　　寅申年厥阴在泉，以风木之客，而加于太阴阳明太阳之主。客胜主胜，皆以木居土金水之乡，肝木受制于下，故为关节不利，痉强拘螈筋骨等病。繇，摇同。并，挛束不开也。）少阴在泉，客胜则腰痛，尻股膝髀 足病，瞀热 以酸，肿不能久立，溲便变；主胜则厥气上行，心痛发热，膈中，众痹皆作，发于 胁，魄汗不藏，四逆而起。（卯酉年少阴在泉，以君火之客，而加于土金水之主。客胜则腰尻下部为痛为热为溲便变者，火居阴分也。为 肿不能久立者，火在太阴，脾主肌肉四肢也。主胜则君火受制于群阴，故为厥气上行，心痛发热等病。魄汗，阴汗也。四逆，厥冷也。《脉要精微论》曰：阴气有余为多汗身寒。即此谓也。）太阴在泉，客胜则足痿下重，便溲不时，湿客下焦，发而濡泻，及为肿隐曲之疾；主胜则寒气逆满，食饮不下，甚则为疝。（辰戌年太阴在泉，以湿土之客，而加于金水之主。客胜而为足痿下重等病，湿挟阴邪在下也。主胜而为寒气逆满、食饮不下者，寒水侮土伤脾也。甚则为疝，即隐曲之疾。盖前阴者，太阴阳明之所合，而寒湿居之，故为是证。）少阳在泉，客胜则腰腹痛而反恶寒，甚则下白溺白；主胜则热反上行而客于心，心痛发热，格中而呕，少阴同候。（巳亥年少阳在泉，以相火之客，而加于上金水之主。客胜则火居阴分，故下焦热、腰腹痛而恶寒下白。主胜则阴盛格阳，故热反上行，心痛发热，格中而呕。少阳少阴皆属火，故同候。）阳明在泉，客胜则清气动下，少腹坚满而数便泻；主胜则腰重腹痛，少腹生寒，下为 溏，则寒厥于肠，上冲胸中，甚则喘不能久立。（子午岁阳明在泉，以燥金之客，而加于土金水之主。客胜则清寒之气动于下焦，故少腹坚满而便泻。主胜则寒侵金脏，故下在肠腹则为腰重腹痛 溏寒厥，上于肺经则冲于胸中，甚则气喘不能久立也。 ，木、务二音，鸭也。）太阳在泉，寒复内余，则腰尻痛，屈伸不利，股胫足膝中痛。（丑未年太阳在泉，以寒水之客，而加于金水之主。水居水位，故不言客主之胜。重阴气盛，故寒复内余而为腰尻股胫足膝中痛。）帝曰：善。治之奈何？（治客主之胜。）岐伯曰：高者抑之，下者举之。有余者折之，不足者补之，佐以所利，和以所宜，必安其主客，适其寒温，同者逆之，异者从之。（高者抑之，欲其降也。下者举之，欲其升也。有余者折之，攻其实也。不足者补之，培其虚也。佐以所利，顺其升降浮沉也。和以所宜，酌其气味薄浓也。安其主客，审强弱以调之也。适其寒温，用寒远寒，用温远温也。同者逆之，客主同气者，可逆而治也。异者从之，客主异气者，或从于客，或从于主也。）帝曰：治寒以热，治热以寒，气相得者逆之，不相得者从之，余已知之矣；其于正味何如？（五行气化，补泻之味，各有专主，故曰正味。此不特客主之气为然，凡治诸胜复者皆同。）岐伯曰：木位之主，其泻以酸，其补以辛。（木之主气，初之气也，在春分前六十日有奇，乃厥阴风木所主之时，故曰木位之主。木性升，酸则反其性而敛之，故为泻。辛则助其发生之气，故为补。《藏气法时论》曰：肝欲散，急食辛以散之，用辛补之，酸泻之。）火位之主，其泻以甘，其补以咸。（火之主气有二：春分后六十日有奇，少阴君火主之，二之气也；夏至前后各三十日有奇，少阳相火主之，三之气也。火性烈，甘则反其性而缓之，故为泻。火欲软，咸则顺其气而软之，故为补。《藏气法时论》曰：心欲软，急食咸以软之，用咸补之，甘泻之。）土位之主，其泻以苦，其补以甘。（土之主气，四之气也，在秋分前六十日有奇，乃太阴湿土所主之之时。土性湿，苦则反其性而燥之，故为泻。土欲缓，甘则顺其气而缓之， 故为补。《藏气法时论》曰：脾欲缓，急食甘以缓之，用苦泻之，甘补之。）金位之主，其泻以辛，其补以酸。（金之主气，五之气也，在秋分后六十日有奇，乃阳明燥金所主之时。金性敛，辛则反其性而散之，故为泻。金欲收，酸则顺其气而收之，故为补。《藏气法时论》曰：肺欲收，急食酸以收之，用酸补之，辛泻之。）水位之主，其泻以咸，其补以苦。（水之主气，终之气也，在冬至前后各三十日有奇，乃太阳寒水所主之时。水性凝，咸则反其性而软之，故为泻。水欲坚，苦则顺其气而坚之，故为补。《藏气法时论》曰：肾欲坚，急食苦以坚之，用苦补之，咸泻之。）

　　厥阴之客，以辛补之，以酸泻之，以甘缓之。（客者，客气之为病也。后仿此。厥阴之客。与上文木位之主同其治。而复曰以甘缓之者，木主肝，《藏气法时论》曰：肝苦急，急食甘以缓之也。）少阴之客，以咸补之，以甘泻之，以咸收之。（少阴君火之客，与上文火位之主同其治。以咸收之误也，当作酸。《藏气法时论》曰：心苦缓，急食酸以收之者，是其义。）

　　太阴之客，以甘补之，以苦泻之，以甘缓之。（太阴湿土之客，与上文土位之主治同。）少阳之客，以咸补之，以甘泻之，以咸软之。（少阳相火之客，与上文火位之主，少阴之客治同。但曰以咸软之者，按：《藏气法时论》曰：心欲软，急食咸以软之。虽心非少阳，而君相皆火，故味同也。）阳明之客，以酸补之，以辛泻之，以苦泄之。（阳明燥金之客，与上文金位之主治同。复言以苦泄之者，金主肺，《藏气法时论》曰：肺苦气上逆，急食苦以泄之也。）太阳之客，以苦补之，以咸泻之，以苦坚之，以辛润之，开发腠理，致津液，通气也。（太阳寒水之客，与上文水位之主治同。复曰以辛润之者，水属肾，如《藏气法时论》曰：肾苦燥，急食辛以润之也。开发腠理等义，俱与彼同，详疾病类二十四。）帝曰：善。

　　二十七卷　运气

　　三十一、六气之胜五脏受邪脉应

　　（《素问·至真要大论》）

　　帝曰：六气之胜，何以候之？（候者，候其气之应见也。）岐伯曰：乘其至也。（乘其气至而察之也。）清气大来，燥之胜也，风木受邪，肝病生焉。（金气克木，故肝木受邪，肝病则并及于胆。）热气大来，火之胜也，金燥受邪，肺病生焉。（火气克金，故肺金受邪，肺病则并及于大肠。）寒气大来，水之胜也，火热受邪，心病生焉。（水气克火，故心火受邪，心病则并及小肠、包络、三焦。）湿气大来，土之胜也，寒水受邪，肾病生焉。（土气克水，故肾水受邪，肾病则并及膀胱。）风气大来，木之胜也，土湿受邪，脾病生焉。（木气克土，故脾土受邪，脾病则并及于胃。）所谓感邪而生病也。

　　（不当至而至者，谓之邪气，有所感触，则病生矣。）乘年之虚，则邪甚也；（凡岁气不及，邪胜必甚，如乙丁己辛癸年是也。）失时之和，亦邪甚也；（客主不和，四时失序，感而为病，则随所不胜而与脏气相应也，其邪亦甚。）遇月之空，亦邪甚也。（《八正神明论》曰：月始生，则血气始精，卫气始行；月廓满，则血气实，肌肉坚；月廓空，则肌肉减，经络虚，卫气去，形独居。是即月空之义，亦邪之所以甚也。以上三节，曰乘、曰失、曰遇，皆以人事为言，是谓三虚。

　　详义见后三十六。）重感于邪，则病危矣。（如《岁露论》云：冬至之日，中于虚风而不发，至立春之日，又皆中于虚风，此两邪相搏。即重感之谓，义详后三十六。）有胜之气，其必来复也。（天地之气，不能相过也，有胜则有复也。）帝曰：其脉至何如？（言六气胜至之脉体。）岐伯曰：厥阴之至其脉弦。（厥阴之至，风木气也。木体端直以长，故脉弦。弦者，长直有力，如弓弦也。）少阴之至其脉钩，（少阴之至，君火气也，火性升浮，故脉钩。钩者，来盛去衰，外实内虚。如带之钩也。）太阴之至其脉沉，（太阴之至，湿土气也，土体重实，故脉沉。沉者，行于肌肉之下也。）少阳之至大而浮，（少阳之至，相火气也。火热盛长于外，故脉来洪大而浮于肌肤之上也。）阳明之至短而涩，（阳明之至，燥金气也。金性收敛，故脉来短而涩也。）太阳之至大而长。（太阳之至，寒水气也。水源长而生意广，故其脉至，大而且长。）至而和则平，（以上六脉之至，各无太过不及，是为和平之脉，不平则为病矣。）至而甚则病，（甚，谓过甚而失其中和之气，如但弦无胃之类是也。）至而反者病，（反者，反见胜己之脉，如应弦反涩，应大反小之类是也。）至而不至者病，（时已至而脉不应，来气不足也，故病。）未至而至者病，（时未至而脉先至，来气太过也，故病。凡南北政之岁，脉象变易皆然。）

　　阴阳明易者危。（阴阳易，即《五营运大论》阴阳交之义，阴阳错乱，故谓之危。详见本类前五。）

　　二十七卷　运气

　　三十二、胜复早晏脉应

　　（《素问·至真要大论》）

　　帝曰：胜复之变，早晏何如？（言迟速之应。）岐伯曰：夫所胜者，胜至已病，病已愠愠，而复已萌也。（胜气之至，既已病矣。病将已，尚愠愠未除，而复气随之已萌矣。故凡治病者，于阴阳先后之变，不可不察也。愠言酝，又上声，（积貌。）夫所复者胜尽而起，得位而甚，胜有微甚，复有少多，胜和而和，胜虚而虚，天之常也。（胜尽而起，随而至也。得位而甚，专其令也。胜有微甚，则复有少多，报和以和，报虚以虚，故胜复之道，亦犹形影声应之不能爽也。）

　　帝曰：胜复之作，动不当位，或后时而至，其故何也？（胜复之动，有不应时者也。）岐伯曰：夫气之生与其化，衰盛异也。（生者发生之始，化者气化大行，故衰盛异也。气有衰盛，则胜复之动，有不当位而后先至矣。）寒暑温凉，盛衰之用，其在四维。（寒暑温凉，四季之正气也。四维，辰戌丑未之月也。春温盛于辰，夏暑益于未，秋凉盛于戌，冬寒盛于丑，此四季盛衰之用。）故阳之动，始于温，盛于暑；阴之动，始于清，盛于寒。春夏秋冬，各瘥其分。（始于温，阳之生也。盛于暑，阳之化也。始于清，阴之生也，盛于寒，阴之化也。气至有微甚，故四季各有瘥分也，）故大要曰：彼春之暖，为夏之暑，彼秋之忿，为冬之怒，谨按四维，斥候皆归，其终可见，其始可知，此之谓也。（斥候，四时之大候也。

