<!-- { "loadSidebar": true } -->
　　春之暖即夏暑之渐，秋之忿即冬寒之渐，但按四维之正，则四时斥候之所归也，故见其始，即可知其终矣。）帝曰：差有数乎？岐伯曰：又凡三十度也。（凡气有迟早，总不出一月之外，三十度即一月之日数也。此二句与《六元正纪大论》同，详本类前二十三。）帝曰：其脉应皆何如？岐伯曰：差同正法，待时而去也。（气至脉亦至，气去脉亦去，气有差分，脉必应之，故曰瘥同正法。）《脉要》曰：春不沉，夏不弦，秋不数，冬不涩。是谓四塞。（此即脉之差分也。春脉宜弦，然自冬而至，冬气犹存，故尚有沉意。夏脉宜数，然自春而至，春气犹存，故尚有弦意。秋脉宜涩，然自夏而至，夏气犹存，故尚有数意，冬脉宜沉，然自秋而至，秋气犹存，故尚有涩意。若春不沉，夏不弦，秋不数，冬不涩，是失其所生之气，气不交通，故曰四塞，皆非脉气之正。）沉甚曰病，弦甚曰病，数甚曰病，涩甚曰病，（此又其差之甚者也。故春可带沉而沉甚则病，夏可带弦而弦甚则病，秋可带数而数甚则病，冬可带涩而涩甚则病，以盛非其时也。）参见曰病，复见曰病，未去而去曰病，去而不去曰病，（参见者，气脉乱而杂至也。复见者，脉随气去而再来也。时未去而脉先去，本气不足，来气有余也。时已去而脉不去，本气有余，来气不足也。皆不免于病。）反者死。（春得秋脉，夏得冬脉，秋得夏脉，冬得长夏脉，长夏得春脉，反见胜己之化，失天和也，故死。）故曰气之相守司也，如权衡之不得相失也。（权衡，秤也。凡六气之用，亦犹权衡之平而不可失也。）夫阴阳之气，清静则生化治，动则苛疾起，此之谓也。（阴阳之气，平则清静而生化治，不平则动而苛疾起。《六微旨大论》曰：成败倚伏生乎动，动而不已，则变作矣。）

　　二十七卷　运气

　　三十三、三阴三阳幽明分至

　　（《素问·至真要大论》）

　　帝曰：愿闻阴阳之三也何谓？（厥阴少阴太阴，三阴也。少阳阳明太阳，三阳也。）岐伯曰 ：气有多少异用也。（易曰一阴一阳之谓道，而此曰三者，以阴阳之气各有盛衰，盛者气多，衰者气少。《天元纪大论》曰：阴阳之气各有多少，故曰三阴三阳也。按阴阳类论以厥阴为一阴，少阴为二阴，太阴为三阴，少阳为一阳，阳明为二阳，太阳为三阳，数各不同，故气亦有异。）帝曰：阳明何谓也？岐伯曰：两阳合明也。（两阳合明，阳之盛也。《阴阳系日月篇》曰：辰者三月，主左足之阳明：巳者四月，主右足之阳明，此两阳合于前，故曰阳明。丙主左手之阳明，丁主右手之阳明，此两火并合，故曰阳明。）帝曰：厥阴何也？岐伯曰：两阴交尽也。（厥，尽也。两阴交尽，阴之极也。《阴阳系日月篇》曰：戌者九月，主右足之厥阴；亥者十月，主左足之厥阴。此两阴交尽，故曰厥阴。详经络类三十四。）

　　帝曰：幽明何如？岐伯曰：两阴交尽故曰幽，两阳合明故曰明，幽明之配，寒暑之异也。（幽明者，阴阳盛极之象也。

　　故《阴阳系日月篇》以辰巳为阳明，戌亥为厥阴。夫辰巳之气暑，戌亥之气寒。如夜寒昼热，冬寒夏热，西北寒、东南热，无非辰巳戌亥之气，故幽明之配，为寒暑之异。）帝曰：分至何如？岐伯曰：气至之谓至，气分之谓分，至则气同，分则气异，所谓天地之正纪也。（分言春秋二分，至言冬夏二至。冬夏言至者，阴阳之至极也。如司天主夏至，在泉主冬至，此六气之至也。夏至热极凉生，而夜短昼长之极，冬至寒极温生，而昼短夜长之极，此阴阳盈缩之至也。春秋言分者，阴阳之中分也。初气居春分之前，二气居春分之后，四气居秋分之前，五气居秋分之后，此间气之分也。春分前寒而后热，前则昼短夜长，后则夜短昼长；秋分前热而后寒，前则夜短昼长，后则昼短夜长，此寒热昼夜之分也。至则纯阴纯阳，故曰气同。分则前后更易，故曰气异。此天地岁气之正纪也。）

　　二十七卷　运气

　　三十四、六气补泻用有先后

　　（《素问·至真要大论》）

　　帝曰：夫子言春秋气始于前，冬夏气始于后，余已知之矣；然六气往复，主岁不常也，其补泻奈何？（初之气，始于立春前十五日，四之气，始于立秋前十五日，故春秋气始于前。三之气，始于立夏后十五日，终之气，始于立冬后十五日，故冬夏气始于后，此不易之次序也。然六气迭为进退，旧者去而新者来，往复不常，则其补泻之味，亦用有先后也。）岐伯曰：上下所主，随其攸利，正其味，则其要也，左右同法。（司天在泉，上下各有所主，应补应泻，但随所利而用之，其要以正味为主也。左右间气，上者同于司天，下者同于在泉，故曰同法。）《大要》曰：少阳之主，先甘后咸；阳明之主，先辛后酸；太阳之主，先咸后苦；厥阴之主，先酸后辛；少阴之主，先甘后咸；太阴之主，先苦后甘。（主谓主岁，非客主之主也。按此即六气补泻之正味，六气胜至，必当先去其有余，后补其不足，故诸味之用，皆先泻而后补。）

　　佐以所利，资以所生，是谓得气。（自补泻正味之外，而复佐以所利，兼其所宜也。资以所生，助其化源也，是得六气之和平矣。）

　　二十七卷　运气

　　三十五、九宫八风

　　（《灵枢·九宫八风篇》全）

　　太一常以冬至之日，居叶蛰之宫四十六日，（太一，北辰也。按《西志》曰：中宫天极星，其一明者，太一之常居也。

　　盖太者至尊之称，一者万数之始，为天元之主宰，故曰太一，即北极也。北极居中不动而斗运于外，斗有七星，附者一星。自一至四为魁，自五至七为杓。斗杓旋指十二辰，以建时节，而北极统之，故曰北辰，古云太一运璇玑以齐七政者，此之谓也。斗杓所指之辰，谓之月建，即气令所王之方，如冬至节，月建在正北，故云太一居叶蛰之宫。叶蛰，坎宫也。

　　以周岁日数分属八宫，则每宫得四十六日，惟干巽天门地户两宫止四十五日，共纪三百六十六日，以尽一岁之数。后仿此。坎宫四十六日，主冬至、小寒、大寒三节。有九宫八风图，在《图翼》二卷。叶，效甲切。）明日居天留四十六日，（明日即上文四十六日之次日，谓起于四十七日也。后仿此。天留，艮宫也，主立春、雨水、惊蛰三节，共四十六日，太一之所移居也。连前共九十二日而止。）明日居仓门四十六日，（仓门，震宫也，自九十三日起，当春分、清明、谷雨三节，共四十六日，至一百三十八日而止。）明日居阴洛四十六日，（阴洛，巽宫也，自一百三十九日起，主立夏、小满、芒种三节，共四十五日，至一百八十三日而止。）明日居天宫四十六日，（天宫，离宫也，主夏至、小暑、大暑三节，共四十六日，至二百二十九日而止。）明日居玄委四十六日，（玄委，坤宫也，主立秋、处暑、白露三节，共四十六日，至二百七十五日而止。）明日居仓果四十六日，（仓果，兑宫也，主秋分、寒露、霜降三节，共四十六日，至三百二十一日而止。）明日居新洛四十五日，（新洛，干宫也，主立冬、小雪、大雪三节，共四十五日，至三百六十六日，周一岁之全数而止。）明日复居叶蛰之宫，曰冬至矣。（岁尽一周，复起于叶蛰之宫，交于冬至，乃为来岁之首也。）太一日游，以冬至之日，居叶蛰之宫，数所在日，从一处至九日复反于一，常如是无已，终而复始。（此结上文而总其义也。太乙始于坎，终于干，乃八宫之日也，八尽而九，则复反于一而循环无已矣。然河图宫九，而此居惟八，盖中宫为太乙所主，而临御乎八宫者也。）太一移日，天必应之以风雨，以其日风雨则吉，岁美民安少病矣。（移日，交节过宫日也。节之前后，必有风雨应之。若当其日而风雨和调则吉，故岁美民安少病也。）先之则多雨，后之则多汗。（汗当作旱。风雨先期而至，其气有余，故多雨。风雨后期而至，其气不足，故多汗。）太一在冬至之日有变，占在君；（冬至为一岁之首，位在正北，君居宸极，南面而治，其象应之，故占在君。）太一在春分之日有变，占在相；（春分为卯之中，位在正东，相持文衡，职司教化，其象应春，故占在相。）太一在中宫之日有变，占在吏；（中宫属土，王在四维，吏有分任，其象应之，故占在吏。）太一在秋分之日有变，占在将；（秋分为酉之中，位居正西，将在威武，职司杀伐，其象应秋，故占在将。）太一在夏至之日有变，占在百姓。（夏至为午之中，位在正南，兆民众庶，如物蕃盛，其象应夏，故占在百姓。）所谓有变者，太一居五宫之日，病风折树木，扬沙石，各以其所主占贵贱。（此释上文有变之义，其病在风霾异常，折树木，扬沙石者，乃谓之变，否则非也。太乙居五宫之日，言所重者，在子午卯酉四正之节及中宫之应，即四季土王用事之日是也。）因视风所从来而占之，（既察风雨之微甚以观其变，又当察其方位以占吉凶。）风从其所居之乡来为实风，主生长养万物；从其冲后来为虚风，伤人者也，主杀主害者。谨候虚风而避之，故圣人日避虚邪之道，如避矢石然，邪弗能害，此之谓也。

