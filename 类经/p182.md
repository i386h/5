<!-- { "loadSidebar": true } -->
　　（所居者，太一所居之乡也。如月建居子，风从北方来，冬气之正也。月建居卯，风从东方来，春气之正也。月建居午，风从南方来，夏气之正也。月建居酉，风从西方来，秋气之正也。四隅十二建，其气皆然。气得其正者，正气王也，故曰实风，所以能生长养万物。冲者，对冲也。后者，言其来之远，远则气盛也。如太一居子，风从南方来，火反胜也，太一居卯，风从西方来，金胜木也。太一居午，风从北方来，水胜火也。太一居酉，风从东方来，木反胜也。气失其正者，正气不足，故曰虚风，所以能伤人而主杀主害，最当避也。又正气正风义，详疾病类四。）是故太一入徙，立于中宫，乃朝八风，以占吉凶也。（此正以明太一即北极也。盖中不立，则方隅气候皆不得其正，故太一立于中宫，而斗建其外，然后可以朝八风，占吉凶，所谓北辰北极，天之枢纽者以此。）风从南方来，名曰大弱风，其伤人也，内舍于心，外在于脉，气主热。（此下皆言虚风伤人之为病。南方，离火宫也。凡热盛之方，风至必微，故曰大弱风。其在于人，则火脏应之，内舍于心，外在于脉，其病为热，心病则包络在其中矣。）风从西南方来，名曰谋风，其伤人也，内舍于脾，外在于肌，其气主为弱。（西南方，坤土宫也。阴气方生，阳气犹盛，阴阳去就，若有所议，故曰谋风。其在于人，则土脏应之，故内舍于脾，外在于肌。脾恶阴湿，故其气主为弱。）风从西方来，名曰刚风，其伤人也，内舍于肺，外在于皮肤，其气主为燥。（西方，兑金宫也。金气刚劲，故曰刚风。其在于人，则金脏应之，内舍于肺，外在皮肤，其病气主燥也。）风从西北方来，名曰折风，其伤人也，内舍于小肠，外在于手太阳脉，脉绝则溢，脉闭则结不通，善暴死，（西北方，干金宫也。金主折伤，故曰折风。凡风气伤人，南应在上，北应在下，故此小肠手太阳经受病者，以小肠属丙，为下焦之火府，而干亥虚风，其冲在巳也。然西方之金，其气肃杀，北方之水，其气惨冽，西北合气，最伐生阳，故令人善暴死。）

　　风从北方来，名曰大刚风，其伤人也，内舍于肾，外在于骨与肩背之膂筋，其气主为寒也。（北方，坎水宫也，气寒则风烈，故曰大刚风。其在于人，则水脏应之，内舍于肾，外在于骨、肩背膂筋，足太阳经也。言肾则膀胱亦在其中，而病气皆主寒也。）风从东北方来，名曰凶风，其伤人也，内舍于大肠，外在于两胁腋骨下及肢节。（东北方，艮土宫也。阴气未退，阳和未盛，故曰凶风。其在于人，则伤及大肠。以大肠属庚，为下焦之金府，而艮寅虚风，其冲在申也。两胁腋骨下，大肠所近之位。肢节，手阳明脉气所及。）风从东方来，名曰婴儿风，其伤人也，内舍于肝，外在于筋纽，其气主为身湿。（东方，震木宫也，风生于东，故曰婴儿风。其在于人，则木脏应之，故病舍于肝，外在于筋纽，肝病则胆在其中矣。风本胜湿，而其气反为身湿者，以东南水乡，湿气所居，故东风多雨，湿征可见矣。）风从东南方来，名曰弱风，其伤人也，内舍于胃，外在肌肉，其气主体重。（东南方，巽木宫也。气暖则风柔，故曰弱风。东南湿胜，挟木侮土，故其伤人，则内舍于胃，外在肌肉，其病气主体重也。）此八风皆从其虚之乡来，乃能病患。（凡上文之为病者，皆以虚风为言，而实风不在其列。）三虚相搏，则为暴病卒死。（乘年之衰，逢月之空，失时之和，是谓三虚，义详下章。又三虚云惊而夺精、汗出于心等义，详后四十三、四，二章。）两实一虚，病则为淋露寒热，犯其雨湿之地则为痿。（两实一虚，言三虚犯一亦能为病，其病则或因淋雨、或因露风而为寒热，或犯其雨湿之地而为痿，皆一虚之为病也。）故圣人避风，如避矢石焉。其有三虚而偏中于邪风，则为击仆偏枯矣。（邪风，非时不正之风也。击仆，为风所击而仆倒也。然必犯三虚而后为此病，则人之正气实者，邪不能伤可知矣。）

　　二十七卷　运气

　　三十六、贼风邪气乘虚伤人

　　（《灵枢·岁露论》）

　　黄帝问于少师曰：余闻四时八风之中人也，故有寒暑，寒则皮肤急而腠理闭，暑则皮肤缓而腠理开，贼风邪气因得以入乎？将必须八正虚邪乃能伤人乎？（此言贼风邪气亦能伤人，又有非八正虚邪之谓者。）少师答曰：不然。贼风邪气之中人也，不得以时。然必因其开也，其入深，其内极病，其病患也卒暴；因其闭也，其入浅以留，其病也徐以迟。（凡四时乖戾不正之气，是为贼风邪气，非如太一所居八正虚邪之有常候，此则发无定期，亦无定位，故曰不得以时也。然其中人，必因肤腠之开，乃得深入，深则内病极，故其病患也卒暴。若因其闭，虽中必浅，浅而不去，其邪必留，亦致于病，但徐迟耳。）黄帝曰：有寒温和适，腠理不开，然有卒病者，其故何也？少师答曰：帝弗知邪入乎？虽平居，其腠理开闭缓急，其故常有时也。（此谓平居无事之时，其腠理之开闭缓急而致卒病者，亦各有其故，盖因于时气耳。）黄帝曰：可得闻乎？少师曰：人与天地相参也，与日月相应也。故月满则海水西盛，人血气积，肌肉充，皮肤致，毛发坚，腠理 ，烟垢着。当是之时，虽遇贼风，其入浅不深。至其月郭空，则海水东盛，人气血虚，其卫气去，形独居，肌肉减，皮肤纵，腠理开，毛发残， 理薄，烟垢落。当是之时，遇贼风，则其入深，其病患也卒暴。（致，密也， ，闭也。

　　纵，宽也。人与天地日月相参应，而此独言月言水者，正以人身之形质属阴，故上应于月，下应于水也。夫地本属阴，而西北则阴中之阴，东南则阴中之阳，故地之体西北高、东南下。月满则海水西盛者，阴得其位，阴之实也。在人应之，则血气亦实，故邪风不能深入。月郭空则海水东盛者，阴失其位，阴之衰也。在人应之，则血气亦虚，故邪风得以深入，而为卒暴之病。烟垢，腻垢如烟也。血实则体肥，故腻垢着于肌肤，表之固也。血虚则肌瘦，故腻垢剥落，类乎风消，表之虚也。此所以皆关于卫气。 ，隙同。）黄帝曰：其有卒然暴死暴病者何也？少师答曰：三虚者，其死暴疾也。得三实者，邪不能伤人也。黄帝曰：愿闻三虚。少师曰：乘年之衰，逢月之空，失时之和，因为贼风所 伤，是谓三虚。故论不知三虚，工反为粗。（乘年之衰，如阴年岁气不及，邪反胜之，及补遗刺法、本病二论所谓司天失守等义是也。逢月之空，如《八正神明论》曰：月始生则血气始精，卫气始行。及上文月满则海水西盛，月郭空则海水东盛等义是也。失时之和，如春不温，夏不热，秋不凉，冬不寒，客主不和者是也。三虚在天，又必因人之虚，气有失守，乃易犯之，故为贼风所伤，而致暴死暴病。使知调摄避忌，则邪不能害。故曰乘、曰逢、曰失者，盖兼人事为言也。）帝曰：愿闻三实。

　　少师曰：逢年之盛，遇月之满，得时之和，虽有贼风邪气，不能危之也。（反于三虚，即三实也，故邪不能犯。）黄帝曰：善乎哉论！明乎哉道！请藏之金匮，命曰三宝，然此一夫之论也。（一夫之论，以一人之病为言也。岁有同病者，义如下文。）黄帝曰：愿闻岁之所以皆同病者，何因而然？少师曰：此八正之候也。（四正四隅，谓之八正，即八宫也。）黄帝曰：候之奈何？少师曰：候此者，常以冬至之日，太一立于叶蛰之宫，其至也，天必应之以风雨者矣。风雨从南方来者为虚风，贼伤人者也。（太一义见前章，太一立于坎宫，而风雨从南方来，即冲后来者为虚风，贼伤人者也。）其以夜半至也，万民皆卧而弗犯也，故其岁民少病。其以昼至者，万民懈惰而皆中于虚风，故万民多病。虚邪入客于骨而不发于外，至其立春，阳气大发，腠理开，因立春之日风从西方来，万民又皆中于虚风，此两邪相搏，经气结代者矣。（立春之日，月建在东，而风从西方来，亦虚风也。冬至中之，立春又中之，此两邪也。邪留而不去，故曰结。当其令而非其气，故曰代。观《阴阳应象大论》曰：冬伤于寒，春必温病。即此之谓也。）故诸逢其风而遇其雨者，命曰遇岁露焉。因岁之和而少贼风者，民少病而少死，岁多贼风邪气，寒温不和，则民多病而死矣。（岁露，即前章淋露之义，岁则兼乎时也。上二节言虚风之伤人，此一节又言贼风邪气之伤人，而岁气之多邪者，尤为民之多病也。）黄帝曰：虚邪之风，其所伤贵贱何如？候之奈何？（此下言岁候之占，重在元旦也。）少师答曰：正月朔日 ，太一居天留之宫，其日西北风不雨，人多死矣。正月朔日平旦北风，春民多死。正月朔日平旦北风行，民病多者，十有三也。正月朔日日中北风，夏民多死。正月朔日夕时北风，秋民多死。终日北风，大病死者十有六。（元旦为孟春之首，发生之初，北风大至，阴胜阳也，故多伤害。）

　　正月朔日，风从南方来，命曰旱乡，从西方来，命曰白骨，将国有殃，人多死亡。正月朔日，风从东方来，发屋扬沙石，国有大灾也。正月朔日。风从东南方行，春有死亡。（元旦日邪风大至，即非吉兆各随其位，灾害有辨也。）正月朔，天和温不风，籴贱，民不病；天寒而风，籴贵，民多病，此所以候岁之风，HT 伤人者也。（元旦之气，所贵者温和景明，则岁候吉而民众安，凡四方不和之风，皆非所宜。HT ，残同。）二月丑不风，民多心腹病。三月戌不温，民多寒热。四月巳不暑，民多瘅病。十月申不寒，民多暴死。（二三四月以阳王之时，而丑日不风、戌日不温、巳日不暑，阴气胜而阳不达也，故民多病。十月以阴王之时，而申日不寒，阳气胜而阴不藏也，故民多暴死。）诸所谓风者，皆发屋，折树木，扬沙石，起毫毛，发腠理者也。（此释上文诸所谓风者，必其异常若是乃为凶兆，否则不当概论。

　　二十八卷　运气类

　　三十七、升降不前须穷刺法

　　（《素问·遗篇刺法论》）

　　黄帝问曰：升降不前，气交有变，即成暴郁，余已知之；如何预救生灵，可得却乎？（却，言预却其气，以免病也。）

　　岐伯稽首再拜对曰：昭乎哉问！臣闻夫子言：既明天元，须穷刺法，可以折郁扶运，补弱全真，泻盛蠲余，令除斯苦。（夫子，岐伯之师，僦贷季也。天元即《天元纪大论》所谓六元等义。）帝曰：愿卒闻之。岐伯曰：升之不前，即有甚凶也。

