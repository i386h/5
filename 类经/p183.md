<!-- { "loadSidebar": true } -->
　　（六元主岁，周流互迁，其有天星中运抑之不前，则升不得升，降不得降，气交有变，故主甚凶。）木欲升而天柱窒抑之，木欲发郁，亦须待时，（升者自右而升于天，凡旧岁在泉之右间，必升为新岁司天之左间。后仿此。天柱，金星也。辰戌岁，木欲上升而金胜抑之，则木不能前而暴郁为害，木郁欲发，亦必待其得位之时而后作。如《六元正纪大论》曰：郁极乃发，待时而作。此之谓也。郁发义见本类前二十三。升降被抑不前，天时民病各异，义详后章。有天地阴阳升降等图，在《图翼》二卷。）当刺足厥阴之井。（木郁不升，则人病在肝，故当刺足厥阴之井，大敦穴也。刺三分，留六呼，得气急出之，先刺左，后刺右。又可于春分日吐之。）火欲升而天蓬窒抑之，火欲发郁，亦须待时，（天蓬，水星也。巳亥岁，君火当升为天之左间，丑未岁，相火当升为天之左间，而水胜抑之，则火郁不升而为害，火郁之发，必待其得位之时也。）君火相火，同刺包络之荥。（火郁不升，则人病在心，凡诸邪之在心者，皆在于心之包络，故当刺包络之荥，劳宫穴也。刺三分，留六呼，得气急出之，先左后右。又法，当春三泄汗也。）土欲升而天冲窒抑之，土欲发郁，亦须待时，（天冲，木星也。子午岁，湿土当升为天之左间，而木胜抑之，则土郁为害而发必待时也。）当刺足太阴之俞。（土郁不升，则人病在脾，故当刺足太阴之俞，太白穴也。刺二分，留七呼，气至急出之。先左后右。）金欲升而天英窒抑之，金欲发郁，亦须待时，（天英，火星也。寅申岁，燥金当升为天之左间，而火胜抑之，则金郁为害，待时而发也。）当刺手太阴之经。（金郁不升，则人病在肺，故当刺手太阴之经，经渠穴也。刺三分，留三呼，气至急出之，先左后右。）水欲升而天芮窒抑之，水欲发郁，亦须待时，（天芮，土星也。卯酉岁，寒水当升为天之左间，而土胜抑之，则水郁为害，待时而发也。）当刺足少阴之合。（水郁不升，则人病在肾，故当刺足少阴之合，阴谷穴也。刺四分，留三呼，气至急出之，先左后右。）

　　帝曰：升之不前，可以预备；愿闻其降，可以先防。岐伯曰：既明其升，必达其降也。升降之道，皆可先治也。（降者自左而入于地，凡旧岁司天之右间，必降为新岁在泉之左间。其有被抑不降者，亦可以刺治先防也。）木欲降而地晶窒抑之，降而不入，抑之郁发，散而可得位，（地晶，金星也。丑未岁，厥阴当降为地之左间，而金胜窒之，降不得入，则郁发为变，必待郁散，木乃得位也。）降而郁发，暴如天间之待时也，降而不下，郁可速矣。（暴如天间之待时，言与司天之间气同也。可速者，当速治之谓。）降可折其所胜也，（治降之法，当折其所胜，如木郁则治金、金郁则治火之类也。

　　与上文升之不前治其本经者异。）当刺手太阴之所出，刺手阳明之所入。（木郁不降，则肝胆受病，当治金之胜，故刺手太阴之所出，少商穴也。刺一分，留三呼，气至急出之。手阳明之所入，曲池穴也。刺五分，留七呼，气至急出之。）火欲降而地玄窒抑之，降而不入，抑之郁发，散而可矣。（地玄，水星也。寅申岁，少阴当降为地之左间，辰戌岁，少阳当降为地之左间，而水胜窒之，故郁发为变，必散而后可。）当折其所胜，可散其郁，（火郁不降，则心主受病，当治水之胜也。）当刺足少阴之所出，刺足太阳之所入。（足少阴之所出，涌泉穴也。刺三分，留三呼，气至急出之，先左后右。

　　足太阳之所入，委中穴也。刺五分，留七呼，气至急出之，先左后右。）土欲降而地苍窒抑之，降而不下，抑之郁发，散而可入，（地苍，木星也。卯酉岁，太阴当降为地之左间，而木胜窒之，欲其郁散，当速刺也。）当折其胜，可散其郁，（土郁不降，则脾胃受病，故当折木之胜。）当刺足厥阴之所出，刺足少阳之所入。（足厥阴之所出，大敦穴也。刺三分，留十呼，气至急出之。足少阳之所入，阳陵泉也。刺六分，留十呼，得气急出之。）金欲降而地彤窒抑之，降而不下，抑之郁发，散而可入。（地彤，火星也。巳亥岁，阳明当降为地之左间，而火胜窒之，则郁发为变也。彤音同。）当折其胜，可散其郁，（金郁不降，则肺与大肠受病，当折火之胜也。）当刺心包络所出，刺手少阳所入也。（心包络所出，中冲穴也。

　　刺一分，留二呼，气至急出之。手少阳所入，天井穴也。刺一分，留十呼，得气急出之。）水欲降而地阜窒抑之，降而不下，抑之郁发，散而可入。（地阜，土星也。子午岁，太阳当降为地之左间，而土胜窒之为郁，必散之而后降也。）当折其土，可散其郁，（水郁不降，则肾与膀胱受病，故折土之胜，则水郁可散矣。）当刺足太阴之所出，刺足阳明之所入。（足太阴之所出，隐白穴也。刺一分，留三呼，气至急出之。足阳明之所入，三里穴也。刺五分，留十呼，气至急出之。）

　　帝曰：五运之至，有前后与升降往来，有所承抑之，可得闻乎刺法？（五运之气，各有所承所制也。）岐伯曰：当取其化源也。（取，治也。化源，气化之本源也。此取字，总言当治之谓，与下文资取之取不同。）是故太过取之，不及资之。（治化源之法，亦盛者当泻，虚者当补也。）太过取之，次抑其郁，取其运之化源，令折郁气；（次抑其郁者，在取其致抑之化源，则郁气可折矣。）不及扶资，以扶运气，以避虚邪也。（不及扶资，在扶其本气之衰，则虚邪可避矣。）资取之法令出密语。（资取化源之法，详出《玄珠密语》第一卷中。前《六元正纪大论》所载六十年运气之纪，有言资其化源、有言取其化源者，正此之谓。）

　　二十八卷　运气类

　　三十八、升降不前气变民病之异

　　（《素问·遗篇本病论》）

　　黄帝问曰：天元九窒，余已知之，愿闻气交，何名失守？岐伯曰：谓其上下升降，迁正退位，各有经论，上下各有不前，故名失守也。（此篇承前篇而详言左右间气之升降不前也。《天元玉册》云：六气常有三气在天，三气在地。每一气升天作左间气，一气入地作左间气，一气迁正作司天，一气迁正作在泉，一气退位作天右间气，一气退位作地右间气。

　　气交有合，常得位所在，至当其时，即天地交，乃变而泰，天地不交，乃作病也。）是故气交失易位，气交乃变，变易非常， 即四时失序，万化不安，变民病也。（当正不正，当迁不迁，则气交有变。天地失其常政，则万民为病。）帝曰：升降不前，愿闻其故，气交有变，何以明知？岐伯曰：昭乎问哉！明乎道矣。气交有变，是谓天地机。（气交之变，吉凶之征也，故谓天地机。）但欲降而不得降者，地窒刑之。（地星胜之不降，义详下文。）又有五运太过，而先天而至者，即交不前。（五阳年中运太过，亦能抑升降之气。）但欲升而不得其升，中运抑之，但欲降而不得其降，中运抑之。（甲年土运太过，能抑水之升降。丙年水运太过，能抑二火之升降。戊年火运太过，能抑金之升降。庚年金运太过，能抑木之升降。

　　壬年木运太过，能抑土之升降。）于是有升之不前、降之不下者，有降之不下、升而至天者，有升降俱不前，作如此之分别，即气交之变，变之有异，常各各不同，灾有微甚者也。（有天星窒于上者，有地气窒于下者，有中运抑于中者，凡此三者之分，则气交之变各各不同，而灾有微甚矣。）帝曰：愿闻气交遇会胜抑之由，变成民病轻重何如？岐伯曰：胜相会，抑伏使然。（六气有遇有会，有胜有抑，则抑伏者为变。）

　　是故辰戌之岁，木气升之，主逢天柱，胜而不前；（辰戌岁，太阳当迁正司天，而厥阴风木，以上年在泉之右间，当升为今岁司天之左间，故畏天柱，金星胜之也。）又遇庚戌金运先天，中运胜之，忽然不前，木运升天，金乃抑之。（庚以阳金有余，其气先天而至，岁运遇之，又能胜木也。庚戌庚辰皆同。）升而不前，即清生风少，肃杀于春，露霜复降，草木乃萎；民病温疫早发，咽嗌乃干，四肢满，肢节皆痛。（清生风少等候，金胜木衰之化也。金气肃杀于春，阴盛抑扬，故民病为温疫节痛等证。）久而化郁，即大风摧拉，折陨鸣紊；民病卒中偏痹，手足不仁。（木郁既久，其极必发，故为大风摧拉等变，而民病为中风等证也。）

　　是故巳亥之岁，君火升天，主窒天蓬，胜之不前；（巳亥岁，厥阴当迁正司天，而少阴君火，以上年在泉之右间，当升为新岁司天之左间，故畏天蓬，水星胜之也。）又厥阴未迁正，则少阴未得升天；（巳亥阴年，气多不及，故凡司天厥阴不得迁正，则左间少阴亦不得其位，而阳年则不然也。后仿此。）水运以至其中者，君火欲升，而中水运抑之。（辛巳辛亥，皆水运之不及者，而亦能制抑君火，以巳亥阴年，气本不及，则弱能制弱。然或以天蓬窒之，或以水运抑之，有一于此，皆能胜火不前也。后仿此。）升之不前，即清寒复作，冷生旦暮；民病伏阳，而内生烦热，心神惊悸，寒热间作。

　　（天蓬水胜，火升不前，故气候清寒，民病则热郁不散。）日久成郁，即暴热乃至，赤风肿翳化疫，温疠暖作，赤气瘴而化火疫，皆烦而躁渴，渴甚，治之以泄之可止。（火郁之发，故暴热至而民为疫疠温瘴等病。泄去其火热，病可止矣。）

　　是故子午之岁，太阴升天，主窒天冲，胜之不前；（子午年，少阴当迁正司天，而太阴湿土，以上年在泉之右间，当升为新岁少阴之左间，故畏天冲，木星胜之也。）又或遇壬子木运先天而至者，中木运抑之也。（壬以阳木有余，其气先天而至，岁运遇之，乃能胜土，壬子壬午皆同。）升天不前，即风埃四起，时举埃昏，雨湿不化；民病风厥涎潮，偏痹不随，胀满。（土郁不前，木之胜也，故在天则风起，雨湿不化，在民则肝强脾病。）久而伏郁，即黄埃化疫也，民病夭亡，脸肢腑黄胆满闭；湿令弗布，雨化乃微。（土主脾胃，胃气受抑，故至夭亡。脸为阳明之经，四肢皆主于脾，腑言大肠小肠，皆属于胃，故为黄胆满闭等证。湿令弗布，皆土郁之化。）

