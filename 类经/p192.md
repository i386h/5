<!-- { "loadSidebar": true } -->
　　（藏象一。运气四十三。）心者，生之本，神之变也。（藏象二。）心者，五脏六腑之大主也，精神之所舍也，心伤则神去，神去则死矣。（针刺二十三。）心藏脉，脉舍神。（藏象十。）积神于心，以知往今。（脉色三十二。）血者神气也。（经络二十三。）水之精为志，火之精为神。（疾病八十。）两神相搏，合而成形。（藏象二十五。）血脉和则精神乃居，故神者水谷之精气也。（藏象二十七。）人之血气精神者，所以奉生而周于性命者也。志意者，所以御精神。志意和则精神专直。五脏者，所以藏精神血气魂魄者也。（俱藏象二十八。）神藏五，形藏四，合为九藏。（脉色五。运气一。）腑精神明，留于四藏。（藏象十二。）五味入口，藏于肠胃，味有所藏，以养五气，气和而生，津液相成，神乃自生。（气味一。）所言节者，神气之所游行出入也。（经络十四。）重阳之人，其神易动。（针刺二十二。）精神内守，病安从来？（摄生二。）呼吸精气，独立守神。去世离俗，积精全神。（俱摄生三。）凡刺之法，必先本于神，血脉营气精神，此五脏之所藏也。两精相搏谓之神，随神往来谓之魂。怵惕思虑则伤神，神伤则恐惧流淫而不止。喜乐者，神惮散而不藏。恐惧者，神荡惮而不收。（俱藏象九。）上古使僦贷季，理色脉而通神明。（论治十七。）按其脉，知其病，命曰神。知一则为工，知二则为神，知三则神且明矣。（俱脉色十七。）神在秋毫，属意病者。神属勿去，知病存亡。神无营于众物。必正其神。（俱针刺七。）一曰治神。道无鬼神，独来独往。（俱针刺九。）拘于鬼神者，不可与言至德。（藏象十一。）粗守形，上守神，神乎神，客在门。神者正气也。（针刺一。）善言化言变者，通神明之理。（运气十二。）故养神者，必知形之肥瘦，营卫血气之盛衰。血气者，人之神，不可不谨养。神乎神，耳不闻，目明心开而志先，慧然独悟，口弗能言，俱视独见，适若昏，昭然独明，若风吹云，故曰神。（俱针刺十三。）莫知其形，若神仿佛。用针之要，无忘其神。（俱针刺十。）推阖其门，令神气存。（针刺十四。）方成弗约，则神与弗俱。（针刺二十九。）医不能严，不能动神。（论治十八。）所以不十全者，精神不专。（论治十九。）必一其神，令志在针。以移其神，气至乃休。（俱针刺六十二。）合形与气，使神内藏。（针刺五十六。）泻虚补实，神去其室。补虚泻实，神归其室。（疾病五十六。）神变而止。（针刺十九。）刺法有全神养真之旨。道贵常存，补神固根，精气不散，神守不分。人虚即神游失守位，使鬼神外干。人神不守，非达至真。至真之要，在乎天玄，神守天息，复入本元，命曰归宗。（俱运气四十三。）失神者死，得神者生。何者为神？曰：血气已和，营卫已通，五脏已成，神气舍心，魂魄毕具，乃成为人。百岁，五脏皆虚，神气皆去，形骸独居而终矣。（俱藏象十四。）逆从到行，标本不得，亡神失国。得神者昌，失神者亡。（俱论治十七。）五神失守，邪鬼干人。得神者昌，失神者亡。（运气四十四。）

　　故贵脱势，虽不中邪，精神内伤，身必败亡。（论治十八。）衣被不敛，言语善恶，不避亲疏者，此神明之乱也。（疾病九十一。）神有余则笑不休，神不足则悲。（疾病十八。）形弊血尽而功不立者，神不使也。（论治十五。）

　　二十九卷　会通类

　　四、脉色

　　善为脉者，谨察五脏六腑，一逆一从，阴阳表里，雌雄之纪，藏之心意，合心于精，非其人勿教，非其真勿授，是为得道。（见藏象类四。）

　　脉气流经，经气归于肺，肺朝百脉。气口成寸，以决死生。（藏象十二。）天周二十八宿，人经二十八脉，周身一十六丈二尺。故人一呼脉再动，气行三寸，一吸脉亦再动，气行三寸，一万三千五百息，气行五十营于身，水下百刻，日行二十八宿，漏水皆尽，脉终矣。凡行八百一十丈也。（经络二十六。）

　　凡未诊病者，必问尝贵后贱，虽不中邪，病从内生，名曰脱营。尝富后贫，名曰失精。凡欲诊病者，必问饮食居处，暴乐暴苦，始乐后苦，皆伤精气，精气竭绝，形体毁沮。善为脉者，必以比类奇恒从容知之，为工而不知道，此诊之不足贵，此治之三过也。诊有三常，必问贵贱，封君败伤，及欲侯王。故贵脱势，虽不中邪，精神内伤，身必败亡。始富后贫，虽不伤邪，皮焦筋屈，痿 为挛。凡诊者，必知终始，有知余绪，切脉问名，当合男女。（论治十八。）

　　诊不知阴阳逆从之理，此治之一失也。诊病不问其始，忧患饮食之失节，起居之过度，或伤于毒，不先言此，卒持寸口，何病能中？妄言作名，为粗所穷，此治之四失也。诊无人事，治数之道，从容之葆，坐持寸口，诊不中五脉，百病所起，始以自怨，遗师其咎。（论治十九。）

　　必审问其所始病，与今之所方病，而后各切循其脉，视其经络浮沉，以上下逆从循之。（脉色二十五。）

　　气口何以独为五脏主？气口亦太阴也。（藏象十一。）

　　上、下、来、去、至、止。（脉色二十一注义。）

　　肝脉弦，心脉钩，脾脉代，肺脉毛，肾脉石，是谓五脏之脉。（疾病二十五。）厥阴之至其脉弦，少阴之至其脉钩，太阴之至其脉沉，少阳之至大而浮，阳明之至短而涩，太阳之至大而长。至而和则平，至而甚则病，至而反者病，至而不至者病，未至而至者病，阴阳易者危。（运气三十一。）

　　三阳脉至手太阴而弦，浮而不沉，决以度，察以心，合之阴阳之论。所谓二阳者，阳明也，至手太阴，弦而沉急不鼓，炅至以病皆死。一阳者，少阳也，至手太阴，上连人迎，弦急悬不绝，此少阳之病也，专阴则死。三阴者，六经之所主也，交于太阴，伏鼓不浮，上空志心。二阴至肺，其气归膀胱，外连脾胃。一阴独至，经绝气浮，不鼓钩而滑。先至为主，后至为客。（疾病七。）

　　春不沉，夏不弦，冬不涩，秋不数，是谓四塞。沉甚曰病，弦甚曰病，涩甚曰病，数甚曰病，参见曰病，复见曰病，未至而去曰病，去而不去曰病，反者死。（运气二十二。）

　　春得秋脉，夏得冬脉，长夏得春脉，秋得夏脉，冬得长夏脉，是谓五邪皆同，命死不治。（疾病类二十五。）

　　寸口主中，人迎主外，两者相应，俱往俱来，若引绳大小齐等，春夏人迎微大，秋冬寸口微大，如是者命曰平人。

　　人迎盛则为热，虚则为寒，紧则为痛痹，代则乍甚乍间。寸口盛则胀满寒中食不化，虚则热中出糜、少气溺色变，紧则痛痹，代则乍痛乍止。（针刺二十九。）

　　少气者，脉口人迎俱少而不称尺寸也。（针刺类二十八。）

　　脉之盛衰者，所以候血气之虚实、有余不足也。（针刺五十七。）

　　形充而脉小以弱者气衰，衰则危矣。（藏象十五。）

　　虚者脉大如其故而不坚也，实者脉大如其故而益坚也。（针刺十六。）

　　大热病，气热脉满，是谓重实。脉气上虚尺虚，是谓重虚。经络皆实，是寸脉急而尺缓也。络气不足，经气有余者，脉口热而尺寒也。经虚络满者，尺热满，脉口寒涩也。寒气暴上，脉满而实，实而滑则生，实而逆则死。脉浮而涩，涩而身有热者死。其形尽满者，脉急大坚，尺涩而不应也。从则生，逆则死。（疾病十六。）

　　邪气来也紧而疾，谷气来也徐而和。（针刺八。）

　　脉急则引，脉大以弱则欲安静，用力无劳也。（针刺二十九。）

　　帝曰：脉从而病反者，其诊何如？岐伯曰：脉至而从，按之不鼓，诸阳皆然。帝曰：诸阴之反，其脉何如？岐伯曰：脉至而从，按之鼓甚而盛也。（标本一。）

　　阳病而阳脉小者为逆，阴病而阴脉大者为逆。故阴阳俱静俱动，若引绳相倾者病。（经络十三。）

　　脉盛血少，此谓反也。脉少血多，此谓反也。（疾病二十一。）

　　人迎与寸口气小大等者，病难已。人迎盛坚者伤于寒，气口盛坚者伤于食。（脉色三十二。）

　　脉之卒然动者，皆邪气居之，留于本末，不动则热，不坚则陷且空，不与众同，是以知其何脉之动也。经脉者常不可见也，其虚实也以气口知之，脉之见者皆络脉也。（经络六。）

　　夫脾虚浮似肺，肾小浮似脾，肝急沉散似肾，此皆工之所时乱也。夫浮而弦者，是肾不足也。沉而石者，是肾气内着也。今夫脉浮大虚者，是脾气之外绝，去胃外归阳明也。（疾病类九。）

　　鼓一阳曰钩，鼓一阴曰毛，鼓阳胜急曰弦，鼓阳至而绝曰石，阴阳相过曰溜。（疾病六。）

　　手太阴、足太阴盛者，寸口大三倍于人迎；手少阴、足少阴盛者，寸口大再倍于人迎；手厥阴、足厥阴盛者，寸口大一倍于人迎。虚者，俱寸口反小于人迎也。手阳明、足阳明盛者，人迎大三倍于寸口；手太阳、足太阳盛者，人迎大再倍于寸口；手少阳、足少阳盛者，人迎大一倍于寸口。虚者，俱人迎反小于寸口也。（疾病十。）

　　阴气大盛，则阳气不能荣也，故曰关。阳气大盛，则阴气弗能荣也，故曰格。阴阳俱盛，不能相荣，故曰关格。关格者，不得尽期而死也。（经络二十二。）

　　人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。人迎四盛，且大且数，名曰溢阳，溢阳为外格。脉口一盛，病在足厥阴；一盛而躁，在手心主。脉口二盛，病在足少阴；二盛而躁，在手少阴。脉口三盛，病在足太阴；三盛而躁，在手太阴。脉口四盛，且大且数，名曰溢阴，溢阴为内关，内关不通死不治。人迎与太阴脉口俱盛四倍以上，命曰关格，关格者与之短期。（针刺二十八。又二十九略同。）

　　南北政。天地之变，无以脉诊。尺寸反，阴阳交。（运气五。）

　　人之居处动静勇怯，脉亦为之变乎？诊病之道，观人勇怯骨肉皮肤，能知其情，以为诊法也。（疾病五十三。）

　　应则顺，否则逆，逆则变生，变生则病。物生其应也，气脉其应也。（运气六。）

　　消瘅脉实大，病久可治；脉悬小坚，病久不可治。（疾病六十。）

　　癫疾脉。（疾病六十五。）

　　腰痛脉。（疾病三十七。）

　　胃脘痈者，当候胃脉。人迎者胃脉也。（疾病类八十八。）

　　肠 生死脉。（疾病七十二。）

　　热病汗出而脉尚躁盛者死。（疾病四十三。）

