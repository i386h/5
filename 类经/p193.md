<!-- { "loadSidebar": true } -->
　　六经滑涩，为疝为积。（疾病七十。）

　　何以知怀子之且生也？身有病而无邪脉也。（疾病六十二。）

　　乳子中风热，喘鸣肩息者，脉实大也，缓则生，急则死。（疾病四十七。） 刺家不诊，听病者言。（针刺四十四。）

　　凡将用针，必先诊脉，视气之剧易，乃可以治也。（针刺六十。）

　　诸脉者皆属于目。（经络二十一。）

　　视其目色，以知病之存亡也。持气口人迎以视其脉，坚且盛且滑者病日进，脉软者病将下，诸经实者病三日已。气口候阴，人迎候阳也。（针刺十六。）

　　其脉滑而盛者，病日进；虚而细者，久以持；大以涩者，为痛痹。阴阳如一者病难治。视目之五色，以知五脏而决死生。视其血脉，察其色，以知其寒热痛痹。（针刺二十三。）

　　欲知其要，则色脉是矣。色以应日，脉以应月，常求其要，则其要也。治之要极，无失色脉，用之不惑，治之大则。

　　（论治十七。）

　　善诊者，察色按脉，先别阴阳，审清浊而知部分，视喘息、听声音而知所苦，观权衡规矩而知病所主。（论治八。）

　　帝曰：视而可见奈何？岐伯曰：五脏六腑固尽有部，视其五色，黄赤为热，白为寒，青黑为痛，此所谓视而可见者也。帝曰：扪而可得奈何？岐伯曰：视其主病之脉，坚而血及陷下者，皆可扪而得也。（疾病六十六。）

　　其色多青则痛，多黑则痹，黄赤则热，多白则寒，五色皆见则寒热也。（经络三十一。）

　　视其颜色，黄赤者多热气，青白者少热气，黑色者多血少气。（藏象十七。）

　　凡诊络脉，脉色青则寒且痛，赤则有热。胃中寒，手鱼之络多青矣；胃中有热，鱼际络赤；其暴黑者，留久痹也；其有赤有黑有青者，寒热气也；其青短者，少气也。（经络六。）

　　形胜色、色胜形者，至其胜时年加，感则病行，失则忧矣。（藏象三十一。）

　　肺热者色白而毛拔，心热者色赤而络脉溢，肝热者色苍而爪枯，脾热者色黄而肉蠕动，肾热者色黑而齿槁。（疾病七十一。）

　　太阳之脉，色荣颧骨，热病也，荣未交，曰今且得汗，待时而已。与厥阴脉争见者，死期不过三日。其热病内连肾。

　　少阳之脉，色荣颊前，热病也，荣未交，曰今且得汗，待时而已。与少阴脉争见者，死期不过三日。颊下近颧为大瘕，下牙车为腹满，颧后为胁痛，颊上者膈上也。（疾病四十四。）

　　少阴所谓面黑如地色者，秋气内夺，故变于色也。（疾病十一。）

　　道之至数，五色脉变，揆度奇恒，道在于一。容色见上下左右，各在其要。其色见浅者，汤液主治，十日已。其见深者，必齐主治，二十一日已。其见大深者，醪酒主治，百日已。色夭面脱，不治，百日尽已。脉短气绝死，病温虚甚死。色见上下左右，各在其要。上为逆，下为从。女子右为逆，左为从；男子左为逆，右为从。搏脉痹 ，寒热之交。

　　脉孤为消气，虚泄为夺血。孤为逆，虚为从。（论治十四。）

　　二十九卷　会通类

　　五、经络

　　人皮应天，人肉应地，人脉应人，人筋应时，人声应音，人阴阳合气应律，人齿面目应星，人出入应风，人九窍三百六十五络应野。（见针刺类三。）

　　天有宿度，地有经水，人有经脉。天地温和，则经水安静；天寒地冻，则经水凝泣；天暑地热，则经水沸溢；卒风暴起，则经水波涌而陇起。夫邪之入于脉也，寒则血凝泣，暑则气淖泽，虚邪因而入客，亦如经水之得风也。（针刺十四。）

　　人有四经十二从。四经应四时，十二从应十二月，十二月应十二脉。（脉色二十六。）

　　经脉十二者，以应十二月。十二月者，分为四时。（针刺二十七。）

　　身半以上，其气三矣，天之分也，天气主之。身半以下，其气三矣，地之分也，地气主之。以名命气，以气命处，而言其病。半，所谓天枢也。（运气二十九。）

　　天枢之上，天气主之；天枢之下，地气主之；气交之分，人气从之，万物由之。此之谓也。（运气九。）

　　六经为川，肠胃为海，九窍为水注之气。（阴阳四。）

　　计人亦有三百六十五节，以为天地。（运气一。）

　　其气九州九窍、五脏十二节，皆通乎天气。（疾病类五。）

　　天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。（阴阳三。）

　　上部天，两额之动脉；上部地，两颊之动脉；上部人，耳前之动脉。中部天，手太阴也；中部地，手阳明也；中部人，手少阴也。下部天，足厥阴也；下部地，足少阴也；下部人，足太阴也。三部者，各有天，各有地，各有人。三而成天，三而成地，三而成人。三而三之，合则为九，九分为九野，九野为九藏。故神藏五，形藏四，合为九藏。（脉色五。）

　　三阳在头，三阴在手。（脉色二十六。）

　　手之三阴，从脏走手；手之三阳，从手走头。足之三阳，从头走足；足之三阴，从足走腹。（针刺二十。）

　　阴气从足上行至头，而下行循臂至指端；阳气从手上行至头，而下行至足。故曰阳病者上行极而下，阴病者下行极而上。（疾病十三。）

　　阳气起于足五趾之表，阴脉者集于足下而聚于足心，故阳气胜则足下热也。阴气起于五趾之里，集于膝下而聚于膝上，故阴气胜则从五指至膝上寒，其寒也不从外、皆从内也。（疾病三十四。）

　　足三阳者下行。胃者六腑之海，其气亦下行。（疾病八十二。）

　　四肢者诸阳之本也，阳盛则四肢实，实则能登高也。（疾病十二。）

　　五脏者，所以藏精神血气魂魄者也；六腑者，所以化水谷而行津液者也。肺合大肠，大肠者，皮其应。心合小肠，小肠者，脉其应。肝合胆，胆者，筋其应。脾合胃，胃者，肉其应。肾合三焦膀胱，三焦膀胱者，腠理毫毛其应。肺应皮，心应脉，脾应肉，肝应爪，肾应骨。（藏象二十八。）

　　脉者血之府。（脉色二十一。）

　　心者，五脏之专精也，目者其窍也，华色者其荣也。积水者至阴也，至阴者肾之精也。水之精为志，火之精为神。

　　泣涕者脑也，脑者阴也，髓者骨之充也，故脑渗为涕。志者骨之主也，是以水流而涕从之。（疾病八十。）

　　阳明者，十二经脉之长也。（疾病四十。）

　　阳明者，胃脉也。阳明主肉。（疾病十二。）

　　胃之大络，名曰虚里，贯膈络肺，出于左乳下，其动应衣，脉宗气也。（脉色十一。）

　　阳明者，五脏六腑之海，主润宗筋，宗筋主束骨而利机关也。冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街，而阳明为之长，皆属于带脉，而络于督脉。故阳明虚则宗筋纵，带脉引不，故足痿不用也。

　　（疾病七十一。）胃者，水谷之海，六腑之大源也。五味入口，藏于胃以养五脏气，气口亦太阴也。是以五脏六腑之气味，皆出于胃，变见于气口。（藏象十一。）

　　脾与胃以膜相连耳，而能为之行其津液何也？岐伯曰：足太阴者三阴也，其脉贯胃属脾络嗌，故太阴为之行气于三阴。阳明者表也，五脏六腑之海也，亦为之行气于三阳。脏腑各因其经而受气于阳明，故为胃行其津液。（疾病十三。）

　　人之所受气者，谷也。谷之所注者，胃也。胃者，水谷气血之海也。海之所行云气者，天下也。胃之所出气血者，经隧也。经隧者，五脏六腑之大络也，迎而夺之而已矣。（针刺六十一。）

　　五脏者皆禀气于胃，胃者五脏之本也。脏气者，不能自致于手太阴，必因于胃气，乃至于手太阴也。（脉色二十七。）

　　四肢皆禀气于胃，而不得至经，必因于脾，乃得禀也。（疾病十三。）

　　肝开窍于目，心开窍于耳，脾开窍于口，肺开窍于鼻，肾开窍于二阴。（藏象四。）

　　人卧血归于肝，肝受血而能视，足受血而能步，掌受血而能握，指受血而能摄。（经络二十一。）

　　气积于胃，以通营卫，各行其道。宗气流于海，其下者注于气街，其上者走于息道。厥在于足，宗气不下。（针刺三十五。）

　　营者，水谷之精气也，和调于五脏，洒陈于六腑，乃能入于脉也，故循脉上下，贯五脏，络六腑也。卫者，水谷之悍气也，其气 疾滑利，不能入于脉也，故循皮肤之中，分肉之间，熏于肓膜，散于胸腹，逆其气则病，从其气则愈。（疾病六十七。）

　　其浮气之不循经者为卫气，其精气之行于经者为营气。（经络十二。）

　　五谷入于胃也，其糟粕、津液、宗气分为三隧，故宗气积于胸中，出于喉咙，以贯心脉，而行呼吸焉。营气者，泌其津液，注之于脉，化以为血，以荣四末，内注五脏六腑，以应刻数焉；卫气者，出其悍气之 疾，而先行于四末分肉皮肤之间而不休者也。昼日行于阳，夜行于阴，常从足少阴之分间，行于五脏六腑。（疾病八十三。）

　　卫气者，昼日行于阳，夜行于阴。（疾病四十八。）

　　风府无常，卫气之所应，必开其腠理，气之所舍节，则其府也。（疾病四十九。又义同四十八。）

　　人之血气精神者，所以奉生而周于性命者也。经脉者，所以行血气而营阴阳，濡筋骨，利关节者也。卫气者，所以温分肉，充皮肤，肥腠理，司开阖者也；志意者，所以御精神，收魂魄，适寒温，和喜怒者也。密理浓皮者，三焦膀胱浓；粗理薄皮者，三焦膀胱薄。（藏象二十八。）

　　四肢八溪之朝夕也。人有大谷十二分，小溪三百五十四名，少十二俞，此皆卫气之所留止，邪气之所客也，针石缘而去之。（经络二十一。）

　　上焦开发，宣五谷味，熏肤充身泽毛，若雾露之溉，是谓气。中焦受气取汁，变化而赤，是谓血。（藏象二十五。）

　　阳受气于上焦，以温皮肤分肉之间。（疾病二十。）

　　肠胃受谷，上焦出气，以温分肉，而养骨节，通腠理。中焦出气如露，上注溪谷而渗孙脉，津液和调，变化而赤为血，血和则孙脉先满溢，乃注于络脉，皆盈，乃注于经脉。（疾病八十六。）

　　水谷皆入于口，津液各走其道。故三焦出气，以温肌肉，充皮肤，为其津；其流而不行者，为液。五谷之精液和合而为膏者，内渗入于骨空，补益脑髓，而下流于阴股。（疾病五十八。）

　　冲脉起于关元，随腹直上。（疾病六十六。）

