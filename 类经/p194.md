<!-- { "loadSidebar": true } -->
　　冲脉任脉皆起于胞中，上循背里，为经络之海。其浮而外者，循腹右上行，会于咽喉，别而络唇口。（藏象十七。）

　　入脊内，注于伏冲之脉。（疾病类四十九。《疟论》作伏膂之脉，详四十八。）

　　传舍于伏冲之脉。（疾病二。）

　　帝曰：少阴之脉独下行何也？岐伯曰：不然。夫冲脉者，五脏六腑之海也，五脏六腑皆禀焉。其上者，出于颃颡，渗诸阳，灌诸精；其下者，注少阴之大络，出于气街，循阴股内廉，入 中，伏行 骨内，下至内踝之后属而别；其下者，并于少阴之经，渗三阴；其前者，伏行出跗属，下循跗入大指间，渗诸络而温肌肉。故别络结则跗上不动，不动则厥，厥则寒矣。（针刺二十。）

　　少阳属肾，肾上连肺，故将两脏。（藏象三。）

　　帝曰：手太阴之脉独无 何也？岐伯曰：少阴，心脉也。心者，五脏六腑之大主也，精神之所舍也，其脏坚固，邪弗能容也。容之则心伤，心伤则神去，神去则死矣。故诸邪之在于心者，皆在于心之包络，包络者心主之脉也，故独无焉。帝曰：少阴独无 者不病乎？岐伯曰：其外经病而脏不病，故独取其经于掌后锐骨之端。其余脉出入屈折，其行之徐疾，皆如手少阴心主之脉行也。（针刺二十三。）

　　阳明者常动，巨阳少阳不动，不动而动大疾，此其候也。（疾病六十四。）巨阳者，诸阳之属也，故为诸阳主气也。（疾病类三十九。）

　　夫胸腹，脏腑之郭也。膻中者，心主之宫城也。胃者，大仓也。咽喉小肠者，传送也。胃之五窍者，闾里门户也。

　　廉泉玉英者，津液之道也。（疾病五十六。）

　　身形支节者，脏腑之盖也。（藏象二十九。）

　　头者精明之府；背者胸中之府；腰者肾之府；膝者筋之府；骨者髓之府。（疾病九十一。）

　　脑、髓、骨、脉、胆、女子胞，此六者地气之所生也，皆藏于阴而象于地，故藏而不泻，名曰奇恒之府。夫胃、大肠、小肠、三焦、膀胱，此五者天气之所生也，其气象天，故泻而不藏，此受五脏浊气，名曰传化之府。（藏象二十三。）

　　首面耐寒，因于气聚。（藏象二十。）

　　明堂者鼻也，阙者眉间也，庭者颜也，蕃者颊侧也，蔽者耳门也。（脉色三十二。）

　　目者，宗脉之所聚也，上液之道也；口鼻者，气之门户也；耳者，宗脉之所聚也。（疾病七十九。）

　　五脏六腑之津液，尽上渗于目。（疾病五十八。）

　　精明者，所以视万物，别黑白，审长短。以长为短，以白为黑，如是则精衰矣。（脉色三十。）

　　命门者目也。（经络十二。）

　　鼻者肺之官也，目者肝之官也，口唇者脾之官也，舌者心之官也，耳者肾之官也。以官何候？以候五脏。（脉色三十一。）

　　切脉动静而视精明。（脉色一。）

　　所以察其目者，五脏使五色循明，循明则声章，声章者，则言声与平生异也。（针刺十六。）

　　目下亦阴也，腹者至阴之所居。（疾病三十一。）

　　目 外决于面者为锐 ，在内近鼻者为内 ，上为外 ，下为内 。（针刺三十七。）

　　眉本。液者所以灌精濡空窍者也，故上液之道开则泣。（疾病七十九。）

　　臂阳明有入 遍齿者，名曰大迎。足太阳有入 遍齿者，名曰角孙。足阳明有挟鼻入面者，名曰悬颅。足太阳有通项入于脑者，正属目本，名曰眼系，头目苦痛取之，在项中两筋间，入脑乃别。阴跷阳跷，阴阳相交，阳入阴，阴出阳，交于目锐 ，阳气盛则 目，阴气盛则瞑目。（针刺四十四。）

　　喉主天气，咽主地气。（疾病十三。）

　　咽喉者，水谷之道也；喉咙者，气之所以上下者也；会厌者，音声之户也；口唇者，音声之扇也；舌者，音声之机也；悬雍垂者，音声之关也；颃颡者，分气之所泄也；横骨者，神气所使，主发舌者也。（针刺四十五。）

　　渐者上侠颐也。（针刺四十四。）

　　上纪者胃脘也，下纪者关元也。（针刺四十七。）

　　膈肓之上，中有父母，七节之旁，中有小心。（针刺六十四。）

　　肓之原在脐下。（疾病七十三。）

　　陷于肉肓而中气穴。（疾病五十六。）

　　肉之大会为谷，肉之小会为溪。（经络八。）

　　经脉十二，络脉三百六十五。（论治十九。）

　　夫十二经脉者，皆络三百六十五节，节有病必被经脉，经脉之病皆有虚实，何以合之？（疾病二十。）

　　视其经脉之在于身也，其见浮而坚、其见明而大者多血，细而沉者多气也。（经络十八。）

　　阳络伤则血外溢，阴络伤则血内溢。（疾病二。）

　　内溢于经，外注于络。（针刺二十一。）

　　经有常色而络无常变也。阴络之色应其经，阳络之色变无常，随四时而行也。（脉色三十五。）

　　凡五十七穴者，皆脏之阴络，水之所客也。（针刺三十八。）

　　节之交三百六十五会者，络脉之渗灌诸节者也。（针刺十六。）

　　节之交，三百六十五会。所谓节者，神气之所游行出入也。（经络十四。）

　　粗理而皮不致者，腠理疏。薄皮肤而目坚固以深者，长冲直阳，（《论勇篇》冲作衡。）其心刚，刚则多怒，怒则气上逆。颧骨者，骨之本也。颧大则骨大，颧小则骨小。臂薄者，其髓不满。（疾病类七十六。）

　　所谓玄府者，汗空也。（针刺三十八。）

　　原独不应五时，以经合之，以应其数，故六六三十六输。（针刺十七。）

　　气门乃闭。（疾病五。运气十七。）

　　人有八虚，皆机关之室，真气之所过，血络之所游。（疾病十五。）

　　腰脊者，身之大关节也。肢胫者，人之管以趋翔也。茎垂者，身中之机，阴精之候，津液之道也。（针刺三十三。）

　　三结交者，阳明太阴也，脐下三寸关元也。（针刺五十三。）

　　膀胱之胞薄以懦。（气味三。）

　　胞痹者，少腹膀胱，按之内痛。（疾病六十七。）

　　石瘕生于胞中，寒气客于子门。（疾病五十七。）

　　胞移热于膀胱。（ 疾病四十六。）

　　人有重身，九月而喑，胞之络脉绝也。胞络者系于肾，少阴之脉，贯肾系舌本，故不能言。（疾病六十二。）

　　胞脉者属心而络于胞中。（疾病三十一。）

　　前阴者，宗筋之所聚，乃太阴阳明之所合也。（疾病三十四。）

　　成骨在膝外廉之骨独起者。解脉。同阴之脉。阳维之脉。衡络之脉。会阴之脉。直阳之脉。飞阳之脉。昌阳之脉。

　　散脉。肉里之脉。（针刺四十九。）

　　寒府在附膝外解营。取膝上外者使之拜，取足心者使之跪。（针刺五十四。）

　　胃合于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。

　　（针刺二十四。此义与《本输篇》大同，详经络十六。）

　　下三里三寸为巨虚上廉，下上廉三寸为巨虚下廉，大肠属上，小肠属下，足阳明胃脉也，大肠小肠，皆属于胃，是足阳明也。三焦下 ，出于委阳，并太阳之正，入络膀胱，约下焦。（经络十六。）

　　所谓三里者，下膝三寸也。所谓跗上者，举膝分易见也。巨虚者，跷足 独陷者。下廉者，陷下者也。（针刺七。）

　　膜原。（疾病六十六。）

　　筋膜。（疾病七十一。）

　　缨脉。（针刺五十五。《寒热病篇》作婴筋，针刺四十四。）

　　皮者道也。（针刺四十四。）

　　四街。（经络十二、十三。）

　　四关。（经络十五。）

　　两卫。（针刺七。）

　　五脏之道，皆出于经隧，以行血气，血气不和，百病乃变化而生，是故守经隧焉。（疾病十八。）

　　二十九卷　会通类

　　六、标本

　　子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。少阴所谓标也，厥阴所谓终也。厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也。（见运气类三。）

　　少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阴之上，湿气治之，中见阳明。所谓本也。本之下，中之见也；见之下，气之标也。本标不同，气应异象。（运气六。）

　　风行于地，所谓本也，余气同法。本乎天者，天之气也；本乎地者，地之气也。（运气二十四。）

　　春夏先治其标，后治其本；秋冬先治其本，后治其标。（论治二。）

　　病为本，工为标，标本不得，邪气不服。（论治十五。）

　　三十卷　会通类

　　七、气味

　　气者，有真气，有正气，有邪气。真气者，所受于天，与谷气并而充身也。正气者，正风也，从一方来，非实风，又非虚风也。邪气者，虚风之贼伤人也。（见疾病类四。）

　　肺者气之本。（藏象二。）

　　气因于中。（疾病三十四。）

　　气内为宝。（论治十八。）

　　天之在我者德也，地之在我者气也，德流气薄而生者也。（藏象九。）

　　故神者，水谷之精气也。（藏象二十七。）

　　人受气于谷，谷入于胃，以传于肺，五脏六腑皆以受气。营卫者精气也，血者神气也，故血之与气，异名同类焉。（经络二十三。）

　　谷入于胃，胃气上注于肺。（疾病七十九。）

　　营气之道，内谷为宝。谷入于胃，乃传之肺，流溢于中，布散于外，精专者行于经隧。（经络二十四。）

　　食气入胃，散精于肝，淫气于筋。食气入胃，浊气归心，淫精于脉。饮入于胃，游溢精气，上输于脾。脾气散精，上归于肺，通调水道，下输膀胱。水精四布，五经并行。（藏象十二。）

　　食入于阴，长气于阳。（疾病六十四。）

　　受谷者浊，受气者清。清者主阴，浊者主阳。（藏象十九。）

　　酒者，水谷之精，熟谷之液也。其气 悍，其入于胃中，则胃胀，气上逆，满于胸中，肝浮胆横。当是之时，固比于勇士，气衰则悔，名曰酒悖。（藏象二十一。）

　　邪气来也紧而疾，谷气来也徐而和。（针刺八。）

　　谷入多而气少，此谓反也；谷不入而气多，此谓反也。（疾病二十一。）

　　治其王气，是以反也。（论治七。）

