<!-- { "loadSidebar": true } -->
　　诸刺络脉者，必刺其结上，甚血者虽无结，急取之以泻其邪而出其血，留之发为痹也。（经络类六。）

　　孙络三百六十五穴会，亦以应一岁，以溢奇邪，以通荣卫，荣卫稽留，卫散荣溢，气竭血着，外为发热，内为少气，疾泻无怠，以通荣卫，见而泻之，无问所会。溪谷三百六十五穴会，亦应一岁，其小痹淫溢，循脉往来，微针所及，与法相同。（经络八。）

　　十五别络病刺。（经络五。）

　　十二原者，主治五脏六腑之有疾者也。（经络十五。）

　　病始手臂者，先取手阳明太阴而汗出；病始头首者，先取项太阳而汗出；病始足胫者，先取足阳明而汗出。臂太阴可汗出，足阳明可汗出。故取阴而汗出甚者，止之于阳；取阳而汗出甚者，止之于阴。（针刺五十四。）

　　刺上关者， 不能欠；刺下关者，欠不能 。刺犊鼻者，屈不能伸；刺两关者，伸不能屈。（经络十。）

　　刺胸腹者，必以布HT 着之，乃从单布上刺。（针刺十九。）

　　五脏热病死生刺法。（疾病四十四。）

　　脏腑之咳，治之奈何？岐伯曰：治脏者治其俞，治腑者治其合，浮肿者治其经。（疾病五十二。）

　　夫痈气之息者，宜以针开除去之；夫气盛血聚者，宜石而泻之。（疾病八十八。）

　　诸经疟刺。（疾病五十。）

　　五脏背 ，灸之则可，刺之则不可。气盛则泻之，虚则补之。以火补者，毋吹其火，须自灭也。（经络十一。）

　　络满经虚，灸阴刺阳；经满络虚，刺阴灸阳。（疾病十六。）

　　紧则先刺而后灸之。陷下则徒灸之，陷下者，脉血结于中，中有着血，血寒，故宜灸之。（针刺二十九。）

　　针所不为，灸之所宜。阴阳皆虚，火自当之。经陷下者，火则当之，结络坚紧，火所治之。不知所苦，两跷之下，男阴女阳，良工所禁。（针刺十。）

　　正月二月三月，人气在左，无刺左足之阳；四月五月六月，人气在右，无刺右足之阳。七月八月九月，人气在右，无刺右足之阴；十月十一月十二月，人气在左，无刺左足之阴。（经络类三十四。）

　　大禁二十五，在天府下五寸。（经络七。）

　　无刺 之热，无刺浑浑之脉，无刺漉漉之汗，故为其病逆未可治也。先其时坚束其处，令邪气不得入，阴气不得出，审候见之在孙络盛坚而血者皆取之。（疾病四十八。）

　　五逆，工不察此者而刺之，是谓逆治。（疾病类九十二。）

　　诸病以次相传，如是者，皆有死期，不可刺也；间一脏及二三四脏者，乃可刺也。（疾病九十四。）

　　诸经根结病刺。（经络三十。）

　　十二经筋痹刺。（疾病六十九。）

　　口问十二邪之刺。（疾病七十九。）

　　阴阳二十五人之刺。（藏象三十一。）

　　脏腑诸胀针治。（疾病五十六。）

　　周痹众痹之刺。（疾病六十八。）

　　升降不前，气交有变，即成暴郁，须穷刺法。（运气三十一。）

　　司天不迁正不退位之刺。（运气三十九。）

　　刚柔失守三年化疫之刺。（运气四十一。）

　　神失守位邪鬼外干之刺。（运气四十三。）

　　形气不足，病气不足，此阴阳气俱不足也，不可刺之。（针刺五十六。）

　　三十卷　会通类

　　十、运气

　　帝曰：寒暑燥湿风火，在人合之奈何？其于万物何以生化？岐伯曰：东方生风，风生木。其在天为玄，在人为道，在地为化。化生五味，道生智，玄生神，化生气。神在天为风，在地为木。其性为暄，其德为和，其用为动，其色为苍，其化为荣，其虫毛，其政为散，其令宣发，其变摧拉，其眚为陨。南方生热，热生火。中央生湿，湿生土。西方生燥，燥生金。北方生寒，寒生水。五气更立，各有所先，非其位则邪，当其位则正。帝曰：病之生变何如？岐伯曰：气相得则微，不相得则甚。帝曰：主岁何如？岐伯曰：气有余，则制己所胜而侮所不胜；其不及，则己所不胜侮而乘之，己所胜轻而侮之。侮反受邪，侮而受邪，寡于畏也。帝曰：善。（见藏象类六。）

　　天运当以日光明。（疾病五。）

　　天温日明，则人血淖液而卫气浮，故血易泻，气易行；天寒日阴，则人血凝泣而卫气沉。月始生，则血气始精，卫气始行；月郭满，则血气实，肌肉坚；月郭空，则肌肉减，经络虚，卫气去，形独居。是以因天时而调血气也。星辰者，所以制日月之行也。八正者，所以候八风之虚邪以时至是也。四时者，所以分春秋冬夏之气所在，以时调之也，八正之虚邪，而避之勿犯也。以身之虚，而逢天之虚，两虚相感，其气至骨，入则伤五脏，工候救之，弗能伤也，故曰天忌不可不知也。（针刺十三。）

　　必先岁气，无伐天和。（论治十一。）

　　化不可代，时不可违。（论治十二。）

　　百病之气，一日分为四时。（疾病二十三。）

　　阳气者，一日而主外，平旦人气生，日中而阳气隆，日西而阳气已虚，气门乃闭。（疾病五。）

　　人与天地相参也，与日月相应也。故月满则海水西盛，人血气积，肌肉充，皮肤致，毛发坚，腠理 ，烟垢着。当是之时，虽遇贼风，其入浅不深。至其月郭空，则海水东盛，人气血虚，其卫气去，形独居，肌肉减，皮肤纵，腠理开，毛发残，腠理薄，烟垢落。当是之时，遇贼风则其入深，其病患也卒暴。（运气三十六。）

　　阴中有阴，阳中有阳。平旦至日中，天之阳，阳中之阳也；日中至黄昏，天之阳，阳中之阴也；合夜至鸡鸣，天之阴，阴中之阴也；鸡鸣至平旦，天之阴，阴中之阳也。故人亦应之。（阴阳五。）

　　日中而阳陇为重阳，夜半而阴陇为重阴。夜半为阴陇，夜半后而为阴衰，平旦阴尽而阳受气矣。日中为阳陇，日西为阳衰，日入阳尽而阴受气矣。夜半而大会，万民皆卧，命曰合阴。（经络二十三。）

　　天周二十八宿，宿三十六分。（经络二十六。）

　　岁有十二月，日有十二辰，子午为经，卯酉为纬。天周二十八宿，而一面七星，四七二十八星，房昴为纬，虚张为经。房至毕为阳，昴至尾为阴，阳主昼，阴主夜。日行一舍，人气行一周与十分身之八。（经络二十五。）

　　春三月，此谓发陈，天地俱生，万物以荣，此春气之应，养生之道也。逆之则伤肝，夏为寒变，奉长者少。夏三月，此谓蕃秀，天地气交，万物华实，此夏气之应，养长之道也。逆之则伤心，秋为 疟，奉收者少，冬至重病。秋三月，此谓容平，天气以急，地气以明，此秋气之应，养收之道也。逆之则伤肺，冬为飧泄，奉藏者少。冬三月，此谓闭藏，水冰地坼，无扰乎阳，此冬气之应，养藏之道也。逆之则伤肾，春为痿厥，奉生者少。（摄生四。）

　　彼春之暖，为夏之暑，彼秋之忿，为冬之怒。春应中规，夏应中矩，秋应中衡，冬应中权。是故冬至四十五日，阳气微上，阴气微下；夏至四十五日，阴气微上，阳气微下，阴阳有时，与脉为期。（脉色九。）

　　大小月三百六十日成一岁，人亦应之。生因春，长因夏，收因秋，藏因冬，失常则天地四塞。（经络二十九。）

　　所谓得四时之胜者，春胜长夏，长夏胜冬，冬胜夏，夏胜秋，秋胜春，所谓四时之胜也。（疾病类二十七。）

　　春夏则阳气多而阴气少，秋冬则阴气盛而阳气衰。（疾病三十四。）

　　藏主冬，色主春，时主夏，音主长夏，味主秋。（针刺十七。）

　　春气在经脉，夏气在孙络，长夏气在肌肉，秋气在皮肤，冬气在骨髓中。帝曰：余愿闻其故。岐伯曰：春者，天气始开，地气始泄，冻解冰释，水行经通，故人气在脉。夏者，经满气溢，入孙络受血，皮肤充实。长夏者，经络皆盛，内溢肌中。秋者，天气始收，腠理闭塞，皮肤引急。冬者盖藏，血气在中，内着骨髓，通于五脏。是故邪气者，常随四时之气血而入客也，至其变化，不可为度。（针刺十九。）

　　春气在毛，夏气在皮肤，秋气在分肉，冬气在筋骨。（针刺十八。）

　　正月二月，天气始方，人气在肝。三月四月，天气正方，地气定发，人气在脾。五月六月，天气盛，地气高，人气在头。七月八月，阴气始杀，人气在肺。九月十月，阴气始冰，地气始闭，人气在心。十一月十二月，冰复，地气合，人气在肾。（针刺十九。）

　　东方之域，天地之所始生也。西方者，金玉之域，砂石之处，天地之所收引也。北方者，天地所闭藏之域也。南方者，天地所长养，阳之所盛处也，其地下，水土弱，雾露之所聚也。中央者，其地平以湿，天地所以生万物也众。（论治九。）

　　身形应九野。天忌。（经络三十五。）

　　逆春气，则少阳不生，肝气内变。逆夏气，则太阳不长，心气内洞。逆秋气，则太阴不收，肺气焦满。逆冬气，则少阴不藏，肾气独沉。夫四时阴阳者，万物之根本也，所以圣人春夏养阳，秋冬养阴，以从其根。（摄生六。）

　　脾不主时。（藏象七。）

　　德化政令灾变，不能相加也。胜复盛衰，不能相多也。往来小大，不能相过也。用之升降，不能相无也。各从其动而复之耳。（运气十二。）

　　有胜则复，无胜则否。胜至则复，无常数也，衰乃止耳。复已而胜，不复则害，此伤生也。（运气二十九。）

　　乘危而行，不速而至，炎威无德，灾反及之，微者复微，甚者复甚。（运气十三。）

　　阴阳者，寒暑也。热则滋雨而在上，根 少汁，人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚涩。（针刺三十五。）

　　治其王气，是以反也。（论治七。）

　　故用针者，不知年之所加，气之盛衰，虚实之所起，不可以为工也。（针刺六。）

　　三十卷　会通类

　　十一、奇恒

　　黄帝问曰：余闻揆度奇恒，所指不同，用之奈何？岐伯对曰：揆度者，度病之浅深也。奇恒者，言奇病也。请言道之至数，五色脉变，揆度奇恒，道在于一。神转不回，回则不转，乃失其机。至数之要，迫近以微。行奇恒之法，以太阴始。（见论治类十四。至数脉变以下数句，又见脉色十。）

　　上经下经，揆度阴阳，奇恒五中，决以明堂，审于终始，可以横行。（论治十八。）

　　奇恒之势乃六十首，诊合微之事，追阴阳之变，章五中之情，其中之论，取虚实之要，定五度之事，知此乃足以诊。

　　（脉色七。）

