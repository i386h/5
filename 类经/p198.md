<!-- { "loadSidebar": true } -->
　　黄帝曰：呜乎远哉！天之道也，如迎浮云，若视深渊，视深渊尚可测，迎浮云莫知其极。（运气六。论治十八。）

　　天气，清静光明者也，藏德不止，故不下也。天明则日月不明，邪害空窍。（摄生五。）

　　夫自古通天者，生之本，本于阴阳。天地之间，六合之内，其气九州九窍，五脏十二节，皆通于天气。其生五，其气三，三而成天，三而成地，三而成人，三而三之，合则为九，九分为九野，九野为九藏，故形藏四，神藏五。（运气一。

　　脉色五、疾病五俱略同。）

　　天之在我者德也，地之在我者气也，德流气薄而生者也。（藏象九。）

　　此人与天地相应者也。（藏象十六。）

　　岐伯曰：人生于地，悬命于天，天地合气，命之曰人。人能应四时者，天地为之父母；知万物者，谓之天子。天有阴阳，人有十二节；天有寒暑，人有虚实。能经天地阴阳之化者，不失四时；知十二节之理者，圣智不能欺也。（针刺九。）

　　天不足西北，左寒而右凉，地不满东南，右热而左温，其故何也？岐伯曰：阴阳之气，高下之理，太少之异也。东南方，阳也，阳者其精降于下，故右热而左温。西北方，阴也，阴者其精奉于上，故左寒而右凉。是以地有高下，气有温凉，高者气寒，下者气热。（运气十六。）

　　天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。（阴阳三。）

　　呜呼，窈窈冥冥，孰知其道？道之大者，拟于天地，配于四海。（论治十九。）

　　帝曰：地之为下否乎？岐伯曰：地为人之下，太虚之中者也。帝曰：冯乎？岐伯曰：大气举之也。燥以干之，暑以蒸之，风以动之，湿以润之，寒以坚之，火以温之，故燥胜则地干，暑胜则地热，风胜则地动，湿胜则地泥，寒胜则地裂，火胜则地固矣。（运气四。）

　　地气制己胜，天气制胜己，天制色，地制形，五类衰盛，各随其气之所宜也。根于中者，命曰神机，神去则机息。

　　根于外者，命曰气立，气止则化绝。（运气十五。）

　　圣人之为道者，上合于天，下合于地，中合于人事。故匠人不能释尺寸而意短长，废绳墨而起平水；工人不能置规而为圆，去矩而为方。临深决水，不用功力而水可竭也。循掘决冲，而经可通也。此言气之滑涩，血之清浊，行之逆顺也。（针刺二十。）行有逆顺，至有迟速，故太过者化先天，不及者化后天。（运气十八。）

　　天枢之上，天气主之；天枢之下，地气主之；气交之分，人气从之，万物由之。升已而降，降者谓天；降已而升，升者谓地。天气下降，气流于地；地气上升，气腾于天。故高下相召，升降相因，而变作矣。（运气九。）

　　阳之汗，以天地之雨名之；阳之气，以天地之疾风名之。暴气象雷，逆气象阳。（阴阳四。）

　　善言天者，必应于人；善言古者，必验于今；善言气者，必彰于物；善言应者，同天地之化；善言化言变者，通神明之理。（运气十二。）善言人者，必有厌于己。（疾病六十六。）

　　善言始者，必会于终；善言近者，必知其远。（运气类三。）

　　帝曰：余闻得其人不教，是谓失道；传非其人，慢泄天宝。夫道者，上知天文，下知地理，中知人事，可以长久，此之谓也。帝曰：何谓也？岐伯曰：本气位也。位天者，天文也。位地者，地理也。通于人气之变化者，人事也。故太过者先天，不及者后天，所谓治化而人应之也。（运气十。）

　　得其人弗教，是谓重失；得而泄之，天将厌之。（藏象三十一。）

　　物生谓之化，物极谓之变，阴阳不测谓之神，神用无方谓之圣。在天为气，在地成形，形气相感而化生万物矣。（运气三。）

　　物之生从乎化，物之极由乎变，变化之相搏，成败之所由也。出入废则神机化灭，升降息则气立孤危。故非出入，则无以生长壮老已；非升降，则无以生长化收藏。无形无患。（运气九。）

　　道无鬼神，独来独往。（针刺九。）

　　有道以来，有道以去，审知其道，是为身宝。（针刺二十七。）

　　无道行私，必得天殃。（针刺二十八。运气三同。）

　　治之极于一。一者因得之。（论治十七。）

　　补泻勿失，与天地如一，得一之精，以知死生。（脉色九。）

　　知其要者，一言而终，不知其要，流散无穷。（经络十四。运气五、十七。）

　　凡此十二官者，不得相失也。故主明则下安，以此养生则寿，殁世不殆，以为天下则大昌。主不明则十二官危，使道闭塞而不通，形乃大伤，以此养生则殃，以为天下者，其宗大危。至道在微，变化无穷，孰知其原？窘乎哉！消者瞿瞿，孰知其要？闵闵之当，孰者为良？恍惚之数，生于毫厘，毫厘之数，起于度量，千之万之，可以益大，推之大之，其形乃制。（藏象一。肖者瞿瞿四句，又见运气十一。）

　　圣人易语，良马易御也。（经络七。）

　　春气西行，夏气北行，秋气东行，冬气南行。故春气始于下，秋气始于上，夏气始于中，冬气始于标。春气始于左，秋气始于右，冬气始于后，夏气始于前。此四时正化之常。故至高之地，冬气常在，至下之地，春气常在。（运气十八。）

　　彼春之暖，为夏之暑，彼秋之忿，为冬之怒。（运气三十二。）

　　初气终三气，天气主之，胜之常也；四气尽终气，地气主之，复之常也。有胜则复，无胜则否。（运气二十九。）

　　太过者暴，不及者徐。暴者为病甚，徐者为病持。（运气二十三。）

　　乘危而行，不速而至，炎威无德，灾反及之，微者复微，甚者复甚。不恒其德，则所胜来复；政恒其理，则所胜同化。（运气十三。）

　　命其位，而方月可知也。（运气二十一。）

　　先至为主，后至为客。（疾病七。）

　　帝曰：夫子数言形与神，何谓形？何谓神？愿卒闻之。岐伯曰：请言形，形乎形，目冥冥，问其所病。索之于经，慧然在前，按之不得，不知其情，故曰形。帝曰：何谓神？岐伯曰：请言神，神乎神，耳不闻，目明心开而志先，慧然独悟，口弗能言，俱视独见，适若昏，昭然独明，若风吹云。故曰神。（针刺十三。）

　　下有渐洳，上生蒲苇，此所以知形气之多少也。（针刺三十五。）

　　夫一木之中，坚脆不同，坚者则刚，脆者易伤，况其材木之不同，皮之浓薄，汁之多少，而各异耶？夫木之早花先生叶者，遇春霜烈风，则花落而叶萎。凡此五者，各有所伤，况于人乎？（疾病七十六。）

　　入国问俗，入家问讳，上堂问礼，临病患问所便。（论治二。）

　　明目者，可使视色。聪耳者，可使听音。捷疾辞语者，可使传论语。徐而安静、手巧而心审谛者，可使行针艾，理气血而调诸逆顺，察阴阳而兼诸方。缓节柔筋而心和调者，可使导引行气。疾毒言语轻人者，可使唾痈咒病。爪苦手毒、为事善伤者，可使按积抑痹。手毒者，若使按龟，置龟于器下而按其上，五十日而死矣；手甘者，复生如故也。（针刺十一。）

　　约方者，犹约囊也。未满而知约之以为工，不可以为天下师。（针刺二十九。）

　　犹拔刺也，犹雪污也，犹解结也，犹决 也。（针刺五十二。疾病一。）

　　夫盐之味咸者，其气令器津泄；弦绝者，其音嘶败；木敷者，其叶发；病深者，其声哕。人有此三者，是谓坏腑，毒药无治，短针无取，此皆绝皮伤肉，血气争黑。（针刺九。）

　　八尺之士。（经络三十三。）

　　人长七尺五寸者。（经络十八。）

　　人年老而无子者，材力尽耶？将天数然也？岐伯曰：女子七岁，肾气盛，齿更发长。二七而天癸至，任脉通，太冲脉盛，月事以时下，故有子。丈夫八岁，肾气实。二八，肾气盛，天癸至，精气溢泻，阴阳和，故能有子。（藏象十三。）

　　不失人情。（脉色八。）

　　人以水谷为本，故人绝水谷则死。（脉色十二。）

　　人饮酒，酒亦入胃，谷未熟而小便独先下何也？（经络二十三。）

　　饮酒者，卫气先行皮肤，先充络脉。（经络六。）

　　酒入于胃，则络脉满而经脉虚。（疾病三十四。）

　　怯士之得酒，怒不避勇士者，名曰酒悖。（藏象类二十一。）

　　血脉和利，精神乃居，故神者，水谷之精气也。（藏象二十七。）

　　营卫者精气也，血者神气也，故血之与气，异名同类焉。（经络二十三。）

　　脑、髓、骨、脉、胆、女子胞，此六者地气之所生也，皆藏于阴而象于地，故藏而不泻，名曰奇恒之腑。（藏象二十三。）

　　比类从容：此皆工之所时乱也，然从容得之。夫圣人之治病，循法守度，援物比类，化之冥冥，循上及下，何必守经？不引比类，是知不明也。（俱疾病九。）比类形名，虚引其经。善为脉者，必以比类奇恒，从容知之。（俱论治十八。）

　　颂得从容之道，以合从容。（疾病七。）不知比类，足以自乱。从容之葆。（俱论治十九。）从容不出，人事不殷。（疾病八。）

　　至数：天地之至数，始于一，终于九焉。（脉色五。）天地之精气，其大数常出三入一。（气味二。）循经守数。按循医事。（论治十八。）诊无人事治数之道。（论治十九。）至数之机，迫迮以微，其来可见，其往可追，敬之者昌，慢之者亡，无道行私，必得夭殃。（运气三。）气数者，所以纪化生之用也。（运气一。）数之可数者，请遂言之。（运气十七。）

　　今良工皆得其法，守其数。（论治十五。）刺之而气不至，无问其数。（针刺十六。）胜至则复，无常数也。无问其数，以平为期。（俱运气二十九。）太过者其数成，不及者其数生，土常以生也。（运气二十三。）先至为主，后至为客。（疾病七。）

　　权衡：观权衡规矩，而知病所主。（论治八。）气归于权衡。权衡以平，气口成寸，以决死生。（藏象十二。）平治于权衡。（论治十五。）阴阳反作，治在权衡相夺。（论治十四。）夫五运之政，犹权衡也，高者抑之，下者举之，化者应之，变者复之。（运气十。）

　　参伍：参伍不调者病。（脉色二十五。）以此参伍，决死生之分。（脉色一。）善调尺者，不待于寸；善调脉者，不待于色。能参合而行之者，可以为上工。（脉色十七。）以日之寒温，月之虚盛，四时气之浮沉，参伍相合而调之。（针刺十三。）伍以参禁，以除其内。（针刺四十八。）

