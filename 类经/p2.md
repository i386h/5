<!-- { "loadSidebar": true } -->
　　类经名义（类经者，合两经而汇其类也。两经者，曰灵枢，曰素问，总曰内经。内者性命之道，经者载道之书。平素所讲问，是谓素问。神灵之枢要，是调灵枢。）

　　一卷　摄生类

　　一、上古之人春秋百岁今时之人半百而衰

　　（素问上古天真论）

　　昔在黄帝，生而神灵，弱而能言，幼而徇齐，长而敦敏，成而登天。（按史记：黄帝姓公孙，名轩辕，有熊国君少典之子，继神农氏而有天下，都轩辕之丘，以土德王，故号黄帝。神灵，聪明之至也，以质言。徇，顺也。齐，中正也。

　　敦，浓大也。敏，感而遂通，不疾而速也。此节乃群臣纪圣德禀赋之异，发言之早。方其幼也，能顺而正；及其长也，既敦且敏。故其垂拱致治，教化大行。其于广制度以利天下，垂法象以教后世，自古帝王，无出其右者。成而登天，谓治功成，天年尽，在位百年，寿百十一岁而升遐也。凡人之死，魂归于天，今人云死为升天者，盖本诸此。世传黄帝后铸鼎于鼎湖之山，鼎成而白日升天者，似涉于诞。徇，徐俊切。长，上声。）乃问于天师曰：余闻上古之人，春秋皆度百岁，而动作不衰；今时之人，年半百而动作皆衰者，时世异耶？人将失之耶？（内经一书，乃黄帝与岐伯、鬼臾区、伯高、少师、少俞、雷公等六臣，平素讲求而成。六臣之中，惟岐伯之功独多，而爵位隆重，故尊称之为天师。）岐伯对曰：上古之人，其知道者，法于阴阳，和于术数，（上古，太古也。道，造化之名也，老子曰，有物混成，先天地生，寂兮寥兮，独立而不改，周行而不殆，可以为天下母，吾不知其名，字之曰道者是也。法，取法也。和，调也。术数，修身养性之法也。天以阴阳而化生万物，人以阴阳而荣养一身，阴阳之道，顺之则生，逆之则死，故知道者，必法则于天地，和调于术数也。）食饮有节，起居有常，不妄作劳，故能形与神俱，而尽终其天年，度百岁乃去。（节饮食以养内，慎起居以养外，不妄作劳以保其天真，则形神俱全，故得尽其天年。天年者，天畀之全。百岁者，天年之概。去者，五脏俱虚，神气皆去，形骸独居而终矣。）今时之人不然也，（不同于古也。）以酒为浆，（甘于酒也。）以妄为常，（肆乎行也。）

　　醉以入房，（酒色并行也。）以欲竭其精，以耗散其真，（欲不可纵，纵则精竭。精不可竭，竭则真散。盖精能生气，气能生神，营卫一身，莫大乎此。故善养生者，必宝其精，精盈则气盛，气盛则神全，神全则身健，身健则病少，神气坚强，老而益壮，皆本乎精也。广成子曰：必静必清，无劳女形，无摇女精，乃可以长生。正此之谓。）不知持满，不时御神，（持，执持也。御，统御也。不知持满，满必倾复。不时御神，神必外驰。）务快其心，逆于生乐，起居无节，故半百而衰也。（快心事过，终必为殃，是逆于生乐也。起居无节，半百而衰，皆以斫丧精神，事事违道，故不能如上古之尽其天年也。老子曰：生之徒，十有三；死之徒，十有三；民之生动之死地，亦十有三。其今人之谓欤。乐音洛。）

　　一卷　摄生类

　　二、上古圣人之教下

　　（素问上古天真论）

　　夫上古圣人之教下也，皆谓之虚邪贼风，避之有时，（此上古圣人之教民远害也。虚邪，谓风从冲后来者主杀主害。

　　故圣人之畏虚邪，如避矢石然，此治外之道也。虚邪义详运气类三十五、六及疾病类四。夫音扶。恬 虚无，真气从之，精神内守，病安从来？（恬，安静也。 ，朴素也。虚，湛然无物也。无， 然莫测也。恬 者，泊然不愿乎其外；虚无者，漠然无所动于中也。所以真气无不从，精神无不守，又何病之足虑哉？此治内之道也。又无为恬 详义见阴阳类二。恬音甜。 音淡。 音杳。是以志闲而少欲，心安而不惧，形劳而不倦，（志闲而无贪，何欲之有？心安而无虑，何惧之有？形劳而神逸，何倦之有？）气从以顺，各从其欲，皆得所愿。（气得所养，则必从顺。惟其少欲，乃能从欲，故无所往而不遂。）故美其食，（精粗皆甘也。）任其服，（美恶随便也。）乐其俗，（与天和者，乐天之时；与人和者，乐人之俗也。）高下不相慕，其民故曰朴。（高忘其贵，下安其分，两无相慕，皆归于朴，知止所以不殆也。）是以嗜欲不能劳其目，淫邪不能惑其心，（嗜欲，人欲也。目者，精神之所注也。心神既朴，则嗜欲不能劳其目；目视不妄，则淫邪焉能惑其心？）愚智贤不肖，不惧于物，故合于道。（无论愚智贤不肖，但有养于中，则无惧于物，故皆合养生之道矣。）所以能年皆度百岁而动作不衰者，以其德全不危也。（执道者德全，德全者形全，形全者圣人之道也，又何危焉？）

　　一卷　摄生类

　　三、古有真人至人圣人贤人

　　（素问上古天真论）

　　黄帝曰：余闻上古有真人者，提挈天地，把握阴阳，（真，天真也。不假修为，故曰真人。心同太极，德契两仪，故能斡旋造化，燮理阴阳，是即提挈把握之谓。）呼吸精气，独立守神，肌肉若一，（呼接于天，故通乎气。吸接于地，故通乎精。有道独存，故能独立。神不外驰，故曰守神。神守于中，形全于外，身心皆合于道，故云肌肉若一。即首篇形与神俱之义。按此节所重者，在精气神三字，惟道家言之独详，今并先贤得理诸论，采附于左以助参悟。白乐天曰；王乔赤松，吸阴阳之气，食天地之精，呼而出故，吸而入新。方扬曰：凡亡于中者，未有不取足于外者也。故善养物者守根，善养生者守息，此言养气当从呼吸也。曹真人曰：神是性兮气是命，神不外驰气自定。张虚静曰：神若出，便收来，神返身中气自回。此言守神以养气也。淮南子曰：事其神者神去之，休其神者神居之。此言静可养神也。金丹大要曰：气聚则精盈，精盈则气盛。此言精气之互根也。契秘图曰：坎为水为月，在人为肾，肾藏精，精中有正阳之气，炎升于上；离为火为日，在人为心，心藏血，血中有真一之液，流降于下。此言坎离之交构也。吕纯阳曰：精养灵根气养神，此真之外更无真。此言修真之道，在于精气神也。胎息经曰：胎从伏气中结，气从有胎中息，气入身来为之生，神去离形为之死，知神气可以长生，固守虚无以养神气，神行即气行，神住即气住，若欲长生，神气须注，心不动念，无来无去，不出不入，自然常住，勤而行之，是真道路。胎息铭曰：三十六咽，一咽为先。吐唯细细，纳唯绵绵。坐卧亦尔，行立坦然。戒于喧杂，忌以腥膻。假名胎息，实曰内丹。非只治病，决定延年。久久行之，名列上仙。此言养生之道，在乎存神养气也。张紫阳曰：心能役神，神亦役心，眼者神游之宅，神游于眼而役于心，心欲求静，必先制眼，抑之于眼，使归于心，则心静而神亦静矣。此言存神在心，而静心在目也。又曰：神有元神，气有元气，精得无元精乎？盖精根据气生，精实而气融，元精失则元气不生，元阳不见，元神见则元气生，元气生则元精产。此言元精元气元神者，求精气神于化生之初也。李东垣省言箴曰：气乃神之祖，精乃气之子，气者精神之根蒂也，大矣哉！积气以成精，积精以全神，必清必静，御之以道，可以为天人矣，有道者能之。余何人哉，切宜省言而已。此言养身之道，以养气为本也。愚按诸论，无非精气神之理。夫生化之道，以气为本，天地万物莫不由之。故气在天地之外，则包罗天地，气在天地之内，则营运天地，日月星辰得以明，雷雨风云得以施，四时万物得以生长收藏，何非气之所为？人之有生，全赖此气。故天元纪大论曰：在天为气，在地为形，形气相感而化生万物矣。惟是气义有二：曰先天气，后天气。先天者，真一之气，气化于虚，因气化形，此气自虚无中来；后天者，血气之气，气化于谷，因形化气，此气自调摄中来。此一形字，即精字也。盖精为天一所生，有形之祖。龙虎经曰：水能生万物，圣人独知之。经脉篇曰：人始生，先成精，精成而脑髓生。

　　阴阳应象大论曰：精化为气。故先天之气，气化为精，后天之气，精化为气，精之与气，本自互生，精气既足，神自王矣。虽神由精气而生，然所以统驭精气而为运用之主者，则又在吾心之神，三者合一，可言道矣。今之人，但知禁欲即为养生，殊不知心有妄动，气随心散，气散不聚，精逐气亡。释氏有戒欲者曰：断阴不如断心，心为功曹，若止功曹，从者都息，邪心不止，断阴何益？此言深得制欲之要，亦足为入门之一助也。又呼吸精气、存三守一详按，见运气类四十一。又气内为宝义，见论治类十八。膻，世连切。）故能寿敝天地，无有终时，此其道生。（敝，尽也。真人体合于道，故后天地而生，原天地之始，先天地而化，要天地之终，形去而心在，气散而神存，故能寿敝天地而与道俱生也。）

　　中古之时，有至人者，淳德全道，（至，极也。淳，浓也。至极之人，其德浓，其道全也。）和于阴阳，调于四时，（和，合也，合阴阳之变化。调，顺也，顺时令之往来。）去世离俗，积精全神，（去世离俗，藏形隐迹也。积精全神，聚精会神也。）游行天地之间，视听八远之外，（至道之人，动以天行，故神游宇宙。明察无外，故闻见八荒。）此盖益其寿命而强者也，亦归于真人。（此虽同归于真人，然但能延寿而不衰，已异于寿敝天地者矣。故曰亦者，有间之辞也。）

　　其次有圣人者，处天地之和，从八风之理，（次真人、至人者，谓之圣人。圣，大而化也。圣人之道，与天地合德，日月合明，四时合序，鬼神合吉凶。所以能处天地之和气，顺八风之正理，而邪弗能伤也。八风义见运气类三十五，有图。）适嗜欲于世俗之间，无恚嗔之心，（适，安便也。恚？怒也。嗔，恶也。欲虽同俗，自得其宜，随遇皆安，故无嗔怒。嗜音示。恚音畏。嗔，昌真切。）行不欲离于世，（和其光，同其尘也。）被服章，（五服五章，尊德之服。皋陶谟曰：天命有德。五服五章哉。）举不欲观于俗，（圣人之心，外化而内不化。外化所以同人，故行不欲离于世；内不化所以全道，故举不欲观于俗。观俗者，效尤之谓。）外不劳形于事，内无思想之患，以恬愉为务，以自得为功，形体不敝，精神不散，亦可以百数。（恬，静也。愉，悦也。敝，坏也。外不劳形则身安，故形体不敝；内无思想则心静，故精神无伤。

　　内外俱有养，则恬愉自得而无耗损之患，故寿亦可以百数。恬音甜。愉音俞。）

