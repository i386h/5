<!-- { "loadSidebar": true } -->
　　大角与大宫同，右足少阳上。（按：此篇乃承前篇阴阳二十五人而详明其五行相属之义。但前节言调者十二条，后节言同者九条。总计言角者十二，征者六，宫者八，商者八，羽者七。有重者，如左手阳明上，右足太阳下，右足阳明下，右足少阳下。有缺者，如左手阳明下，右手阳明上，右手阳明下，左足太阳上，左足阳明下。且有以别音互入，而复不合于表里左右五行之序者。此或以古文深讳，向无明注，读者不明，录者不慎，而左右上下大少五音之间，极易差错，愈传愈谬，是以义多难晓。不敢强解，姑存其文，以俟后之君子再正。）

　　右征、少征、质征、上征、判征。

　　右角、HT 角、上角、大角、判角。

　　右商、少商、HT 商、上商、左商。

　　少宫、上宫、大宫、加宫、左角宫。

　　众羽、桎羽、上羽、大羽、少羽。（此上五条，结上文而总记五音之目也。五音各五，是为二十五人之数。）

　　五卷　脉色类

　　一、诊法常以平旦

　　（素问脉要精微论）

　　黄帝问曰：诊法何如？（诊，视也，察也，候脉也。凡切脉望色，审问病因，皆可言诊，而此节以诊脉为言。）岐伯对曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。（平旦者，阴阳之交也。阳主昼，阴主夜，阳主表，阴主里。凡人身营卫之气，一昼一夜五十周于身，昼则行于阳分，夜则行于阴分，迨至平旦，复皆会于寸口。故难经曰：寸口者脉之大会，五脏六腑之所终始也。营卫生会篇曰：平旦阴尽而阳受气矣。日中而阳陇，日西而阳衰，日入阳尽而阴受气矣。口问篇曰：阳气尽，阴气盛，则目瞑；阴气尽而阳气盛，则寤矣。

　　故诊法当于平旦初寤之时，阴气正平而未动，阳气将盛而未散，饮食未进而谷气未行，故经脉未盛，络脉调匀，气血未至扰乱，脉体未及更改，乃可以诊有过之脉。有过，言脉不得中而有过失也。夫脉者气血之先也，气血盛则脉盛，气血衰则脉衰，气血热则脉数，气血寒则脉迟。气血微则脉弱，气血平则脉和；又如长人脉长，短人脉短，性急人脉急，性缓人脉缓，此皆其常也。反者为逆。凡此之类，是皆有过之谓。）切脉动静，而视精明，察五色，观五脏有余不足，六腑强弱，形之盛衰，以此参伍，决死生之分。（切者，以指按索之谓。切脉之动静，诊阴阳也。视目之精明，诊神气也。察五色之变见，诊生克邪正也。观脏腑虚实以诊其内，别形容盛衰以诊其外。故凡诊病者，必合脉色内外，参伍以求，则阴阳表里、虚实寒热之情无所遁，而先后缓急、真假逆从之治必无差，故可以决死生之分，而况于疾病乎？此最是医家妙用，不可视为泛常。夫参伍之义，以三相较谓之参，以伍相类谓之伍。盖彼此反观，异同互证，而必欲搜其隐微之谓。

　　如易曰：参伍以变，错综其数。通其变，遂成天地之文；极其数，遂定天下之象。非天下之至变，其孰能与于此？即此谓也。）

　　五卷　脉色类

　　二、部位

　　（素问脉要精微论）

　　尺内两旁，则季胁也，（尺内者，关前曰寸，关后曰尺，故曰尺内。季胁，小肋也，在胁下两旁，为肾所近。故自季胁之下，皆尺内主之。愚按：尺者，对寸而言。人身动脉虽多，惟此气口三部，独长一寸九分，故总曰寸口；分言之，则外为寸部，内为尺部。外为阳，故寸内得九分，阳之数也；内为阴，故尺内得一寸，阴之数也。二难曰：从关至尺是尺内，阴之所治也；从关至鱼际是寸口内，阳之所治也。然则关之前曰寸，关之后曰尺，而所谓关者，乃间于尺寸之间，而为阴阳之界限，正当掌后高骨处是也。滑伯仁曰：手太阴之脉，由中焦出行，一路直至两手大指之端，其鱼际后一寸九分，通谓之寸口，于一寸九分之中，曰寸曰尺而关在其中矣。其所以云尺寸者，以内外本末对待为言，而分其名也。

　　如蔡氏云：自肘中至鱼际，得同身寸之一尺一寸，自肘前一尺为阴之位，鱼际后一寸为阳之位。太阴动脉，前不及鱼际横纹一分，后不及肘中横纹九寸。故古人于寸内取九分为寸，尺内取一寸为尺，以契阳九阴十之数。其说似通，但考之骨度篇，则自肘至腕长一尺二寸五分，而与此数不合，盖亦言其意耳。）尺外以候肾，尺里以候腹。（尺外，尺脉前半部也。尺里，尺脉后半部也。前以候阳，后以候阴。人身以背为阳，肾附于背，故外以候肾。腹为阴，故里以候腹。所谓腹者，凡大小肠膀胱命门皆在其中矣。诸部皆言左右，而此独不分者，以两尺皆主乎肾也。脏腑左右，义详附翼三卷脉候部位论及三焦包络命门辨中。）中附上，左外以候肝，内以候膈；（中附上，言附尺之上，而居乎中者，即关脉也。左外，言左关之前半部，内言左关之后半部，余彼此。肝为阴中之阳脏，而亦附近于背，故外以候肝，内以候膈。举膈而言，则中焦之膈膜胆腑皆在其中矣。）右外以候胃，内以候脾。（右关之前所以候胃，右关之后所以候脾。脾胃皆中州之官，而以表里言之，则胃为阳，脾为阴，故外以候胃，内以候脾。愚按：寸口者，手太阴也。太阴行气于三阴，故曰三阴在手而主五脏。所以本篇止言五脏而不及六腑，即始终、禁服等篇，亦皆以寸口候三阴，人迎候三阳也。然胃亦腑也，而此独言之何也？观玉机真藏论曰：五脏者皆禀气于胃，胃者五脏之本也，脏气者不能自致于手太阴，必因于胃气乃至于手太阴也。故胃气当察于此。又如五脏别论曰：五味入口，藏于胃以养五脏气，气口亦太阴也。是以五脏六腑之气味，皆出于胃，变见于气口。然则此篇虽止言胃，而六腑之气，亦无不见乎此矣。）上附上，右外以候肺，内以候胸中；（上附上，言上而又上，则寸脉也。五脏之位，惟肺最高，故右寸之前以候肺，右寸之后以候胸中。胸中者，膈膜之上皆是也。）左外以候心，内以候膻中。（以肺皆居膈上，故左寸之前以候心，左寸之后以候膻中。膻中者，两乳之间，谓之气海，当心包所居之分也。愚按：本论五脏应见之位，如火王于南，故心见左寸。木王于东，故肝见左关。金王于西，故肺见右寸。土王于中而寄位西南，故脾胃见右关。此即河图五行之序也。）前以候前，后以候后。（此重申上下内外之义而详明之也。统而言之，寸为前，尺为后；分而言之，上半部为前，下半部为后，盖言上以候上，下以候下也。）上竟上者，胸喉中事也；下竟下者，少腹腰股膝胫足中事也。（竟，尽也。言上而尽于上，在脉则尽于鱼际，在体则应于胸喉；下而尽于下，在脉则尽于尺部，在体则应于少腹足中。此脉候上下之事也。愚按：本篇首言尺内，次言中附上而为关，又次言上附上而为寸，皆自内以及外者，盖以太阴之脉，从胸走手，以尺为根本，寸为枝叶也。故凡人之脉，宁可有根而无叶，不可有叶而无根。如论疾诊尺篇曰：审其尺之缓急小大滑涩，肉之坚脆，而病形定矣。是盖所重在本耳。又按：本篇外内二字，诸家之注，皆云内侧外侧。夫曰内外侧者，必脉形扁阔而或有两条者乃可。若谓诊者之指侧，则本篇文义乃举脉体而言，且诊者之左外，则病者之右手也，当言候胃，不当言候肝矣。于义不通。如下文前以候前、后以候后、上竟上、下竟下者，是皆内外之谓。观易卦六爻，凡画卦者，自下而上，上三爻为外卦，下三爻为内卦，则其上下内外之义明矣。又有以浮取为外、沉取为内者，于义亦通，均俟明者辨正。又按：本篇上竟上者言胸喉中事，下竟下者言少腹足膝中事，分明上以候上，下以候下，此自本经不易之理。而王氏脉经，乃谓心部在左手关前寸口是也，与手太阳为表里，以小肠合为腑，合于上焦；肺部在右手关前寸口是也，与手阳明为表里，以大肠合为腑，合于上焦。以致后人遂有左心小肠、右肺大肠之配，下反居上，其谬甚矣。据其所云，不过以脏腑之配合如此；抑岂知经分表里，脉自不同。

　　如脾经自足而上行走腹，胃经自头而下行走足，升降交通，以成阴阳之用；又岂必上则皆上，下则皆下，而谓其尽归一处耶？且自秦汉而下，未闻有以大小肠取于两寸者，扁鹊仲景诸君心传可考；自晋及今，乃有此谬，讹以传讹，愈久愈远，误者可胜言哉！无怪乎医之日拙也。此之不经，虽出于脉诀之编次，而创言者谓非叔和而谁？）

　　五卷　脉色类

　　三、呼吸至数

　　（素问平人气象论）

　　黄帝问曰：平人何如？谓气候平和之常人也。）岐伯对曰：人一呼脉再动，一吸脉亦再动，呼吸定息脉五动，闰以太息，命曰平人。平人者不病也。（出气曰呼，入气曰吸，一呼一吸，总名一息。动，至也。再动，两至也。常人之脉，一呼两至，一吸亦两至。呼吸定息，谓一息既尽而换息未起之际也，脉又一至，故曰五动。闰，余也，犹闰月之谓。言平人常息之外，间有一息甚长者，是为闰以太息，而又不止五至也。此即平人不病之常度。然则总计定息、太息之数，大约一息脉当六至，故五十营篇曰：呼吸定息，脉行六寸。乃合一至一寸也。呼吸脉行丈尺，见经络类二十六。）常以不病调病患，医不病，故为病患平息以调之为法。（不病者其息匀，病者其息乱。医者不病，故能为病患平息以调者，以其息匀也。是为调诊之法。）人一呼脉一动，一吸脉一动，曰少气。（脉为血气之道路，而脉之营运在乎气。若一呼一吸，脉各一动，则一息二至，减于常人之半矣，以正气衰竭也，故曰少气，十四难谓之离经。）人一呼脉三动，一吸脉三动而躁，尺热曰病温，尺不热脉滑曰病风，脉涩曰痹。（若不因定息太息而呼吸各三动，是一息六至矣，难经谓之离经。躁者，急疾之谓。尺热，言尺中近臂之处有热者，必其通身皆热也。脉数躁而身有热，故知为病温。数滑而尺不热者，阳邪盛也，故当病风；然风之伤人，其变不一，不独在于肌表，故尺不热也。涩为血不调，故当病痹。风痹二证之详，见疾病类本条。脉法曰：滑，不涩也，往来流利。涩，不滑也，如雨 沙。滑为血实气壅，涩为气滞血少。）人一呼脉四动以上曰死，脉绝不至曰死，乍疏乍数曰死。（一呼四动，则一息八至矣，况以上乎？难经谓之夺精。四至曰脱精，五至曰死，六至曰命尽，是皆一呼四至以上也，故死。脉绝不至则元气已竭，乍疏乍数则阴阳败乱无主，均为死脉。数音朔。）

　　五卷　脉色类

　　四、五脏之气脉有常数

　　（灵枢根结篇）

