<!-- { "loadSidebar": true } -->
　　一日一夜五十营，以营五脏之精，不应数者，名曰狂生。（营，运也。人之经脉营运于身者，一日一夜凡五十周，以营五脏之精气，如五十营篇者即此之义。其数则周身上下左右前后凡二十八脉，共长十六丈二尺。人之宗气积于胸中，主呼吸而行经隧，一呼气行三寸，一吸气行三寸，呼吸定息，脉行六寸。以一息六寸推之，则一昼一夜，凡一万三千五百息，通行五十周于身，则脉行八百一十丈。其有太过不及而不应此数者，名曰狂生。狂犹妄也，言虽生未可必也。）所谓五十营者，五脏皆受气。持其脉口，数其至也。（凡此五十营者，即五脏所受之气也。但诊持脉口而数其至，则脏气之衰王可知矣。脉口义详藏象类十一。数，上声。）五十动而不一代者，五脏皆受气；（代，更代之义，谓于平脉之中，而忽见 弱，或乍数乍疏，或断而复起。盖其脏有所损则气有所亏，故变易若此，均名为代。若五十动而不一代者，五脏受气皆足，乃为和平之脉。）四十动一代者，一脏无气；（四十动一代者，是五脏中一脏亏损也。愚按：十一难曰：经言脉不满五十动而一止，一脏无气者，何脏也？然。人吸者随阴入，呼者因阳出，今吸不能至肾，至肝而还，故知一脏无气者，肾气先尽也。然则五脏和者气脉长，五脏病者气脉短。观此一脏无气必先乎肾，如下文所谓二脏三脏四脏五脏者，当自远而近，以次而短，则由肾及肝，由肝及脾，由脾及心，由心及肺。故凡病将危者，必气促似喘，仅呼吸于胸中数寸之间。盖其真阴绝于下，孤阳浮于上，此气短之极也。医于此际而尚欲平之散之，未有不随扑而灭者，良可哀也。夫人之生死由乎气，气之聚散由乎阴，而残喘得以尚延者，赖一线之气未绝耳，此脏气之不可不察也。）三十动一代者，二脏无气；二十动一代者，三脏无气；十动一代者，四脏无气；不满十动一代者，五脏无气，予之短期，要在终始。（予，与同。短期，死期也。言五脏无气，可与之定死期矣。终始，本经篇名，具十二经终之义。）所谓五十动而不一代者，以为常也，以知五脏之期。予之短期者，乍数乍疏也。（以为常者，言人之常脉当如是也，故可因此以察五脏之气。若欲知其短期，则在乎乍疏乍数，此其时相变代，乃与常代者不同，盖以脏气衰败，无所主持而失常如此，故三部九候等论皆云乍疏乍数者死。愚按：代脉之义，自仲景叔和俱云：动而中止，不能自还，因而复动，脉代者死。又曰：脉五来一止，不复增减者死，经名曰代。脉七来，是人一息半时，不复增减，亦名曰代，正死不疑。故王太仆之释代脉，亦云动而中止，不能自还也。自后滑伯仁因而述之曰：动而中止，不能自还，因而复动，由是复止，寻之良久，乃复强起，为代。

　　故后世以结促代并言，均目之为止脉，岂足以尽其义哉？夫缓而一止为结，数而一止为促，其至则或三或五或七八至不等，然皆至数分明，起止有力。所主之病，有因气逆痰壅而为间阻者，有因血气虚脱而为断续者，有因生平禀赋多滞而脉道不流利者，此自结促之谓也。至于代脉之辨，则有不同。如宣明五气篇曰脾脉代，邪气脏腑病形篇曰黄者其脉代，皆言脏气之常候，非谓代为止也。又平人气象论曰，长夏胃微 弱曰平，但代无胃曰死者，乃言胃气去而真脏见者死，亦非谓代为止也。由此观之，则代本不一，各有深义。如五十动而不一代者，乃至数之代，即本篇之所云者是也。若脉本平匀而忽强忽弱者，乃形体之代，即平人气象论所云者也。又若脾主四季而随时更代者，乃气候之代，即宣明五气等篇所云者是也。凡脉无定候，更变不常，则均谓之代。但当各因其变而察其情，庶得其妙。设不明此，非惟失经旨之大义，即于脉象之吉凶，皆茫然莫知所辨矣，又乌足以言诊哉？二篇详义，见后十一及疾病类二十五。又按：本篇但言动止之数，以诊五脏无气之候，未尝凿言死期，而王氏脉经乃添出死期岁数，曰：脉来四十投而一止者，一脏无气，却后四岁春草生而死。脉来三十投而一止者，二脏无气，却后三岁麦熟而死。脉来二十投而一止者，三脏无气，却后二岁桑椹赤而死。脉来十投而一止者，四脏无气，岁中死。脉来五动而一止者，五脏无气，却后五日而死。自后诸家言脉者皆宗此说，恐未有一脏无气而尚活四岁、二脏无气而尚活三岁之理，诊者辨之。）

　　五卷　脉色类

　　五、三部九候

　　（素问三部九候论）

　　黄帝问曰：余闻九针于夫子，众多博大，不可胜数。余愿闻要道，以属子孙，传之后世，着之骨髓，藏之肝肺，歃血而受，不敢妄泄。（属，付也。着，纪也。歃血，饮血而誓也。数，上声。歃。所甲切。）令合天道，必有终始，上应天光，星辰历纪，下副四时五行，贵贱更立，冬阴夏阳，以人应之奈何？愿闻其方。岐伯对曰：妙乎哉问也！此天地之至数。（天地虽大，万物虽多，莫有能出乎数者，数道大矣，故曰至数。）帝曰：愿闻天地之至数，合于人形血气，通决死生，为之奈何？岐伯曰：天地之至数，始于一，终于九焉。（数始于一而终于九，天地自然之数也。如易有太极，是生两仪，两仪生四象，四象生八卦，而太极营运乎其中，阳九之数也。又如四象之位，则老阳一，少阴二，少阳三，老阴四；四象之数，则老阳九，少阴八，少阳七，老阴六。以一二三四，连九八七六，而五居乎中，亦阳九之数也。故以天而言岁，则一岁统四季，一季统九十日，是天数之九也。以地而言位，则戴九履一，左三右七，二四为肩，六八为足，五位中宫，是洛书之九也。以人而言事，则黄钟之数起于九，九而九之，则九九八十一分，以为万事之本，是人事之九也。九数之外是为十，十则复变为一矣，故曰天地之至数，始于一终于九焉。）一者天，二者地，三者人，因而三之，三三者九，以应九野。（一者奇也，故应天。二者偶也，故应地。三者参也，故应人。故曰天开于子，地辟于丑，人生于寅，所谓三才也。三而三之，以应九野。九野者，即洛书九宫、禹贡九州之义，详见九宫星野等图。）故人有三部，部有三候，以决死生，以处百病，以调虚实，而除邪疾。（以天地人言上中下，谓之三才。以人身而言上中下，谓之三部。于三部中而各分其三，谓之三候。三而三之，是谓三部九候。其通身经隧由此出入，故可以决死生，处百病，调虚实，而除邪疾也。愚按：三部九候，本经明指人身上中下动脉如下文所云者，盖上古诊法，于人身三部九候之脉，各有所候，以诊诸脏之气，而针除邪疾，非独以寸口为言也。如仲景脉法，上取寸口，下取趺阳，是亦此意。观十八难曰：三部者，寸关尺也；九候者，浮中沉也。乃单以寸口而分三部九候之诊，后世言脉者皆宗之，虽亦诊家捷法，然非轩岐本旨，学人当并详其义。）帝曰：何谓三部？岐伯曰：有下部，有中部，有上部，部各有三候，三侯者，有天有地有人也，必指而导之，乃以为真。（指而导之，言必受师之指授，庶得其真也。）上部天，两额之动脉；（额旁动脉，当颔厌之分，足少阳脉气所行也。）上部地，两颊之动脉；（两颊动脉，即地仓大迎之分，足阳明脉气所行也。）上部人，耳前之动脉。（耳前动脉，即和 之分，手少阳脉气所行也。）中部天，手太阴也；（掌后寸口动脉，经渠之次，肺经脉气所行也。）中部地，手阳明也；（手大指次指岐骨间动脉，合谷之次，大肠经脉气所行也。）中部人，手少阴也。（掌后锐骨下动脉，神门之次，心经脉气所行也。）下部天，足厥阴也；（气冲下三寸动脉，五里之分，肝经脉气所行也，卧而取之。女子取太冲，在足大趾本节后二寸陷中。）下部地，足少阴也；（内踝后跟骨旁动脉，太溪之分，肾经脉气所行也。）下部人，足太阴也。（鱼腹上越筋间动脉，直五里下箕门之分，沉取乃得之，脾经脉气所行也。若候胃气者，当取足跗上之冲阳。）故下部之天以候肝，（足厥阴脉也，故以候肝。）地以候肾，（足少阴脉也，故以候肾。）人以候脾胃之气。（足太阴脉也，脾胃以膜相连，故可以候脾胃之气。）帝曰：中部之候奈何？岐伯曰：亦有天，亦有地，亦有人。天以候肺，（手太阴脉也，故以候肺。）

　　地以候胸中之气，（手阳明大肠脉也，大肠小肠皆属于胃，胃脘通于胸中，故以候胸中。）人以候心。（手少阴脉也，故以候心。）帝曰：上部以何候之？岐伯曰：亦有天，亦有地，亦有人。天以候头角之气，（两额动脉，故以候头角。）地以候口齿之气，（两颊动脉，故以候口齿。）人以候耳目之气。（耳前动脉，故以候耳目。）三部者，各有天，各有地，各有人。

　　三而成天，三而成地，三而成人。（上部中部下部各有天地人，是为三部九候。）三而三之，合则为九，九分为九野，九野为九藏。故神藏五，形藏四，合为九藏。（九野义见前。九藏，即上文九候之谓。神藏五，以肝藏魂，心藏神，肺藏魄，脾藏意，肾藏志也。形藏四，即头角、耳目、口齿、胸中。共为九藏。此言人之九藏，正应地之九野，乃合于天地之至数。）五脏已败，其色必夭，夭必死矣。（色者神之帜，脏者神之舍，其色夭者其神去，其神去者其脏败，故必死矣。夭者，枯暗不泽而色异常也。）帝曰：以侯奈何？岐伯曰：必先度其形之肥瘦，以调其气之虚实，实则泻之，虚则补之。（候，谓诊候其病情。度，谓度量其虚实。形之肥瘦者，针有浅深之异，如逆顺肥瘦篇之谓者是也。病之虚实者，治有补泻之殊，如终始篇、九针、针解等篇者是也。此虽以针法为言，而用药者亦可以类推矣。愚按：上古针治之法，必察三部九候之脉证，以调九藏之盛衰；今之人，但知按穴以求病，而于诸经虚实之理，茫然不知，曰神曰圣之罕闻者，其在失其本耳。泻，去声。）必先去其血脉而后调之，（凡有瘀血在脉而为壅塞者，必先刺去壅滞，而后可调虚实也。）无问其病，以平为期。（凡病甚者，奏功非易，故不必问其效之迟速，但当以血气平和为期则耳。此与后二十五章同篇，所当互究。）

　　五卷　脉色类

　　六、七诊

　　（素问三部九候论）

