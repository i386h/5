<!-- { "loadSidebar": true } -->
　　帝曰：何以知病之所在？岐伯曰：察九候独小者病，独大者病，独疾者病，独迟者病，独热者病，独寒者病，独陷下者病。（此言九候之中，而复有七诊之法，谓脉失其常而独大者、独小者、独疾者、独迟者、独寒者、独热者、独陷下者，皆病之所在也。独寒独热，谓其或在上，或在下，或在表，或在里也。陷下，沉伏不起也。此虽以三部九候为言，而于气口部位，类推为用，亦惟此法。此与后二十五章同篇，七诊之义所当并考。愚按：七诊之法，本出此篇；而勿听子谬谓七诊者，诊宜平旦一也，阴气未动二也，阳气未散三也，饮食未进四也，经脉未盛五也，络脉调匀六也，气血未乱七也。夫此七者，焉得皆谓之诊？总之一平旦诊法耳。后世遂尔谬传，竟致失其本原，是真可以勿听矣。）

　　五卷　脉色类

　　七、诊有十度诊有阴阳

　　（素问方盛衰论）

　　诊有十度，度人脉度、脏度、肉度、筋度、俞度。（诊法虽有十度，而总不外乎阴阳也。十度，谓脉脏肉筋俞，是为五度，左右相同，各有其二，二五为十也。脉度者，如经脉、脉度等篇是也。脏度，如本藏、肠胃、平人绝谷等篇是也。

　　肉度，如卫气失常等篇是也。筋度，如经筋篇是也。俞度，如气府、气穴、本输等篇是也。度，数也。度人之度音铎，余音杜。）阴阳气尽，人病自具。（凡此十度者，人身阴阳之理尽之矣，故人之疾病亦无不具见于此。）脉动无常，散阴颇阳，脉脱不具，诊无常行。（脉动无常，言脉无常体也。散阴颇阳，言阴气散失者，脉颇类阳也。何也？如仲景曰：若脉浮大者，气实血虚也。叔和曰：诸浮脉无根者皆死。又曰：有表无里者死。谓真阴散而孤阳在，脉颇似阳而无根者，非真阳之脉也，此其脉有所脱而阴阳不全具矣，诊此者有不可以阴阳之常法行也，盖谓其当慎耳。）诊必上下，度民君卿。

　　（贵贱尊卑，劳逸有异，膏粱藜藿，气质不同，故当度民君卿，分别上下以为诊。度，入声。）受师不卒，使术不明，不察逆从，是为妄行，持雌失雄，弃阴附阳，不知并合，诊故不明，（卒，尽也。雌雄，即阴阳之义。生气通天论曰：阴阳离决，精神乃绝。故凡善诊者，见其阴必察其阳，见其阳必察其阴。使不知阴阳逆从之理，并合之妙，是真庸庸者耳，诊焉得明？）传之后世，反论自章。（理既不明，而妄传后世，则其谬言反论，终必自章露也。）至阴虚，天气绝；至阳盛，地气不足。（至阴至阳，即天地之道也，设有乖离，败乱乃至。六微旨大论曰：气之升降，天地之更用也。升已而降，降者谓天；降已而升，升者谓地。天气下降，气流于地；地气上升，气腾于天。故易以地在天上而为泰，言其交也；天在地上而为否，言其不交也。此云至阴虚者，言地气若衰而不升，不升则无以降，故天气绝。至阳盛者，言天气若亢而不降，不降则无以升，故地气不足。盖阴阳二气，互藏其根，更相为用，不可偏废。此借天地自然之道，以喻人之阴阳贵和也。丹溪引此虚盛二字，以证阳常有余，阴常不足，其说左矣。）阴阳并交，至人之所行。（并交者，阴阳不相失而得其和平也。此其调摄之妙，惟至人者乃能行之。）阴阳并交者，阳气先至，阴气后至。是以圣人持诊之道，先后阴阳而持之。（凡阴阳之道，阳动阴静，阳刚阴柔，阳倡阴随，阳施阴受，阳升阴降，阳前阴后，阳上阴下，阳左阴右，数者为阳，迟者为阴，表者为阳，里者为阴，至者为阳，去者为阴，进者为阳，退者为阴，发生者为阳，收藏者为阴，阳之行速，阴之行迟。故阴阳并交者，必阳先至而阴后至。是以圣人之持诊者，在察阴阳先后以测其精要也。）奇恒之势，乃六十首，诊合微之事，追阴阳之变，章五中之情；其中之论，取虚实之要，定五度之事，知此乃足以诊。（奇，异也。恒，常也。六十首，即禁服篇所谓通于九针六十篇之义，今失其传矣。诊合微之事者，参诸诊之法而合其精微也。追阴阳之变者，求阴阳盛衰之变也。章，明也。五中，五脏也。五度，即前十度也。必能会此数者而参伍其妙，斯足以言诊矣。）

　　是以切阴不得阳，诊消亡，得阳不得阴，守学不湛，知左不知右，知右不知左，知上不知下，知先不知后，故治不久。（切阴不得阳、诊消亡者，言人生以阳为主，不得其阳，焉得不亡？如阴阳别论曰：所谓阴者，真脏也，见则为败，败必死矣。所谓阳者，胃脘之阳也。平人气象论曰：人无胃气死。脉无胃气死。是皆言此阳字。湛，明也。若但知得阳而不知阳中有阴及阴平阳秘之道者，是为偏守其学，亦属不明。如左右上下先后者，皆阴阳之道也。使不知左右，则不明升降之理；不知上下，则不明清浊之宜；不知先后，则不明缓急之用，安望其久安长治而万世不殆哉？）知丑知善，知病知不病，知高知下，知坐知起，知行知止，用之有纪，诊道乃具，万世不殆。（凡此数者，皆有对待之理，若差之毫厘，则缪以千里。故凡病之善恶，形之动静，皆所当辨。能明此义而用之有纪，诊道斯备，故可万世无殆矣。纪，条理也。殆，危也。）起所有余，知所不足，（起，兴起也。言将治其有余，当察其不足。盖邪气多有余，正气多不足。若只知有余，而忘其不足，则取败之道也。此示人以根本当慎之意。）度事上下，脉事因格。（能度形情之高下，则脉事因之可格至而知也。）是以形弱气虚死；（中外俱败也。）形气有余，脉气不足死；（外貌无恙，脏气已坏也。）脉气有余，形气不足生。

　　脏气未伤者，形衰无害，盖以根本为主也。又如三部九候论曰：形肉已脱，九候虽调犹死。盖脱与不足，本自不同，而形肉既脱，脾元绝矣，故脉气虽调，亦所不治。当与此节互求其义。）

　　五卷　脉色类

　　八、诊有大方

　　（素问方盛衰论 连前篇）

　　是以诊有大方，坐起有常，（大方者，医家之大法也。坐起有常，则举动不苟而先正其身，身正于外，心必随之，故诊之大方必先乎此。）出入有行，以转神明，（行，德行也。医以活人为心，其于出入之时，念念皆真，无一不敬，则德能动天，诚能格心，故可以转运周旋，而无往弗神矣。行，去声。）必清必静，上观下观，（必清必净，则心专志一而神明见，然后上观之以察其神色声音，下观之以察其形体逆顺。）司八正邪，别五中部，（司，候也。别，审也。候八节八风之正邪以察其表，审五脏五行之部位以察其里。）按脉动静，循尺滑涩寒温之意，（按脉动静，可别阴阳。滑涩寒温，可知虚实。凡脉滑则尺之皮肤亦滑，脉涩则尺之皮肤亦涩，脉寒则尺之皮肤亦寒，脉温则尺之皮肤亦温，故循尺即可以知之。循，揣摩也。）视其大小，合之病能，（大小，二便也。二便为约束之门户，门户不要则仓廪不藏，得守者生，失守者死，故视其大小以合病能。能，情状之谓。）逆从以得，复知病名，（反者为逆，顺者为从，必得逆从，必知病名，庶有定见而无差谬。）诊可十全，不失人情。（诊如上法，庶可十全，其于人情，尤不可失也。愚按：不失人情，为医家最一难事，而人情之说有三：一曰病患之情，二曰旁人之情，三曰同道人之情。所谓病患之情者，有素禀之情，如五脏各有所偏，七情各有所胜，阳脏者偏宜于凉，阴脏者偏宜于热，耐毒者缓之无功，不耐毒者峻之为害，此脏气之有不同也。有好恶之情者，不惟饮食有憎爱，抑且举动皆关心，性好吉者危言见非，意多忧者慰安云伪，未信者忠告难行，善疑者深言则忌，此情性之有不同也。有富贵之情者，富多任性，贵多自尊，任性者自是其是，真是者反成非是，自尊者遇士或慢，自重者安肯自轻，此交际之有不同也。有贫贱之情者，贫者衣食不能周，况乎药饵，贱者焦劳不能释，怀抱可知，此调摄之有不同也。又若有良言甫信，谬说更新，多岐亡羊，终成画饼，此中无主而易乱者之为害也。有最畏出奇，惟求稳当，车薪杯水，宁甘败亡，此内多惧而过慎者之为害也。有以富贵而贫贱，或深情而挂牵，戚戚于心，心病焉能心药，此得失之情为害也。有以急性而遭迟病，以更医而致杂投，皇皇求速，速变所以速亡，此缓急之情为害也。

