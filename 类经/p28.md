<!-- { "loadSidebar": true } -->
　　平肾脉来，喘喘累累如钩，按之而坚，曰肾平，（冬脉沉石，故按之而坚。若过于石，则沉伏不振矣。故必喘喘累累，如心之钩，阴中藏阳，而得微石之义，是为肾之平脉。）冬以胃气为本。（石而和也。）病肾脉来，如引葛，按之益坚，曰肾病。（脉如引葛，坚搏牵连也。按之益坚，石甚不和也。亦石多胃少之义，故曰肾病。）死肾脉来，发如夺索，辟辟如弹石，曰肾死。（索如相夺，其劲必甚。辟辟如弹石，其坚必甚，即但石无胃之义，故曰肾死。愚按：十五难所载平病死脉，与本经互有异同。如以厌厌聂聂、如循榆叶为春平，如鸡举足为夏病，蔼蔼如车盖、按之而益大曰秋平，按之萧索、如风吹毛曰秋死，上大下兑、濡滑如雀之啄曰冬平，啄啄连属、其中微曲曰冬病，来如解索、去如弹石曰冬死，此皆与本经之不同者也。至于如引葛、如夺索、如鸟之喙、如鸟之距、 弱招招如揭长竿末梢、喘喘累累如钩而坚之类，又皆不载，不知何故异同颠倒若此？意者其必有误或别有所谓耶？且难经之义，原出本论，学人当以本经为主。）

　　五卷　脉色类

　　十四、三阳脉体

　　（素问平人气象论）

　　太阳脉至，洪大以长。（此言人之脉气，必随天地阴阳之化，而为之卷舒也。太阳之气王于谷雨后六十日，是时阳气太盛，故其脉洪大而长也。）少阳脉至，乍数乍疏，乍短乍长。（少阳之气，王于冬至后六十日，是时阳气尚微，阴气未退，故长数为阳，疏短为阴，而进退未定也。）阳明脉至，浮大而短。（阳明之气，王于雨水后六十日，是时阳气未盛，阴气尚存，故脉虽浮大而仍兼短也。愚按：此论但言三阳而不及三阴，诸家疑为古文脱简者是也。及阅七难所载，则阴阳俱全。其言少阳之至乍大乍小，乍短乍长。阳明之至，浮大而短。太阳之至，洪大而长。与此皆同。至谓太阴之至，紧大而长。少阴之至，紧细而微。厥阴之至，沉短而敦。此三阴三阳之辨，乃气令必然之理，盖阴阳有更变，脉必随乎时也。又曰：其气以何月各王几日？然。冬至之后得甲子少阳王，复得甲子阳明王，复得甲子太阳王，复得甲子太阴王，复得甲子少阴王，复得甲子厥阴王。王各六十日，六六三百六十日，以成一岁。此三阳三阴之王时日大要也。据此二说，则逐节推之可知矣。又按：至真要大论曰：厥阴之至其脉弦，少阴之至其脉钩，太阴之至其脉沉，少阳之至大而浮，阳明之至短而涩，太阳之至大而长。义若与此有不同者，何也？盖此篇以寒暑分阴阳，彼以六气分阴阳也。观者宜各解其义。详运气类三十一。）

　　五卷　脉色类

　　十五、六经独至病脉分治

　　（素问经脉别论）

　　太阳脏独至，厥、喘、虚气逆，是阴不足、阳有余也，表里当俱泻，取之下俞。（此言脏气不和而有一脏太过者，气必独至，诸证不同，针治亦异也。太阳者，膀胱经也，太阳独至，则为厥逆，为喘气，为虚气冲逆于上。盖膀胱与肾为表里，皆水脏也。以水脏而阳气独至，则阳有余、阴不足矣。当于二经，取其下俞，膀胱下俞名束骨，肾经之俞名太溪，肾阴不足而亦泻之，以阳邪俱盛也，故必表里兼泻，而后可遏其势。）阳明脏独至，是阳气重并也，当泻阳补阴，取之下俞。（阳明者，足阳明胃经也。阳明为十二经脉之海，而行气于三阳。若其独至，则阳气因邪而重并于本脏，故当泻胃之阳，补脾之阴，而取之下俞也。阳明之俞名陷谷，太阴之俞名太白。）少阳脏独至，是厥气也，跷前卒大，取之下俞。（少阳者，足少阳胆经也。胆经之病连于肝，其气善逆，故少阳独至者，是厥气也。然厥气必始于足下，故于跷前察之。跷，阳跷也，属足太阳经之申脉。阳跷之前，乃少阳之经。少阳气盛则跷前卒大，故当取少阳之下俞，穴名临泣。卒，猝同。

　　跷有五音：跷、皎、乔、脚，又极虐切。）少阳独至者，一阳之过也。（此释独至之义，为一脏之太过。举少阳而言，则太阳阳明之独至者，其为三阳二阳之太过可知矣。一阳，少阳也。六经次序，详疾病类七。）太阴脏搏者，用心省真，五脉气少，胃气不平，三阴也，宜治其下俞，补阳泻阴。（太阴者，足太阴脾经也。搏，坚强之谓，即下文所谓伏鼓也。太阴脾脉，本贵和缓，今见鼓搏，类乎真脏，若真脏果见，不可治也，故当用心省察其真。今太阴脏搏，即太阴之独至，太阴独至，则五脏之脉气俱少，而胃气亦不平矣，是为三阴之太过也。故宜治其下俞，补足阳明之陷谷，泻足太阴之太白。）一阳独啸，少阳厥也，阳并于上，四脉争张，气归于肾，宜治其经络，泻阳补阴。（一阳当作二阴，少阳当作少阴。

　　详此上明三阳，下明三阴；今此复言少阳而不及少阴，新校正疑其误者是。盖此前言太阴，后言厥阴，本节言气归于肾，末节复有二阴搏至之文，又按全元起本亦云为少阴厥，以四者合之，则其为二阴少阴之误无疑。二阴者，足少阴肾经也。

　　独啸，独炽之谓。盖啸为阳气所发，阳出阴中，相火上炎，则为少阴热厥而阳并于上，故心肝脾肺四脉为之争张，而其气则归于肾，故曰独啸。宜治其表里之经络，而泻足太阳、补足少阴也。太阳经穴名昆仑，络穴名飞阳。少阴经穴名复溜，络穴名大钟。）一阴至，厥阴之治也，真虚 心，厥气留薄，发为白汗，调食和药，治在下俞。（一阴者，足厥阴肝经也。至，即独至之义。治，主也。肝邪独至，真气必虚，木火相干，故心为 痛。厥气，逆气也。逆气不散，则留薄于经。气虚不固，则表为白汗。调和药食，欲其得宜，用针治之，乃在下俞。厥阴之俞，名曰太冲。愚按：此篇何以知其皆言足经？盖以下俞二字为可知也，亦如热论篇伤寒言足不言手之义。又如诸经皆言补泻，而惟少阳一阴不言者，以少阳承三阳而言，一阴承三阴而言，因前贯后，义实相同，虚补实泻，皆可理会也。至若一阴调食和药一句，盖亦总结上文而言，不独一经为然。古经多略，当会其意。 音渊，酸疼也。）帝曰：太阳藏何象？岐伯曰：象三阳而浮也。帝曰：少阳藏何象？岐伯曰：象一阳也，一阳藏者，滑而不实也。帝曰：阳明藏何象？岐伯曰：象太浮也。（此下复明六经独至之脉象也。太阳之象三阳者，阳行于表，阳之极也，故脉浮于外。少阳之象一阳者，少阳为阳之里，阴之表，所谓半表半里，阳之微也，故虽滑不实。阳明虽太阳之里，而实少阳之表，比之滑而不实者，则大而浮矣。仲景曰：尺寸俱浮者，太阳受病也。尺寸俱长者，阳明受病也。尺寸俱弦者，少阳受病也。义当参会。）太阴脏搏，言伏鼓也。（此即释上文太阴脏搏之义。伏鼓者，沉伏而鼓击，即坚搏之谓。仲景曰：尺寸俱沉细者，太阴受病也。）二阴搏至，肾沉不浮也。（二阴，少阴肾经也。二阴搏而独至者，言肾但沉而不浮也。详此明言二阴之脉，而前无二阴之至，前有一阴之至，而此无一阴之脉，信为古经之脱简，而上文一阳少阳之误，即此节也。仲景曰：尺寸俱沉者，少阴受病也。尺寸俱微缓者，厥阴受病也。）

　　五卷　脉色类

　　十六、寸口尺脉诊诸病

　　（素问平人气象论）

　　欲知寸口太过与不及，寸口之脉中手短者，曰头痛。（寸口，气口也。详见藏象类十一。短为阳不及，阳不及则阴凑之，故头痛。一曰短者，短于下也。脉短于下则邪并于上，故头痛。中，去声，下同。）寸口脉中手长者，曰足胫痛。（长为阴不足，阴不足则阳凑之，故足胫痛。）寸口脉中手促上击者，曰肩背痛。（脉来急促而上部击手者，阳邪盛于上也，故为肩背痛。）寸口脉沉而坚者，曰病在中。（沉为在里，坚为阴实，故病在中。）寸口脉浮而盛者，曰病在外。（浮为在表，盛为阳强，故病在外。）寸口脉沉而弱，曰寒热及疝瘕少腹痛。（沉为阳虚，弱为阴虚，阳虚则外寒，阴虚则内热，故为寒热也。然沉弱之脉，多阴少阳，阴寒在下，故为疝为瘕，为少腹痛。下文曰：脉急者曰疝瘕少腹痛。当与此参看。

　　瘕，积聚也。疝音山，又去声。瘕音加，又去声。）寸口脉沉而横，曰胁下有积，腹中有横积痛。（横，急数也。沉主在内，横主有积，故胁腹有积而疝。仲景曰：积者，脏病也，终不移。聚者，腑病也，发作有时，展转痛移，为可治。诸积大法：脉来细而附骨者，乃积也。寸口，积在胸中；微出寸口，积在喉中；关上，积在脐旁；上关上，积在心下；微下关，积在少腹；尺中，积在气冲。脉出左，积在左；脉出右，积在右；脉两出，积在中央。各以其部处之。）寸口脉沉而喘，曰寒热。（喘，急促也。脉沉而喘，热在内也。热在内而为寒热，即诸禁鼓栗皆属于火之谓。）脉盛滑坚者，曰病在外。（阳脉而坚，故病在外。）脉小实而坚者，病在内。（阴脉而坚，故病在内。）脉小弱以涩，谓之久病。（小弱者气虚，涩者血少，气虚血少，病久而然。）脉滑浮而疾者，谓之新病。（滑而浮者，脉之阳也。阳脉而疾，邪之盛也。邪盛势张，是为新病。）脉急者，曰疝瘕少腹痛。（弦急者，阴邪盛，故为疝瘕少腹痛。）脉滑曰风。（滑脉流利，阳也。风性动。亦阳也。故脉滑曰风。）脉涩曰痹。（涩为阴脉，血不足也，故当病痹。）缓而滑曰热中。（缓因胃热，滑以阳强，故病热中。

　　启玄子曰：缓为纵缓之状，非动之迟缓也。）盛而紧曰胀。（盛则中气滞，紧则邪有余，故为胀也。）臂多青脉曰脱血。（血脱则气去，气去则寒凝，凝泣则青黑，故臂见青色。言臂则他可知矣，即诊尺之义。）尺脉缓涩，谓之解 。（尺主阴分，缓为气衰，涩为血少，故当病解 。解 者，困倦难状之名也。 音迹。）安卧脉盛，谓之脱血。（凡脉盛者邪必盛，邪盛者卧必不安。今脉盛而卧安，知非气分阳邪，而为阴虚脱血也。此亦承上文尺脉而言，凡尺脉盛者多阴虚，故当脱血。）

　　尺涩脉滑，谓之多汗。（谓尺肤涩而尺脉滑也，尺肤涩者，营血少也。尺脉滑者，阴火盛也。阳盛阴虚，故为多汗。阴阳别论曰：阳加于阴谓之汗。）尺寒脉细，谓之后泄。（尺肤寒者，脾之阳衰，以脾主肌肉四肢也。尺脉细者，肾之阳衰，以肾主二阴下部也。脾肾虚寒，故为后泄。）脉尺粗常热者，谓之热中。（尺粗为真阴不足，常热为阴火有余，故谓之热中也。）

　　五卷　脉色类

　　十七、三诊六变与尺相应

　　（灵枢邪气脏腑病形篇）

