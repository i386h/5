<!-- { "loadSidebar": true } -->
　　黄帝问于岐伯曰：余闻之，见其色，知其病，命曰明；按其脉，知其病，命曰神；问其病，知其处，命曰工。余愿闻见而知之，按而得之，问而极之，为之奈何？（见色者，望其容貌之五色也。按脉者，切其寸口之阴阳也。问病者，问其所病之缘因也。知是三者，则曰明曰神曰工，而诊法尽矣。六十一难曰：望而知之谓之神，闻而知之谓之圣，问而知之谓之工，切脉而知之谓之巧。是为神圣工巧，盖本诸此。）岐伯答曰：夫色脉与尺之相应也，如桴鼓影响之相应也，不得相失也，此亦本末根叶`之出候也，故根死则叶枯矣。色脉形肉不得相失也，故知一则为工，知二则为神，知三则神且明矣。（此言色脉形肉，皆当详察。在色可望，在脉可按，其于形肉，则当验于尺之皮肤。盖以尺之皮肤，诊时必见，验于此而形肉之盛衰，概可知矣。夫有诸中必形诸外，故色之与脉，脉之与形肉，亦犹桴鼓影响之相应，本末根叶之候，不相失也。三者皆当参合，故知三则神且明矣。桴，击鼓槌也。桴，孚、浮二音。）黄帝曰：愿卒闻之。岐伯答曰：色青者其脉弦也，赤者其脉钩也，黄者其脉代也，白者其脉毛，黑者其脉石。（肝主木，其色青，其脉弦。心主火，其色赤，其脉钩。脾主土，其色黄，其脉代。肺主金，其色白，其脉毛。肾主水，其色黑，其脉石。五脉义见前十一。）见其色而不得其脉，反得其相胜之脉，则死矣；得其相生之脉，则病已矣。（不得其脉，言不得其合色之正脉也。相胜之脉，如青色得毛脉，以金克木之类是也。相生之脉，如青色得石脉，以水生木之类是也。）黄帝问于岐伯曰：五脏之所生，变化之病形何如？岐伯答曰：先定其五色五脉之应，其病乃可别也。黄帝曰：色脉已定，别之奈何？岐伯曰：调其脉之缓急小大滑涩，而病变定矣。（缓急，以至数言。小大滑涩，以形体言。滑，不涩也，往来流利，如盘走珠。涩，不滑也，虚细而迟，往来觉难，如雨沾沙，如刀刮竹。六者相为对待，调此六者，则病变可以定矣。愚按：此节以缓急大小滑涩而定病变，谓可总诸脉之纲领也。然五脏生成论则曰小大滑涩浮沉。及后世之有不同者，如难经则曰：浮沉长短滑涩。仲景则曰：脉有弦紧浮沉滑涩，此六者名为残贼，能为诸脉作病也。滑伯仁曰：大抵提纲之要，不出浮沉迟数滑涩之六脉也。

　　所谓不出乎六者，以其足统夫表里阴阳、虚实冷热、风寒湿燥、脏腑血气之病也。浮为阳为表，诊为风为虚；沉为阴为里，诊为湿为实。迟为在脏，为寒为冷；数为在腑，为热为燥。滑为血有余，涩为气独滞。此诸说者，词虽稍异，义实相通。若以愚见言之，盖总不出乎表里寒热虚实六者之辨而已。如其浮为在表，则散大而芤可类也；沉为在里，则细小而伏可类也；迟者为寒，则徐缓涩结之属可类也；数者为热，则洪滑疾促之属可类也；虚者为不足，则短濡微弱之属可类也；实者为有余，则弦紧动革之属可类也。此其大概，皆亦人所易知者；然即此六者之中，而复有大相悬绝之要，则人多不能识也。夫浮为表矣，而凡阴虚者，脉必浮而无力，是浮不可以概言表，可升散乎？沉为里矣，而凡表邪初感之甚者，阴寒束于皮毛，阳气不能外达，则脉必先见沉紧，是沉不可以概言里，可攻内乎？迟为寒矣，而伤寒初退，余热未清，脉多迟滑，是迟不可以概言寒，可温中乎？数为热矣，而凡虚损之候，阴阳俱亏，气血败乱者，脉必急数，愈数者愈虚，愈虚者愈数，是数不可以概言热，可寒凉乎？微细类虚矣，而痛极壅闭者，脉多伏匿，是伏不可以概言虚，可骤补乎？洪弦类实矣，而真阴大亏者，必关格倍常，是强不可以概言实，可消伐乎？夫如是者，是于纲领之中，而复有大纲领者存焉。设不能以四诊相参，而欲孟浪任意，则未有不覆人于反掌间者，此脉道之所以难言，毫厘不可不辨也。）

　　黄帝曰：调之奈何？岐伯答曰：脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉涩者，尺之皮肤亦涩。凡此变者，有微有甚。（调，察也。此正言脉之与尺，若桴鼓影响之相应，而其为变，则有微有甚，盖甚则病深，微则病浅也。论疾诊尺篇曰：审其尺之缓急小大滑涩，肉之坚脆，而病形定矣。义与此同。见下章。贲，忿、奔二音，大也，沸起也。）故善调尺者，不待于寸；善调脉者，不待于色。能参合而行之者，可以为上工，上工十全九；行二者为中工，中工十全七；行一者为下工，下工十全六。（此正本末根叶之义也。以尺寸言，则尺为根本，寸为枝叶。以脉色言，则脉为根本，色为枝叶。故善调尺者，不待于寸；善调脉者，不待于色也。然必能参合三者而兼行之，更为本末皆得，而万无一失，斯足称为上工而十可全其九；若知二知一者，不过中下之材，故所全者亦惟六七而已。然曰六曰七者，轻易者在前也；曰八曰九者，最难者在后也。易者何难之有，难者岂易言哉！此其等差，虽分上下，而成败之贤不肖，其相去也天壤矣。）

　　五卷　脉色类

　　十八、诊尺论疾

　　（灵枢论疾诊尺篇）

　　黄帝问于岐伯曰：余欲无视色持脉，独调其尺以言其病，从外知内，为之奈何？（欲诊尺以知脏腑，故曰从外知内。）

　　岐伯曰：审其尺之缓急小大滑涩，肉之坚脆，而病形定矣。（寸口之脉，由尺达寸，故但诊尺部之脉，其内可知。通身形体，难以尽见，然肉之盛衰，必形于腕后，故但察尺部之肉，其外可知。是以独调其尺而病形定矣。）视人之目窠上微痈，如新卧起状，其颈脉动，时咳，按其手足上 而不起者，风水肤胀也。（目窠，目下卧蚕处也。痈，壅也，即新起微肿状。

　　颈脉，人迎脉也。 而不起，按之有窝也。是即风水肤胀之外候。风水义见疾病类三十一。肤胀义见疾病类五十七。窠音科。痈，去声。 音夭。）尺肤滑，其淖泽者，风也。（阳受风气，故病风者，尺肤滑而淖泽也。尺肉弱者，解 安卧，脱肉者寒热不治。（尺肉弱者，肌必消瘦，肉瘦阴虚，当为解 。解 者，身体困倦，故欲安卧。无邪而脱肉寒热者，真阴败也，故不治。）尺肤滑而泽脂者，风也。（泽脂，即前淖泽之谓。风者阳气，阳在肌肤，故滑而泽脂。）尺肤涩者，风痹也。（尺肤涩者血少，血不能营，故为风痹。）尺肤粗如枯鱼之鳞者，水 饮也。（如枯鱼之鳞，干涩甚也。以脾土衰而肌肉消，水得乘之，是为 饮。又下编肝脉涩甚为溢饮。 ，溢同。）尺肤热甚，脉盛躁者，病温也；其脉盛而滑者，病且出也。（尺肤热者其身必热，脉盛躁者阳邪有余，故当为温病。若脉虽盛而兼滑者，是脉已不躁而正气将复，故不久当愈。出，渐愈之谓。）尺肤寒，其脉小者，泄、少气。（肤寒脉小，阳气衰也，故为泄为少气。）尺肤炬然先热后寒者，寒热也；尺肤先寒，久大之而热者，亦寒热也。（炬然，火热貌。或先热而后寒，或先寒而后热，皆寒热往来之候。）肘所独热者，腰以上热；手所独热者，腰以下热。（肘，臂 之节也。一曰曲池以上为肘。肘在上，手在下，故肘应腰上，手应腰下也。）肘前独热者，膺前热；肘后独热者，肩背热。（肘前，内廉也，手三阴之所行，故应于膺前。肘后，外廉也，手太阳之所行，故应于肩背。）臂中独热者，腰腹热。（肘下为臂，臂在下，故应腰腹。）肘后粗以下三四寸热者，肠中有虫。（肘后粗以下三四寸，谓三里以下，内关以上之所，此阴分也。阴分有热，故应肠中有虫。）掌中热者，腹中热；掌中寒者，腹中寒。（掌中者，三阴之所聚，故或热或寒，皆应于腹中。）鱼上白肉有青血脉者，胃中有寒。（鱼上脉青，胃之寒也。经脉篇亦曰：胃中寒，手鱼之脉多青矣。鱼义见经络类二。）尺炬然热，人迎大者，当夺血；尺坚大，脉小甚，少气， 有加，立死。（尺炬然热，火在阴也。人迎大者，阳之胜也。故当失血。若尺肤坚大而脉则小甚，形有余而气衰少也。阴虚既极，而烦 再加，故当立死。 ，美本切。）

　　六卷　脉色类

　　十九、脏脉六变病刺不同

　　（灵枢邪气脏腑病形篇）

　　黄帝曰：请问脉之缓急小大滑涩之病形何如？岐伯曰：臣请言五脏之病变也。（六者为脉之提纲，故帝特举而问之。）

　　心脉急甚者为螈 ；微急为心痛引背，食不下。（急者，弦之类。急主风寒，心主血脉，故心脉急甚则为螈 。筋脉引急曰螈，弛长曰 。弦急之脉多主痛，故微急为心痛引背。心胸有邪，食当不下也。大抵弦急之脉，当为此等病，故急甚亦可为心痛，微急亦可为螈 ，学人当因理活变可也。余同此意。螈，炽、寄、系三音。 音纵。）缓甚为狂笑；微缓为伏梁，在心下，上下行，时唾血。（心气热则脉纵缓，故神散而为狂笑，心在声为笑也。若微缓则为伏梁在心下而能升能降，及时为唾血，皆心藏之不清也。伏梁义详疾病类七十三。）大甚为喉 ；微大为心痹引背，善泪出。（心脉大甚，心火上炎也，故喉中 然有声。若其微大而为心痹引背。善泪出者，以手少阴之脉，挟咽喉连目系也。心痹义，详疾病类六十七。 音介。痹音秘。）小甚为善哕，微小为消瘅。（心脉小甚，则阳气虚而胃土寒，故善哕。若其微小，亦为血脉枯少，故病消瘅。消瘅者，肌肤消瘦也。哕，于决切。瘅音丹，又上、去二声。）滑甚为善渴；微滑为心疝引脐，小腹鸣。心脉滑甚则血热，血热则燥，故当为渴。若其微滑则热在于下，当病心疝而引脐腹。脉要精微论曰：病名心疝，心为牡脏，小肠为之使，故曰少腹当有形也。）涩甚为喑；微涩为血溢，维厥，耳鸣，颠疾。（心脉涩甚，则血气滞于上，声由阳发，滞则为喑也。微涩为血溢，涩当伤血也。维厥者，四维厥逆也，以四肢为诸阳之本而血衰气滞也。为耳鸣、为颠疾者，心亦开窍于耳，而心虚则神乱也。喑音音，声哑也。

　　肺脉急甚为癫疾；微急为肺寒热，怠惰，咳唾血，引腰背胸，若鼻息肉不通。（肺脉急甚，风邪胜也，木反乘金，故主癫疾。若其微急，亦以风寒有余，因而致热，故为寒热怠惰等病。缓甚为多汗；微缓为痿 偏风，头以下汗出不可止。

