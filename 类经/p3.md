<!-- { "loadSidebar": true } -->
　　其次有贤人者，法则天地，（次圣人者，谓之贤人。贤，善也，才德之称。法，效也。则，式也。天地之道，天圆地方，天高地浓，天复地载，天动地静。干为天，干者健也；坤为地，坤者顺也。君子之自强不息，安时处顺，能复能载，能包能容，可方可圆，可动可静，是皆效法天地之道。）象似日月，（象，放也。似，肖也。日为阳精，月为阴精，月以夜见，日以昼明，日中则昃，月盈则亏，日去则死，日来则生，故贤人象似之。）辨列星辰，（辨，别也。列，分解也。

　　二十八宿为星之经，金木水火土为星之纬，经有度数之常，纬有进退之变，日月所会谓之辰，辰有十二谓之次，会当朔晦之期，次定四方之位，故贤人辨列之。）逆从阴阳，（逆，反也。从，顺也。阳主生，阴主死，阳主长，阴主消，阳主升，阴主降，升者其数顺，降者其数逆，然阳中有阴，阴中有阳，盛衰不可不辨也，故贤人逆从之。）分别四时，（四时义见下章。）将从上古，协议于道，亦可使益寿，而有极时。（将，随也。极，尽也。贤人从道于上古，故亦可益寿，而但有穷尽耳。呜呼！人操必化之器，托不停之运，乌飞兔走，谁其免之？独怪夫贪得者忘殆，自弃者失时，时其有止也，若之何？盖不知时命耳，彼贤人者则不然也。）

　　一卷　摄生类

　　四、四气调神

　　（素问四气调神论）

　　春三月，此谓发陈，（发，启也。陈，故也。春阳上升，发育庶物，启故从新，故曰发陈。）天地俱生，万物以荣，（万象更新也。夜卧早起，广步于庭，广，大也。所以布发生之气也。）被发缓形，以使志生，（缓，和缓也。举动和缓以应春气，则神定而志生，是即所以使也。后彼此。）生而勿杀，予而勿夺，赏而勿罚，（皆所以养发生之德也。故君子于启蛰不杀，方长不折。予，与同。）此春气之应，养生之道也。（四时之令，春生夏长，秋收冬藏。凡此应春气者，正所以养生气也。）逆之则伤肝，夏为寒变，奉长者少。（逆，不顺也。奉，承也。肝属木，王于春。春失所养，故伤肝，肝伤则心火失其所生。故当夏令则火有不足，而寒水侮之，因为寒变。寒变者，变热为寒也。春生既逆，承生气而夏长者少矣。

　　夏三月，此谓蕃秀，（蕃，茂也。阳王已极，万物俱盛，故曰蕃秀。蕃音烦。）天地气交，万物华实，（岁气阴阳盛衰，其交在夏，故曰天地气交。斯时也，阳气生长于前，阴气收成于后，故万物华实。）夜卧早起，无厌于日，（起卧同于春时，不宜藏也。无厌于长日，气不宜惰也。）使志无怒，使华英成秀，（长夏火土用事，怒则肝气易逆，脾土易伤，故欲使志无怒，则华英成秀。华英，言神气也。）使气得泄，若所爱在外，（夏气欲其疏泄，泄则肤腠宣通，故若所爱在外。）

　　此夏气之应，养长之道也。（凡此应夏气者，正所以养长气也。长，上声。）逆之则伤心，秋为 疟，奉收者少，（心属火，王于夏。夏失所养，故伤心，心伤则暑气乘之，至秋而金气收敛，暑邪内郁，于是阴欲入而阳拒之，故为寒，火欲出而阴束之，故为热，金火相争，故寒热往来而为 疟。夏长既逆，承长气而秋收者少矣。 音皆。）冬至重病。（火病者畏水也。）

　　秋三月，此谓容平，（阴升阳降，大火西行，秋容平定，故曰容平。）天气以急，地气以明，（风气劲疾曰急。物色清肃曰明。）早卧早起，与鸡俱兴，（早卧以避初寒，早起以从新爽。）使志安宁，以缓秋刑，（阳和日退，阴寒日生，故欲神志安宁，以避肃杀之气。）收敛神气，使秋气平，无外其志，使肺气清，（皆所以顺秋气，欲使肺金清净也。）此秋气之应，养收之道也。（凡此应秋气者，正所以养收气也。）逆之则伤肺，冬为飧泄，奉藏者少。（肺属金，王于秋。秋失所养，故伤肺，肺伤则肾水失其所生，故当冬令而为肾虚飧泄。飧泄者，水谷不分而为寒泄也。秋收既逆，承收气而冬藏者少矣。飧音孙。）

　　冬三月，此谓闭藏，（阳气藏伏，闭塞成冬也。）水冰地坼，无扰乎阳，（坼，裂也。天地闭塞，故不可烦扰以泄阳气。

　　坼音策。）早卧晚起，必待日光，（所以避寒也。）使志若伏若匿，若有私意，若已有得，（皆所以法冬令，欲其自重，无妄动也。）去寒就温，无泄皮肤，使气亟夺，（去寒就温。所以养阳，无使泄夺，所以养气。亟，数也。 真氏曰：冬气闭藏不密，温暖无霜雪，则来年阳气无力，五谷不登；人身亦是如此，静时纷扰，则动时安能中节？故周子以主静为本，程子以主敬为本，其理一也。亟，棘、器二音。）此冬气之应，养藏之道也。（凡此应冬气者，正所以养脏气也。）逆之则伤肾，春为痿厥，奉生者少。（肾属水，王于冬。冬失所养，故伤肾，肾伤则肝木失其所生，肝主筋，故当春令而筋病为痿。阳欲藏，故冬不能藏，则阳虚为厥。冬藏既逆，承脏气而春生者少矣。）

　　一卷　摄生类

　　五、天气清静藏德不止圣人从之故无奇病

　　（素问四气调神论）

　　天气，清静光明者也，（天之气，至清静、至光明者也，人禀此气而生，故特言之，以明人之本质亦犹是也。）藏德不止，故不下也。（天德不露，故曰藏德。健运不息，故曰不止。惟其藏德，故应用无穷，惟其健运，故万古不下，天道无为故无不为，天犹若此，可以修身之士而不知所藏德乎？天明则日月不明，邪害空窍，惟天藏德，不自为用，故日往月来，寒往暑来，以成阴阳造化之道。设使天不藏德，自专其明，是大明见则小明灭，日月之光隐矣，昼夜寒暑之令废，而阴阳失其和矣　此所以大明之德不可不藏也。所喻之意，盖谓人之本元不固，发越于外而空窍疏，则邪得乘虚而害之矣。 空，孔同。）阳气者闭塞，地气者冒明，（若天气自用，必孤阳上亢，而闭塞乎阴气，则地气隔绝，而冒蔽乎光明矣。）云雾不精，则上应白露不下。（雾者云之类，露者雨之类。阴阳应象大论曰：地气上为云，天气下为雨；雨出地气，云出天气。若上下痞隔，则地气不升，而云雾不得精于上，天气不降，而白露不得应于下，是即至阴虚天气绝，至阳盛地气不足之谓也。吴氏曰：人身膻中之气，犹云雾也。膻中气化则通调水道，下输膀胱。若膻中之气不化，则不能通调水道，下输膀胱，而失降下之令，犹之白露不降矣。）交通不表万物命，故不施，不施则名木多死。（独阳不生，独阴不成，若上下不交，则阴阳乖而生道息，不能表见于万物之命，故生化不施，不施则名木先应，故多死。）恶气不发，风雨不节，白露不下，则菀 不荣。（恶气不发，浊气不散也。风雨不节，气候乖乱也。白露不下，阴精不降也。气交若此，则草木之类，皆当抑菀枯 而不荣矣。菀，郁同。 音稿。）贼风数至，豪雨数起，天地四时不相保，与道相失，则未央绝灭。（央，中半也。阴阳既失其和，则贼风豪雨，数为残害。天地四时，不保其常，是皆与道相违，故凡禀化生气数者，皆不得其半而绝灭矣。数音朔。）唯圣人从之，故身无奇病，万物不失，生气不竭。（从，顺也。唯圣人者，顺承乎天，故能存神葆真以从其藏，纯亦不已以从其健、知乾坤不用坎离代之之义，以从其不自明，察地天之交泰，水火之既济，以从其阴阳之升降，是圣人之体藏乎天，故身无奇病，而于万物之理既无所失，此所以生气不竭也。

　　一卷　摄生类

　　六、四时阴阳从之则生逆之则死

　　（素问四气调神论，前篇四气调神，言四时相承之病，此言当时之病。）

　　逆春气，则少阳不生，肝气内变。（一岁之气，春夏为阳，秋冬为阴；春夏主生长，秋冬主收藏。春令属木，肝胆应之。藏气法时论曰：肝主春，足厥阴少阳主治。故逆春气，则少阳之令不能生发，肝气被郁，内变为病。此不言胆而止言肝者，以脏气为主也。后彼此。）逆夏气，则太阳不长，心气内洞。（夏令属火，心与小肠应之。藏气法时论曰：心主夏，手少阴太阳主治。故逆夏气，则太阳之令不长，而心虚内洞，诸阳之病生矣。）逆秋气，则太阴不收，肺气焦满。（秋令属金，肺与大肠应之。藏气法时论曰：肺主秋，手太阴阳明主治。故逆秋气，则太阴之令不收、而肺热叶焦，为胀满也。）逆冬气，则少阴不藏，肾气独沉。（冬令属水，肾与膀胱应之。藏气法时论曰：肾主冬，足少阴太阳主治。故逆冬气，则少阴之令不藏，而肾气独沉。藏者藏于中，沉者沉于下。肾气不蓄藏，则注泄沉寒等病生矣。）夫四时阴阳者，万物之根本也，生成之所由也。所以圣人春夏养阳，秋冬养阴，以从其根，（夫阴根于阳，阳根于阴，阴以阳生，阳以阴长。

　　所以圣人春夏则养阳，以为秋冬之地，秋冬则养阴，以为春夏之地，皆所以从其根也。今人有春夏不能养阳者，每因风凉生冷，伤此阳气，以致秋冬，多患疟泻，此阴胜之为病也。有秋冬不能养阴者，每因纵欲过热，伤此阴气，以致春夏，多患火证，此阳胜之为病也。善养生者，宜切佩之！）故与万物沉浮于生长之门，逆其根则伐其本，坏其真矣。（能顺阴阳之性，则能沉浮于生长之门矣。万物有所生，而独知守其根，百事有所出，而独知守其门，则圣人之能事也。）故阴阳四时者，万物之终始也，死生之本也，（阴阳之理，阳为始，阴为终。四时之序，春为始，冬为终。死生之道，分言之，则得其阳者生，得其阴者死；合言之，则阴阳和者生，阴阳离者死。故为万物之始终，死生之本也。逆之则灾害生，从之则苛疾不起，是谓得道。（苛音呵，残虐也。）道者，圣人行之，愚者佩之。（圣人与道无违，故能行之；愚者信道不笃，故但佩服而已。夫既佩之，已匪无悟，而尚称为愚；今有并阴阳不知而曰医者，又何如其人哉？！老子曰：上士闻道，勤而行之；中士闻道，若存若亡；下士闻道大笑之，不笑不足以为道。正此谓也。）从阴阳则生，逆之则死，从之则治，逆之则乱。反顺为逆，是谓内格。（阴阳即道，道即阴阳，从道则生，何者不治？逆道则死，何者不乱？若反顺为逆，则阴阳内外，皆相格拒。内格者，逆天者也。世有逆天而能生者，吾未之见也。）

　　一卷　摄生类

　　七、不治已病治未病

　　（素问四气调神论 连前篇）

