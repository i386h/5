<!-- { "loadSidebar": true } -->
　　脾弱不能生肺，故为少气。若其 散而色不泽者，尤属脾虚。脾经之脉，从拇指上内踝前廉，循 骨后，交出厥阴之前，故病足 肿若水状者，以脾虚不能制水也。）肾脉搏坚而长，其色黄而赤者，当病折腰；其 而散者，当病少血，至令不复也。（邪脉干肾，肾气必衰，其色黄赤，为火土有余而肾水不足，故病腰如折也。若其 散，肾气本虚，肾主水以生化津液，今肾气不化，故病少血。本原气衰，故令不能遽复。愚按：本篇五脏脉病，一曰搏坚而长，一曰 而散，而其为病，多皆不足何也？盖搏坚而长者，邪胜乎正，是谓邪之所凑，其气必虚也。 而散者，本原不足，是谓正气夺则虚也。

　　一以有邪而致虚，一以无邪本虚，虚虽若一，而病本不同，所当辨也。）帝曰： 诊得心脉而急，此为何病？病形何如？岐伯曰：病名心疝，少腹当有形也。（心为牡脏，气本属阳，今脉紧急，阴寒胜也，以阳藏而为阴胜，故病心疝。心疝者，形在少腹，而实以寒乘少阴所致。）帝曰：何以言之？岐伯曰：心为牡脏，小肠为之使，故曰少腹当有形也。（牡，阳也。

　　心属火而居于膈上，故曰牡脏。心与小肠为表里，故脉络相通而为之使。小肠居于少腹，故少腹当有形也。使，上声。）

　　帝曰：诊得胃脉病形何如？歧伯曰：胃脉实则胀，虚则泄。（实为邪有余，故胀满。虚为正不足，故泄利。）

　　六卷　脉色类

　　二十一、诸脉证诊法

　　（素问脉要精微论）

　　夫脉者血之府也，（府，聚也，府库之谓也。血必聚于经脉之中，故刺志论曰，脉实血实，脉虚血虚也。然此血字，实兼气为言，非独指在血也。故下文曰：长则气治，短则气病。又如逆顺篇曰：脉之盛衰者，所以候血气之虚实有余不足也。义可知矣。）长则气治，气充和也。短则气病，（气不足也。）数则烦心，火热盛也。大则病进，（邪方张也。）上盛则气高，（寸为上，上盛者，邪壅于上也。气高者，喘满之谓。）下盛则气胀，（关尺为下，下盛者邪滞于下，故腹为胀满，）

　　代为气衰，（脉多更改不常者曰代，气虚无主也。）细则气少，（脉来微细，正气不足也。）涩则心痛，（涩为血少气滞，故为心痛。）浑浑革至如涌泉，病进而色弊，绵绵其去如弦绝死。（浑浑，浊乱不明也。革至，如皮革之坚 也。涌泉，其来汨汨无序，但出不返也。若得此脉而病加日进，色加憔弊，甚至绵绵如泻漆，及如弓弦之断绝者，皆真气已竭，故死。

　　绵音眠。 ，硬同。）

　　粗大者，阴不足、阳有余，为热中也。（粗大者，浮洪之类，阳实阴虚，故为内热。来疾去徐，上实下虚？为厥巅疾；来疾者，其来急也。去徐者，其去缓也。上实者，寸盛也。下虚者，尺弱也。皆阳强之脉，故为阳厥顶巅之疾。 滑伯仁曰：察脉须识上下来去至止六字，不明此六字，则阴阳虚实不别也。上者为阳，来者为阳，至者为阳；下者为阴，去者为阴，止者为阴。上者，自尺部上于寸口，阳生于阴也。下者，自寸口下于尺部，阴生于阳也。来者，自骨肉之分而出于皮肤之际，气之升也。去者，自皮肤之际而还于骨肉之分，气之降也。应曰至，息曰止也。）来徐去疾，上虚下实，为恶风也。故中恶风者，阳气受也。（来之徐，上之虚者，皆阳不足也。阳受风气，故阳虚者必恶风，而恶风之中人，亦必阳气受之也。恶，上去声，下入声。）有脉俱沉细数者，少阴厥也。（沉细者，肾之脉体也，兼数则热，阴中有火也，故为少阴之阳厥。）沉细数散者，寒热也。（沉细为阴，数散为阳，阴脉数散，阴不固也。故或入之阴，或出之阳，而为往来寒热。）浮而散者为 仆。（浮者阴不足，散者神不守，浮而散者阴气脱，故为 仆也。 ，雄绢切，眩运也。）诸浮不躁者，皆在阳，则为热；其有躁者在手。（脉浮为阳，而躁则阳中之阳，故但浮不躁者，皆属阳脉，未免为热。若浮而兼躁，乃为阳极，故当在手。在手者，阳中之阳，谓手三阳经也。此与终始篇人迎一盛、病在足少阳、一盛而躁、病在手少阳义同。详见针刺类二十九。）诸细而沉者，皆在阴，则为骨痛；其有静者在足。（沉细为阴，而静则阴中之阴，故脉但沉细者，病在阴分，当为骨痛。若沉细而静，乃为阴极，故当在足。在足者，阴中之阴，谓足三阴经也。）数动一代者，病在阳之脉也，泄及便脓血。（数动者，阳脉也。数动一代者，阳邪伤其血气也。故为泄及便脓血。 ，泄同。）

　　诸过者切之，涩者阳气有余也，滑者阴气有余也。（脉失其常曰过，可因切而知也。阳有余则血少，故脉涩。阴有余则血多，故脉滑。）阳气有余为身热无汗，阴气有余为多汗身寒，（阳有余者，阴不足也，故身热无汗。阴有余者，阳不足也，故多汗身寒。以汗本属阴也。）阴阳有余则无汗而寒。（阳余无汗，以表实也。阴余身寒，以阴盛也。阴阳有余，阴邪实表之谓也。）推而外之，内而不外，有心腹积也。（此下言察病之法，当推求于脉以决其疑似也。凡病若在表而欲求之于外矣，然脉则沉迟不浮，是在内而非外，故知其心腹之有积也。推音吹，诸释作推展之推者非。）推而内之，外而不内，身有热也。（凡病若在里而欲推求于内矣，然脉则浮数不沉，是在外而非内，故知其身之有热也。）推而上之，上而不下，腰足清也。（凡推求于上部，然脉止见于上，而下部则弱，此以有升无降，上实下虚，故腰足为之清冷也。）推而下之，下而不上，头项痛也。（凡推求于下部，然脉止见于下，而上部则亏，此以有降无升，清阳不能上达，故为头项痛也。或以阳虚而阴凑之，亦为头项痛也。按：此二节，甲乙经以上而不下作下而不上，下而不上作上而不下，似与上文相类而顺。但既曰下而不上，则气脉在下，何以腰足反清？且本经前二节反言之，后二节顺言之也，一反一顺，两得其义，仍当以本经为正。）按之至骨，脉气少者，腰脊痛而身有痹也。（按之至骨沉，阴胜也。脉气少者，血气衰也。正气衰而阴气盛，故为是病。痹义见疾病类六十七。）

　　六卷　脉色类

　　二十二、关格

　　（素问六节藏象论 脉要精微论）

　　故人迎一盛病在少阳，二盛病在太阳，三盛病在阳明，四盛以上为格阳。（素问六节藏象论。人迎，足阳明胃脉也，在颈下夹结喉旁一寸五分。一盛二盛，犹言一倍二倍，谓以人迎寸口相较，或此大于彼，或彼大于此，而有三倍四倍之殊也。禁服篇曰：寸口主中，人迎主外，两者相应，俱往俱来，若引绳大小齐等，春夏人迎微大，秋冬寸口微大，如是者命曰平人。故人迎寸口而至于盛衰相倍者，乃不免于病矣。然人迎候阳，故一盛在少阳，胆与三焦也。二盛在太阳，膀胱小肠也。三盛在阳明，胃与大肠也。四盛以上者，以阳脉盛极而阴无以通，故曰格阳。此义终始、禁服二篇，分别尤详，见针刺类二十八、九。又经脉篇所载亦明，见疾病类十。）寸口一盛病在厥阴，二盛病在少阴，三盛病在太阴，四盛以上为关阴。（寸口，手太阴肺脉也。寸口候阴，故一盛在厥阴，肝与心主也。二盛在少阴，心与肾也。三盛在太阴，脾与肺也。四盛以上者，以阴脉盛极而阳无以交，故曰关阴。终始、禁服二篇详义同前。）人迎与寸口俱盛四倍以上为关格，关格之脉羸，不能极于天地之精气则死矣。（俱盛四倍以上，谓盛于平常之脉四倍也。物不可以过盛，盛极则败。凡脉盛而至于关格者，以阴阳离绝，不能相营，故至羸败。极，尽也。精气，天禀也。言不能尽其天年而夭折也。脉度篇曰：邪在腑则阳脉不和，阳脉不和则气留之，气留之则阳气盛矣。阳气太盛则阴不利，阴脉不利则血留之，血留之则阴气盛矣。阴气太盛则阳气不能荣也，故曰关。阳气太盛则阴气弗能荣也，故曰格。阴阳俱盛，不得相荣，故曰关格。关格者，不得尽期而死也。愚按：关格脉证，本经垂训极明，世人病此不少；而历代医师，每各立名目以相传训，甚至并其大义而失之，其谬甚矣。夫所谓关格者，阴阳否绝，不相荣运，乖羸离败之候也。故人迎独盛者，病在三阳之腑也。

　　寸口独盛者，病在三阴之脏也。盖太阴行气于三阴，而气口之脉，亦太阴也。阳明行气于三阳，而人迎之脉，在结喉之旁也。故古法诊三阳之气于人迎，诊三阴之气于寸口。如四时气篇曰：气口候阴，人迎候阳。正此谓也。其于关格之证，则以阴阳偏盛之极，而或见于人迎，或见于气口，皆孤阳之逆候，实真阴之败竭也。故六腑之阴脱者曰格阳，格阳者，阳格于阴也。五脏之阴脱者曰关阴，关阴者，阴拒乎阳也。脏腑之阴俱脱，故云关格。然既曰阴阳关格，必其彼此痞绝，似当阴阳对言，而余皆谓之阴脱者何也？正以脉盛之极为无阴，无阴则无根，而孤阳浮露于外耳，凡犯此者，必死无疑。

