<!-- { "loadSidebar": true } -->
　　余尝于蒯司马、田宗伯辈见之，其脉则坚盛至极，其证则喘息日增，甚至手颈通身之脉，俱为振动不已，是皆酒色伤精所致，终至不救。故本神篇曰：五脏主藏精者也，不可伤，伤则失守而阴虚，阴虚则无气，无气则死矣。其即关阴格阳之谓欤？又按：关格之脉，如六节藏象、脉度、终始、禁服、经脉等篇，言之再四。盖恐其难明，故宣而又宣，诚重之也。而后世诸贤，鲜有得其旨者，岂皆未之察耶？夫人迎在头，系阳明表脉，故人迎倍大者曰格阳。寸口在手，系太阴里脉，故寸口倍大者曰关阴。此以阴阳痞绝，气不相营，故名关格，不可易也。而三难曰：脉有太过，有不及，有阴阳相乘，有覆有溢，有关有格，何谓也？然。关之前者，阳之动也，脉当见九分而浮，过者法曰太过，减者法曰不及，遂上鱼为溢，为外关内格，此阴乘之脉也。关以后者，阴之动也，脉当见一寸而沉，过者法曰太过，减者法曰不及，遂入尺为覆，为内关外格，此阳乘之脉也。故仲景宗之曰：在尺为关，在寸为格；关则不得小便，格则吐逆。夫人迎四倍，寸口四倍，既非尺寸之谓，而曰吐逆者，特隔食一证耳，曰不得小便者，特癃闭一证耳，二证未必至死，何两经谆谆特重之若是耶？继自王叔和以后，俱莫能辨，悉以尺寸言关格，而且云左为人迎，右为气口，以致后世惑乱，遂并阴阳表里大义尽皆失之。迨及东垣之宗脉经者，则亦以左为人迎，右为气口。曰气口之脉，大四倍于人迎，此清气反行浊道也，故曰格。人迎之脉，大四倍于气口，此浊气反行清道也，故曰关。其宗仲景者，则亦曰格则吐逆，关则不便。甚至丹溪则特立关格一门，曰此证多死，寒在上，热在下，脉两寸俱盛四倍以上。夫两寸俱盛四倍，又安得为寒在上热在下耶？其说愈乖，其义愈失，致使后学茫然莫知所辨，欲求无误，其可得乎？独近代马玄台知诸子之非，而谓关格之义，非隔食癃闭之证，曰呜呼痛哉！轩岐之旨乎。秦张王李朱，后世业医者所宗，尚与内经渺然如此，况能使后世下工，复知关格为脉体而非病名也，又焉能决关格脉之死生，治关格脉之病证，及治隔证闭癃证而无谬也哉？此马子之言诚是矣，然观其诸篇之注，则亦未详经义，谬宗叔和，仍以左为人迎，右为气口，竟置阳明胃脉于乌有，而仍失本经表里阴阳根本对待之义，此其复为误也。故于阴阳别论中三阳在头三阴在手之义，竟皆谬注。呜呼！玄台哀前人之误，而余复哀其误，所谓后人而复哀后人也。使余之后人，又复有哀余之误者，余诚不自知其非，而今日之言，乃又不如无矣。

　　岐伯曰：反四时者，有余为精，不足为消。（素问脉要精微论。此言四时阴阳，脉之相反者，亦为关格也。禁服篇曰：春夏人迎微大，秋冬寸口微大，如是者命曰平人。以人迎为阳脉而主春夏，寸口为阴脉而主秋冬也。若其反者，春夏气口当不足而反有余，秋冬人迎当不足而反有余，此邪气之有余，有余者反为精也。春夏人迎当有余而反不足，秋冬寸口当有余而反不足，此血气之不足，不足者日为消也。）应太过，不足为精；应不足，有余为消。阴阳不相应，病名曰关格。

　　（如春夏人迎应太过，而寸口之应不足者反有余而为精，秋冬寸口应太过，而人迎之应不足者反有余而为精，是不足者为精也。春夏寸口应不足，而人迎应有余者反不足而为消，秋冬人迎应不足，而寸口应有余者反不足而为消，是有余者为消也。应不足而有余者，邪之日盛；应有余而不足者，正必日消。若此者，是为阴阳相反，气不相营，皆名关格。前二应字平声，后一应字去声。）

　　六卷　脉色类

　　二十三、孕脉

　　（素问平人气象论 阴阳别论）

　　妇人手少阴脉动甚者，任子也。（素问平人气象论。手少阴，心脉也。脉要精微论曰：上附上，左外以候心。故心脉当诊于左寸。动甚者，流利滑动也。心生血，血旺乃能胎，妇人心脉动甚者，血旺而然，故当妊子。启玄子云：手少阴脉，谓掌后陷者中，当小指动而应手者也。盖指心经之脉，即神门穴也，其说甚善；然以余之验，左寸亦应。任，妊同，孕也。）

　　阴搏阳别，谓之有子。（素问阴阳别论。阴，如前手少阴也，或兼足少阴而言亦可。盖心主血，肾主子宫，皆胎孕之所主也。搏，搏击于手也。阳别者，言阴脉搏手，似乎阳邪，然其鼓动滑利，本非邪脉，盖以阴中见阳而别有和调之象，是谓阴搏阳别也。腹中论曰：何以知怀子之且生也？曰：身有病而无邪脉也。亦此之义。王氏脉经曰：尺中之脉，按之不绝，法妊娠也。滑伯仁曰：三部脉浮沉正等，无他病而不月者，妊也。愚按：妊子有子之义，乃男子女子之通称。盖本经以孕育为言，而于男女皆称子，非男曰子而女则否也，后世以此为男子者非。然本经未分男女，而男女之别将何如？考之叔和脉经曰：左疾为男，右疾为女。又曰：左手沉实为男，右手浮大为女。又曰：尺脉左偏大为男，右偏大为女。

　　又曰；得太阴脉为男，得太阳脉为女；太阴脉沉，太阳脉浮。自后凡言妊脉者，总不出此。及滑伯仁则曰：左手尺脉洪大为男，右手沉实为女。近代徐东皋曰：男女之别，须审阴阳。右肺盛，阴状多，俱主弄瓦；左尺盛，阳状多，俱主弄璋。备察诸义，固已详尽；然多彼此矛盾，难以凭据。若其不易之理，则在阴阳二字。以左右分阴阳，则左为阳右为阴；以寸尺分阴阳，则寸为阳尺为阴；以脉体分阴阳，则鼓搏沉实为阳，虚弱浮涩为阴；诸阳实者为男，诸阴虚者为女，庶为一定之论。然犹当察孕妇之强弱老少，及平日之偏左偏右，尺寸之素强素弱，斯足以尽其妙也。）

　　六卷　脉色类

　　二十四、诸经脉证死期

　　（素问大奇论 全）

　　肝满肾满肺满，皆实即为肿。（满，邪气壅滞而为胀满也。此言肝肾肺经，皆能为满，若其脉实，当为浮肿，而辨如下文也。）肺之雍，喘而两 满。（肺居膈上，其系横出腋下，故肺雍则喘而两 满。雍，壅同。 音区，腋下胁也。）肝雍，两 满，卧则惊，不得小便。（肝经之脉环阴器，布胁肋，故肝雍则两 满而不得小便。肝主惊骇，卧则气愈雍，故多惊也。）肾雍， 下至少腹满，胫有大小，髀 大跛易偏枯。（肾脉循内踝之后上 ，出 内廉，上股内属肾络膀胱而上行，故肾经雍则 下至少腹胀满也。足胫或肿或消，是谓大小。自髀至 ，或为大，或为跛，或掉易无力，或偏枯不用，是皆肾经雍滞、不能营运所致。 下，诸本皆作脚下，甲乙经作 下者是，今从之。髀音皮。 音杭。）心脉满大，痫螈筋挛。（心脉满大，火有余也。心主血脉，火盛则血涸，故痫螈而筋挛。痫音闲，癫痫也。螈音炽，抽搐也。挛音恋，拘挛也。下同。）肝脉小急，痫螈筋挛。肝藏血，小为血不足，急为邪有余，故为是病。夫痫螈筋挛，病一也，而心肝二经皆有之，一以内热，一以风寒，寒热不同，血衰一也，故同有是病。）肝脉骛暴，有所惊骇，脉不至若喑，不治自已。

　　（骛，驰骤也。暴，急疾也。惊骇者肝之病，故肝脉急乱者，因惊骇而然。甚有脉不至而声喑者，以猝惊则气逆，逆则脉不通，而肝经之脉循喉咙，故声喑而不出也。然此特一时之气逆耳，气通则愈矣，故不治自已。骛音务。喑音音，声不出也。）肾脉小急，肝脉小急，心脉小急，不鼓皆为瘕。（三脉细小而急，阴邪聚于阴分也，故当随三经之位而为瘕。

　　瘕音加，又去声， 瘕也。）肾肝并沉为石水，并浮为风水，（此言水病之有阴阳也。肾肝在下，肝主风，肾主水，肝肾俱沉者，阴中阴病也，当病石水。石水者，凝结少腹，沉坚在下也。肝肾俱浮者，阴中阳病也，当病风水。风水者，游行四体，浮泛于上也。诸篇水证详义，当考会通类水胀证。）并虚为死，（肾为五脏之根，肝为发生之主，根本空虚，有表无里也，故当死。）并小弦欲惊。（肝肾并小，真阴虚也。小而兼弦，木邪胜也。气虚胆怯，故为欲惊。）肾脉大急沉，肝脉大急沉，皆为疝。（疝者，寒气结聚所为。脉急者挟肝邪，脉沉者在阴分，沉急而大，阴邪盛也。肝肾之脉络小腹，结于阴器，寒邪居之，故当病疝。愚按：疝病乃寒挟肝邪之证，或结于少腹，或结于睾丸，或结于睾丸之左右上下，而筋急绞痛、脉必急搏者，多以寒邪结聚阴分，而挟风木之气也。如四时刺逆从论曰肺风疝、脾风风疝之类，皆兼一风字，其必挟肝邪可知。疝音讪。睾音高，阴丸也。）心脉搏滑急为心疝，肺脉沉搏为肺疝，（病疝而心脉搏滑急者，寒挟肝邪乘心也。肺脉沉搏者，寒挟肝邪乘肺也。）三阳急为瘕，三阴急为疝。（三阳，手足太阳经也。三阴，手足太阴经也。邪聚三阳为瘕聚，邪聚三阴为疝气，凡脉急者，皆邪盛也。前言肝肾心肺而此言脾经，所以五脏皆有疝。）二阴急为痫厥，二阳急为惊。（二阴，少阴也。二阳，阳明也。脉急者为风寒，邪乘心肾，故为痫为厥。木邪乘胃，故发为惊。阳明脉解篇曰：胃者土也，故闻木音而惊者，土恶木也。是亦此义。）脾脉外鼓沉为肠 ，久自已。（沉为在里而兼外鼓者，邪不甚深，虽为肠 ，久当自已。肠 ，下痢也。凡心肝脾肾，皆主阴分，或寒湿，或热，各有所伤，乃自大肠下血，均谓为肠 。 音劈。）肝脉小缓为肠 ，易治。（肝脉急大则邪盛难愈，今脉小缓，为邪轻易治也。）肾脉小搏沉为肠 下血，血温身热者死。（肾居下部，其脉本沉，若小而搏，为阴气不足而阳邪乘之，故为阳 下血。若其血温身热者，邪火有余，真阴丧败也，故当死。）心肝 亦下血，二脏同病者可治，（心生血，肝藏血，故二脏之 亦下血，而不独肾也。然心肝二脏，木火同气，故同病者为顺而可治。若肝脾同病，是为土败木贼，其难治也明矣。）其脉小沉涩为肠 ，其身热者死，热见七日死。（心肝之脉，小沉而涩，以阴不足而血伤也，故为肠 。然脉沉细者不当热，今脉小身热是为逆，故当死。

