<!-- { "loadSidebar": true } -->
　　七诊虽见，九候皆从者不死。（七诊义见前章第六。从，顺也。谓脉顺四时之令，及得诸经之体者，虽有独大独小等脉，不至死也。）所言不死者，风气之病及经月之病，似七诊之病而非也，故言不死。（风者，阳病也。故偶感于风，则阳分之脉或大或疾。经月者，常期也。故适值去血，则阴分之脉或小或迟，或为陷下。此皆似七诊之脉而实非也，皆不可以言死。然则非外感及经月之病而得七诊之脉者，非吉兆也。）若有七诊之病，其脉候亦败者死矣，必发哕噫。（此承上文而言风气经月之病，本非七诊之类；若其果系脉息证候之败者，又非不死之比。然其死也，必发哕噫。盖哕出于胃，土气败也。噫出于心，阴邪胜也。哕，于决切，呃逆也。噫，伊芳、隘二音，嗳气也。）必审问其所始病，与今之所方病，而后各切循其脉，视其经络浮沉，以上下逆从循之。（凡诊病之道，必问其始病者，察致病之由也。求今之方病者，察见在之证也。本末既明，而后切按其脉，以参合其在经在络，或浮或沉，上下逆从，各因其次以治之也。）其脉疾者不病，其脉迟者病，脉不往来者死，皮肤着者死。（疾言力强有神。迟言气衰不足。若脉不往来者，阴阳俱脱。皮肤着者，血液已尽，谓皮肤枯槁着骨也。）帝曰：其可治者奈何？岐伯曰：经病者治其经，（经脉为里，支而横者为络。治其经，谓即其经而刺之也。）孙络病者治其孙络血，（络之小者为孙，即络脉之别而浮于肌肤者也。经脉篇曰：诸刺络脉者，急取之以泻其邪而出其血，留之发为痹也。故曰治其血。）血病身有痛者治其经络。（血病而身痛者，不止于孙络，而经亦有滞也，当随其经络而刺之。）其病者在奇邪，奇邪之脉则缪刺之。（奇邪者。不入于经而病于络也。邪客大络。则左注右，右注左，其气无常处，故当缪刺之。详针刺类三十。）留瘦不移，节而刺之。（留，病留滞也。瘦，形消瘦也。不移，不迁动也。凡病邪久留不移者，必于四肢八溪之间有所结聚，故当于节之会处，索而刺之，斯可平也。）上实下虚，切而从之，索其结络脉，刺出其血，以见通之。（上实下虚，有所隔也，故当切其脉以求之，从其经以取之，索其络脉之有结滞者，刺出其血，结滞去而通达见矣。）瞳子高者太阳不足，戴眼者太阳已绝，此决死生之要，不可不察也。（瞳子高者，目上视也。戴眼者，上视之甚而定直不动也。此重明上文足太阳之证，而分其轻重以决死生也。）手指及手外踝、五指留针。

　　（本节义不相属，及前节单言太阳而不及他经，必皆古文之脱简。）

　　六卷　脉色类

　　二十六、脉有阴阳真脏

　　（素问阴阳别论）

　　黄帝问曰：人有四经十二从，何谓？岐伯对曰：四经应四时，十二从应十二月，十二月应十二脉。（四经应四时，肝木应春，心火应夏，肺金应秋，肾水应冬；不言脾者，脾主四经，而土王四季也。十二从应十二月，手有三阴三阳，足有三阴三阳，以应十二月之气，而在人则应十二经之脉也。所谓从者，即手之三阴从脏走手等义。）脉有阴阳，知阳者知阴，知阴者知阳。（脉有阴阳，最当详辨。必知阳脉之体，而后能察阴脉；必知阴脉之体，而后能察阳脉。阳中有阴，似阳非阳也；阴中有阳，似阴非阴也。辨阴阳未必难，辨真假为难耳。误认者杀人反掌。）凡阳有五，五五二十五阳。（阳者，如下文所谓胃脘之阳，即胃气也。五者，即五脏之脉，如肝弦、心钩、脾 、肺毛、肾石也。以一脏而兼五脉、则五脏互见，是为五五二十五脉也。然五脏之脉，皆不可以无胃气，故曰凡阳有五；而二十五脉亦皆不可无胃气，故又曰五五二十五阳也。）所谓阴者真脏也，见则为败，败必死也。（阴者，无阳之谓。无阳者，即无阳明之胃气，而本脏之阴脉独见，如但弦但钩之类，是为真脏，胃气败也，故必死。）所谓阳者，胃脘之阳也。（胃属阳明。胃脘之阳，言胃中阳和之气，即胃气也，五脏赖之以为根本者也。故人无胃气曰逆，逆者死。脉无胃气亦死，即此之谓。脘音管。）别于阳者，知病处也；别于阴者，知死生之期。（能别阳和之胃气，则一有不和，便可知疾病之所。能别纯阴之真脏，则凡遇生克，便可知死生之期也。按：玉机真脏论曰：别于阳者，知病从来；别于阴者，知死生之期。其义与此互有发明，所当并考，见藏象类二十四。别音鳖。）三阳在头，三阴在手，所谓一也。（三阳在头，指人迎也。三阴在手，指气口也。太阴阳明论曰：阳明者表也，为之行气于三阳。盖三阳之气，以阳明胃气为本，而阳明动脉曰人迎，在结喉两旁一寸五分，故曰三阳在头。又曰：足太阴者三阴也，为之行气于三阴。盖三阴之气，以太阴脾气为本，然脾脉本非气口，何云在手？如五脏别论曰：五味入口，藏于胃以养五脏气，而变见于气口，气口亦太阴也。故曰三阴在手。上文以真脏胃气言阴阳，此节以人迎气口言阴阳。盖彼言脉体，此言脉位，二者相根据，所谓一也。气口义见藏象类十一。）别于阳者，知病忌时；别于阴者，知死生之期。（此与前节稍同而复言之者，盖前以真脏胃气言，而此以阴阳表里言，是正与玉机真藏论者同，二义相关，皆不可缺，观者当会通其意可也。忌时，言气有衰王，病有时忌也。）谨熟阴阳，无与众谋。（阴阳之理，不可不熟，故曰谨。独闻独见，非众所知，故无与谋。）所谓阴阳者，去者为阴，至者为阳；静者为阴，动者为阳；迟者为阴，数者为阳。（脉之阴阳，其概如此。得阳者生，得阴者死，此其要也。）

　　六卷　脉色类

　　二十七、骨枯肉陷真脏脉见者死

　　（素问玉机真藏论）

　　大骨枯 ，大肉陷下，胸中气满，喘息不便，其气动形，期六月死；真藏脉见，乃予之期日。（大骨大肉，皆以通身而言。如肩脊腰膝，皆大骨也；尺肤臀肉，皆大肉也。肩垂项倾，腰重膝败者，大骨之枯 也。尺肤既削，臀肉必枯，大肉之陷下也。肾主骨，骨枯则肾败矣。脾主肉，肉陷则脾败矣。肺主气，气满喘息则肺败矣。气不归原，形体振动，孤阳外浮而真阴亏矣。三阴亏损，死期不出六月。六月者，一岁阴阳之更变也。若其真脏脉已见，则不在六月之例，可因克贼之日而定其期矣。）大骨枯 ，大肉陷下，胸中气满，喘息不便，内痛引肩项，期一月死；真脏见，乃予之期日。

　　（内痛引肩项，病及心经矣。较前已甚，期一月死。一月者，斗建移而气易也。）大骨枯 ，大肉陷下，胸中气满，喘息不便，内痛引肩项，身热，脱肉破 ，真脏见，十月之内死。（身热者，阴气去也。脱肉者，肌肉消尽也。破 者，卧久骨露而筋肉败也。是为五脏俱伤，而真脏又见，当十日内死。十日者，天干尽而旬气易也。月字误，当作日。 ，劬允切，筋肉结聚之处也。启玄子曰：肘膝后肉如块者。）大骨枯 ，大肉陷下，肩髓内消，动作益衰，真脏来见，期一岁死；见其真脏，乃予之期日。（骨枯肉陷，脾肾已亏，兼之肩髓内消，动作益衰，虽诸证未全，真脏未见，然败竭已兆，仅支一年，岁易气新，不能再振矣。若一见真脏，乃可必其死期也。来见误，当作未见。）大骨枯 ，大肉陷下，胸中气满，腹内痛，心中不便，肩项身热，破 脱肉，目匡陷，真脏见，目不见人立死；其见人者，至其所不胜之时则死。（五脏败证俱见，而目匡陷、真脏见、目不见人者，神气已脱，故当立死。若其见人者，神气犹在，故必待克贼之时而死也。）急虚，身中卒至，五脏绝闭，脉道不通，气不往来，譬于堕溺，不可为期；其脉绝不来，若人一息五六至，其形肉不脱，真脏虽不见，犹死也。（急虚者，言元气暴伤而忽甚也。故其邪中于身，必猝然而至譬之堕者溺者，旦时莫测，有不可以常期论也。若脉绝不至，或一呼五六至者，皆脏气竭而命当尽也，故不必其形肉脱而真脏见，如上文以渐衰惫而死有期也。中，去声。卒，猝同。息字误，当作呼。）真肝脉至中外急，如循刀刃责责然，如按琴瑟弦，色青白不泽，毛折乃死。

　　（此下皆言真脏脉也。肝之真脏如刀刃、如琴瑟弦者，言细急坚搏而非微弦之本体也。青本木色，而兼白不泽者，金克木也。五脏率以毛折死者，皮毛得血气而充，毛折则精气败矣，故皆死。下同。）真心脉至坚而搏，如循薏苡子累累然，色赤黑不泽，毛折乃死。（坚而搏，如循薏苡子者，短实坚强而非微钩之本体，心脉之真脏也。赤本火色，而兼黑不泽者，水克火也，故死。毛折义如前。）真肺脉至大而虚，如以毛羽中人肤，色白赤不泽，毛折乃死。（大而虚，如以毛羽中人肤，浮虚无力之甚，而非微毛之本体，肺脉之真脏也。白本金色，而兼赤不泽者，火克金也，故死。）真肾脉至搏而绝，如指弹石辟辟然，色黑黄不泽，毛折乃死。（搏而绝，搏之甚也。如指弹石辟辟然，沉而坚也。皆非微石之本体，而为肾脉之真脏也。黑本水色，兼黄不泽者，土克水也，故死。）真脾脉至，弱而乍数乍疏，色黄青不泽，毛折乃死。（弱而乍数乍疏，则和缓全无，而非微 弱之本体，脾脉之真脏也。黄本土色而兼青不泽者，木克土也，故死。）诸真脏脉见者，皆死不治也。（无胃气者即名真脏，皆为不治之脉。）黄帝曰：见真脏曰死何也？岐伯曰：五脏者皆禀气于胃，胃者五脏之本也。（胃为水谷之海，以养五脏，故为之本。）脏气者，不能自致于手太阴，必因于胃气，乃至于手太阴也。（谷入于胃，以传于肺，五脏六腑皆以受气，故脏气必因于胃气，乃得至于手太阴，而脉则见于气口，此所以五脏之脉，必赖胃气以为之主也。）故五脏各以其时自为，而至于手太阴也。（以时自为，如春而但弦、夏而但钩之类，皆五脏不因于胃气，即真脏之见也。）故邪气胜者精气衰也，故病甚者，胃气不能与之俱至于手太阴，故真脏之气独见，独见者病胜脏也，故曰死。帝曰：善。（凡邪气盛而正气竭者，是病胜脏也，故真脏之邪独见。真脏独用者，胃气必败，故不能与之俱至于手太阴，则胃气不见于脉，此所以为危兆也。）

　　六卷　脉色类

　　二十八、真脏脉死期

　　（素问阴阳别论）

