<!-- { "loadSidebar": true } -->
　　凡持真脉之脏脉者，肝至悬绝急，十八日死；（素问阴阳别论。真脉之脏脉，即真脏也。悬绝急者，全失和平而弦搏异常也。十八日者，为木金成数之余，金胜木而死也。此下死期，悉遵王氏之意，以河图计数，诚为得理；然或言生数，或言成数，若不归一，弗能无疑，别有愚按在针刺六十四，亦当参正。）心至悬绝，九日死；（九日者，为火水生成数之余，水胜火也。）肺至悬绝，十二日死；（十二日者，为金火生成数之余，火胜金也。）肾至悬绝，七日死；（七日者，为水土生数之余，士胜水也。）脾至悬绝，四日死。（四日者，为木生数之余，木胜土也。凡此者皆不胜克贼之气，故真脏独见者，气败而危矣。）

　　肝见庚辛死，（素问平人气象论。此言真脏脉见者，遇克贼之日而死。庚辛为金，伐肝木也。）心见壬癸死，（壬癸属水，灭心火也。）脾见甲乙死，（甲乙属木，克脾土也。）肺见丙丁死，（丙丁属火，烁肺金也。）肾见戊己死，（戊己属土，伤肾水也。）见谓真脏见皆死。（此即三部九候论所谓真脏脉见者胜死之义。）

　　六卷　脉色类

　　二十九、阴阳虚搏病候死期

　　（素问阴阳别论）

　　阴搏阳别，谓之有子。（注见前二十三。）阴阳虚，肠辟死。（阴阳虚者，尺寸俱虚也。肠辟，利脓血也。胃气不留，魄门不禁，而阴阳虚者，脏气竭也，故死。通评虚实论曰：滑大者曰生，悬涩者曰死。）阳加于阴谓之汗。阳言脉体，阴言脉位。汗液属阴而阳加于阴，阴气泄矣，故阴脉多阳者多汗。）阴虚阳搏谓之崩。（阴虚者，沉取不足。阳搏者，浮取有余。阳实阴虚，故为内崩失血之证。）三阴俱搏，二十日夜半死。（三阴，手太阴肺、足太阴脾也。搏即真藏之击搏也。

　　二十日者，脾肺成数之余也。夜半阴极，气尽故死。）二阴俱搏，十三日夕时死。（二阴，手少阴心，足少阴肾也。十三日者，心肾之成数也。夕时者，阴阳相半，水火分争之会也。）一阴俱搏，十日平旦死。（一阴，手厥阴心主、足厥阴肝也。十日者，肝心生成之数也。平旦者，木火王极而邪更甚，故死。）三阳俱搏且鼓，三日死。（三阳，手太阳小肠、足太阳膀胱也。水一火二，故死在三日。其死之速者，以既搏且鼓，阳邪之盛极也。）三阴三阳俱搏，心腹满发尽，不得隐曲，五日死。（三阴三阳，脾肺小肠膀胱也。四脏俱搏则上下俱病，故在上则心腹胀满，至于发尽。发尽者，胀之极也。

　　在下则不得隐曲，阴道不利也。四脏俱病，惟以胃气为主，土数五，五数尽而死矣。）二阳俱搏，其病温，死不治，不过十日死。（二阳，手阳明大肠、足阳明胃也。十日者、肠胃生数之余也。此篇独缺一阳搏者，必脱简也。六经次序义，详疾病类七。）

　　六卷　脉色类

　　三十、精明五色

　　（素问脉要稍微论）

　　夫精明五色者，气之华也。（精明见于目，五色显于面，皆五气之精华也。六节藏象论曰：天食人以五气，五气入鼻，藏于心肺，上使五色修明。本类首章曰：切脉动静，而视精明，察五色，以此参伍，决死生之分。皆此之谓也。）赤欲如白裹朱，不欲如赭；（白裹朱，隐然红润而不露也。赭，代赭也，色赤而紫。此火色之善恶也。赭音者。）白欲如鹅羽，不欲如盐；（鹅羽白而明，盐色白而暗，此金色之善恶也。）青欲如苍璧之泽，不欲如蓝；（苍璧之泽，青而明润，蓝色青而沉晦，此木色之善恶也。）黄欲如罗裹雄黄，不欲如黄土；（罗裹雄黄，光泽而隐，黄土之色，沉滞无神，此土色之善恶也。）黑欲如重漆色，不欲如地苍。（重漆之色，光彩而润，地之苍黑，枯暗如尘，此水色之善恶也。）五色精微象见矣，其寿不久也。（此皆五色精微之象也，凶兆既见，寿不远矣。）夫精明者，所以视万物，别白黑，审短长。以长为短，以白为黑，如是则精衰矣。（五脏六腑之精气，皆上注于目而为之精，故精聚则神全；若其颠倒错乱，是精衰而神散矣，岂允安之兆哉？）

　　六卷　脉色类

　　三十一、五官五阅

　　（灵枢五阅五使篇 全）

　　黄帝问于岐伯曰：余闻刺有五官五阅，以观五气。五气者，五脏之使也，五时之副也。愿闻其五使当安出？（刺法当知脏气。欲知脏气，当于五官五阅而察之。五官，如下文鼻者肺之官也。阅，外候也。使，所使也。副，配合也。）岐伯曰：五官者，五脏之阅也。（五脏藏于中，五官见于外，内外相应，故为五脏之阅。）黄帝曰：愿闻其所出，令可为常。

　　岐伯曰：脉出于气口，色见于明堂，五色更出，以应五时，各如其常，经气入脏，必当治里。（可为常者，常行之法。五脏之脉，察于气口。五脏之色，察于明堂。明堂者，鼻也。色应其时，乃其常也。然色见于外而病在内，是为经气入脏，故当治里。）帝曰：善。五色独决于明堂乎？岐伯曰：五官以辨，阙庭必张，乃立明堂。明堂广大，蕃蔽见外，方壁高基，引垂居外，（此言五官诸部，皆当详辨，不惟察色于明堂也。阙，眉间也。庭，颜也。张，布列也。蕃，颊侧也。蔽，耳门也。壁，墙壁也。基，骨胳也。引垂居外，谓明显开豁也。此于五色之外，而言其部位之隆浓也。）五色乃治，平博广大，寿中百岁。（形色皆佳，乃为寿具，故中百岁。治，不乱也。中，宜也，堪也。）见此者，刺之必已。如是之人者，血气有余，肌肉坚致，故可苦以针。（若此之人，是为血气充实，形色坚固，故刺之则病已，而可苦以针也。然则血气内虚，形色外弱者，其不宜用针可知。致音致，密也。）黄帝曰：愿闻五官。岐伯曰：鼻者肺之官也，目者肝之官也，口唇者脾之官也，舌者心之官也，耳者肾之官也。（鼻为肺之窍，目为肝之窍，口唇为脾之窍，舌为心之窍，耳为肾之窍。官者，职守之谓，所以司呼吸、辨颜色、纳水谷、别滋味、听声音者也。）黄帝曰：以官何候？岐伯曰：以候五脏。故肺病者喘息鼻张，肝病者 青，脾病者唇黄，心病者舌卷短颧赤，肾病者颧与颜黑。（此虽以五脏之色，见于五脏之官为言；然各部有互见者，又当因其理而变通之。卷，上声。）黄帝曰：五脉安出，五色安见，其常色殆者如何？（安出安见，言脉色安然无恙也。常色殆者，谓色本如常而身亦危也。此又何如其故？）岐伯曰：五官不辨，阙庭不张，小其明堂，蕃蔽不见，又埤其墙，墙下无基，垂角去外，如是者虽平常殆，况加疾哉？（若此者，部位骨胳既无所善，则脉色虽平，不免于殆，尚何疾之能堪哉？是以人之寿夭，尤当以骨胳为主。埤，卑同。）黄帝曰：五色之见于明堂，以观五脏之气，左右高下，各有形乎？（五色见于明堂，而明堂居面之中，故五脏之气，亦仍当有各部之辨。）岐伯曰：腑脏之在中也，各以次舍，左右上下，各如其度也。（腑脏居于腹中、各有左右上下之次舍，而面部所应之色亦如其度，如后篇所谓庭者首面、阙者咽喉之类皆是也。详具脏腑肢节面部图。）

　　六卷　脉色类

　　三十二、色藏部位脉病易难

　　（灵枢五色篇 全）

　　雷公问于黄帝曰：五色独决于明堂乎？小子未知其所谓也。（诸臣之中，惟雷公独少，故自称小子。）黄帝曰：明堂者鼻也，阙者眉间也，庭者颜也，蕃者颊侧也，蔽者耳门也，其间欲方大，去之十步，皆见于外，如是者寿必中百岁。（颜为额角，即天庭也。蕃蔽者，屏蔽四旁。即藩篱之义。十步之外，而骨胳明显，其方大丰隆可知，故能寿终百岁。盖五色之决，不独于明堂也。蕃音烦。）雷公曰：五官之辨奈何？黄帝曰：明堂骨高以起，平以直，五脏次于中央，六腑挟其两侧，首面上于阙庭，王宫在于下极，五脏安于胸中，真色以致，病色不见，明堂润泽以清，五官恶得无辨乎？（肺心肝脾之候，皆在鼻中，六腑之候，皆在四旁，故一曰次于中央，一曰挟其两侧。下极居两目之中，心之部也。心为君主，故曰王宫。惟五脏和平而安于胸中，则其正色自致，病色不见，明堂必然清润，此五官之所以有辨也。部次诸义，详如下文。恶音乌。）雷公曰：其不辨者，可得闻乎？黄帝曰：五色之见也，各出其色部。部骨陷者，必不免于病矣。其色部乘袭者，虽病甚，不死矣。（不辨者，色失常度而变易难辨也。五色之见，各有其部，惟其部骨弱陷之处，然后易于受邪而不免于病矣。若其色部虽有变见，但得彼此生王、互相乘袭而无克贼之见者，虽病甚不死。）雷公曰：官五色奈何？黄帝曰：青黑为痛，黄赤为热，白为寒，是谓五官。（官五色，言五色之所主也。）雷公曰：病之益甚，与其方衰如何？黄帝曰：外内皆在焉。切其脉口滑小紧以沉者，病益甚，在中；人迎气大紧以浮者，其病益甚，在外。（益甚言进，方衰言退也。外内皆在，表里俱当察也。脉口者，太阴脏脉也，故曰在中而主五脏。人迎者，阳明腑脉也，故曰在外而主六腑。

　　脉口滑小紧沉者，阴分之邪盛也；人迎大紧以浮者，阳分之邪盛也，故病皆益甚。）其脉口浮滑者，病日进；人迎沉而滑者，病日损。（脉口为阴，浮滑者以阳加阴，故病日进。人迎为阳，沉滑者阳邪渐退，故病日损。损，减也。）其脉口滑以沉者，病日进，在内；其人迎脉滑盛以浮者，其病日进，在外。（脉口人迎，经分表里，故其沉滑浮滑而病日进者，有在内在外之辨也。）脉之浮沉及人迎与寸口气小大等者，病难已。（人迎寸口之脉，其浮沉大小相等者，非偏于阴，则偏于阳，故病难已。按禁服篇曰：春夏人迎微大，秋冬寸口微大，如是者命曰平人，则义有可知矣。）病之在脏，沉而大者，易已，小为逆；病在腑，浮而大者，其病易已。（病在脏者，在六阴也，阴本当沉而大为有神，有神者阴气充也，故易已；若沉而细小，则真阴衰而为逆矣。病在腑者，在六阳也，阳病得阳脉者为顺，故浮而大者病易已；若或浮小，亦逆候也。）

