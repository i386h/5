<!-- { "loadSidebar": true } -->
　　赤黑青皆见者，阴阳互胜之色，故或寒或热。）身痛而色微黄，齿垢黄，爪甲上黄，黄胆也，安卧，小便黄赤，脉小而涩者不嗜食。（黄胆，黄病也。疸有阴阳，脉小而涩者为阴疸。阴疸者，脾土弱也，故不嗜食。详疾病类五十九。）人病，其寸口之脉，与人迎之脉小大等及其浮沉等者，病难已也。（气口候阴，人迎候阳、故春夏人迎微大，秋冬寸口微大，此阴阳表里之分也。若寸口人迎大小浮沉相等者，非偏于阴则偏于阳，此病之所以难已。五色篇与此稍同，见前三十二。）

　　女子手少阴脉动甚者，妊子。（手少阴，左寸心脉也。此与平人气象论所云相同，详见前二十三。）婴儿病，其头毛皆逆上者，必死。（婴儿渐成，水为之本，发者肾水之荣。头毛逆上者，水不足则发干焦，如草之枯者必劲直而竖也。老子曰：人之生也柔弱，其死也坚强；万物草木之生也柔脆，其死也枯槁。故坚强者死之徒，柔弱者生之徒。亦此理也。然此以既病为言，若无病而头毛逆上者，即非吉兆。）耳间青脉起者，掣痛。（耳者，少阳胆之经。青者，厥阴肝之色。肝胆本为表里，青主痛，肝主筋，故为掣痛。掣音彻。）大便赤办飧泄脉小者，手足寒，难已；飧泄脉小，手足温，泄易已。（赤办者，血秽成条成片也。赤办飧泄，火居血分。若脉小而手足寒，是为相反，所以难已。若止于飧泄而无赤办，非火证也，脉虽小而手足温，以脾主四肢而脾气尚和，所以易已。办，当作瓣，瓜瓤之类也。飧音孙。）四时之变，寒暑之胜，重阴必阳，重阳必阴，故阴主寒，阳主热，故寒甚则热，热甚则寒，故曰寒生热，热生寒，此阴阳之变也。故曰冬伤于寒，春生瘅热；春伤于风，夏生后泄肠 ；夏伤于暑，秋生 疟；秋伤于湿，冬生咳嗽。是谓四时之序也。（阴阳之气，极则必变，故寒极则生热，热极则生寒，此天地四时消长更胜之道也。本节义与阴阳应象论大同，详见阴阳类一。瘅音丹，即温热之病。 音劈。 音皆。）

　　六卷　脉色类

　　三十四、能合脉色可以万全

　　（素问五脏生成篇）

　　夫脉之小大滑涩浮沉，可以指别；（小者细小，阴阳俱不足也。大者豁大，阳强阴弱也。滑者往来流利，血实气壅也。

　　涩者往来艰难，气滞血少也。浮者轻取，所以候表。沉者重按，所以候里。夫如是者得之于手，应之于心，故可以指而分别也。）五脏之象，可以类推；（象，气象也。肝象木之曲直而应在筋，心象火之炎上而应在脉，脾象土之安静而应在肉，肺象金之坚敛而应在皮毛，肾象水之润下而应在髓骨。凡若此者，脏象之辨，各有所主，皆可以类而推也。）五脏相音，可以意识；（相，形相也。音，五音也。相音，如阴阳二十五人篇所谓木形之人比于上角之类，又如肝音角、心音征、脾音宫、肺音商、肾音羽。若以胜负相参，脏痞自见，五而五之、二十五变，凡耳聪心敏者，皆可意会而识也。相，去声。）五色微诊，可以目察。（五色者，肝青心赤脾黄肺白肾黑，此其常色也。至于互为生克，诊有精微，凡目明智圆者，可以视察而知也。）能合脉色，可以万全。（因脉以知其内，因色以察于外，脉色明则参合无遗，内外明则表里具见，斯可万全无失矣。）赤脉之至也，喘而坚，诊曰有积气在中，时害于食，名曰心痹，得之外疾，思虑而心虚，故邪从之。（此下即所以合脉色也。赤者，心之色。脉喘而坚者，谓急盛如喘而坚强也。心脏居高，病则脉为喘状，故于心肺二脏独有之。喘为心气不足，坚为病气有余。心脉起于心胸之中，故积气在中，时害于食。积为病气积聚，痹为脏气不行。外疾，外邪也。思虑心虚，故外邪从而居之矣。）白脉之至也，喘而浮，上虚不实，惊有积，气在胸中，喘而虚，名曰肺痹，寒热，得之醉而使内也。（白者，肺色见也。脉喘而浮者，火乘金而病在肺也。喘为气不足，浮为肺阴虚。肺虚于上，则气不行而积于下，故上虚则为惊，下实则为积。气在胸中，喘而且虚，病为肺痹者，肺气不行而失其治节也。寒热者，金火相争，金胜则寒，火胜则热也。其因醉以入房，则火必更炽，水必更亏，肾虚盗及母气，故肺病若是矣。）青脉之至也，长而左右弹，有积气在心下支 ，名曰肝痹，得之寒湿，与疝同法，腰痛足清头痛。（青者，肝色见也。长而左右弹，言两手俱长而弦强也。弹，搏击之义。此以肝邪有余，故气积心下，及于支 ，因成肝痹。然得之寒湿而积于心下支 者，则为肝痹；积于小腹前阴者，则为疝气。总属厥阴之寒邪，故云与疝同法。肝脉起于足大趾，与督脉会于巅，故病必腰痛足冷头痛也。 音区，腋下胁也，）黄脉之至也，大而虚，有积气在腹中，有厥气，名曰厥疝，女子同法，得之疾使四肢，汗出当风。（黄者，脾色见也。脉大为邪气盛，虚为中气虚。中虚则脾不能运，故有积气在腹中。脾虚则木乘其弱，水无所畏，而肝肾之气上逆，是为厥气。且脾肝肾三经皆结于阴器，故名曰厥疝，而男女无异也。四肢皆禀气于脾，疾使之则劳伤脾气而汗易泄，汗泄则表虚而风邪客之，故为是病。）黑脉之至也，上坚而大，有积气在小腹与阴，名曰肾痹，得之沐浴清水而卧。（黑者，肾色见也。上言尺之上，即尺外以候肾也。肾主下焦，脉坚而且大者，肾邪有余，故主积气在小腹与阴处，因成肾痹。其得于沐浴清水而卧者，以寒湿内侵而气归同类，故病在下焦而邪居于肾。）凡相五色之奇脉，面黄目青，面黄目赤，面黄目白，面黄目黑者，皆不死也。（凡此色脉之不死者，皆兼面黄，盖五行以土为本，而胃气之犹在也。相，去声。）面青目赤，面赤目白，面青目黑，面黑目白，面赤目青，皆死也。（此脉色之皆死者，以无黄色。

　　无黄色则胃气已绝，故死。上文言合脉色以图万全，此二节则单言五色，亦可以决死生也。）

　　六卷　脉色类

　　三十五、经有常色络无常变

　　（素问经络论 全）

　　黄帝问曰：夫络脉之见也，其五色各异，青黄赤白黑不同，其故何也？岐伯对曰：经有常色而络无常变也。（经有五行之分，故有常色。络兼阴阳之应，故无常变。）帝曰：经之常色何如？岐伯曰：心赤肺白肝青脾黄肾黑，皆亦应其经脉之色也。（五脏合于五行，故五色各有所主，而经脉之色亦与本脏相应，是为经之常色。按此节但言五脏而不及六腑者，大都经文皆以五脏为主，言五脏则六腑在其中矣。凡三阴三阳十二经之常色，皆当以此类推。）帝曰：络之阴阳，亦应其经乎？岐伯曰：阴络之色应其经，阳络之色变无常，随四时而行也。（此言络有阴阳而色与经应亦有同异也。脉度篇曰：经脉为里，支而横者为络，络之别者为孙。故合经络而言，则经在里为阴，络在外为阳；若单以络脉为言，则又有大络孙络在内在外之别。深而在内者是为阴络，阴络近经，色则应之，故分五行以配五脏而色有常也。浅而在外者，是为阳络，阳络浮显。色不应经，故随四时之气以为进退，而变无常也。观百病始生篇曰：阳络伤则血外溢，阴络伤则血内溢。

　　其义可知。何近代诸家之注，皆以六阴为阴络，六阳为阳络，岂阳经之络必无常，阴经之络必无变乎？皆误也。）寒多则凝泣，凝泣则青黑；热多则淖泽，淖泽则黄赤。此即言阳络之变色也。泣，涩同。淖音闹，濡润也。）此皆常色，谓之无病。五色具见者，谓之寒热。（如前五色之应五脏者，皆常色也。常色者，无病之色也。若五色具见，则阴阳变乱，失其常矣，故为往来寒热之病。）帝曰：善。

　　六卷　脉色类

　　三十六、新病久病毁伤脉色

　　（素问脉要精微论）

　　帝曰：有故病，五脏发动，因伤脉色，各何以知其久暴至之病乎？（有故病，旧有宿病也。五脏发动，触感而发也。

　　脉色可辨如下文。）岐伯曰：悉乎哉问也。征其脉小色不夺者，新病也。（征，验也。脉小者邪气不盛，色不夺者形神未伤，故为新病。）征其脉不夺其色夺者，此久病也。（病久而经气不夺者有之，未有病久而形色不变者，故脉不夺而色夺者为久病。）征其脉与五色俱夺者，此久病也。（表里俱伤也。）征其脉与五色俱不夺者，新病也。（表里俱无恙也。）肝与肾脉并至，其色苍赤，当病毁伤，不见血已见血，湿若中水也。（肝脉弦，肝主筋。肾脉沉，肾主骨。苍者，肝肾之色，青而黑也。赤者，心火之色，心主血也。脉见弦沉而色苍赤者，筋骨血脉俱病，故必当为毁伤也。凡毁伤筋骨者，无论不见血、已见血，其血必凝，其经必滞，气血凝滞，形必肿满，故如湿气在经而同于中水之状。中，去声。）

　　六卷　脉色类

　　三十七、五脏五色死生

　　（素问五脏生成篇）

　　故色见青如草兹者死，（兹，滋同。如草滋者，纯于青而色深也。此以土败木贼，全失红黄之气故死。）黄如枳实者死，（黄黑不泽也。）黑如 者死，（ ，烟煤也。 音台。）赤如 血者死，（ 血，死血也，赤紫而黑。 ，铺杯切。）

　　白如枯骨者死，（枯槁无神也。）此五色之见死也。（脏气败于中，则神色夭于外。三部九候论曰：五脏已败，其色必夭，夭必死矣。此之谓也。）青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。

　　（此皆五色之明润光彩者，故见之者生。）生于心如以缟裹朱，生于肺如以缟裹红，生于肝如以缟裹绀，生于脾如以缟裹栝蒌实，生于肾如以缟裹紫，此五脏所生之外荣也。（生，生气也，言五脏所生之正色也。缟，素帛也。以缟裹五物者，谓外皆白净而五色隐然内见也。朱与红皆赤，朱言其深，红言其浅也。绀，青而含赤也。凡此皆五脏所生之正色，盖以气足于中，而后色荣于外者若此。前第三十章精明五色，当与此篇互阅。绀，高暗切。）色味当五脏，白当肺辛，赤当心苦，青当肝酸，黄当脾甘，黑当肾咸。（当，合也。此五色五味之合于五脏者，皆五行之一理也。）故白当皮，赤当脉，青当筋，黄当肉，黑当骨。（肺主皮毛，故白当皮。心主血脉，故赤当脉。肝主筋，故青当筋。脾主肉。故黄当肉。肾主骨，故黑当骨也。）

　　七卷　经络类

　　一、人始生先成精脉道通血气行

　　（灵枢经脉篇）

