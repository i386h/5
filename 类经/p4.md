<!-- { "loadSidebar": true } -->
　　是故圣人不治已病治未病，不治已乱治未乱，此之谓也。（此承前篇而言圣人预防之道，治于未形，故用力少而成功多，以见其安不忘危也。）夫病已成而后药之，乱已成而后治之，譬犹渴而穿井，斗而铸兵，不亦晚乎！（渴而穿井，无及于饮，斗而铸兵，无济于战，诚哉晚矣，而病不早为之计者，亦犹是也。观扁鹊之初见齐桓侯曰：君有疾，在腠理，不治将深。后五日复见曰：君有疾，在血脉，不治将深。又五日复见曰：君有疾，在肠胃间，不治将深。而桓侯俱不能用。再后五日复见，扁鹊望颜而退走曰：疾之居腠理也，汤熨之所及也；在血脉，针石之所及也；在肠胃，酒醪之所及也；其在骨髓，虽司命无奈之何矣。后五日桓侯疾作，使人召扁鹊，而扁鹊已去，桓侯遂死。夫桓侯不早用扁鹊之言，及其病深而后召之，是即渴而穿井，斗而铸兵也。故在圣人则常用意于未病未乱之先，所以灾祸不侵，身命可保。今之人多见病势已成，犹然隐讳，及至于不可为，则虽以扁鹊之神，亦云无奈之何，而医非扁鹊，又将若之何哉？嗟夫！祸始于微，危因于易，能预此者，谓之治未病，不能预此者，谓之治已病，知命者其谨于微而已矣。）

　　二卷　阴阳类

　　一、阴阳应象

　　（素问阴阳应象大论）

　　黄帝曰：阴阳者，天地之道也，（道者，阴阳之理也。阴阳者，一分为二也。太极动而生阳，静而生阴，天生于动，地生于静，故阴阳为天地之道。）万物之纲纪，（大曰纲，小曰纪，总之为纲，周之为纪，物无巨细，莫不由之，故为万物之纲纪。王氏曰，滋生之用也，阳与之正气以生，阴为之主持以立者，亦是。）变化之父母，（天元纪大论曰：物生谓之化，物极谓之变。易曰：在天成象，在地成形，变化见矣。朱子曰：变者化之渐，化者变之成。阴可变为阳，阳可化为阴。然而变化虽多，无非阴阳之所生，故为之父母。）生杀之本始，（生杀之道，阴阳而已，阳来则物生，阳去则物死。

　　凡日从冬至以后，自南而北谓之来，来则春为阳始，夏为阳盛，阳始则温，温则生物，阳盛则热，热则长物；日从夏至以后，自北而南谓之去，去则秋为阴始，冬为阴盛，阴始则凉，凉则收物，阴盛则寒，寒则藏物，此阴阳生杀之道也。

　　然如下文曰：阳生阴长，阳杀阴藏。则阳亦能杀，阴亦能长矣。六节藏象论曰：生之本，本于阴阳。则阴亦能生矣。故生于阳者，阴能杀之，生于阴者，阳能杀之，万物死生，皆由乎此，故谓之本始。本，根本也。始，终始也。）神明之府也，（神，变化不测也。明，三光着象也。府，所以藏物也。神明出于阴阳，故阴阳为神明之府，此自首节阴阳二字，一贯至此，义当联玩。天元纪大论亦有以上数句，见运气类第三。）治病必求于本。（本，致病之原也。人之疾病，或在表，或在里，或为寒，或为热，或感于五运六气，或伤于脏腑经络，皆不外阴阳二气，必有所本。故或本于阴，或本于阳，病变虽多，其本则一。知病所从生，知乱所由起，而直取之，是为得一之道。譬之伐木而引其柢，则千枝万叶，莫得弗从矣。倘但知见病治病，而不求其致病之因，则流散无穷，此许学士所谓广络原野，以冀一人之获，诚哉疏矣。）故积阳为天，积阴为地。（阴阳体象，大小不同，形气生成，不积不浓，故必积阳至大而为天，积阴至浓而为地。）阴静阳躁，（阴性柔，阳性刚也。）阳生阴长，阳杀阴藏。（此即四象之义，阳生阴长，言阳中之阳阴也；阳杀阴藏，言阴中之阴阳也。

　　盖阳不独立，必得阴而后成，如发生赖于阳和，而长养由乎雨露，是阳生阴长也；阴不自专，必因阳而后行，如闭藏因于寒冽，而肃杀出乎风霜，是阳杀阴藏也。此于对待之中，而复有互藏之道，所谓独阳不生，独阴不成也。如天元纪大论曰：天以阳生阴长，地以阳杀阴藏。实同此义。详运气类三，所当互考。一曰：阳之和者为发生，阴之和者为成实，故曰阳生阴长。阳之亢者为焦枯，阴之凝者为固闭，故曰阳杀阴藏。此以阴阳之淑慝言，于义亦通。）阳化气，阴成形。

　　（阳动而散，故化气。阴静而凝，故成形。）寒极生热，热极生寒。（阴寒阳热，乃阴阳之正气。寒极生热，阴变为阳也；热极生寒，阳变为阴也。邵子曰：动之始则阳生，动之极则阴生；静之始则柔生，静之极则刚生。此周易老变而少不变之义。如人伤于寒，则病为热，本寒而变热也；内热已极，而反寒栗，本热而变寒也。故阴阳之理，极则必变。）寒气生浊，热气生清。（寒气凝滞，故生浊阴。热气升散，故生清阳。）清气在下，则生飧泄；浊气在上，则生 胀。（清阳主升，阳衰于下而不能升，故为飧泄；浊阴主降，阴滞于上而不能降，故为 胀。飧泄，完谷而泄也。 胀，胸膈满也。飧音孙。 音嗔。）此阴阳反作，病之逆从也。（作，为也。此字，承上文治病必求其本以下而言。如阴云长，阳云杀，寒生热，热生寒，清在下，浊在上，皆阴阳之反作，病之逆从也。顺则为从，反则为逆，逆从虽殊，皆有其本，故必求其本而治之。）

　　故清阳为天，浊阴为地；地气上为云，天气下为雨；雨出地气，云出天气。（此下言阴阳精气之升降，以见天人一理也。天地者，阴阳之形体也。云雨者，天地之精气也。阴在下者为精，精者水也，精升则化为气，云因雨而出也；阳在上者为气，气者云也，气降则化为精，雨由云而生也。自下而上者，地交于天也，故地气上为云，又曰云出天气；自上而下者，天交于地也，故天气下为雨，又曰雨出地气。六微旨大论曰：升已而降，降者谓天；降已而升，升者谓地。天气下降，气流于地；地气上升，气腾于天。可见天地之升降者，谓之云雨；人身之升降者，谓之精气。天人一理，此其为最也。气水同类详义，有按在后第四章，所当参阅。）故清阳出上窍，浊阴出下窍；（本乎天者亲上，本乎地者亲下也。

　　上窍七，谓耳目口鼻。下窍二，谓前后二阴。）清阳发腠理，浊阴走五脏；（腠理，肌表也。阳发散于皮肤，故清阳归之。

　　阴受气于五脏，故浊阴走之。腠音凑。）清阳实四肢，浊阴归六腑。（四肢为诸阳之本，故清阳实之。六腑传化水谷，故浊阴归之。）水为阴，火为阳，（水润下而寒，故为阴。火炎上而热，故为阳。水火者，即阴阳之征兆；阴阳者，即水火之性情。凡天地万物之气，无往而非水火之运用，故天以日月为水火，易以坎离为水火，医以心肾为水火，丹以精气为水火。夫肾者水也，水中生气，即真火也；心者火也，火中生液，即真水也。水火互藏，乃至道之所在，医家首宜省察。）

　　阳为气，阴为味。（气无形而升，故为阳。味有质而降，故为阴。此以药食气味言也。）味归形，形归气，（归，根据投也。

　　五味生精血以成形，故味归于形。形之存亡，由气之聚散，故形归于气。）气归精，（气者，真气也，所受于天，与谷气并而充身者也。人身精血，由气而化，故气归于精。）精归化。（精者，坎水也，天一生水，为五行之最先。故物之初生，其形皆水，由精以化气，由气以化神，是水为万化之原，故精归于化。）精食气，形食味，（食，如子食母乳之义。气归精，故精食气。味归形，故形食味。）化生精，（万物化生，必从精始，故化生精。前言精归化者，言未化之前，由精为化也。此言化生精者，言既化之后，由化生精也。）气生形。（气聚则形生，气散则形死也。）味伤形，气伤精，（味既归形，而味有不节，必反伤形。气既归精，而气有失调，必反伤精。）精化为气，（精化为气，谓元气由精而化也。珠玉集曰：水是三才之祖，精为元气之根。其义即此。然上文既云气归精，是气生精也；而此又曰精化气，是精生气也。二者似乎相反，而不知此正精气互根之妙，以应上文天地云雨之义也。夫阳化气。即云之类；阴成形，即雨之类。雨乃不生于地而降于天之云，气归精也。云乃不出于天而升于地之气，精化为气也。人身精气，全是如此。故气聚则精盈，精盈则气盛，精气充而形自强矣。帝所以先举云雨为言者，正欲示人以精气升降之如此耳。（气伤于味。）上文曰味伤形，则未有形伤而气不伤者。如云味过于酸，肝气以津，脾气乃绝之类，是皆味伤气也。）阴味出下窍，阳气出上窍。（味为阴故降，气为阳故升。）味浓者为阴，薄为阴之阳；气浓者为阳，薄为阳之阴。（此言气味之阴阳，而阴阳之中，复各有阴阳也。味为阴矣，而浓者为纯阴，薄者为阴中之阳；气为阳矣，而浓者为纯阳，薄者为阳中之阴。）味浓则泄，薄则通；气薄则发泄，浓则发热。（阴味下行，故味浓者能泄于下，薄者能通利；阳气上行，故气薄者能泄于表，浓者能发热也。）

　　壮火之气衰，少火之气壮。壮火食气，气食少火；壮火散气，少火生气。（火，天地之阳气也。天非此火，不能生物；人非此火，不能有生。故万物之生，皆由阳气。但阳和之火则生物，亢烈之火反害物，故火太过则气反衰，火和平则气乃壮。壮火散气，故云食气，犹言火食此气也。少火生气，故云食火，犹言气食此火也。此虽承气味而言，然造化之道，少则壮，壮则衰，自是如此，不特专言气味者。）气味辛甘发散为阳，酸苦涌泄为阴。（此言正味之阴阳也。辛散甘缓，故发肌表。酸收苦泄，故为吐泻。 涌， 同。）

