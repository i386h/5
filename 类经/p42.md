<!-- { "loadSidebar": true } -->
　　手太阴之别，名曰列缺，起于腕上分间，并太阴之经，直入掌中，散入于鱼际，（此下即十五络穴也。不曰络而曰别者，以本经由此穴而别走邻经也。手太阴之络名列缺，在腕后一寸五分，上侧分肉间，太阴自此别走阳明者。其太阴本经之脉，由此直入掌中，散于鱼际也。人或有寸关尺三部脉不见，自列缺至阳溪见者，俗谓之反关脉，此经脉虚而络脉满，千金翼谓阳脉逆，反大于气口三倍者是也。）其病实则手锐掌热，虚则欠KT ，小便遗数，取之去腕半寸，别走阳明也。（掌后高骨为手锐骨。实为邪热有余，故手锐掌热。欠KT ，张口伸腰也。虚因肺气不足，故为欠KT 及小便遗而且数。通俗文曰：体倦则伸，志倦则KT 也。治此者取列缺，谓实可泻之，虚可补之。后诸经皆准此。半寸当作寸半。此太阴之络别走阳明，而阳明之络曰偏历，亦入太阴，以其相为表里，故互为注络以相通也。他经皆然。KT 音去。）

　　手少阴之别，名曰通里，去腕一寸半，别而上行，循经入于心中，系舌本，属目系。其实则支膈，虚则不能言，取之掌后一寸，别走太阳也。（手少阴之络名通里，在腕后一寸陷中。别走手太阳者也。此经入心下膈，故邪实则支膈，谓膈间若有所支而不畅也。其支者上系舌本。故虚则不能言。当取通里，或补或泻以治之也。）

　　手心主之别，名曰内关，去腕二寸，出于两筋之间，循经以上系于心包，络心系。实则心痛。虚则为头强，取之两筋间也。（手厥阴之络名内关，在掌后去腕二寸两筋间，别走手少阳者也。此经系心包，络心系，又去耳后，合少阳完骨之下。故邪实则心痛，虚则头强不利也。皆取内关以治之。）

　　手太阳之别，名曰支正，上腕五寸，内注少阴；其别者上走肘，络肩 。实则节弛肘废，虚则生 ，小者如指痂疥，取之所别也。（手太阳之络名支正，在腕后五寸，走臂内侧，注手少阴者也。此经走肘络肩，故邪实则脉络壅滞而节施肘废，正虚则血气不行，大则为 ，小则为指间痂疥之类。取之所别，即支正也。 音尤，赘也。瘤也。）

　　手阳明之别，名曰偏历，去腕三寸，别入太阴；其别者，上循臂，乘肩 ，上曲颊偏齿；其别者，入耳合于宗脉。

　　实则龋聋，虚则齿寒痹隔，取之所别也。（手阳明之络名偏历，在腕后三寸上侧间，别走手太阴者也。按本经筋脉皆无入耳上目之文，惟此别络有之。宗脉者，脉聚于耳目之间者也。龋，齿蠹病也。此经上曲颊偏齿入耳，络肺下膈，故实则为齿龋耳聋，虚则为齿寒内痹而隔。治此者，当取所别之偏历。龋，丘雨切。）

　　手少阳之别，名曰外关，去腕二寸，外绕臂，注胸中，合心主。病实则肘挛，虚则不收，取之所别也。（手少阳之络名外关，在腕后二寸两筋间，别走手厥阴心主者也。此经绕臂，故为肘挛及不收之病。治此者，当取所别之外关。）

　　足太阳之别，名曰飞阳，去踝七寸，别走少阴。实则鼽窒头背痛，虚则鼽衄，取之所别也。（足太阳之络名飞阳，在足外踝上七寸，别走足少阴者也。此经起于目内 ，络脑行头背，故其为病如此。治此者，当取所别之飞阳。鼽音求，鼻塞也。窒音质。衄，女六切，鼻出血也。）

　　足少阳之别，名曰光明，去踝五寸，别走厥阴，下络足跗。实则厥，虚则痿 ，坐不能起，取之所别也。（足少阳之络名光明，在外踝上五寸，别走足厥阴者也。此经下络足跗，故为厥为痿 。治此者，当取所别之光明。 音璧，足不能行也。）

　　足阳明之别，名曰丰隆，去踝八寸，别走太阴；其别者，循胫骨外廉，上络头项，合诸经之气，下络喉嗌。其病气逆则喉痹瘁喑，实则狂巅，虚则足不收胫枯，取之所别也。（足阳明之络名丰隆，在外踝上八寸，别走足太阴者也。此经循喉咙入缺盆，胃为五脏六腑之海，而喉嗌缺盆为诸经之孔道，故合诸经之气下络喉嗌而为病如此。治之者，当取所别之丰隆也。胫，奚敬切。嗌音益。瘁，悴同，病乏也。喑音音。巅，癫同。）

　　足太阴之别，名曰公孙，去本节之后一寸，别走阳明；其别者，入络肠胃。厥气上逆则霍乱，实则肠中切痛，虚则鼓胀，取之所别也。（足太阴之络名公孙，在足大趾本节后一寸，别走足阳明者也。厥气者，脾气失调而或寒或热，皆为厥气。逆而上行则为霍乱。本经入腹属脾络胃，故其所病如此。治此者，当取所别之公孙也。）

　　足少阴之别，名曰大钟，当踝后绕跟，别走太阳；其别者，并经上走于心包，下外贯腰脊。其病气逆则烦闷，实则闭癃，虚则腰痛，取之所别也。（足少阴之络名大钟，在足跟后骨上两筋间，别走足太阳者也。前十二经脉言本经从肺出络心，此言上走心包，下外贯腰脊，故其为病如此。而治此者，当取所别之大钟也。）

　　足厥阴之别，名曰蠡沟，去内踝五寸，别走少阳；其别者，循胫上睾，结于茎。其病气逆则睾肿卒疝，实则挺长，虚则暴痒，取之所别也。（足厥阴之络名蠡沟，在足内踝上五寸，别走足少阳者也。本经络阴器，上睾结于茎，故其所病如此。而治此者，当取所别之蠡沟。蠡音里。睾音高，阴丸也。茎，英、行二音，阴茎也。）

　　任脉之别，名曰尾翳，下鸠尾，散于腹。实则腹皮痛，虚则痒搔，取之所别也。（尾翳，误也，任脉之络名屏翳，即会阴穴，在大便前、小便后、两阴之间，任督冲三脉所起之处。此经由鸠尾下行散于腹，故其为病若此。而治之者，当取所别之会阴。搔，思高切，爬也。）

　　督脉之别，名曰长强，挟膂上项，散头上，下当肩胛左右，别走太阳，入贯膂。实则脊强，虚则头重高摇之，挟脊之有过者，取之所别也。（督脉之络名长强，在尾 骨端，别走任脉足少阴者也。此经上头项走肩背，故其所病如此。头重高摇之，谓力弱不胜而颤掉也。治此者，当取所别之长强。膂音吕。）

　　脾之大络，名曰大包，出渊腋下三寸，布胸胁。实则身尽痛，虚则百节尽皆纵，此脉若罗络之血者，皆取之脾之大络脉也。（脾之大络名大包，在渊腋下三寸，布胸胁，出九肋间，总统阴阳诸络，由脾灌溉五脏者也，故其为病如此。罗络之血者，言此大络包罗诸络之血，故皆取脾之大络以去之。大络，即大包也。）

　　凡此十五络者，实则必见，虚则必下，视之不见，求之上下，人经不同，络脉异所别也。（十二经共十二络，而外有任督之络，及脾之大络，是为十五络也。凡人之十二经脉，伏行分肉之间，深不可见；其脉之浮而可见者，皆络脉也。

　　然又必邪气盛者脉乃壅盛，故实则必见；正气虚者，脉乃陷下，而视之不见矣。故当求上下诸穴，以相印证而察之，何也？盖以人经有肥瘦长短之不同，络脉亦异其所别，故不可执一而求也。愚按：本篇以督脉之长强，任脉之尾翳，合为十五络，盖督脉统络诸阳，任脉统络诸阴，以为十二经络阴阳之纲领故也。而二十六难以阳跷阴跷合为十五络者，不知阳跷为足太阳之别，阴跷为足少阴之别，不得另以为言也，学人当以本经为正。又按：本篇足太阴之别名曰公孙，而复有脾之大络名曰大包；足阳明之别名曰丰隆，而平人气象论复有胃之大络名曰虚里。然则诸经之络唯一，而脾胃之络各二。盖以脾胃为脏腑之本，而十二经皆以受气者也。共为十六络，有图。）

　　七卷　经络类

　　六、经络之辨刺诊之法

　　（灵枢经脉篇 脉度篇）

　　黄帝曰：经脉十二者，伏行分肉之间，深而不见；其常见者，足太阴过于外踝之上，无所隐故也。诸脉之浮而常见者，皆络脉也。（灵枢经脉篇。足太阴当作手太阴。经脉深而直行，故手足十二经脉，皆伏行分肉之间，不可得见。其有见者，惟手太阴一经，过于手外踝之上，因其骨露皮浅，故不能隐。下文云经脉者常不可见也，其虚实也以气口知之，正谓此耳。此外诸脉，凡浮露于外而可见者，皆络脉也。分肉，言肉中之分理也。）六经络，手阳明少阳之大络，起于五指间，上合肘中。（此举手络之最大者，以明视络之法也。手足各有六经，而手六经之络，则惟阳明少阳之络为最大。手阳明之络名偏历，左腕后三寸上侧间，别走太阴；手少阳之络名外关，在臂表腕后二寸两筋间，邪行向内，历阳明、太阴别走厥阴。二络之下行者，阳明出合谷之次，分络于大食二指；少阳出阳池之次，散络于中名小三指，故起于五指间。

