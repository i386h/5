<!-- { "loadSidebar": true } -->
　　其上行者，总合于肘中内廉厥阴曲泽之次。凡人手背之露筋者，皆显然可察，俗谓之青筋，此本非筋非脉，即蓄血之大络也。凡浮络之在外者，皆可推此而知耳。）饮酒者，卫气先行皮肤、先充络脉，络脉先盛，故卫气已平，营气乃满，而经脉大盛。（卫气者，水谷之悍气也，其气 疾滑利，不入于经。酒亦水谷之悍气，其 疾之性亦然。故饮酒者，必随卫气先达皮肤，先充络脉，络脉先盛，则卫气已平，而后营气满，经脉乃盛矣。平，犹潮平也，即盛满之谓。愚按：脉有经络，经在内，络在外；气有营卫，营在内，卫在外。今饮酒者，其气自内达外，似宜先经而后络，兹乃先络而后经者何也？盖营气者，犹原泉之混混，循行地中，周流不息者也，故曰营行脉中。卫气者，犹雨雾之郁蒸，透彻上下，遍及万物者也，故曰卫行脉外。是以雨雾之出于地，必先入百川而后归河海；卫气之出于胃，必先充络脉而后达诸经，故经水篇以十二经分发十二水。然则经即大地之江河，络犹原野之百川也。此经络营卫之辨。）脉之卒然动者，皆邪气居之，留于本末；不动则热，不坚则陷且空，不与众同，是以知其何脉之动也。（上文言饮酒者能致经脉之盛，故脉之平素不甚动而卒然动者，皆邪气居之，留于经脉之本末而然耳。邪气者，即指酒气为言。酒邪在脉，则浮络者虽不动，亦必热也；虽大而不坚，故陷且空也。此浮络与经脉之不同，故可因之以知其动者为何经之脉也。此特举饮酒为言者，正欲见其动与不动，空与不空，而经脉络脉为可辨矣。）雷公曰：何以知经脉之与络脉异也？黄帝曰：经脉者常不可见也，其虚实也以气口知之，脉之见者皆络脉也。（气口者，手太阴肺经也。肺朝百脉，气口为脉之大会，凡十二经脉，深不可见，而其虚实，惟于气口可知之，因其无所隐也。若其他浮露在外而可见者，皆络脉而非经也。）雷公曰：细子无以明其然也。黄帝曰：诸络脉皆不能经大节之间，必行绝道而出入，复合于皮中，其会皆见于外。（大节，大关节也。绝道，间道也。凡经脉所行，必由 谷大节之间。络脉所行，乃不经大节，而于经脉不到之处，出入联系以为流通之用。然络有大小，大者曰大络、小者曰孙络。大络犹木之干，行有出入；孙络犹木之枝，散于肤腠，故其会皆见于外。）故诸刺络脉者，必刺其结上，甚血者虽无结，急取之以泻其邪而出其血，留之发为痹也。（凡刺络脉者，必刺其结上，此以血之所聚，其结粗突倍常，是为结上，即当刺处也。苦血聚已甚，虽无结络，亦必急取之以去其邪血，否则发为痹痛之病。今西北之俗，但遇风寒痛痹等疾，即以绳带紧束上臂，令手肘青筋胀突，乃用磁锋于肘中曲泽穴次，合络结上，砭取其血，谓之放寒，即此节之遗法，勿谓其无所据也。）凡诊络脉，脉色青则寒且痛，赤则有热。胃中寒，手鱼之络多青矣；胃中有热，鱼际络赤；其暴黑者，留久痹也；其有赤有黑有青者，寒热气也；其青短者，少气也。（诊，视也。此诊络脉之色可以察病，而手鱼之络尤为显浅易见也。寒则气血凝涩，凝涩则青黑，故青则寒且痛。热则气血淖泽，淖泽则黄赤，故赤则有热。

　　手鱼者，大指本节间之丰肉也。鱼虽手太阴之部，而胃气至于手太阴，故可以候胃气。五色之病，惟黑为甚，其暴黑者，以痹之留久而致也。其赤黑青色不常者，寒热气之往来也。其青而短者，青为阴胜，短为阳不足，故为少气也。）凡刺寒热者皆多血络，必间日而一取之，血尽而止，乃调其虚实。（凡邪气客于皮毛，未入于经而为寒热者，其病在血络，故当间日一取以去其血。血尽则邪尽，邪尽则止针，而后因其虚实以调治之也。邪自皮毛而入，极于五脏之次，义详针刺类三十。）其小而短者少气，甚者泻之则闷，闷甚则仆不得言，闷则急坐之也。（视其络脉之小而短者，气少故也，不可刺之。虚甚而泻，其气重虚，必致昏闷，甚则运仆暴脱不能出言，急扶坐之，使得气转以渐而苏。若偃卧则气滞，恐致不救也。）

　　经脉为里，支而横者为络，络之别者为孙，盛而血者疾诛之，盛者泻之，虚者饮药以补之。（灵枢脉度篇。经脉直行深伏，故为里而难见。络脉支横而浅，故在表而易见。络之别者为孙，孙者言其小也，愈小愈多矣。凡人遍体细脉，即皆肤腠之孙络也。络脉有血而盛者，不去之则壅而为患，故当疾诛之。诛，除也。然必盛者而后可泻，虚则不宜用针。

　　故邪气脏腑病形篇曰：阴阳形气俱不足，勿取以针而调以甘药。即虚者饮药以补之之谓。）

　　七卷　经络类

　　七、气穴三百六十五

　　（素问气穴论）

　　黄帝问曰：余闻气穴三百六十五，以应一岁，未知其所，愿卒闻之。（人身孔穴，皆气所居，本篇言穴不言经，故曰气穴。周身三百六十五气穴，周岁三百六十五日，故以应一岁。卒，尽也。）岐伯稽首再拜对曰：窘乎哉问也。其非圣帝，孰能穷其道焉？因请溢意尽言其处。（窘，穷而难也。孰，谁也。溢，畅达也。）帝捧手逡巡而却曰：夫子之开余道也，目未见其处，耳未闻其数，而目以明，耳以聪矣。岐伯曰：此所谓圣人易语，良马易御也。（圣人者闻声知情，无所不达，故圣人易语。良马者不称其力，称其德也，故良马易御。）帝曰：余非圣人之易语也，世言真数开人意，今余所访问者真数，发蒙解惑，未足以论也。然余愿闻夫子溢志尽言其处，令解其意，请藏之金匮，不敢复出。（真数，格物穷理之数也。

　　发蒙解惑未足以论，盖帝自谦非圣人，故不有真数，不足以论也。）岐伯再拜而起曰：臣请言之。（此下旧本有云：背与心相控而痛，所治天突与十椎及上纪，上纪者胃脘也，下纪者关元也。背胸邪系阴阳左右如此，其病前后痛涩，胸胁痛而不得息，不得卧，上气短气，偏痛，脉满起，斜出尻脉，络胸胁，支心贯膈，上肩加天突，斜下肩交十椎下。以上共计八十七字，按其文义与上下文不相流贯，新校正疑其为骨空论文脱误于此者是，今移入针刺类四十七。）脏俞五十穴，（脏，五脏也。俞，井荥俞经合也。五脏之俞，五五二十五穴，左右合之，共五十穴。肝之井，大敦也。荥，行间也。

