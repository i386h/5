<!-- { "loadSidebar": true } -->
　　黄帝曰：愿闻脉度。岐伯答曰：手之六阳，从手至头，长五尺，五六三丈。（手有三阳，以左右言之，则为六阳。凡后六阴及足之六阴六阳皆仿此。手太阳起小指少泽，至头之听宫。手阳明起次指商阳，至头之迎香。手少阳起四指关冲，至头之丝竹空。六经各长五尺，五六共长三丈。）手之六阴，从手至胸中，三尺五寸，三六一丈八尺，五六三尺，合二丈一尺。（手太阴起大指少商，至胸中中府。手少阴起小指少冲，至胸中极泉。手厥阴起中指中冲，至胸中天池。各长三尺五寸，六阴经共长二丈一尺。按：手足十二经脉，手之三阴从脏走手，手之三阳从手走头，足之三阳从头走足，足之三阴从足走腹，此其起止之度。今云手之六阴，从手至胸中，盖但计其丈尺之数，俱以四末为始而言，非谓其行度如此也。

　　后仿此。）足之六阳，从足上至头，八尺，六八四丈八尺。（足太阳起小趾至阴，至头之睛明。足阳明起次趾厉兑，至头之头维。足少阳起四趾窍阴，至头之瞳子 。各长八尺，六八共长四丈八尺。）尺之六阴，从足至胸中，六尺五寸，六六三丈六尺，五六三尺，合三丈九尺。（足太阴起大趾隐白，至胸中大包。足少阴起足心涌泉，至胸中俞府。足厥阴起大趾大敦，至胸中期门。各长六尺五寸，六阴经共长三丈九尺。）跷脉从足至目，七尺五寸，二七一丈四尺，二五一尺，合一丈五尺。（跷脉者，足少阴太阳之别，从足至目内 ，各长七尺五寸，左右共长一丈五尺。玄台马氏曰：按跷脉有阴跷阳跷，阳跷自足申脉行于目，阴跷自足照海行于目。然阳跷左右相同，阴跷亦左右相同，则跷脉宜乎有四。今曰二七一丈四尺，二五一尺，则止于二脉者何也？观本篇末云：跷脉有阴阳，何脉当其数？岐伯答曰：男子数其阳，女子数其阴。

　　则知男子之所数者左右阳跷，女子之所数者左右阴跷也。详见后二十八。）督脉任脉各四尺五寸，二四八尺，二五一尺，合九尺。凡都合一十六丈二尺，此气之大经隧也。（督行于背，任行于腹，各长四尺五寸，共长九尺。右连前共二十八脉，通长一十六丈二尺，此周身经隧之总数也。愚按：人身经脉之行，始于水下一刻，昼夜五十周于身，总计每日气候凡百刻，则二刻当行一周。故卫气行篇曰：日行一舍，人气行一周与十分身之八。五十营篇曰：二百七十息，气行十六丈二尺，一周于身。此经脉之常度也。而后世子午流注针灸等书，因水下一刻之纪，遂以寅时定为肺经，以十二时挨配十二经，而为之歌曰：肺寅大卯胃辰宫，脾巳心午小未中，膀申肾酉心包戌，亥三子胆丑肝通。继后张世贤、熊宗立复为分时注释，遂致历代相传，用为模范。殊不知纪漏者以寅初一刻为始，而经脉营运之度起于肺经，亦以寅初一刻为纪，故首言水下一刻，而一刻之中，气脉凡半周于身矣，焉得有大肠属卯时、胃属辰时等次也？且如手三阴脉长三尺五寸，足三阳脉长八尺，手少阴、厥阴左右俱止十八穴，足太阳左右凡一百二十六穴，此其长短多寡，大相悬绝，安得以十二经均配十二时？其失经旨也远矣，观者须知辨察。）

　　八卷　经络类

　　十八、骨度

　　（灵枢骨度篇 全）

　　黄帝问于伯高曰：脉度言经脉之长短，何以立之？伯高曰：先度其骨节之大小广狭长短，而脉度定矣。黄帝曰：愿闻众人之度，人长七尺五寸者，其骨节之大小长短各几何？（此言欲知脉度者，必先求骨度以察其详也。众人者，众人之常度也，常人之长多以七尺五寸为率。如经水篇岐伯云八尺之士，周礼考工记亦曰人长八尺，乃指伟人之度而言，皆古黍尺数也。黍尺一尺，得今曲尺八寸。详义见附翼律原黄钟生度条中。）伯高曰：头之大骨围二尺六寸，（此下言头围胸围腰围之总数也。围，周遭也。二尺六寸，皆古黍尺之数。后仿此。人身之骨，头为最巨，头骨谓之髑髅。男子自顶及耳并脑后共八片，惟蔡州人多一，共九片，脑后横一缝，当正直下至发际别有一直缝。女人头骨止六片，亦脑后一横缝，当正直下则无缝也。此男女头骨之别。髑音独。髅音娄。）胸围四尺五寸，（此兼胸胁而言也。缺盆之下两乳之间为胸，胸前横骨三条，左右肋骨各十二条，八长四短，女人多檠夫骨两条，左右各十四条也。）腰围四尺二寸。（平脐周遭曰腰。人之肥瘦不同，腰之大小亦异，四尺二寸，以中人之大略言也。）发所复者颅至项尺二寸，（此下言仰人之纵度也。

　　发所复者，谓发际也。前发际为额颅。后发际以下为项。前自颅，后至项，长一尺二寸。）发以下至颐长一尺，（腮下为颔。颔中为颐。前发际下至颐长一尺。）君子终折。（终，终始也。折，折衷也。言上文之约数虽如此，然人有大小不同，故君子当约其终始，而因人以折衷之。此虽指头胸为言，则下部亦然矣。）结喉以下至缺盆中长四寸，（舌根之下，肺之上系，屈曲外凸者为结喉。膺上横骨为巨骨。巨骨上陷中为缺盆。）缺盆以下至 KT 长九寸，过则肺大，不满则肺小。

　　（KT ，一名鸠尾，一名尾翳，蔽心骨也。缺盆之下，鸠尾之上，是为之胸，肺脏所居，故胸大则肺亦大，胸小则肺亦小也。 KT 音结于。） KT 以下至天枢长八寸，过则胃大，不及则胃小。（天枢，在脐旁二寸，足阳明经穴。自KT 之下，脐之上，是为中焦，胃之所居，故上腹长大者胃亦大，上腹短小者胃亦小也。）天枢以下至横骨长六寸半，过则回肠广长，不满则狭短。（横骨，阴毛中曲骨也。自天枢下至横骨，是为下焦，回肠所居也。故小腹长大者回肠亦大，小腹短狭者回肠亦小也。）横骨长六寸半，横骨上廉以下至内辅之上廉长一尺八寸，（横骨横长六寸半，一曰七寸半。廉，隅际也。内辅，膝间内侧大骨也。亦曰辅骨。）内辅之上廉以下至下廉长三寸半，（此言辅骨之上下隅也。）内辅下廉下至内踝长一尺三寸，内踝以下至地长三寸，（足跟前两旁高骨为踝骨，内曰内踝，外曰外踝。踝，胡寡切。）膝 以下至跗属长一尺六寸，跗属以下至地长三寸。（膝后曲处曰 。足面曰跗。跗属，言足面前后皆跗之属也。 音国。跗，附、敷二音。）故骨围大则大过，小则不及。（凡上文所言皆中人之度，其有大者过之，小者不及也。下文同法。）角以下至柱骨长一尺，（此下言侧人之纵度也，角，头侧大骨，耳上高角也。柱骨，肩骨之上，颈项之根也。）行腋中不见者长四寸，（此自柱骨下通腋中，隐伏不见之处。）腋以下至季胁长一尺二寸，（胁下尽处短小之肋，是为季胁。季，小也。）季胁以下至髀枢长六寸，足股曰髀。髀上外侧骨缝曰枢，此运动之机也。髀，并米切，又音比。）髀枢以下至膝中长一尺九寸，（膝中，言膝外侧骨缝之次。）膝以下至外踝长一尺六寸，外踝以下至京骨长三寸，京骨以下至地长一寸。（京骨，足太阳穴名，在足小趾本节后大骨下，赤白肉际陷中。）耳后当完骨者广九寸，（此言耳后之横度也。耳后高骨曰完骨，足少阳穴名，入发际四分，左右相去广九寸。）耳前当耳门者广一尺三寸，两颧之间相去七寸，两乳之间广九寸半，两髀之间广六寸半。（此言仰人之横度也。耳门者，即手太阳听宫之分。目下高骨为颧。两髀之间，言两股之中，横骨两头尽处也。）

　　足长一尺二寸，广四寸半。（此下言手足之度也。足掌长一尺二寸。广，阔也。）肩至肘长一尺七寸，（肩，肩端也。臂之中节曰肘。）肘至腕长一尺二寸半，（臂掌之节曰腕。）腕至中指本节长四寸，本节至其末长四寸半。（本节，指之后节根也。末，指端也。）项发以下至背骨长二寸半，（项发，项后发际也。背骨，除项骨之外，以第一节大椎骨为言也。）膂骨以下至尾 二十一节长三尺，上节长一寸四分分之一，奇分在下，故上七节至于膂骨九寸八分分之七。（膂骨，脊骨也。

　　项脊骨共二十四椎，内除项骨三节，膂骨自大椎而下至尾 计二十一节，共长三尺。上节各长一寸四分分之一，即一寸四分一厘也。故上之七节，共长九寸八分七厘。其有余不尽之奇分，皆在下部诸节也。脊骨外小而内大，人之能负重者，以是骨之巨也。尾 骨，男子者尖，女子者圆而平。 音底。）此众人骨之度也，所以立经脉之长短也。是故视其经脉之在于身也，其见浮而坚、其见明而大者多血，细而况者多气也。（此结首节而言。因骨度以辨经络，乃可察其血气之盛衰也。）

　　八卷　经络类

　　十九、骨空

　　（素问骨空论）

