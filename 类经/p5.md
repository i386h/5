<!-- { "loadSidebar": true } -->
　　阴胜则阳病，阳胜则阴病。（此下言阴阳偏胜之为病也。阴阳不和，则有胜有亏，故皆能为病。）阳胜则热，阴胜则寒。（太过所致。）重寒则热，重热则寒。（物极则变也。此即上文寒极生热、热极生寒之义。盖阴阳之气，水极则似火，火极则似水，阳盛则隔阴，阴盛则隔阳。故有真寒假热，真热假寒之辨，此而错认，则死生反掌。重，平声。）寒伤形，热伤气。（寒为阴，形亦属阴，寒则形消故伤形。热为阳，气亦属阳，热则气散故伤气。）气伤痛，形伤肿。（气欲利，故伤之则痛。形有质，故伤之则肿。）故先痛而后肿者，气伤形也；先肿而后痛者，形伤气也。（气先病而后及于形，因气伤形也。形先病而后及于气，因形伤气也。）风胜则动，（风胜者，为振掉摇动之病，即医和云风淫末疾之类。）热胜则肿，（热胜者，为丹毒痈肿之病，即医和云阳淫热疾之类。）燥胜则干，（燥胜者，为津液枯涸、内外干涩之病。）寒胜则浮，（寒胜者阳气不行，为胀满浮虚之病，即医和云阴淫寒疾之类。）湿胜则濡泻。（脾恶湿而喜燥，湿胜者必侵脾胃，为水谷不分濡泻之病，即医和云雨淫腹疾之类。濡音如，湿滞也。）天有四时五行，以生长收藏，以生寒暑燥湿风。（四时者，春夏秋冬。五行者，木火土金水。合而言之，则春属木而主生，其化以风；夏属火而主长，其化以暑；长夏属土而主化，其化以湿；秋属金而主收，其化以燥；冬属水而主藏，其化以寒。五行各一，惟火有君相之分。此言寒暑燥湿风者，即五行之化也。五营运等论言寒暑燥湿风火者，是为六气也。）人有五脏，化五气，以生喜怒悲忧恐。（五脏者，心肺肝脾肾也。五气者，五脏之气也。由五气以生五志。如本论及五营运大论，俱言心在志为喜，肝在志为怒，脾在志为思，肺在志为忧，肾在志为恐。天元纪大论亦以悲作思。）故喜怒伤气，寒暑伤形。（喜怒伤内故伤气，寒暑伤外故伤形。举喜怒言，则悲忧恐同矣。举寒暑言，则燥湿风同矣。上文言寒伤形、热伤气，与此二句似乎不同，盖彼以阴阳分形气，此以内外分形气也。）暴怒伤阴，暴喜伤阳。（气为阳，血为阴。肝藏血，心藏神。暴怒则肝气逆而血乱，故伤阴。暴喜则心气缓而神逸，故伤阳。如行针篇曰：多阳者多喜，多阴者多怒。亦各从其类也。）厥气上行，满脉去形。（厥，逆也。

　　言寒暑喜怒之气，暴逆于上，则阳独实，故满脉。阳亢则阴离，故去形。此孤阳之象也。脉经曰：诸浮脉无根者死。有表无里者死。其斯之谓。）喜怒不节，寒暑过度，生乃不固。（固，坚也。）故重阴必阳，重阳必阴。（重者，重叠之义，谓当阴时而复感寒，阳时而复感热，或以天之热气伤人阳分，天之寒气伤人阴分，皆谓之重。盖阴阳之道，同气相求，故阳伤于阳，阴伤于阴；然而重阳必变为阴证，重阴必变为阳证，如以热水沐浴身反凉，凉水沐浴身反热，因小可以喻大，下文八句，即其征验。此与上文重寒则热、寒极生热，义相上下，所当互求。重，平声。）故曰：冬伤于寒，春必病温；（冬伤于寒者，以类相求，其气入肾，其寒侵骨。其即病者，为直中阴经之伤寒；不即病者，至春夏则阳气发越，营气渐虚，所藏寒毒，外合阳邪而变为温病。然其多从足太阳始者，正以肾与膀胱为表里，受于阴而发于阳也。愚按：伤寒温疫，多起于冬不藏精，及辛苦饥饿之人。盖冬不藏精，则邪能深入，而辛苦之人，其身常暖，其衣常薄，暖时窍开，薄时忍寒，兼以饥饿劳倦，致伤中气，则寒邪易入，待春而发，此所以大荒之后，必有大疫，正为此也。但此辈疫气既盛，势必传染，又必于虚者先受其气，则有不必冬寒而病者矣。避之之法，必节欲节劳，仍勿忍饥而近其气，自可无虑。）

　　春伤于风，夏生飧泄；（春伤于风，木气通于肝胆，即病者乃为外感，若不即病而留连于夏，脾土当令，木邪相侮，变为飧泄也。飧音孙，完谷而泄也。）夏伤于暑，秋必 疟；（夏伤于暑，金气受邪，即病者乃为暑证，若不即病而暑汗不出，延至于秋，新凉外束，邪郁成热，金火相拒，寒热交争，故病为 疟。 音皆。）秋伤于湿，冬生咳嗽。（夏秋之交，土金用事，秋伤于湿，其即病者，湿气通脾，故为濡泄等证，若不即病，而湿蓄金藏，久之变热，至冬则外寒内热，相搏乘肺，病为咳嗽。生气通天论亦云：秋伤于湿，上逆而咳。按此四节，春夏以木火伤人而病反寒，秋冬以寒湿伤人而病反热，是即上文重阴必阳、重阳必阴之义。）故曰：天地者，万物之上下也；（天覆物，故在上。地载物，故在下。五运行大论曰：所谓上下者岁上下见阴阳之所在也。以司天在泉言，见运气类四。）阴阳者，血气之男女也；（阳为气为男，阴为血为女。左右者，阴阳之道路也；（阳左而升，阴右而降。五营运大论曰：左右者，诸上见厥阴，左少阴，右太阳之类。以司天在泉左右间气言，见同前。）水火者，阴阳之征兆也；（征，证也。兆，见也。阴阳不可见，水火即其证而可见也。）阴阳者，万物之能始也。（能始者，能为变化生成之元始也，能始则能终矣。）故曰：阴在内，阳之守也；阳在外，阴之使也。（阴性静，故为阳之守；阳性动，故为阴之使。守者守于中，使者运于外。以法象言，则地守于中，天运于外；以人伦言，则妻守于中，夫运于外；以气血言，则营守于中，卫运于外。故朱子曰：阳以阴为基，阴以阳为偶。）

　　二卷　阴阳类

　　二、法阴阳

　　（素问阴阳应象大论）

　　帝曰：法阴阳奈何？（法，则也，以辨病之阴阳也。）岐伯曰：阳胜则身热，腠理闭，喘粗为之 仰，汗不出而热，齿干，以烦冤腹满死，能冬不能夏。（阳胜者火盛，故身热。阳盛者表实，故腠理闭。阳实于胸，则喘粗不得卧，故为仰。汗闭于外，则热郁于内，故齿干。阳极则伤阴，故以烦冤腹满死。阴竭者，得冬之助，犹可支持；遇夏之热，不能耐受矣。冤，郁而乱也。腠音凑。俯， 同。能，耐同。）阴胜则身寒，汗出身常清，数栗而寒，寒则厥，厥则腹满死，能夏不能冬。（阴胜则阳衰，故身寒。阳衰则表不固，故汗出而身冷。栗，战栗也。厥，厥逆也。阴极者，阳竭于中，故腹满而死。阳衰者，喜暖恶寒，故能夏不能冬也。脉要精微论亦曰：阳气有余为身热无汗，阴气有余为多汗身寒。见脉色二十一。）此阴阳更胜之变，病之形能也。（更胜，迭为胜负也，即阴胜阳病、阳胜阴病之义。形言阴阳之病形，能言气令之耐受也。）帝曰：调此二者奈何？（帝以阴阳为病俱能死，故问调和二者之道。）岐伯曰：能知七损八益，则二者可调，不知用此，则早衰之节也。（上文言阴阳之变病，此言死生之本原也。七为少阳之数，八为少阴之数。七损者言阳消之渐，八益者言阴长之由也。夫阴阳者，生杀之本始也。生从乎阳，阳不宜消也；死从乎阴，阴不宜长也。使能知七损八益之道，而得其消长之几，则阴阳之柄，把握在我，故二者可调，否则未央而衰矣。愚按：阴阳二气，形莫大乎天地，明莫着乎日月。虽天地为对待之体，而地在天中，顺天之化；日月为对待之象，而月得日光，赖日以明。此阴阳之征兆，阴必以阳为主也。故阳长则阴消，阳退则阴进，阳来则物生，阳去则物死，所以阴邪之进退，皆由乎阳气之盛衰耳。故生气通天等论皆专重阳气，其义可知。又华元化曰：阳者生之本，阴者死之基。阴常宜损，阳常宜盈。顺阳者多长生，顺阴者多消灭。中和集曰：大修行人，分阴未尽则不仙；一切常人，分阳未尽则不死。亦皆以阳气为言。可见死生之本，全在阳气。故周易三百八十四爻，皆卷卷于扶阳抑阴者，盖恐其自消而剥，自剥而尽，而生道不几乎息矣。观圣贤虑始之心，相符若此，则本篇损益大义，又安能外乎是哉？一曰：七损八益者，乃互言阴阳消长之理，欲知所预防也。如上古天真论云，女得七数，男得八数。使能知七之所以损，则女可预防其损而益自在也；能知八之所以益，则男可常守其益而损无涉也。阴阳皆有损益，能知所预，则二者何不可调哉？此说亦通。按启玄子注此，谓女为阴七可损，则海满而血自下，男为阳八宜益，交会而精泄，以用字解为房事。然经血宜调，非可言损，交会精泄，何以言益？故马氏因之而注为采取之说，岂此论专为男而不为女耶？矧亵狎之训，亦岂神圣正大之意哉？）年四十，而阴气自半也，（阴，真阴也。四十之后，精气日衰，阴减其半矣。然此言常人之大较，至若彭殇椿菌，禀赋不齐，而太极国中，则又各有其局象。愚按：真阴之义，即天一也，即坎水也，丹家谓之元精。道书曰：涕唾精津汗血液，七般灵物总属阴。又曰：四大一身皆属阴，不知何物是阳精？此阳精二字，专指神气为言，谓神必由精而生也。又钟吕集曰：真气为阳，真水为阴。

　　阳藏水中，阴藏气中。气主于升，气中有真水；水主于降，水中有真气。真水乃真阴也，真气乃真阳也。凡此之说，皆深得阴阳之精义。试以人之阳事验之，夫施而泄者，阴之精也，坚而热者，阳之气也，精去而阳痿，则阴之为阳，尤易见也。此即阴气自半之谓。故本神篇曰：五脏主藏精者也，不可伤，伤则失守而阴虚，阴虚则无气，无气则死矣。由此观之，可见真阴者，即真阳之本也。夫水火皆宅于命门，拆之则二，合之则一，造化由此而生，万物由此而出。其在人身，为性命之根柢，为脏腑之化原。故许叔微云：补脾不若补肾。诚独见之玄谈，医家之宗旨也。后世有以苦寒为补阴者，伐阴者也，害莫甚矣，不可不为深察。）起居衰矣。（真阴已半，所以衰也。）年五十，体重，耳目不聪明矣。（肝受血而能视，足受血而能步，今精血渐衰，故体重而耳目不聪矣。）年六十，阴痿，气大衰，九窍不利，下虚上实，涕泣俱出矣。（阴痿，阳不举也。阴气内亏，故九窍不利。阴虚则阳无所归而气浮于上，故上实下虚而涕泣俱出。）故曰：知之则强，不知则老，（知，谓知损益之道。）故同出而名异耳。（同出者，人生同此阴阳也。而知与不知，则智愚之名异矣。）

