<!-- { "loadSidebar": true } -->
　　黄帝曰：营气之道，内谷为实，谷入于胃，乃传之肺，流溢于中，布散于外，精专者行于经隧，常营无已，终而复始，是谓天地之纪。（营气之行，由于谷气之化，谷不入则营气衰，故云内谷为宝。谷入于胃，以传于肺，清者为营，营行脉中，故其精专者行于经隧，常营无已，终而复始，以周流于十二经也。天地之纪，义见前章。内，纳同。）故气从太阴出，注手阳明。（此下言营气营运之次，即前十二经脉之序也。营气出于中焦，上行于肺，故于寅时始于手太阴肺经，出注中府、云门，下少商以交于手阳明商阳也。）上行注足阳明，下行至跗上，注大趾间，与太阴合。（手阳明大肠经，循臂上行至鼻旁迎香穴，交于目下承泣穴，注足阳明胃经。下行至足跗，出次趾之厉兑。其支者，别跗上，入大趾出其端，以交于足太阴隐白也。）上行抵髀，从脾注心中。（足太阴脾经自足上行抵髀，入腹属脾，上膈注于心中，以交于手少阴经也。）循手少阴出腋下臂，注小趾，合手太阳。（心脉发自心中，循手少阴经出腋下极泉穴，下臂注小指内侧少冲穴，出外侧以交于手太阳少泽也。）上行乘腋，出 内，注目内 ，上巅下项，合足太阳。（手太阳小肠经，自小指上行，乘腋外，上出于 内颧 之次注目内 ，以交于足太阳睛明穴。 音拙。）循脊下尻，下行注小指之端，循足心注足少阴，上行注肾。（足太阳膀胱经，过巅下项，循脊下尻，注小指端之至阴，循小趾入足心，以交于足少阴之涌泉，而上行注肾也。）从肾注心，外散于胸中，循心主脉出腋下臂，出两筋之间，入掌中，出中指之端。（足少阴肾经，从足心上行入肾，注于心，外散于胸中，以交于手心主。其脉出腋下之天池下臂，出两筋之间，入掌中，出中指端之中冲也。）还注小指次指之端，合手少阳，上行注膻中，散于三焦。（手厥阴心主之支者，别掌中，还注无名指端，以交于手少阳之关冲，循臂上行注膻中，下膈散于三焦也。）从三焦注胆，出胁注足少阳，下行至跗上。（手少阳经自三焦注于胆，出胁肋间以交于足少阳经，上者行于头，起于目锐 瞳子 穴，下者至足跗，出小趾次趾端之窍阴穴也。）复从跗注大趾间，合足厥阴上行至肝，从肝上注肺，上循喉咙入颃颡之窍，究于畜门。其支别者，上额循巅下项中，循脊入 ，是督脉也。（足少阳胆经，支者别跗上，注大趾间，以交于足厥阴之大敦穴，乃上行至肝上肺，上循喉咙之上，入颃颡之窍。究，深也。蓄门，即喉屋上通鼻之窍门也。如评热病论启玄子有云：气冲突于蓄门而出于鼻。即此谓也。其支别者，自颃颡上出额，循巅以交于督脉，循脊下行入尾 也。蓄，臭同，许救切。）络阴器，上过毛中，入脐中，上循腹里入缺盆，下注肺中，复出太阴，此营气之所行也，逆顺之常也。（督脉自尾 前络阴器，即名任脉，上过阴毛中，入脐上腹，入缺盆，下肺中，复出于手太阴经。前经脉篇未及任督，而此始全备，是十四经营气之序。）

　　八卷　经络类

　　二十五、卫气营运之次

　　（灵枢卫气行篇 全）

　　黄帝问于岐伯曰：愿闻卫气之行，出入之合何如？岐伯曰：岁有十二月，日有十二辰，（十二辰，即十二支也，在月为建，在日为时。）子午为经，卯酉为纬。（天象定者为经，动者为纬。子午当南北二极，居其所而不移，故为经。卯酉常东升西降，列宿周旋无已，故为纬。）天周二十八宿而一面七星，四七二十八星，（天分四面，曰东西南北，一面七星。

　　如角亢氐房心尾箕，东方七宿也，斗牛女虚危室璧，北方七宿也，奎娄胃昴毕觜参，西方七宿也；井鬼柳星张翼轸，南方七宿也，是为四七二十八星。）房昂为纬，虚张为经。（房在卯中，昴在酉中，故为纬。虚在子中，张在午中，故为经。）

　　是故房至毕为为阳，昴至心为阴，阳主昼，阴主夜。（自房至毕，其位在卯辰巳午未申，故属阳而主昼。自昴至尾，其位在酉戌亥子丑寅，故属阴而主夜。）故卫气之行，一日一夜五十周于身，昼日行于阳二十五周，夜行于阴二十五周，周于五岁。（卫气之行于身者，一日一夜凡五十周于身。天之阳主昼，阴主夜；人之阳主腑，阴主脏。故卫气昼则行于阳分二十五周，夜则行于阴分二十五周。阳分者言表言腑，阴分者言里言脏也，故夜则周于五脏。岁当作脏，误也。）

　　是故平旦阴尽、阳气出于目，目张则气上行于头，循项下足太阳，循背下至小趾之端。（此下言卫气昼行阳分，始于足太阳经以周六腑而及于肾经，是为一周。太阳始于睛明，故出于目。然目者宗脉之所聚，凡五脏六腑之精阳气皆上走于目而为睛，故平旦阴尽则阳气至目而目张。目张则卫气由睛明穴上头，循项下足太阳经之分，循背下行以至足小趾端之至阴穴也。）其散者，别于目锐 ，下手太阳，下至手小指之间外侧。（散者，散行者也。卫气之行，不循经相传，故始自目内 而下于足太阳，其散者自目锐 而行于手太阳也。下至手小指之间外侧，少泽穴也。）其散者，别于目锐 ，下足少阳，注小趾次趾之间。（此自太阳行于足手少阳也。目锐 ，足少阳瞳子 也。足小趾次趾之间，窍阴穴也。）以上循手少阳之分侧，下至小指之间。（分侧当作外侧，小指下当有次指二字，谓手少阳关冲穴也。）别者以上至耳前，合于颔脉，注足阳明，以下行至跗上，入五趾之间。（此自少阳而行于手足阳明也。合于颔脉，谓由承泣颊车之分，下注足阳明经。五趾当作中趾，谓厉兑穴也。颔，何敢切。）其散者，从耳下，下手阳明，入大指之间，入掌中。（手阳明之别者入耳，故从耳下行本经。大指下当有次指二字，谓商阳穴也。）其至于足也，入足心，出内踝，下行阴分，复合于目，故为一周。（此自阳明入足心出内踝者，由足少阴肾经以下行阴分也。少阴之别为跷脉，跷脉属于目内 ，故复合于目，交于足太阳之睛明穴。此卫气昼行之序，自足手六阳而终于足少阴经，乃为一周之数也。愚按：卫气之行，昼在阳分，然又兼足少阴肾经，方为一周。考之邪客篇亦曰：卫气者昼日行于阳，夜行于阴，尝从足少阴之分间，行于五脏六腑。

　　然则无论昼夜皆不离于肾经者何也？盖人之所本，惟精与气。气为阳也，阳必生于阴；精为阴也，阴必生于阳。故营本属阴，必从肺而下行；卫本属阳，必从肾而上行。此即卫出下焦之义。而肾属水，水为气之本也，故上气海在膻中，下气海在丹田，而人之肺肾两脏，所以为阴阳生息之根本。）

　　是故日行一舍，人气行一周与十分身之八；（此下言卫气营运之数也。天周二十八舍而一日一周，人之卫气昼夜凡行五十周。以五十周为实，而用二十八归除之，则日行一舍，卫气当行一周与十分身之七分八厘五毫有奇为正数。此言一周与十分身之八者，亦如天行过日一度而犹有奇分也。奇分义见后。舍即宿也。按太史公律书及天官等书，俱以二十八宿作二十八舍。曰舍者，为七政之所舍也。）日行二舍，人气行三周于身与十分身之六，（日行二舍，人气当行三周于身与十分身之五分七厘一毫有奇为正数。云十分身之六者，有奇分也。后仿此。）日行三舍，人气行于身五周与十分身之四；（人气当行五周与十分身之三分五厘七毫有奇为正数，余者为奇分。）日行四舍，人气行于身七周与十分身之二；（人气当行七周与十分身之一分四厘二毫有奇为正数，余者为奇分。）日行五舍，人气行于身九周；（人气当行八周与十分身之九分二厘八毫为正数，余者为奇分。）日行六舍，人气行于身十周与十分身之八；（人气当行十周与十分身之七分一厘四毫有奇为正数，余者为奇分。）日行七舍，人气行于身十二周在身与十分身之六；（人气当行十二周与十分身之四分九厘有奇为正数，余者为奇分，此一面七星之数也。）日行十四舍。人气二十五周于身有奇分与十分身之二，阳尽于阴，阴受气矣。（日行七舍为半日，行十四舍则自房至毕为一昼，人气当行二十五周为正数。今凡日行一舍，人气行一周与十分身之八，则每舍当余一厘四毫有奇为奇分。合十四舍而计之，共得十分身之二，是为一昼之奇分也。昼尽则阳尽，阳尽则阴受气而为夜矣。）

　　其始入于阴，常从足少阴注于肾，肾注于心，心注于肺，肺注于肝，肝注于脾，脾复注于肾为周。（此言卫气夜行阴分，始于足少阴肾经以周五脏，其行也以相克为序，故肾心肺肝脾相传为一周，而复注于肾也。）是故夜行一舍，人气行于阴脏一周与十分藏之八，（其正数奇分俱如前。）亦如阳行之二十五周而复合于目。（卫气行于阴分二十五周则夜尽，夜尽则阴尽，阴尽则人气复出于目之睛明穴而行于阳分，是为昼夜五十周之度。）阴阳一日一夜，合有奇分十分身之四，与十分藏之二，是故人之所以卧起之时有早晏者，奇分不尽故也。（前日行十四舍，人气行二十五周为半日，凡得奇分者十分身之二；故此一昼一夜日行二十八舍，人气行五十周合有奇分者，在身得十分身之四，在脏得十分藏之二。所谓奇分者，言气有过度不尽也，故人之起卧，亦有早晏不同耳。）

　　黄帝曰：卫气之在于身也，上下往来不以期，候气而刺之奈何？（不以期，谓或上或下，或阴或阳，而期有不同也。）

　　伯高曰：分有多少，日有长短，春秋冬夏，各有分理，然后常以平旦为纪，以夜尽为始。（四时分至昼夜，虽各有长短不同，然候气之法，必以平旦为纪，盖阴阳所交之候也。）是故一日一夜，水下百刻，二十五刻者半日之度也，常如是毋已，日入而止，随日之长短，各以为纪而刺之。（一昼一夜凡百刻，司天者纪以漏水，故曰水下百刻。二十五刻者，得百刻四分之一，是为半日之度。分一日为二，则为昼夜。分一日为四时，则朝为春，日中为夏，日入为秋，夜半为冬。故当以平旦为阳始，日入为阳止，各随日之长短，以察其阴阳之纪而刺之也。）谨候其时，病可与期，失时反候者，百病不治。

