<!-- { "loadSidebar": true } -->
　　痔音雉。嗌音益。）督脉生病治督脉，治在骨上，甚者在齐下营。（骨上，谓横骨上毛际中曲骨穴也。齐下营，谓脐下一寸阴交穴也。皆任脉之穴而治此督脉之病，正以本篇所发明者虽分三脉，其所言治则但云督脉而不云任冲，故所用之穴亦以任为督，可见三脉本同一体，督即任冲之纲领，任冲即督之别名耳。）

　　九卷　经络类

　　二十八、跷脉分男女

　　（灵枢脉度篇）

　　黄帝曰：跷脉安起安止？何气荣水？（跷脉有二，曰阴跷，曰阳跷，皆奇经也。何气荣水，言跷脉为何经之气，乃亦如经水之营行也。跷有五音，跷、皎、乔、脚，又极虐切。）岐伯答曰：跷脉者，少阴之别，起于然骨之后，（少阴之别，足少阴肾经之别络也。然骨之后，照海也，足少阴穴，即阴跷之所生。按：本篇止言阴跷之起而未及阳跷，惟缪刺论曰：邪客于足阳跷之脉，刺外踝之下半寸所。盖阳跷为太阳之别，故二十八难曰：阳跷脉者，起于跟中，循外踝上行，入风池。阴跷者，亦起于跟中，循内踝上行，至咽喉，交贯冲脉。故阴跷为足少阴之别，起于照海，阳跷为足太阳之别，起于申脉，庶得其详也。）上内踝之上，直上循阴股入阴，上循胸里，入缺盆，上出人迎之前，入 ，属目内 ，合于太阳阳跷而上行，气并相还则为濡目，气不荣则目不合。（跷脉自内踝直上阴股、入阴、循胸里者，皆并足少阴而上行也。

　　然足少阴之直者，循喉咙而挟舌本。此则入缺盆，上出人迎之前，入 属目内 ，以合于足太阳之阳跷，是跷脉有阴阳之异也。阴跷阳跷之气，并行回还而濡润于目。若跷气不荣，则目不能合。故寒热病篇曰：阴跷阳跷，阴阳相交，阳入阴，阴出阳，交于目锐 ，阳气盛则瞑目，阴气盛则瞑目。此所以目之暝与不瞑，皆跷脉为之主也。）黄帝曰：气独行五脏，不荣六腑何也？（帝以跷脉为少阴之别，因疑其气独行五脏，不荣六腑也，故有此问。）岐伯答曰：气之不得无行也，如水之流，如日月之行不休，故阴脉荣其脏，阳脉荣其腑，如环之无端，莫知其纪，终而复始。其流溢之气，内溉脏腑，外濡腠理。（如水之流，如日月之行，皆言不得无行也。阴荣其脏，指阴跷也。阳荣其腑，指阳跷也。言无分脏腑，跷脉皆所必至也。流者流于内，溢者溢于外，故曰流溢之气，内溉脏腑，外濡腠理，谓其不独在脏也。按：此跷脉之义，阴出阳则交于足太阳，阳入阴则交于足少阴，阳盛则目张，阴盛则目瞑，似皆随卫气为言者，故阴脉荣其脏，阳脉荣其腑也。）黄帝曰：跷脉有阴阳，何脉当其数？岐伯答曰：男子数其阳，女子数其阴，当数者为经，其不当数者为络也。（跷脉阴阳之数，男女各有所属。男属阳，当数其阳；女属阴，当数其阴。故男子以阳跷为经，阴跷为络；女子以阴跷为经，阳跷为络也。）

　　九卷　经络类

　　二十九、阴阳离合

　　（素问阴阳离合论 全）

　　黄帝问曰：余闻天为阳，地为阴，日为阳，月为阴，大小月三百六十日成一岁，人亦应之。今三阴三阳，不应阴阳，其故何也？（此言天地之阴阳，无不合于人者。如上为阳，下为阴，前为阳，后为阴，皆其理也。然而三阴三阳，其亦有不相应者，故疑以为问。）岐伯对曰：阴阳者，数之可十，推之可百，数之可千，推之可万，万之大不可胜数，然其要一也。（谓阴阳之道，合之则一，散之则十百千万，亦无非阴阳之变化。故于显微大小，象体无穷，无不有理存焉。然变化虽多，其要则一，一即理而已。是以人之三阴三阳，亦岂有不应乎天地者哉？此上二节义，又出五营运大论，详运气类四。）天覆地载，万物方生，未出地者，命曰阴处，名曰阴中之阴；（天覆地载，即阴阳之上下也。凡万物方生者，未出乎地，处阴之中，故曰阴处。以阴形而居阴分，故又曰阴中之阴也。）则出地者，名曰阴中之阳。（形成于阴而出于阳，故曰阴中之阳。）阳予之正，阴为之主。（阳正其气，万化乃生；阴主其质，万形乃成。易曰：干知大始，坤作成物。大抵阳先阴后，阳施阴受，阳之轻清未形，阴之重浊有质，即此之谓。予，与同。）故生因春，长因夏，收因秋，藏因冬，失常则天地四塞。（四时阴阳，先后有序，若失其常，则天地四塞矣。四塞者，阴阳痞隔，不相通也。长，上声。塞，入声。）阴阳之变，其在人者，亦数之可数。（凡如上文者，皆天地阴阳之变也。其在于人，则亦有阴中之阳，阳中之阴，上下表里，气数皆然，知其数则无不可数矣。数，推测也。数字，上者去声，下者上声。）帝曰：愿闻三阴三阳之离合也。

　　（分而言之谓之离，阴阳各有其经也。并而言之谓之合，表里同归一气也。）岐伯曰：圣人南面而立，前曰广明，后曰太冲。（云圣人者，崇人道之大宗也。南面而立者，正阴阳之向背也。广，大也。南方者，丙丁之位。天阳在南，故日处之；人阳亦在南，故七窍处之。易曰：相见乎离。即广明之谓。且人身前后经脉，任脉循腹里，至咽喉，上颐循面入目；冲脉循背里，出颃颡，其输上在于大杼。分言之，则任行乎前而会于阳明，冲行乎后而为十二经脉之海，故前曰广明，后曰太冲；合言之，则任冲名位虽异，而同出一原，通乎表里，此腹背阴阳之离合也。）太冲之地，名曰少阴，少阴之上，名曰太阳，太阳根起于至阴，结于命门，名曰阴中之阳。（冲脉并少阴而行，故太冲之地为少阴。地者，次也。有少阴之里，则有太阳之表，阴气在下，阳气在上，故少阴经起于小指之下，太阳经止于小指之侧，故曰少阴之上名太阳也。太阳之脉起于目，止于足，下者为根，上者为结，故曰根于至阴，结于命门。命门者，目也。此以太阳而合于少阴，故为阴中之阳。然离则阴阳各其经，合则表里同其气，是为水脏阴阳之离合也。下仿此。）中身而上，名曰广明，广明之下，名曰太阴，太阴之前，名曰阳明，阳明根起于厉兑，名曰阴中之阳。（中身，身之中半也。中身而上，心之所居，心属火而通神明，故亦曰广明。心脏之下，太阴脾也，故广明之下，名曰太阴。太阴之表，阳明胃也，故太阴之前，名曰阳明。

　　阳明脉止于足之次趾，与太阴为表里，故曰根起于厉兑，为阴中之阳。此土脏阴阳之离合也。）厥阴之表，名曰少阳，少阳根起于窍阴，名曰阴中之少阳。（少阳与厥阴为表里，而少阳止于足之小趾次趾端，故厥阴之表，为阴中之少阳也。所谓少阳者，以厥阴气尽，阴尽而阳始，故曰少阳。此木脏阴阳之离合也。）是故三阳之离合也。太阳为开，阳明为阖，少阳为枢。（此总三阳为言也。太阳为开，谓阳气发于外，为三阳之表也。阳明为阖，谓阳气蓄于内，为三阳之里也。少阳为枢，谓阳气在表里之间，可出可入，如枢机也。然开阖枢者，有上下中之分，亦如上文出地未出地之义，而合乎天地之气也。）三经者，不得相失也，搏而勿浮，命曰一阳。（三经者，言阳经也。阳从阳类，不得相失也。其为脉也，虽三阳各有其体，然阳脉多浮，若纯于浮，则为病矣。故但欲搏手有力，得其阳和之象，而勿至过浮，是为三阳合一之道，故命曰一阳，此三阳脉之离合也。）帝曰：愿闻三阴。岐伯曰：外者为阳，内者为阴，然则中为阴。（外者为阳，言表也。

　　内者为阴，言里也。然则中为阴，总言属里者为三阴如下文也。）其冲在下，名曰太阴，太阴根起于隐白，名曰阴中之阴。

　　（其冲在下，名曰太阴，以太阴居冲脉之上也。上文曰广明之下，名曰太阴，广明以心为言，冲脉并肾为言，盖心脾肾三脏，心在南，脾在中，肾在北也。凡此三阳三阴皆首言冲脉者，以冲为十二经脉之海，故先及之，以举其纲领也。太阴起于足大趾，故根于隐白。以太阴而居阴分，故曰阴中之阴。此下三阴表里离合之义，俱如前三阳经下。后准此。）太阴之后，名曰少阴，少阴根起于涌泉，名曰阴中之少阴。（脾下之后，肾之位也，故太阴之后，名曰少阴。少阴脉起小趾之下，斜趋足心，故根于涌泉穴。肾本少阴而居阴分，故为阴中之少阴。）少阴之前，名曰厥阴，厥阴根起于大敦，阴之绝阳，名曰阴之绝阴。（肾前之上，肝之位也，故曰少阴之前，名曰厥阴。厥阴起于足大趾，故根于大敦。厥，尽也，绝，亦尽也。此阴极之经，故曰阴之绝阳，又曰阴之绝阴。）是故三阴之离合也，太阴为开，厥阴为阖，少阴为枢。（此总三阴为言，亦有内外之分也。太阴为开，居阴分之表也。厥阴为阖，居阴分之里也。少阴为枢，居阴分之中也，开者主出，阖者主入，枢者主出入之间，亦与三阳之义同。）三经者，不得相失也，搏而勿沉，名曰一阴。（三经皆阴，阴脉皆沉，不得相失也。若过于沉，则为病矣。故但宜沉搏有神，各得其阴脉中和之体，是为三阴合一之道，故名曰一阴。此三阴脉之离合也。）阴阳HT HT ，积传为一周，气里形表，而为相成也。（HT HT 一作冲冲，言阴阳之气，运动无已也。

　　积传为一周，言诸经流传相积，昼夜五十营而为一周也。然形以气而成，气以形而聚，故气运于里，形立于表，交相为用，此则阴阳表里、离合相成之道也。愚按：本篇所言，惟足经阴阳，而不及手经者何也？观上文云：天覆地载，万物方生，未出地者，命曰阴处，名曰阴中之阴；则出地者，名曰阴中之阳。盖言万物之气，皆自地而升也。而人之腰以上为天，腰以下为地，言足则通身上下经气皆尽，而手在其中矣，故不必言手也。然足为阴，故于三阳也言阴中之阳，三阴也言阴中之阴。然则手经亦有离合，其在阳经，当为阳中之阳，其在阴经，当为阳中之阴，可类推矣。言足不言手义，详疾病类三十九，所当互考。）

　　九卷　经络类

　　三十、诸经根结开阖病刺

　　（灵枢根结篇）

　　岐伯曰：天地相感，寒暖相移，阴阳之道，孰少孰多？阴道偶，阳道奇。（天地阴阳之道，有相感则有相移，有相移则有相胜，而孰多孰少，斯不齐矣。欲求其道，则阴阳有奇偶之分。奇者数之单，如一三五七九是也。偶者数之拆，如二四六八十是也。奇得其清，偶得其浊，所以成阴阳之象数。）发于春夏，阴气少，阳气多，阴阳不调，何补何泻？发于秋冬，阳气少，阴气多，阴气盛而阳气衰，故茎叶枯槁，湿雨下归，阴阳相移，何泻何补？（四时之气，阴阳各有盛衰，人气随之，故治法当分补泻。）奇邪离经，不可胜数，不知根结，五脏六腑，折关败枢，开阖而走，阴阳大失，不可复取。

