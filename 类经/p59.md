<!-- { "loadSidebar": true } -->
　　黄帝问曰：病有标本，刺有逆从奈何？（逆者，谓病在本而刺其标，病在标而刺其本。从者，病在本而刺其本，病在标而刺其标也。）岐伯对曰：凡刺之方，必别阴阳，（阴阳二字，所包者广，如经络时令气血疾病，无所不在。）前后相应，逆从得施，标本相移。（取其前则后应，取其后则前应，故或逆或从，得施其法，而在标在本，可相移易矣。）故曰有其在标而求之于标，有其在本而求之于本；（当从取者若此。）有其在本而求之于标，有其在标而求之于本。（当逆取者若此。）故治有取标而得者，有取本而得者，有逆取而得者，有从取而得者。（各有所宜也。）故知逆与从，正行无问，知标本者，万举万当，不知标本，是谓妄行。（既知标本逆从之道，尚何疑问，又何不当，此甚言标本之不可不知也。当，去声。）

　　十卷　标本类

　　五、标本逆从治有先后

　　（素问标本病传论 灵枢病本篇与此篇同者不重载）

　　夫阴阳逆从标本之为道也，小而大，言一而知百病之害，少而多，浅而博，可以言一而知百也。（一者本也，百者标也。）以浅而知深，察近而知远，言标与本，易而勿及。（此标本逆从阴阳之道，似乎浅近，言之虽易，而实无能及者。）

　　治反为逆，治得为从。（此释逆从为治之义。得，相得也，犹言顺也。）先病而后逆者治其本，先逆而后病者治其本，先寒而后生病者治其本，先病而后生寒者治其本，先热而后生病者治其本，（有因病而致血气之逆者，有因逆而致变生之病者，有因寒热而生为病者，有因病而生为寒热者，但治其所因之本原，则后生之标病，可不治而自愈矣。）先热而后生中满者治其标，先病而后泄者治其本，先泄而后生他病者治其本，必且调之，乃治其他病，先病而后生中满者治其标，先中满而后烦心者治其本。（诸病皆先治本，而惟中满者先治其标，盖以中满为病，其邪在胃，胃者脏腑之本也，胃满则药食之气不能行，而脏腑皆失其所禀，故先治此者，亦所以治本也。）人有客气，有同气。（客气者，流行之运气也，往来不常，故曰客气。同气者，四时之主气也，岁岁相同，故曰同气。气有不和，则客气同气皆令人病矣。）小大不利治其标，小大利治其本。（无论客气同气之为病，即先有他病，而后为小大不利者，亦先治其标。诸皆治本，此独治标，盖二便不通，乃危急之候，虽为标病，必先治之，此所谓急则治其标也。凡诸病而小大利者，皆当治本无疑矣。愚按：此篇标本之义，凡治本者十之八九，治标者惟中满及小大不利二者而已。盖此二者，亦不过因其急而不得不先之也。又如阴阳应象大论曰：治病必求于本。观此必字，即中满及小大不利二证，亦有急与不急之分而先后乎其间者，此则圣人治本治标大义，可洞悉矣。奈何今之医家，多不知求本求标、孰缓孰急之道，以故治标者常八九，治本者无二三，且动称急则治其标，缓则治其本，尚不知孰为可缓，孰为最急，颠倒错认，举手误人，是未明此篇标本之真义耳。）病发而有余，本而标之，先治其本，后治其标。病发而不足，标而本之，先治其标，后治其本。（此以病气强弱而言标本也。如病发之气有余，则必侮及他脏他气，而因本以传标，故必先治其本。病发之气不足，则必受他脏他气之侮，而因标以传本，故必先治其标。盖亦治所从生也。）谨察间甚，以意调之，间者并行，甚者独行。（间者言病之浅，甚者言病之重也。病浅者可以兼治，故曰并行。病甚者难容杂乱，故曰独行。盖治不精专，为法之大忌，故当加意以调之也。一曰病轻者，邪气与元气互为出入，故曰并行。病甚者，邪专王而肆虐，故曰独行。于义亦通。间，去声。）先小大不利而后生病者治其本。

　　（二便不利，皆为急证，故无论标本，即当先治。此一句当在前小大不利之后，必古文脱简误入于此。愚按：二便之治，小便尤难，但知气化则能出矣之意，则大肠之血燥者，不在硝黄，而膀胱之气闭者，又岂在五苓之类？）

　　十一卷　气味类

　　一、天食人以五气地食人以五味

　　（素问六节藏象论 附：草根树皮说）

　　帝曰：余闻气合而有形，因变以正名，天地之运，阴阳之化，其于万物，孰少孰多，可得闻乎？（因气之合而有万物之形，因形之变而有万物之名，皆天地之运，阴阳之化也。然万物之广，孰少孰多，无不有数，欲详知之，故以为问。）

　　岐伯曰：悉哉问也，天至广，不可度，地至大，不可量，大神灵问，请陈其方。（天地广大，不可度量，万物众多，亦难尽悉，请陈其方，谓举其要者言之耳。）草生五色，五色之变，不可胜视。草生五味，五味之美，不可胜极。（此以草言者，木亦在其中矣。青黄赤白黑，五色之正也，然色有浅深间杂之异，故五色之变不可胜视。酸辛甘苦咸，五味之正也，然味有浓薄优劣之殊，故五味之美，不可胜极。即此五色五味之变，已不可穷，而天地万物之化，又乌得而量哉？）嗜欲不同，各有所通。（物性不齐，各有嗜欲，声色臭味，各有相宜，故各有所通也。）天食人以五气，地食人以五味。（天以五气食人者，臊气入肝，焦气入心，香气入脾，腥气入肺，腐气入肾也。地以五味食人者，酸先入肝，苦先入心，甘先入脾，辛先入肺，咸先入肾也。清阳化气出乎天，浊阴成味出乎地，故天食人以气，地食人以味，此即天地之运，阳阴之化，而人形之所以成也。）五气入鼻，藏于心肺，上使五色修明，音声能彰。（五气入鼻，由喉而藏于心肺，以达五脏。心气充则五色修明，肺气充则声音彰着。盖心主血，故华于面。肺主气，故发于声。）五味入口，藏于肠胃，味有所藏，以养五气，气和而生，津液相成，神乃自生。（五味入口，由咽而藏于肠胃，胃藏五味，以养五脏之气，而化生津液以成精。精气充而神自生，人生之道，止于是耳。而其所以成之者，则在于天之气，地之味。气味之切于用者，则在乎药食之间而已。愚按：本篇帝以天地阴阳之化为问，而伯独以草为对，因发明五气五味之理。观者但谓其言草，而不知人生所赖者惟此，故特明其义，诚切重之也。余居京邸，尝治一荐绅之疾，愈已七八，势在将安。忽其契者，荐一伪诞庸流，以导引栽接称长技，极口眇医，冀要其功。且云：彼医药者，虽为古法，然但可除轻浅之疾，疗不死之病耳。至于存真接气，固本回天，岂果草根树皮之力所能及哉？病者忻服，信为神仙。自后凡见相侯者，辄云近得神仙之术，幸脱沉 ，今赖为主，而以药副之。余闻是言，殊为不平。然窃计之，则又安忍以先圣之道，为人之副。由是谢绝，不为加意。居无何，旧疾大作，遣人相延者再四且急。余不得已，勉效冯妇之举，既至，察其药缺已久，更剧于前，复为殚竭心力，仅获保全。乃相问曰：向闻得导引之功，今则何以至此？彼赧颜答曰：此固一说，然亦无可凭据，及病作而用之，则无济于事，以今观之，似不可与斯道争先也。余因告之曰：医祖三皇，其来尚矣，岂易言者哉？虽轩岐之教，初未尝废恬 虚无、呼吸精气之说，然而缓急之宜，各有所用。若于无事之时，因其固有而存之养之，亦足为却病延年之助，此于修养之道，而有能及其妙者，固不可不知也。至于疾病既成，营卫既乱，欲舍医药，而望其邪可除，元可复，则无是理也。亦犹乱世之甲兵，饥馁之粮饷，所必不容己者，即此药也。孰谓草根树皮，果可轻视之哉？然余犹有说焉，按史氏曰：人生于寅。朱子曰：寅为人统。夫寅属三阳，木王之乡也，而人生应之，其为属木可知矣。至察养生之用，则琼浆玉粒，何所生也？肥鲜甘脆，何所成也？高堂广厦安其居，何所建也？布帛衣裘温其体，何所制也？然则草木之于人也，服食居处，皆不可以顷刻无也，无则无生矣。而人之属木也，果信然否？第以谷食之气味，得草木之正；药饵之气味，得草木之偏。得其正者，每有所亏；钟其偏者，常有所胜。以所胜而治所亏，则致其中和而万物育矣。此药饵之功用，正所以应同声，求同气，又孰有更切于是而谓其可忽者哉？是以至圣如神农，不惮其毒，而遍尝以救蒸民者，即此草根树皮也。何物狂生，敢妄肆口吻，以眇圣人之道乎！病者闻之曰：至哉言也，谨奉教矣。言者闻之，乃缩颈流汗而不敢面者许久焉。余观本篇之言，知岐伯之意正亦在此，因并附之，用以彰其义云。）

　　十一卷　气味类

　　二、五谷五味其走其宜其禁

　　（灵枢五味 全）

　　黄帝曰：愿闻谷气有五味，其入五脏，分别奈何？伯高曰：胃者，五脏六腑之海也，（玉版篇曰：胃者，水谷气血之海也。）水谷皆入于胃，五脏六腑皆禀气于胃。（气味之正者莫如水谷，水谷入胃以养五脏，故脏腑者皆禀气于胃，而胃为五脏六腑之本。）五味各走其所喜，谷味酸，先走肝；谷味苦，先走心；谷味甘，先走脾；谷味辛，先走肺；谷味咸，先走肾。（五脏嗜欲不同，各有所喜，故五味之走，亦各有先。然既有所先，必有所后，而生克佐使，五脏皆有相涉矣。

　　至真要大论言五味各有先入，义与此同，见论治类第七。）谷气津液已行，营卫大通，乃化糟粕，以次传下。（人受气于谷，故谷气入于营卫，其糟粕之质，降为便溺，以次下传，而出于大肠膀胱之窍。）黄帝曰：营卫之行奈何？伯高曰：谷始入于胃，其精微者，先出于胃，之两焦，以溉五脏，别出两行营卫之道。（谷之精气，先出于胃，即中焦也。而后至上下两焦，以溉五脏。之，至也。溉，灌注也。两行，言清者入营，营行脉中，浊者入卫，卫行脉外，故营主血而濡于内，卫主气而布于外，以分营卫之道。）其大气之搏而不行者，积于胸中，命曰气海，出于肺，循喉咽，故呼则出，吸则入。

