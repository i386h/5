<!-- { "loadSidebar": true } -->
　　智者察同，（愚者察异，智者所见，皆合于道，故察同。愚者闻道则笑，而各是其是，故察异。）愚者不足，智者有余，（愚者失之，智者得之也。）有余则耳目聪明，身体轻强，老者复壮，壮者益治。（此智者有余之征验。）是以圣人为无为之事，乐恬 之能，（无为者，天地之道也。恬 者，自然之乐也。老子曰：道常无为而无不为。又曰：人法地，地法天，天法道，道法自然。夫自然而然者，即恬 无为之道也。庄子曰：天无为以之清，地无为以之宁，故两无为相合，万物皆化。

　　芒乎芴乎而无从出乎？芴乎芒乎而无有象乎？万物职职，皆从无为殖。故曰天地无为也，而无不为也，人也孰能得无为哉？二子之言，皆本乎此。能者，如关尹子所谓惟有道之士能为之，亦能能之而不为之之义。）从欲快志于虚无之守，故寿命无穷，与天地终，此圣人之治身也。（从欲，如孔子之从心所欲也。快志，如庄子之乐全得志也。虚无之守，守无为之道也。故欲无不从，志无不快，寿命可以无穷，而与天地同其终矣。愚按：圣人之道，惟圣人能之，人非生知，诚未能也。然而效法圣贤，则在明哲之所必不容己者，欲得其门，当自养心保身始。故但能于动中藏静，忙里偷闲，致远钩深，庶乎近矣。观谭景升曰：明镜无心，无物不照，昊天无心，万象自驰；行师无状，敌不敢欺；至人无虑，元精自归。

　　能师于无者，无所不之。故镜以察物，物去而镜自镜；心以应事，事去而心自心。此养心之道也。南华经曰：知道者，必达于理；达于理者，必明于权，明于权者，不以物害己。故至德者，火弗能热，水弗能溺，寒暑弗能害，禽兽弗能贼，非谓其薄之也，言察乎安危，宁于祸福，谨于去就，莫之能害也。淮南子曰：得道之士，内有一定之操，而外能 伸卷舒，于物推移，故万举而不陷。所以贵圣人者，以其能龙变也，此保身之道也。知此二者，则跻圣功夫，必有能因学而至者矣。又恬 虚无义，见摄生类二。

　　二卷　阴阳类

　　三、天不足西北地不满东南

　　（素问阴阳应象大论）

　　岐伯曰：天不足西北，故西北方阴也，而人右耳目不如左明也。地不满东南，故东南方阳也，而人左手足不如右强也。（天为阳，西北阴方，故天不足西北。地为阴，东南阳方，故地不满东南。日月星辰，天之四象，犹人之有耳目口鼻，故耳目之左明于右，以阳胜于东南也。水火土石，地之四体，犹人之有皮肉筋骨，故手足之右强于左，以阴强于西北也。）

　　帝曰：何以然？岐伯曰：东方阳也，阳者其精并于上，并于上则上明而下虚，故使耳目聪明而手足不便也。西方阴也，阴者其精并于下，并于下则下盛而上虚，故其耳目不聪明而手足便也。（并，聚也。天地之道，东升西降，升者为阳，降者为阴。阳气生于子中，极于午中，从左升而并于上，故耳目之明亦在左，而左之手足不便也。阴气生于午中，极于子中，从右降而并于下，故手足之强亦在右，而右之耳目不聪也。）故俱感于邪，其在上则右甚，在下则左甚，此天地阴阳所不能全也，故邪居之。（俱，兼上下而言也。夫邪之所凑，必因其虚。故在上则右者甚，在下则左者甚。盖以天之阳不全于上之右，地之阴不全于下之左，故邪得居之而病独甚也。）

　　二卷　阴阳类

　　四、天精地形气通于人

　　（素问阴阳应象大论）

　　故天有精，地有形，天有八纪，地有五里，（五行精气，成象于天，则为七政二十八宿，以定天之度；布位于地，则为山川河海，以成地之形。惟天有精，故八节之纪正；惟地有形，故五方之里分。纪，考记也。里，道里也。）故能为万物之父母。（干知大始，坤作成物，阳以化气，阴以成形，阴阳合德，变化见矣，故天地为万物之父母。）清阳上天，浊阴归地，（阳升阴降也。）是故天地之动静，神明为之纲纪，（神明者，阴阳之情状也。天地动静，阴阳往来，即神明之纲纪也。易曰：神也者，妙万物而为言者也。动万物者莫疾乎雷，挠万物者莫疾乎风，燥万物者莫 乎火，说万物者莫说乎泽，润万物者莫润乎水，终万物始万物者莫盛乎艮。故水火相逮，雷风不相悖，山泽通气，然后能变化既成万物者。

　　是皆神明纲纪之义。故能以生长收藏，终而复始。一阴一阳，互为进退，故消长无穷，终而复始。）惟贤人上配天以养头，下象地以养足，中傍人事以养五脏。（清阳在上，故头配天以养其清。浊阴在下，故足象地以养其静。五气营运于中，故五脏傍人事以养其和。此虽以头足五脏为言，而实谓上中下，无非法于天地人也。）天气通于肺，地气通于嗌，（天气，清气也，谓呼吸之气。地气，浊气也，谓饮食之气。清气通于五脏，由喉而先入肺。浊气通于六腑，由嗌而先入胃。嗌，咽也。六节藏象论曰：天食人以五气，地食人以五味。五气入鼻，藏于心肺；五味入口，藏于肠胃。太阴阳明论曰：喉主天气，咽主地气。其义皆同。嗌音益。）风气通于肝，风为木气，肝为木脏，同气相求，故通于肝。上文二句，总言天地阴阳通于人；此下四句，分言五行气候通于人。此详言天气通肺，以及于五脏者也。）雷气通于心，（雷为火气，心为火脏，故相通。）谷气通于脾，（山谷土气，脾为土脏，故相通。）雨气通于肾。（雨为水气，肾为水脏，故相通。）六经为川，肠胃为海，（六经者，三阴三阳也，周流气血，故为人之川。肠胃者，盛受水谷，故为人之海。此详言地气通于嗌也。）

　　九窍为水注之气。（上七窍，下二窍，是为九窍。水注之气，言水气之注也，如目之泪，鼻之涕，口之津，二阴之尿秽皆是也。虽耳若无水，而耳中津气湿而成垢，是即水气所致。气至水必至，水至气必至，故言水注之气。愚按：阴阳合一之妙，于气水而见之矣。夫气者阳也，气主升；水者阴也，水主降。然水中藏气，水即气也；气中藏水，气即水也。升降虽分阴阳，气水实为同类。何也？请以釜观，得其象矣。夫水在釜中，下得阳火则水干，非水干也，水化气而去也；上加复固则水生，非水生也，气化水而流也。故无水则气从何来？无气则水从何至？水气一体，于斯见矣。而人之精气亦犹是也，故言气注之水亦可，言水注之气亦可；然不曰气注之水，而曰水注之气者，至哉妙哉！此神圣发微之妙，于颠倒中而见其真矣。）以天地为之阴阳，（此重申上文，言贤人之养身，皆法乎天地之阴阳，如天气地气、风雷谷雨、川海九窍之类皆是也。）阳之汗，以天地之雨名之；（汗出于阳而本于阴，故以天地之雨名之。雨即人之汗，汗即天之雨，皆阴精之所化。知雨之为义，则可与言汗矣。）阳之气，以天地之疾风名之。气本属阳，阳胜则气急，故以天地之疾风名之。知阴阳之权衡，动静之承制，则可与言气矣。）暴气象雷，（天有雷霆，火郁之发也；人有刚暴，怒气之逆也。故语曰雷霆之怒。）逆气象阳。（天地之气，升降和则不逆矣。天不降，地不升，则阳亢于上，人之气逆亦犹此也。）故治不法天之纪，不用地之理，则灾害至矣。（上文言人之阴阳，无不合乎天地，故贤人者必法天以治身。设不知此，而反天之纪，逆地之理，则灾害至矣。此理字与前五里之里不同，盖彼言广舆之里，此言理气之理。）

　　二卷　阴阳类

　　五、阴阳之中复有阴阳

　　（素问金匮真言论）

