<!-- { "loadSidebar": true } -->
　　帝曰：论言治寒以热，治热以寒，而方士不能废绳墨而更其道也。有病热者寒之而热，有病寒者热之而寒，二者皆在，新病复起，奈何治？（寒之而热，言治热以寒而热如故。热之而寒，言治寒以热而寒如故。及有以寒治热者，旧热尚在而新寒生；以热攻寒者，旧寒未除而新热起。皆不得不求其详也。）岐伯曰：诸寒之而热者取之阴，热之而寒者取之阳，所谓求其属也。（诸寒之而热者，谓以苦寒治热而热反增，非火之有余，乃真阴之不足也。阴不足则阳有余而为热，故当取之于阴，谓不宜治火也，只补阴以配其阳，则阴气复而热自退矣。热之而寒者，谓以辛热治寒而寒反甚，非寒之有余，乃真阳之不足也。阳不足则阴有余而为寒，故当取之于阳，谓不宜攻寒也，但补水中之火，则阳气复而寒自消也。

　　故启玄子注曰：益火之源，以消阴翳；壮水之主，以制阳光。又曰：脏腑之原，有寒热温凉之主。取心者不必齐以热，取肾者不必齐以寒；但益心之阳，寒亦通行，强肾之阴，热之犹可。故或治热以热，治寒以寒，万举万全，孰知其意？此王氏之心得也。然求其所谓益与壮者，即温养阳气，填补真阴也。求其所谓源与主者，即所谓求其属也。属者根本之谓，水火之本，则皆在命门之中耳。）帝曰：善。服寒而反热，服热而反寒，其故何也？岐伯曰：治其王气，是以反也（此承上文而详求其服寒反热、服热反寒之所以然也。治其王气者，谓病有阴阳，气有衰王，不明衰王，则治之反甚。如阳盛阴衰者，阴虚火王也，治之者不知补阴以配阳，而专用苦寒治火之王，岂知苦寒皆沉降，沉降皆亡阴，阴愈亡则火愈盛，故服寒反热者，阴虚不宜降也。又如阳衰阴盛者，气弱生寒也，治之者不知补阳以消阴，而专用辛温治阴之王，岂知辛温多耗散，耗散则亡阳，阳愈亡则寒愈甚，故服热反寒者，阳虚不宜耗也。此无他，皆以专治王气，故其病反如此。

　　又如夏令本热，而伏阴在内，故每多中寒，冬令本寒，而伏阳在内，故每多内热。设不知此而必欲用寒于夏，治火之王，用热于冬，治寒之王，则有中寒隔阳者，服寒反热，中热隔阴者，服热反寒矣。是皆治王之谓，而病之所以反也。春秋同法。）帝曰：不治王而然者何也？岐伯曰：悉乎哉问也。不治五味属也。夫五味入胃，各归所喜攻，酸先入肝，苦先入心，甘先入脾，辛先入肺，咸先入肾，（此言不因治王而病不愈者，以五味之属，治有不当也。凡五味必先入胃，而后各归所喜攻之脏。喜攻者，谓五味五脏各有所属也。如九针论曰：病在筋，无食酸；病在气，无食辛；病在骨，无食咸；病在血，无食苦；病在肉，无食甘。犯之者，即所谓不治五味属也。）久而增气，此物化之常也。气增而久，夭之由也。

　　（凡五味之性，各有所入，若味有偏用，则气有偏病，偏用即久，其气必增，此物化之常也。气增而久，则脏有偏胜，脏有偏胜，则必有偏绝矣，此致夭之由也，如生气通天论曰，味过于酸，肝气以津，脾气乃绝，味过于咸，大骨气劳，短肌心气抑之类是也。此篇前言寒热者，言病机也；后言五味者，言药饵也。药饵病机必审其真，设有谬误，鲜不害矣。）

　　十二卷　论治类

　　八、邪风之至治之宜早诸变不同治法亦异

　　（素问阴阳应象大论）

　　故邪风之至，疾如风雨。（邪风中人，疾速如此。）故善治者治皮毛，（皮毛尚浅，用力少而成功易也。）其次治肌肤，（深于皮毛矣。）其次治筋脉，（深于肌肤矣。）其次治六腑，（深于筋脉矣。）其次治五脏。治五脏者，半死半生也。（深于六腑矣。邪愈深则治愈难，邪及五脏而后治之，必难为力，故曰上工救其萌芽，下工救其已成。救其已成者，用力多而成功少，吉凶相半矣。缪刺论曰：邪之客于形也，必先舍于皮毛，留而不去，入舍于经脉，内连五脏，散于肠胃，阴阳相感，五脏乃伤。亦言邪自皮毛而至腑脏，与此义同。）故天之邪气，感则害人五脏；水谷之寒热，感则害于六腑；（天之邪气，即风寒暑湿火燥，受于无形者也。喉主天气而通于脏，故感则害人五脏。水谷之寒热，即谷食之气味，受于有形者也。咽主地气而通于腑，故感则害于六腑。）地之湿气，感则害皮肉筋脉。（人之应土者肉也，湿胜则营卫不行，故感则害于皮肉筋脉。）故善用针者，从阴引阳，从阳引阴，以右治左，以左治右，以我知彼，以表知里，以观过与不及之理，见微则过，用之不殆。（善用针者，必察阴阳。阴阳之义，不止一端，如表里也，气血也，经络也，脏腑也，上下左右有分也，时日衰王有辨也。从阴引阳者，病在阳而治其阴也。从阳引阴者，病在阴而治其阳也。以右治左、以左治右者，缪刺之法也。以我知彼者，推己及人也。以表知里者，有无相求也。能因此以观过与不及之理，则几微可见，过失可则，用之可不殆矣。则，度也。）善诊者，察色按脉，先别阴阳；（此下皆言诊法也。诊之一字，所该者广，如下文审清浊，知部分，视喘息，听声音，观权衡规矩，总皆诊法，非独指诊脉为言也，然无非欲辨阴阳耳。前节言针治之阴阳，此言脉色之阴阳，皆医家之最要者，故曰先别阴阳，以见其不可缓也。义详脉色类诸篇。）审清浊，而知部分；（色者神之华，故可望颜察色、审清浊而知部分，如五色篇所言者是也。又仲景金匮要略曰：病患有气色见于面部。鼻头色青，腹中痛苦冷者死；鼻头色微黑者，有水气；色黄者，胸上有寒；色白者，亡血也。设微赤非时者死。又色青为痛，色黑为劳，色赤为风，色黄者便难，色鲜明者有留饮。亦此之谓。）视喘息，听音声，而知所苦；（病苦于中，声发于外，故可视喘息、听音声而知其苦也。如阴阳应象大论曰：肝在音为角，声为呼；心在音为征，声为笑；脾在音为宫，声为歌；肺在音为商，声为哭；肾在音为羽，声为呻。此五脏之音声也。声有不和，必有所病矣。仲景曰：病患语声寂然、喜惊呼者，骨节间病。语声喑喑然不彻者，心隔间病。语声啾啾然细而长者，头中病。又曰：息摇肩者心中坚，息引胸中上气者咳，息张口短气者肺痿唾沫。又曰：吸而微数，其病在中焦实也，当下之即愈，虚者不治。在上焦者其吸促，在下焦者其吸远，此皆难治。呼吸动摇振振者不治。又曰：设令病患向壁卧，闻师到，不惊起而 视，若三言三止，脉之咽唾者，此诈病也。设令脉自和处，但言此病大重，须服吐下药，及针灸数十百处，当自愈。师持脉，病患欠者，无病也。

　　脉之呻者，痛也。言迟者，风也。摇头言者，里痛也。行迟者，表强也。坐而伏者，短气也。坐而下一脚者，腰痛也。

　　里实护腹如怀卵者，心痛也。又曰：人病恐怖者其脉何状？师曰：脉形如循丝累累然，其面白脱色也。又曰：人愧者其脉何类？师曰：脉浮而面色乍白乍赤也。此皆疾病之声色，总之声由气发，气充则声壮，气衰则声怯。故华元化曰：阳候多语，阴证无声；多语者易济，无声者难荣。然则音声不惟知所苦，而且可知死生矣。）观权衡规矩，而知病所主；（权衡规矩，义详脉色类九，但彼以脉言也。然此四者，所包者多，不独在脉。盖权言其重，衡言其轻，规言其圆，矩言其方，能明方圆轻重之理，则知变通之道矣。）按尺寸，观浮沉滑涩，而知病所生以治；（义详脉色类诸篇。）无过以诊，则不失矣。（此诊字应前善诊之诊至此。过，失也。言无失以前诸法，则治亦可以无失矣。）故曰：病之始起也，可刺而已；其盛，可待衰而已。（此下皆言治法也。凡病之始起者，邪必在经络，故可刺之而已。及其既盛，则必待其盛势衰退而后已。已者，止针止药之谓，即五常政大论所谓十去其八、十去其九之意。）故因其轻而扬之，因其重而减之，因其衰而彰之。（轻者浮于表，故宜扬之。扬者，散也。重者实于内，故宜减之。减者，泻也。衰者气血虚，故宜彰之。彰者，补之益之而使气血复彰也。于此三者，而表里虚实之治尽之矣。）形不足者，温之以气；精不足者，补之以味。（此正言彰之之法，而在于药食之气味也。以形精言，则形为阳，精为阴。以气味言，则气为阳，味为阴。阳者卫外而为固也，阴者藏精而起亟也。故形不足者，阳之衰也，非气不足以达表而温之。精不足者，阴之衰也，非味不足以实中而补之。阳性暖，故曰温。阴性静，故曰补。愚按：本论有云味归形，形食味，气归精，精食气，而此曰形不足者温之以气，精不足者补之以味，义似相反；不知形以精而成，精以气而化，气以味而生，味以气而行。故以阴阳言，则形与气皆阳也，故可以温；味与精皆阴也，故可以补。以清浊言，则味与形皆浊也，故味归形；气与精皆清也，故气归精。然则气不能外乎味，味亦不能外乎气，虽气味有阴阳清浊之分，而实则相须为用者也。）其高者，因而越之；（越，发扬也。谓升散之，吐涌之，可以治其上之表里也。）其下者，引而竭之；（竭，祛除也。谓涤荡之，疏利之，可以治其下之前后也。）中满者，泻之于内；（中满二字，最宜详察，即痞满大实坚之谓，故当泻之于内。若外见浮肿而胀不在内者，非中满也，妄行攻泻，必至为害。此节之要，最在一中字。）其有邪者，渍形以为汗；（邪在肌表，故当渍形以为汗。渍，浸也，言令其汗出如渍也。如许胤宗用黄 防风汤数十斛置于床下以蒸汗，张苗烧地加桃叶于上以蒸汗，或用药煎汤浴洗之，皆渍形之法也。

　　渍，资四切。）其在皮者，汗而发之；（前言有邪者，兼经络而言，言其深也。此言在皮者，言其浅也。均为表证，故皆宜汗。）其 悍者，按而收之；（ ，急也。悍，猛利也。按，察也。此兼表里而言，凡邪气之急利者，按得其伏，则可收而制之矣。 ，飘、票二音。悍音汗。）其实者，散而泻之。（阳实者宜散之。阴实者宜泻之。）审其阴阳，以别柔刚，（形证有柔刚，脉色有柔刚，气味尤有柔刚。柔者属阴，刚者属阳。知柔刚之化者，知阴阳之妙用矣，故必审而别之。）

　　阳病治阴，阴病治阳，（阳胜者阴必病，阴胜者阳必病。如至真要大论曰：诸寒之而热者取之阴，热之而寒者取之阳。启玄子曰：壮水之主，以制阳光；益火之源，以消阴翳。皆阳病治阴，阴病治阳之道也。亦上文从阴引阳、从阳引阴之义。）

