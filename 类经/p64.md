<!-- { "loadSidebar": true } -->
　　定其血气，各守其乡，（病之或在血分，或在气分，当各察其处而不可乱也。）血实宜决之，（决，谓泄去其血，如决水之义。）气虚宜HT 引之。（HT ，甲乙经作掣，挽也。气虚者，无气之渐，无气则死矣，故当挽回其气而引之使复也。如上气虚者升而举之，下气虚者纳而归之，中气虚者温而补之，是皆掣引之义。）

　　十二卷　论治类

　　九、五方病治不同

　　（素问异法方宜论 全）

　　黄帝问曰：医之治病也，一病而治各不同，皆愈何也？（治各不同，如下文砭石、毒药、灸KT 、九针、导引按跷之类。）岐伯对曰：地势使然也。（地势不同，则气习有异，故治法亦随而不一也。）

　　故东方之域，天地之所始生也，（天地之气，自东而升，为阳生之始，故发生之气始于东方，而在时则为春。）鱼盐之地，海滨傍水。（地不满东南，故东南低下而多水。鱼盐海滨，皆傍水之地利也。）其民食鱼而嗜咸，皆安其处，美其食，得鱼盐之利，故居安食美。）鱼者使人热中，（鱼，麟虫也。鱼生水中，水体外阴而内阳，故能热中。然水从寒化，亦脾寒者所忌。）盐者胜血，（食咸者渴，胜血之征也。义详气味类三及疾病类二十五。）故其民皆黑色疏理，其病皆为痈疡。（血弱故黑色疏理。热多故为痈疡。）其治宜砭石，故砭石者亦从东方来。（砭石，石针也，即磁锋之属。山海经曰：高氏之山，有石如玉，可以为针。亦此类也。东方之民疏理而痈疡，其病在肌表，故用砭石，砭石者其治在浅。凡后世所用砭石之法，亦自东方来也。砭音边。）

　　西方者，金玉之域，沙石之处，天地之所收引也。（地之刚在西方，故多金玉砂石。然天地之气，自西而降，故为天地之收引，而在时则应秋。）其民陵居而多风，水土刚强，（陵居，高处也，故多风。金气肃杀，故水土刚强。）其民不衣而褐荐，其民华食而脂肥，（不衣，不事服饰也。褐，毛布也。荐，草茵也。华，浓浓也，谓酥酪膏肉之类。饮食华浓，故人多脂肥。）故邪不能伤其形体，其病生于内。（水土刚强，饮食肥浓，肌肉充实，肤腠闭密，故邪不能伤其外，而惟饮食男女七情，病多生于内也。）其治宜毒药，故毒药者亦从西方来。（病生于内，故非针灸按导所能治，而宜用毒药也。

　　毒药者，总括药饵而言，凡能除病者，皆可称为毒药。如五常政大论曰，大毒治病十去其六，常毒治病十去其七，小毒治病十去其九之类是也。凡后世所用毒药之法，亦自西方来也。）

　　北方者，天地所闭藏之域也，（天之阴在北，故其气闭藏，而在时则应冬。）其地高陵居，风寒冰冽。（地高陵居，西北之势也。风寒冰冽，阴气胜也。）其民乐野处而乳食，脏寒生满病。（野处乳食，北人之性，胡地至今犹然。地气寒，乳性亦寒，故令人脏寒。脏寒多滞，故生胀满等病。）其治宜灸KT ，故灸KT 者亦从北方来。（灸KT ，艾灸火灼也，亦火针之属，今北人多用之。故后世所用灸KT 之法，亦自北方来也。KT ，如瑞切。）

　　南方者，天地所长养，阳之所盛处也，（天之阳在南，故万物长养，而在时则应夏。）其地下，水土弱，雾露之所聚也。（南方低下而湿，故水土弱而多雾露。）其民嗜酸而食 ，（ ，腐也。物之腐者，如豉 曲酱之属是也。嗜音示。

　　音父。）故其民皆致理而赤色，其病挛痹。（嗜酸者收，食 者湿，故其民致理而挛痹。挛痹者，湿热盛而病在筋骨也。

　　南方属火，故其色赤致密也。挛，闾员切，又去声。痹音秘。）其治宜微针，故九针者亦从南方来。（病在经络，故宜用九针。凡后世所用针法，亦自南方来也。）

　　中央者其地平以湿，天地所以生万物也众。（土体平，土性湿。土王于四方之中，而为万物之母，故其生物也众。）

　　其民食杂而不劳，（四方辐辏，万物所归，故民食杂。土性和缓，故不勤劳也。）故其病多痿厥寒热。（土气通脾而主四肢，故湿滞则为痿，寒热则为厥。中央者，四方之气交相集，故或寒或热也。）其治宜导引按跷，故导引按跷者亦从中央出也。

　　（导引，谓摇筋骨，动肢节，以行气血也。按，捏按也。跷，即阳跷阴跷之义。盖谓推拿溪谷跷穴以除疾病也。病在肢节，故用此法。凡后世所用导引按摩之法，亦自中州出也。跷音乔，又极虐切。）

　　故圣人杂合以治，冬得其所宜。故治所以异而病皆愈者，得病之情，知治之大体也。（杂合五方之治而随机应变，则各得其宜矣。故治法虽异，而病无不愈，知通变之道者，即圣人之能事也。）

　　十二卷　论治类

　　十、形志苦乐病治不同

　　（素问血气形志篇）

　　形乐志苦，病生于脉，治之以灸刺。（形乐者，身无劳也。志苦者，心多虑也。心主脉，深思过虑则脉病矣。脉病者当治经络，故当随其宜而灸刺之。）形乐志乐，病生于肉，治之以针石。（形乐者逸，志乐者闲。饱食终日，无所运用，多伤于脾，脾主肌肉，故病生焉。肉病者，或为卫气留，或为脓血聚，故当用针石以取之。石，砭石也。）形苦志乐，病生于筋，治之以熨引。（形苦者，身多劳。志乐者，心无虑。劳则伤筋，故病生于筋。熨，以药熨。引，谓导引。熨音郁。）

　　形苦志苦，病生于咽嗌，治之以甘药。（形苦志苦，必多忧思，忧则伤肺，思则伤脾，脾肺气伤，则虚而不行，气必滞矣。

　　脾肺之脉，上循咽嗌，故病生于咽嗌。如人之悲忧过度，则喉咙哽咽，食饮难进；思虑过度则上焦痞隔，咽中核塞，即其征也。通评虚实论曰：隔则闭绝，上下不通，则暴忧之病也。亦此之谓。病在嗌者，因损于脏，故当以甘药调补之。

　　甘，旧作百，灵枢九针论作甘药者是，今改从之。嗌音益。）形数惊恐，经络不通，病生于不仁，治之以按摩醪药。（惊者气乱，恐者气下，数有惊恐，则气血散乱而经络不通，故病不仁。不仁者，顽痹 弱也，故治宜按摩以导气行血，醪药以养正除邪。醪药，药酒也。经络二字，九针论作筋脉，义亦同。醪音劳）是谓五形志也。（结上文。按：灵枢九针论文有与此同者，俱不重载。）

　　十二卷　论治类

　　十一、有毒无毒制方有约必先岁气无伐天和

　　（素问五常政大论）

　　帝曰：有毒无毒，服有约乎？（约，度也。禁服篇曰：夫约方者，犹约囊也，囊满而弗约则输泄，方成有药则神与弗俱。）岐伯曰：病有久新，方有大小，有毒无毒，固宜常制矣。（病重者宜大，病轻者有小，无毒者宜多，有毒者宜少，皆常制之约也。）大毒治病，十去其六，常毒治病，十去其七，小毒治病，十去其八，无毒治病，十去其九。（药性有大毒、常毒、小毒、无毒之分，去病有六分、七分、八分、九分之约者，盖以治病之法，药不及病，则无济于事，药过于病，则反伤其正而生他患矣。故当知约制，而进止有度也。王氏曰：大毒之性烈，其为伤也多。小毒之性和，其为伤也少。常毒之性，减大毒之性一等，加小毒之性一等，所伤可知也。故至约必止之，以待来证尔。然无毒之药，性虽平和，久而多之，则气有偏胜，必有偏绝，久攻之则脏气偏弱，既弱且困，不可长也，故十去其九而止。）谷肉果菜，食养尽之，无使过之，伤其正也。（病已去其八九而有余未尽者，则当以谷肉果菜饮食之类培养正气而余邪自尽矣。如藏气法时论曰，毒药攻邪，五谷为养，五果为助，五畜为益，五菜为充者是也。然毒药虽有约制，而饮食亦贵得宜，皆不可使之太过，过则反伤其正也。）不尽，行复如法。（如此而犹有未尽，则再行前法以渐除之，宁从乎慎也。）必先岁气，无伐天和。（五运有纪，六气有序，四时有令，阴阳有节，皆岁气也。人气应之以生长收藏，即天和也。设不知岁气变迁而妄呼寒热，则邪正盛衰无所辨，未免于犯岁气、伐天和矣，夭柱之由，此其为甚。又治其王气义，详本类前七。）无盛盛，无虚虚，而遗人夭殃。（邪气实者复助之，盛其盛矣。正气夺者复攻之，虚其虚矣。不知虚实，妄施攻补，以致盛者愈盛，虚者愈虚，真气日消，则病气日甚，遗人夭殃，医之咎也。）无致邪，无失正，绝人长命。（盛其盛，是致邪也。虚其虚，是失正也。重言之者，所以深戒夫伐天和而绝人长命，以见岁气不可不慎也。）

　　十二卷　论治类

　　十二、久病而瘠必养必和

　　（素问五常政大论）

　　帝曰：其久病者，有气从不康，病去而瘠奈何？（谓气已顺而身犹不康，病已去而形则瘠瘦也。瘠音寂。）岐伯曰：昭乎哉圣人之问也。化不可代，时不可违。（化，造化也。凡造化之道，衰王各有不同，如木从春化，火从夏化，金从秋化，水从冬化，土从四季之化，以及五运六气各有所主，皆不可以相代也，故曰化不可代。人之脏气，亦必随时以为衰王，欲复脏气之亏，不因时气不可也，故曰时不可违。不违时者，如金水根于春夏，木火基于秋冬，脏气皆有化原，设不预为之地，则临时不易于复元，或邪气乘虚再至，虽有神手，无如之何矣。愚按：此节诸注皆谓天地有自然之化，人力不足以代之，故曰化不可代。然则当听之矣，而下文曰养之和之者，又将何所为乎？谓非以人力而赞天工者乎？其说不然也。）夫经络以通，血气以从，复其不足，与众齐同，（疾病既去而不求其复，则元气由衰而瘠矣。养之和之，静以待时，谨守其气，无使倾移，其形乃彰，生气以长，命曰圣王。（养者，养以气味。和者，和以性情。静以待时者，预有修为而待时以复也。如阳虚者喜春夏，阴虚者喜秋冬，病在肝者愈于夏，病在心者愈于长夏，病在脾者愈于秋，病在肺者愈于冬，病在肾者愈于春，皆其义也。谨守其气，无使倾移，则固有弗失，日新可期，是即撤消之道，而生气可渐长矣。）故大要曰：无代化，无违时，必养必和，待其来复。此之谓也。帝曰：善。（大要，上古书名。此引古语以明化不可代，时不可失，不可不养，不可不和，以待其来复，未有不复者矣。来复之义，即易之复卦，一阳生于五阴之下，阳气渐回则生意渐长，同此理也。）

　　十二卷　论治类

　　十三、妇人重身毒之何如

　　（素问六元正纪大论）

