<!-- { "loadSidebar": true } -->
　　阳欲达而阴发之，故为嚏。阴盛于下，气化于水，所以皆属乎肾。故凡阳盛者不欠，下虚者无嚏，其由于肾也可知。欠、嚏二义，具《口问篇》，详本类后七十九。嚏音帝。）胃为气逆、为哕、为恐，（胃为水谷之海，胃有不和，则为气逆。哕，呃逆也，胃中有寒则为哕。恐，肾之志也，胃属土，肾属水，土邪伤肾则为恐，故皆涉于胃也。哕，于决切。详义见针刺类五十三。）大肠、小肠为泄，（大肠为传道之府，小肠为受盛之府，小肠之清浊不分，则大肠之传道不固，故为泄利。）

　　下焦溢为水，（下焦为分注之所，气不化则津液不行，故溢于肌肉而为水。）膀胱不利为癃，不约为遗溺，（膀胱为津液之腑，其利与不利皆由气化。有邪实膀胱，气不通利而为癃者；有肾气下虚，津液不化而为癃者，此癃闭之有虚实也。若下焦不能约束而为遗溺者，以膀胱不固，其虚可知。然《本输篇》曰：三焦者，太阳之别也，并太阳之正，入络膀胱，约下焦，实则闭癃，虚则遗溺。盖三焦为中渎之腑，水道之所由出，故三焦亦属膀胱也。癃，良中切。溺，娘料切。）胆为怒，（怒为肝志而胆亦然者，肝胆相为表里，其气皆刚，而肝取决于胆也。）是谓五病。（脏腑各五也。）

　　五精所并：精气并于心则喜，（并，聚也，精气五脏各有所藏也。并于心者，火之气也。气并于心则神有余，故其志为喜。然《本神篇》曰：肺喜乐无极则伤魄。正以心火实而乘肺金也。）并于肺则悲，（气并于肺则乘肝而为悲，肝之虚也。《本神篇》曰：肝悲哀动中则伤魂。）并于肝则忧，（气并于肝，则乘脾而为忧，脾之虚也。《本神篇》曰：脾忧愁不解则伤意。）并于脾则畏，（气并于脾，则脾实乘肾，故为畏。《本神篇》曰：恐惧而不解则伤精。）并于肾则恐，（气并于肾而乘心之虚，则为恐。《本神篇》曰：心怵惕思虑则伤神，神伤则恐惧自失。）是谓五并，虚而相并者也。（脏气有不足，则胜气得相并也。《九针论》曰：五精之气并于脏也。）

　　五脏所恶：心恶热，（心本属火，过热则病，故恶热。）肺恶寒，（肺属金而主皮毛，金寒则病，故恶寒。）肝恶风，（肝属木，其应风，感风则伤筋，故恶风。）脾恶湿，（脾属土，其应湿，湿胜则伤肌肉，故恶湿。）肾恶燥，（肾属水而藏精，燥胜则伤精，故恶燥）。是谓五恶。

　　五脏化液：心为汗，（心主血，汗则血之余也。）肺为涕，（涕出于鼻，肺之窍也。）肝为泪，（泪出于目，肝之窍也。）

　　脾为涎，（涎出于口，脾之窍也。）肾为唾，（唾生于舌下，足少阴肾脉循喉咙挟舌本也。）是谓五液。

　　五味所禁：辛走气，气病无多食辛；（辛能散气也。）咸走血，血病无多食咸；（血得咸则凝结不流也。《五味论》曰：血与咸相得则凝。详气味类三。）苦走骨，骨病无多食苦；（苦性沉降，阴也；骨属肾，亦阴也。骨得苦，则沉阴益甚，骨重难举矣，故骨病者禁苦。《五味论》曰：苦走骨，多食之令人变呕。上二节，按《九针论》曰：苦走血，病在血，无食苦；咸走骨，病在骨，无食咸。与此稍异，盖火化苦，故走血，水化咸，故走骨，义亦当然也。）甘走肉，肉病无多食甘；（甘能缓中，善生胀满，故肉病者无多食甘。《五味论》曰：甘走肉，多食之令人 心， ，美本切。）酸走筋，筋病无多食酸；（酸能收缩，故病在筋者无多食酸。《五味论》曰：酸走筋，多食之令人癃。）是谓五禁，无令多食。（《九针论》曰：口嗜而欲食之，不可多也，必自裁也，命曰五裁。）

　　五病所发：阴病发于骨，（骨属肾，肾者阴中之阴也。）阳病发于血，（血属心，心者阳中之阳也。）阴病发于肉，（肉属脾，脾者阴中之至阴也。）阳病发于冬，（阴胜则阳病也。）阴病发于夏，（阳胜则阴病也。）是谓五发。（按：《九针论》尚有以味发于气一句，盖食入于阴，则长气于阳，故味发于气也。）

　　五邪所乱：邪入于阳则狂，（邪入阳分，则为阳邪，邪热炽盛，故病为狂。《生气通天论》曰：阴不胜其阳，则脉流薄疾，并乃狂。）邪入于阴则痹，（邪入阴分，则为阴邪，阴盛则血脉凝涩不通，故病为痹，《寿夭刚柔篇》曰：病在阴命曰痹。《九针论》曰：邪入于阴，则为血痹。）搏阳则为巅疾，（搏，击也。巅，癫也。邪搏于阳，则阳气受伤，故为癫疾。

　　上文言邪入于阳则狂者，邪助其阳，阳之实也。此言搏阳则为巅疾者，邪伐其阳，阳之虚也。故有为狂为巅之异。《九针论》曰：邪入于阳，转则为癫疾。言转入阴分，故为癫也。）搏阴则为喑，（邪搏于阴，则阴气受伤，故声为喑哑。阴者，五脏之阴也。盖心主舌，而手少阴心脉上走喉咙系舌本；手太阴肺脉循喉咙；足太阴脾脉上行结于咽，连舌本，散舌下；足厥阴肝脉循喉咙之后上入颃颡，而筋脉络于舌本；足少阴肾脉循喉咙系舌本，故皆主病喑也。《九针论》曰：邪入于阴，转则为喑。言转入阳分则气病，故为喑也。按：《难经》曰：重阳者狂，重阴者癫。巢元方曰：邪入于阴则为癫。王叔和云：阴附阳则狂，阳附阴则癫。孙思邈曰：邪入于阳则为狂，邪入于阴则为血痹。邪入于阳，传则为癫痉；邪入于阴，传则为痛喑。此诸家之说虽若不同，而意不相远，皆可参会其义。）阳入之阴则静，（阳敛则藏，故静。）阴出之阳则怒，（阴发则躁，故怒。）是谓五乱。

　　五邪所见：春得秋脉，夏得冬脉，长夏得春脉，秋得夏脉，冬得长夏脉，（五脉互胜，病胜藏也，故曰五邪。）名曰阴出之阳，病善怒不治，（《阴阳别论》曰：所谓阴者，真藏也。所谓阳者，胃脘之阳也。凡此五邪，皆以真藏脉见而胃气绝，故曰阴出之阳。阴盛阳衰，土败木贼，故病当善怒，不可治也。真藏义，详脉色类二十六七。）是谓五邪皆同，命死不治。（此明五脉皆然也。）

　　五脏所藏：心藏神，（精气之灵明也。《本神篇》曰：两精相搏谓之神。）肺藏魄，（精气之质地也。《本神篇》曰：并精而出入者谓之魄。）肝藏魂，（神气之佐辅也。（《本神篇》曰：随神往来者谓之魂。）脾藏意，（神有所注者也。《本神篇》曰：心有所忆谓之意。）肾藏志，（意有专一者也。《本神篇》曰：意之所存谓之志。《九针论》曰：肾藏精、志也。）是谓五脏所藏。（五义俱详藏象类九。）

　　五脏所主：心主脉，（心主血脉，应火之动而营运周身也。）肺主皮，（肺主皮毛，应金之坚而保障全体，捍御诸邪也。）

　　肝主筋，（肝主筋膜，应木之柔而联系关节也。）脾主肉，（脾主肌肉，应土之浓而蓄养万物也。）肾主骨，（肾主骨髓，应水石之沉而为立身之干，为万化之原也。）是谓五主。

　　五劳所伤：久视伤血，（久视则劳神，故伤血，《营卫生会篇》曰：血者神气也。）久卧伤气，（久卧则阳气不伸，故伤气。）久坐伤肉，（久坐则血脉滞于四体，故伤肉。）久立伤骨，（立者之劳在骨也。）久行伤筋，（行者之劳在筋也。）是谓五劳所伤。

　　五脉应象：肝脉弦，（软弱而滑，端直以长，其应春。）心脉钩，（来盛去衰，外实内虚，其应夏。）脾脉代，（代，更代也。脾脉和软，分王四季，如春当和软而兼弦，夏当和软而兼钩，秋当和软而兼毛，冬当和软而兼石，随时相代故曰代，此非中止之谓。详按在脉色类四。）肺脉毛，（脉来浮虚，轻如毛羽，其应秋。）肾脉石，（沉坚如石，其应冬。）是谓五脏之脉。（按：《九针论》有与本篇稍异者，悉已采附前注中，其他相同之文，俱不重载。）

　　十五卷　疾病类

　　二十六、情志九气

　　（《素问·举痛论》）

　　帝曰：余知百病生于气也，（气之在人，和则为正气，不和则为邪气。凡表里虚实，逆顺缓急，无不因气而至，故百病皆生于气。）怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结，九气不同，何病之生？（炅，居永切，热也。）岐伯曰：怒则气逆，甚则呕血及飧泄，故气上矣。（怒，肝志也。怒动于肝，则气逆而上，气逼血升，故甚则呕血。肝木乘脾，故为飧泄。肝为阴中之阳，气发于下，故气上矣。及飧泄三字，《甲乙经》作食而气逆，于义亦妥。飧音孙。）喜则气和志达，荣卫通利，故气缓矣。（气脉和调，故志畅达。荣卫通利，故气徐缓。然喜甚则气过于缓而渐至涣散，故《调经论》曰：喜则气下。《本神篇》曰：喜乐者，神惮散而不藏。义可知也。）

