<!-- { "loadSidebar": true } -->
　　帝曰：余闻上古圣人，论理人形，列别脏腑，端络经脉，会通六合，各从其经，气穴所发，各有处名，溪谷属骨，皆有所起，分部逆从，各有条理，四时阴阳，尽有经纪，外内之应，皆有表里，其信然乎？（论理，讲求也。列别，分辨也。端言经脉之发端，络言支脉之横络。两经交至谓之会，他经相贯谓之通。十二经之表里，谓之六合。气穴溪谷、分部逆从等义，如《经脉篇》及《气穴》、《气府》、《皮部》、《骨空》等论，各有详载，而此篇所答，则惟四时五行藏象气味之化，其他则散见各篇也。别，必列切。）岐伯对曰：东方生风，（风者天地之阳气，东者日升之阳方，故阳生于春，春王于东，而东方生风。）风生木，（风动则木荣也。）木生酸，（《洪范》曰：木曰曲直，曲直作酸。故凡物之味酸者，皆木气之所化。）酸生肝，（酸先入肝也。）肝生筋，（肝主筋也。）筋生心，（木生火也。）肝主目。（目者肝之官也。）其在天为玄，（玄，深微也。天道无穷，东为阳升之方，春为发生之始，故曰玄。）在人为道，（道者，天地之生意也。人以道为生，而知其所生之本，则可与言道矣。）在地为化。（化，生化也。有生化而后有万物，有万物而后有终始。凡自无而有，自有而无，总称曰化。化化生生，道归一气，故于东方首言之。）化生五味，（万物化生，五味具矣。）道生智，（生意日新，智能出矣。）玄生神。（玄冥之中，无有而无不有也，神神奇奇，所从生矣。按：在天为玄至此六句，他方皆无，而东独有之。盖东方为生物之始，而元贯四德，春贯四时，言东方之化，则四气尽乎其中矣。此盖通举五行六气之大法，非独指东方为言也。观《天元纪大论》有此数句，亦总贯五行而言，其义可见。详运气类三。）神在天为风，（飞扬散动，风之用也。鼓之以雷霆，润之以雨露，无非天地之神，而风则神之一者。又风为六气之首，故应东方。）在地为木，（五行在地，东方属木。）在体为筋，（筋属众体之木。）在脏为肝，（肝属五脏之木。）在色为苍，（苍属五色之木。）在音为角，（角属五音之木。）在声为呼，（怒则叫呼。）在变动为握，（握同搐搦，筋之病也。）在窍为目，（肝之窍也。）在味为酸，（木之味也。）在志为怒。（强则好怒，肝之志也。《宣明五气篇》曰：并于肝则忧。）怒伤肝，（怒出于肝，过则伤肝。）

　　悲胜怒；（悲忧为肺金之志，故胜肝木之怒。悲则不怒，是其征也。）风伤筋，（同气相求，故风伤筋。）燥胜风；（燥为金气，故胜风木。）酸伤筋，（酸走筋，过则伤筋而拘挛。）辛胜酸。（辛为金味，故胜木之酸。）

　　南方生热，（阳极于夏，夏王于南，故南方生热。）热生火，（热极则生火也。）火生苦，（《洪范》曰：火曰炎上，炎上作苦。故物之味苦者，由火气之所化。）苦生心，（苦先入心也。）心生血，（心主血脉也。）血生脾，（火生土也。）心主舌。（舌为心之官也。）其在天为热，（六气在天者为热。）在地为火，（五行在地者为火。）在体为脉，（脉属众体之火。）

　　在脏为心，（心属五脏之火。）在色为赤，（赤属五色之火。）在音为征，（征属五音之火。）在声为笑，（喜则发笑，心之声也。）在变动为忧，（心藏神，神有余则笑，不足故忧。）在窍为舌，（心之窍也。）在味为苦，（火之味也。）在志为喜。（心之志也。）喜伤心，（喜出于心，过则伤心。）恐胜喜；（恐为肾水之志，故胜心火之喜。恐则不喜，是其征也。）热伤气，（壮火食气也。）寒胜热；（水胜火也。）苦伤气，（苦从火化，故伤肺气，火克金也。又如阳气性升，苦味性降，气为苦遏，则不能舒伸，故苦伤气。）咸胜苦。（咸为水味，故胜火之苦。愚按：气为苦伤而用咸胜之，此自五行相制之理。若以辛助金，而以甘泄苦，亦是捷法。盖气味以辛甘为阳，酸苦咸为阴，阴胜者制之以阳，阳胜者制之以阴，何非胜复之妙？而其中宜否，则在乎用之权变耳。）

　　中央生湿，（土王中央，其气化湿。）湿生土，（湿润则土气王而万物生。）土生甘，（《洪范》曰：土爰稼穑，稼穑作甘。凡物之味甘者，皆土气之所化。）甘生脾，（甘先入脾也。）脾生肉，（脾主肌肉也。）肉生肺，（土生金也。）脾主口。

　　（口唇者脾之官也。）其在天为湿，（气化于天，中央为湿。）在地为土，（形成于地，中央属土。）在体为肉，（肉属众体之土。）在脏为脾，（脾属五脏之土。）在色为黄，（黄属五色之土。）在音为宫，（宫属五音之土。）在声为歌，（得意则歌，脾之声也。）在变动为哕，（哕，于决切，呃逆也。）在窍为口，（脾之窍也。）在味为甘，（土之味也。）在志为思。（脾之志也。宣明五气篇曰：并于脾则畏。）思伤脾，（脾志为思，过则伤脾。怒胜思；怒为肝木之志，故胜脾土之思。怒则不思，是其征也。）湿伤肉，（脾主肉而恶湿，故湿胜则伤肉。风胜湿；木胜土也。）甘伤肉，（过于甘也。）酸胜甘。（酸为木味，故胜土之甘。）

　　西方生燥，（金王西方，其气化燥。）燥生金，（燥则刚劲，金气所生也。）金生辛，（洪范曰：金曰从革，从革作辛。

　　故味辛者，皆金气之所化。）辛生肺，（辛先入肺也。）肺生皮毛，（肺主皮毛也。）皮毛生肾，（金生水也。）肺主鼻。（鼻者肺之官也。）其在天为燥，（气化于天，在西为燥。）在地为金，（形成于地，在西属金。）在体为皮毛，（皮毛属众体之金。）在脏为肺，（肺属五脏之金。）在色为白，（白属五色之金。）在音为商，（商属五音之金。）在声为哭，（悲哀则哭，肺之声也。）在变动为咳，（邪伤于肺，其病为咳。）在窍为鼻，（肺之窍也。）在味为辛，（金之味也。）在志为忧。（肺之志也。金气惨凄，故令人忧。宣明五气篇曰：并于肺则悲。）忧伤肺，（忧则气消，故伤肺也。）喜胜忧；（喜为心火之志，能胜肺金之忧。喜则神畅，故胜忧也。）热伤皮毛，（热胜则津液耗而伤皮毛，火克金也。）寒胜热；（水制火也。）辛伤皮毛，（辛能散气，故伤皮毛。）苦胜辛。（苦为火味，故胜金之辛。）

　　北方生寒，（水王北方，其气化寒。）寒生水，（寒气阴润，其化为水。）水生咸，（洪范曰：水曰润下，润下作咸。故物之味咸者，皆水气之所化。）咸生肾，（咸先入肾也。）肾生骨髓，（肾主骨髓也。）髓生肝，（水生木也。）肾主耳。（耳者肾之官也。）其在天为寒，（气化于天，在北为寒。）在地为水，（形成于地，在北属水。）在体为骨，（骨属众体之水。）

　　在脏为肾，（肾属五脏之水。）在色为黑，（黑属五色之水。）在音为羽，（羽属五音之水。）在声为呻，（气郁则呻吟，肾之声也。）在变动为栗，（战栗也。大寒甚恐则有之，故属水。）在窍为耳，（肾之窍也。按前篇金匮真言论云：南方赤色，开窍于耳。北方黑色，开窍于二阴。则耳又为心之窍。如本藏篇以耳之高下坚脆而验肾，则耳信为肾之窍，而又属于心也。）在味为咸，（水之味也。）在志为恐。（肾之志也。）恐伤肾，（恐则精却，故伤肾。凡猝然恐者多遗尿，甚则阳痿，是其征也。）思胜恐；（思为脾土之志，故胜肾水之恐。深思见理，恐可却也。）寒伤血，（寒则血凝涩，故寒伤血。阴阳应象大论云：寒伤形。盖形即血也。）燥胜寒；（燥则水涸故胜寒。）咸伤血，（咸从水化，故伤心血，水胜火也。食咸则渴，伤血可知。）甘胜咸。（甘为土味，故胜水之咸。按：新校正云：详此篇论所伤之旨，其例有三：东方云风伤筋、酸伤筋，中央云湿伤肉、甘伤肉，是自伤者也；南方云热伤气、苦伤气，北方云寒伤血、咸伤血，是伤己所胜也；西方云热伤皮毛，是被胜伤己也，辛伤皮毛，是自伤者也。凡此五方所伤，有此三例不同。愚按北方云燥胜寒，若以五行正序，当云湿胜寒；但寒湿同类，不能相胜，故曰燥胜寒也。诸所不同如此，盖因其切要者为言也。）

　　故曰：天地者，万物之上下也；阴阳者，血气之男女也；左右者，阴阳之道路也；水火者，阴阳之征兆也；阴阳者，万物之能始也。故曰阴在内，阳之守也；阳在外，阴之使也。（此节重出，注见阴阳类一。又天元纪大论亦稍同，详运气类三。）

　　三卷　藏象类

　　六、五气之合人万物之生化

　　（素问五营运大论）

　　帝曰：寒暑燥湿风火，在人合之奈何？其于万物，何以生化？（此明人身之表里，万物之化生，皆合乎天地之气也。）

　　岐伯曰：东方生风，风生木，木生酸，酸生肝，肝生筋，筋生心。（此东方之生化也。明此者，可以治肝补心。）其在天为玄，在人为道，在地为化。化生五味，道生智，玄生神，化生气。（气由化生，物因气化也。此下二节，与天元纪大论同，见运气类三。）神在天为风，在地为木，（凡此篇文义与前篇阴阳应象大论相同者，注皆见前。后准此。）在体为筋，在气为柔，（得木化者，其气柔 ，筋之类也。）在脏为肝。其性为暄，（暄，温暖也。肝为阴中之阳，应春之气，故其性暄。暄音萱。）其德为和，（春阳布和，木之德也。）其用为动，（春风动摇，木之用也。）其色为苍，（浅青色也。）其化为荣，（物色荣美，木之化也。）其虫毛，（毛虫丛植，得木气也。）其政为散，（阳散于物，木之政也。按散义有二：一曰升散，木气之升也；一曰散落，金气之杀也。）其令宣发，（宣扬升发，春木令也。）其变摧拉，（摧拉，损折败坏也。风气刚强，木之变也。摧，坐陪切。拉音腊。）其眚为陨，（眚，灾也。陨，坠落也。木兼金化，陨为灾也。眚，诗梗切。陨音允。）其味为酸，其志为怒。怒伤肝，悲胜怒；风伤肝，（前篇曰风伤筋者，其义同。）燥胜风；酸伤筋，辛胜酸。（此东方之性用德化政令，皆本乎木，而内合人之肝气者也，故肝主于左。）

