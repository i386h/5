<!-- { "loadSidebar": true } -->
　　热争则卒心痛，烦闷善呕，头痛面赤，无汗。（热与心气分争，故卒然心痛而烦闷。心火上炎，故善呕。头者精明之府，手少阴之脉上出于面，故头痛面赤。汗为心液，心热则液亡，故无汗。卒，猝同。）壬癸甚，丙丁大汗，气逆则壬癸死。

　　（壬癸属水，心所畏也。丙丁属火，心之王也。）刺手少阴、太阳。（手太阳为少阴之表，故皆当刺之。）

　　脾热病者，先头重颊痛，烦心颜青，欲呕身热。（脾胃相为表里，脾病必及于胃也。阳明胃脉循颊车上耳前，至额颅，故头重颊痛。脾脉注心中，故烦心。脾病则肝木乘之，故颜上色青。脾胃受邪，则饮食不纳，故欲呕。太阴阳明主肌肉，故邪盛则身热。）热争则腰痛不可用 仰，腹满泄，两颔痛。（腰者肾之府，热争于脾则土邪乘肾，必注于腰，故为腰痛不可 仰。太阴之脉入腹属脾络胃，故腹满而泄。阳明脉循颐后下廉出大迎，故两颔痛。 ，俯同。颔，何敢切。）甲乙甚，戊己大汗，气逆则甲乙死。（甲乙木，脾所畏也。戊己土，脾之王也。）刺足太阴、阳明。（表里俱当取之，以去其热。）

　　肺热病者，先淅然厥，起毫毛，恶风寒，舌上黄，身热。（肺主皮毛，热则畏寒，故先淅然恶风寒，起毫毛也。肺脉起于中焦，循胃口，肺热入胃，则胃热上升，故舌上黄而身热。）热争则喘咳，痛走胸膺背，不得太息，头痛不堪，汗出而寒。（热争于肺，其变动则为喘为咳。肺者胸中之藏，背者胸中之府，故痛走胸膺及背，且不得太息也。喘逆在肺，气不下行，则三阳俱壅于上，故头痛不堪。热邪在肺，则皮毛不敛，故汗出而寒。）丙丁甚，庚辛大汗，气逆则丙丁死。（丙丁属火，克肺者也。庚辛属金，肺所王也。）刺手太阴阳明，出血如大豆，立已。（太阴阳明二经表里俱当刺之。出血者，取其络脉之盛者也。）

　　肾热病者，先腰痛 ，苦渴数饮，身热。（足少阴之络贯腰脊，故先为腰痛。其脉循内踝之后以上 内，故为 。

　　又其直者循喉咙挟舌本，邪火耗伤肾水，故苦渴数饮。肾与太阳为表里，太阳之脉从巅下背，抵腰走足，故为身热。

　　音杭。 音酸。）热争则项痛而强， 寒且 ，足下热，不欲言。（热争在表，则太阳经也。太阳之脉别下项，故项痛而强。热争在里，则少阴经也。少阴之脉斜走足心，上 内，挟舌本，故为 寒且 ，足热不言等病。）其逆则项痛员员澹澹然。（员员，义见前。澹澹，精神短少貌。阴虚无气之候也。）戊己甚，壬癸大汗，气逆则戊己死。（戊己土，克肾者也。

　　壬癸水，肾所王也。）刺足少阴、太阳。（水脏之表里也。）诸汗者，至其所胜日汗出也。（气王之日，即所胜也。王则胜邪，故汗出而病愈。）

　　肝热病者，左颊先赤；（此下言面部五脏之色也。肝属木，应在东方，故肝热者，左颊当先赤。）心热病者，颜先赤；（心属火，其应南方。颜，额也，亦曰庭。）脾热病者，鼻先赤；（脾属土，其应中央，故鼻先赤。）肺热病者，右颊先赤；（肺属金，其应在西，故右颊先赤。）肾热病者，颐先赤。（肾属水，应在北，故两颐先赤。）病虽未发，见赤色者刺之，名曰治未病。（病虽未见，而赤色已见于五部，则为病之先兆，当求其脏而预治之，所谓防于未然也。）

　　热病从部所起者，至期而已；（此下言诸热病，并刺治之法也。从部所起者，至期而已，谓如肝色先见于左颊，至甲乙日即当汗解之类是也。余脏义同。）其刺之反者，三周而已；（反，谓泻虚补实也。病而反治，其病必甚，其愈反迟。

　　三周者，谓三遇所胜之日而后已。）重逆则死。（一误者尚待三周，再误者焉得不死？）诸治热病，以饮之寒水乃刺之，必寒衣之，居止寒处，身寒而止也。（先饮寒水而后刺，欲其阴气自内达表而热泄于外也，故必寒衣寒处，皆欲其避温就凉耳。）热病先胸胁痛，手足躁，刺足少阳，补足太阴，（足少阳之脉下胸中，循胁里，故为胸胁痛。脾主四肢而甲木乘之，则风淫末疾，故手足躁扰。木强土弱，所以当泻足少阳之实，补足太阴之虚。王氏注曰：胸胁痛，丘墟主之。补足太阴之脉，当于井荥取也。）病甚者为五十九刺。（五十九刺，义详针刺类三十九、四十。）热病始手臂痛者，刺手阳明太阴而汗出止。（王氏曰：手臂痛，列缺主之。列缺者，手太阴之络也。欲汗出，商阳主之。商阳者，手阳明之井也。）热病始于头首者，刺项太阳而汗出止。（王氏曰：天柱主之。）热病始于足胫者，刺足阳明而汗出止。（按：《寒热病篇》曰：足阳明可汗出。当是内庭、陷谷二穴。详义见针刺类五十四。）热病先身重骨痛耳聋，好瞑，刺足少阴，病甚为五十九刺。

　　（肾主骨，在窍为耳，热邪居之，故为身重骨痛耳聋。热伤真阴，则志气昏倦，故好瞑。仲景曰：少阴之为病，但欲寐也。义与此同。刺足少阴者，如王氏曰：据经无正主穴，当补泻井荥耳。若其病甚，则当用五十九刺如前。）热病先眩冒而热，胸胁满，刺足少阴少阳。（头脑运转曰眩，脑者骨之充也，眼目蒙昧曰冒，瞳子者骨之精也，皆主于肾。又足少阳之脉起目锐 ，循胁里，皆为此证。故当取足少阴少阳而刺之。王氏曰：亦井荥也。）

　　太阳之脉，色荣颧骨，热病也。（此下言两感之脉色死期也。荣，发见也。太阳之脉起于目内 ，太阳之筋下结于 ，故太阳热病者，赤色当荣于颧骨。）荣未交，曰今且得汗，待时而已。（此荣字与上节之荣不同，盖指营卫为言。按：《平人气象论》、《疟论》、《痹论》俱作荣，盖古所通用也。荣未交者，谓邪犹在卫，未交于荣，其气不深，故曰今且得汗，可待时而已也。如肝待甲乙，心待丙丁，脾待戊己，肺待庚辛，肾待壬癸，病必已矣。）与厥阴脉争见者，死期不过三日。

　　（脉义有二：以寸口之脉言，则太阳之脉浮，厥阴之脉弦而细；以经脉之病言，则太阳为头项痛、腰脊强，厥阴为烦满而囊缩，今以太阳热病，与厥阴脉证争见者，阴阳俱病，当不过三日而死矣。何也？盖此言两感之邪也。按《热论篇》曰：两感于寒者，一日则巨阳、少阴俱病，二日则阳明、太阴俱病，三日则少阳、厥阴俱病。故六经热病之序，其始太阳，其终厥阴。今终始争见，则六经两感俱已传遍，故当三日而死，证之下文，义尤明显。）其热病内连肾，少阳之脉色也。（此承上文而详言两感也。上文言太阳热病，兼见厥阴之脉证，此言肾经热病，兼见少阳之脉色，皆两感也。盖太阳与少阴为表里，少阳与厥阴为表里，以太阳而见厥阴，则未有不由少阴者，以肾病而见少阳，则未有不至厥阴者。详如下文。）少阳之脉色，荣颊前，热病也。（足少阳之脉下颊车，故其热病，赤色当荣于颊前。）荣未交，曰今且得汗，待时而已。（义如前。）与少阴脉争见者，死期不过三日。（少阳之脉弦，少阴之脉沉而微；少阳之证为胸胁痛而耳聋，少阴之证为口燥舌干而渴。今以少阳热病而与少阴脉证争见者，亦当三日而死，皆两感传遍也。如上文言太阳厥阴争见者，太阳为传表之始，厥阴为传里之终，自始而终也。此以少阳少阴争见者，少阳为传表之终，少阴为传里之始，自终而始也。

　　言始言终，则六经无不遍矣，故不必言阳明太阴之争见也。）

　　热病气穴：三椎下间主胸中热，四椎下间主膈中热，五椎下间主肝热，六椎下间主脾热，七椎下间主肾热，荣在也。（此总言治热之脏俞也。椎，脊骨节也。荣，阴气也。 ，尾 也，即督脉之长强穴。凡五脏俞旁之穴，三椎下者魄户也，四椎下旁膏肓也，五椎下旁神堂也，六椎下旁 也，七椎下旁膈关也。盖既取阳邪于上，仍当补阴于下，故曰荣在 也。按：本节诸椎皆不合脏俞，而云主疗，义本难明，故王氏但曰未详。或以中行督脉之穴为言，尤无所据。考之《水热穴论》云：五脏俞旁五，此十者，以泻五脏之热也。盖指魄户、神堂等五穴为言。虽与本节椎穴未皆尽合，然泻藏热之法必不外此，故引以为注，义详针刺类三十九，惟明者再正之。椎音槌。 音底。）项上三椎，陷者中也。（此取脊椎之大法也。项上三椎者，乃项骨三节，非脊椎也。三椎之下陷者中，方是第一节，穴名大椎，由此而下数之，则诸椎循次可得矣。）

　　颊下逆颧为大瘕，下牙车为腹满，颧后为胁痛，颊上者膈上也。（此以面部之色，察腹中之病也，然义莫详于五色篇，见脉色类三十二。瘕，加、驾二音。）

　　十五卷　疾病类

　　四十五、寒热病、骨痹肉苛

　　（《素问·逆调论》《腹中论》）

　　黄帝问曰：人身非常温也，非常热也，为之热而烦满者何也？（《素问·逆调论》。非素所有，故曰非常。）岐伯对曰：阴气少而阳气胜，故热而烦满也。（阴虚者阳必凑之，阳邪实于阴分，故热而烦满。）帝曰：人身非衣寒也，中非有寒气也，寒从中生者何？（无所因而寒者，寒生于中也。）岐伯曰：是人多痹气也，阳气少，阴气多，故身寒如从水中出。（痹者，正气不行也。阳少阴多，则营卫不能充达，故寒从中生，即《寿夭刚柔篇》所谓寒痹之属。）帝曰：人有四肢热，逢风寒如炙如火者何也？（凡有内热而风寒外束之，则热必愈甚，故如炙如火也。）岐伯曰：是人者阴气虚、阳气盛，四肢者阳也，两阳相得而阴气虚少，少水不能灭盛火而阳独治。

　　（四肢者，诸阳之本也。风者，阳气也。以四肢之热而逢风于外，是谓两阳相得；况乎阴气衰少，则水不胜火，故病为阳独治。治言王也。）独治者，不能生长也，独胜而止耳。（阳独治者，孤阳也，故不能生长而止能为热耳。）逢风而如炙如火者，是人当肉烁也。（肉者阴也，阳盛则伤阴，故令人肌肉消烁。）

