<!-- { "loadSidebar": true } -->
　　帝曰：人有身寒，汤火不能热，浓衣不能温，然不冻栗，是为何病？岐伯曰：是人者，素肾气胜，以水为事，太阳气衰，肾脂枯不长，一水不能胜两火，肾者水也，而生于骨，肾不生则髓不能满，故寒甚至骨也。（素肾气胜者，必恃胜而多欲，故以水为事。太阳者，少阴之表，阴中之阳也。欲多则精伤于肾而脂枯不长，脂枯则水不胜火，火胜则肾水愈虚，骨髓不充，气涸于内，故寒甚至骨也。）所以不能冻栗者，肝一阳也，心二阳也，肾孤脏也，一水不能胜二火，故不能冻栗，病名曰骨痹，是人当挛节也。（肝有少阳之相火，心为少阴之君火，肾一水也，一水已竭，二火犹存，是阴气已虚于中，而浮阳独胜于外，故身骨虽寒而不至冻栗，病名骨痹。然水不胜火，则筋骨皆失所滋，故肢节当为拘挛。）

　　帝曰：人之肉苛者，虽近于衣絮，独尚苛也，是谓何疾？（苛者，顽木沉重之谓。苛音呵。）岐伯曰：荣气虚、卫气实也，荣气虚则不仁，卫气虚则不用，荣卫俱虚，则不仁且不用，肉如故也，人身与志不相有曰死。（不仁，不知痛痒寒热也。不用，不能举动也。营气者，阴气也，主里；卫气者，阳气也，主表。上言卫气实者，言肌肉本无恙也；下言卫气虚者，正言卫气之病也。荣卫俱虚，则血气俱病，血虚故为不仁，气虚故为不用。人之身体在外，五志在内，虽肌肉如故而神气失守，则外虽有形而中已无主，若彼此不相有也，故当死。）

　　帝曰：病热而有所痛者何也？（《素问·腹中论》。）岐伯曰：病热者阳脉也，以三阳之动也。（阳脉者，火邪也。凡病热者，必因于阳，故三阳之脉，其动甚也。）人迎一盛少阳、二盛太阳，三盛阳明，入阴也。（人迎、足阳明脉，所以候阳也。如《终始》、《禁服》、《六节藏象》等篇俱详明其义。言人迎一盛，病在足少阳；一盛而燥，病在手少阳。人迎二盛，病在足太阳；二盛而燥，病在手太阳。人迎三盛，病在足阳明；三盛而燥，病在手阳明也。凡邪热在表，三阳既毕，则入于阴分矣。）夫阳入于阴，故病在头与腹，乃 胀而头痛也。帝曰：善。（头主阳，腹主阴。阳邪在头则头痛，及其入于阴分，则腹为 胀也。）

　　十五卷　疾病类

　　四十六、移热移寒

　　（《素问·气厥论》全）

　　黄帝问曰：五脏六腑寒热相移者何？（相移者，以此病而移于彼也。）岐伯曰：肾移寒于脾，痈肿少气。（肾中寒气移于脾者，乃为痈肿。凡痈毒之病，寒热皆能为之，热者为阳毒，寒者为阴毒。盖脾主肌肉，得寒则气聚而坚，坚而不散，则为肿为痈也。一曰：痈者壅也，肾以寒水之气，反传所胜，侵侮脾土，故壅为浮肿。其义尤通。少气者，寒盛则阳虚于下，阳虚则无以化气也。脾字王注作肝。误也。按全元起及《甲乙经》俱作脾者是，今改从之。）脾移寒于肝，痈肿筋挛。（脾中寒胜，则反传于肝。脾寒则肉寒，故为痈肿。肝寒则筋寒，故为拘挛。）肝移寒于心，狂，隔中。（肝移寒于心，传其所生也。心主火，其藏神，受肝邪之寒逆，故神乱而为狂。心脉出属心系下隔，阳为阴抑，则气有不行，故隔塞不通也。）心移寒于肺，肺消。肺消者，饮一溲二，死不治。（心与肺，二阳脏也。心移寒于肺者，君火之衰耳。心火不足则不能温养肺金，肺气不温则不能行化津液，故饮虽一而溲则倍之。夫肺者水之母也，水去多则肺气从而索矣，故曰肺消。门户失守，本元日竭，故死不能治。按王氏注曰：心受诸寒，寒气不消，乃移于肺，寒随心火，内烁金精，金受火邪，故中消也。愚谓火烁于内者，又安得饮一而溲二？此注似为未妥。）肺移寒于肾，为涌水。涌水者，按腹不坚，水气客于大肠，疾行则鸣濯濯，如囊裹浆水之病也。（涌水者，水自下而上，如泉之涌也。水者阴气也，其本在肾，其末在肺。肺移寒于肾，则阳气不化于下，阳气不化，则水泛为邪而客于大肠，以大肠为肺之合也。但按腹不坚，而肠中濯濯有声者，即是其候。涌， 同。）

　　脾移热于肝，则为惊衄。（上文言移寒，此下言移热也。脾移热于肝者，反传所胜，热之甚也。肝藏血，病主惊骇，邪热薄之，则风火交作，故为惊，为鼻中出血也。衄，女六切。）肝移热于心，则死。（心木属火，而肝以风热移之，木火相燔，犯及君主，故当死也。）心移热于肺，传为膈消。（肺属金，其化本燥，心复以热移之，则燥愈甚而传为膈消。

　　膈消者，膈上焦烦，饮水多而善消也。按：上文言肺消者因于寒，此言膈消者因于热，可见消有阴阳二证，不可不辨。）

　　肺移热于肾，传为柔 。（柔，筋软无力也。 ，骨强直也。肺主气，肾主骨，肺肾皆热，则真阴日消，故传为柔 。按《伤寒论》曰：太阳病发热无汗，反恶寒者，名曰刚 ；太阳病发热汗出，不恶寒者，名曰柔 。此又以无汗有汗分刚柔，但皆兼强直为言也。 音翅。）肾移热于脾，传为虚，肠 ，死不可治。（肾移热于脾者，阴火上炎也。邪热在下，真阴必亏，故传为虚损。肾本水脏而挟热侮脾，故为肠 。下利脓血，阴虚反克，则水土俱败，故死不治也。 音僻。）

　　胞移热于膀胱，则癃，溺血，（胞，子宫也，在男则为精室，在女则为血室。膀胱，津液之府也，俗名谓之溲胞。命门火盛。则胞宫移热于膀胱，故小便不利为癃，甚则为溺血。常见相火妄动，逆而不通，多患此者，即其证也。胞，包、脬二音，在胞胎之胞则音包，在溲胞之胞则音脬，义详气味类三。癃，良中切。溺，娘料切。）膀胱移热于小肠，膈肠不便，上为口糜。（膀胱之热上行，则移于小肠。小肠之脉循咽下膈抵胃，其支者循颈上颊，故受热为膈肠之病则痞塞不便，受热于咽颊之间则上为口糜。糜，苗肌切，烂也。）小肠移热于大肠，为 瘕，为沉。（小肠之热下行，则移于大肠。热结不散，则或气或血，留聚于曲折之处，是为 瘕。 瘕者，谓其隐伏秘匿，深沉不易取也。 ，伏同。瘕，加、驾二音。）

　　大肠移热于胃，善食而瘦，又谓之食亦。（大肠移热于胃，燥热之气上行也，故善于消谷。阳明主肌肉而热烁之，则虽食亦病而瘦，所以谓之食亦。）胃移热于胆，亦曰食亦。（阳明胃热而移于胆，则木火合邪，不生脾土，故亦当善食而瘦。）

　　胆移热于脑，则辛 鼻渊。鼻渊者，浊涕下不止也。（胆经之脉起于目锐 ，上抵头角，下耳后，曲折布于脑后，故胆移热于脑，则为辛 鼻渊之病。辛，酸辛也。 音遏，鼻茎也。）传为衄 瞑目。（脑热不已，则传为此证。衄 皆为鼻血，但甚者为衄，微者为蔑。热伤阴血，则目无所养，故令瞑目，以羞明不能开也。衄，女六切。蔑音灭。）故得之气厥也。

　　（厥者，气逆也。此总结一篇之义，皆由气逆所致。）

　　十五卷　疾病类

　　四十七、乳子病热死生

　　（《素问·通评虚实论》 附：乳子脉辨）

　　帝曰：乳子而病热，脉悬小者何如？（乳子，婴儿也。病热脉悬小者，阳证阴脉，本为大禁。但小而缓者，邪之微也，其愈则易；小而急者，邪之甚也，为可虑耳。）岐伯曰：手足温则生，寒则死。（此统言小儿之内外证也。小儿以稚阳之体，而加之病热，脉不当小。若脉虽小而手足温者，以四肢为诸阳之本，阳犹在也，故生；若四肢寒冷，则邪胜其正，元阳去矣，故死。《通评虚实论》曰：所谓从者，手足温也。所谓逆者，手足寒也。）帝曰：乳子中风热，喘鸣肩息者，脉何如？岐伯曰：喘鸣肩息者，脉实大也，缓则生，急则死。（此言小儿之外感也。风热中于阳分，为喘鸣肩息者，脉当实大。但大而缓，则胃气存，邪渐退，故生；实而急，则真藏见，病日进，故死。愚按：此二节之义，可见古人之诊小儿者，未尝不重在脉也。即虽初脱胞胎，亦自有脉可辨。何后世幼科如《水镜诀》及《全幼心鉴》等书，别有察三关之说，于脉则全置不问。夫三关乃阳明之浮络，原不足以候脏腑之气。且凡在小儿，无论病与不病，此脉皆紫白而兼乎青红，虽时有浓淡之异，而四色常不相离也。何以辨其紫为风，红为寒，青为惊，白为疳？又何以辨其雷惊、人惊、水惊、兽惊之的确乎？即余初年，亦用此法，然惟测摸疑似，终属茫然。奈何近代医家习此为常，全不知脉，欲济其危，胡可得也？及遍考《内经》，则并无三关名目，惟《经脉篇》有察手鱼之色者，若乎近之；然乃概言诊法，亦非独为小儿也。义详经络类六。然则三关之说，特后世之异端耳，不足凭也。故凡欲诊小儿者，在必察气口之脉，面部之色，呼吸之声，或兼察手鱼亦可也。且小儿之脉，原非大方之比，不必多岐，但求于大小缓急虚实六者之间，可以尽之，诊得其真，取如反掌，既明且易，岂不大愈于彼哉？欲求实济于此者，速当知所从也。

　　十六卷　疾病类

　　四十八、疟

　　（《素问·疟论》全）

　　黄帝问曰：夫 疟皆生于风，其蓄作有时者何也？（ ，皆也。疟，残虐之谓，疟证虽多，皆谓之虐，故曰 疟。

　　自王氏而下，诸解不一，皆未为得。观 疟之下，曰皆生于风，盖总诸疟为言，于此皆字，义可知矣。蓄言邪蓄于经，有时而伏也。作言病见于外，不期而发也。 音皆。）岐伯对曰：疟之始发也，先起于毫毛，伸欠乃作，寒栗鼓颔，腰脊俱痛，寒去则内外皆热，头痛如破，渴欲冷冻饮料。（起于毫毛，憎寒而毛竖也。伸者，伸其四体，邪动于经也。欠，呵欠也，阴阳争引而然。诸义皆如下文。颔，何敢切，腮颔也。）帝曰：何气使然？愿闻其道。岐伯曰：阴阳上下交争，虚实更作，阴阳相移也。（阳气者，下行极而上。阴气者，上行极而下。邪气入之，则阴阳上下交争矣。阳虚则外寒，阴虚则内热；阳盛则外热，阴盛则内寒。邪之所在，则邪实正虚。故入于阴，则阴实阳虚；入于阳，则阳实阴虚。虚实更作者，以阴阳相移易也。）阳并于阴，则阴实而阳虚，阳明虚则寒栗鼓颔也。（阳并于阴则阴邪胜，阴胜则寒也。阳明者胃气之所出，其主肌肉，其脉循颐颊，故阳明虚则为寒栗鼓颔。鼓者，振悚之谓。）巨阳虚则腰背头项痛。（腰背头项，皆太阳经也。

