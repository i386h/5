<!-- { "loadSidebar": true } -->
　　阳虚则寒邪居之，故为痛。）三阳俱虚则阴气胜，阴气胜则骨寒而痛。（三阳者，兼阳明少阳而言。阴胜则阳气不行，血脉凝滞，故骨寒而痛。《终始篇》曰：病痛者阴也。）寒生于内，故中外皆寒。（表里阴邪皆胜也。）阳盛则外热，阴虚则内热，外内皆热，则喘而渴，故欲冷冻饮料也。（此邪自阴分而复并于阳分，并于阳则阳胜，阳胜则外内皆热，而喘渴喜冷，）

　　此皆得之夏伤于暑，热气盛，藏于皮肤之内，肠胃之外，此荣气之所舍也。（暑伤于夏，其时则热盛，其邪则风寒也。如上文曰： 疟皆生于风。《金匮真言论》曰：夏暑汗不出者，秋成风疟。其义可知。风寒在表，必郁而为热，其藏于皮肤之内，肠胃之外，盖即经脉间耳。荣行脉中，故曰此荣气之所舍也。暑有阴阳之辨，义详本类前五。荣、营通用。）此令人汗空疏，腠理开。（暑气能开肌表也。）因得秋气，汗出遇风，及得之以浴，水气舍于皮肤之内，与卫气并居。（暑邪内伏者，阴邪也。秋气，水气，亦阴气也。新邪与卫气并居，则内合伏暑，故阴阳相搏而疟作矣。按：伤暑为疟，何谓阴邪？盖阳暑伤气，其证多汗，感而即发，邪不能留。其留藏不去者，惟阴暑耳，以其无汗也。故凡患疟者，必因于盛暑之时，贪凉取快，不避风寒，或浴以凉水，或澡以河流，或过食生冷，壮者邪不能居，未必致病，怯者蓄于营卫，则所不免。但外感于寒者多为疟，内伤于寒者多为痢，使能慎此二者，则疟痢何由来也？）卫气者，昼日行于阳，夜行于阴，此气得阳而外出，得阴而内薄，内外相薄，是以日作。（风寒自表而入，则与卫气并居，故必随卫气以为出入。卫气一日一周，是以新感之疟，亦一日一作。然则日作之疟，邪在卫耳，其气浅，故其治亦易。）

　　帝曰：其间日而作者何也？岐伯曰：其气之舍深，内薄于阴，阳气独发，阴邪内着，阴与阳争不得出，是以间日而作也。（其气之舍深，则邪居荣气之间，连乎藏矣。荣为阴，卫为阳，阳气独发者其行本速，阴邪内着者其行则迟，一迟一速，相拒而争，则阴邪不得与卫气俱出，故间日而作也。）帝曰：其作日晏与其日早者，何气使然？岐伯曰：邪气客于风府，循膂而下。（风府，督脉穴。膂，吕同，脊骨曰吕，象形也。一曰夹脊两旁之肉曰膂。下者，下行至尾 也。）卫气一日一夜大会于风府，其明日日下一节，故其作也晏。（卫气每至明旦，则出于足太阳之睛明穴，而大会于风府，此一日一夜卫气周行之常度也。若邪气客于风府，必循膂而下，其气渐深则日下一节，自阳就阴，其会渐迟，故其作渐晏也。）

　　此先客于脊背也，每至于风府则腠理开，腠理开则邪气入，邪气入则病作，以此日作稍益晏也。（风府不一，义如下文。

　　此先客于脊背，言初感之伏邪也。每至于风府则腠理开，言卫气邪气之会也。会则病作，晏则因邪之日下也。）其出于风府，日下一节，二十五日下至 骨，二十六日入于脊内，注于伏膂之内，（项骨三节，脊骨二十一节，共二十四节。邪气自风府日下一节，故于二十五日下至尾 。复自后而前，故于二十六日入于脊内，以注伏膂之脉。按《岁露篇》曰：入脊内，注于伏冲之脉。盖冲脉之循背者，伏行脊膂之间，故又曰伏膂也。冲脉详义见经络类二十七。 音底。）其气上行，九日出于缺盆之中，其气日高，故作日益早也。（邪在伏膂之脉，循脊而上，无关节之窒，故九日而出缺盆。其气日高，则自阴就阳，其邪日退，故作渐早也。）其间日发者，由邪气内薄于五脏，横连募原也，其道远，其气深，其行迟，不能与卫气俱行，不得皆出，故间日乃作也。（此重申上文未尽之义也。诸经募原之气，内连五脏，邪在阴分，故道远行迟而间日作也。募音暮。按《举痛论》及全元起本俱作膜原。）帝曰：夫子言卫气每至于风府，腠理乃发，发则邪气入，入则病作。今卫气日下一节，其气之发也，不当风府，其日作者奈何？（上文云邪气客于风府而与卫气日下一节，是卫气之与风府，日相远矣，又何所会而病日作也？故致疑为问。）岐伯曰：此邪气客于头项，循膂而下者也，故虚实不同，邪中异所，则不得当其风府也。（凡邪气客于头项则必循膂而下，此其常也。然邪之所中，亦但随虚实而异其处，不必尽当风府也。然则所谓日下者，惟邪气耳。卫气周环，岂有日下之理？但气至而会，其病乃作，则邪气卫气，均为日下一节矣。）

　　故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。（气至者，卫气之至者。至与邪合，然后病作，故其蓄作则迟早有时。）卫气之所在，与邪气相合则病作，故风无常府，卫气之所发，必开其腠理，邪气之所合，则其府也。（府者所以聚物，故凡风之所居，即为风府。卫气之至，与邪相合，则腠理开，开则邪复入之，故无论乎上下左右，皆可中邪，凡邪所中之处，亦皆可称为风府，故曰风无常府也。）帝曰：善。

　　夫风之与疟也，相似同类，而风独常在，疟得有时而休者何也？（此风字，指风证为言。风之与疟，皆因于风，本为相似同类；然风则无休，疟有时止，故当知所辨也。）岐伯曰：风气留其处，故常在；疟气随经络，沉以内薄，故卫气应乃作。（风气留其处，着而不移者也。疟气随经络，流变不一者也。沉以内薄，言其深也，即上文薄于五脏，横连募原之谓，故必因卫气之应而作也。）

　　帝曰：疟先寒而后热者何也？岐伯曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风，则病成矣。（凄沧之水寒，谓浴水乘凉之类也。因暑受寒则腠理闭，汗不出，寒邪先伏于皮肤之中，得清秋之气而风袭于外，则病发矣。）夫寒者阴气也，风者阳气也，先伤于寒而后伤于风，故先寒而后热也，病以时作，名曰寒疟。（先受阴邪，后受阳邪，故先寒后热。人之患疟者，多属此证。）

　　帝曰：先热而后寒者何也？岐伯曰：此先伤于风而后伤于寒，故先热而后寒也，亦以时作，名曰温疟。（先受阳邪，后受阴邪，故先热后寒而为温疟。）

　　其但热而不寒者，阴气先绝，阳气独发，则少气烦冤，手足热而欲呕，名曰瘅疟。（瘅，热也。阳邪独亢，故但热不寒而烦冤少气。表里俱病，故手足热而欲呕，以热邪及于胃也。瘅音丹，又上、去二声。）

　　帝曰：夫经言有余者泻之，不足者补之。今热为有余，寒为不足。夫疟者之寒，汤火不能温也，及其热，冰水不能寒也，此皆有余不足之类。当此之时，良工不能止，必须其自衰乃刺之，其故何也？愿闻其说。（此下言疟之诸变也。须其自衰乃刺之，谓不可刺于病发之时。）岐伯曰：经言无刺 之热，（经言，引《灵枢逆顺篇》也。 之势，热正盛也。不可刺之，盖避其来锐之谓。 ，赫、嚣二音，又呼木切。）无刺浑浑之脉，（浑浑之脉，阴阳虚实未定也。不得其真，恐有所误，故未可刺。）无刺漉漉之汗，（漉漉，汗大出也。其时邪正未分，故不可刺。漉音鹿。）故为其病逆，未可治也。（于此三者而刺之，是逆其病气也。）夫疟之始发也，阳气并于阴，当是之时，阳虚而阴盛，外无气，故先寒栗也。

　　（此阴有余、阳不足也。卫气并于阴分则表虚，故曰外无气。）阴气逆极，则复出之阳，阳与阴复并于外，则阴虚而阳实，故先热而渴。（气极于里，则复出于外，阴虚阳实，故病热而渴。）夫疟气者，并于阳则阳胜，并于阴则阴胜，阴胜则寒，阳胜则热。（此疟证或寒或热之故也。）疟者，风寒之气不常也，病极则复。（或阴或阳，疟本不常，有先寒后热者，阴极则复于阳也。有先热后寒者，阳极则复于阴也。）至病之发也，如火之热，如风雨不可当也。（其暴如此，故名为疟）故经言曰：方其盛时必毁，因其衰也，事必大昌。此之谓也。（病邪方盛之时，真气正衰，辄加以刺，必致毁伤，故当因其衰止而后取之，则邪气去而事大昌矣。此即上文须其自衰乃刺之谓。）夫疟之未发也，阴未并阳，阳未并阴，因而调之，真气得安，邪气乃亡，故工不能治其已发，为其气逆也。（邪气正发，乃阴阳气逆之时，故不可以强治。）帝曰：善。攻之奈何？早晏何如？岐伯曰：疟之且发也，阴阳之且移也，必从四末始也，阳已伤，阴从之，故先其时坚束其处，令邪气不得入，阴气不得出，审候见之，在孙络盛坚而血者皆取之，此真往而未得并者也。（阴阳且移，必从四末始者，以十二经井原之气，皆本于四肢也。故凡疟之将发，则四肢先有寒意，此即其候。故治之者，当于先时未发之顷，坚束其处，谓四关之上也，使邪气不得流行，乃察其孙络之坚盛者皆取之。今北人多行此法，砭出其血，谓之放寒，其义即此。故可令真气自为往来，而邪则无能并也。）帝曰：疟不发，其应何如？岐伯曰：疟气者，必更盛更虚。当气之所在也，病在阳则热而脉躁，在阴则寒而脉静。（疟不发，谓其未作时也。欲察其应，当求气之所在。故但于证之寒热，脉之躁静，可辨其病之阴阳也。）极则阴阳俱衰，卫气相离，故病得休；卫气集，则复病也。（疟之或在阴，或在阳，阴阳盛极，气必俱衰，故与卫气相离而病得休止。及卫气可至，则邪正分争，病复作矣。）帝曰：时有间二日或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。（客，犹言会也。邪在六腑则气远会希，故或间二日，或休数日乃作也。按：本节言疟之间二日及数日发者，以邪气深客于腑时与卫气相失而然，其理甚明。观丹溪曰：作于子午卯酉日为少阴疟，作于寅申巳亥日为厥阴疟，作于辰戌丑未日为太阴疟。此不过以六气司天之义为言，然子午虽曰少阴，而卯酉则阳明矣。巳亥虽曰厥阴，而寅申则少阳矣。丑未虽曰太阴，而辰戌则太阳矣。如三日作者，犹可借此为言；若四日者，又将何以辨之？殊属牵强。倘按此施治，未必无误。学人不可执以为训。）

