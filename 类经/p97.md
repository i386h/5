<!-- { "loadSidebar": true } -->
　　疟者，阴阳更胜也，或甚或不甚，故或渴或不渴。（阳胜则热甚，故渴也。）帝曰：论言夏伤于暑，秋必病疟，今疟不必应者何也？（论，即《生气通天》及《阴阳应象》二论。）岐伯曰：此应四时者也。其病异形者，反四时也。（夏伤于暑，秋必病疟，此应四时者也。其于春夏冬而病疟者，则病形多异。正以四时之气，寒热各有相反，皆能为疟也。）其以秋病者寒甚，（秋以盛热之后，而新凉束之，阴阳相激，故病为寒甚。）以冬病者寒不甚，（阳气伏藏于内，故冬病者虽寒不甚。）

　　以春病者恶风，（春时阳气外泄，腠理渐疏，余寒未去，故病多恶风。）以夏病者多汗。（夏时热甚，熏蒸肌表，故病此者多汗。）帝曰：夫病温疟与寒疟而皆安舍？舍于何脏？（安舍者，言其何所居也。）岐伯曰：温疟者，得之冬中于风寒，（风虽阳邪，其气则寒，故风寒可以并言。）气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，其气先从内，出之于外也。（肾应冬，其主骨髓，故冬中风寒而不即病者，则邪气藏于骨髓之中，或遇春温，或遇大暑，随触而发，故自内达外而为病也。）如是者阴虚而阳盛，阳盛则热矣；（自阴出阳，则阴虚阳实也。）衰则气复反入，入则阳虚，阳虚则寒矣。故先热而后寒，名曰温疟。（阳极而衰，故复入于阴分。按：此以冬中于寒而发为温疟，即伤寒之属，故《伤寒论》有温疟一证，盖本诸此。）帝曰：瘅疟何如？岐伯曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内、分肉之间而发，发则阳气盛，阳气盛而不衰则病矣，其气不及于阴，故但热而不寒。（肺素有热者，阳盛气实之人也。故邪中于外，亦但在阳分而不及于阴，则但热不寒也。）气内藏于心，而外舍于分肉之间，令人消烁脱肉，故命曰瘅疟。帝曰：善。（气藏于心，阳之藏也。热在肌肉之间，故令人消烁。然则瘅疟之所舍者，在肺心两经耳。）

　　十六卷　疾病类

　　四十九、又论疟

　　（《灵枢·岁露篇》。此与前章疟论辞义多重，似不必入，然其中亦稍有异同，故并存之，以资印证。附：疟疾治法）

　　黄帝问于岐伯曰：经言夏日伤暑，秋病疟，疟之发以时，其故何也？（凡本篇义与前章同者，皆不重释。）岐伯对曰：邪客于风府，病循膂而下，卫气一日一夜常大会于风府，其明日日下一节，故其日作宴。此其先客于脊背也，故每至于风府则腠理开，腠理开则邪气入，邪气入则病作，此所以日作尚宴也。卫气之行风府，日下一节，二十一日下至尾底，二十二日入脊内，注于伏冲之脉，（前《疟论》云二十五日下至 骨，二十六日入于脊内，与此不同。盖彼兼项骨为言，此则单言脊椎也。伏冲之脉，彼作伏膂之脉。）其行九日，出于缺盆之中，其气上行，故其病稍益至。（至字误，前《疟论》云益早者是。）其内搏于五脏，横连募原，其道远，其气深，其行迟，不能日作，故次日乃蓄积而作焉。（前《疟论》云间日乃作也。蓄，昌六切。）黄帝曰：卫气每至于风府，腠理乃发，发则邪入焉。其卫气日下一节，则不当风府奈何？岐伯曰：风府无常，卫气之所应，必开其腠理，气之所舍节，则其府也。（卫气之所应，前《疟论》作所发。所舍节，言所舍之节也。）黄帝曰：善。夫风之与疟，相与同类，而风常在，而疟特以时休何也？岐伯曰：风气留其处，疟气随经络，沉以内搏，故卫气应乃作也。帝曰：善。（本篇两搏字，前《疟论》俱作薄。愚按：《生气通天》等论曰：夏伤于暑，秋为疟。《疟论》曰： 疟皆生于风。又曰：疟者，风寒之气不常也。又曰：汗出遇风，及得之以浴，水气舍于皮肤之内也。此诸论者，皆以风寒暑湿为言，而病疟之因已尽于此。若于此而分其阴阳，则风与暑，阳邪也；寒与水，阴邪也。

　　然风者，阳中之凉气也；暑者，热中之寒邪也。合是四者而言，无非皆属乎寒，故江南呼为脾寒病，谓寒邪客于肌肉之间而脾应肉也。及疟之将发，必先手足厥冷，以脾主四肢也。然则脾寒之名，非无谓也。而张子和非之曰：《内经》既以夏伤于暑而为疟，何世医皆以脾寒治之？是在子和，亦认暑为热邪，故有此说。独不观之经曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风，则病成矣。是可见其言暑者，言时气也；言寒者，言病气也。及邪气之变，自浅而深，郁寒成热，然终不免寒为本、热为标耳，安得谓之非寒耶？故其初感，则寒邪先伏于腠理，及遇秋清之令，而新凉束之，则表邪不能外越，于是乎阴欲入而阳拒之，阳欲出而阴遏之，阴阳相搏而病作矣。

　　然其浅者，病在三阳，故随卫气以为出入，而一日一作；其深者，病在三阴，则邪气不能与卫气并出，故或间日，或三四日，而作愈迟者，其病愈甚也。是以疟之轻重，惟在阴阳浅深耳。故于本经则有寒疟、温疟、瘅疟及六经六藏疟证之分，义无出于此矣。乃后世自杨仁斋、朱丹溪而下，复分有痰疟、食疟及水饮败血为疟等证。若此之类，不过皆疟之兼证耳，岂果因此而成疟哉？此外复有谓瘴疟者，惟岭南风瘴之地有之，亦湿邪之外入也。有谓牝疟者，但寒无热，以阳气不足，亦阴邪之胜也。有谓劳疟者，因劳即发，以表里气虚而感邪之易也。有谓鬼疟者，本无疟鬼，神为邪所乱也。

　　由此言之，则亦无非寒邪耳。凡邪自外入，当从汗解。故经曰：夏暑汗不出者，秋成风疟。又曰：暑当与汗皆出，勿止。

　　又曰：体若燔炭，汗出而散。皆其义也。故治疟者，但当察其邪之浅深，证之阴阳，必令其自脏而腑，自里而表，引而散之，升而举之，使邪气得出，自然和矣。治法云：有汗要无汗，以扶正为主而兼散；无汗要有汗，以散邪为主而兼补。

　　斯言得之矣。惟是邪在阳者取汗易，邪在阴者取汗难，所以在春夏者为易，在秋冬者为难，在上体者为易，在下体者为难。必达其阴气，自然汗及下体。务令由阴而阳，由晏而早，方是佳兆，故又以汗之难易为微甚也。其有外受风寒，内伤生冷，表里俱病，则疟痢并作。疟感由经，痢感由脏，但兼表里而去其寒湿之本，必皆愈也。至于痰食血气，内寒内热等证，不过随其甚者而兼调之，弗得以此为主，是治疟之大法也。然法虽如此，犹有其要，则在乎标本虚实四者而已。

　　盖标以邪言，邪盛则实；本以正言，正夺则虚。如果有实证实脉之可据，则指其所在而直取之，拔去其邪，诸病自愈，此治标也。如无实脉实证而病不愈者，必其元气之虚，但当温补真元，培其根本，使中气渐实，则逼邪外出，病必自愈，此治本也。故有标则治标，无标则治本，是得其要矣。或其疟发既久，表邪已衰，而诸药不效者，但用人参生姜各一两，煎汤，于未发二时之前，或发日五鼓，连进二服，无不愈者。或因参贵难以疗贫，则白术、当归，亦可随宜择而代之。

　　若阴虚水亏之人，则以熟地、生姜加倍用之，皆无不应手而效也。然必因脉以知其内，因证以知其外，但知标本之缓急，又何疟之足虑哉？余阅疟门方剂，多不分表里先后，俱用芩、连、知母及大黄、石膏之类。夫以表邪不解而得此寒凉，则寒邪愈陷。或任用常山、草果及劫截峻厉等剂。若正为邪伤而受此克伐，则元气愈虚，故多致绵延不已，轻者变重，重者至危，是皆不得其本耳。得则易如反掌，在察所由而已。）

　　十六卷　疾病类

　　五十、诸经疟刺

　　（《素问·刺疟篇》全）

　　足太阳之疟，令人腰痛头重，寒从背起，先寒后热， 然，热止汗出难已，刺 中出血。（此下言足六经之疟刺也。头背腰皆足太阳经之所行，故为是病。 、 ，皆热甚貌。邪在三阳，盛于表也。汗不易收，故曰难已。刺中者，按王氏曰：太阳之 ，是谓金门。又曰：《黄帝中诰图经》云：委中主之。则古法以委中为 中也。故当以委中为的，二穴皆系本经。 ，郝、嚣二音，又呼木切。 音谒。 ，隙同。）足少阳之疟，令人身体解 ，寒不甚，热不甚，恶见人，见人心惕惕然，热多汗出甚，刺足少阳。（解，懈也。 ，迹也。身体解 ，谓不耐烦劳，形迹困倦也。寒不甚、热不甚者，病在半表半里也。见人惕惕然者，邪在胆也。少阳为木火之经，故热多于寒而汗出甚也。当刺足少阳之经，王氏云侠溪主之。按：解 之义，王氏即以寒不甚热不甚为解；然细详之，若有不然。观其既云身体解 ，复云寒热不甚，分明各有所谓，意本不同。观《刺要论》曰：髓伤则销铄 酸，体解 然不去矣。是岂非举动解倦之谓乎？及考字，不收于韵，若音为亦，殊无意味，当从迹韵，庶乎为妥。）足阳明之疟，令人先寒，洒淅洒淅，寒甚，久乃热，热去汗出，喜见日月光火气乃快然，刺足阳明跗上。（阳明虽多血多气之经，而寒邪胜之，故先为寒，久乃热，热去则邪解，故汗出。《经脉篇》曰：阳明病至则恶人与火。今反喜见日月光及得火气乃快然者何也？盖阳明受阳邪，胃之实也，故恶热；阳明受阴邪，胃之虚也，故喜暖耳。跗上，即本经之冲阳穴。淅音昔。）足太阴之疟，令人不乐，好太息，不嗜食，多寒热汗出，病至则善呕，呕已乃衰，即取之。（脾者心之子，脾病则心气不舒，故不乐。脾不化则上焦痞塞，故好太息而不嗜食。太阴主里，邪不易解，故多寒热汗出。脾脉络胃上膈挟咽，故病至则善呕。然必待其呕已病衰，方可取之。

　　王氏曰：取之井俞及公孙也。皆本经穴。）足少阴之疟，令人呕吐甚，多寒热，热多寒少，欲闭户牖而处，其病难已。（肾脉上贯肝膈，入肺中，循喉咙，阴邪上冲，故为呕吐甚。肾病则阴虚，阴虚故热多寒少。病在阴者喜静，故欲闭户牖而处。肾为至阴之脏而邪居之，故病深难已。此不言刺者，必缺失也。王氏曰：大钟、太溪悉主之。皆本经穴。牖音有。）

　　足厥阴之疟，令人腰痛，少腹满，小便不利如癃状，非癃也，数便，意恐惧，气不足，腹中悒悒，刺足厥阴。（肝脉过阴器，抵少腹，布胁肋，故为腰腹小便之病。凡小水不利为癃，今曰如癃状，非癃也，盖病不在水而在于肝邪之陷，故亦如小便不利而急数欲便也。意恐惧者，肝气不足也。腹中悒悒，不畅之貌。皆当刺足厥阴之经，王氏曰：太冲主之。即本经穴。癃，良中切。悒音邑。）

