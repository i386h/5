<!-- { "loadSidebar": true } -->


　　类经图翼 明 张介宾

　　序

　　内经者，三坟之一。盖自轩辕帝同岐伯、鬼臾区等六臣，互相讨论，发明至理，以遗教后世，其文义高古渊微，上极天文，下穷地纪，中悉人事，大而阴阳变化，小而草木昆虫，音律象数之肇端，脏腑经络之曲折，靡不缕指而胪列焉。大哉！至哉！垂不朽之仁慈，开生民之寿域，其为德也，与天地同，与日月并，岂直规规治疾方术已哉？按晋皇甫士安甲乙经叙曰：黄帝内经十八卷，今针经九卷，素问九卷，即内经也。而或者谓素问、针经、明堂三书，非黄帝书，似出于战国。夫战国之文能是乎？宋臣高保衡等叙，业已辟之，此其忆度无稽，固不足深辨。而又有目医为小道，并是书且弁髦置之者，是岂巨慧明眼人欤？观坡仙楞伽经跋云：经之有难经，句句皆理，字字皆法。亦岂知难经出自内经，而仅得其什一，难经而然，内经可知矣。夫内经之生全民命，岂杀于十三经之启植民心，故玄晏先生曰：人受先人之体有八尺之躯，而不知医事，此所谓游魂耳。虽有忠孝之心，慈惠之性，君父危困，赤子涂地，无以济之，此圣贤所以精思极论尽其理也。由此言之，儒其可不尽心是书乎？奈何今之业医者，亦置灵素于罔闻，昧性命之玄要，盛盛虚虚，而遗人夭殃；致邪失正，而绝人长命。所谓业擅专门者如是哉？此其故正以经文奥衍，研阅诚难，其于至道未明，而欲冀夫通神运微，印大圣上智于千古之邈，断乎不能矣。自唐以来，虽赖有启玄之注，其发明玄秘尽多，而遗漏亦复不少。盖有遇难而默者，有于义未始合者，有互见深藏而不便检阅者。凡其阐扬未尽，灵枢未注，皆不能无遗憾焉。及乎近代，诸家尤不过顺文敷演，而难者仍未能明，精处仍不能发，其何裨之与有。初余究心是书，尝为摘要，将以自资，继而绎之，久久，则言言金石，字字珠玑，竟不知孰可摘而孰可遗，因奋然鼓念，异有以发隐就明、转难为易、尽启其秘而公之于人，务俾后学了然，见便得趣，由堂入室，具悉本原，斯不致误己误人，咸臻至善。于是乎详求其法，则唯有尽易旧制，颠倒一番，从类分门，然后附意阐发，庶晰其韫；然惧擅动圣经，犹未敢也。粤稽远古，则周有扁鹊之摘难，晋有玄晏先生之类分，唐有王太仆之补削，元有滑樱宁之撮钞。鉴此四君子而后意诀，且此非十三经之比，盖彼无须类而此欲醒 指迷，则不容不类以求便也。由是，遍索两经，先求难易，反复更秋，稍得其绪，然后合两为一，命曰类经。类之者，以灵枢启素问之微，素问发灵枢之秘，相为表里，通其义也。两经既合，乃分为十二类。夫人之大事，莫若死生，能葆其真，合乎天矣，故首曰摄生类；生成之道，两仪主之，阴阳既立，三才位矣，故二曰阴阳类；人之有生，脏气为本，五内洞然，三垣治矣，故三曰脏象类；欲知其内，须察其外，脉色通神，吉凶判矣，故四曰脉色类，脏腑治内，经络治外，能明终始，四大安矣，故五曰经络类；万事万殊，必有本末，知所先后，握其要矣，故六曰标本类；人之所赖，药食为天，气味得宜，五宫强矣，故七曰气味类；驹隙百年，谁保无恙，治之弗失，危者安矣；故八曰论治类；疾之中人，变态莫测，明能烛幽，二竖遁矣，故九曰疾病类；药饵不及，古有针砭，九法搜玄，道超凡矣，故十曰针刺类；至若天道茫茫，营运今古，苞无穷协唯一，推之以理，指诸掌矣，故十一曰运气类；又若经文连属，难以强分，或附见于别门，欲求之而不得，分条索隐，血脉贯矣，故十二曰会通类。汇分三十二卷；此外复附着图翼十五卷，盖以义有深邃而言不能该者，不拾以图，其精莫聚；图象虽显而意有未达者，不翼以说，其奥难窥。自是而条理分，纲目举，晦者明，隐者见，巨细通融，歧二毕彻，一展卷而重门洞开，秋毫在目，不惟广裨乎来学，即凡志切尊生者，欲求兹妙，无不信手可拈矣。是役也，余诚以前代诸贤，注有未备，闻多舛错，掩质埋光，俾至道不尽明于世者迨四千余祀矣；因敢忘陋效 ，勉图数负，固非敢弄斧班门，然不屑沿街持钵，故凡遇驳正之处，每多不讳，诚知非雅，第以人心积习既久，讹以传讹，即决长波，犹虞难涤，使辨之不力，将终无救正日矣，此余之所以载思而不敢避也。吁！余何人斯，敢妄正先贤之训，言之未竟，知必有阚余之谬而随议其后者，其是其非，此不在余而在乎后之明哲矣。虽然他山之石，可以攻玉，断流之水，可以鉴形，即壁影萤光，能资志士，竹头木屑，曾利兵家，是编者倘亦有千虑之一得，将见择于圣人矣，何幸如之。独以应策多门，操觚只手，一言一字，偷隙毫端，凡历岁者三旬，易稿者数回，方就其业。所谓河海一流，泰山一壤，盖亦欲共掖其高深耳。后世有子云，其悯余劳而锡之斤正焉，岂非幸中又幸，而相成之德，谓孰非后进之吾师云。

　　时大明天启四年岁次甲子黄钟之吉景岳子自序于通一斋

　　序

　　夫生者，天地之大德也。医者，赞天地之生者也。人参两间，惟生而已，生而不有，他何计焉？故圣人体天地好生之心，阐明斯道，诚仁孝之大端，养生之首务，而达人之必不可废者。惟其理趣幽深，难于穷究，欲彻其蕴，须悉天人。盖人之有生，惟天是命，天之所毓，惟人最灵。故造化者天地之道，而斡旋者圣人之能，消长者阴阳之几，而燮理者明哲之事，欲补天功，医其为最。惟是死生反掌，千里毫厘，攸系匪轻，谭非容易。故不有精敏之思，不足以察隐；不有果敢之勇，不足以回天；不有圆融之智，不足以通变；不有坚持之守，不足以万全。凡此四者，缺一不可，必欲备之，则惟有穷理尽性，格物致知，以求圣人之心斯可也。然心法之传，止赖内经一书，苟欲舍是而言医，不过索方书、求糟粕以图侥幸，皆苟且之流耳。医而苟且，害可胜言哉！故扁鹊采灵素之精要，设为八十一难以开来学，而邵庵虞先生曰：未必经之当难者，止此八十一条。盖亦有感而云然。余因醉心有年，遂通为类注并图翼、附翼等义，虽辞多烦赘，俚鄙不文，盖亦虑初学之难明，而求悉于理耳。昔人云：医者意也，意思精详则得之。余曰：医者理也，理透心明斯至矣。夫扁鹊之目洞垣者，亦窥窍于理耳。故欲希扁鹊之神，必须明理；欲明于理，必须求经；经理明而后博采名家，广资意见，其有不通神入圣者，未之有也。高明者以谓然否？通一子又序。

　　卷一　运气（上）

　　太极图论

　　太虚图　

　　太虚者，太极也，太极本无极，故曰太虚。天元纪大论曰：太虚廖廓，肇基化元。此之谓也。

　　太极者，天地万物之始也。太始天元册文曰：太虚廖廓，肇基化元。老子曰：无名天地之始，有名天地之母。孔子曰：易有太极，是生两仪。邵子曰：若论先天一事无，后天方要着工夫。由是观之，则太虚之初，廓然无象，自无而有，生化肇焉，化生于一，是名太极，太极动静而阴阳分。故天地只此动静，动静便是阴阳，阴阳便是太极，此外更无余事。朱子曰：太极分开，只是两个阴阳，阴气流行则为阳，阳气凝聚则为阴，消长进退，千变万化，做出天地间无限事来，以故无往而非阴阳，亦无往而非太极。

　　夫太极者，理而已矣。朱子曰：象数未形理已具。又曰：未有天地之先，毕竟先有此理。先儒曰：天下无理外之气，亦无气外之理。故理不可以离气，气不可以外理，理在气亦在，气行理亦行。夫既有此气，则不能无清浊而两仪以判；既有清浊，则不能无老少而四象以分。

　　故清阳为天，浊阴为地，动静有机，阴阳有变。由此而五行分焉，气候行焉，神鬼灵焉，方隅位焉。河洛布生成之定数，卦气存奇偶之化几。有死有生，造化之流行不息；有升有降，气运之消长无端。体象有常者可知，变化无穷者莫测。因而大以成大，小以成小，大之而立天地，小之而悉秋毫，浑然太极之理，无乎不在。所以万物之气皆天地，合之而为一天地；天地之气即五物，散之而为万天地。故不知一，不足以知万；不知万，不足以言医。理气阴阳之学，实医道开卷第一义，学人首当究心焉。

　　卷一　运气（上）

　　阴阳体象

　　阴阳图　

　　阴阳应象大论曰：阴阳者，天地之道也，五物之纪纲，变化之父母，生杀之本始，神明之府也。

　　体象之道，自无而有者也。无者先天之气，有者后天之形。邵子曰：天根据形，地附气；气以造形，形以寓气。是以开物者为先天，成物者为后天；无极而太极者先天，太极而阴阳者后天；数之生者先天，数之成者后天；无声无臭者先天，有体有象者后天。先天者太极之一气，后天者两仪之阴阳，阴阳分而天地立，是为体象之祖，而物之最大者也。由两仪而四象，由四象而五行。程子曰：四象者，阴阳刚柔也。

