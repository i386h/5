<!-- { "loadSidebar": true } -->
　　五行者，水火木金土也。五行即阴阳之质，阴阳即五行之气，气非质不立，质非气不行。行也者，所以行阴阳之气也。朱子曰：五行质具于地而气行于天。其实元初，只一太极，一分为二，二分为四。天得一个四，地得一个四，又各有一个太极行乎其中，便是两其五行而已。故河洛图书具阴阳之象，分左右中前后以列五行生成之数焉。先儒曰：天地者，阴阳对待之定体；一二三四五六七八九十者，阴阳流行之次序。对待非流行不能变化，流行非对待不能自行，此五行所以流行于天地中而为用也。故大挠察天地之阴阳，立十干十二支以着日月之象。十干以应日，天之五行也，甲阳乙阴为木，丙阳丁阴为火，戊阳己阴为土，庚阳辛阴为金，壬阳癸阴为水；十二支以应月，地之五行也，子阳亥阴曰水，午阳巳阴曰火，寅阳卯阴曰木，申阳酉阴曰金，辰戌阳丑未阴曰土。干支出而六甲成，运气分而时序定。所谓天地相临，阴阳相合，而生成之道存乎其中。故五行之化无乎不在，精浮于天则为五星：水曰辰星，火曰荧惑，木曰岁星，金曰太白，土曰镇星。形成于地则为五方：水位于北，火位于南，木位于东，金位于西，土位于中。其为四时：则木王于春，火王于夏，金王于秋，水王于冬，土王于四季。其为六气：则木之化风，火之化暑与热，土之化湿，金之化燥，水之化寒。其为名目：则水曰润下，火曰炎上，木曰曲直，金曰从革，土爰稼穑。其为功用：则水主润，火主 ，木主敷，金主敛，土主溽。其为形体：则水质平，火质锐，木质长，金质方，土质圜。其为赋性：则水性寒，火性热，木性温，金性清，土性蒸。其为五帝：则木曰太，火曰炎帝，土曰黄帝，金曰少 ，水曰颛顼。其为五神：则木曰勾芒，火曰祝融，土曰后土，金曰蓐收，水曰玄冥。其为五则：则火以应衡，水以应权，木以应规，金以应矩，土以应绳。至若五谷、五果、五畜、五音、五色、五臭、五味、五脏之类，无非属于五行也。又如五行气数之异，阴阳之辨，亦有所不同者。若以气言时之序，则曰木火土金水，如木当春令为阳稚，火当夏令为阳盛，金当秋令为阴稚，水当冬令为阴盛，是木火为阳，金水为阴也。若以数言生之序，则曰水火木金土，如天一生水为阳稚，天三生木为阳盛，地二生火为阴稚，地四生金为阴盛，是水木为阳，而火金为阴也。此外如洛书、乐律、刘向、班固等义，序各不同，无非变化之道，而运用之机，亦无过生克之理耳。故自其相生者言，则水以生木，木以生火，火以生土，土以生金，金以生水。自其相克者言，则水能克火，火能克金，金能克木，木能克土，土能克水。自其胜复者言，则凡有所胜，必有所败，有所败，必有所复，母之败也，子必救之。如水之太过，火受伤矣，火之子土，出而制焉；火之太过，金受伤矣，金之子水，出而制焉；金之太过，木受伤矣，木之子火，出而制焉；木之太过，土受伤矣，土之子金，出而制焉；土之太过，水受伤矣，水之子木，出而制焉。盖造化之几，不可无生，亦不可无制。无生则发育无由，无制则亢而为害。生克循环，营运不息，而天地之道，斯无穷已。第人知夫生之为生，而不知生中有克；知克之为克，而不知克中有用；知五之为五，而不知五者之中，五五二十五，而复有互藏之妙焉。所谓生中有克者，如木以生火，火胜则木乃灰烬；火以生土，土胜则火为扑灭；土以生金，金胜则土无发生；金以生水，水胜则金为沉溺；水以生木，木胜则水为壅滞。此其所以相生者，实亦有所相残也。所谓克中之用者，如火之炎炽，得水克而成既济之功；金之顽钝，得火克而成 炼之器；木之曲直，得金克而成芟削之材；土之旷墁，得木克而见发生之化；水之泛滥，得土克而成堤障之用。此其所以相克者，实又所以相成也。而五常之德亦然，如木德为仁，金德为义，火德为礼，水德为智，土德为信。仁或失于柔，故以义断之；义或失于刚，故以礼节之；礼或失于拘，故以智通之；智或失于诈，故以信正之。是皆生克反用之道也。所谓五者之中有互藏者，如木之有津，木中水也；土之有泉，土中水也；金之有液，金中水也；火之熔物，火中水也。夫水为造化之原，万物之生，其初皆水，而五行之中，一无水之不可也。火之互藏，木钻之而见，金击之而见，石凿之而见；惟是水中之火，人多不知，而油能生火，酒能生火，雨大生雷，湿多成热，皆是也。且火为阳生之本，虽若无形，而实无往不在，凡属气化之物，非火不足以生，故五行之中，一无火之不可也。土之互藏，木非土不长，火非土不荣，金非土不生，水非土不蓄，万物生成，无不赖土，而五行之中，一无土之不可也。木之互藏，生于水，植于土，荣于火，成于金。凡发生之气，其化在木。即以人生而言，所衣所食皆木也，得木则生，失木则死，故曰人生于寅，寅者阳木之位也。由人而推，则凡动植之类，何非阳气？而又何非木化？此五行万物之中，一无木之不可也。金之互藏，产于山石，生诸土也；淘于河沙，隐诸水也；草有汞，木有 ，藏于木也；散可结；柔可刚，化于火也。然金之为用，坚而不毁，故易曰干为金。

　　夫干象正圆，形如瓜卵，柔居于中，刚包乎外。是以天愈高而愈刚，地愈下而愈刚。故始皇起坟骊山，深入黄泉三百丈，凿之不入，烧之不毁。使非至刚之气，真金之体，乃能若是其健而营运不息乎？故凡气化之物，不得金气，无以坚强。所以皮壳在外而为捍卫者，皆得干金之气以固其形。此五行万物之中，一无金之不可也。由此而观，则五行之理，交互无穷。故甲丙戊庚壬，天之阳干也，而交于地之子寅辰午申戌；乙丁己辛癸，天之阴干也，而交于地之丑亥酉未巳卯。天地五行挨相交配，以天之十而交于地之十二，是于五行之中，各具五行，乃成六十花甲；由六十花甲而推于天地万物，其变可胜言哉？然而变虽无穷，总不出乎阴阳；阴阳之用，总不离乎水火。所以天地之间，无往而非水火之用。欲以一言而蔽五行之理者，曰乾坤付正性于坎离，坎离为乾坤之用耳。

　　卷一　运气（上）

　　每日气数百刻六千分解

　　二十四向八刻二十分图　

　　每日十二时，每时得八刻二十分，每刻分为六十分。分八刻为前后，则前四刻为初四刻，后四刻为正四刻。分二十分为前后，则前十分为初初刻，后十分为正初刻。二十分者，即每刻六十分之二十也。

　　每日气数百刻六千分图　按周礼总义，每刻分为六十分，正合天元纪大论所谓天以六为节也。今遵此数推衍之，则每日百刻，总计六千分。分六千分为十二时，则每时各得五百分。又分百刻于十二时，则每时各得八刻二十分。总计岁有六步二十四气，则每气得十五日二时五刻十二分半。计数得九万一千三百一十二分半。积四气而成步，则每步得六十日十时四刻一十分，计数得三十六万五千二百五十分，即六微旨大论所谓六十日八十七刻半者是也。又积六步而成岁，则每岁得三百六十五日二十五刻，计数得二百一十九万一千五百分，乃为一岁之定数。然以每月三十日计之，则每岁止三百六十日，又除小月六日，则止三百五十四日，共少于前数者十一日。乃积余日，大约六十五气有零，当得一闰，统十九年以成七闰，而岁气成矣。故六节藏象论曰：大小月三百六十五日而成岁，积气余而盈闰矣。（六节藏象论义，详运气类第一章。）

　　二十四气昼夜长短百刻之图　

　　卷一　运气（上）

　　四季日躔宿度昼夜长短刻数

　　冬至十一月中，日躔箕四度，出辰初初刻，入申正四刻，昼长四十一刻，夜长五十九刻。

　　小寒十二月节，日躔斗十度，入酉初初刻，后六日日出卯正四刻，昼四十二刻，夜五十八刻。

　　大寒十二月中，日躔牛三度，后四日昼四十三刻，夜五十七刻，后十一日日入酉初一刻，后十三日日出卯正三刻，昼四十四刻，夜五十六刻。

　　立春正月节，日躔虚一度，后六日昼四十五刻，夜五十五刻，后十二日日入酉初二刻，后十三日日出卯正二刻，昼四十六刻，夜五十四刻。

　　雨水正月中，日躔危六度，后六日昼四十七刻，夜五十三刻，后十二日日入酉初三刻，十三日日出卯正一刻，昼四十八刻，夜五十二刻。

　　惊蛰二月节，日躔室六度，后六日昼四十九刻，夜五十一刻，后十二日日入酉初四刻，十三日出卯正初刻，十四日入酉正初刻，昼五十刻，夜五十刻。

　　春分二月中，日躔壁三度，出卯初四刻，后七日昼五十一刻，夜四十九刻，后十五日日入酉正一刻，昼五十二刻，夜四十八刻。

　　清明三月节，日躔奎九度，出卯初三刻，后七日昼五十三刻，夜四十七刻，后十五日日入酉正二刻，昼五十四刻，夜四十六刻。

　　谷雨三月中，日躔娄六度，出卯初二刻，后七日昼五十五刻，夜四十五刻。

　　立夏四月节，日躔胃九度，入酉正三刻，昼五十六刻，夜四十四刻，后三日日出卯初一刻，后十一日昼五十七刻，夜四十三刻。

　　小满四月中，日躔昴八度，后十日日入酉正四刻，昼五十八刻，夜四十二刻。

　　芒种五月节，日躔毕十一度，出卯初初刻。

　　夏至五月中，日躔参九度，出寅正四刻，入戌初初刻，昼五十九刻，夜四十一刻。

　　小暑六月节，日躔井十三度，出卯初初刻，后七日日入酉正四刻，昼五十八刻，夜四十二刻。

　　大暑六月中，日躔井二十八度，后六日昼五十七刻，夜四十三刻，后十三日日出卯初一刻。

　　立秋七月节，日躔柳十度，入酉正三刻，昼五十六刻，夜四十四刻，后十日昼五十五刻，夜四十五刻。

　　处暑七月中，日躔张五度，出卯初二刻，后二日入酉正二刻，昼五十四刻，夜四十六刻，十一日昼五十三刻，夜四十七刻，十五日日出卯初三刻。

　　白露八月节，日躔翼二度，后二日日入酉正一刻，昼五十二刻，夜四十八刻，后十日昼五十一刻，夜四十九刻。

　　秋分八月中，日躔翼十七度，出卯初四刻，后二日日入酉正初刻，三日日出卯正初刻，昼五十刻，夜五十刻，后五日入酉初四刻，后十日昼四十九刻，夜五十一刻。

　　寒露九月节，日躔轸十三度，后三日日出卯正一刻，昼四十八刻，夜五十二刻，后五日日入酉初三刻，后十日昼四十七刻，夜五十三刻。

　　二十四气斗纲图　

　　五日谓之一候，积三候十五日有零谓之一气，积六气九十日有零为一时，

