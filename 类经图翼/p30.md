<!-- { "loadSidebar": true } -->
　　主治 疝阴股痛，小便难，少气，泄痢脓血，腹胁支满，膝痛筋挛，四肢不举，不可屈伸，风劳失精，身体极痛，膝胫冷，阴茎痛，实则身热目痛，汗不出，目KT KT ，发狂衄血喘呼，痛引咽喉，女子阴挺出，少腹痛，阴痒血瘕。

　　千金云：男子失精，膝胫冷疼，灸百壮。

　　席弘赋云：兼照海、阴交，更求气海、关元同泻，治七疝小腹痛神效。

　　阴包 在膝上四寸，股内廉两筋间，蜷足取之，看膝内侧有槽者中。足厥阴别走者。

　　刺六分，灸三壮、七壮。

　　主治腰尻引小腹痛，小便难，遗尿，月水不调。

　　五里 在气冲下三寸，阴股中动脉应手。千金翼曰：在阴廉下二寸。刺六分，灸五壮。

　　主治肠风热闭不得溺，风劳嗜卧，四肢不能举。

　　阴廉 在羊矢下斜里三分直上，去气冲二寸，动脉陷中。（羊矢在阴旁股内约文缝中，皮肉间有核如羊矢。）刺八分，留三呼，灸三壮。

　　主治妇人不妊，若经不调未有孕者，灸三壮即有子。

　　急脉 气府论曰：厥阴毛中急脉各一。王氏注曰：在阴毛中，阴上两旁相去同身寸之二寸半，按之隐指坚然，甚按则痛引上下。其左者中寒，则上引少腹，下引阴丸，善为痛，为小腹急中寒。此两脉皆厥阴之大络通行其中，故曰厥阴急脉，即睾之系也。可灸而不可刺，病疝小腹痛者，即可灸之。按此穴，自甲乙经以下诸书皆无，是遗误也。经脉篇曰：足厥阴循股阴入毛中，过阴器。又曰：其别者，循胫上睾结于茎。然此实厥阴之正脉，而会于阳明者也，今增入之。

　　章门（一名长平，一名胁 ） 在大横外直脐季肋端，侧卧屈上足伸下足举臂取之。一云肘尖尽处是穴。一云在脐上一寸八分，两旁各八寸半季肌端。一云在脐上二寸，两旁各六寸。

　　寸法以胸前两乳间横折八寸约取之。脾之募也。为脏之会。足厥阴少阳之会。刺六分，留六呼，灸三壮。一云百壮。

　　主治两胁积气如卵石，膨胀肠鸣，食不化，胸胁痛，烦热支满，呕吐咳喘不得卧，腰脊冷痛不得转侧，肩臂不举，伤饱身黄，瘦弱泄泻，四肢懈堕，善恐，少气厥逆。

　　难疏曰：脏会季肋，脏病治此。

　　千金云：奔豚积聚，坚满胀痛，吐逆不下食，腰脊冷疼，小便白浊，灸脾募百壮，三报之。

　　又治狂走癫痫，灸三十壮。又尿血，灸百壮。又治石水，灸然谷、气冲、四满、章门。

　　百证赋云：治胸胁支满。

　　一传治久泻不止，癖块胀疼。

　　期门 在不容旁一寸五分，上直乳，第二肋端。肝之募也。足厥阴太阴阴维之会。刺四分，灸五壮、七壮。

　　主治伤寒，胸中烦热，奔豚上下，目青而呕，霍乱泻痢，腹硬胸胁积痛支满，呕酸善噫，食不下，喘不得卧。一妇人患伤寒热入血室，医者不识。许学士曰：小柴胡已迟，当刺期门，予不能针，请善针者针之。如言而愈。

　　千金云：主奔豚，灸百壮。上气咳逆，胸满痛彻胸背，灸巨阙、期门各五十壮。

　　玉龙赋云：兼大敦，能治坚 疝气。

　　席弘赋云：期门穴主伤寒患，六日过经犹未汗，但向乳根二肋间，又治妇人坐产难。

　　百证赋云：兼温溜，治伤项强。

　　通玄赋云：期门退胸满、血膨而可止。

　　天星秘诀云：兼三里，治伤寒过经不出汗。

　　快捷方式云：治产后噎。

　　卷八　经络（六）

　　任脉穴

　　任脉穴歌

　　任脉中行二十四，会阴潜伏两阴间。曲骨之前中极在，关元、石门、气海边。阴交、神关、水分处，下脘、建里、中脘前。上脘、巨阙连鸠尾，中庭、膻中、玉堂里。紫宫、华盖运璇玑，天突、廉泉、承浆止。

　　会阴（一名屏翳） 在大便前，小便后，两阴之间。任脉别络，挟督脉波脉之会。一云任督冲三脉所起，任由此而行腹，督由此而行背，冲由此而行少阴之分。刺二寸，留三呼，灸三壮。一曰禁刺，惟卒死者针一寸补之，溺死者令人倒驮出水，用针补之，尿屎出则活，余不可针。

　　主治阴汗阴中诸病，前后相引痛，不得大小便，谷道病久痔相通，男子阴寒冲心，女子阴门痛，经不通。

　　一传治妇人产后昏迷，不省人事。

　　曲骨 在横骨上，中极下一寸，毛际陷中动脉。任脉足厥阴之会。刺一寸五分，留七呼，灸三壮。一曰刺八分，灸七壮至七七壮。

　　主治小腹胀满，水肿，小便淋涩，血癃 疝，小腹痛，失精虚冷，妇人赤白带下。

　　千金云：水肿胀，灸百壮。

　　中极（一名玉泉，一名气原） 在脐下四寸。膀胱募也。足三阴任脉之会。刺八分，留十呼，灸三壮。一曰可灸百壮至三百壮。孕妇不可灸。

　　主治阳气虚惫，冷气时上冲心，尸厥恍惚，失精无子，腹中脐下结块，水肿奔豚，疝瘕五淋，小便赤涩不利，妇人下元虚冷，血崩白浊，因产恶露不行，胎衣不下，经闭不通，血积成块，子门肿痛，转脬不得小便。

　　神农经云：治血结成块，月水不调，产后恶露不止，脐下积聚疼痛，血崩不止，可灸十四壮。

　　太乙歌云：兼气海、中极、三里，刺治小腹便 。

　　千金云：妊不成，数堕落，灸玉泉五十壮，三报之。又云：为妇人断绪最要穴。又云：腹胀水肿坚满，灸百壮。又云：腰痛小便不利转胞，灸七壮。

　　关元（一名次门，一名下纪） 在脐下三寸。此穴当人身上下四旁之中，故又名大中极，乃男子藏精，女子蓄血之处。小肠募也。足三阴阳明任脉之会。刺八分，留七呼，灸七壮。甲乙经云：刺二寸。气府论注曰：刺一寸二分。一曰可灸百壮至三百壮。千金曰：妇人刺之则无子。

　　主治积冷，诸虚百损，脐下绞痛，渐入阴中，冷气入腹，少腹奔豚，夜梦遗精，白浊，五淋七疝，溲血，小便赤涩，遗沥，转胞不得溺，妇人带下瘕聚，经水不通不妊，或妊娠下血，或产后恶露不止，或血冷月经断绝。一云但是积冷虚乏皆宜灸，孕妇不可针，针之则落胎，如不落，更针昆仑则立坠。一云治阴证伤寒，及小便多，妇人赤白带下，俱当灸此，多者千余壮，少亦不下二三百壮，活人多矣；然须频次灸之，仍下兼三里，故曰若要丹田安，三里不曾干。

　　神农经曰：治 癖气痛，可灸二十一壮。

　　千金云：治瘕癖，灸五十壮。又久痢百治不瘥，灸三百壮，分十日灸之，并治冷痢腹痛，及脐下结痛，流入阴中，发作无时，仍灸天井百壮。又治霍乱，灸三七壮。又治气淋石淋疝，及脐下三十六种疾，灸五十壮至百壮。又云：胞门闭塞绝子，灸关元三十壮，报之。

　　玉龙赋云：合涌泉、丰隆，为治尸劳之例。又云：兼带脉多灸，堪攻肾败。

　　席弘赋云：治小便不禁。又云：兼照海、阴交、曲泉、气海同泻，治七疝痛如神。

　　百证赋云：无子收阴交、石关之乡。

　　一传治妇人产后血气痛，子宫不成胎。

　　石门（一名命门，一名丹田，一名精露，一名利机） 在脐下二寸。三焦募也。刺六分，留七呼，灸五壮。一曰灸二七壮至百壮。一云不宜多灸，令人败伤。妇人禁刺灸，犯之终身绝孕。

　　主治腹胀坚硬，水肿支满，气淋小便黄赤不利，小腹痛，泄泻不止，身寒热，咳逆上气呕血，卒疝疼痛，妇人因产恶露不止，遂结成块，崩中漏下血淋。

　　千金云：大肠闭塞，气结心下坚满，灸百壮。又治少腹绞痛，泄痢不止，灸丹田百壮，三报之。又治血淋，灸随年壮。又治水肿人中满，灸百壮。

　　一传欲绝产，灸脐下二寸三分，阴动脉中三壮。

　　气海（一名脖 ，一名下肓） 在脐下一寸半宛宛中。肓之原也，为男子生气之海。刺八分，灸五壮。甲乙经曰：刺一寸三分。一曰灸百壮。孕妇不可灸。

　　主治下焦虚冷，上冲心腹，或为呕吐不止，或阳虚不足，惊恐不卧，奔豚七疝，小肠膀胱瘕结块，状为复杯，脐下冷气，阳脱欲死，阴证伤寒，卵缩四肢厥冷，小便赤涩，羸瘦白浊，妇人赤白带下，月事不调，产后恶露不止，绕脐 痛，小儿遗尿。一云治卒厥，厥气上攻两胁心下痛，奄奄欲绝，此名奔豚，先以热汤洗两足浸良久，灸百壮。此气海也，凡脏气惫，一切真气不足久疾不瘥者，悉皆灸之。

　　千金云：治水泄痢及小腹 积腹胀，妇人 聚瘠瘦，灸气海百壮，三报之。

　　玉龙赋云：兼璇玑，治 羸喘促。

　　席弘赋云：治五淋，须更针三里。又兼水分，治水肿。又兼照海、阴交、曲泉、关元同泻，治七疝小腹痛如神。

　　百证赋云：针三阴与气海，专司白浊久遗精。

　　灵光赋云：兼血海，疗五淋。

　　一传治小肠气痛，伤寒腹痛，气胀水鼓黄肿，四时宜多灸。

　　昔柳公度曰：吾养生无他术，但不使元气佐喜怒，使气海常温尔。今人既不能不以元气佐喜怒，若能时灸气海使温，亦其次也。予旧多病，常若气短，医者教灸气海，气遂不促，自是每岁一二次灸之，则以气怯故也。

　　阴交（一名少关，一名黄户） 在脐下一寸。一曰当膀胱上际。三焦募也。任冲少阴之会。刺八分，灸五壮。一曰灸百壮。孕妇不可灸。

　　主治冲脉生病，从少腹冲心而痛，不得小便，疝痛阴汗湿痒，奔豚，腰膝拘挛，妇人月事不调，崩中带下，阴痒，产后恶露不止，绕脐冷痛。

　　神农经云：治脐下冷疼，可灸二十一壮。

　　千金云：大小便不通，灸三壮。转胞，灸随年壮。又治水肿气上下，灸百壮。

　　玉龙赋云：兼三里、水分，治鼓胀。

　　席弘赋云：兼照海、曲泉、关元、气海同泻，治七疝小腹痛如神。又云：治小肠气撮痛连脐，急泻此穴，更于涌泉取气甚妙。又云：兼百会、太冲、照海，治咽喉疾。

　　标幽赋云：阴交阳别定血晕。

　　百证赋云：兼三里，治中邪霍乱。又云：无子取阴交、石关之乡。

　　一传治腹内风寒走痛胀疼。

　　神阙（一名气舍） 当脐中。灸三壮，禁刺，刺之令人恶疡溃矢，死不治。一曰纳炒干净盐满脐，上加浓姜一片盖定，灸百壮，或以川椒代盐亦妙。

