<!-- { "loadSidebar": true } -->
　　盖六气之有主客，而五运亦有主客；六气之有六步，而五运之气，岂一主其岁而四皆无用，不行生化者乎？故每岁于客运之外，仍有每岁之主运，皆起于角而以次下生者也。如木主春令而为角；木生火，故火次之，主夏令而为征；火生土，故土又次之，主长夏令而为宫；土生金，故金又次之，主秋令而为商；金生水，故水又次之，主冬令而为羽。每岁三百六十五日二十五刻，以五分分之，则每运得七十三日零五刻，（云七十二日者，以三百六十日为言也。）亦与六步之主气同，而皆始于大寒日，但岁气分阴阳而主运有太少之异耳。假如甲年为阳土，运属太宫用事，而上推至初运之角，则其生太宫者少征也，生少征者太角也，是以甲年之主运起太角，太少相生而终于太羽。己年为阴土，运属少宫用事，而上推至初运之角，则其生少宫者太征也，生太征者少角也，是己年之主运起少角，亦少太相生而终于少羽也。又如乙年为阴金，运属少商，而上推至初运之角，则其生少商者太宫也，生太宫者少征也，生少征者太角也，是乙年之主运起太角而终于太羽。庚年为太商，上推至角属少角而终于少羽也。余年仿此。此主运之气，必始于角而终于羽，一定不易，以时交司，而为每岁之常令也。

　　卷二　运气（下）

　　各年五运交司时日

　　〔申子辰年〕初运，大寒日寅初初刻起。

　　二运，春分后第十三日寅正一刻起。

　　三运，芒种后第十日卯初二刻起。

　　四运，处暑后第七日卯正三刻起。

　　五运，立冬后第四日辰初四刻起。

　　〔巳酉丑年〕初运，大寒日巳初初刻起。

　　二运，春分后第十三日巳正一刻起三运，芒种后第十日午初二刻起。

　　四运，处暑后第七日午正三刻起。

　　五运，立冬后第四日未初四刻起。

　　〔寅午戌年〕初运，大寒日申初初刻起。

　　二运，春分后第十三日申正一刻起。

　　三运，芒种后第十日酉初二刻起。

　　四运，处暑后第七日酉正三刻起。

　　五运，立冬后第四日戌初四刻起。

　　〔亥卯未年〕初运，大寒日亥初初刻起。

　　二运，春分后第十三日亥正一刻起。

　　三运，芒种后第十一日子初二刻起。

　　四运，处暑后第七日子正三刻起。

　　五运，立冬后第四日丑初四刻起。

　　卷二　运气（下）

　　五运客运图说

　　五运客运图　客运者，亦一年五步，每步各得七十三日零五刻。假如甲己之年为土运，甲属阳土为太宫，己属阴土为少宫。故甲年则太宫为初运；太生少，故少商为二运；少又生太，故太羽为三运；太又生少，故少角为四运；少又生太，故太征为终运。己年则少宫阴土为初运，少宫生太商为二运，太商生少羽为三运，少羽生太角为四运，太角生少征为终运。太少互生，凡十年一主令而竟天干也。但主运则必春始于角而冬终于羽，客运则以本年中运为初运而以次相生，此主运客运之所以有异也。夫五运六气者，无非天地之气候，六气有司天在泉以主岁，五运有大运以主岁，六气有主客气以主岁时，五运亦有主客运以行天令。运气全书云：地之六位则分主于四时，天之五运亦相生而终岁度。天元玉册截法中亦有岁之客运，行于主运之上，与六气主客之法同。虽本经未有明言，而运气生化之理，在所必至，当以天元玉册为法。

　　卷二　运气（下）

　　五运太少齐兼化逆顺图解

　　五运太少齐兼化图　六十年气运相临逆顺图　气运有盛衰之殊，年干有太少之异。阳年曰五太，因其气旺有余也；阴年曰五少，因其气衰不及也。太过则己胜，反齐胜己者之化；不及则己弱，以致胜己者来兼其化。上应于天，有星辰倍减之象；下应于地，有动植耗育之征。盖以五运之休囚旺相不同，而万物之成熟灾伤有浓薄也。然而不及之年，得助合则同其正化；太过之纪，被制抑则得其平和。

　　此生化胜复之理，所以无穷；而方月应变之妙，岂容执一。要非知权达变之士，有不可以易造者也。条略于下：太过岁 凡五运阳年，各主六年，五六共三十年。太过之年，反齐胜己之化。如太宫土运，反齐木化；太角木运，反齐金化；太商金运，反齐火化；太征火运，反齐水化；太羽水运，反齐土化也。

　　不及岁 五运阴年，各主六年，五六共三十年。不及之年，则胜者来兼其化。如少宫土运，木来兼化；少角木运，金来兼化；少商金运，火来兼化；少征火运，水来兼化；少羽水运，土来兼化也。

　　太宫 六甲年也。

　　太商 六庚年也，金运太过。若逢子午君火、寅申相火司天之年，则太商被天之抑，乃得其平，所谓上征与正商同也。正商者，如乙酉比和之类。余仿此。若逢辰戌寒水司天，亦为小逆，以水为金子，子居父上，故曰逆。余仿此。

　　太角 六壬年也，木运太过。若逢子午、寅申二火司天则为逆，以子居父上也。

　　太征 六戊年也，火运太过。若逢辰戌寒水司天，则太征被抑，乃得其平，所谓上羽与正征同也。

　　太羽 六丙年也。

　　少宫 六己年也，土运不及。若逢丑未湿土司天，为中运得助，所谓上宫同正宫也。

　　若逢巳亥风木司天，则木兼土化，所谓上角同正角也。

　　少商 六乙年也，金运不及。若逢卯酉燥金司天，为中运得助，所谓上商同正商也。

　　若逢巳亥风木司天，以金不及，火来兼化，则木得其政，所谓上角同正角也。

　　少角 六丁年也，木运不及。若逢巳亥风木司天，为中运得助，所谓上角同正角也。

　　若逢卯酉燥金司天，则金兼木化，所谓上商同正商也。若逢丑未湿土司天，以木不及，金来兼化，则土得其政，所谓上宫同正宫也。

　　少征 六癸年也，火运不及。若逢卯酉燥金司天之年，以火不及，水来兼化，则金得其政，所谓上商同正商也。

　　少羽 六辛年也，水运不及。若逢丑未湿土司天，则土兼水化，所谓上宫同正宫也。

　　齐化 凡阳年太过，则为我旺，若遇克我之气，其有不能胜我，我反齐之。如戊运水司天，上羽同正征，是以火齐水也。庚运火司天，上征同正商，是以金齐火也。

　　兼化 凡阴年不及，则为我弱，我弱则胜我者来兼我化，以强兼弱也。如己运木司天，上角同正角，是以木兼土也。辛运土司天，上宫同正宫，是以土兼水也。丁运金司天，上商同正商，是以金兼木也。

　　平气 如运太过而被抑，运不及而得助也。如戊辰阳年，火运太过而寒水司天抑之；癸巳阴年，火运不及而巳位南方助之；辛亥水运不及而亥位北方助之。又如丁运木司天，上角同正角也；己运土司天，上宫同正宫也；乙运金司天，上商同正商也。皆曰平气，而物生脉应，皆得平和之气也。

　　得政 如乙年阴金，木司天，金运不及，火来兼化，则木不受克而得其政，所谓上角同正角也。丁年阴木，土司天，木运不及，金来兼化，则土不受克而得其政，所谓上宫同正宫也。癸年阴火，金司天，火运不及，水来兼化，则金不受克而得其政，所谓上商同正商也。

　　此虽非亢则害，然亦以子救母，而实则承乃制之义。

　　干德符 谓新运初交之月日时，与运相合者，亦得其平。如丁亥年初交之月日时得壬者，则壬与丁合之类是也，非初交之时日则不相济。所谓合者，甲与己合，乙与庚合，丙与辛合，丁与壬合，戊与癸合也。又如阴年胜气未至，及被胜既复之后，得六气初交之时日及月建之干相助合者，即得正位，亦获平气也。

　　上凡诸言上者，司天为上也。诸言正宫、正商类者，乃五运之平气为正也。五运本少，所纪各不同者，盖有遇有不遇也。又如君火、相火、寒水，例属阳年之司天；风木、湿土、燥金，例属阴年之司天。六十年中各有上下临遇，或天胜运，或运胜天，或太过者不务其德，或不及者逢其所胜。故五营运大论曰：气相得则微，不相得则甚。相得者，如木火相临，火土相临，土金相临，金水相临，水木相临，以上生下，司天生运者是也。不相得者，如木土相临，土水相临，水火相临，火金相临，金木相临，以上克下，司天克运者是也。又如土临火，火临木，木临水，水临金，金临土，以下生上，虽曰相生，然子居母上，亦为小逆而主微病。又如木临金土，火临水金，土临木水，金临火木，水临土火，乃天运相克，为不相得，故其病甚。

　　其他若太乙天符、岁会、同天符、同岁会，则其符会，虽皆曰平气，然而纯驳固自不同，逆顺亦有轻重。且司天既有临遇，在泉岂无临遇？天地既有临遇，六步岂无临遇？玄理无穷，一隅三反，贵在因机推测也。此当与天符岁会图及六十年运气政令之纪相参看。

　　卷二　运气（下）

　　天地六气图解

　　天地六气之图　天元纪大论曰：夫五运阴阳者，天地之道也。又曰：在天为气，在地成形，形气相感而化生万物矣。又曰；神在天为风，在地为木；在天为热，在地为火；在天为湿，在地为土；在天为燥，在地为金；在天为寒，在地为水。夫六气之合于三阴三阳者，分而言之，则天地之化，有气有形；合而言之，则阴阳之理，标由乎本。（所谓标本者，六气为本，三阴三阳为标。有本标中气图解，见后第四卷。）如主气之交司于四时者，春属木为风化，夏初君火为热化，盛夏相火为暑化，长夏属土为湿化，秋属金为燥化，冬属水为寒化，此六化之常，不失其常，即所谓当其位则正也。如客气之有盛衰逆顺者，则司天主上，在泉主下，左右四间，各有专王，不时相加以为交合，此六化之变，变有不测，即所谓非其位则邪也。故正则为德化政令，邪则为灾变眚伤。太者之至徐而常，少者之至暴而亡，而凡为淫胜、邪胜、相胜、相复等变，亦何莫非天地六化之气所致欤！

　　卷二　运气（下）

　　正化对化图说

