<!-- { "loadSidebar": true } -->
　　岁会之图　岁会者，中运与年支同其气化也。如木运临卯木，火运临午火之类，共八年。

　　同天符同岁会图　同天符同岁会者，中运与在泉合其气化也，阳年曰同天符，阴年曰同岁会。如甲辰年阳土运而太阴在泉，则为同天符；癸卯年阴火运而少阴在泉，则为同岁会。共十二年。

　　天符岁会者，气运相符之谓也。六微旨大论曰：天气始于甲，地气始于子，子甲相合，命曰岁立。气运相临，而天符岁会、盛衰虚实所由生矣。故每岁天地之令，各有上中下三气之分：司天者主行天令，行乎上也；岁运者主生化运动之机，行乎中也；在泉者主地之化，行乎下也。遇而同其气者化之平，遇而异其气者化之逆。故曰非其位则邪，当其位则正，邪则变甚，正则微也。又曰：天符为执法，岁会为行令，太乙天符为贵人。中执法者，其病速而危；中行令者，其病徐而持；中贵人者，其病暴而死。虽天符岁会，皆得纯正之气；然其过亢，则未免中邪亦有轻重。故中岁会者为轻，以行令者之权轻也；中天符者为重，以执法者之权重也；中太乙者为尤重，以三气皆伤而贵人之不可犯也。故天元纪大论曰知迎知随，气可与期也。

　　天符者，天元纪大论曰：应天为天符。谓中运之气，与司天之气相同者，命曰天符，符之为言合也。如六微旨大论曰木运之岁，上见厥阴，火运之岁，上见少阳、少阴，土运之岁，上见太阴，金运之岁，上见阳明，水运之岁，上见太阳者是也。又六元正纪大论曰：戊子戊午太征，上临少阴；戊寅戊申太征，上临少阳；丙辰丙戌太羽，上临太阳，如是者三。丁巳丁亥少角，上临厥阴；乙卯乙酉少商，上临阳明；己丑己未少宫，上临太阴，如是者三。前三者，言三太也。后三者，言三少也。上者，言司天也。临者，天运相临也。二论之词不同，而义则一也。天符共十二年，而戊午乙酉己丑己未四年又是岁会，然既为天符，又为岁会，是天气运气岁支三者俱会，乃为太乙天符也。如戊午年戊为火运，午年君火司天，又午属南方火位，故曰三合为治也。

　　太乙天符者，尊之之号也，故太乙天符称贵人，共四年，即戊午己丑己未乙酉是也。详见前天符论中。

　　岁会者，天元纪大论曰：承岁为岁值。乃中运之气，与岁支相同者是也。六微旨大论曰：木运临卯，火运临午，土运临四季，金运临酉，水运临子，所谓岁会，气之平也。不分阴年阳年，但取四正之支与运相合，乃为四直承岁。四正支者，子午卯酉是也。如辰戌丑未四年，土无定位，寄旺于四时之末，各一十八日有奇，则亦通论承岁也。岁会共计八年，而四年同于天符，是即太乙天符也。按八年之外，犹有四年类岁会而实非者，如壬寅皆木，庚申皆金，癸巳皆火，辛亥皆水，亦是运与年支相合，而不为岁会者，以不当四正之位故也。

　　然除壬寅庚申二阳年不相和顺者无论，至若癸巳辛亥二阴年，虽不为岁会，而上下阴阳相佐，亦得平气，其物生脉应，亦皆合期也。

　　同天符同岁会者，言中运之气与在泉相合也；但分阳年曰同天符，阴年曰同岁会。六元正纪大论曰：甲辰甲戌太宫，下加太阴；壬寅壬申太角，下加厥阴；庚子庚午太商，下加阳明，如是者三。三者，谓三太之年为同天符也。又曰：癸巳癸亥少征，下加少阳；辛丑辛未少羽，下加太阳；癸卯癸酉少征，下加少阴，如是者三。三者，谓三少之年为同岁会也。故又曰太过而加同天符，即三太之年也；不及而加同岁会，即三少之年也。下加者，在泉为下也。

　　右天符十二年，太乙天符四年，岁会八年，同天符六年，同岁会六年，五者分而言之，共三十六年。然太乙天符四年，已同在天符十二年中矣，岁会八年，亦有四年同在天符中矣，故合而言之，六十年中，止得二十八年也。六元正纪大论曰凡二十四岁者，盖止言天符十二年，同天符同岁会共十二年，总为二十四年，而不言岁会及太乙天符也，亦所当审。

　　卷二　运气（下）

　　天符岁会总歌

　　天符中运同天气，太乙全兼运会支。岁会运支须四正，辰戌丑未亦相宜。同天同岁泉同运，阴岁阳天不必疑。

　　甲子岁六气终始日刻图　六微旨大论曰，甲子岁初之气，天数始于水下一刻，终于八十七刻半者，言每岁六步，每部各得六十日又八十七刻半也。如甲子岁初之气，始于寅初初，终于子初四，乃交春分二之气，正合此数。余仿此。

　　乙丑岁六气终始日刻图　六微旨大论曰，乙丑岁初之气，天数始于二十六刻者，言大寒日寅后二十六刻也。及六十日八十七刻半，乃交于春分节二之气。余步仿此。

　　丙寅岁六气终始日刻图　丙寅岁初之气，天数始于五十一刻者，言大寒日寅后五十一刻也。同前。

　　丁卯岁六气终始日刻图　丁卯岁终之气，终于水下百刻，是子丑寅卯四年而一周之数已尽，至戊辰岁初之气复始于水下一刻，而与甲子岁气同矣。详义见后三合会同图说。

　　六十年岁气三合会同图　

　　卷二　运气（下）

　　水下一刻三合会同解

　　六微旨大论曰：甲子之岁，天数始于水下一刻，终于八十七刻半。谓起于艮中之南，寅初一刻，盖寅为岁日之首，如灵枢卫气行篇曰，常以平旦为纪者是也。一昼一夜凡百刻，司天者纪以漏水，故曰始于水下一刻。

　　岁气三合会同者，如甲子岁，初之气始于水下一刻，以至终之气终于二十五刻，所谓初六，日行一周也。乙丑岁，初之气始于二十六刻，终之气终于五十刻，所谓六二，日行再周也。丙寅岁，初之气始于五十一刻，终之气终于七十五刻，所谓六三，日行三周也。丁卯岁，初之气始于七十六刻，终之气终于水下百刻，所谓六四，日行四周也。四周谓之一纪。

　　次至戊辰壬申岁，复皆始于一刻，与甲子岁同，所以申子辰，岁气会同三合也。此后巳年酉年，俱同丑年，午年戌年，俱同寅年，亥年未年，俱同卯年，故申子辰、巳酉丑、寅午戌、亥卯未，岁气皆同如此，所以谓之三合。以是类推，则六十年气数，可指诸掌矣。

　　卷二　运气（下）

　　南北政说

　　（附：阴阳交、尺寸反。）

　　南北政图　南北政者，五运以土为尊，居中央而统于金木水火。故十干以甲己年土运为君象，主南面行令而为南政；其余乙庚丙辛丁壬戊癸八年为臣象，皆北面受令而为北政。南政北政，脉当各有不应。若当应不应，不当应而应者，乃谓之阴阳交，尺寸反，斯为害矣。

　　南政年脉不应图　

　　甲己年为南政

　　北政年脉不应图　

　　乙丁辛癸丙戊庚壬年为北政

　　南北二政，运有不同，上下阴阳，脉有不应。五营运大论曰：先立其年，以知其气，左右应见，乃可以言死生之逆顺也。倘粗工不知而呼寒呼热，妄施治疗，害莫大矣。

　　南北政者，即甲己为南政，余为北政是也。至真要大论曰：阴之所在寸口何如？岐伯曰：视岁南北，可知之矣。谓南政之年，南面行令，其气在南，所以南为上而北为下，司天在上，在泉在下，人气应之，故寸为上而尺为下，左右俱同。北政之岁，北面受令，其气在北，所以北为上而南为下，在泉应上，司天应下，人气亦应之，故尺应上而寸应下，司天应两尺，在泉应两寸，地之左间为右寸，右间为左寸，天之左间为左尺，右间为右尺，正与男子面南受气，女子面北受气之理同也。

　　脉有不应者，谓阴之所在，脉乃沉细，不应本脉也。阴者，言六气有三阴三阳，而三阴之位，则少阴居中，太阴居左，厥阴居右。脉之不应者，乃以三阴之中少阴所居之处言之，而又分南北二政以定其上下也。故至真要大论曰：北政之岁，三阴在下则寸不应，三阴在上则尺不应；南政之岁，三阴在天则寸不应，三阴在泉则尺不应。又曰北政之岁，少阴在泉则寸口不应，正以北政之年，司天应尺而在泉应寸也。厥阴在泉则右不应，右者右寸也，以少阴居厥阴之左，而以地之左间为右寸也。太阴在泉则左不应，左者左寸也，以少阴居太阴之右，而以地之右间为左寸也。南政之年，少阴司天则寸口不应，寸口者两寸也，正以南政之年，上为寸而下为尺也。厥阴司天则右不应，右者右寸也，以少阴居厥阴之左，而当右寸之位也。太阴司天则左不应，左者左寸也，以少阴居太阴之右，而当左寸之位也。此经文虽未尽言，然北举在泉，则天在其中矣；南举司天，则泉在其中矣。故又曰：诸不应者，反其诊则见矣。反其诊者，谓南北相反而诊之，当自见矣。故北政之年，少阴司天则两尺不应；太阴司天则少阴在右，所以右尺不应；厥阴司天则少阴在左，所以左尺不应。南政之年，少阴在泉则两尺不应；太阴在泉则少阴在右，所以右尺不应；厥阴在泉则少阴在左，所以左尺不应也。阴之所在，义详运气类五。

　　阴阳交、尺寸反者，如其年少阴在左，当左脉不应，而反见于右；阳脉本在右，而反互移于左，是少阴所易之位，非少阳则太阳脉也，故曰阴阳交，交者死，惟辰戌丑未寅申巳亥八年有之。尺寸反者，如其年少阴在尺，当尺不应，而反见于寸；阳本在寸，而反移于尺，故曰尺寸反，反者死，惟子午卯酉年有之。然必也阴阳俱交，始为交也；尺寸俱反，始为反也。若但本位当应而不应者，乃阴气之不应也，止疾而已，不在阴阳交、尺寸反之例，不可胶柱。

　　卷二　运气（下）

　　南北政歌

　　（前二句言寸，后二句言尺。）

　　南政子午两寸沉，丑未巳亥左右寻。（左右寸也。）卯酉两尺寅申左，（左尺。）辰戌右尺真分明。

　　北政阳明沉两寸，太阳少阳左右应。（左右寸也。）少阴两尺厥阴左，（左尺。）太阴右尺何须问。

　　南北政指掌图　其法以南政子年起中指端，北政子年起中指根，俱逆行轮之，凡年辰所值之处，即其不应之位。

　　如南政子起中指端，即两寸不应，丑年左寸，寅年左尺，右数到底，皆南政不应之位。北政子年起中指根，如前右数到底，皆北政不应之位。

　　卷二　运气（下）

　　推原南北政说

　　愚按南北政之义，诸说皆以甲己属土，为五行之尊，故曰南政，似属牵强。夫干支相合而成花甲，十干之中，复各有所统十干。如六甲干头，必起甲子，至戊末而六十花甲尽；及至六己，复起甲子，至癸末而六十花甲尽。故甲己年必起于甲子月，甲己日必起于甲子时。

