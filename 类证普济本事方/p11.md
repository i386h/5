<!-- { "loadSidebar": true } -->
　　常记一亲戚病伤寒身热头疼无汗大便不通巳四五日予讯问之见毉者治大黄朴硝等欲下之予曰子姑少待予为视之脉浮缓卧宻室中自称其恶风予曰表证如此虽大便不通数日腹亦不胀别无所苦何遽便下大抵仲景法须表证罢方可下不尔邪乘虚而入不为结胸必为热痢也予作桂枝麻黄各半汤继之以小柴胡亵亵汗出大便亦通而解仲景云凡伤寒之病多从风寒得之始表中风寒之里则不消矣拟欲攻之当先解表乃可下之若表已解而内不消大满大坚实有燥屎自可徐下之虽四五日不能为祸也若不宜下而便攻之内虚热入脇热遂利烦燥之变不可胜数轻者困笃重者必死矣【原本正文重叠难晓予删正此叚其理甚明】大抵风寒入里不消必有燥屎或大便坚秘须是脉不浮不恶风表证罢乃可下大便不通虽四五日不能为害若不顾表而便下遂为脇热痢也
　　治阏血抵党圆
　　水蛭【五枚炙】　　蝱防【去翅足五枚炒】　　桃仁【六枚】
　　大黄【三分去皮】
　　右为末炼蜜和作一圆以水一盏煎至七分顿服睟时当下血不下再作之
　　有人病伤寒七八日脉微而沉身黄发狂小腹胀满脐下冷小便利予曰仲景云太阳病身黄脉沉结小腹硬小便不利者为无血也小便自利其人如狂者血证谛也投以抵党圆下黒血数升狂止得汗解经云血在上则忘在下则狂大肠膀胱随经而畜于膀胱故脐下膨胀由阏门渗入大肠若大便黒者此其证也
　　破隂丹方在前
　　有人初得病四肢逆冷脐下筑痛身疼如被杖盖隂证也急服破隂金液来复等丹其脉遂沉而滑沉者隂也滑者阳也病虽隂而见阳脉有可生之理仲景所谓隂病见阳脉者生也仍灸气海丹田百壮手足温阳回得汗而解或问滑浮之状如何便有生理予曰仲景云翕奄沉名曰何谓也沉为纯隂翕为正阳隂阳和合故名曰滑古人论滑脉虽云徃来前却流利庶转替替然与数相似仲景三语而足也此三字极难晓翕合也言张而复合也故曰翕为正阳沉言忽降而下也故曰沉为正隂方翕而合俄降而下奄谓奄忽之间仲景论滑脉可谓谛当矣然其言皆有法故读书难晓
　　治伤寒汗后脾胃伤冷物胸膈不快寻常血气不和宜补脾汤
　　人参　　干姜　　白术　　甘草
　　陈桔皮【去白】　　青桔皮【去白各等分】
　　右细末每服三钱水一盏煎数沸热服入盐防亦得又记有人患伤寒得汗数日忽身热自汗脉数心不得寕真劳复也予诊曰劳心之所致神之所舍未复其初而又劳伤其神荣卫失度当补其子益其脾解发其劳庶几得愈授以补脾汤佐以小柴胡得解或者难曰虚则补其母今补其子何也予曰子不知虚劳之异乎难经曰虚则补其母实则泻其子此虚当补其母人所共知也千金曰心劳甚者补脾气以益之脾王则感于心矣此劳则当补其子人所未闻也盖母生我者也子继我而助我者也方治其虚则补其生我者与锦囊所谓本骸得气遗体受防同义方治其劳则补其助我者与荀子所谓未有子富而父贫同义此治虚与劳所以异也
　　治中暍白虎汤方在本论中
　　有人头疼身热心烦燥渴诊其脉大而虚予授以白虎汤数服愈仲景云脉虚身热得之伤暑又云其脉细芤迟何也素问云寒伤形热伤气盖伤气不伤形则气消而脉虚弱所谓细芤迟者皆虚脉也仲景以为隂朱肱亦云仲景脉微弱则皆虚脉可知
　　麻黄汤方在前
　　有人病伤寒身热头痛予诊之曰邪在表此表实证也当汗之以麻黄汤或人问曰伤寒大抵因虚故邪得以入之今邪在表何以云表实也予曰古人称邪之所凑其气必虚畱而不去其病则实盖邪之入人也始因虚及邪居中则反为实矣大抵调治伤寒先要明表里虚实能明此四字则仲景三百九十七法可坐而定也何以言之有表实有表虚有里实有里虚有表里俱实有表里俱虚予于表里虚实歌中常论其事矣仲景麻黄汤之类为表实而设也桂枝汤之类为表虚而设也若里实则承气之类是也里虚则四逆之类是也表里俱实所谓阳盛隂虚下之则愈也表里俱虚所谓阳虚隂盛汗之则愈也常读华佗传有府吏倪寻李延共止俱头痛身热所苦正同佗曰寻当下之延当发汗或难其异佗曰寻外实延内实故治之异
　　小柴胡汤
　　柴胡【二两】　　黄芩　　人参　　甘草【各三分】半夏【六钱一字洗七次】
　　右粗末每服五钱水一盏半生姜五片二枚同煎至八分去滓温日三服加减法活人书所载甚详记有人患伤寒五六日头汗自出头以下无汗手足冷心下痞闷大便秘结或者见四肢冷又汗出满闷以为隂证予诊其脉泛而予曰此证诚可疑然大便结非虚结也安得为隂脉虽沉为少隂证多是自利未有秘结者予谓此正半在表半在里投以小柴胡得愈仲景称伤寒五六日头汗出微恶寒手足冷心下满口不欲食大便硬脉细者此为阳微结必有表复有里脉沉亦在里也汗出为阳微假令纯隂结不得复有外症悉入在里此为半在外半在里也脉虽沉不得为少隂所以然者隂不得有汗今头汗出故知非少隂也可与小柴胡汤设不了了者得屎而解此疾症同故得屎而解也有人难曰仲景云病人脉隂阳俱反汗者正阳也此属少隂今云隂不得有汗何也今头汗出者故知非少隂何以头汗出便知非少隂症予曰此一叚正是仲景议论处意谓四肢冷脉沉腹满全似少隂然大便硬头汗出不得为少隂盖头者三阳同聚若三隂止胸而还有头汗出自是阳虚故曰汗出为阳微是隂不得有汗也若少隂头有汗则死矣故仲景平脉法云心者火也名少隂其头无汗者可治有汗者死心为手少隂肾为足少隂相与为上下惟以意逆者斯可得之
　　治太阳阳明合病麻黄汤方在前
　　有人病伤寒脉浮而长喘而胸满身热头痛腰脊强鼻干不得眠予曰太阳阳明今病症仲景法中有三证下利者葛根汤不下利呕逆者加半夏喘而胸满者麻黄汤也治以麻黄得解有人问伤寒传入之序自太阳阳明少阳太隂少隂厥隂所传有次第何哉予曰仲景本论无说古今亦无言者惟厐安常谓阳主生故太阳水传足阳明土土传足少隂木为微邪隂主杀故足少阳木传足太隂土土传足少隂水水传足厥隂木为贼邪予以为不然足少隂水传厥隂木安得为贼邪盖牵张传防失之穿凿何不观素问隂阳离合论云太阳根起于至隂名曰隂中之阳阳明根起于厉兊名曰隂中之阳少阳根起于窍隂名曰隂中之少阳太阳根起于隂白名曰隂中之太隂少隂根起于涌泉名曰隂中之少隂厥隂根起于大敦名曰隂中之絶隂故其次序正与此合大抵伤寒始因中风寒得之于隂是以止传足经者皆隂中之阳隂中之隂也不特此也以六气在天者考之厥隂为初之气少隂为二之气太隂为三之气少阳为四之气阳明为五之气太阳为终之气此顺也逆而言之太阳而后阳明阳明而后少阳少阳而后太隂太隂而后少隂少隂而后厥隂伤寒为病逆而非顺故以是为序也
　　小承气汤方具仲景本论
　　有人病伤寒八九日身热无汗时时谵语时因下利大便不通三日矣非烦非燥非寒非痛终夜不得卧但心中无晓防处或时发一声如叹息之状毉者不晓是何症予诊之曰此懊憹怫郁二症俱作也胃中有燥屎承气汤下燥屎二十余枚得利而解张仲景云阳明病下之心下懊憹微烦畏中有燥屎者可攻又云病者小便不利大便乍难乍易时有微热怫郁不得卧者有燥屎也承气汤主之素问云胃不和则卧不安此夜所以不得眠也仲景云胃中燥大便坚者必谵语此所以有时发谵语也非燥非烦非寒非痛所谓心中懊憹也声如叹息而时发一声所谓外气怫郁也燥屎得除大便通利胃中安和故其痛悉去也又有人病伤寒大便不利日脯发潮热手循衣缝两手撮空直视喘急更数毉矣见之皆走予曰此诚恶得此者十中九死仲景虽有证而无治法但云脉者生涩者死今已经吐下难于用药谩且救之若大便得通而脉者庶几可治也与小承气汤一服而大便利诸疾渐退脉且微半月愈或人问曰下之而脉者生此何意也予曰金匮玉函云循衣妄撮怵惕不安微喘直视脉者生澁者死微者但发热谵语承气汤主之予尝观钱仲阳小儿直诀六手循衣领及捻物者肝热也此症在玉函列于阳明部盖阳明胃也肝有热邪淫于胃经故以承气泻之且得脉则肝平而胃不受尅此所以有生之理读仲景论不能博通诸毉书以发明其隐奥耑守一书者吾未见其能也
　　又记有人病伤寒下利身热神昏多困谵语不得眠或者见下利便以谵语为郑声为隂虚证予曰此小承气症众骇曰下利而服小承气仲景之法乎予曰此仲景之法也仲景云下利而谵语者有燥屎也属小承气汤而得解予尝读素问云微者逆之甚者从之逆者正治从者反治从少从多观其事也帝曰何谓反治岐伯曰寒因寒用通因通用王水注云大热内结注泻不止热宜寒疗结复须除以寒下之结散利止则寒因寒用也正合于此
　　治项背强
　　葛根汤
　　葛根【一两】麻黄【三分】桂枝　甘草　芍药【各半两】
　　右粗末每服五钱水一盏半煎至八分去滓温服覆汗为度
　　有人患伤寒无汗恶风项旣屈而且强予曰项强兀兀葛根汤症或人问曰何谓兀兀予曰兀兀者如兀足疾屈而强也谢复古谓病人羸弱须凭兀而起误也盖仲景论中极有难晓处振振欲擗地心中懊憹外气怫郁郁冒不仁膈内拒痛如此之类甚多熈宁中邦守宋迪因其犹子感伤寒之初不能辨其病症见其烦渴而汗多以凉药解治之至于再三遂成隂毒六日卒乃痛悼之遂着隂毒形症诀三篇
　　始得隂毒
　　隂毒本因肾气虚寒因欲事或食冷物后伤风内旣伏隂外又感寒或先感外寒而伏内隂内外皆隂则阳气不守遂头痛腰重腹痛眼睛疼身体倦怠而不甚热四肢逆冷额上及手背冷汗不止或多烦渴精神恍惚如有所失二三日间或可起行不甚觉重诊之则六脉俱沉细而疾尺部短小寸口或大【六脉俱浮大或沉取之大而不甚疾者非隂症也】若服凉药过多则渴转甚燥转急有此病症者急服还阳退隂二药即安惟补气和气而已宜服正元散退隂散五胜散【隂症不宜发汗如气正脉大身热而未差用药出汗无妨】
　　正元散治伤寒如觉伤寒吹着四肢头目百骨节疼痛急煎此药服如人行五里再服或连进三服出汗立差若患隂毒伤寒入退阳散半钱同煎或伤冷伤食头昏气满及心腹诸疾服之无有不见效
　　麻黄【去节】　　陈皮　　大黄【生】　　甘草
　　干姜　　　肉桂　　芍药　　　附子
　　茱萸　　　半夏【洗各等分】
　　右麻黄加一半茱萸减一半同为末每服一大钱水一盏生姜三片一枚煎至七分热呷如出汗以衣被盖覆切须汗干去衣被如是隂毒不可用麻黄免更汗出
　　退隂散治隂毒伤寒手足逆冷脉沈细头痛腰重连进三服小小伤冷每服一字入正元散内同煎入盐一捻隂毒伤寒欬逆煎一服细细热呷便止
　　川乌　　干姜【各等分】
　　右为粗末炒令转色放冷再捣为细末每服一钱水一盏盐一捻煎半盏去滓温服
　　五胜散治伤寒头痛壮热骨节疼痛昏沈困倦欬鼻塞不思饮食兼治伤寒夹冷气并慢隂毒神效方白术　　甘草　　五味子　　石膏【各四两】干姜【三两半】
