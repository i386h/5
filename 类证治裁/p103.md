<!-- { "loadSidebar": true } -->
　　医病易，着书难；着书易，着书而有益于天下后世难。先君着《类证治裁》，以数十年之精力，搜罗历代，综览百家，采择精英，折中至当，中而不偏，简而能备，层层推勘，缕析丝分，广大精微，靡不包囿，实足扩前圣不传之绪，启后人入道之门，而大有益于天下后世者也。彼医籍中或失之凉泻，或失之温补，或失之疏漏，或失之浩繁者，相去天渊，乌可同日语耶。咸丰元年，付之剞劂，八月告成，六年兵祸，版毁于火，迄今二十余年矣。先君之著作文章，其可流传于后世，垂法于将来者甚多，竟以风霜兵燹，散轶无存。

　　而是书早付手民，遂若神灵呵护，贻留至今，卒得善本，可以重锓。恿怂是举者，谓前日之开雕，其力可以至今，今此之重锓，其力之贻留，不卜而知更远，此非独是书之幸，抑亦天下后世之幸也。重锓之举，又乌可缓哉。

　　光绪十年中秋前芝本谨跋
