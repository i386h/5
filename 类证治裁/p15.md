<!-- { "loadSidebar": true } -->
　　〔大头瘟〕湿热伤巅，肿大如斗，赤 无头，或结核有根，令人多汗气蒸。天行疠气，染之多死，乃邪热客于心肺，上攻头面而为肿也。初则憎寒壮热，体重，头面痛，目不能开，上喘，咽喉不利。甚则堵塞不能饮食，舌干口燥，恍惚不安，不速治。十死八九。人中黄丸、普济消毒饮子。便硬，加酒大黄一二钱，缓服，或沈氏头瘟汤。若溃脓，必染人。若发于面部， 赤肿痛，属阳明，普济消毒饮子加石膏。发于耳前后，额角旁，红肿，属少阳，普济消毒饮子加柴胡、天花粉。发于脑顶后，并耳后赤热肿痛，属太阳，荆防败毒散去人参，加芩、连。

　　〔捻颈瘟〕喉痹失音，项大腹胀如虾蟆状，亦名虾蟆瘟。荆防败毒散。

　　〔瓜瓤瘟〕胸高肋起，呕血如汁。生犀饮，便结加大黄，渴加花粉，虚加盐水炒人参。表热去苍术，加桂枝、黄连。便脓血，倍黄土，加黄柏。便滑，以人中黄代金汁。

　　〔杨梅瘟〕遍身紫块，忽然发出霉疮，清热解毒汤，下人中黄丸，并宜刺块出血。

　　〔疙瘩瘟〕发块如瘤，遍身流走，旦发夕死。急用三棱针刺入委中三分，出血。服人中黄散。

　　〔绞肠瘟〕肠鸣干呕，水泄不通，类绞肠痧。急宜探吐，服双解散。

　　〔软脚瘟〕便清泄白，足肿难移。此即湿温症，宜苍术白虎汤。

　　卷之一　疫症论治

　　附方

　　〔初起〕葱豉汤 葱白 豆豉〔表症〕白虎汤 见前中风。白虎汤辛凉发散，清肃肌表，气分药也。

　　〔里症〕承气汤 见前温。

　　〔解毒〕解毒汤 见前温。

　　〔表里〕凉膈散 见前中风。

　　〔表里〕双解散 荆 防 芩 栀 归 芍 桔 草 麻黄 薄荷 川芎 连翘 石膏 滑石 白术〔热结〕三黄石膏汤 芩 连 柏 栀 名黄连解毒汤，此加石膏、豆豉、麻黄。

　　〔虚烦〕栀豉汤 栀子 豆豉〔清热〕清热解毒汤 白虎汤去粳米，加人参 羌活 升麻 葛根 白芍 黄芩 黄连 生地黄〔夹虚〕人中黄丸 大黄（三两） 人中黄 苍术 桔梗 滑石（各二两） 人参 芩 连（各一两）

　　防风（五钱） 香附（一两五钱）

　　〔透邪〕达原饮 黄芩（钱半） 炙草 白芍 浓朴 草果（各一钱） 知母 槟榔（各二钱） 姜（七片）

　　枣（一枚） 达原饮除邪破结，溃散募原之伏疫也。

　　〔失下〕黄龙汤 大承气汤加参 草 归 桔 姜 枣〔生津〕生脉散 见前暑。

　　〔痰滞〕栝贝养荣汤 知母 花粉 贝母 栝蒌 橘红 白芍 当归 苏子 姜〔透斑〕举斑汤 白芍 当归（各一钱） 升麻（五分） 白芷 柴胡（各七分） 甲片（二钱） 姜〔表里〕大柴胡汤 见前温。

　　〔疫痢〕槟榔 芍药 枳实 浓朴 大黄 姜〔溺涩〕导赤散 见前温。

　　〔发黄〕茵陈蒿汤 见前湿。

　　〔血蓄〕桃仁承气汤 大黄 芒硝 桃仁 桂枝 甘草〔和解〕小柴胡汤 见前温症。

　　〔清血〕柴胡养营汤 柴胡 黄芩 陈皮 甘草 当归 白芍 生地 知母 花粉〔大头〕普济消毒饮 芩 连 陈 草 胡 桔 元参 连翘 升麻 薄荷 板兰根 马勃 鼠粘子〔大头〕头瘟汤 川芎（一钱） 荆 防 桔（各钱半） 柴胡（七分） 黄芩 归尾（各二钱）

　　〔风热〕荆防败毒散 败毒散见前伤风，此再加荆芥、防风。

　　〔瓜瓤〕生犀饮 黄土（二钱） 犀角（二钱） 黄连 苍术（各一钱） 金汁（半杯） 茶叶（一撮）

　　〔疙瘩〕人中黄散 辰砂 雄黄（各钱半） 人中黄（一两） 为末。薄荷桔梗汤下二钱。

　　卷之一　疫症论治

　　疫脉案

　　本 疫邪传胃，舌黄，脉洪数，汗渴。白虎汤，一服热退。明午复烦，恐散漫之邪虽去，已成里结也。

　　用苦辛寒方：人中黄、元明粉、黄芩、知母、枳壳、槟榔。三服脉症俱平。用蜜煎导粪下而解。

　　冷 高年染疫，脉右大于左，由邪从口鼻吸受，客于夹脊，溢自募原，见症头痛，胸中怫郁，务彻其邪，使速离募原。仿达原饮，用黄芩、知母、花粉、浓朴、枳壳、赤芍、豆豉，汗出热退，间日前症仍作，恶热，更加谵妄。诊时扬手掷足，揭去衣被，卧不安席，此欲战汗也。顷之，臂胫冷，身振战，逾一炊时，肢温汗透，脉静身凉。

　　白 甲戌春大疫，初病渴烦，五日后液复神苏。毗陵医按伤寒论治，拘定日数，谓邪入阳明之腑。予言疫邪始伏募原，继乃表里分传，不比风寒自表传里，治法必分彻表里之热，方不逆入心包，变现痉厥。今邪有转机，再与透解营热，则不虞内陷矣。乃用鲜生地、石斛、丹皮、知母、麦冬、竹茹、甘蔗、参须。一剂神识清，洪脉退，加青蒿、地骨皮。汗津津而热退。

　　冷 时邪伤肺，逆传膻中，由卫入营，酿毒发疹，密入云片，竟至神昏遗溺，是邪方张，而阴气已亏也。

　　用沙参、麦冬以保肺阴，牛蒡、连翘以泄疹毒，生地、五味以固肾气，丹皮、鲜藕引入血分，菖蒲、郁金开心窍，降热痰。二服疹消，加减症平。

　　张氏 疫症投补，壮热烦冤，齿焦唇血，舌芒刺，昏谵，循衣撮空，颔颤手战，脉小数，此热邪深陷，液涸风生，已显痉象。速用生地（六钱）、鲜斛、天冬（各四钱）、赤芍、元参（各三钱）、连翘、栀子、知母（各一钱）、鲜藕（二两），石菖蒲（汁）冲服。唇舌稍润，躁扰渐平。三服神识清爽，调理得痊。

　　赵氏 疫疠用五积散，烦渴，昏谵不寐，舌缩唇黑。又误进麻黄汤，肢搐鼻衄，脉数无度。窃谓五积散治伤寒恶寒，方中姜、桂、苍、朴皆热燥，疫症本不恶寒，服此营液愈涸，邪焰益炽，是抱薪救焚，再服麻桂，强汗劫津，更伤表气，与内陷热邪风马不及，势必痉厥衄红矣。勉用鲜生地、石斛（各五钱）、天冬、麦冬（各二钱）、山栀、知母、赤芍、连翘（各钱半）、犀角（磨汁七分）、蔗汁（一杯）冲服，即安睡，醒而神苏。

　　王氏 初春感疫，寒热不时，头胀面肿，此鼻吸疠邪，袭入窍络，目闭项痛，失治则结核溃脓，急须解散。

　　仿普济消毒饮，升麻、柴胡、桔梗、薄荷、陈皮、连翘、甘草，加山栀、荆芥、冬桑叶。三服而消。

　　韦妪 病疫兼旬，烦渴脉数，舌黑神迷，症成内闭，用犀角（尖）、元参、牛黄、鲜生地、连翘、麦冬、石菖蒲、银花露。二服热减神清。

　　曹氏 病起头晕欲呕，是秽邪从口鼻吸入，壮热肢冷，昏谵多寐，邪已熏灼心包，神明蒙蔽，急宜开解，勿令窍闭。羚羊角（八分）、人中黄（一钱）、豆豉（二钱）、栀心、连翘心（各钱半）、薄荷（一钱）、竹叶心（五钱）、菖蒲（根汁五匙）。一服神苏，汗出而解。

　　何氏 暑疫汗烦，疹出目瞑，舌焦脉洪长，症已传胃。仿石顽以秽攻秽，人中黄、豆豉、石膏、犀角（汁）、银花露、知母、山栀。症退。

　　贡氏妹 时疫秋发，传染必深，初起寒热，耳后结核，头眩胫冷，疹出便泻，宜从少阳透热泄湿，表里分解。医虑其体素阴虚，早投阿胶、熟地、鸡子黄滋腻，致壅气分之邪，脉来沉数，热势深陷，必难汗解，姑用清里彻热法：黄芩、羚羊角、人中黄、栀皮、连翘、滑石、通草、灯心。日再服，头汗剂颈，热犹蒸湿，思欲清扫弥漫，虽核消疹退，泻止胫温，而舌心已干，邪劫胃液，随用鲜地黄、石斛、麦冬、沙参、花粉、白芦根。舌已强，光燥无津，脉更促数，用透营滋液，犀角尖（磨汁）、鲜地黄、藕汁、天冬、西瓜翠衣、芦根、淡竹叶、栀心、知母。舌犹干黑而缩，目瞑多睡，三焦受邪，幸前药沁透心包，膻中不为热痰蒸蔽，然机窍不灵，仍用昨犀角方，加水甜梨肉二服，即以梨片安舌上，咀其凉润，越宿，舌津黑蜕，汗出热解。

　　张氏（据述） 病经旬余，仍头晕脘闷，热烦汗潮，今夏延境 疫，皆湿土郁蒸致病，节交处暑，炎未除，必是时气晚发，胆火上冒，湿热交搏，灼及心营，神呆液涸，撮空齿噤，热极生风，遂成痉厥。速宜透邪救液，遥拟一方：生地、犀角、羚羊角、元参、赤芍、鲜梨、麦冬、蒌仁、连翘、芦根。三服症平。

　　肖 体微热而虚烦，不渴不寐，是疫症已退，脉虚大按之如无，此禁谷而胃虚也。经云：胃不和则卧不安，得胃阴一复，烦热自除。用潞参、玉竹、白芍、归身、麦冬、茯神、枣仁、石斛、半夏曲、甘草、香稻叶。

　　数服全瘳。

　　眭女 口鼻吸入疠邪，头晕脘痞，烦热面红，适值经行，连小腹亦胀闷，脉右小数，左模糊，乃湿热与气血混并，治宜上下分解。栀皮、嫩桑叶、枳壳、栝蒌霜、郁金、杏仁、薄荷、人参、丹皮、赤芍、桃仁。

　　日二服。头晕腹胀已减，但热烦，中脘微痛，犹是热蒸湿痰阻气，且烦出于肺，防其变现斑疹。用宣通法：枳壳、栝蒌霜、白蔻壳、大贝母、杏仁、丹皮、赤芍、牛蒡子，连翘、灯心。二服汗出未彻，红疹稀疏，邪已外透，渴不多饮，而溺赤便溏，胸仍不宽，脉仍小数，湿热尚炽。法用辛凉透热于表，甘淡渗湿于里。薄荷、豆豉、通草、牛蒡子、杏仁、贝母、栝蒌、枳壳、赤苓、滑石、车前子、灯心。数服诸症渐平，但口燥饥不思食，乃病后胃津未复，法宜凉润调养胃阴。麦冬、石斛、玉竹、白芍、沙参、薏仁、茯神、蔗汁。数服而瘳。

　　眭女 热渴脘闷，舌苔里黄尖赤，头痛未解，手心如烙，湿邪搏热，僭踞上中焦，速速透解，毋俾出入募原，酿成陷里重症。枯芩（酒炒）、豆豉、枳壳、蒌霜、栀皮、薄荷、杏仁、荷叶边，二服汗出热减，去豆豉、荷叶边，加连翘、牛蒡子、丹皮。预防入营发疹，忽咳而衄，此蕴热迫血，直犯清道，为疫毒将解之兆，用黑山栀、鲜生地、杏仁、大贝母、花粉、沙参、芦根、蔗汁。数服愈。

　　族某 疫后感暑，舌光薄而干，渴饮肢厥，脉右缓左微，便溏语谵，仍理三焦在里湿热。元参、麦冬、花粉、石斛、赤苓、车前、薏米、知母。二服肢和舌润，去元参、车前、知母，加沙参、玉竹、大麦仁。数服而安。

