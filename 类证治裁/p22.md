<!-- { "loadSidebar": true } -->
　　巫妇 梅夏宿哮屡发，痰多喘咳，显系湿痰郁热为寒邪所遏。暂用加减麻黄汤温散。麻黄（三分）、桂枝（五分）、杏仁（二钱）、苏叶、半夏（制。各钱半）、橘红（一钱）、桔梗（八分）、姜汁（三匙），二服后随用降气疏痰：栝蒌皮、桑皮（俱炒，一钱）、贝母、杏仁（俱炒研。各二钱）、海浮石（三钱）、前胡、枳壳（各八分）、苏子（炒研，六分）、茯苓（二钱）、姜汁三匙。数服哮嗽除。

　　卷之二

　　喘症论治

　　（短气 少气 逆气附）

　　肺为气之主，肾为气之根，肺主出气，肾主纳气，阴阳相交，呼吸乃和。若出纳升降失常，斯喘作焉。

　　张口抬肩，气道奔迫，病机谓诸病喘满，皆属于热。海藏以为火铄真气，气衰而喘，有由然矣。夫喘分虚实，经云：邪入六腑则身热，不时卧，上为喘呼。又云：不得卧，卧则喘者，水气客之，此举之实也。经曰：秋脉不及，谓肺金虚也。则令人喘，呼吸少气。又曰：劳则喘息汗出，此明喘之虚也。实喘者，气长而有余；虚喘者，息促而不足。实喘者，胸满声粗，客邪干肺，上焦气壅，治在疏利；通用定喘汤。虚喘者，呼长吸短，肾不纳气，孤阳无根，治宜摄固。

　　六味丸去丹、泻，加牛膝、五味子、补骨脂、胡桃肉。故实喘责在肺，虚喘责在肾。叶氏亦云：喘症之因，在肺为实，在肾为虚也。徐灵胎《指南批本》云：喘在肺为实，在肾为虚。若虚实混治，鲜不残生，但疑似间极难辨认。香岩先生又以出气不爽为肺病，入气有音为肾病，更为难确矣。治喘者，凡肺窍壅塞，呼吸不利，气盛脉实，滑数有力，皆实候也。如肺感风寒致喘，三拗汤、华盖汤。肺热痰火作喘，麻杏石甘汤。肺寒饮邪喘逆，桂枝加朴杏汤。感暑 火盛而喘，香薷饮、白虎汤。因湿邪浊逆而喘，四苓散加杏、朴、桑皮、通草、葶苈。肺气不降，浮肿发喘，麻黄汤去桂枝，加桑皮、薏仁、茯苓。肺胀水停，上气喘咳，脉浮，小青龙加石膏汤。脉沉，大越婢加半夏汤。水病喘满，肾邪犯肺，宜通阳泄浊，真武汤合四郁散去白术。痰喘必涤其源，气郁生涎，温胆汤。火动生痰，清膈煎。怒喘兼平其气，四七汤。如吸音颇促，劳动则剧，气弱脉微，或浮大而弦，按仍如无，察其外无客邪，内无实热，皆虚候也。如肺虚金燥，生脉散。胃虚阳升。人参五味汤加茯苓、炙草。肾阴亏而精伤，冲任经虚，丹田火炽，肺金受烁，大剂六味汤加麦冬、五味。肾阳虚而气脱，孤阳浮越，面赤烦躁，火不归元，七味地黄丸加人参、麦冬。肾不纳气，身动即喘，阴阳枢纽失交，急需镇摄，肾气汤加沉香。从阴引阳，都气丸入青铅。从阳引阴，肾与肺胃俱虚，喘嗽乏力，人参一钱，胡桃三枚，连皮蜜炙。煎服效。病后气喘为肺虚，生脉散加阿胶、白术、陈皮。病后气喘嗽痰，面浮足冷，为阳虚，八味丸。产后喘，为孤阳绝阴，最危。因营气暴竭，卫气独根据，独居肺中，故喘急。独参汤灌之。若血入肺，面赤，喘欲死，参苏饮。如败血冲心，胸满上气，逐其败血，喘自定，血竭散。老人久病，喘嗽不得卧，杏仁丸。动即作喘，多由虚衰，宜嵩崖脾肾丸。阴虚宜滋养，熟地、萸肉、五味、阿胶、杞子、胡桃肉、蛤蚧尾。阳虚宜温养，参、 、归、术、茯神、莲子、山药、炙草。阴阳不交，摄纳下元，海参胶、淡菜胶、熟地、茯苓、牛膝、远志、骨脂、青盐、石英。以此分症施治，朗若列眉已。

　　〔短气〕呼吸促而不能续，似喘而无痰声，其症有二：一属支饮。《金匮》云：短气有微饮，当从小便去之。苓桂术甘汤主之，肾气汤亦主之。盖呼气短，用苓桂术甘汤以通其阳，阳气通，则小便能出矣。吸气短，用肾气汤以化其阴，肾气化，则小便之关门利矣。一属气虚。东垣云：肺主诸气，短气者，五脏之气皆不足，而阳道不行也。气短小便利者，四君子汤去茯苓，加黄 。如腹中气不转者，倍甘草。肺气短促，倍人参，加白芍，使肝胆之邪不敢犯之。若失血后，阴火上乘，短气不足以息，或肾虚发热唾痰者，生脉散加当归、黄、生地。

　　〔少气〕气少不足以言。经云：怯然少气，是水道不行，形气消索也。又曰：言而微，终日乃复言者，此夺气也。又曰：脾脉搏坚而长，其色黄，当病少气。独参汤、生脉散、保元汤。异功散。

　　〔逆气〕气上逆不得卧，而息有音。经曰：胃者六腑之海，其气下行，阳明脉逆，不得从其道，故不得卧而息有音也。起居如故，而息有音者，肺之络脉逆也。络脉不得随经上下，故留经而不行。络脉之病人也微，故起居如故而息有音也。其不得卧，卧则喘者，是水气之客也。水者循津液而流，肾为水脏，主津液，主卧与喘也。治阳明之气逆，四磨汤、七气汤。治肺络之气逆，杏子汤、小青龙汤、赵婢汤、苏子降气汤。

　　治肾气之逆，麻黄附子细辛汤、肾气汤、灵砂丹。

　　经曰：寸口脉实者，肺实也，肺必胀，上气喘逆，咽中塞，如呕状，自汗，皆肺实之候。右寸脉虚者，肺虚也，必咽干无津，少气不足以息。

　　《医通》曰：肺虚受寒而喘，参苏温肺汤。寒郁热邪而喘，中有热痰，遇冷即发，麻黄定喘汤。远年咳逆上气，胸满痞塞，声不出者，人参定喘汤。虚冷上气，劳乏喘嗽，《千金》用半夏、人参、姜、桂心，甘草煎服。上气不得卧，生姜、人参、橘红、紫苏各一钱，五味数粒。肥盛多痰，喘不能卧，元气未衰者，千缗汤，或合导痰汤。经年喘嗽，遇寒更甚者，九宝汤、安嗽化痰膏。喘嗽，气从脐下冲上，尺脉洪数，兼盗汗潮热，属阴虚。六味汤加补骨脂、五味，送灵砂丹。

　　凡衰病产后喘促者，均为少气，虽素有痰火，亦由气虚。须大剂生脉散。若虚而欲脱，元海根摇，火冲脐下逆冲而上，似喘非喘，吞若不及，急须峻补，镇摄丹田。大剂六味汤加五味、牛膝、青铅、元武甲心、磁石。

　　喘与胀二症相因，皆小便不利，故喘则胀，胀必喘。先喘后胀者，治在肺；先胀后喘者，治在脾。经曰：肺朝百脉，通调水道，下输膀胱。膀胱者，州都之官，津液藏焉，气化则能出矣。是小便之行，由肺气降下而输化也。若肺受邪，则失降下之令，以致水溢皮肤，而生肿满。此喘为本，肿为标，治宜清金降气为主，而行水次之。如脾主肌肉，恶湿克水，若脾虚不能制水，则水湿妄行，外侵肌肉，内壅滞上，使肺气不得下降，而喘乃生。此肿为本，喘为标，当实脾行水为主，而清金次之。若肺病而用燥脾之药，则金得燥而愈喘，脾病而用清金之药，则脾得寒而益胀矣。

　　卷之二　喘症论治

　　喘症脉候

　　喘脉宜浮迟，不宜急疾。喘逆上气，不得卧者死；上气面目肿，肩息，脉浮大者危。上气喘息低昂，脉滑，手足温者生；脉涩，肢寒者死。右寸沉实而紧，为肺感寒邪。亦有六部俱伏者，宜发散，则喘定。

　　卷之二　喘症论治

　　附方

　　〔通治〕定喘汤 麻 杏 芩 夏 草 白果 款冬 苏子桑皮〔补摄〕六味丸 见一卷中风。

　　〔发散〕三拗汤 见本卷哮。

　　〔解利〕华盖散 见本卷咳嗽。

　　〔痰火〕麻杏石甘汤 麻 杏 石 草〔饮邪〕桂枝加朴杏汤 桂 芍 草 姜 枣 朴 杏〔暑 〕香薷饮 见一卷中风。

　　〔暑 〕白虎汤 见一卷中风。

　　〔利湿〕四苓散 见一卷温。

　　〔散邪〕麻黄汤 麻 桂 杏 草〔肺胀〕小青龙加石膏汤 小青龙见本卷咳嗽，此加石膏。

　　〔水停〕越婢加半夏汤 见本卷咳嗽。

　　〔水逆〕真武汤 术 附 苓 芍 姜〔气痰〕温胆汤 见一卷温。

　　〔火痰〕清膈煎 广皮（钱半） 贝母 浮石（各二钱） 胆星（一钱） 木通（钱半） 白芥子（七分）

　　〔怒喘〕三因四七汤 苓 夏 苏 朴 姜 枣〔肺虚〕生脉散 参 五味 麦冬〔胃虚〕人参五味汤 参 术 广皮（各一钱） 五味（九粒） 麦冬 杏仁（各八分） 姜（三片）

　　枣（二枚）

　　〔引火〕七味八味丸 见一卷中风。八味丸加牛膝、车前，名肾气丸。

　　〔纳气〕都气丸 六味丸加五味子。

　　〔产喘〕参苏饮 人参（一两） 苏木（二两）

　　〔败血〕血竭散 血竭 没药（各一钱） 以陈酒、童便各半煎沸调服。

　　〔老人〕杏仁丸 杏仁 核桃肉 蜜丸。

　　〔虚衰〕嵩崖脾肾丸 肾气丸加骨脂、益智、砂仁。

　　〔支饮〕苓桂术甘汤 苓 桂 术 草〔少气〕保元汤 见一卷火。

　　〔少气〕异功散 见一卷中风。

　　〔气逆〕四磨汤 见本卷哮。

　　〔气逆〕七气汤 参 桂 夏 草 姜〔气逆〕杏子汤 麻 桂 杏 芍 姜 天冬〔降气〕苏子降气汤 见本卷失音。

　　〔肾气〕麻黄附子细辛汤 麻 附 辛〔气冲〕灵砂丹 水银 硫黄 二味炒成砂子，入水火鼎 炼为末，糯米糊丸麻子大。每服三丸，米饮下。

　　〔肺寒〕参苏温肺汤 参 苓 术 草 桂 夏 陈 苏 五味 木香 桑皮 姜〔寒包热〕麻黄定喘汤 即前定喘汤。

　　〔久嗽〕人参定喘汤 人参 麻黄 炙草 阿胶 半夏（各一钱） 五味 桑皮（各五分） 粟壳（二分）

　　姜（三片）

　　〔痰喘〕千缗汤 半夏（七粒） 皂角（去皮弦） 炙草（各一寸） 姜（二片）

　　〔胶痰〕导痰汤 见一卷中风。

　　〔喘嗽〕九宝汤 麻 杏 苏 桂 陈 荷 姜 草 桑皮 腹皮 乌梅〔喘嗽〕安嗽化痰膏 见本卷咳嗽。

　　卷之二　喘症论治

　　喘脉案

　　赵 衰年喘嗽痰红，舌焦咽燥，背寒，耳鸣颊赤，脉左弦疾，右浮洪而尺搏指。按脉症系冬阳不潜，金为火烁，背觉寒者，非真寒也。以父子悬壶，忽而桂、附，忽而知、柏，忽而葶苈逐水，忽而款冬泄肺，致嗽血益加，身动即喘，坐则张口抬肩，卧则体侧喘剧，因侧卧则肺系缓而痰益壅也。思桂、附既辛热助火，知、柏亦苦寒化燥，非水焉用葶苈，泄热何借款冬，细察吸气颇促，治宜摄纳。但热蒸腻痰，气冲咽痛，急则治标，理先清降。用川百合、贝母、杏仁、麦冬、沙参、牡蛎、阿胶（水化），燕窝汤煎。一啜嗽定而痰红止。

　　去杏仁、牡蛎、阿胶，加生地、竹茹、丹皮、元参、羚羊角午服，以清上中浮游之火，用熟地、五味、茯神、秋石、龟板、牛膝、青铅晚服，以镇纳下焦散越之气，脉症渐平。

