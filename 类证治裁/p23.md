<!-- { "loadSidebar": true } -->
　　族某 七旬以来，冒寒奔驰，咳呕喘急，脉弦滑，时 冷气。

　　夫寒痰停脘必呕，宿痰阻气必咳。老人元海根微，不任劳动，劳则嗽，嗽则气升而喘，必静摄为宜，仿温肺汤，用辛温止嗽以定喘。淡干姜、五味、（干姜、五味摄太阳而定喘，古人治嗽喘，必二味同用。）

　　桑皮（炙）、茯苓、潞参、甜杏仁、橘红、制半夏、款冬花、紫衣胡桃，数服喘呕俱定，十服全瘳。

　　李 喘由外感者治肺，由内伤者治肾，以肺主出气，肾主纳气也。出气阻而喘，为肺病，吸气促而喘，为肾病。今上气喘急，遇烦劳则发，不得卧息，必起坐伏案乃定，近则行步亦喘，是元海不司收纳之权，致胶痰易阻升降之隧，急急摄固真丸。熟地炭、牛膝炭、茯神、五味、萸肉、补骨脂、莲子（俱炒）。数服颇安。

　　贡 积年痰嗽，脉细形衰，动则疝气偏坠，病因肝肾久损，客冬心事操劳，身动即喘，痰嗽益剧，肉消骨立，是五液悉化为痰，偏卧不舒，是阴阳亦乖于用，所谓因虚致病，积损成劳候也。右脉沉数无力，左脉浮数无根，良由下元真气失纳，以致下引上急，吸入颇促而为短气，若不纳使归源，将下元根蒂都浮，喘嗽何由镇静，况症本肾虚水泛为痰，必非理嗽涤饮可效。奈何胆星、竺黄、芥子、芩、柏等无理乱投，不知顾忌。

　　昨议服固摄之品，痰气较平，而脉象未改，是损极难复，维系不固，有暴脱之忧。今酌定晨服都气丸加参、术、远志、故纸，晚服肾气汤去萸、泻、丹皮、桂、附，加茯神、五味、杞子、沙苑子、莲子、枣仁。冀其气平而痰嗽自定。

　　岳 少年体质阴亏，兼伤烦劳，脉虚促，热渴颊红，痰血喘急，速进糜粥以扶胃，食顷喘定，症宜清调肺卫，润补心营。甜杏仁、阿胶（水化）、沙参、川贝、茯神、枣仁、麦冬、石斛、蒌仁、黄 （蜜炒）。三服脉匀症退。继进燕窝汤，嗽喘悉止。治以培土生金，潞参、山药、炙草、玉竹、五味、茯神、杏仁、莲子、红枣，食进。丸用加减都气而安。

　　服侄 初春脉左弦长，直上直下，喘嗽吐红，梦泄。冬阳不潜，足少阴经与冲脉同络，阴虚火炎，气冲为喘，络伤为血，乃元海根蒂失固。医者不知纳气归原，泛用归、 、术、草，症势加剧，寒热咳逆，血升气促，冲脉动诸脉皆动，总由肺肾失交，急急收纳，务令阳潜阴摄。阿胶（水化）、牡蛎（醋 ）、龟板（酥炙）、龙骨（ ）、五味、山药、高丽参、茯神、枣仁、坎 （焙研）。数服嗽平血止，去坎 ，加青铅，冲气亦定。

　　倪 年近七旬，木火体质，秋嗽上气喘急，痰深而黄，甚则不得卧息，须防晕厥。治先平气定喘。蜜桑皮、苏子、杏仁、川贝母、茯神、栝蒌、百合。二服后，加白芍、麦冬。述旧服两仪膏痰多食减，今订胶方，减用熟地（砂仁末拌熬晒干，四两）、高丽参（一两）、茯苓（三两）、甜杏仁（炒研，五两）、莲子（八两）、枣仁（一两）、枇杷膏（四两）、燕窝（两半）、橘红（八钱）、贝母（一两）、山药（三两）、阿胶（一两），各味熬汁，阿胶收，开水化服。

　　某 肾不纳气则喘息上奔，脾不输精则痰气凝滞。今痰哮不利，呼吸颇促，病本在脾肾，而肺胃其标也。

　　由冬延春，脉候若断若续，忽神烦不寐，语谵舌灰，虚中夹温，治先清降。杏仁、栝蒌、象贝、茯神、潞参，菖蒲汁冲服。一剂嗽定得寐，舌苔稍退，进粳米粥，喘息乃粗，脉见虚促，急用纳气归原，冀根蒂渐固。高丽参、五味、牛膝炭。远志、茯神、杞子、莲子、牡蛎粉，六服。间用七味地黄丸而安。

　　卷之二

　　痰饮论治

　　痰饮皆津液所化，痰浊饮清，痰因于火，饮因于湿也。痰生于脾，湿胜则精微不运，从而凝结，或壅肺窍，或流经隧：饮聚于胃，寒留则水液不行，从而泛滥，或停心下，或渍肠间。此由脾胃水湿阴凝，必阳气健运，则浊阴下降，如烈日当空，则烟云消散，宜以理脾逐湿为治者也。若夫肾阳虚火不制水，水泛为痰，则饮逆上攻，故清而澈，治宜通阳泄湿，忌用腻品助阴；如四物六味等汤。肾阴虚，火必烁金，火结为痰，为痰火上升，故稠而浊，治宜滋阴清润，忌用温品助燥，如二陈六君子等汤。治法所必辨也。夫清澈为饮，稠浊为痰，饮惟停蓄肠胃，而痰则随气升降，遍身皆到。庞氏云：天下无逆流之水，因乎风也。人身无倒上之痰，因乎气也。在肺则咳，在胃则呕，在心则悸，在头则眩，在背则冷，在胸则痞，在胁则胀，在肠则泻，在经络则肿，在四肢则痹，变幻百端，昔人所谓怪症多属痰，暴病多属火也。然又谓见痰休治痰者，以治必探本，恐专事消涤，重虚其胃气，反滋膨胀耳。丹溪云：胃气亦赖痰以养，攻涤则胃虚而痰愈剧。亦有但治其痰者，如风痰散之，防风丸加南星、生姜。风兼寒者，青州白丸子。寒痰温之，理中化痰丸。暑痰豁之，消暑丸。湿痰燥之，二术二陈汤、白术丸。燥痰润之，润肺饮加杏仁、白蜜。火痰清之，清气化痰丸。食痰消之，保和丸、栝蒌丸。

　　酒痰化之，瑞竹堂化痰丸。郁痰解之，三因七气汤加郁金、菖蒲、香附。气痰利之，咯不出，咽不下，如败絮，如梅核。七气汤、三仙丸。惊痰泄之，控涎丹加辰砂、蝎尾。老痰软之，如海石、海粉、芒硝、瓦楞子之类，或青礞石丸。顽痰吐之，三圣散、青绿丸，虚者参芦散加竹沥。在上者涌之，桔梗芦散，或稀涎散。在下者导之，导痰汤，甚者滚痰丸。在脾者黄，滑而易出，二陈汤加枳、术。在肺者白如米粒，涩而难出，利金汤去姜、枳，加玉竹，蜜水冲。在肝者青而多泡，川芎丸加星、枳，甚者千缗汤。在心者赤，结如胶粘，半黄丸。在肾者黑而多咸。桂苓丸加泽泻、车前。留胁下者，天阴隐痛。二陈汤加白芥子。滞经络者，筋骨牵痛。荆沥、竹沥、姜汁行之，或旋复花汤加桂枝。入四肢者，手足疲软。导痰汤加桂枝、姜黄、竹沥。隐皮里膜外者，肿而麻木。二陈汤加白芥子、姜汁、竹沥。或成块流走不定，导痰汤加姜汁、竹沥。或成核结聚项间。痰核丸、痰核酒。膈上停痰痞闷，小陷胸汤加茯苓、枳实、姜汁、竹沥。脘中伏痰臂痛，指、迷茯苓丸。

　　痰滞气逆嗽多，六安煎。寒涎沃胆不眠，温胆汤，多惊者，加蝎尾。痰挟死血攻注，控涎丹加韭汁、桃仁、木香、胡椒、鲮鲤甲。痰结窠囊呕吐，姜汁、竹沥、韭汁饮。中风痰迷心窍，属寒者，涤痰汤下牛黄丸；属热者，下二丹丸。癫痫痰闷抽掣，牛黄丸。此皆治其标也。如求其本，脾虚湿痰，宜健脾以运之。四君子汤、参术健脾丸。肺热火痰，宜清肺以润之。清肺饮、四阴煎。脾肺气虚不运生痰者，六君子汤加木香。肺胃气虚不化生痰者，六君子汤加桔梗。脾气滞者，异功散加砂仁。中气弱者，补中益气汤。

　　脾胃虚挟湿者，脉濡缓，痰清稀，六君子汤加炮姜，补中益气汤加茯苓、半夏。肝肾虚，痰中见血者，六味汤加乌 鱼骨、参三七。肾阴亏，火动痰升者，五味天冬丸、百花膏。相火烁痰津涸者，滋阴清化丸。肾阳衰，水泛为痰者，薛氏八味丸，如不应，真武汤。劳损咳白痰如鸡蛋清，俗名白血者，补肺汤。此乃治痰之本矣，且痰饮同称而殊治，岂可混乎。试由痰论饮，《内经》有饮无痰，其论饮病，皆由湿淫土郁。至《金匮》乃立痰饮、悬饮、溢饮、支饮、留饮、伏饮等名，皆停水为患。如其人昔肥今瘦，水走肠间，漉漉有声，为痰饮，必目眩短气。饮在阳，则呼气短，苓桂术甘汤。饮在阴则吸气短，肾气丸。《金匮》云：短气有微饮，当从小便利之，苓桂术甘汤、肾气丸主之。饮后水流胁下，咳唾引痛为悬饮，脉必沉弦。十枣汤。饮水流于四肢，当汗不汗，身体疼重为溢饮。小青龙汤。咳逆倚息，短气不得卧，形如肿，为支饮。葶苈泻肺汤，或五苓散。

　　水停心下，背寒冷如掌大，短气，肢节痛，胁痛引缺盆，脉沉，为留饮。导痰汤。膈满喘咳呕吐，寒热，腰背痛，身振 ，为伏饮。倍术丸加茯苓、半夏。痰饮不渴，小半夏汤。支饮眩冒，泽泻汤。心下痞，膈间有水，悸眩。小半夏加茯苓汤。茶饮过多成癖，及饮酒成癖，姜桂丸。饮癖呕酸嘈杂，心悬如饥。三圣丸、苍术丸。

　　别有非痰非饮，吐清涎沫者，脾虚不能收摄也。六君子汤加益智、姜。渴欲饮水，水入即吐者，名水逆。五苓散，大法，外饮在脾，内饮在肾。治脾，苓桂术甘汤；治肾，肾气丸。气壅者开之，小青龙汤去麻、辛。呛咳者平之，鲜枇杷叶、杏仁、茯苓、前胡、苏子、桑皮。浊逆者温之，真武汤。阳微者和之，外台茯苓饮。湿滞者渗之，五苓散。留饮者逐之，桂苓汤。支结入络者通之，茯苓桂枝汤加参、草、川椒、半夏、姜、蜀漆。

　　饮症通治，五饮汤。仲景云：治痰饮当以温药和之，此可谓一言提要者矣。

　　仲景曰：饮而兼咳者，但治饮，不必治咳。

　　缪仲淳曰：生痰之源不一，治各不同。由阴虚火炎，上迫乎肺，凝结为痰，是谓阴虚痰火。痰在肺而本于肾，治宜降气清热，益阴滋水。忌辛温燥热补气药。由脾胃寒湿生痰，或饮啖过度，致脾气壅滞为痰，此病在脾胃，无关肺肾，治宜燥脾利气。忌滞腻寒苦湿润药。由风寒郁热生痰，病亦在肺，治宜豁痰，清利中佐以辛温，麻黄生姜之类，以散外寒，忌温补酸收药。则药无格拒之患。夫痰质稠粘，饮惟清水，或青绿苦酸，多因过饮茶酒，或情抱抑郁，中寒湿阻，治宜燥湿利水，温通阳气以行之。二陈五苓真武之属。

　　张路玉曰：痰饮变生诸症，必以治饮为先，诸症自愈。如头风眉棱骨痛，屡用风药不效，投以痰剂收功。患眼赤羞明而痛，与凉药弗瘳，畀以痰剂获效。凡此之类，不一而足，在审症圆机耳。如太阴痰厥头痛，不专治风，亦此意也。

　　卷之二　痰饮论治

　　痰饮脉候

　　脉沉者留饮，双弦者寒也，偏弦者饮也。肺饮不弦，但苦喘满短气。支饮亦喘不得卧，短气，其脉平。

　　沉而弦者悬饮。肝脉软而散，色泽者溢饮。《提纲》曰：痰脉弦滑。《三因》曰：饮脉皆沉细弦滑。病患一臂不遂，时复移在一臂，其脉沉细，非风也，必有饮在上焦。痰得涩脉，必费调理，以痰胶固，脉道阻塞也。左右关脉实大而浮，膈上有稠痰也，宜吐之。病患百药不效，关上脉伏而滑者，痰也；眼胞上下如黑煤者，亦痰也。

　　《回春》曰：眼黑而行步呻吟，举动艰难，入骨痰也，非萆 苦参不除，其遍体骨节痛，审气血加化痰药。

