<!-- { "loadSidebar": true } -->
　　血随气运，春气在经脉，夏气在孙络，长夏在肌肉，秋气在皮肤，冬气在骨髓，其深浅有如此者。海有四，冲为血海，膻中为气海，脑为髓海，胃为水谷海。门有七，唇为飞门，齿为户门，会厌为吸门，胃上口为贲门，下口为幽门，小肠下口为阑门，大肠下为魄门，即肛门。窍有九，肺窍于鼻，脾窍于口，心窍于舌，肝窍于目，肾窍于耳，亦窍二阴。脊二十一椎，肺六叶，两耳，附脊第三椎，为华盖。心七孔，附脊第五椎，如莲蕊，外有包络，中通肺脾肝肾，心下有膈膜，周遮浊气。肝七叶，左三右四，附脊第九椎，胆三寸，居肝叶下，为清净府。脾象刀镰，与胃连膜，胃当脊十一椎，分上中下脘以达肠，为太仓。肾两枚，附脊十四椎，下中间命门真阳，为生身根蒂。小肠连胃下口，前附脐，后近脊左回叠十六曲，以泌别清浊。大肠属小肠下口，当脐右叠十六曲，达广肠，抵直肠，传浊出后阴。膀胱无上口，当脊第十九椎，化气渗水，以出前阴。细思交肠一症，知膀胱亦有上口而常闭，得三焦气化，水渗脬中而为溺耳。三焦相火，游行诸经，周身上下，上焦如雾，在胃上脘，主出阳气，中焦如沤，当胃中脘，蒸化精微，下焦如渎，当脐下，济泌别汁，此十二脏腑之象形部位，宜按图而审指者也。验于内，则诸气皆属于肺，诸血皆统于脾，诸脉皆属于心，诸筋皆隶于肝，诸髓皆司于肾，诸脏皆禀气于胃。验乎外，则肺主皮毛，脾主肌肉，肝主爪甲，胃主四肢，肾主五液，心为汗，肺为涕，肝为泪，脾为涎，肾为唾。心主舌色。一身所宝，惟精气神，神生于气，气生于精，精化气，气化神，故精者身之本，气者神之主，形者神之宅也。精者，神倚之如鱼得水，气根据之如雾复渊，故阴精所奉其人寿。言乎形则头者阳之会，囟者髓之门，发者脑之华，庭者眉之宇，瞳者肾之精，明堂者色之应，口角者地之仓，龈者胃之络，齿者骨之余，会厌者音声之户，廉泉者津之道，舌者心之苗，咽者脉之聚，脾、胃、心、肾、肝、小肠脉循咽挟咽。脉者营之居，玄府者汗之孔，胸中者阳气之郛，离宫者神之舍，募原者五脏之空，膈肓者上下之蔽，气街者经之隧，神阙者脐之宫，背者经之俞，十二经俞穴。脊者身之柱，膂者脊之辅，腋者肩之谷，肘者肢之节，臂者身之使，肩下臂上，内为 ，外为膊，节次为肘，肘下为臂，臂下为腕。关者腕骨之中，寸者关之前，尺者关之后，合谷者骨之歧，大、次指陷中虎口穴。劳宫者掌之心。腰者精之府，命门者生之根，肾者胃之关，季胁者胆之部，宗筋者茎之系，睾丸者肾之外候，胞宫者任之内维。任主胞胎。尻者节之 ，节者骨之枢，股者髀之续，膝者筋之总， 者膝之曲， 者足之肚，踝者骨之突，跗者足之面， 者足之跟，涌泉者足之心，此按部定名所可胪指者也。

　　卷之一

　　中风论治

　　风为百病之长，故六淫先之，以其善行数变，受之者轻为感冒，重则为伤，最重则为中，然有真中、类中，中血脉经络腑脏之辨。西北高寒风劲，真气虚者，猝为所中，是名真中，经所谓中六腑五脏之俞也。真中者，风邪在表，身痛拘急，宜汗，小续命汤，或疏风散。风邪在经，口眼 斜，偏枯疼痛，大秦艽汤，或愈风汤。

　　风邪入里，多滞九窍，唇缓便秘，口不能言，耳聋鼻塞目瞀，痰涎昏冒，宜下，三化汤，或麻仁丸。东南卑湿酿热，真阴亏者，风自内生，虚阳上冒，亦致昏仆，是为类中，实与外风无涉，经所谓阳之气以天地之疾风名之也。类中者，痰多壅塞，捣萝卜子，以温汤和饮吐之。脾虚呕痰者，六君子汤，异功散。肾虚水泛为痰者，六味丸，或八味丸汤服。中气虚者，补中汤。阴虚者，补阴煎。夫以地分真、类，谓真中者西北为剧，类中者东南为多，未可胶柱以谈也。善乎！石顽张氏之说曰：尝诊西北中风者，验其喑痱遗尿，讵非下元之惫，当从事地黄、三生等饮乎？ 僻不遂，讵非血脉之废，而从事建中、十全等汤乎？东南类中，岂无六经形症见于外，便溺阻隔见于内，当从事续命、三化等汤乎？是真通论矣。其中血脉，则口眼 僻。中络，则肌肤不仁。

　　中经，则脊重不伸。中腑，则肢节废，便溺阻。中脏，则舌喑吐沫。《金匮》分析既明，至《千金》引岐伯论中风，大法有四：一偏枯，半身不遂也；二风痱，四肢不收也；三风懿，奄忽不知人，舌强不能言也；四风痹，诸痹类风状也。迄乎河间主火，谓心火暴盛，肾水虚衰。东垣主气，谓猝中乃本气自病。丹溪主痰，谓湿生痰，痰生热，热生风。总之，气虚则火动痰升，其症似风非风，皆辨明类中之由，与真中症异。专宜养气血，兼清痰火，大忌风燥之剂。凡虚风外中，轻则麻痹不仁；羌活愈风汤。

　　重则瘫痪不用。大秦艽汤。其痰火内生，轻则舌强难语；涤痰汤。重则痰壅神昏。至宝丹。既辨其中络、中经、中腑、中脏，及中经络，兼中腑脏，并审其兼虚兼实，兼寒兼热兼痰，而入手先分闭症脱症，如牙关紧闭，两手握固，是为闭症。苏合香丸，三生饮开之。如口开脾绝，手撒心绝，眼合肝绝，遗尿肾绝，鼻鼾肺绝，以及吐沫、直视、摇头，面赤如妆，汗出如珠，皆为脱症。大剂理中汤灌之。兼灸脐下。凡国中，先用通关散吹鼻，有嚏可治，无嚏多死。

　　〔口噤〕足阳明之经上夹口，风寒乘虚袭入，则挛急口噤，先用乌梅肉、冰片、生南星为末擦牙，其噤可开。宜竹沥、姜汁调苏合香丸灌之，再用巴豆油纸卷皂角末，烧烟熏入鼻中，人事自省。

　　〔痰壅〕宜吐之，稀涎散加橘红，或姜盐汤灌之。以鹅翎探吐，或三圣散加蝎吐之。后用星香散、二陈汤、涤痰汤、导痰汤。挟虚，加参、 、竹沥。挟寒，加桂、附、姜汁。脾虚呕痰，六君子汤，异功散。中气虚，理中汤，温胃饮。

　　〔口眼 僻〕因血液衰涸，不能荣润筋脉。《灵枢》云：足阳明筋病，颊筋有寒则急，引颊移口，有热则筋弛，纵缓不胜收，故僻。又云：足阳明、手太阳筋急，则口目为僻。宜润燥以熄风。大秦艽汤、或十全大补汤尤妥。

　　〔半身不遂〕因气血不至，故痛痒不知，经曰：营虚则不仁，卫虚则不用，营卫俱虚，则不仁且不用。

　　自丹溪以左枯属血虚，用四物汤。右枯属气虚，用四君子汤。气血两虚而挟痰，用二陈汤，加钩藤、竹沥、姜汁。宗其治者多不效，何也？治偏枯，宜从阴引阳，从阳引阴，从右引左，从左引右，使气血灌注，周流不息，莫如养血温经。补中汤少加附子，下七味地黄丸。以附子能行参、 之力，而阳和自转，肉桂能通血脉，而筋节自荣，挟痰者，八珍、十全等汤加南星、半夏、姜汁。营卫俱虚者，黄 五物汤，膝骨软，加牛膝、虎骨，节软，加木瓜、当归。

　　〔四肢不收〕诸阳经皆取于手足，循行身体，如邪气客于肌肤，随其虚处停滞，与气血相搏，故肢不举，脉缓大有力，土太过也，当泻其湿。胃苓汤。脉细小无力，土不足也，当补其气。补中汤。瘦人血枯筋急，木旺风淫者，四物汤加钩藤、秦艽、防风、木瓜。肥人色白多痰者，六君子汤加秦艽、天麻、竹沥、姜汁。

　　〔角弓反张〕邪入经络，则腰背反折，挛急如角弓状。小续命汤。如先受风，复感寒，无汗恶寒为刚痉；先受风，复感湿，恶风有汗为柔痉。刚痉续命汤去附子，柔痉续命汤去麻黄。

　　〔螈 〕因肝经风火搏于经络，则手足抽搐，或伸或缩，而动不止，由血虚不能荣筋，而燥气乘之，宜滋肝肾，灌输筋脉，使水火熄，则风木自平。大秦艽汤，或十补汤加减。

　　〔猝倒无知〕凡类中病出于脏，精去则气去，所以眩晕猝倒，气去则神去，所以昏愦无知，阴阳脱离，精气不交，须参附大剂，峻补其阳。继以地黄丸，加杞子、当归，或十补丸，填补真阴。若心火盛，肾水衰，致猝倒神昏，肢掣口 ，宜地黄饮子去桂、附、巴戟，峻补其阴。继以生脉散，滋其化源。

　　〔舌强不语〕舌为心、脾、肝、肾四经所系，邪中其经，则痰涎闭其脉道，舌机不掉，因痰迷心窍者，清心火，涤痰汤。因湿痰者，清脾热，六君子汤加枳实、竹茹。因风热者，清肝火，凉膈散加减。肾虚内夺为喑痱，地黄饮子。舌强口角流涎，脾不能摄者，六君子汤加竹沥、姜汁。惊痰堵塞，舌本强硬者，正舌散加薄荷。舌麻语謇者，省风汤加沉香。唇缓舌强者，解语汤。肥人舌本强，作湿痰治，瘦人作心火治，不可纯补，恐堵塞经络中痰火。通用加味转舌膏。外取龟尿少许，点舌神效。（置龟于新荷叶上，以猪鬃戳其鼻，尿立出。）

　　有饮食照常，但失音不语者，名曰哑风。宜小续命汤去附子，加石膏、菖蒲。

　　〔遗尿〕系肾气亏极，用参、 、术、附、益智、五味。以保元阳之脱。火虚者，地黄饮子。水虚者，六味丸。

　　〔眩晕〕凡虚阳上巅，得痰升则眩晕，经所谓上虚则眩也，宜培其中气。五福饮或大补元煎，加甘菊炭、牡蛎、白芍、天麻。此猝倒所由来也。

　　〔麻木不仁〕遍体顽麻，无汗气实。乌药顺气散。十指及面麻木，乃气虚风袭。补中汤去术、归、陈，加白芍、五味子。麻木体软，搔起白屑，乃脾血不荣。补中汤去柴胡，加地黄、白芍、芝麻。

　　真中风，虽风从外中，亦由内虚召风，其挛急偏枯，口 舌强，二便不爽，由风挟痰火壅塞，致营卫脉络失和。先用通关，继则养血顺气，佐以消痰清火，大秦艽汤，或愈风汤。宣通经隧。风闭，用桂枝、羌活。

　　寒凝，用姜、附、桂心。热痞，用栀、芩、石膏。湿滞，用苍、朴、五苓。血瘀，用桃仁、牛膝、气滞，用木香、枳壳、青、陈。痰阻，用星、夏、浮石、牛黄。类中风本非外风，猝仆昏厥，无 斜偏废等症，是宜辨也。故叶氏谓内风乃身中阳气变化，肝为风脏，因血液衰耗，水不涵木，肝阳偏亢，内风时起，宜滋阴熄风，濡养营络。以熟地、首乌、杞子、当归、牛膝、胡麻、石斛、五味子、甘菊、牡蛎。补阴潜阳，如虎潜、固本、复脉之类。阴阳并损，无阳则阴无以化，宜温柔濡润。如沙苑子、苁蓉、杞子、人参、阿胶、当归。

