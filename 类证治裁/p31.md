<!-- { "loadSidebar": true } -->
　　阳紧阴数为吐，阳浮而数亦为吐。脉紧而滑者吐逆，紧而涩者难治。寸口脉数者吐，脉弱而呕，小便复利，身有微热，见厥者死。呕吐大痛，色如青菜汁者死。中焦哕逆，其声短，是水谷之病，为胃火，易治；下焦哕逆，其声长，是虚邪之病，为阴火，难治。低声频密相连，为实，易治；半晌哕一声，为虚，难治。暴病发哕，必痰食血，或怒气所干，易治；久病发哕者，多难治。

　　卷之三　呕吐论治

　　附方

　　〔平肝〕左金丸 见一卷火。

　　〔平肝〕戊己汤 见本卷饮食。

　　〔胃寒〕吴茱萸汤 吴萸 人参 姜 枣〔行滞〕香砂六君子汤 六君子加 木香 砂仁〔镇逆〕旋复代赭汤 人参 甘草 旋复花 代赭石 半夏姜枣〔除痰〕二陈汤 见一卷中风。

　　〔扶阳〕理中汤 见一卷湿。

　　〔祛风〕真武汤 见二卷喘。

　　〔消痞〕生姜泻心汤 见本卷饮食。

　　〔液虚〕大半夏汤 半夏 人参 白蜜〔行水〕小半夏汤 半夏 姜〔化痰〕温胆汤 见一卷温。

　　〔伏蛔〕理中安蛔汤 参（三钱） 术 苓 姜（各一钱半） 川椒（炒，十四粒） 乌梅（三个）

　　不用甘草，忌甜。

　　〔蛔厥〕乌梅丸 乌梅 细辛 附子 桂枝 人参 黄柏 当归 川椒 干姜 黄连〔伏蛔〕安胃丸 乌梅 川椒 川附 桂枝 干姜 黄柏 黄连 川楝子 广皮 青皮 白芍 人参〔止呕〕半夏泻心汤 见一卷温。

　　〔暴吐〕生姜橘皮汤 橘皮 姜〔呕吐〕橘皮半夏汤 橘皮 半夏 姜〔暴吐〕枳桔汤 枳 桔 陈 朴 木香〔反胃〕金花丸 生南星 生半夏（各一两） 天麻（五钱） 雄黄（二钱） 白面（三两） 滴水为丸，姜汤下。

　　〔去积〕紫沉丸 杏 蔻 陈 夏 砂仁 乌梅 丁香 槟榔 沉香 木香 巴霜 醋糊丸。

　　〔通闭〕半夏生姜大黄汤 夏 姜 大黄〔泄饮〕猪苓汤 猪苓 赤苓 白术〔吐厥〕橘皮汤 橘皮 生姜〔散逆〕橘皮竹茹汤 橘皮 竹茹 加姜汁 人参 甘草 大枣〔逐寒〕半夏干姜汤 半夏 干姜 浆水煎。

　　〔温胃〕红豆丸 丁香 胡椒 砂仁 红豆（各二十一粒） 姜汁糊丸，以大枣一枚去核，填入一丸，煨熟嚼之。

　　〔脾郁〕归脾汤 见二卷劳瘵。

　　〔漏气〕麦冬汤 麦冬 参 术 陈 苓 竹茹 甘草 芦根 玉竹 陈米 姜〔走哺〕人参汤 人参 黄芩 知母 玉竹 芦根 竹茹 白术 栀子 陈皮 石膏〔镇坠〕灵砂丹 见二卷喘。

　　〔镇逆〕养正丹 硝石 硫黄（各一两） 研末，入瓷器内微火炒，再研，次用水飞。元精石（一两）

　　五灵脂 青皮 陈皮（各二两） 醋糊丸豆大，每服三十丸，空心米饮下，一名来复丹，又名黑锡丹。

　　〔胃虚〕比和饮 四君子汤加 陈皮 砂仁 藿香 神曲 陈米 伏龙肝 姜 枣〔止吐〕藿香安胃散 橘皮 人参 丁香 藿香（各二钱五分）

　　〔清胃〕竹叶石膏汤 见一卷伤风。

　　〔劫饮〕二术二陈汤 见二卷痰饮。

　　〔和脾〕温胃饮 见一卷中风。

　　卷之三　呕吐论治

　　呕吐脉案

　　叔 深秋吸受秽邪，呕吐不已。先服藿香正气散，入口即吐，身热足厥，面黑眶陷，或进导痰温胃饮，呕恶不纳。诊之脉虚少神，予谓此中宫虚极也。速用潞参、山药、茯苓、炙草、白术、橘白、苏子、莲子、红枣、煨姜、粳米煎。稍稍与服，竟不吐，思食粥矣。后加减数味，调理而康。

　　李妪 由腰痛续得寒热呕吐，汗出畏冷，寸关脉伏，两尺动数。思高年水谷不入，呕多胃气先伤，况寸关脉不见，阳气已虚，足必时厥，宜其汗出而畏冷也。自述胫寒至膝，乃用煨姜汁热服，呕定。即与粥汤，右脉略起，因与吴茱萸汤，脉症悉平。

　　族某 胸痛食减吐酸，由肝逆浊泛。用吴茱萸、浓朴、枳壳、青皮、半夏、茯苓为末。空心日再服，金橘皮泡汤下。效。

　　夏氏 两寸洪大，两关弦滑，呕逆耳鸣，口干头晕，白带连绵，症属肝胃不和。吴萸（黄连汁炒）。生白芍、山栀、半夏（青盐炒）、茯苓、苏子、枳壳、蒌霜。三服症平。

　　李 脉洪大搏指，口干频咳，食后吐水，头目震弦而心悸。此劳力伤阳，阳化内风，上冒清道，风翔则水涌，胃虚则木乘，故呕眩不已，其水停膈间，心必悸，津不上潮，口必干，气不下降，便乃秘。治先和阳降逆，山栀、甘菊（炒）、冬桑叶、茯苓、杏仁、苏子（俱炒研）、牡蛎（ ）、海浮石、淡竹茹、前胡。三服症平，脉较敛，其神倦者，火风逆势已折也。减甘菊、桑叶，加白芍、茯神、栝蒌、半夏、潞参，和肝胃以清涤痰火，遂愈。

　　族女 情志怫悒，头眩颊赤，夏初食入即吐，脉虚小，经期错乱。由肝胆火风侮胃，不及传变，倾翻甚速，且胃虚作呃，木气乘土，久则冲脉失涵，络伤内溢，以冲为血海，隶在阳明也。先宜苦以降逆，山栀、羚羊角、竹茹、旋复花、半夏曲、柿霜。三四服眩吐止。去羚羊角、半夏曲，加阿胶（另化冲）、丹皮、白芍、茯苓、甘草，调养肝胃而经期顺。

　　卷之三

　　噎膈反胃论治

　　阳结阴涸，上下格拒，而噎膈反胃之症成。人身上下七门，自飞门至魄门。咽为吸门，即会厌，气喉上饮食者。胃上口为贲门，下口为幽门，幽门上冲吸门，其吸气不得下归肝肾，为阴火格拒，故噎膈不通，甚则反胃。分言之，则噎者咽下梗塞，水饮不行，食物难入，由痰气之阻于上也。膈者胃脘窄隘，食下拒痛，由血液之槁于中也。反胃者，食入反出，完谷不化，由胃阳之衰于下也。而昔人通谓之膈。《黄帝针经》云：胃病者，膈咽不通，饮食不下。丹溪云：血耗胃槁，槁在贲门，脘痛吐食，上焦膈也：食下良久复出，槁在幽门，中焦膈也；朝食暮吐，暮食朝吐，槁在阑门，下焦膈也。经云：三阳结，谓之膈，以手太阳小肠主液，足太阳膀胱主津。三阳，士材指大小肠膀胱，《金鉴》指胃大小肠。此据《内经》王注、汪注。二腑热结，则津液枯燥，前后秘涩，下关既扃，势必上涌，故食噎不下，即下而仍出，是火上行而不下降矣。王太仆亦云：食不得入，是有火也，食入反出，是无火也。噎膈初起，多因忧恚悲悒，以致阳结于上，阴涸于下。《医鉴》云：五噎，忧、劳、思、食、气也，饮食猝阻，不能下。五膈，忧、恚、寒、食、气也，心脾之间，上下不通，或结咽喉，时觉妨碍，吐不出，咽不下。治宜调心脾以舒结气，归脾汤去术，养心汤去桂再加归、芍、香附。填精血以滋枯燥，猪脂丸。反胃初起，多因土弱火衰，以致朝食暮吐，暮食朝吐，治宜扶胃土以通阳，异功散加益智，丁香、干姜、砂仁、粳米。益命火以蒸化。八味丸。其立法要使辛滑通痞，姜汁、竹沥、贝母、杏仁、栝蒌、枇杷叶、韭白汁。而脘痹以开；甘酸化阴，人参、天冬、麦冬、蔗汁、枣仁、白芍、乌梅、木瓜。而液枯以润。或健脾理痰，四君子、六君子汤，或二陈汤加竹茹。不偏任温燥以劫液；或滋阴养血，生地、阿胶、牛乳、梨汁、芝麻、柿霜，或四物汤。不偏用清润以助痰。气滞成噎者，宣理气隧。九香虫、丁香皮、郁金、檀香、石见穿、枳壳、广皮、广木香。血瘀成膈者，兼通血络。桃仁、红花、延胡、当归须、鸡血藤膏。士材治血膈，用人参、五灵脂、归尾、桃仁、郁金。云岐人参散用冰麝，亦同此法也。因胃阳虚，而浊瘀反胃者，用通补胃腑，辛热泄浊法。参、苓、吴萸、干姜、益智、陈皮、半夏、砂仁壳。因气郁痰阻，用苦降辛通法。黄连、杏仁、橘红、姜汁、竹茹、苏子、半夏。因肝郁气逆，用两通厥阴阳明法。当归、白芍、香附、半夏、茯苓、杏仁、橘红、竹沥、姜汁。因酒热郁伤肺胃，用轻剂清降，枇杷叶、杏仁、郁金、栝蒌、前胡、桑白皮。及苦辛开肺法。桔梗、贝母、杏仁、蔻仁、生姜、橘红、山栀。其由忧思伤脾，气郁生涎，饮可下，食难入。香砂宽中丸去青皮、槟榔。由七情郁结，胸脘拒痛，脉必沉涩。七气汤加郁金、栝蒌、砂仁、木香。由痰饮阻滞，呕吐翻胃，脉必结涩。先以来复丹控其痰，再用大半夏汤加茯苓、枳壳、竹沥。由瘀血积滞，传化不变，反上行者，脉必芤涩。滋血润肠丸加减。至脾气败，血液耗，胃脘枯槁，溺少便秘。补气健脾丸，参入滋血润肠丸，或韭汁牛乳饮。若口吐白沫，粪如羊屎，不可治矣。勉用姜汁、杏酪、白蜜、牛乳、益智、韭子、半夏。《医学心悟》云：开关用启膈散最效。又如五汁饮以清燥，利膈丸以通壅，汞硫散以止吐，总忌香燥破气，辛热耗液。唯一种胃阳衰，不能运化者，暂用辛温开结，继仍以益阴养胃为宜。粳米、人参、山药、莲、枣、牛乳、小麦。膈症生虫，用河间雄黄散。有梅核膈，吐不出，咽不下，咽喉妨碍，由气郁痰结，涤痰丸。由死血，昆布、当归、桃仁、韭汁，童便。有翻胃，食入即翻出，或痰或热，壅阻膈间，非如反胃之早食晚吐，晚食早吐也。清热二陈汤。

　　再论噎由气结，膈由痰与气逆，或瘀血。一种气噎，临食辍箸，嗌阻沫升，气平食入，病在上焦肺胃间，治以轻扬利膈，苦降则过病所。一种痛膈，食下格拒，呕涎嘈痛，而饥焰中焚，病在中焦，治以辛香通降，不效，必兼理血络。一种胃槁，脘系窄隘，即勺饮亦妨碍，由衰年血液渐枯，胃管扃闭，饮入则涎升泪出，二便俱少，开合都废，治以辛滑润养，大忌香燥耗液，刚热劫阴，此脘血失荣，下咽易梗，一切碍滞闭气食品，咸宜禁忌。尝见食山芋而成噎者，食鸡子而咽成膈者，若再忧思郁怒，结于中而莫解，情志之病，尤难霍然。徐灵胎谓噎膈症，十死八九，反胃症十愈八九。再论反胃，由食久不化，腐浊上攻，彻底翻澜，二肠失司传送，病在幽门以下，古法多谓胃中无阳，精微不能蒸化。然经云：诸呕吐逆，皆属于热。且胃津先夺，热燥难投，必细参脉症，或苦降辛通，宣行壅滞。曾记一壮年反胃吐食，服八味汤，暂止复吐，食羊血得愈。

　　又沈姓年高嗜饮，兼情悒不遂，吐沫拒食，半载未愈。一老医投药四剂，病势减半，再用十剂料，浸酒服而全愈。方用大生地（五钱）、海浮石（一两）、乌药（钱半）、牛膝、灵磁石、云苓、归身（各三钱）。玩此方兼温清镇泄，升降气血，性味不偏，传者目睹治验，因附记备考。

　　卷之三　噎膈反胃论治

　　病愈后禁忌

