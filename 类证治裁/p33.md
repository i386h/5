<!-- { "loadSidebar": true } -->
　　宗气积于胸中，为气之海；卫气行于脉外，为营之护；元气根于脾土，中气出纳丹田。顾经云：百病皆生于气者。由六淫戕于外，七情战于中，则气之冲和者致偏，清纯者化浊，流利者反滞，顺行者多逆。如寒则气收，暑则气泄，喜则气缓，怒则气上，悲则气消，恐则气下，惊则气乱，思则气结，劳则气耗。清气在下，则生飧泄；浊气在上，则生 胀。甚则厥逆哕呃，痞呕噎膈，攻逐刺痛，无非气所主病。局方治法，通用辛香燥剂，然当审其虚实新久。如气虚宜培，用四君、补中、保元诸汤。气实宜泄，用七气、五磨、降气诸汤。新病胀满，宜辛通，用半夏、砂仁、枳壳、苏子、杏仁、生姜、蒜。久抱悒郁，宜温散，用越鞠丸去苍术、神曲，加木香、郁金、陈皮。肺气 郁，宜开，用桔梗。栝蒌、杏仁、枇杷叶、贝母、桑白皮。虚促宜敛，补肺汤。肝气升逆，宜降，青皮、枳壳、降香、浓朴，香附、苏子。燥急宜缓，白芍、甘草、木瓜、阿胶、生地、石斛。胆气郁滞，宜和，温胆汤。火热宜泄，丹皮、嫩桑叶、连翘、山栀、龙胆草、黄芩。

　　胃气结燥，宜疏，苏梗、枳实、藿香、栝蒌、竹茹、木瓜。 痛宜调，乌药、香附、半夏、丁香、广皮、煨姜。

　　木火乘土，宜平。胆乘脾，戊己汤。肝乘胃，白芍、陈皮、枳壳、浓朴、乌梅、吴茱萸。腑不宣通，宜升降，正气散，降气汤。肾气厥逆，宜温，吴茱萸汤。三焦痞塞，宜运，丁香五套丸。六气失调，伤暑霍乱，清不升，浊不降，六和汤。七情气郁，喉间如絮，咯不出，咽不下，三因七气汤。气痞，半夏泻心汤。气结，沉香化气丸。气虚挟滞，异功散，寒者治中汤。挟痰，二陈汤加香附、枳壳。挟火，左金丸、龙胆泻肝汤、戊己丸、火郁汤。挟寒，乌沉汤。挟食，大和中饮，或保和丸。挟血瘀，血郁汤。噫嗳，代赭旋复汤。呃逆，橘皮竹茹汤。刺痛，木香调气汤。膈噎，神香散、秘传膈噎膏。怒后胁满，解肝煎去砂仁，加山栀、金橘。暴怒气厥，人事不省，苏合香丸灌之。妇女血气攻冲，心腹猝痛，乌沉汤。大约气行则痛止，气调则血和。清者宜升，浊者宜降。郁则生火，滞则生痰。

　　辛香暂用开导，燥热又易劫阴。以气本属阳，有余便是火。且上升之气，自肝而出，中挟相火，故气病多属肝逆犯胃，肝阳化风。再若冲脉失镇，丹田失纳，肺肾不交，喘促交至。治气者，当从此际参之。

　　卷之三　诸气论治

　　诸气脉候

　　下手脉沉，便知是气。其或沉滑，气兼痰饮。沉极则伏，涩弱难治。沉实有力宜辛散，沉弱少力宜温养。

　　弦洪有火宜苦降，细涩无神宜甘缓。

　　卷之三　诸气论治

　　附方

　　〔补气〕四君子汤 参 苓 术 草〔补气〕补中益气汤 见一卷火。

　　〔补气〕保元汤 见一卷火。

　　〔理气〕三因七气汤 见二卷咳嗽。

　　〔温散〕五磨饮 槟榔 沉香 乌药 枳实 木香 磨汁加白酒。

　　〔降气〕苏子降气汤 见二卷失音。

　　〔解郁〕越鞠丸 香附 苍术 川芎 神曲 栀子 曲糊丸。

　　〔敛补〕补肺汤 参 五味 紫菀（各八分） 熟地 桑皮（各钱五分） 水煎加白蜜。

　　〔降涎〕温胆汤 见一卷温。

　　〔乘脾〕戊己汤 参 苓 术 草 陈 芍〔升降〕正气散 见一卷中风。

　　〔温理〕吴茱萸汤 茱萸 参 姜 枣〔三焦〕丁香五套丸 丁香 木香 青皮 橘红（各五钱） 白术 茯苓 干姜 良姜（各一两） 南星半夏（各二两） 汤浸蒸饼为丸。

　　〔伤暑〕六和汤 见一卷暑。

　　〔散痞〕半夏泻心汤 见一卷温。

　　〔散结〕沉香化气丸 大黄（酒蒸） 条芩（各二两） 人参 术（各三两）

　　沉香（五钱，另研） 前四味挫碎，用姜汁、竹沥，浸晒研末，和沉香末，神曲糊丸。

　　〔虚滞〕异功散 见一卷中风。

　　〔温行〕治中汤 见本卷饮食。

　　〔痰气〕二陈汤 陈 夏 苓 甘草〔火郁〕左金丸 见一卷火。

　　〔肝火〕龙胆泻肝汤 龙胆草 黄芩 栀子 泽泻 生地 木通 车前 当归 柴胡 甘草〔肝火〕戊己丸 见本卷饮食。

　　〔清泄〕火郁汤 连翘 薄荷 黄芩 桃仁 麦冬 甘草 郁金 栝蒌 竹叶〔温散〕乌沉汤 乌药 沉香 人参（各一两） 炙草（五钱） 每服五钱，入姜三片，煎成，加盐一字。

　　〔消导〕大和中饮 见本卷饮食。

　　〔消食〕保和丸 见二卷痰饮。

　　〔理瘀〕血瘀汤 丹皮 红曲 红花 降香 苏木 山楂 桃仁 韭汁 甲片〔嗳气〕代赭旋复汤〔呃忒〕橘皮竹茹汤 见本卷呕吐。

　　〔止痛〕木香调气散 见一卷中风。

　　〔噎膈〕神香散 丁香 蔻仁〔噎膈〕膈噎膏 见本卷噎膈。

　　〔怒伤〕解肝煎 陈 夏 苓 朴（各钱半） 苏叶 白芍（各一钱） 砂仁（七分）

　　〔气厥〕苏合香丸 见一卷中风。

　　卷之三　诸气论治

　　诸气脉案

　　本 头眩口苦，胆气泄也。胁痛入脘，肝气逆也。便不通爽，腑气结也。清胆热，降肝逆，以和腑气。

　　用嫩桑叶、粉丹皮、生枣仁以泻少阳，枳壳、金橘皮、降香末以治厥阴，苏梗、郁李仁、谷芽以和阳明，白芍、木瓜缓中泻木为统治。服效。

　　张氏 气攻胸脘胀痛，身热口干便秘，寸脉浮长，关小数，此肺脾郁久化热，致津液不行，故便燥而艰也。用苦降法，枇杷叶、郁金汁、枳壳、杏仁、百合、麦冬、蒌霜、郁李仁、生蜜冲入。数服而平。

　　陈氏 气阻胸膈引背，食入胀痛，脐上瘕聚有形，脉来虚缓，胃逆不降少纳，五旬余得此，惧延中膈。

　　宜缓攻，姑与辛通。制半夏、杏仁、陈皮、草蔻（煨研）、枳壳、砂仁壳、淡姜渣、延胡（酒炒），韭白捣汁冲。四服而病若失。

　　龚氏 食入脘胀，微渴，便苦燥，腑气阻，津液不行。胃病治肝，误用牡蛎、赭石敛镇，兼乌药、香附辛温，痞聚更增，下壅益甚，脉沉而 。药忌温涩劫液阻隧，主辛滑通润，于腑病为宜。当归、杏仁、郁李仁、蒌仁（俱研）、橘白、苏梗、枳壳、淡苁蓉，韭白汁冲。数服愈。

　　本 久嗽气促，中夜必起坐，是亥子阳升，丹田不纳。今长夏每食必脐下气冲，涌吐无余。更由劳动阴火，扰胃劫痰，直上冲咽。先予降逆，苏子、橘红、枳壳、栝蒌、杏仁、降香、贝母，一啜吐止。议镇冲脉，青铅、坎、牛膝、山药、五味、熟地炭、茯神。三服气定嗽减。

　　张 运息强通督任，致动冲气，从阴股内廉入阴囊，抵关元，直上挟脐，升至中脘，气即停泊，偏绕右膈，冲咽欲呃。此震伤冲任经气，由丹田交会，入脘作呃。《灵枢》亦谓冲任并起胞中，为经络之海，其浮而外者，循腹右上行，会于咽喉也。此气升逆，神不自持，恍惚无寐，自汗神烦，身左虚堕，良由精血失涵，任乏担承，冲惯升逆，不呕不胀，无关脏腑，一切补脏通腑，奚由入络，拟镇养奇经。诊脉左右动数，仍防喘热耳。牛膝、萸肉（俱酒炒炭）、当归须（酒拌，各一钱）、熟地炭、龟甲心（炙）、杞子（焙。各二钱）、茯神、降香末（各三钱）、桂心（三分，隔水煨冲）。

　　卷之三

　　肝气肝火肝风论治

　　凡上升之气，自肝而出。肝木性升散，不受遏郁，郁则经气逆，为嗳，为胀，为呕吐，为暴怒胁痛，为胸满不食，为飧泄，为疝，皆肝气横决也。且相火附木，木郁则化火，为吞酸胁痛，为狂，为痿，为厥，为痞，为呃噎，为失血，皆肝火冲激也。风根据于木，木郁则化风，为眩，为晕，为舌麻，为耳鸣，为痉，为痹，为类中，皆肝风震动也。故诸病多自肝来，以其犯中宫之土，刚性难驯，挟风火之威，顶巅易到，药不可以刚燥投也。经曰：肝苦急，急食甘以缓之；肝欲散，急食辛以散之。用辛补之，酸泻之。古圣治肝，法尽于此。夫肝主藏血，血燥则肝急。凡肝阴不足，必得肾水以滋之，血液以濡之，味取甘凉，或主辛润，务遂其条畅之性，则郁者舒矣。凡肝阳有余，必需介属以潜之，柔静以摄之，味取酸收，或佐酸降，务清其营络之热，则升者伏矣。治肝气，先疏其郁，宜逍遥散。因怒动肝，小柴胡汤加山栀、青皮。嗳而吐沫，代赭旋复汤。呕而胀满，三因七气汤加枳壳、木香。怒伤胁痛，生白芍、金橘皮、山栀、枳壳、郁金汁、降香末。肠鸣飧泄，则泄木安土，人参安胃散加半夏曲。 疝肿硬，则导滞和肝，橘核丸加减。若气有余便是火，治肝火实，吞酸胁痛，左金丸、抑青丸。胁大痛引腰背，汗泄，忌辛燥耗气劫液，宜甘酸化阴，甘草、柏子仁、杞子、枣仁、阿胶、牡蛎、木瓜、生白芍、五味子、鳖甲、金橘皮。虚痛久痛必入络，宜理营络，旋复花汤加当归须、丹皮、延胡、桃仁。

　　湿热火盛，胁痛筋痿溲血，龙胆泻肝汤。火盛狂躁，胸痞咽阻便秘，当归龙荟丸。阴虚痿弱，虎潜丸去锁阳。

　　厥逆，四逆散。痞满，半夏泻心汤。呃噎，橘皮竹茹汤。吐衄失血，犀角地黄汤加山栀、藕汁。至于肝阳化风，上扰清窍，则巅痛头晕，目眩耳鸣，心悸寤烦，由营液内虚，水不涵木，火动痰升，其实无风可散，宜滋液和阳。复脉汤去姜、桂，或用熟地、白芍、杞子、茯神、枣仁、炒甘菊、霜桑叶、牡蛎、石斛、五味。其由肾虚阳浮者，宜填髓补精。阿胶、龟甲、淡菜、青盐、牛膝、萸肉、熟地、磁石。其由土弱木乘者，宜缓肝益胃。

　　酸枣仁汤去川芎，加人参、山药、小麦。其因怒劳，致舌麻肢痹，筋 肉 ，由五志过极，阳亢阴衰，风从火出，宜柔润熄风。河间地黄饮子去桂、附、巴戟、菖蒲。其火风上郁，头重脘痹，宜清金肃降。杏仁、鲜菖蒲根、栝蒌、钩藤、菊叶、薄荷。其年高水亏，风火易升，头晕便秘，宜壮水滋燥。还少丹去杜仲、巴戟、楮实、茴香，加桑叶、黑芝麻、柏子仁、炒甘菊、茯神、牡蛎。其阳明络虚，风火易震，食少知饥，宜填实空际。人参、山药、炙草、牡蛎、枣仁、茯苓、白芍、南枣。大抵肝为刚脏，职司疏泄，用药不宜刚而宜柔，不宜伐而宜和，正仿《内经》治肝之旨也。

