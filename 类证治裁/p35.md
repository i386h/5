<!-- { "loadSidebar": true } -->
　　凡病无不起于郁者，如气运之乖和也，则五郁之病生。经言木郁达之，宜吐。火郁发之，升散。土郁夺之，攻下。金郁泄之，解表利小便。水郁折之，制其冲逆。此论胜复之变。情志之怫抑也，则六郁之病作。

　　经言怵 思虑则伤神，忧愁不解则伤意，悲哀动中则伤魂，喜乐无极则伤魄，盛怒不止则伤志，恐惧不解则伤精。

　　此论气血之损。又言尝贵后贱，虽不中邪，病从内生，名曰脱营。尝富后贫，名曰失精，以及病发心脾，不得隐曲，思想无穷，所愿不得，皆情志之郁也。夫六气外来之郁，多伤经腑，如寒火湿热痰食，皆可以消散解。

　　若思忧悲惊怒恐之郁伤气血，多损脏阴，可徒以消散治乎！七情内起之郁，始而伤气，继必及血，终乃成劳，主治宜苦辛凉润宣通。苦能泄热，辛能理气，凉润能濡燥，宣通能解结，用剂必气味相投，乃可取效。以郁为燥邪，必肺气失宣，不能升降。中气日结，不能运纳，至血液日涸，肌消骨蒸，经闭失调，乳岩项 ，而郁劳之症成，不止血嗽气膈，狂癫失志而已。今分条列治，如思郁伤脾，气结，宜郁金、贝母、当归、柏子仁、桔梗、木香汁。思郁伤神，精滑。神伤必不摄肾，故遗精淋浊，固阴煎。思郁伤肝，潮热，逍遥散。思郁伤心脾，失血。归脾汤去白术，加白芍。忧郁伤肺，气阻，杏仁、栝蒌皮、郁金、枳壳、枇杷叶、竹沥、姜汁、半夏。忧郁伤中食少，七福饮去熟地，加砂仁。悲忧脏躁欲泣，甘麦大枣汤。惊郁胆怯欲迷，人参、枣仁、茯神、龙骨、石菖蒲、南枣、小麦。惊郁神乱欲狂，清心温胆汤。怒郁肝伤气逆，解肝煎。怒郁火升动血，化肝煎。

　　恐郁阳消精怯，八味丸加减，或鹿角胶酒化服。诸郁久，风阳内生，眩悸咽痛，宜阿胶、生地、石斛、茯神、牡蛎、白芍、麦冬、甘草。气郁脉沉而涩，七气汤。血郁脉涩而芤，四物化郁汤。气郁生涎心悸，温胆汤。血郁络伤胁痛，金铃子散加桃仁、归须、郁金、降真香。肺脾郁，营损肌瘦，养营汤去桂心，减熟地黄。心脾郁，怔忡崩漏，归脾汤。肝胆郁，血燥结核，加味逍遥散。若嘈杂吞酸，逍遥佐金汤。

　　脾胃郁，气噎哕呃，金匮麦门冬汤加竹茹、丁香。三焦郁，口干不食，栀子仁姜汁浸炒黑研细，以人参、麦冬、乌梅煎汤服。若夫六气之火郁，散之。火郁汤。寒郁成热，泻之。羚羊角、山栀、生白芍、丹皮、川黄连、川石斛。湿郁除之。除湿汤、平胃散。痰郁涤之。润下丸，或二陈汤加海石、栝蒌、贝母、竹沥。食郁消之。

　　保和丸。通治诸郁，用越鞠丸、六郁汤加减。阴阳壅滞，气不升降。沉香降气散。妇人咽中如有炙脔，咯不出，咽不下，半夏浓朴汤。凡怀抱不舒，遭遇不遂，以及怨旷积想在心，莫能排解，种种郁悒，各推其原以治之。

　　然以情病者，当以理遣以命安。若不能怡情放怀，至积郁成劳，草本无能为挽矣，岂可借合欢捐忿，萱草忘忧也哉！丹溪立越鞠丸，以治六郁，用香附理气，川芎调血，苍术去湿，山栀泄火，神曲疗食，有痰加贝母。

　　开郁利气为主。谓气郁则湿郁，湿郁则热郁，热郁则痰郁，痰郁则血郁，血郁则食郁，相因为病。赵养葵云：东方生木，火气附焉。木郁则土郁，土郁则金郁，金郁则水郁，五行相因之理。与以逍遥散治木郁，诸郁皆因而愈，甚者方中加左金丸。以黄连治心火，吴茱萸气臊，肝之气亦臊，同气相求而佐金以制木，此佐金之所以得名也。继用六味丸加柴胡、白芍以滋水生木，木火郁舒，土亦滋润，金水相生矣。

　　卷之三　郁症论治

　　郁症脉候

　　郁脉多沉伏，或结促，或沉涩。郁在肝肾见于左，郁在心脾见于右。气血食积痰饮，一有留滞，脉必止涩，但须有神，有神有胃气也。郁脉虽沉伏结促，有气可散，气通则和。若牢革弦不和，正气先伤，无气可散，即调补难效，况误行耗气药乎！所以郁症得弦强脉者，多成虚损。（《医通》）

　　卷之三　郁症论治

　　附方

　　〔通治〕越鞠丸 见本卷诸气。

　　〔诸郁〕六郁丸 香附（二钱） 橘红 苍术 抚芎 半夏（各一钱） 赤苓 山栀（各七分） 炙草砂仁（各五分） 姜（三片） 气加木香、乌药、紫苏、砂仁。湿加薏苡、白术。热加黄芩，倍山栀。痰加南星、枳壳。血加红花、丹皮。食加山楂、神曲、麦芽。

　　〔精滑〕固阴煎 见二卷脱。

　　〔潮热〕逍遥散 见一卷火。

　　〔失血〕归脾汤 见二卷劳瘵。

　　〔食少〕七福饮 参 地（各三钱） 当归 枣仁（各二钱） 白术（钱半） 炙草 远志（各五分）

　　〔悲郁〕甘麦大枣汤 甘草 小麦 大枣〔惊狂〕清心温胆汤 陈 夏 苓 草 竹茹 枳实 姜 参术 归 芍 黄连 麦冬 远志菖蒲 香附〔怒郁〕解肝煎 见本卷诸气。

　　〔伤肝〕化肝煎 见二卷血。

　　〔恐郁〕八味丸 见一卷中风。

　　〔气郁〕七气汤 见二卷咳嗽。

　　〔豁痰〕七圣汤 半夏 黄连 白蔻 人参 茯苓 竹茹 生姜（二片）

　　〔血郁〕四物化郁汤 地 芍 归 芎 桃仁 红花 香附 青黛〔气郁〕温胆汤 见一卷温。

　　〔伤络〕金铃子散 金铃子 延胡索（各一两） 每服三钱，酒调下。

　　〔营损〕人参养营汤 见二卷劳瘵。

　　〔吞酸〕左金丸 黄连 吴萸〔胃郁〕金匮麦门冬汤 见一卷燥。

　　〔散火〕火郁汤 见一卷火。

　　〔湿郁〕除湿汤 茅术（四钱） 防风（二钱） 茯苓 白术 白芍（各一钱） 姜 枣〔湿郁〕平胃散 见一卷湿。

　　〔痰郁〕润下丸 芩 连 星 草（各一两） 半夏（二两） 橘红（八两） 用盐五钱，水化，浸橘红煮干，焙，共研，蒸饼为丸。

　　〔消痰〕二陈汤 陈 夏 苓 草 姜〔食郁〕保和丸 见二卷痰饮。

　　〔气滞〕沉香降气散 沉香（二钱八分） 砂仁（七钱半） 香附（六两二钱半） 炙草（五钱半） 每服二钱，姜汤下。

　　〔妇郁〕半夏浓朴汤 即七气汤。

　　〔治木〕达郁汤 升麻 柴胡 川芎 香附 桑皮 橘叶 蒺藜〔治火〕火郁汤 见本卷诸气。

　　〔治火〕发郁汤 见一卷火。

　　〔治湿〕湿郁汤 术 朴 苓 夏 芎 羌 独 草 苍术 香附 姜〔治土〕夺郁汤 藿香 苍术 香附 陈皮 砂仁 草果 苏梗 省头草 姜〔治痰〕痰郁汤 杏 蒌 枳 陈 苓 草 香附 浮石 苏子〔治金〕泄郁汤 紫菀 贝母 桔梗 沙参 香附 砂仁 白蒺藜〔治食〕食郁汤 神曲 枳壳 香附 砂仁 栀 朴 芎 陈 草〔治水〕折郁汤 白术 茯苓 猪苓 泽泻 肉桂 丁香 木通 白蔻仁〔治血〕血郁汤 见本卷诸气。

　　卷之三　郁症论治

　　郁脉案

　　本 谋虑不遂，胆郁生火。春季目眶红晕，惊悸，口渴溺黄，见闻错妄，脉洪疾。用龙胆泻肝汤去芩、柴、通、泽，加丹皮、白芍、赤苓、生枣仁。二服已定，再用平调之剂而安。

　　刘 年高胸闷，气从下焦逆上，饥不思食，此必郁怒致病。

　　右关脉浮长过本位，两尺搏大，显然气逆不降，少阳司令得此，有膈噎吐沫之忧。郁金、栝蒌皮、前胡、枳壳、苏子、青皮、降香末、郁李仁。数服效。

　　眭氏 食后脘痞呕酸，口燥鼻衄，经四月乃行。沉绵十载，由气分延及血分，乃肝郁不舒，致浊升血逆，有终身绝孕之累。生香附、吴萸（黄连汁炒）、黑山栀、茯苓、苏子、郁金、泽兰。数服痞呕渐减，去香附、吴萸，加丹皮、白芍、当归、延胡（俱酒炒）、椒目。数服经行。再加金橘皮、木香汁，加减前药为丸。渐平。

　　王氏 病久怀抱悒郁，脉细涩少神，左尤甚。呕酸食胀，胃阳不舒，左耳项痛连发际。虚阳上攻，胆气横溢，木郁土衰，必至便秘经阻。用吴萸汤去姜、枣，加制半夏、橘白、茯苓、枳壳、甘菊、钩藤、嫩桑叶，三服甚适。去吴萸，加谷芽、益智、当归，又数服，诸症渐除。

　　谢氏 右腋气瘤碗大，经先期，至则浑身牵痛，结 十载，从未孕育。头晕带下，食后吐酸，脉沉弦。

　　症由郁久伤肝，肝经气逆，致生风火，动血震络，腑气失降，呕眩浊逆，营卫失调，脉隧阻痹。治用两通厥阴、阳明法。黄连、山栀（俱姜汁炒）、香附（童便制）、枳壳、郁金、茯苓、当归、贝母、橘络、丝瓜络，数服症减。改用加味逍遥散去柴胡、白术，加贝母、郁金汁，合胶艾汤。数服而经渐调。

　　邹氏 因丧女哀悒，渐次胁痞，食入胀加，痰浊不降，呕苦便溏，脉虚迟。此悲愁郁损生阳，致气窒浊壅，治在泄肝温胃。仿吴茉萸汤，吴萸、干姜（各五分）、制半夏、茯苓（各二钱）、枳壳、砂仁壳、橘白、乌药（各八分）。三服呕止胀宽食进。改用通腑利湿。大腹皮（洗净，二钱）、浓朴（五分）、半夏曲（八分）、椒目（十五粒）、茯苓（二钱）、砂仁壳（八分）、煨姜（钱半）。数服而安。

　　卷之三

　　呃逆论治

　　呃逆症，气逆于下，直冲于上，作呃忒声，由肺胃气不主降，肝肾气不主吸故也。《内经》谓之哕。《内经》治哕之法，以草刺鼻嚏而已，无息而疾引之，立已。大惊之，亦可已。今谓之呃，其症因寒火痰食，以及伤寒、吐利、病后、产后多有之。举其纲，则寒呃、热呃、虚脱呃，三者括之而已。寒呃宜温宜散，寒去而气自舒；热呃宜降宜清，火静而气自平；古方用柿蒂，取其苦温降逆。

　　济生加丁香、生姜，取其开郁散痰，乃从治之法。虚脱呃则非大补真元，必难镇摄也。其寒滞为呃者，阴凝浊逆。丁香散、二陈汤、橘皮干姜汤。其肺痹为呃者，咽阻胸闷。枇杷叶、川贝母、郁金、白通草、杏仁、淡豆豉。其胃火为呃者，脉实便坚。安胃饮。其胃虚为呃者，虚阳上逆。橘皮竹茹汤、旋复代赭汤。其怒动肝火者，胁痛吐酸。佐金汤加白芍、山栀、金器。金器取镇逆以平肝，其气逆作呃者，肝邪乘胃。旋复代赭汤加降香。其痰滞为呃者，饮停气阻。丁香二陈汤。其食滞为呃者，腹痛嗳腐。养胃汤去蔻、附、肉果，或大和中饮去干姜、泽泻。伤寒少阳症哕逆者，半表半里，气为邪抑。小柴胡汤，或柴陈煎。寒加丁香，火加黄芩。

　　伤寒阳明症失下内热，三焦干格，阴道不行，气冲作呃者，宜去火，白虎汤，竹叶石膏汤加减；去闭，承气汤。

