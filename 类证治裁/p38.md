<!-- { "loadSidebar": true } -->
　　气虚兼寒者，宜温补，理中汤、温胃饮。气血郁积，夹湿热者，平肝胃，小温中丸。清浊混淆，气喘溺少，通身肿胀者，暖下泄浊，禹余粮丸。湿热痰积，脉实有力者，涤宿水，禹功散、导水丸，神佑丸。血沫凝涩经隧者，利搜逐，桃仁承气汤。胀实坚满拒按者，大小承气汤。病后虚肿，及产后面浮足肿者，补元气，六君子汤、归脾丸。单腹胀症多属腑，腑宜通，勿用滋腻守补，沙苑子、益智、茯苓、牛膝、枳壳、车前子、砂仁壳、麻仁、郁李仁、椒目、杏仁、栝萎仁、大腹皮。单腹胀俗名蜘蛛胀，腹肿，四肢瘦，由脾气虚极，真脏已伤也。论中属腑句宜活参。妇人先肿胀而后经断者，为水分；先经断而后肿胀者为血分。水分，五皮饮送通经丸。血分，通经丸。先喘而后胀者，治在肺，五皮五子饮。先胀而后喘者，治在脾，理中汤、肾气丸。水肿先起于腹，后散四肢者可治；先起于四肢，后归于腹者死。凡病水分，皆阴胜，与气分不同。水肿症其色明润，其皮光薄，其肿不速，每自下而上，按肉如泥，肿有分界。病在气分，则阳症阴症皆有之，若病在水分，多阴症。凡虚肿溺涩，香苏散。湿胜不化，胃苓汤。湿滞中满，白术丸、枳术丸。因于肺者，五皮饮。因于脾者，补中汤。因肾阴虚，真阳无以化者，六味丸加牛膝、车前。因肾中命火衰，不能蒸动关门者，肾气丸。夫水为至阴，其标在肺，其本在肾，其制在脾。肾虚则关闭，其水必逆而上泛，脾不能制而反为水所渍，故肌肉浮肿；肺不能化而反为水所凌，故气息喘急，皆阴胜之害也。经言膀胱藏津液，气化则能出。所谓气化者，即右肾命门真火也。火衰则不能蒸动肾之关门，而水聚焉。肾气丸，以桂附蒸动其关，积水始下，以阳主开也。此法不独治水肿，凡治胀者，其要亦在通阳而已。

　　凡下气虚乏，中焦气壅，欲散满则恐虚其下，欲补下则满甚于中，当以启峻汤峻补其下，疏启其中，故气得峻补，则上行而启其中，中焦营运，壅滞疏通，中满自消，下虚自实。经所谓塞因塞用也。若水肿喘促，清理肺气为主，凡禽畜无肺者无溺，故水肿宜清肺也。

　　肿胀症，须分阴阳，湿热壅滞属阳，浊气凝滞属阴。阳症按之痛，阴症按之不痛。阳症起于中焦，阴症起于下焦。阳症治在腑，阴症治在脏。阳症宜清，阴症宜温。毫厘千里，不可不辨。

　　肿症易治，胀症难治。肿辨阳水阴水，阳水易治，阴水难治。胀症头绪更多，首辨有形无形。无形则轻剂宣通，有形则重剂攻伐。又须辨在络在经，在腑在脏，经络易治，脏腑难治。又须察虚实，实者可治，虚者难治，此其大纲也。然后再辨其因寒因热，因湿因痰，因气因血，因滞因积，审而治之。

　　徐灵胎曰：胀满症，即使正虚，终属邪实，古人慎用补法。又胀必有湿热，倘胀满或有有形之物，宜缓下之。湿热无形，滞积有质，宜辨。按胀在肠胃，则食入胀加，治在通腑。若二便通调，则胀在脏，即肝脾肾等脏，如《灵枢》所论。或胀在肠外三焦脂膜间。《灵枢》所以谓胀皆在脏腑之外，排脏腑而廓胸胁也。

　　治在辨其阴阳虚实，上下表里，皮肤经络，气分，血分，水分。因寒因热，因湿因郁，因痰饮，因积滞。

　　或有形无形，宜汗宜利，宜分消，宜辛泄，宜清肃，宜温通，宜升举，宜疏利，宜补摄，宜开郁，宜缓攻，宜软坚化痞，宜理瘀导滞。要在宣通，勿用守补。若肿症身面大势已退，其肢节足跗之水湿浸润未消，宜针刺以决其流，此出路也。

　　卷之三　肿胀论治

　　肿胀脉候

　　沉而滑，浮而迟，弦而紧者，皆水肿。盛而紧，大坚以涩，迟而滑者，皆胀满。二病之脉，实大可治，虚微难治。

　　肿由腹散入四肢，可治；由四肢胀入腹，难治。凡水肿病，唇黑，肝伤；缺盆平，心伤；脐突，脾伤；背平，肺伤；足心平，肾伤，五者不治。《灵枢经》曰：腹胀，身热，脉大，一逆也；腹鸣而满，四肢清，泄，脉大，二逆也；腹胀大，四末清脱形，泄甚，三逆也；腹胀，便血，四逆也。并不治。腹胀肚见青筋，腹胀便泄，久疟虚肿，皆不治。

　　卷之三　肿胀论治

　　附方

　　〔阴水〕实脾饮 见一卷湿。

　　〔利湿〕小厘清饮 见一卷湿。

　　〔阳水〕大橘皮汤 五苓散合六一散，再加 陈皮 木香 槟榔 姜〔泄浊〕四苓散 见一卷暑。

　　〔利湿〕六一散 见一卷温。

　　〔风水〕越婢汤 见二卷咳嗽。

　　〔皮水〕防己茯苓汤 防己 黄 茯苓 甘草 桂枝〔肤胀〕五皮饮 大腹皮 赤茯皮 陈皮 桑白皮 姜皮〔肿水〕麦门冬汤 麦冬（五十枚） 粳米（五十粒）

　　〔痞满〕半夏泻心汤 见一卷温。

　　〔健运〕六君子汤 见一卷中风。

　　〔阳虚〕金匮肾气丸 见二卷虚损。

　　〔补中〕补中益气汤 见一卷中风。

　　〔肝逆〕解肝煎 见本卷诸气。

　　〔三焦〕廓清饮 陈 苓 枳 朴 泽泻 大腹皮 莱菔子 白芥子〔消滞〕鸡金散 鸡内金 沉香 砂仁 陈香橼 为末，参汤下。

　　〔消导〕和中丸 陈 苓 夏 枳 楂 曲 麦芽 砂仁 五谷虫 香附〔消补〕宽中汤 陈 苓 夏 枳 楂 曲 术 朴 莱菔子 姜〔温补〕理中汤 见一卷中风。

　　〔温胃〕温胃饮 见一卷中风。

　　〔湿热〕小温中丸 二陈汤加 白术 神曲 生香附 苦参 黄连 针砂 醋水打神曲糊丸。

　　〔寒湿〕禹余粮丸 禹余粮 蛇含石 针砂 羌活 川芎 蓬术 三棱 白蔻 蒺藜 陈皮 青皮本香 大茴香 牛膝 当归 炮姜 附子 肉桂 研细，神曲糊丸。叶天士去附子、蓬术、青皮，加茯苓。

　　〔导水〕禹功丸 黑牵牛 茴香 姜汁 调服，或加木香。

　　〔攻下〕神芎导水丸 芩 连 黑丑 川芎 薄荷 大黄 滑石 水丸。

　　〔峻下〕舟车神佑丸 甘遂 大戟 芫花 大黄 轻粉 黑丑 青皮 陈皮 木香 槟榔 水丸。

　　〔蓄血〕桃仁承气汤 见一卷疫。

　　〔攻滞〕大小承气汤 见一卷温。

　　〔补脾〕归脾丸 见二卷劳瘵。

　　〔经断〕通经丸 赤芍 归尾 生地 川芎 牛膝 红花 桃仁 香附 琥珀 苏木屑 五灵脂〔水胀〕五皮五子饮 五皮饮加 苏子 车前子 大腹子 葶苈子 菟丝子 入猪肝煮，蘸蒜食。

　　〔虚肿〕香苏散 橘红 防己 木通 苏叶 生姜〔利湿〕胃苓汤 见一卷中风。

　　〔气虚〕白术散 术 苓 陈 曲 砂仁 五谷虫 荷叶 米汤调服。

　　〔消补〕枳术丸 见本卷痞满。

　　〔胃阴〕六味丸 见一卷中风。

　　〔喘胀〕安肺汤 黄芩 桑皮 贝母 花粉 杏仁 知母 天冬 沙参 枇杷叶〔腹胀〕加味枳术丸 枳 术 陈 夏 芩 苏 桔 草 桂 槟榔 五灵脂 姜〔蛊胀〕参术健脾丸 参 术 陈 苓归 芍 炙草 大枣〔导水〕导水茯苓汤 赤苓 麦冬 泽泻 白术 桑皮 紫苏 木瓜 木香 大腹皮 陈皮 砂仁 槟榔灯心水煎。

　　〔泻积〕二蛟散 芒硝三两，炒干为末，和老黄米三两炒研，加黑糖调服三钱。

　　〔血蛊〕调营饮 芎 归 陈 槟榔 蓬术 延胡 白芷〔产妇〕大调经散 大黑豆（五钱） 茯苓（三钱三分） 西琥珀（三分半） 每末三钱，紫苏汤下，日三服。

　　〔血蛊〕小调经散 没药 西琥珀 桂心 白芍 当归（各一钱） 细辛 麝香（各五分） 酒、姜调服。

　　〔坚满〕当归散 归 芍 丹 术 陈 苓 桂心 木香 木通 槟榔

　　卷之三　肿胀论治

　　肿胀脉案

　　弟 寒湿肿胀，水渍经隧，少腹阴囊腿足通肿，大腹按之硬，缺盆平，肢冷目黄，面颊俱浮，便滑溺少，脉沉迟而虚，背寒腹热，坐不得卧，病在水分。法先分消，佐以通阳。防己、木通、大腹皮（洗）、猪苓、茯苓、薏米、半夏、砂仁壳、附子、姜。三服肿退肢暖。命却咸食淡，然后主以健运，佐以淡渗。去防己、木通、腹皮、附子加生术、鸡内金（炙）、半夏曲（炒）、杜仲。数服食进，微汗出，囊湿便干，此经腑水湿俱有出路。惟诊左尺虚，酌肾气汤桂心、牛膝、车前、茯苓、山药、椒目、茵陈、五加皮，薏米。十数服悉愈。后用八味丸调理得安。

　　侄孙 由腿胫肿入腹，渐至胸胁坚满，法在不治。姑与分消之剂，得汗，肿略退，然寒湿内蕴，非温通不愈。用浓朴、桂心、附子、牛膝、茯苓、大腹皮、砂仁壳、老姜。三服由面目退及胸腹，又数服腿足肿全消。

　　王 阴疟服劫药，疟止。面色晦黑，决其后必病胀，不信。予曰：劫痰暂效，邪原未净，一也；今卯月中旬木火司令，一逢辰上，湿痰内动，脾阳失运，必变中满，二也；毒品易犯食忌，三也；面黑无泽，肾水侮土，小便不利，四也。后果如言，视其目窠微肿如新卧起状，知其裹水。先用实脾利水之剂，再用金匮肾气丸料煎汤数十服，肿胀悉退。药乍止，时交未月，湿土已旺，渐胀小溲不利，又服前丸两月全愈。

　　族某 躯长体壮，病肿胀。或用破气消滞之品，胀益剧，行立肠几裂出，脐突，缺盆平，法本不治。

　　诊其脉细如丝，度必劳力伤精，脾肾两惫之症。询所由，自言长途辇重，池间出浴，酒后入房，忽觉溺涩，通是浊血，惊眩欲仆，食减腹膨，绷急欲死。遂用肾气丸料大剂煎服，减附子、丹、泽，熟地炒炭用，一剂腹有绉纹，再剂缺盆现，溺爽膈宽。又数服腹胀渐退，仍用加减肾气丸服。经言用力举重，若入房过度，汗出浴水，则伤肾，故与肾气方合。后不守禁忌，饱食山芋及未熟鸡蛋，胀复作。求治，予言前方必不验，卒如言。

　　房兄 病后失调，面浮跗肿，腹膨食少，小水短涩，腰膝乏力。经言诸湿肿满，皆属于脾。然土衰必补其母，非命火不能生脾土。且肾为胃关，关门不利，故聚水。必得桂、附之阳蒸动肾气，其关始开，积水乃下，经所谓膀胱气化则能出也。用桂、附、参、术、炮姜、茯苓、车前、牛膝、砂仁、陈皮、山药为丸。一料而安。

　　陈 伤酒病单腹胀，诊其脉知脾阳虚。用葛花解酲汤加牛膝，枳 子，腹宽展，能进食矣。后用参术健脾丸去炙草、大枣，加益智仁（煨）、砂仁壳。服愈。

