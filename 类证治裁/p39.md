<!-- { "loadSidebar": true } -->
　　韦 病后感寒腹痛，渐成胀满，脉沉微，溺少，食入胀加。腑阳不行，治以温通，则胀已。大茴香、大腹皮（洗）、草果、木通、砂仁、益智仁（煨）、茯苓、广皮、煨姜。空心四服而愈。

　　石 腹胀不饥，小水不利，脉沉涩，腑气痹窒不宣。用砂仁壳、枳壳、木通、茯苓、益智仁、草果（俱煨）、五谷虫、鸡内金（俱炙）、莱菔子（炒研）。数服愈。

　　陈 五旬以上病单腹胀，食后作饱，得气泄略宽。明系胃病，服谬药，浸至胁满跗冷，脉来沉濡，左关微弦。症由腑气久衰，疏泄失职，气分延虚，渐干水分，致嗌干口燥，小水不清，化源乏力矣。通阳佐以益肾，通阳则传送速，益肾则气化行，腹胀自宽。沙苑子、韭子、怀牛膝（酒蒸。各钱半）、益智仁（煨）、橘白、砂仁壳（各一钱）、茯苓（三钱）、杞子、大腹皮（洗，各二钱）、枳壳（麸炒，钱二分）。十服胀宽口润，便爽跗温，右脉渐起，惟两尺虚不受按。加补骨脂。核桃肉，去腹皮、枳壳。食宜淡，戒腥腻难化及一切壅气食物。再以猪肚纳卵蒜其中，扎定，淡者食之。腑气通则纳食不壅，服之甚通畅，胀去七八矣。又加沉香、牡蛎十数服，小腹之硬者亦软焉。

　　族女 脘胀嗳腐，经迟腹痛，间发寒热。按东垣云：胃为卫之本，脾乃营之源。脾胃阳衰，纳运不旺，致胀满瘀停，宜乎营卫失度，冲任不调矣。仿《内经》浊气在上则生 胀之例，以通阳降浊。二陈汤去甘草，加白蔻壳、韭子、益智子（俱炒）、小茴香、谷芽、神曲（俱炒）、香附（姜汁制）、煨姜。数服诸症皆平。

　　沈氏 胎前腹满，产后面目肢体浮肿，咳频溺少，此肺气不降，水溢高原也。或劝用肾气汤，予力阻不可。

　　一服而小水点滴全无，胀益甚，脉虚濡欲绝。用五皮饮参茯苓导水汤，去白术、木瓜、槟榔、腹皮，加杏仁、苏梗、栝蒌皮、冬瓜皮、制半夏。数服肿消，腹渐宽矣。后用茯苓、半夏、生术、砂仁、薏仁、陈皮、苏子、木香、浓朴，水泛丸。服两料遂平。

　　按：肺为水之上源，主气。此症水阻气分，以肺不能通调水道，下输膀胱，故溢则水留而为胀。其症年余无汗，得苏杏微汗而肿消，得五皮行水而便利，兼仿《内经》开鬼门、洁净府遗法也。

　　李氏 有年，食入气壅，绕脐积冷，胀连胸胁，溺少便溏，脉沉微。全是腑阳向衰，浊阴凝结。前用二苓、木通开太阳之里，砂仁、陈、夏理太阴之滞，干姜、浓朴、薏仁温通利湿，冷胀减，便溺爽，而胸痹未舒，犹是中脘清阳不旋之故。其家用俗传牛口中蚀出 稻草煎汤，服甚适。予仿用仲景栝蒌薤白白酒汤，加半夏、青皮、浓朴、乌药、木香。旋转清阳，可以纳谷。

　　张氏 腹 胀连带脉，腰围紧掣如束，脉坚而搏指，此病久兼入奇经。宜通其腑，并理带脉。枳实、大腹皮、怀中膝（酒蒸。各钱半）、砂仁、木通（各八分）、当归须、茯苓、郁李仁（各二钱）、郁金（六分）。

　　四剂胀宽，带脉亦不紧掣矣。后去郁李仁、枳实，加沉香（磨汁三匙）。数服全愈。

　　姜氏 五旬余，腹膨中空，外绷急，食入不加胀，头眩耳鸣，口干舌硬，溺赤沫，便艰，足重坠，脉沉微。症属三焦湿郁生火，《内经》亦谓诸腹胀大，皆属于热。诸病跗肿，皆属于火。若郁热不除，遂成鼓胀不治。用山栀、大腹皮、黄柏、知母（俱酒炒）、生地、麦冬、丹皮、赤苓、冬瓜皮、车前子。数服已效。

　　后去黄柏、丹皮，加海金砂、萆 ，服得安。

　　眭妪 脾宜升则健，胃宜降则和。今脘中食入作饱，腑气不司下行，医用流气之剂，更致腰痛带下吐瘀，诊脉右关沉微。经所谓浊气在上则生 胀也。药以辛温通阳泄浊为宜。制半夏、砂仁壳、枳壳、益智仁、韭子、茯苓、陈皮、栝蒌皮、谷芽、杜仲、煨姜。数服诸症俱除。

　　纪氏 先因右胁痛，继而脘腹满闷，食入胀加。腑气失降，实由肝失疏泄。左关脉不甚弦，右寸近滑，恐属妊兆。泄肝通腑，仍不碍胎为稳。椒目、砂仁壳、茯苓、栝蒌皮、杏仁、陈皮、木香。数服而平。

　　赵 童年色萎腹蛊，脉疾寒热，无汗溺涩。以肾气汤治。牛膝、益智仁、车前子、茯苓、薏米、熟地、牡蛎。数服病减，加参、桂、砂仁壳。服愈。

　　张 小腹乃肝肾部分、胀满溺涩，已属下焦气化失司。今通大腹肿硬如石，脉右弦大，左虚涩，症属单胀。治宜通阳，勿用守补。党参、茯苓、牛膝炭。沙苑子。益智仁（煨）、杞子炭、沉香（磨汁）。数服溺爽胀宽。

　　张 黄胆积年不愈，近成单胀，腹坚满，食减便泻，乃气不化水。然神脉颓弱，难挽之 。姑用牡蛎、薏仁、茯苓、车前子、茵陈、砂仁壳。益智仁、牛膝、桂心。腹软溺利。伊芳兄复请，终以沉 辞之。

　　本 阴水腹大，肿硬如石，脉缓肢冷囊肿。用肾气汤。桂心（五分）、附子（三分）、蒸牛膝（二钱）、车前子（一钱）、茯苓（三钱）、大腹皮（钱半）。椒目（二十粒）。八服囊湿如淋，腹软溺利，加干姜、山药（研末）。大腹皮（煎汤） 泛丸。以通阳崇土防水而安。

　　张 胁痛胀，少腹肿硬，误服攻荡劫剂，胀剧，气注睾丸，脉沉小，右弦涩，乃肝失疏泄，气郁留浊。

　　治先理肝以泄浊，浓朴（七分）、小茴香、青皮（各钱二分）、枳壳（钱半）、茯苓、橘核（各二钱）、大腹皮（三钱）、延胡（八分）、椒目（二十粒）、车前子（三分）。四服胁痛疝坠俱止。但腹右硬痛不任偏卧，食不加胀，二便如常，按脉论症，单胀何疑。然病因脏损，治在通摄兼施。浓朴（五分）、枳壳（钱半）、牡蛎、茯苓（各三钱）、归须、橘核（各二钱）、牛膝（一钱）、桂心（三分）。四服症平。后仿肾气丸，用牛膝、车前、桂心、茯苓、山药、当归、牡蛎、白芍、萸肉，蜜丸。愈。

　　金氏 中年经断，脘腹胀大，季胁紧掣如束，食下满，超时痛，便泻日数行，晡后股胫重坠，脉阳搏阴微，症由瘕聚胞宫，气闭 留，可导使下。失治则冲病及带，腰围 急，中下焦气机钝窒，运纳无权，满痛瘕泄，气虚下陷，由来渐矣，前年立法温通腑阳，胀宽能纳。今先主通降，胀缓再议。半夏曲、茯苓、草果（煨），砂仁壳、苏子、橘白、大腹皮、川椒目、降香。三服满痛除。专调带络，为其气虚则 急而陷下也。

　　潞参、升麻、益智子、沙苑子、茯神、牛膝炭、当归须。三五服后，腰肋松而股胫复常。

　　邹 六旬外，由泄泻渐次足肿，入腹为胀，延及通腹坚满，面浮肢肿，水湿不运，溏泻未止。若论平昔嗜饮便红，宜丹溪小温中丸分理湿热。然脉来沉小，两尺如丝，明系脾肾久衰，火土俱弱，致气钝湿壅，清浊混淆。此消导破气，决非治法。但温理脾肾，兼佐泄湿，自可向安。炮姜（三分）、肉蔻、神曲（炒。各一钱）、益智仁（煨，钱半），茯苓（三钱）、牛膝（蒸）、砂仁壳（各一钱半）、大腹皮（洗二钱）、车前子、橘白（各八分）、冬瓜皮（二钱）、倒蚀牛口 稻草（二两。煎汤代水。）数服肿退泻止。去姜、蔻、神曲，加沙苑子、半夏曲、粳米（炒）。数十服胀全消。匝月后不节荤茹湿面，复胀，溺少，仍用牛膝、车前、茯苓、益智仁、炮姜、莱菔子、砂仁、麦芽、鸡内金（俱炒）。胀消而健。

　　韦 胸高突，腹肿硬，面黄鼻衄，足肿溺涩，夜分不寐。想成童后恣啖生冷，秋冬以来，邪痼气窒，延春身热膝冷，食入胀加，脏腑经脉窒痹。治先分理湿热，佐以软坚。栝蒌仁、山栀、茯苓、砂仁壳、大腹皮、车前子、牛膝、炒神曲、杏仁、生牡蛎、椒目。六七剂胀宽肿软者十四五。知肝失疏泄，脾失运输，分消中宜佐畅肝运脾。用陈皮、郁金、苏梗、当归、石斛、山栀、茯苓、薏苡、鸡内金（炙黄）、牡蛎，表里分消，而溺利汗出矣。惟晡后阳升，颊热头眩，溺色浑，行则气急，惧当春鼻仍易衄。治在降阳和阴。熟地、牛膝（俱炒炭）、丹皮、山栀、石斛、薏仁、赤苓、大腹皮、冬桑叶、灯心、小麦。溺清眩热已，惟宵则气急，寐不甚稳。去赤苓，加茯神、蒌霜、桑皮（蜜炙）、防己、炙草。数服气舒而胸突渐平，腹宽而膝冷渐和。

　　卷之三

　　积聚论治

　　诸有形而坚着不移者，为积。诸无形而留止不定者，为聚。积在五脏，主阴，病属血分。血有形而静者也。聚在六腑，主阳，病在气分。气无形而动者也。《难经》既以积聚分属脏腑，经曰：外中于寒，内伤忧怒，则气上逆，六俞不通，凝血蕴裹不散，津液涩渗，着而不去，积乃成已。《难经》曰：积者五脏所生，始发无常处，痛不离其部，上下有终始，左右有穷处。聚者六腑所成，始发无根本，上下无留止，痛无常处。《巢氏病源》，别立 瘕之名，以不动者为 ，动者为瘕，亦犹《难经》之积聚而已。第无形之瘕聚，其散易；有形之 积，其破难。治之者先辨有形无形，在气在血，可略得其概矣。其生于五脏者，肺之积曰息贲，在右胁下；肝之积曰肥气，在左胁下；心之积曰伏梁，在脐上，上至心下；脾之积曰痞气，在胃脘；肾之积曰奔豚，发于少腹，上至心，上下无时。其见于脐下为瘕， 者按之不移，即血 食 之属；瘕者假物成形，如血鳖石瘕之类。见于胸胁为痞癖，痞乃结块，在肌肉而可见；癖由内着，结隐僻而难 。既分其部，必原所起。初由寒气瘀血痰沫，交结于肓膜，久而盘踞坚牢，至元气日削，盘踞日深，攻补两难措手。惟先理其气，大七气汤、排气饮，气行则脉络通。或先调其中，补中益气汤、参苓汤，脾运则积滞化，其药性宜辛散温通，方能入阴出阳，解散凝聚。然初为气结在经，久则血伤入络，必理血分，如归尾、桃仁、苏木、延胡、郁金、琥珀、桂心。兼通络瘀，如归尾、韭根、鲮鲤甲、桂枝尖、新绛、鸡血藤。搜逐之中，酌补元气。如五积等丸，用参、苓、桂、附之类。即邪深积锢，务令脾胃气旺，乃可消磨坚结，否则专事攻削，正气益衰，积聚何由去乎？知养正则邪可除，而后结者散之，客者除之，留者行之，坚者削之，强者夺之，咸者软之，苦者泻之。和其中外，可使必已。且经曰：大积大聚，毒可犯也。

