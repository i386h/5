<!-- { "loadSidebar": true } -->
　　积滞者导之，小承气汤、熟大黄丸。腹痛者和之，芍药汤加木香。气陷下者举之，补中益气汤。虚滑者摄之，赤石脂禹余粮丸。脂液涸者润之，猪脏汤、阿胶丸。久不愈者补而固之，八珍汤加炮姜、肉桂、木香、肉果、乌梅、牡蛎。痢止后调之，参苓白术散。治法尽此矣。而症之寒热虚实，宜细审焉。凡痢挟热者多实，初起外受暑热，内因停滞，绕脐痛胀，烦渴迸迫，下痢鲜红，脉洪滑者，宜清火导滞。导气汤、芍药汤去桂。如挟虚感寒，生冷不节，脾失转输，因而呕逆，下痢白脓，脉弦弱者，宜温理脾胃，兼佐行气。香砂温胃饮。盖因寒伤脏，忌用苦寒下夺也。况所痢脓垢，皆大小肠脂液所化，已非胃腑宿食，不得误认积滞，肆行攻下，剥削殆尽，但见下利血水，或如屋漏水，即须温摄。黑豆散加苓、术、茴香、肉果。如痢纯血，鲜红成块者，多心脾伏热。用黄连、白芍、丹皮。黑栀、黑荆芥、生地。若未止，地榆丸。其血紫黯稀淡，乃阳虚不能摄阴，宜温调其气，非炮姜不治。理中汤加木香。痢色黑有二，焦黑者热极反兼胜己之化，芩芍汤、香连丸。光如黑漆者为瘀血，桃仁承气汤。纯下清血者，为肠胃风袭，胃风汤加枳、荆、防。五色痢乃五脏气化并伤。

　　昔人以为肾损，盖不液不守，精室受伤，治必益火消阴，实脾防水，兼理其气。真人养脏汤。赤白痢由冷热不调。驻车丸，连理汤。痢纯白乃脏寒气滑，与暴注属热不同，或如冻胶，如鱼脑，由气分致病，为脏寒滞下。

　　先用沉香、白蔻、木香、小茴、砂仁。次用理中汤加香、砂。白痢初起，里急后重，为湿郁化热。平胃散加香、砂。痢稀白肢冷腹痛不已，附子理中汤。痢清谷里寒外热，汗出而厥，通脉四逆汤。先白痢，后下脓血者，戊己丸。先白痢，后下鲜血者，阿胶四物汤。先痢脓血，后变青黑杂色，腹痛倍常者，驻车丸。先脓血，后变白沫白脓者，补中益气汤加炮姜、赤石脂。下痢发热者，疏其邪，仓廪散。腹痛身微热者，和其营。小建中汤。一种阴虚下血发热，烦渴至夜转剧者，急宜救液存阴。阿胶丸、阿胶梅连丸、黄连阿胶丸。下痢渐减，津液枯燥，肛门涩滞者，猪脏汤。痢后便秘后重，由气虚下陷者，升其阳则阴自降。补中益气汤加防风。脓血稠粘，挟热后重，烦渴脉洪者，白头翁汤。湿热下痢后重者，升阳除湿汤。风邪伤卫，后重不除者，三奇散。虚滑而后重者，痢后不减，真人养脏汤。

　　虚滑而腑阳向衰者，桃花汤加人参。里急仍不得便，属气滞，苏子降气汤。里急频见污衣者，为气脱，补中益气汤去当归、加肉果。洞泻不止，真人养脏汤。下利大孔痛，火因泻陷，升其气则痛自定，补中益气汤。

　　〔噤口痢〕乃热气自下冲上而犯胃口，肠中传导，皆逆阻似闭。宜人参、石莲、石菖蒲、竹茹、茯苓、麦冬、粳米。丹溪用人参、石莲、黄连浓煎，加姜汁冲服。但得下咽便开，如胃虚呕逆，治中汤加丁香。

　　肝邪乘脾呕逆，吴茱萸汤加丁香、白芍、青皮、黄连、乌梅肉。久痢噤口不食，非大补胃气，兼行津液，不能开。香砂四君汤加扁豆、薏仁、藿香、煨葛根、粳米。得胃气一醒思食，宜独参汤，少加橘皮。

　　〔休息痢〕屡止屡发，经久不愈，诃黎勒丸。因兜涩太早，积滞未清者，香连丸加茯苓、枳实。因饮食失节者，香连丸加楂肉、神曲。因中气下陷者，补中益气汤。因脏寒虚滑者，大断下丸。

　　〔风痢〕纯下青沫，苍术防风汤。寒痢白如鸭溏，肠鸣痛坠不甚，理中汤、诃子肉汤。暑痢面垢烦冤，燥渴引饮，薷苓汤。湿痢身重腹满，红黑混浊，除湿汤。脾湿血痢，苍术地榆汤。气痢下如蟹沫，气痢丸。

　　疫痢时邪传染，一方相似，人参败毒散加减。蛊蛀毒痢，血如鸡冠，乌梅丸。蛲虫痢虫形极细，从谷道溢出，以雄黄锐散纳下部，内服芜荑丸。疟后痢，痢后疟，东坡姜茶饮。疟痢齐发，补中益气汤加减。洞泻不止，厥逆，附子理中汤。胎前赤白痢，连理汤加胶艾。胎前痢，产后未止，最危。驻车丸，伏龙肝汤加减。

　　〔协热下利〕由上受温暑湿热之邪，循募原下陷肠胃，或血水，或粘腻，皆湿热传化，宜用分消，清热利湿。如浓朴、黄芩、茯苓、滑石、猪苓、泽泻、广皮、扁豆，甚则加黄连。

　　凡治痢与治泻异，水泻由清浊不分，可利小便。痢则邪毒胶滞，津液枯涩，大忌分利，且痢久必伤肾，肾阴亏，宜滋液。黑地黄丸、六味地黄丸。肾阳虚，宜益火，如四神丸，及沉香、桂、附、益智。以肾为胃关，开窍于二阴也。

　　故痢久先温脾，不应，即温肾。丹溪以先泻后痢为脾传肾，为贼邪，难治；先痢后泻为肾传脾，为微邪，易愈。

　　故治痢以脾肾为要。

　　噤口痢由热气自下上冲而犯胃口，肠中传导，皆逆阻似闭，宜清解热毒。如黄连、酒炒黄芩、白芍、石莲肉、广皮、银花、楂肉、木香汁。又方，五谷虫焙黄研末，黑糖拌匀，新汲水送下，即愈。

　　痢症初起，有兼外感者，身必发热，表里俱病，其症最重，宜表里并治。

　　痢疾初起，必兼湿热宿滞，宜用治痢散。葛根、苦参、松萝茶叶、麦芽、山楂、赤芍、陈皮研末，每服四钱，加黄连尤效。此方出《医学心悟》，不论赤白皆效。葛根，鼓舞胃气上行也。茶叶、苦参，清湿热也。

　　麦芽、山楂，消宿食也。赤芍、陈皮，行血调气也。腹痛里虚者，用橘饼半个，红枣十枚，沙糖五钱，煎汤服，立效。

　　《医通》曰：痢后风者，因痢后不善调摄，或多行，或房劳，或受风寒，或感湿气，致两脚痿软肿痛。

　　宜大防风汤。又痢后变成痛风，皆调摄失宜所致。宜补中益气汤加羌活、续断、虎骨。

　　《病机沙篆》曰：痢起夏秋，湿热郁蒸因乎天，生冷停滞由乎人，当炎暑令行，不能保摄脾胃，多食瓜果肥甘，土气受伤，无以制湿，湿蒸热壅，气机阻逆，不得宣通，因而肠胃反窒，里急后重，小水赤涩。宜苦寒之药，燥湿涤热，佐以辛温，便能开郁运气。故行血则便脓自愈，调气则后重自除。然虚寒实热，浅深新久之不同，难一例治。

　　沈朗仲曰：痢症初起，形气尚强，胀实坚痛者，可速去积，积去痢止，此通因通用，症随痢减之法。

　　若烦热喜冷，脉实腹满，或下纯红鲜血者，此湿热内盛，法宜清利。若经久正伤，有伤阴伤阳两途。伤阴者精血脂液，悉从痢去，多烦躁热渴之候，宜以清润养其阴。伤阳者脾肾元阳，悉从痢散，多滑脱厥逆之候，宜行温补回其阳。总之暴病多实，久病多虚，滑脱者多寒，涩滞者多热。参之脉症，合之新久，百无一失矣。

　　附倪涵初痢疾三方〔初起煎方〕黄连（去芦） 黄芩 白芍 楂肉（各一钱二分） 枳壳（去穣） 浓朴（姜汁炒）

　　槟榔 青皮（去穣。各八分） 当归 地榆 甘草（炙。各五分） 红花（酒炒，三分） 木香（二分）

　　桃仁（研，一钱）

　　如法炮制，水二碗，煎一碗，空心服。此方治红白痢，里急后重，身热腹痛者，皆宜。如痢纯白，去地榆、桃仁，加橘红四分，木香三分。如滞涩甚者，加酒炒大黄二钱，服一二剂，仍除之。若服过一剂，滞涩已去，不必再服。年幼者，大黄只用一钱。

　　上方用之三五日神效，旬日亦效，半月后则当加减。

　　〔加减煎方〕黄连（酒炒，六分，生用四分） 白芍（酒炒，六分，生用四分） 楂肉（一钱） 橘红 青皮槟榔（各四分） 炙草（三分，生用二分） 当归（五分） 地榆（四分） 桃仁（研粉，六分） 红花（三分）

　　木香（二分）

　　如法制服，延至月余，脾胃虚弱而滑泄，当补理。

　　〔补理煎方〕黄连（酒炒，五分） 黄芩（酒炒，六分） 白芍（酒炒，四分） 橘红（六分） 当归（五分）

　　人参（五分） 白术（盐炒，五分） 炙草（五分）

　　如法制服，以上三方，如妇人有胎，去桃仁、红花、槟榔服。

　　一忌温补早。痢起于湿热蕴积，胶滞肠胃，宜清热邪，导滞气，行瘀血，其病即去。若用参、术等温补药，则热愈盛，气愈滞，血亦凝，邪何由去。

　　一忌大下。痢因邪热胶滞，用疏通则愈。若用大承气汤下之，胶滞未去，徒伤胃气，损元气耳。正气伤损，邪气不可除，壮者犹可，弱者危矣。

　　一忌发汗。痢发寒热，头目痛眩，由内毒熏蒸，自内达外，非表邪也。若发汗，则风剂燥热，愈助热邪，正虚于外，邪炽于内，鲜不毙矣。

　　一忌分利。痢因热邪胶滞，津液枯涩，若用五苓等分利其水，则津液愈枯，枯涩愈甚，缠绵不止。第清热导滞，则痢自愈，而小便自清。安用分利为？利小便为治水泻之良法，以之治痢，则大乖矣。

　　卷之四　痢症论治

　　痢症脉候

　　下痢沉小微细者吉，洪大滑数者死。沉弦者重，脉大者为未止，微弱者为欲愈，虽发热不死。下利脉数，有微热汗出者即愈。下利发热而渴，脉弱者自愈。《医通》曰：痢白沫初起，脉小滑，能食者，易治；洪大急疾，四肢厥冷者，难治。久痢脉微弱小细者愈；数实，或虚大无根者危。下痢脓血，初起脉小滑，或弦软，身不热者，易治。数实滑大而身热者，势虽甚，犹或可治。若先不热，五六日后反发热，脉大者，必死。久则脉宜芤迟虚，不宜数盛滑实，身热不止，口噤不食，或久痢脉结代，反骤能食，为除中，皆死。下痢脉，六七日后最忌强盛。凡下痢脉浮身热，作风治。脉沉身重，作湿治。下痢为肠胃病，虽频迸，而能食则吉。若噤口痢初起，脉数实可治，久痢反不能食，脉见有余者死。惟小弱流利者，当作胃虚治之。

　　卷之四　痢症论治

　　附方

　　〔调气〕四七汤 见二卷咳嗽。

　　〔调气〕木香化滞汤 香 柴 陈 夏 归 草 草蔻 香附 红花 胸满加枳壳，腹胀加浓朴。

　　〔和血〕四物地榆汤 地 芍 归 芎 加地榆，或加阿胶。

　　〔和营〕理阴煎 见二卷咳嗽。

　　〔清热〕芩连芍药汤 白芍（二钱） 黄芩 黄连 木香 枳壳（各钱半） 陈皮（一钱） 炙草（三分）

　　〔温寒〕香砂枳术丸 木香 砂仁 枳 术〔寒滞〕香砂异功散 木香 砂仁 参 术 苓 草 陈〔泄湿〕四苓散 苓 术 泽 猪苓〔消食〕保和丸 见二卷痰饮。

　　〔导滞〕小承气汤 见一卷温。

　　〔和痛〕芍药汤 归 芍 芩 连 桂 草 槟 木香 大黄〔升阳〕补中益气汤 见一卷中风。

