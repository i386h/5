<!-- { "loadSidebar": true } -->
　　陈 色苍体长，木火之质，阴分易亏。五旬外纳宠，急图嗣续月前因浊成淋，溺数而欠，着枕仍然遗泄，延至血水滴沥而痛，是为血淋。精室既伤，心火犹炽，诊两尺左弦右数，宜腰膝痿软，足心如烙也。夫不痛为溺血，痛为血淋。虽肾虚挟火，然导赤厘清，如方凿圆枘，五苓八正，亦抱薪救焚。急用生料六味作汤，可济燃眉。熟地（六钱）、生地（三钱）、怀山药（炒二钱半）、茯苓（三钱）、丹皮、泽泻（各一钱）、生莲子（不去心，一两）、莲子须、麦冬（各二钱）、五味子（五分）。数服痛止淋减，汤丸兼进而安。

　　卷之七

　　遗泄论治

　　凡脏腑之精，悉输于肾，而恒扰于火，火动则肾之封藏不固。心为君火，肝肾为相火，君火一动，相火随之，而梦泄焉。其交则心之神，肝之魂，所幻而接也。经曰：恐惧不解则伤精，时自下。又曰：厥气客于阴器，则梦接内。然有有梦而泄者，有无梦而自遗者。昔人谓梦而后泄者，相火之强为害；不梦自遗者，心肾之伤为多。且谓五脏有见症，宜兼治，终不如有梦治心，无梦治肾，为简要也。乃详求所因，则有心阳暗炽，肾阴内灼者，宜凉心摄肾。补心丹加减。有肾精素亏，相火易动者，宜浓味填精。熟地、鱼鳔、杞子、羊肾、猪脊髓、青盐、五味子之类。介类潜阳，龟甲、牡蛎、淡菜之类。佐以养阴固摄。山药、莲子、芡实、菟丝子、桑螵蛸之类。有龙相交炽，阴精走泄者，宜峻补真阴，承制相火。三才封髓丹、滋肾丸、大补阴丸。有用心过度，心不摄肾者，宜交心肾。远志丸、佐灵砂丹。有思虑积劳，郁损脾气者，宜舒养脾营。归脾汤。亦有脾虚下陷者，宜补中益气汤。有肾虚不固者，五倍子二两、茯苓四两，丸服效。有积想不遂者，宜安神固气，解郁疏肝。妙香散吞玉华白丹。有精关久滑不梦而泄者，宜固摄止脱。桑螵蛸散、金锁玉关丸。有房劳过度，下元虚惫，寐则阳陷而精遗不禁者，宜升固八脉之气。固精丸，或六味汤加鹿茸、菟丝、五味、龙齿、苁蓉。有壮年久旷，精满而溢者，宜清火安神。生地、知母、黄柏、菖蒲、远志、茯神、莲子。有阴虚不摄，湿热下注而遗者，宜泄热导湿。萆 、黄连、黄柏、茯苓、泽泻、薏苡，或秘精丸。有因醇酒浓味，酿成脾胃湿热，留伏阴中，而为梦泄者，宜清痰火。二陈汤加二术、升、柴。有因经络热注，夜则脊心热而遗者，猪苓丸、清心饮。亦有鬼魅相感者，其状不欲见人，独言笑，时悲泣，脉乍大乍小，或绵绵不知度数，颜色不变，乃其候也。宜苏合香丸服之效。此其所因不同，为遗为泄亦异，皆当分别施治。大约阳虚者急补气，鹿茸大补汤。阴虚者急益精，大补阴丸、大造丸。阳强者急泻火而已，宜补阴泻火汤，滋阴降火汤。

　　卷之七　遗泄论治

　　遗泄脉候

　　遗精白浊：当验于尺，结芤动紧，二症之的。（《脉诀》）

　　卷之七　遗泄论治

　　附方

　　〔凉心〕天王补心丹 见一卷火。

　　〔滋肾〕三才封髓丹 天冬 熟地（各二两） 人参（一两） 黄柏（三两） 砂仁（一两半） 炙草（七钱半）

　　面糊丸。苁蓉酒煎送下。

　　〔泻火〕滋肾丸 见一卷火。

　　〔泻火〕大补阴丸 见一卷火。

　　〔安心〕远志丸 见四卷痫。

　　〔镇坠〕灵砂丹 见二卷喘。

　　〔养脾〕归脾汤 见二卷劳瘵。

　　〔升提〕补中益气汤 见一卷中风。

　　〔安神〕妙香散 见二卷衄。

　　〔固气〕玉华白丹 钟乳粉（一两） 阳起石（ ） 白石脂（ 。各五钱） 左牡蛎（ 七钱）

　　糯米粉糊丸。

　　〔摄肾〕桑螵蛸散 人参 茯神 远志 菖蒲 桑螵蛸 龙骨 龟板 当归〔闭精〕金锁玉关丸 见本卷淋浊。

　　〔镇固〕固精丸 牡蛎 菟丝子 韭子 龙骨 五味 桑螵蛸 白石脂 茯苓〔补肾〕六味丸 见一卷中风。

　　〔导湿〕秘精丸 白术 山药 茯苓 茯神 莲子（各二两） 芡实（四两） 莲须 牡蛎（各一两五钱）

　　黄柏（五钱） 车前子（三两） 共研末，金樱膏丸。气虚者加人参一两。

　　〔补气〕十补丸 术（各二两） 茯苓 山药（各一两半） 参 归 白芍 远志（各一两） 熟地（三两）

　　山萸 杜仲 续断 枣仁（各二两） 五味 龙骨 牡蛎（各七钱五分） 金樱膏为丸。

　　〔化痰〕二陈汤 苓 夏 陈 草 姜〔痰迷〕猪苓丸 半夏 猪苓〔精滑〕清心饮 参 归 地 草 连 茯神 枣仁 远志 莲子〔鬼魅〕苏合香丸 见一卷中风。

　　〔阳虚〕鹿茸大补汤 苁蓉 杜仲（各一钱） 参 术 桂 附 芍 夏 五味（各七分） 归 地苓鹿茸（各五分） 甘草（三分）

　　〔滋阴〕大造丸 紫河车（蒸捣，一具） 生地（四两） 龟板 天冬 杜仲 黄柏（各两半） 牛膝麦冬 归身（各一两二钱） 五味（五钱） 米糊丸。

　　〔阳强〕补阴泻火汤 地 芍 归 芎 术 草 知母 天冬 黄柏〔泻火〕滋阴降火汤 四物汤加 知母 黄柏 元参

　　卷之七　遗泄论治

　　遗泄脉案

　　某 无梦而遗，劳心辄泄，乃心肾失交症。用茯神丸参六味。人参、熟地、茯神、远志、当归、山药、莲须、枣仁、五味、龙骨、莲实。糊丸服。数料全愈。

　　吉 己巳同会试前数日，同寓约观梨圆，座中遗泄如注。归寓后寒热咳嗽吐痰，此阴虚兼外感也。令服补中汤，寒热退，但脉虚而沉细欲绝，断为肾损难治。粗毕场事，神愈疲乏，劳热喘促，痰嗽食减，乃脾肺虚而气不归源也。必用人参乃定。彼吝费，一友赠高丽参二钱，予谓代用效减，自须全投，书人参养营汤去熟地与桂，加茯神、山药、莲实。彼又将高丽参二钱分作四服。予哂之，服后喘热减，饮食颇加。又两服，改用潞参，而效更减矣。

　　族某 梦泄。宿 腰痛，新兼脘痛，脉弦细。此伤精候也。妙香散去黄 、麝、辰砂，加砂仁、马料豆（炒），服效。

　　吕 少年未室，每十日一梦泄。积久疲乏，面少神采，素服滋阴敛涩等药，不效。改服镇心安神等剂，亦不效。予谓肝肾脉虚，非相火为害，但精关久滑，气少固摄耳。询之，果有时无梦亦泄，遂重用参、 、佐以五味，茯神，山药、莲子、菟丝、芡实、杞子（俱炒）。滑泄竟止。更用丸剂，加鱼鳔（炒研）而固。

　　幼侄 宵读神劳即梦泄，夜热易饥，左关脉搏按。丹溪云：主闭藏者肾，司疏泄者肝，二脏皆有相火。

　　而其系上属于心，心君火也，感物而动，君火动则相火随之，虽不交会，精亦暗流矣。又隐庵谓：肾之阴虚则精不藏，肝之阳强则气不固，故梦而精脱也。先用六味汤加减，熟地、山药、茯神、丹皮、远志、潞参、麦冬、芡实、莲心、石斛。数服而效，后加龙骨、白芍、五味、炼蜜为丸，服愈。此补肝肾参养心之剂。君火安则神魂敛而龙雷不扰矣。

　　刘 试场受惊，心惕精走于下。延为怔忡悸恐，心君虚不主令，相代其权，乃至有梦无梦皆遗，腰膝酸软乏力。诊左寸沉数，左关尺沉细如丝，右尺微弦。此心营损极，神不摄精。宜补养心神，固纳肾真。（经言：怵惕思虑则伤神，神伤则恐惧流淫不止。又云：恐惧不解则伤精，精伤则骨酸痿厥，精时自下，大抵怵惕伤心，恐惧伤肾，心肾失交，精关不固。必精生神，神摄精，乃能却病。）且情志之病，尤在静养善调，勿希速效。

　　潞参、熟地、茯神（各三钱）、龙骨、山药（各二钱）、枣仁、远志、当归（各钱半） 金樱子（一钱）、五味子、柏子仁（各六分）、莲子（十粒）。二服甚适。诊左寸绵绵不绝，惟尺泽空，精腑少藏耳。若滋填精室，旬日内漏卮勿泄，尺脉可起。又夜半易饥便滑，前方去当归、柏子仁、熟地、山药焙用，加鱼鳔（三钱）、菟丝饼（二钱）。十服神安精固，惟骨节时酸，胁肉时 ，坐卧恍惚，如在波浪中。此病后神未复元，虚阳浮越也。宜招集散亡，封固管钥，更用潜阳填髓丸：熟地（八两）、湖莲、芡实（俱炒）、线胶、淡菜、茯神、山药（各四两）、五味（一两）、龟板、远志、麦冬（朱砂拌炒各二两）、猪脊髓（熬），为丸。又经云：精不足补之以味。午用猪心肾海参煨食，晨用牛乳同糯米煮食，调理数月渐安。

　　卷之七

　　阳痿论治

　　（丸冷 茎缩 茎纵 强中 下疳附）

　　男子二八而精通，八八而精绝。阳密则固，精旺则强，伤于内则不起。故阳之痿，多由色欲竭精，或思虑劳神，或恐惧伤肾，或先天禀弱，或后天食少。亦有湿热下注，宗筋弛纵，而致阳痿者。盖前阴为肝脉督脉之所经，经云：足厥阴之脉，入毛际，过阴器，抵少腹。又督脉起少腹以下骨中央，入系女子廷孔，循阴器。男子循茎下至篡。又为宗筋之所会。景岳云：阴阳总宗筋之会，会于气街，而阳明为之长。此宗筋为气血之孔道，而阳明实气血之化源，阳明衰则宗筋不振。故见症多肝肾主病云，伤色欲者须辨水衰火衰。水衰真阴亏乏，归肾丸、还少丹、地黄汤。火衰精气虚寒，右归丸、八味丸，甚者加人参、鹿茸，或加肉苁蓉、杞子。若火衰不甚，斫丧太过，补骨脂丸。伤思虑者，心脾郁结。阳事不举，归脾汤、炒香散。郁伤少阳，生气日索，加味逍遥散。伤恐惧者，胆虚精却，大补元煎加枣仁、鹿角胶。先天精弱者，房后神疲，固阴煎、秘元煎。胃虚食少者，水谷不充，精髓失旺，脾肾双补丸、七福饮、玉母桃。

　　其湿热伤及肝肾，致宗筋弛纵，为阳痿者，如筋角近火则软，得寒则坚，宜滋阴八味丸，或龙胆泻肝汤。经谓：肾欲坚，急食苦以坚之也。然必脉症果系湿热，方用苦坚淡渗。若肝肾虚热，仍宜养肝滋肾，地黄汤加龟板、元参、天麦冬、五味子。又有心肾失交，梦泄致痿，远志丸加熟地、枣仁、白芍。劳伤筋骨，阳道痿弱，无比山药丸、大造固真丹。肾虚无子，精冷精滑，七宝美髯丹。通治阳事不起，如赞化血余丹、鹿茸地黄丸、三子丸、青娥丸等。此治法大概也。若夫元阳既伤，真精必损，必兼血肉温润之品缓调之，如斑龙丸、聚精丸、二至百补丸之类。纯用刚热燥涩之剂，恐有偏胜之害，其审而裁之可耳。

