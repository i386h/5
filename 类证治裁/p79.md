<!-- { "loadSidebar": true } -->
　　〔去瘀〕山楂子散 楂肉（炒研） 艾汤调下。血鲜者加山栀、槐花。

　　〔肠风〕加减四物汤 地 归 芎 侧柏叶（各八分） 枳 荆 草 槐花（各四分） 地榆 条芩 防风（各六分） 乌梅（二个） 姜（三片）

　　〔胃风〕胃风汤 见四卷泄泻。

　　〔夹湿〕升阳除湿防风汤 防风（二钱） 苍术（泔浸蒸） 白术（饭蒸） 苓芍（各一钱） 姜（一片）

　　〔湿热〕槐花散 槐花（二钱） 苍术 浓朴 陈皮 当归 枳壳（各一钱） 乌梅肉 炙草（各五分）

　　〔血热〕槐花饮 生地（三钱） 当归（二钱） 侧柏叶（炒） 荆芥（炒） 槐花（炒） 川芎 枳壳（各一钱）

　　炙草（五分） 如血不止，加升麻、阿胶。

　　〔寒湿〕浓朴丸 浓朴 生姜（各四两，同炒） 术 曲 麦芽（各炒一两） 研末，米糊丸。

　　〔血滑〕惜红煎 术 草 荆 芍 五味 山药 地榆 续断 乌梅 水煎。

　　〔止泄〕米豆散 马料豆（炒） 米 陈仓米 粟米 锅焦（俱炒研） 白糖调服四钱。

　　〔脏毒〕猪脏丸 用猪脏二尺，洗净，入槐花二两，扎紧蒸，捣，焙干研，糊丸。

　　〔脏毒〕脏连丸 黄连（一两，酒炒研） 槐花（二两，炒研） 陈仓米（三合） 入猪脏内蒸，杵丸。

　　〔酒毒〕聚金丸 黄芩 防风（各二两） 黄连（四两，半生半酒炒） 研末、醋糊丸，米饮下。

　　〔痔血〕秦艽白术丸 秦艽 白术 归尾 桃仁（各一两） 枳实 皂角子（烧存性） 泽泻（各五钱）

　　地榆（二钱） 面糊丸。

　　卷之七　便血论治

　　便血脉案

　　夏 便红，遇劳辄甚，初服苦参子（俗名鸦胆子），以龙眼肉裹，开水送下十粒效。后屡试不验，予按东垣论脾为生化之源，心统诸经之血，思虑烦劳，致心脾不司统摄。宜用归脾丸或暂服加味归脾汤，其血自止，如言而瘥。（汤丸内俱去焦白术。）

　　幼侄 鼻衄便红，寒热无汗，食减神疲，脉大而数。此脾肺气虚，阴火乘络，致血从清浊道横溢而出。

　　用补中益气汤去升麻，加山栀、白芍。一服，五更大热，比晓微汗身凉。次日寒热除，脉顿敛，三服而病已。

　　服侄 壮岁，便后沥血色鲜，乃肠胃远血，症属肠风。用升降法，荆芥、当归（俱醋炒）、白芍、槐米（俱酒炒）、黑山栀、生地、甘草（炙黑）、侧柏叶。三服愈。

　　张 辛苦佣作，日夜便血数次，由冬入夏未止。阴络已伤，渐至食减无味，神色惨悴，脉来沉细而数，势必寒热，延成损怯。勉用摄血，佐以益脾，以脾统血也。仿驻车丸，（去黄连。）阿胶（水化）、炮姜、当归（土炒）、白芍、熟地、甘草（俱炒黑）、莲子（炒）、红枣、南烛子、茯神。三服红痢减，寒热亦止，口中和。据述，腹不痛，但里急，必连便二次，此属气虚不摄。专用潞参、炙 、茯苓、山药、地榆（酒炒）、赤石脂，便血遂止。

　　何 童年便血，面黄瘦，能食。此脾气郁而生火也，用清理湿热。山栀、赤苓、生白芍、生薏仁、石斛、当归、柿饼（炭）、陈皮、地榆，数服效。

　　朱 春正痢血，一载未痊。阴络大伤，秋间三疟历冬，曾用常山劫剂未效。面浮足肿，食减神疲，懔寒宵热，脉虚近数。阴伤及阳，延成损怯矣。今痢纯红，日夜十数次。即培阳摄阴，尚恐不及。乃阅所服方，仍用制军辈，屡次通里，是欲竭其漏卮乎？毋怪愈治愈剧也。用潞参、茯苓、山药、白术（炒）、白芍、甘草（炙黑）、荆芥（醋炒黑）、乌梅、阿胶（煨）。一服血减，明日不甚怯寒矣。又加减十数剂，疟痢渐瘳。

　　卷之七

　　二便不通论治

　　肾主五液，开窍于二阴。至前后不通，气机闭窒，胀满不食，气逆喘急，危候也。揆病所由，有因三焦热结者，宜黄连、黄芩、山栀、郁金、枳实、海金沙、槟榔。有因三焦湿滞者，宜薏苡、通草、浓朴、茯苓、广皮、泽泻、大腹皮。

　　有因湿热阻气者，宜石膏、滑石、知母、莱菔子、郁李仁、车前子、木通。有痰隔中脘，气痹上焦者，二陈汤加木通探吐。有肺气不降者，麦冬、杏仁、通草、枳壳、知母、赤茯。有胃实燥结者，小承气汤、大厘清饮，或凉膈散。有小肠气痹者，小温中丸。有火腑热结者，有厥阴热秘者，火腑用更衣丸，厥阴用龙荟丸。有腑阳不行者，玉壶丹、半硫丸，热药多秘，惟硫黄性缓而通。玉壶丹、半硫丸，皆取通阳之义。有血液枯燥者，通幽汤。有气虚血热者。人参固本丸。有阴囊肿胀，热蕴便闭者，三白散。按经云：女子督脉入系廷孔，男子循茎下至篡，所生病不得前后。据此则二便不通，又宜通奇络。如桂心、川楝子、小茴、香附、当归、五灵脂、桃仁、麻仁等。热蕴腹胀，或用田螺加盐，和壳捣碎，帛系脐下一寸三分，前后皆通。有因膀胱溺满，支撑回肠，阻大便者，五苓散加木通、车前。溺行便自出，亦有先通大便，水道自利者。圆机活法，在乎审症而施治焉。

　　〔大便不通〕有实秘、虚秘、热秘、冷秘、风秘、气秘。有阳结、阴结。仲景云：脉浮数，能食不大便，为阳结。脉沉迟、不能食，身重，大便反硬为阴结。东垣云：实秘、热秘，即阳结也，宜散。虚秘、冷秘，即阴结也，宜温。气燥，以杏仁、枳实行之。血燥，以桃仁、大黄通之。风燥，以麻仁、大黄利之。气涩不通，以郁李仁、皂角子润之。气壅便秘，以参、归、麻仁、大黄开之。叶氏治肠痹，必开降肺胃。如杏仁、栝蒌、冬葵子、枇杷叶、郁金汁、紫菀以降肺。半夏、花粉、竹茹、橘红、枳实汁、姜汁以和胃。即丹溪开上窍以通下窍之微旨也。今即其症分别言之，由胃实者，善饮食，小水赤，七宣丸。由胃虚者，不能食，小便清利，浓朴汤。由热秘者，面赤，脉实数，胀闷欲得冷，四顺清凉饮、润肠丸。由冷秘者，面白，脉沉迟，欲得热，正气散加官桂、枳壳吞半硫丸，或木香顺气散。由风秘者，风搏肺脏，传入大肠，润肠丸加防风、皂角，或去大黄，加煨阿胶。妇人风秘，大麻仁丸。由气秘者，气不升降，谷气不行，善噫，苏子降气汤加枳壳。由肺气不通降，失于传送者，杏、蒌、枳、桔、栀、豉、郁金、橘白。由三焦不和，胸膈痞满者，搜风顺气丸加栝蒌、广皮。由大肠实者，腹满便硬，麻仁丸。由肾虚液少便燥者，六味汤去茯苓，加苁蓉、白蜜。由血热便难者，当归润燥汤。由风热郁滞者，疏风润肠丸。由血燥兼气秘者，润麻丸。由血虚秘结者，益血润肠丸。由津液枯涸者，苁蓉丸，五仁丸。由幽门不通者，通幽汤。由素有风病而便秘者，皂角丸。由病后气血未复，及老人津液衰少，产后去血多者，八珍汤、倍当归、加苁蓉、苏子、杏仁、阿胶、黑芝麻。

　　由久病气虚下陷，致便难者，补中益气汤，加杏仁、苏梗。老人阳虚风秘者，半硫丸。老人气秘，橘杏丸、二仁丸。老人血秘，苏麻粥、三仁粥。又有脾约症，伤寒阳明症，自汗出小便数，津液内竭，其脾为约。用脾约丸。攻荡为治，然亦滋其阴血为稳，宜当归润燥汤主之。如阴寒秘结，当用温药，须略加清润以去结秘。

　　若病本虚寒，标现躁热，亦宜于通阳药中，稍佐苦寒以去躁热，躁止勿加。如阴躁刻欲就冷，两尺虚，或沉细迟，勿用寒剂，理中汤冷服。或不效，用外导法。蜜煎入盐五分，皂角烧灰研五分，和捻尖，热纳肛中。冷秘者，蜜煎中加草乌头末，和捻如上。热秘者。猪胆汁导之。又有求通努力，虚气迫注肛门，里急后重，气逆呕恶，不堪通利，不堪升提，宜人参、枳壳、当归、陈香橼。或用川芎、当归煎汤。入秽桶，乘热坐熏之，亦效。风秘发寒热，生何首乌两许煎，加蜜服。或用固本丸熬膏服。失血后，烦渴便结，一味生地黄汁煎服。

　　血液燥结，熟地蒸热，每服五钱效。若轻用硝黄利药，则秘愈甚。

　　〔小便不通〕经云：膀胱者，州都之官，津液藏焉，气化则能出矣。三焦者决渎之官，水道出焉。是知膀胱主藏溺，必待三焦气化，乃能出水也。详列所由，有肺燥不能生水者，用清润法，生脉散加沙参、茯苓、桑皮，车前。有气闭不能通调水道以下输者，用探吐法，以沉香、木香、陈皮、枳壳、小茴、木通，煎汤探吐。

　　有气虚下陷，升降不利者，用升举法，补中益气汤。孕妇胎重压胞，小水闭者，用补中汤探吐。气升则水降，如滴水之器，开其上则下自通矣。有火郁小肠，溺短而痛者，用清降法，导赤散加滑石。有湿壅三焦，致闭癃者，用厘清法，通草、滑石、芦根、薏苡、茯苓、车前。有暑湿泄泻，气不化水者，用化气法，五苓散。有湿胜而渴，小水不利者，用分利法，四苓散。有湿热闭阻经府气分，致便不通者，用宣通法，石膏、杏仁、浓朴、防己、大腹皮、海金沙、合六一散。由肾水燥热，致不利者，用滋清法，知母、黄柏、黄芩、泽泻、通草。有阳亢阴衰，孤阳不化者，用补阴抑阳法，化阴煎。若火不甚亢，但由水亏者，用补水法，大剂六味汤。经言无阳则阴无以生，无阴则阳无以化。热在下焦而不渴，服淡渗药，腹胀不通益甚者，滋肾丸。其阴阳大亏，气不化者，肾气汤。溺闭转筋，喘急欲死者，八味丸料大剂煎服，缓则不及。其血结而致闭者，牛膝汤。痰盛而致闭者，导痰汤。火闭者，七正散。气虚溺不利者，独参汤，少加广皮效。通治小水不通法，用独囊蒜头数枚，栀子三枚，盐少许，烂捣，摊纸贴脐上，良久即通。或用食盐半斤，炒热，布包熨之。

　　诸药不效者，用白菊花根捣烂，以生白酒冲和。取酒汁温服神效。又法：用活田螺一个，连壳捣如泥，入麝香细研末少许，置脐上，以蛤蜊合之，以帛扎定，效。

　　卷之七　二便不通论治

　　大便不通脉候

　　脾脉沉数，下连于尺，为阳结。尺脉沉细虚迟，为阴结。右尺脉浮，为风结。

　　卷之七　二便不通论治

　　附方

　　〔痰气〕二陈汤 见一卷中风。

　　〔胃实〕小承气汤 见一卷温。

　　〔热结〕大厘清饮 见四卷泄泻。

　　〔火盛〕凉膈散 见一卷中风。

　　〔气痹〕小温中丸 见三卷肿胀。

　　〔火府〕更衣丸 朱砂（五钱） 芦荟（七钱） 各研，酒和丸。每服一钱二分。

　　〔厥阴〕龙荟丸 见一卷火。

　　〔通阳〕玉壶丹 硫黄（八两） 配麻油八两。微火熬，以桑条搅，候溶尽，即倾入水。去油面再溶，倾入豆腐内煮，糯米粉为丸。

