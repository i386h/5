<!-- { "loadSidebar": true } -->
　　〔利湿〕五苓散 猪苓 茯苓 白术 泽泻 桂〔泻湿〕天水散 即六一散。滑石（六两） 甘草（一两） 灯心汤调下，加辰砂少许，名益元散。

　　〔温毒〕消斑青黛饮 人参 石膏 知母 甘草 青黛 黄连 犀角 元参 山栀 生地 柴胡 苦酒煎。

　　〔便秘〕大柴胡汤 柴胡 半夏 黄芩 芍药 枳实 大黄 姜 枣〔毒壅〕消毒犀角饮 犀角 牛蒡子（炒研） 荆芥穗 防风 甘草 咽痛，加桔梗、薄荷。

　　〔斑毒〕大青四物汤 大青（钱半） 阿胶 甘草（各一钱） 豆豉（百粒）

　　卷之一　温症论治

　　温症脉案

　　房师午园张公，高年上盛下虚，案牍劳神，冬春不寐，感温呛咳，晕仆，两寸脉洪大，由平昔阳不交阴，内风上冒，兼引温邪，表里煽动，症见眩仆，喉痛声哑，舌如煤熏。夫心为君主，义不受邪，因春温伤肺，逆传心包，神明俱为震动，且素饵桂附，致炎阳独亢，营液内劫。此怔忡无寐根由，师言昔病足痹，徽医用祛风药兼桂附得效，近三年矣。愚谓风药多燥，况桂附乎，以脉症参时令，宜辛凉轻剂，于熄风润燥中，佐以滋阴安神。不过一剂，当夜自能成寐，再剂呛嗽除，悸眩止矣。初剂：鲜生地（三钱）、沙参、麦冬、淡竹叶、栝蒌仁、甘菊（炒）、山栀、茯神（各二钱）、贝母、甜杏仁（炒研。各钱半）、枣仁（八分）、蔗汁（一杯，诸品清轻凉润，能除上焦弥漫之邪、兼入空窍熄风火，除悸眩，清音平嗽，若重浊便无效。）

　　再剂：前方加天冬、玉竹、百合，减蒌仁、六七服诸症平，舌色复故。后用膏方：三才膏加五味、核桃、牛膝、茯神、枣仁、柏子仁、白芍、玉竹、杞子熬膏，白蜜收，白汤化服。（诸品能交心肾，安神志，利腰膝，兼使金水相涵，阴阳和平，自无上盛下虚之患矣。）

　　韦氏 邪由鼻吸，伏于募原，发则头晕痛，口渴饮，热烦呕闷，溺痛带下，邪踞上中焦，主以葱豉汤散邪，佐以清泄胆火。豆豉、葱白、山栀、羚羊角、嫩桑叶、薄荷、银花、花粉、滑石。（二服）汗出热解。

　　（此乍发，散邪得解者。）

　　族某 温邪内郁，头眩热渴，手心似烙，舌苔淡黄，寸脉浮大而数，是邪留上焦，宜整肃太阴气分。

　　用黄芩（酒炒）、川贝母、杏仁、山栀、栝蒌仁、麦冬、嫩桑叶、荷叶边，煎汤，一啜眩渴稍定。原方去芩、栀、加鲜石斛、元参、花粉、蔗汁（冲），二服愈。（此温邪上受，治从气分得解者。）

　　族某 邪从口入，呕渴恶热，舌腻脘痞，温从湿化，宜与开泄中上，豆豉、蒌霜、通草、半夏、薏苡、赤苓、竹茹、枳壳、郁金汁（冲）、芦根煎汤，一啜汗津津而愈。同时李某症同，但溺涩痛。前方加灯心、车前穗，亦一剂愈。（此湿滞中上焦，治从透渗得解者。）

　　某 脉浮大，右数，有汗热炽，渴眩谵烦，温邪挟风热，将陷营分。用薄荷、牛蒡、羚羊角、栀皮、丹皮、连翘、嫩桑叶，日再服。夜半汗透身凉。（此清少阳胆热得解者。）

　　吴 邪入膻中，舌缩唇裂，目瞑神迷，沉昏不醒者七昼夜。脉沉数，此邪深将成内闭矣。勉用鲜佩兰、菖蒲、连翘、银花以解秽通闭，鲜生地、麦冬、梨蔗汁以生津，黄芩、知母、元参、石斛以彻热，兼下牛黄丸，二服神识渐清，因尿管热痛，去佩兰、菖蒲、黄芩，加甘草梢、车前穗以利腑热而愈。（此清理心包热闭得解者。）

　　朱 风木司天，温邪内炽，脉数，头眩嗽血，由木火并炎，上迫窍络，舌鲜绛，邪已入营。用鲜生地、羚羊角、元参、连翘、山栀、蒌霜、贝母、丹皮、鲜藕，三四服脉静身凉。（此清营热得解者。）

　　蒋 劳力伤阴，感温，呛咳不寐，鼻衄痰红，下利血沫，脉虚大不数。误用柴葛升散，劫液动风。法以甘酸平润调之。阿胶（水化）、麦冬、炙草、潞参、茯神、白芍、枣仁、五味、生地、红枣，二服神安血止，即饮糜粥。原方去胶加甜杏仁、山药，再剂而痊。

　　（此邪伤血络，用调补得愈者。）

　　族子 温邪郁而化热，头晕口干，舌燥唇血，右脉大，左模糊，有汗不解，胸腹闷，溺混浊。热邪蒸湿，治宜上下分消。淡豉、蒌霜、羚羊角、丹皮、麦冬、山栀、赤苓、滑石、嫩桑叶、金银花露，二服热轻渴减，晕止舌润。但宵分谵语，溺管涩痛，齿燥，液虚热劫，鲜石斛、芦根、黑豆皮、花粉、天冬、元参、蔗汁，二服疹现稀红，肺卫之邪已从外泄。仍用轻清透发，连翘、牛蒡、鲜生地、丹皮、赤芍、沙参、竹叶，疹色淡。

　　忽又烦躁不寐，舌心灰燥而尖绛，邪入心营，恐其蒸痰蔽窍，急清营热兼豁痰。犀角尖（磨汁）、生地、鲜藕、元参、丹皮、竹茹、贝母、菖蒲，再服汗透而解。（此湿热俱盛，兼治肺卫心营得解者。）

　　侄孙 温邪化热，头眩痰嗽，用辛凉清上。豆豉、杏仁、贝母（各钱半）、薄荷、山栀、花粉（各一钱）、滑石、赤苓（各三钱），加灯心、桑叶。二服热退，用甘凉调理胃阴得安。（此清降痰热，治从肺胃得解者。）

　　族某 温邪逆入心包，神识忽明忽昧，舌干，津润全无，谵狂不近衣被。欲扫热痰熏灼，急用芳香解秽。

　　犀角尖（八分）、鲜生地（一两）、元参、麦冬（各五钱）、连翘、山栀、郁金（各二钱）、梨、蔗汁（各一杯冲），再加至宝丹一丸，日再服。诸症立退。（此大剂救液开闭得解者。）

　　某 壮热目赤，烦冤不寐，痧疹遍体。急用救液养阴，舌转黑而燥，呃逆昏厥。服大剂犀角大黄汤加至宝丹，不应，仍用大剂犀角地黄汤，日三四服，加紫雪（三分）。呃止厥回身凉而愈。（此大剂凉心泻火得解者。）

　　马氏 有年，温邪夹滞，湿阻脘闷，舌缩渴饮，泻污水甚多。此热结旁流也。用大承气汤，直至所下皆黑硬，然后湿滞乃尽，脘痞乃宽，舌干乃润。（此攻荡湿滞得解者。）

　　潘 伏邪内发，兼旬未解，谵聋肉脱，自利纯血，唇缩舌强，脉沉数。邪陷血分，症已濒险。急用犀角地黄汤加阿胶、元参、山栀、鲜藕、黑豆皮、竹叶心。四剂谵聋渐清，利血止，思糜粥矣。（此伏邪治从血分得解者。）

　　陈姓儿 周岁感温，邪热内闭，舌绛津干。用麦冬、连翘、栀心、菖蒲、竹茹、加紫雪二分，汗解而愈。

　　（此直泻心包邪热得解者。）

　　李 寒热微汗，口渴呛嗽，脉浮洪。乃春温犯肺。用辛凉轻剂，为手太阴治法。山栀、淡豉、桔梗、花粉、杏仁、象贝、桑皮（蜜炙）、薄荷、蔗汁（冲）。二服嗽减。去栀、豉、桔、粉，加栝蒌、橘红、前胡服愈。（此邪干肺，从卫分得解者。）

　　何 气粗目赤，舌绛疹红，神机不发，脉洪数，宵烦无寐，邪已入营。急宜清透，若再消导劫津，必至液涸成痉。犀角汁、鲜生地、天冬、麦冬、元参、赤芍、丹皮、连翘、藕汁、菖蒲。日三服，汗澈热退，神识亦清，但右脉长大，胃火犹燔。用石膏、白芍、黄芩、知母、甘草。大便数次，脉较平，寐中手指微搐，乃液虚风动，欲成痉也。用阿胶（水化）、生地、钩藤、当归、白芍、石斛、枣仁。数剂症平。（此营虚用滋液熄风得愈者。）

　　王 夏至前骤 ，邪从吸入踞募原，热渴引饮，中脘格拒，热蒸湿腾，呕闷午烦，舌腻白，脉数溺浑，是湿胜也。治先渗湿于热，下则热势孤矣。用藿梗、佩兰以逐秽，通草、滑石、芦根以驱湿，栝蒌、贝母以涤痰，羚羊角、山栀、丹皮以清胆火，鲜生地、连翘、麦冬以泻心火。日再服，汗出溺清，呕闷除，热渴减。然脉仍疾数，两寸大，时烦不寐，是欲发疹也；明晨疹出，舌苔转黄，是热胜也。治在透热于湿外，则湿不升矣。原方去藿、兰、通草、滑石、芦根、羚羊等，加黄芩、梨汁以清肺，牛蒡、银花、连翘、赤芍以透疹，青蒿、石斛、知母、沙参以退热生津。二三服汗彻脉匀，舌黄退，日用大麦仁粥热啜，阴复全瘳。（此分利湿热，清凉疹毒得解者。）

　　卷之一　温症论治

　　风温脉案

　　王氏七旬有三，风温伤肺，头晕目瞑，舌缩无津，身痛肢厥，口干不饮，昏昧鼻鼾，语言难出，寸脉大。

　　症属痰热阻窍。先清气分热邪。杏仁、象贝、花粉、羚羊角、沙参、嫩桑叶、竹茹、山栀。一服症减肢和，但舌心黑而尖绛，乃心胃火燔，惧其入营劫液。用鲜生地、犀角汁、元参、丹皮、麦冬、阿胶（煨化）、蔗汁。

　　三服舌润神苏，身凉脉静，但大便未通，不嗜粥饮，乃灼热伤阴，津液未复，继与调养胃阴，兼佐醒脾，旬日霍然。

　　卷之一　温症论治

　　冬温脉案

　　汤 高年冬温犯肺，医用伤寒发表，致燥渴热烦。又进柴葛解肌，呛咳痰多，竟夜无寐。夫伤寒传足经，温邪犯手经，原不同治，况温邪忌汗，表散即是劫津，诊脉虚数，目赤舌绛，温已化热，再令液涸，必延昏痉。

　　宜甘润生津，苦辛降气，麦冬、杏仁、栝蒌、山栀、知母、贝母、桑皮、橘红。二服热减嗽定。因小溲赤涩，去桑皮，加沙参、赤苓、木通、百合煎汤。再经调理而康。

　　李 冬温表热传里，唇燥舌干，渴饮呕沫，大便迫泻稀水无度，脉濡缓。乃湿甚生热。饮以鲜芦根汤，随用黄芩、栝蒌、通草、赤苓、车前子、猪苓、半夏曲。数服呕渴自利悉定。去猪苓、夏曲，加滑石、灯心，渗利湿热而愈。

　　景氏 冬温挟虚，灼热咳嗽，因误治邪陷营分，便血甚多，阴液内涸，舌黑齿焦，神机不发，脉左虚数，右浮疾，耳聋目瞑，颊红，遗溺失禁，此阴欲竭而孤阳浮也。急救液以存阴。用生地、犀角汁、五味子、阿胶、沙参、麦冬、石斛、鸡子黄。三服能呻吟转侧，第脉虚全不受按。去犀角，加洋参、茯神、枣仁、白芍。再服舌润神清，不饥不食，此上脘热痰结也，再加川贝、蒌霜，嗣因肺虚，气不化液。用复脉汤去姜、桂、麻仁，加归、芍，浊痰降，大便得行，脉匀有神而纳谷颇少，此脾阳困而未苏也。改用潞参。茯神、炙草、白术、谷芽、归、芍、莲。枣而食进。

　　耿 深秋阴疟，冬初重感异气，寒热呕闷，医谓伤寒，发表不应。即用承气，更加苍、朴，头晕壮热，烦渴下利。更医，亦谓伤寒漏底，症属不治。延至目闭语谵，唇泡齿黑，舌干焦而缩。伊芳祖系予隔邑从姑丈，年八十矣。来曰：三子仅存此一线，今病至危奈何？诊脉右虚数，左弦数。予谓此温邪耳，病在上焦，只宜轻剂疏解气分，硝黄苦寒直降，与无形弥漫热邪何干。苍、朴温燥，劫津助灼，今液涸神昏，邪入心包。

