<!-- { "loadSidebar": true } -->
　　妇人受孕，则月事不行，诊其脉，足少阴肾脉动甚者，妊子也。经云：阴搏阳别，谓之有子。王注：阴谓尺中，搏谓独搏于指，与寸脉俱别，则为孕。故胎脉微滑，若经候三月不行，欲验之，用探胎饮，腹中微动者，胎也，否则是经滞。《金匮》云：妊娠下血，腹中痛，为胞阻，胶艾汤主之。腹中 痛，此木邪克土，当归芍药汤主之。呕吐不止，此为恶阻，参姜半夏汤主之。常服易产，当归散主之，徐之才曰：受孕一月，名胎胚，足厥阴肝脉养之。二月名胎膏，足少阳胆脉养之。三月名始胞，手少阴心脉养之。四月形体成，手少阳三焦脉养之。五月男女分，足太阴脾脉养之。六月筋骨具，足阳明胃脉养之。七月毛发生，手太阴肺脉养之。八月脏腑具，手阳明大肠脉养之。九月谷气入胃，足少阴肾脉养之。十月足太阳膀胱脉养之。脏腑齐通，纳天地气于丹田，俟时而生。亦有未及期而产，或过期而产者。凡怀孕则血留气聚，脉多滑数。其殒胎多在三月，是血热。

　　故胎前症治，率以清热凉血为主，盖胎得凉则安。其有外邪，则邪去胎自安。若妊妇禀弱脉微，症属虚寒，法当温补者，又当别论也。

　　《女科纂要》云：产前当补脾清热养血，如《金匮》当归散之类。盖补脾则中气固，而无半产胎动之虞。

　　清热则火不妄动，而无胎漏烦淋之患。养血则胎有所资，而无坐草艰难之苦。至八九月，仍加顺气之剂，俾气顺而骨自开，血足而胎自滑。

　　〔恶阻〕受孕二三月间，冲任上壅，气不下行，呕吐痰水，头重目眩，懒动嗜卧，恶食喜酸，或偏嗜一物，间作寒热，为阻病。《千金》用半夏茯苓汤，及茯苓丸。今人以半夏动胎鲜用，通用白术汤、二香散、竹茹汤、人参丁香散、缩砂散，然半夏实未动胎也。脾虚食少者，六君子汤。胃虚多痰者，橘皮汤。饮食停滞者，香砂汤加神曲，谷芽。胀满不安者，小和中饮，或香壳散。肝气致逆者，解肝煎。气滞兼痰者，七气汤。

　　中寒吐逆者，温胃饮。

　　〔胎漏〕妊娠血下，冲任经虚，不能约制也。通治安胎当归汤。络虚者，胶艾四物汤。气虚者，四君子汤去茯苓，加人参、阿胶、枣。漏血腹痛者，钩藤汤。漏血发热者，加味逍遥散。入房致损者，八珍汤加胶、艾。亦有妊后按月经至，而胎不损者，系阴血有余，不必强止，但与凉血。胎漏黄浆，或如豆汁，炙 六两，糯米五合，煎汤分四服。或苎根二两， 五两，水酒煎服。若肝脾湿热，升阳除湿汤。肝脾郁结，加味归脾汤。

　　肝经风热，防风黄芩丸。妊娠溺血，胎漏血自人门出，尿血血自溺门出，热乘血分，渗入脬中，续断汤。兼痛，导赤散。怒动肝火，小柴胡汤加山栀。膀胱血热，四物汤加山栀、发灰。因暑渴烦，益元散。稍虚者，胶艾四物汤。症久，用龙骨一钱，蒲黄末五钱，酒调服。

　　〔胎动〕此胎气热，动而不安也。通治安胎散加减。风热伤络失安者，钩藤汤。胎气逆上喘急者，紫苏饮加桑皮、杏仁。饮酒房室损动者，四君子汤、十圣散。触损胞宫者，血下腰痛，胶艾汤立安。有微热去艾叶、甘草，加续断、葱白。若负重跌坠，凝瘀作痛，用黑糖熬膏，入红酒，童便调服，嚼连皮胡桃肉，痛即止。

　　如未止，必血下胎伤。益母地黄汤，安胎饮加减。若因母病致胎不安，但治母病，胎自安。暴下水，胎必堕，急用补气安胎药救之。凡胎漏胎动皆下血，而胎动有腹痛，胎漏无腹痛。故胎动宜行气，胎漏宜清热。

　　〔胎不长〕胎之长养，全赖母气。其精血虽由肝肾，输运专恃乎脾。脾衰食减者，异功散加砂仁。

　　心脾不足者，归脾汤加减。元气不足者，大剂保元汤。增助母气，则儿受荫，自无干萎之患。若气虚兼衰者，八珍汤。

　　〔胎大〕孕至七八月胎大，宜布束之则腰健，内服达生散。如膏梁安逸，身肥胎大，须防难产。宜瘦胎饮，或枳壳散。

　　〔胎堕〕胎动不安，势必下堕。多由妊母衰病，或触损颠仆所致。然堕在三五七单月居多，且前次三月堕，后次至期必堕，乘其虚也，须早服养气血，护胎元之剂。加减八珍汤，添续断、陈皮、杜仲、砂仁。盖气虚则提摄不固，血虚则灌溉不周。胎元饮加减，或泰山磬石散。孕后最忌腰痛，胞系于肾，而腰为肾府，腰痛则防堕。千金保孕丸。必察所伤之由，予培其损，若待临期，则无及矣。

　　〔半产〕俗名小产。由冲任气虚，不能摄养。或因闪动，及热病温疟之类，其险甚于大产。凡孕未足月，痛而欲产。八珍汤去茯苓、熟地，加阿胶、艾叶、炙甘草、黄 。若胎下血不止，用参、 、术、草、胶、艾、归、杜等。虚热，加炮姜、五味子。寒热腹痛，手按益痛者，宜散瘀，芎、归、延胡、桃仁、香附、丹皮、泽兰、童便选用。按之痛缓为血虚，宜温补，八珍汤去芍，加炮姜。痛而呕泻为胃虚，六君子汤加炮姜。去血多发热，圣愈汤。汗不止，保元汤。发热烦躁，筋惕肉 ，十全大补汤。大渴面赤，脉洪而虚，当归补血汤。身热面赤，脉沉而微，四君子汤加姜、附。东垣曰：正产及半产，漏下昏冒不省，瞑目无知。由心血暴亡，心神失养，包络火升，故令昏冒。火胜其肺，故令目瞑。不可用寒凉泻火之药，盖瞑目之病，悉属阴。即如伤寒郁冒，得汗乃解，必补而升举之，如补中益气汤加麦冬、五味，或大剂独参汤尤妥。助其阳，则目张而神苏矣。

　　〔子烦〕烦出于肺，躁出于肾。妊娠心惊胆怯，终日烦闷，系心肺虚热。竹叶汤。夏令心火乘肺，胎动心烦，宜生脉散，或麦冬汤。心肺壅热，犀角散。肝火致烦，加味逍遥散，肺胃燥热，竹茹汤。肾亏火躁，加味地黄汤。烦躁口干，知母丸。

　　〔子悬〕胎气凑上，胸膈满闷，必素多郁闷，痰气壅塞，致胎气乘郁火升自心下。急以童便灌之，次以紫苏饮四五服。若胎上逼，心烦闷，脉浮滑者，葱白二七茎，煮汁饮，胎立安。胎上冲心，烦痛欲死者，当归汤，痛立止。

　　〔子肿〕因土不制水，小便闭涩，致面目肢体浮肿。然有水气，有胎气。其胎中夹水，水血相搏，浸渍肌肉令肿者，为水气。立斋云：胸腹急胀，胁肋不分，溺闭者，千金鲤鱼汤。脾虚者，佐以四君子汤。水溢肢体，面目虚浮者，全生白术散、六君子汤。脾虚湿热，下部肿者，补中益气汤加半夏、茯苓。饮食失节呕泻者，六君子汤加神曲、砂仁、炮姜。若胎至七八月，胫膝渐肿，足趾出黄水者，为胎气，非水也，至分娩方消。宜天仙藤散。郑虚庵云：身半以上肿者发汗，身以下肿者利小便，上下俱肿者，汗利分消其湿。

　　〔子嗽〕妊娠咳嗽，胸膈不利者，百合散。风邪伤肺者，香苏散。寒邪伤肺者，小建中汤。火邪伤肺者，紫菀汤。肺胃气虚者，异功散。脾肺气虚者，六君子汤加当归。

　　〔子喑〕岐伯曰：人有重身，九月而喑，此胞络脉绝也。胞络脉系于肾，少阴脉贯肾，系舌本，当十月复。石顽曰：不语者，多痰蔽心窍，浓煎生脉散，服地黄丸。助肺肾之气以养胎，若与通声开发之药，则误矣。

　　〔子痫〕妊娠受风，痰涌发搐，口噤身强，冒昧不醒，须臾自苏，此阴火豉动其痰。宜清热化痰理气，仍以安胎为主，勿过用风药。血虚胆火，加味逍遥散加羌活、羚羊角、枣仁、钩藤，豆淋酒煎服。肝胆风热，钩藤汤。气逆痰滞，紫苏饮。脾郁痰滞，二陈汤加竹沥、姜汁。中风口噤，目吊，角弓反张，羚羊角散。

　　〔子晕〕此症属气与痰，虚阳上升，则痰动，古谓无痰不作眩晕也。目昏发厥，用紫苏饮去葱、姜，加炒甘菊、羚羊角。若口噤不能言，用白术三钱，荆芥穗二钱，黑豆三合炒，淋酒煎服。得汗即愈。

　　〔子淋〕此小肠膀胱虚热，虚则不能制水，热则不能通利，故溺频涩而成淋。本事安营散。然胞系于肾，若肾经虚，移热于膀胱，溺数而痛，宜生料六味丸加麦冬、五味子、桂心、车前。膀胱阳虚，阴无以化，肾气丸。肺气虚而频数短少，生脉散加山药、泽泻。小肠热而赤涩，导赤散。肺虚膀胱热而气化不行，生脉合导赤散。肺经蕴热，黄芩清肺饮。肝经湿热，加味逍遥散。头眩溺不利，葵子茯苓汤。

　　〔溃溺〕妊妇溃溺不知，胎满故也，千金白薇散。立斋以胞中有热，加味逍遥散。脾肺气虚，补中益气汤加益智仁。肝肾虚热，六味丸。

　　〔转胞〕胎逼及脬，压在一边，脬系转捩，脐下急痛，溺数或闭也。若举起其胎，如补中益气汤。服后探吐以提其气，溺自出矣。丹溪用参术饮，服后探吐，八次而效。

　　〔伤风〕头重鼻塞，发热恶风，香苏散去香附，加葱、豉。热服，取微汗。若咳嗽多痰，加桔梗，或紫苏饮加葱、豉。《本草》：葱能通阳安胎，豆豉能解肌取汗。

　　〔伤寒〕身背拘急，发热恶寒，《千金》用葱白十茎，生姜二两，水煎。热服取汗，或葱豉汤。汗出即安。或量加薄荷、山栀。若妊妇热病，亦用葱豉，加薄荷、山栀等。忌用发表诸药。若温热时行，邪气内犯，热毒迫胎，并宜千金石膏大青汤。

　　〔孕疟〕寒热有时，感六淫食滞之邪而发热，邪甚则损胎，故以安胎为主。初起头痛喜呕，胸满胁痛而寒热者，小柴胡汤主之。寒多热少者，人参养胃汤。寒少热多者，清脾饮去半夏。寒呕多痰者，二陈汤，或柴陈煎去黄芩。脾虚食减者，六君子汤，不应，补中益气汤。久疟正气衰，或间二日发者，必扶正。如异功散加当归、砂仁、鳖甲、首乌、山药、大枣、姜煎服。尝见胎前阴疟不愈，产后延成蓐损者，多矣。

