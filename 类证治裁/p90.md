<!-- { "loadSidebar": true } -->
　　若持久力乏，用独参汤补接元气，虽逾数日旬日而产者有之。男胎向内，女胎向外，皆首居上，足居下，临产时必倒转顺出，须再三缓缓扶掖走动，使得旋转，否则，有横逆之患。丹溪云：催生只用佛手散，最稳而效。

　　或合济生汤亦佳。更有儿头正抵产户，而交骨不开，此阴气虚。用加味芎归汤，不应，加人参、童便。若坐产艰难，用兔脑丸、如圣散、如意散。其儿手先出为横生，足先出为倒产，由产母用力太早，当令仰卧，以盐少许，擦儿手足心，以中指摸其肩，攀正之。候其身正，方可用力。更有儿头偏注左右腿者，为偏产，由母力逼致之，亦令仰卧，轻轻以手推上扶正。用力送下。若儿头已正，不能即产，因脐带绊其肩者，为碍产。亦令仰卧，推儿向上，以指按儿肩，去其绊。若儿未出，产母肠先出者，为盘肠生，待儿并胎衣下后，用香油抹手，徐徐送入。或用醋和水， 产母面，每 一缩，三 尽收。其蓖麻子研涂顶心，肠可吸入法，殊不效验。然后半坐，以软布抵之。内服举元煎。若胎死腹中，须验产母舌青黑，爪青紫，口沫，腹阴寒而气秽，急用平胃散加朴硝。若胎死久干着背者，葵子阿胶滑之。胎衣不下，先用软帛系住脐带，乃断儿脐带，勿令血入衣中。

　　胀而难下，内服回生丹，或牛膝汤。可下。如久不下，血入衣中，上冲心胸，喘急痛胀，急宜逐瘀，用牛膝散，或失笑散，温酒调服，胎衣立下。景岳云：胞在腹中，形如荷叶，上仰则聚血，而胀凝难出，当令稳婆以指攀其上口，令恶露倾泻，则腹空胞自落矣。如气虚腹不胀痛，只宜无忧散，或黑豆二合炒透，烧红铁秤锤淬酒，将豆淋酒，化益母丹二丸。既产，阴气虚，产门不闭，或阴火下流，阴挺突出，其气血虚而不闭者，十全大补汤加五味子。补而敛之。

　　其忧思伤脾热痛者，加味归脾汤。肿而 痛者，逍遥散加丹皮、山栀、荆芥。暴怒伤肝动火者，龙胆泻肝汤。

　　元气虚，子宫不收，补中益气汤加桂心，醋炒白芍。补而举之。产时气随血去，忽头眩眼黑，神昏口噤，其症有二，一为气脱，一为血晕。气脱者，面白眼闭，口开手冷，脉细欲绝，速用人参一二两，浓煎徐灌。但得下咽即苏，稍迟则无救矣。血晕者，临产元气已损，恶露乘虚上攻，头晕眼花，心胸闷绝，速用热童便，灌服清魂散。如下血多而晕，神昏烦乱者，芎归汤加人参三五钱，泽兰叶一握煎，童便半盏和服。补而兼散之。下血少而上抢心者，童便煎失笑散，加郁金汁。痰壅气粗者，二陈汤加姜汁，并用烧红秤锤，以醋沃之，使产母嗅其气，则晕可止。若狂乱失志，为败血冲心，多死。花蕊石散，或夺命散。呕恶腹满，为恶露冲胃，平胃散加姜、桂。面赤呕逆，为气血冲肺，人参苏木煎。其恶露不行，腹痛拒按，用桃仁、归尾、延胡、赤芍等逐瘀。

　　恶露不止，淋沥太多，血热者，保阴煎。络伤者，固阴煎。肝脾气虚者，补中汤。气血虚，色淡者，十全大补汤。怒火伤肝者，加味四物汤。儿枕作痛，用生熟山楂肉，砂糖煎服。或用延胡散。腹痛连腰，按之痛缓为虚，宜当归、香附、炙草、杜仲、小茴香等。或用当归建中汤。此皆临产成法，撮举之，为因心化裁者鉴焉。

　　卷之八　临产治要

　　论血晕

　　产后血晕，因阴血暴虚，孤阳上冒，忽然头旋眼黑，昏闷不醒，急用清魂散，或以童便热服。然有血下过多而晕者，有血下少而晕者，晕虽同，治法则异。如血下多而晕，神昏烦乱而已，治宜补血清心。如生地、白芍、当归、茯苓、麦冬、阿胶、人参、龙齿、枣仁等。渴烦汗热，加乌梅、山栀、丹参、浮小麦等。烦热，去当归，加童便。血下少而晕，乃恶露不下，上抢心，心下满急，神昏口噤，治宜行血破瘀，加生楂肉，桃仁、牛膝、桂心、归尾、苏木，合失笑散。或用四味散、黑神散、鹿角散、郁金散。若痰火上壅，用导痰汤加朱砂安神丸。清降治之。有一产妇暴死，但胸微热，陆 诊之曰：血闷也。以红花煮沸入木桶，寝妇于上熏之，汤冷加之，遂指动而苏。

　　卷之八　临产治要

　　论产后诸禁

　　一、禁卧。恐气未定，遽卧则恶血上升也。二、禁酒。恐助火升动其阳，致眩晕也。三、禁浴。恐水湿沁窍，致喘满肿重也。四、禁寒。恐血气凝滞，腹痛吐泻诸变丛生也。五、禁汗。恐风药性升，开泄伤阳也。

　　六、禁下。恐肠腑津液伤也。七、禁利小便。恐伤肾气蛰藏也。八、禁寒凉药。恐伤胃，或滋瘀痛也。白芍、地黄、黄芩等皆慎用。九、禁交合早。恐百脉开张，头眩少腹急满也。十、禁起早作劳，不避风寒，不谨食忌，致滋疾也。

　　卷之八　临产治要

　　临产脉候

　　胎前脉宜实，胎后脉宜虚。产后寸口脉洪疾不调者死，沉微附骨不绝者生。沉微而滑者生，实大弦急者死。

　　胎前脉当洪数，产后仍洪数者死。胎前脉细小，产后脉洪大者，多死。

　　卷之八　临产治要

　　附方

　　〔顺胎〕达生散 大腹皮（三钱） 人参 陈皮 紫苏（各五分） 归身 白术（各一钱） 白芍（钱半）

　　炙草（二钱） 葱（五条） 黄杨叶梢（七个） 水煎。

　　〔伤胎〕保元汤 见一卷火。

　　〔上逆〕紫苏饮 见本卷胎前。

　　〔降气〕滑胎煎 归 地（各三钱） 山药 杜仲（各二钱） 川芎 枳壳（各七分）

　　〔催生〕保产无忧散 归 芎 芍 枳 草 木香（各一钱半） 水煎，再入乳香研。血余烧存性，研，各五分，和匀服。

　　〔助气血〕八珍汤 见一卷中风。

　　〔催生〕五物汤 四物汤加肉桂。

　　〔催生〕三合济生汤 当归（三钱） 川芎 枳壳（各二钱） 制香附 大腹皮（各钱半） 苏叶（八分）

　　甘草（七分） 水煎，待腰痛腹痛时服之，立产。

　　〔开骨〕加味芎归汤 当归（一两） 川芎（五钱） 败龟板（一个，酥炙） 妇人头发（一握，烧灰） 每服一两，水煎。

　　〔产难〕兔脑丸 兔脑（研如膏，一个） 乳香（二钱半） 母丁香（一钱） 麝香（一字） 共研细，以兔脑髓和丸芡实大，阴干，每一丸，温水下。

　　〔产难〕如圣散 紫苏 当归 等分，每服三五钱。

　　〔产难〕如意散 人参 乳香（各一钱） 辰砂（五分） 为末，临产时用鸡蛋清一个调药末，再用姜汁调服。

　　〔催生〕佛手散 当归（三两） 川芎（四钱） 研末，分四服，加酒半杯和服。

　　〔固血〕如神散 百草霜 白芷 各等分，每服二钱，以童便米醋和，加沸汤调服。治横生逆产，血得黑则止，能固血，免血涸也。

　　〔产难〕立应散 当归 车前子 冬葵子 白芷（各三钱） 牛膝 大腹皮 枳壳 川芎（各二钱）

　　白芍（一钱） 水煎。治横生逆产。

　　〔盘肠〕举元煎 见三卷饮食。

　　〔胎死〕平胃散 见一卷中风。

　　〔滑胎〕葵子阿胶汤 葵子（一升） 阿胶（二两） 水煎。

　　〔胎衣不下〕回生丹 苏木（三两，水煮去渣） 红花（三两，酒煮去渣） 黑豆（三升，水煮去豆）

　　大黄（一斤） 为末煮，熬成膏，次下上三汁，再熬。人参 白术 青皮 木瓜（各三钱） 当归 川芎 延胡香附 苍术 蒲黄 赤茯 桃仁 熟地（各一两） 牛膝 三棱 山萸 五灵脂 地榆 甘草 楂肉 陈皮白芍（各五钱） 良姜（四钱） 乌药（二两半） 木香 没药 乳香（各一钱） 共为细末，用前膏杵丸弹子大，金箔为衣，随症酌用，每一丸，白汤下。

　　〔同上〕牛膝汤 牛膝 瞿麦（各四两） 归尾 通草（各六两） 滑石（八两） 葵子（五两） 分五六服，水煎。一方有桂心。

　　〔逐瘀〕牛膝散 牛膝 川芎 朴硝 蒲黄（各七钱五分） 当归（一两半） 桂心（五钱） 为末，每服五钱，加姜三片，生地五钱，水煎服。

　　〔消瘀〕失笑散 见六卷胃脘痛。

　　〔峻补〕十全大补汤 见一卷中风。

　　〔脾伤〕加味归脾汤 见本卷胎前。

　　〔肿痛〕逍遥散 见一卷火。

　　〔火伤〕龙胆泻肝汤 见三卷诸气。

　　〔升提〕补中益气汤 见一卷中风。

　　〔昏晕〕清魂散 泽兰 人参（各二钱半） 川芎（八分） 荆芥穗（醋炒，二钱） 甘草（一钱）

　　童便一杯和服。

　　〔痰晕〕二陈汤 见一卷中风。

　　〔冲心〕花蕊石散 见二卷血。

　　〔冲心〕夺命散 血竭 没药 等分，研细，每服二钱，白汤下。

　　〔冲肺〕参苏煎 人参 苏木（各一两）

　　〔血热〕保阴煎 见五卷痉。

　　〔络伤〕固阴煎 见二卷脱。

　　〔怒火〕加味四物汤 四物汤 香附（炒） 五灵脂（炒，另研。各一钱）

　　水煎。痛甚加桃仁四分。

　　〔腹痛〕延胡索散 见本卷调经。

　　〔腹痛〕当归建中汤 见一卷伤风。

　　〔血晕〕四味散 当归 延胡 血竭 没药 童便煎。

　　〔血晕〕黑神散 见二卷血。

　　〔行血〕鹿角散 鹿角（炙灰） 童便 酒调下。

　　〔行血〕郁金散 郁金（烧研，二钱） 醋调下。

　　〔痰火〕导痰汤 见一卷中风。

　　〔痰火〕朱砂安神丸 见二卷汗。

　　卷之八

　　产后论治

　　新产营血大损，阴倏亏于下，阳易冒于上。其甚者，气脱血晕，迟则不救，稍轻则头汗目眩为郁冒。

　　风入筋急为发痉，阴虚阳浮为发热，火炎灼金为喘嗽气促，为虚烦不眠，为惊悸盗汗，而蓐劳成焉，皆阴虚阳亢之咎征也。《金匮》论新产三症，一血虚多汗出，善中风，故病痉；二亡血复汗，寒多，故病郁冒；三亡津液，胃燥，故大便难。《心典》云：血虚汗出，筋脉失养，风入而益其痉，此筋病也。亡阴血虚，阳气遂厥，而寒复郁之，则头眩而目瞀，此神病也。胃藏津液，以渗灌诸阳，亡津液胃燥，则大肠失润而大便难，此液病也。三症不同，其亡血伤津则一，故用药忌辛热再劫其阴。即有外因，亦忌风药升举其阳，致汗脱血晕而毙。

　　产后阴伤，下焦必损，而奇经多丽于下，冲任督带，皆失所司，最多厥逆上攻，腰脊腹痛，红白自下等症。

　　香岩先生案中，于冲脉为病，每用紫石英镇逆。任脉为病，用龟板静摄。督脉为病，用鹿角胶、鹿茸温煦。

