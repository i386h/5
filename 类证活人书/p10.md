<!-- { "loadSidebar": true } -->
　　（太阳证形似疟寒热等者。与桂枝二麻黄一汤。热多寒少者。麻黄桂枝各半汤）（正方二）○有阳明证。病患烦热。汗出如疟状。日晡发热而脉浮虚者。与桂枝汤脉实者。宜承气汤。（正四二）

　　○妇人热入血室。其血必结。故使如疟状。小柴胡汤主之。（正二十九）

　　（六十）问汗之而寒热者太阴证发汗后。根据前寒热者。须看脉如何。若脉浮数。或洪大。则表证犹在。当再表也。如桂枝汤、（正方一）或桂枝二麻黄一（正方三）之类。医人为见已汗、或已下而发寒热。不敢再表。

　　误矣。盖脉浮为在表。表之必愈也。○或得汗而解。复如疟状。日晡而发者。此属阳明也。若脉实者。可下之。宜大柴胡、（正三十）大承气（正方四一）也。○若发汗后只恶寒者。虚也。发汗后只发热者。实也。只恶寒属芍药甘草附子汤。（正七二）只发热属调胃承气汤。（正方四三）○若厥阴证。大汗出。热不去。内拘急。四肢疼。又下利厥逆而恶寒者。四逆汤主之。（正七五）

　　（六十一）问汗之而仍发热者素问云。温病汗出辄复热而脉躁疾。不为汗衰。狂言不能食。谓之阴阳交。交者死也。又云。

　　热病已得汗而脉躁盛者死。今不与汗相应。是不胜其病也。其死明矣。大抵病患得汗而脉静者生。

　　今汗之而仍发热者。若脉浮数。则表证犹在。汗之必愈也。仲景云。发汗解半日许复热烦。脉浮数者。可更发汗。宜桂枝汤。（正一）发汗后不敢再表者。为脉沉实耳。脉若浮者。须再汗也。

　　发汗后不恶寒。只发热脉沉实。或狂语。此为胃实、阳盛。即不可再汗也。须当下之设令下后。又不解。表里邪亦衰矣。仲景云。太阳病三日发汗不解。蒸蒸发热者。宜调胃承气汤。（正四十三）和其胃气也。太医云。若伤寒得汗后。热不退。发昏及狂言者。便可用承气汤。（正四十二）下之立愈。未瘥再服。若汗后热不解。但心下痞。呕逆。又自利。大柴胡去大黄主之。（正方三十）○又有太阳证合行桂枝。却用麻黄之类。发汗多。亡阳仍发热者。真武汤（正方一百五）主之。

　　○更有风温一证。初得病发热而渴。不恶寒。虽发汗已。身灼热者。为风温。属葳蕤汤。

　　（杂四十五）（岐伯所谓汗出而身热者。风热也）○若伤寒得汗后。病解。虚羸微热不去。可行竹叶石膏汤。（正方九五）随其虚实而治之。

　　（六十二）问下之而热不退者（劳复食复附）

　　仲景云。病患脉微而涩。为医所病。大发其汗。使阳气微。又大下之。使阴气弱。其人亡血。病当恶寒。后乃发热无休止时。盖阳微则恶寒。阴弱则发热。阳微恶寒四逆汤主之。（正七十五）阴弱发热。为内热葶苈苦酒汤主之。（杂方十六）大抵伤寒八日以上。大发热者。此为难治。

　　（仲景云。脉阴阳俱虚。热不止者死）又有医人多用丸子药下之。身热不去微烦者。栀子干姜汤主之。（正方四九）伤寒五六日大下之后。身热不去。心中结痛者。未欲解也。栀子豉汤主之。

　　（正方四十五）○又问伤寒瘥后发热者何也。此名劳食复也。病新瘥。血气尚虚。津液未复。因劳动生热。热气既还。复入经络。名曰劳复。仲景云。伤寒瘥以后。更发热。小柴胡汤主之。（正二十九）脉浮者以汗解。（宜柴胡桂枝汤）（正三十一）脉实者以下解。（宜大柴胡汤）（正方三十）又大病瘥后劳复者。枳实栀子汤主之。（正方九十六）麦门冬汤（杂一百二十六）雄鼠屎汤、（杂七十七）七味葱白汤、（杂一百十八）皆可选用。○又食复者。大病新瘥。脾胃尚弱。谷气未复。强食过多。停积不化。因尔发热名曰食复。大抵新病瘥。多因伤食。便作痞。干噫。食臭。腹中雷鸣。下利等证。可与生姜泻心汤。（正方六十三）仲景于枳实栀子汤证云。若有宿食。内大黄如薄棋子五六枚。服之愈。黄帝曰。热病已愈。时有所遗者。何也。

　　岐伯曰。诸遗者。热甚而强食。故有所遗也。若此者。皆病已衰。而热有所藏。因其谷食相搏。

　　两热相合。故有所遗也。帝曰善。治遗奈河。岐伯曰。视其虚实。调其逆从。可使必已。食肉则复。多食则遗。此其禁也。

　　卷第九

　　此一卷，首论恶寒。大抵太阳病，必发热而恶寒。恶寒家，慎不可过当覆衣被及近火气，寒热相搏，脉道沉伏，愈令病患寒不可遏。但去被撤火，兼饮以和表之药，自然不恶寒矣。妇人恶寒，尤不可近火，寒气入腹，血室结聚，针药所不能治矣。

　　（六十三）问恶寒恶寒有二证：发热而恶寒者，发于阳也；无热而恶寒者，发于阴也。发于阳者，宜解表，脉必浮数，属桂枝汤（正方一）、桂枝二越婢一汤（正四）、麻黄汤（正方二十）、青龙汤（正方三十六）证也；发于阴者宜温里，脉必沉细，属理中汤（正方七十四）、四者可治，宜建中汤（正方三十七）；若少阴病恶寒而蜷，时时自烦，不欲浓衣，用大柴胡汤下之。（正方三十）若发热微恶寒者，属柴胡桂枝汤也（正方三十一）。发汗后反恶寒者，虚故也，属芍而恶寒者，此阴阳俱虚也，不可更吐下也。发汗面色赤有热者，为欲解，宜桂枝麻黄各半汤。（正方二）

　　伤寒大下后，复发其汗，心下痞，恶寒者，表未解也，不可攻其痞，当先解表，表解乃可攻痞，解表宜桂枝汤（正方一），攻痞大黄黄连泻心汤（正方五十九）。虽然，太阳、阳明、少阴，皆有恶寒，要之，太阳病或已发热，或未发热，必恶寒也。阳明证俱宜下，唯恶寒中寒为病在经，与太阳合病属表发其汗耳。若吐、若下后，七八日不解，热结在里，表里俱热，时时恶寒者，白虎证也（正方六十四）

　　。又问：有汗出恶寒者，有汗出多而微恶寒者，有头汗出而微恶寒者，何也？仲景云：太阳病，其人发热汗出，复恶寒不呕，但心下痞者，此以医下之也；心下痞而复恶寒汗出者，附子泻心汤主之（正方六十）。阳明病脉迟汗出多，恶寒者，表未解也，可发汗，宜桂枝汤也。（正方一）头汗出而微恶寒者，属少阳，宜小柴胡汤也。（正方二十九）又问：背恶寒者何也？背恶寒有两证：三阳合病背恶寒者，口中不仁，口燥舌干也；少阴病背恶寒者，口中和也，以之。口中不仁、口燥舌干而背恶寒者，白虎加人参汤主之；（正六十五）

　　口中和而背恶寒者，附子汤主之，（正方六八）仍灸之（仲景云：少阴病得之一二日，口中和，其背恶寒者，当灸之，附子汤主之）。

　　（六十四）问恶风恶风者，卫中四时之虚风，所以恶风也，其人当汗出而脉缓也。数与桂枝汤（正方一）、桂枝加葛根汤（正方十八），使遍体微润连日当自解矣。又有太阳病发汗多，亡阳遂漏不止，卫虚而恶风者，当温其经也。其人恶风，小便难，四肢微急，难以屈伸者，桂枝加附子也（正方六）。若伤寒四五日，身热恶风，颈项强，胁下满，手足温而渴者，小柴胡汤也（正方二十九）。风湿相搏，骨节疼烦，掣痛不得屈伸，汗出短气，小便不利，恶风不欲去衣，或身微肿者，甘草附子汤主之。（正方二十二）

　　（六十五）问伤寒不得汗《甲乙经》云：热病脉常躁盛而不得汗者，此阳脉之极也，死；脉盛躁而得汗者，生。大抵伤寒营卫俱病则无汗，麻黄汤（正方二十）、葛根汤（正方二十六）、大青龙汤（正方三十五）、葱豉汤（杂方七十四）可选而用之。若伤寒连服汤剂而汗不出者，死。如中风法。蒸之，温热之气于外迎之，无不得汗也。薪火烧地良久，扫除去火，可以水洒之，取蚕沙、柏叶、桃叶、糠麸皆可用，相和，铺烧地上，可侧手浓，上铺席，令病患当上卧，温覆之；夏月热，只布单覆之，汗移时立至，俟周身至脚心皆汗，乃用温粉扑止汗，移上床。最得力者，蚕沙、桃、柏叶也；无蚕沙亦得，单桃叶亦得，蒴藿亦可；用麸糠，乃助添令多尔；不用亦得。伤寒亦有气虚不能作汗者。仲景云：脉浮而迟，迟为无阳，不能作汗，其身必痒，宜桂枝麻黄各半汤主之（正方二），阳明病法多汗，反无汗，如虫行皮中状者，此久虚故也，宜术附汤（正方七十）、黄 建中汤（正方三十七）。

　　（六十六）问自汗伤寒无汗者七证，自汗者九证。太阳伤寒、刚 病、太阴病、少阴病、厥阴病、阴易病、冬阳明病，皆无汗（凡少阴证无汗，类麻黄汤之证，然类麻黄证。脉阴阳俱紧，少阴脉微细为异也。又汗出为阳微。故仲景云：阴不得有汗，脉阴阳俱紧而反汗出为亡阳，属少阴经也）。汗出者九证，卫不和自汗。病患脏无他病，时发热自汗出而不愈者，卫不和也，先其时发汗则愈，属桂枝也。（正方一）太阳病发热汗出者，此为营弱卫强，故汗出，欲救风邪者，宜桂枝汤。又云：病常自汗出者，此为营气和，营气和者外不谐也，以卫气不共营气谐故尔，以营行脉中，卫行脉外，复发其汗，营卫和则愈。

　　伤风自汗。太阳病，发热汗出恶风，脉缓为中风，属桂枝汤（正方一）。又云：太阳病，项背强几几，反汗出恶风，桂枝加葛根汤（正方十八）主之。汗出而渴者，五苓散；（正方六十六）不渴者，茯苓甘草汤。（正五十三）虽然，仲景云：伤风自汗，用桂枝然桂枝汤难用，须是仔细消息之。假令伤风自汗，若脉浮而弱，设当行桂枝汤，服后无桂枝脉息证候而烦者，即不可再服也；若伤风自汗出而小便数者，切不可与桂枝也。仲景云：太阳病自汗，四肢拘急，难以屈伸，若小便难者，可桂枝汤内加附子服之；（正方六）若小便数者，慎不可与桂枝附子汤，宜服芍药甘草汤；（正方五七）若误行桂枝附子攻表，便咽干烦燥，厥逆呕吐，作甘草干姜汤（正五十五）与之，以复其阳；若厥愈足温，更作芍药甘草汤与之，其脚即伸；若胃气不和谵语者，与调胃承气汤（正四十三），微溏则止其谵语，缘芍药甘草汤主脉浮自汗，小便数者，寸口脉浮为风，大为温风则生微热，虚则两胫挛，小便数，仍汗出，为津液少，不可误用桂枝，宜服芍药甘草补虚退风热通治。误服桂枝汤后。病证仍存者，风温自汗。太阳病发热而渴，不恶寒者，为温病；若发汗已，身灼名风温。风温为病，脉阴阳俱浮，自汗出，身重多眠睡，鼻息必鼾，语言难，属葳蕤汤，（杂四十五）

