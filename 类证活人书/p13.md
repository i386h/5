<!-- { "loadSidebar": true } -->
　　少阴病，吐利，手足逆冷，烦躁欲死，吴茱萸汤主之。（正方一百）吐利止而身体痛不休者，当消息和解其外，宜桂枝汤（正方一）（仲景大柴胡一证云：伤寒发热，汗出不解，心中痞，呕吐而下利者，大柴胡主之，即非霍乱也）。吐利已汗出而厥，四肢拘急不解，脉微欲绝者，通脉四逆加猪胆汤。（正八十二）

　　夏月中暑霍乱，上吐下利，心腹撮痛，大渴烦躁，四肢逆冷，冷汗自出，两脚转筋，宜服香薷散（杂八十五）。须井中沉令极冷，顿服之乃效（香薷散，夏月预宜合下，以备此证，其他药不能救，仍须极冷并服之）。

　　（八十）问咳嗽伤寒咳嗽有两证：有太阳证咳嗽，小青龙（正三十六）、小柴胡也（正二十九）；有少阴证咳嗽，真武汤（正一百五）、四逆散（正七十六）、猪苓汤也（正六十七）。大抵热在上焦，其人必饮水，水停心下，则肺为之浮，肺主于咳，水气乘之，故咳而微喘。仲景云：伤寒表不解，心下有水，干呕发热而咳，小青龙汤主之（小便不利，小腹满者，去麻黄加茯苓）。往来寒热，胸胁满痛，或咳者，小柴胡汤主之（小柴胡去人参、大枣，加五味子、干姜）。若少阴证咳嗽，四肢沉重疼痛，小便不利，自下利而咳，真武汤主之（真武汤加五味子、干姜。大抵伤寒水气，皆因饮水过多。古人治水气而咳者，病在阳，则小青龙汤主之；病在阴，则真武汤主之）。

　　四肢厥逆，腹中痛，或泄利而咳，四逆散主之（四逆散加五味子、干姜）。下利六七日，咳而呕渴，心烦不得眠，猪苓汤主之（正六十七）。《古今录验》（八十一）问咽喉痛咽喉痛有阴阳二证：脉浮数，面赤斑斑如锦文，咽喉痛，唾脓血者，此阳毒也；（在第四卷中二十一问）

　　脉沉迟，手足厥冷，或吐利而咽中痛，此少阴证也。《病源》云：此为下部脉都不至，阴阳隔绝，邪客于足少阴之络，毒瓦斯上冲，故咽喉不利，或痛而生疮也。伤寒脉阴阳俱紧，及汗出者，亡阳也，此属少阴，法当咽痛而复吐利，此候汗下熏熨俱不可。汗出者， 本粉敷之；咽喉痛者，甘草汤、（正五十四）桔梗汤（正方一百二）、猪肤汤（正方一百一）、半夏散（正方一百三）、通脉四逆去芍药加桔梗汤（正方八十一）、麻黄升麻汤（正二十五）可选而用之。又有伏气之病，谓非时有暴寒中人，伏气于少阴经，始不觉病，旬月乃发，脉微弱，法先咽痛，似伤寒，非喉痹之病，次必下利，始用半夏桂甘草汤（杂五十三），次四逆散主之（正七十六）。此病只一二日便瘥，古方谓之肾伤寒也。

　　（八十二）问口燥咽干脾脏有热，则津液枯少，故令口燥而舌干。仲景云：伤寒无大热，口燥渴而烦，背微寒者，白虎汤加人参也（正六十五）。又云：阳明病渴欲饮水，口干舌燥者，白虎加人参汤主之。若咽干者，慎不可发汗，发汗则重亡津液。少阳证口苦咽干者，小柴胡主之；（正二十九）少阴证，口燥咽干者，急下之。病患默默欲眠，目不能开，起居不安，其声嘎，或咽干者，当作狐惑治之。

　　（八十三）问病患但漱水不欲咽阳明证头疼，身热口燥，但漱水不欲入咽者，必衄也。若病患无表证，不发寒热，胸腹满，唇燥，但欲漱水不欲咽者，此为有瘀血，必发狂也，轻者犀角地黄汤，（杂八六）

　　甚者抵当汤。（正九十一）

　　（八十四）问不欲眠太阳证发汗，大汗出，胃中干，烦燥不得眠，欲饮水者，当少少与之，胃中和即愈；若脉浮，小便不利，发渴者，五苓散（正六十六）主之。下后复发汗，昼日烦躁不得眠，夜而安静，不呕不渴，无表证，脉沉微，身无大热者，干姜附子汤主之。（正七十三）

　　若发汗，若吐，若下后，虚烦不得眠，剧则反复颠倒，心中懊 者，宜栀子豉汤（正四十五）吐之（栀子豉汤一盏半为一剂，分再服，一服得吐，止后服）。伤寒大热，干呕，呻吟错语，不得眠，黄连解毒汤主之（杂八十七）。伤寒吐下后，心烦乏气，昼夜不得眠，酸枣汤主之（杂八十八）。少阴病，得之二三日以上，心中烦，不得眠，黄连阿胶汤主之（杂一百四）。若少阴病，下利而渴，不得眠猪苓汤主之。（正六十七）又问伤寒瘥后不得眠，何也？盖热气与诸阳相并，阴气未复，所以病后仍不得睡也，栀子乌梅汤主之。（杂八十九）

　　（八十五）问多眠多眠有四证：有风温证，有小柴胡证，有少阴证，有狐惑证。病患尺寸脉俱浮，头疼身热，常自汗出，体重，其息必喘，四肢不收，默默但欲眠者，风温证也。风温不可发汗，宜葳蕤汤。（杂四十五）（在第六卷中第四十五问）病患脉浮，头项强痛而恶寒者，太阳证也。十日已去，脉浮细而嗜卧者，外已解也；设胸满胁痛者，与小柴胡汤。（正二十九）脉但浮者，麻黄汤主之（正二十）。病患尺寸脉俱沉细，但欲寐者，少阴证也，急作四逆汤，（正七十五）复其阳，不可缓也。若状如伤寒，四肢沉重，忽忽喜眠，须看上下唇，上唇有疮，虫蚀五脏；下唇有疮，虫蚀下部，当作狐惑治之。（在第十一卷中第九十九问）

　　（八十六）问身凉汗出两胁疼痛或干呕此十枣汤证也。仲景云：太阳中风，下利呕逆，表解者乃可攻之。其人，发作有时，头痛，心中痞硬满，引胁下痛，干呕短气，汗出不恶寒者，此表解里未和也，十枣汤主之。（正八十九）大抵胁下痛者，此为有饮，须分表里，干呕微利，发热而咳，为表有水，小青龙汤加荛花主之；身体凉，表证罢，干呕而胁下痛，为里有水，十枣汤主之。十枣汤非小青龙汤之比，须量人虚实，不可妄投。

　　卷第十一

　　此一卷。首论咳逆。伤寒咳逆。此证极恶。仲景经中不载。孙真人云。咳逆遍寻方论。无此名称。深穷其状。咳逆者。哕逆之名。盖古人以咳逆为哕耳。大抵咳逆者。古人所谓哕是也。 者。今人所谓干呕是也。

　　（八十七）问咳逆咳逆者。仲景所谓哕者是也（乙芮切。逆气）哕、胃寒所生。伤寒本虚。攻其热必哕。又云。

　　伤寒大吐下之极虚。复发汗者。其人外怫郁。复与之水。以发其汗。因得哕。所以然者。胃中寒故也。橘皮干姜汤、（杂方九十）羌活附子散、（杂九一）半夏生姜汤、（杂九十二）退阴散主之。（杂方十四）若服药不瘥者。灸之必愈。其法妇人屈乳头向下尽处。骨间灸三壮。丈夫及乳小者。以一指为率。正以男左女右。艾炷如小豆许。与乳相直间。陷中动脉处是。然亦有阳证咳逆者小柴胡汤（正二十九）橘皮竹茹汤。（杂方五）仲景又云。伤寒哕而腹满。视其前后。知何部不利。利之即愈。（仲景无方。前部宜猪苓汤）（正六十七）（后部宜调胃承气汤）（正四十三）

　　○扁鹊中藏经。治伤寒咳逆。丁香散、丁香柿蒂各一分。甘草良姜各半钱。沸汤点。作一服。乘热猛吃极效。○三因第十一卷。又有竹茹汤等方亦丁香散方竹茹汤治阳证也。○本事方第八卷。治伤寒候咳逆。豆蔻汤。治阴证咳逆。丁香茴香肉豆蔻等药。若阳证不可用。○凡咳逆多有先热而吃生冷。或凉药多相激而成。盖阴阳二气相搏。林人之仆。本发大热。以凉药下之。想太甚咳逆四五日竟至于服丁香柿蒂而后却。再以小柴胡之属解其余热。遂愈。下后盖有身热不解。○治伤寒咳逆后二方。出抚州华盖山周先生。唯一备急方。救急方。香附子、橘核各半两细锉。用酒半盏。先将药在石银器内炒。渐渐滴酒炒药焦黄色。研细末。每二钱。水一小盏。煎至八分。细细旋呷服。○一方单用香附子末。○又方。大蒜头二个煨动研爆。入白姜末。（丸得为度）研和。如梧桐子大。捣薤菜自然汁。

　　吞下二十丸。病退再服一十五丸。

　　（八十八）问发黄病患寒湿在里不散。热蓄于脾胃。腠理不开。瘀热与宿谷相搏。郁蒸不消化。故发黄。（汉赞南方暑湿。近夏瘅热。盖瘅者。黄也。古人以黄为瘅。湿热相搏。民多病瘅。甚为跗肿也）

　　然发黄与瘀血。外证及脉俱相似。但小便不利为黄。小便自利为瘀血。要之发黄之人。心脾蕴积。发热引饮。脉必浮。滑而紧数。若瘀血证。即如狂。大便必黑。此为异耳。凡病患身体发热头面汗出。身无汗剂颈而止。渴引水浆。小便不利。如此必发黄。茵陈蒿汤（正九十三）加五苓散（正六十六）也。茵陈蒿汤十分。五苓散五分。二件拌和。每服一钱。温水调下。日三服。病患服汤得小便利如皂荚汁赤。一宿腹减。则黄从小便中出也。古人云。治湿不利小便。非其治也。

　　大抵发黄者。瘀热在里。由小便不利而致之也。栀子柏皮汤、（正方五十）麻黄连翘赤小豆汤。（正二十四）可选而用之。又方。伤寒欲发黄者。急用瓜蒂末。口含水。搐一字许入鼻中。出黄水甚验。即用茵陈蒿汤调五苓散服之最良。○又问白虎证。亦身热烦渴引饮。小便不利。何以不发黄。答曰。白虎与发黄证相近。遍身汗出。此为热越。白虎证也。头面汗出。颈以下都无汗。

　　发黄证也。○又问太阳病一身尽痛。发热。身如熏黄者何。太阳中湿也。仲景云。伤寒发汗已。

　　身目为黄。所以然者。以寒湿在里不解故也。以为不可下也。于寒湿中求之。（第九卷六十九问。

　　）○又问病患脉弦浮大而短气。腹都满。胁下及心痛。久按之气不通。鼻干。不得汗。嗜卧。一身及目悉黄。小便难。有潮热。时时咳嗽者何也。少阳中风也。小柴胡汤主之。（正方二十九）

