<!-- { "loadSidebar": true } -->
　　（治痉法）疗妇人产后血虚多汗。喜中风。身体强直。口噤背反强。作痉治之。（法见第六卷第五十问中）

　　（又方）用荆芥末三钱。温酒调下。不瘥再服。

　　（神功丸）治妇人产后亡津液。大便多秘。或谵言烦躁。不可用汤液。宜神功丸用青木汤吞下。

　　（桂心牡蛎汤）妇人产后头疼。身体发热。兼治腹内拘急疼痛。

　　桂心（三两） 牡蛎（ ） 白芍药 干地黄（各五两） 黄芩（二两）

　　上锉如麻豆大。每服抄五钱匕。以水一盏半。煎至一盏。去滓温服。

　　（蜀漆汤）治妇人产后。寒热往来。心胸烦满。骨节疼痛。及头疼壮热。日晡加甚。又如疟状。

　　蜀漆叶（一两） 黄 （五两） 桂心 甘草（炙） 黄芩（各一两）

　　知母 芍药（各二两） 生地黄（一斤）

　　上锉如麻豆大。每服抄五钱匕。用水一盏半。煎至一盏。去滓温服。

　　（增损柴胡汤）妇人产后虚羸。发寒热。饮食少。腹胀等疾。

　　柴胡（三钱） 人参 甘草（炙） 半夏（汤泡） 白芍药 陈橘皮 川芎（各三分）

　　上锉如麻豆大。每服抄五钱匕。以水一大盏。生姜三片。枣子一枚。煎至七分。去滓食后温服。日三服。

　　（竹叶防风汤）妇人产后。伤风发热。面赤喘而头疼者。

　　竹叶（半把） 葛根（一两半） 防风 桔梗 桂枝（去皮） 人参 甘草（炙。各半两）

　　上为粗末。每服四钱。水一盏半。生姜三片。枣子一枚。煎至八分。去滓温服。使汗出。颈项强。用附子炮去皮脐。锉如豆大。抄一大钱同煎。呕。加半夏一钱。

　　（三物黄芩汤）治妇人草蓐中伤风。四肢苦烦热头疼。与小柴胡汤。头不疼但烦。宜用此服之。

　　黄芩（半两） 苦参（一两） 干地黄（二两）

　　上锉如麻豆大。每服四钱。水一盏半。煎八分服之。

　　治妇人产后亡血汗多。故令郁冒。其脉微弱。不能食。大便反坚。但头汗出。所以然者。血虚而厥。厥而必冒。冒家欲解。必大汗出。以血虚下厥。孤阳上出。故但头汗出。所以产妇喜汗出者亡阴。血虚阳气独盛。故当汗出。阴阳乃复。所以便败者。呕不能食也。宜小柴胡汤主之。

　　（干姜柴胡汤）治妇人伤寒。经脉方来初断。寒热如疟。狂言见鬼者。

　　柴胡（四两去芦） 栝蒌根（二两） 桂枝（一两半） 牡蛎（一两熬）

　　干姜（一两炮） 甘草（炙一两）

　　上锉如麻豆大。每服五钱。水一盏半。煎至七分。去滓温服。初服微烦。再服汗出而愈。

　　（海蛤散）治妇人伤寒血结胸膈。揉而痛不可抚近。（妇人血结胸。法当刺期门。

　　仲景无药方治法。此方疑非仲景。然其言颇有理。姑存焉）

　　海蛤 滑石 甘草（各一两炙） 芒硝（半两）

　　上捣罗为散。每服二钱。鸡子清调下。小肠通利。则胸膈血散。膻中血聚。则小肠壅。小肠既壅。膻中血不流行。宜此方。小便利。血数行。宜桂枝红花汤发其汗则愈。

　　卷第二十

　　此一卷论小儿伤寒。小儿大人。治法一般。但小分剂。药性差凉耳。寻常风壅发热。鼻涕痰嗽烦渴。惺惺散主之。咽喉不利。痰实咳嗽。鼠粘子汤主之。头额身体温热。

　　大便黄赤。腹中有热。四顺散连翘饮三黄丸主之。头额身体温热。大便白而酸臭者。胃中有食积。双丸主之。小儿无异疾。唯饮食过度。不能自节。心腹胀满。身热头痛。此双丸悉治之。小儿身体潮热。头目碎痛。心神烦躁。小便赤。大便秘。此热剧也。洗心散调胃承气汤主之。头疼发热而偎人恶寒者。此伤寒证也。升麻汤主之。无汗者麻黄黄芩汤。有汗者升麻黄芩汤。皆要药也。小儿寻常不可过当服凉药。胃冷虫动。其证与惊相类。医人不能辨。往往复进惊药。如脑射之类。遂发吐。胃虚而成慢惊者多矣。小儿须有热证。方可疏转。仍慎用丸子药利之。当以大黄川芎等 咀作汤液。以荡涤蕴热。

　　盖丸子巴豆乃攻食积耳。

　　（洗心散）治遍身壮热。头目碎痛。背膊拘急。大热冲上。口苦唇焦。夜卧舌干。

　　咽喉肿痛。涕唾稠粘。痰壅。吃食不进。心神躁热。眼涩睛疼。伤寒鼻塞。四肢沉重。

　　语声不出。百骨节痛。大小便不利。麸豆疮时行温疫。狂语多渴。及小儿天吊风。夜惊并宜服之。

　　当归（四两炒） 芍药（四两生用） 甘草（四两炙） 荆芥（四两）

　　白术（一两炒） 麻黄（四两去节炒） 大黄（四两以米泔水浸一炊间漉出令干慢炒取熟）

　　上捣罗为细末。每服抄二钱。水一盏。生姜一片。薄荷二叶。同煎至八分。放温和滓服了。仰卧。仍去枕少时。如五脏壅实。煎四五钱匕。若要溏转则热服。

　　（惺惺散）治小儿风热。及伤寒时气。或疮疹发热桔梗 细辛 人参 白术 栝蒌根 甘草（炙） 白茯苓 川芎（各等分）

　　上捣罗为末。每服二钱。用水一盏。生姜二片。薄荷二叶。同煎七分服。三岁以下作四五服。五岁以上分二服。凡小儿发热。不问伤风风热。先与此散数服。往往辄愈。

　　（四顺散）解大人小儿膈热。退壅盛凉心经。

　　大黄（熬） 甘草（炙） 当归（洗） 芍药上各等分为细末。每服二钱。以水一盏。薄荷二叶。煎至七分温服。小儿量岁数与之。

　　（麻黄黄芩汤）小儿伤寒无汗。头疼发热恶寒。

　　麻黄（去节一两） 黄芩 赤芍药（各半两） 甘草（炙） 桂枝（去皮各一分）

　　上捣罗为细末。每服二钱。滚水调下。日三服。兼治天行热气。生豌豆疮不快。益烦躁。昏愦。或出尚身疼热者。

　　（升麻黄芩汤）治小儿伤风有汗。头疼发热恶寒。

　　升麻 葛根 黄芩 芍药（各三钱） 甘草（一钱半炙）

　　上锉如麻豆大。每服二钱。以水一中盏。煎至六分。去滓温服。若时行疮豆出不快。烦躁不眠者。加木香一钱五分。

　　（甘露饮子）治胃中客热口臭。不思饮食。或饥烦不欲食。齿龈肿疼。脓血舌口。咽中有疮。赤眼目睑重不欲开。疮疹已发未发。并宜服。

　　熟干地黄 生干地黄 天门冬 麦门冬（并去心焙） 枇杷叶（去毛） 枳壳（麸炒去穣） 黄芩 石斛（去苗） 山茵陈 甘草（炙。各等分）

　　上为细末。每服二钱。水一盏。煎至六分。去滓温服。食后临卧。

　　（双丸）治小儿身热头痛。饮食不消。腹胀满。或心腹疼痛。大小便不利。或下重数起未瘥。可再服。小儿蒸候哺食减少。气息不快。夜啼不眠。是腹内不调。并宜用此丸下之。

　　甘遂（半两） 朱砂（一钱另研） 麦门冬（二两半去心） 蕤核（去仁另研四两半） 牡蛎（二两 ） 甘草（一两一分炙） 巴豆（六十枚去皮心膜研。

　　新布绞去油。日中晒之。白如霜者）

　　上麦门冬甘草甘遂牡蛎四味为细末。入巴豆朱砂蕤仁合和。捣二千杵。更入少蜜捣和。极熟旋丸。半岁儿服如荏子大一双。一岁儿服如半麻子大分为一双服。二岁儿服如麻子大一枚分一双。三四岁者。服如麻子大二丸。五六岁者。服如大麻子大二丸。七八岁者如小豆大二丸。十岁者。微大于小豆二丸。常以鸡鸣时服。如至日出时不下者。热粥饮服数合投之。即下药丸。皆双出也。下利甚者。浓煎冷粥饮之便止。

　　（石膏麻桂汤）治小儿伤寒未发热。咳嗽。头面热。

　　麻黄（一两去节汤泡） 甘草（半两炙） 石膏（半两） 芍药（半两）

　　桂心（一分） 黄芩（一两） 杏仁（十枚去皮尖）

　　上七味为散。每服二钱。水一中盏。入生姜二片。煎半盏。去滓服。儿若甚小。以意增减之。

　　（连翘饮）治小儿一切热。

　　连翘 防风 甘草（炙） 山栀子（各等分）

　　上件捣罗为末。每服二钱。水一中盏。煎七分。去滓温服。

　　（麦门冬汤）治婴儿未满百日。伤寒鼻衄。身热呕逆。

　　麦门冬（三分去心） 石膏 寒水石 甘草（各半两炙） 桂心（三钱半）

　　上锉如麻豆大。每服三钱。水一盏。煎七分。去滓温服。

　　（十物升麻汤）治小儿伤寒。变热毒病。身热面赤。口燥心腹坚急。大小便不利。

　　或口疮。或因壮热。便四肢挛掣。惊仍作。 疾时发时醒。醒后身热如火者。

　　升麻 白薇 麻黄（去根节） 葳蕤 柴胡 甘草（各半两炙） 黄芩（一两）朴硝 大黄 钩藤（各一分）

　　上锉如麻豆大。每服三钱。水一盏。煎至七分。去滓下硝。再煎化。温服。

　　（六物黄芩汤）治婴儿腹大。短气。热有进退。食不安。谷为之不化。

　　黄芩 大青 甘草（炙） 麦门冬 石膏（各半两） 桂心（三钱）

　　上锉如麻豆大。每服三钱。水一盏。煎七分温服。

　　（五物人参饮）治小儿天行壮热。咳嗽心腹胀满。

　　人参 甘草（各半两炙） 麦门冬（一两去心） 生地黄（一两半。如无只用生干地黄半两）

　　上锉如麻豆大。每服三钱。水一盏。入茅根半握。煎至七分。去滓温服。

　　（八物麦门冬饮）治小儿天行壮热。咳嗽心烦。

　　麦门冬（三两去心） 甘草（炙） 人参（各一分） 紫菀 升麻（各二两） 贝母（一分半）

　　上锉如麻豆大。每服三钱。水一盏。入茅根半握。煎至七分。去滓。再入竹沥少许。重煎服。

　　（枣叶饮）治小儿天行壮热。五日以后热不歇者。

　　枣叶（半握） 麻黄（半两去根节） 豉（一合） 葱白（切一合）

　　上件共童子小便二盏。煎至一盏。去滓。分二服。

　　卷第二十一

　　此一卷论小儿疮疹。疮疹与伤寒相类。头疼身热。足冷脉数。疑似之间。只与升麻汤。缘升麻汤解肌。兼治疮子已发未发。皆可服。但不可疏转。此为大戒。伤寒身热。

