<!-- { "loadSidebar": true } -->
　　（十五）问表里两证俱见伤寒表证当汗。里证当下。不易之法也。发表攻里。本自不同。甘遂神丹不可以合饮。桂枝承气安可以并进。○然而假令病患脉浮而大。是表证当汗。其人发热烦渴。小便赤。却当下。此是表里证俱见。五苓散主之。（正六十六）（仲景云。中风发热。六七日不解而烦。有表里证。渴欲饮水者。水入则吐。

　　名曰水逆。五苓散主之）○假令伤寒不大便六七日。头痛有热者。是里证当下。其人小便清者。

　　知不在里。仍在表。当须发汗。此是两证俱见。即未可下。宜与桂枝汤。（正方一）○假令病患心下满。口不欲食。大便硬。脉沉细。是里证当下。其人头汗出。微恶寒。手足冷。却当汗。此两证俱见者。仲景所谓半在里半在表也。小柴胡汤主之。（正二十九）○假令太阳病表证未除。而医数下之。遂协热而利。利不止。

　　心下痞硬。仲景谓之表里不解。桂枝人参汤主之。（正十六）○本太阳病。医反下之。因尔腹痛。是有表。复有里。仲景用桂枝加芍药汤。（正十二）痛甚者。桂枝加大黄汤。（正十三）此皆仲景治伤寒有表复有里之法。学人当以意推之也。

　　（十六）问无表里证伤寒四五日后。以至过经。（十三日为过经）无表证。又于里证未可下者。但非汗证。亦非下证者。皆可用小柴胡。（正二十九）随证加减用之。（加减法在第十二卷药方中也）以至十余日者。亦可用。

　　十余日外用小柴胡汤不愈者。若大便硬。看证可下。则用大柴胡下之。（正三十）以过经。其人气稍虚当下者。

　　用大柴胡汤则稳。盖恐承气汤太紧。病患不禁也。○仲景云。六七日目中不了了。睛不和。无表里证。

　　大便难。身微热。此为实也。当下之。宜大承气汤。（正四十一）○又云。病患无表里证。发热七八日。脉虽浮数。可大柴胡下之。（正三十）假令已下。脉数不解。至六七日不大便者。有瘀血也。属抵当汤。（正九十一）

　　（十七）问病患有身大热。反欲得衣。有身大寒。反不欲近衣者。

　　此名表热里寒。表寒里热也。病患身大热。反欲得衣。热在皮肤。寒在骨髓也。仲景无治法。宜先与阴旦汤。（杂方六）寒已。次以小柴胡加桂（杂三十九）以温其表。病患身大寒。反不欲近衣。寒在皮肤。热在骨髓也。

　　仲景亦无治法。宜先与白虎加人参汤。（正六十五）热除。次以桂枝麻黄各半汤（正方二）以解其外。大抵病有标本。治有先后。表热里寒者。脉须沉而迟。手或微厥。下利清谷也。所以阴证亦有发热者。四逆汤（正七十五）、通脉四逆汤主之。（正八十一）表寒里热者。脉必滑而厥。口燥舌干也。所以少阴恶寒而 。时时自烦。不欲浓衣。用大柴胡下之（正三十）而愈。此皆仲景之余议也。

　　卷第四

　　此一卷论阴阳。治伤寒须识阴阳二证。手足各有三阴三阳。合为十二经。在手背者为阳属表为腑。在手掌里者为阴属里为脏。足经仿此。伤寒只传足经不传手经。素问热论。亦只说足三阴三阳受病。巢氏言。一曰太阳属小肠误矣。足之阳者。阴中之少阳。足之阴者。阴中之太阴。足之三阳从头走足。足之三阴从足走腹。阳务于上。阴务于下。阳行也速。阴行也缓。阳之体轻。阴之体重。

　　阴家脉重。阳家脉轻。阳候多语。阴证无声。阳病则旦静。阴病则夜宁。阳虚则暮乱。阴虚则夜争。

　　阴阳消息。证状各异。然而物极则反。寒暑之变。重阳必阴。重阴必阳。阴证似阳。阳证似阴。阴盛隔阳。似是而非。若同而异。明当消息以法治之。

　　（十八）问阴证太阴少阴厥阴。皆属阴证也。太阴者。脾也。少阴者。肾也。厥阴者。肝也。○何谓太阴证。

　　太阴脾之经。主胸膈 胀。甲乙经云。邪生于阳者。得之风雨寒暑。邪中于阴者。得之饮食居处。

　　阴阳喜怒。又曰。贼风虚邪者。阳受之。饮食不节。起居不时者。阴受之。阳受之则入腑。阴受之则入脏。入六腑则身热。不时上为喘呼。入五脏则 满闭塞。下为飧泄。久为肠 。○何谓少阴证。

　　少阴肾之经。主脉微细心烦。但欲寐。或自利而渴。又问经云。一二日少阴病者何也。谓国中病时。

　　腠理寒。便入阴经。不经三阳也。伤寒虽是三阴三阳。大抵发于阳则太阳也。发于阴则少阴也。

　　此二经为表里。其受病最为多。阳明太阴受病颇稀。至于少阳厥阴肝胆之经。又加少焉。凡病一日至十二三日。太阳证不罢者。但治太阳。有初得病便见。（去声）少阴证者。直攻少阴。亦不必先自太阳次传而至。盖寒气入太阳。即发热而恶寒。入少阴经。只恶寒而不发热也。三阴中寒。微则理中汤。（正七十四）

　　稍厥或中寒下利。即干姜甘草汤。（正五十五）手足指头微寒冷谓之清。（音去声）此未消吃四逆。盖疾轻故也。只可服理中干姜之类。大段重者。用四逆汤。（正七十五）无脉者用通脉四逆汤也。（正八一）○何谓厥阴证。厥阴肝之经主消渴。气上冲。心中疼。热饥不欲食。食则吐蛔。下之利不止也。若阴气独盛。阳气暴绝。则为阴毒。其证四肢逆冷。脐腹筑痛。身如被杖。脉沉疾。或吐或利。当急灸脐下。服以辛热之药。令阳气复而大汗解矣。古人云。辛甘发散为阳。谓桂枝甘草干姜附子之类。能复其阳气也。微用辛甘。甚则用辛苦。阴极发躁。阴证似阳。学人当以脉别之。

　　（十九）问阳证太阳阳明少阳。皆属阳证也。太阳者。膀胱也。发热恶寒头疼腰痛而脉浮也。阳明者。胃也。不恶寒反恶热。 汗出。大便秘。潮热而脉长也。少阳者。胆也。口苦咽干胁下满。发热而呕。或往来寒热而脉弦也。麻黄汤（正二十）、大青龙汤（正三十五）、桂枝汤、治太阳经伤风寒也。大柴胡汤（正三十）、调胃承气汤（正四十三）、小承气汤（正四十二）、大承气汤（正四一）、治阳明伤寒也。小柴胡汤（正二十九）、治少阳伤寒也。

　　其他药皆发汗吐下后证也。○若阳气独盛。阴气暴绝。即为阳毒。必发躁狂走妄言。面赤咽痛。身斑斑如锦纹。或下利赤黄。脉洪实。

　　或滑促。当以酸苦之药。令阴气复而大汗解矣。古人云。酸苦涌泄为阴。谓苦参大青葶苈苦酒之类。（杂十六）

　　能复其阴气也。微用苦。甚则兼用酸苦。折热复阴。若热极发厥。阳证似阴。学人当以脉别之。

　　（二十）问手足逆冷。脐腹筑痛。咽喉疼。呕吐下利。身体如被杖。或冷汗。烦渴。脉细欲绝。

　　此名阴毒也。阴毒之为病。初得病手足冷。背强咽痛。糜粥不下。毒瓦斯攻心。心腹痛。短气。

　　四肢厥逆。呕吐下利。体如被杖。宜服阴毒甘草汤（杂七）、白术散（杂八）、附子散（杂九）、正阳散（杂十）、肉桂散（杂十一）、回阳丹（杂十二）、返阴丹（杂十三）、天雄散、正元散、退阴散（并杂十四）之类。可选用之。○大抵阴毒。

　　本因肾气虚寒。或因冷物伤脾。

　　外感风寒。内既伏阴。外又感寒。或先感外寒而内伏阴。内外皆阴。则阳气不守。遂发头疼腰重腹痛。眼睛疼。身体倦怠。四肢逆冷。额上手背冷汗不止。或多烦渴。精神恍惚。如有所失。三二日间。或可起行。不甚觉重。诊之则六脉俱沉细而疾。尺部短小。寸口脉或大。（六脉俱浮大。或沉取之大而不甚疾者。非阴证也。大抵阳毒伤寒。其脉多弦而洪数。阴毒伤寒。其脉沉细而弦疾。不可不知也）若误服凉药。则渴转甚。躁转急。有此病证者。便须急服辛热之药。一日或二日便安。

　　○若阴毒渐深。其候沉重。四肢逆冷。腹痛转甚。或咽喉不利。心下胀满结硬。躁渴。虚汗不止。

　　（阳盛则身热而无汗。阴盛则身冷而有汗。岐伯云。阳胜则身热。腠理闭。喘粗。为之。俯仰。汗不出而热。阴胜则身寒汗出。身常清。数栗而寒。寒则厥）或时郑声。指甲面色青黑。六脉沉细而疾。一息七至已来。有此证者。速于气海或关元二穴灸三二百壮。以手足和暖为效。仍兼服正阳散、肉桂散、回阳丹、返阴丹、天雄散、白术散。内外通逐。令阳气复而大汗解矣。（阴独盛而阳气暴绝。则为阴毒。若阳独盛而阴气暴绝。则为阳毒。大凡阴阳离绝。非大汗不能复其正气也）

　　○若阴毒已深。疾势困重。六脉附骨。取之方有。按之即无。一息八至以上。或不可数至。此则药耳难为攻矣。但于脐中用葱熨法（杂十五）、或灼艾三五百以来。手足不温者。不可治也。如得手足温。更服前热药以助之。若阴气散。阳气来。即渐减热药而调治之。（阳气乍复。往往却烦躁。慎不可投凉药。烦躁甚者。再与返阴丹即定。常须识此。勿令误也）

　　（二十一）问发躁狂走。妄言面赤。咽痛。身斑。斑若锦文。或下利赤黄。而脉洪实。

　　此名阳毒也。伤寒病。若阳气独盛。阴气暴绝。必发躁狂走。妄言面赤。咽痛身斑。斑若锦文。

　　或下利赤黄。脉洪实。或滑促。宜用酸苦之药。令阴气复而大汗解矣。葶苈苦酒汤（杂十六）、阳毒升麻汤（杂十七）、大黄散（杂十八）、栀子仁汤（杂十九）、黑奴丸（杂二十）、可选而用之。○近人治伤寒脉洪大。内外结热。舌卷焦黑。

　　鼻中如烟煤。则宜以水渍布薄之。叠布数重。新水渍之。稍捩去水。搭于胸上。须臾蒸热。又渍令冷如前薄之。仍数换新水。日数十易。热甚者。置病患于水中。热势才退则已。亦良法也。

　　（二十二）问病患潮热独语。如见鬼状。发则不识人。寻衣撮空。直视微喘。

　　仲景云。伤寒若吐若下后不解。不大便。五六日。上至十余日。日晡所发潮热。不恶寒独语。

　　如见鬼状。若剧者发则不识人。循衣摸床。惕而不安。微喘直视。但发热谵语者。大承气汤主之（正四一）。

　　若一服利则止后服。脉弦者生。涩者死。（弦者阳也。涩者阴也。阳证见阴脉者死。病患有阳证而脉涩者。慎不可下）

　　（二十三）问胸膈不快。 满闭塞。唇青手足冷。脉沉细。少情绪。或腹痛。

　　此名太阴也。近人多不识阴证。才见胸膈不快。便投食药。非其治也。大抵阴证者。由冷物伤脾胃。阴经受之也。主胸膈 满。面色及唇皆无色泽。手足冷。脉沉细。少情绪。亦不因嗜欲。但内伤冷物。或损动胃气。遂成阴证。复投巴豆之类。胸膈愈不快。或吐而利。经一二日遂致不救。

　　盖不知寒中太阴也。太阴者。脾之经也。○又问万一饮食不节、胸膈不快、寒中阴经、何法以治之。

