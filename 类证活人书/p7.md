<!-- { "loadSidebar": true } -->
　　素问云。阳虚则外寒。阴虚则内热。阳盛则内热。阴盛则外寒。故治伤寒者。阳虚阴盛。汗之则愈。下之则死。阳盛阴虚。汗之则死。下之则愈也。阴阳虚盛。非谓分脉尺寸也。表、阳也。里、阴也。外台云。表病里和。汗之则愈。表和里病。下之则愈。亦只是论表里阴阳以汗下之。（难经云阴阳虚实者。说脉也。素问云阴阳虚盛者。说表里也。仲景论伤寒汗下。故引素问表里之义。与外台所论合矣）○大抵营卫为表属阳。胃腑为里属阴。寒毒争于营卫之中。必发热而恶寒。尺寸俱浮大。内必不躁。设有微烦。其人饮食欲温而恶冷。为阳虚阴盛也。汗之则愈。误下则死。○若寒毒相搏于营卫之内。而阳胜阴衰。极阴变阳。寒盛生热。而阳热之气盛而入里。热毒居胃。水液干涸。燥粪结聚。其人外不恶寒。必蒸蒸发热而躁。甚则谵语。其脉浮滑而数。或洪实。为阳盛阴虚也。下之则愈。误汗则死。

　　谨按黄帝素问调经论云。阳虚则外寒。阴虚则内热。阳盛则外热。阴盛则内寒。盖阳主外而阴主内。又曰。阳虚阴盛。汗出而愈。下之则死。阳盛阴虚。汗出而死。下之则愈。今三十三问误写作阳盛则内热。阴盛则外寒。窃详内外寒热不同。则汗下差误。便分死生。又按将作监簿王宗正难经疏义有阴阳盛虚汗下图。与素问合。以理考之。此是三十三问误写。合行刊正。勿误后人。

　　（三十四）问仲景有发汗者。有和解之者。

　　伤寒表证须看营卫浅深。故仲景有正发汗汤剂。如麻黄汤（正二十）、桂枝汤（正一）、大青龙汤（正三五）、是也。

　　有和解其表。如小青龙汤（正三六）、桂枝麻黄各半汤（正二）、白虎汤（正六四）、桂枝二越婢一汤（正四）、柴胡桂枝汤（正三十一）、小柴胡汤（正二十九）、之类是也。后人不能深究寒热浅深。药性紧慢。一概用药。因兹夭伤。其间纵获生全。往往汗后虚乏。遂致劳复。或变生百病。淹引岁月。卒至不救。此皆由汗下过度。阴阳并竭。血气羸损。以致此祸。

　　如遇病轻。但当和解之。所谓和其营卫以通津液。令其自解也。

　　（三十五）问仲景有宜下之。有微和其胃气者。

　　伤寒里证须看热气浅深。故仲景有宜下之。如大承气汤（正四一）、小承气汤（正四二）、十枣汤（正八九）、大柴胡汤（正三十）、是也。

　　有微和其胃气。如调胃承气汤（正四三）、脾约丸、（杂六六）少与小承气（正四二）、微和之之类是也。金匮玉函云。虚者十补勿一泻。强实者泻之。虚实等者。泻勿大泄之。故王叔和序伤寒有承气之戒。○又问转药孰紧。答曰。

　　大承气最紧。小承气次之。调胃承气汤又次之。大柴胡又次之。仲景治法。荡涤热积。皆用汤液。

　　不得用丸子药。不可不知也。（大柴胡加大黄。小柴胡加芒硝。方为转药。盖为病轻者设也）

　　（三十六）问伤寒一日头疼口干烦满而渴。二日腹满身热不欲食谵语。三日耳聋囊缩而厥。水浆不入不知人。

　　此名两感伤寒也。两感者。表里俱病也。太阳与少阴为表里。阳明与太阴为表里。少阳与厥阴为表里。阴阳双传。脏腑俱病。此为难治。六日而死矣。故一日太阳与少阴俱病。则头痛口干烦满而渴。二日阳明与太阴俱病。则腹满身热不欲食谵语。三日少阳与厥阴俱病。则耳聋囊缩而厥。仲景无治法。但云两感病俱作。治有先后。发表攻里。本自不同。寻至第三卷中。言伤寒下之后复下利不止、身疼痛者。当急救里。宜四逆汤。（正七五）复身体疼痛清便自调者。急当救表。宜桂枝汤（正一）。遂以意寻比仿效。治两感有先后。宜先救里。若阳气内正。即可医也。内才正。急当救表。盖内尤为急。

　　才温内。则急救表。亦不可缓也。

　　（三十七）问伤寒已经发汗吐下仍不解。（古人谓之坏病）

　　仲景云。太阳病三日已发汗。若吐若下若温针。仍不解者。为坏病。桂枝不中与也。当知何逆。

　　随证治之。又云。太阳病不解。转入少阳者。胁下硬满。干呕不能食。往来寒热。尚未吐下。其脉沉紧者。可与小柴胡汤。（正二十九）若已吐下发汗。小柴胡证罢。此为坏病。知犯何逆。以法治之。盖为病中又感异气。变为坏病。以时令寒暑燥湿风气不节。脉息与少阳相异。（小柴胡证罢）证候与伤寒不同。（麻黄桂枝不中与也）明当消息其由。以法治之。若脉尺寸俱盛。重感于寒。变为温疟。

　　（先热后寒。名曰温疟。在第六卷四十四问）阳脉浮滑。阴脉濡弱。更遇于风。变为风温。（四肢不收。头疼身热。常自汗出。在第六卷四十五问）阳脉浮数。阴脉实大。更遇温热。变为温毒。

　　为病最重。（春月肌肉发斑。名曰温毒。在第六卷又五十问）阳脉濡弱。阴脉弦紧。更遇温气。

　　变为温疫。（一岁之中。长幼疾状多相似。感四时不正之气。在第六卷四十六问）脉证之变。方治不同。仲景谓温病之脉。行在诸经。不知何经之动。随其经而取之也。又有伤寒过经。再受热邪。

　　留蓄脏腑。病候多变。久而不瘥。阴阳无复纲纪。及伤寒解后虚羸少气。皆名坏伤寒也。知母麻黄汤（杂二十八）鳖甲散（杂二十九）黑奴丸（杂二十）检方与病证相参选用之。若伤寒解后。虚羸少气。气逆吐者。竹叶石膏汤主之。（正九五）

　　卷第六

　　此一卷论伤寒、伤风、热病、中暑、温病、温疟、风温、温疫、中湿、湿温、 病、温毒之名。

　　天下之事。名定而实辨。言顺则事成。又况伤寒之名。种种不同。若识其名。纵有差失。功有浅深。

　　效有迟速耳。不得其名。妄加治疗。往往中暑乃作热病治之。反用温药。湿温乃作风温治之。复加发汗。名实混淆。是非纷乱。性命之寄。危于风烛。今于逐问下详载疾状而名之曰某病。庶几因名识病。因病识证。如暗得明。胸中晓然。而处病不瘥矣。

　　（三十八）问脉浮而紧涩。头疼身体拘急。恶寒无汗。寒多热少。面色惨而不舒。腰脊疼痛。手足指末微厥。不烦躁。

　　此名伤寒也。伤寒之候。发热恶寒。头疼腰脊痛。脉紧无汗。宜发汗而解。麻黄汤主之。（正二十）轻者只与桂枝麻黄各半汤（正二）。又人参顺气散（杂三十）。葱豉汤。（杂七四）苍术散。（杂三一）麻黄葛根汤（杂三十二）

　　可选而用之。○然太阳病亦有热多寒少者。须仔细看脉与证也。热多寒少不呕清便自可。宜桂枝麻黄各半汤。若脉浮者。虽热多寒少。自可发汗。若脉弱者无阳也。桂枝二越婢一汤主之（正四）。热多寒少而尺脉迟者。营气不足血少故也。先以小建中汤（正三十七）加黄 最良。尺脉尚迟。再作一剂。○或太阳证宜汗而其人适失血及下利。

　　则频频与少桂枝汤（正乙）。使体润。 连日。当自解。○假如淋家衄血家法不可汗。亦可用小柴胡（正二十九）之类和解之。

　　（三十九）问脉浮而缓。寸大而尺弱。自汗体热。头疼恶风。热多寒少。其面光而不惨。烦躁。

　　手足不冷。

　　此名伤风也。伤风之候。头疼发热。脉缓。汗出恶风。当须解肌。宜桂枝汤主之（正一）。轻者只与柴胡桂枝汤（正三十一）。败毒散（杂三十三）。独活散（杂三十四）。可选用之。治太阳中风。有汗用桂枝汤。凡脉紧必无汗。唯濡而紧。却自汗。勿误用小建中汤也。（正三十七）须是脉浮而缓者。方可用桂枝也。项背强者。桂枝汤加葛根也（正十八）。

　　（本草葛根主伤风有湿。开窍解肌。盖桂枝加葛根者。谓中风有湿。当加之去其风湿。取微汗者。

　　风湿去也）里寒者。桂枝去芍药加附子汤也。（正八）（不饮水者是也）凡发汗后。汗不止为漏风。桂枝加附子汤主之。（正六）腹满者。太阴证。脉浮者。可服桂枝汤微发汗。腹痛者。桂枝加芍药汤。（正十二）痛甚者。

　　桂枝加大黄汤也。（正十三）○虽然。桂枝汤。自西北二方居人。四时行之。无不应验。自江淮间。唯冬及春初可行。自春末及夏至以前。桂枝证可加黄芩半两。阳旦汤是也（杂百十六）。夏至后有桂枝证。可加知母一两。石膏二两。或加升麻半两。若病患素虚寒者。正用古方。不在加减也。（岐伯所谓同病异治者此也。大抵用温药当避春。用热药当避夏。素问所谓用温远温。用热远热者也）○又问伤寒与伤风何以别之。伤寒者。脉紧而涩。伤风者。脉浮而缓。伤寒者无汗。（脉涩故也）伤风者有汗。

　　伤寒者畏寒不畏风。伤风者畏风不畏寒。大抵太阳病者。必脉浮发热恶风恶寒也。恶寒者不当风而自增寒。恶风者当风而增寒也。六经皆有伤寒伤风。其证各异。太阳脉浮有汗为中风。脉紧无汗。

　　为伤寒。阳明善饥为中风。不食为伤寒。少阳两耳聋目赤胸满而烦为中风。口苦咽干目眩为伤寒。

　　若三阴伤风无变异形证。但四肢烦疼。余证同三阳。

　　（四十）问有发热恶寒。烦躁。手足温而脉反浮紧者。有寒多热少不烦躁。手足微冷而脉反浮缓者。

　　此名伤风见寒脉。伤寒见风脉也。盖发热恶风烦躁手足温为中风。候脉浮紧为伤寒脉。是中风见寒脉也。寒多热少。不烦躁。手足微厥为伤寒。候脉浮缓为中风脉。是伤寒见风脉也。中风见寒脉。伤寒见风脉。宜服大青龙汤（正三十五）。盖大青龙证脉似桂枝反无汗。病似麻黄反烦躁是也。（脉弱有汗为桂枝证。脉紧不烦躁为麻黄证）大青龙汤。治病与麻黄汤证相似。但病尤重而又加烦躁者。用大青龙汤也。以其中风并伤寒俱盛。故青龙汤添麻黄作六两。又似合桂枝汤药味在内。添石膏所以为紧。

　　此治营卫俱病。若证不审。误用大青龙汤。则发汗多伤人。（以其有烦躁一证。故可用大青龙汤）

　　大抵感外风者为伤风。感寒冷者为伤寒。故风则伤卫。寒则伤营。桂枝主伤卫。麻黄主伤营。大青龙主营卫俱伤故也。风伤卫者。病在皮肤之间也。以卫行脉外。为阳。主外。皮肤之间卫气之道路故也。其病浅。寒伤营者。寒气中于肌肉也。以营行脉中为阴。主内。肌肉之间。营气之道路故也。其病深。所以桂枝与麻黄所施各异。戒勿误用。以有浅深之别。风寒之殊。大医当宜审谛。大青龙尤宜慎用。仲景云。脉微弱汗出恶风者。不可服青龙。服之则厥逆。筋惕肉 。此为逆也。类纂云。凡发汗过多。筋惕肉 。振摇动人。或虚羸之人。微汗出。便有此证。俱宜服真武汤（正百五）以救之。

