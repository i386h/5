<!-- { "loadSidebar": true } -->
　　十干之中五隂五阳也立为五运大过不及互相乘之其不及之嵗则所胜者来尅盖运之虚故也则其间自有嵗防同嵗防亦气之平外有年辰相合及交气日时干相合则得为巳助号曰平气乃得嵗气之平其物生脉应皆必合期无先后也圣人立名以纪之假令辛亥嵗水运当云平气何也辛为水运隂年遇亥属北方水相佐则水气乃平假令癸巳年火运亦曰平气何也癸为火运隂年已属南方火相佐则火气乃平又毎年交初气于年前大寒日假令丁亥交司之日遇日朔与壬合名曰干徳符符者合也便为平气若交司之时遇壬亦曰干徳符除此交初气日时之后相遇皆不相济也余皆仿此所谓甲巳合乙庚合丙辛合丁壬合戊癸合是也又隂年中若逢月干皆符合相济若未逢胜而见之干合者亦为平气若行胜已后行复已毕逢月干者即得正位则大过不及平气纪嵗者当推而纪之故平气之嵗不可预纪之十干之下列以隂阳年而纪者此乃大槩设此庶易知也平气纪须以当年之辰日时干依法推之是以
　　木运大角嵗曰发生【大过】　　少角嵗曰委和【不及】正角嵗曰敷和【平气】火运大征嵗曰赫曦【大过】少征嵗曰伏明【不及】　　正征嵗曰升明【平气】
　　土运大宫嵗曰敦阜【大过】　　少宫嵗曰卑监【不及】正宫嵗曰备化【平气】金运太商嵗曰坚成【大过】少商嵗曰从革【不及】　　正商嵗曰审平【平气】
　　水运大羽嵗曰流衍【大过】　　少羽嵗曰涸流【不及】
　　正羽嵗曰顺静【平气】
　　各以纪之也气之平则同正化无过与不及也又详大过运中有为司天之气所抑者亦为平气则赫曦之纪寒水司天二年坚成之纪二火司天四年皆平气之嵗也

















　　论嵗中五运第二十三
　　地之六位则分主于四时天之五运亦相生而终嵗度在素问篇中止见于六元正纪大论毎十嵗一司天文中云初终正而已此则是一嵗主运也毎运各主七十三日零五刻总五运之数则三百六十五日二十五刻共成一嵗盖将当年年干起一嵗中通主三百六十五日大运为主将嵗之主运上下因之而名大少五音也若当年是木合自大角而下生之故曰初正太角木生少征火少征火生大宫土大宫土生少商金少商金生大羽水则为终【亦以大过不及随之也】若当年少宫为大运则上下因之少宫土上乃见火故曰大征大征火上乃见木故曰少角则主运自少角起故初而至少羽水为终矣木为初之运大寒日交火为二之运春分后十三日交土为三之运小满后二十五日交金为四之运大暑后三十七日交水为五之运秋分后四十九日交此乃一嵗之主运有大少之异也按天元玉册截法中又有嵗之客运行于主运之上与六气主客之法同故玉册曰嵗中客运者常以应干前二干为初运
　　申子辰嵗大寒日寅初交
　　亥卯未嵗大寒日亥初交
　　寅午戌嵗大寒日申初交
　　己酉丑嵗大寒日巳初交
　　此五运相生而终嵗度也然于经未见其用以六气言之则运亦当有主客以行天令盖五行之运一主其气岂四而无用不行生化者乎然当年大运乃通主一嵗如司天通主上半年之法珠指此以谓六元还周言素问隐一音也按天元玉册截法言五运之客互主一嵗则经所载者乃逐年之主运也明当以玉册为法则其义通珠之说补注亦不取之



















　　论手足经第二十四
　　夫人禀天地冲和之气受五行生化之形隂阳刚柔萃于一身为万物之灵通上下而谓三才者也故经言生气根于中命曰神机是以藏府表里各相配合然后致其和而宅神气以为机发之主也非见于黄帝岐伯精微之论则莫能知之唯圣为能践形者诚哉妙言也故经曰上古圣人论理人形列别藏府端络经脉防通六合又曰五藏十二节皆通乎天气者乃论手足经三隂三阳也其十二经外循身形内贯藏府以应十二月即十二节也五藏为隂六府为阳一隂一阳乃为一合即六合也夫少隂之经主心与肾二藏者盖心属火而少隂冬脉其本在肾又君火正司于午对化于子是以肾藏亦少隂主之肾非金水右属命门火五藏为隂不可言阳水随肾至故大阳为府则手大阳小肠足大阳膀胱也大隂之经主脾与肺二藏者盖脾为土而大隂隂脉在肺又土生金子随母居故肺大隂主之金随肺至故阳明为府则手阳明大肠足阳明胃也厥隂之经主肝与心包络二藏者盖肝属木又木生火子随母居故心包厥隂主之火随心包而至故少阳为府则手少阳三焦足少阳胆也其手足经者乃手经之脉自两手起足经之脉自两足起以十二辰言之盖隂生于午隂上生故曰手经阳生于子阳下生故曰足经手足经所以纪上下也又心肺心包在上属手经肝脾肾在下属足经亦其意也藏府同为手足经乃一合也心包非藏也三焦非府也经曰膻中者臣使之官喜乐出焉在主两乳间为气之海然心主为君三焦者决渎之官水道出焉三焦有名无形上合于手心主下合右肾主谒道诸气名为使者共为十二经是以经曰隂阳者数之可十推之可百数之可千推之可万万之大不可胜数然其要一也虽不可胜数然其要妙以离合推步悉可知之










　　论胜复第二十五
　　运有盛衰气有虚实更相迎随以司嵗也故经曰有余而往不足随之不足而往有余从之者此也故运互有大少胜复之变作矣大过则先天时化以气胜实故不胜者受邪不及则后天时化以气衰虚故胜已者来尅被尅之后必待时而复也行复于所胜则已不可前故待得时则子当王然后子为母雠也如木运少角嵗金清化来胜则子火为复反热化胜金火运少征嵗水寒化来胜则子土为复反湿化胜水土运少宫嵗木风化来胜则子金为复反清化胜木金运少商嵗火热化来胜则子水为复反寒化胜火水运少羽嵗土湿化来胜则子木为复反风化胜土故言胜复同者此也珠论六气有正化对化之司若正司化令之实甚则胜而不复对司化令之虚微则胜而有复胜甚则复甚胜微则复微所谓邪气化日也如是气不相得则邪气中人而疾病矣然天地之气亦行胜复故经曰初气终三气天气主之胜之常也四气尽终气地气主之复之常也盖胜至则复复已而胜故无常气乃止复而不胜则是生气已絶故曰伤生也又嵗气大过则不胜者受邪若得其实而又欺侮其所不胜已者运不及所胜者来尅乘气之虚又为不胜已者陵侮如是终必受邪以元非胜已之气必自伤也故经曰侮反受邪此之谓也五行之变如是不一则在气以别之矣

















　　论九宫分野第二十六
　　论曰五运不及之嵗则有灾宫所向之位故不可一槩而论灾也经曰九星悬朗七曜周旋者乃天之九星所主之分野故少角嵗云灾三宫东室震位天冲司也少征嵗云灾九宫南室离位天英司也少宫嵗云灾五宫中室天禽司也寄位二宫坤位少商嵗云灾七宫西室兊位天柱司也少羽嵗云灾一宫北室坎位天蓬司也皆以运气不及之方言之按天元玉册曰天蓬一水正之宫也天芮二土神之应宫也天冲三木正之宫也天辅四木神之应宫也天禽五土正之宫也天心六金神之应宫也天柱七金正之宫也天任八火神之应宫也天英九火正之宫也下以应九州之分野谓冀兖青徐荆豫梁雍也











<子部,医家类,素问入式运气论奥,卷下>





　　论六十年客气第二十七
　　别有一图在上卷首
　　司天在泉四间气纪步各主六十日八十七刻半客行天令居于主气之上故有温凉寒暑曚暝明晦风雨霜雪电雹雷霆不同之化其春温夏暑秋凉冬寒四时之正令岂能全为运与气所夺则当其时自有微甚之变矣布此六十年客气旁通列于主位之下者使知其气之所在大法也其天符嵗防平气支干逆顺气与运相生相尅客胜主胜灾化分野交时先后淫胜鬱复嘉祥灾变各各不同则经与珠皆备见之审天时占气若符契之相合也而六气极则过亢灾害生矣故气极则反由是所乘之气居下以乘之经所谓相火之下水气承之者是也又有中见之气从之经所谓少阳之上火气治之中见厥隂是也盖阳极则隂生隂极则阳生斯五行相济之妙用也其中见者乃手足经六合藏府相乘之化者是也在天地间则气自应之矣
　　论六病第二十八
　　厥隂所至为里急筋缓缩急支痛软戾脇痛呕泄少隂所至为胗身热恶寒战栗惊惑悲谵妄衂蔑血汗也大隂所至为积饮痞鬲中满霍乱吐下身重胕肿肉泥按之不起少阳所至为呕疮喉痹耳鸣呕涌溢食不下惊躁瞀昧目不明注瞤瘛恶病死阳明所至为鼽浮虚皴掲尻隂股膝髀腨胻足病大阳所至为屈伸不利腰痛寝汗痉流泄禁止此六气之为病也按经防则淫胜鬱复主客大少皆至其疾则邪之中人有浅深矣又在人禀受冲冒畏避而已其温疫时气或一州一县无问大小皆病者分野山原丘谷向背斯气运自然耳原夫人禀五行之气生亦从五行之数尽内有五藏六府为生气之源外有百骸四支为神机之用若起居调养而能避邪安正则于夀域之中无横夭殃矣然为忧愁思虑喜怒牵于内寒暑燥湿风火干于外由是众疾作而百病生又何况趋逐利名贪迷嗜欲劳役辛苦饥渇醉饱冲涉寒暑凌冒风雨触犯禁忌残贼真灵如是论之夭伤之由岂数之尽也归咎于巳而已经曰不知持盈不时御神务快其心逆于生乐者此之谓也盖天之邪气感则害人五藏水谷之寒热感则害人六府燥湿感则害人皮肉筋脉又喜怒伤气寒暑伤形又风为百病之长至其变化乃为他病也病无常方致有风气也又百病生于气如是论之病生之变亦由乎我也良犹内外相感然后入故经曰所谓感邪而生病外有其气内恶之中外不喜因而遂病是谓感乘年之虚失时之和遇月之空则邪甚矣重感于邪则病危矣此之谓也虽气运交相临遇相得则和不相得则病运大过则不胜者受邪运不及则所胜者来尅主客胜复鬱发其病作矣若我之真元气实起居有时动作无相冲冒纵使温疫之作亦微是故圣人有养生修真之术也或者以谓天地五运六气如何人病盖人之五藏应天地之五行隂阳之气随其卷舒衰王故也王冰以谓苍天布气尚不越于五行人在气中岂不应于天道盖人之呼吸天地氤氲之气以食饮五行造化之物以养共保其形岂不随气运隂阳之盛衰经曰天食人以五气地食人以五味此之谓也夫人之鬲者盖饮食之所纳呼吸之所经若寒热失节禁忌相干隂阳不和疾疫邪气交至于中内舍五藏六府乃有凶之兆也故谓之然圣人论资取化源补不足写有余食嵗谷以安其气食间杀以去其邪如是则病可避也但以五运六气为疾而感之者多矣又经曰冬伤于寒春必病温春伤于风夏必飱泄夏伤于暑秋必痎疟秋伤于湿冬必咳嗽伤四时之气皆能为病方冬之时阳为主于内寒虽入之势未能动及春阳出而隂为内主然后寒动而阳为温疫之疾矣方夏之时隂为主于内暑虽入之势未能动及秋隂出而阳为内主然后暑动而抟隂为疟寒之疾矣又有四方之气不同而为病各异故经有异法方宜之论以得病之情者是也又或当嵗有病而非嵗气者亦须原其所感形证脉未必尽为气运所作在工以明之言之及此者免拘于气运粗见补写之误与不误也
　　论六脉第二十九
