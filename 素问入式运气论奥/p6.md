<!-- { "loadSidebar": true } -->
　　素问之书载黄帝与岐伯雷公鬼臾区答问其间论太虚之寥廓纪五运回薄并包该贯微妙精密天地之数不可得而逃鬼神之情不可得而遁世之学者往往伏而读之每患其不能通也客有好其书者指五运六气之疑诣澶渊胡源而问曰元丰之四年嵗在辛酉阳明司天为上商少隂在泉为下微天气燥地气热运得少羽嵗水不及是谓涸流之纪而河决大水盖与涸流之名纪异矣请试为我言之胡源喟然叹曰深乎哉问也此非不敏之所能及也然昔尝侍坐于先生而得闻先生之绪余先生之论五行也成象而丽乎天为五星成形而镇乎地为五岳其精而藏乎内为五藏其神而运乎外为五官以至徳为五常和为五味彰为五色发为五声其植物五谷五果为异宜其动物五畜五虫为异类盖天数五地数五五位相得而各有合变化之所以成也鬼神之所以行也是故天一地六合于北方而为水而丙辛主之地二天七合于南方而为火而戊癸主之天三地八合于东方而为木而丁壬主之地四天九合于西方而为金而乙庚主之天五地十合于中央而为土而甲巳主之此五者或以参天或以两地两地者火也金也生于隂而成于阳参天者水也木也土也生于竒而成于偶错综其数则五者虽不同及其立嵗纪运则要之气常均平而不相害也是以木之平气贵乎和风生发而无飘荡振拉火之平气贵乎炳明光显而无炎烁燔燎土之平气贵乎埃云润泽而无霖霪骤注金之平气贵乎雾露清凉而无惨凄残贼水之平气贵乎严凝整肃而无雨水霜雹然隂阳之相荡寒暑之相推升降有序休王有时一消一长不能无进退一损一益不能无盛衰是故运行先天而气或为有余运行后天而气或为不及有余则制已所胜而侮已所不胜不及则已所胜轻而侮之已所不胜侮而乘之夫惟有所不胜故强者有时而兼弱弱者有时而畏强此物之自然而理之必至者也请试言之少角之运嵗木不及侮而乘之者金也金不务徳故以燥胜风时则有白露早降收气早行其变为肃杀其烖为苍陨名为少角而实与大商之嵗同少征之运嵗火不及侮而乘之者水也水不务徳故以寒胜热时则有寒雰凝惨地积坚冰其变为溧冽其烖为霜雹名为少征而实与大羽之嵗同少宫之运嵗土不及侮而乘之者木也木不务徳故以风胜湿时则有大风飘草偃沙飞其变为振发其烖为散落名为少宫而实与大角之嵗同少商之运嵗金不及侮而乘之者火也火不务徳故以热胜燥时则有火延焦槁炎赫沸腾其变为销烁其烖为燔炳名为少商而实与大徴之嵗同少羽之运嵗水不及侮而乘之者土也土不务徳故以湿胜寒时则有泉涌河衍涸泽生鱼其变为骤注其烖为霖溃名为少羽而实与大宫之嵗同通乎此则知嵗在涸流之纪而河决大水固可以类推之也非徒如是而已万物扰扰凡呼吸俛仰滋蕃长肓乎天地之间者或得其冲气而生或触其乖气而夭未有能逃乎五行者也所谓冲气者不相胜复而已所谓乖气者胜复更作而已方其乖气之争狼戾已形忿怒已萌处乎此而求胜乎彼也虽有强刚勇悍之气又岂能常胜哉固已有复之者伺乎其后矣是故木胜则金复以救土而名木不荣火胜则水复以救金而冰雹乃零土胜则木复以救水而倮虫不肓金胜则火复以救木而流水不氷水胜则土复以救火而黅糓不登夫暴虐无徳者烖反及之侮而乘之者侮反受邪出乎尔者反乎尔未有胜而不复者也胜之微者复亦防胜之甚者复亦甚其犹空谷之响乎尔疾徐疏数小大髙下惟其声之所召未尝不相似也盖天地之间气有偏胜而无以救之则万物之所存者几希矣是故风热燥湿寒五者各司一气生长化收藏五者各司一时以顺相承然后能循环以相生以逆相胜然后能循环以相救故曰五运之气犹权衡也髙者抑之下者举之化者应之胜者复之化者应之气之平也五气之相得也胜者复之气之不平也五气之相贼也气平而相得者所以道其常气不平而相贼者所以观其变古之明乎此而善摄生者何尝不消息盈虚以道御神也无失天信无逆气宜抑其有余者而不翼于胜助其不及者而不賛其复是以喜怒悲忧恐有所一而莫能乱精神防意有所养而莫能伤春风秋雨冬凉夏暑虽天道之屡变如凶荒札瘥不能成其患呜呼安得圆机之士而与之共论五行哉

　　素问入式运气论奥卷下
<子部,医家类,素问入式运气论奥>
　　钦定四库全书
　　黄帝内经素问遗篇
　　刺法论第七十二
　　黄帝问曰升降不前气交有变即成暴鬱余已知之如何预救生灵可得却乎
　　却之言去也何以去之
　　歧伯稽首再拜对曰昭乎哉问臣闻夫子言既明天元须穷法刺可以折鬱扶运补弱全真防盛蠲余令除斯苦
　　夫子者祖师僦贷季折谓折伏也扶谓扶持也蠲除也斯此也令除此苦也
　　帝曰愿卒闻之歧伯曰升之不前即有甚凶也木欲升而天柱窒抑之木欲发鬱亦须待时
　　木发待间气也至天作间气之时作也欲发可刺之也
　　当刺足厥隂之井
　　足厥隂之井即大敦穴在足大指端去爪甲上如韭叶三毛之中乃足厥隂之所出也于平旦水下一刻时以手按穴得动脉下鍼可及三分留六呼如得气急出之先刺左后刺右又可春分日吐之无此管也
　　火欲升而天蓬窒抑之火欲发鬱亦须待时
　　火鬱待时至天作左间气之时也其发也君火春分相火小满即欲发之时也故君火相火同法即是二时而可预刺之也
　　君火相火同刺包络之荥
　　心包络之荥在手掌中劳宫穴也水下二刻以手按穴动脉应手刺可同身寸之三分留六呼得气而急出之先左后右又法当春三泄汗也
　　土欲升而天冲窒抑之土欲发鬱亦湏待时
　　土鬱待时至天作左间气之时也土发鬱日维辰维也多于二间维发之也可预刺之也
　　当刺足太隂之俞
　　足太隂之俞太白穴在足内侧核骨下防者中足太隂之所注也水下三刻刺可同身寸之二分留七呼气至急出之先左后右
　　金欲升而天英窒抑之金欲发鬱亦须待时
　　金鬱待时至天作左间气之日也夏至之后金欲发鬱之时在火王后作可预刺也
　　当刺手太隂之经
　　手太隂之经者经渠穴也在两手寸口脉陥者中手太隂之所行也动脉应手于水下四刻刺可同身寸之三分留三呼气至急出鍼先左后右
　　水欲升而天芮窒抑之水欲发鬱亦须待时
　　水鬱待时至天作左间气之时也发于辰维之后火得王之时水可作也可以预用针刺之也
　　当刺足少隂之合
　　足少隂之合隂谷穴也在膝内辅骨之后大筋之下小筋之上按之应手屈膝而得足少隂之所入也刺可同身寸之四分留三呼动气应手可刺急出之先刺左后刺右
　　帝曰升之不前可以预备愿闻其降可以先防
　　防防者也
　　歧伯曰旣明其升必逹其降也升降之道皆可先治也亦可以升而先刺也
　　木欲降而地皛窒抑之降而不入抑之鬱发散而可得位
　　三日不降八日降欲降而鬱先散而然后作地间气者也
　　降而鬱发如天间之待时也降而不下鬱可速矣降之不下急速如天鬱也便可刺之
　　降可折其所胜也
　　折胜其标而虚其本也故折其胜也
　　当刺手太隂之所出刺手阳明之所入
　　手太隂之所出少商穴也在手大指之端内侧去爪甲如韭叶手太隂之井也刺可同身寸之一分留三呼而急出之手阳明之所入曲池穴也在肘外辅屈肘两骨之间防中手阳明之合刺可同身寸之一寸五分留七呼动气应手至而急出之
　　火欲降而地窒抑之降而不入抑之鬱发散而可矣二日不降七日降欲下而鬱散之速可刺之也
　　当折其所胜可散其鬱
　　火鬱折水可以除之
　　当刺足少隂之所出刺足太阳之所入
　　足少隂之出涌泉穴也在足心防者中屈足卷指宛宛中足少隂之井刺可同身寸之三寸留三呼动气至急出之先左后右足太阳之所入委中穴在腘中央约文中动脉应手足太阳之合也刺可同身寸之五分留七呼气至而急出之先左后右二次同其法刺也
　　土欲降而地苍窒抑之降而不下抑之鬱发散而可入五日不降十日降欲降而鬱散而可速刺之
　　当折其胜可散其鬱
　　土鬱折水可除其苦
　　当刺足厥隂之所出刺足少阳之所入
　　足厥隂之所出太敦穴也在足大指端去爪甲上如韭叶及三毛之中足厥隂井也刺可同身寸之三分留十呼动气急出之足少阳之所入阳陵泉穴在膝下同身寸之一寸防骨外亷防者中是足少阳之合刺可同身寸之六分留十呼动气至急出之
　　金欲降而地彤窒抑之降而不下散抑之鬱发散而可入
　　四日不降九日降欲下而鬱散可速刺也
　　当折其胜可散其鬱
　　金鬱折火可以除之
　　当刺心包胳所出刺手少阳所入也
　　心包胳所出中冲穴也在中指之端去爪甲如韭叶是手心主之井刺可同身寸之一分留二呼动气至急出之手少阳之所入天井穴也在肘外大骨之后肘后同身寸之一寸两筋间防者中屈肘得之手少阳合刺可同身寸之一寸留十呼动气应手至而急出之
　　水欲降而地阜窒抑之降而不下抑之鬱发散而可入一日不降六日降欲下而鬱散先可刺之也
　　当折其土可散其鬱
　　折其所胜可以散之也
　　当刺足太隂之所出刺足阳明之所入
　　足太隂之所出隠白穴也在足大趾之端侧去爪甲如韭叶足太隂之井刺可同身寸之一分留三呼得气至乃出之足阳明之所入三里宂在膝下三寸防骨外廉两筋间足阳明之所合刺可同身寸之五分留十呼得气至而急出之
　　帝曰五运之至有前后与升降徃来有所承抑之可得闻乎刺法歧伯曰当取其化源也是故大过取之不及资之大过取之次抑其鬱取其运之化源令折鬱气不及扶资以扶运气以避虚邪也
　　不及者当资其化源以补其所亏令不胜
　　资取之法令出宻语
　　资取化源法方明于珠密语第一卷中
　　黄帝问曰升降之刺以知要愿闻司天未得迁正使司化之失其常政即万化之【阙】其皆妄然【阙】民为病可得先除欲济羣生愿闻其说
　　明其迁正故可预防
　　歧伯稽首再拜曰悉乎哉问言其至理圣念慈悯欲济羣生臣乃尽陈斯道可申洞微
　　申显也洞深也微妙也言可尽顕深妙
　　太阳复布即厥隂不迁正
　　即天运不和顺四序失令而作疫也
　　不迁正气塞于上当写足厥隂之所流
　　气舒而复塞之故冩之当冩足厥隂之所流行间穴也在足大趾之间动脉应手防者中足厥隂之荣刺可同身寸之六分留七呼动气至而急出之
　　厥隂复布少隂不迁正
　　天失时令即气令不正也
　　不迁正即气塞于上
　　热欲化而风乃布外也
　　当刺心包胳脉之所流
　　心包胳脉之所流劳宫穴也在掌中央刺可同身寸之三分留六呼动气至而急出也
　　少隂复布太隂不迁正
　　子午天数有余丑未不得中正也
　　不迁正即气留于上
　　雨欲化而热布于天
　　当刺足太隂之所流
　　足太隂之所流大都穴也在足大趾本节后防者中足太隂脉之荣也刺可同身寸之三分留七呼动气至而出之
　　太隂复布少阳不迁正
　　丑未天数有余寅申未得中正
　　不迁正则气塞未通
　　热欲化而雨复布天
