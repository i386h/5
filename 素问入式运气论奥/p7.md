<!-- { "loadSidebar": true } -->
　　当刺手少阳之所流
　　手少阳之所流液门穴也在手小指次指间陥者中手少阳之荥也刺可同身寸之二分留三呼动气至而急出也
　　少阳复布则阳明不迁正
　　寅申天数有余邜酉未得司天
　　不迁正则气未通上
　　燥欲治天热化复治
　　当刺手太隂之所流
　　手太隂之所流鱼际穴也在手大指本节后内侧散脉文中手太隂之荥也刺可同身寸之二分留三呼动气至而急出之
　　阳明复布太阳不迁正
　　夘酉天数未终辰戌未得司正
　　不迁正则复塞其气
　　寒欲行天而燥复化
　　当刺足少隂之所流
　　足少隂之所流然谷穴也在足内踝前起大骨下防中足少隂之荥也刺可同身寸之三分留三呼动气至而出之
　　帝曰迁正不前以通其要愿闻不退欲折其余无令过失可得明乎歧伯曰气过有余复作布正是名不过位也
　　即名布正再治天而不能退位
　　使地气不得后化新司天未可迁正故复布化令如故也
　　新嵗司天未得中司去歳司天仍旧治天是故气过天令失常故与民作灾之病也
　　己亥之歳天数有余故厥隂不退位也
　　至子午之年犹尚治天
　　风行于上木化布天
　　雨湿之化不令风化至酷作灾
　　当刺足厥隂之所入
　　足厥隂之所入曲泉穴也在膝内辅骨下大筋上小筋下后防者中屈膝而得之足厥隂之合也刺可同身寸之六分留七呼动气至急出其针也
　　子午之歳天数有余故少隂不退位也
　　至丑未之年犹尚治天
　　热行于上火余化布天
　　燥清之亏雨化不令热化复行天令也
　　当刺手厥隂之所入
　　心包之所入曲泽穴也在肘内廉下陥者中屈肘而取之手厥隂之合也刺可同身寸之三分留七呼动气至而急出之
　　丑未之歳天数有余故太隂不退位也
　　至寅申之年犹尚治天也
　　湿行于上雨化布天
　　寒化亏热化不令湿化复布行天令
　　当刺足太隂之所入
　　足太隂之所入太隂陵泉穴也在内侧辅骨下陥者中足太隂之合刺可同身寸之五分留七呼动气至而急出之也
　　寅申之歳天数有余故少阳不退位也
　　至夘酉之年犹尚治天
　　热行于上火化布天
　　燥清令亏热化复治布行天令
　　当刺手少阳之所入
　　手少阳之所入天井穴也在肘外大骨后肘后上一寸两筋间防中屈肘得之手少阳之合也刺可同身寸之三分动气至而急出之也
　　夘酉之歳天数有余故阳明不退位也
　　至辰戌年犹尚治天也【阙】行于上燥化布天
　　风化亏而寒化不令清化复治布行天令
　　当刺手太隂之所入
　　手太隂之所入尺泽穴也在肘约文中动脉应手手太隂之所合也刺可同身寸之三寸留三呼动气至而急出之
　　辰戌之歳天数有余故太阳不退位也
　　至己亥之年犹尚治天也
　　寒行于上凛水化布天
　　热化令亏风化不令寒化复治布行天令
　　当刺足少隂之所入
　　足少隂之所入隂谷穴也在膝下内辅骨之后大筋之下外筋之上按之应手屈膝而得之足少隂之合刺可同身寸之四分动气至而急出之
　　故天地气逆化成民病以法刺之预可平疴
　　人气通乎天地也气交有变前后余退可使天元刺其余源始终可平也
　　黄帝问曰刚柔二干失守其位使天运之气皆虚乎与民为病可得平乎
　　天运如虚可以法刺可除之也
　　歧伯曰深乎哉问明其奥防天地迭移三年化疫是谓根之可见必有逃门
　　是谓根防天地之灾必有避危逃生之门戸
　　假令甲子刚柔失守
　　柔得其位上失其刚虽得交司数可未至甲子上未终司己夘下虽迁正是谓柔干孤虚其下也刚未正之已不得其甲即土运反虚而木廼胜
　　刚未正柔孤而有亏
　　甲不正于己也土运不令正失少隂不化是故天与皆虚而使邪化疫者也
　　时序不令即音律非从
　　司天犹布而中运有胜至矣甲未临而己巳至律无音而吕有声即黄钟大宫不应夹钟少宫即应以表己夘下位孤主土运者也
　　如此三年变大疫也
　　甚则速首尾三年至
　　详其微甚察其浅深
　　大虚而布政日乆即深也深即甚矣运未正即胜至乆即深甚也甚即深首尾三年至者也
　　欲至而可刺刺之
　　则以明其刺法者即是布正而未迁正者可刺其即今之病也只言知者是以三年中有大疫至刺补其夭之之吉也即其细详微甚知其所至之斯可先齐之者也
　　当先补肾俞
　　土疫至而肾虚者先补之肾俞在骨第十四椎下两傍各同身寸之一寸五分未刺时先口防针暖而用之用圆利针临刺时呪曰五帝上真六甲灵气符至隂百邪闭理念三遍自口中取针先刺二分留六呼次入针至三分动气至而徐徐出针以手扪之令受针人咽气三次又可定神魂者也
　　次三日可刺足大隂之所注
　　足太隂之所注大白穴也在内踝核骨下防者中足太隂脉之所注也先以口防针令温欲下针时呪曰帝扶天形防命成灵诵之三遍廼刺三分留七呼动气至而急出其针也
　　又有下位己卯不至而甲子孤立者次三年作土疠其法补泻一如甲子同法也
　　即甲子甲戌甲申甲午甲辰甲寅并及己丑己亥己酉己未己巳己夘凡甲巳上下失守皆此一法而已
　　其刺以毕又不须夜行及逺行令七日洁清净斋戒所有自来肾有乆病者可以寅时面向南净神不乱思闭气不息七遍以引颈咽气顺之如咽甚硬物如此七遍后饵舌下津令无数
　　仙家咽气可以深根固蔕以子受母气也咽下气令腹中鸣至脐下子气见母元气故曰反本还元也乆饵之令深根以养固蔕也故咽气津者此名天池之水可乆饵之资精气血荡涤五藏先溉元海一名离宫之水一名玉池一名神水不可唾之但可饵之以补精血可益元海也
　　假令丙寅刚柔失守
　　柔得其位上失其刚也虽得其交歳而丙未迁正治天下辛巳独治其泉上位丙失其刚干故中水运不得运大过也反受土胜之
　　上刚干失守下柔不可独主之
　　柔干在上犹言不及何况柔失刚者也
　　中水运非大过不可执法而定之
　　不以诸丙年作其水大过也当推之天数而知有亏也
　　布天有余而失守上正
　　天虽主治之此即布正之化正司主嵗未得正位也
　　天地不合即律吕音异
　　柔干至而吕有音应刚干未迁而律管无声即少羽鸣响而大羽不调也
　　如此即天运失序
　　虽有化而非常化也
　　后三年变疫
　　变有微甚故有迟速当推其天数之浅深也
　　详其微甚差有大小
　　大差七分小差五分每一分一十五日大差速至小差徐徐而至之也
　　徐至即后三年至甚即首三年
　　推数差速即知运迟
　　当先补心俞
　　心俞在背第五椎下两傍各一寸半用圆利针于日中令温暖次以手按穴得其气动廼呪曰太始上清丹元守灵诵之三遍先想火光于穴下然后刺可同身寸之一寸半留七呼得气至次进针三分以手弹之令气至而下针得动气至而徐徐出针次以手扪其穴令受针人闭气三息而咽气也
　　次五日可刺肾之所入
　　肾之所入隂谷穴也在膝内辅骨之后大筋之下小筋之上按之应手屈膝而得之用圆利针令口中温暖先以手按穴廼呪曰大微帝君五气及真六辛都司符扶黒云诵之一遍刺可入同身寸之四分得动气至而急出之
　　又有下位地甲子辛巳柔不附刚亦名失守即地运皆虚后三年变水疠即刺法皆如此矣
　　即丙寅丙子丙戌丙申丙午丙辰辛丑辛亥辛酉辛未辛巳辛邜如此上下失守皆推大小差而刺之
　　其刺如毕慎其大喜欲情于中如不忌即其气复散也令静七日
　　七日后神气实而水疫不伤
　　心欲实令少思
　　思即伤神居当澄心而神守中即道自降而其气复上人乱想劳神即隂中鬼王劳神即神役苦志心乱故夭人命实即神和志安心静即中也
　　假令庚辰刚柔失守
　　乙得其位上失其庚即谓柔失其刚也虽得其嵗即庚未得中位也乙得下位不治其地上位庚失其刚干故中金运不得大过反受火胜之也
　　上位失守下位无合
　　乙未在下主地孤立也上无刚干正之天运虚
　　乙庚金运故非相招
　　上下相招隂阳相合也司天与运各得其化
　　布天未退中运胜来
　　不以阳年元胜复支干不合有
　　上下相错谓之失守
　　庚不与乙相对合也
　　姑洗林钟商音不应也
　　失守即同声不相应也姑洗上管庚辰太商不相应林钟下管乙未少商独应矣
　　如此即天运化易
　　故四序非常也
　　三年变大疫
　　金疫又名杀疫
　　详其天数差有微甚
　　大差七分即气过一百五日即甚矣小差五分即气过七十五日即微也
　　微即微三年至
　　微即徐也
　　甚即甚三年至
　　甚即速也
　　当先补肝俞
　　肝俞在背第九椎下两傍各一寸半用圆利针以口温暖先以手按穴得动气欲下针而呪曰气从始清帝符六丁左施苍城右入黄庭诵之三过先想青气于穴下然后刺之三分得气而进针针入五分动气至而徐徐出针以手扪其穴令受针人咽气
　　次三日可刺肺之所行
　　肺之所行经渠穴也在手寸口防中手太隂经也用圆利针于口内温令暖先以左手按穴而呪曰太始上真五符帝君元和气合司入其神诵之三遍刺可同身寸之三分留二呼动气至而出其针也
　　刺毕可静神七日慎勿大怒怒必真气却散之又或在下地甲子乙未失守者即乙柔干即上庚独治之亦名失守者即【阙】　孤主之三年变疠名曰金疠
　　亦名杀疠
　　其至待时也详其地数之所差亦推其微甚可知迟速尔
　　速至共三年迟即后三年其至如金疫刺法同前也
　　诸位乙庚失守刺法同
　　即天运各异金杀丁之灾化民病也同刺而却之也
　　肝欲平即勿怒
　　怒即隂生肝为阳神也隂生即阳夭夜卧念安其志勿诵恶语即阳神魂守中
　　假令壬午刚柔失守
　　下得其位上失其主即司天布正木运反虚也虽交嵗而天未迁正中运胜即地见丁酉独主其运故行燥胜天未势化是名二虚者已
　　上壬未迁正下丁独然即虽阳年亏及不同
　　灾亦然三日肝自病风化不令运失其壬未得其位天如布退可得迁正不假复而正角
　　上下失守相招其有期
　　推之天别又及几分天如复位故得相招者也
　　差之微甚各有其数也
　　差七分计一百五日即大差之期也差五分即七十五日其下者又微也
　　律吕二角失而不和同音有日
　　上律防賔下吕南吕上大角不应下少角应故二角失而不和也后壬午迁正之日即上下角同声相应
　　微甚如见三年大疫
　　微即至乙酉甚即至甲申甚速微徐也
　　当刺脾之俞
　　脾之俞在背第十一椎下两傍各一寸半动脉应手用圆利针令口中温暖而刺之即呪曰五精智精六甲灵帝符元首大始受真诵之三遍先想黄气于穴下然后刺之二分得气至而次进之又得动气次进之二进各一分留五呼即徐徐出针以手扪之令其人不息三遍而咽津也
　　次三日可刺肝之所出也
