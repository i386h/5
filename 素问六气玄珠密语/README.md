<!-- { "loadSidebar": true } -->


　　素问六气玄珠密语 唐 王冰唐

　　序

　　余少精吾道苦志文儒三冬不倦于寒窗九夏岂辞于炎暑后因则天理位而乃退志休儒继日优游栖心至道每思大数忧短景以无根据欲究真筌虑流年而不久故乃专心问道执志求贤得遇玄珠乃师事之尔即数年间未敢询其太玄至妙之门以渐穷渊源方言妙旨授余曰百年间可授一人也不得其志求者勿妄泄矣余即遇玄珠子与我启萌故自号启玄子也谓启问于玄珠子也今则直书五本每本一十卷也头尾篇类义同其目曰玄珠密语乃玄珠子密而口授之言也余于百年间不逢志求之士亦不敢隐没圣人之言遂书五本藏于五岳深洞中先飨山神后乃藏之恐后人志求者可以遇之如得遇者可以珍重之宝爱之勿妄传之不得奇人不可轻授尔此玄珠子授余之深诫也此十卷书可见天之令运之化地产之物将来之灾害可以预见之素问中隐奥之言可以直而申之可以修养五内资益群生有罚强补弱之门有祛邪全正之法故圣人云天生天杀道之理也能究其玄珠之义见之天生可以延生见之天杀可以逃杀阴符经云群天之道执天之行尽矣此者是人能顺大之五行六气者可尽天年一百二十岁矣其有夭亡盖五行六气递相罚夭故祖师言六气之道本天之机其来可见其往可追可以注之玉版藏之金柜传之非人殃堕九祖

　　卷之一

　　五运元通纪篇

　　夫运者司气也故居中位也在天之下地之上当气交之内万化之中人物生化之间也故运者动也转动也即轮流运动往来不歇也于是太极始判横五运于中轮流至今终而复始圣人望而详之自开辟乾坤望见青气横于丁壬故丁壬为木运也赤气横于戊癸故戊癸为火运也黄气横于甲巳故甲巳为土运也白气横于乙庚故乙庚为金运也黑气横于丙辛故丙辛为水运也故先轮五运后纪司天也即常以司天为客也运气为主也在泉亦为客居气间气为次客也故五运之气上合于天于是木运之气上合苍天火运之气上合丹天土运之气上合 天金运之气上合素天水运之气上合玄天故苍天之气经于鬼柳危室即丁壬二分也丹天之气经于角轸牛女即戊癸二分也 天之气经于心尾参井即甲巳二分也素天之气经于亢氐毕觜即乙庚二分也玄天之气经于张翼娄胃即丙辛二分也故苍天有青气经于四宿下合木运以同丁壬也丹天有赤气经于四宿下合火运以同戊癸 天有黄气经于四宿下合土运以同甲己素天有白气经于四宿下合金运以同乙庚玄天有黑气经于四宿下合水运以同丙辛于是五运五色之中经流之内乃分六气于是青气之中天生风风生木于地也赤气之中天生暄暑即君相二火也即热生火于地也黄气之中天生湿湿生土于地也白气之中天生清燥燥生金于地也黑气之中天生寒寒生水于地也故天有六气者是风暄暑湿燥寒是也地产五行者是水火土金木是也于六气五行上下相合万化生成悉由之尔五虫衰夭生王悉由之尔五虫者即毛虫羽虫 虫甲虫鳞虫是也即以师子为毛虫之长应木也凤凰为羽虫之长应火也人为 虫之长应土也龟为甲虫之长应金也龙为鳞虫之长应水也此五者总于万类也故运者丁壬木运即壬主刚丁主柔刚为太过柔为不及太过即木气伤土不及即自衰自衰即反受金刑戊癸火运即戊主刚癸主柔刚为太过柔为不及太过即火气伤金不及即反受水刑甲己土运即甲主刚己主柔刚为太过柔为不及太过即土气伤水不及即反受木刑乙庚金运即庚主刚乙主柔刚为太过柔为不及太过即金气伤木不及即反受火刑丙辛水运即丙主刚辛主柔刚为太过柔为不及太过即水气伤火不及即反受土刑此者是运气之刚柔盛衰之意也故运从干生干有十即五阳五阴配地之六阴六阳共成六十甲子也即甲戊丙庚壬为阳干阳干主阳年阳年即子寅辰午申戌此六岁即阳干相临也皆主太过也于是乙丁己辛癸为阴干阴干主阴年阴年即丑卯巳未酉亥此六岁即阴干相临也皆主不及也又不及者谓其中有平气也其平气者假令丁卯岁木运故曰平气也何以故丁虽为木之柔卯虽阴年谓卯为木相佐于丁之柔故得平气也假令乙酉年金运故曰平气也何以故乙虽为金之柔酉虽阴年谓酉为金相佐于乙之柔故得平气也假令辛亥年水运亦曰平气也何以故辛虽为水之柔亥虽阴年谓亥为水相佐于辛之柔故曰平气也假令癸巳年火运亦曰平气也何以故癸虽为火之柔巳虽阴年谓巳为火相佐于癸之柔故曰平气也假令己年遇丑未岁己虽为土之柔丑未虽阴年谓丑未土相佐于己之柔故曰平气也其辰戌亦是土位此二年为阳年各主太过也又一法每年交司于年前大寒日假令丁年交司之日遇日朔为壬日丁得壬名曰干德符也符者合也便为平气也若过此一日纵遇皆不相济也若交司之时遇时直符见壬亦然过此亦不相济也其余皆类也即巳逢甲辛遇丙癸逢戊乙逢庚皆为干德符也非交司曰时除此日时不相济也又于不及岁中逢月干皆得符合也不相济也若未逢胜而见之干合者即平气也若行胜以后行复以毕逢月干者即得正位也细述于后秘文也

　　卷之一

　　迎随补泻纪篇

　　五行六气各有胜复故木将行胜也苍埃先见于林木木乃有声震星光芒是其兆也又木将胜也宫音失调 虫不滋雨湿失令也十二月先取其化源也此谓迎而取之也迎者于未来而先取之也故取者泻也用针泻其源也即木气将欲胜者即先泻肝之源出于太冲（左足大指本节后三寸陷者中乃肝脉所过为源）先以左手按其源穴得动气乃下针针入三分乃阳之位也以得天气而住针留三呼即应木之生数三也乃四面以手弹之令气之针下即推而进至五分留八呼应其木之成数八也是引天气而得地气也针头似动气相接也乃急出其针次以手扪之此是预知木胜泻木肝之源也令不克其土也其用药者即用辛平之罚木之胜用甘全之佐土之衰无令食酸物佐木之胜也火之将胜也远视天涯光辉赤气山川草木先乃焦枯甲虫之体遍生燥疥商音之声先乃失调于三月迎而取之化源火木王之前先取其心之源也故心之源出于太陵（掌后两骨间陷者中乃心之所过为源也）先以左手按其源穴得动气乃下针针入三分乃阳之位也以得天气乃住针留二呼乃火生数也乃四面以手弹之气至针下即推而进针至于五分留七呼应火之成数也是引天气而接地气也针头似动其气相接也急出其针可泄泻有余之气此泻包络小心之源也应相火之胜也其君火之源者故名曰少阴之源也少阴之源出于兑骨（此是真心之源在掌后兑骨之端陷者中一名神门一名中都）刺法同前法其用药者即用咸平之罚火之胜也用辛全之补金之衰勿食其苦物佐火之胜也土将胜也山石先润黄埃四起溽暑乃作云气乃扰雾翳乃施羽音先少是其候也于五月迎而取其化源也先取泻脾之源也故脾之源出于太白（在足内侧校骨陷者中是足太阴所过为源）先以左手按其源穴得动气乃下针针至三分阳之位也留五呼应土之数也以手弹之气至针下乃推而针至五分留五呼亦应土之数也是谓引天气而接地气也针头似动急出其针取泻其有余之气令脾气不盛勿伤肾也其用药者用酸平之罚土之胜用咸全之补肾之衰勿食其甘物佐土之胜也金将胜也西风数起松篁发籁土生卤白地气先燥山彰白气肃杀乃作木凋草萎角音乃亏是其兆也于六月迎而取其化源即先泻肺之源也故肺之源出于太渊（在掌后大筋一寸五分间陷者中是手太阴所过为源）先以左手按其源穴得动气乃下针至三分阳之位也留四呼应金之生数也以手四面弹之气至针下推而进针至五分留九呼应金之成数也是谓引天气而接地气也得气乃急出之可泻肺气之有余也令勿伤肝也其用药者即用苦平之罚金之胜用酸全之补肝之衰勿食其辛物佐金之胜也水将胜也天色沉阴鸣鸟不语太虚暝黯阳光不治冷气先至征音不及荧惑不见是其兆也于九月迎而取其化源也即先泻肾之源也故肾之源出于太溪（在足内踝下起大骨下陷中是足太阴所过为源也）先以左手按其源穴得动气乃下针针入三分阳之位也留一呼应水之生数也以手四面弹之令气至针下即推而进针至五分留六呼应水之成数也是谓引天气而接地气也得气即急出之即泻肾气之有余无令伤于心气也其用药者即用甘以平之罚肾气之胜也用苦全之补心气之衰也无令食咸物佐肾之胜也凡资其化源者何也故资者补之取者泻之当泻其胜实补其衰弱也假令木气之胜土当衰弱也故泻其肝源补其脾源也火气之胜金当衰弱也故泻其心源补其肺源也土气之胜水当衰弱也故泻其脾源补其肾源也金气之胜木当衰弱故泻其肺源补其肝源也水气之胜火当衰弱故泻其肾源补其心源也故资补其化源者故先以左手按其源穴得动气乃下针便至五分阴分地之气留呼即从其五行之生数也得地气之动乃抽针至三分阳分天之气是谓引阴至阳白资补化源留呼即次从五行之成数也故以外至内而出曰泻也以内至外而出曰补也故以补为资以取为泻也即胜者取之虚者资也

　　卷之二

　　运符天地纪篇

