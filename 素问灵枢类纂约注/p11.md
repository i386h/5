<!-- { "loadSidebar": true } -->
　　间行于五脏六腑。今厥气（邪逆。）客于五脏六腑。则卫气独卫其外。行于阳不得入于阴。行于阳则阳气盛。阳气盛则阳跷陷。（阳跷之脉。）不得入于阴。阴虚故目不瞑。（大惑论。作阳气满则阳跷盛。盛字是。又曰。卫气留于阴。不得行于阳。则阴气盛。阴气盛则阴跷满。阳气虚故目闭也。）治之奈何。饮以半夏汤一剂。阴阳已通。其卧立至。（以千里长流水扬万遍。取五升。以秫米一升。半夏五合。煮为升半。饮一小杯。稍益。以知为度。覆杯则卧。汗出则已矣。按半夏能和胃而通阴阳。今人率以为燥而不敢用。误矣。）（邪客）

　　【素】有病温者。汗出辄复热。而脉躁疾。不为汗衰。狂言不能食。病名阴阳交。（王注。阴阳之气不分别。张注。

　　汗乃阴液。外出之阳。阳热不从汗解。复入之阴。名阴阳交。又按五营运大论。尺寸反者死。阴阳交者死。盖言脉也。）

　　交者死也。人所以汗出者。皆生于谷。谷生于精。今邪气交争于骨肉。而得汗者。是邪却而精胜也。精胜则当能食。而不复热。复热者。邪气也。汗者精气也。今汗出而辄复热者。是邪胜也。不能食者。精无俾也。（无所俾倚。）病而留者。

　　（留邪不退。）其寿可立而倾也。且夫热论曰。汗出而脉尚躁盛者死。（灵枢热病论。热病已得汗。而脉尚躁盛。此阴脉之极也。死。其得汗而脉静者生。热病脉尚盛躁。而不得汗者。此阳脉之极也。死。脉盛躁得汗。静者生。）今脉不与汗相应。此不胜其病也。（邪盛正衰。）狂言者是失志。（肾藏志。精衰故失志。）失志者死。今见三死。（汗出复热。脉躁疾。

　　狂言不能食。）不见一生。虽愈必死也。有病身热汗出。烦满不为汗解。此为何病。汗出而身热者风也。（风邪未退。）汗出而烦满不解者厥也。病名曰风厥。巨阳（太阳。）主气。故先受邪。少阴与其为表里也。得热则上从之。从之则厥也。

　　（太阳主表。故先受邪。阳邪传入少阴之里。少阴经气。随太阳而逆上。）劳风法在肺下。（肾劳因风而得。故名劳风。

　　肾脉入肺。受风邪在肺下。）使人强上冥视。（头项强。好闭目。）唾出若涕。（肾为唾。肺为涕。肾热薰肺。故然。）恶风而振寒。（阳气内伐。不能卫外。故内发热。而外恶寒。）咳出青黄涕。其状如脓。大如弹丸。（蕴热所结。）从口中若鼻中出。不出则伤肺。伤肺则死也。有病肾风者。面 然。（头面足 。 然而肿。）壅害于言。（肾脉循喉咙。挟舌本。）

　　可刺不。曰。虚不当刺。不当刺而刺。后五日其气必至。至必少气时热。从胸背上至头。汗出手热。口干苦渴。小便黄。

　　目下肿。腹中鸣。身重难以行。月事不来。烦而不能食。不能正偃。正偃则咳。病名曰风水。邪之所凑。其气必虚。阴虚者。阳必凑之。（少阴气虚。太阳之热凑之。）故少气时热。而汗出也。小便黄者。少腹中有热也。（热邪传入膀胱之府。）

　　不能正偃者。胃中不和也。（胃不和。则卧不安。）正偃则咳甚。上迫肺也。（肾中水气。上迫于肺。水热穴论。本在肾。

　　末在肺。示从容论。咳嗽烦冤者。是肾气之逆也。）诸有水气者。微肿先见于目下也。水者阴也。目下亦阴也。腹者至阴之所居。（背为阳。腹为阴。）故水在腹者。必使目下肿也。真气上逆。故口苦舌干。卧不得正偃。正偃则咳。出清水也。

　　诸水病者。故不得卧。卧则惊。惊则咳甚也。腹中鸣者。病本于胃也。薄脾则烦。不能食。食不下者。胃脘隔也。身重难以行者。胃脉在足也。（他脉亦有行足者。然胃主润宗筋。宗筋主束骨而利机关者也。）月事不来者。胞脉闭也。胞脉者属心。而络于胞中。今气上逼肺。（气。即火也。）心气不得下通。（心主血。）故月事不来也。（评热病论）

　　【素】有病心腹满。旦食则不能暮食。名为鼓胀。（虚胀如鼓。亦名蛊胀。）治之以鸡矢醴。一剂知。（药病相知。）

　　二剂已。（其方用羯鸡矢。干者八合。炒香。以无灰酒三碗。煎至一半。滤汁。五更热饮则腹鸣。辰巳时行黑水二三次。

　　次日觉足面渐有皱纹。又饮一次。渐皱至膝上。则愈矣。吴鹤皋曰。朝宽暮急。病在营血。鸡矢秽物。从阴化。可入营血。又气悍能杀虫。又说。羽虫无肺。故无前阴。其矢中之白者。精也。又云。醴乃熟谷之精。能补中土而行营卫。）有病胸胁支满者。妨于食。病至则先闻腥臊臭。（肝气臊。肺气腥。臭。气也。）出清液。（鼻流清涕。肺虚。）先唾血。（肝肾虚。）四肢清。（冷也。脾虚。）目眩。（肝血不足。）时时前后血。（二便便血。）病名血枯。此得之年少时有所大脱血。

　　若醉入房中。气竭肝伤。故月事衰少不来也。（肾主闭藏。肝司疏泄。酒色无节。故男为精血衰少。女为月事不来也。）

　　病有少腹盛。上下左右皆有根。病名曰伏梁。（此藏之阴气。诸注皆云。与心积伏梁不同。昂按。脉要精微论。以少腹有形。为心疝。亦与此不同。）裹大脓血。居肠胃之外。（冲带二脉部分。）不可治。治之每切按之致死。此下则因阴。（前后二阴。）必下脓血。上则迫胃脘生膈。（生当作出。）侠（太素作使。）胃脘内痈。（以本有大脓血。在肠胃之外也。）此久病也。难治。居脐上为逆。居脐下为从。勿动亟夺。（脐下去心稍远。犹可渐攻。）人有身体髀股 皆肿。环脐而痛。

　　病名伏梁。（王注。谓亦冲脉为病。冲脉并少阴之经。挟脐上行。髀股 皆其经脉所过。）此风根也。其气溢于大肠。而着于肓。肓之原在脐下。故环脐而痛也。（腔中空掖处名肓。肓之原出于脖 。一名气海。一名下肓。故曰脐下。）不可动之。动之为水溺涩之病。（动之。以毒药攻之也。当渐施升散之法。此段与奇病论同。）（腹中论）

　　【素】人有重身。（怀妊。）九月而喑。（哑也。九月足少阴脉养胎。）此胞之络脉绝也。（为胎所碍。而脉阻绝。）胞络者。系于肾。少阴之脉贯肾。系舌本。故不能言。无治也。当十月复。（十月分娩。则阻者通。）人有病头痛。以数岁不已。此当有所犯大寒。内至骨髓。髓者以脑为主。（脑为髓海。）脑逆（寒气上逆。）故令头痛。齿亦痛。（齿为骨余。）

　　病名曰厥逆。有病口甘者。此五气之溢也。（五味之气。）名曰脾瘅。（热也。）夫五味入口藏于胃。脾为之行其精气。津液在脾。故令人口甘也。（脾在味为甘。）此肥美之所发也。此人必数食甘美而多肥也。肥者令人内热。甘者令人中满。

　　故其气上溢。转为消渴。（久则成消渴病。）治之以兰。（兰草。）除陈气也。（陈郁之气。）有病口苦者。名曰胆瘅。（胆热。）

　　夫肝者。中之将也。取决于胆。咽为之使。（胆脉挟咽。肝脉循喉。）此人者。数谋虑不决。故胆虚。（肝主谋虑。胆主决断。虚故不决。）气上溢（胆热上逆。）而口为之苦。（吴鹤皋改胆虚作胆嘘。欠通。气上溢。即嘘字之义。）有癃者。一日数十溲。此不足也。身热如炭。头膺如格。人迎躁盛。（经曰。人迎者。胃脉也。）喘息气逆。此有余也。太阴脉微细如发者。此不足也。病在太阴。（右手气口。太阴肺脉反微细。病有余而脉不足。是脉与病相反也。）其盛在胃。（左寸口人迎躁盛。热如炭。颈膺格。所谓三盛。病在阳明也。）颇在肺。（喘息气逆。偏颇在肺。）病名曰厥。死不治。此所谓得五有余。（身如炭。颈膺格。人迎盛。喘息。气逆。）二不足也。（溲数。脉微。）外得五有余。内得二不足。此其身不表不里。亦正死明矣。（欲泻则里虚。欲补则表盛。）人生而有病巅疾者。此得之在母腹中时。其母有所大惊。气上而不下。

　　精气并居。故令子发为巅疾也。（王注作头首之疾。昂按。病由惊起。巅当作癫。若云巅顶。不知是何病也。）（奇病论）

　　【素】人病胃脘痈者。当候胃脉。沉细者气逆。（右关阳明。多血多气。不当沉细。）逆者人迎甚盛。甚盛则热。（右关胃本脉沉细。而左寸人迎反盛。所谓三盛。病在阳明也。）人迎者。胃脉也。（王注。结喉旁人迎穴动脉属胃经。今作左寸口脉。）逆而盛则热聚于胃口而不行。故胃脘为痈也。人之不得偃卧者何也。肺者脏之盖也。（灵枢九针篇。五脏之应天者肺。肺者。五脏六腑之盖也。）肺气盛则脉大。脉大则不得偃卧。（肺火盛则喘促奔迫。）有病怒狂者。生于阳也。

　　治之奈何。夺其食即已。夫食入于阴。长气于阳。故夺其食即已。（病能论）

　　【灵】夫百病之始生也。皆生于风雨寒暑阴阳。喜怒饮食居处。大惊卒恐。则血气分离。阴阳破散。经络厥绝。脉道不通。阴阳相逆。卫气稽留。经脉虚空。血气不次。乃失其常。人之欠者。（俗名呵欠。）何气使然。卫气昼日行于阳。

　　夜半则行于阴。阴者主夜。夜者卧。阳者主上。阴者主下。故阴气积于下。阳气未尽。（夜卧之余。阳气未尽得上。）阳引而上。阴引而下。阴阳相引。故数欠。阳气尽。阴气盛。则目瞑。阴气尽而阳气盛。则寤矣。人之哕者。何气使然。

　　（说文曰。哕。气牾也。辨者谓是呃逆。东垣以哕为干呕之甚者。人或非之。按素问宝命全角篇曰。病深者。其声哕。哕主声言。则非呕吐明矣。古方书无呃字。或作咳逆。俗名呃忒。）谷入于胃。胃气上注于肺。今有故寒气。与新谷气。俱还入于胃。新故相乱。真邪相攻。气并相逆。复出于胃。故为哕。（昂按。呃逆有实有虚。有寒有热。病原病候。种种不同。

　　此特言其一端耳。若以哕作呕吐。则呃逆亦病中要症。二经岂漫无一字及之哉。）人之噫者。何气使然。（俗作嗳。气阻而嗳以通之。）寒气客于胃。厥逆。从下上散。复出于胃。故为噫。（经曰。心为噫。阳明络属心。阴气盛而上走阳明。

　　故噫。）人之嚏者。何气使然。阳气和利。满于心。出于鼻。故为嚏。（鼻为肺窍。心脉入肺。嚏则肺气通。）人之哀而泣涕出者。何气使然。心者五脏六腑之主也。目者宗脉之所聚也。（耳目皆宗脉之所聚。）上液之道也。（液上升之道路。）

