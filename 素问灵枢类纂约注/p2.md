<!-- { "loadSidebar": true } -->
　　膈肓之上。中有父母。（心下膈上为肓。心为阳。主血。肺为阴。主气。父母之象。）七节之旁。中有小心。（旁者。两肾也。中者。命门也。昂按。心者。性之郛。肾者。命之根。两肾中间一点真阳。乃生身之根蒂。义取命门。盖以此也。

　　中有相火。能代心君行事。故曰小心。杨上善云。脊有二十一节。肾在第七节之旁。吴鹤皋亦主其说。盖心君无为。吾人一日动作云为。皆命门之相火也。马注云。心在五椎之下。心下有包络。属手厥阴。自五椎之下而推之。则心包当垂至第七节而止。故曰七节之旁。中有小心。若根据此解。旁字似无着落。）（刺禁论）

　　【灵】何谓德气生精神、魂魄、心意、志思、智虑。曰。天之在我者。德也。地之在我者。气也。德流气薄而生者也。故（一作初。）生之来谓之精。（易曰。男女媾精。万物化生。）两精相搏谓之神。（阴阳合撰。而神生焉。）随神往来者谓之魂。（魂属阳。肝藏魂。人之知觉属魂。）并精而出入者谓之魄。（魄属阴。肺藏魄。人之运动属魄。）所以任物者谓之心。（素问曰。心者君主之官也。神明出焉。以下数端皆心之用也。非心其孰能任之。）心有所忆谓之意。意之所存谓之志。（专在于是则为志。）因志而存变谓之思。（图谋以成此志则有思。）因思而远慕谓之虑。因虑而处物谓之智。（本神。）

　　【灵】两神相搏。（阴阳夫妇。）合而成形。常先身生。是谓精。上焦开发。宣五谷味。薰肤充身泽毛。若雾露之溉。

　　（溉灌。）是谓气。腠理发泄。汗出溱溱。是谓津。谷入气满。淖泽注于骨。骨属屈伸。泄泽。补益脑髓。皮肤润泽。是谓液。（五癃津液别曰。三焦出气。以温肌肉。充皮肤。为其津。其流而不行者为液。）中焦受气。取汁变化而赤。是谓血。壅遏营气。（约束也。）令无所避。是谓脉。精脱者耳聋。（肾衰。）气脱者目不明。（清阳不升。）津脱者腠理开。汗大泄。（如油如珠者。谓之绝汗。）液脱者骨属屈伸不利。（筋失所养。）色夭。脑髓消。胫 。耳数鸣。血脱者色白。夭然不泽。其脉空虚。（脉为血府。）（决气。）

　　【灵】人之血气精神者。所以奉生而周于性命者也。经脉者。所以行血气而营阴阳。濡筋骨。利关节者也。卫气者。

　　所以温分肉。充皮肤。肥腠理。司开阖者也。志意者。所以御精神。收魂魄。适寒温。和喜怒者也。是故血和则经脉流行。营覆阴阳。筋骨劲强。关节清利矣。卫气和则分肉解利。皮肤调柔。腠理致密矣。志意和则精神专直。魂魄不散。

　　悔怒不起。五脏不受邪矣。（圣贤养德养身之要语。）寒温和则六腑化谷。风痹不作。经脉通利。肢节得安矣。此人之常平也。五脏者。所以藏精神血气魂魄者也。六腑者。所以化水谷而行津液者也。（本藏）

　　【灵】人有髓海。有血海。有气海。有水谷之海。凡此四者。以应四海也。胃者水谷之海。其输（穴俞。）上在气街。

　　（本经穴。即气冲。腹下夹脐。相去四寸。动脉应手。素问曰。乃冲脉所起。灵枢曰。冲脉起于肾下。出于气街。）下至三里。（本经穴。在膝下三寸。 骨外。大筋宛宛中。）冲脉者为十二经之海。（血海。）其输上在于大杼。（膀胱经穴。项后第一椎下。两旁各一寸五分。）下出于巨虚之上下廉。（胃经穴、上巨虚一名上廉。在三里下三寸。下巨虚在上廉下三寸。）膻中者为气之海。（五味篇。谷始入于胃。其精微者。先出于胃之两焦。以溉五脏。别出两行营卫之道。其大气之抟而不行者。积于胸中。命曰气海。两行营卫。谓行中焦生营行。下焦生卫也。大气。即宗气也。）其输上在柱骨之上下。

　　（督脉。天柱骨项后发际。颈大筋外廉陷中。）前在于人迎。（结喉旁动脉。属胃经。）脑为髓之海。其输上在于其盖。（督脉经。顶后百会穴。）下在风府。（一名舌本。督脉经。项后入发一寸五分大筋中。）（海论）

　　【灵】夫胸腹。脏腑之郭也。膻中者。心主之宫城也。胃者。太仓也。咽喉小肠者。传送也。胃之五窍者。闾里门户也。（胃有五窍。）廉泉玉英者。津液之道也。（廉泉在颔下结喉。上舌本。阴维任脉之会。玉英即玉堂。在紫宫下一寸六分。俱任经。）故五脏六腑者。各有界畔。（胀论）

　　【灵】明堂者鼻也。阙者眉间也。庭者颜也。（颜。额也。）蕃者颊侧也。蔽者耳门也。（五阅五使篇。脉出于气口。

　　色见于明堂。五色更出。以应五时。五官已辨。阙庭必张。乃立明堂。明堂广大。蕃蔽见外。方壁高基。引垂居外。五色乃治。平博广大。寿中百岁。五官不辨。阙庭不张。小其明堂。蕃蔽不见。又埤其墙。墙下无基。垂角去外。如是者。

　　虽平常殆。况加疾乎。面之地部为基。耳为蔽为墙。）（五色）

　　【灵】腰脊者。身之大关节也。肢胫者。人之管以趋翔也。茎垂者。（阴器。）身中之机。阴精之候。津液之道也。

　　（便溺所出。刺节真邪。）

　　【灵】天圆地方。人头圆足方以应之。天有日月。人有两目。地有九州。人有九窍。天有风雨。人有喜怒。天有雷电。人有音声。天有四时。人有四肢。天有五音。人有五脏。天有六律。人有六腑。天有冬夏。人有寒热。天有十日。

　　人有手十指。辰有十二。人有足十指茎垂（阴茎。）以应之。女子不足二节。（无茎垂与睾丸。）以抱人形。天有阴阳。人有夫妻。岁有三百六十五日。人有三百六十节。地有高山。人有肩膝。地有深谷。人有腋 。（肩臂下隐处为腋。膝下曲处为 。）地有十二经水。人有十二经脉。（经水篇。足太阳合清水。足少阳合渭水。足阳明合海水。足太阴合湖水。足少阴合汝水。足厥阴合渑水。手太阳合淮水。手少阳合漯水。手阳明合江水。手太阴合河水。手少阴合济水。手心主合漳水。）地有泉脉。人有卫气。地有草 。人有毫毛。天有昼夜。人有卧起。天有列星。人有牙齿。地有小山。人有小节。

　　地有山石。人有高骨。地有林木。人有募筋。地有聚邑。人有 肉。岁有十二月。人有十二节。地有四时不生草。人有无子。此人与天地相应者也。（邪客）

　　【素】人皮应天。（无所不包。）肉应地。（肉属脾土。）脉应人。（内营外卫。）筋应时。声应音。阴阳合气应律。齿面目应星。出入气应风。九窍三百六十五络应野。（针解篇）

　　【素】天气通于肺。（鼻受无形之天气。风寒暑湿燥热也。）地气通于嗌。（口受有形之地气。臊焦香腥腐也。）风气通于肝。（肝属风木。）雷气通于心。（象火有声。）谷气通于脾。（虚能受纳。）雨气通于肾。（肾为水脏。）六经为川。（流通。）肠胃为海。（容受。）九窍为水注之气。（清明之气上升头面。阴浊之气下归二阴。象水流注。）以天地为之阴阳。阳之汗以天地之雨名之。阳之气以天地之疾风名之。暴气象雷。逆气象阳。（阴阳应象大论。）

　　【素】诸脉者皆属于目。（脉为血府。故久视伤血。灵枢口问篇。目者宗脉之所聚也。按膀胱脉起目内 。胃脉系目系。胆脉起目锐 。小肠三焦脉至目锐 。心脉系目系。肝脉连目系是也。）诸髓者皆属于脑。（脑为髓海。）诸筋者皆属于节。（节有三百六十五会。而筋络其间。故久行伤筋。）诸血者皆属于心。（心生血。为血海。）诸气者皆属于肺。（肺藏气。）此四肢八溪之朝夕也。（吴注。即潮汐之义。每肢有二溪。）故人卧血归于肝。（肝藏血。动则运。静则藏。）肝受血而能视。（目为肝窍。）足受血而能步。掌受血而能握。指受血而能摄。（血能养筋骨利关节。）卧出而风吹之。血凝于肤者为痹。（顽痹。）凝于脉者为泣。（涩。）凝于足者为厥。（逆冷。）此三者。血行而不得反其空。（孔。经隧也。）故为痹厥也。人有大谷十二分。小溪三百五十四名。少十二俞。此皆卫气之所留止。邪气之所客也。（大经所会为大谷十二分。

　　十二经之部分也。小络所会为小溪穴。有三百六十五。除十二俞。止三百五十三名。四字误也。十二俞。膀胱经之肺俞。

　　心俞。脾俞。肝俞。肾俞。厥阴俞。胆俞。胃俞。三焦俞。大肠俞。小肠俞。膀胱俞也。）（五脏生成篇）

　　【灵】受谷者浊。受气者清。清者注阴。浊者注阳。浊而清者。上出于咽。清而浊者则下行。清浊相干。命曰乱气。

　　夫阴清而阳浊。浊者有清。清者有浊。（本经俱言阳清阴浊。此言阴清阳浊者。盖以脏阴而腑阳。脏清而腑浊也。）清者上注于肺。浊者下走于胃。胃之清气。（浊中有清。）上出于口。肺之浊气。（清中有浊。）下注于经。内积于海。（气血诸海。）手太阳（小肠。）独受阳之浊。手太阴（肺。）独受阴之清。其清者上走空窍。（耳目口鼻。）其浊者下行诸经。诸阴皆清。足太阴（脾。）独受其浊。（阴阳清浊。）

　　【灵】五脏六腑之精气。皆上注于目而为之精。精之窠。（音科。）为眼。骨之精为瞳子。（肾。水轮。）筋之精为黑眼。（肝。风轮。）血之精为络。（心。血轮。）其窠气之精为白眼。（肺。气轮。）肌肉之精为约束。（脾。肉轮。）裹撷筋骨血气之精。而与脉并为系。上属于脑。后出于项中。故邪中于项。因逢其身之虚。其入深。则随眼系以入于脑则脑转。

　　脑转则引目系急。目系急则目眩以转矣。精散则视歧。视歧见两物。目者。五脏六腑之精也。营卫魂魄之所常营也。神气之所生也。故神劳则魂魄散。志意乱。是故瞳子黑眼法于阴。白眼赤脉法于阳也。故阴阳合传而精明也。目者。心使也。心者。神之舍也。故精神乱而不转。卒然见非常处。精神魂魄散不相得。故曰惑也。（大惑论）

　　【灵】手面与身形也。天寒则裂地凌冰。或手足懈堕。然而其面不衣何也。曰。十二经脉。三百六十五络。其血气皆上于面而走空（孔同。）窍。其精阳气上走于目而为睛。其别气走于耳而为听。其宗气上出于鼻而为臭。（即气也。）其浊气出于胃。走唇舌而为味。其气之津液。皆上熏于面。而皮又浓。其肉坚。故天热甚寒。（天当作大。）不能胜之也。

　　（邪气脏腑病形。）（难经曰。头者诸阳之会也。诸阴脉皆至颈胸中而还。独诸阳脉皆上至头耳。故令面耐寒也。）

　　【素】天不足西北。故人右耳目不如左明也。地不满东南。故人左手足不如右强也。东方阳也。阳者其精并于上。

