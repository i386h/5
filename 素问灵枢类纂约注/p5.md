<!-- { "loadSidebar": true } -->
　　（本篇又曰。手太阴之别曰列缺。手少阴之别曰通里。手心主之别曰内关。手太阳之别曰支正。手阳明之别曰偏历。手少阳之别曰外关。足太阳之别曰飞扬。足少阳之别曰光明。足阳明之别曰丰隆。足太阴之别曰公孙。足少阴之别曰大钟。

　　足厥阴之别曰蠡沟。任脉之别曰尾翳。督脉之别曰长强。合脾之大包。名十五络。）

　　【素】胃之大络。名曰虚里。贯膈络肺。出于左乳下。其动应衣。脉宗气也。（宗。尊也。主也。土为物母。为十二经脉之宗。）盛喘数绝者。则病在中。结而横。有积矣。绝不至曰死。乳之下。其动应衣。宗气泄也。（动甚则气泄。）（平人气象论）

　　【素】圣人南面而立。前曰广明。后曰太冲。（王注曰。南方火位。阳气盛大。故曰大明。在人则心藏在南。故谓前。

　　太冲即冲脉。在下在北。故曰后。少阴肾脉。与之合而盛大也。）太冲之地。名曰少阴。少阴之上。名曰太阳。（肾脏为阴。脉行足小指之下。膀胱腑为阳。脉行足小指外侧。相为表里。）太阳根起于至阴。（穴在足小指外侧。）结于命门。（灵枢曰。目也。即睛明穴。）名曰阴中之阳。中身而上。名曰广明。广明之下。名曰太阴。（腰以上为天。腰以下为地。广明心脏下。即太阴脾脏也。）太阴之前。名曰阳明。（阳明胃脉。行太阴脾脉之前。相为表里。）阳明根起于厉兑。（穴在足大趾次趾之端。）名曰阴中之阳。厥阴之表。名曰少阳。（胆脉行肝脉之分外。肝脉行胆脉之位内。相为表里。）少阳根起于窍阴。（穴在足小趾次趾之端。）名曰阴中之少阳。是故三阳之离合也。（吴注。行表行里谓之离。阴阳配偶谓之合。）

　　太阳为开。阳明为阖。少阳为枢。（太阳在表。敷布阳气。阳明在表之里。收纳阳气。少阳在表里之间。转输阳气。灵枢三句同。）三经者。不得相失也。搏而勿浮。命曰一阳。（吴注。搏手冲和。无复三阳之别。）外者为阳。内者为阴。（阳脉行表。阴脉行里。）然则中为阴。（阴主内。）其冲在下。名曰太阴。（脾脉在冲脉之上。）太阴根起于隐白。（穴在足大趾端。）名曰阴中之阴。太阴之后。名曰少阴。（肾脉行脾之后。）少阴根起于涌泉。（穴在足心。）名曰阴中之少阴。少阴之前。名曰厥阴。（厥阴肝脉。上踝八寸。交出太阴脾经之后。始行少阴肾经之前。前此则否。）厥阴根起于大敦。（穴在足大趾三毛中。）阴之绝阳。（厥阴主十月。为阳之尽。）名曰阴之绝阴。（三阴三阳。至此经为尽处。）是故三阴之离合也。

　　太阴为开。厥阴为阖。少阴为枢。（太阴为至阴。敷布阴气。厥阴阴之尽。受纳阴气。肾气不充。则开阖失常。故为枢。）

　　三经者。不得相失也。搏而勿沉。命曰一阴。（阴阳数之可千。推之可万。然其要则本之一阴一阳。张子所谓一故神。两故化也。）（阴阳离合论。）

　　【素】阳明两阳合明也。（三月辰。主左足阳明。四月巳。主右足阳明。为两阳合明。）厥阴两阴交尽也。（九月戌。

　　主右足厥阴。十月亥。主左足厥阴。为两阴交尽。）（至真要大论）

　　【素】三阳为父。（三阳。太阳也。总督诸阳。）二阳为卫。（二阳。阳明也。御邪扶生。）一阳为纪。（一阳。少阳也。

　　纲纪形气。）三阴为母。（三阴。太阴也。育养资生。）二阴为雌。（二阴。少阴也。为牝脏。）一阴为独使。（一阴。厥阴也。善谋虑为使。）（阴阳类论）

　　【灵】营气之道。内谷为宝。（气之清者为营。成于水谷。所化精微之气。）谷入于胃。乃传之肺。（脾为传精于肺。）

　　流溢于中。布散于外。（肺为传相。为布散于中外。）精专者。行于经隧。（精之专者化为营。循行正经之隧道。）常营无已。终而复始。是谓天地之纪。故气从太阴。（营气之行。每日从手太阴肺始。）出注手阳明。（大肠经。）上行注足阳明。

　　（胃经。）下行至跗上。（足面。）注大指间。与太阴合。（足大趾隐白穴。合足太阴。）上行抵髀。（股髀内廉。）从髀注心中。循手少阴。（心。）出腋下臂。注小指。（手小指。心经少泽穴。）合手太阳。（至小指外侧。合小肠经。）上行乘腋。

　　出内。（目下。）注目内 。（睛明穴。足太阳膀胱经。）上巅下项。合足太阳。（膀胱经。）循脊下尻。（脊骨尽处。）下行注小指之端。（足小趾。膀胱经至阴穴。）循足心。（斜趋足心。肾经涌泉穴。）注足少阴。上行注肾。从肾注心。（手厥阴心包经。）外散于胸中。循心主脉。（即心包络。）出腋下臂。出两筋之间。（心包经大陵穴。）入掌中。（劳宫穴。）出中指之端。（中冲穴。心包经尽处。）还注小指次指之端。（手第四指关冲穴。属手少阳三焦经。）合手少阳。（三焦。）上行注膻中。（两乳中间。）散于三焦。从三焦注胆。出胁注足少阳。（胆经。）下行至跗上。（足面。）复从跗注大指间。（足厥阴肝经大敦穴。）合足厥阴。上行至肝。（至此而终。）从肝上注肺。（复行肺经。）上循喉咙。入颃颡之窍。（咽颡。）究于畜门。（未详。新校正云。疑即贲门。）其支别者。上额。循巅下项中。循脊入 。（音邸。脊骨尽处。）是督脉也。络阴器。上过毛中。入脐中。上循腹里。入缺盆。（马注。此任脉也。）下注肺中。复出太阴。（终而复始。）此营气之所行也。

　　逆顺之常也。（顺行逆行。皆合常数。）（营气）

　　【灵】人受气于谷。谷入于胃。以传与肺。五脏六腑。皆以受气。（胃升精于肺。肺散精于脏腑。）其清者为营。浊者为卫。（素问曰。营者。水谷之精气。卫者。水谷之悍气。）营在脉中。（阴性精专。随宗气以行于经隧之中。）卫在脉外。（阳性 悍滑利。不入于脉。而自行于皮肤分肉之间。卫气篇曰。其浮气之不循经者。为卫气。其精气之行于经者。

　　为营气。）周营不休。五十而复大会。阴阳相贯。如环无端。卫气行于阴二十五度。行于阳二十五度。分为昼夜。故气至阳而起。至阴而止。故曰日中而阳陇。（如陇高起。）为重阳。夜半而阴陇。为重阴。故太阴主内。太阳主外。各行二十五度。分为昼夜。夜半为阴陇。夜半后而为阴衰。平旦阴尽。而阳受气矣。日中而阳陇。日西而阳衰。日入阳尽。而阴受气矣。夜半而大会。（阴阳交会。）万民皆卧。命曰合阴。平旦阴尽。而阳受气。如是无已。与天地同纪。（营卫生会）

　　【灵】阳主昼。阴主夜。故卫气之行。一日一夜。五十周于身。昼日行于阳二十五周。夜行于阴二十五周。是故平旦阴尽。阳气出于目。（睛明穴。太阳经。）目张则气上行于头。循项下足太阳。（膀胱经始。）循背下至小指之端。（足小趾至阴穴。）其散者。（在头而散者。）别于目锐 。下手太阳。（小肠经。）下至手小指之间外侧。（本经少泽穴。）其散者。

　　别于目锐 。下足少阳。（胆经之瞳子 。）注小指次指之间。（足第四趾之窍阴穴。）以上循手少阳之分侧。（三焦经。）

　　下至小指之间。（小指次指之端。即无名指之关冲穴。）别者以上至耳前。合于颔脉。注足阳明。（胃经。）以下行至跗上。

　　入五指（当作次趾。）之间。（本经厉兑穴。）其散者。从耳下。下手阳明。（大肠经之迎香穴。在鼻旁。）入大指（当作次指。）之间。（本经商阳穴。）入掌中。其至于足也。入足心。（少阴肾经涌泉穴。交于阴。）出内踝。下行阴分。复会于目。

　　（夜行阴分。至明日复会于足太阳睛明穴。）故为一周。（一日一夜。水下百刻。而五十度毕。）阳尽于阴。阴受气矣。其始入于阴。常从足少阴注于肾。（气行于阴则寐。故少阴病但欲寐。）肾注于心。（手少阴。）心注于肺。（手太阴。）肺注于肝。（足厥阴。）肝注于脾。（足太阴。）脾复注于肾为周。（阴分有五脏。而缺手厥阴心包经。按邪客篇言少阴脉曰。诸邪之在心者。皆在于心包络。其余脉出入屈折。行之疾徐。皆如手少阴心主之脉行也。）人气行于阴脏一周。亦如阳行之二十五周。而复合于目。（又自睛明穴起。）（卫气）

　　【灵】营出于中焦。（中脘穴。为中焦。胃中谷气。传化精微为血。）卫出于下焦。（脐下一寸阴交穴。为下焦。其阳气上升为卫气。）愿闻三焦之所出。曰上焦出于胃上口。（上焦即膻中。宗气积焉。胃口上脘当其分。）并咽（上喉咙。司呼吸。）以上。贯膈而布胸中。（即膻中之分。）走腋。循太阴之分而行。（手太阴肺经。）还至阳明。（行手阳明大肠。）上至舌。下足阳明。（胃经。又行脾。行心。行小肠膀胱肾心包三焦胆肝。复行于手太阴肺。）常与营俱行于阳二十五度。

　　行于阴亦二十五度。一周也。故五十度而复大会于手太阴矣。（此言上焦宗气。与营气同行于经隧之中。）中焦亦并胃中。

　　（胃之中脘。）出上焦之后。（之下。）此所受气者。泌糟粕。（泌别糟粕下行。）蒸津液。（蒸腾津液上行。）化其精微。上注于肺脉。乃化而为血。以奉生身。莫贵于此。故独得行于经隧。命曰营气。（所谓营出中焦也。）曰。夫血之与气。异名同类。何谓也。曰。营卫者。精气也。（水谷之精气。）血者。神气也。（精能生神。神无所丽。必根据精血。）故血之与气。异名同类焉。故夺血者无汗。夺汗者无血。故人有两死。而无两生。（汗者心之液。即血也。凡脱血者。无再发其汗。

　　发汗者。无再去其血。若两伤之。则有两死。而无两生矣。）下焦者。别回肠。（大肠。）注于膀胱而渗入焉。故水谷者。

　　常并居于胃中。成糟粕而俱下于大肠。而成下焦。（三停分之。此居下焉。）渗而俱下。济泌别汁。循下焦而渗入膀胱焉。

　　（其浊气下行。则为二便。其清气升于上中二焦者。则为卫气。而流行于六阴六阳也。）上焦如雾。（如雾之氤氲。）中焦如沤。（如沤之上浮。）下焦如渎。（如渎之蓄泄。按本节仅言下焦如渎。而未及卫出于下焦。）此之谓也。（昂按。此岐黄所说三焦。在上中下三空处。古人所谓有名无形者是也。马玄台乃云。此不得为三焦。而割右肾以为三焦之府。窃谓五脏六腑。各有定位。肾居五脏之一。本有两枚。焉得割其右者。另为一腑乎。于三焦三字之义。何以称焉。）（营卫生会）

