<!-- { "loadSidebar": true } -->
　　带下附论曰。赤者热入小肠。白者热入大肠。原其本也。皆湿热结于脉。故津液涌溢。是为赤白带下。本不病。

　　缘五脉经虚。结热屈滞于带。故女子脐下 痛而绵绵。阴器中时下也。故经曰。任脉为病。男子内结七疝。女子带下瘕聚。王注曰。任脉自胞上过带脉。贯于脐上。故男子内结七疝。女子带下。带脉起于季胁章门。如束带状。

　　今湿热冤结不散。故为病也。经曰。脾传之肾。病名曰疝瘕。少腹冤热而痛。出白。一名曰蛊。所以为带下冤屈也。冤结也。屈滞而病热不散。先以十枣汤下之。后服苦楝丸大玄胡散调下之。热去湿除。病自愈也。如女子不月。先泻心火。血自下也。内经曰。二阳之病发心脾。有不得隐曲。故女子不月。其传为风消。王注曰。大肠胃发病也。心脾受之。心主血。心病则血不流。脾主味。脾病则味不化。味不化则精不足。精血不足。故其证不能已。亏则风邪胜而真气愈消也。又经曰。月事不来者。胞脉闭也。胞脉属于心。而络于胞中。

　　今气上迫。心气不得下通。故月事不来。先服降心火之剂。后服局方中五补丸。后以卫生汤。治脾养血气也。

　　苦楝丸

　　 治妇人赤白带下。

　　苦楝（碎酒浸） 茴香（炒） 当归上等分为细末。酒糊丸。如桐子大。每服三五十丸。空心酒下。腰腿痛疼。四物四两。加羌活防风各一两。

　　卫生汤

　　当归 白芍药（各三两） 黄 （三两） 甘草（一两）

　　上为粗末。每服半两。水二盏。煎至一盏。去滓温服空心。如虚者。加人参一两。

　　卷下

　　大头论第三十（雷头风附）

　　夫大头病者。是阳明邪热太甚。资实少阳相火而为之也。多在少阳。或在阳明。或传太阳。视其肿势在何部分。随经取之。湿热为肿。木盛为痛。此邪见于头。多在两耳前后先出。皆主其病也。治之大不宜药速。

　　速则过其病所。谓上热未除。中寒复生。必伤人命。此病是自外而之内者。是血病。况头部分受邪。见于无形迹之部。当先缓而后急。先缓者。谓邪气在上。着无形之分部。既着无形。无所不至。若用重剂速下过其病难已。

　　虽用缓药。若急服之。或食前。或顿服。皆失缓体。则药不能除病。当徐徐浸渍无形之邪也。或药性味形体拟象。皆要不离缓体是也。且后急者。谓缓剂已泻。邪气入于中。是到阴部。染于有形质之所。若不速去。则损阴也。此终治却为客邪。当急去之。是治客以急也。且治主当缓者。谓阳邪在上。阴邪在下。各本家病也。若急治之。不能解纷而益乱也。此故治主当缓。治客以急者。谓阳分受阴邪。阴分受阳邪。此客气急除去之也。假令少阳阳明为病。少阳为邪。出于耳之前后也。阳明为邪者。首大肿是也。先以黄芩黄连甘草汤。通炒过 煎。少少不住服。或剂毕。再用大黄煨。鼠粘子新瓦上炒香。煎药成去滓。内芒硝。俱各等分。亦时时呷之。无令饮食在前。得微利。及邪气已。只服前药。如不已。

　　再同前次第服之。取大便利。邪气即止。如阳明渴者。加石膏。如少阳渴者。加栝蒌根。阳明行经升麻芍药葛根甘草。太阳行经。羌活防风之类。

　　雷头风附夫治雷头者。诸药不效。为与证不相对也。夫头者。震卦主之。震仰盂。故予制药内加荷叶。谓象其震之形。其色又青。乃述类象形也。当煎局方中

　　升麻汤。

　　升麻（一两） 苍术（一两） 荷叶（一个全者）

　　上为细末。每服五钱。水一盏。煎七分。温服食后。或烧全荷叶一个。研细调煎药服。亦妙。

　　耳论附论曰。耳者盖非一也。以窍言之。是水也。以声言之。金也。以经言之。手足少阳俱会其中也。有从内不能听者主也。有从外不能入者经也。有若蝉鸣者。有若钟声者。有若火 状者。各随经见之。其间虚实不可不察也。假令耳聋者肾也。何谓治肺。肺主声。鼻塞者肺也。何谓治心。心主臭。如推此法。皆从受气为始。

　　肾受气于巳。心受气于亥。肝受气于申。肺受气于寅。脾王四季。此法皆长生之道也。

　　卷下

　　小儿斑疹论第三十一

　　论曰。斑疹之病。其状各异。疮发 肿于外。属少阳三焦相火。谓之斑。小红靥行于皮肤之中不出者。

　　属少阴君火也。谓之疹。凡显斑证者。若自吐泻者。慎勿治。则多吉。谓邪气上下皆出也。大凡疮疹。首尾皆不可下。恐妄动而生变。此谓少阳通表宜和之也。当先安其里以解毒。次微发之。安里解毒者。谓能安和五脏。防风汤是也。如大便不秘。次微发之。微发之药。钱氏方中甚多。宜选用之。如大便过秘。宜微利之。当归丸枣变百祥丸是也。

　　初知是斑疹。若便发之。令斑并出。小儿难禁。是使别生他证也。首尾不可下者。首曰上焦。尾曰下焦。若已吐利。不可下也。便宜安里药三五服。如能食大便秘者内实。宜微疏利之。若内虚而利者。宜安里药三五服。

　　末后一服。调微发之药服之。大抵用安里之药多。发表之药少。秘则微疏之。邪气不并出。能作番次。使小儿易禁也。身温者顺。身凉者逆。则宜服防风汤以和之。

　　防风汤

　　防风（一两） 地骨皮 黄 芍药 枳壳 荆芥穗 牛蒡子（以上各半两）

　　上为细末。温水调下。或为粗末。煎服二三钱。更妙。

　　治大便秘而内实能食。宜

　　当归丸。

　　当归（五钱） 黄连（二钱半） 大黄（二钱） 甘草（一钱炙）

　　先将当归熬作膏子。入药三味为丸。渐次服十丸。妙。

　　治斑疹大便秘结。

　　枣变百祥丸。

　　大戟（去骨一两） 枣（三个去核）

　　上二味。用水一碗。煎至水尽为度。去大戟不用。将枣焙干。可和剂旋丸。从少至多。以利为度。

　　五脏病各有所见证热则从心。寒则从肾。嗽而气上则从肺。风从肝。泻从脾。假令泻见嗽而气上。脾肺病也。泻白益黄散合而服之。又宜黄芩浓朴汤白术浓朴汤。谓脾苦湿肺苦燥气则上逆也。其证先泻。

　　又兼面色黄。肠鸣呦呦者是也。如见渴热多者。当服浓朴汤。不渴热少者。当服白术浓朴汤。其他五胜若有兼证。皆如此类。然更详后说。四时经移用药。

　　假令春分前。风寒也。宜用地黄羌活防风。或地黄丸及泻青丸相间服之。春分后。风热也。宜用羌活防风黄芩。或泻青丸用导赤散下之。立夏之后。热也。用三黄丸导赤散。夏至后。湿热也。宜导赤泻黄散合而服之。

　　或黄芩甘草白术茯苓之类。为胜湿之药。立秋后。宜用益黄散泻白散。陈皮浓朴人参木香之类。秋分后。用泻白散。立冬之后。地黄丸主之。谓肾不受泻也。大凡小儿斑疹。已发有疮有声音者。乃形病气不病也。无疮无声音者。乃气病形不病也。有疮而无声音者。是形气俱病也。后一证。当清利肺气。八风汤或凉膈散。大黄芒硝亦可。或如圣汤加大黄。或八味羌活汤加大黄。此是春时发斑。谓之曰风斑耳。疮疹者。内经云。痛痒疮疡。

　　皆属心火。斑子者。是相君行命三焦真阳气之所作也。若气入肺。变脓胞。入肝为水胞。自病为斑。心乃君火。

　　入于皮作瘾疹。为肺主皮毛。心不害肺金。此乃君之德也。未疮而发搐。乃外感寒邪内发心热而发搐。用茶汤下解毒丸。或犀角地黄汤主之。已发便稠密。情势如针头者。当轻发其表凉其内。连翘升麻汤主之。若斑已发稠密甚而微喘。饮水有热证。当以去风药微下之。若出不快。清便自调。知为在表不在里。当微发之。升麻葛根汤主之。若有干黑陷身不大热。大小便涩。则知热在内。当煎大黄汤。下宣风散。身表大热者。表证未罢。

　　不可利大便。若斑疹已出。见小热小便不利者。当利小便。已发后有余毒不散。为复有身热痈疮之类。当用解毒之药。

　　卷下

　　药略第三十二（针法附）

　　羌活（治支节痛太阳经风药也） 防风（疗风通用） 甘草（和中调诸药）

　　肉桂（通气助阳） 桂枝（闭汗和表） 麻黄（发太阳太阴经汗） 桃仁（滋血破血） 黄芩（泻肺气）

　　雄黄（去风） 白芷（治正阳明头痛） 知母（泄肾火助阴） 石膏（泻肺火是阳明大凉药） 半夏（去痰）

　　柴胡（治少阳厥阴寒热往来） 芍药（止腹痛安太阴） 人参（补气和中） 瓜蒂（治湿在上头去中脘痰涎吐药）

　　赤豆（利小便） 杏仁（润肺除嗽） 苍术（温中去湿热强胃） 草乌头（热行经） 南星（治风痰须用）

　　天麻（治头风） 神曲（消食强胃） 白术苍术同功 陈皮（益气） 枳实（治心下痞） 枳壳（利胸中气消痞）

　　黄连（泄心火） 白茯苓（止渴利小便太阴经药） 苦葶苈（泻肺火） 桔梗（治咽喉痛利肺气） 大黄（泄实热）

　　浓朴（治胀满浓肠） 黄 （止汗治诸气虚不足） 槟榔（破气下行） 荆芥（清利头目） 乌梅肉（助脾收胃饮食）

　　沉香（益气和神） 肉豆蔻（治大肠肠滑） 附子（补命及心火） 朴硝（寒咸去燥） 栀子（除烦利气行小便） 当归（补三阴血不足） 川芎（太阳头痛） 地黄（补肾真阴不足脐下痛） 萆 （补肾不足） 杜仲（壮筋骨两全）

　　牛膝（补筋益脾） 苁蓉（益阳道及命门火衰） 沙苑蒺藜（补肾水真阴） 破故纸（补命门不足） 五味子（补五脏气不足） 巴豆（去湿痰药） 细辛（少阴头痛不足） 升麻（阳明经和解药） 蛇蜕（去皮肤风燥）

　　茴香（利小便补肾去湿寒助阳） 苦楝子（去小腹痛） 广术（去积聚） 干姜（益气和中） 生地黄（凉血）

　　没药（除血痛和血之胜药也） 地榆（治下部有血） 泽泻（治少阴不渴而小便不利及膀胱中有留垢）

　　真假形金木水火土深浅色青赤黄白黑急缓性寒热温凉平浓薄味辛酸咸苦甘润枯体虚实轻重中轻枯虚薄缓浅假宜上。浓重实润深真急宜下。其中平者宜中。余形色性味。皆随脏腑所宜。此处方用药之大概耳。知此者用心。则思过半矣。

　　流注针法心痛脉沉。肾经原穴。弦。肝经原穴。涩。肺经原穴。浮。心经原穴。缓。脾经原穴。

　　腰痛 身之前足阳明原穴。（冲阳）身之后足太阳原穴。（京骨）身之侧足少阳原穴。（丘墟）

　　针之最要两胁痛。针少阳经丘墟。心痛。针少阴经太溪涌泉。及足厥阴原穴。腰痛不可忍。针昆仑及刺委中出血。

