<!-- { "loadSidebar": true } -->
　　巡于四方木火水金之位。温凉寒暑之化。生生相续。新新不停。日月更出。四序迭迁。脉不为息。故人有身形之后。五脏既生。身中元气即生焉。故春弦夏洪秋毛冬石。此四时之气也。而脉者乃在其中矣。道经曰。视之不见。听之不闻。搏之不得。迎之不见其首。随之不见其后。此如脉之谓也。又云。埏埴以为器。当其无有器之用。故有之以为利。无之以为用。又曰。吾不知名。字之曰道。强为之名曰大。斯立脉之名之本意也。故道者万物之奥。脉者百骸之灵。奥灵之妙。其道乃同。元气者无器不有。无所不至。血因此而行。气因此而生。

　　故荣行脉中。卫行脉外。瞻之在前。忽焉在后。而不匮者。皆由于脉也。分而言之。曰气曰血曰脉。统而言之。惟脉营运血气而已。故经曰。血气者人之神。不可不谨养也。阴阳别论曰。

　　所谓阳者。胃脘之阳也。此阳者。言脉也。胃者土也。脉乃天真造化之元气也。若土无气。则何以生长收藏。

　　若气无土。何以养化万物。是无生灭也。以平人之气。常禀于胃。正理论曰。谷入于胃。脉道乃行。阴阳交会。

　　胃和脉行。人禀天地之候。故春胃微弦曰平。但弦而无胃曰死。夏胃微钩曰平。但钩而无胃曰死。长夏微软曰平。但弱而无胃曰死。秋胃微毛曰平。但毛而无胃曰死。冬胃微石曰平。但石而无胃曰死。阴者真脏也。见则为败。败则必死。五脏为阴。肝脉至。中外急。如循刀刃责责然。如按琴瑟弦。心脉至。坚而搏。如循薏苡子累累然。肺脉至。大而虚。如以毛羽中人肤。肾脉至。搏而绝。如指弹石辟辟然。脾脉至。弱而乍数乍疏。夫如此脉者。皆为脏脉独见而无胃脉。五脏皆至。悬绝而死。故经曰。别于阳者。知病忌时。别于阴者。知生死之期。故人性候躁急 促。迟缓软弱。长短大小。皮坚肉浓。各随其状而脉应之。常以一息四至为准者。言呼出心与肺。吸入肾与肝。五至者。胃兼主四旁。在呼吸之间也。数则为热。迟则为寒。如天之春秋二分。阴阳两停。昼夜各得五十度。自此添一遭则热。减一遭则寒。脉之妙道。从此可知矣。或如散叶。或如燃薪。或如丸泥。或如丝缕。或如涌泉。或如土颓。或如偃刀。或如转索。或如游鱼。假使千变万化。若失常者。乃真元之气离绝。五脏六腑。不相管辖。如丧家之狗。元气散失而命绝矣。经曰。积阳为天。积阴为地。阳化气。阴成形。此言一气判而清浊分也。元气者。天地之本。天和者。血气之根。华佗云。脉者谓血气之先也。孔子曰。

　　天不言。而四时行焉。百物生焉。而脉亦如之。又经曰。自古通天者。生之本。皆通乎天气也。通天者。谓通元气天真也。然形体者。假天地之气而生。故奉生之气。通计于天。禀受阴阳而为根本。天地合气。命之曰人。天气不绝。真灵内属。动静变化。悉与天通。易云。乾坤成列。而易立乎其中矣。故天地之体。得易而后生。天地之化。得易而后成。故阳用事。则春生夏长。阴用事。则秋收冬藏。

　　寒往而暑来。暑往则寒来。始而终之。终而复始。天地之化也。而易也默然于其间。而使其四序各因时而成功。

　　至于寒不凌暑。暑不夺寒。无愆阳伏阴之变。而不至于大肃大温。故万物各得其冲气之和。然后不为过而皆中节也。道经曰。万物负阴而抱阳。冲气以为和。百姓日用而不知。斯脉之道也。故脉不得独浮沉。独大小。

　　独盛衰。独阴阳。须可沉中有浮。浮中有沉。大中有小。小中有大。盛中有衰。衰中有盛。阴中有阳。阳中有阴。充塞一身之中。盈溢百骸之内。无经络不有。无气血不至。养筋骨毛发。坚壮腻泽。非心非肾非肝非脾。

　　五脏之盛。真气固密。不为邪伤。若忧愁思虑。饥饱劳逸。风雨寒暑。大惊卒恐。真气耗乱。气血分离。为病之本。噫。夫万物之中。五常皆备。审脉之道。而何独无五常之邪。夫仁固卫一身。充盈五脏。四肢百骸。

　　皆得荣养。无冲和之气。独真脏脉见则死矣。生则不见。死则独见。好生恶死。此仁之谓也。分布躯体。和调气血。贵之在头目耳鼻。贱之在跖臀阴篡。不得上而有。不得下而无。无所不施。无所不至。此义之谓也。长人脉长。短人脉短。肥人脉沉。瘦人脉浮。大人脉壮。小人脉弱。若长人短。短人长。肥人浮。瘦人沉。大人弱。小人壮。夫如此者。皆不中理而为病。此礼之谓也。见在寸则上病。见在关则中病。见在尺则下病。五脏有疾。各有部分而脉出见。不为潜藏伏匿。一一得察有余不足。而愈其病。此智之谓也。春弦夏洪。秋毛冬石。

　　太阳之至大而长。太阴之至其脉沉。少阴之至其脉钩。阳明之至短而涩。少阳之至大而浮。厥阴之至其脉弦。

　　四序不失其期。六气为常准者。此信之谓也。非探颐索隐。钩深致远。学贯天人。旁通物理者。未能达于此矣。

　　卷上

　　摄生论第三

　　论曰。内经谓法于阴阳。和于术数。饮食有节。起居有常。不妄作劳。故能形与神俱。而尽终其天年。

　　度百岁乃去。今时之人不然也。以酒为浆。以妄为常。醉以入房。以欲竭其精。以耗散其真。不知持满。不时御神。务快其心。逆于生乐。起居无节。故半百而衰也。且饮食起居。乃人生日用之法。纵恣不能知节。而欲传精神服天气者。不亦难乎。又经曰。饮食自倍。肠胃乃伤。起居如惊。神气乃浮。是以圣人春木旺以膏香助脾。夏火旺以膏腥助肺。金用事。膳膏臊以助肝。水用事。膳膏膻以助心。所谓因其不胜而助之也。故食饮之常。保其生之要者。五谷五果五畜五菜也。脾胃待此而仓廪备。三焦待此而道路通。荣卫待此以清以浊。筋骨待此以柔以正。故经云。盖五味相济。斯无五宫之伤。所以养其形也。虽五味为之养形。若味过于酸。肝气以津。脾气乃绝。味过于咸。大骨气劳。短肌心气抑。味过于甘。心气喘满色黑。肾气不衡。味过于苦。脾气不濡。胃气乃浓。味过于辛。筋脉沮弛。精神乃央。所谓失五味之常。而损其形也。王注曰。味有偏缘。脏有偏绝。此之谓也。饮食者养其形。起居者调其神。是以圣人春三月夜卧早起。被发缓形。见于发陈之时。且曰以使志生。夏三月夜卧早起。无厌于日。见于蕃秀之时。且曰使志无怒。使气得泄。秋三月早卧早起。与鸡俱兴。见于容平之时。收敛神气。且曰使志安宁。以应秋气。冬三月早卧晚起。去寒就温。见于闭藏之时。且曰使志若伏若匿。若有私意。若已有得。此顺生长收藏之道。春夏养阳。秋冬养阴。顺四时起居法。所以调其神也。经所谓逆于春气。则少阳不生。肝气内变。逆于夏气。则太阳不长。心气内涸。逆于秋气。则太阴不收。肺气焦满。逆于冬气。则少阴不藏。肾气独沉。此失四时之气。所以伤其神也。智者顺四时。不逆阴阳之道。而不失五味损益之理。故形与神俱久矣。乃尽其天年而去。与夫务快其心。逆于生乐者。何足与语此道哉。

　　故圣人行之。贤者佩之。岂虚语哉。

　　卷上

　　阴阳论第四

　　论曰。天地者。阴阳之本也。阴阳者。天地之道也。万物之纲纪。变化之父母。生杀之本始。神明之府也。

　　故阴阳不测谓之神。神用无方谓之圣。倘不知此。谓天自运乎。地自处乎。岂足以语造化之全功哉。大哉干元。

　　万物资始。至哉坤元。万物资生。所以天为阳。地为阴。水为阴。火为阳。阴阳者。男女之血气。水火者。

　　阴阳之征兆。惟水火既济。血气变革。然后刚柔有体。而形质立焉。经所谓天复地载。万物悉备。莫贵乎人。

　　人禀天地之气生。四时之法成。故人生于地。悬命于天。人生有形。不离阴阳。盖人居天之下地之上气交之中。

　　不明阴阳而望延年。未之有也。何则。苍天之气。不得无常也。气之不袭。是谓非常。非常则变矣。王注曰。

　　且苍天布气。尚不越于五行。人在气中。岂不应于天道。左传曰。违天不祥。系辞云。一阴一阳之谓道。老子曰。万物负阴而抱阳。故偏阴偏阳谓之疾。夫言一身之中。外为阳。内为阴。气为阳。血为阴。背为阳。

　　腹为阴。腑为阳。脏为阴。肝心脾肺肾五脏皆为阴。胃大肠小肠膀胱三焦六腑皆为阳。盖阳中有阴。阴中有阳。

　　岂偏枯而为道哉。经所谓治心病者。必求其本。是明阴阳之大体。水火之高下。盛衰之补泻。远近之大小。

　　阴阳之变通。夫如是惟达道人可知也。

　　卷上

　　察色论第五

　　论曰。声合五音。色合五行。声色符同。然后定立脏腑之荣枯。若滋荣者其气生。如翠羽鸡冠蟹腹豕膏乌羽是也。枯夭者其气败。如草兹 血枳实枯骨 煤是也。至如青赤见于春。赤黄见于夏。黄白见于长夏。白黑见于秋。黑青见于冬。是谓五脏之生者。以五行之相继也。得肝脉色见青白。心脉色见赤黑。脾脉色见黄青。肺脉色见白赤。肾脉色见黑黄。是谓真脏之见者。以五行之相克也。若乃肺风而眉白。心风而口赤。肝风而目青。

　　脾风而鼻黄。肾风而肌黑。以风善行数变故尔。肝热而左颊赤。肺热而右颊赤。心热而颜赤。脾热而鼻赤。肾热而颐赤。以诸热皆属火故尔。以至青黑为痛。黄白为热。青白为寒。以九气不同故尔。鼻青为腹水。黑为水气。白为无血。黄为胸寒。赤为有风。鲜明为留饮。而五色取决于此故尔。然审病者。又皆以真脾为本。盖真脾之黄。是谓天之气。五色又明。病虽久而面黄必生者。以其真气外荣也。此数者虽皆成法。然自非心清见晓于冥冥。不能至于此。故五色微诊。可以目察。尤难。难经曰。望而知之谓之神。为见五色于外。故决死生也。

　　卷上

　　伤寒论第六

　　论曰。夫热病者。皆伤寒之类也。或愈或死。止于六七日间。若两感于寒者。必不免于死。经所谓人之伤于寒者。则为病热。热虽甚不死。盖伤寒者。非杂病所比。非仲景孰能明此。故张仙公深得玄机之理趣。达六经之标本。知汗下之浅深。若投汤剂。正与不正。祸福影响。何暇数日哉。然仲景分三百九十七法。一百一十三方。其证有六。其治有四。经云。一日巨阳受之。其脉尺寸俱浮。二日阳明受之。其脉尺寸俱长。三日少阳受之。其脉尺寸俱弦。四日太阴受之。其脉尺寸俱沉细。五日少阴受之。其脉尺寸俱微缓。六日厥阴受之。其脉尺寸俱沉涩。其太阳病者。标本不同。标热本寒。从标则太阳发热。从本则膀胱恶寒。若头项痛腰脊强。太阳经病也。

