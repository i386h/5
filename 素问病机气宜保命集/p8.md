<!-- { "loadSidebar": true } -->
　　又曰。脉风成为疠。俗云癞病也。故治法云。病大风骨节重。须眉堕。名曰大风。刺肌肉为故。汗出百日。王注曰。泄卫气之怫热。刺骨髓汗出百日。泄荣气之怫热。凡二百日。须眉生而止针。怫热屏退。阴气内复。故多汗出须眉生也。先桦皮散。从少至多。服五七日后。灸承浆穴七壮。灸疮轻再灸。疮愈再灸。后服二圣散泄热祛血之风邪。戒房室三年。针灸药止述类象形。此治肺风之法也。然非止肺脏有之。俗云鼻属肺。而病发于肺。

　　端而言之不然。如此者。既鼻准肿赤胀。但为疮之类。乃谓血随气化。既气不施化。则血聚矣。然血既聚。

　　使肉腐烂而生虫也。谓厥阴主生五虫。厥阴为风木。故木主生五虫。盖三焦相火热甚而制金。金衰故木来克侮。

　　经曰侮胜也。宜泻火热利气之剂。虫自不生也。法云流水不腐。户枢不蠹。此之谓也。故此疾血热明矣。当以药缓疏泄之。煎局方内升麻汤。下钱氏内泻青丸。余各随经言之。故病风者。阳气先受伤也。

　　桦皮散

　　 治肺脏风毒。遍身疮疥。及瘾疹瘙痒。搔之成疮。又治面风刺。及妇人粉刺。

　　桦皮（四两烧灰） 荆芥穗（二两） 甘草（半两炙） 杏仁（二两去皮尖用水一碗于银器内熬去水一半放令干） 枳壳（四两去芦用炭火烧欲灰于湿纸上令冷）

　　上件除杏子外。余药为末。将杏子别研令细。次同诸药令匀。瓷盒内放之。每服三钱。食后温酒调下。

　　二圣散

　　 治大风疠疾。

　　大黄（半两） 皂角刺（三钱烧灰）

　　上将皂角刺一二斤。烧灰研细。煎大黄半两。汤调下二钱。早服桦皮散。中煎升麻汤下泻青丸。晚服二圣散。此数等之药。皆为缓疏泄血中之风热也。

　　七圣丸

　　 郁李仁（去皮） 大黄（蒸焙各一两） 肉桂（去粗皮） 羌活（去芦） 槟榔（生）

　　木香（生） 川芎（各半两）

　　七宣丸

　　 诃黎勒皮 柴胡（去苗洗） 枳实（ ） 木香（各五两） 桃仁（去皮尖 六两） 大黄（面裹煨十五两） 甘草（ 六两）

　　皆治风壅邪热。润利大肠。中风风痫疠风。大便秘涩。皆可服之。此方局方中治法曰。虽诃子味苦涩。而能止脏腑。此利药中用诃子。令大黄枳实缓缓而推陈。泄去邪气。若年老风秘涩者。乃津液内亡也。故不可用峻剂攻之。内经曰。年四十而阴气自半也。起居衰矣。年五十体重耳目不聪明矣。年六十阴痿气大衰。九窍不利。下虚上实。涕泣出矣。故曰知之则强。不知则老。举世皆言。年老之人。无热俱虚。岂不明年四十而阴气自半。故阴虚阳盛明矣。是以阴虚其下。阳甚于上。故上实下虚。此理明矣。

　　卷中

　　破伤风论第十二

　　论曰。夫风者。百病之始也。清净则腠理闭拒。虽有大风苛毒。而弗能为害也。故破伤风者。通于表里。

　　分别阴阳。同伤寒证治。闾阎往往有不知者。只知有发表者。不知有攻里者和解者。此汗下和三法也。亦同伤寒证。有在表者。有在里者。有半在表半在里者。在里宜下。在表宜发汗。在表里之间宜和解。然汗下亦不可过其法也。又不可妄意处治。各通其脏腑。免汗泄之非宜也。故破伤风者。从外至内甚于内者。则病也。因此卒暴伤损风袭之间。传播经络。至使寒热更作。身体反强。口噤不开。甚者邪气入脏。则分汗下之治。诸疮不瘥。荣卫虚。肌肉不生。疮眼不合者。风邪亦能外入于疮。为破伤风之候。故诸疮不瘥时。举世皆言着灸为上。是谓熟疮。而不知火热客毒逐经诸变。不可胜数。微则发热。甚则生风而搐。或角弓反张。口噤目邪。皆因疮郁结于荣卫。不得宣通而生。亦有破伤不灸而病此者。疮着白痂。疮口闭塞。气难通泄。故阳热易为郁结。而热甚则生风也。

　　故表脉浮而无力。太阳也。脉长而有力者。阳明也。脉浮而弦小者。少阳也。太阳宜汗。阳明宜下。少阳宜和。

　　若明此三法。而治不中病者。未之有也。

　　羌活防风汤

　　 治破伤风邪。初传在表。

　　羌活 防风 川芎 本 当归 芍药 甘草（各一两） 地榆 华细辛（各二两）

　　上 咀。每服五七钱。水一盏半。同煎至七分。去滓热服。不拘时候。量紧慢加减用之。热则加大黄二两。

　　大便秘。则加大黄一两。缓缓令过。

　　白术防风汤

　　 若服前表药过。有自汗者。宜服此药。

　　白术（一两） 防风（二两） 黄 （一两）

　　上 咀。每服五七钱。水一盏半。煎至一盏。去滓温服。不拘时候。

　　脏腑和而有自汗。可用此药。

　　破伤风脏腑秘。小便赤。自汗不止者。因用热药。汗出不休。故知无寒也。宜速下之。先用芎黄汤。三二服后。用大芎黄汤下之。

　　芎黄汤

　　川芎（一两） 黄芩（六钱） 甘草（二钱）

　　上 咀。每服五七钱。水一盏半。同煎至七分。去渣温服。不拘时候。三服即止。再用下药。

　　大芎黄汤

　　川芎（二两） 羌活 黄芩 大黄（各一两）

　　上 咀。根据前煎服。宜利为度。

　　发表雄黄散

　　雄黄（一钱） 防风（二钱） 草乌（一钱）

　　上件为细末。每服一字。温酒调下。里和至愈可服。里不和不可服。

　　蜈蚣散

　　蜈蚣（一对） 鳔（五钱） 左蟠龙（五钱炒烟尽为度野鸽粪是也）

　　上件为细末。每服一钱。清酒调下。治法根据前用。里和至愈可服。但有里证不可服。次当下之。用前蜈蚣散四钱。烧饭为丸。如绿豆大。每服一丸。渐加六七丸。清酒调蜈蚣少许送下。宣利为度。内外风去。可常服羌活汤。缓缓而治。不拘时候服之。羌活汤者。治半在表半在里也。

　　羌活汤

　　羌活 菊花 麻黄 川芎 防风 石膏 前胡 黄芩 细辛 甘草 枳壳 白茯苓 蔓荆子（各一两）

　　薄荷（半两） 吴白芷（半两）

　　上 咀。每服五钱。水一盏半。入生姜五片。同煎至一盏。去渣稍热服。不拘时候。日进二服。

　　防风汤

　　 治破伤风同伤寒表证。未解入里。宜急服此药。

　　防风 羌活 独活 川芎（各等分）

　　上 咀。每服五钱。水一盏半。煎至七分。去滓温服。二三服后。宜调蜈蚣散。大效。

　　蜈蚣散

　　蜈蚣（一对） 鳔（三钱）

　　上为细末。用防风汤调下。如前药解表不已。觉转入里。当服左龙丸微利。看大便硬软。加巴豆霜服之。

　　左龙丸

　　左蟠龙（五钱炒） 白僵蚕 鳔（各五钱炒） 雄黄（一钱）

　　上同为细末。烧饼为丸。如桐子大。每服十五丸。温酒下。如里证不已。当于左龙丸末一半内。入巴豆霜半钱。烧饼为丸。如桐子大。每服一丸。同左龙丸一处合服。每服药中加一丸。如此渐加服至利为度。若利后更服后药。若搐 不已。亦宜服后药羌活汤也。

　　羌活汤

　　羌活 独活 防风 地榆（各一两）

　　上 咀。每服五钱。水一盏半。煎至一盏。去滓温服。如有热加黄芩。有涎加半夏。若病日久。气血渐虚。

　　邪气入胃。宜养血为度。

　　养血当归地黄散

　　当归 地黄 芍药 川芎 本 防风 白芷（各一两） 细辛（五钱）

　　上 咀。根据前煎服。

　　雄黄散

　　 治表药。

　　天南星（三钱） 半夏 天麻（各五钱） 雄黄（二钱半）

　　上为细末。每服一钱。温酒调下。如有涎。于此药中加大黄为下药。

　　地榆防风散

　　 治破伤中风。半在表。半在里。头微汗。身无汗。不可发汗。宜表里治之。

　　地榆 防风 地丁香 马齿苋（各等分）

　　上件为细末。每服三钱。温米饮调下。

　　白术汤

　　 治破伤风。大汗不止。筋挛搐搦。

　　白术 葛根（各一两） 升麻 黄芩（各半两） 芍药（二两） 甘草（二钱半）

　　上 咀。每服一两。水一盏半。煎至一盏。去滓温服。不拘时候。

　　江鳔丸

　　 治破伤风。惊而发搐。脏腑秘涩。知病在里。可用江鳔丸下之。

　　江鳔（半两 炒） 野鸽粪（半两炒） 雄黄（一钱） 白僵蚕（半两） 蜈蚣（一对） 天麻（一两）

　　上件为细末。又将药末作二分用。一分烧饼为丸。如桐子大。朱砂为衣。后一分入巴豆霜一钱同和。亦以烧饼为丸。如桐子大。不用朱砂为衣。每服朱砂为衣者二十丸。入巴豆霜者一丸。第二服二丸。加至利为度。

　　再服朱砂为衣药。病愈止。

　　没药散

　　 治刀箭所伤。止血定痛。

　　定粉（一两） 风化灰（一两） 枯白矾（三钱另研） 乳香（半钱另研） 没药（一字另研）

　　上件各研为细末。同和匀再研掺之。

　　卷中

　　解利伤寒论第十三

　　论曰。伤寒之法。先言表里。及有缓急。三阳表当急。里当缓。三阴表当缓。里当急。又曰。脉浮当汗。

　　脉沉当下。脉浮汗急而下缓。谓三阳表也。脉沉下急而汗缓。谓三阴里也。麻黄汤谓之急。麻黄附子细辛汤谓之缓。内经云。有渍形以为汗。为汗之缓。里之表也。又曰在皮者汗而发之。为汗之急。表之表也。急汗者太阳。缓汗者少阴。是脏腑之输应也。假令麻黄附子细辛汤。是少阴证。始得发热脉沉里和无汗。故渍形以为汗。

　　假令麻黄汤。是太阳证。头项痛腰脊强。脉浮无汗里和是也。在皮者汗而发之也。经曰。治主以缓。治客以急。

　　此之谓也。

　　麻黄汤

　　麻黄（去节五钱） 桂枝（三钱） 甘草（二钱炙） 杏仁（去皮尖炒二十个）

　　上 咀。都作一服。水煎去滓温服。

　　假令得肝脉。其外证善洁。面青善怒。其三部脉俱弦而浮。恶寒里和。谓清便自调也。麻黄汤内加羌活防风各三钱。谓肝主风。是胆经受病。大便秘。或泄下赤水无数。皆里不和也。

　　假令得心脉。其外证面赤口干善笑。其尺寸脉俱浮而洪。恶寒里和。谓清便自调也。麻黄汤内加黄芩石膏各三钱。谓主心热。是小肠受病也。

　　假令得脾脉。其外证面黄善噫善思善味。尺寸脉俱浮而缓。里和恶寒。麻黄汤内加白术防己各五钱。谓脾主湿。是胃经受病也。

　　假令得肺脉。其外证面白善嚏。悲愁不乐欲哭。其尺寸脉俱浮而涩。里和恶寒。麻黄汤内加桂枝生姜各三钱。谓肺主燥。是大肠受病也。

