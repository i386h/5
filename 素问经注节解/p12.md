<!-- { "loadSidebar": true } -->
　　然此特就生克之常而论，若木直之岁，而人病于秋冬之时则病微，病于春夏之日则病甚者，秋非木旺之时故微，春当木旺之时故甚也。变至则病一句是头；所胜所不胜三句，是说病之微甚，分于五行之相制；非其时二句，则又以邪之衰旺本于时，而分病之微甚也。意各不同，注俱浑沦无别，且以后二三岁病为微，四五岁病为甚，殊属荒唐。）帝曰：善！余闻气合而有形，因变以正名。（按：气不合则形不成，是故形生于气也；气不变则病不生，是故病始于变也。正名者，病名于是正也。闵芝庆作正名论，论伤寒与类证。伤寒之名宜正，凡病之名亦不可不正，可类推矣。）天地之运，阴阳之化，其于万物，孰少孰多，可得闻乎？岐伯曰：悉哉问也！天至广，不可度，地至大，不可量，大神灵问，请陈其方。草生五色，五色之变，不可胜视，草生五味，五味之美，不可胜极。（言物生之众，禀化各殊，目视口味，尚无能尽之，况于人心，乃能包括耶。）嗜欲不同，各有所通。（按：人性多偏，故嗜欲亦异。）天食人以五气，地食人以五味。天以五气食人者，臊气凑肝，焦气凑心，香气凑脾，腥气凑肺，腐气凑肾也。地以五味食人者，酸味入肝，苦味入心，甘味入脾，辛味入肺，咸味入肾也。阴阳应象论曰：“阳为气，阴为味。”五气入鼻，藏于心肺，上使五色修明，音声能彰。五味入口，藏于肠胃，味有所藏，以养五气。（心荣面色，肺主音声，故气藏于心肺，上使五色修洁分明，音声彰着。气为水母，故味藏于肠胃，内养五气。按：五气入鼻，无所不到，何独藏于心肺耶？盖心者血脏也，气由鼻入，先行本脏，而后会于心而生血，惟生血，故能使五色修明也。肺者气龠也，鼻为肺窍，气由鼻入，会于肺而后颁布于各脏，清浊于是乎分焉，惟能厘清浊，故使音声彰着也。谓之藏于心肺，宜矣。至于五味入口，藏于肠胃，而五脏之气即借之以养者，盖人必具五脏以生，而五脏又必须五气而运。然非饮之食之，则五脏之气亦干槁而闭塞矣。是五脏之气，必借五味之气以养也。）气和而生，津液相成，神乃自生。

　　帝曰：脏象何如？（象谓所见于外，可阅者也。）岐伯曰：心者，生之本，神之处也。其华在面，其充在血脉，为阳中之太阳，通于夏气。（心者，君主之官，神明出焉，万物系之以兴亡，故曰心者，生之本，神之处也。火气炎上，故华在面。心生血，其主脉，故充在血脉。心王于夏，气合太阳，以太阳居夏火之中，故曰阳中之太阳，通于夏气也。按：王本作神之变，元起、太素并作神之处，良是，今从之。）肺者，气之本，魄之处也。其华在毛，其充在皮，为阳中之少阴，通于秋气。（肺藏气，其神魄，其合皮毛，故云。按：王本阳中之太阴，甲乙、太素并作少阴。新校正云：“肺在十二经虽为太阴，然在阳分之中当为少阴也。”良是，今从之。）肾者，主蛰封藏之本，精之处也。其华在发，其充在骨，为阴中之太阴，通于冬气。（地户封闭，蛰虫深藏，肾又主水，受五脏六腑之精而藏之，故云主蛰封藏之本，精之处也。脑为髓之海，肾主骨髓，发者脑之所养，故华在发，充在骨也。

　　按：王本少阴，元起、甲乙、太素并作太阴。新校正云：“肾在十二经虽为少阴，然在阴分之中当为太阴。”从之。）肝者罢极之本，魂之居也。其华在爪，其充在筋，以生血气，……为阴中之少阳，通于春气。（夫人之运动者，皆筋力之所为也，肝主筋，其神魂，故曰罢极之本，魂之居也。爪者筋之余，肝之养，故华在爪，充在筋也。东方为发生之始，故以生血气也。按：罢与疲通，肝主筋，过劳则运用乏竭而困倦矣，故云罢极。

　　又人之血气，生于心，统于脾，而藏于肝，肝得其养，则血气充足而无病，故又云以生血气也。阳中当作阴中，新校正云全元起、甲乙、太素并同。）脾、胃、大肠、小肠、三焦、膀胱者，仓廪之本，营之居也，名曰器，能化糟粕，转味而入出者也。此至阴之类，通于土气。（皆可受盛，转运不息，故为仓廪之本，名曰器也。

　　营起于中焦，中焦为脾胃之位，故云营之居也。然水谷滋味，入于脾胃，脾胃糟粕，转化其味，出于三焦膀胱，故云转味而入出也。土合至阴，金匮真言论曰：“阴中之至阴，脾也。”按：入出二字妙，唯有入故有出也，大小肠脾胃膀胱皆先入而后出者。三焦主气，何亦并言？盖三焦之气亦借饮食之味变化而为升降也。）凡十一脏，取决于胆也。（上从心脏，下至于胆，为十一也。然胆者，中正刚断无私偏，故皆取决于胆也。）按：一脏有一脏之职司，故在秘典论有十二官之分。然职在专司者，自不可兼摄，乃功同一致者，则又不可不并言。

　　所以同一脏腑也，而此篇或分言，或并举，以见十二脏腑之功用不同，其义始全也。

　　故人迎一盛病在少阳，二盛病在太阳，三盛病在阳明，四盛以上为格阳。（一盛者，谓人迎之脉大于寸口一倍也。余盛同法。四倍以上，阳盛之极，故格拒而食不得入也。正理论曰：“格则吐逆。”）寸口一盛病在厥阴，二盛病在少阴，三盛病在太阴，四盛以上为关阴。（盛法同阳。四倍以上，阴盛之极，故关闭而溲不得通也。正理论曰：“闭则不得溺。”）人迎与寸口俱盛四倍以上为关格，关格之脉赢，不能极于天地之精气则死矣。（俱盛谓俱大于平常之脉四倍也。物不可久盛，极则衰败，故不能极于天地之精气则死矣。按：新校正云：“古文赢与盈通用。”）反四时者，有余为精，不足为消。应太过不足为精，应不足有余为消。阴阳不相应，病名曰关格。（广陈其脉应也。夫反四时者，诸不足皆为血气消损，诸有余皆为邪气胜精也。阴阳之气，不相应合，不得相营，故曰关格也。按：此一段，原刻在脉要精微论中，独论关格，无问突答，必错简也。今移于此，庶文义相贯。谨按灵枢终始篇云：“人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。人迎四盛，且大且数，名曰溢阳，溢阳为外格。脉口一盛，病在足厥阴；一盛而躁，病在手心主。脉口二盛，病在足少阴；二盛而躁，病在手少阴。脉口三盛，病在足太阴；三盛而躁，病在手太阴。脉口四盛，且大且数，名曰溢阴，溢阴为内关，内关不通，死不治。人迎与太阴脉口俱盛四倍以上，命曰关格，关格者与之短期。”又脉度篇云：“邪在腑则阳脉不和，阳脉不和则气留之，气留之则阳气盛矣。

　　阳气太盛则阴不利，阴不利则血留之，血留之则阴气盛矣。阴气太盛，则阳气不能荣也，故曰关。阳气太盛，则阴气弗能荣也，故曰格。阴阳俱盛，不得相荣，故曰关格，关格者，不得尽期而死也。”继是禁服篇亦言关格。合而观之，脉阴阳外盛之极者，实真原内竭之象也，死不旋踵，又何疑焉。其辨关格者，始于越人三难，谓脉有太过，有不及，有阴阳相乘，有复有溢，有关有格，以体象言也。仲景云：“在尺为关，在寸为格，关则不得小便，格则吐逆。”叔和因之。东垣则分左为人迎，右为气口。气口之脉，大四倍于人迎，此清气反行浊道也，故曰格。人迎之脉，大四倍于气口，此浊气反行清道也，故曰关。关则不得小便，格则吐逆。至于丹溪则别立关格一门，云寒在上，热在下，脉两寸俱盛四倍以上，此病多死。吾乡前辈马玄台，言关格是脉体，非病名。张景岳称其独超前代，是也，乃以经中所言人迎，专属之结喉旁之人迎穴，而力诋从前之非，且咎东垣创以左寸为人迎之谬。噫！何其言之过，而所见之偏且凿也。

　　夫结喉旁之人迎，人迎穴也，经中所言固多指此，且亦原无以左寸名人迎之明文，犹可蒙混言之。至谓两手寸脉尽属三阴，则谬甚也。请即以经之言脉者证之，脉要精微论曰：“尺内两旁则季胁也，尺外以候肾，尺里以候腹中。附上，左外以候肝，内以候膈，右外以候胃，内以候脾。上附上，右外以候肺，内以候胸中，左外以候心，内以候膻中。前以候前，后以候后。”观此，是不独三阴俱候于三部，即三阳亦皆候于三部也。经之凡言人迎若何者，盖以三阳之脉皆上头，而颈旁之人迎，为阳明胃经之外候，可以候胃经之盛衰，不可以候三阳经之疾病。且也，左寸名人迎，亦非创自东垣也。灵枢五色篇曰：“人迎盛坚者伤于寒，气口甚坚者伤于食。”夫人迎与气口对称，右寸为气口，右关即脾胃，脾胃伤食，则甚坚之脉形于右寸。左寸为人迎，左关则肝胆，肝感风寒，以致盛坚之脉见于左寸也。是此人迎实指左寸，本篇固已言之矣。但因经无明指左寸为人迎之名，故景岳可以率意言之耳。况人身之内，一名而两穴者，如临泣、窍阴、气海之有上下，三里之分手足，巨虚之别上下廉也，安在结喉旁之名人迎，左寸之不当更名人迎乎。景岳诚未之思耳。且其自言尝治蒯司马、田宗伯，脉来坚盛至极者，亦止诊之于两寸，初非上诊于喉旁。惟是以关格为脉体，脉盛之极为无阴，真阴败竭，孤阳浮露，一段妙解，深中关格肯綮，未可以其一言之失而弃之也。）

　　内篇　卷之二

　　脉要精微论

　　脉居气血之先，切为四诊之一，凡欲治病，惟脉为要矣。然其道至精至微，苟非手快心灵，鲜不毫厘千里。

　　所载脉法，虽不甚详，然大略已尽于此矣。

　　黄帝问曰：诊法何如？岐伯对曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。切脉动静，而视精明，察五色，观五脏有余不足，六腑强弱，形之盛衰，以此参伍，决死生之分。（过谓异于常候也，切谓以指切近于脉也。按：动，注谓动而降卑，降卑之义殊不可解。平旦之时，阳初用事，人气清明，气血未乱，故可以审脉之得失，平旦六句正言气血之所以未乱也。精明注作穴名，误矣。盖人一身之精神，皆上注于目。视精明者，谓视目精之明暗，而知人之精气也，观下文“夫精明者”一段可见矣。参伍谓较其多寡之数，易曰“参伍以变”是也。）

　　夫脉者，血之府也。（府，聚也，言血之多少皆聚见于经脉之中也。故刺志论曰：“脉实血实，脉虚血虚，此其常也，反此者病。”由是故也。）长则气治，短则气病，数则烦心，大则病进，（夫长为气和故治，短为不足故病，数急为热故烦心，大为邪盛故病进也。）上盛则气高，下盛则气胀，代则气衰，细则气少，涩则心痛。

