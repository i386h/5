<!-- { "loadSidebar": true } -->
　　长夏胃微软弱曰平，弱多胃少曰脾病，（按：脾胃尤贵和平，故太强病，太弱亦病。微软弱者，虽弱而无太过之患，若过弱则健运失职而脾病。）但代无胃曰死。（按：春弦、夏洪、秋毛、冬石，四时迭换，是相代也。而土则分王于四季，故弦洪毛石，脉各带缓，为有胃气。若反是，则名但代无胃之脉，为必死也。）软弱有石曰冬病，（按：凡人之病多见于其所不胜，故肝心二脏皆病于毛石，而脾肺肾反病于其所胜者，何也？五脏之气无常也，盛则足以抗所不胜，衰则见侮于所胜。如脾者土也，土之所不胜者木，所胜者水。乃木不盛而水盛，故脉来见石也。石者冬脉，水之气也。水本畏土，今脾弱土虚而水无所畏，至于冬则水愈王而脾病。

　　若水邪王极，土不能制，且不必至冬而即病矣，是故下文曰石甚则今病也。或曰：同一五脏也，肝心见制于所不胜，独不见侮于所胜，脾肺肾见侮于所胜，独不见制于所不胜乎？曰：见制于所不胜者常也，见侮于所胜者变也，天地之理有常必有变。岐伯欲并着其理，而偶以肝心当其常，脾肺肾尽其变耳，读者幸毋拘文牵义可也。

　　知土之见侮于水，则知金水之见侮于木火，可类推矣。）石甚曰今病。（按：王本作弱甚，于义不合。甲乙经作石甚，是也，从之。）脏真濡于脾，脾藏肌肉之气也。（按：脾乃湿土，内运水谷，外养肌肉，和缓之气本根于脾。如上无所制，下无所侮，脾自濡润，而一身之气皆其所养矣。）

　　秋胃微毛曰平，毛多胃少曰肺病，但毛无胃曰死。毛而有弦曰春病，弦甚曰今病。脏真高于肺，以行荣卫阴阳也。（肺处上焦，故脏真高也。以其自肺宣布，故云以行荣卫阴阳也。）

　　冬胃微石曰平，石多胃少曰肾病，但石无胃曰死。石而有钩曰夏病，钩甚曰今病。脏真下于肾，肾藏骨髓之气也。（肾主下焦，故云脏真下也。按：肾为五脏之根，位处于下。肾苟无病，则和缓之气，两肾相通。

　　肾主骨，骨藏髓，其本根固，则精自生而形自盛也。）

　　胃之大络，名曰虚里，贯膈络肺，出于左乳下，其动应衣，脉宗气也。（……宗，尊也，主也，谓十二经脉之尊主也。按：胃之大络所以谓十二经脉之宗者，胃为水谷之海，人借之以有生，气血因之以长养故也。）

　　欲知寸口太过与不及，寸口之脉中手短者，曰头痛：寸口脉中手长者，曰足胫痛。（短为阳气不及，故病于头；长为阴气太过，故病于足。按：中手谓按之而应手也。）

　　寸口脉中手促上击者，曰肩背痛。（按：促上击者，洪大急数之脉也，阳盛火炽之候。人身以背为阳，阳火太过，故肩背痛也。）

　　寸口脉沉而坚者，曰病在中；寸口脉浮而盛者，曰病在外。（沉坚为阴，故病在中；浮盛为阳，故病在外也。）

　　寸口脉沉而横，曰胁下有积，腹中有横积痛。（亦阴气内结也。按：脉道本直，其有不直而横者，乃有积块伏匿于其内。）

　　脉虽但言横，而有力可知也。仲景云：“积者，脏病也，终不移；聚者，腑病也，发作有时，展转痛移，为可治。……诸积大法：脉来细而附骨者，积也。寸口，积在胸中；微出寸口，积在喉中。关上，积在脐旁；上关上，积在心下；微下关，积在少腹。尺中。积在气冲。脉出左，积在左；脉出右，积在右；脉两出，积在中央。

　　各以其部处之。”寸口脉沉而喘，曰寒热。（喘为阳吸，沉为阴争，争吸相搏，故寒热也。按：呼吸频促谓之喘，脉亦何以喘名也？喘者，脉来急数，如气之喘促也。寒热者，或寒先而热后，或寒往而热来也。沉为寒，数为热也。）

　　脉盛滑坚者，曰病在外；脉小实而坚者，病在内。（盛滑为阳，小实为阴；阴病在内，阳病在外也。）

　　脉小弱以涩，谓之久病；脉滑浮而疾者，谓之新病。（小为气虚，涩为无血，血气虚弱，故云久远之病也；滑浮为阳足，脉疾为气全，阳足气全，故云新浅之病也。）

　　脉急者，曰疝瘕，少腹痛。（按：疝为寒凝，瘕为气积，寒气凝积，少腹必痛也。何者？寒则脉急也。）

　　脉滑曰风，脉涩曰痹。（滑为阳，阳受病则为风；涩为阴，阴受病则为痹。）

　　缓而滑曰热中，盛而紧曰胀。（缓谓纵缓之状，非动之迟缓也。阳盛于中，故脉滑缓；寒气痞满，故脉盛紧也。）

　　脉从阴阳，病易已；脉逆阴阳，病难已。脉得四时之顺，曰病无他；脉反四时及不间脏，曰难已。（按：从逆，以脉病相应相反言。反四时，注谓春得秋，夏得冬，秋得夏，冬得四季脉，皆谓反四时，是也。不间脏句，惜未有解。如木病而火不病，病止于肝，犹易也。若肝病而心亦病，是母子俱病，其病最难，是为不间脏也。张景岳谓是传其所胜，夫传所胜，是鬼贼相刑，为已当死，岂止难已而已。间去声。）

　　臂多青脉，曰脱血。（按：肝，木也，其色青，主筋而藏血。臂之于身，犹木之枝也。肝血内空，其色外见。青脉，青筋也。）

　　尺脉缓涩，谓之解 。（尺谓阴部，腹肾主之。缓谓热中，涩为无血，热而无血，故解 并不可名之。然寒不寒，热不热，弱不弱，壮不壮，亦不可名之，谓之解 也。按：解 二字，他书并无，惟素问五见。王注殊为可疑，乃历代高贤，卒未有辨其非者。注言尺为阴部，腹肾主之，涩为无血，皆是也。至以缓为热中，则非矣。按缓之解有二：一为和缓，所谓脉有胃气是也；一为缓弱，元气亏损，脉来不及者是也。由是观之，涩为血少，缓为气虚无疑矣。脉之三部，虽各有所重，然常以尺为根本。故尺缓而涩，是知气虚血少，根本已亏。

　　解当作懈，谓懈弛无力也。 字从人从亦，言气血俱虚，形骸徒具，亦人而已。注以解 为不可名状之病，世岂有肾脉缓涩，而其病即奇怪若此者，恐无是理也。）

　　安卧脉盛，谓之脱血。（盛谓数急而大鼓也。按：脉盛者其邪必盛，邪盛则卧必不安。今反安卧，是知非阳邪盛强易明也。盖人日动而行，夜静而卧，卧而安，其气静矣。脉为血之府，脉急而数，其血动矣。故安卧脉盛，必脱血也。要之脱血之后，其卧亦必不安，血脱阴虚故也。）

　　尺涩脉滑，谓之多汗。（谓尺肤涩而尺脉滑也。肤涩者，谓荣血内涸。脉滑，谓阳气内余。血涸而阳气尚余，多汗而脉乃如是也。）

　　尺寒脉细，谓之后泄。（尺主下焦，诊应肠腹，故肤寒脉细，泄利乃然。按：胃主禁固二便，肾虚而寒则泄利，所谓肾泄是也。今人但见泄利，便用参术，反补其阳，泄利转甚，殊可叹也。）

　　脉尺粗常热者，谓之热中。（按：脉尺粗大，尺肤燥热，为阴虚阳盛，故令发热于内也。）

　　肝见庚辛死，（庚辛，为金伐肝木也。）心见壬癸死，（壬癸，为水灭心火也。）脾见甲乙死，（甲乙，为木克脾土也。）肺见丙丁死，（丙丁，为火铄肺金也。）肾见戊己死，（戊己，为土刑肾水也。）是谓真脏见，皆死。（按：此死于其所不胜也，亦谓之真脏，不独但代无胃之谓真脏也。）

　　颈脉动，喘疾咳，曰水。（按：所以然者，水入于肺则喘而咳，喘而咳则气上逆，故颈脉动也。）目里微肿，如卧蚕起之状，曰水。（评热病论曰：“水者阴也，目下亦阴也，腹者至阴之所居也，故水在腹中，必使目下肿也。”）溺黄赤，安卧者，黄胆。（肾劳胞热，故溺黄赤也。正理论曰：“谓之劳疸，以女劳得之也。”）

　　已食如饥者，胃疸。（是则胃热也。热则消谷，故食已如饥也。）目黄者，曰黄胆。（阳怫于上，热积胸中，阳气上燔，故目黄也。）面肿曰风。（按：头为诸阳之首，而面尤为阳中之阳，阴邪不能入，惟阳邪得而客之，故而肿曰风。风者，阳邪也。）足胫肿曰水。（按：地之湿气，自下受之。足为下部主阴，而水又为阴邪，故水入下部，则足胫肿也。按王本“目黄者曰黄胆”原在此下，因文义倒置，故移在“面肿曰风”之上。）

　　妇人手少阴脉动甚者，妊子也。（……按：全元起本作足手阴，而此云手少阴，于义皆通。盖手少阴心也，足少阴肾也，肾主精，心主血，精血交合，乃能有子，故少阴动甚为妊子之脉。动谓滑数也。）

　　人以水谷为本，故人绝水谷则死，脉无胃气亦死。所谓无胃气者，但得真脏脉，不得胃气也。所谓脉不得胃气者，肝不弦，肾不石也。（按：胃藏水谷，所以为十二经脉之长，见其所系至重也。脉无胃气，是为真脏见，宜云肝但弦、肾但石，而此反云不弦不石，且止说肝肾，而不及心肺脾何也？凡脉和缓，名为有胃气，故弦石而缓，乃得谓之弦石。若但弦石而无和缓之气，则是真脏而并不得谓之弦石矣，故云不弦不石。言弦石而钩毛代在其中，盖省文也。）

　　太阳脉至，洪大以长；（气盛故能尔。按：吕广曰“太阳王五月六月，其气大盛”故也。）少阳脉至，乍数乍疏，乍短乍长；（以气有畅未畅者也。按：吕广云：“少阳王正月二月，其气尚微，故其脉来进退无常。”）

　　阳明脉至，浮大而短。（谷气盛满故也。按：吕广云“阳明脉王三月四月，其气始萌未盛”故尔。按新校正云：“详无三阴脉，应古阙文也。难经云：太阴之至，紧大而长；少阴之至，紧细而微；厥阴之至，沉短以敦。”）

　　夫平心脉来，累累如连珠，如循琅 ，曰心平。（按：连珠，言其至之相续无间，且如玉之润泽也。琅 ，玉之光润者，注言珠类，误矣。）夏以胃气为本。（按：万物生于土，人养于胃，故四季各有土，而人无胃气则死也。）病心脉来，喘喘连属，其中微曲，曰心病。死心脉来，前曲后居，如操带钩，曰心死。（居，不动也。操，执持也。钩谓革带之钩。按：凡病死之脉，体状颇不相符，观者得其大意而已。）

　　平肺脉来，厌厌聂聂，如落榆荚，曰肺平。（浮薄而虚者也。）秋以胃气为本。病肺脉来，不上不下，如循鸡羽，曰肺病。（谓中央坚而两旁虚。）死肺脉来，如物之浮，如风吹毛，曰肺死。（按：肺脉固属轻虚，然过于浮薄则死。如物之浮，如风吹毛，轻浮无根之象也。）

　　平肝脉来，软弱招招，如揭长竿末梢，曰肝平。（如竿末梢，言长软也。）春以胃气为本。病肝脉来，盈实而滑，如循长竿，曰肝病。（长而不软，故若循竿。）死肝脉来，急益劲，如新张弓弦，曰肝死。（劲谓劲强，急之甚也。）

　　平脾脉来，和柔相离，如鸡践地，曰脾平。（按：脾脉尤贵平缓，脉缓而平，是谓和柔而不近于弱，若鸡之缓行而不急走也。）

