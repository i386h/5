<!-- { "loadSidebar": true } -->
　　长夏以胃气为本。（按，长夏，夏季十八日也。土分王于四季，而夏季独尊之为长者，以夏火生土，而土尤王故也。土王于长夏，而胃本属土，人不再食则饥，饥至七日则死，是故长夏虽当土王之时，亦以胃气为本也。）

　　病脾脉来，实而盈数，如鸡举足，曰脾病。（按：脾宜安静，故动则为病，如鸡举足，状其动之急。）死脾脉来，锐坚如鸟之喙，如鸟之距，如屋之漏，如水之流，曰脾死。（喙距，言锐坚也。水流屋漏，言其至也。水流谓平至不鼓，屋漏谓时动复住。按：羽属之足皆曰距，鸡距动稍急，故病，鸟距动尤速，故死也。）

　　平肾脉来，喘喘累累，如钩，按之而坚，曰肾平。（按：越人云：“其来上大下兑，濡滑如雀之喙曰平。”吕广曰：“上大者足太阳，下兑者足少阴，阴阳得所为胃气强，故谓之平。雀喙者，本大而未兑也。”按此但言肾之平脉如是，非解经文也。喘累如钩等义原不可解，阙疑可也。）冬以胃气为本。病肾脉来，如引葛，按之益坚，曰肾病。（按，引葛义亦不可解。）死肾脉来，发如夺索，辟辟如弹石，曰肾死。（辟辟如弹石，言促且坚也。按：肾宜沉敛，夺索者解散之意。冬脉虽宜如石，然弹石则搏击应手而无和缓之气矣。）

　　内篇　卷之二

　　玉机真脏论

　　此言五脏脉法证治之大要也。篇中精义凡八段：首段言五脏脉病，而论脾为孤脏，其义甚微；第二段言五脏受传之次，所谓死于其所不胜也；三段言众病皆始于风，以次传入，变化无穷；四段言真脏死期有远近之不同；五段言真脏脉之形象；六段言真脏所以独见之故，为篇中之要义；七段言诊视之法；末段言五实五虚，死中求活之妙。逐节不同如此，而名篇之意，单揭真脏，盖真脏之脉，以别死生，医家要务。玉机云者，即金匮名篇之意，皆珍重之辞也。

　　黄帝问曰：春脉如弦，何如而弦？岐伯对曰：春脉者肝也，东方木也，万物之所以始生也，故其气来软弱轻虚而滑，端直以长，故曰弦。反此者病。（按：越人云：“万物始生，未有枝叶，故其脉来，濡弱而长。”盖惟长则为弦，惟濡弱则弦而缓，弦缓故无病，反此则病矣。后俱仿此。）帝曰：何如而反？岐伯曰：其气来实而强，此谓太过，病在外；其气来不实而微，此谓不及，病在中。（气余则病在于外，气少则病在于中也。

　　按：吕广云：“实强者阳气盛也，少阳当微弱，今更实强，谓之太过。阳处表，故令病在外。厥阴之气养于筋，其脉弦，今更虚微，故曰不及。阴处中，故令病在内也。”）

　　帝曰：春脉太过与不及，其病皆何如？岐伯曰：太过则令人善忘，忽忽眩冒而巅疾；其不及则令人胸痛引背，下则两胁 满。帝曰：善！（忽忽，不爽也。眩谓目眩，视如转也。 谓腋下，胁也。忘当为怒字之误也。

　　按：旧本作忘，注云是怒，今从之。盖肝主怒，故肝盛则善怒。肝属木而主风，故眩冒。肝脉上出额与督脉会于巅，故巅疾。肝脉布胁，故胁 满，肝虚亦满，凡满不可即以为实也。 音区。）

　　夏脉如钩，何如而钩？岐伯曰：夏脉者心也，南方火也，万物之所以盛长也，故其气来盛去衰，故曰钩。

　　反此者病。（按：越人云：“夏脉钩者，南方火也，万物之所盛，垂枝布叶，皆下曲如钩，故其脉来疾去迟。”夫钩之为象，乃夏之平脉，经以盛衰为解，则似有病之脉。越人以疾迟注之，理不诬矣。然越人止言盛，经则言盛长，盖盛则自无不长也。）帝曰：何如而反？岐伯曰：其气来盛去亦盛，此谓太过，病在外；（来盛去亦盛，是阳之盛也，心气有余，是为太过。）其气来不盛，去反盛，此谓不及，病在中。（按：新校正云：“详越人肝心肺肾四脏脉，俱以实强为太过，虚微为不及，与素问不同。”）帝曰：夏脉太过与不及，其病皆何如？岐伯曰：太过则令人身热而肤痛，为浸淫；其不及则令人烦心，上见咳唾，下为气泄。帝曰：善！（按：心为牡脏而主火，故太过则火盛而为病矣。身热肤痛者，火外灼也。浸淫者，汗也，火逼肺而为汗也。心虚则火动而烦，火动则上炎于肺而咳，下入大肠，转魄门而为屁矣。然此本言心，而何以病必及于肺？盖火病则无所制而乱动以刑金也。）

　　秋脉如浮，何如而浮？岐伯曰：秋脉者肺也，西方金也，万物之所以收成也，故其气来轻虚以浮，来急去散，故曰浮。反此者病。（按：越人云：“秋脉毛者，西方金也，万物之所终，草木华叶，皆秋而落，其枝独在，若毫毛也，故其脉来轻虚以浮，故曰毛。”盖物之轻者莫如毛，而秋脉轻浮，故以名也。然秋脉之所以轻浮者，以秋当溽暑之后，去浊而清，唯清故轻，唯轻故浮。秋脉或言毛，此又言浮，同一理也。）帝曰：何如而反？岐伯曰：其气来毛而中央坚，两旁虚，此谓太过，病在外；其气来毛而微，此谓不及，病在中。帝曰：秋脉太过与不及，其病皆何如？岐伯曰：太过则令人逆气而背痛，愠愠然；其不及则令人喘，呼吸少气而咳，上气见血，下闻病音。帝曰：善！（按：旁虚中坚，内实之象，故为太过。肺气内实，必挟邪有火，故上逆而背痛。背为阳，气盛则并于阳。愠愠者，气凝滞而不散也。肺虚则气浮散而急促，故为喘为咳。肺虚亦喘咳，世尽以实治者，非也。见血者，气浮血动也，病音注亦作喘息，误矣，盖气下泄而多屁，故云下闻也。）

　　冬脉如营，何如而营？岐伯曰：冬脉者肾也，北方水也，万物之所以合藏也，故其气来沉以濡，故曰营。

　　反此者病。（按：王本作沉以搏，甲乙经搏当作濡，濡古软字，乃冬之平调脉。若沉而搏击于手，则冬脉之太过也。今改从之。又别篇肾脉并言石，而此言营，盖兵之驻处曰营，又经营、营谋皆取固密之义，亦石之意也。）帝曰：何如而反？岐伯曰：其气来如弹石者，此谓太过，病在外；其去如数者，此谓不及，病在中。（按：肾脉宜石，而弹石则击指矣。肾脉沉细而缓，乃为平脉，如数则阴虚矣。）帝曰：冬脉太过与不及，其病皆何如？岐伯曰：太过则令人解 ，脊脉痛而少气，不欲言；其不及则令人心悬如病饥， 中清，脊中痛，少腹满，小便变。帝曰：善！（按：解 解已辨于前，但太过之脉，病宜有余，而此见证并属不足，此何以故？丹溪云：“阴常不足。”盖人自有生以后，火日动，水日亏，其所谓太过者，不过脉象之搏击，正属水亏火动，非真肾气有余，故脉似太过而证皆不足也。如病饥者，水不制火也。 中清者，肾虚故寒也。少腹满者，肾气溢而不藏也。小便变者，溺色黄赤，水涸则浊，世尽以为热而治之以寒凉者，非也。）

　　帝曰：四时之序，逆从之变异也，然脾脉独何主？岐伯曰：脾脉者土也，孤脏，以灌四旁者也。（纳水谷，化津液，溉灌于心肝肺肾也。以不正主四时，故谓之孤脏。按：四脏偏守一隅，脾则居中四应，不主四时，乃为四时之所宗。）帝曰：然则脾善恶可得见之乎？岐伯曰：善者不可得见，恶者可见。（按：土王四季，随时而转，其无病也，平平而已。一有所苦，则形于脉而证见焉。）帝曰：恶者何如可见？岐伯曰：其来如水之流者，此谓太过，病在外；如鸟之喙者，此谓不及，病在中。（按：脾脉太过，比之水流，当是浮洪脉也。鸟喙，谓脾死脉，而止云不及，观者得其大意而已。）帝曰：夫子言脾为孤脏，中央土以灌四旁，其太过与不及，其病皆何如？岐伯曰：太过则令人四肢不举；（按：脾属土而主四肢，湿胜则凝重而不可举，脾虽湿土，常恶湿也。）其不及则令人九窍不通，名曰重强。（……脾为孤脏以灌四旁，今病则五脏不和，故九窍不通也。八十一难曰：“五脏不和则九窍不通。”重谓脏气重迭，强谓气不和顺。）

　　五脏受气于其所生，传之于其所胜，气舍于其所生，死于其所不胜。……此言气之逆行也，故死。（所谓逆者，次如下说。）肝受气于心，传之于脾，气舍于肾，至肺而死。心受气于脾，传之于肺，气舍于肝，至肾而死。脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾受气于肝，传之于心，气舍于肺，至脾而死。此皆逆死也。一日一夜五分之，此所以占死者之早暮也。（……朝主甲乙，昼主丙丁，四季土主戊己，晡主庚辛，夜主壬癸，由此则死生之早暮可知也。按：此五行生克之定例也。

　　王本云死生之早暮，甲乙经云占死者之早暮，详经文正言逆行死期，当以甲乙为是，从之。）

　　是故风者，百病之长也。（按：生气通天论“风者百病之始”，言百病皆起于风。此云百病之长，言诸邪以风为最也。其文虽殊，其义则同。）今风寒客于人，使人毫毛毕直，皮肤闭而为热，当是之时，可汗而发也。

　　（按：阴阳应象大论曰：“善治者治皮毛。”此之谓也。）或痹不仁，肿痛，当是之时，可汤熨及火灸刺而去之。（热中血气，则 痹不仁。寒气伤形，故为肿痛。）弗治，病入舍于肺，名曰肺痹，发咳上气。（按：宣明五气论曰：“邪入于阳则狂，邪入于阴则痹。”肺在变动为咳，咳则气上，故上气也。）弗治，肺即传而行之肝，病名曰肝痹，一名曰厥，胁痛出食。（肺金伐木，气下入肝，故曰勿治行之肝也。肝气通胆，胆善为怒，怒者气逆，故一名厥也。肝脉布胁，故胁痛。按：出食，注解不明。盖邪入于肝，则肝木盛而凌胃，故吐也。）当是之时，可按若刺耳。弗治，肝传之脾，病名曰脾风，发瘅，腹中热，烦心，出黄。（肝应风木，胜脾土，土受风气，故曰脾风，盖为风气通肝而为名也。脾之为病，善发黄瘅，故发瘅也。脾支别脉上膈注心，故腹中热而烦心，出黄色于便泻之中也。按：出黄注单指便泻，偏矣。盖黄为脾色，脾病则色见于外，凡身面发黄皆是也。）当此之时，可按，可药，可浴。弗治，脾传之肾，病名曰疝瘕，少腹冤热而痛，出白，一名曰蛊。（按：邪气入肾，聚而成形，故为疝瘕。肾之腑，膀胱也，膀胱当少腹，热结膀胱，气不得出，若冤抑者然，故曰少腹冤热而痛。惟热在膀胱，故又溺出白液也。一名曰蛊，注言“冤热内结，消铄脂肉，如虫之食，日内损削，故名曰蛊”，是也。）当此之时，可按，可药。弗治，肾传之心，病筋脉相引而急，病名曰螈。（肾不足则水不生，水不生则筋燥急，故相引也。阴气内弱，阳气外燔，筋脉受热而自跳掣，故名曰螈。按：螈音炽，筋抽掣也。）当此之时，可灸，可药。勿治，满十日，法当死。

