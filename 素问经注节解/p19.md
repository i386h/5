<!-- { "loadSidebar": true } -->
　　人有大谷十二分，（大经所会，谓之大谷。十二分者，十二经脉之部分。）小溪三百五十四名，少十二俞，（小络所会，谓之小溪。然以三百六十五小络言之者，除十二俞外，则当三百五十三。经言三百五十四，传写误以三为四也。按：俞，别本、元起，太素并作关。）此皆卫气之所留止，邪气之所客也，（按：卫为水谷之悍气。卫气者，昼日行于阳，夜行于阴。邪气中人，必根据卫气为出入。是大谷小溪，为卫气留止之所，即为邪气出入之所也。客解已见前。）针石缘而去之。（按：缘，因也。因邪客于何所，而用针石以攻去其病也。注以为夤缘随脉而行，似未确。）

　　诊病之始，五决为纪。五决谓以五脏之脉决生死之纲纪也。欲知其始，先建其母。（建，立也。母谓应时之王气也。先立应时之王气，而后乃求邪正之气也。）所谓五决者，五脉也。（五脏脉也。）是以头痛巅疾，下虚上实，过在足少阴、巨阳。（……按：头痛巅疾，是为上实。然其实也，似乎外感风邪，而岂知由于下虚之所致，故归原于肾与膀胱，盖惟下虚，故上实也。通评虚实论曰：“邪气盛则实。”精气夺则虚。是以善治者，不治标而治本也。）徇蒙招尤，目冥耳聋，下实上虚，过在足少阳厥阴。（……按：徇蒙招尤四字义，王注与新校正解俱未确。余谓当别是一病，或字有脱误，不得以其下有目冥句而即以目病为解，阙疑可也。目冥耳聋，上虚病也，虽似乎虚而非虚也，下实故也。肝胆二经相火寄焉，冲逆而上，故令冥聋。或曰：经但言下实，而子何以知其为火也？曰：冥聋之病，若非是火，则为精血亏损之候，是上下俱虚矣。今经言下实者，盖谓冥聋之病，不尽是虚，宜于肝胆求之，不可一于补肾也。然则何以治之？抑而泻之是矣。）腹满 胀，支膈胁，下厥上冒，过在足太阴、阳明。（按：满，饱闷也， 胀，则内外急迫矣。腹中如是，渐令 胁之间，支撑膈塞，其气逆上，令人昏冒者，皆脾胃之病。虚补实泻，令中气条达则善矣。 ，腋上。胁，两肋也。）

　　咳嗽上气，病在胸中，过在手阳明、太阴。（按：王本厥在胸中，甲乙经厥作病，今改从之。盖既云上气，不必更言厥矣。咳者有声无痰，嗽者有声有痰，咳嗽则气必上。肺病必咳嗽者，肺主诸气故也。然止治其太阴是矣，而并治其阳明何也？疏其腑而脏自通也。）心烦头痛，病在膈中，过在手巨阳、少阴。（……按：心主火，心病必烦，火上炎则头痛。膈中者心所主治，故云病在膈中也。治此之法，泻心不已，更利小肠是矣。按：诊病之法，但取五脏五腑之脉，而不及手少阳三焦、厥阴心包络者，何也？五脏之脉，专配五行，其为病也，确有指名。若夫三焦统括一身，包络辅佐心君，而总职在乎相火，游行无定，寄附各经。伯之缺而不言，或者其为是欤。）

　　凡相五色，……面黄目青，面黄目赤，面黄目白，面黄目黑者，皆不死也。（凡色见黄，皆为有胃气，故不死也。）面青目赤，面赤目白，面青目黑，面黑目白，面赤目青，皆死也。（无黄色而皆死者，以无胃气也。五脏以胃气为本，故无胃气皆曰死也。）

　　内篇　卷之二

　　宣明五气篇

　　五气，五脏之病气也。宣明者，宣发其义而使之彰明也。凡一十三则，为医宗之要旨，证治之津筏，临病所当体认者也。

　　五味所入：酸入肝，（肝合木而味酸也。）辛入肺，（肺合金而味辛也。）苦入心，心合火而味苦也。

　　咸入肾，（肾合水而味咸也。）甘入脾，（脾合土而味甘也。按：新校正云：“太素又云淡入胃。”）是谓五入。

　　五气所病：心为噫，象火炎上，烟随焰出，心不受秽，故噫出之。按：噫者，有气无声。心为火脏，火郁于内，欲上出而不能，于是闭口内吸，提下郁之气而出于口也。噫，于介切。肺为咳，（象金坚劲，扣之有声，邪击于肺，故为咳也。）肝为语，（象木枝条，而形支别，语宣委曲，故出于肝。按：语者，所以畅中之郁也。肝喜畅而恶郁，故为语以宣畅其气之郁。）脾为吞，（象土包容，物归于内，翕如皆受，故为吞也。）

　　肾为欠、为嚏，（按，欠，呵欠也，神气昏惰之所致。盖肾藏精，精虚则神气昏惰而欠焉。嚏，喷嚏也，肺气外达之所致。肾乃寒水，气易冰凝，肾为肺子，上达于母，则发而为嚏，不独外感风寒为嚏也。）胃为气逆、为哕、为恐，（按：气逆者肺之病也，胃亦何以气逆？盖胃为水谷之海，过饱则上行而为嗳腐。更或停滞不能下行，甚且逆出而为呕吐。虽与肺之喘促不同，其为气上冲逆则一也。哕，吃忒也。胃喜热而恶寒，寒入于胃，则气滞而为哕，是胃寒则哕也。其或胃火大炽，口必喜冷，或多食梨柿，或过用苦寒，以致火为寒抑，气乱而哕，是热极过寒则哕也。肾虚则恐，恐非胃病也。然胃本多气多血，其火最盛，火盛则烁水，水虚肾弱，肾不敌胃故为恐。胃病亦恐，不可不知也。）大肠小肠为泄，下焦溢为水，（大肠为传道之腑，小肠为受盛之腑，受盛之气既虚，传道之司不禁，故为泄利也。下焦为分注之所，气窒不泻，则溢而为水。）膀胱不利为癃，不约为遗溺，（按：灵枢经曰：“足三焦者，太阳之别也，并太阳之正，入络膀胱，约下焦，实则闭癃，虚则遗溺。”是也。）胆为怒，（按：怒者肝之志，胆其合也。然胆为中正之官，决断出焉。胆病则偏倚而不能决断，气从其合而为怒矣。）是为五病。

　　五精所并：精气并于心则喜，并于肺则悲，并于肝则忧，并于脾则畏，并于肾则恐，是谓五并，虚而相并者也。（按：五脏各有精，有精则有气，注谓火之精气，偏矣。经总言虚而相并，是并者兼并吞并之意。五脏之气，弱则见并于所不胜，金弱畏火，精气并于心而心盛矣。心主喜，心盛则气偏胜，于是不当喜而喜，喜即是病，病之有余者。治此之法，以恐胜之而已。若余四脏，文虽一例，而义实不同。如心之志为喜，肾之志为恐，精气并而入之，则志偏胜，是也。肺之志为忧，而此云悲，然悲从忧生，忧则必悲，义犹可通。若夫肝之志本为怒，而此反云忧；脾之志本为思，而此又云畏。夫忧者肺志，胜肝者也；畏者恐之类，肾志也，见胜于脾者也。五并之中，不同若此，岂得无说乎？曰：下文不言乎，虚而相并。盖谓人不虚则已，一虚则不惟见并于所不胜，即所胜者亦为其所并，而己之志尽为其所夺。是故肝并夫肺而为忧，脾并其肾而直畏，总为一虚之所致。悉而论之，精气并而自得其志者，心肺肾也。精气盛于所不胜以并其所胜者，脾也。精气盛于所胜，而反并其所不胜者，肝也。相并之故，皆本于虚。虚而相并，本则独多此语，伯盖自为注解。若如注所言，是止言并而非相并矣。）

　　五脏所恶：心恶热，（按：心虽火脏，然热极即以自焚。）

　　肺恶寒，（按：肺合皮毛，寒气易入，故曰形寒饮寒则伤肺也。）肝恶风，（按：肝虽属木而主风，然风太盛则木折。）脾恶湿，（按，脾本湿土，而性则喜燥，盖湿极则其气滞而不能运化矣。）肾恶燥，（燥则精竭涸。

　　按：肾者水也，以湿为事，水虚则无以制火而病燥，必有精血干槁之患矣。）是为五恶。

　　五脏化液：心为汗，（泄于皮腠也。）肺为涕，（润于鼻窍也。）肝为泪，（注于眼目也。）脾为涎，（溢于唇口也。）肾为唾，（生于牙齿也。）是为五液。

　　五味所禁：辛走气，气病无多食辛；（病谓力少不自胜也。按：辛入肺而肺主气，气既病矣，乃辛性宣散，少食以开郁滞可也，多食不几耗散真气乎。）咸走血，血病无多食咸；苦走骨，骨病无多食苦；（按：咸本入肾，而性阴走血，血生于心。五脏生成篇曰：“多食咸，则脉凝泣而色变。”脉又与心合，咸不宜多食，且有心火畏水之义焉。苦本入心，乃其性亦阴，其气坚而兼走骨，骨属阴而质坚也。然骨者，肾所主也。五脏生成篇曰：“多食苦，则皮槁而毛拔。”皮毛属肺，言苦入心而补火，火盛则刑金也。今言骨病无多食苦，是苦益心而火炽强，水不胜火之义也。心肾为水火之源，咸苦为味中之浊，为害更异，可多食乎，二者所禁与众不同，宜分别之。）甘走肉，肉病无多食甘，酸走筋，筋病无多食酸。（按：肉属脾，甘其味也。筋属肝，酸其味也。

　　甘酸为脾肝之正味，食之得宜，自足以补肉而养筋。若肉与筋既受病矣，而又恣其所喜，则补肉者适以消肉，而养筋者反以害筋矣，可多食乎。）是谓五禁，无令多食。（按：本则独多此一语，盖以药食失宜，病必转甚，所以谆谆致戒，前言之而末又重言之也。）

　　五病所发：阴病发于骨，阳病发于血，阴病发于肉，（骨肉阴静，故阳气从之；血脉阳动，故阴气乘之。）

　　阳病发于冬，阴病发于夏，（夏阳气盛，故阴病发于夏，冬阴气盛，故阳病发于冬，各随其少也。按：阳病何以发于冬？冬阴气敛，阳不能安，阳邪恶郁故也。阴病何以发于夏？夏阳气泄，阴乃外达，阴邪必随阳而出故也。）是谓五发五邪所乱：邪入于阳则狂，邪入于阴则痹，（邪居于阳脉之中，则四肢热盛，故为狂；邪入于阴脉之内，则六经凝涩而不通，故为痹。按：注脉字太凿，只云阴分阳分是矣。）搏阳则为巅疾，（邪内搏于阳，则脉流薄疾，故为上巅之疾。）搏阴则为喑，（邪内搏于阴，则脉不流，故令喑不能言。按：难经云：“重阳者狂，重阴者癫。”巢元方以邪入于阴则为癫。脉经云：“阴附阳则狂，阳附阴则癫。”孙思邈云：“邪入于阳则狂，邪入于阴则为血痹。邪入于阳，传则为癫痉；邪入于阴，传则为痛喑。”全元起云：“邪已入阴，复传于阳，邪气盛，脏腑受邪，使其气不朝，荣气不复周身，邪与正气相击，发动为癫疾。邪已入阳，今复传于阴，脏腑受邪，故不能言，是胜正也。”诸家之论不同，今具载之。）阳入之阴则静，阴出之阳则怒。（按：千金方云：“阳入之阴病静，阴出之阳病怒。”静与怒皆病也。要之静多凶，怒多吉。所以然者，凡病喜阳而恶阴也。）

　　是谓五乱。

　　五邪所见：春得秋脉，夏得冬脉，长夏得春脉，秋得夏脉，冬得长夏脉，……是谓五邪，……死不治。

　　（按：此相克之定例，所谓制于其所不胜，鬼贼相刑，未有不死者也。）

