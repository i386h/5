<!-- { "loadSidebar": true } -->
　　一、素问古目八十一篇，除亡刺法、本病两篇，实共七十九篇，其中论阴阳、脉象、治法者五十一篇，论针灸、穴俞者二十二篇，论岁运、六气者七篇。虽皆轩岐数圣人阐发救人妙义之所在，然其间有理数之分。阴阳、治法者理也，理本变化无方；针灸、岁运者数也，数则有象可拟。故特分为内外篇，庶使读是经者，于神理所在，精思而熟玩；象数所在，则仅记忆焉可也。

　　一、宋新校正言，汉艺文志云黄帝内经素问九卷，至隋经籍志云止存八卷，全元起注本亦云少第七卷，王太仆序素问言第七卷师氏藏之，即岁运天元纪等七篇也。新校正疑其篇卷浩大，以为别是阴阳大论之文，王氏特借以补所亡之卷，引张仲景伤寒论序为证，庸或有之。但素问一书，凡天地所有，无一不备，七篇虽独浩大，然畅论阴阳变化自应如是，书经亦出于壁，太仆之语岂即诬也。

　　一、素问文义虽经王氏注解，高保衡等校正，各云备极苦心矣，然错误脱漏处仍多。兹各于本篇条下，辨驳其是非，参考其得失，非敢訾议前贤，良以经旨不可冒昧，人命非同草菅，宁负狂妄之罪耳。至于管窥之见，疵自多，削而去之，是所望于后之君子。

　　一、太仆之注至真要大论也，“壮水之主以制阳光，益火之原以消阴翳”二语，阐前圣所未发，开后学之颛蒙，卓然千古，是注也而经矣。自余未尽合处，瑜不掩瑕，无失其为至文。

　　一、每篇各有命名之义，有为篇中要旨所关者，有毫无关涉，不过以起首有此数字而即以之为名者。又一篇之中，问答条款逐段不同。若非并为标出以提其纲，观者能无眩乱。兹特总序名目于篇首，如诗之有小序也。

　　一、篇中问答一项为一段，分注于其下，井然不乱，庶几心目了然。又其文气高古，句法错落，有一、二字为一句者，有十数字为一句者。兹于语气略断处读（音逗）之，读之音韵婉转而义理愈出，是乃所谓章句也。

　　一、是经去古既远，残缺自多。王注每曲为之解而理愈晦，即甲乙经、全元起注本以至新校正亦多未确。

　　兹不敢傅会，宁阙疑焉。

　　一、古本每篇旧有次叙数目，今既分为内外篇，已无次序，用何数目，故并去之。

　　一、训诂大家惟以诠释本文而已，医经则独不可。盖问答之意，不过偶举一端，原非脉病之全旨，后人执而泥之必偏矣。王注类多随文顺释。拙解则必会通大意而后诠释本文，或注明本文而后补出全旨，使观者融会心胸，庶不致有偏泥之害也。

　　一、内篇所载，皆阴阳变化之大义，脉象治法之要旨，固当细心体认。至于外篇，针灸如离合真邪等篇，岁运如至真要天元纪等篇，其中各有精义，所当节取以究其微，未可以其列之外篇而概视为肤浅也。

　　一、热论篇仲景之所祖之以为伤寒论者，字字皆有着落，段段各有精义。向阅王注，颇下恰意，方思有以易之而未能。后见乌程闵氏芝庆者集中，特为此篇作注，最为明确，无以易也，故全录之。惜乎此君不为素灵全经作注，诚憾事耳。

　　一、岁运七篇中有天文度数及天符岁会等义，实余素所不解者，王注既不快意，杜撰又非所能，阁笔者久之。

　　后得景岳张公类经注解，推算详明，确然可遵，竟全录之，间有不合处，乃附谨按于其下。兹集实赖二公之玉吾成也。

　　一、末后着至教等七篇，文辞意旨与全经绝不相类，的系后人假托以充篇目之数者。王氏一概混为之注而不能辨，直为其人所欺矣。自今道破，后之君子谅不以吾言为孟浪也。

　　一、是集或有谓余当全载原文，但于应节解处各记钩勒，庶使读者备悉源流，知经之所以节，注之所以另为解，是也。但此举原所以便肄习，苦仍列全文，则不特篇卷浩繁，且使读者心目眩乱，故予节略，非但省文，实所以豁心目也。

　　一、素问古目九卷，王氏分为二十四卷，未免太繁，今分内篇三卷，外篇六卷，合为九卷，仍古目也。

　　内篇

　　卷之一

　　谨按：素问之名，王太仆不解其义，并不知其着于何代。考之汉张仲景撰伤寒论，云本之素问，自是而降，晋皇甫士安云，素问论病甚精，王叔和撰脉经，云出于素问针经，隋书经籍志载有素问之目。由是言之，素问之名，始于汉代，而迭见于晋隋也。至其所以名素问之义，全元起云：“素者，本也。问者，黄帝问岐伯也。

　　书陈性情之原，五行之本，故曰素问。”又宋新校正引干凿度云：“夫有形者始于无形，故有太易，有太初，有太始，有太素。太易者，未见气也；太初者，气之始也；太始者，形之始也；太素者，质之始也。气形质具，而瘵由是萌生，故黄帝问此太素质之始也，素问之名，义或由此。”曰：不然，凡人之病，不病于已病而病于未病，养之不素则病生，治之不素则病成，轩岐以仁爱天下之心而相与阐发于千百世之上，则又问之有素，使后人无夭札之患，素之辞义大矣哉。

　　内篇　卷之一

　　上古天真论

　　人生于地，气禀于天，惟人受之，是谓天真。然能克保天真者，其惟上古之人乎。全元起本此篇在第九卷，王氏移置第一，今详文义，允宜弁首云。

　　昔在黄帝，生而神灵，弱而能言，幼而徇齐，长而敦敏，成而登天。（按：昔在云者，后人追叙之辞，犹虞书之纪尧典曰，若稽古帝尧也。成而登天；注谓鼎成而白日升天，事属虚诞。盖谓自生至长，道德既成而登天位也。）乃问于天师曰：余闻上古之人，春秋皆度百岁，而动作不衰。今时之人，年半百而动作皆衰者，时世异耶？人将失之耶？（按：天师，岐伯也。失谓失养生之道。）岐伯对曰：上古之人，其知道者，（按：天地有常道，人能体天地之道以为道，是谓知道者。）法于阴阳，和于术数，食饮有节，起居有常，不妄作劳，（按：不妄者，循理而动，不为分外之事。）故能形与神俱，而尽终其天年，度百岁乃去。

　　（去谓去离形骸也。按：形者神所根据，神者形所根，神形相离，行尸而已。故惟知道者，为能形与神俱。俱犹皆也。）今时之人不然也，以酒为浆，以妄为常，醉以入房，以欲竭其精，以耗散其真，动之死地，离于道也。乐色曰欲，轻用曰耗，乐色不节则精竭，轻用不止则真散。

　　老子曰：“弱其志，强其骨。”河上公曰：“有欲者亡身。”曲礼曰：“欲不可纵。”不知持满，不时御神，（言轻用而纵欲也。老子曰：“持而盈之，不如其己。”言爱精保神，如持盈满之器，不慎而动，则倾竭天真。

　　按：满不知持则溢矣，神不时御则驰矣。持谓谨守，御谓静摄。）务快其心，逆于生乐，起居无节，故半百而衰也。（快于心欲之用，则逆养生之乐矣。老子曰：“甚爱必大费。”）夫上古圣人之教也，下皆为之，（按：原本“圣人之教下也皆谓之”，字有脱误，文义难通。新校正言，全元起注本读作上古圣人之教也，下皆为之。

　　太素与千金同，杨上善解云，上古圣人使人行者身先行之，为不言之教，不言之教胜有言之教，故其下效行者众。元起读法亦通，但解者殊属蛇足。若曰，圣人之教原非虚言，而其民相感而化，已见之实行矣，故曰下皆为之也。）虚邪贼风，避之有时，（邪乘虚入，故为虚邪。窃害中和，谓之贼风。）恬 虚无，真气从之，精神内守，病安从来。（恬 虚无，静也。法道清净，精神内持，故其气从，邪不能害。）是以志闲而少欲，心安而不惧，形劳而不倦，（内机息，故少欲：外纷静，故心安。然情欲两忘，是非一贯，起居皆适，故不倦也。）气从以顺，各从其欲，皆得所愿，（志不贪，故所欲皆顺，心易足，故所愿必从，以不异求，故无难得也。按：气从以顺句义，是根上文解，惟其恬 少欲，故气顺而无病也。

　　各从其欲二句，是起下文意。注无分别。）故美其食，（顺精粗也。）任其服，（随美恶也。）乐其俗，（按：安俭陋也。）高下不相慕，（按：不卑 也。）其民故曰朴。（是所谓心足也。老子曰：“祸莫大于不知足，……知足之足常足矣。”）是以嗜欲不能劳其目，淫邪不能惑其心，愚智贤不肖，不惧于物，故合于道。（情计两忘，不为谋府，冥心一视，胜负俱捐。）所以能年皆度百岁而动作不衰者，以其德全不危也。（庄子曰：“德全者形全。”又曰：“无为而性命不全者，未之有也。”）

　　帝曰：人年老而无子者，材力尽耶？将天数然也？（按：材力，精力也。注谓材干可以立身，非。）岐伯曰：女子七岁，肾气盛，齿更，发长。（少阳之数次于七，女子为少阴之气，故以少阳之数偶之，明阴阳气和，乃能生成其形体。）二七，而天癸至，任脉通，太冲脉盛，月事以时下，故有子。（癸谓壬癸水也。任、冲，奇经脉也。肾气全盛，冲任流通，经血渐盈，应时而下，天真之气降，故云天癸也。然冲为血海，任主胞胎，二者相资，故能有子。所以谓之月事者，平和之气，常以三旬而一见也，故愆期者谓之有病。）三七，肾气平均，故真牙生而长极。（真牙，牙之最后生者。按：长极者，谓身长至此，后不更加也。）四七，筋骨坚，发长极，身体盛壮。（按：七七之半，盛极将衰之候也。）五七，阳明脉衰，面始焦、发始堕。阳明之脉气荣于面，故其衰也，发堕面焦。六七，三阳脉衰于上，面皆焦，发始白。（三阳之脉尽上于头，故三阳衰，则面皆焦，发始白。所以衰者，妇人之生也，有余于气，不足于血，以其月经数泄脱之故。）七七，任脉虚，太冲脉衰少，天癸竭，地道不通，故形坏而无子也。按：血阴为地道。（不通，经止也。形坏谓发堕、齿落、面焦而老弱不堪也。注非。）丈夫八岁，肾气实，发长，齿更。（老阴之数极于十，少阴之数次于八，男子为少阳之气，故以少阴合之。）二八，肾气盛，天癸至，精气溢泻，阴阳和，故能有子。（男女有阴阳之质不同，天癸则精血之形亦异，阴静海满而去血，阳动应合而泄精，二者通和，故能有子。）三八，肾气平均，筋骨劲强，故真牙生而长极。四八，筋骨隆盛，肌肉满壮。

