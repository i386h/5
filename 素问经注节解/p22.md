<!-- { "loadSidebar": true } -->
　　曰：一阳发病，少气，善咳，善泄。（一阳，谓少阳胆及三焦之脉也。胆气乘胃故善泄，三焦内病故少气，阳上熏肺故善咳。何故？心火内应也。）其传为心掣，其传为隔。（按：胆者木也，胆病不已，木郁火闭，心气厄塞，若以手掣之者然。隔，闭塞不通也，三焦主气，灌注一身，循环上下，病久不愈，则上下之气闭塞不通矣。）

　　二阳一阴发病，主惊骇，背痛，善噫，善欠，名曰风厥。（一阴，谓厥阴心主及肝之脉也。按：二阳胃与大肠，一阴肝与心主，其云发病，盖合四经而皆病，故见证有此四端。注单解肝与心主而不及二阳，且解善欠作肾气乘之，偏矣。夫肝病则惊，心病则背痛而噫，胃病则噫而欠。又肝，木也。大肠，金也。金气凌木，则惊且骇矣。惊骇则风动，木金火土，四气逆乱，是为风厥也。）

　　二阴一阳发病，善胀，心满，善气。（二阴，谓少阴心肾之脉也。按：二阴心与肾，一阳胆与三焦。三焦主气，气治则上下周流，气病则壅闭不通。今四经之病，胀满善气，似专属于三焦。而不知三焦者，决渎之官，水道出焉，上通气于心，下泄气于肾，而中则取决于胆。故四者皆病，则为胀为满，上壅下滞，气聚不行，而有似于三焦一经之病也。注言胆肾同逆，三焦不行，同逆二字既无着落，单说三焦亦偏。）

　　三阳三阴发病，为偏枯痿易，四肢不举。（按：三阴，注不明指何经，而且以偏枯属三阴不足，痿易属三阳有余。偏枯固不足矣，痿弱而至变易无常，是又岂有余者，真可怪也。夫三阴者，太阴脾与肺也。脾统血，脾病则血少而偏枯；肺主气，肺病则气虚而痿弱。易者变易不定，或手已而足，或足已而手，故云四肢不举也。

　　然四肢者，诸阳之本也。太阳小肠膀胱为阳经之一，小肠主受化物，膀胱主藏津液。二者同病，则一身乏灌溉之资，而筋络干槁，此皆足以致偏枯痿废之病者也。余谓此节之注，视二阳发病之注，其误更甚。夫以安道之贤，但知解分发之非，而又不能纠三阳有余之谬，此中缺陷，可胜补哉！）

　　鼓一阳曰钩，鼓一阴曰毛，鼓阳胜急曰弦，鼓阳至而绝曰石，阴阳相过曰溜。（按：此盖言阴阳为病之邪脉也。

　　然钩为心脉，毛为肺脉，弦为肝脉，石为肾脉，而溜则义无可考。今取鼓一阳等语观之，既非状其脉之形似，又非指其病之因由，实无意义，故注与诸家虽曲为之解，终未见其明确也。余谓素问中如此之类，不必强解，存之可也。）阴争于内，阳扰于外，魄汗未藏，四逆而起，起则熏肺，使人喘鸣。（……按：此言阴阳纷扰，以致气逆而为喘急之病者，肺病之一端也。阴主内，阳主外，内外争扰，则气乱而汗大泄，汗愈泄则气愈乱。

　　四逆非四肢厥逆，言诸经之气，奔迸逼肺，致令喘急叫呼也。注谓金鼓不已，以致肺病，是顶上文，误矣。

　　魄汗，解已见前。未藏，谓汗出不止也。喘鸣者，气急则喘，喘急则有呼吸之声也。）是故刚与刚，阳气破散，阴气乃消亡。（……刚谓阳也，盛极不久存，而阳气自散，阳已破败，阴不独存，故阳气破散，阴气亦消亡。

　　按：注解精矣，但前节言阴阳争扰则病肺，而此节则言两阳相并，为纯阳而无阴也。然刚即阳也，不言阳与阳，而言刚与刚者，两阳相并，暴悍之气，阳之亢也，是一说也。若其人已病阳强之症，而医复补其阳，或轻投参术，或误用姜附，是亦谓之刚与刚，保无破散消亡之患乎。）

　　死阴之属，不过三日而死；生阳之属，不过四日而已。（按：原本作四日而死，详上下文义，误矣。全元起注本作四日而已，今从之。）所谓生阳死阴者，肝之心谓之生阳，（母来亲子，故曰生阳，非惟以木生火，亦自阳气主生尔。）心之肺谓之死阴，（阴主刑杀，火复乘金，金得火亡，故云死。）肺之肾谓之重阴，（亦母子也，以俱为阴气，故曰重阴。）肾之脾谓之辟阴，死不治。（按：辟阴解，注不明快。辟犹僻也。肾，少阴也。脾，太阴也。肾病并脾，偏僻于阴矣，与肺之肾谓之重阴同意。夫人生于阳而死于阴，故其为病也，得阳则轻，得阴则重。木火之病何以生？阳也。心之肺，肺之肾，肾之脾，何以死？皆阴之属也。知阳之所以生，则知阴之所以死矣。）

　　结阳者，肿四肢。（以四肢为诸阳之本故。）结阴者，便血一升，（阴主血故。）再结二升，三结三升。

　　（按，结者，聚而不散之谓。阳主气，阴主血。热结阳分，则气壅于四肢而浮肿；热结阴分，则血动下行而见于二便，且视其结之深浅而血异焉。）阴阳结斜，多阴少阳曰石水，少腹肿。（按：同一结也，此何以言结斜？斜字之解，注不明言。夫斜犹偏也，偏于阳则热，偏于阴则寒。既阴阳并结矣，而其气之所结，或偏于阴，是多阴而少阳，为阴寒凝结，名曰石水。石水者，水气凝结如石，少腹股足肿硬之类是也。）二阳结，谓之消。

　　胃及大肠俱热结也。肠胃藏热则喜消水谷。三阳结，谓之隔。（小肠膀胱俱热结也。小肠结热则血脉燥，膀胱热则津液涸，故隔塞而不便泻。）三阴结，谓之水。（脾肺之脉俱寒结也。脾肺寒结则气化为水。）一阴一阳结，谓之喉痹。（三焦心主，脉并络喉，气热内结，故为喉痹。）阴搏阳别，谓之有子。（按，子者，男女之通称。阴谓尺脉，阳谓寸脉也。阴脉滑数，搏击独异，是为女子；阳脉滑动，与众相别，是为男子。阴阳宜分发男女，若如注所言，则混沦而无辨矣。据云尺脉搏击，与寸口殊别，阳气挺然，则为有子。既知尺为阴矣，尺脉搏击，何云阳气挺然？！若阳气挺然，则当是男子，而女子竟无诊法。启玄为先医宗匠，其误乃至于此。）

　　阴阳虚，肠辟死。（按：阴阳虚者，气血两亏之人也。如病他证，犹可平补。若犯下利脓血之证，则阴更乏竭，阳必耗散无余，未有不死者也。辟音 。）阳加于阴，谓之汗。（按：谓寸关浮大，加倍于尺脉，是邪气外达，其人必发汗。所以然者，凡邪得阴则内伏，得阳则外出也。注云“阳上搏，阴固之”等语，殊不可解。）阴虚阳搏，谓之崩。（……阴脉不足，阳脉盛搏，则内崩而血流下。按：阴虚则水涸不能制火，阳愈躁动，内扰其阴，而血为之不宁，其人必有崩漏之患矣。）

　　内篇　卷之二

　　五脏别论

　　五脏各有专司，如五行五色五味等，论之常也。然有常必有变，轩岐为之旁搜而曲尽其义。亦如阴阳之理，有正有变，并以别论名篇焉。

　　黄帝问曰：余闻方士，或以脑髓为脏，或以肠胃为脏，或以为腑。敢问更相反，皆自谓是，不知其道，愿闻其说。岐伯对曰：脑、髓、骨、脉、胆、女子胞，此六者地气之所生也，皆藏于阴而象于地，故藏而不泻，名曰奇恒之府。（脑髓骨脉，虽名为府，不正与神脏为表里。胆与肝合，而不同六腑之传泻。胞虽出纳，纳则受纳精气，出则化出形容，然出纳之用有殊于六腑，故言藏而不泻，名曰奇恒之府也。）夫胃、大肠、小肠、三焦、膀胱，此五者天气之所生也，其气象天，故泻而不藏，此受五脏浊气，名曰传化之府，此不能久留，输泻者也。（言水谷入已，糟粕变化而泄出，不能久久留住于中，但当化已输泻，令去而已，传泻诸化，故曰传化之府也。按：惟所受皆五脏之浊气，故不得不输泻而不能久留也。）魄门亦为五脏使，水谷不得久藏。（谓肛之门也。内通于肺，故曰魄门。受已化物，故为五脏行使。然水谷亦不得久藏于中。按：肛何以通于肺？肛为大肠之尽窍，而大肠与肺合故也。六腑受五脏之浊气，转输而下，必由肛出。故泻而不藏，不特六腑，即魄门亦然也。）所谓五脏者，藏精气而不泻也，故满而不能实。六腑者，传化物而不藏，故实而不能满也。（按：精气至贵而难实，化物至秽而不可久留，其藏其泻，真造化自然之妙用乎。化物，水谷所化之物也。）所以然者，水谷入口，则胃实而肠虚；食下，则肠实而胃虚。

　　故曰实而不满，满而不实也。（按：食入于胃而未至于肠，故胃实而肠虚；食离于胃而转入于肠，故肠实而胃虚。此以食之所在为实，食之所不在为虚，单指肠胃而言也。然就上文观之，语气虽似一意承转而下，确求其义，则逐节又各不同。首言脑髓骨脉胆胞六者，在脏腑之外，名曰奇恒。盖脏腑为正，而此为奇也。胆为肝腑，宜与胃大小肠等同言，而附于此者，以肠胃等五腑，俱上入而下出，皆泻而不藏，而胆则实藏而不泻，故并列于此也。次言五腑主泻者，以受五脏之浊气，故不能久留。不言水谷而水谷自在其中。然泻而不藏，不特五腑，更有魄门。魄门出糟粕，故单言水谷也。第三段虽是申论藏泻之义，乃其所言，则仅以满实为解。四段则以水谷之上下为虚实，专指肠胃而言，而三焦膀胱之义又缺也。余谓素问一书，如岁运、经穴、针灸、诸篇，辞义明显，学人可以字句求之。若夫阴阳变化之理，证治逆从之妙，脏腑职司之微，或离或合，或正或奇，是必神而明之乃可耳。如以前四节细阅之，方知文义甚活，读者幸毋拘执也。）

　　帝曰：气口何以独为五脏主？（按：气口，寸关尺之总名。所以诊脉而知脏腑之病者，谓脏腑有病，何以必诊于脉而知也。）岐伯曰：胃者水谷之海，六腑之大源也。（人有四海，水谷之海则其一也。受水谷已，荣养四旁，以其当运化之源，故为六腑之大源也。）五味入口，藏于胃以养五脏气，气口亦太阴也。（按：胃之所以为六腑之大源者，以五脏之气，皆借之以养也。胃为足太阴之腑，气口乃手太阴之经。饮食入胃而能运化为气者脾也，气充于五脏而使之着见于气口者则是肺，故云亦太阴也。）是以五脏六腑之气味，皆出于胃，变见于气口。（按：全元起本，出作入，谬矣。盖人得饮食之味以为养，而后脏腑之气充，是五脏六腑之气味，皆从胃出也。若作入解，是仍言五味矣。

　　然养脏腑之气者，胃也。而验脏腑之气者，气口也。有变必见，故曰变见。见，去声。）故五气入鼻，藏于心肺，心肺有病而鼻为之不利也……。（按：亦外候之一端也。）

