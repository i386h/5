<!-- { "loadSidebar": true } -->
　　拘于鬼神者，不可与言至德；（按：医道精微，是为至德，既惑于邪，言必不信。）恶于针石者，不可与言至巧；（恶于针石则巧不能施。）病不许治者，病必不治，治之无功矣。（心不许人治之，是其必死，强为治者，功亦不成。按：不许治，非不令人治也，如病本深而责效速，不知医而妄自用，及纵欲恣食，不遵教戒，皆不许治之类也。如是之人，强与之治，亦必无功，至哉先圣，为戒深矣。）

　　内篇　卷之二

　　经脉别论

　　阴阳五脏既有别论，而此篇亦以别论命名，盖以篇中所载，皆于正经正脉之外，旁搜其义，如喘汗各有所发之经，食饮入胃，五脏资之以为养等义，有正有奇，经脉之理始备，能经能权，治疗之法乃全也。

　　黄帝问曰：人之居处动静勇怯，脉亦为之变乎？岐伯对曰：凡人之惊恐恚劳动静，皆为变也。（变谓变易常候。按：恚，心怒也。）是以夜行则喘出于肾，（肾主于夜，气合幽冥，故夜行则喘息内从肾出也。）淫气病肺。（按：淫者溢也，谓病之余气也。劳肾肾虚，病必及肺，子令母虚也。）有所堕恐，喘出于肝，（恐生于肝，堕损筋血，因而奔喘，故出于肝也。）淫气害脾。（按：诸经凡虚则皆见侮于所不胜，惟肝虚则气有所激而反能乘其所胜。古人谓肝不宜补，良有以也。）有所惊恐，喘出于肺，（惊则心无倚，神无所归，气乱胸中，故喘出于肺也。）淫气伤心。（按：心主神明，惊恐则气上奔肺，神明乱而心反为之伤矣。）

　　度水跌仆，喘出于肾与骨。（跌谓足跌，仆谓身倒也。按：水湿则病肾，跌仆则伤骨，故均令为之喘也。）

　　当是之时，勇者气行则已，怯者则着而为病也……。（评热论曰：“邪之所凑，其气必虚。”固如是也。）

　　故饮食饱甚，汗出于胃。（饱甚胃满故也。）惊而夺精，汗出于心。（按：变出意外，心不及持，故精气夺而汗出也。）持重远行，汗出于肾。（按：肾主骨，骨劲乃能持重。若所持既重而行又远，则骨惫肾虚，气外泄而为汗矣。）疾走恐惧，汗出于肝。（按：肝主筋，肾主恐惧，走疾则筋伤，恐惧则气馁，肝外泄而为汗矣。

　　恐者虑患之将来，惧则畏缩而不前也。）摇体劳苦，汗出于脾。（按：劳倦伤脾故也。）故春秋冬夏，四时阴阳，生病起于过用，此为常也。（五脏受气，盖有常分。用而过耗，是以病生。按：过用谓不量力而勉强也。）

　　食气入胃，散精于肝，淫气于筋。（按：此言食之养人，其气流行于脏腑，变化精微而成脉也，食既入胃，脾为之运，糟粕下行，而其精华则先散布于肝经，以肝为春木，主生发之令故也。肝主筋，肝得食气以为养，则厌饫之余，自当淫溢而及于筋矣。病气为淫，食之精气亦以淫言者，皆指其余而称也。）食气入胃，浊气归心，淫精于脉。（按：食之所化，有清有浊；清化气，气无形而行五脏，必借肝以散布，故肝言散精也；浊化血，血有质，心得食气以为养，而血始生焉，故云浊气归心也。然心之合，脉也。心惟得食之浊气以生血，而后血乃灌注于一身而成脉，是脉之精华，又实心所淫溢而成也。此脉字指周身脉络，下渐说到寸关尺上。）

　　脉气流经，经气归于肺，肺朝百脉，输精于皮毛。（按：经，经络也。言血之精华，既化而为脉，而脉已有气，流行于十二经络之中，总上归于肺。肺为华盖，贯通诸脏，为百脉之大要会，故云朝百脉也。然肺之合，皮毛也。既周身之血脉，皆上朝于肺，于是肺聚血脉之精华，外输于所合，血气盛者皮毛润泽，虚者自枯槁也。）

　　毛脉合精，行气于府。（府谓气之所聚处也，是谓气海，在两乳间，名曰膻中也。按：气海穴名，在脐下一寸五分。据此膻中亦名气海，所谓上气海也。）府精神明，留于四脏，气归于权衡，权衡以平，气口成寸，以决死生。（按：言食入于胃，变化气血，外输于皮毛，内运于诸脏，而总变见于气口也。脏本五而此言四者，盖指心肝脾肾言。以肺为诸脏之盖，经气归肺，肺朝百脉，而行气于心肝脾肾，故云留于四脏也。）

　　饮入于胃，游溢精气，上输于脾。（水饮流下，至于中焦，水化精微，上为云雾，云雾散变，乃注于脾。灵枢经曰：“上焦如雾，中焦如沤。”此之谓也。按：此又言饮之养人，其气亦流行于脏腑，变化精气而见于脉也。胃主受纳，脾主运化，故饮入于胃，而其精气必先及脾也。然前食入于胃，何以独不言脾？盖前言食之养人，其功效至于如此，虽不言脾，而运化之力自在其中矣。此则言水饮循经而行，无所不到，始于脾而遍于五脏。

　　游溢者，涵泳遍满之义也。）脾气散精，上归于肺，通调水道，下输膀胱。（水土合化，上滋肺金，金气通肾，故调水道，转注下焦，膀胱禀气，乃为溲矣。灵枢经曰：“下焦如渎。”此之谓也。）水精四布，五经并行，合于四时五脏，阴阳动静，以为常也……。（按：水之入胃也，浊汁虽下达于膀胱矣，而其精华灌注洋溢，化为津液，于是一身无干槁之患，无病之人常如是也。王本阴阳揆度，新校正云：“一本作阴阳动静。”较确，今从之。）

　　阳并于上，四脉争张，气归于肾。宜治其经络，泻阳补阴。（……心脾肝肺，四脉争张，阳并于上者，是肾气不足，故气归于肾也。阴气足，则阳气不复并于上矣。按：注解精妙。凡六脉浮数洪大，重按无力，其证面红目赤，火气上升，躁扰不宁，至夜尤甚者，尽属肾虚水亏，不能制火，孤阳上浮，有似三阳实热，而不知为肾气不足之所致。肾足则水王，水王则火自降而归于源矣。俗医辄用苦寒，其火愈盛，曷不取此书而读之也。）

　　内篇　卷之二

　　血气形志篇

　　人身脏腑气血，表里配合，自有一定之常数，篇中但为平叙，而无所论断焉。至于经穴针刺之法，亦略举其大概而已，不足录也。

　　夫人之常数，太阳常多血少气，少阳常少血多气，阳明常多气多血，少阴常少血多气，厥阴常多血少气，太阴常多气少血，此天之常数。（血气多少，此天之常数，故用针之道，常泻其多也。按：新校正云：“按甲乙经十二经水篇云：‘阳明多血多气，太阳多血多气，少阳少血多气，太阴多血少气，少阴少血多气，厥阴多血少气。太阳太阴血气多少与素问不同，又阴阳二十五人形性血气不同篇与素问同，盖皇甫疑而两存之也。’”）

　　足太阳与少阴为表里，少阳与厥阴为表里，阳明与太阴为表里，是为足阴阳也。手太阳与少阴为表里，少阳与心主为表里，阳明与太阴为表里，是为手之阴阳也。（按：足太阳，膀胱；少阴，肾也。少阳，胆；厥阴，肝也。

　　阳明，胃；太阴，脾也。手太阳，小肠；少阴，心也。少阳，三焦；厥阴，心主也。阳明，大肠；太阴，肺也。

　　脏阴而腑阳，脏为里而腑为表也。）今知手足阴阳所苦，凡治病必先去其血，乃去其所苦，伺之所欲，然后泻有余，补不足……。（按：恶血留于经络，病为所苦，故欲去所苦，必先刺去其血也。伺，潜察也。血去之后，潜察其好恶，则知其病属有余或不足，而后可以补泻矣。）刺阳明，出血气；刺太阳，出血恶气；刺少阳，出气恶血；刺太阴，出气恶血；刺少阴，出气恶血；刺厥阴，出血恶气也。（明前三阳三阴气血多少之刺约也。按：篇首注云：“用针之道，常泻其多。”是以多者宜出，而少者常恶其出也。按：新校正云：“此刺阳明一节，宜续前泻有余补不足之下，不当在治五形志之后。”今详文义，最为恰当，故挈置于此。）

　　形乐志苦，病生于脉，治之以灸刺。（形谓身形，志谓心志，形乐谓不甚劳役，志苦谓结虑深思。按：脉，周身脉络也。脉络者，血气之所荣。今身虽逸而心独苦，气秘血滞，周身之脉络为之壅遏而病生矣。秘者疏之，滞者导之，疏秘导滞，无如灸刺。）形乐志乐，病生于肉，治之以针石。（筋骨不劳，心神悦怿，则肉理相比，气道满填，卫气怫结，故病生于肉也。夫卫气满，以针泻之。结聚脓血，石而破之。石谓石针，则砭石也。）

　　形苦志乐，病生于筋，治之以熨引。（形苦谓修业就役也，熨谓药熨，引谓导引。按：过劳则筋伤，筋伤遇热则弛缓，遇寒则拘急，熨而引之，斯柔和而无缓急之患矣。）形苦志苦，病生于咽嗌，治之以百药。（按：内苦其心神，外劳其形体，则火焰而水亏矣。水不胜火，火无所制而上浮于咽嗌，与恣食炙 以致实热结聚者不同也。治此之法，或滋阴以降火，或引火以归源，少佐辛凉，以开其结滞。按：甲乙经咽嗌作困竭，百药作甘药。）

　　形数惊恐，经络不通，病生于不仁，治之以按摩醪药。是谓五形志也。（按摩者，所以开通闭塞，导引阴阳。

　　醪药者，所以养正祛邪，调中理气。醪药，酒药也。不仁， 重也。按：惊则气乱，恐则气下，故令经络闭拒而不通。气既不通，则血凝滞而不知痛痒。不仁者，气血顽木之故也。）

　　内篇　卷之二

　　宝命全角论

　　命者人所宝，形者命所倚，欲宝其命，必全其形。全角之道，针其一矣，故篇中所载，多用针之法。至于木得金而伐五句，虽是生克之常，然其中别有至理。但与上下文义不甚相合，此篇当是缀集成文者也。

　　黄帝问曰：天复地载，万物悉备，莫贵于人。人以天地之气生，四时之法成。君王众庶，尽欲全角，形之疾病，莫知其情，留淫日深，着于骨髓，心私虑之。余欲针除其疾病，为之奈何？（按：病各有情，情不易知，故常留连淫 而深入于内也。）岐伯对曰：夫盐之味咸者，其气令器津泄。（凡虚中而受物者，皆谓之器，其于体外则为阴囊，其于身中所同，则为膀胱矣。咸之为气，天阴则润，在土则浮，在人则囊湿而皮肤剥起。）

　　弦绝者其音嘶败，木敷者其叶发，病深者其声哕。（按：弦，肝脉也。绝者，急而欲绝也。弦急之极，木反侮金，肺不得令。肺主音声，故令嘶嘎而败坏。嘶嗄者，喑哑不清也。敷，布也。发，畅茂也。木气敷布于外则枝叶茂，然惟叶太茂而木力竭矣。哕，吃忒也。虽有寒热误治之不同，总为胃气乖忤上逆于肺之所致，暴病得之犹为易治，若久病犯此，九死一生。所以者何？万物养于土，人命养于胃，胃不安而气乖逆，以致吃忒不已，即或不死，病亦深矣。按帝问本欲用针除疾，而伯乃以病之难治三者为对，意谓若此之类，针亦无用。

