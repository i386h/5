<!-- { "loadSidebar": true } -->
　　而且先以咸味引兴，以见病在内者形于外也，犹器内盛盐，外必潮湿。王注混解无别。杨上善又以咸味、弦绝、木敷三者，引入声哕。皆不善解经旨者也。嘶音西，破声也。嗄音沙，去声。哕音一决切。）人有此三者，是谓坏府，毒药无治，短针无取，此皆绝皮伤肉，血气争黑。（按：坏府注谓损坏其府而取病，且引抱朴子开胸纳饼为证，荒诞极矣。坏府者，谓脏腑败坏，病之难治者也。毒药解已见前。争黑谓血气纷争而黑色见于外，今之病危色黯者是也。）

　　帝曰：余念其痛，……为之奈何？岐伯曰：夫人生于地，悬命于天，天地合气，命之曰人。……天有阴阳，人有十二节。（节谓节气，外所以应十二月，内所以王十二经脉也。）天有寒暑，人有虚实。（寒暑有盛衰之纪，虚实表多少之殊。）能经天地阴阳之化者，不失四时。知十二节之理者，圣智不能欺也。能有八动之变，五胜更立，能达虚实之数者，独出独入， 吟至微，秋毫在目。（按：易曰：“与天地合其德，与四时合其序，与鬼神合其吉凶。”殆谓是欤。圣智岂欺人，此特甚言之耳。八动注谓八节之风变动，五胜谓五行之气相胜，立谓当其王时，变谓气至而变易，分疏是也。吟，吟咏也。 ，杨上善云：“谓露齿出气。”非也。 音区，张口貌。 吟至微，犹言开口皆是至理也。）

　　帝曰：人生有形，不离阴阳，天地合气，……不可胜量，虚实 吟，敢问其方？岐伯曰：木得金而伐，火得水而灭，土得木而达，金得火而缺，水得土而绝，万物尽然，不可胜竭。（按：五行相胜，此其常也。

　　乃土独与众异者，土浓而顽，苟无物焉以通之，则且为石田而何以生长夫万物。是故乘其弱而克之者木也，疏其理而通之者亦木也。土得木而达，其义精哉！但此五句，与上下文义不合，宜分别之。）

　　故针有悬布天下者五，黔首共余食，莫知之也。（按：悬布犹言昭着。黔首，黎民也。余食，多食也，言但知饮食而不知其理也。）一曰治神，（专精其心，不妄动也。按：此注作用针者言，是也。杨上善作治五脏之神，误矣。）二曰知养身，（按：平人气象论曰：“医不病，故为病患平息以调之为法。”然则欲治人之病者，可不自养其身乎。杨上善又作内外养形解，新校正复从而和之，反优杨劣王，皆不体认经旨而相率傅会也。）

　　三曰知毒药为真，（按：病可速取者针为便，病宜缓治者药为安。但知之不真，则宜正宜从，未免与病相左耳。血气形志篇曰：“形乐志乐，病生于肉，治之以针石。形苦志苦，病生于咽嗌，治之以百药。”然则针与药二者，凡病所必需，而医家所当互用也。新校正本杨氏之说，亦以此节为病患自知。噫！病患苟自知真药，安用医为哉。毒药， 剂也。）四曰制砭石小大，古者以砭石为针，故不举九针，但言砭石耳。当制其大小，随病所宜而用之。五曰知脏腑血气之诊。（……按：用针者固须知药，然尤当知脉也。不知脉，则孰为脏腑，孰为血气，或虚或实，而补泻之法奚施。果知脉，且知药矣，用针之道，其全矣乎。）帝曰：愿闻其道。岐伯曰：凡刺之真，必先治神。（按：再言治神，杨说之误可见矣。）五脏已定，九候已备，后乃存针。（先定五脏之脉，备循九候之诊，而有太过不及者，后乃存意于用针之法。）众脉不见，众凶弗闻，外内相得，无以形先。（按：心有所存，弗见弗闻，略形迹而专尚神明也。此正所谓治神者，用针者当如是也。可玩往来，乃施于人。玩谓玩弄，言精熟也。）

　　人有虚实，五虚勿近，五实勿远，至其当发，闲不容 。（按：虚者病深而效缓，实者病浅而功速，应机决策，毫厘莫爽。 音舜，目开阖摇动也。）手动若务，针耀而匀。（按：手持针而心不乱营，针明净而中病得所，此持针之要道也。）静意视义，观适之变，是谓冥冥，莫知其形。……伏如横弩，起如发机……。（按：内治其神，外应多变，几无形迹之可求，而一发则无不中也。）

　　内篇　卷之二

　　汤液醪醴论

　　本篇虽以汤液醪醴名篇，而其要义在后半截。盖胀证一项，最为吃紧。去宛陈 者，除实积也。开鬼门者，表外邪也。洁净府者，利小便而水下泄也。三者治胀之法略备矣。

　　黄帝问曰：为五谷汤液及醪醴奈何？（按，张景岳曰：“汤液醪醴，皆酒之属。”韵义云：“醅酒浊酒曰醪。”诗话云：“酒之甘浊而不 者曰醴。”然则汤液者，其即清酒之类欤。醪音劳。醴音礼。 音济。）岐伯对曰：必以稻米，炊之稻薪，稻米者完，稻薪者坚。帝曰：何以然？岐伯曰：此得天地之和，高下之宜，故能至完；伐取得时，故能至坚也。（按：完，全备也。坚，苍劲也。稻得四时中和之气，其性平，其味淡，日以养人，以其力全而功备也。稻薪采于秋末冬初，故其色苍而质劲也。）帝曰：上古圣人之作汤液醪醴，为而不用，何也？岐伯曰：自古圣人作汤液醪醴者，以为备耳，夫上古作汤液，故为而弗服也。按：圣人不治已病治未病，故但为备用而不服也。中古之世，道德稍衰，邪气时至，服之万全。（虽道德稍衰，邪气时至，以心犹近道，故服用万全也。）帝曰：今之世不必已，何也？（言不必如中古之世，何也？）岐伯曰：当今之世，必齐毒药攻其中，石针艾治其外也。（按：世愈隆则法愈备。齐，剂同。）帝曰：形弊血尽而功不立者何？岐伯曰：神不使也。

　　（按：张景岳曰：“凡治病之道，攻邪在乎针药，行药在乎神气，故治施于外，而神应于中，使之升则升，使之降则降，是其神之可使也。若以药剂治其内而脏气不应，针艾治其外而经气不应，是其神气已去而无可使，虽竭力治之，终成虚废尔。”）帝曰：何谓神不使？岐伯曰：针石道也。精神进，志意治，故病可愈。（按：治病之法，必需针石，是针器也而道存焉。王本“精神不进，志意不治，故病不可愈。”今详上下文语气，似有错误。按新校正云：“全元起本作精神进，志意治，故病可愈。”文义较贯，今改从之。）今精坏神去，荣卫不可复收。何者？嗜欲无穷，而忧患不止，精气弛坏，荣泣卫除，故神去之而病不愈也。（按：张景岳曰：“肾藏精，精为阴；心藏神，神为阳。精坏神去，则阴阳俱败，表里俱伤，荣卫不可复收拾矣。此其故，以今人嗜欲忧患不节，失其所养，故致精气弛坏，荣泣卫除而无能为力也。荣，营同。泣，涩同。”）帝曰：夫病之始生也，极微极精，必先入结于皮肤。今良工皆称曰病成，名曰逆，则针石不能治，良药不能及也。今良工皆得其法，守其数，亲戚兄弟，远近音声日闻于耳，五色日见于目，而病不愈者，亦何暇不早乎？（按。张景岳曰：“极微者，言轻浅未深，极精者，言专一未乱，斯时也，治之尚易。及其病成，则良工称为逆矣。然良工之治，既云得法，而至数勿失，亲戚之闻见极熟，而声色无差，宜乎无不速愈者。而愿使其直至于精坏神去而病不能愈，亦何暇治之不早乎。暇，犹言慢事也。”）岐伯曰：病为本，工为标，标本不得，邪气不服，此之谓也。（按：本犹先也，标犹后也，言先有病而后有医治之也。病必得医而后愈，医能胜任谓之良。倘真良者或不任，而所任者未必良，则邪仍暴横，病何由愈，是谓标本不相得，惜乎后世多蹈此弊也！五脏别论曰：“拘于鬼神者，不可与言至德；恶于针石者，不可与言至巧；病不许治者，病必不治，治之无功矣。”正此谓也。）

　　帝曰：其有不从毫毛生，而五脏阳已竭也，津液充郭，其魄独居，孤精于内，气耗于外，形不可与衣相保，此四极急而动中，是气拒于内，而形施于外，治之奈何？（按：张景岳曰：“不从毫毛生，病生于内也。

　　五脏阳已竭，有阴无阳也。津液，水也。郭，形体胸腹也。胀论曰：‘夫胸腹，脏腑之郭也。’凡阴阳之要，阴无阳不行，水无气不化。故灵兰秘典论曰：‘气化则能出矣。’今阳气既竭，不能通调水道，故津液妄行，充于郭也。魄者阴之属，形虽充而气则去，故其魄独居也。精中无气，则精孤于内。

　　阴内无阳，则气耗于外。三焦闭塞，水道不通，皮肤胀满，身体羸败，故形不可与衣相保也。四肢者诸阳之本，阳气不行，故四极多阴而胀急也。胀由阴滞，以胃中阳气不能制水，而肺肾俱病，喘咳继之，故动中也。此以阴气格拒于内，故水胀形施于外而为是病。”郭音廓。）岐伯曰：平治于权衡。（按：张景岳曰：“平治之法当如权衡者，欲得其平也。且如水胀一证，其本在肾，其标在肺。如五脏阳已竭，魄独居者，其主在肺，肺主气，气须何法以化之。津液充郭，孤精于内，其主在肾，肾主水，水须何法以平之。然肺金生于脾，肾水制于土，故治肿胀者，必求脾肺肾三脏，随盛衰而治得其平，是为权衡之道也。”）去宛陈 ，微动四极，温衣，缪刺其处，以复其形，开鬼门，洁净府，精以时服，五阳已布，疏涤五脏，故精自生，形自盛，骨肉相保，巨气乃平。帝曰：善！（按：张景岳曰：“宛，积也。陈，久也。 ，斩草也。谓去其水气之陈积，欲如斩草而渐除之也。四极，四肢也。微动之，欲其流通而气易行也。温衣，欲助其肌表之阳，而阴凝易散也。然后缪刺之，以左取右，以右取左，而去其大络之留滞也。鬼门，汗空也，肺主皮毛，其藏魄，阴之属也，故曰鬼门。净府，膀胱也，上无入孔而下有出窍，滓秽所不能入，故曰净府。邪在表者散之，在里者化之，故曰开鬼门洁净府也。水气去则真精服。服，行也。阴邪除则五阳布。五阳，五脏之胃气也。由是精生形盛，骨肉相保，而巨气可平矣。宛，郁同。 音 。”）

　　内篇　卷之二

　　异法方宜论

　　五方之地，各有所宜，治病之法，因之而异，乃方土大略之论也。若夫赋性特异，则北反热而南反寒，间气为病，则夏恶寒而冬恶热，有不可以执一论者，是又贵乎变而通之也。

　　黄帝问曰：医之治病也，一病而治各不同，皆愈，何也？（不同，谓针石、灸 、毒药、导引、按跷也。）

　　岐伯对曰：地势使然也。（按：同一地也，而五方之势不同；其为病也，治之自不得不异。）故东方之域，天地之所始生也。（按：应时之春。）鱼盐之地，海滨傍水，其民食鱼而嗜咸，皆安其处，美其食。（按：性以习而迁。）

