<!-- { "loadSidebar": true } -->
　　（按：八八之半，亦盛极时也。）五八，肾气衰，发堕，齿槁。（按：肾主骨，齿为骨之余。肾蓄精而藏血，发者血之余。肾气既衰，则发齿失所养，故槁堕。）六八，阳气衰竭于上，面焦，发鬓须白。七八，肝气衰，筋不能动，天癸竭，精少，肾脏衰，形体皆极。八八，则齿发去。（按：至此则不但槁堕而已也。女子二七而天癸至，男子二八而天癸至。七，阳数也，女阴何以发于阳？八，阴数也，男阳何以发于阴？夫阳不可无阴，阴不可无阳，阴必得阳而生，阳必需阴而长，女始于七，男始于八，其亦阴阳相触而后动者乎。）肾者主水，受五脏六腑之精而藏之，故五脏盛，乃能泻。（按：五脏各有精，随用而灌注于肾，此乃肾为都会关司之所，非肾一脏而独有精也。夫肾藏五脏之精，是肾为五脏之本矣。男女之壮也，并始于肾气之盛实；其后也，亦由于肾气之衰微。人之盛衰皆本原于肾，此故总以肾结之。盛乃能泻，人其能终盛乎。）今五脏皆衰，筋骨解惰，天癸尽矣。故发鬓白，身体重行步不正而无子耳。（按：解与懈同。）

　　帝曰：有其年已老而有子者，何也？岐伯曰：此其天寿过度，气脉常通，而肾气有余也。（所禀天真之气，本自有余。）此虽有子，男不过尽八八，女不过尽七七，而天地之精气皆竭矣。帝曰：夫道者年皆百数，能有子乎？岐伯曰：夫道者能却老而全角，身年虽寿，能生子也。……按：得道之人，精神完固，老而不老，筋骨劲强，无异年少，即前所谓形与神俱者也。男不过尽八八二句，言即能生子，亦不出天癸之数之外，是指生子者言。注作所生之子寿不过天癸之数，误矣。

　　内篇　卷之一

　　四气调神论

　　四序推迁，气因时而变。人在气交之中，顺之则得其所，逆之则疾病生。通篇之旨，盖教人顺时而养其气也。

　　春三月，此谓发陈，（按：发，发舒也。陈，陈积也。谓发舒其去冬之所陈积也。注言气潜发散，陈其姿容，是陈与发无辨矣。）天地俱生，万物以荣。（按：以上四句言天地之气，以下言人当顺时以养其气也。）夜卧早起，广步于庭，被发缓形，以使志生，（按：象春气之发生，无令志气抑郁也。）生而勿杀，予而勿夺，赏而勿罚，（按：顺承天时，以养生生之气。）此春气之应，养生之道也。（所谓因时之序也。春阳布发生之令，故养生者必谨奉天时也。）逆之则伤肝，夏为寒变，奉长者少。（按：此言人若不能顺时以养其气，则病自生也。

　　逆，注作反行胜已之令，太拘，不能顺时而养其气即逆也。逆春之气，何以夏为寒变？盖木旺于春而实火之所自生，既不能应春而养其生发之机，则木衰无以生火，故至于夏，宜热而反寒，是为寒变也。奉者，自下与上、从此达彼之辞。天地之气，生发于春，长养于夏，收敛于秋，归藏于冬，缺一不可，倒置不可。冬之藏，秋所奉也；秋之收，夏所奉也；夏之长，春所奉也；春之生，冬所奉也。苟不能应春而反逆其生发之气，至夏自违其融和之令，是所奉者少也。后仿此。）夏三月，此谓蕃秀，（蕃，茂盛也。秀，华美也。阳自春生，至夏洪盛，物生以长，故蕃秀也。）天地气交，万物华实。（举夏至也。脉要精微论曰：“夏至四十五日，阴气微上，阳气微下。”由是则天地气交也。按：华实，犹言开华结实，非秋冬之成实也。）夜卧早起，无厌于日，按：夏宜宣畅，不可多睡以伤神。使志无怒，使华英成秀，使气得泄，若所爱在外，（按：志和则英华畅茂，气泄则肤腠宣通，自内达外，无郁不开，若所爱者然也。）此夏气之应，养长之道也。逆之则伤心，秋为 疟，奉收者少，冬至重病。（按：逆夏之气，何以秋为 疟也？金匮真言论曰：“夏暑汗不出者，秋成风疟。”夏宜舒泄而过于收敛，则三时之气抑郁而不舒，是以秋为 疟也。 ，老疟，三日一发疟是也。冬至，非指冬至节，犹言至冬必病重也。心主火而旺于夏，逆夏之气，则心病而火衰，火衰则不能胜水，至所不胜之时，病且转重矣。

　　音皆。）秋三月，此谓容平，（万物夏长，华实已成，容状至秋，平而定也。）天气以急，地气以明。（急谓风声切也。明谓物色变也。）早卧早起，与鸡俱兴，（按：秋夜露寒宜早卧，秋清气爽宜早起。）使志安宁，以缓秋刑，收敛神气，使秋气平，无外其志，使肺气清，（按：辑敛神志，谨避肃杀之令，以收气而保肺。三段一意。）此秋气之应，养收之道也。逆之则伤肺，冬为飧泄，奉藏者少。（按：逆秋之气，何以冬为飧泄也，秋宜收敛，敛之不密则藏之不固。飧泄者，藏而不固之病也。飧音孙。）冬三月，此谓闭藏，（地户闭塞，阳气伏藏。）水冰地坼，无扰乎阳，早卧晚起，必待日光，（避寒气也。）使志若伏若匿，若有私意，若已有得，（按：极言藏密之状也。）去寒就温，无泄皮肤，使气亟夺，此冬气之应，养藏之道也。逆之则伤肾，春为痿厥，奉生者少。（按：逆冬之气，何以春为痿厥也？冬令主藏，敛四时之气而藏于密，藏之不固，则发越无基，而痿厥之病见于春也。）

　　天气，清净光明者也，（言天气以示于人也。）藏德不止，故不下也。（四时成序，七曜周行，天不形言，是藏德也。德隐则应用不屈，故不下也。老子曰：“上德不德，是以有德。”言天至尊高，德犹见隐也，况全生之道而不顺天乎。）天明则日月不明，邪害空窍。……天所以藏德者，为其欲隐大明，故大明见则小明灭，天若自明，则日月之明隐矣。所论者何？言人之真气亦不可泄露，当清净法道，以保天真。苟离于道，则虚邪入于空窍。按：空，注音孔：太凿，孔之为言空也，不若空字浑成。

　　夫四时阴阳者，万物之根本也。所以圣人春夏养阳，秋冬养阴，以从其根，故与万物浮沉于生长之门。（按：阴阳互根，为万物之本，四时所当并养，圣人何独分而为二哉？不知春夏者阳气发生之日，秋冬者阴气用事之时，发用过多则易竭，圣人养之于易竭之际，是所谓从其根也，根固则应用不穷矣。）逆其根，则伐其本，坏其真矣。（……按：言若不能如圣人之养，则本伐而真气败坏矣。）是故圣人不治已病治未病，不治已乱治未乱，此之谓也。夫病已成而后药之，乱已成而后治之，譬犹渴而穿井，斗而铸锥，不亦晚乎！（按：反复叹咏，以见养之宜早也。）

　　内篇　卷之一

　　生气通天论

　　生气者何？生生之气，阳气也。通天者，天气轻清而上浮，惟人阳气上与天通，尊之之辞也。篇中凡四特尊阳，五喝阳气者。

　　黄帝曰：夫自古通天者，生之本，本于阴阳。天地之间，六合之内，其气九州、九窍、五脏、十二节，皆通乎天气。（按：言人之气，本与天通。）其生五，其气三，数犯此者，则邪气伤人，此寿命之本也。（三谓天气、地气、运气也。犯谓邪气触犯于生气也。按：五，五脏也。言人根据五脏以生，五气不固，则天地运会之气，相乘为害，或病或死，寿命所关，故曰寿命之本。）

　　苍天之气清净则志意治，顺之则阳气固，虽有贼邪，弗能害也，此因时之序。故圣人传精神、服天气而通神明。（按：苍天，注单指春言，非也。天之色苍苍，故曰苍天。言天之气常清常净，人亦能清能净，则志意安和而治矣。果能顺天之气以为气，寒暑温凉与天合气，不但志意安和而已，抑且生生之气，永固无虞矣。传者，不尽之义。人之有生必有死者，以其精神尽而不能传也。得道之人，真精不漏，元气浑 ，如四时之迭换，同日月之营运，其为传也，亦何老少之分乎。如是则圣人周身之气，与天无间，服天气也；变化无方，通神明也。）失之则内闭九窍，外壅肌肉，卫气散解，此谓自伤，气之削也。（失谓逆苍天清净之理也。按：凡人之气，周流一身，内而九窍，外而肌肉，清净则安和，烦扰则溃乱，安和则内外调达，溃乱则壅闭不通，卫气因之亦病矣。灵枢经曰：“卫气者，所以温分肉而充皮肤，肥腠理而司开合者也。”内闭外壅，气以溃乱，而涣散不收矣。气之消削，非由于天，人自致之耳。）

　　阳气者，若天与日，失其所，则折寿而不彰，故天运当以日光明。（此明前阳气之用也。谕人之有阳，若天之有日，天失其所则日不明，人失其所则阳不固，日不明则天境冥昧，阳不固则人寿夭折。按：天运句，注解颇混。盖重言之，以见人不可无阳，犹天之不可无日也。）是故阳因而上，卫外者也。（按：此正明阳之所系也。阳气轻清而上浮，象天之居高以临下，无不包摄，凡其所有，莫能外焉。故善养之，则气自周密，足以卫固夫一身；不善养之，则寒暑湿气诸邪，乘之而入矣。）因于寒，欲如运枢，起居如惊，神气乃浮。（按：因者，乘虚而入之谓，此言因于寒之为病也。寒邪中人，荣血凝涩。治寒之法，静则留滞，动则散解，必如枢之运动而后可，辛甘发散之类是也。如宜动而反静，则寒邪内伏，卒然触发，状若惊骇，惊则气乱，精神浮越于外矣。始以阳气不固而致寒，继以不善治寒而乱气，养阳之道，可不慎哉。）因于暑，汗，烦则喘喝，静则多言，体若燔炭，（按：此言因于暑之为病也。暑热伤气，气虚故自汗。暑者，火病也，火既盛，则躁烦而声厉，火或少息，亦啾唧而多言，静而不静，正火之为患也。

