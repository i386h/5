<!-- { "loadSidebar": true } -->
　　帝曰：人有身寒，汤火不能热，浓衣不能温，然不冻栗，是为何病？岐伯曰：是人者，素肾气胜，以水为事，太阳气衰，肾脂枯不长。……肾者水也，而生于骨，肾不生则髓不能满，故寒甚至骨也。所以不能冻栗者，肝一阳也，心二阳也，肾孤脏也，一水不能胜二火，故不能冻栗，病曰骨痹，是人当挛节也。（按：肾气素胜，则恃其强而纵欲矣，故云以水为事。然恃而不已，则肾髓必且枯竭，以至寒彻于骨也。肝本属阴，然主木而能生火，又与胆为表里，故亦云一阳。肝心二脏，在五脏之中为木火相资，故能以热胜寒也。挛节，注云：“肾不生则髓不满，髓不满则筋干缩，故节挛拘。”是也。）

　　帝曰：人之肉苛者，虽近衣絮，犹尚苛也，是谓何疾？（苛谓 重。）岐伯曰：荣气虚，卫气实也。（按：言肉之 重，由于荣血不足，故不知痛痒。然荣之所以致虚者，由于卫气偏盛，阳盛阴虚而血少故也。）荣气虚则不仁，卫气虚则不用，荣卫俱虚，则不仁且不用，肉如故也，人身与志不相有，曰死。（按：此又因论荣虚而并及于卫虚，以明不用不仁之所以为病也。）

　　帝曰：人有逆气不得卧而息有音者，有不得卧而息无音者，有起居如故而息有音者，有得卧行而喘者，有不得卧不能行而喘者，有不得卧卧而喘者，皆何脏使然？愿闻其故。岐伯曰：不得卧而息有音者，是阳明之逆也，足三阳者下行，今逆而上行，故息有音也。阳明者，胃脉也，胃者六腑之海，其气亦下行，阳明逆，不得从其道，故不得卧也。下经曰：“胃不和则卧不安。”此之谓也。夫起居如故而息有音者，此肺之络脉逆也，络脉不得随经上下，故留经而不行，络脉之病患也微，故起居如故而息有音也。夫不得卧，卧则喘者，是水气之客也，夫水者循津液而流也，肾者水脏，主津液，主卧与喘也。帝曰：善！（寻经所解之旨，不得卧而息无音者，有得卧行而喘，有不得卧不能行而喘，此三义悉阙未对，亦脱简也。按：络脉在皮毛之内，经脉之外，尚属浮浅，非如脏腑之深而重也，故邪虽客之而病微。息有音，如鼻塞气粗咳嗽吐痰之类，不过肺经感冒之轻者。）

　　内篇　卷之三

　　气厥论

　　厥，逆也。人之营运一身者，气也。气顺则治，气逆则病。此篇所言，皆气逆行之为病，故云气厥也。气之所以逆而为病者，由于寒热之所致，移寒移热者，盛极而逆行也。然同一寒热之为病，乃移寒者仅止于五脏，而移热则遍及于六腑，何也？盖寒为水化，其性阴，其气静，故病止及于五脏。热为火化，其性阳，其气动，故由脏而并及于腑也。

　　黄帝问曰：五脏六腑，寒热相移者何？岐伯曰：肾移寒于脾，痈肿少气。（按：王本移寒于肝，详文义应作移寒于脾。按全元起本云：“肾移寒于脾。”注云：“肾伤于寒而传于脾，脾主肉，寒生于肉则结为坚，坚化为脓，故为痈也。血伤气少，故曰少气。”甲乙亦作移寒于脾。王本作移寒于肝，或传写误也。今改正。）

　　脾移寒于肝，痈肿筋挛。（脾脏主肉，肝脏主筋，肉温则筋舒，肉冷则筋急，故筋挛也。按：脾寒则气滞，肝寒则血凝，气血凝滞，则结为痈肿。注言肉冷，辞不达意。）肝移寒于心，狂隔中。（按：木火内盛则病狂，狂者热病，寒亦何以致狂也？六元正纪大论曰：“木郁达之，火郁发之。”木火之性，喜发达而恶抑郁。肝受寒而传于心，木火之气，郁而不能遂其发达之性，于是神明乱而为狂矣。是其狂也，实由于火气闭隔于中而然也。）心移寒于肺，肺消。肺消者，饮一溲二，死不治。（按：消者，火盛烁水，亦热病也。心受寒气，何能消肺？盖心者火也，克金者也；肺者金也，畏火者也。火性得热则外散，得寒则内闭。心既受寒，火为寒抑，外为寒包，内实藏火，移而之肺，火气内攻，金不胜刑，故消散而令溲倍于饮也。饮少溲多，精气竭矣，谁能治之。）肺移寒于肾，为涌水。涌水者，按腹不坚，水气客于大肠，疾行则鸣濯濯，如囊裹浆，水之病也。

　　（按：气者水之母，肺主诸气，降下之令操焉。是故气利则水行，气闭则水滞。然气之或利或闭者，热则利，寒则闭。今肺寒而移于肾，是气闭而不下达，故水涌溢于大肠，而令濯濯有声也。大肠者肺之合，气闭水逆，肺病以从其合也。）

　　脾移热于肝，则为惊衄。（肝藏血，又主惊，故热薄之，则惊而鼻中出血。）肝移热于心，则死。（按：心本火脏，更受木燔，以火益火，阳而亢矣，焉得不死。王注误引强解，冒昧极矣。）心移热于肺，传为膈消。（按：心火刑金，金不胜热，故致消渴。膈者，上膈也。火上冲肺，病止膈上，所以别于中下，上消是也。）肺移热于肾，传为柔 。（按：柔 解，注不明确。窃意 者，筋脉抽掣，木之病也。木养于水，今肾受肺热，水枯不能养筋，故令搐搦不已。但比刚痉少缓，故曰柔也。 音翅。）肾移热于脾，传为虚，肠 ，死不可治。（脾土制水，肾反移热以与之，是脾土不能制水而受病，故久久传为虚损也。肠 死者，肾主下焦，象水而冷，今乃移热，是精气内消，下焦无主以守持，故肠 除而气不禁止。按：肠 ，痢疾也。痢之为病，似止属脾，而不知其为受肾传热之所致。欲去肾热，必用滋阴。世之治痢，止于治脾者非也。）

　　胞移热于膀胱，则癃，溺血。（按：膀胱者，水道也。胞者，盛溺之所，俗名尿胞是也。胞与膀胱，相连而近，亦言移者，沿前文也。二者皆热，水为火灼，故小便闭而溺血也。）膀胱移热于小肠，膈肠不便，上为口糜。

　　（糜谓烂也。按：小肠受化物，膀胱藏津液，膀胱居小肠之下。今受热而移于小肠，则反自下而上矣。火性炎上，胸膈肠胃俱为之不便，而口且糜烂。不便，不安也。）小肠移热于大肠，为 瘕，为沉。（按：小肠者，心之腑，丙火也。大肠者，肺之腑，庚金也。小肠属火而更受他热，移入大肠，火气凌金，金不能胜，其气伏匿而成瘕。瘕者，假也，气所聚也。其病如是，其脉则沉，金畏火刑，如盛夏之时，庚伏是也。注以瘕为血溢，以沉为月闭，不辨金火之义，误矣。 与伏同。）大肠移热于胃，善食而瘦人，谓之食亦。（食亦者，食移易而过，不生肌肤也。亦，易也。按：胃主受纳，大肠主变化，饮食二者，是其职也。二腑既热，阳明火炽，内消水谷，外铄肌肉，故食虽多，而人愈瘦。食亦之解，诚如注云。瘦人王本作瘦入，义既难通；甲乙经入作又，读连下文，上无所谓，何得言又，理亦不合。余谓入者人字之讹，读作瘦人，较通。今厘正之。）胃移热于胆，亦曰食亦。（按：胆者肝之腑，阳木也。木本有火，更受胃热，木火相燔，故其为病，如同二阳，故亦曰食亦也。）胆移热于脑，则辛 鼻渊。鼻渊者浊涕下不止也，传为衄蔑，瞑目。（脑液下渗，则为浊涕，涕下不止，如彼水泉，故曰鼻渊也。 ，鼻额也。热盛则阳络溢，阳络溢则衄出汗血。 ，汗血也。血出甚，阳明太阳脉衰，不能荣养于目，故目瞑。瞑，暗也。按：胆属木而生火，复受多火，移入于脑，木火上冲，故病皆在上。辛者辣也，火之气也。注作酸痛，误矣。传者，以次而及之谓，言先鼻渊而后衄 瞑目也。 音遏，鼻梁也。）

　　故得之气厥也。（厥者，气逆也，皆由气逆而得之。按：此总结上文之旨也。注意是矣，然逆之为解，虽自下而上之称，亦不正而乱之意。盖气顺则治，逆则乱，移寒移热，实气逆乱而然也。）

　　内篇　卷之三

　　举痛论

　　病之急而难忍者，痛也。痛各不同，故帝问其目而伯举以相对。然本篇止以举痛命名，而后半则更论九气，其义特精，为医家要旨。一篇两义，前后绝不相符者，此论是也。

　　黄帝问曰：余闻善言天者，必有验于人；善言古者，必有合于今；善言人者，必有厌于已。如此则道不惑而要数极，所谓明也。（按：厌为充足，言洞悉也。）今余问于夫子，令言而可知，视而可见，扪而可得，令验于已而发蒙解惑，可得而闻乎？岐伯再拜稽首对曰：何道之问也？帝曰：愿闻人之五脏卒痛，何气使然？岐伯对曰：经脉流行不止，环周不休。寒气入经而稽迟，泣而不行，客于脉外则血少，客于脉中则气不通，故卒然而痛。（按：经脉者，气血营运之道路，故言流行不止，环周不休，无病之人常如是也。若寒气乘间而入于经脉之中，则气血为之凝滞而痛矣。此粗举痛之大概，多本于寒也。泣音涩。）

　　帝曰：其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引而痛者，或腹痛引阴股者，或痛宿昔而成积者，或卒然痛死不知人少间复生者，或痛而呕者，或腹痛而后泄者，或痛而闭不通者。凡此诸痛，各不同形，别之奈何？岐伯曰：寒气客于脉外则脉寒，脉寒则缩 ，缩 则脉绌急，绌急则外引小络，故卒然而痛，得炅则痛立止。（按：脉，周身脉络也。寒自皮毛而入，皮毛居脉络之外，故云脉外。寒渐入内，筋脉缩急而痛者，肝之病也。肝为风木，治宜发散，得炅痛止者，寒气散也。寒则收引故缩急，热则气行故痛止也。 音权。绌音屈。炅，居永切。）因重中于寒，则痛久矣。（按：才止复中，痛自延绵。）

　　寒气客于经脉之中，与炅气相搏，则脉满，满则痛而不可按也。寒气稽留，炅气从上，则脉充大而血气乱，故痛甚而不可按也。（按：内素有热，外适感寒，寒热交争，血气溃乱，此痛之实者。所宜分解者，一段两义，盖微甚之分也。注云：“脉既满大，血气复乱，按之则邪气攻内，故不可按。”内攻之解甚确。）

　　寒气客于肠胃之间，膜原之下，血不得散，小络急引，故痛。按之则血气散，故按之痛止。（膜谓膈间之膜，原谓膈肓之原。按：血得热则行，得寒则凝，按之则气流动而血营运，故痛止，然不按则又复痛矣。注以血不得散，专指膈膜之中小络脉内血，误矣。）

　　寒气客于挟脊之脉则深，按之不能及，故按之无益也。（按：按摹之力，但及浮浅，深则不能。挟脊者，背也。人身之中，惟背浓而深，故虽按无益也。注以挟脊为督脉太阳，误矣。夫督脉太阳果痛，其经颇浅，汗之足矣，何得言深。今言按者，但指背肉言也。）

