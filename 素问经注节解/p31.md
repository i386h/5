<!-- { "loadSidebar": true } -->
　　寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。（冲脉，奇经脉也。关元，穴名，在脐下三寸。言起自此穴，即随腹而上，非生出于此也。其本生出，乃起于肾下也。

　　按：气因之，谓脉不通而气亦因之不行也。盖气随脉而动，潜移默运，无形无迹。今寒客冲脉，脉闭气壅，吸吸内动，有形可迹，故云喘动应手也。）

　　寒气客于背俞之脉，则脉泣，脉泣则血虚，血虚则痛。其俞注于心，故相引而痛。按之则热气至，热气至则痛止矣。（背俞谓心俞，亦足太阳脉也。夫俞者皆内通于脏，故曰其俞注于心，相引而痛也。按之则温气入，温气入则心气外发，故痛止。）

　　寒气客于厥阴之脉，厥阴之脉者，络阴器，系于肝，寒气客于脉中，则血泣脉急，故胁肋与少腹相引而痛矣。（厥阴者，肝之脉，入髦中，环阴器，抵少腹，上贯膈，布胁肋，故曰络阴器，系于肝，脉急引胁与少腹痛也。）

　　厥气客于阴股，寒气上及少腹，血泣在下相引，故腹痛引阴股。（亦厥阴肝脉之气也。以其脉循阴股，入髦中，环阴器，上抵少腹，故云。）

　　寒气客于小肠膜原之间，络血之中，血泣不得注于大经，血气稽留不得行，故宿昔而成积矣。（言血为寒气之所凝结而乃成积。）

　　寒气客于五脏，厥逆上泄，阴气竭，阳气未入，故卒然痛死不知人，气复反则生矣。（言脏气被寒拥冒而不行，气复得通则已也。按：五脏本阴，更得寒气，阴凝之极，四肢逆冷，以致呕吐，故云厥逆上泄也。然是病也，纯阴无阳，阴气独治，而反言竭者，盛极气尽而无余也。气复则生者，人生于阳而死于阴也。）

　　寒气客于肠胃，厥逆上出，故痛而呕也。（按：寒入肠胃，抑阳于下，寒热交争，故痛。然寒入自外，不能久停，故又欲上出而呕也。）

　　寒气客于小肠，……不得成聚，故后泄腹痛矣。（按：小肠者，受盛之腑，主泻而不藏，更受客寒，不能停蓄，故令大便泄利而腹痛，然要之寒亦随泄而去也。）

　　热气留于小肠，肠中痛，瘅热焦渴，则坚干不得出，故痛而闭不通矣。（按：以前十二则，皆言痛本于寒，而此一则，言热痛也。热气蓄于小肠，小肠者火之腑，火闭于内，二便不通，故云坚干。坚者，大便燥结；干者，小便癃涩也。此痛之实者，所当通利者也。）

　　帝曰：所谓言而可知者也，视而可见奈何？岐伯曰：五脏六腑，固尽有部。（谓面上之部分。）视其五色，黄赤为热，白为寒，青黑为痛，此所谓视而可见者也。（按：有诸内者形诸外，自然之理也。内热则色黄赤，然亦有阴虚阳浮而火上升于面者。内寒则色白，然亦有火郁于内而色反清冷者。内痛则色青黑，或亦有惊怒伤肝而色青，血动客忤而色黑，或不尽兼有痛者。岐伯所对，言其常而已。若夫病之变化，学人不可执一也。）

　　帝曰：扪而可得奈何？岐伯曰：视其主病之脉坚，而血及陷下者，皆可扪而得也。（按：坚谓脉强硬，不柔和也。血谓失血。陷下，气下脱也。失血气脱，皆大虚之候，而脉反强硬，是脉病不相应也。病脉甚多，此姑举其一二端耳。）

　　帝曰：善！余知百病生于气也。（气之为用，虚实、逆顺、缓急皆能为病。）怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结。九气不同，何病之生？（按：太素惊作忧，非也。）岐伯曰：怒则气逆，甚则呕血及飧泄，故气上矣。（怒则阳气逆上而肝气乘脾，故甚则呕血及飧泄也。何以明其然？怒则面赤，甚则色苍。）喜则气和志达，荣卫通利，故气缓矣。（按：心遂所欲，则气必通达，而不能矜慎，势且流于懈缓矣。悲则心系急，肺布叶举，而上焦不通，荣卫不散，热气在中，故气消矣。按：心有哀戚则悲，悲虽属肺而原于心，故悲则心系急，急则气敛涩而不外达，故令肺叶胀起，而上焦不通，荣卫不行。布者，胀也。举者，起也。肺司上焦而主气也。肺既主气，性实畏火，气不外达，则热内烁金，肺气痿弱而消散矣。注言布盖大叶，殊不可晓。）恐则精却，却则上焦闭，闭则气还，还则下焦胀，故气下行矣。（按：恐者，畏惧也。却者，退缩也。恐则神不勇往而退却，精气馁弱，上闭下胀，抑而不伸，气故下而不上也。王本“气不行”，按新校正作“气下行”，是也，从之。）寒则腠理闭，荣卫不行，故气收矣。（腠谓津液渗泄之所，理谓文理逢会之中，闭谓密闭，气谓卫气，行谓流行，收谓收敛也。身寒则卫气沉，故皮肤文理及渗泄之处，皆闭密而气不流行，卫气收敛于中而不发散也。按：王本“气不行”，甲乙经作“荣卫不行”是也，从之。）炅则腠理开，荣卫通，汗大泄，故气泄。（人在阳则舒，在阴则惨。故热则肤腠开发，荣卫大通，津液外渗而汗大泄也。）惊则心无所倚，神无所归，虑无所定，故气乱矣。（按：形容尽矣。）劳则喘息汗出，外内皆越，故气耗矣。（外内皆逾越于常纪，故气耗损也。）思则心有所存，神有所止，气留而不行，故气结矣。（系心不散，故气亦停留。按：王本神有所归，正气留而不行。甲乙经“归正”二字作“止”，字，是也，改从之。）

　　内篇　卷之三

　　奇病论

　　奇者，非常之称，言不可以经脉延医也。凡十则，各有精义，宜分别观之。

　　黄帝问曰：人有重身，九月而喑，此为何也？（重身，谓身中有身，则怀妊者也。喑谓不得言语也。妊娠九月，足少阴脉养胎。）岐伯对曰：胞之络脉绝也。（按：绝非断绝，犹急也。脉，系胎胞之络脉。谓至九月堕重，以致系胎之脉络急绝也。）帝曰：何以言之？岐伯曰：胞络者系于肾，少阴之脉，贯肾系舌本，故不能言。

　　帝曰：治之奈何？岐伯曰：无治也，当十月复。（……十月胎去，胞络复通，肾脉上营，故复旧而言也。）

　　帝曰：病胁下满，气逆，二三岁不已，是为何病？岐伯曰：病名曰息积，此不妨于食，不可灸刺，积为导引服药，药不能独治也。（气不在胃，故不妨于食也。灸之则火热内烁，气化为风，刺之则必泻其经，转成虚败，故不可灸刺。是可积为导引，使气流行，及以药内消瘀 则可矣。若独凭药，不能独治之也。按：呼吸一止曰息，所谓气息是也。数岁不已，必有致病之由。伯虽不言：要之非郁怒伤肝，则必阴虚阳浮者也。治失其宜，以致留滞经络，积久不愈，是名积息。今有似哮非哮，似胀非胀者是也。）

　　帝曰：人有身体髀股 皆肿，环脐而痛，是为何病？岐伯曰：病名曰伏梁，此风根也。其气溢于大肠而着于肓，肓之原在脐下，故环脐而痛也。（按：心之积名伏梁，而此亦名，是伏梁有二也。风者外来之邪，何以有根？盖必自外而入，伏于脐之上下左右，故令环绕而痛。诸痛皆属于木，木与风相应也。髀音彼，大腿骨。

　　股，手足 也。 音杭，足胫骨也。）不可动之，动之为水溺涩之病也。（以冲脉起于肾下，出于气街，其上行者，起于胞中，上出脐下关元之分，故动之则为水而涩溺也。动谓齐其毒药而击动之，使其大下也。此问答之义，与腹中论同，以其为奇病，故重出于此。

　　按：致病有因，治法自异，苟失其宜，为害非细。如此一则，病起于风，故一身浮肿。由经入腑，大肠为肺之腑，其原在脐下，故环脐而痛。病虽及腑，而脐下正当膀胱之分，故不可攻利，非如诸水肿之可以攻利也。然则动之既不可，而治之之法，伯又不言，岂此证真不可治者乎？曰：一身尽肿而环脐又痛，既属于风，当是体虚之人，肤理不密，风邪乘虚而入于内，大肠合肺，肺合皮毛，脉来必沉。可用轻扬荆、桔之类以散其外，桑、杏、地骨、桂枝之类以通其内，肺与大肠之气通，则风邪不能留而根拔矣。）

　　帝曰：人有尺脉数甚，筋急而见，此为何病？岐伯曰：此所谓疹筋？是人腹必急，白色黑色见，则病甚。

　　（以尺里候腹中，故见尺中筋急，则必腹中拘急矣。色见，谓见于面部也。夫相五色者，白为寒，黑为寒，故二色见，病弥甚也。按：尺为肾，主水；肝为木，主筋。今尺脉数甚，是水虚不能养木，故令筋急而腹亦为之急。

　　白为金色，黑为水色，见白则金刑木，见黑则肾自病，故病必甚也。）

　　帝曰：人有病头痛，以数岁不已，此安得之？名为何病？岐伯曰：当有所犯大寒，内至骨髓，髓者以脑为主，脑逆，故令头痛，齿亦痛，病名曰厥逆。帝曰：善！（按：脑为髓之海，而脑实在头之中。大寒入骨髓，则寒邪之气，由标及本，上逆于脑而头为之痛矣。齿者骨之余，寒入骨，故亦痛。齿寒亦痛，宜用桂、附、细辛，乃世尽以为火，而治之以寒凉者，误矣。）

　　帝曰：有病口甘者，病名为何？何以得之？岐伯曰：此五气之溢也，名曰脾瘅。（瘅，热也。脾热，则四脏同禀，故五气上溢也。生因脾热，故曰脾瘅。）夫五味入口藏于胃，脾为之行其精气，津液在脾，故令人口甘也。（按：口为食之门，其应属脾。脾主为胃行津液，故津液在脾。脾多津液，则湿热内盛，上溢于口而为甘也。）此肥美之所发也，此人必数食甘美而多肥也，肥者令人内热，甘者令人中满，故其气上溢，转为消渴。

　　治之以兰，除陈气也。（按：热论篇曰：“食肉则复。”盖肉味肥而浓，味浓者气化为火，故内热复起。甘性缓，缓则气滞而守中，故中满。内热中满，蓄积之久，火炎水枯，消渴之证见矣。兰性平淡，用以除陈，其力恐微。伯意盖欲食甘美者，宜常服兰以渐除陈积，否则必变而为消渴也。然此不过饮食致消之一端，其病犹易治。若夫肾亏水竭，虚火扇烁，上中下并消者，真恶候也。发，太素作致。消渴，甲乙作消瘅。并通。）

　　帝曰：有病……口苦者，病名为何？何以得之？岐伯曰：病名曰胆瘅。（亦谓热也。胆汁味苦，故口苦。）

　　夫肝者，中之将也，取决于胆，咽为之使。（灵兰秘典论曰：“肝者，将军之官，谋虑出焉。胆者，中正之官，决断出焉。”肝与胆合，气性相通，故诸谋虑取决于胆。胆咽相应，故咽为之使焉。）此人者，数谋虑不决，故胆虚，气上溢而口为之苦。治之以胆募俞。（……胸腹曰募，背脊曰俞。胆募在乳下二肋外，期门下五分。

　　俞在脊第十椎下两旁，相去各一寸半。按：胆主决断，然过虑不决，则胆虚，而其味上溢于咽，口为之苦也。）

