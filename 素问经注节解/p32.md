<!-- { "loadSidebar": true } -->
　　帝曰：有癃者，一日数十溲，此不足也。身热如炭，颈膺如格，人迎躁盛，喘息气逆，此有余也。（是阳气太盛于外，阴气不足，故有余也。）太阴脉微细如发者，此不足也。其病安在？名为何病？（按：癃者数十溲，谓小便涩而频数也。颈膺如格，胸喉气不通也。人迎躁盛，胃脉太强。太阴细如发，肺脉微弱欲绝也。）岐伯曰：病在太阴，其盛在胃，颇关（按据病能论补）在肺，病名曰厥，死不治。

　　此所谓得五有余，二不足也。帝曰：何谓五有余，二不足？岐伯曰：所谓五有余者，五病之气有余也。二不足者，亦病气之不足也。今外得五有余，内得二不足，此其身不表不里，亦正死明矣。（外五有余者：一身热如炭，二颈膺如格，三人迎躁盛，四喘息，五气逆也。内二不足者：一病癃一日数十溲，二太阴脉微细如发。夫如是者，谓其病在表，则内有二不足，谓其病在里，则外有五有余，表里既不可凭，补泻固难为法，故曰此其身不表不里，亦正死明矣。按：凡言厥，言厥逆，俱是四肢逆冷及不省人事之称，未便必死。且帝问病状，毫与逆冷之意无涉。予谓此言厥者，竭也。气血两竭，故诸证乖反，所以死不治也。）

　　帝曰：人生而有病巅疾者，病名曰何？安所得之？岐伯曰：病名为胎病，此得之在母腹中时，其母有所大惊，气上而不下，精气并居，故令子发为巅疾也。（按：巅，注作顶巅解，恐非是，疑即癫字之讹也。今世生而有癫疾者甚多，如五痫是也。帝不言其病状何似，但言巅疾。岐伯对以得之母腹中时，有所大惊，其为癫痫明矣。若谓是顶巅之上有所疾苦，或肿或痛，或为疮疡，则又岂惊之所致，而岐伯之对为非，且亦非奇病而帝亦不必问也。）

　　帝曰：有病 然如有水状，切其脉大紧，身无痛者，形不瘦，不能食，食少，名为何病？（ 然谓面目浮起而色杂也。大紧谓如弓弦也。大即为气，紧即为寒。寒气内薄而反无病，与众别异常，故问之也。）岐伯曰：病生在肾，名为肾风。肾风而不能食，善惊，惊已，心气痿者死。帝曰：善！（按：言肾风之证，食虽少，犹可治也。若不能食而善惊，则木盛凌土，更且心气痿弱，则火又不能生土，死无疑矣。）

　　内篇　卷之三

　　大奇论

　　此篇因脉辨证，洵医家要领。然尚未详备，当与平人气象、玉机真脏等篇参看。然彼言其常，而此近于异，故以大奇名篇焉。

　　肝满、肾满、肺满皆实，即为肿。（满为脉气满实也。肿谓痈肿也。脏气满，乃如是。按：阴阳应象大论曰：“热胜则肿。”今三经之脉皆满而实，其为实热之病无疑也。）

　　肺之雍，喘而两 满；（肺藏气而外主息，其脉支别者，从肺系横出腋下，故喘而两 满也。按：雍犹壅也，唯气壅遏，故喘而满也。王氏不解其所以，甲乙经又作痈，误矣。）肝雍，两 满，卧则惊，不得小便；（按：肝本恶郁，壅则郁之甚矣。 者，腋也。腋为肝之部分，故壅则两 满也。人卧则气敛，肝壅矣而复偃卧，则气欲达而不能，故惊也。肝经环阴器，故肝壅则小便不利也。王注滥引经脉，甚属肤陋。）肾雍， 下至少腹满，（按：腰以下，肾主之，故肾壅则以下俱满也。原本脚下，脚当作 。若作脚，则反自下而上，不当言下至矣。今正之。）胫有大小，髀 大，跛易偏枯。（按：此亦腰以下之事，亦肾病也。言肾气既壅，不特下有胀满之患，而且两足有跛易偏枯之病也。肾为生气之源，故壅则气凝而血滞，所以病则如是也。膝以上为髀，膝以下为 ，胫与 一也。大小者，不等也。跛者，足不齐也。易者变易，言或左或右无一定也。是名偏枯之证，亦肾壅之为害也。髀音卑。 音杭。跛，波上声。）

　　心脉满大，痫螈筋挛。肝脉小急，痫螈筋挛。（按：心与肝，异脏也，一满大，一小急，异脉也，而病同何也？盖心者，火也，主生血，脉满大，则火盛燥血矣。肝藏血而主筋，脉小急，则气寒血凝矣。是皆足以致痫螈之病者，总由血不能养筋之故，心以热而肝以寒也。痫，癫痫。螈音炽，螈 。）肝脉骛，暴有所惊骇，（按：骛，马乱驰也。肝脉乱驰，是其气奔乱，必有所惊骇而然也。）脉不至若喑，不治自已。（按：不至者，脉体沉伏。

　　喑，不能言也。惊骇之极，则脉伏而口不能言，惊去自已，不必冶也。）

　　肾脉小急，肝脉小急，心脉小急，不鼓，皆为瘕。（按：小为气血两虚，急则寒矣。不鼓者，脉来无力，不能鼓动也。瘕者假也，气血虚寒，则凝滞而不行，如有所积聚者然也。）

　　肾肝并沉为石水，（按：肾，少阴也。肝，厥阴也。二脏俱阴，而其脉并沉，则为阴寒不化、水气凝结之病，是名石水也。今有病胀而按之坚硬者，是也。）并浮为风水，（按：肾本主水，而肝则主风。若其脉并浮，则病起于外感，而为虚浮肿胀也。）并虚为死，（肾为五脏之主，肝为发生之主，二者不足，是生主俱微，故死。）并小弦欲惊。（按：小为虚，弦为邪，虚而有邪，病恐欲惊。欲惊者，未即惊也。）

　　肾脉大急沉，肝脉大急沉，皆为疝。（疝者，寒气结聚之所为也。按：肾急沉则水寒气滞，肝急沉则筋急血凝，聚而成形，痛不可忍，是为疝也。）

　　心脉搏滑急为心疝，肺脉沉搏为肺疝。（按：心肺亦有疝，伯不言其病状何似，而止言脉状。故二疝为病，世但存其名，而不得其真也。注言皆为寒薄于脏之故，良不诬云。）

　　三阳急为瘕，三阴急为疝。（太阳受寒，血凝为瘕；太阴受寒，气聚为疝。）二阴急为痫厥，二阳急为惊。

　　（二阴，少阴也。二阳，阳明也。按：急者，脉至击手也。痫厥之证，多属风痰，少阴急数，是痰入心肾也。

　　惊病半实半虚，阳明急数，为胃火冲突也。）

　　脾脉外鼓沉为肠 ，久自已。（外鼓为鼓动于臂外也。按：肠 ，痢证也。痢脉多沉，有积故也。若兼外鼓，则气既不滞，其积易净，虽久自愈也。外鼓即浮动之意，注作动于臂外，太拘。）肝脉小缓为肠 ，易治。

　　（按：肝脉忌见强急及沉数，今见小缓，是虽弱而有胃气也，故易治。）肾脉小搏沉，为肠 下血，（小为阴气不足，搏为阳气乘之，热在下焦，故下血也。）

　　血温身热者死。（血温身热是阴气丧败，故死。）心肝 亦下血，二脏同病者可治。（肝藏血，心养血，故皆下血也。若二脏同病，是木火相生，故可治。）其脉小沉涩为肠 ，其身热者死，热见七日死。（……心肝脉小而沉涩者， 也。肠 身热，是火气内绝，去心而归于外也，故死。火成数七，故七日死。按：通评虚实论云：“肠 身热则死，寒则生。”此云肠 身热者死，热见七日死。盖谓下痢脓血之病，内积正多，而复外感风邪，以致身热，欲表其邪，则里积未净，直攻其积，则外邪随之而入于内，治之最难，故曰死。今注言火气内绝，去心而归于外，是以此身热为泻脱元气，火无根而浮于外也。且以七为火之成数，谬误甚矣。夫人之病，有专证，有兼证，专证治之易，兼证治之难。肠 者，思虑劳役之人，伤于饮食，积而成痢。痢成将发，中气既虚，风邪易入，偶感风寒，遂致身热，是内伤而兼外感也。诸凡内伤外感之病，治之虽难，未必尽死。

　　惟此内伤外感，与他证不同，脾胃之病，至于下痢脓血，其虚已极，复感风邪，土不胜刑，故有死者，宜乎经言断之以死也。予阅内经至此一节， 绎再三，未得其义。及予为人治病，再四熟筹，因得其解。凡遇此证，必先升表外邪，后治其痢。或痢重而身不大热，或痢而寒热往来有如疟状，或疟痢相兼而胸满呕吐，或痢重微热，而人不识，单治其痢，邪随治痢之药而入愈深，以致外竟不热，邪陷于内，急重不休，脓血不止，终至不救者。常用柴胡、桔梗、黄芩、芍药、人参、当归、广皮、甘草，扶正气而托外邪，使木不伤土，外邪既去，内痢自减，病势虽重，十痊五六。此予治兼证之苦心，盖窃东垣内伤外感之法而行之，有志斯道者，不可不知也。）

　　脉至而搏，血衄身热者死。（……血衄为虚，脉不应搏，今反脉搏，是气极乃然，故死。）

　　脉至浮合，浮合如数，一息十至以上，是经气予不足也，微见九十日死。（如浮波之合，后至者凌前，速疾而动，无常候也。按：一呼一吸为一息，一息十至以上，则数之极矣。浮合者，状其举按泛泛而无根也。是脉之不足，谁予之？其诸经之气败散无根而然欤。）脉至如火薪然，是心精之予夺也，草干而死。（薪然云，火焰瞥瞥，不定其形而便绝也。）脉至如散叶，是肝气予虚也，木叶落而死。（如散叶之随风，不常其状。）脉至如省客，省客者，脉塞而鼓，是肾气予不足也。……枣华而死。（脉塞而鼓，谓才见不行旋复去也。）脉至如丸泥，是胃精予不足也，榆荚落而死。（如珠之转，是谓丸泥。）脉至如横格，是胆气予不足也，禾熟而死。（脉长而坚，如横木之在指下也。）脉至如弦缕，是胞精予不足也，病善言，下霜而死，不言可治。（胞之脉系于肾，肾之脉挟舌本，人气不足者，则当不能言。今反善言，是真气内绝，去肾外归于舌也，故死。）脉至如交漆，交漆者，左右傍至也，微见三十日死。（左右傍至，言如沥漆之交，左右反戾。）脉至如涌泉，浮鼓肌中，太阳气予不足也，少气味，韭英而死。（如水泉之动，但出而不入。）脉至如颓土之状，按之不得，是肌气予不足也，五色先见黑白，垒发死。（颓土之状，谓浮之大而虚 ，按之则无。按：垒发当作雷发，雷发于春，谓脾胃之病，遇木王之时必死也。）脉至如悬雍，悬雍者，浮揣切之益大，是十二俞之予不足也，水凝而死。

　　（如颡中之悬雍也。）脉至如偃刀，偃刀者，浮之小急，按之坚大急，五脏菀熟，寒热独并于肾也，如此其人不得坐，立春而死。（菀，积也。熟，热也。）脉至如丸滑不直手，不直手者，按之不可得也，是大肠气予不足也，枣叶生而死。脉至如华者，令人善恐，不欲坐卧，行立常听，是小肠气予不足也，季秋而死。（脉至如华，谓似华虚弱，不可正取也。小肠之脉，上入耳中，故常听也。按：以上脉状，自浮合起，一十五则，义多难解。不敢强释，谨照注录之，阙疑也。）

　　内篇　卷之三

　　病能论

　　能犹言情状，盖言病之情状也。凡七则，有精义，有阙误，有衍文，洵缀集成篇者。

