<!-- { "loadSidebar": true } -->
　　其间日发者，由邪气内薄于五脏，横连募原也，其道远，其气深，其行迟，不能与卫气俱行，不得皆出，故间日乃作也。（按：卫气一日一周，而邪入既深，故不能与卫俱行也。募原者，膈膜之原。邪之所入深而且广，故曰横连也。募，全元起作膜，太素、巢元方并同，举痛论亦作膜原。）

　　帝曰：夫子言卫气每至于风府，腠理乃发，发则邪气入，入则病作。今卫气日下一节，其气之发也，不当风府，其日作者奈何？岐伯曰：（按，新校正云：“按全元起本及甲乙经、太素，自‘此邪气客于头项’至下‘则病作故’，八十八字并无。”）此邪气客于头项，循膂而下者也。故虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪气相合，则病作。故风无常府，卫气之所发，必开其腠理，邪气之所合，则其府也。（虚实不同，邪中异所，卫邪相合，病则发焉，不必悉当风府而发作也。）

　　帝曰：善！夫风之与疟也，相似同类，而风独常在，疟得有时而休者，何也？岐伯曰：风气留其处，故常在。疟气随经络沉以内薄，故卫气应乃作。（按：风与疟皆能寒热，故云相似。然风邪中人，每有定所，而疟则有作止之不同。盖其气与卫合则作，与卫相失则止也。）

　　帝曰：疟先寒而后热者，何也？岐伯曰：夏伤于大暑，其汗大出，腠理开发，因遇夏气凄沧之水寒，藏于腠理皮肤之中，秋伤于风，则病成矣。夫寒者阴气也，风者阳气也，先伤于寒而后伤于风，故先寒而后热也。

　　病以时作，名曰寒疟。（按：夏应热而反凉，天时不正之气，多由阴雨连绵，故云凄沧之水寒也。阴寒既伏，又遇秋风，寒因风发，病则为疟矣。时作者，疟发有时，谓每至其时则作也。疟起于寒，故即名寒。）帝曰：先热而后寒者，何也？岐伯曰：此先伤于风，而后伤于寒，故先热而后寒也。亦以时作，名曰温疟。（按：疟起于寒，即名为寒，是也。疟起于风，亦宜名风，而更名温者，何也？风为阳邪，阳性温热也。寒温之别，原于邪入之先后。

　　要之寒疟多而温疟少，辨之宜审也。）其但热而不寒者，阴气先绝，阳气独发，则少气烦冤，手足热而欲呕，名曰瘅疟。（瘅，热也。按：先绝，非谓阴气败绝也，言火邪炽盛，纯阳独胜，若无阴然，如阳明之疟，宜用白虎之类是也。）

　　帝曰：夫经言有余者泻之，不足者补之。今热为有余，寒为不足。夫疟之寒，汤火不能温也，及其热，冰水不能寒也，此皆有余不足之类。当此之时，良工不能止，必须其自衰乃刺之，其故何也？愿闻其说。岐伯曰：经言无刺 之热，无刺浑浑之脉，无刺漉漉之汗，故为其病逆，未可治也。（ ，盛热也。浑浑，言无端绪也。漉漉，言汗大出也。按：此一段言疟当发时，不可针刺，针既不宜，药可知矣，强饮之药，多致呕逆也。 音郝。）

　　夫疟之始发也，阳气并于阴，当是之时，阳虚而阴盛，外无气故先寒栗也。阴气逆极则复出之阳，阳与阴复并于外，则阴虚而阳实，故先热而渴。夫疟气者，并于阳则阳胜，并于阴则阴胜，阴胜则寒，阳胜则热。疟者，风寒之气不常也，病极则复至。病之发也，如火之热，如风雨不可当也。（……阴盛则胃寒，故先寒栗，阳盛则胃热，故先热欲饮也。复谓复旧也，言其气发至极，复还如旧。按：人之无病也，阳卫外，阴守中。及邪中于身而为病也，阴阳之气，随之而乱矣。是故邪入于阴，则阳气亦随之而并于阴，唯并于阴，于是阳在内而不在外，故外无气。逆极，盛极也，极则必反，阴又与阳出而复并于外，即前所谓虚实更作，阴阳相移也。

　　夫疟气者以下六句，即是申解上文，前后一意。疟者，风寒之气不常，不言寒热者，以疟之寒热本于风寒也。

　　病极，即上逆极意，言阴极则寒，阳极则热，而疟又复来也。注解寒热并以胃言，误甚矣。）

　　夫疟之未发也，阴未并阳，阳未并阴，因而调之，真气得安，邪气乃亡，故工不能治其已发，为其气逆也。帝曰：善！攻之奈何？早晏何如？岐伯曰：疟之且发也，阴阳之且移也，必从四末始也。阳已伤，阴从之，故先其时，坚束其处，令邪气不得入，阴气不得出，审候见之，在孙络盛坚而血者皆取之，此真往而未得并者也。（按：此段言欲治疟，必于未发之时，与前第八段同意。阳已伤二句，谓阳不能胜邪，而令邪入阴分也。真往未得并，言果能治之于未发之时，则真邪自去，不至并入于内也。）

　　帝曰：疟不发，其应何如？岐伯曰：疟气者，必更盛更虚。当气之所在也，病在阳则热而脉躁，在阴则寒而脉静，极则阴阳俱衰，卫气相离，故病得休，卫气集则复病也。（按：此一段，帝问疟若不发，应验何如。

　　伯以脉之静躁亦分于阴阳，而病之休复则随卫气而转也。极则阴阳俱衰者，谓病久则气血并虚，而尺寸之脉必衰弱无力也。相离者，谓卫气日夜一周，而邪或深入于脏腑，故有时相离也。休，暂止也。集谓邪气复与卫合也。）

　　帝曰：时有间二日或至数日发，或渴或不渴，其故何也？岐伯曰：其间日者，邪气与卫气客于六腑，而有时相失，不能相得，故休数日乃作也。（按：相失即前相离意，相离愈远，即相间日多也。）疟者，阴阳更胜也，或甚或不甚，故或渴或不渴。（阳胜阴甚则渴，阳胜阴不甚则不渴也。胜谓强盛于彼之气也。）

　　帝曰：论言夏伤于暑，秋必病疟，今疟不必应者，何也？（按：不必应，言疟发不尽在秋也。）岐伯曰：此应四时者也。其病异形者，反四时也。其以秋病者寒甚，以冬病者寒不甚，以春病者恶风，以夏病者多汗。（按：应四时，谓受病原有四时之异，故疟发不尽在于秋，而四时皆有疟也。异形谓证与常异，而与四时之令不合。

　　如秋气虽凉，而病则寒甚；冬时严肃，而病反不寒；春宜宣畅，而病反恶风；夏汗虽易，病则难得，而今直多汗，是谓病异而与时反也。要而论之，疟之形固与时反，然其发也，总不出于秋冬春夏之外，是其反四时者，即其应四时者也，疟不尽发于秋，宜矣。特以夏暑秋疟，其病为多，故古论言之如是耳。）

　　帝曰：夫病温疟与寒疟而皆安舍？舍于何脏？岐伯曰：温疟者，得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，其气先从内出之于外也。如是者，阴虚而阳盛，阳盛则热矣。衰则气复反入，入则阳虚，阳虚则寒矣。故先热而后寒，名曰温疟。（按：衰者，盛极而变也，与前病极逆极同意。注作病衰退解，是疟已愈，不当更言阳虚则寒矣。）

　　帝曰：瘅疟何如？岐伯曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内、分肉之间而发，发则阳气盛，阳气盛而不衰则病矣。其气不及于阴，故但热而不寒，气内藏于心，而外舍于分肉之间，令人消烁脱肉，故命曰瘅疟。帝曰：善！（按：内本实热，外感风寒，乃三阳之邪热，疟之有余者。其气，病气也。病尽在阳，故云不及于阴也。按寒、温、瘅三疟，岐伯虽解于前，然尚有详略不同，故帝复再问，此对止有温、瘅而无寒疟，想系前已对，故后更不再言耳。）

　　内篇　卷之三

　　风论

　　风者六淫之一，诸邪之首也。故经言风者百病之长，又言风者百病之始。妙矣哉！善行数变，其尽风之形容乎。篇中所论，浅深不同，要之风之为病，其义尽于此矣。

　　黄帝问曰：风之伤人也，或为寒热，或为热中，或为寒中，或为疠风，或为偏枯，……其病各异，其名不同，或内至五脏六腑，不知其解，愿闻其说。岐伯对曰：风气藏于皮肤之间，内不得通，外不得泄。风者善行而数变，腠理开则洒然寒，闭则热而闷。（洒然，寒貌。闷，不爽貌。按：此言风邪中人，病之外感者也。邪以汗解，内通则外达；惟内不得通，故外不得泄也。善行者无处不到，数变者证不一端，风之为邪，其厉矣哉。

　　腠理开则风气外通而恶寒，闭敛则邪气内郁而热闷，是必表而发之乃安也。）其寒也则衰食饮，其热也则消肌肉，故使人 栗而不能食，名曰寒热。（寒风入胃，故食饮衰。热气内藏，故消肌肉。寒热相合，故 栗而不能食，名曰寒热也。 栗，卒振寒貌。按： 音突，忽忘也。栗，战栗，谓寒热相激而不自知也。 栗全元起本作失味，甲乙经作解 ，并非。）

　　风气与阳明入胃，循脉而上至目内 。其人肥，则风气不得外泄，则为热中而目黄；人瘦则外泄而寒，则为寒中而泣出。（人肥则腠理密致，故不得外泄，则为热中而目黄；人瘦则腠理开疏，风得外泄，则寒中而泣出也。按： 音恣。）

　　风气与太阳俱入，行诸脉俞，散于分肉之间，与卫气相干，其道不利。故使肌肉愤 而有疡，卫气有所凝而不行，故其肉有不仁也。（分肉之间，卫气行处。风与卫气相搏，俱行于分肉之间，故气道涩而不利也。气道不利，风气内攻，卫气相持，故肉愤 而疮出也。疡，疮也。若卫气被风吹之，不得流转，所在偏并，凝而不行，则肉有不仁之处也。不仁谓 而不知寒热痛痒。）疠者，有荣气热 ，其气不清，故使其鼻柱坏而色败，皮肤疡溃。风寒客于脉而不去，名曰疠风。（……此则风入于经脉之中也。荣行脉中，故风入脉中，内攻于血，与荣气合，合热而血 坏也。其气不清，言溃乱也。然血脉溃乱，荣复挟风，阳脉尽上于头，鼻为呼吸之所，故鼻柱坏而色恶，皮肤破而溃烂也。脉要精微论曰：“脉风成为疠。”按：风病惟此为厉，故名疠风。令人有此病者，多是父母相传。盖精血秽浊，胶固不散，一气相承，终久必毙。若如经言风入脉俞，卫气凝涩，便为疠风，则似疠亦从外而入，气凝血热，鼻坏肤溃，几与父子相传者无辨矣。要而论之，得于外感者可治，得于父母者难治，学人不可不知也。疠音利。）

　　以春甲乙伤于风者为肝风，以夏丙丁伤于风者为心风，以季夏戊己伤于邪者为脾风，以秋庚辛中于邪者为肺风，以冬壬癸中于邪者为肾风。（按：五脏应四时，一定之例也。若夫邪之所入，必于其虚，春何必肝而心何必夏，神而明之，存乎其人而已。伤与中不必泥。）

