<!-- { "loadSidebar": true } -->
　　风中五脏六腑之俞，亦为脏腑之风。（按：脏腑之系附于背，故其穴在背。俞者，背穴也。脏腑之气不固，则风邪由俞而入，于是风之入于脏腑者，或由脏而发于阴，或由腑而发于阳，审脉辨证，可因类而施治也。

　　俞音输。）

　　各入其门户所中，则为偏风。（随俞左右而偏中之，则为偏风。按：偏风，偏枯证也。人身之有穴俞也，犹室之有门户，风邪中人，必由穴俞，故云入其门户也。若所入偏于一，则病在一偏矣，今之瘫痪者是也。）

　　风气循风府而上，则为脑风。（按：风府穴在项发际一寸，大筋内宛宛中。脑风者，风入于脑，触风则头晕微痛，时流清涕，与鼻渊相似也。）风入系头，则为目风眼寒。（按：系头眼寒，殊不可解，古本恐有误也。）

　　饮酒中风，则为漏风。（按：酒性辛温，开郁行气，更感风邪，则汗液外泄而令真气疏漏也。）入房汗出中风，则为内风。（内耗其精，外开腠理，因内风袭，故曰内风。）

　　新沐中风，则为首风。（按：人身之窍，惟发最疏，热水沐之，则腠开而风易入。故凡病感风，其头必痛，似不独新沐为然也。）

　　久风入中：则为肠风飧泄。（按：中者，脾胃也。脾胃者，土也。风久则木胜，木胜则入而伤土。是故风居肠脏，而令水谷不分也。飧音孙。）

　　外在腠理，则为泄风。（风居腠理，则玄府开通，风薄汗泄，故云泄风。）

　　故风者，百病之长也，至其变化，乃为他病也，无常方，然致有风气也。（长，先也。先百病而有也。

　　按：风有声而无形，有气而无质，乘间袭虚，人被中而猝不觉，诸邪病患，故当以风为长也。及其既入经络，则千变万化，随虚而入，无一定之所，几无风之可泥矣。然病本于风，虽无风之形，必有风之气。善诊者，察色按脉，自能辨之于微也。元起本及甲乙经，致字作故攻解，反觉支离。）

　　帝曰：五脏风之形状不同者何？愿闻其诊及其病能。岐伯曰：肺风之状，多汗恶风，色 然白，时咳短气，昼日则瘥，暮则甚，诊在眉上，其色白。（按：肺合皮毛，风入之则腠理疏泄，故多汗恶风也。肺色白， 者白色，肺病则色见于外也。肺变动为咳，肺受风故咳。惟咳故短气，短气者，喘促也。气恶闭而喜舒，昼阳气舒故瘥，夜阴气闭故甚也。眉上，阙庭也，肺之部，见白色则知肺病也。 ，烹上声，浅白色。瘥音虿，病瘳也。）

　　心风之状，多汗恶风，焦绝，善怒吓，赤色，病甚则言不可快，诊在口，其色赤。（按：液入心为汗，故风入心亦多汗恶风也。火灼物则焦，焦绝者，心主火，心病则火炽而焦急。惟火炽焦急，故又善怒而吓人也。舌为心苗，心病则舌不便利，故言不快也。赤为心色，心病故赤见于口也。注以焦绝属唇皮，谓热剥唇皮，误矣。）

　　肝风之状，多汗恶风，善悲，色微苍，嗌干，善怒，时憎女子，诊在目下，其色青。（按：肝虽主风，然更感风，则内外相通而气大泄，故亦多汗恶风也。悲者肺志，肝何以悲？盖肝病则木虚而受制于金，故善悲。苍者，木病色也。肝脉循喉咙之后，入颃颡，风动火炽，故嗌干。肝志怒，木气急也，木急则气阳志亢，故不欲近女子也。注以善悲为心虚，误矣。嗌音抑，喉塞也。）

　　脾风之状，多汗恶风，身体怠堕，四肢不欲动，色薄微黄，不嗜食，诊在鼻上，其色黄。（按：风为木化，脾所畏也，风木刑脾，肉腠不固，故脾亦多汗恶风也。脾病则气弱，故怠惰。脾主四肢，故不欲动。脾无力，故色薄而微黄。不嗜食，脾病不知五味也。鼻居面中，属土，故验脾病者，其鼻必黄也。注引心脉解怠惰，误矣。）

　　肾风之状，多汗恶风，面 然浮肿，脊痛不能正立，其色 ，隐曲不利，诊在肌上，其色黑。（ 然，肿起也。 ，黑色也。隐曲，隐蔽委曲之处也。肾藏精，外应交接，今脏被风薄，故隐蔽委曲之事，不利所为也。

　　黑，肾色也。按：汗者水也，肾之液也，肾被风则肾水外泄而为汗，故肾亦多汗恶风也。肾病则水泛，故面浮。

　　肾入风则腰无力，故不能正立。色 者，肾病而黑色形于外也。风入肾则宗筋痿，故不利于交接也。 音忙。

　　音台，烟煤也。）

　　胃风之状，颈多汗恶风，食饮不下，膈塞不通，腹善满，失衣则 胀，食寒则泄，诊形瘦而腹大。（按：胃者土也，风木乘之，则胃液外泄，胃脉诊于人迎，人迎在颈，故风入胃而颈独多汗恶风也。胃主饮食，其治上连膈，下连腹，故病则不下不通而满也。胃喜暖而恶寒，故 胀而泄也。凡若此者，土被木刑，肌肉消削，中气不运，形瘦腹大，是其诊也。）

　　首风之状，头面多汗恶风，当先风一日则病甚，头痛不可以出内，至其风日，则病少愈。（头者诸阳之会，风客之则皮腠疏，故头面多汗也。按：先风一日，谓风初入首而证尚未见之时也。风之感人，人不即觉，忽然头痛。及至汗出面浮，方识是风，而痛旋缓。所以然者，风内入则甚，外达则衰，自然之理也。）

　　漏风之状，或多汗，常不可单衣，食则汗出，甚则身汗，喘息恶风，衣常濡，口干善渴，不能劳事。（按：此脾肺虚症也。肺虚则腠理疏泄，故多汗。肺虚畏寒，故不可单衣。喘息则风入，故令口干也。脾虚则中气馁弱，故食则汗出，不能劳事也。脾虚则内不固，肺虚则外不密，故曰漏风也。）

　　泄风之状，多汗，汗出泄衣上，口中干，……不能劳事，身体尽痛则寒。帝曰：善！（汗多则津液涸，故口中干。形劳则汗出甚，故不能劳事。身体尽痛，以其汗多。汗多则亡阳，故寒也。按：新校正云：“孙思邈云：‘新房室竟取风为内风，其状恶风，流汗沾衣。’疑此泄风，乃内风也。本论前文，先云漏风、内风、首风，次言入中为肠风，在外为泄风。今有泄风而无内风，孙思邈载内风，乃此泄风之状，故疑此泄字，乃内字之误也。”）

　　内篇　卷之三

　　痹论

　　痹者，顽木不仁，不知痛痒之病也。其病之因，多起于风寒湿，有浅深之殊，有难易之分。始知不知痛痒之痹，乃痹之一端，而其义为未全也。然味经中所言，痹之在脏腑者，如心痹脉不通，肝痹引如怀，肾痹善胀，脾痹大塞，肠痹饮出不得，胞痹内痛，涩于小便，以至痹聚在肺在心等，皆有壅塞不通之意，是痹又以闭而得名也。（篇中更出“阴气者静则神藏”四句，文义甚精，但实与痹无涉，必错简也。）

　　黄帝问曰：痹之安生？岐伯对曰：风寒湿三气杂至，合而为痹也。其风气胜者为行痹，寒气胜者为痛痹，湿气胜者为着痹也。（虽合而为痹，发起亦殊矣。风则阳受之，故为痹行，寒则阴受之，故为痹痛，湿则皮肉筋脉受之，故为痹着而不去也。按：着，直略切，不动移也。）

　　帝曰：其有五者何也？岐伯曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。（按：此谓风寒湿也。冬感此邪，则痹在骨等，亦大略之言也。）

　　帝曰：内舍五脏六腑，何气使然？岐伯曰：五脏皆有合，病久而不去者，内舍于其合也。故骨痹不已，复感于邪，内舍于肾；筋痹不已，复感于邪，内舍于肝；脉痹不已，复感于邪，内舍于心；肌痹不已，复感于邪，内舍于脾；皮痹不已，复感于邪，内舍于肺。所谓痹者，各以其时重感于风寒湿之气也。（按：合，如肾合骨、肝合筋之类。风寒湿之邪，由外入内，筋骨受痹，若更感外邪，则必内及于肝肾，是谓内舍于其合。下五段，正是分疏内舍。）

　　凡痹之客五脏者，肺痹者，烦满喘而呕。（以脏气应息，又其脉还循胃口，故使烦满喘而呕。）心痹者，脉不通，烦则心下鼓，暴上气而喘，嗌干善噫，厥气上则恐。（心合脉，受邪则脉不通利也。邪气内扰，故烦也。手心主心包之脉，起于胸中，出属心包，下膈。手少阴心脉，起于心中，出属心系，下膈，络小肠。其支别者，从心系上挟咽喉。其直者，复从心系却上肺。故烦则心下鼓满，暴上气而喘嗌干也。心主为噫，以下鼓满，故噫之以出气也。若是逆气上乘于心，则恐畏也，神惧凌弱故尔。）肝痹者，夜卧则惊，多饮，数小便，上为引如怀。（肝主惊骇，气相应，故中夜卧则惊也。肝之脉，循股阴，入髦中，环阴器，抵少腹，挟胃，属肝，络胆，上膈，布胁肋，循喉咙之后，上入项颡。故多饮水，数小便，上引少腹如怀妊之状。）肾痹者，善胀，尻以代踵，脊以代头。肾者胃之关，关不利则胃气不转，故善胀也。尻以代踵，谓足挛急也。脊以代头，谓身 屈也。按：尻以代踵二句，语意奇妙，盖状善胀之形容也。凡人之气，上至头，下至足，营运不息，则折旋任意，俯仰自如。今邪着于肾，气闭不行，一身尽胀，但可坐而不可行，但能俯而不能仰，如踵以尻，而头以脊也。善胀之状，乃至于此。岂知肾为生气之源，肾气痹，遂令如是乎。注亦滥引经脉为解，未免肤浅。尻， 骨。踵，足跟也。脾痹者，四肢解堕，发咳呕汁，上为大塞。（土王四季，外主四肢，故四肢解堕。又以其脉起于足，循 ，上膝股也。

　　然脾脉入腹，属肾，络胃，上膈，挟咽，故发咳呕汁。脾气养肺，胃复连咽，故上为大塞也。按：堕作惰。）

　　肠痹者，数饮而出不得，中气喘争，时发飧泄。（按：大肠小肠者，脾肺之下流也。人之饮食，上入必下出。

　　今邪入二肠，气痹不行，不能下达，中气壅闭，喘急争乱，食饮内停，不能变化，时或下出，则为飧泄，皆二肠气痹，不能传送所致也。）胞痹者，少腹膀胱，按之内痛若沃以汤，涩于小便，上为清涕。（……按：膀胱居少腹之内，故云少腹膀胱。内痛若沃以汤者，火也，火盛故不可按也。膀胱为津液之器，热则癃，故小便涩。

　　小便涩则火不得下行，反上烁其脑而为清涕，出于鼻窍矣。元起本内痛作两髀，非也。盖胞痹之热者也。若阴寒凝结，亦令胞痹，少腹绞痛，小便不通，脉沉而紧，予尝治数十人矣，用桂附而愈，惟无沃汤清涕诸证耳。）

　　淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。（淫气谓气之妄行者，各随脏之所主而入为痹也。按，新校正云：“详上凡痹之客五脏者至此，全元起本在阴阳别论中，此王氏之所移也。”）

