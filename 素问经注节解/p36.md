<!-- { "loadSidebar": true } -->
　　诸痹不已者，亦益内也。（从外不去，则益深至于身内。）其风气胜者，其人易已也。（按：风虽胜，尚是外袭易治，不若深入脏腑之难也。）

　　帝曰：痹，其时有死者，或疼久者，或易已者，其故何也？岐伯曰：其入脏者死，其留连筋骨间者疼久，其留皮肤间者易已。（入脏者死，以神去也。筋骨疼久，以其定也。皮肤易已，以浮浅也。由斯深浅，故有是不同。）

　　帝曰：其客于六腑者，何也？岐伯曰：此亦其饮食居处，为其病本也。六腑亦各有俞，风寒湿气中其俞，而食饮应之，循俞而入，各舍其腑也。（按：腑阳而浅，故其为痹，皆从饮食居处得之。然俞为六腑之门户，风寒湿气固易于中，而苟无饮食不节之患，则所入者亦仅至毫腠而止。惟起居不密，饥饱失时，六腑之气先已不固，而后风寒湿气乃得从而入之也。）

　　帝曰：以针治之奈何？岐伯曰：五脏有俞，六腑有合，循脉之分，各有所发，各随其过，则病瘳也。（按：过犹过失。瘳，愈也。随谓随脉发之过失而施治，则病自愈也。过注作脉所经过，误矣。瘳音抽。）

　　帝曰：荣卫之气，亦令人痹乎？岐伯曰：荣者水谷之精气也，和调于五脏，洒陈于六腑，乃能入于脉也。

　　故循脉上下，贯五脏，络六腑也。（正理论曰：“谷入于胃，脉道乃行。水入于经，其血乃成。”灵枢经曰：“荣气之道，内谷为宝。”荣行脉内，故无所不至。按：和调者营运无间，洒陈者遍满不遗，然惟和调，故能洒陈也。）卫者水谷之悍气也，其气栗疾滑利，不能入于脉也。故循皮肤之中，分肉之间，熏于盲膜，散于胸腹，逆其气则病，从其气则愈，不与风寒湿气合，故不为痹。（悍气谓浮盛之气也。以其浮盛之气，故栗疾滑利。皮肤之中，分肉之间，谓脉外也。按：水谷之精气为荣，荣行脉内，贯通脏腑，无处不到。水谷之悍气为卫，卫行脉外，屏藩脏腑，捍御诸邪。邪欲中人，必乘卫气之虚而入，入则由络抵经，由腑入脏。是风寒湿之为痹也，皆因卫虚，不能悍之于外，以致内入，初非与风寒湿相合而然，是故痹止于荣而不及卫也。）

　　帝曰：善！痹或痛，或不痛，或不仁，或寒或热，或燥或湿，其故何也？岐伯曰：痛者，寒气多也，有寒故痛也。（按：痛独指寒者，寒则气闭血凝，故痛。若热则痹而不痛也。其不痛不仁者，病久入深，荣卫之行涩，经络时疏，故不痛；按：此不痛，是顽木不知痛痒，即是不仁，故不痛与不仁兼言也。病久之人，气血衰弱，营运涩滞，惟涩滞，故经络顽痹而不知痛也。王本故不通，甲乙作不痛，是也，从之。）皮肤不营，故为不仁。（不仁者，皮顽不知有无也。按：人之知有痛痒者，以其血足而能运动也，故以不仁为荣血不足。）

　　其寒者阳气少，阴气多，与病相益，故寒也。（病生于风寒湿，故阴气益之也。）其热者阳气多，阴气少，病气胜，阳遭阴，故为痹热。（按：遭甲乙作乘，言阳盛乘阴故热，即阴虚火多之类也。）其多汗而濡者，此其逢湿甚也，阳气少，阴气盛，两气相感，故汗出而濡也。（按：阴与湿为同气，故云两气相感。）

　　帝曰：夫痹之为病，不痛何也？岐伯曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒，故具此五者，则不痛也。凡痹之类，逢寒则急，逢热则纵。帝曰：善！（按：痹之不痛，有五者之殊，而前则言寒多则痛，寒痛又为痹中之一，但痛者少而不痛者多也。逢寒则急二句，是总结痹病之大凡也。王本逢寒则虫，甲乙作则急，与纵相合，是也，从之。）

　　内篇　卷之三

　　痿论

　　痿，注谓痿弱无力以运动是也。然所以无力之故，既有五脏致此之因，而其原总关于胃。盖胃藏水谷以养人，五脏六腑皆受气焉。故胃虚则脏腑均失所养，而冲、督、带之脉络皆不相维系，宗筋弛缓，一身无力，故病为痿。此帝与伯所以更为辩难也。

　　黄帝问曰：五脏使人痿，何也？岐伯对曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓。（所主不同，痿生亦各归其所主。）故肺热叶焦则皮毛虚，弱急薄着，则生痿 也。（谓挛 ，足不得伸也，肺热则肾受热气故尔。按：肺合皮毛，其质轻浮而主气，故虚则气弱促急，其形薄而着。

　　金亏不能生肾水，肾亦虚惫而 也。 ，必亦切。）心气热，则下脉厥而上，上则下脉虚，虚则生脉痿，枢折挈胫，纵而不任地也。（按：心本火脏，火盛则热，热性炎上，气亦上行，周身之血脉皆逆而上矣。然上盛则下必虚，而痿弱之象当见于脉。脉痿之证维何？身不能运动，足不能践地，如枢折而胫挈也。然其所以折而且挈者，心虚少血，不能养筋，纵缓无力之故也。胫， 骨。）肝气热，则胆泄口苦，筋膜干，筋膜干则筋急而挛，发为筋痿。（按：肝为脏，胆为腑，阴阳本相应也。肝属木而生火，火上炎则胆汁上溢而口苦。肝又主筋，故热则筋膜干，惟干故又挛急而为筋痿也。痿之为义似属弛缓，挛急亦痿者，急则拘缩而不能伸，与弛无异，故亦能痿也。按胆居肝短叶间，注谓胆为肝叶，误矣。）脾气热，则胃干而渴，肌肉不仁，发为肉痿。（脾与胃以膜相连，脾气热则胃液渗泄，故干而且渴也。脾主肌肉，今热薄于内，故肌肉不仁而发为肉痿。）肾气热，则腰脊不举，骨枯而髓减，发为骨痿。（腰为肾府，又肾脉上股内，贯脊，属肾，故肾气热则腰脊不举也。肾主骨髓，故热则骨枯而髓减，为骨痿。）

　　帝曰：何以得之？岐伯曰：肺者，脏之长也，为心之盖也。（位高而布叶于胸中，是故为脏之长，心之盖。）

　　有所失亡，所求不得，则发肺鸣，鸣则肺热叶焦。（……志苦不畅，气郁故也。肺藏气，气郁不利，故喘息有声而肺热叶焦也。）悲哀太甚则胞络绝，胞络绝则阳气内动，发则心下崩，数溲血也。（……按：胞络，即心包络也。包络所以卫心，悲哀太甚，则气急迫而胞络伤，络伤则心病。盖心属火而主血，心病火发，血不能静，遂下流于溲溺也。）思想无穷，所愿不得，意淫于外，入房太甚，宗筋弛纵，发为筋痿，及为白淫。（……按：无穷谓多欲。外谓非己室也。白淫，男女皆有之，男为游精，女为阴液。邪思妄想，意淫而已，虽无实事，而精气已为之动摇，故遂与入房太甚者，并足以致筋痿也。然筋痿，肝之病也，何以并得之色欲？盖肾败精伤，水亏不能养木故也。）有渐于湿，以水为事，若有所留，居处相湿，肌肉濡渍，痹而不仁，发为肉痿。（……业惟近湿，居处泽下，皆水为事也。平者久而犹怠，感之者尤甚矣。肉属于脾，脾气恶湿，湿着于内，则卫气不营，故肉为痿也。按：渐音尖。渍音滋，渗染也。）有所远行劳倦，逢大热而渴，渴则阳气内伐，内伐则热舍于肾，肾者水脏也，今水不胜火，则骨枯而髓虚，故足不任身，发为骨痿。（……按：水以制火，然火盛则烁水，而水愈虚火愈炽。是故劳倦热渴，阳火内炽，水不能胜而肾亏矣。肾主骨，骨借髓以强，身凭足以任。

　　肾亏则髓虚，髓虚则骨枯而足无力以任身，是名骨痿也。）帝曰：何以别之？岐伯曰：肺热者色白而毛败，心热者色赤而络脉溢，肝热者色苍而爪枯，脾热者色黄而肉蠕动，肾热者色黑而齿槁。（各求脏色及所主养而命之，则其应也。按：蠕音软，微动也。）

　　帝曰：如夫子言可矣，论言治痿者独取阳明，何也？岐伯曰：阳明者，五脏六腑之海、主闰宗筋，宗筋主束骨而利机关也。（宗筋谓阴髦中横骨上下之竖筋也。

　　上络胸腹，下贯髋尻，又经于背腹，上头项，故云宗筋主束骨而利机关也。然腰者身之大关节，所以司屈伸，故曰机关。按：闰当作润，言脏腑资水谷以化气血而养人，宗筋借以滋润焉。宗筋为诸筋之宗，网维一身，干槁则拘缩，滋润则便利也。）冲脉者，经脉之海也，主渗灌溪谷，与阳明合于宗筋。（冲脉循腹挟脐旁各同身寸之五分而上，阳明脉亦挟脐旁各同身寸之一寸五分而上，宗筋脉于中，故云与阳明合于宗筋也。以为十二经海，故主渗灌溪谷也。肉之大会为谷，小会为溪。按：渗灌者，无微不入。冲脉主血兼气，其位虽止于挟腹中行，而气则流行一身，无处不到，故取义于渗灌也。）阴阳总宗筋之会，会于气街，而阳明为之长，皆属于带脉而络于督脉，故阳明虚则宗筋纵，带脉不引，故足痿不用也。（宗筋挟脐下，合于横骨，阳明辅其外，冲脉居其中，故云会于气街而阳明为之长也。气街则阴髦两旁脉动处也。带脉者，起于季胁，回身一周而络于督脉也。督脉者，起于关元，上下循腹。故云皆属于带脉而络于督脉也。冲、任、督三脉，同起而异行，故经文参差而引之。引谓牵引。按：水谷充盈则阳明实而气血盛，气血盛则宗筋劲调而有力，虚则缓弱无力而足不能行矣。所以然者，足以筋为用也。注滥引，未确。）帝曰：治之奈何？岐伯曰：各补其荣而通其俞，调其虚实，和其逆顺，筋脉骨肉，各以其时受月，则病已矣。帝曰：善！（按：荣者，血也。逆调论言：“荣气虚则不仁。”故治痿之法，以补血为最也。俞，背穴，五脏各有俞。时受月者，五脏各有应王之月，如肝伤则筋病，欲治筋病，必于春月木王之时，因时以受王月之气，则邪易去而正易复也。筋者，肝也；脉者，心也；骨者，肾也；肉者，脾也。五脏独缺肺者，肺合皮毛，皮毛附于肉，或省文也。注似是而未明快。）

　　内篇　卷之三

　　厥论

　　厥凡三义：一谓逆也，下气逆而上也，诸凡言厥逆是也；一谓极至也，本篇之热厥寒厥，盖言寒热之极也；一谓昏迷不省人事也，本篇之言阴盛阳乱是也。乃世之云厥者，止以手足逆冷、不知人事为言，合之经旨，偏矣。

　　至于本篇帝问六经之厥，岐伯所对，前言六经之厥，次言六经之厥迷，终言手六经之厥逆。厥逆即厥，非有二也。然详味所言，诸证纷纭，乃各经杂病之兼厥逆者。伯特为之敷陈，以尽厥之义。非厥之外有厥逆，且有诸厥名目之不相同也。

