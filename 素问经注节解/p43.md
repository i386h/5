<!-- { "loadSidebar": true } -->
　　应天为天符，承岁为岁直，三合为治。（按：张景岳曰：“符，合也。承，下奉上也。直，会也。应天为天符，如丁巳丁亥，木气合也，戊寅戊申戊子戊午，火气合也，己丑己未，土气合也，乙卯乙酉，金气合也，丙辰丙戌，水气合也，此十二年者，中运与司天同气，故曰天符。承岁为岁直，如丁卯之岁，木承木也，戊午之岁，火承火也，乙酉之岁，金承金也，丙子之岁，水承水也，甲辰甲戌己丑己未之岁，土承土也，此以年支与岁，同气相承，故曰岁直，即岁会也。然不分阳年阴年，但取四正之年为四直承岁，如子午卯酉是也。惟土无定位，寄王于四季之末，各一十八日有奇，则通论承岁，如辰戌丑未是也。共计八年。三合为治，言天气、运气、年辰也。凡天符岁会之类，皆不外此三者。若上中下三气相合，乃为太一天符，如乙酉岁金气三合，戊午岁火气三合，己丑己未岁土气三合是也。共四年。”）

　　帝曰：上下相召奈何？鬼臾区曰：寒暑燥湿风火，天之阴阳也，三阴三阳上奉之。（按：张景岳曰：“寒暑燥湿风火，六气化于天者也，故为天之阴阳。三阴三阳上奉之，谓厥阴奉风气，少阴奉火气，太阴奉土气，此三阴也；少阳奉暑气，阳明奉燥气，太阳奉寒气，此三阳也。”召，感召也。）木火土金水火，地之阴阳也，生长化收藏下应之。（按：张景岳曰：“木火土金水火，五行成于地者也，故为地之阴阳。生长化收藏下应之，谓木应生，火应长，土应化，金应收，水应藏也。又按上文神在天为风等十句，其在天者止言风热湿燥寒，在地者止言木火土金水，而此二节乃言寒暑燥湿风火，木火土金水火。盖以在天之热，分为暑火而为六，在地之火，分为君相而为六，此因五行以化六气，而所以有三阴三阳之分也。二火义如下文。”谨按五行虽属之地，而其原实本于天之六气所化而成。故风木应春而生，二火应夏而长，燥金应秋而收，寒水应冬而藏，湿土应四季而分化。人受之，则肝应春生，心应夏长，脾应长夏而司化，肺应秋收，肾应冬藏，相火和五脏而长养万物，则无一非五行之所成，而实无一非六气之所化也。然生长化收藏，既为六气之所化，而云下应者，何也？六气者，无形者也，五行之为生长化收藏也，有象者也。以无形之气，而营运于五行之中，其为生也长也化也收与藏也，有形可象，故曰下应也。景岳宜云因六气以化五行方是。）天以阳生阴长，地以阳杀阴藏。（按：义已具前阴阳应象大论中。）天有阴阳，地亦有阴阳，……故阳中有阴，阴中有阳。（按：张景岳曰：“天本阳也，然阳中有阴；地本阴也，然阴中有阳。此阴阳互藏之道，如坎中有奇，离中有偶，水之内明，火之内暗，皆是也。惟阳中有阴，故天气得以下降，阴中有阳，故地气得以上升，此即上下相召之本。”）所以欲知天地之阴阳者，应天之气，动而不息，故五岁而右迁；应地之气，静而守位，故六期而环会。（按：张景岳曰：“应天之气，五行之应天干也。动而不息，以天加地而六甲周旋也。五岁右迁，天干之应也，即下文甲己之岁土运统之之类是也。盖甲乙丙丁戊，竟五运之一周，己庚辛壬癸，又五运之一周，甲右迁而己来，己右迁而甲来，故五岁而右迁也。应地之气，六气之应地支也。静而守位，以地承天而地支不动也。六期而环会，地支之周也，即下文子午之岁上见少阴之类是也。盖子丑寅卯辰巳，终六气之一备，午未申酉戌亥，又六气之一备，终而复始，故六期而环会。”谨按景岳此解，明确极矣，几于一字不可更易。注乃谓天气不加君火，五岁余一，故迁一位。夫少阴君火既已司天，居六气之一，何谓法不加临。启玄之意，盖谓少阴不司气化，而以迁为迁去一位也。抑知迁者离此就彼之谓，谓天行左旋，从右迁左，故曰右迁，与下环会相对。详味经旨，始知景岳之言为确。）动静相召，上下相临，阴阳相错，而变由生也。帝曰：上下周纪，其有数乎？鬼臾区曰：天以六为节，地以五为制。（按：张景岳曰：“天数五，而五阴五阳，故为十干；地数六，而六阴六阳，故为十二支。然天干之五，必得地支之六以为节，地支之六，必得天干之五以为制，而后六甲成，岁气备。又如子午之上为君火，以至巳亥之上为风木，是六气之在天，而以地支之六为节也。甲己为土运，以至戊癸为火运，是五行之在地，而以天干之五为制也。此以地支而应天之六气，以天干而合地之五行，正其上下相召以合五六之数也。”）周天气者，六期为一备；终地期者，五岁为一周。（按：张景岳曰：“天之六气，各治一岁，故六期为一备。地之五行，亦各治一岁，故五岁为一周。一曰：当以周天气者六为句，终地纪者五为句，亦通。谓一岁六步，步各六十日，六六三百六十日，是周天气者六也，故期为一备。一岁五行各主一运，运七十二日，五七三百五十，二五一十，亦三百六十日，是终地纪者五也，故岁为一周。此以一岁之五六为言，以合下文一纪一周之数，尤见亲切。”）

　　君火以明，相火以位。（按：张景岳曰：“此明天之六气惟火有二之义也。君者，上也；相者，下也。阳在上者，即君火也；阳在下者，即相火也。上者应离，阳在外也，故君火以明；下者应坎，阳在内也，故相火以位。火一也，而上下幽显，其象不同，此其所以有辨也。”谨按天之六气，木土金水各居其一，而火独有二。

　　注谓但立名于君位，不立岁气，以名奉天，故曰君火以明，守位禀命，故曰相火以位。是改明为名，不惟不知君火以明之义，且并不知所以火有君相之分也。赖张景岳先生力辨其误，谓启玄之意，盖因至真要大论言少阴不司气化，故引其意而云君火不立岁气。殊不知彼言不司气化者，言君火不主五运之化，非言六气也。又谓君火居上，为日之明，以昭天道，故于人也属心，而神明出焉。相火居下，为原泉之温，以生养万物，故于人也属肾，而元阳蓄焉。所以六气之序，君火在前，相火在后，前者肇物之生，后者成物之实，而三百六十日中，前后二火所主者，止四五六七月，共一百二十日，以成一岁化育之功，此君相二火之为用也。辞义明切，为合经旨。但其解相火以位句，似犹有可议者，请更为晰之。其言曰：“明者光也，火之气也；位者形也，火之质也。”以光气解明诚是，以形质解位则非也。夫所谓明者，火气外达，光辉发越之称也。其见于天，为日月之普照；其比之人君也，为光被，为向明；其见于人之脏也，为心之智能，为气之阳和，皆明之为用，即火之为用也。然心者身之君也，心为火脏，故以心火为君火也。其主夏，其位南，其卦离。易曰：“离也者，明也，万物皆相见，南方之卦也。圣人南面而听天下，向明而治，盖取诸此也。”然则明也者，心之体，君之德，火之用也。五行缺此，则凝寒而不化，五脏无此，则幽隐而少气矣，是故君火贵乎以明也。此以明之义，不过从景岳之言稍畅之。若夫以位之解，则更有说矣。夫所谓位者，贵之之辞也。何以贵？贵夫相也。君非相不可以为治，心非肾不能以有生。五脏之气固借心火以为配，然心火者阳火也，其气烈，其性刚，足以驱寒而燥湿，亦足以乱气而耗元。倘无相火之气蕴蓄于丹田，则肝木何以生，脾胃何以养，肺金不几过于肃，而寒水不且至于冰凝乎。是则丹田者，相火之位也。居其位，行其政，下以因元气之根基，上以佐心火所不逮，是所贵乎相火者，岂非以位耶。抑位者，限之之辞也。何谓限？相火飞越则为病，故必限之以位也。官不守其位则政纷，民不安其位则法乱，是故位也者，所以安身而立命者也。丹田既为相火之位矣，命门之气，温温不息，是少火也，脏腑资之以养焉。

　　其或水亏火胜，阴不维阳，飞越而上为燎原为戴阳，于是生气之少火变为食气之壮火矣。不知者以为相火之为害也，而岂知止是出乎其位之所致，是故相火贵乎以位也。分而言之，心火象离，阳在外也，然在外者必原于内，故君火无相火，则气尽散而不能生养夫万物。肾火象坎，阳在内也，然在内者必达于外，故相火无君火，则气下郁而不能熏蒸夫脏腑。合而言之，同一火也，而阴阳交济之义备焉。二者之不可缺一，亦犹木土金水之不能以无火也。此相火之义属肾，盖自古而然矣。今考六气相火，专属少阳三焦，三焦与肾似不相合，然三焦有名无形，主气而实根原于命门。命门居两肾之中，体阴而用阳，与右肾同功用，故亦根原于丹田。高阳生盖不知其所以然，而欲诊三焦于右尺，则谬甚矣。）五六相合，而七百二十气为一纪，凡三十岁。（按：张景岳曰：“天以六期为备，地以五岁为周，周余一气，终而复会，如五个六，三十岁也，六十五，亦三十岁也，故五六相合，而七百二十气为一纪，凡三十岁也。然此以大数言之耳，若详求之，则三十年之数，正与一年之度相合。

　　盖一岁之数，凡三百六十日，六分分之，为六气，各得六十日也；五分分之，为五运，各得七十二日也；七十二分分之，为七十二候，各得五日也。三十年之数，凡三百六十月，六分分之，各得六十月；五分分之，各得七十二月；七百二十分分之，各得十五日，是为一气，又曰一节。此五六之大会，而元会运世之数，皆自此起，故谓之一纪，又谓之一世。”）千四百四十气，凡六十岁而为一周，不及太过，斯皆见矣……。（按：张景岳曰：“以三十年而倍之，则得此数，是为六十年花甲一周也。其间运五气六，上下相临之数，尽具于此。故凡太过不及，逆顺胜复之数，皆于此而可见矣。”）

