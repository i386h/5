<!-- { "loadSidebar": true } -->
　　风客淫气，精乃亡，邪伤肝也。（按：客者人来自外之称，风自外来，故亦曰客也。淫，乱也，风邪客于经络，而气为之乱也。气者，外以捍邪而内以养精者也，气乱则邪以无所捍而入益深，真精必动而消散矣。何者？风应肝而善动，风动肝伤，邪之为患，将不止于肝也已。下三段因而，皆因此也。注谓风薄热起，热盛则水干，故精乃无，是乃肝肾内伤之证。此言风客淫气，以致精亡，乃感于外而伤及内者，其义大别。至下肾气乃伤，高骨乃坏，方是水干精亡之解。）因而饱食、筋脉横解，肠 为痔。（甚饱则肠胃横满，满则筋脉解而不属，故肠 而为痔也。痹论曰：“饮食自倍，肠胃乃伤。”按：三因而，皆根风客节言，既感于风，而更不谨密，其病日加也。饱食之伤，肠胃而已，何及筋脉？益人身之内，大筋络骨，小筋束皮，而气脉为之贯彻于内外。若过伤于饱，充塞肠胃，气满皮急，横逆不通，筋络紧束，几至断绝，是名横解。不特此也，饱食不已，热毒蓄积，必利脓血，利而不已，脓血旁流，则为痔矣。痔者，肛旁窦也。）因而大饮，则气逆。饮多则肺布叶举，故气逆而上奔也。按：酒性善动，味辛气热，少饮则和血行气，多饮则助怒善忘，破血乱气，唯乱气，故气逆，岂止肺布叶举云乎哉。

　　因而强力，肾气乃伤，高骨乃坏。（强力谓强力入房也，高骨谓腰高之骨也，然强力入房则精耗，精耗则肾伤，肾伤则髓内枯，故高骨坏而不用也。按：男女媾精，万物化生，人生之大伦，天地之正道也。若行所当行，不妄贪纵，何至败坏。唯好色之人，纵恣行乐，精血渐亏，力既不能，犹或借资异物，勉强从事，乃伤乃坏，岂非无力而强用其力之故哉，况又强力于其邪入之后乎。）

　　凡阴阳之要，阳密乃固，两者不和，若春无秋，若冬无夏。……故阳强不能密，阴气乃绝。（……按：阴阳虽互根，而阳之所系为尤重，故反复详言以总结之，谓人欲养阴，先须固阳，不可轻自泄露以致败绝也。然阳之所以不密者，多由自恃其强，彼方纵情恣欲，未几阳精竭，而所藏之阴气亦败绝而无余矣。注谓阳自强，宁有是理。）

　　因于露风，乃生寒热。（按：以下五段，正阳不密之为患也。露，注作露体，是衣被之人，邪尽不中耶？露，雾露也。风为阳邪，露为阴邪，二者中人，皆足以致寒热，况前已言无见雾露也。）是以春伤于风，邪气留连，乃为洞泄。（风气通肝，春肝木旺，木胜脾土，故洞泄生也。按：留连者，缠绵不解之义。凡风邪中人毫腠，多为寒热、头痛、胁痛等证，若失于表散，以致留连不解，滞于肠胃之间，木性克土，土不能胜，故脾虚而洞泄也。）

　　夏伤于暑，秋为 疟。（ ，老也，亦曰瘦也。按：凡邪伏脏，必遇发生之令而后出。秋，收令也。夏既伤于暑，何以至收令而为疟？盖暑，热邪也，热喜畅而恶郁，暑当与汗。汗若不出，复至收敛之时，热邪蓄积，始而为疟，甚则为 ，故无汗之疟，必得大汗始愈也。）秋伤于湿，上逆而咳，发为痿厥。（湿，地之湿气也。秋湿既胜，冬水复王，水上乘肺，故咳逆病生，湿气内攻于脏腑则咳逆，外散于筋脉则痿弱也。）冬伤于寒，春必温病。（按：冬伤于寒，寒不即发，伏藏于内，至春而病，气因时变，必为温病，热论曰“人之伤于寒也则病热”是矣。）四时之气，更伤五脏。（寒暑温凉，递相胜负。按：上五段言天气之病患，此则其总结语也。五脏之气，相生则得其平，相克则伤而为病。故木盛伤脾，火郁为 ，秋湿自伤，冬寒变热，是谓更伤，时气之为病也。）

　　阴气者，静则神藏，躁则消亡，饮食自倍，肠胃乃伤。（按：阴藏于五脏，宜静而不宜动。故静则五脏之神，各安于其脏；若不能静，则必气浮火动而发躁，阴气散越，阳火独炽而走胃，消谷善饥，饮食大倍于平日，而肠胃受伤矣。夫饮食本以养阴，乃阴躁且至于多食，食多既伤其肠胃，阴气亦因之而愈消，故下云阴之所生本在五味，阴之五宫伤在五味也。按此一节，原刻在痹论篇中，实与痹义无涉，必错简也。今移置于此，文义甚合云。）阴之所生，本在五味，阴之五宫，伤在五味。（阴者，五神脏也。宫者，五神之舍也。言五神所生，本资于五味，五味宣化，各奏于本宫，虽因五味以生，亦因五味以损，正为好而过节，乃见伤也；故下云。按：本篇专重阳气，至阳者卫外为固阴者藏精起气一段，始平论阴阳，及至阴阳之要阳密乃固一段，则仍归重于阳矣。惟此二段则单论阴，然不言阴之所系轻重，而止言五味易以伤阴，知五味之伤阴，则知所以养阴，知所以养阴，则知藏精即所以起气，而生气不穷矣。）是故味过于酸，肝气以津，脾气乃绝。（木制土也。按：酸入肝而益木，过酸则肝液盛而木旺，木旺则伤土，故脾气绝也。）味过于咸，大骨气劳，短肌，心气抑。（咸，多食之，令人肌肤短缩，又令人心气抑滞而不行。何者？咸走血也。大骨气劳，咸归骨也。）味过于甘，心气喘满，色黑，肾气不衡、（甘性滞缓，故令人喘满而肾不平。何者？土抑水也。按：色黑者，水不胜土，而肾色外见也。）味过于苦，脾气不濡，胃气乃浓。（按：苦本入心而补火，火盛则土强。脾胃者，土也。脾不濡则肠脏干燥，胃气浓则消谷善饥也。）味过于辛，筋脉沮弛，精神乃央。（按：味过于酸以下，至此五段，皆言五味之伤人也。辛走肺，过于辛则肺金盛而肝受伤，肝伤则筋病，沮者结而不舒，弛者缓而不收也。央者，殃字之讹，肝伤筋病而精神受殃也。注云过于辛而令精神长久，是酸咸甘苦四味之过并能伤人，而辛独能益人也，有是理乎。

　　经中颇多讹字，王氏何不之察耶。）

　　是故谨和五味，骨正筋柔，气血以流，腠理以密，如是则气骨以精，谨道如法，长有天命。（是所谓修养天真之知道者也。）

　　内篇　卷之一

　　金匮真言论

　　通篇文义，约分三段：前段泛泛而已；中段言人身之阴阳，分发天地；末段言人之五脏上应五行，配合五方、五音、五味等项，皆一定不易之理，为医宗纲领，故以金匮真言命篇，诚重之也。

　　黄帝问曰：天有八风，经有五风，何谓？（按：经谓人之经络。）岐伯对曰：八风发邪以为经，风触五脏，邪气发病。（按：八风，八方之风，四正四维也。病之初起多由于风，风所自来，不外八方，风既中人，则人之经络皆风为之，由是因经入脏，而大小之病起矣。）东风生于春，病在肝，俞在颈项；（春气发荣于万物之上，故俞在颈项，历忌甲乙曰不治颈也。）南风生于夏，病在心，俞在胸胁；（心少阴脉，循胸出胁故也。）

　　西风生于秋，病在肺，俞在肩背；（肺处上焦，背为胸府，肩背相次故也。）北风生于冬，病在肾，俞在腰股；（腰为肾府，股接次之，以气相连，故兼言也。）中央为土，病在脾，俞在脊。（……以脊应土，言居中也。）故春善病鼽衄，（按：人之虚实不同，邪之所中亦异，善病云者，皆大略之言耳，未可据以为实也。鼽音求。）仲夏善病胸胁，长夏善病洞泄寒中，秋善病风疟，（以凉折暑，乃为是病。）冬善病痹厥。（血象于水，寒则水凝，以气薄流，故为痹厥。）

　　故冬不按跷，春不鼽衄，春不病颈项，仲夏不病胸胁，长夏不病洞泄寒中，秋不病风疟，冬不病痹厥。（按：谓按摩，跷如跷捷者之举动手足，是所谓导引也。按：导引之术，本以却病延年，而行之于冬，反令四时生病何也？盖冬时阳气潜藏，宜静不宜动，动则气不密而易病。不按跷即终年不病者，岐伯特甚言之，以见冬宜安静以养阳，不可烦扰以动气也。否则凡人之病，何时不有，岂尽按跷之所致。盖欲导引之家知所戒慎，不得妄动以致病也。）夫精者，身之本也。故藏于精者，春不病温。（此正谓冬不按跷，则精气伏藏，阳不妄升，故春无温病。按：言春而夏秋冬之无病可类推矣。）

　　夏暑汗不出者，秋成风疟。（……按：疟病之义不外乎此，但二句与上下文不合，必错简缀集之言也，宜别作一段读。）

　　故曰：阴中有阴，阳中有阳。平旦至日中，天之阳，阳中之阳也；日中至黄昏，天之阳，阳中之阴也；（阳气主昼，故平旦至黄昏皆为天之阳，而中复有阴阳之殊也。）合夜至鸡鸣，天之阴，阴中之阴也；鸡鸣至平旦，天之阴，阴中之阳也。（鸡鸣阳气未出，故曰天之阴。平旦阳气已升，故曰阴中之阳。）故人亦应之。夫言人之阴阳，则外为阳，内为阴。言人身之阴阳，则背为阳，腹为阴。言人身之脏腑中阴阳，则脏者为阴，腑者为阳。

　　（脏谓五神脏，腑谓六化腑。）肝、心、脾、肺、肾五脏皆为阴，胆、胃、大肠、小肠、膀胱、三焦六腑皆为阳。（灵枢曰：“三焦者，上合于手心主。”又曰：“足三焦者，太阳之别名也。”正理论曰：“三焦者，有名无形，上合于手心主，下合于右肾，主谒道诸气，名为使者也。”）故背为阳，阳中之阳，心也；（位处上焦，以阳居阳。灵枢经曰：“心为牡脏。”）背为阳，阳中之阴，肺也；位处上焦，以阴居阳。灵枢经曰：“肺为牝脏。”腹为阴，阴中之阴，肾也；（位处下焦，以阴居阴。灵枢经曰：“肾为牝脏。”）腹为阴，阴中之阳，肝也；（位处中焦，以阳居阴，亦为牡脏。）腹为阴，阴中之至阴，脾也。（位处中焦，以太阴居阴，故谓之至阴，亦谓牝脏。）此皆阴阳、表里、内外、雌雄相输应也，故以应天之阴阳也。（按：人之五脏，心肺居于上，肝肾居于下，脾土处乎中，皆以所居之位配合阴阳，故古以一身为小天地。）

