<!-- { "loadSidebar": true } -->
　　帝曰：愿卒闻之。岐伯曰：少阳司天，火气下临，肺气上从，白起金用，草木眚，（按：火者金所不胜者也，故火盛临金，金不敢抗而惟其令是从。然火者木之子也，木者金所胜也，惟火盛于上，金上从火，阳顺火之威而实阴行己之令，金起用事，木又受灾，故云白起金用。草木眚，是金受制于其子者，还取偿于其母，与子为母复，同一义也。后并同。注与诸家俱不拈出，惜哉！）火见燔 ，革金且耗，大暑以行，咳嚏鼽衄，鼻窒白疡，寒热 肿。（寅申之岁候也。临谓御于下。从谓从事于上。按：王本曰疡，王注作故曰生疡，新校正谓脱一疮字，别本曰字作口，皆误也。夫疡既为头疮，今头疮多白，当是白字之讹耳，今厘之。）风行于地，尘沙飞扬，心痛，胃脘痛，厥逆，膈不通，其主暴速。（厥阴在泉，故风行于地。风淫所胜，故是病生焉。少阳厥阴，其化急速，故病气起发急速，此地气不顺而生是也。）

　　阳明司天，燥气下临，肝气上从，苍起木用而立，土乃眚，凄沧数至，木伐草萎，胁痛目赤，掉振鼓栗，筋痿不能久立。（卯酉之岁候也。按：木为植类，萎则仆，强则挺直而立也。）暴热至，土乃暑，阳气郁发，小便变，寒热如疟，甚则心痛，火行于稿，流水不冰，蛰虫乃见。（少阴在泉，热监于地而为是也。）

　　太阳司天，寒气下临，心气上从，而火且明，（按：火弱则暗，盛则明。新校正云当作火用，非。）丹起，金乃眚，寒清时举，胜则水冰，火气高明，心热烦，嗌干，善渴，鼽嚏，喜悲，数欠，热气妄行，寒乃复，霜不时降，善忘，甚则心痛。（辰戌之岁候也。）土乃润，水丰衍，寒客至，沉阴化，湿气变物，水饮内 ，中满不食，皮 肉苛，筋脉不利，甚则 肿，身后痈。（太阴在泉，湿监于地而为是也。按：湿土在泉，土盛胜水，故能化阴变物。然盛极则自病，故又内 中满而 苛，且能抗所不胜而侮水，故病筋 肿也。身后痈，谓背疽，新校正作身后难，非。

　　音顽，不知痛痒也。）

　　厥阴司天，风气下临，脾气上从，而土且隆，黄起，水乃眚，土用革，体重，肌肉萎，食减口爽，风行太虚，云物摇动，目转耳鸣。（巳亥之岁候也。按：隆，丰浓也。革，易也，谓土盛复衰而自病，革易其作用也。

　　爽，失也，谓口不知味也。惟土自病，则风木益肆其强，而横行于太虚之中矣。）火纵其暴，地乃暑，大热消烁，赤沃下，蛰虫数见，流水不冰，其发机速。（少阳在泉，火监于地而为是也。少阳厥阴之气，变化卒急，其为疾病，速若发机，故曰其发机速。按：赤沃下谓血水下流也，二便血及赤带之属。）

　　少阴司天，热气下临，肺气上从，白起金用，草木眚，喘，呕，寒热，嚏，鼽衄，鼻窒，大暑流行，甚则疮疡燔灼，金烁石流。（子午之岁候也。热气司天，故是病生。按：喘呕嚏窒等证世多以为属寒，乃君火司天亦有是病者，火逆于肺则喘，逆于胃则呕，火闭于肺则鼻窒，外泄则嚏也。）地乃燥清，凄沧数至，胁痛，善太息，肃杀行，草木变。（按：少阴司天，则阳明在泉而燥金用事，故有是病也。）

　　太阴司天，湿气下临，肾气上从，黑起水变，（按：新校正云：“详前后文，此少火乃眚三字。”）埃冒云雨，胸中不利，阴痿，气大衰而不起不用，当其时，反腰 痛，动转不便，厥逆。（丑未之岁候也。埃，土雾也。冒，不分远也。云雨，土化也。 谓臀肉也。按：湿土司天，肾水受制而生病。水变正谓肾水变病也。

　　不起即痿。用，作用。惟不起，故不能作用，是名阴痿，所以腰痛而不能转动也。新校正云当作水用，谬矣。厥逆二字上，旧有也字，似属误多，删之。 音谁。）地乃藏阴，大寒且至，蛰虫早附，心下痞痛，地裂冰坚，少腹痛，时害于食，乘金，则止水增，味乃咸，行水减也。

　　（止水，井泉也。行水，河渠流注者也。止水虽长，乃变常甘美而为咸味也。按：新校正云：“详太阴司天之化，不言甚则病某，而云当其时，又云乘金则云云者，与前条互相发明也。”太阳寒水在泉，故病皆苦于寒也。

　　金者水之母，井水味咸，尤益于肾，故乘金则水得益而止水增长。若流动之水，则不甚益肾，而反见减少也。）

　　按：六十年中，每年各有司天在泉，人之为病也，何者属司天，何者属在泉，岐伯特悉言之，欲人因言以辨证，因证以施治。要而论之，总不出乎以胜相制之常，犹可按节而推者。若夫气交之变，卒然而动，则不可一例求之，是在神而明之，存乎其人也。晚近以来，目不经见素问者无论矣。间有一二号名读书者，专崇岁运，对本抄 ，是何司天，用何方药。嗟乎！以一方治百病，轩岐虽圣，欲使尽效，恐亦断断不能也。

　　帝曰：岁有胎孕不育，治之不全，何气使然？岐伯曰：六气五类，有相胜制也，同者盛之，异者衰之，此天地之道，生化之常也。故厥阴司天，毛虫静，羽虫育，介虫不成；（谓乙巳丁巳己巳辛巳癸巳，乙亥丁亥己亥辛亥癸亥之岁也。静，无声也，亦谓静退不先用事也。羽为火虫，气同地也。火制金化，故介虫不成，谓白色有甲之虫少孕育也。）在泉，毛虫育， 虫耗，羽虫不育。（地气制土，黄 耗损，岁乘木运，又其甚也。

　　羽虫不育，少阳自抑之，是则五寅五申岁也。凡称不育不成，皆谓少，非悉无也。）少阴司天，羽虫静，介虫育，毛虫不成；（谓甲子丙子戊子庚子壬子，甲午丙午戊午庚午壬午之岁也。静谓胡越燕、百舌鸟之类也。是岁黑色毛虫孕育少成。）在泉，羽虫育，介虫耗不育。（五卯五酉岁也。按：新校正云：“详介虫耗，以少阴在泉，火克金也。介虫不育，以阳明在天自抑之也。”）太阴司天， 虫静，鳞虫育，羽虫不成；谓乙丑丁丑己丑辛丑癸丑，乙未丁未己未辛未癸未之岁也。 虫谓人及虾蟆之类也。羽虫谓青绿色者，则鹦鹉 鸟翡翠之类。岁乘金运，其复甚焉。（按：虫类分属五行，五行迭胜，故耗育分焉。人为万物之灵，体合阴阳，五德均备，本非虫类之比；然自天地观之，则亦虫焉而已。）在泉， 虫育，鳞虫不成。（五辰五戌岁也。）少阳司天，羽虫静，毛虫育， 虫不成；谓甲寅丙寅戊寅庚寅壬寅，甲申丙申戊申庚申壬申之岁也。在泉，羽虫育，介虫耗，毛虫不育。（五巳五亥岁也。）阳明司天，介虫静，羽虫育，介虫不成；（谓乙卯丁卯己卯辛卯癸卯，乙酉丁酉己酉辛酉癸酉岁也。）在泉，介虫育，毛虫耗，羽虫不成。（五子五午岁也。羽虫不成，以上见少阴也。）

　　太阳司天，鳞虫静， 虫育；（谓甲辰丙辰戊辰庚辰壬辰，甲戌丙戌戊戌庚戌壬戌之岁也。按：新校正云：“详此当云鳞虫不成。”）在泉，鳞虫耗， 虫不育。（五丑五未岁也。按，新校正云：“详此当为鳞虫育，羽虫耗， 虫不育。”）诸乘所不成之运，则甚也。（乘木之运， 虫不成；乘火之运，介虫不成；乘土之运，鳞虫不成；乘金之运，毛虫不成；乘水之运，羽虫不成。当是岁者，与上文同，悉少能孕育也。斯并运与气同者。

　　运乘其胜，复遇天符及岁会者，十孕不全一二也。）故气主有所制，岁立有所生，地气制己胜，天气制胜己，（张景岳曰：“地气制己胜，谓以己之胜，制彼之不胜，如以我之木，制彼之土也。天气制胜己，谓司天之气，能制夫胜己者也。如丁丑丁未，木运不及而上见太阴，则土齐木化，故上宫与正宫同；癸卯癸酉，火运不及而上见阳明，则金齐火化，故上商与正商同者是也。盖以司天在上，理无可胜，故反能制胜己者。胜己犹可制，则己胜者，不言可知矣。”）天制色，地制形，（天气随己不胜者制之，谓制其色也；地气随己所胜者制之，谓制其形也。

　　故又曰天制色，地制形焉。是以天地之间，五类生化，互有所胜，互有所化，互有所生，互有所制矣。）五类衰盛，各随其气之所宜也。故有胎孕不育，治之不全，此气之常也。（天地之间，有生之物凡此五类也。五谓毛羽 鳞介也。故曰：毛虫三百六十，麟为之长；羽虫三百六十，凤为之长； 虫三百六十，人为之长；鳞虫三百六十，龙为之长；介虫三百六十，龟为之长。凡诸有形， 行飞走，喘息胎息，大小高下，青黄赤白黑，身被毛羽鳞介者，通而言之，皆为之虫矣。不具是四者，则为 虫。凡此五物，皆有胎生卵生湿生化生也。因人致问，言及五类也。）

　　所谓中根也，（生气之根本，发自身形之中，中根也。非是五类，则生气根系，悉因外物以成立矣。按：此节之义与上文迥乎不同，上文论胎孕耗育之数，此则言凡根于外者皆根于内。王注即承上解，误矣。）根于外者亦五，故生化之别，有五气五味五色五类五宜也。（五气谓臊焦香腥腐也。五味谓酸苦甘辛咸也。五色谓青黄赤白黑也。）帝曰：何谓也？岐伯曰：根于中者，命曰神机，神去则机息；根于外者，命曰气立，气止则化绝。（诸有形之类，根于中者，生源系天，其所动静，皆神气为机发之主，故其所为也，物莫之知，是以神舍去，则机发动用之道息矣。根于外者，生源系地，故其所生长化成收藏，皆为造化之气所成立，故其所出也，亦物莫之知，是以气止息，则生化结成之道绝灭矣。其木火土金水，燥湿液坚柔，虽常性不易，及乎外物去，生气离，根化绝止，则其常体性颜色，皆必小变移其旧也。按：注是矣，而未明快。盖神藏于无形，气根据于有象，中外常互相根也，缺一不可以生矣。六微旨大论曰：“出入废则神机化灭，升降息则气立孤危。”故非出入则无以生长壮老已，非升降则无以生长化收藏，其义一也。）故各有所制，各有所胜，各有所生，各有所成。故曰不知年之所加，气之同异，不足以言生化，此之谓也。（按：六节脏象论云：“不知年之所加，气之盛衰，虚实之所起，不可以为工矣。”）

　　帝曰：气始而生化，气散而有形，气布而蕃育，气终而象变，其致一也。（按：始以发端言，散以分授言，布者遍满，终者化去也。气至则生，气尽则死，天地之间，一气而已。）然而五味所资，生化有薄浓，成熟有少多，终始不同，其故何也？岐伯曰：地气制之也，非天不生，地不长也。（按：人物之生，固以天气为始终，而生物之体，实借地气以长养。故生化成熟者天也，天气所至，宜无不同，而其间有薄浓多少之殊者，则非天之生物有异，盖由地之长养不同耳。下文正说地不长。）帝曰：愿闻其道。岐伯曰：寒热燥湿不同其化也。

