<!-- { "loadSidebar": true } -->
　　（举四气不同，则温清异化可知之矣。）故少阳在泉，寒毒不生，其味辛，其治苦酸，其谷苍丹。（巳亥岁气化也。夫毒者，皆五行 盛暴烈之气所为也。今火在地中，其气正热，寒毒之物，气与地殊，生死不同，故生少也。火制金气，故味辛者不化也。少阳之气，上奉厥阴，故其岁化苦与酸也。六气主岁，唯此岁通和，木火相承，故无间气也。苦丹，地气所化；酸苍，天气所生矣。余所生化，悉有上下胜克，故皆有间气也。）阳明在泉，湿毒不生，其味酸，其气湿，（按：新校正云：“详在泉，唯阳明与太阴之岁，云其气湿，其气热，盖以湿燥未见寒温之气，故再云其气也。”）其治辛苦甘，其谷丹素。（子午岁气化也。燥在地中，其气凉清，故湿温毒药少生化也。金木相制，故味酸者少化也。阳明之气，上奉少阴，故其岁化辛与苦也。辛素，地气也。苦丹，天气也。

　　甘，间气也，所以间金火之胜克，故兼治甘。）太阳在泉，热毒不生，其味苦，其治淡咸，其谷 。（丑未岁气化也。寒在地中，与热殊化，故其岁物，热毒不生。水胜火，故味苦者不化。太阳之气，上奉太阴，故其岁化生淡咸也。太阴土气，上生于天，气远而高，故甘之化薄而为淡也。所以淡亦属甘，甘之类也。淡 ，天化也。咸，地化也。 ，黄也。按： 音巨，黑黍。）厥阴在泉，清毒不生，其味甘，其治酸苦，其谷苍赤，（寅申岁气化也。温在地中，与清殊性，故其岁物，清毒不生。木胜其土，故味甘少化也。厥阴之气，上合少阳，所合之气既无乖忤，故其治化酸与苦也。酸苍，地化也。苦赤，天化也。

　　气无胜克，故不间气，以甘化也。）其气专，其味正。（厥阴少阳在泉之岁，皆气化专一，其味纯正。然余岁悉上下有胜克之气，故皆有间气间味矣。）少阴在泉，寒毒不生，其味辛，其治辛苦甘，其谷白丹。（卯酉岁气化也。热在地中，与寒殊化，故其岁药，寒毒甚微。火气烁金，故味辛少化也。少阴阳明主天主地，故其所治，苦与辛也。苦丹为地气所育，辛白为天气所生。甘，间气也，所以间止克伐也。）太阴在泉，燥毒不生，其味咸，其气热，其治甘咸，其谷 。（辰戌岁气化也。地中有湿，与燥不同，故干毒之物，不生化也。土制于木，故味咸少化也。太阴之气，上承太阳，故其岁化，甘与咸也。甘 ，地化也。咸 ，天化也。寒湿不为大忤，故间气同而气热者应之。）

　　化淳则咸守，气专则辛化而俱治。（淳，和也。化淳谓少阳在泉之岁也，火来居水而反能化育，是水咸自守，不与火争化也。气专谓厥阴在泉之岁也，木居于水而复下化，金不受害，故辛复生化，与咸俱王也。唯此两岁，上下之气，无克伐之嫌，故辛得与咸同应王而生化也。余岁皆上下有胜克之变，故其中间甘味兼化以缓其制抑。

　　余苦咸酸三味，不同其生化也。故天地之间，药物辛甘者多也。）

　　故曰：补上下者从之，治上下者逆之，以所在寒热盛衰而调之。（上谓司天，下谓在泉也。司天地气太过，则逆其味以治之；司天地气不及，则顺其味以和之。从，顺也。）上取下取，内取外取，以求其过。能毒者以浓药，不胜毒者以薄药。此之谓也。（上取谓以药制有过之气也，制而不顺则吐之。下取谓以迅疾之药除下病，攻之不去则下之。内取谓食及以药内之，审其寒热而调之。外取谓药熨病所，令气调适也。当寒反热，以冷调之；当热反寒，以温和之；上盛不已，吐而脱之；下盛不已，下而夺之，谓求得气过之道也。药浓薄谓气味浓薄者也。按：新校正云：“甲乙经云：胃浓色黑大骨肉肥者皆胜毒，其瘦而薄胃者皆不胜毒。又异法方宜论云：西方之民，陵居而多风，水土刚强，不衣而褐荐，华食而脂肥，故邪不能伤其形体，其病生于内，其治宜毒药。”以上二段，虽有故曰二字，似根上文。然是说治病用药之法，与上文之义绝不相同，故别书其一而去其一。能音耐。）气反者，病在上取之下，病在下取之上，病在中旁取之。（按：此分解求病之法也。气反谓本寒似热，本热似寒，本实似虚，本虚似实之类也。即如阳浮于上者，气涌火腾，病在于上矣；而不知其为阴虚不能维阳之所致，则补阴配阳与夫敛火归原之法可用也。又如泄利下注者，流滑不已，病在于下矣；而不知其为气虚下脱之所致，则升阳益胃与夫补中益气之剂宜施也。且夫脾胃者五脏之中也，或满闷，或嘈杂，或呕吐，或泻利，皆中之病也。中者土也，土见制于木则病。满闷者，木郁而气闭也；嘈杂者，木强而火炽也；呕吐泻利者，木盛之极，凌脾与胃也。皆脾胃之病，即皆木之为患也。木者肝与胆也，肝胆之治在两胁，故欲治中病，当取两旁也。王注似是而非，今厘正之。）治热以寒，温而行之；治寒以热，凉而行之；治温以清，冷而行之；治清以温，热而行之。（按：此详言用药之理也。凡病之情，最忌相激，必各因其气之相近者以引之，斯无悍格不相入之患。即如治热以寒，治之正也。然以寒药治热病，而即寒以饮之则激矣。是故与热相近者温也，温以引寒，寒药必行，热病自退，斯为渐而不激也。余同。上四句是说病气药性，下四句是说饮时各有寒热温凉之宜也。王注殊不可解。）故消之制之，吐之下之，补之泻之，久新同法。（量气盛虚而行其法，病之新久无异道也。）

　　帝曰：病在中，而不实不坚，且聚且散，奈何？岐伯曰：悉乎哉问也！无积者求其脏，虚者补之，药以祛之，食以随之，行水渍之，和其中外，可使毕已。（按：帝问盖谓胸腹之间，似有形而实无一定者，治当若何。伯言凡病成积，多是坚实不散，今既若此，是盖无积者也。积为脏病，脏虚气壅，似有实无，法宜补之。然一于用补，而苟非兼用通利之品以佐之，则或聚或散者，必且纡徐而难效，故既补之又必祛之，祛谓利气行血之类也。随者，言食物之类，亦当如药之补利兼施，不可偏于肥浓，故曰随之，谓随药也。行水解已见前。）

　　帝曰：有毒无毒，服有约乎？（按：约谓数目。）岐伯曰：病有久新，方有大小，有毒无毒，固宜常制矣。

　　（按：谓洵有常制也。）大毒治病，十去其六；（下品药毒，毒之大也。）常毒治病，十去其七；（中品药毒，次于下也。）小毒治病，十去其八；（上品药毒，毒之小也。）无毒治病，十去其九。（上品中品下品无毒药，悉谓之平。按：非常之病，非非常之药不能治，是故毒药者，乃不得已而用之也。药愈毒则所治之病愈少，所以然者，常病多而异证少也。用之各适其宜，乃有六七八九之殊。若用乖其道，则不特毒者毒，而无毒者亦毒矣。）谷肉果菜，食养尽之，无使过之，伤其正也。（……按：此言食虽无毒，而用过其节，则亦能伤正气也。

　　脏气法时论曰：“毒药攻邪，五谷为养，五果为助，五畜为益，五菜为充。”盖谓人之于食，但使能养气血足矣，万勿过节以害正气也。）必先岁气，无伐天和，（按：岁有南北之殊，气有六步之分，每当一岁，必求其气之所主而谨奉之，欲治病者，当以岁气为先也。若背时乱气，妄为施治，是谓伐天之和，必致盛盛虚虚，致邪失正，医者所当深戒者也。）无盛盛，无虚虚，而遗人夭殃，无致邪，无失正，绝人长命。（按：盛者邪气盛，虚者正气虚。邪盛矣而遽施补益，则盛者愈盛；正虚矣而犹然攻击，则虚者愈虚。致邪失正，人之夭丧，伊芳谁咎哉。注谓不察虚实，但思攻击，而盛者转盛，虚者转虚，万端之病，从兹而甚，亦一解也。）

　　帝曰：其久病者，有气从不康，病去而瘠，奈何？（按；帝问久病之人，病已去而气已平，乃瘠弱无力，如何治之。）岐伯曰：昭乎哉圣人之问也！化不可代，时不可违。（化谓造化也。代大匠斫，犹伤其手，况造化之气，人能以力代之乎。夫生长收藏，各应四时之化，虽智巧者亦无能先时而致之，明非人力所及。由是观之，则物之生长收藏，必待其时也；物之成败理乱，亦待其时也。物既有之，人亦宜然。或言力必可致而能代造化、违四时者，妄也。

　　按：人之生也，气本乎天，形养于地。顺天之时，因地之利，何病能侵。惟不能顺天地之气，于是乎病，而且病至于久矣。幸而病去气从，然其形体自必瘠弱，精神自必衰耗。躁妄之人，每求速愈，纵恣口腹，气力稍充，或近房色，旋至复发而死者，比比然也。岂知造化有消长之期，四时有衰旺之序，苟非安心静守，焉能一旦复元，养之和之，静以待时，真病后之良箴哉！）夫经络以通，血气以从，复其不足，与众齐同，养之和之，静以待时，谨守其气，无使倾移，其形乃彰，生气以长，命曰圣王。故大要曰：无代化，无违时，必养必和，待其来复。

　　此之谓也。帝曰：善！（大要，上古经法也。引古之要旨，以明时化之不可违，不可以力代也。）

　　外篇　卷之四

　　六元正纪大论

　　（元者，大也。六元者，谓风火燥湿寒热六者，为天地之大道。五运六气之义，本篇论之独详，故曰正纪也。）

　　黄帝问曰：六化六变，胜复淫治，甘苦辛咸酸淡先后，余知之矣。夫五运之化，或从天气，或逆天气，或从天气而逆地气，或从地气而逆天气，或相得，或不相得，余未能明其事，欲通天之纪，从地之理，和其运，调其化，使上下合德，无相夺伦，天地升降，不失其宜，五运宣行，勿乖其政，调之正味，从逆奈何？（气同谓之从，气异谓之逆，胜制为不相得，相生为相得，司天地之气，更淫胜复，各有主治法则，欲令平调气性，不违忤天地之气，以致和平也。）

　　岐伯稽首再拜对曰：昭乎哉问也！此天地之纲纪，变化之渊源，非圣帝孰能穷其至理欤。臣虽不敏，请陈其道，令终不灭，久而不易。帝曰：愿夫子推而次之，从其类序，分其部主，别其宗司，昭其气数，明其正化，可得闻乎？岐伯曰：先立其年，以明其气，（按：如甲子年则为君火，而其运气属火之类是也。）金木水火土，运行之数，寒暑燥湿风火，临御之化，则天道可见，民气可调，阴阳卷舒，近而无惑，数之可数者，请遂言之。

