<!-- { "loadSidebar": true } -->
　　（按：岐伯详次六十年运气，古本前后分列两篇：前篇始太阳辰戌，终厥阴巳亥，虽以六气为名，然每气十年，仍是六十年之数；后篇始于甲子甲午，终于癸巳癸亥，虽以定纪为名，然篇中所言，仍是运化气味。合而观之，前详后略，大同小异；分而阅之，则殊乱人心目矣。赖景岳张公并而为一，省览甚便，故如其所次以录，间有未尽处，窃附按语于后焉。）帝曰：五运气行，主岁之纪，其有常数乎？岐伯曰：臣请次之。（按：此即后篇帝问序首也。）

　　帝曰：太阳之政奈何？岐伯曰：辰戌之纪也。（按：辰戌为寒水，居六气之末，而帝问反以寒水为先者，盖天之生物，水居其先，所谓天一生水是也。又太阳主表，邪之中人，必由表入，所以六经之邪，以巨阳为始是也。）

　　壬辰 壬戌岁上太阳水，（按：张景岳曰：“辰戌年，太阳寒水司天，司之为言主也，主行天令，其位在上。后仿此。”）

　　中太角木运，（“壬年岁运也。壬化阳木，故属太角。运之为言动也，主气交之化，其位在中。后仿此。”）

　　下太阴土。（“本年湿土在泉也。在泉者，主地之化，气行地中，其位在下。后仿此。”）

　　其运风，其化鸣紊启拆，（“风为木化。鸣，风木声也。紊，繁盛也。启拆，萌芽发而地脉开也。此单言壬年风运之正化。后仿此。”）其变振拉摧拔，（“振，撼动也。

　　拉，支离也。摧，败折也。拔，发根也。壬为阳木，风运太过，则金令承之，故有此变。拉音腊。”）其病眩掉目瞑。（“目运曰眩，头摇曰掉，目不开曰瞑，木运太过，故有此病。掉，提料切。”）

　　寒化六，（“六者水之成数，太过者其数成，此言太阳司天也。后仿此。新校正云：‘壬辰寒化六，壬戌寒化一。’盖言对化从标成数，正化从本生数也。义似未然，有愚按在后厥阴之政。”）风化八，（“八者木之成数，此言中运也。壬木属太过，故其数八。后仿此。”）雨化五，（“五者土之生数，此言在泉也。土常以生，故其数五。后仿此。”）正化度也。（“此结上文三句，言本年上中下三气正化之度。正化，正气所化也。度即日也，日即度也，指气令用事之时候也。后仿此。”）

　　其化上苦温，中酸和，下甘温，药食宜也。（“其化，言气化病治之宜也。本年寒水在上，故宜苦温；太角在中，故宜酸和；湿土在下，故宜甘温，此所谓药食之宜也。后仿此。玄珠云：上甘温，下酸平。”）

　　太角（初正） 少征 太宫 少商 太羽（终“此本年主客五运之序，皆以次相生者也。每年四季主运，在春属木，必始于角而终于羽，故于角下注初字，羽下注终字，此所以纪主运也。客运则随年干之化，如壬年阳木起太角，丁年阴木起少角，戊年阳火起太征，癸年阴火起少征，各年不同，循序主令，所以纪客运也。然惟丁壬木运之年，主客皆起于角，故于角音之下，复注正字，谓气得四时之正也。后仿此。”按：司天在泉中运及变化治味等，景岳注之详矣，乃角征宫商羽者五音也，言岁运而及五音者，何也？盖天以四时布气而宣化，地生五行赋物而全角，然有形则有气，有气则有音，是音者所以发四时五行之气者也，气之所至，音即着焉，故即音可以验气，此五运迭迁，而以五音为纪也。然必太少相间者，又何也？天地之气，老则衰，幼则稚，太少者老幼之殊称，盖衰稚则气偏而不能生物，故惟相间则相生，太不至于衰而少不至于稚，为能变化而无穷也。）

　　戊辰 戊戌岁上太阳水，中太征火运，（“戊为阳火，故曰太征。”）下太阴土，同正征。（“本年火运太过，得司天寒水制之，则火得其平，故云同正征，所谓赫曦之纪，上羽与正征同者此也。后仿此。”）

　　其运热，其化暄暑郁燠，（“此戊年火运之正化也。五常政大论燠作热。”）其变炎烈沸腾，（“沸腾者，水气之熏蒸也。戊为火运太过，则寒水承之，故有此变。”）其病热郁。（“火运太过，故有是病。”）

　　寒化六，（“义同前。”）热化七，（“七者火之成数，戊火太过，故其数成也。后仿此。”）湿化五，（“义同前。”）所谓正化日也。（“日即度也。后仿此。”）

　　其化上苦温，中甘和，下甘温，所谓药食宜也。（“上下之治俱同前，惟中运太征与前异，故宜治以甘和也。

　　后仿此。”）

　　太征 少宫 太商 少羽（终） 少角（初“初终者，纪主运也。戊为阳火，故起于太征，纪客运也。

　　后仿此。”）

　　甲辰 甲戌岁（俱岁会又同天符。按：新校正云：“天元纪大论云：承岁为岁直。又六微旨大论云：木运临卯，火运临午，土运临四季，金运临酉，水运临子，所谓岁会，气之平也。王冰云：岁直亦曰岁会。此甲为太宫，辰戌为四季，故曰岁会。又曰同天符者，本论下文云：太过而加同天符。是此岁，一为岁会，又为同天符也。”）

　　上太阳水，中太宫土运，（“甲为阳土，故属太宫。”）下太阴土。

　　其运阴埃，其化柔润重泽，（“埃，尘也。柔润重泽，皆中运湿土之正化。五常政大论泽作淖。”）其变震惊飘骤，（“土运太过，则风木承之，故有是变。”）其病湿，下重。（“土湿之病也。”）

　　寒化六，湿化五，（“中运与在泉同气，故只言湿化五而止。”）所谓正化日也。

　　其化上苦热，中苦温，下苦温，药食宜也。（“中苦温，治湿土也。”）

　　太宫 少商 太羽（终） 太角（初） 少征（“本年土运太过，故起于太宫。然生太宫者少征，生少征者太角，故土运以太角为初。后仿此。”）

　　庚辰 庚戌岁上太阳水，中太商金运，（“庚为阳金，故属太商。”）下太阴土。

　　其运凉，其化雾露萧 ，（“此金之正化。”）其变肃杀凋零，（“金气肃杀，万物凋零，火气承金，即阳杀之象。”）其病燥，背瞀胸满。（“金太过，故病燥。”按：金太盛则肺自病，故背闷瞀而胸胀满也。）

　　寒化一，（“一者水之生数，然太过者其数成，似亦当云六也。”）清化九，雨化五，正化度也。

　　其化上苦热，中辛温，下甘热，药食宜也。（“中辛温，辛从金化，太商宜温也。”）

　　太商 少羽（终） 少角（初） 太征 少宫丙辰 丙戌岁（俱天符）

　　上太阳水，中太羽水运，（“丙为阳水，故属太羽。”）下太阴土。

　　其运寒，其化凝惨凛冽，（“水运之正化。五常政大论作其德凝惨寒 。”）其变冰雪霜雹，（“水太过者，土气承之，故有此变。冰雹者，土之象也。”）其病大寒，留于溪谷。（“溪谷者，筋骨肢节之会，水运太过，寒甚气凝，故为是病。”）

　　寒化六，（“司天中运同。”）雨化五，正化度也。

　　其化上苦热，中咸温，下甘热，药食宜也。（“中咸温，咸从水化，太羽宜温也。”）

　　太羽（终） 太角（初） 少征 太宫 少商凡此太阳司天之政，气化营运先天。（“此下总结辰戌年太阳司天六气之化也。凡子寅辰午申戌六阳年皆为太过，丑亥酉未巳卯六阴年皆为不及。太过之气常先天时而至，故其生长化收藏气化营运皆早；不及之气常后天时而至，故其气化营运皆迟。如气交变大论曰：太过者先天，不及者后天。本篇后文曰：运太过则其至先，运不及则其至后。皆此义也。后仿此。”）天气肃，地气静，寒临太虚，阳气不令，水土合德，上应辰星镇星。

　　（“太阳寒水司天，则太阴湿土在泉，故天气肃，地气静。水土合德，而二星当先后明也。”）其谷玄 ，（“玄应司天， 应在泉，本年正气所化。”）其政肃，其令徐，寒政大举，泽无阳焰，则火发待时。（“政肃者寒之气，令徐者阴之性也。寒盛则火郁，郁极必发，待时王而至也。”）少阳中治，时雨乃涯。（“少阳中治，三之主气也。以相火王时，而寒水之客胜其主，故时雨乃涯。涯，水际也。”按：涯为水际，而雨至于涯，是言满也。）止极雨散，还于太阴，云朝北极，湿化乃布，（“岁半之后，地气主之。自三气止极雨散之后，交于四气，则在泉用事，而太阴居之，故又云朝北极，湿化布焉。”）泽流万物，寒敷于上，雷动于下，（“泽流万物，土之德也。雷动于下，火郁发也。”）寒湿之气，持于气交，（“上寒下湿，相持于气交之中也。”）

　　民病寒湿发，肌肉萎，足萎不收，濡泻血溢。（“血溢者，火郁之病。余皆寒湿使然。”）

　　初之气，地气迁，气乃大温，草乃早荣。（“本年初之气，少阳用事。上年在泉之气，至此迁易，故曰地气迁。后仿此。然上年终气，君火也。今之初气，相火也。

　　二火之交，故气乃大温，草乃早荣。”）民乃厉，温病乃作，身热头痛呕吐，肌腠疮疡。（“客气相火，主气风木，风火相搏，故为此诸病。肌腠疮疡，斑疹之属也。”）二之气，大凉反至，民乃惨，草乃遇寒，火气遂抑。（“燥金用事，故大凉至而火气抑。”）民病气郁中满，寒乃始。（“清寒滞于中，阳气不行也。”）三之气，天政布，寒气行，雨乃降。（“三之气，即司天也。寒水用事，故寒气行，雨乃降。”）民病寒，反热中，痈疽注下，心热瞀闷，不治者死。（“民病寒，反为热中等证，即人伤于寒而为病热之理，亦五常政大论所谓太阳司天，寒气下临，心气上从之义。盖寒水侮阳，则火无不应，若不治之，则阳气绝而死矣。按六气司天皆无不治者死之说，而惟此太阳寒水言之，可见人以阳气为生之本，不可罔顾也。”）四之气，风湿交争，风化为雨，乃长乃化乃成。（“厥阴客气用事，而加于太阴主气，故风湿交争而风化为雨。木得土化，故乃长乃化乃成也。”）民病大热少气，肌肉萎，足萎，注下赤白。（“厥阴木气，值大暑之时，木能生火，故民病大热。

