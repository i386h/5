<!-- { "loadSidebar": true } -->
　　即岁谷也。”）间谷命太者，（“间谷，间气所化之谷也。命，天赋也。太，气之有余也。除正化岁谷之外，则左右四间之化皆为间谷。但太者得间气之浓，故其所化独盛，是为间谷；少者得气之薄，则无所成矣。太少间谷之义，其说有二。凡司天属太者，在泉必为少；司天属少者，在泉必为太。如卯酉年阳明司天，少在上也；少阴在泉，太在下也。命其太者，则当以在泉之间气命其谷也。左为太阴其色黄，右为厥阴其色苍，是苍黄二色者，为本年之间谷，此以上下言也。后凡巳亥丑未年，皆察在泉左右之气以求间谷，其义仿此。然本篇凡不及之岁则言间谷，而太过之岁则无，似又以胜制之气为间谷也。如卯酉年金气不及，则火胜木强，其谷丹苍也；巳亥年木气不及，则金胜土强，其谷白黄也；丑未年土气不及，则木胜水强，其谷苍黑也，亦皆命太之义。故凡君火相火寒水司天之年，正化有余，则别无命太之间谷矣，此以岁气言也。总之岁候不齐，凡在气之有余者便是太，则所受必盛，而五谷之成，所以有浓薄之分也。惟不以本身正化所出，故皆可谓之间谷，但当因气求之则善矣。后仿此。”）其耗白甲品羽，（“耗，伤也。白与甲，金所化也。品羽，火虫品类也。本年卯酉，金气不及而火胜之，则白甲当耗，火胜而水复，则羽虫亦耗，或此义也。然又惟厥阴司天，亦曰其耗文角品羽，余者皆无，未详其义。”）金火合德，上应太白荧惑，（“上金下火，故云合德，而二星当明。”）其政切，其令暴，（“金火之气。”）蛰虫乃见，流水不冰，（“君火在泉故也。”）民病咳，嗌塞，寒热，发暴振栗，癃，（“皆金火燥热之病，”）清先而劲，毛虫乃死，（“司天金气在先，木受其克，故毛虫死。”）热后而暴，介虫乃殃，（“在泉火气居后，金受其制，故介虫殃。”）其发暴，胜复之作，扰而大乱，清热之气，持于气交。（“天气地气，金火相持，故胜复互作，阴阳扰乱也。气交者，三四气之际是也。”）

　　初之气，地气迁，阴始凝，气始肃，水乃冰，寒雨化。（“初气太阴用事，时寒气湿，故阴凝。燥金司天，故气肃。水冰者，气肃而成。寒雨者，湿土所化。”）其病中热胀，面目浮肿，善眠，鼽衄，嚏欠呕，小便黄赤，甚则淋。（“主气风，客气湿。风为阳，湿为阴。风湿为患，脾肾受伤，故为此诸病。”）二之气，阳乃布，民乃舒，物乃生荣。（“相火用事于春分之后，故其气应如此。”）厉大至，民善暴死。（“主君火，客相火，二火交炽，臣位于君，故疫厉大至，民善暴死。”）三之气，天政布，凉乃行，燥热交合，燥极而泽。

　　（“天政布，司天燥金用事也，故凉乃行。然主气相火当令，故燥热交合。至三气之末以交四气，则主太阴，客太阳，故燥极而泽矣”）民病寒热。（“以阳盛之时，行金凉之气，故民病寒热。”）四之气，寒雨降。（“太阳用事于湿土王时，故寒雨降。”）病暴仆振栗，谵妄少气，嗌干引饮，及为心痛，痈肿疮疡，疟寒之疾，骨痿血便。（“四气之后，在泉君火所主，而太阳寒水临之，水火相犯，故为暴仆振栗及心痛等病，皆心肾二经也。”）五之气，春令反行，草乃生荣。（“厥阴风木用事，而得在泉君火之温，故春令反行，草乃生荣。”）民气和。终之气，阳气布，候反温，蛰虫来见，流水不冰。（“少阴君火用事；故其气候如此”。）民乃康平，其病温。（“皆火之化。”）故食岁谷以安其气，食间谷以去其邪，（“岁谷正气所化，故可以安气；间谷，间气所生，故可以去邪。去邪者，有补偏救弊之义，谓实者可用以泻，虚者可用以补。义见前。”）岁宜以咸以苦以辛，汗之清之散之，（“咸从水化，治在泉之君火也。苦从火化，治司天之燥金也。以辛者，辛从金化，本年火盛金衰，同司天之气，以求其平也。然燥金司天，则岁半之前，气过于敛，故宜汗之散之。君火在泉，则岁半之后，气过于热，故又宜清之也。”）安其运气，无使受邪，折其郁气，资其化源。（“安者，顺其运气而安之也。本年燥金司天则木郁，君火在泉则金郁，详义见前。又如补遗本病篇曰：卯酉之年，太阳升天，主窒天芮，胜之不前。太阴降地，主窒地苍，胜之不入。

　　故刺法论于水欲升而天芮窒抑之，当刺足少阴之合。土欲降而地苍窒抑之，当刺足厥阴之出，足少阳之所入。

　　王氏注曰：化源，谓六月迎而取之也。新校正云：按金王七月，故迎于六月，泻金气。是皆折其郁气，资取化源之义。”以寒热轻重，少多其制，“本年上清下热，其气不同，故寒多者当多其热以温之，热多者当多其寒以清之。”）同热者多天化，同清者多地化，（“同者，言上文十年，运与天地各有所同也。凡运与在泉少阴同热者，则当多用司天阳明清肃之化以治之，故曰同热者多天化，如前少角少征年，木火同归热化者是也。运与司天阳明同清者，则当多用在泉少阴温热之化以治之，故曰同清者多地化，如前少宫少商少羽年，土金水同归寒化者是也。”）用凉远凉，用热远热，用寒远寒，用温远温，食宜同法。有假者反之，此其道也。反之者，乱天地之经，扰阴阳之纪也。（按：上反之，谓反正治之常法，以治假病，反之合乎道者也。下反之，谓应反治而反正治，反之为扰乱者也。与太阳之政同义。）

　　帝曰：善！少阳之政奈何？岐伯曰：寅申之纪也。

　　壬寅 壬申岁（“俱同天符，以太角之年，而相火司天，子居母上，则其气逆。”）

　　上少阳相火，中太角木运，下厥阴木。

　　其运风鼓，其化鸣紊启折，（“此壬年太角之正化。五常政大论，化作德，紊作靡。”）其变振拉摧拔，其病掉眩，支胁，惊骇。（“风木相火合病也。”）

　　火化二，风化八，（“运与在泉同。”）所谓正化日也。

　　其化上咸寒，（“治司天之火。”）中酸和，（“木运太过，故宜酸和。”）下辛凉，（“治在泉也，木火合气，故宜辛凉。”）所谓药食宜也。

　　太角（初正） 少征 太宫 少商 太羽（终）

　　戊寅 戊申岁（俱天符。“新校正云：详戊申年与戊寅年小异，申为金，佐于肺，肺受火刑，其气稍实，民病得半。”）

　　上少阳相火，中太征火运，下厥阴木。

　　其运暑，其化暄嚣郁燠，（“暄嚣，火盛之象，此戊年太征之正化。五常政大论，化作德，嚣作暑。”）

　　其变炎烈沸腾，其病上热郁，血溢血泄，心痛。（“火之为病，内应于心。”）

　　火化二，（“司天与运同。”按：司天虽与运同，然太过之数成，当云热化七也。）风化三，（“在泉。”）

　　正化度也。

　　其化上咸寒，中甘和，下辛凉，药食宜也。（“中甘和者，太征之火，泻以甘也。上下同前。”）

　　太征 少宫 太商 少羽（终） 少角（初）

　　甲寅 甲申岁上少阳相火，中太宫土运，下厥阴木。

　　其运阴雨，其化柔润重泽，（“甲年太宫之正化。”）其变震惊飘骤，其病体重 肿痞饮。

　　火化二，雨化五，风化八，正化度也。

　　其化上咸寒，中咸和，下辛凉，药食宜也。（“中咸和，以 坚利湿，治土胜也。上下同前。”）

　　太宫 少商 太羽（终） 太角（初） 少征庚寅 庚申岁上少阳相火，中太商金运，下厥阴木，同正商。（“本年金运太过，遇司天相火制之，则金得其平，所谓坚成之纪，上征与正商同也。”）

　　其运凉，其化雾露清切，（“此庚年太商之正化，五常政大论云：其德雾露萧 。”）其变肃杀凋零，其病肩背胸中。（“金邪在肺也。”按：此但言病所而不言病症，盖阙文也。）

　　火化七，清化九，风化三，正化度也。

　　其化上咸寒，中辛温，下辛凉，药食宜也。（“中运同正商，故宜辛温。上下同前。”）

　　太商 少羽（终） 少角（初） 太征 少宫丙寅 丙申岁（“新校正云：详丙申之岁，申金生水，水化之令转盛，司天相火为病当减半。”）

　　上少阳相火，中太羽水运，下厥阴木。

　　其运寒肃，其化凝惨凛冽，（“此丙年太羽之正化。五常政大论云：其德凝惨寒 。”）其变冰雪霜雹，（“此上二条，与丙辰丙戌年文同。但彼以寒水司天，此以相火司天，必有微甚于其间者。”）其病寒，浮肿。

　　火化二，寒化六，风化三，所谓正化日也。

　　其化上咸寒，中咸温，下辛温，所谓药食宜也。（“中咸温，咸同水化，温以治寒也。下辛温，以在泉之木，兼寒运之气也。玄珠云：下辛凉。”）

　　太羽（终） 太角（初） 少征 太宫 少商凡此少阳司天之政，气化营运先天。（“先天义见前。”）天气正，地气扰。（“少阳火气司天，阳得其位，故天气正。厥阴木气在泉，风动于下，故地气扰。”）风乃暴举，木偃沙飞，炎火乃流，（“此风木在泉，相火司天之化。”）阴行阳化，雨乃时应，（“太阴湿土主二之气，与少阳并行于岁半之前，故阴行阳化，雨乃时应。”）木火同德，上应荧惑岁星。（“六气司天，惟少阳厥阴言同德，其他皆言合德。盖此以上下相生，本乎一气，故言同；彼以上下相制，各行其政，故云合也。”）其谷丹苍，（“丹应司天，苍应在泉。”）

　　其政严，其令扰，故风热参布，云物沸腾，太阴横流，寒乃时至，凉雨并起，（“此皆木火之化，火盛则寒水来复，故寒至雨起。”）民病寒中，外发疮疡，内为泄漏，（……“火盛于外，故民病寒中。外热故为疮疡，内寒故为泄漏。”）往复之作，民病寒热疟，泄，聋，瞑，呕吐，上怫，肿色变。（“热盛寒复，则水火交争，故为诸病。怫音佛，心郁不舒也。”）

　　初之气，地气迁，风胜乃摇，寒乃去，候乃大温，草木早荣，寒来不杀。（“初气君火用事，而兼相火司天，故气候大温也。地气迁义见前。”）温病乃起，其病气怫于上，血溢目赤，咳逆头痛，血崩，胁满，肤腠中疮。（“君相二火合气，故其为病如此。”）二之气，火反郁，白埃四起，云趋雨府，风不胜湿，雨乃零，民乃康。（太阴湿土用事，故主气君火反郁，而埃起湿胜雨零也。然主客相生，故民乃康。）其病热郁于上，咳逆呕吐，疮发于中，胸嗌不利，头痛，身热昏愦，脓疮。（“皆湿热所化之病。”）三之气，天政布，炎暑至，少阳临上，雨乃涯。

