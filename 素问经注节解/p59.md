<!-- { "loadSidebar": true } -->
　　（“湿热之病。”）五之气，畏火临，暑反至，阳乃化，万物乃生乃长乃荣，民乃康。（“畏火，相火也。时当秋收而阳气化，故物荣民康。”按，秋收之时，以敛为政，复见暑热，似非所宜，而云生长荣康者，盖万物之气，敛之太速，不无盈歉，若更得和气以养，则物充实而咸足矣。）其病温。终之气，燥令行，余火内格，肿于上，咳喘，甚则血溢，寒气数举，则雾 翳。（“燥金之客，加于寒水之主，金气收，故五气之余火内格而为病如此。格，拒也。寒气举，雾 翳，皆金水之化。”）病生皮腠，内舍于胁，下连少腹，而作寒中，地将易也。（“病生于皮腠，金之合也。内舍于胁，下连少腹，金乘木也。金性寒，故寒中。在泉气终，故地将易也。”）必抑其运气，资其岁胜，（“以上子午十年，运气太过，必抑有余，欲复其平。岁有所胜，必资不足，无令伤害也。”）折其郁发，先取化源，无使暴过而生其病也。（“本年少阴司天则金郁，阳明在泉则木郁。又如本病篇曰：子午之岁，太阴升天，主窒天冲，胜之不前。太阳降地，主窒地阜，胜之不入。故刺法论于土欲升而天冲窒抑之，当刺足太阴之俞。水欲降而地阜窒抑之，当刺足太阴之所出，足阳明之所入。王氏曰：先于年前十二月迎而取之。是皆抑郁气取化源之义。”）食岁谷以全真气，食间谷以避虚邪，（“义俱见前。”）岁宜咸而 之，而调其上，（“咸从水化，故能调在上之君火。”）甚则以苦发之，以酸收之，而安其下，（“苦发之可以散火，酸收之可以补金，平其上之君火，则下之燥金得安矣。”）甚则以苦泄之，（“热燥甚者，非苦寒泄之不可。愚按五味之属，如阴阳应象大论曰火生苦，金匮真言论曰其味苦，其类火，是分五行之味，苦从火化也，故在本篇如太阳太阴阳明等政云以苦燥之温之及以苦发之者，皆用苦之阳也。又阴阳应象大论及至真要大论皆云酸苦涌泄为阴，是言气味之效，苦从阴用也，故本节云以苦泄之，至真要大论云湿司于地，热反胜之，治以苦冷，湿化于天，热反胜之，治以苦寒者，皆用苦之阴也。再如宣明五气篇及五味论俱云苦走骨，夫北方生寒，在体为骨，是骨本属阴，而苦则走之，岂非阴乎。可见苦味一也，而有从阴从阳苦热苦寒之不同，何可不辨。今有谓苦属火而讳其寒者，有但知苦寒而忘其热者，皆不明气味变通之理耳。举此一端，则五味之性可类见矣。又如脏气法时论云粳米牛肉枣葵皆甘，麦羊肉杏薤皆苦之类，是于饮食常味之中，又各有辨。味变之理如此，不得其精，不足以言气味也。”）适气同异而多少之，同天气者以寒清化，同地气者以温热化，（“言以上十年，运之与气，有与司天同热者，当以寒清所化之品治之，如太角太征岁是也。有与在泉同寒者，当以温热所化之品治之，如太羽太宫太商岁是也。宜各因其同异，而制为之多少耳。”）用热远热，用凉远凉，用温远温，用寒远寒，食宜同法。有假则反，此其道也，反是者病作矣。（“义详前。”）

　　帝曰：善：厥阴之政奈何？岐伯曰：巳亥之纪也。

　　丁巳 丁亥岁（俱天符）

　　上厥阴木，中少角木运，下少阳相火，同正角。（“本年木运不及，得司天厥阴之助，所谓委和之纪，上角与正角同也。”）

　　其运风清热，（“风为中运少角之气，清为胜风之气，热为复清之气。”）清化热化胜复同，邪气化度也。

　　（“义详前。”）灾三宫。（“三，东方震宫也。木气不及，故灾及之。”）

　　风化三，（“司天与运同。”）火化七，正化度也。

　　其化上辛凉，（“辛凉从金化，治风木在上也。”）中辛和，（“木运不及，而得司天之助，故宜辛宜和。”）

　　下咸寒，（“咸从水化，治相火在下也。”）药食宜也。

　　少角（初正） 太征 少宫 太商 少羽（终）

　　癸巳 癸亥岁（俱同岁会）

　　上厥阴木，中少征火运，下少阳相火。

　　其运热寒雨，（“热为运气，寒为胜气，雨为复气。”）寒化雨化胜复同，邪气化度也。灾九宫。（“九为离宫，火运不及，故灾及之。”）

　　风化八，火化二，（“运与在泉同。”）正化度也。

　　其化上辛凉，中咸和，下咸寒，药食宜也。（“中运少征得天地之生助，故宜咸和。上下同前。”）

　　少征 太宫 少商 太羽（终） 太角（初）

　　己巳 己亥岁上厥阴木，中少宫土运，下少阳相火，同正角。（“本年土运不及，风木司天胜之，则木兼土化，所谓卑监之纪，上角与正角同也。”）

　　其运雨风清，（“雨为运气，风为胜气，清为复气。”）风化清化胜复同，所谓邪气化日也。灾五宫。（“五，中宫也。土运不及，故灾及之。”）

　　风化三，湿化五，火化七，所谓正化日也。

　　其化上辛凉，中甘和，下咸寒，所谓药食宜也。（“中运少宫不及，故宜甘和。上下同前。”）

　　少宫 太商 少羽（终） 少角（初） 太征乙巳 乙亥岁上厥阴木，中少商金运，下少阳相火，同正角。（“本年金运不及，而厥阴司天，木无所制，则木得其政，所谓从革之纪，上角与正角同也。”）

　　其运凉热寒，（“凉为运气，热为胜气，寒为复气。”）热化寒化胜复同，邪气化日也。灾七宫。（“七，兑宫也。金运不及，故灾及之。”）

　　风化八，清化四，火化二，正化度也。

　　其化上辛凉，中酸和，下咸寒，药食宜也。（“中运少商不及，故宜治以酸和。上下同前。以酸治金，义详前少阴之政壬子壬午岁。”）

　　少商 太羽（终） 太角（初） 少征 太宫辛巳 辛亥岁上厥阴木，中少羽水运，下少阳相火。

　　其运寒雨风，（“寒为运气，雨为胜气，风为复气。”）雨化风化胜复同，邪气化度也。灾一宫。（“一，坎宫也。水运不及，故灾及之。”）

　　风化三，寒化一，火化七，正化度也。

　　其化上辛凉，中苦和，下咸寒，药食宜也。（“中苦和，苦从火化，以温少羽之寒也。上下同前。”）

　　少羽（终） 少角（初） 太征 少宫 太商愚按上文六十年气化之数，有言生数者，有言成数者。新校正注云：“详对化从标成数，正化从本生数。”谓如甲子年，司天热化七，在泉燥化九，俱从对化也。甲午年，司天热化二，在泉燥化四，俱从正化也。六十年司天在泉正对皆同。此意似乎近理，今诸家多宗之，而实有未必然者，何也？如少阴司天，子午年也，固可以子午分正对矣。然少阴司天则阳明在泉，阳明用事则气属卯酉，又安得以子午之气言在泉之正对耶。且凡司天有余则在泉必不足，司天不足则在泉必有余，气本不同。若以司天从对化之成数而言在泉亦成数，司天从正化之生数而言在泉亦生数，是上有余下亦有余，上不足下亦不足，盖由不知上下不同之义耳。故以司天言正对则可，以在泉言正对则不合矣。且内经诸篇并无正对之说，惟本篇后文曰，太过者其数成，不及者其数生，此但欲因生成之数，以明气化之微甚耳。故其言生者不言成，言成者不言生，皆各有深意存焉，似不可以强分也。

　　然欲明各年生成之义者，惟当于上中下三气合而观之，以察其盛衰之象，庶得本经之意。但正化对化之义，亦不可不知耳。按；正化对化之说，在内经诸篇虽未明言，然观之经文，凡同一气者必相对并载，如君火甲子甲午，湿土乙丑乙未之类，无正对之名，而实有正对之迹，斯正化对化之说所由起也。至于正化从本生数，对化从标成数之义，又与经言太过者其数成不及者其数生之旨殊别，盖新校正之所特起，亦是一解，未可尽以为非也。但岁半以前天气主之，岁半以后地气主之，司天在泉既有分主，则一岁之中，或生数，或成数，不当专根据司天为言。故景岳谓以司天言正对则可，以在泉言正对则不合，其意良是。自余论之，医之为教，治病而已。欲治病而不求其所以病之故，则病不可得而治；既治病而必求其不必知之理，则治又近于迂。司天在泉者，不可不知者也；正对生成者，可以知而不必执泥者也。众喙虽纷，维经为正。吾愿后之言医者，但详求其不可不知者，而略其不必执泥者，则善矣。

　　凡此厥阴司天之政，气化营运后天。（“义详前。”）诸同正岁，气化营运同天。（“诸同正岁者，其气正，其生长化收藏皆与天气相合，故曰营运同天。此虽以上文丁巳丁亥己巳己亥乙巳乙亥六岁为言，然六十年之气亦莫不皆然。”）天气扰，地气正，（“风木司天，故天气扰。相火在泉，土得温养，故地气正。”）

　　风生高远，炎热从之，云趋雨府，湿化乃行，（“木在上，故风生高远。火在下，故炎热从之。土气得温，故云雨作，湿化行。”）风火同德，上应岁星荧惑。（“木火同气，故二星明。”）其政挠，其令速，（“风政挠，火令速。”）其谷苍丹，（“苍应司天，丹应在泉。”）间谷言太者，（“义详前。”）其耗文角品羽。

　　（“与前阳明之政曰，其耗白甲品羽，义俱未详。”）风燥火热，胜复更作，蛰虫来见，流水不冰，（“风甚则燥胜，燥胜则热复，故胜复更作如是。”）热病行于下，风病行于上，风燥胜复形于中。（“上下之气持于气交也。”）

　　初之气，寒始肃，杀气方至。（“燥金用事也。”）民病寒于右之下。（按：金气主右，金盛气凝而自病，故寒于右之下。景岳谓金王伤肝，何独在右下？！）二之气，寒不去，华雪水冰，杀气施化，霜乃降，名草上焦，寒雨数至，阳复化。（“太阳用事，故其气候如此。然以寒水之客，加于君火之主，其气必应，故阳复化。”）民病热于中。（“客寒外加，火应故热于中。”）三之气，天政布，风乃时举。（“厥阴用事也。”）民病泣出，耳鸣掉眩。（“风木之气见证也。”）四之气，溽暑湿热相薄，争于左之上。（“以君火之客，加于太阴之主，四气为天之左间，故湿热争于左之上。”）民病黄瘅而为 肿。（“此湿热之为病也。 肿，肉浮肿也，与足跗之跗不同。瘅音丹。”）

　　五之气，燥湿更胜，沉阴乃布，寒气及体，风雨乃行。（“客以湿土，主以燥金，燥湿更胜，其候若此。”）

　　终之气，畏火司令，阳乃大化，蛰虫出见，流水不冰，地气大发，草乃生，人乃舒。（“少阳在泉，故候若此。”）

