<!-- { "loadSidebar": true } -->
　　故曰：天枢之上，天气主之；天枢之下，地气主之；气交之分，人气从之，万物由之，此之谓也。（按：张景岳曰：“枢，枢机也，居阴阳升降之中，是谓天枢，故天枢之义，当以中字为解。中之上天气主之，中之下地气主之，气交之分即中之位也。而形气之相感，上下之相临，皆中宫应之而为之市，故人气从之，万物由之，变化于兹乎见矣。”谨按王注以天枢为当齐两旁穴，谓正当身之半，三分折之，上分应天，下分应地，中分应气交，理诚是也。然以人气从之二句观之，则枢之为义，似不单指穴言。夫枢者，户牖之所恃以开 者也。人居天地之中，枢为上下之界，盖一身之纲维，三才之关键：故推崇之曰天枢也。张景岳又言天枢更不单指人身，兼取卦象为喻，且引至真要大论云，初气终三气，天气主之，四气尽终气，地气主之，此即上下卦之义。然则三气四气则一岁之气交也，自四月中至八月中，计四个月，一百二十日之间，而岁之旱潦丰俭，物之生长成收，皆系乎此，故曰气交之分，人气从之，万物由之也。景岳之论，则更合气运而为言，颇与人气从之二句甚亲切也。）

　　帝曰：何谓国中？岐伯曰：初凡三十度而有奇，中气同法。（按：张景岳曰：“度即日也，一步之数，凡六十日八十七刻半而两分之，则前半部始于初，是为初气，凡三十度而有奇。奇谓四十三刻又四分刻之三也。后半步始于中，是为中气，其数如初，故曰同法也。”）帝曰：国中何也？岐伯曰：所以分天地也。帝曰：愿卒闻之。岐伯曰：初者地气也，中者天气也。（按：景岳曰：“国中者，所以分阴阳也。凡一气之度必有前后，有前后则前阳而后阴。阳主进，自下而上，故初者地气也；阴主退，自上而下，故中者天气也。又按国中者，初言其始，气自始而渐盛也；中言其盛，气自盛而渐衰也。但本篇所谓国中者，以一步之气为言，故曰初凡三十度而有奇，中气同法。盖阴阳之气无往不在，故国中之气亦无往不然。即以一岁言之，则冬至气始于北，夏至气中于南，北者盛之始，南者衰之始，此岁气之国中也。以昼夜言之，夜则阳生于坎，昼则日中于离，坎则升之始，离则降之始，此日度之国中也。不惟是也，即一月一节一时一刻靡不皆然，所以日有朔而有望，气有节而有中，时有子而有午，刻有初而有正，皆所以分国中也。”景岳此解尤为精确。）

　　帝曰：其升降何如？岐伯曰：气之升降，天地之更用也。（按：景岳曰：“天无地之升则不能降，地无天之降则不能升，故天地更相为用。”）帝曰：愿闻其用何如？岐伯曰：升已而降，降者谓天；降已而升，升者谓地。（按：此正辨更用之旨也。天地之气本相交互，降者天也，然必有升而后有所降，故升已而降，降以升为用也；升者地也，然必有降而后有所升，故降已而升，升以降为用也。）天气下降，气流于地；地气上升，气腾于天。故高下相召，升降相因，而变作矣。（按：天降地升，更相为用，病变因之而作矣。）

　　帝曰：善！寒湿相遘，燥热相临，风火相值，其有间乎？岐伯曰：气有胜复，胜复之作，有德有化，有用有变，变则邪气居之。（按：景岳曰：“六气皆有胜复，而胜复之作，正则为循环当位之胜复，故有德有化有用；邪则为亢害承制之胜复，故有灾有变。”）

　　帝曰：何谓邪乎？岐伯曰：夫物之生从于化，物之极由乎变，变化之相薄，成败之所由也。（按：景岳曰：“物之生从于化，由化而生也；物之极由乎变，由极而变也。生由化而成，其气进；败由变而致，其气退。

　　故曰变化之相薄，成败之所由也。薄，侵迫也。”）按天元纪大论，物生谓之化，物极谓之变，是解变化之义；此言从于化，由乎变，是推原所以生极之故也。文虽同而义实异，王注及诸家俱作一例解，亦未之思也。故气有往复，用有迟速，四者之有，而化而变，风之来也。（按，往者时之退，复者令之新，迟者应至而不至，速者不应至而至也。四序推移，固有一定之常数，应至而至，风之正也；乃气有非常，则或未至而至，或至而不至，变变化化，风邪于是乎来也，惟有迟速而变化生焉。下文方推原到盛衰，景岳即以迟速为盛衰，误矣。）帝曰：迟速往复，风所由生，而化而变，故因盛衰之变耳。成败倚伏游乎中，何也？（按：帝言风邪之起，固由于气之往来迟速，然其所以迟速之故，衰则迟而盛则速耳。其间或成或败，或先成而败即倚焉，或败矣而成即伏焉，咸不外乎往复迟速者何故。）岐伯曰：成败倚伏生乎动，动而不已则变作矣。（按：景岳曰：“动静者，阴阳之用也。所谓动者，即形气相感也，即上下相召也，即往复迟速也，即升降出入也，由是而成败倚伏，无非由动而生也。但动而正则吉，不正则凶，动而不已，则灾变由之而作矣。”成败之相倚伏也，实变化之自然，动乎其不得不动，动静之常也；若动而不已，是有动无静，气反其常，灾变必因之而作，天地且然，人其可多动乎。）帝曰：有期乎，岐伯曰：不生不化，静之期也。（按：景岳曰：“阳动阴静，相为对待，一消一息，各有其期。上文言成败倚伏生乎动，即动之期也；动极必变，而至于不生不化，即静之期也。然则天地以春夏为动，以秋冬为静；人以生为动，死为静也。”）帝曰：不生化乎？（“帝疑天地之道，岂真有不生不化者乎。”）岐伯曰：出入废则神机化灭，升降息则气立孤危。（按：景岳曰：“凡物之动者，血气之属也，其生气根于身之中，以神为生气之主，故曰神机。然神之存亡，由于饮食呼吸之出入，出入废，则神机化灭而动者息矣。物之植者，草木金石之属也，其生气根于形之外，以气为荣枯之主，故曰气立。

　　然气之盛衰，由于阴阳之升降，升降息，则气立孤危而植者败矣。”按五常政大论曰：“根于中者，命曰神机，神去则机息；根于外者，命曰气立，气止则化绝。”）是则神机气立者，万物之所恃以生化，而天地之道所必不可无者也。无生化则无万物，无万物且不成其为天地，故下文云云也。故非出入则无以生长壮老已，非升降则无以生长化收藏。（按：景岳曰：“生长壮老已，动物之始终也，故必赖呼吸之出入；生长化收藏，植物之盛衰也，故必赖阴阳之升降。”）是以升降出入，无器不有，故无不出入，无不升降。（包藏生气者，皆谓生化之器，触物然矣。夫窍横者，皆有出入去来之气；窍竖者，皆有阴阳升降之气往复于中。

　　何以明之？则壁 户牖两面伺之，皆承来气冲击于人，是则出入气也。夫阳升则井寒，阴升则水暖，以物投井及叶坠空中，翩翩不疾，皆升气所碍也。虚管溉满，捻上悬之，水固不泄，为无升气而不能降也。空瓶小口，顿溉不入，为气不出而不能入也。由是观之，升无所不降，降无所不升，无出则不入，无入则不出。夫群品之中，皆出入升降，不失常守，而云非化者，未之有也。有识无识，有情无情，去出入，已升降，而得存者，亦未之有也。故曰出入升降，无器不有。按：启玄妙喻，得未曾有，但无不出入二句，王本在下节器者生化之宇之下，详味文义，必错简也，今移置于此。）故器者生化之宇，器散则分之，生化息矣。（按：易曰：“形而下者谓之器，形而上者谓之道。”）器以载道，所以藏神而葆气者也。生生化化，皆从此出，故曰生化之宇。宇者，天地四方之名也。如或不能保守形器，则必致于解散，而升者自升，降者自降，出者自出，入者自入，各相分而生化息矣，此宝命全角之论所由作也。化有小大，期有近远。（按：张景岳曰：“物之小者如秋毫之微，大者如天地之广，此化之小大也。夭者如蜉蝣之朝暮，寿者如彭 之百千，此期之近远也。化之小者其期近，化之大者其期远，万物之气数固有不齐，及其同归于化与期则一也。”）四者之有，而贵常守，反常则灾害至矣。（四者，谓出入升降也。按：人有此生，则必有此四者，有升有降，有出有入，是其常也，谨而守之，则生化无穷。如有升无降，有降无升，有入无出，有出无入，则反其常道，而灾害未有不至者也。）故曰无形无患，此之谓也。（夫喜于遂，悦于色，畏于难，惧于祸，外恶风寒暑湿，内繁饥饱爱欲，皆以形无所隐，故常婴患累于人间也，若便想慕滋蔓，嗜欲无厌，外附权门，内丰情伪，则动以牢网，坐招燔 ，欲思释缚，其可得乎，是以身为患阶尔。老子曰：“吾所以有大患者，为吾有身，及吾无身，吾有何患。”此之谓也。）

　　帝曰：善！有不生不化乎？岐伯曰：悉乎哉问也！与道协议，惟真人也。帝曰：善！（言人有逃阴阳，免生化，而不生不化，无始无终，同太虚自然者乎？真人之身，隐见莫测，出入天地，内外顺道，至真以生，其为小也入于无间，其为大也过虚空界，不与道如一，其孰能尔乎。按：昔人云：爱生者可杀也，爱洁者可 也，爱荣者可辱也，爱完者可破也。本无生，孰杀之；本无洁，孰 之；本无荣，孰辱之；本无完，孰破之。知乎此者，可以出入造化，游戏生死矣。真见道语。）

　　外篇　卷之五

　　至真要大论

　　通篇约分二十八段：第一段，言司天在泉间气之化；第二段，言地化本于天气；第三段，言司岁药物不同；第四段，言淫邪伤脏在所不胜；第五段，言少阴所在，寸口不应，分南北政；第六段，言在泉司天为病治法；第七段，言客淫反胜，六气相胜治法；第八段，言六气之复为病并治法；第九段，言人身之应司天在泉；第十段，言胜复之理并治法；十一段，言主客胜复并治法：十二段，言五脏正味主客补泻；十三段，言三阴三阳；十四段，言方制奇偶；十五段，言治标之方；十六段，言六气为邪生病；十七段，言脉至病应；十八段，言六气标本；十九段，言脉从病反，治法逆从；二十段，言胜复早晏而并及于脉；二十一段，言阴阳分至；二十二段，言六经药治先后；二十三段，言病机十九条；二十四段，言五味方制，正治反治，为医家要旨；二十五段，言内外标本；二十六段，言误治以致反寒反热；二十七段，言药品善恶；末后重问内外治法。全经之旨，略尽篇中，诚至真至要之论，所当深思而熟玩者也。

