<!-- { "loadSidebar": true } -->
　　黄帝问曰：五气交合，盈虚更作，余知之矣。六气分治，司天地者，其至何如？（……五行主岁，岁有多少，故曰盈虚更作也。）岐伯对曰：此道之所主，工之所疑也。帝曰：愿闻其道也。岐伯曰：厥阴司天，其化以风；少阴司天，其化以热；太阴司天，其化以湿；少阳司天，其化以火；阳明司天，其化以燥；太阳司天，其化以寒。以所临脏位，命其病者也。（按：此言司天之化，化谓德化，如前篇六元正纪所言正邪等化是也。六气司天，各布其化，人脏应之，相得则和，不相得则病，而名于是乎分也。）帝曰：地化奈何？岐伯曰：司天同候，间气皆然。（六气之本，自有常性，故虽位易而化治皆同。按：张景岳曰：“地化，在泉之化也。间气，义如下文。六步之位，虽有上下左右之分，而气化皆相类，故与上文司天之化同其候。”）帝曰：间气何谓？岐伯曰：司左右者，是谓间气也。（按：六气分主六步，上谓司天，下谓在泉，余四者谓之间气，在上左右者为司天左右间，在下左右者为在泉左右间也。）帝曰：何以异之？（按：言司天在泉与左右间气有何分别。）岐伯曰：主岁者纪岁，间气者纪步也。（按：张景岳曰：“主岁者纪岁，司天主岁半之前，在泉主岁半之后也。间气者纪步，岁有六步，每步各主六十日八十七刻半也。”）帝曰：善！岁主奈何？（按：此合言上下左右气化之有不同也。）岐伯曰：厥阴司天为风化，（按：景岳曰：“木气在天为风化，而飘怒摇动，云物飞扬，如巳亥岁厥阴司天是也。”）在泉为酸化，（“木气在地，则味为酸化，如寅申岁厥阴在泉是也。”）司气为苍化，（“司气言五运之气也，木运司气，故色化青苍，丁壬年是也。”）间气为动化。（“厥阴所临之位，风化行则群物鼓动，故曰动化。如丑未年则为地之左间，主初之气；子午年则为天之右间，主二之气；辰戌年则为天之左间，主四之气；卯酉年则为地之右间，主五之气也。”）少阴司天为热化，（按：张景岳曰：“君火在天为热化，而为阳光明耀，温养万物，如子午岁少阴司天是也。”）在泉为苦化，（“火气在地，则味为苦化，如卯酉岁少阴在泉是也。”）不司气化，（“君不司运也。夫五运六气之有异者，运出天干，故运惟五；气出地支，故气有六。五者，五行各一也；六者，火分君相也。故在六气，则有君火相火所主之不同，而五运则火居其一耳。于六者而缺其一，则惟君火独不司五运之气化，正以君火者，太阳之火也，为阳气之本，为万化之原，无气不司，故不司气化也。按新校正及诸家之注此者，皆曰君火以名，相火以位，正以明君火不主运也，其说殊谬。夫天元纪大论原曰君火以明，非曰以名也，奈何将明字改作名字，牵强为解，大失经旨。盖惟必欲引以注此，故不得不改明为名耳。”）居气为灼化。（“居，所在也。灼，光明也。不曰间气而曰居气者，君之所居，无往不尊，故不敢言间也。如寅申岁居在泉之左，主初之气；丑未岁居司天之右，主二之气；巳亥岁居司天之左，主四之气；辰戌岁居在泉之右，主五之气也。”）太阴司天为湿化，（按：景岳曰：“土气在天为湿化，而为埃郁 昧，云雨润湿，如丑未岁太阴司天是也。”）在泉为甘化，（“土气在地，则味为甘化，如辰戌岁太阴在泉是也。”）司气为 化，（“土运司气，则色化 黄，甲己年是也。”）

　　间气为柔化。（“太阴所临之位，湿化行则庶物柔 也。如卯酉年则为地之左间，主初之气；寅申岁则为天之右间，主二之气；子午岁则为天之左间，主四之气；巳亥岁则为地之右间，主五之气也。”）少阳司天为火化，（按：景岳曰：“相火在天为火化，而为炎光赫烈，燔灼焦然，如寅申岁少阳司天是也。”）在泉为苦化，（“火气在地，则味为苦化，如巳亥岁少阳在泉是也。”）司气为丹化，（“火运司气，则色化丹赤，戊癸年是也。”）

　　间气为明化。（“少阳所临之位，火化行则庶物明灿也。如辰戌岁则为地之左间，主初之气；卯酉岁则为天之右间，主二之气；丑未岁则为天之左间，主四之气；子午岁则为地之右间，主五之气也。”）阳明司天为燥化，（按：景岳曰：“金气在天为燥化，而为清凉劲切，雾露萧 ，如卯酉年阳明司天是也。”）在泉为辛化，“金气在地，则味为辛化，如子午岁阳明在泉是也。”司气为素化，（“金运司气，则色化素白，乙庚年是也。”）间气为清化。（“阳明所临之位，燥化行则清凉至也。如巳亥岁则为地之左间，主初之气；辰戌岁则为天之右间，主二之气；寅申岁则为天之左间，主四之气；丑未岁则为地之右间，主五之气也。”）太阳司天为寒化，（按：景岳曰：“水气在天为寒化，而为严肃栗冽，阴惨坚凝，如辰戌岁太阳司天是也。”）在泉为咸化，（“水气在地，则味为咸化，如丑未岁太阳在泉是也。”）司气为玄化，（“水运司气，则色化玄黑，丙辛年是也。”）间气为藏化。（“太阳所临之位，寒化行则万物闭藏也。如子午岁则为地之左间，主初之气；巳亥岁则为天之右间，主二之气；卯酉岁则为天之左间，主四之气；寅申岁则为地之右间，主五之气也。”）故治病者，必明六化分治，五味五色所生，五脏所宜，乃可以言盈虚病生之绪也。（按：景岳曰：“凡治病者必求其本，六化是也；必察其形，五色是也；必分其主治，五味是也；必辨其宜否，五脏是也。明此数者，而后知孰为气之盛，孰为气之衰，乃可以言盈虚病生之端绪，而治之无失矣。”）

　　帝曰：厥阴在泉而酸化，先余知之矣。风化之行也何如？（按：景岳曰：“此问厥阴在泉既为酸化，而上文之言地化者曰司天同候，则厥阴在泉亦曰风化，然则酸之与风，其辨为何如也。”）岐伯曰：风行于地，所谓本也，余气同法。（“有风化而后有酸化，是风为酸化之本，其他余气皆同此义，故有热化火化而后有苦，有湿化而后有甘，有燥化而后有辛，有寒化而后有咸，凡六气之行乎地者，即化生五味之本也。天元纪大论曰：‘所谓本也，是谓六元。’与此本字义同。”）本乎天者，天之气也；本乎地者，地之气也。

　　（按：气，六气也。）天地合气，六节分而万物化生矣。（“天气下降，地气上升，会于气交，是谓合气，由是六节之气分，而万物化生无穷矣。”）故曰：谨候气宜，无失病机。此之谓也。（按：气本于天地而各有其宜，病应于人身而自有其机。）帝曰：其主病何如？（“此问药物之主病者。”）岐伯曰：司岁备物，则无遗主矣。（“天地之气，每岁各有所司，因司气以备药物，则主病者无遗矣。如厥阴司岁则备酸物，少阴少阳司岁则备苦物，太阴司岁则备甘物，阳明司岁则备辛物，太阳司岁则备咸物，所谓岁物也。岁物备，则五味之用全矣。”）帝曰：先岁物何也？岐伯曰：天地之专精也。（“岁物者，得天地精专之化，气全力浓，故备所当先也。此与六元正纪大论食岁谷以全其真者同义。”）帝曰：司气者何如？岐伯曰：司气者主岁同，然有余不足也。（按：景岳曰：“司气即上文五运之司气也，主岁即上文司天在泉之主岁也。运之与气，所主皆同。但五太之运为有余，五少之运为不及，而物性之禀有浓薄矣。”）帝曰：非司岁物何谓也？岐伯曰：散也，（按：景岳曰：“非司岁物，谓非主岁之物也。散者，谓六气之序，不司天地，则司四间，故物生之应，亦当随气散见于四方而各有所禀也。”）故质同而异等也。（“惟天地之气变不常，故物生之体质虽同，而性用之浓薄则异。”）气味有薄浓，性用有躁静，治保有多少，力化有浅深，此之谓也。（按：此总结以上之意，言岁物之不同，本于司气之有异，用药者所当致意者也。）

　　帝曰：岁主脏害何谓？岐伯曰：以所不胜命之，则其要也。（按：景岳曰：“此言天有岁气，人有脏气，而岁主有害于五脏者，在所不胜者也。如木气淫则脾不胜，火气淫则肺不胜，土气淫则肾不胜，金气淫则肝不胜，水气淫则心不胜，是皆脏害之要也。”）帝曰：治之奈何？岐伯曰：上淫于下，所胜平之；外淫于内，所胜治之。（“淫，太过为害也。上淫于下，谓天以六气病患之六经；外淫于内，谓地以五味伤人之五宫也。淫邪为害，当各以所胜者平治之也。”）帝曰：善！平气何如？（按：景岳曰：“此问岁气和平而亦有病者，又当何以治之也。”）岐伯曰：谨察阴阳所在而调之，以平为期，正者正治，反者反治。（“阴阳者，脉有阴阳，证有阴阳，气味有阴阳，经络脏象有阴阳。不知阴阳所在，则以反为正，以逆为从，故宜谨察而调之，以平为期，无令过也。若阳经阳证而得阳脉，阴经阴证而得阴脉，是为正病。正者正治，谓当以寒治热，以热治寒，治之正也。若阳经阳证而得阴脉，阴经阴证而得阳脉，是为反病。反者反治，谓当以热治热，以寒治寒，治之反也。”）

