<!-- { "loadSidebar": true } -->
　　帝曰：夫子言察阴阳所在而调之，论言人迎与寸口相应，若引绳小大齐等，命曰平，阴之所在，寸口何如？（按：景岳曰：“论言，灵枢禁服篇也。此引本论之察阴阳者，以人迎寸口为言，盖人迎在头，寸口在手，阴阳相应，则大小齐等，是为平也。阴，少阴也。少阴所在，脉当不应于寸口，不可不察也。”）岐伯曰：视岁南北，可知之矣。（“甲己二岁为南政，乙庚丙辛丁壬戊癸八年为北政。南政居南而定其上下左右，故于人之脉，则南应于寸，北应于尺。北政居北而定其上下左右，故北应于寸，而南应于尺。盖五运以土为尊，故惟甲己土运为南政，其他岁皆北政也。”）帝曰：愿卒闻之。岐伯曰：北政之岁，少阴在泉，则寸口不应；（“不应者，脉来沉细而伏，不应于指也。北政之岁，其气居北，以定上下，则尺主司天，寸主在泉，故少阴在泉，居北之中，则两手寸口俱不应，乙丁辛癸卯酉年是也。”）厥阴在泉，则右不应；（“右，右寸也。北政厥阴在泉，则少阴在右寸，故不应，丙戊庚壬寅申年是也。”）太阴在泉，则左不应。（“左，左寸也。北政太阴在泉，则少阴在左寸，故不应，丙戊庚壬辰戌年是也。”）南政之岁，少阴司天，则寸口不应；（“南政之岁，其气居南，以定上下，则寸主司天，尺主在泉，故少阴司天，居南之中，则两手寸口不应，甲子甲午年是也。”）厥阴司天，则右不应；（“右，右寸也。南政厥阴司天，则少阴在右寸，故不应，己巳己亥年是也。”）太阴司天，则左不应。（“左，左寸也。南政太阴司天，则少阴在左寸，故不应，己丑己未年是也。”）诸不应者，反其诊则见矣。（按：反非相反，犹言更易也。凡南政之应在寸者，则北政应在尺，北政之应在寸者，则南政应在尺，以南北相反而诊之，则或寸或尺之不应者皆可见矣。）帝曰：尺候何如？（按：景岳曰：“上文所言皆两寸之不应，故此更问两尺之候当何如也。”）岐伯曰：北政之岁，三阴在下，则寸不应；三阴在上，则尺不应。（“北政之岁，反于南政，故在下主寸，在上主尺。上下，即司天在泉也。”）

　　南政之岁，三阴在天，则寸不应；三阴在泉，则尺不应。（“南政之岁，反于北政，故在天主寸，在泉主尺也。”）

　　左右同。（按：马玄台曰：“不惟尺寸为然，凡南北之左右二间，其相反亦与寸尺同。”是也。景岳仍以寸尺言，误矣。张景岳曰：“阴之所在，其脉不应，诸家之注，皆谓六气以少阴为君，君象无为，不主时气，故少阴所至，其脉不应也，此说殊非。夫少阴既为六气之一，安有不主气之理，惟天元纪大论中，君火以明，相火以位之下，王氏注曰，君火在相火之右，但立名于君位，不立岁气一言，此在王氏固已误矣，而诸家竟引以释此，盖亦不明乎其义，而直为之传会耳。夫三阴三阳者，天地之气也。如太阴阳明论曰：‘阳者，天气也，主外；阴者，地气也，主内。故阳道实，阴道虚。’此阴阳虚实自然之道也。第以日月证之，则日为阳，其气常盈；月为阴，其光常缺。是以潮汐之盛衰，亦随月而消长。人之经脉，即天地之潮汐也。故三阳所在，其脉无不应者，气之盈也；三阴所在，其脉有不应者，以阳气有不及，气之虚也。然三阴之列，又惟少阴独居乎中，此又阴中之阴也，所以少阴所在为不应，盖亦天地之虚耳，岂君不主事之谓乎，明者以为然否？”）故曰：知其要者，一言而终；不知其要，流散无穷。此之谓也。（“要即阴阳之所在也，知则不惑，不知则疑，所以流散无穷而莫测其要也。凡此脉之见，多是时气为病，虽其中有未必全合者，然遇有不应之脉，盒饭因此以推察其候也。按此数句，与六元正纪大论同，但彼言六元之纪，此言阴阳之要也。”谨按少阴所在，其脉不应，景岳谓是天地之虚是也，谓为多是时气为病则误矣。夫时气之病，正必虚，邪必盛，邪盛则脉多急数洪实，正虚则脉兼空大虚微，若至于不应，危矣。经言阴之所在其脉不应者，岁气之虚，脉之常耳，未即至死，岐伯盖恐人见不应之脉而惊疑，故详列如上，非为时病而言也。治病凡遇禀弱高年久病时气之人，其脉有不应者，当合南北政而推求之，果相符合，乃是岁气应尔，尚可救补，未可竟以为败绝而弃之也。）

　　帝曰：善！天地之气，内淫而病何如？（按：张景岳曰：“淫，邪胜也，不务其德，是谓之淫。内淫者，自外而入，气淫于内，言在泉之变病也。”）岐伯曰：岁厥阴在泉，风淫所胜，则地气不明，平野昧，草乃早秀。（“寅申岁也。风淫于地，则木胜土，风胜湿，尘埃飞扬，故地气不明，平野昏昧。木气有余，故草乃早秀。”）民病洒洒振寒，善呻数欠，心痛支满，两胁里急，饮食不下，膈咽不通，食则呕，腹胀善噫，得后与气则快然如衰，身体皆重。（“按经脉篇，自洒洒振寒至数欠，为阳明胃病。自食则呕至身体皆重，为太阴脾病。且厥阴肝脉，贯膈布胁肋，故又为心痛支满等证。皆木邪淫胜，脾胃受伤之为病。”）岁少阴在泉，热淫所胜，则焰浮川泽，阴处反明，蛰虫不藏。（“卯酉岁也。君火淫胜于下，故如是。”）民病腹中常鸣，气上冲胸，喘不能久立，寒热，皮肤痛，目瞑，齿痛 肿，恶寒发热如疟，少腹中痛，腹大。（“腹中常鸣者，火气奔动也。气上冲胸者，火性炎上也。喘不能久立寒热皮肤痛者，火邪乘肺也。目瞑者，热甚阴虚，畏阳光也。齿痛 肿，热乘阳明经也。恶寒发热如疟，金水受伤，阴阳争胜也。热在下焦，故少腹中痛。热在中焦，故腹大。 音拙。”）岁太阴在泉，草乃早荣，湿淫所胜，则埃昏岩谷，黄反见黑，至阴之交。“辰戌岁也。土为草木之所资生，故早荣。岩谷者，土浓之处，故埃昏岩谷。黄，土色。黑，水色。土胜湿淫，故黄反见黑。五常政大论曰：‘太阴司天，湿气下临，肾气上从，黑气水变。’即土临水应之义。至阴之交，当三气四气之间，土之王时也。”民病饮积心痛，耳聋浑浑 ，嗌肿喉痹，阴病血见，少腹痛肿，不得小便，病冲头痛，目似脱，项似拔，腰似折，髀不可以回， 如结， 如别。（“饮积心痛，寒湿乘心也。自耳聋至喉痹，按经脉篇为三焦经病。自阴病至不得小便，以邪湿下流，为阴虚肾病。自冲头痛至如别，经脉篇为膀胱经病。此以土邪淫胜克水，而肾合三焦膀胱，俱为水脏，故病及焉。 音吞，嗌音益，音国， 音篆。”）岁少阳在泉，火淫所胜，则焰明郊野，寒热更至。（“巳亥岁也。相火淫胜于下，故如是。”）

　　民病注泄赤白，少腹痛，溺赤，甚则血便，少阴同候。（“热伤血分则注赤，热伤气分则注白，热在下焦则少腹痛溺赤血便。其余诸病，皆与前少阴在泉同候。”）岁阳明在泉，燥淫所胜，则 雾清暝。（“子午岁也。

　　金气淫胜于下，故 暗如雾，清冷晦暝也。”）民病喜呕，呕有苦，善太息，心胁痛不能反侧，甚则嗌干面尘，身无膏泽，足外反热。（“按经脉篇以口苦善太息，心胁痛不能转侧，甚则面微有尘，体无膏泽，足外反热，为足少阳胆经病。嗌干面尘，为厥阴肝经病。此以金邪淫胜，故肝胆受伤而为病如此。”）岁太阳在泉，寒淫所胜，则凝肃惨栗。（“丑未岁也。水气淫胜于下，故如是。”）民病少腹控睾，引腰脊，上冲心痛，血见，嗌痛颔肿，（“寒淫于下，自伤其类，则膀胱与肾受之。膀胱居腹，故少腹痛。肾主阴丸，故控睾。太阳之脉，挟脊抵腰中，故引腰脊。肾脉络心，故上冲心痛。心主血属而寒逼之，故血见。按经脉篇以嗌痛颔肿为小肠经病，亦水邪侮火而然。睾音高，颔音含。”）帝曰：善！治之奈何？岐伯曰：诸气在泉，风淫于内，治以辛凉，佐以苦甘，以甘缓之，以辛散之。（按：张景岳曰：“风为木气，金能胜之，故治宜辛凉。然过于辛，恐反伤其气，故又佐以苦甘，苦胜辛，甘益气也。木性急，故以甘缓之。风邪胜，故以辛散之。

　　脏气法时论曰：‘肝苦急，急食甘以缓之。肝欲散，急食辛以散之。’此之谓也。”）热淫于内，治以咸寒，佐以甘苦，以酸收之，以苦发之。（“热为火气，水能胜之，故宜治以咸寒，佐以甘苦。甘胜咸，所以防咸之过也。苦能泄，所以去热之实也。热盛于经而不敛者，以酸收之。热郁于内而不解者，以苦发之。”）湿淫于内，治以苦热，佐以酸淡，以苦燥之，以淡泄之。（“湿为土气，燥能除之，故治以苦热。酸从木化，制土者也，故佐以酸淡。以苦燥之者，苦从火化也。以淡泄之者，淡能利窍也。脏气法时论曰：‘脾苦湿，急食苦以燥之。’即此之谓。”）火淫于内，治以咸冷，佐以苦辛，以酸收之，以苦发之。（“相火，畏火也，故宜治以咸冷。苦能泄火，辛能散火，故用以为佐。以酸收之，以苦发之，义与上文热淫治同。”）燥淫于内，治以苦温，佐以甘辛，以苦下之。（“燥为金气，火能胜之，治以苦温，苦从火化也。佐以甘辛，木受金伤，以甘缓之。金之正味，以辛泻之也。燥结不通，则邪实于内，故当以苦下之。按下文燥淫所胜，佐以酸辛，与此甘辛稍异。又如六元正纪大论，子午年阳明在泉，亦云下酸温，皆与此不同。考之脏气法时论曰：‘肺苦气上逆，急食苦以泄之。用酸补之，辛泻之。’正此之辨。”）寒淫于内，治以甘热，佐以苦辛，以咸泻之，以辛润之，以苦坚之。（“寒为水气，土能胜水，热能胜寒，故治以甘热，甘从土化，热从火化也。佐以苦辛等义，如脏气法时论曰：‘肾苦燥，急食辛以润之。肾欲坚，急食苦以坚之，用苦补之，咸泻之。’”）

　　帝曰：善！天气之变何如？（“此论司天淫胜之病变。”）岐伯曰：厥阴司天，风淫所胜，则太虚埃昏，云物以扰，寒生春气，流水不冰，蛰虫不出。（按：张景岳曰：“巳亥岁也。风淫于上，故太虚埃昏，云物扰乱。

