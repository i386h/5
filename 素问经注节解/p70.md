<!-- { "loadSidebar": true } -->
　　风木主温，故寒生春气而流水不冰。然风胜则金令承之，清肃气行，故蛰虫不出也。”）民病胃脘当心而痛，上支两胁，膈咽不通，饮食不下，舌本强，食则呕，冷泄，腹胀，溏泄，瘕，水闭，病本于脾。（按：皆脾之病，木盛相凌故也。）冲阳绝，死不治。（“冲阳，足阳明胃脉也，在足跗上动脉应手。土不胜木，则脾胃气竭而冲阳绝，故死。”）少阴司天，热淫所胜，怫热至，火行其政，大雨且至。（“子午岁也。热淫于上，故火行其政。君火之下，阴精承之，故大雨至。怫，郁也。”）民病胸中烦热，嗌干，右 满，皮肤痛，寒热，咳喘唾血，血泄，鼽衄嚏呕，溺色变，甚则疮疡 肿，肩背臂 及缺盆中痛，心痛，肺 ，腹大满，膨膨而喘咳，病本于肺。（按：皆肺之病，火盛烁金故也。右为肺部，故右 满。按经脉篇以溺色变，肩背臂 及缺盆中痛，肺胀膨膨而喘咳，为手太阴肺病。鼽衄肩前 痛，为手阳明大肠病。盖肺与大肠为表里，金被火刑，故俱病也。

　　膨音彭。）尺泽绝，死不治。（“尺泽，手太阴肺脉也，在肘内廉大文中动脉应手。金不胜火，则肺气竭而尺泽绝，故死不治。”）太阴司天，湿淫所胜，则沉阴旦布，雨变枯槁。（按：丑未岁也。湿淫于上，故沉阴旦布而多雨。旦，昼也。阴雨渐渍，则物伤于湿，见日而变为枯槁矣。）民病 肿骨痛阴痹。阴痹者，按之不得。

　　腰脊头项痛，时眩，大便难，阴气不用，饥不欲食，咳唾则有血，心如悬，病本于肾。（按：皆肾之病，土盛伤水故也。按经脉篇以腰脊头项痛，为足太阳膀胱病。以饥不欲食，咳唾有血，心如悬，为足少阴肾病。肾与膀胱为表里，水为土克，故俱病也。）太溪绝，死不治。（“太溪，足少阴肾脉也，在足内踝后跟骨上动脉应手。水不胜土，则肾气竭而太溪绝，故死。”）少阳司天，火淫所胜，则温气流行，金政不平。（“寅申岁也。相火淫胜于上，则金受其制，故如是。”）民病头痛，发热恶寒而疟，热上皮肤痛，色变黄赤，传而为水，身面 肿，腹满仰息，泄注赤白，疮疡，咳，唾血，烦心，胸中热，甚则鼽衄，病本于肺。（按：相火刑金，水不能制，故肺病如是也。）天府绝，死不治。（“天府，手太阴肺脉也，在臂 内廉，腋下三寸，动脉应手。金不胜火，则肺气竭而天府绝，故死。”）阳明司天，燥淫所胜，则木乃晚荣，草乃晚生，筋骨内变，大凉革候，名木敛，生菀于下，草焦上首，蛰虫来见。（“卯酉岁也。燥金淫胜于上，则木受其克，故草木生荣俱晚。其在于人则肝血受伤，不能荣养筋骨，故生内变。且金气大凉，能革发生之候，故草木之应如此。然阳明金气在上，则少阴火气在下，故蛰虫来见也。”按大凉革候以下四句，旧在下文感而疟之后，的系错简，张景岳移置于此，是也。）民病左 胁痛，寒清于中，感而疟，咳，腹中鸣，注泄溏，心胁暴痛，不可反侧，嗌干面尘，腰痛，丈夫 疝，妇人少腹痛，目昧 疡，疮痤痈，病本于肝。

　　（“左 胁痛等证，皆肝经病，肝木主左也。经脉篇以心胁痛不能转侧，面微有尘，为足少阳胆病。腰痛不可俯仰，丈夫 疝，妇人少腹痛，嗌干面尘飧泄，为足厥阴肝病。盖肝与胆为表里，木被金伤，故诸病皆本于肝也。 音木。 音颓。痤，才何切。”）太冲绝，死不治。（“太冲，足厥阴肝脉也，在足大趾本节后二寸，动脉应手。木不胜金，则肝气竭而太冲绝，故死。”）太阳司天，寒淫所胜，则寒气反至，水且冰，运火炎烈，雨暴乃雹。（“辰戌岁也。寒淫于上，故寒反至，水且冰。若乘火运而火气炎烈，则水火相激，故雨暴乃雹。此下二节，旧文似有颠倒，今正之。”）民病血变于中，发为痈疡，厥心痛，呕血血泄，鼽衄善悲，时眩仆，胸腹满，手热，肘挛掖肿，心淡淡大动，胸胁胃脘不安，面赤目黄，善噫嗌干，甚则色 ，渴而欲饮，病本于心。

　　（“寒水胜则邪乘心，故为血变于中，痈疽等证。经脉篇以手心热，臂肘挛急，腋肿，胸胁支满，心澹澹大动，面赤目黄，为手厥阴心包络病。盖火为寒伤，故诸病皆本于心也。 音苔，焦黑色也。”）神门绝，死不治。

　　（“神门，手少阴心脉也，在掌后锐骨之端，动脉应手。火不胜水，则心气竭而神门绝，故死。”）所谓动气，知其脏也。（“此总结六气之病变也。动气者，气至脉动也。察脉动之有无，而脏气之存亡可知矣。”）帝曰：善！治之奈何？（按：言何以治淫胜也。）岐伯曰：司天之气，风淫所胜，平以辛凉，佐以甘苦，以甘缓之，以酸泻之。（按：张景岳曰：“风淫于上，平以辛凉，佐以甘苦，以甘缓之，俱与上文在泉治同。以酸泻之者，木之正味，其泻以酸也。义见后。”）热淫所胜，平以咸寒，佐以苦甘，以酸收之。（“此与上文在泉治同，但缺以苦发之一句，而下文火淫所胜，复言之，义与此节同也。”）湿淫所胜，平以苦热，佐以酸辛，以苦燥之，以淡泄之。（“诸与上文在泉治同，惟佐以酸辛，与彼酸淡少异。盖辛胜酸，所以防酸之过也，故当用以为佐。”）湿上甚而热，治以苦温，佐以甘辛，以汗为故而止。（“湿上甚而热者，湿郁于上而成热也。治以苦温，欲其燥也。佐以甘辛，欲其散也。以燥以散，则湿热之在上者，以汗之故而止矣。”谨按六气司天淫胜之治，各就其本治之而已，惟湿土淫胜独多此一转。盖湿虽土性，而湿甚则气不施化，酿而为热矣。治此之法，单燥其湿则热更炽，单清其热则湿不流，故必兼用苦温甘辛之味以汗之，庶几热清而湿燥，此又淫胜之转病而治法之所以不同也。）火淫所胜，平以咸冷，佐以苦甘，以酸收之，以苦发之，以酸复之，热淫同。

　　（“此与在泉热淫治同。盖水能胜火，故平以咸冷。苦能泻火之实，甘能缓火之急，故佐以苦甘。火盛而散越者，以酸收之。火郁而伏留者，以苦发之。然以发去火，未免伤气，故又当以酸收之，而火与热同治也。”）

　　燥淫所胜，平以苦湿，佐以酸辛，以苦下之。（“此与上文燥淫于内治同，但彼云佐以甘辛，此云酸辛为异，详注见前燥淫条下。苦湿误也，当作苦温。”）寒淫所胜，平以辛热，佐以苦甘，以咸泻之。（“辛热足以散寒，苦甘可以胜水。以咸泻之，水之正味，其泻以咸也。此与在泉治同，而文有颠倒，详见前寒淫于内条下。”）

　　帝曰：邪气反胜，治之奈何？（按：凡气之害正者即谓之邪，正气当胜，而或偶遇所不胜之客气，则反为其所胜。如木司天地，气宜温和，乃时或清凉，则气以清凉而抑矣，木遭金气，是之谓反胜。非若真气不足，而后邪气乘虚而入之比也。景岳解反胜，谓天地气有不足，则间气乘虚为邪。夫既已司天在泉矣，何云不足耶。

　　盖惟司天在泉之气，更无有能胜之者，而所不胜之时气能胜之，所以为反胜。帝之此问，的指客气为邪无疑也。

　　或曰：子言此客气，有据乎？曰：下文不云乎，风司于地，清反胜之等，谓风宜温而时反清也，非客气而何。）

　　岐伯曰：风司于地，清反胜之，治以酸温，佐以苦甘，以辛平之。（按：张景岳曰：“治以酸温，酸求木之同气，温以制清也。佐以苦甘，苦以温金，甘以缓肝之急也。以辛平之，木之正味，其补以辛，金之正味，其泻以辛也。”）热司于地，寒反胜之，治以甘热，佐以苦辛，以咸平之。（“治以甘热，甘能胜水，热能制寒也。

　　佐以苦辛，寒得苦而温，得辛而散也。以咸平之，火之正味，其补以咸，水之正味，其泻以咸也。”）湿司于地，热反胜之，治以苦冷，佐以咸甘，以苦平之。（“治以苦冷，抑火邪也。佐以咸甘，咸寒制热，甘温补土也。以苦平之，即苦冷之义。”）火司于地，寒反胜之，治以甘热，佐以苦辛，以咸平之。（“与热司于地同治。”）燥司于地，热反胜之，治以平寒，佐以苦甘，以酸平之，以和为利。（“治以平寒，以金司于地，气本肃杀，若用大寒，必助其惨，故但宜平寒以抑其热而已。

　　佐以苦甘，所以泻火也。以酸平之，金之正味，其补以酸也。以和为利，戒其过也，即平寒之意。”）寒司于地，热反胜之，治以咸冷，佐以甘辛，以苦平之。（“治以咸冷，抑火邪也。佐以甘辛，甘泻火而辛能散也。

　　以苦平之，水之正味，其补以苦也。王氏曰：此六气方治，与前淫胜法殊贯。其云治者，泻客邪之胜气也。云佐者，皆所利所宜也。云平者，补已弱之正气也。”）

　　帝曰：其司天邪胜何如？（“言司天反胜也。”）岐伯曰：风化于天，清反胜之，治以酸温，佐以甘苦。

　　（“治与司地同。”）热化于天，寒反胜之，治以甘温，佐以苦酸辛。（“治与司地同，但少一咸味，多一酸味，盖火为水胜，则心苦缓，是故宜食酸以收之也。”）湿化于天，热反胜之，治以苦寒，佐以苦酸。（“苦寒所以祛热，苦酸所以敛热。按此与上文湿司于地，皆当言风反胜之，而俱言热者，盖风火本同气，均能胜湿故也。然佐以苦酸，则木之正味，其泻以酸，此虽治热，而实兼治风矣。”）火化于天，寒反胜之，治以甘热，佐以苦辛。（“治与司地同。”）燥化于天，热反胜之，治以辛寒，佐以苦甘。（“辛寒所以散热，苦甘所以泻火。”）寒化于天，热反胜之，治以咸冷，佐以苦辛。（“治与司地同。”）帝曰：六气相胜奈何？（按：张景岳曰：“相胜者，六气之有强弱而乘虚相胜也。”）岐伯曰：厥阴之胜，耳鸣头眩，愦愦欲吐，胃膈如寒，大风数举， 虫不滋， 胁气并，化而为热，小便黄赤，胃脘当心而痛，上支两胁，肠鸣飧泄，少腹痛，注下赤白，甚则呕吐，膈咽不通。（按：张景岳曰：厥阴之胜，风邪盛也。耳鸣头眩，肝脉会于顶而风主动也。

