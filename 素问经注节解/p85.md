<!-- { "loadSidebar": true } -->
　　略而言之，周天二十八宿，宿三十六分，人气行一周天，凡一千八分，周身十六丈二尺，以应二十八宿，合漏水百刻，都行八百一十丈，以分昼夜也。故人十息、气行六尺，日行二分；二百七十息，气行十六丈二尺，一周于身，水下二刻，日行二十分；五百四十息，气行再周于身，水下四刻，日行四十分；二千七百息，气行十周于身，水下二十刻，日行五宿二十分；一万三千五百息，气行五十周于身，水下百刻，日行二十八宿也。细而言之，则常以一十周加之一分又十分分之六，乃奇分尽矣。是故星辰所以制日月之行度也。按：新校正云：“详周天二十八宿至日行二十八宿也，本灵枢文，今具甲乙经中。”）八正者，所以候八风之虚邪以时至者也。（八正谓八节之正气也。八风者，东方婴儿风，南方大弱风，西方刚风，北方大刚风，东北方凶风，东南方弱风，西南方谋风，西北方折风也。虚邪，谓乘人之虚而为病者也。以时至，谓天应太一移居，以八节之前后，风朝中宫而至者也。）四时者，所以分春秋冬夏之气所在，以时调之也，八正之虚邪而避之勿犯也。（四时之气所在者，谓春气在经脉，夏气在孙络，秋气在皮肤，冬气在骨髓也。然触冒虚邪，动伤真气，避而勿犯，乃不病焉。灵枢经曰：“圣人避邪如避矢石。”盖以其能伤真气也。）以身之虚，而逢天之虚，两虚相感，其气至骨，入则伤五脏。（按：元气亏损，身之虚也。贼邪虚风，天之虚也。然惟身虚则天虚乃得而乘之，故邪气内入至骨，而伤人之五脏也。）

　　工候救之，弗能伤也。故曰：天忌不可不知也。（按：医能候病之所在而拯救之，自不犯天之忌，而人之性命可保也。）

　　帝曰：善！其法星辰者，余闻之矣，愿闻法往古者。岐伯曰：法往古者，先知针经也。验于来今者，先知日之寒温，月之虚盛，以候气之浮沉，而调之于身，观其立有验也。（气候不差，故立有验。）观其冥冥者，言形气荣卫之不形于外，……工常先见之，……故曰观于冥冥焉。……帝曰：余闻补泻，未得其意。岐伯曰：泻必用方，方者，以气方盛也，以月方满也，以日方温也，以身方定也，以息方吸而内针，乃复候其方吸而转针，乃复候其方呼而徐引针，故曰泻必用方，其气而行焉。（按：详必用方之下，疑有阙文。）补必用员，员者行也，行者移也，（按：动而不遽谓之移，潜移默运，针法员融，是之谓补。）刺必中其荣，复以吸排针也。（针入至血，谓之中荣。）故员与方，非针也。（……按：针形可象，而方员之妙用无穷，是针也而非针，其神乎哉。）血气者，人之神，不可不谨养。（按：失神则血气不灵，无血气则神无所根据，故以血气为人之神，养之不可不谨也。）

　　帝曰：妙乎哉论也！合人形于阴阳四时虚实之应，冥冥之期，其非夫子孰能通之。然夫子数言形与神，何谓形？何谓神？愿卒闻之。岐伯曰：请言形，形乎形，目冥冥，问其所病，（按，甲乙经作扪其所痛，于义亦通。）索之于经，慧然在前，……故曰形。（按：形根据于有象。

　　目冥冥，问其所病，既问以察其人之所苦。索之于经，慧然在前，又切以诊其脉之所患。而其病之本标，直了然于目前。由是即有形以进乎无形，是之谓形乎形也矣。）帝曰：何谓神？岐伯曰：请言神，神乎神，耳不闻，目明心开而志先慧然独悟，口弗能言，俱视独见，适若昏，睑然独明，若风吹云，故曰神。（……按：神契于无形，其闻也非由耳，其见也非由目，湛湛乎云随风卷，日照天空，如医缓之惊二其神竖，越人之洞垣一方，岂非神乎者哉！）

　　外篇　卷之七

　　诊要经终论

　　通篇分三段：首段言逐月人气之所在，二段言刺法宜忌，末段言十二经将死之证，为人生之终事。皆诸篇所不载，诊病者不可不知，故曰诊要经终也。

　　黄帝问曰：诊要何如？岐伯对曰：正月二月，天气始方，地气始发，人气在肝。（按：方，犹言初动，天气初动于上，地气应之而发生也。盖春居四时之先，正月二月为一岁之首，天地之气，至此方萌生发之机，而为化化生生之始也。人得天地之气，内通于肝，肝者木也，王于春而亦为五脏生气之始也。）三月四月，天气正方，地气定发，人气在脾。（按：由春入夏，天地之气方发者，至此大盛。三月辰土，四月巳火，火土养脾，脾为元气之母，人气得之以资脏腑而生血气也。）五月六月，天气盛，地气高，人气在头。（天阳赫盛，地焰高升，故言天气盛，地气高。火性炎上，故言人气在头也。）七月八月，阴气始杀，人气在肺。（按：由夏转秋，气渐肃杀，申酉之月，气王于金，金气合肺，故人气在肺。）九月十月，阴气始冰，地气始闭，人气在心。（按：冰犹凝也。秋尽冬初，收敛归藏，天地之气，由阳返阴，人身之火，尽摄合而还于心，故云人气在心也）十一月十二月，冰复，地气合，人气在肾。（……阳气深复，故气在肾也。夫气之变也，发生于木，长茂于土，盛高而上，肃杀于金，避寒于火，伏藏于水，斯皆随顺阴阳之升沉也。五脏生成论曰：“五脏之象，可以类推。”此之谓气类也。）春夏秋冬，各有所刺，法其所在。（按：义见水热穴论及四时刺逆从论中。）春刺夏分，脉乱气微，入淫骨髓，病不能愈，令人不嗜食，又且少气。（心主脉，故脉乱气微。水受气于夏，肾主骨，故入淫于骨髓。心火微则胃土不足，故不嗜食而少气也。按：新校正云：“四时刺逆从论云：春刺络脉，血气外溢，令人少气。”）春刺秋分，筋挛，逆气环为咳嗽，病不愈，令人时惊，又且哭。（木受气于秋，肝主筋，故刺秋分则筋挛也。若气环周，则为咳嗽。肝主惊，故时惊。肺主气，故气逆，又且哭也。按：四时刺逆从论云：“春刺肌肉，血气环逆，令人上气也。”）春刺冬分，邪气着藏，令人胀，病不愈，又且欲言语。（冬主阳气伏藏，故邪气着藏。肾实则胀，故刺冬分则胀也。火受气于冬，心主言，故欲言语也。按：四时刺逆从论云：“春刺筋骨，血气内着，令人腹胀。”）夏刺春分，病不愈，令人解堕。（肝养筋，肝气不足，故筋力解堕。按：四时刺逆从论云：“夏刺经脉，血气乃竭，令人解堕。”）夏刺秋分，病不愈，令人心中欲无言，惕惕如人将捕之。（按：误刺秋分，则伤在肺矣。肺主气，肺伤则气馁弱而不能言。气馁弱，则怖畏而如人将捕之。注作肝解，误矣。）夏刺冬分，病不愈，令人少气，时欲怒。（按：四时刺逆从论亦言：“夏刺筋骨，血气上逆，令人善怒。”怒主肝，肾伤何以亦怒耶？盖肾者水也，肝者木也，木养于水，水虚无气，肝失所养，故怒也。）秋刺春分，病不已，令人惕然欲有所为，起而忘之。（肝虚故也，刺不当也。按：四时逆从论云：“秋刺经脉，血气上逆，令人善忘。”）

　　秋刺夏分，病不已，令人益嗜卧，又且善梦。（心少气则脾气孤，故令嗜卧。心主梦，神为之，故令善梦。按：四时刺逆从论云：“秋刺络脉，气不外行，令人卧不欲动。”）秋刺冬分，病不已，令人洒洒时寒。（按：肾之表，足太阳也。太阳主恶寒，故伤肾则时寒。又按四时刺逆从论曰：“秋刺筋骨，血气内散，令人寒栗。”）冬刺春分，病不已，令人欲卧不能眠，眠而有见。（肝气少，故令欲卧不能眠。肝主目，故眠而如见有物之形状也。按：四时刺逆从论云：冬刺经脉，血气皆脱，令人目不明。）冬刺夏分，病不愈，气上发为诸痹。（泄脉气故也。按：四时刺逆从论云：“冬刺络脉，血气外泄，留为大痹。”）冬刺秋分，病不已，令人善渴。（肺气不足，故发渴。按：四时刺逆从论云：“冬刺肌肉，阳气竭绝，令人善渴。”渴非肺病，肺伤则少气而不能化水，故渴也。）

　　凡刺胸腹者，必避五脏。（心肺在膈上，肝肾在膈下，脾象土而居中，故刺胸腹必避之。五脏者，所以藏精神魂魄意志，损之则五神去，神去则死至，故不可不慎也。）中心者环死，（气行如环之一周则死也，正谓周十二辰也。按：新校正云：“刺禁论云一日死，其动为噫，与四时刺逆从论同。此经阙刺中肝死日，刺禁论云中肝五日死，其动为语，与四时刺逆从论同。”）中脾者五日死，（土数五也。按：刺禁论云中脾十日死，其动为吞，与四时刺逆从论同。）中肾者七日死，（水成数六，水数毕，当至七日而死。按：刺禁论云中肾六日死，其动为嚏，四时刺逆从论云，中肾六日死，其动为嚏欠也。）中肺者五日死。（金生数四，金数毕，当至五日而死。

　　一云三日死，亦字误也。按：刺禁论与四时刺逆从论并言三日死，皆误也，当以此为正。）中膈者皆为伤中，其病虽愈，不过一岁必死。（……按：膈当一身之中，五脏之气必归焉。五脏同主一年，故膈伤则五脏俱病，至一岁必死也。）刺针必肃，（肃谓静肃，所以候气之存亡。）刺肿摇针，（以出大脓血故。）经刺勿摇，（经气不欲泄故。）此刺之道也。

