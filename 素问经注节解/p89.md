<!-- { "loadSidebar": true } -->
　　（肾气合水，水惟润下，指象明候，故候于颐也。）病虽未发，见色赤者刺之，名曰治未病。（按：病未发而色先见，于此治之，重可使轻，危者得安，是所贵乎上工也。）热病从部所起者，至期而已；（按：部谓如上所言面中部分也。期谓五脏所主之日期，如肝主甲乙，心主丙丁之类也。热起何部，按部寻经，早为施治，或汗而表其邪，或寒而清其火，至其应王之期，自无不愈也。）其刺之反者，三周而已；（按：刺之为道，补泻而已。如应补而反泻，应泻而反补，皆反也。刺之既反，病必牵缠难愈。三周，言重复也。）重逆则死。（先刺已反，病气流传，又反刺之，是为重逆。一逆刺之，尚至三周乃已，况其重逆而得生耶。）诸治热病，以饮之寒水，乃刺之，必寒衣之，居止寒处，身寒而止也。（按：是所谓治热以寒也。身寒犹身凉，谓热退也。言诚饮寒衣寒，居处于寒，则身热退而病止也。）热病先胸胁痛，手足躁，刺足少阳，补足太阴，（足少阳木病，而泻足少阳之木气，补足太阴之土气者，恐木传于土也。按：新校正云：“详足太阴，全元起本及太素作手太阴。杨上善云：‘手太阴上属肺，出腋下，故胸胁痛。’又按灵枢经云：‘热病而胸胁痛，手足躁，取之筋间，以第四针，索筋于肝，不得，索之于金。金，肺也。’以此决知作手太阴者为是。”此作手太阴者，是补金以平木也。注恐木传土，故补土，亦是也。今两存之。）病甚者，为五十九刺。五十九刺者，谓头上五行行五者，以越诸阳之热逆也。

　　大杼、膺俞、缺盆、背俞，此八者，以泻胸中之热也。气街、三里、巨虚上、下廉，此八者，以泻胃中之热也。

　　云门、 骨、委中、髓空，此八者，以泻四肢之热也。五脏俞旁五，此十者，以泻五脏之热也。凡此五十九穴者，皆热之左右也，故病甚则尔刺之。然头上五行者，当中行谓上星、囟会、前顶、百会、后顶，次两旁谓五处、承光、通天、络却、玉枕，又次两旁谓临泣、目窗、正营、承灵、脑空也。上星在颅上，直鼻中央，入发际一寸，陷者中，容豆，刺四分。（按：新校正云：“甲乙经四分作三分，水热穴论注亦作三分，当改从之，上星刺入三分，囟会刺入四分。”）囟会在上星后一寸，陷者中，刺如上星法。前顶在囟会后一寸五分，骨间陷者中，刺如囟会法。百会在前顶后一寸五分，顶中央旋毛中，陷容指，督脉、足太阳脉之交会，刺如上星法。

　　后顶在百会后一寸五分，枕骨上，刺如囟会法。然是五者，皆督脉气所发也。上星留六呼，灸五壮。次两旁穴：五处在上星两旁一寸五分，承光在五处后一寸，通天在承光后一寸五分，络却在通天后一寸五分，玉枕在络却后七分。

　　然是五者，并足太阳脉气所发。刺三分，五处、通天各留七呼，络却留五呼，玉枕留三呼，灸三壮。（按：新校正云：“甲乙经，承光不可灸，玉枕刺入二分。”）又次两旁：临泣在头直目，上入发际五分，足太阳少阳阳维三脉之会。目窗、正营，递相去一寸。承灵、脑空，递相去一寸五分。然是五者，并足少阳阳维二脉之会。

　　脑空一穴刺四分，余并可刺三分，临泣留七呼，灸五壮。大杼在项第一椎下两旁，相去各一寸半，陷者中，督脉别络、足太阳、手太阳三脉气之会。刺三分，留七呼，灸五壮。膺俞，膺中俞也，正名中府，在胸中行两旁，相去六寸，云门下一寸，乳上三肋间动脉应手，陷者中，仰而取之，手足太阴脉之会。刺三分，留五呼，灸五壮。缺盆在肩上横骨陷者中，手阳明脉气所发。刺二分，留七呼，灸三壮。背俞当是风门热府，在第二椎下两旁，各一寸半，督脉足太阳之会。刺五分，留七呼，灸五壮。验今明堂中诰图经不言背俞，未详果何处也。

　　（按：新校正云：“王注水热穴论，以风门热府为背俞；又注气穴论，以大杼为背俞；此注云未详。三注不同，盖疑之也。”）气街在腹齐下横骨两端，鼠鼷上一寸，动应手，足阳明脉气所发。刺三分，留七呼，灸五壮。

　　三里在膝下三寸， 外廉，两筋肉分间，足阳明脉之所入也。刺一寸，留七呼，灸三壮。巨虚上廉，足阳明与太阳合，在三里下三寸，足阳明脉气所发。刺八分，灸三壮。巨虚下廉，足阳明与少阳合，在上廉下三寸，足阳明脉气所发。刺三分，灸三壮。云门在巨骨下，胸中行两旁，（按：新校正云：“气穴论注，胸中行两旁作挟任脉旁，横去任脉，文虽异，穴之处所则同。”）相去六寸，动脉应手，中府当其下一寸，云门手太阴脉气所发，举臂取之。刺七分，灸五壮。验今明堂中诰图经，不载 骨穴，寻其穴以泻四肢之热，恐是肩 穴。穴在肩端两骨间，手阳明跷脉之会，刺六分，留六呼，灸三壮。委中在足膝后屈处， 中央，约文中动脉，足太阳之所入也。刺五分，留七呼，灸三壮。髓空者，正名腰俞，在脊中第二十一椎节下间，督脉气所发。刺二分，（按：甲乙经作二寸，热穴论注亦作二寸，恐太深。当以气府论注、水穴论注及此注作二分为近理也。）留七呼，灸三壮。五脏俞旁五者，谓魄户、神堂、魂门、意舍、志室五穴也。在挟脊两旁，各相去三寸，并足太阳脉气所发也。

　　魄户在第三椎下两旁，正坐取之，刺五分，灸五壮。神堂在第五椎下两旁，刺三分，灸五壮。魂门在第九椎下两旁，正坐取之，刺五分，灸三壮。意舍在第十一椎下两旁，正坐取之，刺五分，灸三壮。志室在第十四椎下两旁，正坐取之，刺五分，灸三壮。是所谓此经之五十九刺法也。若针经五十九刺则殊与此不同，虽俱治热病之要穴，然合用之，理全向背，犹当以病候形症，所应经法，即随所证而刺之。热病始手臂痛者，刺手阳明太阴而汗出止。（手臂痛，列缺主之。列缺者，手太阴之络，去腕上一寸半，别走阳明者也。刺三分，留三呼，灸五壮。欲出汗，商阳主之。商阳者，手阳明脉之井，在手大指次指内侧，去爪甲角如韭叶，手阳明脉之所出也。刺一分，留一呼，灸三壮。）热病始于头首者，刺项太阳而汗出止。（天柱主之。天柱在侠项后，发际大筋外廉，陷者中，足太阳脉气所发。刺二分，留六呼，灸三壮。）热病始于足胫者，刺足阳明而汗出止。

　　（按：新校正云：“此条素问本无，太素亦无，今按甲乙经添入。”）热病先身重骨痛，耳聋好瞑，刺足少阴。

　　（据经无正主穴，当补泻井荥尔。按：新校正云：“灵枢经云：热病而身重骨痛，耳聋而好瞑，取之骨，以第四针，索骨于肾，不得，索之土。土者，脾也。”）病甚，为五十九刺。（如古法。）热病先眩冒而热，胸胁满，刺足少阴少阳。（亦井荥也。）太阳之脉色荣颧，骨热病也。（荣，饰也，谓赤色见于颧骨，如荣饰也。

　　颧骨谓目下当外 也。太阳合火，故见赤色。按：新校正云：“杨上善云：‘赤色荣颧者，骨热病也。’与王氏之注不同。”）荣未交，（按：甲乙经、太素并作荣未夭，似是，但与下文争见义不切，不若交字为妥。）曰今且得汗，待时而已。（荣一为营，字之误也。曰者，引古经法之端由也。言色虽明盛，但阴阳之气不交错者，故法云今且得汗之而已。待时者，谓肝病待甲乙，心病待丙丁，脾病待戊己，肺病待庚辛，肾病待壬癸，是谓待时而已。所谓交者次如下文。）与厥阴脉争见者死，期不过三日。（……外见太阳之赤色，内应厥阴之弦脉。然太阳受病，当传入阳明，今反厥阴之脉来见者，是土败而木贼之也，故死。木生数三，故期不过三日。）少阳之脉色荣颊，筋热病也。（按：旧本筋作前，读作颊前，注云即颧骨，是与前太阳无异矣。新校正云：“甲乙经、太素前字并作筋。杨上善云：足少阳部在颊，赤色荣之，即知筋热病也。”今改从之，盖少阳亦属木也。）荣未交，曰今且得汗，待时而已。

　　与少阴争见者死，期不过三日。（少阳受病，当传入于太阴，今反少阴脉来见，亦土败而木贼之也，故死不过三日，亦木之数然。按：新校正云：“旧本及甲乙、太素并无期不过三日五字，此盖王氏足成此文也。”）

　　热病气穴：三椎下间主胸中热，四椎下间主膈中热，五椎下间主肝热，六椎下间主脾热，七椎下间主肾热，荣在 也。（脊节之谓椎，脊穷之谓 ，言肾热之气，外通尾 也。椎间所主神脏之热，又不正当其脏俞，而云主疗，在理未详。按：脊节二十一节，督脉道也。身之有脊，犹屋之有柱，盖一身之骨干也。今经所主，盖就上中下部分而言，非若穴俞之相配，故不与脏俞相当，王氏未之思也。）项上三椎，陷者中也。（此举数脊椎大法也。言三椎下间主胸中热者，何以数之？言皆当以陷者中为气发之所。按：言项三椎，而其余可以类推矣。）

　　颊下逆颧为大瘕，下牙车为腹满，颧后为胁痛，颊上者膈上也。（此所以候面部之色，发明腹中之病诊。按：逆，自下而上也。颊在颧下，逆颧谓由颊上至于颧。瘕，气块也。）

　　外篇　卷之八

　　刺疟篇

　　此以针灸治疟法也。然经止言刺某经，而穴俞补泻之法，赖注言之甚详，启玄真足不朽矣。但前半既言足六经疟，而后又出肝脾肾胃及心肺六疟，参错不齐，应缀集成篇者也。

　　足太阳之疟，令人腰痛头重，寒从背起，（足太阳脉，从巅入络脑，还出别下项，循肩 内，挟脊抵腰中。

　　其支别者，从 内左右，别下贯胂，过髀枢。故令腰痛头重，寒从背起。按：三部九候论注与刺腰痛注贯胂俱作贯臀，又厥论注及甲乙经与此注俱作贯胂。胂，脊肉也。臀，人身坐处肉也。臀与胂相去颇远，未知孰是。）

　　先寒后热， 然，（ ，甚热状； ，亦热盛也。太阳不足，故先寒；寒极则生热，故后热也。

　　按： 音郝。 音渴，）热止汗出，难已，（热生是为气虚，热止则为气复，气复而汗反出，此为邪气盛而真不胜，故难已。按：新校正云：“全元起本并甲乙、太素、巢元方并作先寒后热渴，渴止汗出，与此文异。”）

