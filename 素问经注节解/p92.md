<!-- { "loadSidebar": true } -->
　　针刺之义，远逊刺要、刺禁、八正神明等篇，存之以备篇目而已。其云长者，通篇专言刺法。节者，言刺法之节略也。

　　刺家不诊，听病者言。（按：针家以穴俞为准则，以员熟为巧妙，神而明之，变化无穷，固不恃乎区区诊脉为也。盖善于诊脉而不善于用针，为未尽善，故经言不诊，非不必诊，以所重不专在诊也。乃后之从事于针者，借口不诊之语，穴俞刺法，大略草草，绝不知病属何经，经应何穴，效与不效，听之而已，似皆不诊一语误之也。是故针法之妙，诚不在脉，而要之真善针者，未有不知脉者也。）在头，头疾痛，为针之。（王本为藏针之。全元起本无藏字，今改从之。）刺至骨，病已，上无伤肉及皮。皮者，道也。皮者针之道，故刺骨无伤骨肉及皮也。阴刺，入一，旁四处，治寒热。（按：新校正云：“甲乙经云：阳刺者，正内一，旁内四。

　　阴刺者，左右卒刺之。此阴刺疑是阳刺也。”又按自头疾起至此三段，王注俱作治头之法，误矣。盖段各一义，本不相蒙，详味语气自见，今厘正之。）深重者，刺大脏。（按：凡病以腑为轻，以脏为重，故病若深重，必刺大脏乃愈也。注即顶寒热，又误矣。）迫脏刺背，背俞也。（迫，近也。渐近于脏，则刺背五脏之俞也。）刺之迫藏，藏会，（按：藏会注未确，疑有脱误，存之。）腹中寒热去而止。与刺之要，发针而浅出血。（按：此三处俱有脱误，不敢过为强解。）治痈肿者，刺痈上，视痈小大深浅刺。（按：旧本腐肿、腐上，全元起本及甲乙经，腐作痈，今改从之。）刺大者多血，小者深之，必端内针为故止。（按：甲乙经云：“刺大者多而深之，必端内针为故正也。”此云小者深之，疑有误，当以甲乙为是。内作纳。）病在少腹，有积，刺皮HT 以下至少腹而止，刺挟脊两旁四椎间，刺两髂 季胁肋间，导腹中气，热下已。（少腹积，谓少腹之气结积也。皮HT 谓齐下五寸横约文，审刺而勿过深之。刺禁论曰：“刺少腹，中膀胱，溺出，令人少腹满。”由此故不可深之矣。挟脊四椎之间，据经无俞，恐当云五椎间，五椎之下两旁，正当心俞，心应少腹，故当言五椎间也。髂为腰骨。 一为髀，字形相近之误也， 谓居 ，腰侧穴也。季胁肋间，当是刺季肋之间京门穴也。按：新校正云：“释音，皮HT 作皮 ，苦末反，是 误作HT 也。及遍寻篇韵中无HT 字，只有 字， ，骨端也。皮 者，盖谓脐下横骨之端也。全元起本作皮髓，注云脐旁 起，亦未为得。”）病在少腹，腹痛不得大小便，病名曰疝，得之寒。刺少腹两股间，刺腰髁骨间，刺而多之，尽炅，病已。（厥阴之脉，环阴器，抵少腹。冲脉与少阴之络，皆起肾下，出于气街，循阴股。其后行者，自少腹以下骨中央，女子入系廷孔。其络循阴器，合篡间，绕篡后，别绕臀，至少阴与巨阳中络者，合少阴，上股内后廉，贯脊属肾。其男子循茎下至篡，与女子等。故刺少腹及两股间，又刺腰髁骨间也。腰髁骨者，腰房挟脊平立陷者中，按之有骨处也。疝为寒生，故多刺之，少腹尽热乃止针。炅，热也。按：前言得之寒，末又言尽炅病已，经言似不相符，而注曾无所解，试为论之：少腹者，肾之部，膀胱之道路也。内本有热，外适感寒，寒闭其热，以致二便秘而痛。以其因于寒，故云得之寒。然因寒而热内着，故必尽炅乃已也。炅音景。篡，初患切。）病在筋，筋挛节痛，不可以行，名曰筋痹。刺筋上为故，刺分肉间，不可中骨也。（分谓肉分间有筋维络处也。刺筋无伤骨，故不可中骨也。）病起筋炅，病已止。（按：此处又有脱误。）病在肌肤，肌肤尽痛，名曰肌痹，伤于寒湿。刺大分小分，多发针而深之，以热为故。（大分谓大肉之分，小分谓小肉之分。）无伤筋骨，伤筋骨，痈发若变。（针经曰：“病浅针深，内伤良肉，皮肤为痈。”又曰：“针太深，则邪气反沉，病益甚。”伤筋骨则针太深，故痈发若变也。）诸分尽热，病已止。（热可消寒，故病已则止。按：分即部分，诸分谓大小分也。）病在骨，骨重不可举，骨髓酸痛，寒气至，名曰骨痹。深者刺无伤脉肉为故，其道大分小分，骨热，病已止。（按：有脱误，存之。）病在诸阳脉，且寒且热，诸分且寒且热，名曰狂。（按：癫狂之证并无寒热，此云且寒且热，盖寒热纷争，气溃乱而狂，伤寒之发狂是也。）

　　刺之虚脉，视分尽热，病已止。（按：有脱误。）病初发岁一发，不治月一发，不治月四五发，名曰癫病。

　　刺诸分诸脉，其无寒者以针调之，病已止。（按：似非脱误，然无甚精义可解。）病风，且寒且热，炅汗出，一日数过。先刺诸分理络脉，汗出且寒且热，三日一刺，百日而已。（按：风为阳邪，故令人寒热。风入毫窍，则玄府开而汗屡出。然入之甚深，则汗虽出而寒热未遽去，必屡刺而至百日之久乃尽也。）病大风，骨节重，须眉堕，名曰大风。刺肌肉为故，汗出百日，（泄卫气之怫热。）刺骨髓，汗出百日，（泄荣气之怫热。）凡二百日，须眉生而止针。（怫热屏退，阴气内复，故多汗出，须眉生也。按：此所谓疠风也，针能治之，惜乎其法不传也。）

　　外篇　卷之八

　　刺要论

　　过之则内伤，不及则生外壅，二句真刺法之要道乎。但篇中所言病期，如肺动则秋病温疟等，言肺伤则有肺经之病，其实肺病不止于疟，而且或未必至秋始发也，伯特举一以示意而已。

　　黄帝问曰：愿闻刺要。岐伯对曰：病有浮沉，刺有浅深，各至其理，无过其道。（按：肤有文理，脉有道路，浅深合宜，乃为得也。）过之则内伤，不及则生外壅，壅则邪从之，浅深不得，反为大贼，内动五脏，后生大病。（按：过则大深而真气泄，不及则浅而邪不去，于是病转至于深重也。）故曰：病有在毫毛腠理者，有在皮肤者，有在肌肉者，有在脉者，有在筋者，有在骨者，有在髓者。（毛之长者曰毫，皮之文理曰腠理，然是二者，皆皮之可见者也。）

　　是故刺毫毛腠理无伤皮，皮伤则内动肺，肺动则秋病温疟， 然寒栗。（针经曰：“凡刺有五，以应五脏：一曰半刺，半刺者，浅内而疾发针，令针伤多如拔发状，以取皮气，此肺之应也。”然此其浅以应于肺，腠理毫毛犹应更浅，当取发根浅深之半尔。肺之合皮，王于秋气，故肺动则秋病如是也。）刺皮无伤肉，肉伤则内动脾，脾动则七十二日四季之月，病腹胀烦，不嗜食。（脾之合肉，寄王四季。又其脉从股内前廉，入腹属脾络胃，上膈挟咽连舌本，散舌下。其支别者，复从胃别上膈，注心中。故伤肉则动脾，脾动则四季之月，腹胀烦而不嗜食也。七十二日四季之月者，谓三月、六月、九月、十二月，各十二日后，土寄王十八日也。）刺肉无伤脉，脉伤则内动心，心动则夏病心痛。（心之合脉，王于夏气。真心少阴之脉，起于心中，出属心系心包。心主之脉，起于胸中，出属心包。平人气象论曰：“脏真通于心。”故脉伤则动心，心动则夏病心痛。）刺脉无伤筋，筋伤则内动肝，肝动则春病热而筋弛。（肝之合筋，王于春气。针经曰：“热则筋缓。”故筋伤则动肝，肝动则春病如是也。）刺筋无伤骨，骨伤则内动肾，肾动则冬病胀，腰痛。（肾之合骨，王于冬气。腰为肾府，故骨伤则动肾，肾动则冬病腰痛也。肾之脉，直行者，从肾上贯肝膈，故胀也。按：肾伤腰痛宜矣。其病胀者，人身中之气，本原于命门，肾伤则命门已不能化气，壅遏不行故胀。注言贯肝膈，夫贯肝膈何以即胀也。）刺骨无伤髓，髓伤则销铄 酸，体解 然不去矣。（髓者骨之充。针经曰：“髓海不足，则脑转耳鸣， 酸眩冒。”故髓伤则脑髓销铄， 酸，体解 然不去也。髓脑销铄，骨空之所致也。）

　　外篇　卷之八

　　刺齐论

　　本篇大意已见刺要论篇中，而此更以刺齐名篇者，齐者一也，刺有一定之则，不可过，不可不及，盖专论刺法之准则也。

　　黄帝问曰：愿闻刺浅深之分。（谓皮肉筋脉骨之分位也。）岐伯对曰：刺骨者无伤筋，刺筋者无伤肉，刺肉者无伤脉，刺脉者无伤皮；刺皮者无伤肉，刺肉者无伤筋，刺筋者无伤骨。帝曰：余未知其所谓，愿闻其解。

　　岐伯曰：刺骨无伤筋者，针至筋而去，不及骨也。刺筋无伤肉者，至肉而去，不及筋也。刺肉无伤脉者，至脉而去，不及肉也。刺脉无伤皮者，至皮而去，不及脉也。（按：新校正云：“详此谓刺浅不至所当刺之处也，下文则诫其太深也。”）所谓刺皮无伤肉者，病在皮中，针入皮中，无伤肉也。刺肉无伤筋者，过肉中筋也。刺筋无伤骨者，过筋中骨也。此谓反也。（按：新校正云：“全元起本云：刺如此者，是谓伤，此皆过，过必损其血气，是谓逆，邪必因而入也。”）

　　外篇　卷之八

　　针解篇

　　针解者，解用针之法也。凡三段：首段正言用针之法而戒其失；次言用针之时不可玩忽；终言人身与天地相配，九针之用各有所宜，戒人误用也。

　　黄帝问曰：愿闻九针之解，虚实之道。岐伯对曰：刺虚则实之者，针下热也，气实乃热也。满则泄之者，针下寒也，气虚乃寒也。菀陈则除之者，出恶血也。（菀，积也。陈，久也。除，去也。言络脉之中，血积而久者，针刺而除去之也。按：伯所对凡三义，而刺虚二义殊不可解，故注亦止解其菀陈之义也。）邪胜则虚之者，出针勿按。（邪者不正之目，非本经气，是则谓邪，非言鬼毒精邪之所胜也。按：按者，针毕出针，而随以手指按捺针孔，虑其气逐针而出太尽，防虚之道也。今若邪胜出针，正宜勿按以尽泄其邪，是乃所谓虚之之义也。）

