<!-- { "loadSidebar": true } -->
　　徐而疾则实者，徐出针而疾按之。疾而徐则虚者，疾出针而徐按之。（徐出谓得经气已久乃出之，疾按谓针出穴已，速疾按之，则真气不泄，经脉气全，故徐而疾乃实也。疾出针谓针入穴已，至于经脉，即疾出之，徐按谓针出穴已，徐缓按之，则邪气得泄，精气复固，故疾而徐乃虚也。）言实与虚者，寒温气多少也。（寒温谓经脉阴阳之气也。）若无若有者，疾不可知也……。（言其冥昧，不可即而知也。夫不可即知，故若无；慧然神悟，故若有也。）若得若失者，离其法也。（妄为补泻，离乱大经。误补实者，转令若得；误泻虚者，转令若失。故曰若得若失也。针经曰：“无实实，无虚虚。”此其诫也。）虚实之要九针最妙者，为其各有所宜也。（热在头身，宜 针；肉分气满，宜员针；脉气虚少，宜 针；泻热出血，发泄固病，宜锋针；破痈肿，出脓血，宜 针；调阴阳，去暴痹，宜员利针；治经络中痛痹，宜毫针；痹深居骨解腰脊节腠之间者，宜长针；虚风舍于骨解皮肤之间，宜大针。此之谓各有所宜。按： 音时。 音批。）补泻之时者，与气开阖相合也。（气当时刻谓之开，已过未至谓之阖。时刻者，然水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分。水下不已，气行不已，如是则当刻者谓之开，过刻及未至者谓之阖也。按：新校正云：“详自篇首至此，文出灵枢经，素问解之，互相发明也。”甲乙经云：“补泻之时，以针为之。”略同。）九针之名各不同形者，针穷其所当补泻也。（……各不同形，谓长短锋颖不等。穷其补泻，谓各随其疗而用之也。按：九针之形，今具甲乙经。）如临深渊者，不敢堕也。（不敢堕慢，失补泻之法也。）手如握虎者，欲其壮也。（壮谓持针坚定也。针经曰：“持针之道，坚者为宝。”则其义也。

　　按：王注坚者为实，甲乙经作宝，是也，今改从之。）神无营于众物者，静志观病患，无左右视也。（……目绝妄视，心专一务，则用之必中，无惑误也。）

　　帝曰：余闻九针，上应天地四时阴阳，愿闻其方，令可传于后世以为常也。岐伯曰：夫一天、二地、三人、四时、五音、六律、七星、八风、九野，身形亦应之，针各有所宜，故曰九针。（按：新校正云：“详此文与灵枢经相出入。”）人皮应天，（复盖于物，天之象也。）人肉应地，（柔浓安静，地之象也。）人脉应人，（盛衰变易，人之象也。）人筋应时，（按：刚柔相维，象四时之递禅。）人声应音，（按：声有清浊，如五音之不齐。）人阴阳合气应律，（交会气通，相生无替，则律之象。）人齿面目应星，（按：全元起云：人面应七星者，所谓面有七孔应之也。）人出入气应风，（按：呼吸善变，与风相应。）

　　人九窍三百六十五络应野。（按：经络之多，如九野之广。）故一针皮，二针肉，三针脉，四针筋，五针骨，六针调阴阳，七针益精，八针除风，九针通九窍，除三百六十五节气，此之谓各有所主也。（……一 针，二员针，三 针，四锋针，五 针，六员利针，七毫针，八长针，九大针。按：九针之形，不同如此，病宜何针，各有所主，如前注所云是也。）

　　外篇　卷之八

　　脉解篇

　　脉解者，解脉也。凡三十四段，初无问答原委，惟就一节言之，有合处，有不合处。如所解诸证，每以月间为言，窃谓人之生病，无日不有，岂是月分可拘。未敢竟删，存古篇目而已。

　　太阳所谓肿腰 痛者，正月太阳寅，寅，太阳也，（ 谓臀肉也。正月三阳生，主建寅，三阳谓之太阳，故曰寅太阳也。）正月阳气出在上，而阴气盛，阳未得自次也，（正月虽三阳生而天气尚寒，以其尚寒，故曰阴气盛。次谓立王之次也。）故肿腰 痛也。（以其脉抵腰中，入贯臀故尔。）病偏虚为跛者，正月阳气冻解地气而出也，所谓偏虚者，冬寒颇有不足者，故偏虚为跛也。（以其脉循股内后廉，合 中，下循 ，过外踝之后，循京骨，至小趾外侧故也。按：新校正云：“详王氏云，其脉循股内，殊非。按甲乙经太阳流注不到股内，股内乃髀外之误，当云髀外后廉。”）所谓强上引背者，阳气大上而争，故强上也。（强上谓颈项噤强也，甚则引背矣。所以尔者，以其脉从脑出，别下项背故也。）所谓耳鸣者，阳气万物盛上而跃，故耳鸣也。（以其脉支别者，从巅至耳上角故尔。）所谓甚则狂巅疾者，阳尽在上而阴气从下，下虚上实，故狂巅疾也。（以其脉上额交巅上，入络脑。其支别者，从巅至耳上角。故狂巅疾也。

　　顶上曰巅。按：诸病无狂巅之名，经虽连说，乃二项也。狂者癫狂，火气偏盛，神明昏乱，所谓重阳者狂也。

　　巅，顶巅也，头为诸阳之聚，阳尽在上，其病不一，总名曰巅也。注殊无分别。）所谓浮为聋者，皆在气也。

　　（亦以其脉至耳故也。）所谓入中为喑者，阳盛已衰，故为喑也，（阳气盛入中而薄于胞肾，则胞络、肾络气不通，胞之脉系于肾，肾之脉挟舌本，故喑不能言也。）内夺而厥则为喑俳，此肾虚也，（俳，废也。肾之脉与冲脉并出于气街，循阴股内廉，斜入 中，循 骨内廉，及内踝之后入足下。故肾气内夺而不顺，则舌喑足废。故云此肾虚也。按：太阳膀胱内合于肾，肾虚则喑俳。喑，口不能言；俳，手足瘫痪也。肾脉挟舌本，故病则不能言。肾主骨，肾虚则骨痿而无力，故俳也。喑俳为肾虚之所致，而世尽以风痰治之者，误也。新校正云：“详王注肾之脉与冲脉并出，按甲乙经是肾之络，况王注痿论并奇病论、大奇论，并云肾之络，则此脉字当为络也。”）少阴不至者，厥也。（少阴，肾脉也。若肾气内脱，则少阴脉不至也。少阴之脉不至，是则太阴之气逆上而行也。）少阳所谓心胁痛者，言少阳盛也，盛者，心之所表也，（按：少阳者，胆脉也。胆脉行于两胁，少阳盛则木强火炽，故心胁痛。胁主木，心主火，木盛生火，火生于木，故心与胆为表里也。注欠明确。）

　　九月阳气尽而阴气盛，故心胁痛也。（火墓于戌，故九月阳气尽而阴气盛也。按：少阳胆木，理应主春，今云九月，不知何故。）所谓不可反侧者，阴气藏物也，物藏则不动，故不可反侧也。（按：义未详。）所谓甚则跃者，（跃：谓跳跃也。）九月万物尽衰，草木毕落而堕，则气去阳而之阴，气盛而阳之下长，故谓跃。（按：经义所解，盖以天地之气为言，王注亦以脉道经穴为解，昧厥旨矣。）阳明所谓洒洒振寒者，阳明者午也，五月盛阳之阴也，（阳盛以明，故曰午也。

　　五月夏至，一阴气上，阳气降下，故云阳盛之阴也。）阳盛而阴气加之，故洒洒振寒也。（按：阴上阳下，是阴加于阳而阳气抑，故洒洒振寒也。）所谓胫肿而股不收者，是五月盛阳之阴也，阳者衰于五月，而一阴气上与阳始争，故胫肿而股不收也。（按：五月阳盛之极，一阴始生，阳转入阴。胫股者，阴分也。然此姑就经言之，其实胫肿之病无月不有，殆难拘执也。）所谓上喘而为水者，阴气下而复上，上则邪客于脏腑间，故为水也。（按：水属阴，阴自下而上，为水邪客肺而喘也。）所谓胸痛少气者，水气在脏腑也，水者阴气也，阴气在中，故胸痛少气也。（少气者，寒也。水阴气寒入于脏者，故痛也。）所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。所谓欲独闭户牖而处者，阴阳相薄也，阳尽而阴盛，故欲独闭户牖而居。（阳为阴闭，故惊。阴性恶动而喜静，故欲独处也。）所谓病至则欲乘高而歌弃衣而走者，阴阳复争而外并于阳，故使之弃衣而走也。（阳乃不屑为阴制故也。）所谓客孙脉则头痛鼻鼽腹肿者，阳明并于上，上者则其孙络太阴也，故头痛鼻鼽腹肿也。（孙络太阴义未详。）太阴所谓病胀者，太阴子也，十一月万物气皆藏于中，故曰病胀。（阴气大盛，太阴始于子，故云子也。以其脉入腹属脾络胃，故病胀也。）

　　所谓上走心为噫者，阴盛而上走于阳明，阳明络属心，故曰上走心为噫也。（按：新校正云：“详王氏以足阳明流注并无至心者，按甲乙经阳明之脉，上通于心，循咽出于口，宜其经言阳明络属心为噫，王氏安得谓之无。”）所谓食则呕者，物盛满而上溢，故呕也。（按：食多胃满，脾不及运，故呕，此呕家之一也。）所谓得后与气则快然如衰者，十二月阴气下衰而阳气且出，故曰得后与气则快然如衰也。（如衰谓病去也，后谓大便，气谓气下泄，俗所谓屁也，冬至之后，阳气方长，而阴气渐退，病势日衰也。）少阴所谓腰痛者，少阴者肾也，十月万物阳气皆伤，故腰痛也。（腰者肾之府，冬至之前，阳气正衰，肾以阳为主，阳气衰，故腰痛也。）所谓呕咳上气喘者，阴气在下，阳气在上，诸阳气浮，无所根据从，故呕咳上气喘也。（按：阳气虽上升，而其原常根于下，倘阴虚于下不能维阳，则气必脱根而上浮，阳与阴离，飘摇无据而为呕为咳为喘矣。若作阳气有余，惟以清利为治者，失之远矣。）所谓邑邑不能久立久坐，起则目KT KT 无所见者，万物阴阳不定未有主也，秋气始至，微霜始下，而方杀万物，阴阳内夺，故目KTKT 无所见也。（按：内争故外乱也。）所谓少气善怒者，阳气不治，阳气不治则阳气不得出，肝气当治而未得，故善怒，善怒者名曰煎厥。（按：生气通天论以烦劳过甚为煎厥，此以多怒为煎厥，总而言之，火内动而燥扰者，皆其义也。）所谓恐如人将捕之者，秋气万物未有毕去，阴气少，阳气入，阴阳相薄，故恐也。

　　（按：恐属肾，阳不胜阴也。）所谓恶闻食臭者，胃无气，故恶闻食臭也。（按：臭者，五味之气也。胃虚故无气而不知五味，自以恶闻也。）所谓面黑如地色者，秋气内夺，故变于色也。（按：色黑最恶，危病乃有之，似不止于秋气内夺为然也。）所谓咳则有血者，阳脉伤也，阳气未盛于上而脉满，满则咳，故血见于鼻也。（按：咳有血，咯之类；鼻见血，衄血也。所解前后乖异，且二证多属阴虚，今云阳伤，此中必有错误。）厥阴所谓疝妇人少腹肿者，厥阴者辰也，三月阳中之阴，邪在中，故曰 疝少腹肿也。（按：四时皆有之，今云三月中邪，不可解也。）

