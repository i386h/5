<!-- { "loadSidebar": true } -->
　　所谓腰脊痛不可以俯仰者，三月一振荣华，万物一俯而不仰也。（按：义不可解。）所谓 癃疝肤胀者，……阴……盛而脉胀不通，故曰 癃疝也。（按：惟阴盛，故气壅闭而然也。）所谓甚则嗌干热中者，阴阳相薄而热，故嗌干也。（按：嗌干有虚有实，此则实火上升也。）

　　外篇　卷之九

　　着至教论

　　自此以后七篇，详文义与前颇不相类，疑是另一手笔也。而此篇尤极浅薄，每以 涩字句，貌为古朴。兹特摘其稍成文理者，略为一篇，聊存名目而已，不足多读也。

　　黄帝坐明堂，召雷公而问之曰：子知医之道乎？（明堂，布政之宫也。）雷公对曰：诵而颇能解，解而未能别，别而未能明，明而未能彰，足以治群僚，不足至侯王。（言所知解，但得法守数而已，犹未能深尽精微之妙用也。）

　　愿得受树天之度，四时阴阳合之，别星辰与日月光，以彰经术，后世益明。（……按：言欲帝指示天道，以解后人之迷惑也。）帝曰：善！无失之。此皆阴阳表里上下雌雄相输应也，而道上知天文，下知地理，中知人事，可以长久，以教众庶，亦不疑殆。……雷公曰：请受道，讽诵用解。帝曰：子不闻阴阳传乎？（传谓古之书传。）

　　曰：不知。曰：夫三阳，天为业，（按：人身三阳，与天同气，故云天为业也。）上下无常，合而病至，偏害阴阳。（按：阳气善动，故无常。阳与阳合，则偏胜而为害。）雷公曰：三阳莫当，请闻其解。（按：三阳相合则势不可当，其解何如。）帝曰：三阳独至者，是三阳并至，并至如风雨，上为巅疾，下为漏病。（……按：三阳者，手三阳足三阳也。人之经脉，手足各有三阴三阳，三阳独至，则纯阳无阴，是独至即并至也，最为暴厉，故上升则为顶巅之疾，下行则为二便泄利之病也。）三阳者，至阳也，（按：合并则至盛。）积并则为惊，病起疾风，至如 砺，九窍皆塞，阳气滂溢，干嗌喉塞；（火热极也。）并于阴，则上下无常，薄为肠 。（……阴谓脏也，然阳薄于脏为病，亦上下无常定之诊，若在下为病，便数赤白。）雷公曰：阳言不别，阴言不理，请起受解，以为至道。

　　外篇　卷之九

　　示从容论

　　从容者，谓平心静气，以诊病患之脉，帝言之以示雷公也。

　　黄帝燕坐，召雷公而问之曰：汝受术诵书者，若能览观杂学，及于比类，通合道理，为余言子所长。……雷公曰：肝虚、肾虚、脾虚，皆令人体重烦冤，当投毒药、刺灸、砭石、汤液，或已或不已，愿闻其解。帝曰：公何年之长而问之少，余真问以自谬也。（……按：自谬谓不意其不知而问之也。）夫脾虚浮似肺，肾小浮似脾，肝急沉散似肾，此皆工之所时乱也，然从容得之。（……浮而缓曰脾，浮而短曰肺，小浮而滑曰心，急紧而散曰肝，搏沉而滑曰肾，不能比类，则疑乱弥甚。按：时犹常也，乱，谓昏乱。脉象变幻，有真有似，以似为真则误矣。故必比其形类，定其真似，而后病始无误也。然此非躁心浮气者之所能，又必从容诊视乃得也。）雷公曰：于此有人，头痛筋挛骨重，怯然少气，哕噫腹满，时惊不嗜卧，此何脏之发也？脉浮而弦，切之石坚，不知其解，复问所以三脏者，以知其比类也。（按：证似有三脏之殊，而脉象不合，故以为问。）

　　帝曰：夫从容之谓也。（按：言此亦当从容诊视也。）夫年长则求之于腑，年少则求之于经，年壮则求之于脏。（年之长者甚于味，年之少者劳于使，年之壮者过于内。过于内则耗伤精气，劳于使则经中风邪，恣于味则伤于腑，故求之异也。）今子所言皆失，八风菀熟，五脏消烁，传邪相受。夫浮而弦者，是肾不足也。（按：肾脉宜弦而沉，不足则虚而浮矣。）沉而石者，是肾气内着也。（石之言坚也，着谓肾气内薄着而不行也。）怯然少气者，是水道不行，形气消索也。（肾气不足，故水道不行。肺脏被冲，故形气消散。

　　索，尽也。按：肾为作强，不足故怯然悄索，注言肺脏被冲，似未之思也。）咳嗽烦冤者，是肾气之逆也。（按：肾不足，则离丹田而上冲。）一人之气，病在一脏也；若言三脏俱行，不在法也。（按：一脏谓肾也，言以上诸证虽有四项，其实则在肾经一脏，若疑是三脏，是为不合于法也。）雷公曰：于此有人，四肢解堕，喘咳血泄，而愚诊之，以为伤肺，切脉浮大而紧，愚不敢治，粗工下砭石，病愈，多出血，血止身轻，此何物也？帝曰：子所能治，知亦众多，与此病失矣。（……按：言其能治他病，而此则误也。）今夫脉浮大虚者，是脾气之外绝，去胃外归阳明也。（按：阳明内应胃而外主经，浮大者气虚，脾胃相连而主气，气虚故浮大，乃脾弱不能为胃营运，外归阳明之经，脉之所以浮大而虚也。）夫二火不胜三水，是以脉乱而无常也。（二火谓二阳脏，三水谓三阴脏。二阳脏者，心肺也，以在膈上故；三阴脏者，肝脾肾也，以在膈下故。然三阴之气，上胜二阳，阳不胜阴，故脉乱而无常也。）四肢解堕，此脾精之不行也。（土主四肢故解堕，脾精不化，故使之然。）喘咳者，是水气并阳明也。（肾气逆入于胃，故水气并于阳明。）血泄者，脉急血无所行也。（血不入经，故为血泄，以脉奔急而血泄，故曰血无所行也。）若夫以为伤肺者，由失以狂也。不引比类，是知不明也。（言所识不明，不能比类，以为伤肺，犹失狂言耳。）夫伤肺者，脾气不守，胃气不清，经气不为使，真脏坏决，经脉旁绝，五脏漏泄，不衄则呕，此二者不相类也。（肺气伤则脾外救，故云脾气不守。肺脏损则气不行，不行则胃满，故云胃气不清。肺者主行荣卫阴阳，故肺伤则经脉不能为之行使也。真脏谓肺脏也，若肺脏损坏，皮膜决破，经脉旁绝而不流行，五脏之气上溢而漏泄者，不衄血则呕血也。何者？肺主鼻，胃应口也。然口鼻者，气之门户也。今肺脏已损，胃气不清，不上衄则血下流于胃中，故不衄出则呕出也。然伤肺伤脾，衄血泄血，标出且异，本归亦殊，故此二者不相类也。）譬如天之无形，地之无理，白与黑，相去远矣。（……言伤肺伤脾，形证悬别，譬如天地之相远，黑白之异象也。）

　　外篇　卷之九

　　疏五过论

　　五过四失，皆指医者而言也。医之为教，拯济危难，接续真元，是非上智之士，不能胜其任，岂仅求免于过失而已也。然荒陋者多，则五过不可以不疏，而四失不可以不征。疏，分疏也。征，犹惩也。

　　黄帝曰：呜呼远哉！闵闵乎若视深渊，若迎浮云，视深渊尚可测，迎浮云莫知其际。（按：此与六微旨论同，皆叹道妙之无穷极也。）圣人之术，为万民式，论裁志意，必有法则，循经守数，……为万民副，故事有五过四德，汝知之乎？（按：杨上善云：“副，助也。”）雷公避席再拜曰：臣年幼小，蒙愚以惑，不闻五过与四德，比类形名，虚引其经，心无所对。（经未师受，心匪生知，故卑辞也。）

　　帝曰：凡未诊病者，必问尝贵后贱，……病从内生，名曰脱营。（神屈故也，贵之尊荣，贱之屈辱，心怀眷慕，志结忧惶，故虽不中邪而病从内生，血脉虚减，故曰脱营。）尝富后贫，名曰失精，五气留连，病有所并。（富而从欲，贫夺丰财，内结忧煎，外悲过物。然则心从想慕，神随往计，营卫之道，闭以迟留，血气不行，积并为病。）医工诊之，不在脏腑，不变躯形，诊之而疑，不知病名。（言病之初也，病由想恋所为，故未居脏腑；事因情念所起，故不变躯形。医不悉之，故诊而疑也。）身体日减，气虚无精。（言病之次也，气血相逼，形肉消烁，故身体日减。阴阳应象大论曰：“气归精，精食气。”今气虚不化，精无所滋故也。）病深无气，洒洒然时惊。（言病之深也，病气深，谷气尽，阳气内薄，故恶寒而惊。洒洒，寒貌。）病深者，以其外耗于卫，内夺于荣。（按：此承上而言，盖推原所以病深之故也。气虚无精，是内夺也；洒洒时惊，是外耗也。

　　内夺外耗，病所由深，为此故尔。）良工所失，不知病情，此亦治之一过也。（失谓失问其所始也。）凡欲诊病者，必问饮食居处，（按：饮食有多寡好恶之别，居处有昼夜动静之分。）暴乐暴苦，后乐后苦，（按：王本始乐后苦，太素作始乐始苦，夫始犹暴也，不苦后乐后苦为确，后以对暴，今正之。）皆伤精气，精气竭绝，形体毁沮，暴怒伤阴，暴喜伤阳，（按：伤阴者，怒伤肝血也；伤阳者，喜散心气也。注以逆缓解，似犹未确。）

　　厥气上行，满脉去形。（厥，气逆也。逆气上行，满于经络，则神气溃散，去离形骸矣。按：暴怒四句，妙义精绝，然已见阴阳应象大论中。）愚医治之，不知补泻，……精华日脱，邪气乃并，此治之二过也。（按：邪盛者宜先泻邪，正虚者宜先补正，宜泻反补，宜补反泻，则正愈虚而邪愈盛。）善为脉者，必以比类奇恒，从容知之，为工而不知道，此诊之不足贵，此治之三过也。（奇恒谓奇异于恒常之候也。从容谓分别脏气虚实，脉见高下几相似也。按：道即比类从容之道。）诊有三常，必问贵贱，封君败伤，及欲侯王，（贵则形乐志乐，贱则形苦志苦，苦乐殊贯，故宜先问也。封君败伤，降君之位，为公卿也。及欲侯王，谓情慕尊贵，而妄为不已也。）故贵脱势，虽不中邪，精神内伤，身必败亡，始富后贫，虽不伤邪，皮焦筋屈，痿 为挛。（按：富贵精神爽，贫贱志气卑，有病无病，于是乎分矣。）医不能严，不能动神，外为柔弱，乱至失常，病不能移，……此治之四过也。（严谓戒，所以禁非也；动，所以令从命也。外为柔弱，言委随而顺从也。然戒不足以禁非，动不足以从令，委随任物，乱失天常，病且不移，何医之有。）凡诊者必知终始，……切脉问名，当合男女。（终始谓气色也，脉要精微论曰：“知外者终而始之。”明知五气色象，终而复始也。切谓以指按脉也。问名谓问病证之名也。男子阳气多而左脉大为顺，女子阴气多而右脉大为顺，故宜以候常先合之也。）离绝菀结，忧恐喜怒，五脏空虚，血气离守，工不能知，何术之语，……唯言死日，亦为粗工，此治之五过也。（离谓离间亲爱，绝谓绝念所怀，菀谓菀积思虑，结谓结固余怨。夫间亲爱者魂游，绝所怀者意丧，积所虑者神劳，结余怨者志苦。

