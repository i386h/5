<!-- { "loadSidebar": true } -->
　　忧愁者闭塞而不行，恐惧者荡惮而失守，盛忿者迷惑而不治，喜乐者惮散而不藏，由是八者，故五脏空虚，血气离守，工不思晓，又何言哉。按：夫所贵乎医者，以其能审脉辨证，去死回生也。若补救之术全无，而唯预期其死日，后即有验，亦不足贵也。）凡此五者，皆受术不通，人事不明也。

　　故曰：圣人之治病也，必知天地阴阳，四时经纪，五脏六腑，雌雄表里，刺灸砭石，毒药所主，从客人事，以明经道，贵贱贫富，各异品理，问年少长勇怯之理，审于分部，知病本始，八正九候，诊必副矣。（……圣人之备识也如此，工宜勉之。）

　　外篇　卷之九

　　征四失论

　　四失之义，大略已见五过中，此不过敷衍成文，以尽一篇之名目而已。

　　黄帝在明堂，雷公侍坐。黄帝曰：……子所通书受事众多矣，试言得失之意。……雷公对曰：循经受业，皆言十全，其时有过失者，请闻其事解也。（按：言居恒自以为是，而及其施用，则不能无失，故公更问其解也。）帝曰：子年少，智未及邪？将言以杂合耶？（按：言以杂合，谓惑于众说而不能择也。）夫经脉十二，络脉三百六十五，此皆人之所明知，工之所循用也。所以不能十全者，精神不专，志意不理，外内相失，故时疑殆。（外谓色，内谓脉也。然精神不专于循用，志意不从于条理，所谓粗略，揆度失常，故色脉相失，而时自疑殆也。）诊不知阴阳逆从之理，此治之一失也。（脉要精微论曰：“冬至四十五日，阳气微上，阴气微下；夏至四十五日，阴气微上，阳气微下。阴阳有时，与脉为期。”又曰：“微妙在脉，不可不察，察之有纪，从阴阳始。”由此故诊不知阴阳逆从之理，为一失矣。）受师不卒，妄作杂术，谬言为道，更名自功，妄用砭石，后遗身咎，此治之二失也。（不终师术，惟妄是为，易古变常，自功循己，遗身之咎，不亦宜乎，故为失二也。）不适贫富贵贱之居，坐之薄浓，形之寒温，不适饮食之宜，不别人之勇怯，不知比类，足以自乱，不足以自明，此治之三失也。（贫贱者劳，富贵者佚；佚则邪不能伤，劳则易伤以邪。其于劳也，则富者处贵者之半；其于邪也，则贫者居贱者之半。例率如此，然世禄之家，或此殊矣。夫勇者难惑，怯者易伤，二者不同，盖以其神气有壮弱也。观其贫贱富贵之义，则坐之薄浓，形之寒温，饮食之宜，理可知矣。不知比类，用必乖误，适足以汨乱心绪，岂通明之可望乎，故为失三也。）诊病不问其始，忧患饮食之失节，起居之过度，或伤于毒，不先言此，卒持寸口，何病能中，妄言作名，为粗所穷，此治之四失也……。（忧谓忧惧也。患谓患难也。饮食失节，言甚饱也。起居过度，言溃耗也。或伤于毒，谓病不可拘于脏腑相乘之法而为疗也。按：不识致病之因，而但持寸口，名为诊脉，而实不知病之名，此四失也，比比然矣。）是故治不能循理，弃术于市，妄治时愈，愚心自得。（按：不学无术，徒 卖于市KT 之间，偶或一中，便尔矜夸，以此终身，过不胜数。）呜呼！窈窈冥冥，孰知其道。（……按：至道高玄，举世蒙昧，是可叹也。）

　　外篇　卷之九

　　阴阳类论

　　经中论阴阳之类多矣，而此篇所言，乃取手足三阴三阳之脉，形见于寸口者，为之比类而较论之，以补从前之所未备，虽言证不详，然亦有可采之句焉。

　　孟春始至，黄帝燕坐，临观八极，正八风之气而问雷公曰：阴阳之类，经脉之道，五中所主，何脏最贵？（孟春始至，谓立春之日也。燕，安也。观八极，谓视八方远际之色。正八风，谓候八方之风，朝会于太一者也。五中谓五脏。按：杨上善云：“夫天为阳，地为阴，人为和。阴无其阳，衰杀无已；阳无其阴，生长不止。

　　生长不止则伤于阴，阴伤则阴灾起；衰杀不已则伤于阳，阳伤则阳祸生矣。故须圣人在天地间，和阴阳气，令万物生也。和气之道，谓先修身为德则阴阳气和，阴阳气和则八节风调，八虚风止，于是疵疠不起，嘉祥日集，此亦不知所以然而然也。故黄帝问身之经脉贵贱，根据之调摄，修德于身，以正八风之气。”）雷公对曰：春、甲乙、青，中主肝，治七十二日，是脉之主时，臣以其脏最贵。（东方甲乙，春气主之。金匮真言论曰：“东方青色，入通于肝。”故曰青中主肝也。然五行之气，各王七十二日，五积而乘之，则终一岁之数三百六十日，故云治七十二日也。夫四时之气，以春为始，五脏之应，肝脏合之，公故以其脏为最贵也。）

　　帝曰：却念上下经，阴阳从容，子所言贵，最其下也。雷公致斋七日，旦复侍坐。（悟非，故斋以洗心。

　　愿益，故坐而复请。）帝曰：三阳为经，二阳为维，一阳为游部。（……经谓经纶，所以济成务。维谓维持，所以系天真。游谓游行，部谓身形部分也。故主气者济成务，化谷者系天真，主色者散布精微，游行诸部也。

　　按：新校正云：“杨上善云：三阳，足太阳脉也，从目内 上头，分为四道，下项并正别脉上下六道以行于背，与身为经。二阳，足阳明脉也，从鼻而起，下咽，分为四道，并正别脉六道，上下行腹，网维于身。一阳，足少阳脉也，起目外 ，络头，分为四道，下缺盆，并正别脉六道上下，主经营百节，流气三部，故曰游部。”）

　　三阳为表，二阴为里，（少阴与太阳为表里故云。按：太阳，膀胱；少阴，肾也。）一阴至绝作朔晦，却具合以正其理。（一阴，厥阴也，厥犹尽也。灵枢经曰：“亥为左足之厥阴，戌为右足之厥阴，两阴俱尽，故曰厥阴。”夫阴尽为晦，阴生为朔，厥阴者，以阴尽为义也。征其气王则朔，适言其气尽则晦，既见其朔，又当其晦，故曰一阴至绝作朔晦也。然征彼俱尽之阴，合此发生之木，以正应五行之理而无替循环，故云却具合以正其理也。按：新校正云：“注言阴生为朔，疑是阳生为朔。”是也，宜改从之。又按此节文义，殊难解释，注虽曲为之辞，亦似未确，其中必有脱误，阙疑可也。）雷公曰：受业未能明。帝曰：所谓三阳者，太阳为经，（阳气盛大，故曰太阳。按：大者为经，小者为脉，太阳主表，为诸脉之大经也。）三阳脉至手太阴，弦浮而不沉，决以度，察以心，合之阴阳之论。（太阴为寸口也，寸口者手太阴也，脉气之所行，故脉皆至于寸口也。太阳之脉，洪大以长，今弦浮不沉，则当约以四时高下之度而决断之，察以五脏异同之候而参合之，以应阴阳之论，知其臧否耳。按：诸脉至手太阴俱有得失，而太阳独无，疑此处必有脱简也。）所谓二阳者，阳明也。（灵枢经曰：“辰为左足之阳明，巳为右足之阳明。”两阳合明，故曰二阳者，阳明也。）至手太阴，弦而沉急不鼓，炅至以病，皆死。（鼓谓鼓动。炅，热也。阳明之脉，浮大而短，今弦而沉急不鼓者，是阴气胜阳，木来乘土也。而反热病至者，是阳气之衰败，犹灯之焰，欲灭反明，故皆死也。）一阳者，少阳也，（阳气未大，故曰少阳。）至手太阴，上连人迎，弦急悬不绝，此少阳之病也，（人迎谓结喉两旁一寸五分脉动应手者也。弦为少阳之脉，今急悬不绝，是经气不足，故曰少阳之病也。悬者，谓如悬物之动摇也。）专阴则死。（专，独也，言其独有阴气而无阳气则死。）三阴者，六经之所主也，（三阴，太阴也。言所以诸脉皆至手太阴者何？以是六经之主故也。六经谓三阴三阳之经脉，所以至手太阴者何？以肺朝百脉之气，皆交会于气口也。故下文曰：）交于太阴，（此正发明肺朝百脉之义也。经脉别论曰：“肺朝百脉。”）伏鼓不浮，上空志心。（按：杨上善云：“肺脉浮涩，此为平也，今见伏鼓，是肾脉也。足少阴脉，贯脊属肾，上入肺中，从肺出络心。肺气下入肾志，上入心神也。”王氏谓志心为小心，义未通。杨说较注似胜，但以伏鼓为肾脉，谓肺气下入肾志，上入心神，亦属牵强。愚谓肺脉宜浮而反见沉伏，且于伏中鼓动，是气闭而火动也。空犹控也，志心犹言心志也，心之志为神。肺位本在心上，今肺脉既见伏鼓不浮，是气反抑于心之下，气闭火动上控心，而心神亦为之动也。此伏鼓的是手太阴本经自至之脉，非若余五脉之至手太阴者比，杨氏盖惑于此也。）二阴至肺，其气归膀胱，外连脾胃。（二阴谓足少阴肾之脉。少阴之脉，别行者，入跟中，以上至股内后廉，贯脊属肾络膀胱。其直行者，从肾上贯肝膈，入肺中。故上至于肺，其气归于膀胱，外连于脾胃。

　　按：肾与膀胱为表里，其气本相通，肾又为胃关，脾胃之气实原于命门，故肾脉之见于寸口者，其气内归于膀胱，外连于脾胃，盖以经脉相通之气言也。）一阴独至，经绝气浮不鼓，钩而滑。（若一阴独至肺，经气内绝，则气浮不鼓于手；若经不内绝，则钩而滑。按：一阴，厥阴肝木也。独至者，不兼他脉也。肝脉来见于肺，木性畏金，故其气欲绝而不能鼓动。然木中有火，火能凌金，故又有浮滑之象也。）此六脉者，乍阴乍阳，交属相并，缪通五脏，合于阴阳，（按：六经之脉各有阴阳，其互见于寸口也，或阴中见阳，或阳中见阴，或一脉而兼数病，或一病而见数脉，交属缪通，而总于寸口决之，以知五脏之阴阳，合与不合，从一可知也。）

　　先至为主，后至为客。（脉气乍阴见阳，乍阳见阴，何以别之？当以先至为主，后至为客也。至谓至寸口也。）

　　雷公曰：臣悉尽意，受传经脉，颂得从容之道，以合从容，不知阴阳，不知雌雄。（按：帝所言从容之道，脉有阴阳之分，证有雌雄之别，虽尽心讲颂，欲知之而不能，必如何而可也。）帝曰：三阳为父，（父所以督济群小，言高尊也。）二阳为卫，（卫所以却御诸邪，言扶生也。）一阳为纪；（纪所以纲纪形气，言其平也。）

　　三阴为母，（母所以育养诸子，言滋生也。）二阴为雌，（雌者，阴之目也。）一阴为独使。（一阴之脏，外合三焦，三焦主谒导诸气，名为使者，故云独使也。）二阳一阴，阳明主病，不胜一阴， 而动，九窍皆沉。（一阴，厥阴肝木气也。二阳，阳明胃土气也。木土相薄，故阳明主病也。木伐其土，土不胜木，故云不胜一阴。

