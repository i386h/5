<!-- { "loadSidebar": true } -->
　　脉而动者， 为胃气，动谓木形，木土相持，则胃气不转，故九窍沉滞而不通利也。按：自此以下，言阴阳各经参错为病，即前所谓交属缪通也。）三阳一阴，太阳脉胜，一阴不能止，内乱五脏，外为惊骇。（三阳，足太阳之气，故曰太阳胜也。木生火，今盛阳燔木，木复受之，阳气洪盛，内为狂热，故内乱五脏也。肝主惊骇，故外形惊骇之状也。）二阴二阳，病在肺，少阴脉沉，胜肺伤脾，外伤四肢。（二阴谓手少阴心之脉。二阳亦胃脉也。心胃合病，邪上下并，故外伤脾，内胜肺也。所以然者，胃为脾府，心火胜金故尔。脾主四肢，故脾伤则外伤于四肢矣。少阴脉谓手掌后五分当小指，神门之脉也。按：新校正云：“详此二阳，乃手阳明大肠，肺之腑也。

　　少阴心火胜金之腑，故云病在肺。王氏以二阳为胃，义未甚通，况又以见胃病肾之说，此乃是心病肺也。”）

　　二阴二阳皆交至，病在肾，骂詈妄行，巅疾为狂。（二阴为肾，水之脏也；二阳为胃，土之府也。土气刑水，故交至而病在肾也。以肾水不胜，故胃盛而巅为狂。按：巅当作癫，癫属二阴，狂属二阳。）二阴一阳，病出于肾，阴气客游于心，脘下空窍，堤闭塞不通，四肢别离。（一阳，谓手少阳三焦，心主火之腑也。水上干火，故病出于肾，阴气客游于心也。何者？肾之脉，从肾上贯肝膈，入肺中。其支别者，从肺中出络心，注胸中。

　　故如是也。然空窍阴客上游，胃不能制，胃不能制是土气衰，故脘下空窍皆不通也。言堤者，谓如堤堰不容泄漏。胃脉循足，心脉络手，故四肢如别离而不用也。按：病出于肾，谓病由肾出也，与前病在肺肾者不同。

　　肾为阴脏，故其气亦阴。三焦为火腑，内贯三停，外通九窍。故肾水为病，阴气充斥，上自心腕，下及诸窍，而令闭塞如堤也。四肢本属胃土，水盛则反侮土，故亦令别离也。注言土衰近是，而新校正非之，误矣。）

　　一阴一阳代绝，此阴气至心，上下无常，出入不知，咽喉干燥，病在土脾。（一阴，厥阴肝脉，一阳，少阳胆脉，并木之气也。代绝者，动而中止也，以其代绝，故为病也。木气生火，故病生而阴气至心也。夫肝胆之气，上至头首，下至腰足，中主腹胁，故病发上下无常处也。若受纳不知其味，窍泻不知其度，而咽喉干燥者，喉咙之后属咽，为胆之使，故病则咽喉干燥，虽病在脾土之中，盖由肝胆之所为尔。）二阳三阴，至阴皆在，阴不过阳，阳气不能止阴，阴阳并绝，浮为血瘕，沉为脓 。（二阳，阳明；三阴，手太阴；至阴，脾也。按：此节中有脱误，阙疑可也。）阴阳皆壮，下至阴阳。（若阴阳皆壮而相薄不已者，渐下至于阴阳之内，为大病矣。阴阳者，男子为阳道，女子为阴器，以其能盛受故而也。）上合昭昭，下合冥冥，诊决死生之期，遂合岁首。

　　雷公曰：请问短期。（……按：短期，死期也，死因于病，不能终命而短也。新校正云：“全元起本，自雷公以下别为一篇，名四时病类。”）黄帝曰：冬三月之病，合于阳者，至春正月，脉有死征，皆归出春。

　　（病合于阳，谓前阴合阳而为病者也。虽正月脉有死征，阳已发生，至王不死，故出春三月而至夏初也。）

　　冬三月之病，在理已尽，草与柳叶皆杀，（里谓二阴，肾之气也。然肾病而正月脉有死征者，以枯草尽青，柳叶生出而皆死也。理，里也。已，以也。古用同。）春阴阳皆绝，期在孟春。（立春之后，而脉阴阳皆悬绝者，期死不出正月。）春三月之病，曰阳杀，（阳病不谓伤寒温热之病，谓非时病热，脉洪盛数也。然春三月中，阳气尚少，未当全盛，而反病热，脉应夏气者，经云脉不再见，夏脉当洪数，无阳外应，故必死于夏至也。以死于夏至阳气杀物之时，故云阳杀也。）阴阳皆绝，期在草干。（若不阳病，但阴阳之脉皆悬绝者，死在于霜降草干之时也。）夏三月之病，至阴不过十日，（谓热病也，脾热病则五脏危，土成数十，故不过十日也。）

　　阴阳交，期在 水。（详热论曰：“温病而汗出，辄复热而脉躁疾，不为汗衰，狂言不能食者死，名曰阴阳交。”六月病暑，阴阳复交，二气相搏，故乃死于立秋之候也。按：新校正云：“ 水者，七月建申，水生于申，阴阳逆也。杨上善云： ，廉检反，水静也，七月水生时也。”）秋三月之病，三阳俱起，不治自已。（秋阳气衰，阴气渐出，阳不胜阴，故自已也。）阴阳交合者，立不能坐，坐不能起。（以气不由其正用故尔。）三阳独至，期在石水。（有阳无阴，故云独至也。着至教论曰：“三阳独至者，是三阳并至。”由此则但有阳而无阴也。石水者，谓冬月水冰如石之时，故云石水也。火墓于戌，冬阳气微，故石水而死也。）二阴独至，期在盛水。（亦所谓并至而无阳也。盛水谓雨雪皆解为水之时，则正谓正月中气也。按：全元起本二阴作三阴。）

　　外篇　卷之九

　　方盛衰论

　　方，比也。盛衰者，阴阳之气也。谓问阴阳二气之盛衰而比论之也。然前以论盛衰引端，而后半兼言诊法焉。

　　雷公请问气之多少，何者为逆，何者为从。黄帝答曰：阳从左，阴从右，（阳气之多少皆从左，阴气之多少皆从右，从者为顺，反者为逆。阴阳应象大论曰：“左右者，阴阳之道路也。”）老从上，少从下。（老者谷衰，故从上为顺；少者欲甚，故从下为顺。）是以春夏归阳为生，归秋冬为死，（归秋冬，谓反归阴也，归阴则顺杀伐之气故也。）反之则归秋冬为生。（反之谓秋冬，秋冬则归阴为生也。）是以气多少，逆皆为厥。

　　（阳气之多少反从右，阴气之多少反从左，是为不顺，故曰气多少逆也。如是从左从右之不顺者皆为厥，厥谓气逆，故曰皆为厥也。）问曰：有余者厥耶？（言少之不顺者为逆，有余者则成厥逆之病乎？按：言厥为气逆，虽兼气之多少，意必有余者多也。）答曰：一上不下，寒厥到膝，少者秋冬死，老者秋冬生。（四肢者诸阳之本，当温而反寒上，故曰寒厥也。少者以阳气用事，故秋冬死；老者以阴气用事，故秋冬生。按：一上，注云一经之气厥逆而上，非也。一上者，谓阳气一于上行，故自膝以下皆寒也。杨上善云：“阳气一上于头，不下于足，足胫虚，故寒厥到膝。”是也。）气上不下，头痛巅疾，（按：言气血上行，则不惟足寒至膝，而且顶巅之上，亦必生病。）求阳不得，求阴不审，五部隔无征，若居旷野，若伏空室，绵绵乎属不满日。（谓之阳，乃脉似阴盛，谓之阴，又脉似阳盛，故曰求阳不得，求阴不审也。五部谓五脏之部，隔谓隔远，无征谓无可信验也。然求阳不得其热，求阴不审是寒，五脏部分又隔远而无可信验，故曰求阳不得，求阴不审，五部隔无征也。夫如是者，乃从气久逆所作，非由阴阳寒热之气所为也。若居旷野言心神散越，若伏空室谓志意沉潜，散越以气逆而痛甚未止，沉潜以痛定而复恐再来也。绵绵谓动息微也，身虽绵绵乎且存，然其心所属望，将不得终其尽日也，故曰绵绵乎属不满日也。）是以少气之厥，令人妄梦，其极至迷。三阳绝，三阴微，是谓少气。（按：前言多气之厥，此言少气之厥，少气亦厥，非尽有余者厥也。少气之人，阴阳并虚，梦多诞妄。若虚之极，则不但妄梦，而且至于昏迷不省人事矣。绝谓悬绝，微谓微细。太素作至阳绝阴，混矣。）是以肺气虚，则使人梦见白物，见人斩血藉藉；（白是金之色。斩者金之用也。按：借借，被伤借地也，注作死状，误矣。借音谢。）得其时，则梦见兵战。（得时谓秋三月也，金为兵革，故梦见兵战也。按：此言五脏虚梦，盖因上言少气则妄梦，而因言五脏气虚亦多梦，非谓气厥者其梦如是也。）肾气虚，则使人梦见舟船溺人；（舟船溺人，皆水之用，肾象水，故梦形之。）得其时，则梦伏水中，若有畏恐。（冬三月也。）肝气虚，则梦见菌香生草；（菌香生草，木之类也。肝合草木，故梦见之。

　　按：全元起本云菌香是桂，误矣。菌香，木之根也。离骚云：“杂申椒与菌桂。”菌与桂，盖二物也。菌音窘。）

　　得其时，则梦伏树下不敢起。（春三月也。）心气虚，则梦救火阳物；（心合火，故梦之，阳物亦火之类。）得其时，则梦燔灼。（夏三月也。）脾气虚，则梦饮食不足；（按：脾主水谷，虚则不知餍足也。）得其时，则梦筑垣盖屋。（得其时，谓辰戌丑未之月各王十八日。筑垣盖屋，土之用也。）此皆五脏气虚，阳气有余，阴气不足。（……腑者阳气，脏者阴气。按：梦者，阴象也，五脏虚则阴气不足，故象形于梦，凡此与少气妄梦者同一理也。）诊有十度度人，脉度、脏度、肉度、筋度、俞度。（度各有二，故二五为十度也。按：十度，度数也；度人，音铎，度量也。）阴阳气尽，人病自具。……至阴虚，天气绝；至阳盛，地气不足。（按：阴阳者、人身之真气，气尽则病，自然之理也。然所谓气尽者，非必竭尽而无有也，偏虚偏盛，皆能为害。即如天地之气。阳根于阴，阴为阳之根，是为至阴。阴虚则不能维阳而气上浮，是天气绝也。阴实本于阳，阳为阴之本，是为至阳。阳盛则天气亢而火烁水，故地气因之不足也。）阴阳并交，至人之所行。阴阳并交者，阳气先至，阴气后至。（……按：并交谓阴阳相济而无偏胜之害，故惟至人能之也。然以相济言，则见其并交，而即其气机之运动，则不无先后之次焉。何则？天地之道，地随天转，月随日行，妇随夫倡，血随气生，其先其后，乃不易之至理，非仅如注言阳速阴迟而已也。）是以形弱气虚，死。（中外俱不足也。）

