<!-- { "loadSidebar": true } -->
　　岁少角木衰，燥令大举，草木晚荣，肃杀而甚，甚则刚木辟着，柔萎苍干，民病中清， 胁痛，少腹痛，侮反受邪，脾病肠鸣溏泄，金土并化，则凉雨时至。天刑克，木气失正，草木焦槁，苍木再凋，火后则炎暑流行，湿性乃燥，柔脆草木焦槁，下体再生，华实齐化，病寒热疮疡痱疹痈痤。白露早降，收杀气行，寒雨害物，虫食甘黄，脾反病也。岁少征火衰，寒气大举，物荣而下，凝惨而甚，则阳气不化，乃折荣美，民病胸中痛，胁支满，胁下痛，膺背肩胛间痛，两臂内痛，郁冒瞀昧，心痛，暴喑，胁下与腰背相引而痛，屈不能伸，髋髀如裂。复则埃郁，大雨且至，黑气乃辱，则病 溏，腹满，食饮不下，寒中肠鸣，注泄腹痛，暴挛痿痹，足不任身也。岁少宫土衰，风气乃行，草木荣茂，飘扬而甚，秀不实，民病飧泄霍乱，体重腹痛，筋骨徭复，肌肉酸。复则名木苍凋，病胸胁暴痛，下引少腹，善太息。虫食甘黄，民病食少失味，苍谷乃陨。

　　岁少商金衰，炎火乃行，生气乃用，庶物以茂，燥烁以行，民病肩背瞀肿，鼽衄，血便注下。复则寒雨暴至，乃零冰雹霜雪杀物，阴厥且格，阳反上行，头脑户痛，延及脑顶，发热口疮，甚则心痛也。岁少羽水衰，湿乃大行，长气反用，其化乃速，暑雨数至，民病腹满身重，濡泄，寒疡流水，腰股痛发， 股膝不便，烦冤，足痿清厥，脚下痛，甚则 肿。复则大风暴发，草偃木零，生长不鲜，面色时变，筋骨并辟，肌肉 ，视KT KT ，物疏璺，肌肉胗发，气并膈中，痛于心腹。

　　凡此五运太过、不及，虽有常位，胜无必也。然有胜则复，无胜则否。亦有胜而不能复。以其所在，推其至理，而可知也。

　　卷第四

　　抑怫郁发篇第四

　　五运之气，岁有天气，抑而怫之，郁极乃发，待时而作也。故经曰土郁之发，岩谷振惊，雷殷气交，（云之分也。）埃昏黄黑，化为白气，飘骤高深，击石飞空，洪水乃从，川流漫衍，田牧土驹，（大水去已，石土危然，若群驹散牧于田野。）化气乃敷，善为时雨，物之始生始长，始化始成。故民病心腹胀，肠鸣而为数后，甚则心痛胁 ，呕吐霍乱，饮发注下， 肿身重。（脾热之生也。）云奔雨府，霞拥朝阳，山泽埃昏，其乃发也。其气四，云横天山，浮游生减，怫之先兆。（王冰云：天际云横，山犹冠带，岩谷丛薄，乍减乍生，有土之见，怫兆已彰，皆平明占之浮游，以午前候望也。）金郁之发，天洁地明，风清劲切，大凉乃举，草树浮烟，燥气以行，雾数起，（丑后辰前。）杀气来至，草木苍干，（其色黄赤黑而杂而至。物不胜杀，故草木苍干。）金乃有声，故民病咳逆，心胁痛引少腹，善暴痛，不可反侧，嗌干，面尘，色恶。（金胜而木病也。）山泽焦枯，土凝霜卤，怫乃发也。（王冰云。）其气五，夜寒白露，林莽声凄，怫之兆也。水郁之发，阳气乃辟，阴气暴举，大寒乃至，川泽岩凝，寒 结为霜雪，甚则黄黑昏翳，流行气交，霜乃为杀，水乃见祥，故民病寒客心痛，腰 痛，大关节不利，屈伸不便，善厥逆，痞坚腹满。（阴胜阳，则故也。）阳光不治，空积沉阴，白埃昏瞑，而乃发也。太虚深玄，气犹麻散，微见而隐，色黑微黄，怫之先兆也。（王冰云：寅至辰分，可候也矣。）木郁之发，太虚昏埃，云物以扰，大风乃至，发屋折木，木有变。（土生异木，奇状也。）故民病胃脘当心而痛，上支两胁，膈咽不通，食饮不下，甚则耳鸣眩转，目不识人，善暴僵仆。（是谓筋骨强直而不用，卒倒无所知也。）太虚苍埃，天山一色，或气浊色黄黑，郁若横云不雨，而乃发也。其气无常，长川草偃，（无风而自低。）柔叶呈阴，（白杨叶也，无风而叶皆背见。）松吟高山，虎啸岩岫，怫之先兆。（王冰云：甚者发速，微者发徐也。山行之候，以松虎期之，原行以麻黄为候，秋冬以梧桐、蝉叶候之。）火郁之发，太虚昏翳，（而空见赤气也。）大明不彰，（而昏暗是也。）炎火行，大暑至，山泽燔燎，材木流津，广厦腾烟，土浮霜卤，止水乃减，蔓草呈黄，风行惑言，（南风行令，惑言雨而不作。）湿化乃后，故民病少气，疮疡痈肿，胁腹胸背面首四肢 愤，胪胀，疡痱呕逆，螈 骨痛，节乃有动，注下，温疟，腹中暴痛，血溢流注，精液乃少，目赤心热，甚则瞀闷懊 ，善暴死，刻终大温，汗濡玄府，而乃发也。其气四，〔（新添）郁极乃发，待时而作者，天气不足，地气随之，地气不足，天气从之，运居其中，木气欲升，金气郁之，火气欲升，水气郁之，土气欲升，木气郁之，金气欲升，火气郁之，丁酉、己亥、己巳、庚午、辛丑、庚寅。假令庚午，金气欲升，天气抑之，又逢三之气，上下火郁，不能升降。故曰天气下降，气流于地，地气上升，气腾于天。故高下相台，升降相因，而变作矣。多少而差其分，微者小差，甚者大差，甚则位易，气变易则大变生而病作矣。《大要》曰：甚纪五分，微纪七分。甚纪者速，微纪者缓。一纪者十五日，甚纪者七十五日，而待时而发也，微纪者缓，一百五日而发也，所以知天地阴阳过差矣。〕动复则静，阳极反阴，湿令乃化乃成，华发水凝，山川冰雪，焰阳午泽，怫之先兆也。

　　有怫之应，而后报也，皆观其极，而乃发也。木发无时，水随火也。其发无时者，示发无常。

　　水随二火之位，水火发于四气，金发五气。然有多少，发有微甚，微则当其气而不兼他气，甚则兼其己所不胜。故水发而冰雹，土发而飘骤，木发而毁折，金发而清明，火发而曛昧。其所不胜之气，推其下承，而可知也。然下承者，所谓实盛过极，则有承袭之害也。故经曰：相火之下，水气承之，水位之下，土气承之，土位之下，风气承之，风位之下，金气承之，金位之下，火气承之，君水之下，阴精承之，皆所以制其胜也，视其物而明也。如人物热极，而体流津，以火炼金，热极反化为水，是知火热过极，而兼水气下承之也。又，水气寒极，则物坚水凝如地，是知水气过极，而兼土气下承也。又，雨湿极盛，则为骤注烈风而淫溃，是知土气过极，而兼风气下承之也。又，风大则反凉，而草木散落，是知风气过极，而兼金气下承之也。又，秋气大凉，而物皆干燥，是兼火气下承之象也。然万事不可过，太过者必有胜己者来承而制之也。故经曰：亢则害，承乃制，制则生化，外列盛衰，害则败乱，生化大病。然亢者，过极也，物恶其极，故曰物生谓之化，物极谓之变。又，俗云物极则反，皆斯道也。

　　（新添）善。郁之甚者，治之奈何？木郁达之，（达者，在上涌之，吐令条达。）火郁发之，（解表发汗，令其疏散。）土郁夺之，（夺谓宣下之，令无拥碍也。）金郁泄之，（渗泄、解表、利小便也。）水郁折之。（抑制其盛气，折其冲逆也。）过者折之，以其畏也。

　　卷第四

　　元相胜复篇第五（旧经）

　　夫六气之胜，元相为邪，随其所乘，而生其病，不必皆然。邪淫已胜，而为病始，故有虚实微正贼之五邪也。大凡治病，先求其病之由，次审病之所，知本知标，而悉明矣。其胜者，风胜则耳鸣头眩，愦愦欲吐，胃膈如塞，大风数举，裸虫不滋， 胁气并，偏着一边，化而为热，小便黄赤，胃脘当心而痛，上支两胁，肠鸣飧泄，小腹痛，注下赤白，甚则呕吐，膈咽不通，饮食入而复出也。热甚则心下热，善饥，脐下反动，气游三焦，炎暑至，木流津，草乃萎，呕逆躁烦，腹满溏泄，传为赤沃也。湿胜则火气内郁，寒迫下焦，痛留囟顶，互引眉间，胃满，雨数至，鳞见放陆，燥乃化见，少腹满，腰膝重强，内不便，善注泄，足不温，头重， 肿，饮发于中，肿于上，湿胜及火气内郁，则疮疡于中，流散于外，病在 胁，甚则心痛，热格头痛，喉痹项强。火胜则热客于胃，烦心心痛，目赤欲呕，呕酸善饥，心痛溺赤，善惊谵外家，暴热消烁，草萎水涸，介虫乃屈，少腹痛，下沃赤白。燥胜则清发于中，左 胁痛，溏泄，内为嗌塞，外发 疝，大凉肃杀，华英改容，毛虫乃殃，胸中不便，嗌塞而咳。寒胜则凝栗且至，非时水冰，羽虫后化，痔，疟发，寒厥入于胃，则内为心痛，阴中生疮，隐曲不利，互引阴股，筋肉拘苛，血脉凝泣，络满色变，或为血泄，皮肤否肿，腹满食减，热反上行，头项脑户中痛，目如脱，寒入下焦，传为濡泄。

　　卷第四　元相胜复篇第五（旧经）

　　六气所胜用药

　　治此诸胜，风胜治以甘清，佐以苦辛，以酸泻之。（厥阴之胜，木旺，当先补其不胜。木旺者，先补其脾土，然后方泻其肝木也。治以甘清者，甘味和其脾，清者，春木旺，凉为用，可以甘清。佐以苦辛者，脾苦湿，急食苦以燥之，以辛润之。以酸泻之，是酸泻肝之旺气也，是乃先归其不胜者，然后方泻之。）热胜治以辛寒，佐以苦咸，以甘泻之。（君相二火所至，肺病生焉，治以辛寒，辛寒者，佐其肺也。夏以寒用，散其火气。佐以苦咸者，肺苦气上逆，急食苦泄之，咸者佐于君相火，脾宜食咸。然后以甘味泻之。所以用咸补甘泻，方得和平。）湿胜治以咸热，佐以辛甘，以苦泻之。（湿胜，太阴之病，土旺而肾水受邪，木归于不胜者。此湿胜之治，谓相火之后，湿热相搏，咸热者，咸者柔而软火也，肾为胃之机关，取咸柔软之性味也，热者。

　　佐以辛甘者，以辛甘发散出汗，散其湿气也。）火胜治以辛寒，佐以甘咸，以甘泻之。（同热胜治。佐以甘咸者，佐其脾土，后以甘泻旺火也。）燥胜治以酸温，佐以辛甘，以苦泻之。（燥生于秋，肝木受邪，以酸泻其木，秋用温。佐以甘辛者，辛泻其肺气，乃先归其不胜也，然后以甘泻其火热。以苦泄之，去其病也。）寒胜者治以甘热，佐以辛酸，以咸泻之。（冬用热，太阳水化，治以甘热。佐以辛酸者，甘者以辛相佐，发散寒邪，酸增金气。以咸泄之者，咸泻肾水，补心。人缘冬用热，合补火泻水也。六化惟太阳不归不胜，与前异也。）

　　凡此之用，先有其胜，后行其复。所谓其复者，过也。（旧经）风复则少腹坚满，里急暴痛，偃木飞砂，裸虫不荣，厥心痛，汗发，呕吐，饮食不入，入而复出，筋骨掉眩，（肉中动也。）

