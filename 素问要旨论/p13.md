<!-- { "loadSidebar": true } -->
　　邪反胜地者，清反胜风，治以酸温，佐以苦甘，以辛平之。寒反胜热，治以甘热，佐以苦辛，以咸平之。热反胜湿，治以苦冷，佐以咸甘，以苦平之。热反胜燥，治以辛寒，佐以苦甘，以酸平之，以和为利。热反胜寒，治以咸冷，佐以甘辛，以苦平之。凡此淫邪在内也者，淫者，溢也，子母相生，皆为淫溢也。胜者得地而太过，别刑克也。假令心火太旺，更治肝气，所生乃子母相生，皆为淫溢之病治也。别无刑克，相生独味者，为胜之治也。淫反胜复者，补泻皆取前五运六气歌治法用之。肾为胃关，脾与胃令软，假咸柔软而以利其关也。胃气乃行，脾气方化，故宜味与众脏不同也。

　　五脏补泻：肝木酸泻辛补，心火甘泻咸补，脾土苦泻甘补，肺金辛泻酸补，肾水咸泻苦补。

　　五脏互换苦急：肝苦急，急食甘以缓之，心苦缓，急食酸以收之，脾苦湿，急食苦以燥之，肺苦气上逆，急食苦以泄之，肾苦燥，急食辛以润之。

　　五脏所宜：肝宜食甘，心宜食酸，肺宜食苦，脾宜食咸，肾宜食辛。

　　凡天地淫胜，不必皆然，随气盛衰，变生其病。盛则淫胜，己气则衰，则己所不胜邪反胜。

　　邪无有盛衰，以平为期，病无由起。推其至理，命其所在，而可征矣。

　　凡天之六气所至，则人脉亦应之而至也。气至而脉应者，是谓平和之脉，故曰天和六脉也。

　　岁厥阴所至，其脉弦软虚而滑，端直以长，是谓弦，风之性也，木之象也。实而强则病，不实而微亦病，不端直长亦病，不当其位亦病，位不能强亦病。岁少阴所至，其脉钩，来盛去衰，如偃带钩，是谓钩，暑气之性，火之象也。来不盛去反盛则病，来盛去盛亦病，不偃带钩亦病，不当其位亦病，位不能钩亦病。岁太阴所至，其脉大而长，往来远，是谓长，湿之性也，土之象也。

　　大甚则病，长甚则病，不大不长亦病，不当其位亦病，位不能大长亦病也。（经言此脉在太阳所至之下，其气亦安，今易于此尔。）岁少阳所至，其脉大而浮，（浮，高也。大谓稍大于诸位脉也。）热之性也，火之象也。大浮甚则病，浮而不大亦病，大而不浮亦病，不当其位亦病，位不能浮大亦病。岁阳明所至，其脉短而涩，（往来不利，是谓涩，往来不远，是谓短。）燥之性也。短甚则病，涩甚则病，不短不涩亦病，不当其位亦病，位不能短涩亦病。岁太阳所至，其脉沉，（沉，下也。）按之乃得，（下于诸位脉。）寒之性也，水之象也。沉甚则病，不沉亦病，不当其位亦病，位不能沉也病。

　　凡此天和六脉，所至之状，咸有归旨，天之道也。然厥阴风木主肝，故其脉弦，少阴君火主心，故其脉钩，太阴湿土主脾，故其脉大而长，少阳相火主心包络，故其脉大而浮，阳明燥金主肺，故其脉短而涩，太阳寒水主肾，故其脉沉。经云太阴所至其脉沉，太阳所至其脉大而长者，误也。非谓古圣之误，乃传写者互书之过也，乃校正补注亦不明斯之道矣。不详土火而长远，水性下流，其义昭矣。或曰：太阳旺五月六月，其脉洪大而长，以谓此太阳之脉如此也。此乃地之六脉也，是以岁中六位脉气盛衰而言太少，以为三阴三阳，非谓天和六脉，应标本之阴阳也。

　　察阴阳所在而调之，以平为期。正者正治，反者反治。阴病阳不病，阳病阴不病，是为正病，则正治之谓也，以寒治热，以热治寒。阳位已见阳脉，阳位又见阴脉，是谓反病，则反治之谓尔，以寒治寒，以热治热，故曰反者反治。论言人迎与寸口相应，若引绳，大小齐等，命曰平脉者，寸口主中，人迎主外，两者相应，俱往俱来，若引绳，大小齐平，如拽绳平齐，曰平脉。春夏则人迎微大，秋冬则寸口微大，名曰平脉。

　　司天不应脉，北政少阴在泉，则寸口不应，（卯酉二年，两手寸口不应。）厥阴在泉，则右寸不应，（寅申二年，君火在右。）太阴在泉，则左寸不应，（君火在左。）少阴在泉者，（丙子、庚戌、壬子、戊午年。）两手寸口不应，司天者，尺不应。（厥阴司天，右尺不应，太阴司天，左尺不应。）南政少阴司天，（甲子、甲午。）则寸口不应，（面南行令，君火在上，两手寸口不应。）厥阴司天，（己巳、己亥。）则右寸口不应，太阴司天，（己未、己丑、壬未三年。）则左寸不应，（君火在左。）在泉者，尺不应也。（少阴在泉，二尺不应，厥阴在泉，右尺不应，太阴在泉，左尺不应，皆君火在近，位不应也。）诸不应者，反诊则见矣。（不应为脉沉下者，仰手而沉，覆手则沉为浮也，细为大也。

　　反诊者，翻手合手诊之，大为少，小为大。）

　　经曰：天地之气，胜复之作，不形于证候。诊脉法曰：天地之变，无以脉诊，此之谓也。又曰：随其气之所在，期于左右，从其气则和，逢其气则病。迭移其位者病，失守其位者危，寸尺交反者死，阴阳交者死。谓阴阳交者，谓岁当阳在左而交于右，谓岁当阴在右而交于左，若交者死。若左右独然非交，是谓不应，惟寅申、己亥、辰戌、壬未八年有应也。谓寸尺反者死，谓岁当在寸而反见于尺，谓岁当在尺而反见于寸，若寸尺反者死。若寸尺独然非反，是谓不应，惟子午、卯酉四年应之。今根据《素问》正经直言图局，又言脉法，先立其年，以知其气，左右应见，然后乃言死生也。

　　凡三阴司天在泉，上下南北二政，或左或右两手寸尺不相应，皆为脉沉下者。仰手而沉，覆手则沉为浮，细为大也。

　　北政在泉之图　北政厥阴在泉之图　北政太阴在泉之图 北政司天之图　南政司天之图　南政厥阴司天之图　南政太阴司天之图 南政三阴在泉之图　仰手覆手诊脉图　女人反此，背看之者，女人者，阴也。男者阳也，阳者南政司天，天面南向，女者阴也，阴者北政司天，天面北也。阳南政者，覆而下北，阴北政者，仰而上南，南政者东为左，北政者东为右。此者，女人反此也。

　　夫左手为阳，阳气始于子，右手为阴，阴气始于午。故左尺属水，以应初之气分，是太阳寒水之位，故肾与膀胱之脉见也。次木生君火，左手以应二之气分，少阴暑火之位，故心与小肠之脉见也。然君火在上，相火在下，应于右，以应三之气分，少阳热火之位，故命门与三焦之脉见也。次生土于右关，以应四之气分，太阴湿土之位，故脾与胃之脉见也。次土生金于右寸，以应五之气分，阳明燥金之位，故肺与大肠之脉见也。次金生水于左尺。周而复始也。

　　凡此六气六位之脉，浮者为阳，而应其腑，沉者为阴，而应其脏，不沉不浮，中而和缓者，胃脉也。然胃土者，为万物之母也，故四时皆以胃气为本。

　　六气脉出现图　夫天地者，万物之上下也，左右者，阴阳之道路也，水火者，阴阳之征兆也，金木者，生成之终始也，所以知天地阴阳应天之气，动而不息。故五脏右迁，应地之气，静而守位。故六期而还会，天有六气，地有五位，天以六气临之，地以五位承之，以地气不加君火故也。以六加五则五气，而余一气，故迁一位。若以五承六岁，乃备尽天元之气，六十年一环会，所为周而复始也。又，地气左行，往而不返，天气东转，常自木运数五岁。

　　巳其次气正当君火之上，法不加临，则右迁君火，上气以临相火之上，故曰五岁而右迁也。由期动静，上下相临，而天地万物之情，变化之机也。

　　故冬至之后，得甲子，少阳旺，其脉乍大乍小，乍短乍长者，期无常准。约其大纲，则当一周甲子，分为二分，则各得三十日也。加在冬至之后，正谓大寒中气日也，是始交入初之气分。

　　至春分之前，风木之位也。阳气以旺，而天用事，其气尚少，故曰少阳也。物之始萌而乍生，大小长短不等，是其脉之象。风令为用，以应肝木之脉也。若得甲子以来，天气温和，是应至而至也。已得甲子，天气大寒者，是至而不至也。未得甲子，天气温和，是未至而至。应至而天气大暄，是至而太过。应至而天气反大寒者，是至而不及也。人脉亦应之，非应者，病也。复得甲子，阳明旺，其脉浮大而短者，是春分至小满前二之气分，君火之位也。其气非太非少，故曰阳明，物之番鲜矣。虽旺而尚未高茂，是其脉之象也。暑令为用，以应心火之脉也。或曰辰为三月，主左足之阳明，巳为四月，主右足之阳明，以谓阳明之义者，非也。此是分寒暑幽明之义也，故戌为九月，主右足之厥阴，亥为十月，主左足之厥阴。然东南方，阳也，两阳合明，故曰阳明，西北方，阴也，两阴交尽，故曰厥阴。西南方，是热极之分也，东北方，是寒极之分也，故曰寒热温凉，皆盛于四维也。盖五行不及，则其数生，是谓不兼土之数也，太过则其数成，是兼其土之数也，所谓土为五运之君主，是万物之母，物得之则旺，失之则衰也。土气兼并寄，旺于四季之后，故寒热温凉之盛也。故经曰：幽显既位，寒暑弛张，厥阴之谓幽，阳明之谓显，此之谓也，非谓脉之义也。亦犹水之本寒，标为太阳，月是水之精，名曰：太阴，火之本热，标为少阴，日是火之精，名曰太阳。又，《灵枢经》曰：心为手太阳，肺为手少阴，肾为足太阴，脾为足厥阴。又，经曰寅亦为太阳。此等之类，而义甚多，元相不同者，非有误也。盖各随其用而言之文，言虽同而用之各异，不可不通矣。复得甲子，太阳旺，其脉洪大而长者，所谓小满至大暑之前三之气分，相火之位也。其气甚盛，故曰太阳。物之洪盛高茂，是其脉之象也。火令为用，以应心包络相火之脉也。复得甲子，太阴旺，其脉紧大而长者，所谓大暑至秋分之前四之气分，湿土之位也。阴气已旺，而地主之，当阴之分不可言其阳，其气尚盛不可言其少，故曰太阴。物之至矣，已长盛而化速，是其脉之象也。湿令为用，以应脾土之脉也。复得甲子，少阴旺，其脉紧细而微者，所谓秋分至小雪之前五之气分，燥金之位也。其气收敛而渐少，故曰少阴。物之凋陨穷燥，紧劲细微，是脉之象也。燥令为用，以应肺金之脉也。复得甲子，厥阴旺，其脉沉短而敦者，所谓小雪至大寒之前终之气分，寒水之位也。其气已衰，将尽而交也，故曰厥阴。物之收藏在内，而坚守不伸，是其脉之象也。寒令为用，以应肾水之脉也。

