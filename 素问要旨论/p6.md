<!-- { "loadSidebar": true } -->
　　丁年正月建壬寅，五子元建法丁壬，建壬寅，丁与壬合。乙岁三月遇庚辰，乙建戊寅，至三月，见庚辰，乙与庚合。癸年仲夏逢戊午，癸建甲寅，至五月，见戊午，然戊与癸合。辛年七月遇丙申，辛建庚寅，至七月，见丙申，然丙与辛合。己岁季秋逢甲戌，己建丙寅，至九月，见甲戌，然甲与己合。欲还正位克原因。不及，灾三宫及东方。然正月建壬，丁与壬为夫妇也，来相佐而为平运正位，乃金不能克也。余皆仿此。

　　故曰所有干德符合契，后为平运也。

　　卷第二　五行司化篇第二

　　月建（新添）

　　歌曰：甲己之年丙作首，乙庚之岁戊为头，丙辛更向庚寅起，丁壬又寅顺流行，戊癸建从何位起，正月须向甲寅求。

　　卷第二　五行司化篇第二

　　日建

　　歌曰：甲己还生甲，乙庚丙作初，丙辛从戊子，丁壬庚子居，戊癸逢壬子，顺数不差殊。

　　假令戊子年五月，正月建甲寅，五月戊午月建，日亦同也。

　　卷第三

　　六气变用篇第三（旧经）

　　凡初之气，自年前十二月大寒中气日交当年初之气分，主六十日，余八十七刻半，至春分前六十日而有奇。自斗建丑正至卯之中，木之位，风之分也。天度至此，风气乃行，天地神明号令之始也，天之使也，天气加临。（前有四六天交时刻法，具载前也。）

　　子午岁，太阳（寒水，为初。）居之，为寒，凛冽霜雪水冰也。初之气者，气乃迁，暑将去，寒乃始，蛰虫复藏，水乃冰，霜复降，风乃烈，阳气郁，民乃周密，关节禁固，腰 痛。炎暑将起，中外疮疡。

　　丑未岁，厥阴居之，为大风发荣而毛气降。初之气，地气迁，寒乃去，春气正，风乃来生，和气布化，万物以荣，谓之舒气，风湿相搏，雨乃复，民病血溢，筋络拘强，关节不利，身重筋痿。

　　寅申岁，少阴居之，为热风伤人，时气流行。初之气，地气迁，风胜乃摇，寒乃太温，草木早荣，寒来不杀，温病乃起，其病气拂于上，血溢目赤，咳逆头痛，血崩胁痛，肤腠中疮。

　　卯酉岁，太阴居之，为风雨凝寒不散。初之气，地气迁，阴始凝，气始肃，水乃冰，寒雨化，其病中热，面目浮肿，鼽衄，嚏，欠，呕，小便黄赤，甚则淋。

　　辰戌岁，少阳居之，为温，为疫。初之气，地气迁，火乃温，草乃早荣，民病乃疠，暑乃作，身热，头痛，呕吐，肌腠疮疡赤斑也。

　　巳亥岁，阳明居之，为清风雾露朦昧。初之气，气始煞，寒方至，民病寒风，时发咳嗽，左右胁下痛。

　　凡二之气，自春分中气日交入二之气分，终于六十日，余八十七刻半，至小满前六十日而有奇。自斗建卯正至巳之中，二之气，君火之位，谓之少阴，热之分也。天度至此，暗淑火行，君火，热之分，不行炎暑，君位德也。

　　子午岁，厥阴居之，为风湿雨，化羽虫。二之气，阳气布，风乃行，春气以矣，万物应荣，寒风清，民乃和，其病目瞑，赤气郁于上而热。

　　丑未岁，少阴居之，为天正舒荣，以其得位，君令宣行故也。二之气，火正物荣，水化气乃和，其病温疠火行，远近咸若，湿蒸相搏，雨乃时降，应顺天常，□时候，谓之时雨也。

　　寅申之岁，太阴居之，为时雨。二之气，及郁入阴，入阴分故也。白埃四起，云趋雨府，风不胜湿，雨零，民乃康，其病热郁于上，咳逆呕吐，疮发于中，胸嗌不利，头痛体热昏愦，脓疮。

　　卯酉岁，少阳居之，为潜逆，火热时行，疫疠乃生。二之气，阳乃布，民乃舒，木乃生荣，疠疾大至，民善暴死，君居臣位，臣居君位（君居臣位，壬午，臣居君位，甲子）。故尔。

　　辰戌之岁，阳明居之，为温凉不时。二之气，大凉乃至，民乃惨，草乃遇寒，火气遂折，民病郁，中满，寒乃始，自凉而又之于寒，故寒气始于来近人也。

　　巳亥岁，太阳居之，为寒雨，间热。二之气，寒不去，华霜雪，水冰，杀气施化，霜乃降，名草上焦，寒雨数至，阳复藏，民病热于中。

　　凡三之气，自小满中气日交入三之气分，终于六十日，余八十七刻半，至大暑前六十日而有奇。自斗建巳正至未之中，三之气分，相火之位也，夏至前后各三十日也，少阳之分也。天度之此，炎热大行。

　　子午岁，少阴居之，为大暑，亢，民病热。三之气，天政布，火大行，应物蕃鲜，寒气时，民病气厥心痛，寒热更作，咳喘目赤。

　　丑未岁，太阴居之，为云雨雹。三之气，天政布，湿气降，地气胜，雨乃时降，寒乃随之，感于寒湿，则民病身重 肿，胸满。

　　寅申岁，少阳居之，为暴热至，草萎槁干，炎光，湿化晚布。三之气，天正布，暑气至，少阳临上，雨乃涯，民病热中，耳聋，瞑，血溢脓疮，咳，呕，鼽衄，嚏，目赤，暴死。

　　卯酉岁，阳明居之，为凉气向发。三之气，天政布，燥气行，热交合，燥极而泽，民病寒热而疟也。

　　辰戌岁，太阳居之，为寒气间至，热争冰雹。三之气，天政布，寒气行，雨乃降，民病乃寒，反热中，痈疽，注下，心热瞀闷，不治者死，当寒反热是也。反天常，热起于心，神之危极，不急扶救，神乃消亡，故治则生，不治则死。

　　巳亥岁，厥阴居之，为风热大行，雨化羽虫。三之气，天政布，风乃时举，民病泣出，耳鸣，掉眩。

　　凡四之气，自大暑中气日交入四之气分，终于六十日，余八十七刻半，至秋分前六十日而有奇。自斗建未正至酉之中，土气治之，雨之分也。天度至此，云雨大行，湿热蒸乃作。

　　子午岁，太阴居之，为大雨霪。四之气，溽暑至，火行，寒热至，民病寒热，嗌干，黄胆，鼽衄，饮发中满。

　　丑未岁，少阳居之，为炎热怫胜，云雨冰雹。四之气，畏火临，溽暑蒸化，地气腾，天气痞隔，寒风晚暮，蒸热相搏，草木凝烟，湿化不流，则白露阴布以秋令，万物得之以成，民病腠理热，血间溢，疟，心腹满，胞胀，甚则 肿。

　　寅申岁，阳明居之，为清雨雾露。四之气，凉乃至，炎暑间化，白露降，民和，卒其病，腹满，浮肿。

　　卯酉岁，太阳居之，为寒雨害物。四之气，雨降，民病暴作，振栗谵妄，少气，嗌干引饮，反厥心痛，痈肿疮疡，而忽寒疾，骨痿，血便。

　　辰戌岁，厥阴居之，为暴风雨摧拉，而生裸虫。四之气，风湿交争，风化为雨，物之乃长乃化乃成，民病大热少气，肌肉痿，注下赤白。

　　巳亥岁，少阴居之，为寒热气反，山泽浮云，暴溽蒸。四之气，溽暑湿薄争于左之上，民病黄胆，而为 肿。

　　凡五之气，自秋分中气日交入五之气分，终于六十日，余八十七刻半，至小雪前六十日而有奇。自斗建酉正至亥之中，五之气分，金气治之，燥之分也，之此万物穷燥。

　　子午岁，少阳居之，为湿为清使政，万物乃荣。五之气，畏火临，暑乃至，阳乃化，万物乃长乃荣，民乃康，其病温。

　　丑未岁，阳明居之，为大凉燥疾。五之气，惨令以行，寒露下，霜乃早降，草木黄落，寒气及体，君子周密，民病肤腠。

　　寅申岁，太阳居之，为早寒。五之气，阳乃去，寒乃来乘，气门乃闭，刚木凋，民避邪气，君子周密。

　　卯酉岁，厥阴居之，为凉风大行，雨生介虫。五之气，春令乃行，草乃生荣，民气和。

　　辰戌岁，少阴居之，为秋，湿病时行。五之气，阳复化，草乃长乃化乃成，舒，大火临御，故万物舒荣。

　　巳亥岁，太阴居之，为时雨沉阴。五之气，燥湿更胜，沉阴乃布，寒气及体，风雨时行。

　　凡六终之气，自小雪中气日交入六之气分，终于六十日，余八十七刻半，至大寒前六十日而有奇。自斗建亥正至丑之中，终尽天之气，水气治之，寒之分也。天度至此，寒气大行。

　　子午岁，阳明居之，为燥寒行。终之气，燥令行，余火内格，病肿于上，咳喘，甚则血溢。

　　寒气数举，则雾露雨，瞀翳，病生及腠内，舍于胁下，连少腹，而作寒中，地博易也，气胜则可长也。

　　丑未岁，太阳居之，为大凝冽。终之气，大寒举，湿大化，霜乃积，阴乃凝，冰坚，阳光不治，感于寒，则关节禁固，腰 痛，寒湿持于气交，而为病也。

　　寅申岁，厥阴居之，为寒风飘扬，而生鳞虫。终之气，地气之正，风乃至，万物反生，朦雾，其病关闭不藏而咳逆。

　　卯酉岁，少阴居之，则蛰虫出见，流水不冰。终之气，阳气布，候反温，蛰虫来见，流水不冰，民乃康平，其病温，君火之化也。

　　辰戌岁，太阴居之，为凝寒寄地，湿也。终之气，湿令行，阴凝太虚，埃昏瞑，野昧，民乃惨凄，寒风以至，反者孕死。

　　巳亥岁，少阳居之，为寒温，蛰虫不藏，流水不冰。终之气，畏火司政，阳乃大化，蛰虫出见，流水不冰，地气大发，草乃生，人乃舒，其病湿厉。

　　凡此上文，每一主位之内，有主客气耳。是以此为其法也，始于子年，终于亥年。每一岁之中，常以六位矣，气在其下，地应阴，静而位永定不易，岁岁皆然。天之气，动而不息，居无常之位，随其岁气交移，则司天为三之气，地为终之气。左右之间气也，地之左间为初之气，右间为五之气，天之左间为终气，右间为二之气，所谓客气也。

　　客行则在主之上，主在客之下。上下相召，寒暑相临，阴阳相错，而变由生也。

　　凡此之言人，是以犯其天纲，微微而有异也。先立天地盈虚，以明岁运之太少，及更以别其盛衰，推六步之临御，适其分野，得而推之，察其得遇，可以其用也。

　　（新添）夫天之六气阴阳者，动而不息，以轮流而于六矣。主位之上，常以当岁之气，便为司天，而为三气相火之客也，后三气，便为在泉之气之客也。其司天气者，有南北二政也。甲己土运，乃南政司天，土独尊，其余金水火木，皆北政。南政者，顺天而转，定左右间气也。假令甲子年，南政司天，子午乃少阴，君火之上，为司天也。中太宫，土运。下进三位，卯位，甲与己合，乃己卯司地也。司天气者，两相近者，为间气也。子为司天，少阴君火也，亥乃厥阴风木也，为右间气，丑，太阴湿土，为左间气也，卯，阳明燥金，为司地，寅，少阳相火，为左间气，辰，太阳寒水，为右间气也。

