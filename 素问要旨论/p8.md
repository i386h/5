<!-- { "loadSidebar": true } -->
　　若要知四时伤寒病传证候，须将人之相属加左右间气之上，司地在阳，乃加左间气，在阴，乃加右间气，数至司天气上，见何脏腑，先受病也。假令庚申人己卯日得病者，以手阳明司天，前三辰壬午，手少阴心，阴，为在泉，手为阳支，手太阴为左间气，乃在左间气上将午加至卯上，见寅，为三焦也。第一日，三焦受病，为主。第二日丑，太阴脾土，三焦火，火生土，为微邪，当先补心泻脾。第三日传至子，足少阴属火，三焦亦是火，当解心经。第四日传至亥，足厥阴肝属木，三焦是火，为木生火，为虚邪，当补肝泻心则愈。第五日传至戌，为足太阳膀胱，属水，三焦是火，水克火，为客胜主，其人必死也。兼日辰癸未，癸，肾水也。（其法二也，一法用人命者，一法用日辰也。一法用日辰加左右间气，又一法加左右间气于相属者，皆至日辰。医者详推，有验准也。）假令甲子人戊午日病，少阴司天，前三辰癸酉，足阳明为在泉，酉阴交少阳，右间气，将甲子加申，数至午上，见戌，为膀胱。第一日为主病。第二日传至酉，足阳明胃，胃属土，膀胱是水，为土克水，为客胜主，为贼邪，必死也。太一其日得病，十死一生也。第二日，胃受病日辰，己未日土运，土气也。三土当克一水，其人未时而亡，为四土临深也。假令壬申人己丑日得病，手太阴为司天，前三辰太阳，手太阳司地，辰为阳支，合加手厥阴，为左间气。将壬申数至司天，上见辰，为手太阳火。第一日，小肠受病，为主。第二日，传至于卯，手阳明大肠属金，小肠属火，火克金，主胜客，为微邪，宜泻肺补小肠而愈也。假令丙寅人丙戌日病，此日丙辛水运，辰戌太阳，为水气，天符日，其病难痊。当是足太阳司天，前三辰司地，辛丑足太阴司地，乃丑为阴支，子为右间气。将丙寅加右间气，数至司天，上见子，为手少阴，是第一日受病也。生我者母，见子为虚邪，我克者为实邪，生我者为微邪，克我者为贼邪，生我者为正邪，自病。第二日传至亥，足厥阴肝，属木，心属火，木生火。为母生子，为虚邪，宜补肝泻脾而愈。第三日传至戌，足太阳膀胱属水，心属火，水克火，客胜主，为贼邪，其日虽困不死。从初病至第三日是戌，子为火运，子为火气，为水不能克火，一水不能克三火也。（据子午，少阴，君，太子者，本属肾水，传于戌，乃表里也，非贼邪也。）第四日传至酉，足阳明胃属土，心属火，火生土，为虚邪，宜补心则愈。第五日传至申，足少阳胆，属木，心属火，木生火，母见子，为虚邪，宜补肝泻脾。第六日传至未，足太阴脾属土，心属火，火生土，为实邪，补脾则愈。第七日传至午，足少阴肾属水，心属火，病七日，至壬辰，木运为水气，木运生火，水气克火，中半之道，其人虽然不死，大困矣。第八日至巳，手厥阴心包络属火，两火相逢，遇比和，或日合辰，自差也。

　　卷第三　六气变用篇第三（旧经）

　　五脏病证（新添）

　　心病为主面赤，口干，善笑，口苦，焦臭，多言，足汗，其病心烦心痛，掌中热，口干也。

　　肝病面青，善怒，脐左痛，其病四肢，满闷，淋溲，便难，转筋也。脾病面黄，善噫，当脐痛，腹胀满，食不消，体重节痛，怠惰嗜卧，四肢不收。肺病为主面白，善嚏，悲愁不乐，欲哭，脐右痛，其病喘咳，洒淅寒热也。肾病为主面黑，恐，脐下痛，四肢厥逆，小腹急痛，泄注下重，足寒，而多逆也。

　　卷第三　六气变用篇第三（旧经）

　　推三阴三阳病证歌

　　厥阴所至土当灾，令民交病水不来，心痛胃脘两胁满，咽喉壅闭甚难开。太阴湿土雨时行，民病头痛骨痹生，脱项拔腰并折髀，皆由肾脏未通享。少阴君火热临身，民病心烦干呕频，两胁头痛时咳喘，恶寒瞀闷悸惊人。少阳相火热司天，所胜之年心病先，胸满鼻衄两胁胀，喘咳腹胀火当年。阳明燥胜木为殃，头痛昏昏左胁伤，男子伤筋浮肿胀，妇人腹痛又心狂。太阳寒水心受灾，民病头痛寒热来，腹痛肘挛筋急痛，面黄嗌向口干烦。

　　卷第三　六气变用篇第三（旧经）

　　求癸丑年七十二候（新添）

　　旧经七十二候之图　演纪开元十二年甲子岁正月一日己酉朔，积至今明昌四年，积得四百七十年。减一 ，乘岁周，分乘之，得一十七万一千二百九十九日二十四分八十四秒，去天纪，命己酉， 外得戊申日交司日辰及分，（六十去之。）外有□。置大寒五十九日二十四分八十四秒，加候策五日零七分二十八秒，满六去之。假令癸丑年大寒交司，五十九日二十四分八十四秒，加候策五日零七分二十八秒，得六十四日三十二分一十二秒，命己酉，得癸丑日。鸷鸟厉疾，大寒气下，乃鸡始乳也。此鸷鸟厉疾者，大寒后五日。

　　经曰：何谓气？岐伯曰：上帝所秘，先师传之。日五日谓之候，三候谓之气，六气谓之时，四时谓之岁。岁者谓之期，四期谓一小周，十五小周为一大周，乃六十年也。凡此之数，九六为之纪也，故经曰六六之节、九九制会者，所以正天之度，气之数。天度者，所以制日月之行也，气数者，所以生化之用也。天为阳，地为阴，日为阳，月为阴。行者，分纪也。周有道理，日行一度，月行十三度而有奇焉，故大小月三百六十五日，曲成一岁，积气余而盈润矣。然昼夜日行天之一度，月行十三度零十九分之后也。（后载法在用针补泻内，出八正神明论中。）然五星者，皆属地，体循天而右行也。南面东转，北面西行，故曰天顺地而左旋，地承天而右行矣，是日行迟而月行疾也。

　　凡太阳一年三百六十五日，一日行一度，一年行一周天。月一日行十三度有奇，二十九日行一周天，日方行二十九度。此之比月，则月已先行一周天三百六十五度，之外又行天之二十二度，则反少七度，而不及日也。又加半日，则同宫而为一月。《阴阳说》谓：月之行，月有前后，迟速分等，周天常准，则有大小尽之异也。本三百六十五日四分度之一。荆朴曰：周天三百六十五度四分度之一者，故日行天一度，月行十三度有奇。月二十七日行一周天，更二日半行，乃日与月相会，成一月。计日二十九度半，在人二十九日半，合个二十九度半，共五十九日，故月有大尽有小尽。一岁日共行三百五十四度，在人计三百五十四日。周天三百六十五度四分度之一，成人间一年，今只行三百五十四度，在人计三百五十四日，余却一十一度四分度之一，计一十一日三时辰，故三年一闰，五年而再闰，十九年七闰，方成一章。至八十章，然后盈虚之数尽而复始。

　　卷第三　六气变用篇第三（旧经）

　　求月周天法（旧经）

　　置周天三百六十五日二十五分，以二十七日除之，每日得一十三度，余有一十四度二十五分。

　　以约法相减，（以二十七减十四度二十五分。）得七十五停，相减停也。三次相减停，以七十五为法，先除母二十七日，乃二千七百也。除之得母，（三十六为母也。）以七十五除子一十四度二十五分，得一十九也，故三十六分度之一十九。一日一十三度三十六分度之一十九，二日二十七度三十六分之二，三日四十度三十六分度之二十一，四日五十四度三十六分度之四，五日六十七度三十六分度之二十三，六日八十一度三十六分度之六，七日九十四度三十六分度之二十五。

　　直候加至二十七日，乃得三百六十五度三十六分度之九也，故二十七日合周天三百六十五日四分度之一也。度之一者，乃一百刻中得二十五，四个二十五也，乃百刻也。共合之今法，以三十六分为母，以合三百六十五度三十六分度之九，故四个九，亦三十六也，合四分度之一也。

　　（新添）当六岁也，自余岁外之法。别有三百五十四日，而为一岁，通少一十一日五十五刻，乃积气余而盈闰也。凡闰之月，无中气，皆是前后三辰之分也，乃天度之数也。其象应期而有圆缺者，月象非有缺也。然月为太阴，水之精也，日象太阳，火之精也，日月相见，则为明字，乃天之道也。火为阳明之于外，水为阴明之于内，以火大彰，以水鉴形，而可形之也。目之见也，同其太阳，照而象方见也。日光不能照者，其象不彰而缺也，以视其象，而可狂也。故上弦月南，则日乃西见而下之半也，下弦月南，则日乃东见而上之半也，望则日月相对，是故圆明，晦则同宫，是故视之不见矣。又如，冰虽莹，夜悬暗室，非火炳明，而岂鲜见其形矣。是知冰虽内明，非明曜而形无所见，月虽中朗，非日辉其象不能彰。是故月本无缺，盖因日月行之迟速不等，而故有盈亏矣。

　　卷第三　六气变用篇第三（旧经）

　　太阳早晚出入（新添）

　　经曰：地为人之下，太虚中者也，然地太虚之中，非谓至下之处也。以观平野之外，目视之极，天圆之际，非谓天之有际，而与地之相接也。凡遐迹山休，皆黄隔而致之然也。物隔之际，是为日月营运道路上下之中也。是故日未出而先晓，日乍入而朗明矣。然日月星象，非谓高下齐等，循天而营运也矣。

　　新添太阳出入早晚之图　然南方阳火，其气炎上，北方阴水，其性下流，故上南也，下北也。北方下而为阴也，子正阴极，而反生阳而上升，日乃上行，循于丑寅，至卯乃晓，以上物隔之际，而乃出也。次乃上循辰巳，至午正阳极，而反生阴而下降，日乃下行。循于未申，至酉乃暮，以下物隔之际，而入之也。次下循于戌亥，至子，周而复始也。

　　此乃一日之中，阴阳升降营运之道也。岁中升降，亦如是也。故冬至为子正也，日行之下，循天营运，道路阔远，故日昼行南道，而迟出早入也。乃昼凡四十刻，而夜凡六十刻也。然冬至之后，阳乃始生，日反上行，而渐高也。则循天之营运，道路穿狭，故日昼渐北行，而早出迟入也。凡九日，昼加一刻，而为约也。至为春分，日行中道，故昼夜停而各得五十刻也。至于夏至，为午正也，日行之道，而至高也。高则循天，收而穿行，故日昼行北道，而早出迟入也。

