<!-- { "loadSidebar": true } -->
　　上字未解。简按诸注未允。汪以为未详。实然。

　　五色之奇脉 简按据甲乙。衍之奇脉三字。

　　面青目青 目青。诸本作目赤。当改。

　　卷二

　　五脏别论篇第十一

　　马云。别。如字。此乃五脏之别是一论。故名篇。吴同。

　　方士 文选七发。方术之士。李善注。孔安国论语注云。方。道也。

　　女子胞 张云。子宫。是也。简按汉外戚传。善臧我儿胞。师古注。谓胎之衣也。此即胞衣。又仓公传。风瘅客脬。正义。脬。亦作胞。此即膀胱。而其为子宫之义者。史传无所考。然胞衣每儿化成。膀胱不限女子。明是子宫矣。质疑录云。阴阳别论云。女子胞。气厥论云。胞移热于膀胱。五味篇云。冲脉任脉。皆起于胞中。凡此胞字。皆音包。以子宫为言也。灵枢云。膀胱之胞薄以懦。音抛。以溲脬为言也。

　　奇恒之腑 高云。奇。异也。恒。常也。言异于常腑也。

　　其气象天 张云。转输运动。象天之气。高云。传导水谷。变化而出。犹之天气之所生也。从上而下。故其气象天。从上而下。故泻不藏。

　　魄门 魄。粕通。庄子天道篇。古人之糟魄已夫。音义。司马云。烂食曰魄。一云。糟烂为魄。本又作粕。盖肛门传送糟粕。故名魄门。王注恐凿矣。

　　气口 张云。气口之义。其名有三。手太阴肺经脉也。

　　肺主诸气。气之盛衰见于此。故曰气口。肺朝百脉。脉之大会聚于此。故曰脉口。脉出太渊。其长一寸九分。

　　故曰寸口。是名虽三。而实则一耳。简按仓公传。太阴之口。亦谓寸口。

　　为五脏主 经脉篇曰。经脉者。常不可见也。其虚实也。以气口知之。经脉别论曰。权衡以平。气口成寸。以决死生之分。难经。一难曰。十二经皆有动脉。独取寸口。以决五脏六腑死生吉凶之法。何谓也。然。

　　寸口者。脉之大会。五脏六腑之所终始。故法取于寸口也。

　　六腑之大源也 灵五味篇云。胃者。五脏六腑之海也。玉版论云。胃者。水谷气之海也。甲乙林亿等注云。称六腑。虽少错于理。相发为佳。

　　气口亦太阴也 马云。五味入口藏于胃。而得脾以为之运化。致五脏之气。无不藉之资养。则是脾者足太阴也。肺者手太阴也。其气本相为流通。而气口亦手太阴耳。张云。气口属肺。手太阴也。布行胃气。则在于脾。足太阴也。经脉别论曰。饮入于胃。游溢精气。上输于脾。脾气散精。上归于肺。然则胃气必归于脾。

　　脾气必归于肺。而后行于脏腑营卫。所以气口虽为手太阴。而实即足太阴之所归。故曰气口亦太阴也。简按马张所解。其理虽详备。而考之经文。似不太明。李中梓诊家正眼。删亦字。

　　出于胃变见于气口 吴云。五脏六腑之气味。皆出于胃。熏蒸于肺。肺得诸脏腑之气。转输于经。故变见于寸口。高云。五脏六腑之气味。始则五味入口藏于胃。继则脾气转输气味。皆出于胃。循经脉而变见于气口。简按出字。全本作入。而王注亦云。谷入于胃。然据吴高注意。不必改入字。其义自明。

　　五气入鼻藏于心肺 张云。上文言五味入口藏于胃者。味为阴也。此言五气入鼻藏于心肺者。气为阳也。鼻为肺之窍。故心肺有病。而鼻为之不利。观此两节。曰味曰气。皆出于胃。而达于肺。既达于肺。亦必变见于气口。故气口独为五脏主。简按吴云。风暑湿燥寒。天之五气也。误。

　　察其下适其脉 吴云。下。谓二便也。张云。适。测也。简按当从太素。补上字候字。下文其病下。补能字。

　　拘于鬼神者 史记。扁鹊云。信巫不信医。六不治也。

　　卷二

　　异法方宜论篇第十二

　　吴云。异法者。治病不同其法。方宜者。五方各有所宜。

　　砭石 南史王僧孺传。全元起欲注素问。访王僧孺以砭石。答曰。古人以石为针。必不用铁。说文有此砭字。许慎云。以石刺病也。东山经云。高氏之山多针石。郭璞云。可以为砥针。治痈肿。春秋。美 不如恶石。服子慎注。石。砭石也。季世无复佳石。故以铁代之耳。简按山海经。高氏之山。其上多玉。其下多箴石。吴任臣广注。程良孺曰。或云。金刚钻即其物也。

　　陵居 马云。倚高陵以为居。而耐受乎风。志云。高平曰陆。大陆曰阜。大阜曰陵。（出尔雅释地。）

　　根据山陵而居。故多风。简按当从志注。

　　褐荐 吴云。荐。草HT 也。简按诗豳风。无衣无褐。何以卒岁。注。褐。毛布也。古今 云。荐。席也。草亦得以言荐。庄子齐物论。麋鹿食荐。荐。即草也。王注细草。盖本庄子。

　　华食 简按王注。酥酪骨肉之类。骨。当作膏。（张志并作膏。）

　　毒药 张云。毒药者。总括药饵而言。凡能除病者。皆可称为毒药。汪机云。药。谓草木虫鱼禽兽之类。以能攻病。皆谓之毒。简按说文。毒。浓也。害人之草。往往而生。药。治病草。从 乐声。而周礼天官。医师。聚毒药以共医事。郑注。毒。药之辛苦者。药之物恒多毒。贾疏。药之辛苦者。细辛苦参。虽辛苦而无毒。但有毒者多辛苦。药中有毒者。巴豆野狼牙之类。是也。药中有无毒者。人参芎 之类。是也。直言聚毒药者。以毒为主也。以上皆与王注同。吴志高为有毒之药。误矣。

　　考本草。药物产于川蜀者极多。此从西方之一证。

　　其地高陵居 张云。地高陵居。西北之势也。

　　其民乐野处而乳食 张云。野处乳食。北人之性。胡地至今犹然。高云。居。常居也。处。暂处也。

　　其民乐野处有时。不欲居高也。旷野多兽。故乐野处而乳食。

　　脏寒主满病 张云。地气寒。乳性亦寒。故令人脏寒。脏寒多滞。故生胀满等病。简按脏寒不必生满病。甲乙无满字。为是。

　　灸炳 简按诸本。炳。作 。当改。熊音。如劣反。烧也。张云。如瑞切。玉篇。 。而悦切。烧也。与 同。

　　水土弱 冢语云。坚土之人刚。弱土之人柔。

　　食  张云。 。腐也。物之腐者。如鼓 曲酱之属。是也。

　　致理 熊音。致。音治。密也。

　　九针 高云。灵枢九针论。黄帝欲以微针通其经脉。微针。小针也。岐伯论小针。而及于九针。故曰。

　　九针者亦从南方来。简按九针十二原。帝问无用砭石。欲以微针通其经脉。而岐伯答以始于一终于九。则微针即是九针。对砭石而言。非九针之外有微针。志云。微针者。其锋微细。浅刺之针也。恐非是。

　　痿厥寒热 高云。不劳则四肢不强。故其病多痿厥。食杂则阴阳乖错。故其病多寒热。

　　导引按跷 张云。跷。即阳跷阴跷之义。盖谓推拿溪谷跷穴。以除疾病也。熊音。跷。音乔。简按张注牵强不可从。（详义见金匮真言论。）庄子陆氏释文。李云。导气令和。引体令柔。

　　从中央出也 高云。四方会聚。故曰来。中央四布。故曰出。

　　卷二

　　移精变气论篇第十三

　　吴云。移易精神。变化脏气。如悲胜怒。恐胜喜。怒胜思。喜胜悲。思胜恐。导引营卫。皆其事也。高云。导引之谓移。振作之谓变。简按当从王注。

　　祝由 熊音。祝。去声。音咒。马云。郑澹泉吾学编。述我朝制云。太医院使。掌医疗之法。院判为之贰。凡医术十三科。曰大方脉。曰小方脉。曰妇人。曰疮疾。曰针灸。曰眼。曰口齿。曰接骨。曰伤寒。

　　曰咽喉。曰金镞。曰按摩。曰祝由。按摩。以消息导引之法。除人八疾。祝由。以祝禁 除邪鬼之为厉者。二科今无传。愚今考巢氏病源。各病皆有按摩之法。三国志。孙策时于吉言知祝由法。今民间亦有之。张云。祝。

　　咒同。由。病所从生也。故曰祝由。志云。对神之辞曰祝。由。从也。言通祝于神明。病从而可愈已。简按王注。祝说病由。盖亦取义于祝说于神明也。书无逸疏。以言告神谓之祝。请神加殃谓之诅。或作咒。灵贼风篇云。先巫者。因知百病之胜。先知其病之所从生者。可祝而已也。说苑云。上古之为医者。曰苗父。苗父之为医也。以菅为席。以刍为狗。北面而祝。发十言耳。请扶而来。舆而来者。皆平复如故。隋唐有咒禁博士。咒禁师。（详见六典。）千金翼。载禁咒诸法。圣济总录云。符禁。乃祝由之法。

　　然上古治病。祝由而已。以其病微浅。故其法甚略。后世病者滋蔓。而所感既深。符印祝诅。兼取并用。禳却厌胜。而不可以已。要之精神之至。与天地流通。惟能以我齐明。妙于移变。是乃去邪辅正之道也。据以上数说。其为祝诅病由之义可知也。而元陈栎着素问祝由辨云。书泰誓篇曰。祝降时丧。孔氏注。祝。断也。今以祝训断。谓但断绝其受病之由。正与上文移精变气相照应。转移自己之精神。变改其所感受阴阳风雨晦明之六气。而断绝其受病之由。则其病自已。如病由于寒。则断其寒而暖之。病由于热。则断其热而凉之。祝断其由。

　　如所谓拔其本塞其源。意义岂不显然明白乎。祷祈祝诅。自是素问之大禁。如曰拘于鬼神者。不可与言至德。

　　亦是无知者之所为。岂医家事耶。此说似有理而却非。实儒者之见耳。（陈辨。见新安文献志三十五卷。）

　　内无眷慕之累 高云。眷慕。眷恋思慕也。

　　外无伸官之形 吴云。伸官。求进于官也。张云。伸。屈伸之情。官。利名之累。高云。引伸五官。

　　以为恭敬也。简按吴注近是。

　　今之世不然 宋本。今上有当字。志本高本同。

　　决嫌疑 曲礼云。夫礼者。所以定亲疏决嫌疑。

　　僦贷季 王六节藏象注。引八素经序云。天师对黄帝曰。我于僦贷季理色脉。已三世矣。罗泌路史云。

　　神农立方书。乃命僦贷季理色脉。对察和剂。以利天下。

　　色以应日脉以应月 张云。色分五行。而明晦是其变。日有十干。而阴晴是其变。故色以应日。脉有十二经。而虚实是其变。月有十二建。而盈缩是其变。故脉以应月。

　　常求其要则其要也 张云。常求色脉之要。则明如日月。而得其变化之要矣。高云。色主气。为阳。

　　故色以应日。脉主血。为阴。故脉以应月。以阴阳之常。求其色脉之要。则得其大要也。

