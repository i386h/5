<!-- { "loadSidebar": true } -->
　　胀闭则升降难。不得息则气道滞。故为噫为呕。呕则气逆于上。故为面赤。不逆则痞塞于中。故为上下不通。

　　不逆则上下不通 张云。不逆则痞塞于中。故为上下不通。脾气败则无以制水。故黑色见于面。

　　中热 据王注。谓胸热也。

　　此十二经之所败也 张云。手足六经。各分表里。是十二经也。灵终始篇文与此同。

　　卷二

　　脉要精微论篇第十七

　　平旦 张云。平旦者。阴阳之交也。阳主昼。阴主夜。阳主表。阴主里。凡人身营卫之气。一昼一夜。五十周于身。昼则行于阳分。夜则行于阴分。迨至平旦。复皆会于寸口。营卫生会篇曰。平旦阴尽。而阳受气矣。日中而阳陇。日西而阳衰。日入阳尽。而阴受气矣。故诊法当于平旦初寤之时。

　　阴气未动阳气未散 滑云。愚谓平旦未劳于事。是以阴气未扰动。阳气未耗散。

　　有过之脉 马云。盖人之有病。如事之有过误。故曰有过之脉。全经仿此。张云。有过。言脉不得中。而有过失也。

　　切脉动静 张云。切者。以指按索之谓。切脉之动静。诊阴阳也。简按望闻问三者。临病患乃可知焉。唯脉非切近其体肤。不能诊之。故谓之切脉。王以切近解之。为是。杨玄操难经注。切。按也。

　　精明 马云。王注为足太阳经睛明穴。由下文所以视万物别黑白等语观之。则主目言为正。盖精明主神气言。舍目亦无以见之。况末云则精衰矣。岂精衰之精。尚可以穴言乎。孟子曰。存乎人者。莫良于眸子。

　　胸中正则眸子 焉者。是也。吴云。目中眸子。精神也。

　　参伍 张云。以三相较。谓之参。以伍相类。谓之伍。盖彼此反观。异同互证。而必欲搜其隐微之谓。

　　易曰。参伍以变。错综其数。通其变。即此谓也。（出上系辞。）滑云。以色脉脏腑形气。参合比伍也。简按荀子曰。窥敌制胜。欲伍以参。又曰。参伍明谨施赏刑。杨 注云。参伍。犹错杂也。

　　血之府也 李云。营行脉中。故为血府。然行是血者。实气为之司也。逆顺篇云。脉之盛衰者。所以候血气之虚实。则知此举一血。而气在其中。即下文气治气病。义益见矣。

　　上盛则气高下盛则气胀 吴云。脉之升者为上。上盛则病气高。高。粗也。脉之降者为下。下盛则病气胀。张云。上盛者。邪壅于上也。气高者。喘满之谓。下盛者。邪滞于下。故腹为胀满。简按诸家以上下。

　　为寸尺之义。而内经有寸口之称。无分三部而为寸关尺之说。乃以难经以降之见读斯经。并不可从。此言上下者。指上部下部之诸脉。详见三部九候论。气高。全本作气鬲。史记仓公传。气鬲病。使人烦懑。食不下。时沤沫。

　　代则气衰 马云。脉来中止。不能自还者。为代。代则正气已衰。故不能自还也。犹人负重。以至中途。而力乏不前。欲求代于人者耳。张云。脉多更改不常者曰代。气虚无主也。简按马注仍王义。而申明伤寒论脉经之旨者。史仓公云。不平而代。又云。代者。时参击。乍躁乍大也。张守节正义云。动不定曰代。此可确张说也。代脉有三义。见张氏脉神草。

　　涩则心痛 马云。脉来如刀刮竹。（出虞庶）而往来甚难者曰涩。涩则心血不足。而有时作痛也。张云。涩为血少气滞。故为心痛。

　　浑浑革至如涌泉 张云。革至。如皮革之坚硬也。志云。革至者。扃易于平常也。高云。革至如涌泉。应指杂还之意。汪机云。愚谓此则溢脉类也。与仲景弦大虚芤之革不同。简按文选七发注。浑浑。波相随貌。革。集韵。音殛。急也。礼檀弓。夫子之病革矣。甲乙。脉经。乍绰绰。（诗传。宽也。）义相乖。

　　绵绵 张云。绵绵如写漆。（出辨脉篇）及如弓弦之断绝者。皆真气已竭。故死。高云。软散无伦之意。诗大雅疏。微细之辞。

　　精明五色 吴云。精明见于目。五色显于面。皆为气之光华。

　　白裹朱 宋本脉经。白。作帛。沉本脉经作绵。马云。白。当作帛。诸本作白。非。张云。白裹朱。

　　隐然红润而不露也。

　　赭 张云。代赭也。色赤而紫。说文。赭。赤土也。

　　苍璧 白虎通。璧者。外圆象天。内方象地。尔雅。肉倍好谓之璧。

　　地苍 脉经。作炭。张云。地之苍黑。枯暗如尘。

　　其寿不久也 吴云。精微象见。言真元精微之气。化作色相。毕见于外。更无藏蓄。是真气脱也。

　　故寿不久。○高本。夫精明者所以视万物云云二十九字。移其去如弦死下。非。

　　伤恐者 吴云。伤。悲伤。恐。惧也。伤为肺志。恐为肾志。盖肺气不利则悲。湿土刑肾则恐也。张云。伤恐者。肾受伤也。志云。恐为肾志。如肾气不藏。而反胜于中。则伤动其肾志矣。简按推下文例。者字。当在言下。

　　终日乃复言 志云。气不接续也。伤寒论曰。实则谵语。虚则郑声。郑声者。重语也。

　　门户不要 张云。要。约束也。幽门（胃下口）阑门（大肠小肠之会）魄门。皆仓廪之门户。门户不能固则肠胃不能藏。所以泄利不禁。脾脏之失守也。

　　五脏者身之强也 吴本作五腑。注云。下文所言五腑者。乃人身恃之以强健。简按吴注似是。高接前段。为五脏者中之守也之结语。恐非。

　　头者精明之府 张云。五脏六腑之精气。皆上升于头。以成七窍之用。故头为精明之府。高云。人身精气。上会于头。神明上出于目。故头者。精明之府。

　　头倾视深 吴云。视深。视下也。又目陷也。张云。头倾者。低垂不能举也。视深者。目陷无光也。

　　背者胸中之府 马云。胸在前。背在后。而背悬五脏。实为胸中之府。张云。背乃脏俞所系。故为胸中之府。

　　肩随 楼氏纲目。作肩垂。

　　肾将惫矣 熊音。惫。蒲拜反。病也。吴云。惫。与败同。坏也。

　　偻附 吴云。偻。曲其身也。附。不能自步。附物而行也。简按马。附读为俯。为是。左传昭七年。正考父一命而偻。再命而伛。三命而俯。杜注。俯共于伛。伛共于偻。又HT 同。说文。HT 。 病也。广雅。HT 。短也。

　　岐伯曰反四时者云云 张云。此言四时阴阳脉之相反者。亦为关格也。禁服篇曰。春夏人迎微大。秋冬寸口微大。如是者。命曰平人。以人迎为阳脉。而主春夏。寸口为阴脉。而主秋冬也。若其反者。春夏气口当不足。而反有余。秋冬人迎当不足。而反有余。此邪气之有余。有余者。反为精也。春夏人迎当有余。而反不足。秋冬寸口当有余。而反不足。此血气之不足。不足者。日为消也。如春夏人迎应太过。而寸口之应不足者。反有余。而为精。秋冬寸口应太过。而人迎之应不足者。反有余。而为精。是不足者为精也。春夏寸口应不足。而人迎应有余者。反不足。而为消。秋冬人迎应不足。而寸口应有余者。反不足。而为消。是有余者为消也。应不足而有余者。邪之日盛。应有余而不足者。正必日消。若此者。是为阴阳相反。气不相营。皆名关格。简按此一顷三十九字。与前后文。不相顺承。疑是它篇错简。且精消二字。其义不大明。姑从张注。

　　脉其四时动 甲乙。无其字。

　　请言其与天运转大也 高云。人之阴阳升降。如天运之环转广大。故曰请言其与天运转大也。

　　彼秋之忿为冬之怒 成无己注伤寒例云。秋忿为冬怒。从肃而至杀也。马云。按彼春之暖四句。又见至真要大论。张仲景伤寒论引之。

　　脉与之上下 马云。上下者。浮沉也。

　　以春应中规 高云。所以与之上下者。春时天气始生。脉应软弱浮滑。则圆转而中规之度矣。马云。

　　规者。所以为圆之器也。春脉软弱轻虚而滑。如规之象。圆活而动。

　　夏应中矩 马云。矩者。所以为方之器也。夏脉洪大滑数。如矩之象。方正而盛。

　　秋应中衡 张云。衡。平也。秤。横也。秋气万物俱成平于地面。故应中衡。而人脉应之。所以浮毛而见于外也。

　　冬应中权 张云。权。秤锤也。冬气闭藏。故应中权。而人脉应之。所以沉石而伏于内也。凡兹规矩权衡者。皆发明阴阳升降之理。以合乎四时脉气之变象也。简按淮南时则训云。制度阴阳。大制有六度。天为绳。地为准。春为规。夏为衡。秋为矩。冬为权。虽与此章有不同者。而以规矩权衡配四时。当时已有其说。

　　不唯医经也。

　　知脉所分 张云。期而相失者。谓春规夏矩秋衡冬权。不合于度也。知脉所分者。谓五脏之脉。各有所属也。分之有期者。谓衰王各有其时也。知此者。则知死生之时矣。

　　故知死时 时。别本作期。

　　始之有经 吴云。始之有经常之道。简按始之以下三十三字。甲乙无之。又是知阴盛则梦以下七十八字亦同。新校正有误置之说。今删此一百字。则文意贯通。似甲乙为正。论梦一节。见灵淫邪发梦篇。及列子穆王篇。

　　与天地如一 易曰。天道亏盈而益谦。地道变盈而流谦。

　　上盛 简按王注。上。上声。诸家读如字。

　　下盛 简按王注。下。去声。诸家读如字。

　　梦予 熊音。予。上声。与同。

　　虚静为保 简按甲乙。作宝。盖保。葆。宝。古通用。史记留侯世家。见谷城山下黄石。取而葆之。

　　注。史记珍宝字皆作葆。征四失论。从容之葆。

　　泛泛乎 吴云。泛泛然充满于指。简按说文。泛。浮也。通作 。

　　蛰虫 熊音。蛰。直力反。虫藏也。

　　知外者终而始之 马云。能观其色而验之。有终始生克之异。（此仍王意）吴云。切脉之道。有终有始。始则浮取之。终则沉取之。浮以候外。沉以候内。终而始之。谓既取其沉。

　　复察于浮。浮沉相较。高注同。张云。内。言脏气。脏象有位。故可按而纪之。外。言经气。经脉有序。故可终而始之。简按灵终始篇。终始者。经脉为纪。张义似允。

　　故曰 熊本。吴本。无此二字。

　　此六者 马云。春夏秋冬内外六者。张同。高云。内外按纪终始。

　　持脉之大法 法下。甲乙有也字。

