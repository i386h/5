<!-- { "loadSidebar": true } -->
　　气归精精归化 张云。气者。真气也。所受于天。与谷气并而充身者也。人身精血。由气而化。故气归于精。精者。坎水也。天一生水。为五行之最先。故物之初生。其形皆水。由精以化气。由气以化神。是水为万物之原。故精归于化。简按家语云。男子十六。精化小通。（通雅。小通。言人道也。）并为化生之义。

　　又按上文云。阳为气。阴为味。吴云。臊焦香腥腐为气。酸苦甘辛咸为味。此固然矣。故形归气。气归精。精食气。气生形。气伤精之气字。似与五味对言。而为五气之气。然至下文精化为气。气伤于味而穷矣。故姑从张氏之义。

　　精食气形食味 张云。食。如子食母乳之义。气归精。故精食气。味归形。故形食味。马云。所谓气归精者。以精能食万物之气也。精赖气而生。犹云食此气耳。（主物之气言。）所谓味归形者。以形能食万物之味也。形赖味而滋。犹云食此味耳。

　　化生精气生形 马云。所谓精归化者。以化生此精也。化为精之母。故精归于化耳。所谓形归气者。

　　以气生此形也。气为形之父。故形归于气耳。（指人身之气言。）简按以上四句。乃解前文四句之义。故马氏下所谓字而释之。

　　精化为气 张云。谓元气由精而化也。上文既云气归精。是气生精也。而此又曰。精化气。是精生气也。二者似乎相反。而不知此正精气互根之妙。以应上文天地云雨之义也。李云。气本归精。气为精母也。此云精化为气者。精亦能生气也。如不好色者。气因以旺也。

　　气伤于味 张云。上文曰味伤形。则未有形伤而气不伤者。如云味过于酸。肝气以津。脾气乃绝之类。

　　是皆味伤气也。马云。凡物之味。既能伤人之形。独不能伤人之气乎。左传。晋屠蒯曰。味以行气。

　　壮火之气衰少火之气壮 马云。气味太浓者。火之壮也。用壮火之品。则吾人之气。不能当之。而反衰矣。（如用乌附之类。而吾人之气。不能胜之。故发热。）气味之温者。火之少也。用少火之品。则吾人之气。渐尔生旺而益壮矣。（如用参 之类。而气血渐旺者。是也。）

　　壮火食气气食少火 马云。何以壮火之气衰也。正以壮火能食吾人之气。故壮火之气自衰耳。何以少火之气壮也。正以吾人之气。能食少火。故少火之气渐壮耳。

　　壮火散气少火生气 马云。惟壮火为能食人之气。此壮火所以能散吾人之气也。食则必散。散则必衰。故曰壮火之气衰。惟吾人之气。为能食少火之气。此少火所以能生吾人之气也。食则必生。生则必壮。故曰少火之气壮。按此节。分明论万物有阴阳气味。而吾人用之。有为泄为通。为发泄为发热。及衰壮生散之义。

　　王注不明。与前后阴阳气味俱无着。非本篇之大旨也。简按壮火少火。承上文发热以喻之。气薄喻少火。浓喻壮火。马注为稳贴。汪氏则訾马注云。是桂附永无用之期也。盖概论已。再按张氏辈。漫然以火为阳气。其义虽似精微。与前后文。不相承接。故不可从矣。

　　阴胜则阳病阳胜则阴病 张云。此下言阴阳偏胜之为病也。阴阳不和。则有胜有亏。故皆能为病。简按马以此以下。接前文。为气味大过生病之义。志同。并不可凭。

　　重寒则热重热则寒 张云。此即上文寒极生热。热极生寒之义。盖阴阳之气。水极则似火。火极则似水。阳盛则隔阴。阴盛则隔阳。故有真寒假热真热假寒之辨。此而错认。则死生反掌。重。平声。

　　寒伤形热伤气 张云。寒为阴。形亦属阴。寒则形消。故伤形。热为阳。气亦属阳。热则气散。故伤气。

　　气伤痛形伤肿 吴云。气无形病故痛。血有形病故肿。

　　风胜则动 马云。振掉摇动之类。

　　寒胜则浮 吴云。寒胜则阳气不运。故坚痞腹满。而为虚浮。

　　湿胜则濡泻 集韵。濡。儒遇切。音孺。沾湿也。奇效良方云。泄泻。人为一证耳。岂知泄。泄漏之义。时时溏泄。或作或愈。泻者。一时水去如注泄。赤水玄珠云。粪出少。而势缓者。为泄。漏泄之谓也。粪大出。而势直下不阻者。为泻。倾泻之谓也。简明医要云。濡泻。粪或若水。考王注。即水谷利。与飧泄无别。

　　寒暑燥湿风 此五气配四时中央也。左传六气。阴阳风雨晦明。乃别是一家之言。内经无六气之说。

　　而运气家。五气之外加火。配乎三阴三阳。以为六气。夫火者五行之一。岂有其理乎。

　　化五气 高云。心气主喜。肝气主怒。脾气主悲。肺气主忧。肾气主恐。以生喜怒悲忧恐。

　　喜怒伤气寒暑伤形 张云。喜怒伤内。故伤气。寒暑伤外。故伤形。举喜怒言。则悲忧恐同矣。举寒暑言。则燥湿风同矣。简按寿夭刚柔云。风寒伤形。忧恐忿怒伤气。

　　暴怒伤阴暴喜伤阳 庄子在宥云。人大喜耶毗于阳。大怒耶毗于阴。阴阳并毗。四时不至。寒暑之和不成。楼英云。此上二节。经旨似有相矛盾。既曰寒暑伤形。又曰寒伤形。热伤气者。何也。盖言虽不一。而理则有归。夫喜怒之伤人。从内出。而先发于气。故曰喜怒伤气也。寒暑之伤人。从外入。而先着于形。故曰寒暑伤形也。分而言之。则怒之气从下上。而先发于阴。故曰暴怒伤阴。喜之气从上下。而先发于阳。故曰暴喜伤阳。寒则人气内藏。则寒之伤人。先着于形。故曰寒伤形。暑则人气外溢。则暑之伤人。先着于气。故曰热伤气也。

　　满脉去形 张云。言寒暑喜怒之气。暴逆于上。则阳独实。故满脉。阳亢则阴离。故去形。此孤阳之象也。脉经曰。诸浮脉无根者死。有表无里者死。其斯之谓。

　　重阴必阳重阳必阴 张云。重者。重叠之义。谓当阴时而复感寒。阳时而复感热。或以天之热气。伤人阳分。天之寒气。伤人阴分。皆谓之重。盖阴阳之道。同气相求。故阳伤于阳。阴伤于阴。然而重阳必变为阴证。重阴必变为阳证。如以热水沐浴身反凉。凉水沐浴身反热。因小可以喻大。下文八句。即其征验。此与上文重寒则热。寒极生热。义相上下。所当互求。

　　故曰 王子芳云。引生气通天论之文。以证明之也。

　　春必病温 宋本。作温病。简按论疾诊尺云。寒生热。热生寒。此阴阳之变也。故曰。冬伤于寒。

　　春必生瘅热云云。正与此节同义。○张云。按此四节。春夏以木火伤人。而病反寒。秋冬以寒湿伤人而反热。

　　是即上文重阴必阳。重阳必阴之义。

　　秋伤于湿 汪昂云。喻嘉言改作秋伤于燥。多事。

　　端络 张云。端。正也。络。联系之义。高云。端。直。络。横也。

　　论理人形（至）皆有表里 马云。人有形体。则论理之。（如骨度脉度等篇。）人有脏腑。则列别之。（如灵枢经水肠胃海论等篇。）人有经脉。则端络之。（如经脉等篇。）脉有六合。则通会之。（如经别等篇。）气穴所发。各有其处。且有其名。（如气穴论。）溪谷属骨。皆有所起。（如气穴气府骨空等篇。）

　　分部逆从。各有条理。（如皮部论等篇。）四时阴阳。尽有经纪。（如本篇下节所云。）外内之应。皆有表里。

　　（如血气形志。有太阴与阳明为表里之谓。）志云。分部者。皮之分部也。皮部中之浮络。分三阴三阳。有顺有逆。各有条理也。

　　肝生筋 五行大义云。元命苞曰。筋有枝条。象于木也。

　　其在天为玄 易文言。天玄而地黄。据下文例。在天以下二十三字。系于衍文。且与肝脏不相干。宜删之。

　　在色为苍 苍。草色也。王谓薄青色。可疑。

　　在声为呼 志云。在志为怒。故发声为叫呼。简案王云。亦谓之啸。盖啸。蹙口而出声也。唐孙广有啸旨之书。恐与叫呼不同。

　　在变动为握 张云。握。同搐搦。筋之病。志云。变动。脏气变动于经俞也。握者。拘急之象。筋之证也。

　　在志为怒 志云。肝者。将军之官。故其志在怒。

　　悲胜怒 下文属忧于肺。据文例。此悲当作忧。新校正之说未允当。

　　心生血 志云。血乃中焦之汁。奉心神而化赤。故血者神气也。

　　心主舌 五行大义云。火于五行不常见也。须之则有。

　　不用则隐。如舌在口内。开口即见。闭口则藏。

　　在体为脉 说文。脉。血理分 行体中者。从HT 从血。 。脉或从肉。 。籀文。玉篇。脉。莫革切。

　　血理也。一曰筋脉。脉。同上。五行大义云。脉。是血之沟渠。通流水气。

　　在变动为忧 张云。心藏神。神有余则笑。不足故忧。志云。心独无俞。故变动在志。心气并于肺则忧。

　　在窍为舌 吴云。舌惟有窍。故辨百味。简按此说奇。当从王义。

　　热伤气 苦伤气 二气字。根据太素作脉。义极稳。

　　脾生肉 五行大义云。肉是身上之土地。

　　在声为歌 志云。脾志思。思而得之。则发声为歌。

　　在变动为哕 张云。哕。于决切。呃逆也。马云。灵枢口问篇。帝有问哕问噫之异。王注以哕为噫者非。宣明五气篇志注。哕。呃逆也。哕哕。车銮声。言呃声之有伦序。故曰哕。简按说文。哕。气牾也。杨上善解为气忤。盖同义。（气忤。坊本作气折。宋本作忤。是。）

　　西方生燥 志云。西方主秋金之令。故其气生燥。

　　肺生皮毛 管子云。肺生革。

　　在声为哭 虞庶注难经云。肺属金。金。商也。商。伤也。主于秋。秋。愁也。故在志则悲哭。此之谓也。（秋者。愁也。出尚书大传。）

　　热伤皮毛寒胜热 据太素。热作燥。寒作热。热作燥。为是。

　　在声为呻 张云。气郁则呻吟。肾之声也。志云。呻者。伸也。肾气在下。故声欲太息。而伸出之。

　　寒伤血燥胜寒 据太素。血作骨。燥作湿。为是。张云。

　　若以五行正序。当云湿胜寒。但寒湿同类。不能相胜。故曰燥胜寒也。诸所不同如此。盖因其切要者为言也。

　　此说却难凭。

　　咸伤血 据太素。血作骨。为是。

　　左右者阴阳之道路也 志云。在天地六合。东南为左。西北为右。阴阳二气。于上下四旁。昼夜环转。

　　而人之阴阳。亦同天地之气。昼夜循环。故左右为阴阳之道路。

　　水火者阴阳之征兆也 马云。王注释天元纪大论云。征。信也。验也。兆。先也。言水火之寒热彰信。

　　阴阳之先兆也。吴云。阴阳不可见。水火则其有征而兆见者也。

