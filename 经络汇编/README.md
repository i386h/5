<!-- { "loadSidebar": true } -->


　　经络汇编 明 翟良

　　经络统序

　　经络者，人之元气，伏于气血之中，周身流行，昼夜无间，所谓脉也。其脉之直行大隧者为经，其脉之分派交经者为络，其脉络之支别者，如树之有枝，又以其自直行之脉络，而旁行之者也。人肖天地以有生，其经络亦肖天地之时运以流行，如每日寅时肺脏生，卯时流入大肠经，辰胃巳脾午心火，未时又到小肠经，申属膀胱酉属肾，戊居包络亥三焦，子胆丑肝又属肺，十二经脉任流行。十二经之脉，一有壅滞则病，太过、不及则病，外邪入经络亦病。有始在一经，久而传变，为症多端，其症各有经络。如一头疼也，而有左右之分，前后不同；一眼病也，而有大 、小 、黑珠、白珠、上下胞之异，当分经络而治。经络不分，倘病在肺经也而用心经药，则肺病不除，徒损其心；病在血分也而用气药，则气受其伤，而血病益甚。至外邪入经络，而为传变之症，尤不可不分经络。东垣曰：伤寒邪在太阳经，误用葛根汤，则引邪入阳明，是葛根汤乃阳明经药，非太阳经药也。由此推之，患病之夭于药者，不知其几许人矣。方书云：“不明十二经络，开口动手便错。”诚确论也。世之庸医，辄曰吾大方脉也，非针灸科，何必识穴。曾不思先知经络，后能定穴，穴可不识，经络亦可不知乎？此其所以为庸也。今所汇之书，经络最晰。穴不混淆，使学人因穴以寻络，因络以寻经，经络了然，直寻病源，庶用药无惑。仁人君子有实心济世者，当注意于此矣。

　　原始

　　万物生于造化之中，必赖元气累积，渐次而成形。儿在母腹之中，亦赖气血滋长，渐次而成体。人物之生，皆有所本云，何也？太极乃一气耳，太极生两仪，两仪生四象，四象生五行，五行备而万物生矣。当两仪未判之先，总一太极也。太极如卵然，内则阴阳混沌也，至开辟而分天地，轻清为天，重浊为地。天垂象而有日月星辰，地奠形而有山川土石，此两仪生四象也。四象具而五行彰，一生水，水全清，未有渣滓；二生火，火则薰灼溷浊而将凝也；三生木，木则半刚半柔，而体质成矣，四生金，全至刚而体质坚矣；五生土，土则重大，质浓而成形，是五行备矣。五行既备，则阴阳交合，而化生万物也。人得天地之正气而生，既有阴阳，即分男女，故禀干道之粹者为男，禀坤道之粹者为女，乃钟五行之秀，得气化之全者也。故头圆象天，足方象地，两目以象日月，四肢以象四时，五脏以象五行，六腑以象六气，呼吸以象气机，寤寐以象昼夜，血脉以象江河，毛发以象草木，骨节以象周天之度。一身之中，无不肖乎天地，天地间最灵于物者也。上以治历明时，下以分州画野，中以立纲陈纪。辅相天地之不及，裁成天地之太过，所以参天地而为三才也。其物之动而为兽者，禀阴阳之偏，头体横，四肢皆足而走。其物之动而为禽者，禀阴阳之盛，头向上，而有翼能飞。其物之动而为水族者，禀阴阳之至，无翼足而沉水。植物本乎地，故根入于地，枝叶向乎天，此皆造化自然之妙也。今以人之形化言之。《易》曰：男女媾精，万物化生，盖精血会聚，胎孕乃成。其胎一月如珠露，二月如桃花，三月男女分，四月形象具，五月筋骨成，六月毛发生。七月游其魂而能动左手，八月游其魄而能动右手，九月三转身，十月满足而生也。又曰：一月为胞，精血凝也。二月为胎，形兆胚也。三月阳神为主魂，动生灵也（三魂，一曰爽灵，二月胎胱，三曰幽精）。四月阴灵为七魄，静镇形也，（七魄，一名尸狗，二名伏矢，三名雀阴，四名吞贼，五名非毒，六名除秽，七名臭肺）。五月五行分脏，以安神也。六月六律定腑，用滋灵也。七月七精开窍，通光明也。八月八景神具，降真灵也。九月宫室罗布，以定精也。十月气足，万象成也。又有云：其脏腑生成之次第，若阴包阳者为男，先生左肾；阳包阴者为女，先生右肾。其次肾生脾，脾生肝，肝生肺，肺生心，以生其胜己者。肾属水，故五赃由是为阴。其次心生小肠，小肠生大肠，大肠生胆。胆生胃，胃生膀胱，膀胱生三焦，以生其已胜者。小肠属火，故六腑由是为阳。其次三焦生八脉，八脉生十二经，十二经生十五络。十五络生一百八十系络，系络生一百八十缠络，缠络生三万四千孙络，孙络生三百二十五骨节，骨节生三百二十五大穴，大穴生八万四千毛窍，则耳、目、口、鼻、四肢、百骸之身，皆备矣。

　　且妇人怀孕，其各经逐月滋养胎元，皆有次第。一月足厥阴肝脉养，二月足少阳胆脉养，三月手厥阴心包络脉养，四月手少阳三焦脉养，五月足太阴脾脉养，六月足阳明胃脉养，七月手太阴肺脉养，八月手阳明大肠脉养，九月足少阴肾脉养，十月足太阳膀胱脉养，诸阴阳各养儿三十日，惟手太阳小肠，与手少阴心脉，二脉不养者。以其下主月水，上为乳汁故也。若孕妇病而胎不安，就子所养月分，详其气血多寡，察其有余不足而调之。

　　脏腑联系分合详说

　　人生而百骸俱备，九窍（耳目口鼻阳七窍，前后阴二窍）皆灵，惟口之一窍，乃饮食之所从入，气息呼吸之道路，门户之首称也。如口之上下口唇，名为飞门，言其动运开张，如物之飞摇也。上下牙齿，名为户门，言其能司出入，如户之启闭也。虽属足阳明经，其本又从肾生，肾主骨，故曰牙齿者骨之余。牙齿以内，则舌居焉。舌乃心之苗，其本又兼脾肾二经，舌上隐窍曰廉泉，舌动而津液涌出，穴在结喉下。又有云：舌根下近牙处一小穴，名玉池穴，下通肾经，舌动而清水出，即肾水上潮，仙家谓之赤龙搅海。上 之后，如小舌而下垂者，曰悬雍，乃发声之机也。悬雍之下，舌之后，有咽、喉二窍，同出一脘，异涂施化，二道并行，各不相犯。喉在前，主出纳，名吸门；其管坚空，其硬若骨，连接肺本，为气息之路，呼吸出入，下通心肺之窍，以激诸脉之行，此气管也。咽在后，主吞咽，名咽门；其管柔空，其软若皮，下接胃本，为饮食之路，水食同下，并归胃中，此食管也。吸门、咽门之间，又有会厌，其形非肉非骨，由似肉似骨，如钱之大，覆于吸门之上，为声音之关，薄则易于启发，音出快而利便，浓则启发迟，音出慢而声重。吸门气出，则会厌开张，若饮食自口入咽，必由吸门而过，会厌即垂，紧盖吸门，饮食由会厌之上而入咽门，毫不犯喉，言语呼吸，则会厌开张。若当食之时，偶有言语，会厌因之而开张，覆盖不严，则饮食乘气逆入喉门而呛矣。

　　气管九节，重十二两，长一尺二寸，广二寸，内有十二小孔，孔不外透，乃气息之路，谓之十二重楼，仙家谓之十二等级。下联肺本，以肺乃相传之官，又为华盖，居诸脏之上，以覆盖诸脏，统一身之气，六叶两耳，中有二十四空，虚如蜂窠，下无透窍，故吸之则满，呼之则虚，一呼一吸，消息自然，无有穷也。主藏魄，重三斤三两，附着于脊之第三椎。肺之下而心系焉。心乃君主之官，形如未放莲花，中有七孔三毛。又有云：其象尖长扁圆，其色黑赤黄，其中窍数，多寡各异，迥不相同，上通于舌，下无透窍，统一身之血。主藏神，重十二两，藏精汁三合，附着于脊之第五椎。

　　外有脂膜包裹，赤黄色为心包络，在心下横膜之上，竖膜之下，与横膜相联，共成一片，周回斜着于脊胁，俗名谓之罗膈。遮隔肠胃浊气，使不得上薰心肺。所谓膻中也，膻在两乳之间，为气之海，清气所居之地，主呼吸而条贯百脉者。

