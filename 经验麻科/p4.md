<!-- { "loadSidebar": true } -->
　　毒火流于肺金，气为火毒所郁也，治宜清金解毒，退火消痰，顺气为主，如鼻塞咳嗽，乃风入皮毛，可加麻黄、杏仁。泄泻久而喘者，虚喘也。不泄泻而喘者实喘也。实喘非伤食即便闭，宜陈皮、枳壳、苏子、前胡。疹后发喘者，毒火绕肺也，宜用条芩、知母、大力子、石膏、桔梗、地骨、兜铃、杏仁、桑皮、葶苈、川贝。喘后腹胀者，利小便而喘自止矣。气喘痰盛者，当服三子养亲汤，苏子、芥子、莱菔子，微炒黄。注云气有余便是火，火升而痰亦升，气高而喘亦高，故用苏子降气以解之，芥子开气以理之，菔子利气以下之，气下则火清而痰喘自止矣。再加竹沥、枇杷叶、绿豆更妙。

　　预料疹后（三十二） 

　　起发时先看头上，旋视手足透发如何。若手足尖出到，额上皆明，此毒瓦斯得泄，脾胃素强，不必虑也，勿药有喜。若遍身虽起，而手足尖不到者，此毒郁于脾胃。盖人之一身，脾胃为君主，然后灌溉于四肢。今脾胃津液不能行，其毒不泄，所以起发不到，此根本已拨，枝叶必萎之兆。天庭亦要紧之处，定要透发，若太阳太阴两颧并鼻左右不起，不比金木不分之症可挽救也。

　　手足疼痛（三十三） 

　　疹出之后，被风寒邪气侵袭肩窝手臂，以致毒火凝滞不散，疼痛无时，不能摇动，回后必须发壅，降药之中加羚羊角、青皮、桔梗、独活、川芎，以治之可愈。

　　口渴（三十四） 

　　渴者，胃中有热，津液为热所耗，故发渴而欲饮也。宜炒米、绿豆、芝麻煎茶与饮，切勿饮水，回后加石膏、知母、麦冬、冬花、花粉、干葛，以生津液而止渴。

　　津液流通于三焦，以制火也。火气上炎，熏灼心脾，是以津液为之下陷，华池为之干涸，故发渴也，治宜清金。《经》云：烈火刑金，咽燥发渴，火清则华池自润矣。咽喉干燥则渴，虽有虚实，均属肺病，金生水而畏火不能输降下之，令华池干涸而渴，从之喜热恶冷，稍饮即止，宜生津液而渴自止。喜寒恶热，百杯未足，宜制烈火而渴自解，是金被火烁，火焰如炉，五脏皆竭，而肺更何言哉！《经》又云：降火则渴止。

　　寒热（三十五） 

　　火动则热，火郁则寒。盖毒欲发泄而不得散耳，将出而有气血与火毒相攻也。出之而有者，毒盛则邪胜也，宜用柴胡、知母、石膏、地骨，便闭加大黄可也。

　　热如炮烙者有之，头温足冷者有之，唇焦颊赤者有之，青惨黯滞者有之，周身发热参半者有之，阴阳殊绝者有之。其所以然，毒火有隐现之分，非真有寒热之界也。热者有微热，有半热，有极热之不同者，宜知之。

　　厥冷（三十六） 

　　厥者，手足逆冷人事不知也。阳气独上，火随痰涌气塞不行而厥也。热毒之气郁遏于内，元气不得流通，以致外表无阳而厥冷也。宜发散之中加麻、桂、葱头，阴虚火旺则内热生风，火气焚灼，故身热肢冷，痰随火涌，故不知人事。又有血厥者，汗出过多，血少则阳气独上，气塞不通之故耳。

　　头温足冷（三十七） 

　　头乃诸阳之会，毒瓦斯上蒸故温，足之六经属水土木，水寒则冰，土寒则拆，木寒则枯，足冷者，阳气绝也。《经》云：足冷过膝者不治。但疹出郁于上而足冷者，宜清之于上，则火降而足温。四肢脾胃主之，是以四肢先见者不治，疹后四肢冰冷亦不治也。

　　疹后头汗如淋，毒惨阳位者则不治。若治，宜前开录四十九日后之方治之，此因火性炎上，兼之渗泄无门，不容滂达，焰光上窜，汗之所以上涌若蒸也。四肢属脾宜和暖之故，不宜热，尤不宜冷，通身火热而手足独冷者，皆烈毒涌遏于脾阳，邪莫透，火郁则寒之象，冷之极，正热之极也。未出之时，则用麻桂以散之，而火自收矣。

　　发痒（三十八） 

　　有血热发者，有毒盛发者，有感风发者，此三者宜消毒散加防风、连翘、玄参、蝉衣、地骨、生地、黄芩、荆芥等药。又曰痒者急疏风以开其牖，攻毒以达其滞则止矣。

　　又云：热毒壅于皮肤，气为郁遏，血被煎熬，气非不足也，锢之则焰，血非自热也，灼之则迫，游行皮肉，痒之所以作也，重加石膏、生地凉解，以杀其热毒之势，庶气血不受邪虐，何患乎痒之有哉！若内症猖狂，大便秘结，用大黄、麻黄、枳壳，速宜荡涤，不可临渴而浚井也。又有俗法，升麻、苍术、桑皮、荆芥、防风、柳枝、槐枝，共水煎以布拭之，即止。

　　便下脓血（三十九） 

　　疹后泄泻而便脓血，此邪热内陷，大忌止涩，最宜升发开提，虽云清气不复，脾胃虚弱，不得轻用生，但解其热，凉其血，而诸症自愈。治疹之法与他症大不相同，宜清热发散，凉肠为主。便下纯血者风伤肝也，宜散风凉血。如豆汁者湿伤脾也，宜清热渗湿为主，倘若鲜血者为肠风，随感而见也，瘀血者为脏毒积久而发也，粪前为近血，出于肠胃。粪后为远血，出于肺肝，用药切忌酸涩之味，如疹后见之者，此移热于大肠，药宜降之，随进槐角、川连、石膏、木通、六一散、山栀、黄芩、杏仁，久则地榆亦同功。《经》云：肾者胃之关也。肾主二便，久泻肾虚，不可专责脾胃也。疹毒传大肠，或泻痢脓浆，此是脏传腑，能知其因必得安康矣。

　　症（四十） 

　　乃太过之症，比疹更重，夹毒上浮，从毛窍中出，形如蚊咬之状而色紫赤，宜用石膏、生地、丹参、荷鼻、大力、黄连、川芎、羌活、山栀、防风、荆芥、连翘、甘草、大黄等味，便有神功。

　　痘疹相连（四十一） 

　　痘若现形之后，有碎密如芥子者，疹也。皮肉鲜红成块者，斑也。此火毒薰灼于中，急宜解毒，使斑疹消散，痘得成功。《经》云：痘疹连呈甚是奇，夹斑夹疹总为非，斑消疹散先解毒，芩母石膏玄参宜。

　　又云：疹先痘后小儿哭，退疹方能痘自来，莫道寒凉忧冰伏，时师一见便痴呆。

　　又云：治疹不治痘，惟要开其腠，腠开毒自出，毒出为宁候。

　　又云：先退其麻疹，痘疮自然发越，宜服生甘草、防风、黄芩、荆芥、黄柏、玄参、大力、石膏，再加升麻。

　　表里实热（四十二） 

　　红紫干滞、黑色焦枯者，表热而实也。大便秘结，小便赤涩，身热鼻干而燥，气热唇焦烦渴者，里热而实也。表热宜清凉发散分利之，里热宜重解毒兼清凉发散为主。

　　疹后症（四十三） 

　　后现点或疔多者，热毒抑遏皮肤也。《经》云：急宜清毒始为美，连翘饮下莫磋砣。

　　又有疹后牙根出血，咽喉肿痛者，《经》云：甘桔汤中用荆芥、防风、玄参、大力，可扶伤牙根舌上。

　　若生疮，连翘解毒桔玄当。

　　发搐（即悸症四十四） 

　　发热惊悸，心肝受病，心主火，肝主风木，风火相搏激而发搐，升解主之。又有咳嗽喘怯，肺肝受病。

　　肺主气，肝主血，是为金木相并，气血两搏，亦要发搐，宜清肺饮主之。《经》云：治惊之法要平肝，利水之时势自安。诸风掉眩皆属肝木，心火热盛，肺金受克，不能制水，肝木热则生风，风火相搏，神气不宁，故发惊搐，治法平肝木、利小便为要。筋抽脉惕动者状似惊也，筋属肝，毒在于肝不得寻窍而出，筋脉受冲激，以致抽动如惊，而实非惊也，或用苏解散即清解散去芩、连，加羌、苏。

　　掏口（四十五） 

　　口为脾之外窍，脾热盛故掏之。又火邪客于心肺，心火炽盛，金受火克亦掏口，宜双解散主之，回后重用生石膏。

　　烦哭（四十六） 

　　肝主怒，肺主声，毒结于肺肝之中，故烦哭而不绝声，泻火即愈。

　　干呕（四十七） 

　　肝肺有毒，而毒冲于胃，肺胃受毒在内，故发干呕也。

　　冲任之火，上犯清道，干呕无物者，此脏腑内伤。若饮食而呕，此热呕也，宜用陈皮、黄芩、石膏、竹茹。饮食而硬塞呕者，此咽中作痛闭塞而呕也，加味大力子汤。甘草、射干、豆根、荆芥、防风、陈皮、连翘、苦参、大力、桔梗。

　　切牙（四十八） 

　　心肝火旺，相戈而鸣，又有胃热则切牙，肝热则寒战。肺热而切牙者治宜清解散。切牙者，乃足阳明胃经主之，阳明主肌肉，其经走于上下齿龈，邪并阳明，故切牙且胃热，非石膏不为功，黄芩次之。《经》云：毒火深藏肾与肝，升沉二脏扰何安，齿牙相戈声何惨，透解潜藏自贴然。此痘疹兼论。

　　火毒在肝，肝则藏血而养筋。毒在肾，肾则主骨而生肝还以养血。犹唇齿之邦，两受其虐而失其和，齿其妄剧而自斗矣，但虚者则声松，实者声紧，痘疹皆同。

　　谵语（四十九） 

　　心经之症，邪毒蕴结于心，心主声言，心神安则声言自清。邪热在内，心神不安，故谵语，宜升解散少加小草、石蒲、木通治之。狂言宜退火，痫声宜安神。

　　自汗（五十） 

　　自汗者腠理流通，蕴毒发越，《经》云：液汗通。皮润。又云：毒从汗泄，不必止之。若汗出如淋者，火炽极也。火扰于内，而汗涌于外，是汗为火逼可知。宜用桂枝合清火主之。

　　回后有此汗者，是余毒无所容，以汗而解也。验其人因汗而适快者是也，不宜再服收敛等药。

　　论汗者，血之液也。肾液从毛窍出者为汗，是汗亦血也。原其本，在肺之通调四布而得润乎一身，以滋养四体，犹曰白露下降，草木敷荣可知。藏则存而为液，疏则泄而为汗，涸则皮毛枯涩，郁则肢体浮肿，寒则凝，热则沸，血一枯则汗亦因而枯也，必矣。

　　切牙惊搐热渴（五十一） 

　　疹属阳明胃经，又移于各脏，移于心者则惊悸发热，移于肝者则切牙发搐，治宜小柴胡汤、导赤散，加麦冬服之。

　　手揉眉目鼻面（五十二） 

　　（鼻毛生鼻中，昼夜伸长一二寸，渐系如绳，痛不可忍，速用砂乳香为散敷之，如神。）疹出于脾，脾传于肺，肺中火炽，以致眉目鼻面状如虫行而不能禁者，故手揉之，治宜甘桔汤、清肺饮，重用石膏、条芩、柴胡，此太阳阳明之脉形于面，非石膏、条芩不能成功。否则咳嗽喘急，气促至危，鼻为肺窍，贵乎滋润，鼻干黑燥，如煤之状，肺火炽也，即火克金也。面者，阳明经之所聚也。贵乎鲜明透发，若面色焦黑，精华散矣。皮者，肺之合也。欲其色淡红，苟如涂朱，并紫色，火之象也。火之所郁结也，或如橘色者，火极土燥也。

　　咳嗽气促喘急（五十三） 

　　疹属脾胃，脾乃肺之母邪，传于肺，主气而气喘促急，咳嗽，皆主于肺，以清肺饮主之。

　　抠咬指甲（五十四） 

