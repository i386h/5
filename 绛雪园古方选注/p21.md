<!-- { "loadSidebar": true } -->
　　秫米半夏汤非治奇经蹻络方也按二十六难曰经有十二络有十五余三络阳蹻阴蹻脾大络也凡经络二十七气相随上下其蹻络不拘于十二经四明陈氏曰阳蹻綂诸阳络阴蹻綂诸阴络越人云络脉满溢不能拘通譬之沟渠满溢流注深湖而不环周故十二经不能拘其蹻络而蹻络亦不能拘十二经是以治奇经古无八脉药石之方止有八脉鍼刺之法今厥气客于脏腑衞气独行于阳阳蹻气盛不得入于阴阴虚目不瞑用秫半汤者以药石不能直入阳蹻故治胃以泄衞气也半夏辛温入胃经气分秫糯也北地之膏粱茹粟也甘酸入胃经血分千里水扬之万遍与甘澜水同义取其轻扬不助阴邪炊以苇薪武火也火沸入药仍徐炊令减寓升降之法升以半夏从阳分通衞泄邪降以秫米入隂分通营补虚阴阳通卧立至汗自出故曰汗出则已矣
　　马膏生桑桂酒方
　　马膏【鬐项上脂】生桑灰【桑枝炒灰】桂【用桂枝】白酒
　　以马膏膏其急者以白酒和桂以涂其缓者以桑钩钩之即以生桑灰置之坎中高下以坐等以膏熨急颊且饮美酒噉美炙肉不饮酒者自强也为之三拊而已
　　灵枢云季春痹者北地之真中风也春三月阳气清明其风之中人也不能深入中于阳明之络卒口僻急者目不合热则筋纵目不开以北地风高气燥非辛散袪风药可疗故外用和阳润燥涂熨之法邪中左颊则口防于右邪中右颊则口防于左无邪者筋急引颊移口皮肤顽痹故用马膏甘辛柔缓以摩其急润其血脉通其痹中邪者筋弛纵缓不胜收故用桂之辛热酒之活络急以涂其缓和其营衞通其血络以桑钩钩之钩其颊也坎颊间之坎陷也即以生桑灰者生者活也随时采活桑枝炒灰取其性锐力足通节窍袪风痹高下以坐等者以桑灰置之坎中务使高下厚薄相等然后以膏熨急颊令桑性入络调匀马膏舒筋润痹三拊者轻手拊拍其三次也饮以美酒病在上者酒以行之啖美炙肉助胃气上升于络也若夫燔鍼劫刺俟明者释之生铁洛饮
　　生铁落
　　以清水浸一伏硏澄饮水　按甲乙经铁洛为饮作为后饭
　　生铁落未经煅炼是炉冶间初槌生铁飞出如蛾者治夏令之时邪以夏气在脏所恶于火故病则厥阳怒狂厥阳者入夏太阳气反微少阳气尚静若太阳脉动于项两旁大筋前陷者中天窗穴间是太阳脉气所发之处少阳脉动于曲颊下天容穴间是少阳脉气所发之处其二脉不应动而大动是为厥治之不以药石者经言药石发癫芳草发狂故以生铁洛用水硏浸为饮葢铁之生者气寒味辛其性直行内降下气疾速用其槌出之花庶得外走经络开结于木火之中则狂怒自已甲乙经云饮以铁洛作为后饭病能本论又云夺其食则已是谷气又在禁例或者以麦食为后饭幷可镇肝存之以俟君子
　　泽术麋衔散
　　泽防【十分】白朮【十分】麋衔【五分】
　　右合以三指撮为后饭
　　泽术麋衔岐伯治酒风即风论曰饮酒中风则为漏风其伤在脾胃病身热解惰汗出如浴恶风少气应秋令之时邪以秋气在分肉所恶于湿内因酒湿所伤则邪留肌肉外因风邪伤衞则阳气去腠理疎府开筋痿弱是发证之所由来也麋衔袪在表之风泽防渗在里之湿白术助脾胃之气以却邪合以三指撮者是为散欲其缓于中以去病也后饭者即仲景云服药已须臾啜稀粥一升余以助药力也
　　药熨法
　　醇酒【二十升】蜀椒【一升】生干姜【一斤】桂心【一斤】
　　凡四种皆防咀渍酒中用绵絮一斤细白布四丈并内酒中置酒马矢煴中葢封涂勿使泄五日五夜出布绵絮曝干之干复渍以尽其汁每渍必晬其日乃出干干并用渣与绵絮复布为复巾长六七尺为六七巾则用之生桑炭炙巾以熨寒痹所刺之处令热入至于病所寒复炙巾以熨之三十遍而止汗出以巾拭身亦三十遍而止
　　药熨大人之寒痹大人者富贵之人也寒痹者时痛而皮肤不仁也其血脉筋骨虽痹而禀气清灵但以药熨导引即可蠲痹非若刺布衣而必以火焠之也椒酒姜桂专通营气以散血分之寒渍酒置马矢煴中马矢西北方常用之取其微火非有他义也晬尽日也复巾夹袋也熨至于汗庶营气得通熨凡三十遍者欲其寒邪去尽以巾拭身亦必三十遍者恐汗液之气留也角发酒
　　左角发【方一寸左之长髪】
　　刺厥不已以竹管吹其两耳【陶隠居云吹其左耳极三度复吹其右耳三度】再鬄其左角之发燔治饮以美酒一杯不能饮者灌之而已
　　邪客于四脏一腑之络乃为尸厥者以心肾为水火络肺脾为天地络胃为中土络此五络皆防于耳中上络左角若阴阳相离不能交防则身脉动而形无知其状如尸当刺五络之井不已先以竹管吹耳以通五络之防再剃其左角之发燔为血余入络化瘀以通左角本草经云血余仍自还神化也饮以美酒使络气与衞气相通庶阳和厥醒血气形志篇云经络不通病生于不仁治之以醪药也余按今世神鍼难得可用犀角柏子仁石菖蒲羚羊角桑叶女贞子生地当归蒸为药露服之内通四脏六腑之络以代鍼调入血余以代燔内治之法其理亦通
　　兰草汤
　　兰草
　　水煎服
　　兰草纲目曰省头草朱震亨曰花叶俱香燥湿不变内经脾瘅口甘岐伯曰脾瘅是五有余之疾必其人数食甘美而多肥五气上溢转为消渴之瘅治之以兰即自注云除陈气也除谓去也陈谓久也言惟此清蔬可除脾经陈久蕴蓄之热葢其味辛性寒主开结利窍解热止渴故以一味单行能使肥甘不化之气荡涤无余则其性之峻利可知苟非肥美所发之瘅又非所宜也四君子汤
　　人参【二钱】白术【二钱炒】茯苓【二钱】炙甘草【一钱】生姜【三片】大枣【二枚】
　　右水煎温服
　　汤以君子名功专健脾和胃以受水谷之精气而输布于四脏一如君子有成人之德也入太阴阳明二经然其主治在脾故药品分两皆用偶数白朮健脾阳复人参保脾阴炙草和胃阴复茯苓通胃阳大枣悦脾生姜通胃理运阴阳刚柔相济诚为生化良方加广皮半夏名六君子不特为脾经治痰而半夏入胃有交通上下阴阳之神妙
　　十全大补汤
　　人参【二钱】白术【二钱土炒】茯苓【二钱】炙甘草【一钱】当归【三钱】川芎【一钱】生地【三钱】白芍【二钱】黄耆【一钱】肉桂【一钱】
　　右水二钟煎八分食逺服
　　四君四物加黄耆肉桂是刚柔复法葢脾为柔脏制以四君刚药恐过刚损柔乃复黄耆维持柔气肝为刚脏制以四物柔药恐过柔损刚乃复肉桂囘防刚气调剂周密是谓十全独补肝脾而曰大者太阴阳明论云脾脏者常着胃土之精者也生万物而法天地为后天立命之本肝虽牡脏而位卑不使其有虚实乘胜之患故必补益之中仍寓刚柔互制之法俾肝和脾健中宫生化不息一如天地位而万物育故曰大补
　　归脾汤
　　人参【二钱】白朮【二钱土炒】茯神【二钱】炙甘草【五分】黄耆【二钱】当归【二钱】枣仁【二钱炒黒】逺志【一钱去心炒】木香【五分】桂圆【七枚】
　　水二盏煎七分食逺服
　　归脾者调四脏之神志魂魄皆归向于脾也葢五味入胃必借脾与胃行其津液以转输于四脏而四脏亦必先承顺乎脾而为气化流行之根本假如土者生万物而法天地为博厚之体然无水则燥无火则滥无木则实无金则死阴符经曰生者死之根死者生之根也参朮神草四君子汤以健脾胃佐以木香醒脾气桂圆和脾血先为调剂中州复以黄茋走肺固魄枣仁走心敛神安固鬲上二脏当归入肝芳以悦其魂远志入肾辛以通其志通调鬲下二脏四脏安和其神志魂魄自然归向于脾而脾亦能受水谷之气灌漑四旁荣养气血矣独是药性各走一脏足经方杂用手经药者以黄耆与当归枣仁与逺志有相须之理且黄茋味入脾而气走肺枣仁味入肝而色走心故借用不悖四君子汤用茯苓改用茯神者以苓为死气而神得松之生气耳补中益气汤
　　人参【三分者去之】白术【三分土炒】黄耆【一钱蜜炙】当归【五分酒焙】柴胡【二分或三分】升麻【二分或三分】陈皮【二分或三分】甘草【五分炙】
　　右件药防咀都作一服水二盏煎至一盏去滓食逺稍热服
　　气者专言后天之气出于胃即所谓清气卫气谷气营气运气生气阳气春升之气后天三焦之气也分而言之则异其实一也东垣以后天立论从内经劳者温之损者益之故以辛甘温之剂温足太阴厥阴升足少阳阳明黄耆当归和营气以畅阳佐柴胡引少阳清气从左出阴之阳人参白术实衞气以填中佐升麻引春升之气从下而上达阳明陈皮运衞气甘草和营气原其方不特重参耆归术温补肝脾义在升麻柴胡升举清阳之气转运中州故不仅名补中而复申之曰益气人参养营汤
　　人参【一钱】白术【一钱土炒】茯苓【七分】广皮【一钱】甘草【一钱炙】熟地【七分】当归【一钱】白芍【一钱五分】黄耆【一钱】肉桂【一钱】逺志肉【五分】五味子【七分】
　　右水二钟加生姜【三片】大枣【二枚】煎八分食逺温服
　　养营者调养营气循衞而行不使其行之度数疾于衞也故于十全大补汤中减川芎行血之品独用血分填补收敛之药则营行之度缓于气分药中加广皮行气之品则衞行之度速观其一减一加便能调平营衞使其行度不愆复逺志五味者经言营出中焦心经主之以逺志通肾使阴精上奉于心佐以五味收摄神明一通一敛则营有所主而长养矣
　　古今録验续命汤
　　麻黄【三钱去节泡去沫炒】桂枝【三钱】杏仁【三十枚去皮尖】石膏【二钱】甘草【三钱炙】干姜【三钱】人参【三钱】当归【三钱】川芎【一钱】
　　右九味水煎温服当薄覆脊凭几坐汗出则愈不汗更服无所禁勿当风
　　古今録验者其方録于竹简从古至汉始刋于金匮附方中续命者有却病延年之功按十六国春秋有卢循遗刘裕益智粽裕乃答以续命汤又欧阳脩有细为续命丝之句可征二字之谓延年矣药品同于大青龙汤借川芎佐桂枝以治风痹干姜佐麻黄以治寒痹杏仁佐石膏以治热痹独桂枝人参竝用仲景谓之新加以之治真中风似乎不宜实表然真中风虽有客邪仍以内因为重邪风中人身痱必由表虚络脉弛纵必由里热故气宜固血宜活风寒宜散脉络宜凉自当内外施治以辟邪风非处方之冗杂也
　　二陈汤
　　半夏【二钱姜矾制】陈皮【一钱去白】茯苓【一钱】甘草【五分】
　　右水一钟五分加生姜一片煎八分温服
　　二陈汤古之祖方也汪讱庵谓其专走脾胃二经豁痰去湿余细绎之其功在利三焦之窍通经隧之壅而痰饮自化非劫痰也观内经有饮字而无痰字两汉以前谓之淡饮至仲景始分痰饮义可知矣因其通利无形之气古人警戒橘皮半夏必以陈者为良恐燥散之性能伤正气耳故汤即以二陈名若云劫痰正当以大辛大散开辟浊阴何反惧其太过耶再使以甘草缓而行之益见其不欲伤气之意
　　平胃散
　　茅山苍术【去粗皮米泔浸五两】紫厚朴【去皮姜汁炒三两二钱】广陈皮【三两二钱去白】甘草【二两炙】
　　右为细末每服二钱水一盏姜三片枣二枚同煎七分温服
