<!-- { "loadSidebar": true } -->
　　厚朴【五两】麻黄【四两】石膏【如鸡子大】杏仁【半升】半夏【半升】干姜【二两】细辛【二两】小麦【一升】五味子【半升】
　　右九味以水一斗二升先煑小麦熟去滓内诸药煮取三升温服一升日三服
　　厚朴麻黄汤大小青龙之变方也咳而上气作声脉浮者是属外邪鼓动下焦之水气上逆与桂枝芍药甘草和营衞无涉故加厚朴以降胃气上逆小麦以降心气来乘麻杏石膏仍从肺经泄热存阴细辛半夏深入阴分袪散水寒干姜五味摄太阳而监制其逆一举而泄热下气散邪固本之功皆备则肺经清肃之令自行何患欬逆上气作声有不宁谧者耶
　　麦门冬汤
　　麦门冬【七升】半夏【一升】人参【三两】甘草【二两】粳米【三合】大枣【十二枚】
　　右六味以水一斗二升煑取六升温服一升日三夜一服
　　麦门冬汤从胃生津救燥治虚火上气之方金匮云火逆上气咽喉不利止逆下气按内经脉解篇云呕咳上气喘者阴气在下阳气在上诸阳气浮无所依从故呕咳上气喘也五脏生成篇云欬逆上气厥在胸中过在手阳明太阴是则上气病在肺下气病在大肠也明矣葢金位之下火气承之非独肺也大肠亦然若徒以寒凉冷燥止肺经火逆上气而手阳明之下气未平仍然胸中膹郁闭塞呻吟岂非大肠之燥传入于肺而为息贲有音上奔而不下也乎仲景另辟门户用人参麦门冬甘草粳米大枣大生胃津救金之母气以化两经之燥独复一味半夏之辛温利咽止逆通达三焦则上气下气皆得宁谧彻土绸缪诚为扼要之法　止逆下气或注曰止其逆则气下是申明火逆上气于理亦通葶苈大枣泻肺汤
　　葶苈【熬令黄色捣丸如弹子大】大枣【十二枚】
　　右先以水三升煑枣取二升去枣内葶苈煑取一升顿服
　　葶苈泄水下行与甘相反妙在大枣甘而泄中气故用其甘以载引葶苈上行泻肺用其泄仍可任葶苈之性下行利水不过借枣之甘逗留于上而成泄肺之功犹桔梗借甘草为舟楫也
　　千金苇茎汤
　　苇茎【二斤】薏苡仁【半斤】桃仁【五十枚】瓜瓣【半斤】
　　右四味以水一斗先煑苇茎得五升去滓内诸药煑取二升服一升再服当吐如脓
　　苇芦之大者茎榦也是方也推作者之意病在鬲上越之使吐也葢肺痈由于气血混一营衞不分以二味凉其气二味行其血分清营衞之气因势涌越诚为先着其瓜瓣当用丝瓜者良时珍曰丝瓜经络贯串房隔联属能通人脉络脏腑消肿化痰治诸血病与桃仁有相须之理薏仁下气苇茎上升一升一降激而行其气血则肉之未败者不致成脓痈之已溃者能令吐出矣今时用嫩苇根性寒涤热冬瓜瓣性急趋下合之二仁变成润下之方借以治肺痹其义颇善
　　贲豚汤
　　甘草【二两】芎防【二两】当归【二两】半夏【四两】黄芩【二两】生葛【五两】芍药【二两】生姜【四两】甘李根白皮【一升】
　　右九味以水二斗煑取五升温服一升日三夜一服
　　贲与愤同俗读奔豚尾后窍又小豕也病从腹中气攻于上一如江豕以臀愤起而攻也是方治惊恐而得贲豚者缘心动气驰气结热聚故其聚散靡常发则为热退则为寒阴阳相搏则腹痛君以芍药甘草奠安中气臣以生姜半夏开其结气当归芎防入血以和心气黄芩生葛甘李根白皮性大寒以折其冲逆之气杂以生葛者寓将欲降之必先升之之理再按贲豚气有三犯肺之贲豚属心火犯心之贲豚属肾寒脐下悸欲作贲豚属水邪证自分途治亦各异学者当加意谛视括蒌薤白白酒汤
　　括蒌实【一枚捣】薤白【半斤】白酒【七升】
　　右三味同煑取二升分温再服
　　括蒌薤白半夏汤
　　括蒌实【一枚捣】薤白【三两】半夏【半斤】白酒【一斗】
　　右四味同煑取四升温服一升日三服
　　枳实薤白桂枝汤
　　枳实【四枚】厚朴【四两】薤白【半斤】桂枝【一两】括蒌实【一枚捣】
　　右五味以水五升先煑枳实厚朴取二升去滓内诸药煑数沸分温三服
　　胸痹三方皆用括蒌实薤白按其治法却微分三焦内经言淫气喘息痹聚在肺葢谓妄行之气随各脏之内因所主而入为痹然而病变有不同治法亦稍异止就肺痹喘息咳唾胸背痛短气者君以薤白滑利通阳臣以括蒌实润下通阴佐以白酒熟谷之气上行药性助其通经活络而痹自开若转结中焦而为心痛彻背者但当加半夏一味和胃而通阴阳若结于胸脇更加逆气上抢于心非但气结阳微而阴气并上逆矣薤白汤无足称也须以枳实厚朴先破其阴气去白酒之醇加桂枝之辛助薤白括蒌行阳开痹较前法之从急治标又兼治本之意焉附子粳米汤
　　附子【一枚炮】半夏【半斤】甘草【一两】大枣【十枚】粳米【半升】
　　右五味以水八升煑米熟汤成去滓温服一升日三服
　　附子粳米汤温胃通阳于肾之剂本论云腹中寒气雷鸣切痛胸脇逆满呕吐是邪高痛下矣岂非肾虚寒动于下胃阳为寒凝窒乎即首节所云趺阳脉微虚寒从下上也治以附子之温半夏之辛佐以粳米之甘使以甘草大枣缓而行之上可去寒止呕下可温经定痛细读胸满寒疝宿食全篇始论正虚邪实继论邪正俱衰此论上实下虚之治法也
　　当归生姜羊肉汤
　　当归【三两】生姜【五两】羊肉【一斤】
　　右三味以水八升煑取三升温服七合日三服若寒多者加生姜或一斤痛多而呕者加橘皮二两白术一两加生姜者亦加水五升煑取三升二合服之
　　寒疝为沉寒在下由阴虚得之阴虚则不得用辛热燥烈之药重刼其阴故仲景另立一法以当归羊肉辛甘重浊温暖下元而不伤阴佐以生姜五两加至一斤随血肉有情之品引入下焦温散沍寒若痛多而呕加陈皮白术奠安中气以御寒逆本方三味非但治疝气逆冲移治产后下焦虚寒亦称神剂
　　甘遂半夏汤
　　甘遂【大者三枚】半夏【十二枚以水一升煑取半升去滓】芍药【五枚】甘草【如指大一枚一本作元】
　　右四味以水二升煑取半升去滓以蜜半升和药汁煎取八合顿服之
　　甘遂反甘草反者此欲下而彼欲上也乃以白芍约之白蜜润之则虽反而甘遂仍得下渗灵枢有言约方约囊是也甘遂半夏逐留饮弥漫于肠胃之间虽利而续坚满苟非以甘草白蜜与甘遂大相反者激而行之焉能去其留着之根相反为方全赖芍药酸可胜甘约以监反庶不溷乱中焦而为害存之以广方义学识未优者不可轻试
　　小半夏汤
　　半夏【一升】生姜【半斤】
　　右二味以水七升煑取一升半分温再服
　　小半夏加茯苓汤
　　半夏【一升】生姜【半斤】茯苓【三两一法四两】
　　右三味以水七升煑取一升五合分温再服
　　外台茯苓饮
　　茯苓　人参　白术【各三两】枳实【二两】橘皮【二两半】生姜【四两】
　　右六味水六升煑取一升八合分温三服如人行八九里进之
　　三者皆小制之方从脾胃二经分痰饮立治法葢胃之支脉有饮则胃逆为呕而不渇主之以半夏辛温泄饮生姜辛散行阳独治阳明微分表里若卒呕吐鬲间水悸则饮邪弥漫于胃矣仍用前方加茯苓一味渗泄水气并可使肾邪不干前二方是饮邪深浅之治法也若胸中有停痰自吐宿水不能食此不独胃中有饮而脾经亦有痰矣小半夏汤不能治也仲景引伸外台茯苓饮取四君子有调元赞化之功加枳实陈皮下气消痰专治脾经功兼及胃后一方是痰饮兼治之法也举此三者治痰饮可以类推
　　大半夏汤
　　半夏【二升洗完用】人参【三两】白蜜【一升】
　　右三味以水一斗二升和蜜扬之二百四十遍煑药取二升半温服一升余分再服
　　大半夏汤通补胃腑之药以人参白蜜之甘厚于半夏之辛则能兼补脾脏故名其方曰大以之治胃反者胃中虚冷脾因湿动而不磨谷胃乃反其常道而为朝暮吐朝暮者厥阴肝气尽于戌王于丑也宿谷借肝气上升而乃吐出主之以半夏辛温利窍除寒人参扶胃正气佐以白蜜扬之二百四十遍升之缓之俾半夏人参之性下行不速自可斡旋胃气何患其宿谷不消肝气僭升也乎
　　橘皮汤
　　橘皮【四两】生姜【半斤】
　　右二味以水七升煑取三升温服一升下咽即愈
　　橘皮竹茹汤
　　橘皮【二斤】竹茹【二升】大枣【三十枚】生姜【半斤】甘草【五两】人参【一两】
　　右六味以水一斗煑取三升温服一升日三服
　　橘皮汤治呕哕橘皮竹茹汤治哕逆呕者张口有物有声哕者撮口有声无物若呕哕四肢厥冷乃胃中虚冷阴凝阳滞主之以陈皮生姜辛香温散开发胃阳而呕哕自止若哕逆无寒证明是胃虚虚阳上逆病深声哕当重用橘皮通阳下气臣以竹茹清胃中虚火又不渉寒凉佐以参甘姜枣奠安胃气御逆止哕病有虚实治有浅深勿谓病深声哕为难治之也
　　黄土汤
　　甘草　白术　附子【炮】干地黄　阿胶　黄芩【各三两】灶中黄土【半斤】
　　右七味以水八升煑取三升分温二服
　　赤小豆当归散
　　赤小豆【三升浸令芽出曝干】当归【十两】
　　右二味杵为散浆水服方寸匕日三服
　　金匮云下血先血后便此近血也赤小豆当归散主之明指脾络受伤日渗肠间瘀积于下故大便未行而血先下主之以赤小豆利水散瘀当归和脾止血若先便后血此逺血也黄土汤主之明指肝经别络之血因脾虚阳陷生湿血亦就湿而下行主之以灶心黄土温燥而去寒湿佐以生地阿胶黄芩入肝以治血热白术附子甘草扶阳补脾以治本虚近血内瘀专力清利逺血因虚故兼温补治出天渊须明辨之
　　蜘蛛散
　　蜘蛛【十四枚】桂【半两】
　　右二味为散取八分一匕饮和服日再服蜜丸亦可
　　蜘珠性阴而厉隠见莫测可定幽暗之风其功在殻能泄下焦结气肉桂芳香入肝专散沉阴结疝阴狐疝偏有大小时时上下如狐之出入无定四时刺逆从论曰厥阴滑为狐疝风推仲景之意亦谓阴狐疝气是阴邪挟肝风而上下无时也治以蜘蛛如批郤导窽【蜘蛛本草言有毒人咸畏之长邑宰林公讳瑛山海衞人壮年调理方用之多年炙熟其味鲜美恒得其功本草言有毒者南北所产不同耳】
　　生脉散
　　人参【五钱】麦门冬【三钱】五味子【三钱】
　　右水二钟煎八分随时服
　　凡曰散者留药于胃徐行其性也脉者主于心而发原于肺然脉中之气所赖以生者尤必资借于肾阴故内经言君火之下阴精承之也麦冬清肺经治节之司五味收先天癸水之原人参引领麦冬五味都气于三焦归于肺而朝百脉犹天之云雾精白露降故曰生脉玉屏风散
　　黄耆【一两炙】防风【一两】
　　右为末每服三钱　水一钟煎八分随时服亦可
　　黄耆畏防风畏者受彼之制也然其气皆柔皆主乎表故虽畏而仍可相使不过黄蓍性钝防风性利钝者受利者之制耳惟其受制乃能随防风以周衞于身而固防表气故曰玉屏风一方有白术者名白术防风汤泻白散
　　桑白皮【一钱】地骨皮【一钱】甘草【五分】白粳米【百粒】
　　右为末开水调服　水一钟煎八分温服亦可
