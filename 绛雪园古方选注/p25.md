<!-- { "loadSidebar": true } -->
　　燥曰清者伤于天之燥气当清以化之非比内伤血燥宜于润也肺曰救者燥从金化最易自戕肺气经言秋伤于燥上逆而咳发为痿厥肺为娇脏不容缓图故曰救石膏之辛麦门之甘杏仁之苦肃清肺经之气人参甘草生津补土培肺之母气桑叶入肺走肾枇杷叶入肝走肺清西方之燥防东方之实阿胶胡麻色黒入肾壮生水之源虽亢火害金水得承而制之则肺之清气肃而治节行尚何有喘呕痿厥之患哉若夫经言燥病治以苦温佐以酸辛者此言初伤于燥肺金之下未有火气乘胜者也嘉言喻子论燥极而立斯方可谓补轩岐之不及
　　升阳益胃汤
　　羌活【五钱】防风【五钱】柴胡【二钱】独活【五钱】川黄连【二钱】白芍【五钱】黄耆【二两】甘草【一两炙】人参【一两】白术【三钱】茯苓【三钱】广皮【四钱】半夏【一两】泽防【三钱】
　　右防咀每服三钱生姜五片枣二枚水三盏煎至一盏去滓温服早饭午饭之间
　　升阳益胃汤东垣治所生受病肺经之方也葢脾胃虚衰肺先受病金令不能清肃下行则湿热易攘阳气不得伸而为诸病当以羌活柴胡防风升举三阳经气独活黄连白芍泻去三阴郁热佐以六君子调和脾胃其分两独重于人参黄耆半夏炙草者轻于健脾而重于益胃其升阳之药铢数少则易升仍宜久煎以厚其气用于早饭午饭之间借谷气以助药力才是升胃中之阳耳至于茯苓泽泻方后注云小便利不淋勿用是渗泄主降非升阳法也
　　外台杏仁煎
　　杏仁【一斤去皮尖捣熬作酪】白蜜【五合】酥油【五合以牛乳煎成者】生姜汁【三合】
　　右四味以水三升内杏仁酪煎搅可减半内姜汁煎如稀糖内酥蜜煎令如稠糖毎服一匙日三服夜一服渐加至二匙　忌猪肉
　　一方加贝母【八合】别筛末苏子汁【一升】以七小合苏子研和水滤取汁
　　一方加生地汁【三升】生麦门冬汁【五合】
　　杏仁煎润剂也治劳役表疎寒袭于肺上气干咳肺痿声哑羣复滑润之品仍无肠泄之虞杏仁入肺功专降逆定喘臣以蜂蜜之利酥油之滑即佐以姜汁之上升性皆同气相求者逗留中焦和脾胃生肺津而干咳自止　加苏子贝母者降气分之火加地黄麦冬者清血分之火审证取舍惟学者裁之
　　调中散
　　桂枝【一两五钱】生干姜　五味子　人参　白术　赤茯苓　炙甘草　当归【各一两】
　　右为末每服三钱水一盏煎八分温服去渣夜再服
　　一阳发病少阴泄三焦不利上咳下防心火不宁其动若掣明是咳防属三焦不利矣仲景云太阳膀胱不止者当加五味子干姜宇泰云三焦者用异功散守真因之主调中散以桂枝干姜五味开太阳以参术炙草阖阳明而独倍加桂枝佐以当归赤苓炙草是不独治三焦意专重于荣养心阳以安动掣则咳泻自止其义高出千古
　　消石矾石散
　　消石【芒硝之底沉凝者准】矾石【烧等分】
　　右二味为散以大麦粥汁和服方寸日三服病随大小便去小便正黄大便正黑是也
　　消石矾石散悍剂也女劳黒瘅腹满者死证也读仲景原文当急夺下焦之瘀血庶可斡全生气舍此别无良法可医惜乎后医不解病情惟知清热去湿隔靴搔痒日渐困笃迨至束手而毙殊不知女劳伤其精而溺血若血能流通则无发黄变黒之证矣若精竭而血不行郁遏于膀胱少腹必然阴虚火发而涌泉灼热明是真精耗竭君相二火并炎薰蒸于脾则身黄燎原于肾则额黒故金匮下文云非水也其殆肾气之所发也欤治以消石直趋于下苦醎入血散火破瘀矾石酸寒佐消石下趋清肾与膀胱之热别録云除锢热在骨髓是也和以大麦粥汁服者以方寸之药借大麦下气之性而助其功用也　金匮另有酒瘅之黒乃是湿热瘀而不行营血腐惫之色又非消石散之所治矣
　　猪膏发煎
　　猪膏【半斤】乱发【如鸡子大洗洁三枚】
　　右二味和膏中煎之发消药成分再服病从小便出
　　金匮云诸黄猪膏发煎主之时珍曰释者为膏礼内则云以水润释而煎之也诸黄指女劳瘅未变黒者言金匮又云妇人胃气下泄阴吹而正喧此谷气之实也膏发煎导之葢以二者皆阳明少阴病耳夫肾为胃之关女劳瘅之未黒者未有不因使内过度或交接入水其胃热脾寒之浊气乘虚下趋于肾而发黄若妇人阴吹亦属肾虚胃实谷气不行而下吹治以膏发煎润而通之驱逐肠胃瘀浊之气不致湿热趋肾而身黄妇人肠胃清利谷气不实则阴亦不吹血余入肾苦以导之肾得清宁则黄不生而阴不吹制方之妙不补而阴自足不寒而黄自退所以本经言发之功仍自还神化也补肝汤
　　桃仁【三两】桂心【三两】柏子仁【三两】山茰肉【三两】茯苓【三两】甘草【一两二钱】细辛【八钱】防风【八钱】大枣【二十四枚】
　　右防咀水九升煑五升去滓分三服
　　举痛论厥痛计一十三条止有二条为热余皆为寒其寒热厥气犯胃而痛惟肝藏为最多热厥痛者用金铃子散寒厥痛者用补肝汤皆应手取愈但寒厥不以辛散之而以辛补之者以肝为刚藏与之辛散刚剂伤其阴必动其厥阳非治也六元正纪大论曰木郁之发民病胃腕痛上支两脇明是肝木郁于胃土中也当以辛润补肝防去胃中肝邪痛乃止桃仁柏子仁辛润以补肝阴肉桂山茰辛温以补肝阳甘草大枣甘能和胃缓肝之急防风能于土中泻木细辛益胆气以泄肝全方皆辛润入络之药补肝欲而利导之得辛即可达郁非必以辛散为达木之郁也
　　二妙散
　　茅山苍术【生用】川黄柏【炒焦】
　　右为末捣生姜煎沸汤调服　即集要方二神汤各钱五分水煎空心服
　　二妙散偶方之小制也苍术生用入阳明经能发二阳之汗黄栢炒黒入太阴经能除至阴之湿一生一熟相为表里治阴分之湿热有如鼓应桴之妙
　　观音应梦散
　　人参【三钱】紫衣胡桃肉【一两连皮鬲】
　　右为末每服三钱水一盏煎八分食逺服
　　日华子本草云食酸齿齼细嚼胡桃即解病有多食梅子敛痰饮于膈酸寒之性搏激于肺令人苦咳声哑惟胡桃可解膈内之痰饮膈间痰化而止声清连皮能收肺经耗散之气连膈能通命门之火勿去之溧阳洪辑幼子病痰喘将危凡五昼夜不乳食梦观音授以此方煎汤一蚬殻灌之喘即定亦以乳液凝于膈间故用此得效也三生饮
　　乌头【三钱】附子【三钱】虎掌【三钱】木香【八分】
　　右水二钟煎一钟或温服或冷服
　　三生者一本而用其三不炮不制故名即肘后方名三建汤者是也大明本草云大者为乌头中者为附子小而丛生者为虎掌悉是天雄一裔古方并用之取其小者力锐捜其隠曲大者力雄破其冲要中者力缓荡其余邪佐以木香者时珍云苦辛泄肺芳香悦脾又能通大肠膀胱之滞为三焦气分药复入三生饮中乘其至刚至锐之气直上直下为斩关夺门之剂苟非寒痰气厥昏不知人证偏于实者不可轻用但后人方中虎掌皆用南星以南星亦名虎掌乃相沿之误实非南星也王荆公妙香散
　　人参【一两】益智仁【一两】五花龙骨【一两】茯神【五钱去木】茯苓【五钱】逺志肉【五钱甘草制】甘草【二钱五分炙】硃砂【水飞二钱五分】
　　右为末每服二钱空心温酒调服　水煎服亦可良方加　木香【二钱五分】麝香【一钱】
　　妙香散治有梦之遗精经言手足少阴之厥令人妄梦良方加以木香麝香通其神明使人不梦淫邪泮释自无精泄之患其妙在于二香而荆公之方无此二味亦名妙香其意何居抑或传流日久而脱文耳夫精之藏蓄在肾綂摄在脾至疎泄之时则惟听命于心故用茯苓逺志通肾以泄邪火人参益智固脾以摄真精茯神安神硃砂定气龙骨秘精三者皆安镇心经之药炙甘草调和阴阳则心有所主而精不摇矣二香能清梦寐又乌可阙之
　　金铃子散
　　川楝子【去核一两】延胡索【一两】
　　右为末每服三钱温酒调服　水煎服亦可
　　金铃子散一泄气分之热一行血分之滞雷公炮炙论云心痛欲死速覔延胡洁古复以金铃治热厥心痛经言诸痛皆属于心而热厥属于肝逆金铃子非但泄肝功专导去小肠膀胱之热引心包相火下行延胡索和一身上下诸痛时珍曰用之中的妙不可言方虽小制配合存神却有应手取愈之功勿以淡而忽之
　　茯神汤
　　茯神【去木】羚羊角【镑】北沙参　枣仁【炒】葳蕤　逺志肉【去心】五味子【各三两】龙骨【半两】
　　右麤捣筛每服三钱水一盏煎取七分去滓温服不拘时候
　　圣济总録列素问病机六十二证每证各载数方河间选其可因者尝録于宣明方论中生气通天论曰烦劳则张精絶者是劳则阴精内絶不交外阳致阳气张大也辟积于夏使人煎厥者朱子曰辟如驱辟积辟蹙也煎炎蒸热极也阳气张大不能治辟蹙至夏而天气炎蒸阴精愈竭乃为煎厥此以内外论厥也处方当从益阴为主河间选用圣济人参汤实脾莫若圣济之茯神汤为切近何则目盲不可以视肝精不交于阳也以葳蕤羚羊角北沙参枣仁凉肝热救阴精耳闭不可以听肾精不承于阳也以逺志通调肾经不足之气五味子收摄肾经耗散之精溃溃乎若坏都汨汨乎不可止乃神气散驰不守以茯神龙骨收肝肾散漫之阳补救阴阳纤悉毕贯矣经又言肝气当治而未能乃为煎厥详在后论丸方中
　　赤茯苓汤
　　赤茯苓【去皮一两】陈皮【去白一两】麦冬【去心五钱】桔梗【一两】人参【一两】芍药【五钱】槟榔【五钱】
　　右为末每服三钱水一盏生姜五片同煎至八分去滓温服不计时
　　生气通天论又曰大怒则形气絶血郁于上使人薄厥薄者气血相薄也怒则气上形于面血亦随气而上郁内闭九窍肺失清净之气其形自伤而气絶于下乃为薄厥此以上下论厥也用赤茯苓橘红生姜利肺经血分之郁用麦冬桔梗清肺经气分之郁人参固肺经之正气使之下续真阴白芍约肝经厥逆之气使以槟榔导引至高之气下行元素曰槟榔之性下行如铁石之沉重能坠诸药至于下极方义清肺之郁而坠其逆其厥自平
　　大川芎丸
　　川芎【一斤】天麻【四两用郓州者】
　　右为末炼蜜为丸每两作十丸每服一丸细嚼食后茶酒下
　　秘方茶酒调散
　　石膏【另为细末】菊花　细辛【去苗】香附子【去须各等分】
　　右为末每服二钱温茶酒调下食后每日三服
　　新沐中风则为首风沐濯发也经言头面多汗恶风当先风一日头痛不可以出内至其风日少愈出内者出户内也至其日正气上行于头而有少愈之时也今妇女多有之风入于头伤其骨空即入于营与风伤衞者有异当从肝虚内风上淫为治故用大川芎丸东垣曰肝虚头痛宜用天麻芎防以补之河间以茶酒调散为秘方石膏味辛气轻治阳明自汗头痛香附生则气升能解血郁头痛甘菊治厥阴头痛细辛治少阴头痛茶酒调服用以升降也
　　白术散
　　牡蛎【焙赤二钱】白术【一两一分】防风【二两五钱】
　　右为末每服一钱温水调下不计时如恶风倍防风白术如汗多面肿倍牡蛎
