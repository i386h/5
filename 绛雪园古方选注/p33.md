<!-- { "loadSidebar": true } -->
　　金华香附【一觔　四两煑酒浸两宿捣碎焙干磨为末　四两米醋浸同上法　四两童便浸同上法　四两用炒山栀四两煎浓汁去滓入香附浸同上法】泽兰【浄叶六两酒洗】海螵蛸【六两捣稍碎炒】当归【四两酒洗】川芎【三两】白芍【四两酒炒】懐熟地【八两捣膏焙干】
　　右爲末用浮小麦粉酒醋水打糊爲丸如菉豆大毎日早晩服两次忌食莱菔及牛肉生冷
　　震阳也其动也厉巽隂也其正也贞巽隂从阳非泛从也隂不失柔顺从容中正之道乃能洁齐乎阳若女子经水不调赤白带下腹寒胞闭梦与鬼交有絶产十二症者半属奇经半属肝虚即不能从阳得子宜服香附丸以四物和肝之隂阳乌鲗骨治使内肝伤泽兰叶调病伤八脉任通冲盛精气溢写自能有子
　　坎炁丹【附内科方】
　　坎炁【二十四条男者良】人乳粉【二两四钱】熟地【八两砂仁一两五钱陈煑酒八两制久晒者良】人参【二两】枸杞子【四两】
　　右法制烘燥入磨爲末用酒酿四两白蜜四两同炼捣爲丸毎服五钱清米饮汤送
　　坎再索而得中男在人爲肾中之阳阳险乎中得子非易若少隂男人耳薄鼻尖毛悴精寒者尤难种子易曰有孚维心亨行有尚必得少女之心有孚于夫刚中得正孕虽险亦可求而得男承上文説言乎兊之义易曰劳乎坎者肾虽爲作强之官阳陷而险更当慰劳肾中之阳乃能刚中而不失其孚宜服坎炁丹坎炁人乳补先天之正气熟地人参枸塡补足三隂经丸以酒酿白蜜醖酿之品而成化育之功
　　斑龙丸【方见内科丸方中】
　　艮三索而得少男得其所止之阳也象曰艮其限阳极于上不能退听于隂索而不有其身矣男子八八天数已极不得其子亦止所当止无爲之时也然隂阳处过极之候必变而后得如从震而变大过曰枯杨生梯老夫得其女妻从艮而变损曰山泽通气易曰艮其背阳气止于背而不能变当从兑以悦之也男服斑龙丸通督脉之隂阳补玉堂闗下之穴以救尾闾沧海之竭犹借女妻有孚庶可索而得男当服吉祥丸启子宫生气则从兊而变悦也
　　疏肝清胃丸
　　夏枯草　蒲公英　金银花　漏芦　橘叶　甘菊豭鼠粪　紫花地丁　贝母　连翘　白芷山慈姑　蒌实　炙甘草　广陈皮　茜根乳香　没药
　　右法制等分爲末另用夏枯草煎膏爲丸毎服五钱开水送
　　乳巗发于乳中按胃经循乳穴歌云乳中正在乳头心次有乳根出乳下又肝经循乳穴歌云循本经之章门至期门之所挟胃属肝故前贤皆以忧思郁怒积气于肝胃两经而成乳巗苐方书治法虽多不失之峻补则失之峻攻惟仲醇制疎肝清胃丸虽平淡无奇却有深中肯綮之妙夏枯草入厥隂解郁热散结气蒲公英一名黄花地丁入阳明散热毒消痈肿二味爲君金银花入阳明散热消乳肿甘菊清风热益肝隂鼠粪入隂解热紫花地丁透乳消肿茜根行血通经贝母开郁结消乳痈凡此六者皆入肝经连翘清客热消肿毒白芷散血热攻乳癖山慈姑攻毒散结蒌实降火涤痰甘草和胃消痈陈皮和胃破结凡此六者皆入胃经共十二味爲佐乳香活血没药散血皆能止痛消肿二味爲使再复以夏枯草煎膏爲丸者其义重在通阳化隂流通血脉乳癖自散实遵经言肝欲散胃喜通之防较之世人以乳痈爲实乳巗爲虚泥于参术以滞其气者其用意逺矣
　　椿皮丸
　　椿根白皮【一两五钱】白芍药【五钱】良姜【炒成灰三钱】黄柏【炒成灰二钱】
　　右爲末粥浆丸每服三五十丸空心米饮下
　　椿皮丸治瘦人带下热胜于湿又弱而不禁攻者痩人多血热故以椿皮苦濇入血清热胜湿以止带痩人多隂弱故以白芍酸寒收隂气以约带痩人多中虚故以良姜入胃和阳截生湿之源头痩人多隂火故以黄柏入肾坚隂固带下之去路然以姜柏炒灰则成不寒不热仅存固澁收脱之性助椿皮以建功
　　白敛丸
　　白敛【八两】狗脊【防去毛一两】鹿茸【酒蒸焙二两】
　　右爲细末用艾煎醋汁打糯米糊丸如梧子大每服五十丸空心温酒送下
　　室女冲任虚寒及嫁房劳带下隂中肿痛阳虚之体而得火证当以白敛杀火消肿爲要故名白敛丸佐以狗脊疗伤中通闗节仍主以鹿茸保防督脉之阳以安冲任固本治标功称嫓羙
　　固阳丸【新制】
　　黄耆【酒炒三两】当归【酒净三两】干姜【一两六钱】赤石脂【一两二钱泥罐中煆赤研水飞】舶蘹香【八钱】白龙骨【煆捶碎绢袋盛大豆同蒸豆熟出取焙干研水飞一两二钱】阳起石【用干锅于大火中煆令通红取出酒淬置隂地令干研水飞　一两二钱】肉桂【八钱】韭菜子【酒浸曝干微炒一两六钱】茯苓【三两】黄盐【炒三钱】
　　右法制爲末酒糊丸每服五十丸温酒下
　　治带诸方燥湿清热者居多若夫久旷失志心阳内耗而命门失守或内劳无度液脱阳离而命门不禁博采古方治此二证者药品冗杂一无成法可遵余因制此方以固未散之眞阳黄耆茯苓通阳明之气道引领阳起石升发诸阳干姜赤石脂堵截阳明之津液不使其顺流于前隂当归肉桂蘹香升少阳之气以约在下之津液韭菜子去淫欲之火白龙骨固心肾之气约以黄盐使热药归下成固摄之功
　　兔脑丸
　　母丁香【六粒】明乳香【去油六分】麝香【六厘】
　　右爲细末选八月臈月天医日修合临时活劈兔脑爲丸六粒硃砂爲衣隂干蜡丸收藏产妇临盆腰痛儿不能下温汤囫囵咽下其儿立产男左女右手握药出兔用小者老则不验死者亦不验修合时忌见鸡犬经行妇人孝服及诸厌物
　　兔脑丸四味单用皆能催生非特复用爲方也兔性善走用其脑者神在精髓也盖孕环之兔初懐左腋百年之后环归于脑便能隐形可征其脑爲神之居也丁香入营通气乳香入营活血麝香爲脐之液走窜下通窍兔脑爲肾之髓寒利专主滑胎二者皆有情之品儿感其气自然下生一如水火济而道成隂阳和而雨降也一方有用鼠卵者其走窜入肾之功与兔脑同然用兔脑不免伤生鼠取其外肾以油线缝之放去犹活其功德较胜且鼠肾之上有符篆朱文人佩于身能令见者懽恱所求如意谅婴儿得之亦必生欢喜心也頥眞堂经验方分两丸数各用三十六以坎爲六坤之成数也其理颇通故并赘之
　　千金吉祥丸【应在斑龙丸后】
　　天麻【煨一两】芎防【一两】桂心【一两】桃仁【一百枚】牡丹皮【一两】桃花瓣【一两】栁絮【一两】白术【一两】熟地【一两】菟丝子【一升】覆盆子【一升】五味子【去子一两】茯苓【一两】楮实子【一升】
　　右爲末蜜丸如豆大每服五丸空心苦酒下日三服
　　吉祥者诗言吉梦熊罴男子之祥也妇人血积胞门或寒凝子宫致任脉不荣积年不孕断绪絶产阅古方用荡胞汤坐导药而闺中弱质奚堪当硝黄蝱蛭猛烈之品是方君以天麻者以其有游子十二环围于外结子透虚入茎中潜生土内芎防下行血海治血闭无子李杲曰女子肝虚不足宜天麻芎防以补之也臣以桂心通子宫破瘀桃仁丹皮补肝活血桃花轻薄栁絮颠狂功皆下行走泄其性可以辟除秽恶其情足以感发春心佐以白术地黄补脾肾之正气再使以菟丝覆盆五味子皆蔓延多子之品茯苓入阳通气楮实入隂通神俾使内之时精气神混合一炁自然一举而得子矣方之取义甚佳用亦屡验
　　回生丹
　　大黑豆【三升用水浸取殻用绢袋盛殻同豆煑熟去豆不用将殻晒干其汁留用】红花【三两炒黄色入好酒四碗煎三五滚去渣存汁聼用】米醋【九觔陈者佳】大黄【一觔爲末】苏木【三两打碎用河水五碗前汁三碗聼用】
　　右将大黄末一觔入净锅下米醋三觔文火熬之以长木筯不住手搅之成膏再加醋三觔熬之又加醋三觔次第加毕然后下黒豆汁三椀再熬次下苏木汁次下红花汁熬成大黄膏取入瓦盆盛之大黄锅焦亦铲下入后药同磨
　　人参【二两】当归【一两】川芎【一两酒洗】香附【一两醋炒】延胡索【一两醋炒】苍术【一两米泔浸炒】蒲黄【一两隔纸炒】茯苓【一两】桃仁【一两去皮尖油】川牛膝【五钱】甘草【炙五钱】地榆【五钱酒洗】川羌活【五钱】广橘红【五钱】白芍【五钱酒炒】木【三钱】青皮【三钱去穰炒】白术【三钱米泔浸炒】乌药【二两半去皮】良姜【四钱】木香【四钱】乳香【二钱】没药【二钱】益母草【二两】马鞭草【五钱】秋葵子【三钱】熟地【一两酒蒸如法制就】三棱【五钱醋浸透纸裹煨】五灵脂【五钱醋煑化焙干研细】山茱茰肉【五钱酒浸蒸捣烂入药晒】
　　右三十味并前黑豆殻共晒干爲末入石臼内下大黄膏匀再下炼熟蜜一觔共捣千槌取起爲九毎丸重二钱七分静室隂干须二十余日不可日晒不可火烘干后止重二钱有零镕蜡防之所谓蜡丸也用时去蜡殻调服
　　回生丹催难产破血晕却有神功难产皆由气滞不宣血晕每多恶露瘀塞下气行血均爲要法大黄下气涤垢黒豆逐水破结红花活中焦之血苏木破下焦之血均用醋制监制入血不欲其伤气也马鞭草秋葵子入奇经通经催生蒲黄五灵脂消瘀下胞衣乳香没药疗产难损伤乌药木香除腹中气分冷痛良姜香附解腹中血分冷痛牛膝桃仁地榆三棱延胡皆取其破血下行佐以四君四物塡补正气以苍术羌活宣通卫气以青皮木橘红甸安营气益母爲生血之品山茰爲破结兴阳能扶少阳之生气是方虽漫无纲纪然其羣集催生逐瘀之药仍有相须之妙已扼坐草四五日治法之要因选之
　　绛雪园古方选注卷十
　　钦定四库全书
　　绛雪园古方选注卷十一
　　苏州王子接撰
　　外科
　　薏苡附子败酱散
　　薏苡仁【十分】败酱【五分】附子【二分】
　　右三味杵爲末取方寸匕以水二升煎减半顿服小便当下
　　小肠痈仲景详言腹无积聚昭然是气结而成奈诸家以方中附子爲据纷纷注释是小肠寒冷凝结成痈抑何荒谬若此余因悬内炤之鉴以明之盖心气抑郁不舒则气结于小肠之头阻传道之去路而爲痈肿即内经所谓藏不容邪则还之于腑也故仲景重用薏苡开通心气荣养心境佐以败酱化脓爲水使以附子一开手太阳小肠之结一化足太阳膀胱之气务令所化之毒仍从水道而出精微之奥岂庸浅者所能推测耶大黄牡丹汤
　　大黄【四两】芒硝【三合】丹皮　桃仁【五十个】子【半升当是甜子】
　　右五味以水六升煮取一升去滓内芒硝再煎沸顿服之有脓当下如无脓当下血
　　金匮上章用附子后人硬派小肠痈是寒结此汤用大黄芒硝又妄派大肠痈是热结斯诚未足议也然以医司生命又不得不重言以明之夫肺与大肠爲表里大肠痈者肺气下结于大肠之头其道逺于上其位近于下治在下者因而夺之也故重用大黄芒硝开大肠之结桃仁丹皮下将败之血至于清肺润肠不过子一味而已服之当下血下未化脓之血也若脓已成形肉已壊又当先用排脓散及汤故原文云脓已成不可下也
　　排脓散
　　枳实【十六枚】芍药【六分】桔梗【二分】
　　右三味杵爲散取鸡子黄一枚以药散与鸡子黄相等揉和令相得饮和服之日一服　芍药用赤
　　排脓汤
　　甘草【二两】桔梗【三两】生姜【一两】大枣【十枚】
