<!-- { "loadSidebar": true } -->
　　右四味以水三升煮取一升温服五合日再服
　　排斥也脓血肉所化也前方枳实赤芍佐以桔梗直从大肠泄气破血斥逐其脓后方甘桔姜枣仍从上焦开提肺气调和营衞俾气行而脓自下审证用方学者出自心裁
　　茄蒂汤
　　鲜茄蒂【七个】鲜何首乌【量疖轻重等分】
　　水二钟煎八分一服出脓再服收口
　　对口疖生于哑门空处或由湿毒上壅或由肾虚火炽患者每多溃不收口或烂延纒颈甚至不救是殆督脉之阳气泄也鲜茄蒂味甘寒缓火毒散恶血能收束头颈之疖口鲜何首乌味苦濇疡科名红内消亦取其收敛精气仲淳力赞是方深得消毒收口之秘
　　真人活命饮
　　白芷【一钱】防风【七分】陈皮【一钱五分】皂角刺【五分】穿山甲【三片切蛤粉炒】土贝母【一钱】天花粉【一钱】当归尾【一钱五分】赤芍【一钱】乳香【一钱去油】没药【五分去油】金银花【三钱】甘草节【一钱】
　　在背角刺为君在腹白芷为君在胸加蒌仁在四肢银花为君
　　右酒水各半煎数十沸即服
　　疡科之方最繁初无深义难以类选兹取其通用者译之如活命饮行衞消肿和营止痛是其纲领也经言衞气不从逆于肉理乃生痈肿故用白芷入阳明通肌肉之闭以透表陈皮芳香利脾胃之气以疏经中之滞防风卑贱性柔随所引而入以泄营中之壅遏角刺性锐能达毒处山甲性坚善走攻坚花粉土贝消肿归尾赤芍活络乳香没药护心昏神使人不知痛甘草银花解热散毒治肿毒之法毕备矣故疡科推为首方
　　柴胡连翘汤
　　柴胡【五钱】连翘【五钱】瞿麦穗【六钱】黍粘子【二钱】生地【三钱】当归【一钱五分】黄芩【五钱炒】知母【五钱酒炒】黄柏【三钱酒炒】甘草【三钱炙】中桂【三分】
　　右剉如麻豆大每服五钱水二大盏煎至一盏去渣稍热食后服
　　柴胡连翘汤和剂也马刀挟瘿邪走手足少阳经而来结于耳下治以柴胡散少阳之结气连翘散外疡之血结气聚瞿麦穗决上焦之壅肿黍粘子消上焦之热肿生地当归和手足少阳之血脉黄芩知柏解三焦之郁热炙甘草调和寒热之剂微加中桂者马刀坚硬用以消皮肤浮冻之气也




　　绛雪园古方选注卷十一
　　钦定四库全书
　　绛雪园古方选注卷十二
　　苏州王子接撰
　　痘疹科【附幼科】
　　按痘喜流通气血清凉攻毒此常法也若补益辛热处其变也余所选痘科方补益居多者以常法人咸知之故议其变耳
　　清凉攻毒散
　　石膏【三钱至一两】黄连【一钱至三钱】牛蒡子【一钱五分】荆芥穗【四分】青皮【七分】细木通【四分】犀角【磨汁三分】生地【五钱至一两】红花【四分】牡丹皮【一钱】地丁【一钱】加灯草【一分】
　　即泻黄散毒重者加大黄
　　右防咀水二钟煎八分去滓温服
　　石膏味辛性寒痘中毎用两许以及数两更有始终不彻用及数觔者然必确系肺经火毒壮火食气气失其运火邪妄行空窍郁遏处则冷冲突处则热飞殃脏腑种种恶候如火邪烁肺则鼻煤衂血咽痛声哑淫于大肠则暴泻如注逆传于心则烦躁颠狂弄舌黑刺移于小肠则溺膏溲血肆虐于脾则唇裂肌燥日胞红肿滛于胃则消渴饮冷口秽喷人顺乗于肝则液沸泪热乗于胆则泪血返于肾非但洒墨涂硃迸裂泡涌空窍失血神昏躁乱煎熬及此则亦无脏不销无腑不燥矣自宜急用大剂石膏泻气分之火毒佐以牛蒡荆芥黄连青皮木通灯草清热散火以起胀犀角生地红花地丁丹皮凉血攻毒以行浆服石膏之后肠泻用之而反实血滞用之而色红活气伏用之而精神焕发斯爲至当苟非气分火毒妄用大剂石膏必有亡阳恶寒之祸紫草承气汤
　　大黄【四两】厚朴【二两】枳实【一两】紫草【一两】
　　右防咀爲粗末毎服五钱水半盏煎二三分温服以利爲度如未利加芒硝一字
　　紫草承气汤大黄功专荡涤爲斩关夺门之将痘科用之盖为毒滞脾经而设痘从命门出诸太阳经逆上至脾俞毒气太盛即从脾经肆虐若迅雷之不及掩初起板而不松紫而干滞粒粒顶陷呌哭抽掣烦乱昏愦此毒伏血中不能载毒而出转输各脏之俞急急重用大黄破脾经之实泻血中之滞复以紫草内通血脉外达皮毛洞泻者用之而反实不食者用之而胃气开有泻至数度而精神不减有用至觔许而肌肉始松然必是脾经毒壅者方为至当若毒闷命门不发或转输肝肺而用大黄非理也费建中曰毒出郁伏而重者重与之功而轻与之散此方是也
　　保元汤
　　人参【二钱】黄耆【三钱】甘草【一钱】肉桂【春夏二三分秋冬六七分】
　　右防咀水二钟煎六分去滓温服
　　元气者未生之前所固有之气也不用升降固澁疏泄但维持调护之故曰保元魏桂岩分四时之轻重治痘家热伤元气气虚顶陷血虚浆清痘色与肉色一般干燥平塌皮薄发痒头温足冷求一热症而不得者用之殊有神功参耆不能从血透表必借肉桂入血推动其毒而后参耆之力乃能内托透表苐桂性刚速非甘草和缓亦不循循善导补不用术恶其燥也泄不用苓恶其渗也入血不用芎归恐其辛散也保护不用芍地恐其酸敛凝滞也止用性柔者以养阳是亦少火生气也与东垣治慢惊土衰火旺之方今借以治痘内补营血外防衞气滋助隂阳作爲浆水诚出化裁
　　参归鹿茸汤
　　鹿茸【酒炙去毛三钱】人参【一钱二分】绵黄耆【蜜炙一钱五分】当归身【酒洗一钱五分】甘草【炙六分】生姜【一片】龙眼肉【三个】
　　右用水煎去滓入醇酒一杯温服
　　鹿茸汤提浆之方也形呈乎气毒载乎血痘浆之成必赖气足乃能领血载毒而出化爲浆水若元气衰弱则血寒而缩气血氷伏毒必内陷外见空窍顶平淡白根无红晕内则寒战咬牙泄泻肢冷食少当用鹿茸为君从命门督脉升阳于颠顶以参耆炙草补助气升以当归桂圎生姜补助血行再加醇酒流畅气血达之于表则头面之浆先足金镜録有言头面苍蜡见之切莫慌张其斯之谓与若未服是汤周身痘色恍白根无红晕而头面之浆渐呈蜡黄者此或毒重氷伏即宜详审切勿轻用盖参茋鹿茸亦可提毒于胸以致气髙而殒不可忽也
　　十一味木香散
　　木香　丁香　桂心　诃子　人参　半夏　青皮甘草　前胡　大腹皮　赤茯苓【各等分】
　　每服五钱姜三片水一大钟煎六分温服
　　木香散手太隂阳明之方也肺气表虚变为寒燥毒陷泄泻里虚表白白必灰灰必陷泻必胀胀必毒滞症因表虚而变内毒不透当以破滞透毒为先补虚止泻次之故君以木香顺气散滞丁香赞助元阳肉桂温表虚转灰白为红润诃子破滞气又能止泻青皮破下焦之滞胀寛则毒松腹皮寛膨消毒其功莫大半夏通隂甘草和中人参佐暖药和阳扶破药养正使以前胡清肺赤苓泻心俾心肺寜而营衞和且热药不伤肺破药不伤营也
　　十二味异功散
　　人参【七分】白术【七分】官桂【七分】附子【五分】半夏【五分】丁香【七分】木香【七分】当归【七分】肉果【七分】陈皮【七分】厚朴【七分】茯苓【七分】
　　毎服五钱生姜三片大枣二枚水一大钟煎六分温服
　　异功散治脾肾里虚之方也脾不升浆变爲寒湿里虚泄泻毒因陷伏头虽温足乃冷腹胀喘闷寒战咬牙证因内虚而变故方中破滞之味轻助阳之力大人参茯苓和胃白术广皮健脾俾胃暖脾温而营衞无滞自能升提痘毒出于皮毛附子理虚寒而收战栗官桂鼔阳气以安塌痒丁香安胃木香理脾半夏破滞化痰厚朴温胃破滞肉果温脾止泻当归活血成浆表虚里实独用生姜里虚表陷姜枣并用
　　鸡鸣散
　　牛蒡子【炒香研细临服加入雄鸡血五匙状元红少许调匀以炒荆芥三分煎汤送】
　　鸡属巽风其性应日而动当其引颈长鸣阳升于顶之候剪取冠上之血故曰鸡鸣痘发四五日毒壅不宣此散妙在止用牛蒡荆芥二味表药助鸡冠血升毒于六阳之首使头面浆足便可无虞今人则不然不分头面肢体不论朝数乍见浆清辄用鸡冠血提浆佐以桑虫酒酿服之燥痛异常又有可以收成之痘如头面浆浓肢体浆清过十朝仍然如乍必俟头面结靥而周身浆足周身结靥而下体浆足此乃名爲三截痘若误用鸡冠血提浆上升必然伏毒于胸结毒于肺乃至胸髙气喘而殒予女八嵗得三截痘误用鸡冠血桑虫致殇深可悲夫
　　鸡矢丸
　　鸡矢【一堆溏而有尖白色者良】六一散【三匙】氷片【少许为衣】
　　右丸如菉豆大灯心汤送下
　　按岐伯治臌方用醴去矢今痘家用矢者取浊隂也但婴孩不能用丸亦可用矢浸醴调六一散服勿用氷片
　　治痘用浊隂方甚多如人中黄人中白童便金汁皆不足爲异至于人粪牛粪犬粪猫粪咸用砻糠火煆过爲方者世人畏而罕用余亦不及详考若夫鸡矢醴自岐伯用起后人因以治病都取其发散利小便之功今火毒发痘躁热如焚喉痹声哑畏明谵语一切苦寒重剂所不能胜者无如鸡矢醴爲最鸡爲巽风善动之畜其矢爲浊中之浊隂中之隂能直透至隂以涤其火毒复以六一散外开府宣发火毒达于阳分以氷片爲衣掩其臭气并借此以开泄内外脉络诸窍佐六一散而成发汗泄热之功庶可劫夺凶涌火毒之势然后用药亦与有力矣贵在用药对证勿以秽贱而忽之
　　附痧
　　防风解毒汤
　　防风【八分】荆芥【八分】薄荷【七分】牛蒡子【炒研一钱】石膏【一钱】知母【八分】连翘【一钱】淡竹叶【八分】木通【八分】枳殻【七分】桔梗【八分】甘草【三分】
　　右水一钟煎入分不拘时服
　　痧初发以肺经药主之风温虽分逐年嵗气杂至要皆轻清之邪或从口鼻或袭三焦四时皆有惟春爲甚聂久吾曰治痧最忌悮用辛热骤用寒凉治以防风解毒汤防风荆芥薄荷牛蒡以辛散之石膏知母连翘淡竹叶卒寒以清之木通通气枳殻疎表桔梗甘草载引诸药以达肺经仲淳曰痧不宜依证施治惟当治肺使痧发出毒解则了无余蕴矣
　　竹叶石膏汤
　　竹叶【三十片】石膏【五钱】西河栁叶【五钱】牛蒡子【炒研一钱五分】荆芥穗【一钱】蝉蜕【一钱】薄荷叶【一钱】麦门冬【去心三钱】知母【蜜炙一钱】干葛【一钱五分】参【二钱】甘草【一钱】冬米【一撮】
　　右水一钟五分煎八分不拘时服
　　痧热邪壅于肺逆传于心胞络喘咳烦闷躁乱狂越者非西河栁不能解仲淳间尝独用西河栁叶风干爲细末水调服四钱喘躁立定水浆不入口者灌之可生力赞其爲神秘之方又云慎勿用定喘药惟应大剂竹叶石膏汤加西河栁两许另出心裁立一汤方表里施治盖以客邪犯心肺二经营衞并伤非独主于里也大凡灼热固表无汗而见诸证者则有竹叶石膏之辛凉解肌发汗热毒蕴里而见诸证者则有西河栁之咸温润燥开结和营以解天行时热至于十味佐使之药不外乎润肺解肌清营透毒母容议也
　　麻黄散
　　麻黄【蜜酒拌炒】升麻【酒炒】人中黄　牛蒡【炒研】蝉蜕【去头足各等分】
　　右爲末毎服三钱水煎服
