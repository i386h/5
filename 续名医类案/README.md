<!-- { "loadSidebar": true } -->


　　续名医类案 清 魏之琇

　　序

　　黄帝言：不能起死人而不杀生人。扁鹊述其言，是病已成，虽黄、扁不能使之生明矣。其有本无病、或小有病而误针之，以至于不可救，则粗工之罪也。然而病者之妻子父母，转诿之命与数，而粗工哓哓自解，且以为吾尝尽心于是，而不谓其人之不克承也。天下如此其大，岁月如此其悠且久，粗工遍满宇宙如此其众。计其一日之中，方心毒手所斩刈戕贼者，各列其姓氏，各存其医案，盖较之谳狱决囚之册，或相什佰，或相千万，而不可底止。幸矣，其各相抵讳，闵默而不以告人，故其案如飘风阴火，随时灭没，而世莫知也。一二上工，诊脉审、运针当、处方慎，又遇其人之福浓而算长者，会逢其适，而痿者立起。于是乎喜谈而乐道之，或以为得效，或以为经验，笔之为书，而立之为案。自宋讫今，凡几百家。传其术者宝其方，神其术者鳃鳃焉转相告语，随随然贴耳而听受。杭子曰：嘻，甚矣，其沾沾自喜也。以阴阳而论，人有二十五，生是人即有是病，有是病即有是医。医者，知其人、知其时、知其脉，因势而利导之。黄帝、扁鹊去人不远也，不读黄帝、扁鹊之书，而欲试黄帝、扁鹊之术，死者不能使之生，而生者即可致之死。语云：学医则大费。人之类多至二十有五，而医之杀人，则一日不学而已。学之道何从？则曰：读黄帝、扁鹊之书而已。黄帝存乎？曰：死矣。扁鹊存乎？曰：死矣。类案俱在，是发明其书之旨也。类案传，虽谓黄帝，扁鹊至今不死可也。篁南江氏，汇集前哲之案而刊之，吾友魏玉横氏又从而广之。粗工观之则以为己陈之刍狗，而杭子观之则以为医学之蒙求，何也？玉横氏能读黄帝、扁鹊之书者也。合土者必有其范，伐柯者必有其则。以是为学医者之范与则而思过半矣，医案云乎哉。

　　仁和杭世骏撰

　　王序

　　魏柳洲先生辑《续名医类案》六十卷，脱稿未久，先生寻逝。幸已邀录四库馆书，不致散佚。《提要》病其芜杂潦草，如脚门载张文定患脚疾，有道人与绿豆两粒而愈一条，谓断非常食之绿豆。余按此特绿豆下夺一大字耳。盖言得药如绿豆大两粒，与虫门浦南人一案，正相似也。然究不知其为何药。如肿胀门邱汝诚案、目门周汉卿案之类，共有十余条，皆不必选者。至于语怪，不止接首回生也。如邪祟门金剑峰子、蔡石户、章安镇诸案，及元载挑酒魔、蓬头驱劳虫之类，皆可从删。重出之案亦有十多条，且有自注未选入而仍编入者。其脱简舛讹尤难仆数。而附载己案，并不注明，直至三十六卷产后颠狂条始标姓字。况卷首无序无目，显为草创之初稿而未经删定之书也。余悉点出，并为补目，厘订三十六卷。定州杨素园大令，意欲付梓而为时事所阻，爰附其略于此，以俟大雅教正。

　　咸丰三年癸丑仲冬后学王士雄书于潜斋同治二年癸亥秋中湖州凌德嘉六（同客上海助校记）

　　重刊《续名医类案》序

　　医之有案，如史之有传，不仅为医者传也。考诸史有方术传，医列其中，往往详叙其人，而方术顾略焉，体例宜尔也。自宋·张杲作《医说》十卷，始论列古今诸医，考其得失矣。有明。江 父子，撰《名医类案》十二卷，凡二百五门，往古治验方论，多所摭拾，每附评骘于下，辨证亦颇允洽，故得与《薛氏医案》、《石山医案》，同为国朝子部所收。乾隆中，浙人魏玉横以医名，病其未备也，广为《续名医类案》六十卷。江书所漏，补载不少，而明以来为尤悉。虽采摭繁富，不免芜杂。而援据既多，变证咸备，堪资考核。条下附注，辩正尤详。实足称黄歧之功臣，青囊之盛业。初得徽歙鲍以文刊行之，不胫而走者百余年。兵火后，板不存，藏是书者且罕矣。彭小皋观察，耽书史，善校雠，心精力果，雅与知不足斋主人埒。自来粤东所藏，沾溉士林，辉光治谱之书，靡不精刻而广布。兹更以活人寿世书，重付剞劂，其宏济为何如哉？书将成，特以后序见诿。

　　猷不文，何足叙是书，顾于医则尝从事焉？窃谓史以裕经济，医以寄死生，皆用以治人，而非徒记姓名之学也。

　　取精华，弃糟粕，审择而善学之，医何独不然？若第论医之为道，则杭堇浦、余秋室两先生固言之详且尽矣。

　　光绪十二年岁在丙戌皖泾潘骏猷并书于岭西官廨

　　卷一

　　伤寒

　　许叔微云：有病伤寒，身热头疼。余视之曰：邪在表，此表实症也，当汗之以麻黄汤。或问曰：伤寒大抵因虚，故邪得以入之。邪在表，何以云表实也？予曰：古人称邪之所凑，其气则虚；留而不去，其病则实。

　　盖邪之入人也，始因虚入，邪居中反为实矣。大抵调治伤寒，先要明表里虚实，能明此四字，则仲景三百九十七法，可立而定也。何以言之有表实、有表虚、有里实、有里虚、有表里俱实、有表里俱虚？仲景麻黄汤之类，为表实而设也。桂枝汤之类，为表虚而设也。里实则承气之类是也，里虚则四逆之类是也。表里俱实，所谓阳盛阴虚，下之则愈也。表里俱虚，所谓阳虚阴盛，汗之则愈也。常读《华佗传》，有府吏倪寻、李延，其症俱头痛身热，所苦正同。佗曰：寻当下之，延当发汗。或难其异，佗曰：寻外实，延内实，故治之异耳。（外实、内实，汗卞倒施，疑有误。此可当伤寒总论。）

　　一人初得病，四肢逆冷，脐下筑痛，身痛如被杖，盖阴症也。急服金液、破阴、来复等丹，其脉遂沉而滑。沉者，阴也；滑者，阳也。阴病得阳脉者生。仍灸气海、丹田百壮，手足俱温，阳回得微汗而解。或问滑沉之脉，如何便有生理？曰：仲景云，翕奄沉名曰滑。何谓也？沉为纯阴，翕为正阳，阴阳和合，故名曰滑。

　　古人论脉滑，虽曰往来前却，流利旋转，替替然与数相似，仲景三语而足也。此三字极难晓。翕，合也，言张而复合也，故曰翕为正阳。沉、言忽降而下也，故曰沉为正阴。方翕而合，俄降而沉，奄为忽忽间。仲景论滑脉，可谓谛当矣。其言皆有法，故读者难晓，宜细思之。（可作伤寒论读，治阴症指南。）

　　一人病伤寒下利，神昏多困，谵语，不得眠。或者见下利，便以谵语为阴虚症。许曰：此亦小承气症。众骇曰：下利而服小承气，仲景之法乎？许曰：此仲景之法也。仲景曰，下利而谵语者，有燥粪也，属小承气汤而得解。予尝读《素问》云：微者逆之，甚者从之；逆者正治，从者反治。从多从少，视其事也。帝曰，何谓反治？岐伯曰，塞因塞用，通因通用。王冰注云：大热内结，注泻不止，热宜寒疗，结热须除以寒，下之结散利止，则通因通用也。正合于此，又何疑焉？（引经论治，了如指掌。治里症法。）

　　一人患伤寒五六日，头汗自出，自颈以下无汗，手足冷，心下痞闷，大便秘结。或见四肢冷，又汗出满闷，以为阴症。诊其脉沉而紧，为少阴症多是自利，未有秘结也。此症半在表半在里，投以小柴汤得愈。仲景谓四肢冷，脉沉紧，腹满，全似少阴。然大便硬，头汗出，不得为少阴。盖头者三阳同聚，若三阴止胸而还，有头汗出，自是阳虚，故曰汗出为阳微，是阴不得有汗也。若少阴，头有汗则死矣。故仲景平脉法云：心者，火也。明少阴则无头汗者可治，有汗者死。心为手少阴，肾为足少阴，相与为上下，惟以意逆志者斯可得之。（治半表半里法。）

　　一人患伤寒，得汗数日，忽身热自汗，脉弦数，心不得宁，真劳复也。诊之曰：劳心之所致，神之舍未复其初，而又劳伤其神，营卫所以失度也，当补其子，益其脾，解其劳，庶几得愈。授以补脾汤，佐以小柴胡汤，解之而愈。补脾汤：人参、白术、甘草、橘皮、青皮、干姜各等分。（伤寒之后，防有余热，干姜、白术尚宜斟酌。）

　　侯国华病伤寒四五日，身微斑，渴欲饮。诊之，沉弦欲厥，阴脉也。服温药数日不已，又以姜、附等药，觉阳微回，脉渐生。因渴，私饮水一杯，脉退。又见头不举，目不开，问之，则犯阴阳易。只与烧 散连进二服，出大汗，两昼夜而愈。（阳易治法。）

　　《衍义》治伤寒汗不出搐脚法：用海蛤粉、乌头各二两，穿山甲三两，为末，酒糊为丸，大一寸许，捏匾，置患人足心下。擘葱白盖药，以帛缠足，坐于暖室，取热汤浸脚至膝下。久则水温，又添热水，候遍身汗出为度。凡一二日一次，浸脚以和为度。（外治取汗法。以上俱《医学纲目》。）

　　张子和曰：予之常溪，雪中冒寒入浴，重感风寒，遂病不起。但使煎通圣散单服之，一二日不食，惟渴饮水，亦不多饮。时时使人捶其股，按其腹，凡三四日不食，日饮水一二十度。至六日，有谵语妄见，以调胃承气汤下之，汗出而愈。常谓人曰：伤寒勿妄用药，惟饮水最为妙药，但不可使之伤，常令揉散，乃大佳耳。至六七日，见有下证，方可下之，岂有变异哉。奈何医者禁人饮水，至有渴死者。病患若不渴，强与水饮亦不肯饮也。予初病时，鼻塞声重，头痛，小便如灰淋汁。及服调胃承气一两半，觉欲呕状，探而出之，汗出 然。

　　须臾下五六行，大汗，一日乃瘳。当日饮水下，则痰出约一二碗。痰即是病也，痰去则病去矣。予时年六十一岁。（伤寒初起在表时，速以麻黄汤解之，则不至成下证。否则二三日后便入里，不得不用承气矣。子和此案俱得法，惟解表略缓，故须继以承气耳。）

　　焦百善偶感风寒，壮热头痛，其巷人点蜜茶一碗使啜之。焦因热服之讫，偶思张语曰：凡苦味皆能涌，今兼头痛，是病在上。试以箸探之，吐毕，其痛立解。

　　孙兆治俞伯道，忽患微热，心下满，头痛，汗不能解。众医以为温病，用表。有谓食在膈者，治之不愈。

　　召孙至，用半夏茯苓汤。问其故，曰：头有汗，心下满，非湿症，乃水结胸也。小便既去，其病乃愈。且如湿气心下满，自当遍身有汗。有食心下满，岂得有汗？若言是表，身又不恶寒，疼痛，表症何在？故凡水结胸，头必有汗。（出《伤寒口诀》。）

　　窦材治一人，患肺伤寒，（别名。）头痛发热，恶寒咳嗽，肢节疼，脉沉紧。服华盖散、黄 建中汤略解。

　　至五日，昏睡谵语，四肢微厥，乃肾气虚也。灸关元百壮，服姜附汤，始汗出愈。（作虚治。）

　　一人伤寒，昏睡妄语，六脉弦大。窦曰：脉大而昏睡，定非实热，乃脉随气奔也。强为之治，用烈火灸关元穴。初灸，病患觉痛，至七十壮遂昏睡不痛。灸至三鼓，病患开眼思饮食。令服姜附汤，至三日后，方得元气来复，大汗而解。

