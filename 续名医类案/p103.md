<!-- { "loadSidebar": true } -->
　　陆肖愚治李安吾正室不育，乃纳外家则俱孕，生子出痘，正者死，而外家者生，悲愁弥月，遂胸胁胀痛，每卧必令人于背上捶之良久，方得就枕片时，卧不能仰，仰则气涌而喘，食减肌消，月事数月不行。脉之，寸沉而数，关沉而滑，尺沉而弱。脉与病应，此郁火成痰之症也。用调气养荣汤加白芥子，倍霞天曲，数剂，胸胁少舒，可仰卧矣。第大便五日不行，小腹胀急，与滚痰丸二钱。又虑元气不足，改用补气养荣汤二剂，大便去燥矢数枚，后出皆痰积，胀痛减。后与补药间服月余而安。

　　吴逊斋体肥，素有酒积，胃脘作疼，近又肢节疼，而下体更甚。或以为风，用史国公酒疗之，时作时止。改用虎潜、河车等丸，则疼处且肿。脉之，六部皆缓滑，而关稍带弦。此湿痰流注关节而痛，非风亦非虚也。治法宜先用丸剂，清中宫之积痰，继用煎剂，疏筋络之壅滞，则肢节之痛除，而胃脘之疼亦愈矣。根据法服之果然。丸方：霞天曲、山楂、橘红、白术、茯苓、枳实、神曲、竹沥，打糊为丸，食远白汤送下。煎方：苍术、苡仁、半夏、南星、白芥子、威灵仙、秦艽、炙甘草、青木香，煎成入酒一小杯，半饱时服。

　　潘元石怒后纵饮，遂患吐逆，饮食半留半出，甚则呕物如褐色，胸胁胀痛彻背。或以翻胃治之，反潮热烦躁。又以肺痈治之，饮食减而呕，服益甚。或见吐出之物，谓肺烂矣。诊之，见其肌肉未消，声音不改，两寸滑数，左关弦，右关滑，两尺寸平，曰：此非坏也，第为郁怒所致耳。怒则血菀于上，与痰胶结，浊阴不降，而胀生焉。法当涌之，用常山五钱，红花五钱，酒二碗煎一碗，令通口服之。一涌而出，初见褐色痰块，后多紫黑，约有盆余，胸膈顿宽，背亦不痛，不作呕矣。再以清气养荣汤，调理而愈。

　　陆祖愚治沈振宇外家，患郁痰郁火症，医咸谓不起矣。诊之，形容枯槁，咳咯涎沫，六脉沉滞，隐隐似有似无，重按至骨，或有力，或无根，或迟或数，已饮食不进，似胃气将绝者。但自能坐起，声音响亮，知为痰涎壅隔，血气凝塞，故脉亦不流通耳。用二陈加蔻仁、苏子、黄连、白芥子、贝母、石菖蒲等味一剂，未效。再诊，闻病患喜闻爆竹、硝黄之气，遂于前方加姜汁、竹沥，每剂入牛黄半分调服，症脉渐起，再与加减。六日后进苏合丸一丸，能饮粥。再与六君子加减，调理月余而安。

　　李江州因下第归，饮食不思，精神倦困。医谓远归久旷，投以补剂，胸膈痞塞，大便艰难，不寐。又与养血安神，烦躁而小腹胀满。诊之，见其面容昏滞，六脉沉滑，乃以枳实、黄连、栝蒌、陈皮、贝母、槟榔、元明粉，兼服润字丸三钱，半日未应。又以前丸二钱催之，良久腹中鸣，转下矢气，去稠粘臭秽，五色错杂，约半桶，顿快。继以前汤丸少少与之，两三日间，粪微黄。改用参、术、归、芍，健脾养血，调理而安。

　　费表嫂患胸之下、脐之上温温作痛，可揉可按，凡温中、消导、清火，历试不效。诊之，六脉沉弦而滑，以痰治之，数剂而痛止。精神未复，而劳于女工，且患血崩，食入不化，迁移数日，胸腹肿胀，其热如火，汤药难投，致呻吟不绝，人事不省。脉之，寸关沉伏不见，而尺尚沉滑有神，曰：以沉痰之为祟也，元气虽弱，痰结不得不通。徐灵胎谓人虚症实，不必顾忌，但急去其实，则精神自复，此类是也。用滚痰丸徐徐投之，至半夜胸前隐隐有声，五更下稠痰盆许，神气顿苏，胸膈少利。再以养荣合二陈，调理半月而愈。

　　张宇清少时体羸多病，专主温补，病愈而火症时发。乃滋水制火，其疾如失，六味之力也。迨壮年肥盛，湿痰酝酿于中，仍滋阴不彻。六旬外痰症陡发，复以六味加二母、归、芍、麦冬，服后痰涎壅塞，四肢厥冷，口开眼合，人事昏沉。诊之，六脉洪滑而数，遂用加味导痰汤，继之苏合丸，两剂才觉精神清。问用何药？以前方告。乃怒曰：我生平最忌燥剂，岂可服此！今后断不可用。乃郎心知父之非，每日以地黄汤一剂与验过，暗以导痰之药以进，病愈后洞悉前情，不胜歉仄。

　　孙文垣治李古愚，每食后即大便，腹皮稍胀急，胸膈饱闷，服参、术则痞闷愈甚，小水清长。脉之，左寸涩，右寸滑，按之如黄豆大且鼓指，关尺皆弦小，左手迢迢有神。据脉乃积痰郁于肺而莫能出，以致大便之气不固也。当效丹溪治乃叔用吐法，吐去上焦痰积，大便自实矣。先用苦梗、萝卜子各三钱，白豆仁、橘红、山栀各一钱，以川芎五分，生姜三片，葱三根，水煎服之取吐。服半时许吐出清痰，恶心未已，乃痰积胶固，未易出也。又用萝卜一合擂浆水，加蜂蜜，与半碗饮之，始吐胶痰二碗许。平日每小水则大便并行，吐后小水始能单去。连三四次，胸腹觉舒。初亦以吐为惧，至是豁然称快。大便五日一行，再以二陈加白术、旋复花、麦芽，调理全愈。

　　李士材治章给谏，暑月心中大痛。医与香薷饮，痛转增而寸口弦急，此痰食交结也。服砂仁、二陈二剂，痛虽略减，而困苦烦闷。更以胃苓汤加半夏二钱、大黄三钱，下黑矢数枚，痛减三四。仍以前汤用大黄四钱，下胶痰十余碗始安。

　　徐主政劳且怒后，神气昏倦，汗出如浴，语言错乱，危困之极，脉大而滑且软，此气虚有痰也。用补中益气汤料，并四剂为一剂，用参至一两，加熟附子一钱，熟半夏三钱，四日稍苏。更以六君加姜汁一钟，服数日，兼进八味丸，两月而安。

　　王郡侯患痰嗽，辄服清气化痰丸，渐至气促不能食。李曰：高年脾土不足，故有是症。若服前丸，则脾土益弱矣。投以六君子汤加煨姜三钱，益智仁一钱五分，十剂而痰清。更以前方炼蜜为丸，约服一斤，饮食乃进。

　　朱文学遍体如虫螫，口?糜烂，朝起必见二鬼，执盘食以献。向李泣曰：某年未三十，高堂有垂白之亲，二鬼旦暮相侵，必无生理。诊其寸脉乍大乍小，意其为鬼祟，细察两关弦滑且大，遂断以痰。投滚痰丸三钱，虽微有所下，而病患如旧。更以小胃丹二钱与之，复下痰积及水十余碗，遍体之痛减半，至未明早鬼亦不见矣。更以人参三钱，术二钱，煎汤服小胃丹三钱，大泻十余行，约二十碗许，病若失矣。乃以六君子为丸，服四斤而愈。

　　张路玉治一燕人，体肥痰盛，善肉善饮，患痰鸣喘嗽数年，食伤恒发，发则六脉迟滑，时见歇止，声如拽锯，遍地皆痰。每岁或一二发，或三五发，深秋初冬尤甚，遂用倒仓法，（此亦可用滚痰丸治之，倒仓法未可轻试也。）自言肢体皆轻，症遂愈。二年后因不禁牛肉复发，然其势较前不过十一，是亦不慎口腹所致耳。

　　郭邑侯夫人，素有败痰失道，左右两胁俱有结块，大如覆杯，发则咳嗽喘逆，腹胁掣痛，六脉至促，按之少力。用六君子汤加胆星、枳实、香附、沉香二剂，服之大吐稠痰结垢一二升。因呕势太甚、促往诊之。至则呕吐已宁，脉息调匀，不必更药矣。

　　黄履素曰：立斋治痰，每言肾虚水泛为痰，法当补肾。予壬申秋咳嗽多痰，自知因于色，遵先生法，恪服六味丸，更不治，痰嗽月余竟愈。时师治痰，最忌用熟地，以为腻膈，是乌知个中妙理哉！龚子才治周藩海甥阳生，患痰嗽喘热，左足肿痛，日轻夜重，每年发一二次，已三十年，遍治勿效。诊之，左微数，右弦数，此血虚有湿痰也。以四物汤加苍术、黄柏、木瓜、槟榔、木通、泽泻，空心服，以治下元；茯苓补心汤卧时服，以治上焦。各三服而愈。后以神仙飞步丸空心服，清气化痰丸临卧服，各一料全愈。

　　张三锡治一中年妇，每夜发热，天明方止，症兼恶心不食，肢倦，且云体素肥，今渐消瘦。因忆古人有言，昔肥而今瘦者，痰也。痰滞中宫，阻碍升降，宜乎不食，且作恶心痞闷。血无所滋，因而不足，故夜热，乃以二陈治痰，参补其中气，枳实、麦芽宽中，香附、炒栀子清火，柴胡退热，凡二十剂，间服橘半枳术丸，一月愈。后进人参汤，体渐复旧。

　　一人素肥盛，半年渐瘦，两膝与背互痛，两尺沉滑。古人有言，昔肥今瘦者，痰也。遂以加减豁痰汤，连进数服。一日食后偶作恶心，乃以瓜蒂散一钱投之，吐稠痰半升而愈。

　　朱丹溪治一人，项强痛不可忍，不可以回顾，作痰客太阳经之症治之，用二陈汤加酒芩、羌活、红花，服后二日而愈。

　　张路玉治吴别驾夫人，患痞眩呕逆。向因下体畏寒，肢体麻木，久服八味、参、附不彻。六脉弦滑，按之则濡，此中焦素蕴痰湿，阳气不能周于四末之象。得桂、附辛热之力，有时虽可暂开，究非真阳之虚，且有地黄之滞，所以痞晕漫无止期。遂与《局方》七气加沉香，一服豁然，再剂神爽食进而安。

　　薛立斋治一儒者，脾肾素虚而有痰。或用导之之法，痰甚作渴，头晕烦热。谓中气虚弱而变症，用补中益气汤而愈。后劳役发热，此气虚不能上升也，用前汤加蔓荆子而愈。后又劳神，畏见风，四肢逆冷，口淡痰多，此脾气虚寒真病，以六君子加炮姜、肉桂而愈。

　　一男子素肾气虚而咳痰，亦用导痰之法，虚症悉具，痰涎上涌，小便频数。谓足三阴虚而复损也，朝用补养脾气汤，培养脾肺之虚气，夕用六味丸加五味子，收敛耗散之精而愈。

　　大尹陈克明导痰后痰益多，大便不实，喜极热饮食，手足逆冷。谓命门火衰而脾肺虚寒，不能摄涎归源，用六味丸而愈。

　　进士张禹功饮食停滞，胸满吐痰。或用药导之，痰涎上涌，眩晕热渴，大便秘结，喜冷冻饮料食，手足发热。谓肾水虚弱，津液难降，败液为痰，用六味丸而愈。

　　儒者杨文魁，素唾痰，诸药不应。服牛黄清心丸、吐痰甚多，或头晕，或热从胁起。左脉洪大有力，右脉浮大而无力，薛曰：此三阴亏损，火不能归源。用补中益气加麦冬、五味，及加减八味丸，补其化源而愈。

　　（雄按：三阴亏损，补中益气汤何得浪施？）

　　秋官张碧崖，面赤作渴，痰甚头晕。此肾虚水泛为痰，用地黄丸而愈。

　　仪制贺朝卿，吞酸胸满，痰盛作泻，饮食少思。用清气化痰等药，前症益甚，两膝渐肿，寒热往来。谓脾胃虚，湿热下注，用补中益气倍参、术，加茯苓、半夏、炮姜而愈。

　　考功杨林庵，呕吐痰涎，胸腹胀痛，饮食少思，左关脉弦长，按之微弱。此木克土，用六君子加柴胡、山栀、木香而愈。

