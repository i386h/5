<!-- { "loadSidebar": true } -->
　　二守陈子忠，饮食少思，吐痰口干，常服二陈、枳实、黄连之类，脾胃受伤，乃问于薛。薛述东垣先生云：脾胃之症，实则枳实、黄连泻之，虚则白术、陈皮补之。彼遂以二味等分为丸常服，由是多食而不伤，过时而不饥。

　　赵以德云：予近治一男子，肩井后肿痛，身热且嗽，其肿按之不坚。此乃酒痰流结者，遂用南星、半夏、栝蒌根、芩、连、竹沥作煎饮，烧葱根敷肿处，另用芥子、白矾作小丸，就煎药吞二十丸。服后痰随嗽出，半日约去三四碗，病即愈。（同上。）

　　罗成之既得丹溪之学，归隐崇明。三沙张太尉士诚，患痰疾气怔忡，诸名医治疗不效。迎成之诊之，主以倒仓法，张卒用其方，诸病悉除，赐劳甚浓。（《医史》。同上。）

　　陆养愚治孙景阳室，年近五旬，向患痰火，发则头空眩晕，饮食减少，旋发旋愈，盖有年矣。近发转甚，将及月余。诊之，六脉洪滑而数，按之无力，肢冷面赤，肌肉黄瘦，不时眩晕，甚则昏不知人，水谷不进。其似不可攻，然其脉来有神，当弃症凭脉。乃用枳实、栝蒌、胆星、贝母、芩、连、橘红、牙皂，入姜汁、竹沥服之，吐痰数碗，四肢渐温。再用川牛黄五分，配以蜡丸，顿服三丸，徐徐频饮竹沥催之，腹响后服润字丸三钱，便垢秽若干，病顿减。后以清火消痰、健脾养血，调理而安。

　　吴淑止室，躯体壮盛，自来有痰，初退场门时稀白澄清，唾地良久反极稠腻，过劳即眩晕昏冒，近则两三日一发，始则叫号，既而昏愦，角弓反张，食顷乃苏，四肢厥冷，胸腹满硬，六脉如细而且涩。以为寒痰凝滞中焦，用二陈导痰汤，半夏与四五钱，服后一夜不安，痰壅愈甚，口舌燥渴。因想脉症不同，此当弃脉从症，改用贝母、芩、连、桔梗、花粉、前胡、胆星、栝蒌、竹沥、姜汁煎汤，吞润字丸五分，数服后，胸膈柔软，昏晕已除。大便数日不行，用滚痰丸三钱不应，又以润字丸三四钱催之，始得更衣，症减半。两日后遂晡热，唇红面赤，干唾无痰，胸膈不畅，竟似弱症，乃清晨服丸药，生地、麦冬、银柴胡、黄连、知母、鳖甲、秋石、归、芍、杜仲，食后服煎药，半、贝母、黄连、楂、橘、枳、术、前胡、花粉、白蔻仁。如是出入增损，养血顺气，清火消痰，两月全愈。

　　薛立斋治一男子，素耽浓味，胸满痰盛。此膏粱之人，内多积热，与法制清气化痰丸而愈。彼以为有验，修合馈送，脾胃虚者无不受害。

　　一妇人元气素弱，痰气时作，或咽间不利，或胸痞等症。以为郁结伤脾，以加味归脾汤治之而愈。后遇大怒，前症仍作，惑于众言，以为痰饮，妄用祛痰之剂，吐泻数次，变诸异症，口噤不省。薛以为脾胃复伤，日用六君子一剂，米饮浓煎，常服匙许。至四日渐进粥食，乃服前药，间以归脾和其胃，调养两月余，诸症悉愈。

　　傅青主治一老人，患痰涌喉间，气不得出入其间，具棺待殓。先生诊之曰：不死。令捣蒜灌之，吐痰数升而苏。（刘绍 《九畴古文》。）

　　王肯堂曰：予初喜唾痰，愈唾愈多，已而戒之，喉间梗梗不可耐，辄呷白矾汤数口，咯入口中，用舌搅研令碎，因之而漱之百余，津液满口。即从鼻中吸气，咽下以意送至丹田，默存少顷，咽间清泰。如未清再漱再咽，以化尽为度。方咯出时，其味甚咸，漱久则甘。世人乃谓瘀浊之物，无澄而复清之理，何其谬哉。吾尝渡河，见舟人掬浊水而入之瓮，糁入矾末数分，实时澄清，此可悟治痰之法也。

　　丹阳贺鲁庵，年七十余，膈间有不快，饮食少思。初无大害，就医京口，投以越鞠丸，清气化痰丸，胸次少宽。日日吞之，遂不辍口，年余困顿不堪。僦舟来访，问脉于王，则大肉已脱，两手脉如游丝，太溪绝不至矣。见王有难色，因曰：吾亦自问必死，但膈满太甚，大便秘结不通，殊以为苦，但得少宽，即瞑目无憾也。

　　因求王疏方，以至亲难辞，教用人参、白术之类，大剂进之，少竟如厕，下积痰升余，胸膈少宽矣。更数日而殁。盖此二方乃时师常用之物，本欲舒郁，适增其痞，本欲清痰，适速其毙，岂可恃哉！薛立斋治一人，胃弱痰盛，口舌生疮。彼食滚痰丸愈盛，反泻不止，恶食倦怠。此胃气受伤也，以香砂六君子汤，数剂少可。再以补中益气汤加茯苓、半夏，二十余剂而愈。夫胃气不足，饮食不化，亦能为痰，补中益气，乃治痰之法也。苟虚症而用峻利之剂，鲜不危矣。

　　施沛然治莫进士公谟，患痰嗽，日吐痰数盂，形体瘦削。佥曰火症，纯用柔剂。诊之曰：此肝木乘脾也。

　　脉浮而关弦，面黄而鼻青，补之则瘳，泻之则剧。用六君子加炒芍、姜汁制连二剂。不信，仍用山栀、黄柏之类，更教以猪首佐饔飧。施曰：三日大泻，绝粒奈何？经曰阴剂柔胜积凝，为洞泄寒中之属，则真火微而荣卫至。三日后大泻脉脱，鼻息如冰，口不能言。彼医曰：脉脱矣，大势其在今日乎！急投附子，或可救也。曰：无庸。昨栀、柏，而今附子、乌附，何冰炭反掌耶？寒凉过剂，脾气大伤，食复滞之，按之则楚。先取山楂作液少服，旋进独参汤。

　　沈明生治玉峰李嘏侯之恙也，病萌于已亥夏风鹤之惊，至九月间夜读，忽觉神思昏沉，中心若坠，嗣后怔忡不已。一友见其素禀清弱，勤于铅椠，虚症昭然，劝令服参，越两月困怠转加，眩晕特甚。则以参少力薄，故益至五钱一剂，约三四两，后见病日深，辍参勿服。历叩医家，或以为阴火亢盛，当成劳瘵者。或谓其冬得春脉，当其时不能再见者。或断之终至癫痫者。医更药杂，岁将暮矣。延诊曰：从前所议皆不误也。所以不即愈者，未治痰也。今当专事豁痰，徐议其虚可耳。遂用二陈汤加钩藤、菖蒲等味，渐进煎剂。书一案云：思虑伤神，痰乘包络，以致虚灵之宰不获自持，时觉心绕千丝，时觉腹无一物，独处则万绪纷纭，临事则五色眩瞀，痰上逆也。痰为火扰，夜卧难宁，痰助阳明，多食不饱，流于精道则梦失，见之脉候则滑弦。治宜先标后本，驱其壅闭，俾神明之官，仍安厥位。继以补血养心，庶滋润之品，不致泥膈，而余 不治自愈矣。归芍宁神至宝丹一料送服，入春全愈。

　　钱国宾治无锡刘元女，咳嗽吐痰，气短经闭，骨瘦如柴，但不夜热。以新婿不相顾，病益剧。刘延诊以决死生。六脉结滞，或五七至中一止，十余至中一止，两更实实。凡劳症脉当芤细、弦牢、短促，今见痰脉，非劳脉也。以导痰汤，枳实、半夏、胆星、苍术、茯苓、陈皮、白芥子各一钱，甘草三分，加熟大黄二钱，二三剂，下痰少许。身体困极，以参汤调理渐安，令服八珍汤而愈。

　　刘云密曰：愚于戊戌岁冬深，终之气主气寒水，既与司天相合，而客湿土，又与在泉相合，更加于主气寒水之上，其病于阳气甚矣。气乃肺主之，故肺易受寒邪。既病于主气之肺阳，阳气益不得施化，而水中之阳化更微，致湿淫滋患。故湿痰生聚于胃而不行，是湿痰愈覆其阳，则肺生郁热，遂口舌为燥，而肺所治之上焦亦俱不爽，且移于所合之大肠而化风矣。治之者宜麻黄、杏仁辈以散寒，炒干姜、制白术以除湿。第所郁之火，骤以姜、术投之，适益其势耳。乃散寒以麻、杏，而除湿暂用二陈，加南星乃入蛤粉于中，以镇阴僭而散阳郁，其痰渐化而热亦行。徐以干姜、白术辈理中，乃得全愈。

　　卷十六

　　饮

　　孙兆治俞伯道，忽患微热，心中满，头有汗不能解。众医以为湿病用表药，有谓食在膈者，治之皆不效。

　　召孙至，曰：用半夏茯苓汤遂瘥。众问故，曰：头有汗，心下满，非湿症，乃水结胸膈也。水既去，其病乃愈。

　　且如湿气心下满，自当遍身汗。若有食心满，头岂得有汗？若言是表，身又不疼不恶寒，表症何在？故凡水结胸膈胁，头必有汗耳。（雄按：此案已列卷一伤寒门。）

　　张子和曰：有一妇人年三十余，病滑泄经年。皆云虚中有积，以无忧散，五七日一服，至二十服不效。又服缠积丹、软金丹丸，诸药皆不效。其人服药愈速，病势愈甚，饮食日减。人或谓曰：此休息痢也，宜灸中脘，及左右穴也。下气海及膀胱穴，以三里引之，每年当冬至日、夏至日灸之，前后计万余壮。忽门外或者曰：此病我屡识，盖伤饮之故。即日桃花正开，俟其落时，以长棘针刺之，得数十萼，勿犯人手，以白面和作饼子，文武火烧令熟，嚼烂以米饮汤下之。病患如言，服之不一二时，泻如倾。前后六七日，计数十行，昏困无所知觉，惟索冷水徐徐而饮。至六七日少省后，食日进，神日昌，气血日和，不数年生二子。

　　子和治郭敬之留饮，面目浮肿，不能食，脚肿连肾囊痛，先以苦剂涌之，后以舟车丸、浚川散泻之，病去如拾遗。又一田叟姓杨，其病呕酸臭水十余年，本留饮，诸医皆以燥剂燥之，中脘脐 以火艾燔针刺之，疮未尝合。张以苦剂越之，其涎如胶，乃出二三升，谈笑而愈。

　　李七老病涌水症，面黄而喘，两足皆肿，按之陷而复起，行则濯濯有声，常欲饮水，不能睡卧。张令上涌去痰而汗之，次以舟车丸、浚川散下之，以益肾散复下之，以分阴阳利水道之剂调之，水尽瘥。

　　一妇从少年时，因大哭罢，饮冰困卧，水停心下，渐发痛闷，咸以为冷积，治以温热之剂，及禁食冷物，一闻茶气，病辄内作。如此数年，燎灸烧艾，疮孔数千。十余年后，小大便秘闷，两目如昏，积水转甚，流于两胁，世谓水癖，或谓支饮， 、漆、棱、莪攻磨之药，竟施之矣。食日衰，积日茂，上至鸠尾，旁至两胁及脐下。但发之时，按之如水声，心腹结硬，手不可近者，月发五次，甚则欲死，已二十余年。张诊其脉，寸口独沉而迟，此胸中有痰。先以瓜蒂散涌痰五七升，不数日再越痰水及斗，又数日上涌数升。凡三涌三下，汗如水者亦三，其积皆去。以流湿饮调之，月余大瘥。

　　中丞常子正苦痰饮，每食饱或阴晴节变，率十日一发，头痛背寒，呕吐酸汁，即数日伏枕不食，服药罔效。

　　宣和初为顺昌司录，于太守蔡达道席上，得吴仙丹方服之，遂不再作。每遇饮食过多，腹觉满胀，服五七十丸便已。少顷，小便作茱萸气，酒饮皆随小水而去，前后痰药甚众，无及此者。用茱萸汤泡七次，茯苓等分为末，炼蜜丸梧子大，每热水下五十丸，其效如神。（《朱氏集验方》、《本草纲目》。）

