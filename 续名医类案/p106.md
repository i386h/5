<!-- { "loadSidebar": true } -->
　　潘埙曰：余昔年脾胃受病，每日申未时饭，至二鼓食消方寝，夜半睡醒，嗳气吞酸，糟粕乘气浮上，起坐摩娑久之复寝，漫服枳术平胃散，或分消，或疏导，久不效。自思年六旬外，恐脾胃弱，不能运化，却去晚餐，凡粘硬果物及湿热酒面，一切不入口，不知何以致此？因读东垣脾胃泻论，乃知阳气下陷，阴火上冲，脾胃不实故耳。得一方曰：补脾胃泻阴火升阳汤，药品主佐在本方，并服药时日，所宜所忌，切中病情。又读调理脾胃治验，谓不可用淡渗之剂，抑遏阳气，反助阴邪，必加升阳风药，以羌、独活、升麻、防风、炙甘草根，截入煎药，水煎服。乃根据方服之，片时后阳气缕缕而上，不数日阴火渐伏，脾胃实而愈。

　　高鼓峰治杭人沈孟嘉妻，患吞酸膈痛屡年矣，肌肉枯削，几于绝粒。诊之，六脉细数，此木乘脾土也。先投六君子汤加炮姜十余剂，觉吞酸减半。继用补中益气汤加半夏、炮姜，十余剂而吞酸尽去，膈痛亦除。次用归脾汤倍木香，加炮姜，吞八味而全愈。

　　薛立斋治一妇人，饮食后或腹闷，或吞酸，自服枳术丸，饮食日少，胸膈痞满，腿肉酸痛，畏见风寒。或用养胃汤，腿痛浮肿益甚，月经不行。此郁结所伤，脾虚湿热下注。清晨四君子汤、芎、归、二陈，午后以前汤送越鞠丸，诸症渐见愈。又用归脾、八珍二汤兼服，两月余而经行。

　　一妇人胸满少食，或腹胀吞酸，或经候不调，此中气虚不能施行化也。用补中益气加砂仁、香附、炮姜，而进饮食。更以六君，芎、归、贝母、桔梗，而经自调。

　　一妇人饮食少思，胸中嘈杂，头晕吐痰。此中气虚而有热，用六君子汤加黑山栀、桔梗而愈。后因劳碌，头晕发热，吐痰不食，用补中益气加半夏、茯苓、天麻而痊。

　　一妇人中脘嘈杂，口中辛辣，或咳嗽吐痰发喘，面色或白或赤。此脾气虚而肺中伏火也，用六君子加山栀、桔梗、柴胡，及炒黑片芩、苓，治之寻愈。

　　一妇人嘈杂吞酸，饮食少思，大便不实。此脾气虚寒而下陷，用补中益气汤加茯苓、半夏、炮姜渐愈，又常服人参理中丸而安。

　　一妇人饮食后嘈杂吞酸。此热郁为痰，用六君子汤送越鞠丸渐愈，又用加味归脾汤而痊。后因怒，两胁胀痛，中脘作酸，用四君子汤送左金丸渐安，仍用六君汤送下越鞠丸而瘥。

　　朱丹溪治一人，因湿热病，呕吐酸水如醋，用二陈汤加姜炒芩、连、苍术、白术、栀子、藿香、香附、砂仁而愈。

　　陈三农治一妇，每食止碗许，稍加，非大便泄泻即噎腐吞酸，腹胀痞闷。此脾虚寒不能化也，用六君子加茱、连、藿香、香附、砂仁、神曲、煨姜而愈。

　　薛立斋治一妇人，饮食少，每碗许稍加，非大便不实，必吞酸嗳腐。或以为胃火，用二陈、黄连、枳实，加内热作呕。曰：末传寒中，故嗳气吞酸，胀满痞闷。不信，仍用火治，虚症并至，月经不止。始信，以六君子加炮姜、木香，数剂元气渐复，饮食渐进。又以补中益气，饮食渐进，加炮姜、木香、茯苓、半夏，数剂全愈。后因饮食劳倦，兼之怒气，饮食顿少，元气顿怯，用前药便加发热，诚似实火，脉洪大，按之而虚，两尺如无。此命门火衰，用补中益气加姜、桂，及八味丸，兼服两月余，诸症悉愈。此症若因中气虚弱者，用人参理中汤，或六君子加木香、炮姜。不应，用左金丸，或越鞠丸。虚寒者加附子，或附子理中汤，无有不愈。

　　一男子虚弱恶食，虽热食亦少，作胀吞酸，日削瘦，服参、苓等药，及灸脾 等穴不应，用八味丸治之而愈。此真气不足，不能生土，虚火上炎之症也。

　　一妇人年二十余，饮食每每因怒气吞酸嗳腐，或兼腿根 疼，服越鞠丸等药不应。此脾气虚，湿气下注而然，以六君子汤、香附、砂仁、藿香、炮姜，数剂少愈，更以六君汤数剂而愈。

　　一男子瘰 已愈，患吞酸，服参、术药不应。彼谓余毒，薛治以附子理中丸而愈。

　　张景岳曰：予向在都中治一 绅，病吞酸，告以为寒，彼执为热，坚持造酒之说，以相问难，莫能与辨，竟为芩、连之属所毙。此见理不真而固执，以致酿成大害者。（选。）

　　卷十六

　　头

　　徐灵胎曰：头风一症，往往本热而标寒。清火之药，固能愈风火轻症。或有寒邪犯脑，及风寒外来，则温散之法固不可略，而外提之法，尤当博考也。

　　凡属形体之疾，皆当兼外治。不明外治之法，服药虽中病，仅得医术之半耳。

　　又曰：头风之疾，轻者易愈。其重者，风毒上攻，络血横逆，重则厥冒，久则伤目，必重剂并外治诸法，方能有效。

　　有人三代不寿，问彭祖。祖观其寝处，果有穴洞当其脑户，令塞之，遂得寿。盖隙风入耳吹脑，则阳气散。

　　头者诸阳所最，以主生也。（《延寿书》。）

　　窦材治一人，起居如常，但时发头痛。此宿食在胃脘也，服丁香丸十粒而愈。（阳明食积头痛。）

　　张子和治南卿陈君，将赴秋试，头痛偏肿连一目，状若半壶，其脉洪大。张出视《内经》，面肿者风，此风乘阳明经也。阳明气血俱多，风肿宜汗，乃与通圣散，入生姜、葱根、豆豉同煎一大盏，服之微汗。次日以草茎入鼻中，大出血立消。（阳明风热头痛。）

　　王定国病风头痛，至都梁求明医杨介老治之，连进三丸，实时病失。恳求其方，则用香白芷一味，洗晒为末，炼蜜丸弹子大，每嚼一丸，二茶清或荆芥汤化下，遂名都梁丸。其药治头风眩晕，女人胎前产后头痛，及血风头痛皆效。（《百一选方》。按：此方惟阳明风热宜之，余不可服。）

　　张大复曰：偏头风之苦，病者不能自言，方亦多岐而罕效。戊申予忽病此，正闷郁时，周叔明以饼法见寄，未服也。五月五日顾民服贻二饼，贴太阳上，一夕良已。法用南星、半夏、白芷，三味等末，烂捣生姜、葱头为饼，不服、不攻、不熏，视诸方更简便也。（《笔谈》。按：此方风痰用之。）

　　姚应凤治严州施盛宇，三载患头痛不可忍。姚曰：法当取首中骨，今八月，时收敛，难猝治。期以明岁春，乃割额探去其骨，出瘀血数升顿愈。（《钱塘县志》。此症似与脑中石蟹略同。雄按：未免涉诞。）

　　龚子才治杜侍御，患头痛如刀劈，不敢移动，惧风怕语言，耳鸣，目中溜火，六脉紧数有力。与酒浸九蒸九晒大黄为末，三钱，茶调服，一剂而愈。（此亦阳明血热为病，病在至高之地，故大黄必用如是制法。）

　　孙文垣治蔡乐川内人，患头痛如刀破，发根少动则痛连满头，痛倒不省人事，逾半时乃苏。通身亦作疼，胸膈饱闷，饮汤水停膈间不下。先一日，因怒吐水数次，蛔虫三条。今或恶风，或恶热，口渴或不渴，而大便秘，脉则六部皆滑大有力，此痰厥头痛也。先以藿香正气散止其吐，继以牛黄黑虎丹清其人事，头仍痛甚。又以天麻、 本各三钱，半夏二钱，陈皮、白芷、薄荷、麻黄、生姜、葱白煎服，得少汗而头痛少止。至晚再服之，更痛止大半，人事未全清。此盖中州痰盛，非下不可，乃用半夏五钱，巴霜一分，面糊为丸，每服三十丸，生姜汤下。下午大便行三次，皆稠粘痰积也。饮食少进，余症差可，惟遍身疼未尽去，改用二陈汤加前胡、石膏， 本、薄荷、枳壳、黄芩、石菖蒲，调理而安。（木盛土衰。）

　　朱丹溪治一人，因浴冷水，发热头痛脉紧。此有寒湿也，宜温药汗之，苍术、麻黄、干葛、甘草、陈皮、川芎。二剂得汗后，知病退，又与下补药，陈皮、川芎、干葛、白术、苍术、人参、木通、甘草，四剂，姜水煎服。（湿热。）

　　一妇人头痛发热而渴，白术、陈皮、川芎、干葛、木通、甘草，水煎温服。（阳明病。）

　　娄全善治一老妇人，头病，岁久不已。因视其手足，有血络皆紫黑，遂用三棱针尽刺出其血，如墨汁者数盏。后视其受病之经，刺灸之，而得全愈。即经所谓大痹为恶，及头痛久痹不去身，视其血络，尽出其血是也。

　　（三阳风热。）

　　李时珍治一人，病气郁偏头痛，用蓖麻子同乳香、食盐捣贴，一夜痛止。（治标妙法。）

　　李士材治蒋少宰，头痛如破，昏重不宁。风药血药，痰血久治无功。脉之，尺微寸滑，肾虚水泛为痰也。

　　地黄四钱，山药、丹皮、泽泻各一钱，茯苓三钱，沉香八分，日服四剂，两日辄减六七。更以七味丸、人参汤送，五日其痛若失。（近日上盛之病最多，观此可悟一切少阴病。）

　　吴孚先治一人患头病，痛不可禁，脉短而涩。吴曰：头为诸阳之首，若外邪所乘，脉当浮紧而弦，今反短涩，短则阳脱于上，涩则阴衰于下，更加手足厥冷，名为真头痛，与真心痛无异，法在不治。为猛进参、附，或冀挽回万一。如法治之果愈。

　　李成章官六安卫千户，善针灸，或病头痛不可忍，虽震雷不闻。李诊之曰：此虫啖脑也。合杀虫诸药为末吹鼻中，二三日虫即从眼、耳、口、鼻出，即愈。（《明史》。雄按：此症虽奇，实有是病，婺人多患之，彼处呼为天白蚁，亦因风热所生也。）

　　一人素病黄，忽苦头痛不已，发散降火历试无效。诊得脉大而缓，且一身尽痛，又兼鼻塞，乃湿家头痛也。

　　投瓜蒂散一匕内鼻中，黄水去一大杯而愈。

　　张三锡屡见苦头痛，百法不效。询之，曾生过杨梅疮。用土茯苓四两，白藓皮、苦参、金银花各三钱，黄柏一钱，皂角子三十粒，苡仁、木通、防风各二钱。气虚加参、 ，血虚加四物，大获其验，身痛亦效。（《治法汇》。湿毒。）

　　一人头痛，脉滑而数，乃痰火上攻也。二陈、荆芥、羌活、酒芩不应，加石膏二剂稍可，终未尽除。前方加熟大黄三钱，食远煎服，病去如脱。（同上。阳明痰火。）

　　一人苦头痛，众作外感治。诊得右手寸口脉大四倍于左，两尺洪盛，乃内伤气血头痛也。外兼自汗倦怠，以补中益气汤加炒黄柏，一剂知，二剂已。（气虚。）

　　一人头痛而面色青黑，身体羸瘦，左手寸关俱不应指，两尺独洪盛，因作阴虚治，用滋阴四物加黄柏、知母、元参，二服减半，十日痊。（血虚。）

