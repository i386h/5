<!-- { "loadSidebar": true } -->
　　一人年二十左右，求诊。无他病，惟日入则两目无所见，此即谚语所谓雀盲是也。其脉惟左关大，左尺极微，语之曰：君得毋新婚乎？曰：然。与生地、杞子、牛膝、甘菊、沙参、麦冬、女贞，四剂而愈。因戒其房帏撙节，否则再发，成废人矣。

　　方懋春内人患喑，荆、防二味，为时师治喑所不可缺者，服四剂，不虑其芳香燥烈，竞致两目赤肿眵泪成障也。已逾月，渐次失明。诊之，两寸上溢且弦数。令前方加当归、白芍，数服而愈。其侄亦同此患，时已瞳人迸出，不及药矣。

　　消障救睛散：石斛钱半，生研，羚羊角一钱，草决明一钱，连翘钱半，白蒺藜一钱，龙胆草五分酒炒灰，甘菊八分，木贼草五分，汉防己一钱，茺蔚子一钱，水二盅，煎八分，食远服。王晋三曰：白睛 肉，状若鱼胞，世人咸用外点钩割，殊非正治。余因制此方，以石蟹为君，性大寒而燥，去湿恝，消 肉，如鼓应桴，堪称仙品。佐以羚羊角之向导，熄肝风散恶血；草决明疗青盲，去白膜；连翘泻客热，散结气，专泄大小 之热；酒炒龙胆草退湿热之郁翳；白蒺藜散风破血；木贼、防己疗风胜湿；甘菊化风；茺蔚行血。诸药皆入肝经，仍能上行于肺，用之屡验。

　　尤在泾曰：目赤肿痛，人知降火，而不知活血，所以多不得力。只用四物汤内，地黄用生，芍药用赤，加蒸大黄、赤茯苓、薄荷叶，治之甚妙，此戴复庵法也。余谓目赤肿痛，人知活血，而不知治痰。脾胃壅滞，积热生痰，积痰生热，辗转相因。气冲头目昏痛不已者，须用半夏、石菖蒲、黄芩、枳实、茯苓、陈皮，微兼菊花、白蒺藜之属治之。

　　卷十七

　　耳

　　许叔微治一男子，年二十岁，因疮毒后肾经热，右耳听事不明，每心中拂意，则觉重虚鸣、疼痛。地黄汤、生地、枳壳、羌活、桑白皮、磁石、甘草、防风、黄芩、木通。上为粗末，每服四钱，水煎，日二三服，不拘时候。（《纲目》。）

　　朱丹溪治冯官人左耳鸣，此因劳得之，法当补阴而镇坠之。黄 、人参、当归、陈皮、茯苓、升麻、酒柏、防风、甘草、白芍，食前热饮，饮了去眠一觉。（《纲目》。其方则似补气而升举之，非补阴镇坠也。）

　　薛立斋治一人，耳内不时作痛，痛时欲死，痛止如故。六脉皆安，非疮也。语间忽作，度其有虫，令急取猫尿滴耳，果出一臭虫，遂不复痛。或用麻油滴之，则虫死难出。或用炒芝麻枕之，虫亦出，但不及猫尿之速也。（取猫尿法，用生姜擦猫鼻，其尿自出。）

　　赵养葵治一小儿患耳脓，医以药治之，经年累月不效，殊不知此肾疳也。用六味丸加桑螵蛸，服之愈。

　　吴孚先治张司马，素有火症，两耳肿痛。系少阳风热，劝延针灸科，刺听会、合谷、临泣寻愈。

　　柴屿青治汪谨堂夫人，两耳蝉鸣，昕夕不歇，服过人参、熟地四两，无少效。柴曰：肾开窍于耳，心亦寄窍于耳，治耳必责之肾固矣。但诊得两尺尚属有神，决非肾虚，左寸亦平缓无 ，惟右寸关洪大，此肺胃两部风热所壅而致，遂不治病而治脉。（雄按：鼻塞治心，耳聋治肺，非仅治脉也。）用清解之剂，不数服而右耳已愈，再服数剂两耳全愈。因思耳、目、口、鼻虽于五脏各有分属，而内实相通，治病惟以切脉为凭。夫固有治在此而效在彼者，全在一心之圆机活法也。

　　李元淳尚书在河阳日，蚰蜒入耳，无计可为，脑闷有声，至以头击门柱，奏状危困，御医疗之不验。忽有人献方，用胡麻油作饼枕卧，须臾自出乃愈。（《图经》、《本草纲目》。）

　　《江湖记闻》云：有人壁虱入耳，头痛不可忍，百药不效。用稻秆灰煎水灌入，即死而出也。又莴草捣汁滴入，亦能出百虫入耳。（《本草纲目》。）

　　薛立斋治一妇人，耳内或耳后顶侧作痛，寒热口苦，月经不调。此肝胆经火兼伤脾胃，用四君加柴胡、升麻、黄 、白芍而愈。后因劳役怒气，呕吐胁胀，用六君子汤加山栀、柴胡而安。

　　一妇人耳内外肿痛，胸胁不利，寒热往来，小便不调。此肝火伤血，先用龙胆泻肝汤四剂，诸症顿退。又用加味逍遥散而愈。又因怒复作，用小柴胡汤而痊。

　　一妇人经行后，因劳怒发寒热，耳作痛，以经行为血虚，用八珍汤加柴胡，怒气为肝火，用加味逍遥散，劳役为气伤，用补中益气汤加山栀而愈。

　　一妇人素郁怒，耳内作痛，肿 寒热，面色青黄，经行则变赤，用加味归脾汤、加味逍遥散而愈。

　　一妇人怀抱素郁，因怒耳作肿痛，经行不止，发寒发热，面色青赤，肝脉弦数。此久郁伤脾，暴怒伤肝，先用加味小柴胡汤，随用加味逍遥散而痊。

　　一妇人因怒发热，每经行两耳出脓，两太阳作痛，胸胁乳房胀痛，或寒热往来，或小便频数，或小腹胀闷，皆属肝火血虚。先用栀子清肝散二剂，又用加味逍遥散数剂，诸症悉退，乃以补中益气而痊。

　　喻嘉言议王大司马耳鸣症曰：人之阳气走上窍，而下入于阴位，则有溺泄腹鸣之患。阴气走下窍，而上入于阳位，则有窒塞耳鸣之患。故人当五十以外，肾气渐衰于下，每每从上逆。肾开窍于耳，而以肝木为之子，是以谋虑郁怒之火一动，即疏泄母气，而阴气从之上逆，与聋病相去天渊。聋病者，窍中另有一膜遮闭，外气不得内入，故以开窍为主。方书所用菖蒲、麝香，及外填内攻等法，皆为此而设。耳鸣乃阴气冲至上窍，亦隔一膜，不能越出窍外，止于窍中，薄薄有声，如蛙鼓蝉鸣。外入之声，为内声所混，听之不清。若气稍不逆上，则听稍清。气全不逆上，则听全清矣。治此之法，以重用磁石为主，以其重能达下，性主下吸，又能制肝木之上吸也。用地黄、龟胶群阴之药辅之，更用五味、山萸之酸以收之。令阴气自旺于本宫，不上触于阳窍，然后清清朗朗，声入即通，无壅碍也。方书指为少阳胆、厥阴肝二经热多所致，然少阳之气，能步走上窍，皆络于巅顶，无触筋冲耳之理，不当与厥阴混同立说。通圣散一方，汗下兼用，乃治壮火之法，惟滚痰九，少壮用之，多有效者。以黄芩、大黄、沉香之苦，最能下气，而礞石之重坠，与磁石之用相仿也。高年之人，肾水已竭，真火易露，故肾中之气，易出难收，况有厥阴之子，为之挹取乎。然则壮水之主，以制阳光，如盏中添油，灯焰自小，岂非良治哉？一妇人耳内肿痛出水，寒热口苦，肿连颈项，饮食少思，此肝火甚也。用小柴胡汤加山栀、丹皮稍愈，又加味逍遥散渐愈。用八珍汤加柴胡、丹皮、山栀，调补肝脾全愈。

　　一妇人耳内肿痛，胸胁不利，寒热往来，小便不调，此肝经发热也。用龙胆泻肝汤四剂，诸症顿退，用加味逍遥散而愈。又因怒复作，用柴胡清肝散而痊。

　　一妇人耳内不时胀痛，内热口干，劳则头晕，吐痰，下带，此肝脾气虚也。朝用补中益气，夕用加味逍遥散而痊。

　　一寡妇耳内外作痛，不时寒热，脉上鱼际，此血虚之症。用小柴胡加生地，以抑其血而愈。又项间结核如贯珠，寒热晡热，用加味归脾汤、加味逍遥散，调补肝脾而愈。

　　一妇人耳内外或作痛，或赤肿，或寒热，月经旬日而止，潮热内热，自汗盗汗。此肝脾气血俱虚而有热，用归脾汤、六味丸而愈。

　　一妇人性急，或耳内作痛，或耳外赤肿，发热胁胀，日晡益甚。此怒气伤肝，气血俱虚，朝用加味逍遥散加黄柏、桔梗，夕用归脾汤送地黄丸而愈。

　　一孀妇耳内外作痛，或项侧结核，内热晡热，月经不调，吐痰少食，胸膈不利。此郁怒伤肝，朝用归脾汤，以解脾郁，生脾气，夕用加味逍遥散，以清肝火，生肝血而愈。

　　一女子耳下肿赤，寒热口苦，月经不调，小腹内结一块，此肝火气滞而血凝也。先用小柴胡加山栀、川芎、丹皮，又用柴胡清肝散而痊。

　　一妇人耳肿痛，发寒热，与荆防败毒散四剂，表症悉退。以散肿溃坚汤数剂，肿消大半。再以神效栝蒌散，四剂而平。

　　一男子肝经风热，耳下肿痛发热，脉浮数，以薄荷丹治之愈。薄荷、皂角、连翘、三棱、首乌、蔓荆、豆豉、荆芥。

　　一男子每怒耳下肿，或胁作痛，以小柴胡汤加青皮、木香、红花、桃仁，四剂而愈。

　　一妇人耳鸣内热，经行不调，肢体倦怠，饮食无味，以肝脾虚热，用四君加柴胡、山栀、丹皮、甘草而愈。

　　一男子耳内出脓，或痛或痒，服聪耳益气汤不应，服防风通圣散愈甚，以补肾丸治之而愈。

　　魏玉横曰：朱余二女，中表姊妹也，年十六七。朱则耳痛，常发瘾疹，因感冒痛暴甚，耳门连顶皆肿，以养青汤加黄芩、羚羊、蒌仁，二剂而愈。余则耳痛常流脓水，因患 ，医与荆防发之，遂出血不止，膈间嘈辣，前方去羚羊加知母、赤芍，二剂血止，数剂脓水干。二人脉皆关弦寸鼓，乃肾与肝胆之火也。

　　余某早失怙恃，困苦颠连，年十四，就西溪吴氏质库食力，值冬月查盘，提唱劳剧，忽右耳暴痛不可忍，如刺如锥。约一日夜内起一 ，迸出黄水，涓滴不绝，数日乃干，第水出则痛减，水干则痛除。自后过劳即发，其痛至欲求死。如是者，年必数次。偶问一医，彼见少年得此，谓由暴怒伤肝，瘀血为患，教服抵当丸，不知此属劳伤肝肾，龙雷之火上攻而然。幸合药时肆中无虻虫、水蛭，竟因循不服。后年二十余，右耳渐聋，病遂不作。盖此中经络枯绝，火亦不能透达也。（雄按：余亦十四岁失怙，而废书服贾，虽困苦备尝，而尚不致有疾者，以母氏主持家事也。读此既感少境之与先生相类，又憾学术空疏，不能起老母之危 ，涕泪交流，为之淹卷。）

　　叶天士治丁某。肾开窍于耳，心亦寄窍于耳，心肾两亏，肝阳亢逆，故阴精走泄，阳不行根据，是以耳鸣时闭。但病在心肾，其原实由于郁，郁则肝阳独亢，胆火上炎。清晨服丸药，以补心肾，午服汤药，以清少阳，以胆经亦终于耳也。水煮熟地四两，麦冬一两半，龟板二两，牡蛎两半，白芍两半，北五味一两，建莲两半，磁石一两，茯神两半，沉香五钱，辰砂五钱为衣。煎方：夏枯草二钱，丹皮一钱，生地三钱，山栀一钱，女贞子三钱，赤茯钱半，生甘草四分。

　　徐灵胎曰：方极清和可喜。耳聋之法多端，大端不过清上镇下二条。此案方极稳当。至于外治之法，及虚寒等症，亦不可不知也。

　　卷十七

　　鼻

