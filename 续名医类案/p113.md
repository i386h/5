<!-- { "loadSidebar": true } -->
　　光禄卿李瀛少夫人患口疮，医屡投清火寒凉之剂无效，更兼泄泻，饮食少思。始求治，按其右关微弱，知系胃虚谷少，复为寒凉损伤，致脾胃虚衰之火，被逼上炎，则为口疮，元藏虚寒，则为泄泻也。惟补其火散其寒，则火得所助，接引而退舍矣。方用人参、白术、附子、炮姜、炙甘草。李君畏不敢与服，逡巡数日，势益困勉。用前方连进数剂即安。盖口疮非止一端，有上焦实热，中焦虚寒，下焦阴火，各经传变所致，必须分别治之，不可执也。

　　陆养愚治姚明水，天禀素弱，脾肾两虚，幸能节养，兼服温补之剂，中年颇健啖，因无子置外家，遂患口疮，齿痛。初以凉膈散数钱，服之即愈。自后常发常服，至半年许满口腐烂，饮食不进。脉之，两寸浮数而微，关尺浮弱而涩。谓形虽有余，精仍不足，当严守禁忌，服滋补药，凉剂不可再投矣。用八物汤倍地黄，以峻补肾水，加桂、附各一分，引火归原，经谓折之不去，求其属以衰之是也。煎就凉服十剂，其患如失。

　　薛立斋治儒者刘允功，形体魁伟，冬日饮水，自喜壮实。薛曰：此阴虚也。不信。一日口舌生疮，或用寒凉之剂，肢体倦怠，发热恶寒，乃与六味地黄、补中益气而愈。

　　王肯堂治常熟严养翁相公，春秋高而求助于浓味补药，以致胃火久而益炽。服清胃散不效，加山栀、芩、连而益甚。以为凉之非也，疑其当补。闻王善用人参，因延诊而决之。才及门则口中秽气达于四室，向之欲哕，此正清胃散症也。独其热甚，当用从治。而既失之，今且欲从而不可矣，当求其属而衰之。用天冬、麦冬、生地、熟地、石斛、升麻、犀角、兰香之类，大剂投之，数日而臭已止矣。经云：诸病寒之而热者，取之阴，所谓求其属也。火衰于戌，故峻补其阴而热自已。后因不屏肉食，胃火复作，大便不利，目翳耳鸣，不能自忍。

　　杂进寒凉，时或利之，遂致不起。嗟乎！苟知其热，凉之而已，则涂之人，皆可以为卢扁，何事医乎？（《郁岗斋笔尘》。）

　　邑侯许少微患口糜，王谓非干姜不能愈。许犹疑之，后竟从王言而愈。从子懋 亦患此，甚危急，热甚惟欲饮冷水，王用人参、白术、干姜各二钱，茯苓、甘草各一钱，煎成冷服，数服乃已。噫！此岂可与拘方者道耶？口疮无论新旧，遇夜卧时，将自己两睾丸，以手握紧，左右以手揉之三五十遍，每夜睡觉辄行之，愈于服药。（苏谈。）

　　立斋治一男子，口舌生疮，服凉药愈甚，治以理中汤而愈。又一男子，口舌生疮，饮食不甘，劳而愈甚，亦与前汤顿愈。

　　一男子口糜烂，服凉药愈甚，脉数而无力，以四物加酒炒栀、柏、元参，一剂顿退，四剂而痊。

　　一男子口舌生疮，脉浮而缓，饮补中益气汤加炮姜，更以桂末含之即愈。又一男子患之，劳而愈盛，以前药加附子三片，三剂即愈。丹溪云：口疮服凉药不愈者，此中焦气不足，虚火泛上无制，用理中汤，甚则加附子。

　　一妇人常口舌糜烂，颊赤唇干，眼涩作渴，脉数，按之则涩，此心肺壅热，伤于气血为患，名热劳症也。

　　当多服滋阴养血药。彼欲速效，用败毒寒剂攻之，后变瘵症而殁。《妇人良方》云：妇人热劳者，由肺壅热，伤于气血，气血不调，脏腑壅滞，热毒内积，不得宣通之所致也。其候心神烦躁，颊赤头痛，眼涩唇干，四肢壮热，烦渴不止，口舌生疮，神思昏沉，嗜卧少寐，饮食无味，举体酸疼，或时心怔，或时盗汗。肌肤日渐消瘦，故名热劳也。

　　焦秀才病口苦，罗谦甫制龙胆泻肝汤，治之得效。经云：有病口苦，名曰胆瘅。乃肝主谋虑，胆主决断，为清净之府，肝取决于胆，胆或不决，为之恚怒，怒则气逆，胆汁上溢，故口苦，或热盛使然也。（《宝鉴》。）

　　罗谦甫治梁齐民，膏粱多饮，因劳心过度，肺金有伤，以致气出腥臭，涕唾稠粘，咽嗌不利，口舌干燥，以加减泻白散主之。《难经》云：心主五臭，入肺为腥臭，此其一也。因大饮大热之气所伤，从心火刑于肺金。

　　以桑皮、地骨皮苦微寒，降肺中伏火，而补气为君；以黄芩、知母苦寒治气腥臭，清利肺气为臣。肺欲收，急食酸以收之，五味子酸温，以收肺气，麦冬甘寒，治涕唾稠粘，口苦干燥为佐；桔梗辛温，体轻浮，治痰逆，利咽膈为使。服数剂而愈。

　　尤在泾曰：王肯堂治许少薇口糜，谓非干姜不愈，卒如其言。又从子懋 亦患此，势甚危急，欲饮冷水，与人参、白术、干姜各二钱，茯苓、甘草各一钱，煎成冷冻饮料，日数服乃已。盖土湿则火敛，人多不能知此。所以然者，胃虚食少，肾水之气逆而乘之，则为寒中。脾胃虚衰之火，被迫上炎，作为口疮。其症饮食少思，大便不实，或手足逆冷，肚腹作痛是也。

　　卷十七

　　唇

　　李大富而极鄙吝，唇生肉须一尺长，痛不可忍。或云用刀，或云用药。邻有金先生者，曰：我能治，须讲定谢金方医。众亲友讲以十两为谢。金用末药一匕，炉中烧烟熏之，即落去一寸。袖手索谢，李先付一两。五日已好，及讲完前约，乃坚不与矣。金笑曰：逆知其然也，明年必发，即百金不用药。后果发，遂死焉。（扁鹊谓重财者，为六不治之一。见《续金陵琐事》。）

　　晋魏咏之，生而兔缺，有善相者谓之曰：卿当富贵。年十八，闻荆州刺史殷仲堪帐下有名医能疗之，贫无行装，谓家人曰：残丑如此，用活何为？遂 数斛米西上，以投仲堪。既至，造门自通，仲堪与语，嘉其盛意，召医视之。医曰：可割而补之，但须百日进粥，不得笑语。咏之曰：半生不语，而有半生，亦当疗之，况百日耶。仲堪于是处之别室，令医善疗之，遂闭口不语，惟食薄粥，百日而瘥。（《槎庵小乘》。）

　　薛立斋治一妇人，怀抱久郁，患茧唇。杂治消痰降火，虚症悉具，盗汗如雨。此气血虚而有热也，用当归六黄汤，内黄芩、连、柏，俱炒黑，二剂而盗汗顿止。仍用归脾汤、八珍散兼服，元气渐复。更以逍遥散加归脾汤间服，百余剂唇亦瘥。

　　一妇人唇裂内热二年矣，每作服寒凉之剂，时出血水，益增他症。此胃火伤血，而药伤元气也，用加味清胃散而愈。后因怒，唇口肿胀，寒热作呕。此属肝木乘脾土，用小柴胡加山栀、茯苓、桔梗，诸症顿愈。复以加味逍遥散，调补元气而愈。

　　一妇人生育多胎，月经不调，两足发热。至年余而身亦热，劳则足腿酸疼。又年余，唇肿裂痛。又半年，唇裂出血，形体瘦倦，饮食无味，月水不通，唇下肿如黑枣。此肝脾血虚火盛也，彼不信，用通经药而殁。

　　一妇人忿怒而唇肿，或用消毒之药，唇肿出血年余矣。此肝木克脾土而血伤也，须养脾胃，滋化源为主。

　　彼执用前药，反进蚀，状如翻花瘤而殁。

　　一妇人怀抱久郁，或时胃口嘈辣，胸膈不利，月水不调，晡热食少，体倦唇肿，已年余矣。此脾经郁火伤血，用归脾汤加姜汁炒黄连、山栀，少佐吴茱萸，嘈辣顿去，饮食稍进。乃去黄连，加贝母、远志，胸膈通利，饮食如常。又用加味逍遥散、归脾汤间服百余剂，月水调而唇肿愈。

　　州守刘克新患茧唇，时出血水，内热口干，吐痰体瘦，肾虚之症悉具，用济阴地黄丸，年许而愈。

　　一儒者因劳役感暑，唇生疮，或用四物汤加知、柏之类而愈。后复作，彼仍用前药益甚，腹中阴冷，乃用补中益气汤加茯苓、半夏，治之而愈。

　　一男子素善怒，唇肿胀，服清胃等药，时出血水，形体骨立。用补中益气汤加半夏、茯苓、桔梗，月余唇肿渐消，元气渐复。又以四物加柴胡、炒栀、丹皮、升麻、甘草，数剂乃去栀，加参、术而愈。

　　一男子内热作渴，咳唾痰涎，大便干涩，自喜壮实。此脾肾阴亏，阳旺之症，当壮水之主。不信，自服二陈、芩、连之类，次年下唇渐肿，小便赤涩。执守前药，唇出血，大便黑块，小便淋沥。再求治，曰：大便黑结，小便淋沥，肝肾败也，唇口肿白，脾气败也。辞不赴，竟殁。

　　卷十七

　　齿

　　元亨在大圣中结道友登岳顶，至明皇馆故址，得断碑数行，仿佛有古文，洗涤之，得歌一首，曰：猪牙皂角及生姜，犀角升麻蜀地黄。木律旱莲槐角子，细辛荷叶要相当。青盐等分同烧 ，研细将来使最良。揩齿固牙髭 黑，谁知世上有仙方。荷叶下注云，翦荷叶心子也。因录以归。朝之名卿巨公，皆根据之修用，其效附应。

　　（《皇朝类苑》。）

　　朱端章云：余被檄任淮西幕府时，牙疼大作，一刀镊入，以草药一捻，汤泡少时，以手蘸汤挹痛处即定。

　　因求其方用之治人多效，乃皱面地菘草也。俗人讹为地葱，沈存中《笔谈》专辨地菘，其子名鹤虱，正此物也。

　　钱季诚方用鹤虱一枚，擢置齿中。高监方，以鹤虱煎米醋漱口。或用防风、鹤虱煎水噙漱，及研草塞痛处，皆有效。（《本草纲目》。）

　　周密《志雅堂杂抄》治齿痛肿云：用黑豆以酒煮汁，漱之立愈。王修竹云：其阁中尝用验。

　　仙人郑思远常骑虎，故人许隐齿痛求治。郑曰：虎须及热插齿即愈。拔数茎与之。（《医说》。）

　　泽州李继之忽病牙痛，皱眉不语。栾景先见之曰：何不乐也？ 曰：牙痛。栾曰：曾记戴人云，阳明经热有余也，宜大下之。乃付舟车丸七十粒，服毕，遇数知交留饮，强饮热酒数杯，药为热酒所发，尽吐之，吐毕而痛止。李大笑曰：戴人神仙也。不三五日又痛，再服前药百余粒，大下数行乃愈。（《儒门事亲》。）

　　姚应凤视一人唇有红痣，无他病苦，乃谓之曰：此齿荩，三年必死。其人怒不应，三年齿溃，诣求救。谢曰：君天谴也，不能过期矣。果殁。（《钱塘县志》。）

　　龚子才治一人，齿浮作痛，耳面黧色，口干作渴，日晡则剧，此脾虚弱也。用补中益气汤、加减八味丸而痊。

　　一男子每足发热，牙即浮肿。此足三阴虚火，用加减八味丸而不复作。

　　李小园患满口牙齿疼痛，溃烂动摇，饮食不下，乃牙疳也，诸医不效。忽遇道人传一方，用川椒炒一钱五分，铜青一钱，硼砂一钱，三味为末，每少许擦患处，流涎立瘥。

