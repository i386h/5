<!-- { "loadSidebar": true } -->
　　易思兰治一人，患齿病，每有房劳，齿即俱长，痛不可忍，热汤凉水俱不得入。凡有恼怒，痛亦如之。十年前尚轻，十年后殊甚，每发必三五日，呻吟极楚，竟绝欲。服补肾丸、清胃饮俱不效。一日疾作，七日不饮食。诊其脉，上二部俱得本体，惟二尺洪数有力，此肾经火邪太盛也。以滋肾饮饵之，且漱且咽下二盏，随觉丹田热气升上，自咽而出。复进二盏，其痛顿止，齿即可叩，永不再作。其方：黄柏三钱，青盐一钱，升麻一钱，水五碗煎汤，频漱之咽下。其人问曰：吾病齿二十年，试药不下百余，皆未效，君用三味而奏功，何也？曰：齿属肾，诸痛属火，今诊得脉洪数有力，愈按愈坚。盖沉濡而滑者，肾脉也；洪数有力者，心脉也。肾脉不沉濡而洪数，是所不胜者，侮其所胜。乃妻入乘夫，肾经中已有火邪矣。如遇房劳，则相火一动，邪火上冲，故齿长而痛也。又肾者肝之母，肝者肾之子，肝主怒，怒气一发，则子益母气，木来生火，而火愈炽矣，齿岂不长而痛乎？其用清胃饮者，以牙龈属阳明胃也。此惟胃脉洪数者为宜，今胃脉平和，是胃无恙，用清胃饮何益也？非惟无益，且寒凉伤胃，反饮食不进矣。又肾主骨，齿乃骨余，肾经火盛，致令齿长。复用补阴丸治之，中有干姜等热药，以火济火，其痛愈甚。故用黄柏为君，以滋肾水，泄肾火，青盐为之引，升麻升出肾经火邪。

　　药一入口，便觉丹田火热上升，自咽而出。肾脏一清，齿自安矣，何必清胃补肾哉。

　　俞东扶曰：此案医理讲得最精，由于脉象认得的真，而更运以巧思，斯发无不中矣。清胃散之庸，诚不足责。即泛用滋阴药，亦难应手。只此三味，诠解甚明，信乎缺一味不可，多一味不必也。余乡有患齿痛数年，诸药不效者，叶天士用山萸肉、五味子、女贞子、旱莲草各三钱，牛膝、青盐各一钱而全愈。此取酸咸下降，引肾经之火归宿肾经，可与易公方并垂不朽。雄按：谢再华室患上龈右痛，匝月益剧，四昼夜不能合目，浑身肉颤足冷，面红舌赤无津。余视之，患处不肿，脉软无神，气冲觉冷，乃肝火为患也。以盐汤送下滋肾丸三钱，一睡而愈。

　　吕东庄治许开壅，病齿上龈从耳根痛起，便苦楚不可耐。医用平胃降火药，日增剧。诊之，关滞而尺衰，授方以熟地为君，杜仲为臣，女贞子、甘草、黄柏、山药、山萸为佐。其尊人青臣，举以问医曰：此方何如？医曰：大谬，不可服。问其谬状，曰：齿病为阳明之火，与肾何干？而俱用补肾药耶？青臣曰：果尔，则吾知此方之妙矣，乃更邀往视。吕曰：病见于上，而治当从下起，此有步骤，不可责速效也。仍用前药数剂，继用人参、白术、茯神、甘草、白芍、枣仁、远志、当归、黄 、丹皮，数剂痛已减而未去也。诊其两尺已应，右关以上皆平和，惟左关尚郁塞。曰：今当为君立除之，遂用补中益气汤和龙胆草即愈。后小发，复加减前方愈之。因嘱之曰：此虽小疾，而其根在下，当谨调摄，毋使频发也。

　　孙文垣治昆池内人，患牙痛，一晚晕厥三次，次日两腮红肿，痛不可支，且洒淅恶寒，寝食以废。与清胃汤加石膏为君，白芷为臣，连翘为佐，北细辛为使，服之痛如失。外以明矾为末，大五倍子一枚，入矾满之，炭火炙，以矾红炙为末，不时擦牙，痛处立止。此方多效。

　　孙蠖斋因食鸡嚼骨，迸碎其齿，出血至晕。自后遇鸡鸣时，辄痛不可忍，余时则否。凡燕会遇鸡汤羹则痛发，即不染指，痛亦然。如是数年，其家禁不畜鸡。亲旧欲招之者，必先戒厨人弗用也。后有人教食黄鼠野狼，家人乃设法捕得一头，烹而进之。孙以其物异，心恶之，强饮汤数呷，尔后遇鸡辄啖如常，了无所苦矣。（新案。）

　　文潞公方，治牙齿风热上攻肿痛。独活、地黄各三钱为末，每服三钱，水一盏煎，和滓温服，卧时再用。（本草。）

　　薛立斋治毛宗伯齿痛，胃脉无力，用补中益气加生地、丹皮，治之而愈。

　　杨考功齿动作渴，属脾胃虚弱，阴火炽甚，用补中益气加炒黑黄柏，四剂，又服加减八味丸，诸症顿愈。

　　王侍御齿摇龈露，喜冷冻饮料食，此胃经湿热。先用承气汤以退其火，又用清胃散以调理而齿固，继用六味丸以补肾而痊。

　　一男子晡热内热，牙痛龈溃，常取小虫，此足三阴虚火，足阳明经湿热。先用桃仁承气汤二剂，又用六味丸而愈。

　　茯苓、石膏、龙骨各一两，寒水石二两半，白芷半两，石燕子大者一枚，小者一双，末之，早晚揩牙。繁峙王文汉卿得此方于鳞抚折守，折守得于国初洛阳帅李成。折年逾九十，牙齿都不疏豁，亦无风虫。王公今九十，食肉尚能齿决之。信此方之神也。（《续夷坚志》。）

　　薛立斋治一妇人，因怒齿痛，寒热作呕，用清胃等药益甚，此肝火伤胃，寒药复伤故也。用六君子加白芍、柴胡、山栀而愈。

　　一妇人发热齿痛，日晡益甚，月水不调。此脾经血虚，用逍遥散加升麻寻愈。后因怒复痛，仍以前药加川芎而痊。

　　一妇人胃中嘈辣，甚则热痛，后患齿动，此胃中痰火也。用二陈加芩、连，下越鞠丸而瘳。

　　一妇人因怒牙痛，寒热。此肝火侮脾土，用小柴胡加芎、归、苓、术、山栀而疼痛止，用加味逍遥散而寒热退。

　　一妇人每产后，齿龈动摇皆痛，逾月乃止，此气血虚动也。后复怀妊临月，与十全大补汤二剂，令产后煎服，其齿不动如故。

　　廷尉张中梁齿动摇，用安肾丸。考功杨仲玉齿动，用补中益气汤。侍御王济川齿摇龈露，用承气汤。文选郑伯兴齿脑痛，用羌活附子汤。颜金宪齿痛，用凉膈散。郭职方过饮，用清胃散。党吏部风热，用犀角升麻汤。

　　朱工部血气虚，用十全大补汤。沈大尹头脑齿痛头重，手足厥冷，此风寒入脑，用麻黄附子细辛汤。并愈。

　　一男子齿痛，脉数实而便秘，用防风通圣散即愈。

　　一男子齿痛，胃脉数而有力，以清胃散加石膏、荆、防，二剂而痊。

　　一男子齿痛甚，胃脉数实，以承气汤一剂即止。

　　一男子齿痛，脉浮无力，以补中益气汤加黄连、生地、石膏，治之不复作。

　　一老人齿痛，午后即发，至晚尤甚，胃脉数而实，以凉膈散加荆、防、石膏。

　　王教授云：有老妇人旧患牙疼，人教将两手大指交叉，以大指头尽处为穴，灸七壮，永不疼。恐是外关穴也，穴本手少阳，去腕后二寸陷中。泉州一梢子妻，旧亦苦牙疼，人为灸手外踝穴近前些子，遂永不疼。但不知《千金》所谓足外踝耶？手外踝耶？识者当辨之。（《百乙方》。）

　　辛帅旧患伤寒方愈，食青梅已而牙疼甚，有道人为之灸屈手大指本节后陷中，灸三壮。初灸觉病牙痒，再灸觉牙有声，三壮疼止，今二十年矣。恐阳溪穴也。铜人云：此穴治齿痛，手阳明脉入齿缝中，左疼灸右，右疼灸左，效。（同上。）

　　昔率为乐清主簿者，蛀牙疼不可忍，号呼之声，彻于四邻，用药不效。有丐者献一方，用之即安。以汉椒为末，及巴豆一粒，同研成膏，饭为丸如绿豆大，以绵裹安在蛀牙孔处立效。（同上。）

　　马敏叔说：一村媪苦牙痛，百药不效。用丝瓜儿，俗呼为磨萝，烧灰存性，为细末，擦痛处立止。（同上。）

　　香白芷，太平州道地者，不拘多少；朱砂一分。白芷并另研。上为细末，入朱砂拌匀，炼蜜如樱桃大。每用一丸，擦痛立止。庐州郭医传云：渠亲曾累取效，尽胜他药。此药乃濠梁一村妇人，以医治帅母夫人者。仓卒不用朱砂及蜜亦可，其功只在香白芷耳。赵从简府判，所用只白芷、细辛二味等分，亦每作效。（同上。）

　　李莫安抚女子退齿，逾年不生，甚以为挠，因过平江会李亮卿语之。李云：予有一方，已经试验，用之一月齿遂生。用雌乌鸡、雄乌鸡粪、（以二鸡各畜之。）旧鞋底。（麻底尤佳。）上三物等分，烧灰存性，研细入麝香少许，同研敷于齿龈。（同上。）

　　立斋治党吏部，颊腮肿 至牙龈，右关脉数，此胃经风热上攻也，以犀角升麻汤治之而消。

　　郭职方齿肿， 至颊腮，素善饮，治以清胃散，数剂而愈。一男子患齿痛，服清胃散不应，服凉膈散而愈盛，予用补胃丸治之而愈。

　　固齿方：取老鼠头骨、牙，同盐 存性，研细以擦动牙，即坚固不摇。

　　来天培治一妇人，五旬患齿痛连脑，两颊赤肿，恶寒发热，脉细而涩，此肝脾郁结为患。治以逍遥散加熟地、石膏、荆穗、杞子，一剂而肿痛减，再剂而诸症释然。

　　卷十七

　　脱颔

　　罗太无治一人，伸颈而颊车蹉，但开不能合，以酒饮之令大醉，睡中吹皂角末搐其鼻，嚏透即自正矣。（《医学纲目》。）

　　龚子才治一人，因怒气大叫，下颏脱落，任掇不上，众莫措手。令以乌梅槌饼，塞于两腮至牙尽头控处，张口流涎，须臾随手掇上。

　　张三锡治一妇人，错下颔。古谓脱金钩，两手脉弱，用八珍汤加升、柴遂全愈。先用手法拿上，正骨科当知。

　　雄按：余治一人，以大剂熟地、柏、杞、龙眼肉而愈。

　　卷十八

　　舌

　　张子和治南邻朱老翁，年六十余岁，身热，数日不已，舌根肿起，和舌尖亦肿，肿至满口，比原舌大二倍。一外科以燔针刺其舌两旁下廉泉穴，病势转凶，将至颠 。张曰：血实者宜决之。以 针磨令锋极尖，轻砭之，日砭八九次，血出约一二盏。如此者三次，渐而血少痛减肿消。夫舌者，心之外候也，心主血，故血出则愈。又曰：诸痛痒疮疡，皆属心火，燔针艾火，是何义也？元顺帝之长公主驸马刚噶勒藏庆王，因坠马得一奇疾，两眼黑睛俱无，而舌出至胸，诸医罔知所措。广惠司卿聂济尔，乃伊芳 勒琨人也，尝识此症，遂剪去之。顷间复生一舌，亦剪之。又于真舌两边各去一指许，却涂以药而愈。（《辍耕录》。）

　　宋度宗欲赏花，一夜忽舌肿满口，蔡御医用蒲黄、干姜末等分，干掺而愈。盖舌乃心之外候，而手厥阴相火，乃心之臣使。蒲黄活血凉血，得干姜，是阴阳相济也。（芝隐方本《本草纲目》。）

　　《仙传外科》云：有人偶含刀在口，割舌已垂未断，一人用鸡子白皮袋之，糁止血药于舌根，以蜡化蜜调冲，和膏敷鸡子皮上。三日接住，乃去皮，只用蜜蜡勤敷，七日全安。若无速效，以金创药参治之。用鸡子白皮，但取其软而薄，护舌而透药也。（《本草纲目》。）

