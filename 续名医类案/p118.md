<!-- { "loadSidebar": true } -->
　　蒋仲芳治一友，始而牙痛，既而咽肿。医投凉药痛转甚。诊其脉沉细，大便一日二三次，曰：浮火上升也，其足必冷。察之果然。以《金匮》肾气料，作汤与之，服完即睡，觉来病如失。

　　刘云密治一女子，年五旬，素因血虚生热，血化风，患遍身疙瘩，经年未痊，久之，少阳相火并于阳明，而患喉痹。其势暴盛，喉中陡似瘙痒作嗽，气上而呛，血泡累累，上 一泡大如鸡卵，口塞不能合，气壅上更急。少顷，泡尽破，血射如注，其口皮尽脱，喉皆溃烂，红肿异常，痛不可忍，且满口痰涎，如羹如糊。盖热壅于上，而大伤寒气也。用养阴退阳，活血祛风，兼以止痛之剂。缘汤难吞，为末，或吹或点，诸症渐退。然溃处肌未生，痛未止，因皮破致时时作嗽，而血随出，乃于吹口药中，入白芨磨浆，合丸如芡实，日夜噙化遂愈。

　　叶天士治杨某之病。阴气走泄为虚，秽浊上受则实。咽喉肿痹，上窍蒙闭，日暮昏烦，阴伤火炽，肌肤柔白，气分不足，医治虽宜凉解清上，但不可犯及中下。连翘、郁金、马勃、牛蒡、竹叶心、黑山栀、杏仁、橘红。

　　艾某上焦之病，都是气分，气窒则上下不通，而中宫遂胀，热气蒸灼，喉舌疳蚀。清气之中，必佐解毒。

　　银花二钱，川贝三钱，马兜铃五分，连翘心一钱半，川通草一钱，白金汁一杯，活水芦根汁半杯。

　　王某咽喉痛痹，发时如有物阻隔，甚至痛连心下，每晚加剧，是阴液日枯，肝脏厥阳化火风上灼。法以柔剂，用甘以缓其急耳。细生地、天冬、阿胶、生鸡子黄、元参心、糯稻根须。

　　徐灵胎曰：此症喉中，必有细瘰生成，不但气分窒痹也，非糁药无功。又曰：凡病属于经络脏腑者，皆煎丸之所能治。一属形体及九窍，则属有形之病。实有邪气凝结之处，药入胃中，不过气到耳，安能去凝结之邪？故煎丸之功，不过居其半耳。若欲速效，必用外治之法，可以应手而愈。博考方书，广求秘法，自能得之。外治之法，上古所鲜闻，因其用针灸之术，通神入妙，何必外治？此则外治之最者也。后世针法不传，于是乎以药代针，而多外治之法。若针灸既废，而外治之法亦不讲，则天下之病，即使用药的当，只能愈其半耳。其外症之必须外治者，竟无愈理，此亦医道之一大关也，后之学人须知之。

　　裴兆期治一人，咽喉痛，不能饮食，时作时止者半岁，吹喉消痰降火药咸罔效。裴诊之，两寸洪大而虚，尺部虚而无力，两足喜暖畏寒，口喜冷冻饮料，甫下咽旋越去，此下真寒上假热也。治当从其性而伏之，用八味丸料加炒黑干姜，水煎，入青盐少许为向导，冷而与之，三剂而愈。锡类散，治烂喉疹。象牙屑焙、廉珠各三分，飞，青黛六分，梅花冰片三厘，壁钱二十个，（勿用木板上者。）西牛黄、人手指甲（男病用女，女病用男。）

　　各五厘。共研极细末，吹患处。兼治乳蛾、牙疳、舌腐等症。

　　莱菔菜于初冬摊瓦屋上，或挂树上，任其风吹日晒雨洗霜凌，直至立春前一日收下。悬挂檐下有风无日处，久久愈佳。一切喉症，煎浓汤服立愈。兼治痢疾。

　　《广笔记》治火上升，有痰留滞喉间，如有核，且法宜降气清火。用苏子研二钱，橘红三钱，贝母三钱，天花粉三钱，茯苓三钱，麦冬五钱，白芍酒炒三钱，黑连翘一钱五分，黄柏蜜炙一钱五分，五味子一钱，打碎水煎，加竹沥服之。

　　卷十八

　　喑

　　盛用敬诊道士顾本初病失音。医以厥阴伤寒治之。盛至曰：内伤外感，无可为者，某日当汗，某日死。既而果然。人问其故？曰：肺属金主声，肺散则失音，且面黧黑，肾气竭也。某日属火，火乘金位，真阳既夺，不死何待？（《吴江县志》。）

　　孙文垣治徐检庵，以正月内食新蒜炒肉，又冒风寒，因咳嗽喉痛声哑。此原有痰火，又为外邪所束，不得发越所至，当润肺化痰调气，以祛其本，兼散邪解表，以治其标，庶痛可除而声可复矣。先与栝蒌仁、橘红、桔梗、甘草、薄荷、桑皮、地骨皮、葛根、前胡，四帖，复以滚痰丸同七制化痰丸两帖，夜服，诸症除而声音亮矣。此釜底抽薪法也。

　　张路玉治一西客，触寒来苏，忽然喘逆声喑，咽喉肿痛。察其形体丰盛，饮啖如常。切其脉象浮软，按之益劲。此必寒包热邪，伤犯肺络也。遂以麻杏甘石汤加半夏、细辛，加大剂葳蕤，二服喘止声出。但呼吸尚有微喑，更与二陈加枳、桔、葳蕤，二服调理而安。

　　王唯一数年前虽有血症，而年壮力强，四月间，忽患咳嗽，服发散药后，痰中见血数口。继服滋阴药过多，遂声飒而哑，时觉胸中气塞，迁延月余。诊之脉虽沉涩，按之有力，举之应指，且体肥色润，绝非阴虚之候。

　　盖此之声哑，是金实不鸣，非金破不鸣之比，因与导痰汤加人中黄、泽泻，专一涤痰为务。四剂后，痰中见紫血数块，其声渐出，而飒未除。更以秋石兼人中黄、枣肉，丸服经月，而声音清朗，始终未尝用清理肺气，调养荣血也。

　　张飞畴治郭代工，午日少食角黍，倦怠作泻，曾用清克不效。因圊跌仆，即昏迷不省。数日后邀诊之，六脉虚微欲脱，右臂不能转动，声喑无闻。时有用大黄之剂者，急止之曰：此脾肺虚惫，安能任此？惟粥饮参汤，庶为合宜，所谓浆粥入则虚者活。依言调之，泻止神宁，声音渐出而苏。能食后，亦惟用独参汤调理，不药而愈。

　　字廷肃治一妇人，娠八月卧不语，众医敛手。 曰：此《内经》所谓胎喑也，十月当不药而愈。

　　（《嘉善县志》。）

　　万历时京口名医何继充，世业也。方成童犹在家塾，适镇江道有幼子忽噤口不能言，召其父诊视，值父远出，召者不及待，令继充往。遂诊曰：公子无病，勿药也。但多令妇人以气呵入口中耳，遂更迭呵之，半晌后果能言。人问故，曰：顷衙内多妇人，而公子貌甚美秀，妇人爱其美也，提抱之时，必多吸其口，令少阳之气乍夺，第令呵以还之耳。其匪夷所思类若此。（《张氏卮言》。）

　　陆肖愚治范麓令郎，浓味奉养，而酒量极高，性尤偏嗜，沉 多怒。初患吐血，服犀角地黄等汤，月余不愈，更增溺血咳嗽。一日忽声哑，然肌肉如故，饮食不减，群作瘵治，无一效。脉之，左关洪大而弦，右关滑大而数，乃有余之火症，非不足之瘵症也。因浓味生痰，醇酒助火，火炎痰涌，瘀于胸中，所以声哑。其血之上行者，怒则伤肝，肝脉挟舌本而络阴器，龙雷之火一动，血随之而上逆下泄矣。法宜清热降气，化痰导血归原，十日可愈。若认为瘵，而以地黄、二冬投之则左矣。用真霞天曲、山楂，理胃家湿痰为君；杏仁、橘红，利肺窍；桃仁、郁金，行肝滞为臣；山栀、生甘草，清上焦为佐；滑石、车前，清下焦为使。又用茅根煎汤煎药，数剂而血止声清，不十日诸症如失。

　　薛立斋治一膏粱之人，素不慎起居，忽失音不语，神思昏愦，痰涎上涌，此肾经虚寒气厥，不能上接清阳之气故也。须用地黄饮子，否则后必啮舌。经曰：少阴气至则啮舌，少阳气至则啮颊。不信，仍用风药，后果啮舌，急用前汤而安。

　　雄按：今冬蒋敬堂室患头偏左痛，筋掣泛愆，数日后不言不食不便，小便间日一行，唇焦舌黑，医投牛黄丸、紫雪丹、犀角、竹沥等药，渐不识人。乃兄周雨禾延余视之，面色青黄，舌色黑腻，脉来迟软，予地黄饮子五剂，而一语出识人，八剂而更衣，十余剂而起矣。其人春夏两次堕胎，秋间又病忧劳，盖荣阴大虚，而内风陡动也。

　　一妇人忽然不语半年矣，诸药不应，两尺浮数，先用六味丸料加肉桂，数剂稍愈。乃以地黄饮子，三十余剂而痊。男子多此症，亦用此方治之。

　　一妇人因怒仆地，痰涌不语，灌牛黄清心丸稍苏，用神仙解语丹加山栀、柴胡、桔梗渐愈，又用六君加枳壳而痊。神仙解语丹：白附子、石菖蒲、远志、天麻、全蝎、羌活、南星、木香。惟木香半两，余皆一两，辰砂为衣。

　　贵溪湖山夏公明道二郡行县，访虞文靖公伯生于山中，道临川章伯明之医云：其子尝忽不能言，而无他苦，群医环视莫究其端，难于用药。伯明视之曰：此热症也。徐解之自愈。又其仆人得寒热，一医以常用之药。伯明视之曰：此热极也，治之莫及矣，舁还其家。仆起拜辞，登舆而去，行未至家，果及夕而毙。（归日稿。）

　　魏玉横曰：严铁桥天姿英迈人也，豪于诗酒，自前夏忽患失音，咳嗽时作，守不药之戒。至八月初，余偶过斋头，谈次，有小青衣，持药瓯至。余曰：君谓不药，今乃药乎？第医作何治？所用何药？出方验之，乃前胡、桔梗、杏仁、苏子等伤风剂也。曰：君病岂宜服此？世安有伤风百日者乎？肝肾久病，相火刑金，惟集灵、左归、六味为对症耳。幸勿误。再就二人诊，则皆劝服六味，后服至三四十剂，忽发肛痔，痔发而音复。盖肺脏之病，传大肠腑也，是为佳兆。惟痔痛盛剧，宛转床第月余，亦以服药太迟，且六味不宜根据古方也。病愈数年，豪饮如故，后登贤书。明年远馆于闽，患疟疾，既数月，始得归，已成损症，遂不起。自失音至是，凡十年，年三十七，惜哉！宋辉章翁年六十余，素有豪饮，咳嗽失音，医作伤风治转剧。余与生熟地、麦冬、沙参、栝蒌仁、杞子，服二十余剂，亦发肛痔，而咳嗽失音皆愈。后数年，以事入都，于山左遇大水，上至腹，行水中数里。初病愈，其痔遇劳则发，否亦时有脓水。至是痔忽顿愈，而咳嗽失音复作。抵都治疗不瘳，归而延诊，其脉弦涩而数。

　　语之曰：初病以发痔而愈，脏传腑也为顺，今痔愈而病发；则腑传脏矣为逆。逾数月而终。

　　徐灵胎曰：久嗽失音，必由药误。麦冬、五味，此失音之灵丹也，服之久无不失音者。若至全失，即使其人力如虎而走如马，半年之后，无有不死。若风寒痰火，偶尔失音者，即不治亦愈。但更加以麦冬、五味，则弄假成真矣。

　　卷十八

　　心胃痛

