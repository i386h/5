<!-- { "loadSidebar": true } -->
　　孙文垣治严印老长媳患腹痛，有小块累累然，腹觉冷甚，两寸关皆滑数，两尺沉微。此脾气弱而饮食不消，又当秋令湿淫之候，不利亦泻，宜预防之。与白术、苍术、茯苓、甘草、白蔻仁、木香、半夏、陈皮、泽泻煎服，其夜果泻一度，次早又泻一度，小腹仍痛且里急后重。盖其禀赋素虚，当补中兼消兼利。白芍药三钱，桂心一钱，甘草、人参、茯苓、泽泻、陈皮、白术各八分，升麻、葛根各六分，服后脉皆软弱不滑，累块亦消。

　　改以人参、黄 、白芍各二钱，炙甘草、陈皮、泽泻、葛根、柴胡、茯苓各一钱，调理而安。

　　张道南内人以饮食忤于气，因腹痛，不饮食五日矣，两寸关弦尺滑。孙曰：此上焦气虚，下有郁滞。以姜黄、青皮为君，山楂、槟榔、当归、杏仁、乌药、枳壳为臣，柴胡、木香为佐，吴萸为使，（此症气虚轻而郁滞重，故治法如此。否则，未通其郁，先伤其气。可，若何即调理善后之方，亦仍以通郁滞为重。不然，用小建中汤何尝有此等加减法耶？）服后，气稍顺。然后用葱二斤，煎汤浴洗腰腹，即将熟葱擦摩，使气通透。（郁滞外治法。）

　　洗毕即安卧少顷，其夜大便通，先下皆黑硬结块，后皆清水。此积滞行而正气虚也，以建中汤加山楂、茯苓、泽泻、柴胡、香附、姜连，调理而痊。

　　李士材治一妇人，郁怒之余，胸腹胀痛，先服消痰顺气化食之剂不效，更以人参补之亦不效。诊之，六脉弦而数。此内有郁热，为寒凉饮食壅之而痛，用黄连三钱，栀子一钱五分，橘红、白豆蔻各二钱，钩藤、木香各八分，官桂二钱，加姜汁半钟，三剂痛止，四剂复加干姜、人参而霍然。

　　焦太史当脐切痛，作食气疗之无效。李诊之曰：当脐者，少阴肾之部位也。况脉沉而弱，与气食何干？非徒无益，反害真元。以八味丸料煎饮，不十日而痊。

　　胡京卿少腹作痛，连于两胁，服疏肝之剂，一月以来，日甚一日。李诊之，左关尺俱沉迟，治以理中汤加吴茱萸。

　　柴屿青治广抚讳苏昌，将赴沈阳京兆任时，伊芳嫂腹疼吐酸，日夜转侧呼号。已治木，求一诊以决之。其脉微紧，受寒所致，并非危症，何用惊惶若此？苏云：昨服药稍定。以方就政，并属定方。柴见前方系附子理中汤，颇合是症，遂不另立。

　　王海藏治姬提领，因疾服凉剂，数日遂病脐腹下大痛，几至于死，与姜、附等剂虽稍苏，痛不已。随于本方内倍白芍，服之愈。（《纲目》。）

　　陆肖愚治尤少溪，年近六十，性急多怒，因食冷粽四枚，遂患腹痛，并胁亦痛。医用平胃散加枳实、黄连不效。彼亦知其家润字丸方，以五钱分三服，令一日内服之，大便已泻，而痛乃未止。谓通则不痛，今通而仍痛，药力浅而积未尽也。再以五钱，令一日服之，大便数十行皆清水，而痛反增剧，号叫不已，饮食不进，面色青紫，势危极。陆脉之，弦细沉弱，右关弦而有力，曰：虚中有实，消则元气即脱，补则腹痛尚剧。因用理中汤料五钱，配枳实五钱，一日二剂，始下坚积缶许，是夜痛大减。明日减枳实之半，又二剂而腹痛全愈。第胁间尚微痛，去枳实加青皮、吴茱萸，数剂而痊。后以调气养荣汤理之。

　　张三锡治一人，腹痛而泻，口干，面时赤，乃食积也，与木香槟榔丸，一服去硬物愈。

　　一酒客每日腹痛泻黄沫，知积热也，投芩、连、浓朴、炒栀子、木通、泽泻、赤苓，二剂少可。复以酒蒸大黄为丸，酒下二钱，凡三服，遂不发。

　　一妇人小腹块痛，医作阴治，投热剂不应。又有作燥矢治者，硝黄润肠丸等药，屡用不减。询之，七日前作寒起遂腹痛。左三部皆弦小无力，右寸关俱弦滑，必起于外感内伤。挟气下早，故食滞不下，每疼则下黄水，止作无时。下伤气液，故作渴。遂以炒白芍药、茯苓保脾，木香、青皮疏气，炒山楂清块中之火，当归润燥，陈皮、甘草和中。小水不利，加泽泻、升麻、车前，二剂黄水虽少，痛块不减。用葱豉熨法，复投二剂，二便大去而安。

　　陈良甫治家提干内人，病心腹胀痛，众投木香、槟榔、大腹、白芍、姜、桂之类，病益甚。诊之，六脉弦紧而和，不似病脉，但诊之两手如火，以此知其热也。众问治法。曰：大凡心腹刺痛，不可便作虚冷治之。或曰：非冷而何？热即生风，冷即生气是也。曰：不然，《难经》云虚则痒，实则痛。又仲景曰：腹痛者，桂枝加芍药汤；痛甚者，桂枝加大黄汤。家云：荆布素来质弱。曰：有可辨处，遇痛时使一婢按之，若痛止是虚寒症也。若按之转甚，手不可近，叫唤异常，日此实热无可疑者，当用大柴胡汤治之。众皆不许，乃与责状而投之，八服愈。（《良方》。）

　　朱丹溪治一妇，上腹大痛，连及两肋，以香附末汤调而安。

　　罗谦甫治副使覃郎中，年四十九岁，至正丙寅春病脐腹冷痛，完谷不化，足 寒而逆，皮肤不仁，精神困弱。诊其脉沉细而微，遂投以大热甘辛之剂，及灸气海百壮，三里二穴各三七壮，阳辅各二七壮。三日后，以葱熨灸，疮皆不发。复灸前穴，根据前壮数，亦不发。十日后，疮亦更不作脓，疮口皆干。癸丑岁，予随朝承应，冬屯于卓多地面，学针于窦子声先生。因论穴，窦曰：凡用针者，气不至而不效，灸之亦不发。大抵本气空虚，不能作脓，失其所养故也。（雄按：此是名言，更加不慎，邪气加之，病必不退。）异日因语针科呼教授，亦以为然。戊辰春，副使除益州府判，到任未几，时患风疾，半身麻木，自汗恶风，妄喜笑，又多健忘，语言微涩，医以续命汤复发其汗，津液重渴，其症愈甚。因求医，还家日久，神气昏愦，形容羸瘦，饮食无味，便溺遗矢，扶而后起。屡易医药，皆不能效。因思《内经》云：阳气者，若天与日，失其所则折寿而不彰。今因此病，而知子声先生之言矣。或曰：副使肥甘足于口，轻暖足于体，使令足于前，所言无不如意，君言失其所养何也？予曰：汝言所以养之，正所以害之。务快于心，精神耗散，血气空虚，因致此疾。《灵枢》云：人年十岁，五脏始定，血气始通，其气在下，故好走；二十岁，血气始盛，肌肉方长，故好趋；三十岁，五脏大定，肌肉坚，血气盛满，故好步；四十岁，五脏六腑、十二经脉，皆大盛以平定，腠理始疏，华容颓落，发颇斑白，平盛不摇，故好坐；五十岁，肝气始衰，肝叶始薄，胆汁始减，目始不明；六十岁，心气始衰，苦忧悲，血气懈惰，故好卧；七十岁，脾气始衰，皮肤已枯，八十岁，肺气衰，魂魄散离，故言善误；九十岁，肾气焦，脏枯经脉空虚；百岁，五脏俱虚，神气皆去，形骸独居而终矣。盖精神有限，嗜欲无穷，轻丧性命，一失难复，其覃氏之谓欤。

　　朱丹溪治一人，痛当脐，绵绵不已，脉弦伏无力，因作挟阴治，理中加肉桂八分，附子三分，煎冷服，随愈。

　　薛立斋治罗给事，小腹急痛，大便欲去不去。此脾肾气虚而下陷也，用补中益气送八味丸，二剂而愈。此等症候，因利药致损元气，肢体肿胀而死者，不可枚举。

　　副郎李孟卿，常患腹痛，每治以补中益汤加山栀即愈。一日，因怒腹痛，脉弦紧，以前汤吞左金丸二十粒而愈。

　　一妇人心腹痛，诸药不应，用炒黑山栀、桔梗治之而愈。

　　傅青主治，一妇，妒恶夫有所昵，忽患腹痛，辗转地上不可忍。其夫求治，先生令持敝瓦釜置妇床前，捣千杵，服之立止。此移易性情之法，不问药饵。张子和之后，此术不传久矣。（刘绍文《九畴古文》。）

　　一妇人少腹痛，百药不效。一医用杉木节、童便煎服，下血而愈。（《医学纲目》。）

　　汪 庵尝病腹中啾唧，经两月，有友人见招，饮以芦稷烧酒，一醉而积 畅然。（芦稷最能和中，煎汤温服，治霍乱如神。）

　　《华佗传》有人病腹中半切痛，十余日中，须眉堕落。佗曰：是脾半腐，可刳腹养活也。使饮药令卧，（或即麻沸散也。）破腹就视，脾果半腐坏。以刀断之，刮去恶肉，以膏敷之，饮之以药，百日平复。（雄按：此事果实，法亦不传，似可不选。）

　　赵从先治保义郎顿公，苦冷疾，时方盛暑，俾就屋开三天窗，于日光下射处，使顿仰卧，操艾遍铺腹上，约数斤，移时日光透脐腹不可忍，俄而腹中雷鸣下泻，口鼻间皆浓艾气乃止。明日复为之，如是一月，疾良已。

　　乃令满百二十日，宿 如洗，壮健如少年时。赵曰：此孙真人秘诀也。世人但知灼艾，而不知点穴，又不审虚实，徒受痛楚，损耗气力。日者太阳真火，艾既遍腹，徐徐照射，入腹之功极大，五六七月最佳。若秋冬间当以浓艾铺腹，蒙以棉衣，以熨斗盛炭火慢熨之，以闻浓艾气为度，亦其次也。

　　缪仲淳治高存之长郎患腹痛。问曰：按之痛更甚否？曰：按之则痛缓。曰：此虚症也。即以人参等药饮之，数剂不愈，但药入口则痛止。其痛每以卯时发，得药即安。至午痛复发，又进再煎而安。近晚再发，又进三剂而安睡，则不复发矣。如是者月余，存之疑之，更他医药则痛愈甚，药入痛不止矣。以是服缪方不疑，一年后渐愈，服药六百剂全瘳。（雄按：治法已善，而六百剂始瘳者，方未尽善也。）人参三钱，白芍三钱，甘草一钱，麦冬三钱，当归二钱，橘红一钱五分，木瓜一钱。又重定方加萸肉二钱，黄柏一钱五分，鳖甲二钱，枸杞三钱。

　　又以饮食少，时恶心，去当归、黄柏，加牛膝三钱，秦艽一钱五分，枣仁三钱，石斛二钱，延胡索一钱。（《广笔记》。）

　　包海亭夫人患腹痛连少腹，上连心，日夜靡间，百药不效。诊其脉两寸关俱伏，独两尺实大，按之愈甚。

　　询知其起于暴怒，风木郁于地中。投以芎 （上）、柴胡（中）、升麻（下），下咽嗳气数十声，痛立已，已而作喘。曰：是升之大骤也。以四磨汤与之遂平。（同上。）

　　蒋仲芳治吴氏母，年六十余，患腹痛，日泻四五行，已三四年，遍治不效。诊之，两尺沉紧，曰：内有沉积也。用熟大黄三钱，入本病药中，煎服一帖而痛如失。（沈抄本。）

　　示吉曰：毛方来忽患真寒症，腹痛自汗，四肢厥冷，诸医束手，予用回阳汤急救而痊。吴石虹曰：症暂愈，后必下脓血则危矣。数日后，果下痢如鱼脑，全无臭气，投参、附不应。忽思三物桃花汤，仲景法也，为丸与之，三四服愈。（沈效兄抄本。）

　　徐灵胎曰：腹痛久者，必有积滞，必用消积丸药，以渐除之。但用煎方，不足以愈久病也。

　　卷十九

　　腰痛

