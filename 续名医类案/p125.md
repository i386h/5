<!-- { "loadSidebar": true } -->
　　再煎滓服立起。予骇问故，仲淳曰：此在《素问》木郁则达之，顾诸君不识耳。（《广笔记》。）

　　薛治一男子，年四十余，患腰痛，服流气饮、寄生汤不应，热手熨之少可。盖脉沉弦，肾虚所致，以补肾丸愈之。

　　张景岳治董翁，年六旬，资禀素壮，因嗜火酒，致湿热聚于太阳，（膀胱。）忽病腰痛不可忍，至求自尽。诊六脉皆甚洪滑，且小水不通，而膀胱胀急，遂以大厘清饮倍加黄柏、龙胆草，一剂小便顿下，腰痛如失。

　　刘宏辟曰：一女病腰痛，医以杜仲、补骨脂等治之不效。诊其脉浮细缓涩，知为风寒入于血脉耳。与当归四逆汤，剂尽痛瘥。同年周六谦患腰痛，牵及两胯，每酉、戍、亥三时则发，余时则否，脉沉而涩，予以此汤少加附子，二剂而愈。次日前医来，深诋此汤之谬，复进杜仲等药，腰痛如故。怪而问之，曰：或又服他药耶？己以实对。令其再服四逆汤一帖愈。

　　钱国宾治榆林张参戎，体浓力大，素善骑射，壮时纵欲，水败火亏，腰胯如折，其脉寸关浮大，两尺若有若无，不可以揖，非人扶不起，已三年，筋骨皆冷，以六味丸加河车膏、龟鹿胶、参、归、桂、附，补其真元肾命，年余方能步，又五年卒。

　　魏玉横曰：陆茂才父，年七十，素有肝病，偶于春分日玉皇山顶烧香。玉皇之高，为湖上众山之最，晨而往，晡而归，足力可云健矣。至夜忽腰大痛，不可转侧。或以为劳伤兼感冒，宜先表散，与羌活、秦艽等，一剂痛益剧。脉之弦硬，三五不调，二便俱秘，面黯囊缩，日夜不得眠。曰：此肝肾大伤，疏泄太过，症频危矣，岂可再投风药？以养青汤加牛膝、当归，痛略减，二便仍秘，且呕恶发呃。地气不得下行，而反上攻也。前方重用熟地，外以田螺、独蒜捣烂系脐下，二便既行，呕呃遂止。痛忽移入少腹，控引睾丸，前方杞子至二两，再入白芍、甘草，数剂渐瘥。乃畏药停数日，觉复甚，又与数剂而安。

　　裴兆期治一人腰痛，用杜仲、山萸、当归、续断之类，久而弥甚。就质于裴，裴细审之，其人饮食减少，时发恶心呕吐，乃胃中湿痰之候也。且其痛卧重而行轻，每卧欲起，则腰胯重坠不能转侧，必将身徐徐摆动，始克强起而行，迨行久反渐觉舒和。此盖湿痰乘气静而陷于腰胯之间，故作痛；乘气动而流散于腰胯之外，故渐舒和。若肾虚则卧而逸，痛必当轻；行而劳，痛必当重。何以如是之相反耶？初与小胃丹五十粒，连下宿水四五行。继以二陈汤去甘草，加苍术、泽泻、砂仁，三剂痛顿减。随与苍术为君之大补脾丸，服未旬余，痛即如失。

　　卷十九

　　前阴

　　朱丹溪治吴江王氏子，年三十岁，忽阴挺长肿而痛，脉数而沉实，用朴硝荆芥汤浸洗，又用三一承气汤大下之，愈。（《本草纲目》。）

　　姚蒙字以正，巡抚邹来学尝使视脉，蒙既叙病源，因曰：公根器别有一窍出汗水。来学大惊曰：此隐疾何由知？蒙曰：以脉得之。左关滑而缓，肝第四叶有漏洞下相通。来学改容谢。（雄按：左关候肝是矣，何以滑缓主漏洞而断其在某叶？此皆史乘夸美之词，何必选耶？）

　　薛立斋治一妇人，阴中肿闷，小便涩滞，两胁作痛，内热晡热，月经不调，时或寒热。此因肝脾郁怒，元气下陷，湿热壅滞。朝用归脾汤加柴胡、升麻解郁结，补脾气，升元气；夕用加味逍遥清肝火，生肝血，除湿热。各数剂，诸症悉愈。又用四君、芍、归、丹皮调补肝脾，而经水如期。

　　一妇人阴中寒冷、小便黄涩，内热外寒，口苦胁胀。此因肝经湿热，用龙胆汤祛利湿热，用加味逍遥散调补气血而安。

　　一妇人所患同前，更寒热呕吐，两眼肿痛，先用小柴胡加山栀，一剂寒热呕吐顿止。次用龙胆泻肝汤，一剂肿痛顿消。

　　一妇人阴中寒冷，小便寒清，腹中亦冷，饮食少思，大便不实，下元虚寒，治以八味丸，月余饮食渐加，大便渐实，又月余诸症悉愈。

　　一妇人阴肿下坠，闷痛出水，胸腹不利，小便频数，内热晡热，口苦耳鸣。此肝脾火症，用小柴胡、车前、胆草、苓、术、升麻，二剂少愈。又用加味逍遥散加升麻，数帖渐愈。乃以加味归脾加升麻、柴胡，并补中益气汤加山栀，数剂顿愈。仍用加味逍遥散、加味归脾，二药调理全愈。

　　一妇人患前症热痛，或用寒凉败毒药，饮食不入，时欲作呕，小便重坠。此脾胃复损，元气下陷，先用补中益气加炮姜，二剂重坠顿愈。又加茯苓、半夏，二十余剂而愈。乃以归脾汤少加柴胡、升麻，并用六味地黄丸而康。

　　孙文垣治一妇，当暑月小便不利而痛，玉户肿，又便血发热，左脉弦数，右寸短弱。此肺气不足，肝火大炽。盖肝为血海，又主疏泄二便，玉户为肝经所络之地，治当疏决肝经壅滞，脾气畅则新血得以归经，热解则小水可以通，而肿亦可消矣。以滑石三钱，桃仁、当归、白芍各一钱，柴胡、黄连、人参各八分，川芎六分，甘草、桂枝、白芷各三分，四剂而瘳。

　　马凤林内子有隐疾，每月汛行，子户傍辄生一肿毒，胀而不痛。过三五日以银簪烧红针破，出白脓盏许而消，不必膏药，亦无疤痕。初用针刺，近则以指掐之，脓即出，但汛行即发，上下左右无定所，第不离子户。

　　于今八年，内外科历治不效，且致不孕。孙曰：此中焦湿痰，随经水下流，壅于子户也。经下而痰凝，则化为脓。本来非毒，故不痛。（怪病之谓痰。）用白螺蛳壳火 存性为君，南星、半夏为臣，柴胡、甘草为佐，曲糊为丸，令早晚服之，未终剂而汛行不肿，次年（俞东扶曰：孙公颖悟，殊不可及。原非毒，故不痛。亦格致名言。）即孕。

　　一妇有隐疾，其夫二造门而不言，继至欲言而面赭。孙开喻之，乃俯首曰：言之无任主臣，先生长春谅无哂。山妻子户中突生一物，初长可三寸，今则五寸许矣，状如坚筋，色赤，大可拱把，胀而且痛，不便起止，憎寒壮热，寝食俱减，赧于言，欲求自尽，逡巡百日矣。孙曰：乃阴挺症也。厥阴肝经之脉，女子下系庭孔，湿热则阴挺，犹木有湿热而生蕈也。（毕竟纵不热，则挺收为是。）与以龙胆泻肝汤及 皮散，当归、黄芩、牡蛎、 皮、赤芍为末，每用二钱，空心服，米饮汤调下。去后数月来报云：前症果痊，兹为汛期一月不至，敢问？曰：此有身也。彼疑疾甫愈，未必能孕。谓曰：前恙乃肝经有余之症，肝为血海，女子血盛则孕胎。

　　据血盛当先期，今汛逾期，实孕耳，非病也。后果足月生子。

　　尚某言：昔在粤东，与郡司李某交善，后李没，某妻售濠畔街宅，与尚仍分院而居，两家往来如亲串然。

　　一日李妻私语尚夫人，有女及笄而病，病者甚异，欲求尚诊之而难于言。夫人告尚曰：与李君夙交好，言之何伤？李妻乃言女初患腹痛，久之溲溺甚艰，溲内有物能游泳，或二或三，似有鳞鬣者。取视之，乃比目鱼半体也，身微黑，止有一目，其背白，置水中果如所云。试诊之，乃肝气久郁所致，投以琉肝之剂而愈。李河南人。

　　（《居易录》。）

　　一寡妇患阴中痒，不可告人，渐至委顿。此妇平日虔奉大士，忽有尼僧来，与药一包，曰：以此洗之。数洗而愈。其药乃蛇床子、吴茱萸、苦参也。（《采兰杂志》。）

　　何首乌本名夜交藤，因何首乌服而得名。何首乌者，顺州南河县人，祖能嗣，本名田儿，生而阉弱，年五十八无妻，醉卧野中，见田中藤两本异生，苗蔓相交，久久而解，解合三四。田儿心异之，掘根持问乡人，无能识者。遂曝干捣末，酒服七日而思人道，百日而旧病皆愈，十年而生数男，后改名能嗣。又与子庭服，皆寿一百六十。首乌服药一百三十岁，唐元和七年，曾文象遇茅山老人，遂传其事。李翱因着《方录》云：此偶遇灵异之品，故其效如此，亦理之所有。何廉 郡伯精于医理，尝言亲见数人获成形首乌服之，果有乌须延年之效。又曾在河南购得潞参重十二两，在陕中购得当归重斤余者，其效皆异寻常。又曾亲至西陵山中采沙参，其大如儿臂，剥之外边黑皮，其中洁白如玉，嚼食一茎，甘芳鲜脆，头目便觉清泰。此皆生于深山穷谷之中，得天地之灵气，故其效非寻常可及。特无缘者，不能遇耳。（《甘泉蕞残录》。）

　　富家子唐靖，疮发于阴，至烂人道。周守真曰：病得之欲泄而不可泄也。治法宜内服龙胆泻肝汤，外以甘草末糁之。（《延寿书》。）

　　有人阴冷，渐渐入内，阴囊肿满，昼夜痛闷不已，用上好川椒为末，帛包裹囊。如不觉热，炒热更烘。内煎大蓟汤汁服妙。阴冷两丸如冰，出汗，两脚痿弱，宜补肝汤。（《千金方》。）

　　王节斋曰：男子阴痿不起，古方多云命门火衰，祖气虚弱，固有之矣。然亦有郁火盛而致痿者，经云壮火食气。譬如人在夏暑而倦怠，遇冬寒而坚强。予尝亲见肾经郁火而有此症，令服黄柏、知母清肾火之药而效。

　　故须审察，不可遍认为火衰。

　　薛立斋治一妇人，吐痰发热，遍身作痛，小便频数，阴中作痒，日晡热甚。曰：此脾肝气血虚，气滞而兼湿热也。用加味逍遥散加车前子而愈。

　　马元仪治尤悔侄，患阴茎作痛，痛甚而愤，遂昏迷不醒，几阅月。诊其两脉浮虚而涩。浮为气虚，涩为精伤，故令作痛。阴阳两虚之候，得之忧思劳郁而伤中也。经云润宗筋者，又阳气，精则养神，柔则养筋。今悒郁劳倦，气血两伤，故令作痛。以当归补血汤加人参、炙甘草调养气血，桂心、秦艽、红花宣通血脉，一剂而痛止。复诊两脉沉微，连进大剂参、附，诸症已平。惟彻夜不寐，用归脾汤调理而安。

　　有人阴肿，医以赤土涂之，令服八味丸而愈。一儿阴肿，医亦以赤土涂之愈。若久病而阴肿，病已不可救，宜速灸水分穴，盖水分能分水谷。水谷不分，故阴肿，他处亦肿也，尤宜急服禹余粮云。（《既效方》。）

　　陈良甫家婢患阴蚀，就疮医家疗不瘥。蚀处作两疮，深半寸。良甫于《涓子方》中捡得甘草汤方，仍以自处蚺蛇胆散，不经七日疮乃平复，甚效。凡救十八人，手下即活。遇斯疾者，请流布而传之。

　　葛氏云：比见人患茎头肿攻下，疮欲断者，以猪肉汤渍洗之，并用黄连、黄柏末涂之。又方，蜜煎甘草末涂之。（《千金方》。）

