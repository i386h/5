<!-- { "loadSidebar": true } -->
　　立斋治一妇人，阴内脓水淋漓，或痒或痛，状似虫行。诊之，少阴脉滑。此阴中有疮也，名曰 。由神思烦郁，胃气虚弱，气血凝滞所致。与升麻、白芷、黄连、木通、当归、川芎、白术、茯苓、柴胡煎服，用拓肿汤熏洗，更搽蒲黄、水银，两月余而愈。或有胞络虚，风邪乘阴，血气相搏，令气否塞，致阴肿痛。当以菖蒲治之，更以枳实炒热，帛裹熨之，冷则再炒。或有子脏虚，冷气下冲，致阴脱出，谓之下脱，或因产弩力而脱者，以当归散治之。久不愈者，以补中益气汤倍加升麻、柴胡升举之。

　　蕲阁老子阴茎肿痛，服五苓散等药不应。诊其脉左关弦数，此肝经湿热而成。以小柴胡汤送芦荟丸，一服势去三四，再服顿愈。

　　一妇人阴器肿痛，小水涩滞，遇晚寒热交作，此肝经湿热为患。徐灵胎曰：此湿热轻病。以龙胆泻肝汤，二服小水通利。又以四物汤兼小柴胡，加花粉、木通、山栀，服之而愈。（《外科正宗》。以下共选六案来入。）

　　一妇人无故发热月余，忽阴中突出一物，如鸡冠一片，此肝郁脾虚所致。以补中益气汤加青皮、栀、芩、柴胡、甘草，外以白芷、苍术、紫苏煎汤，每日熏洗，十余日其患渐小。乃用前汤倍参、术，月余而安。（徐灵胎曰：所用诸方，皆浮泛不切，全无法度。虽有小益，总非切病之治。此风自立斋开之后，遂不可挽回矣。此医术之一变也。）

　　一妇人阴中作痒，遇夜五心烦热，作渴不寐，此思虑太过，致心肾不交。以四物汤加龙胆草、山栀、知母、黄连，以银杏散纳入阴中，三日其痒渐止。又朝以八味丸，午用归脾汤加银柴胡、茵陈，月余而愈。

　　一妇人阴器半边肿痛，身发寒热，口干便秘，脉实有力，以内疏黄连汤一剂，大便通利，口干乃止。惟肿痛尤甚，此湿毒结聚，欲为脓也，以四物汤加角刺、泽泻，二剂脓熟胀痛。又以透脓散一服，出臭脓钟许，痛止。以八珍汤加丹皮、泽泻，十余剂而安。

　　一妇人肝经风湿，下流阴器，浮肿痒甚，至抓出血不痛，以消风散加苦参、胆草、泽泻、木通、山栀，外以蛇床子汤熏洗，擦搽银杏散，十余剂痒止肿消而愈。

　　一妇人孀居十余载，阴器作痒生虫，含忍不言。后阴器蚀烂，已蚀五内， 羸发热作渴，脉洪而数。询其痒痛日久，阴器黑腐，小水不禁，五内已坏，不可用药。彼苦求治。曰：痒者虫也，痛者损也。先用鲫鱼数枚，以香料糁炙鱼熟，以丝棉薄裹，纳入阴中。夹之良久，取出红虫，长者一寸，短者五六分，细如丝线，约二十余条，置温汤中，摇摆片时方死。彼家欢悦，以为可治。曰：再取再有，生化无穷。强投养血诸药，终竟不应而死。

　　钱国宾曰：浙湖戴氏生女五岁，胎生双阴，溺从上出，下户亦流，其母病延诊，以私语言及。余曰：此女天生双阴也。不闻《棱严经》云？五种不男之人，即此类也。长大经行，生子如常，以上窍为正。彼此勿疑，抚养待配。

　　阴宽，肥皂子浸去黑皮，用其白肉，加白芨、五倍子、蛇床子、石榴皮、甘松、三奈、龙骨，煎浓汤，日日熏洗。宽而冷者，加石硫黄煎。

　　阴挺，飞矾六两，桃仁一两，五味子、雄黄各五钱，铜绿四钱，末之炼蜜丸，每丸重四钱，即以方内雄黄为衣，坐入玉门即愈，甚者不过二次。

　　雄按：余癸卯秋，视康侯副转之疾，脉滑数而右歇左促，且肝部间有雀啄，气口又兼解索，面色熏黄，头汗自出，呼吸粗促，似不接续，坐卧无须臾之宁，便溺涩滞，混浊极臭，心下坚硬拒按，形如覆碗，舌色边紫黄，殊不甚燥，口浊甜腻，不能饮食，合眼即气升欲喘，烦躁不能自持，胸中懊 欲死。此湿热误补，气机阻塞，津液为之凝滞而成痰饮也。宜用温胆汤加薤白、蒌仁，通其胸中之阳；合小陷胸，为治饮痞之妙法；参以栀、豉，泄其久郁之恝，以除懊 ；佐以兰草，涤其陈腐之气而醒脾胃。连投二剂，各恙皆减，脉亦略和。病者欲速，连服大黄丸二次，承气汤半帖。予闻急止之曰：进补固非，妄攻亦误。此症湿蒸为热，灼液成痰，以上下分消为是，不比热邪传腑，可一荡而愈也。越日下部渐肿，此犯攻痞太速之戒也。以前法加黄芩，合泻心意，再配雪羹，投之痞渐消，痰渐吐，而自腹至足，以及肾囊肿势日加。

　　拟用河间桂苓甘露饮意，或主崇土胜湿之说。余力持不可，乃复进前日药一剂，次日痰中见血甚多。此湿热熏蒸，自气及营也。以知、柏、生地、犀角、鳖甲、白芍、苡仁、贝母、石斛、茅根、麦冬、滑石、栀子、藕汁、童便，投之而止。逾数日又吐，且肢冷自汗，心馁畏脱，合家皇皇，或议投归脾。余坚执前议，仍投前药二剂，血果止。余思血之复吐，由于气分之邪扰及营分。今欲清气道之邪，必先去其邪所根据附之痰，因投滚痰丸三钱，得下泄一次，病者云四十日来未有之通畅也。连投数日，始解胶痰黑矢多遍，而小便亦渐清长，寝食渐安。惟下部之肿如故，或议用实脾行水之法。余曰：谛审脉症，病不在脾，况善饥便燥，口浊溺多，方患其转消症，亟投甘润之不遑，恶可渗利伤阴、补燥劫液耶？肿势之来，良由湿热所酿之痰饮。即误补而痞塞中焦，复妄攻以流窜坠络，所谓不能一荡而蠲，势必旁趋四射者也。会又咳痰带血，而精神饮食如常，与甘露饮加藕汁、童便，四剂而止，咳嗽亦安。于是专治其下部之肿以固本，加知、柏、贝母、花粉、旋复花、橘络、丝瓜筋、羚羊角、楝实、葱须、大豆卷、黄芩、薏苡仁、竹沥，出入为剂，二三帖肿处痒甚，搔之水出如汗，而作葱气。六七日后，两腿反干瘦燥痛，肾囊亦随之而消矣。盖寒湿则伤阳，热湿则伤阴，血流皆阴也。大用甘润，尚且肿消，后干痛咽燥，设投燥脾利水，当何如哉？善后之法，宜滋养血液，少佐竹沥，以搜络中未净之痰，庶免为异日之累。如法服之，竟无消渴之变而愈。

　　卷十九

　　鹤膝风

　　朱丹溪治一丈人，年七十岁，患脚膝病稍肿，此血虚而挟湿热也。用生地、归头、白芍、苍术、炒柏、川芎、桂、木通，水煎，食前热服。

　　一男子年近三十，滋味素浓，性多焦怒。秋间髀枢左右一点发痛，延及膝 ，昼静夜剧，痛处恶寒，或渴或不渴，或痞或不痞，医多用风药兼补血。次年春，其膝渐渐肿痛愈甚，食减形羸。至春末膝肿如桃，不可屈伸。诊其脉，左弦大颇实，寸涩甚，右皆数大。知其小便必数而短，遂作饮食痰积在太阴经治之。炒柏一两，生甘草梢、犀角屑、苍术、盐各三钱，川芎二钱，陈皮、牛膝、木通、白芷、白芍各五钱，遇暄热加条芩三钱，为细末，每三钱重，与生姜自然汁同研细，以水荡起。煎令沸，带热食前饮之，一昼夜四次。与至半月后，数脉渐减，痛渐轻。去犀角，加牛膝、败龟板半两，当归半两，如前服。又与半月，肿渐减，食渐进，不恶寒。惟脚膝酸软，未能久立久行，去苍术、黄芩，时当夏热，加炒柏至一两半，根据本方内加牛膝，春夏用茎叶，冬用根梗，取汁用之效尤速。须断酒肉、湿面、胡椒。当仲夏加生地半两，冬加茱萸、桂枝。

　　镇江外科史姓者，曾治一人鹤膝风，以虾蟆用碗锋略破腹有缝，不可穿缚，置患处跳动移时，受毒辄死。

　　如前再易一枚，不过三枚愈。（《戒庵漫笔》李诩。）

　　孙文垣治程绍溪，中年患鹤膝风，两腿及腿肚内外， 肉尽削，两膝肿大，乃酒后纵欲所致。且四肢脓疥淫湿腌 ，自分必死。家人以病久医药破家，不复求治。孙以邻人之亲往诊，左寸关浮数，右寸短弱，两尺脉沉微。曰：此气虚血热之候，法当大补，壮其筋骨，犹可冀生，第非百日不见功。盖补血无速效，必渐而濡之，关节通利，骨正筋柔，腿肉自生。初以龟板、苡仁各三钱，苍耳子、五加皮、头二蚕砂、节节香各一钱，当归、人参、黄 、苍术、杜仲、黄柏各八分，红花八分，十剂而疮疥渐稀，精神稍长。再以苡仁、五加皮、龟板各二钱，节节香、苍耳子、地黄、丹参、苍术、黄柏、首乌各一钱，人参、当归各八分，红花、木通各五分，三十剂可倚杖而行，腿肉渐生，疮疥尽愈，膝肿消去其六。后以虎潜丸加鹿角胶、首乌、狗脊、节节香、牛膝，用龟胶为丸，服三月，腿肉复完而愈。

　　薛立斋治韩廷仪，先患风症，用疏风化痰养血之药而痊。其腿膝骨肉内发热作痛，服十味固本丸、天麻丸益甚，两尺脉数而无力。谓此肾水虚，不能生肝木，虚火内动而作，非风邪所致也。不信，又服羌活愈风丹之类，四肢痿软，遍身麻木，痰涎上涌，神思不清。曰：此皆脾气亏损，不能荣养周身，又不能摄涎归源。先用六君子、芎、归、木香，数剂，以助五脏生化之气，以荣养周身，而诸症渐愈。乃朝以补中益气汤培养脾肺，夕以六味丸滋补肝肾，如此三月而安。

　　一妇人久郁怒，膝肿胸胁不利，内热寒热，经候不调，遍身酸痛，此胃气亏损。先用补中益气汤加半夏、茯苓，三十余剂胃气渐醒。又用大风汤与归脾汤，膝肿渐消。用加味逍遥散、大风汤全消。又用八珍汤加丹皮，调理而安。

　　一妇人患前症，肿痛寒热，先用大风一剂，又用加味逍遥散四剂、月余肿痛渐退。惑于速效，另服劫风败毒，虚症蜂起。仍由用大防风为主，佐以十全大补而消。又服大补汤，两月而全愈。

　　一妇人患前症，两拗中腿股筋牵作痛，内热寒热，此肝火气滞之症。先用加味小柴胡汤，四剂后，以加味逍遥散为主，佐以大防风汤而消。又患痢后两膝肿痛，寒热往来，用十全大补汤为主，佐以防风汤而消。

　　一妇人患前症，虽溃而肿不消，朝寒暮热，饮食不思，经水三四月一至，此肝脾气血俱虚也。用补中益气、加味归脾二汤各三十余剂，肿渐消而寒热止。又佐以大防风，月余而能步履，再月余经行如期。又服六味丸、八珍汤，三月而愈。

　　一男子腿筋弛长月余，两膝肿痛，此阴虚湿热所乘也。用六味丸为主，佐以八珍汤加牛膝、杜仲，间以补中益气汤，三月余而消。

　　通府刘国威，先筋挛骨痛，右膝漫肿，用化痰消毒之剂，肿痛益甚，食少体倦。加祛风消毒等药，寒热作呕，大便不实。用二陈除湿之类，肿起色赤，内痛如锥。诊其脉滑而无力，此脓已成，元气虚而不能溃也。用十全大补汤四剂，佐以大防风汤一剂而溃，又百余剂而愈。

