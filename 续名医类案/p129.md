<!-- { "loadSidebar": true } -->
　　李妓两寸短涩，两尺洪滑，关弦。孙诊之，问经可行否？曰：仅行一日，亦点滴耳。曰：此脉在良家主梦遗，若不宜有也。曰：良然。即御客时亦或遗，遗则冷汗淫淫，体倦不能支。不与药。或问故，曰：金木相胜，心神无主，法在不治。或谓人尚无恙，何便至此？曰：弦为春令，当金之时，犹然猖獗。设在卯月木旺火相，则肺金枯萎，水之上源竭矣。且肾脉洪滑，（雄按：洪为火是矣，滑则未必为阴亏。审为是脉，不过血热耳。

　　如果阴亏虚而欲火内炽，尺脉必然洪数，加以关弦，必死于春夏矣。）妓以欲胜，阴血既亏，淫火愈炽，阴虚则病，阴绝则死。今已咳嗽，其死见矣，乌可治乎？次年二月果死。

　　薛立斋治朱工部，劳则遗精，齿牙即痛，用补中益气加半夏、茯苓、白芍，（雄按：劳则遗精，火浮齿动，补中益气，何可投乎？虽佐滋阴，未足为训。）并六味地黄丸，更以十全大补加麦冬、五味子而痊。

　　一男子白浊梦遗，兼脚跟着痛，口干作渴，大便闭涩，午后热甚，用补中益气汤加白芍、元参，并加减八味丸而愈。

　　龚子才治陈桂林秀才，患夜梦遗精，每月一二次，或三五次，遗后神思昏沉，身体困倦。诊之，六脉微涩无力。此阴虚火动之症，以辰砂既济丸加紫河车、龙骨，服之数月奏效。奈数患不能谨守，因口占俚语一章以戒之。曰：培养精神贵节房，更祛尘虑要周防。食惟半饱宜清淡，酒止三分勿过伤。药饥随时应勉进，功名有分不须忙。几行俚语君能味，便是长生不老方。

　　黄履素曰：余年三十外，曾患遗精，龟头时有精微微流出，昼夜常然。初时惊惧特甚，人身中几许精血，而堪此涓涓不绝乎。医之高明者谓为无害，但毋服涩药。（雄按：惟火症，故不可涩。虚寒精滑，涩之何害？医者先须审证，不可偏守一法也。）绿病以服附子得之，知是火证，但凉补而勿热补，用六味丸加沙菀蒺藜、菟丝子及炒黄柏少许等药。将此病付之度外，莫置诸怀，如常调理，凡两年始全愈。龙骨、牡蛎等药，从未入口，盖人身中惟气血周流斯快畅，岂可涩之使滞？虽得暂效，为害实深，患者审之。予初有惧心，及两年间应酬如常，绝无倦态。岂此精与交媾之元精不同，故无大害耶。

　　张路玉治韩慕庐季子，素禀清 ，宿有精滑不禁之恙。诊之，脉微弦而数，尺中略有不续之状。此不但肾气不充，抑且气秘不调，致不能司封藏之令。与六味丸去泽泻，加鳔胶、五味，略兼沉香，于补中寓宣。法虽如此，但久滑窍疏，难期速效耳。

　　李士材治一人，考试劳神，患精滑，小便后及梦寐间俱有遗失。自服金樱膏，经月不验。李诊之曰：气虚而神动，非远志丸不可。服十日减半，一月全愈。

　　王叔权曰：有士人年少觅灸，梦遗，为点肾 穴，令其灸而愈。不拘老少，皆肾虚也。古人云：百病皆生于心。又曰：百病皆生于肾。心劳生百病，人皆知之。肾虚亦生百病，人或未知也。盖天一生水，地二生火，肾水不上升，则心火不下降，兹病所由生也。人不可不养心，不可不爱护肾也。（《资生经》。）

　　平江谭医云：夫遗泄，寻常只治心肾，未有别治。以《素问》、仲景考之，当治脾，服之屡效。用浓朴二两，姜汁制，羊胫一两，炭火 过通红，取出研细如粉。上二味，白水面糊为丸如梧桐子大。每服百丸至三百丸，米汤下。（《集成》。同上。雄按：中焦有湿热者宜之，与松石猪肚丸同功，非可概治一切之遗也。）

　　陆祖愚治一人，因作文夜深，倚几而卧，卧即梦遗，明早吐血数口，数日后复吐。自此，或间日，或连日，或数日，或吐血，或梦遗。或与六味地黄汤几百帖，即加减亦不出滋阴清火而已，数月不愈。口干微咳，恶风恶寒，懒于动作，大便溏，小便短赤。脉之，豁大无力，沉按则驶，曰：此症非得之房室，乃思虑太过，损其心血。心血虚则无以养其神，而心神飞越，因有梦交之事，神不守舍，则志亦不固，而肾精为之下遗。肾虚则火益无制，逼血妄行而吐，上刑肺金而咳。其畏风寒而懒动作者，火为元气之贼，火旺则元气自虚也。其肌肉削而大便溏者，思虑损其心血，即是伤其脾阴也。与归脾汤二十剂，吐遂减半。又二十剂，诸症俱痊，百剂而精神加倍矣。

　　缪仲淳治娄东王官寿，患遗精，闻妇人声即泄，瘠甚欲死，医告术穷。缪之门人以远志为君，莲须、石莲子为臣，龙齿、茯神、沙菀蒺藜、牡蛎为佐使，丸服稍止。然终不断，缪于前方加鳔胶一味，不终剂而愈。

　　赵景之太史未第时，因肄业劳心太过，患梦遗症已三四年矣，不数日一发，发过则虚火上炎，头面烘热，手足冷逆，终夜不寐，补心肾及涩精药无不用过。壬申春偶因感冒来邀诊视，谈及前症之苦，为疏丸方，以黄柏为君，佐以地黄、枸杞、莲须、鳔胶、萸肉、五味、车前、天麦冬之类，不终剂而瘳。初景之疑黄柏大寒不欲用，谓尊恙之所以久而不愈者，政未用此药耳。五脏苦欲补泻，云肾欲坚，急食苦以坚之，黄柏是也。肾得坚，则心经虽有火而精自固，何梦遗之有哉？向徒用补益收涩而未及此，故难取效。

　　立斋治王上舍，遗精，劳苦愈甚，坳中结核，服清心莲子饮、连翘消毒散不应。以八珍汤加山药、萸肉、远志，十余剂渐愈。更以茯苓丸治之，遂不复作。叶巡检患此，云诸药不应，卢丹谷与八味丸治之而愈。

　　徐灵胎曰：遗精治法，不外乎填精镇心，本无神妙方法。俗医往往用温热及粘腻等物，必至伤人。盖此症总有伏邪为患，如火如痰，如湿如风。必须搜剔余邪，兼以调和脏气，委曲施治，方无变症。一味安神填肾，犹多未尽之理也。

　　卷二十

　　淋浊

　　沈朗仲治王雨泉，壮年气弱，溺后精水淋漓不断，服六味丸不应，易八味丸反加涩痛。两尺脉数而气口虚大，此土虚不能堤水也。与补中益气加麦冬、五味，十剂而痊。（《张氏医通》。）

　　薛立斋治一妇人，善怒，或小腹痞闷，或寒热往来，或小便频数，时下白淫，药久不愈，面青口苦。薛以其积愤而不能发散所致，用龙胆泻肝汤而愈。用加味逍遥散、八珍汤间服而安。

　　龚子才治一男子，茎中痛，出白津，小便闭，时作痒，用小柴胡加山栀、泽泻、木通、炒连、胆草、茯苓，二剂顿愈，又兼六味地黄而痊。

　　司厅陈石镜，久患白浊，发热体倦，用补中益气加炮姜，四剂白浊稍止。再用六味地黄丸兼服，诸症悉愈。

　　少宰汪涵斋，患头晕白浊，用补中益气汤加茯苓、半夏，愈而复患腰痛。用山药、山萸、五味、萆 、远志顿愈。又因劳心，盗汗白浊，以归脾汤加五味而愈。后不时眩晕，用八味丸全愈。

　　孙文垣治一人，禀质素强，纵饮无度，忽小便毕有白精数点，自以为有余之疾，不治。经三月以来，虽不小便，时有精出，觉头目眩晕。（此上病多由下之证验也。雄按：据服证治验，则此头晕亦非下虚使然。）

　　医者以固精涩脱之剂治之，两月略不见功。诊之，六脉滑大。此因酒味湿热下注精脏，遂以白术、茯苓、橘红、甘草、干葛、白豆蔻，加黄柏少许，两剂即效，不十日全安。

　　潘见所患白浊，精淫淫下，治三年不效。孙诊之，两寸短弱，两关滑，两尺洪滑。曰：疾易愈，第待来年春仲，一剂可瘳。问故，曰：《素问》云必先岁气，毋伐天和。今所患为湿痰下流症也，而脉洪大见于尺部，为阳乘于阴，法当从阴引阳。今冬令为闭藏之候，冬之闭藏，实为来春发生根本，天人一理。若强升提之，是逆天时而泄元气也。（雄按：此治内伤之经旨也，而薛氏不拘何症，动辄补中益气。虽明知其为阴虚阳浮，亦不轻割爱。

　　连篇屡牍，垂训后人，余恐受其害者，不仅当时求治之人也。）后医者接踵，竟无效。至春分逆孙，以白螺蛳壳火四两（消痰。）为君；牡蛎二两（固涩。）为臣；半夏、（消痰。）葛根、（升阳明之清气。）柴胡、（升少阳之清气。）

　　苦参（燥湿。）各一两为佐；黄柏坚骨。一两为使。面糊为丸，名端本丸。令早晚服之，不终剂而愈。

　　李士材治李郡侯，白浊，服五苓散数剂无功。诊之，两尺大而涩，是龙火虚火，精瘀窍道。用牛膝、茯苓、黄柏、麦冬、山药、远志、细生甘草，十剂而安。

　　吴光禄闭精行房，患白浊，茎中痛如刀割，自服泻火疏利之剂不效，改服补肾之剂又不效。李诊之曰：精久蓄已足为害，况劳心之余，水火不交，坎离频用也。（有语病。）用萆 厘清饮加茯神、远志、肉桂、黄连，四剂即效。兼服补中益气一二剂而愈。

　　陆祖愚治韩舜臣，年近三旬，夏月远归，连宵多事，卧当风凉，致成疟疾，间日一发。自以为虚而投参、附，凡用参二三钱及五钱者数十剂。一医用参一两，附三钱，又八剂。服参约及二斤，其病寒轻而热重，偶于静坐时觉阳道微湿，以纸拭视，如浆糊一点，白而光亮，讶为滑精渗漏。若此，无怪大剂补养无效，决死无疑。

　　及诊视，正当悲哀之后，面赤如妆，六脉洪滑而数，曰：脉候无事，不必张惶。令将溺器涤净，次早诊之，脉略和而仍滑大。令倾溺器中，有白腻稠粘约半碗许。乃曰：当此短夜，去已如许之多，则从朝至暮，自当加倍。

　　此是白浊，非滑精也。（雄按：此症误投温补，设无白浊，以为去路，则早殆矣。）试思少壮之时，每交感输泄之精，能有几何？病者始大悟。乃用萆 厘清饮：川萆 、石菖蒲、益智、乌药、茯苓、甘草，四剂其症减半。

　　又以二陈汤加升麻、柴胡、苍术、白术，十余剂浊净而疟亦止。夫奇经之脉，督行于背脊，任行于腹外，冲行于腹中。溺出于前，自膀胱而来；精出于后，自夹脊肾脏而来。男浊女带，自胃家傍冲而下。盖冲为血海，其脉起于脬中。丹溪曰：胃中浊液下流，渗入膀胱。曾询患浊者，小水或浑或清，其浊或随泄溺而下，或不时淋沥，可见与膀胱竟不相干。又见患此症者，经年累月，饮食照常，起居如故，非胃家湿热而何？此君加之以劳顿醉饱，阴虚贪凉而得，故得补益甚。丹溪曰：二陈汤加升麻，能使大便润而小便长。前后二方，昔贤所验，第后人未知用耳。

