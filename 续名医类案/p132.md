<!-- { "loadSidebar": true } -->
　　杜壬治三十七太尉，忽患小肠气痛，诸医不效，每一发几死。上召杜至，进药数服无验。太尉曰：我命不久，致良医不能治。上召杜问所以，杜对曰：臣用古方，皆不获愈，今自撰一方，容进上。遂合药以进，一服十愈八九，再服全愈。因名方曰救命通心散。川乌头一两，用青盐一钱，酒一盏浸一宿，去皮尖焙干；川楝子一两，用巴豆二十一粒，同炒候黑色，去巴豆；茴香半两；石燕一对；土狗五枚；芥子一钱六分。为末，每服三钱，入羊石子内，湿纸煨香熟。夜半时用好酒半升，入盐，细嚼石子，以酒徐徐咽下，不得作声，其病遂去。（曹五家。今《纲目》秘此方。）

　　辛稼轩初自北方还朝，官建康，忽得疝疾，重坠大如杯。有道人教以取叶珠，（即薏苡仁。）用东方壁土炒黄色，然后小火煮燥，入砂盆内研成膏，每用无灰酒调下二钱即消。程沙随病此，稼轩用之大效。（《宦游纪闻》。）

　　张子和治殄寇镇一夫，病 疟发渴，痛饮蜜浆，剧伤冰水。医者莫知泻去其湿，反杂进姜、附，（雄按：粗工每蹈此弊。）湿为燥热，所至三焦闭溢，水道不行，阴道不兴，阴囊肿坠，大于升斗。张先以导水百余丸，少顷以猪肾散投之，是夜泻青赤水一斗，遂失痛之所在。又颖尾一夫病疝气，赤肿大痛，数日不止，诸药如水投石，张以导水一百五十丸，令三次咽之，次以通经散三钱，空腹淡酒调下，五更下脏腑壅积之物数行，痛肿皆去，不三日平复如故。

　　李审言因劳役饮水，坐湿地，乃湿气下行，流入脬内，囊大肿痛不可忍，以川楝子等药不效。求治于张，曰：可服泄水丸。审言惑之。又数日，痛不可堪，竟从张，先以舟车丸、浚川散，下青绿沫十余行，痛止。次服茴香丸、五苓以调之，三日而肿退，至老更不作。夫疝者，乃肝病也。下青沫者，肝之色也。

　　王敏之病寒疝，脐下结聚如黄瓜，每发绕脐急痛不能忍，以舟车丸、猪肾散，下四五行，觉药绕病三五次而下，其泻皆水也。猪肾、甘遂皆苦寒，经言以寒治寒，万举万全。但下后忌饮冷水及寒物，宜食干物，以寒疝本是水故也。即日病减八分，食进一倍。又数日，以舟车丸百余粒，通经散四五钱服之。利下后三四日，又服舟车丸七八十粒，猪肾散三钱，乃健步如常矣。

　　一僧病疝，发作冷气上贯齿，下贯肾，紧如绳挽，两睾时肿而冷，两手脉细而弱，断之曰：秋脉也。此因金气在上，下伐肝木，木畏金，抑而不伸，故病如是。肝气磐礴，不能下荣于睾丸，故其寒实非寒也。木受金制，传之胃土，胃为阳明，故上贯齿痛，非齿之病。肝木者，心火之母也，母既不伸，子亦屈伏，故下冷而水化乘之。经曰：木郁则达之，土郁则泄之。令涌泄四次，果觉气和，睾丸痒而暖，此气已入睾中也。以茴香木茂之药，使常服之，一月而愈。

　　霍秀才之子，年十三，睾丸一旁肿胀。张见之曰：此因惊恐得之。惊之为病，上行则为呕血，下则肾伤而为水肿。以琥珀通经散，一泻而消散。

　　朱丹溪治郑子敬，因吃酒后饮水与水果，偏肾大，时作蛙声，或作痛，炒枳实一两，茴香盐炒、炒栀子各三钱，研煎，下保和丸。

　　昌世官膀胱气下坠如蛙声，臭橘子核炒十枚，桃仁二十枚，萝卜自然汁，研下保和丸七十丸。

　　兄年三十，左肾核肿痛。此饮食中湿，坠下成热。以橘核（即臭橘。）五枚，桃仁五枚，细研，顺流水一盏，煎沸热，下保和丸。

　　龚子才治一船家，小肠疝气肿痛不可忍，又病两眼肿痛，眵泪隐涩，两寸脉洪数，两尺脉微，此上盛下虚之症。用凉药治眼，则疝痛愈增，用热药治疝，则眼痛愈盛，百治不效。与木香金铃丸，空心服，以治下焦之虚寒；以退血散，卧时服，以治上焦之风热。各三服均愈。

　　赵雪山因劳后五更起早感寒，疝气痛不可忍，憎寒战栗，六脉微而无力，以五积散加吴茱萸、小茴香，又与蟠葱散，俱不效。后以艾灸之，将患人两脚掌相对，以带子绑住，两中趾合缝处，以艾炷麦粒大灸七壮，灸完痛止，神效。

　　子才亲家周少峰，患疝气偏坠，肿痛不可忍。遇秀才传一方，用黄土水和作干泥，拍作大饼，于火上烘热，熨痛处，冷则再易，立愈。

　　万密斋治朱氏子，病卵肿，逾年不消，成 疝矣。问万，万曰：足厥阴肝经之脉环阴器，肝之病为怒。小儿性急多哭者，常有此病，一名气卵。常见人病此者，不废生育，与寿无干。曰：有治法否？曰：有，但勿求速效可也。用川楝肉、小茴香、青皮、山萸、木香、当归、川芎、海藻，三棱、莪术二味用黑牵牛同炒，去牵牛不用，共为末，神曲为丸，温酒下，更灸脐旁穴，而肿消矣。

　　喻嘉言治胡翁，常苦脾气不旺，迩年少腹有疝，形如鹊卵。数发后，其形渐大而长，从少腹坠入睾囊甚易，返位甚难。下体稍受寒即发，发时必俟块中冷气渐转暖热，始得缩入，不然则胀于隘口不能入也。近来益大，如卧酒瓶于胯中，半在少腹，半在睾囊，坚紧如石。其气迸入前后腰脐各道筋中，同时俱胀，上攻入胃则大吐，上攻巅顶则战栗畏寒。喻诊之，知为地气上攻，亟以大剂参、附、姜、桂投之，一剂而愈。以后但发，悉用桂、附速效。若服十全大补，则不应，以半阳半阴之药，勿克胜病也。凡阴邪为害，不发则已，其发必暴。试观天气下降则清明，地气上升则晦塞。医遇直中阴经之病，尚不知所措手，况杂症乎。第姜、桂性热，屡服则虑其僭上，旧病未除，新病必起。乃先以姜、桂、附子为小丸，曝令干透，然后以参、术浓为外廓，俾喉胃间知有参、术，不知有姜、桂、附子。及达积块之所，猛烈始露。庶几坚者削，而窠囊可尽空也。

　　孙文垣侄患偏坠，脐腹腰 俱胀痛，左关脉弦大鼓指。小茴香、甘草、苍术、益智仁、防风各五分，荔核、橘核、山楂、柴胡各一钱，山栀、青皮各七分，服后其痛如旧，脉且转数。（雄按：疝因湿热，误投温燥，每有此变。故虽苍术、益智，亦当慎用也。）恐作囊痈，急为解毒，栝蒌五钱，当归、甘草节、金银花各一钱，连翘、柴胡、青皮各七分，煎服痛定肿消。因食鸡、鱼，脐腹复胀痛，发热不眠，脉复弦，以山楂、栝蒌各二钱，金银花、连翘各八分，甘草节、黄连、当归各五分，青皮七分，二帖愈。

　　李士材治尹文辉，嗜火酒，能饮五斤，五月间入闽中，溪水骤涨，涉水至七里，觉腹痛甚。半月后，右丸肿大渐如斗，闽中医者皆与肝经之剂及温热之品，半载无功。归就诊，李曰：嗜火酒，则湿热满中；涉大水，则湿热外束。今病在右，正是脾肺之湿下注睾丸。以胃苓汤加栀子、枳壳、黄柏、茴香，十剂略减。即以为丸服，至十八斤全安。

　　骆元宾十年患疝，形容枯槁。李视之，左胁有形，其大如箕，以热手按之，沥沥有声，甚至上攻于心，闷绝良久，以热醋熏灸方醒。李曰：此经之所谓厥也。用当归四逆汤，一月积形衰小。更以八味丸间服半载余，积块尽消，不复患矣。

　　卢不远治汤某，常病腹痛，痛则绕脐有形，甚则欲死。皆谓生气独绝于内，虑不起。诊之，关脉近尺有滑象，久痛气羸，颇乏精彩，因用枸杞为君，白芍、茯苓、肉桂、吴萸佐之，六剂痛止。服瑞竹堂方四制枸杞丸，一料竟愈。此脐疝也，疝当引阴，原无斯症。然疝者，有形之痛，而有所止之处，故字从山，不必定引阴也。

　　疝本厥阴肝疾，其状若死，亦厥阴症，故用温补肝肾药，生气自复，不致内绝而瘳。

　　冯楚瞻治王刑部，疝痛甚危。脉之，左三部弦洪而数，乃阴甚不足也。右关尺洪大，重按有力，此膏粱酒湿太过，房劳真水消亡，木失所养，筋无所荣，湿热内攻，阴寒外遏，所以为疼为痛，不可忍也。以熟地二两，山萸、山药各二钱，滋其肝肾；丹皮三钱，茯苓二钱，泽泻一钱五分，渗其湿热；橘核三钱，疏其木郁；制附一钱五分，盐酒炒黄柏一钱二分，使寒热互为向导。由是外寒散，内热除，真水生，雷火息而瘳。

　　张建东秘传治一切疝气神方：于洗浴毕，湿身坐门槛上，两囊着水，印一湿卵，即于湿卵患左灸左，患右灸右，俱患则左右俱灸，须避四眼。又一法：午月午日午时灸尤妙。或小儿不须洗浴，但用灰布门槛上，令儿坐之，亦就所印灸即愈。（沈序皇尊闻录。）

　　王叔权曰：舍弟少戏举重，得偏坠之疾。有客人为当关元两旁相去各三寸青脉上，灸七壮即愈。王彦宾患小肠气，灸之亦愈。（《资生经》、《医说续编》。）

　　顷关一男子病卒疝，暴病不任，倒于街衢，人莫能动，呼张救之。张引经证之，邪气客于足厥阴之络，令人卒疝，故病阴丸痛也。急泻大敦二穴，其痛立已。夫大敦穴者，乃足厥阴之二穴也。

　　郑亨老病疝，灸之得效。其法以净草一条，茅及麦秆尤妙，度病患两口角为一则折断，如此三折，则折成三角如 字样。以一角安脐中心，两角在脐之下，两傍尖尽处是穴。若患在左即灸右，在右则灸左，两边俱患，即两穴皆灸。艾炷如麦粒大，灸十四壮或二十一壮则安也。（《医说续编》。）

　　夺命丹，治远年近日小肠疝气，偏坠搐疼，脐下撮痛，以致闷乱，及外肾肿硬，日渐滋长，阴间湿痒，抓搔成疮，悉治之。吴茱萸一斤，去枝梗，四两酒浸，四两醋浸，四两汤浸，四两童便浸，各浸一宿，同焙干用；泽泻二两去灰土。上研为细末，老酒煮一夜，面糊为丸如梧桐子大，（雄按：此方似可兼治寒湿痛泻、霍乱转筋。）每一服五十丸，空心食前，或盐汤或醇酒送下，神效不可尽述。冯仲柔云：顷年某仓使家传，将前方令药局中合卖，绍熙壬子冬，予亲曾得效。时苦奔豚寒气攻冲，小肠疝气，腹内引痛，神思闷乱四日，只一服，脏腑微动，痛若失去遂安。一方名星斗丸，汤浸者用盐水浸；泽泻用四两，切作粗片，酒浸一宿。（《是斋方》。同上。）

　　一人病后饮水，患左丸痛甚，灸大敦，适摩腰膏内用乌附子、麝香，将以摩其囊上，抵横骨端，灸后温帛覆之，痛即止，一宿肿亦消矣。（《药要或问》。同上。）

　　薛立斋治一妇人，小腹痞闷，小便不利，内热体倦，懒食，用八珍汤加柴胡、山栀、龙胆草，不数服即全愈。（《良方·疝附瘕门》。）

　　王肯堂曰：张仲景治寒疝腹中痛，及胁痛里急者，当归生姜羊肉汤主之。《本草衍义》称其无不应验，岂非补肝之效乎？余每治病甚，气上冲心危急者，以八味丸投之立应，又补肾之明验也。

