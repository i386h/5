<!-- { "loadSidebar": true } -->
　　罗谦甫治漆匠韩提控，疝气每发，痛不可忍，则于榻两傍各置一枕，往来伏之以受，如是三年不已，与丁香楝石丸三剂良愈。盖男子七疝痛不可忍者，妇人瘕聚带下，皆任脉所主阴经也，乃肝肾受病，治法同归于一。

　　当归、附子、川楝子、茴香各一两，上锉碎，以好酒三升煮，酒尽为度，焙干作细末。每药末一两，入丁香、木香各五分，全蝎十三个，元胡索五钱，同为细末，拌匀，酒糊为丸桐子大。每服三十丸至百丸，温酒空心送下。凡疝气带下，皆属于风。全蝎治风之圣药也，川楝、茴香皆入小腹经，当归、元胡索和血止痛，疝以寒邪积于小肠之间，故以附子佐之，丁香、木香为引导也。

　　玉海藏云：杨驸马时患风气冲心，（风气即疝气也。）（罗谦甫云：疝气带下皆属于风。）饮食吐逆，遍身枯瘦，日服紫菀丸五丸，至二十日泻出肉块如虾蟆五六枚，白脓二升愈。（方见于风门。）

　　李灵患肥气病，（肝积谓之肥气，与疝同类。）日服前丸五丸，经一年泻出肉鳖二枚愈。

　　马元仪治陈子芳，患痰喘发热，胸满身痛，左边睾丸不时逆上，痛不可忍。诊之，肝脉弦急，肺脉独大，关尺虚小，此肝肺受邪之候也。肝为木脏，其化风，其生火，风火合邪于本位，则为热为痛。乘于肺金，则为痰为喘。以柴胡疏肝散治之，表症稍安。欲速愈，别用沙参二两煎服，如若相安，继转增剧。再急诊，寸脉鼓数，关脉急疾，左丸引右丸痛甚。曰：关脉急疾，木火自旺也，寸脉鼓数，火刑肺金也。肺为娇脏，体燥气肃，火邪入之，则气化失常，金益困而木益张也。法宜滋达肺金，兼疏肝木。以栝蒌实五钱润燥，紫菀三钱宣通，半夏曲、贝母清痰，枳壳、桔梗开郁，杏仁、苏子定喘，柴胡以达之，秦艽以舒之，一剂减，再剂安，调补而愈。

　　按：用沙参原无大谬，第单用且重至二两，又无甘润之佐，则清降之力薄而速，反致木火厥张云耳。

　　立斋治一男子，年逾四十，阴囊肿痛，以热手熨之少缓，服五苓等散不应，尺脉迟软。此下虚，寒邪所袭而然，名曰寒疝，非疮毒也。以蟠葱散治之，少可。更以葫芦巴丸服之而平。

　　杜举人名京，年逾三十，阴囊湿痒，茎出白物如脓，举则急痛，此肝疝也，用龙胆泻肝汤而愈。有阴茎肿，或缩或挺或痒，亦以此药治之。

　　施笠泽治钱元一患疝气冲痛，盖有年矣，每抑郁则大作，呕吐痰涎，不进饮食。己未春，病且浃旬。诊得左关弦急而鼓，右关尺俱浮大而无力。此命门火衰，不能生木土，肝木乘旺，复来侮脾。用葫芦巴、元胡索等疏肝之剂，以治其标，随用八味丸，益火之原，以清阴翳，间进参、术补脾之药，以治其本，渐安。数载沉 ，不三月而愈。（朱氏选。）

　　钱国宾云：黄州客陈思云，负货行至德州仕馆。其人素有疝气，忽然阴子渐大如斗，半月卧床不起。偶有道人化斋，彼甚嗔怪。道人曰：尔病尚得我医，如何发怒？遂请进见，坐问根由，与芡实大红药丸，用无根凉水送下，供之而出。去约三日后再来看汝。陈服药腹中微响，若周身气行之状。至三日消已大半，道人又至，仍与前药二丸，三日一次，服尽阴子如故。谢银一两不受，讨紫花布道袍一件而去。陈求丸方，曰：此药汝不能合，用紫金锭，亦可以消斗大之阴子也。余与同寓亲见其治，九日而消斗大之阴子，真仙丹也。

　　蒋仲芳一日治二疝，一人升上作病，一人坠下作痛，俱闷痛欲绝。升上者，与故纸三两，炒黑丑一两，生硫黄七钱，俱为末，盐酒打面糊为丸，盐酒送下。坠下者，与补中益气汤加杜仲、故纸、肉桂、炮姜、香附、川芎。二人骇曰：疝气同也，何方不同若是？曰：姑且试之。至明日而皆愈。

　　潘惟秋间患疝气症，服肉桂、小茴香、荔核之类不应。自用生姜泡沙糖汤服，一二日稍愈，遂止饮沙糖汤而愈。（沈初兄抄本。）

　　吴桥治胡有濡父旦，递以疝作逆桥，桥以其人习饮醇，第以凉剂而清湿热遂愈。一日疝作，适桥他出，乃逆方生，家人出桥旧方示之，生按方而治不效。顷之则小溲浸短，小腹浸坚，复逆文学先生至，注黄金二镒，属性学箧中，文学力任之治。再信而病益进，短者枯，坚者石矣。既而桥至，则病患递出错言。桥心异之，此神乱也。既诊曰：殆矣。有濡曰：家大人疝递作，赖公一再剂而瘳，乃今两君子亦仿故方，何卒不效？桥曰：此刻舟也。今病得之内，当在阴，两君复以阴药投之，嫌于无阳也。既以阴剂阴，阳失其健而不能运，则壅阏矣。家人侦其故，则与女竖私焉。桥辞归，旦中夜死。文学 箧归金而去。（《太函集》。）

　　魏玉横曰：汪氏甥素有疝症，发则囊如盛二升粟，憎寒壮热，或与小茴香、青皮、木香、葫芦巴等服之，囊肿赤而痛甚，势将成痈。次日仍与前药。诊之，脉数大无伦，面赤黯，亟用熟地二两，杞子一两，川楝一枚，一剂而愈。后与人哄，巅顶着棒，闷绝而苏。次日，阴囊肿大如疝发时，于是巅痛甚则囊痛减，囊痛甚则巅痛减，寒热往来，专科递治无效。盖厥阴肝脉，下络纂上行巅，故上下相连，而其痛则互为消长也。与前方数剂，上下皆愈。凡疝治之失宜，过服香辛燥烈之剂，遂成劳损者伙矣。

　　鲍二官六七岁时，忽腹痛发热，夜则痛热尤甚。或谓风寒，发散之不效。又谓生冷，消导之不效。诊之，面洁白，微有青气。按其虚里，则筑筑然跳动。问其痛，云在少腹。验其囊，则两睾丸无有。曰：此疝痛也。

　　与生地、甘杞、沙参、麦冬、川楝、米仁，二剂全愈。凡疝症虽有寒、湿、痰、气之殊，余所愈多以此方，捷如桴鼓。盖症虽不一，而病属厥阴则一也。要之，肝木为病，大抵燥火多而寒湿绝少也。余 儿十岁时，忽蹲地以拳柱其腹，宛转不能语，察其面青，知疝发也。亟以杞子一两，川楝一枚，煎服，下咽立愈。

　　卷二十

　　小便秘

　　朱丹溪治一人，因服分利之药太过，遂致秘塞，点滴不出，谓其胃气陷于下焦，用补中益气汤一服而通。

　　因前多用利药损其肾，遂致通后遗溺，一夜不止，急补其肾然后已。凡医之治是症者，未有不用泄利之剂，谁能顾其肾气之虚哉？（《医说续编》。）

　　盛用敬治文学姚汝明，内伤新愈，又病食伤。他医皆用下药，病益甚，小便闭，中满，腹坚如石。（三阴受伤所致。）盛诊之，曰：此不可用分理药也。（理当作利。）宜以参、 运其气，升、柴提其气，气升则水自下矣。加以益肾之剂，数服霍然。（《吴江志》。）

　　钟大延治徐大理，病小便秘，肿胀，面赤发喘。众医皆从热症治，愈甚。大延诊之，曰：是无火也。急煮附子汤，一服而愈。（雄按：亦须以脉参之。）

　　钱塘有人小便常秘，百方通之不效。有一道人钱宗元视之，反下缩小便药，俄尔遂通。人皆怪之，以问宗元。曰：以其秘故，医者骤通之，则小便大至，水道愈溢，而小便愈不得通矣。今吾缩之，使水道稍宽，此所以得流也。此一治殊为特见。（《北窗炙 》。）

　　黄氏小便不通，陈雁麓用芒硝一钱，研细，龙眼肉包之，细嚼咽下，立愈。（《续金陵琐事》。）

　　竹镇有人病溺不下，求于乩仙，判云：牛膝、车前子，三钱共五钱，同锉为粗末，将来白水煎。空心服之果愈。（《居易录》。）

　　龚子才治一人，小便不通，服凉药过多，胀满几死，以附子理中汤加琥珀末，调服立通。

　　一人小便不通，已经七八日，遍身手足肿满，诸药罔效。以紫苏煎汤入大盆内，令病患坐上熏蒸，冷则添滚汤，外用盐炒热，熨脐上及遍身肿处，良久便通肿消而愈。

　　李士材治王郡守，痰火喘盛，咳正甚时，忽然小便不通，自服车前、木通、茯苓、泽泻等药，小腹胀闷，点滴不出。李曰：右寸数大，是金燥不能生水之故，惟用紫菀五钱，麦冬三钱，五味十粒，人参二钱，一剂而小便涌出如泉。若淡渗之药愈多，则反致燥急之苦，不可不察也。

　　先兄念山，以谪官郁怒之余，又当盛夏，小便不通，气高而喘。以自知医，服胃苓汤四帖，不效。李曰：六脉见结，此气滞也。但用枳壳八钱，生姜五片，急火煎服，一剂稍通，四剂霍然矣。

　　俞孝廉修府志劳神，忽然如丧神守，小便不通。李诊之曰：寸微而尺鼓，是水涸而神伤也。用地黄、知母各二钱，人参、丹参各三钱，茯苓一钱五分，黄柏一钱，二剂减，十剂乃全安。

　　冯楚瞻治王氏女，年十三，小便不通，甚危。初二三岁时，乳母恐其溺床，切戒之，由是寤寐刻刻在心。

　　（二三岁时事安能记忆？雄按：此真俗名尿梗病也。往往起于幼时，习惯自然，不可谓二三岁时，不能记忆也。）数年以来，日中七八次，夜中七八次，习以为常，渐有淋状，近来益甚。或以导赤利水之剂投之，初服稍应，久则增剧，点滴不通。脉之，六部洪数，久按无神，知为过于矜持，勉强忍小便，心肾久虚，又服利水之剂，真阴益槁，脏涸津枯，气何能化？以八味汤加五味、麦冬，取秋降白露生之意也。每剂纳熟地二两，连进两服，使重浊以滋之，为小便张本。再以其渣探吐之，上窍既开，下气自通，数服而愈。一月后症复发，其家照前方令服，亦令探吐，不惟不效，反胀闷难堪。张曰：前者气伤未甚，故以滋腴之药济之足矣。今当盛夏，气伤已甚，虽有滋水良药，若无中气营运，岂能济乎？今六脉洪大而空，中枯已极，二剂滋润，断不可少。然必继以助中气之药，则中焦气得升降，前药始能营运。令连服加减八味汤二剂，果胀闷益甚。乃以人参一两、附子三钱，浓煎温服，自胸次以至小腹漉漉有声，小便行数次而愈。

　　张隐庵治一书吏患癃闭，诸治无效，以补中益气汤投之，一剂而愈。或问曰：此症人皆以通利治之不效，今以升提治而效，其故何也？曰：君不见夫水注子乎？闭其上而倒悬之，点滴不能下矣，去其上之闭，而水自通流，非其验耶？薛立斋治一妇人，患小便淋沥不通，面青胁胀，诸药不应。此肝经滞而血伤，用山栀、川芎，煎服而愈。

　　一妇人小便不利，小腹并水道秘闷，或时腹胁胀痛。此肝火，用加味逍遥散加龙胆草，四剂稍愈。乃去胆草，佐以八珍散加炒黑山栀，兼服而愈。

