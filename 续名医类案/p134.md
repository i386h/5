<!-- { "loadSidebar": true } -->
　　郑奠一曰：木瓜乃酸涩之品，世用治水肿胀误矣。时有大寮舟过金陵，爱其芬馥购数百颗置之舟中，举舟人皆病溺不得出。医用通利药罔效，迎余视之，闻四面皆木瓜香，笑谓诸人曰：撤去此物，溺即出矣，不必用药也。于是尽投江中倾之，溺皆如旧。（《本草备要》。）

　　汪 庵曰：家母舅童时病溺塞，服通淋药罔效。老医黄五聚视之曰：此乃外皮窍小，故溺时艰难，非淋症也。以牛骨为楔，塞于皮端，窍渐展开，不药而愈。使重服通利药，得不更变他症乎？乃知医理非一端也。（同上。）

　　一人燥热伤下焦，至小便不利，当养阴，当归、地黄、知母、黄柏、牛膝、茯苓、生甘草、白术、陈皮之类。（治法。）

　　绍兴刘驻泊汝翼云：魏KT 知明州时，宅库之妻患腹胀，小便不通，垂殆。随行御医某人治此药，令服遂愈。

　　栝蒌不拘多少，焙干，碾为细末，每服三钱重，热酒调下。不能饮者，米饮调下。频进数服，以通为度。（《是斋方》。）

　　吴孚先治曹庶常，小便不通，多服分利之药，遗尿一夜不止，既而仍复秘塞，点滴不行。此利药太过，肾气亏极，急用补中益气汤，送肾气丸，遂痊。

　　黄履素曰：予家有仆妇，患小便不通之症，时师药以丸节汤，腹渐满而终不通，几殆矣。有草泽医人，以白萝卜子炒香，白汤吞下数钱，小便立通。此予亲见之者。

　　孙文垣治倪二南内人，小水不禁，一日二十余。脉之，右寸洪而有力，左寸虚，右尺沉微，此心肾不交也。

　　以当归、远志之类，五日而安。后凡遇辛苦则发，以此服之立效。

　　薛立斋治一妇人，小便自遗，有时不利，日晡益甚。此肝热阴挺不能约制，用六味丸料加白术酒炒黑，黄柏七分，知母五分，数剂诸症悉愈。若误用分利之剂，愈损真阴，必致不起矣。

　　一老妇患前症，恶寒体倦，四肢逆冷。薛以为阳气虚寒，用补中益气加附子三剂不应，遂以参附汤四剂稍应，仍以前药而安。附子计用四枚，人参斤许。

　　小便不通，由于气闭。若用泽泻、木通、车前、茯苓之类，反不效。宜用归身一两，川芎五钱，柴胡二钱五分，升麻二钱五分，一服即通。年老人可以加参。

　　卷二十

　　小便不禁

　　（附频数遗沥）

　　李士材治张方伯夫人，患饮食不进，小便不禁。李曰：六脉沉迟，水泉不藏，是无火也。投以八味丸料，兼进六君子加益智仁、肉桂，二剂减，数剂瘳。

　　俞文学忧愤经旬，忽然小便不禁，医皆以固脬补肾之剂投之，凡一月转甚。李诊之，曰：六脉举之则软，按之则坚，此肝肾之阴有伏热也。用丹皮、茯苓各二钱，甘草梢六分，黄连一钱，煎成，调黄鸡汤与服，六剂而安矣。适有吴门医者曰：既愈当大补之。数日后仍复不禁，再求治。李曰：肝家素有郁热，得滋补而转炽。

　　遂以龙胆泻肝汤加黄鸡汤服之，四剂即止。更以四君子加黄连、山栀，一月而痊。

　　张三锡治一人，病风狂，服甘遂等利药太过，小水不禁，服桑螵蛸散，未终一料而安。真桑螵蛸同桑皮炒、远志、菖蒲、龙骨、人参、茯苓、当归、龟板醋炙，已上各一两，为末，以参汤调下二钱。

　　薛立斋治一妇人，患小便频数，日晡热甚。此肝脾血虚气滞而兼湿热也，用加味逍遥散加车前子而愈。

　　一妇人患前症，发热烦躁，面目赤色，脉洪大而虚。此血虚发躁，用当归补血汤，数剂而痊。

　　一妇人久患前症，泥属于火，杂用寒凉之剂，虚症悉具。曰：此脾胃亏损，而诸经病也，当补中气为主。

　　遂以六君、补中二汤兼服，两月余而愈。

　　刘大参年逾六旬，形气瘦弱，小便不禁，或烦数，内热口干，或咳痰喘晕。此肺肾气虚，用六味丸、益气汤以滋化源。彼不信，反服补阴降火涩精之剂，阴囊作痛，或小便不利。仍服前药不两月而愈。

　　王执中壮年寓学，忽有遗沥之患。因阅方书，见有用五倍子末酒调服者，服之愈。药若相投，岂在多品？而亦无事于灸也。（《资生经》。）

　　卷二十

　　大便不通

　　徐灵胎曰：便闭之症，总以肠中血枯而有伏火者为多，开肺顺气等法，偶或有之，非尽然也。

　　安康郡太守苦风秘，陈为处二仁丸：杏仁去皮尖，面炒；黄麻仁，另研；枳壳去穣，面炒为末；诃子炒去核，为末。上用炼蜜为丸梧子大，每服二三十丸，温水下。未利，增之乃愈。

　　薛立斋治一老妇，大便欲去而难去，又不坚实，腹内或如故，或作胀，两关尺脉浮大。薛以为肠胃气虚血弱，每服十全大补汤加肉苁蓉，去后始快。若间二三日不服，腹内仍胀，大便仍难。

　　一妇人大便秘涩，诸药不应，苦不可言，令饮人乳而安。

　　张子和曰：顷有老人，年八十岁，脏腑涩滞，数日不便，每临后时，头目昏眩，鼻塞腰痛，积渐食减，纵得食，便结燥如弹。一日，友人命食血脏葵羹、油渫菠 菜，遂顿食之，日日不乏，前后皆利，食进神清。年九十岁，无疾而终。《图经》云：菠 寒，利肠胃，芝麻油炒而食之，利大便。葵宽肠，利小便。年老之人，大小便不利最为急切。此亦偶得泻法耳。

　　子和表兄病大便燥滞，无他症，常不敢饱食，饱则大便极难，结实如铁石。或三五日一如圊，目前星飞，鼻中血出，肛门连广肠痛，痛则发昏，服药则病转剧。巴豆、芫花、甘遂之类皆用之，过多则困，泻止则复燥。

　　如此数年，遂畏药，性暴急不服，但卧病待尽。两手脉息俱滑实有力，以大承气汤下之，继服神功丸、麻仁丸等药，使食菠 菜及猪羊血作羹，百余日充肥，亲知骇之。粗工不知燥分四种：燥于外则皮肤皱揭，燥于中则精血枯涸，燥于上则咽鼻焦干，燥于下则便溺结秘。夫燥之为病，是阳明之化也，水液衰少，故如此。然可下之，当择之。巴豆可以下寒，甘遂、芫花可以下湿，大黄、朴硝可以下食。《内经》曰：辛以润之，咸以软之。

　　《周礼》曰：以滑养窍。

　　龚子才治一男子，年六十七，因怒，左边上中下三块，时动而胀痛，揉之则散去，心痞作嘈，食则胃口觉滞，夜卧不宁，小便涩，大便八日不通。一医以大承气汤，一医以化滞丸，一用猪胆导法，一用蜜导，俱不效。

　　诊之，六脉弦数有力，此血不足，气有余，积滞壅实。大黄末三钱，皮硝五钱，热烧酒调服，下黑粪如石数十枚。如前再进，下粪弹盆许遂安。后以四物汤加桃仁、红花、酒蒸大黄、黄连、栀子、三棱、莪术、枳壳、青皮、木通、甘草，十数剂而愈。

　　李时珍治一宗室，年几六十，平生苦肠结病，旬日一行，甚于生产，服养血润燥药，则泥膈不快，服硝、黄通利药，则若罔知，如此三十余年矣。诊其人体肥，膏粱而多忧郁，日吐酸痰碗余乃宽，又多火病。此乃三焦之气壅滞，有升无降，津液皆化为痰饮，不能下滋肠腑，非血燥比也。润剂留滞，硝、黄徒入血分，不能通气，俱为痰阻，故无效也。乃用牵牛末、皂角膏丸与服，即便通利。自是但觉肠结，一服就顺，亦不妨食，且复精爽。盖牵牛能走气分，通三焦，气顺则痰逐饮消，上下通快矣。（《本草纲目》。）

　　外甥柳乔，素多酒色，病下极胀痛，二便不通，不能坐卧，立哭呻吟者昼夜。医用通利药不效，遣人叩李。

　　李思此乃湿热之邪在精道，壅胀隧路，病在二阴之间，故前阻小便，后阻大便，病不在大肠膀胱也。乃用楝实、茴香、穿山甲诸药，入牵牛加倍，水煎服，一服而减，三服而平。（同上。）

　　张景岳治一壮年，素好火酒，适夏月醉则露卧，不畏风寒，此其食性脏气，皆有大过人者，因致热结三焦，二便俱闭。先以大承气汤，用大黄五七钱如石投水。又用神佑丸及导法，俱不能通，且前后俱闭，危益甚。遂仍以大承气汤加生黄二两，芒硝三钱，又加牙皂二钱煎服，黄昏进药，四鼓始通，大便通而后小便渐利。此所谓盘根错节，有非斧斤不可者。若优柔不断，鲜不害矣。

　　朱翰林太夫人，年近七旬，偶因一跌，即致寒热。医与滋阴清火，势转甚。诊之，六脉无力，虽头面上身有热而口不渴，且足冷过股，曰：此阴虚受邪，非跌之为，实阴症也。遂以理阴煎加人参、柴胡，二剂而热退，日进粥二三碗。已而大便半月不通，腹且渐胀，咸以燥结为火，欲复用凉剂，张不可，谓若再用清火，其原必败，不可为矣。经曰肾恶燥，急食辛以润之，正此谓也。乃以前药更加姜、附，倍用人参、当归，数剂而便通，腹胀退，日就瘥。（此实风秘之类，未可归功姜、附。）

　　按：此症乃阴虚阳越，亦类中之轻者。一跌而病，良有以也。不知阴症二字，何以插入。其生平见解，大可知矣。

　　李士材治蒋少宰，服五加皮酒，遂患大便秘结。四日以来，腹中胀闷，服大黄一钱，通后复结。李曰：肾气衰少，津液不充，误行疏利，（疏字不妥。）是助其火矣。以八味丸料，煎成加人乳一钟，白蜜五钱，二剂后即通，十日而愈。

　　顾文学素有风痰，大便秘。治风须治血，乃大法也。用十全大补汤加秦艽、麻仁、杏仁、防风、煨皂角仁，半月而效，三月以后永不再发。（此亦风秘之候。）

　　卷二十

　　二便不通

　　冯楚瞻治崔姓人，六脉沉微，身热，四肢厥冷，发狂谵语，连夜不寐，口渴浩饮，二便俱秘。（绝似阳明热症，而断为阴伏逼阳，乃舍症从脉之治。）此阴伏于内，逼阳于外，因津液不行，故小便秘而口干渴，非实热也。

　　因谷食久虚，故大便虚秘不通，非燥结也。若不急为敛纳，则真阴真阳并竭矣。乃用熟地、麦冬以壮金水，炒白术以托住中气，牛膝、五味以下趋藏敛，制附子以引火归原，另重煎人参冲服，不三剂狂定神清，思食而愈。

　　按：此亦阴虚阳越之病，甚则为类中，其治法亦大醇而小疵耳。至云阴伏于内，逼阳于外，亦与景岳案中谓为阴症同一模糊也。此二案不入类中门者，以世俗惟以二便为急，且风秘一条，人不讲也。

