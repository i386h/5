<!-- { "loadSidebar": true } -->
　　妇科郑青山，因治病不顺，沉思彻夜，兼受他医讽言，心甚怀愤。天明，病者霍然，愤喜交集，病家设酌酬之，而讽者已遁，愤无从泄，忽然大叫发狂，（即是观之，业医者亦可怜哉。有志之士，慎勿为此。彼云：不可不知医者非圣人之言也。）同道治之罔效。一日，目科王道来往候，索已服未服等方视之，一并毁弃。曰：此神不守舍之虚症，岂豁痰理气清火药所克效哉？遂令觅上好人参二两，一味煎汤服之顿安，三啜而病如失。

　　更与归脾汤调理而愈。（《医通》。）

　　李士材治张少椿女，以丧子悲伤，忽雷雨交作，大恐，苦无所避。旦日或泣或笑，或自语或骂詈，如见鬼祟。诊其心脉浮滑，余皆沉细。此气血两亏，忧恐伤心，心伤则热，热积生风也。以滚痰丸，用桔梗、延胡索、陈皮、杏仁煎汤送下，出痰积甚多而愈。（《医通》。雄按：此脉沉细，恐是血气郁滞。如果两亏，何以可用此药奏功？）

　　龚子材治一女子，年二十岁，未婚，患每见男子咬住不放，后昏倒，阴户流出冷精，顷间即醒。其厥阴肝脉弦出寸口，乃阴盛思男子不可得也。令其父母用棍痛责，使之思痛而失欲也。后服抑青丸而愈。（雄按：治法凛然，胜于药石。）

　　韩贻丰治永和一少年，患风狂，百治不效。其父兄缚送求治，为针百会二十针。升堂公坐，呼少年前来，命去其缚，予杖者再，杖毕而醒，问以前事，茫然不知也。（《神针心法》。雄按：此系祟附之证。）

　　一妇因夫病垂危，心患之，乃夫病愈，妇即病风狂，昼夜不思眠食，白日裸身狂走，或登高阜，或上窑房，莫能禁也。乞韩治，将至其家，其妇正在袒裼狂跳中，忽自觅衣覆体，敛容屏息，若有所俟者。邻媪讶之，初不解其何意。俄而韩至，令之跪则跪，因跪而受针。（时韩为本邑宰。）为针其百会一穴，鬼眼二穴，各二十一针。针毕即叩头谢曰：吾今不敢为祟矣，愿乞饶命，吾去矣。言毕而醒。（雄按：些二条皆临以邑宰之威，而又善针法，祟身退避，故虽抱有为之才，必居可为之地，而后易建大功也。）

　　柴屿青治少京兆传嘉言夫人，忽患颠症，诊知胸有郁结，投以逍遥散加郁金、香附，两剂而痴象顿愈。惟神气尚呆不语，即用前方为散，服三两，用灵苑方服之而瘥。（灵苑方见孙兆案。）

　　王海藏治许氏，阳厥狂怒，骂詈不避亲疏，或哭或歌，六脉举按无力，身表如冰石，发则叫呼声高。洁古云：夺其食即已。因不与之食，乃以大承气汤，下得脏腑积秽数升，狂稍宁。数日复发，复下，如此五七次，行大便数斗，疾缓身温，脉生良愈，此易老夺食之法也。（《大还》，《纲目》亦收。）

　　一人病颠，脉洪且搏指，承气汤数下而安。（《病机沙篆》。）

　　陈良甫治一女人，眼见鬼物，言语失常，循衣直视。众医多用心药治之，无效。乃投养正丹二帖，煎乳香汤送下，以三生饮佐之立愈。又一男子亦常病此症，亦用此药收效。养正丹与《百乙方》抱胆丸无异，抱胆丸内无硫黄有乳香也。自合方见效。（《良方》。）

　　王执中治一士，妄语无常，且欲打人，病数日矣。意其心疾，为灸百会，百会治心疾故也。又疑是鬼邪，用秦承祖灸鬼邪法，并两手大拇指，用软帛绳急缚定，当肉甲相接处，灸七壮，四处皆着火而后愈。更有二贵人子，亦有此患，有医生亦为灸此穴而愈。

　　张子和治一狂人，阴不胜阳，则脉流薄厥，阳并乃狂。《难经》曰：阳极则狂，阴极则颠。阳为腑，阴为脏，非阳热而阴寒也。热并于阳则狂，狂则生寒，并于阴则颠，颠则死。《内经》曰足阳明有实则狂，故登高而歌，弃衣而走，无所不为，是热之极也。以调胃承气汤，下数十行，三五日复上涌一二升，三五日又复下之。凡五六十日，下百余行，吐亦七八度。如吐时，暖室置火，以助其热汗，数汗方平。（《医说续编》。）

　　《广笔记》风颠病神方：好犀角四两锉末，每用一两，加清水十碗，入砂锅内熬至一碗，滤净再加水十碗，熬至二酒杯，以淡竹叶四两，水六碗，煎二碗去渣，加犀角汁同服，尽四剂即愈。

　　汪石山治一人，县差拿犯人，以铁索锁犯，行至中途投河而死，犯家告所差人，索骗威逼致死，所差脱罪，未免费财，忧愤成病，如醉如痴，谬言妄语，无复知识。诊之曰：此以费财而忧，必得喜乃愈，药岂能治哉？令其熔锡作银数锭，置其侧，病者见之果喜，握视不置，后病遂愈。此以喜胜忧也。

　　刘宏壁治一富室女，正梳洗间，忽见二妇相拘，方奔逸，复挤至，遂大叫，叫后乃大哭，哭已即发狂，寒热相继，目眩不眠。以为鬼祟，召巫符咒而益困。因诊之，肺脉直上鱼际，肝亦双弦。知所见者，本身之魂魄也。盖肺藏魂，肝藏魄，因用小柴胡汤去甘草之恋，加羚羊鱼、龙骨、牡蛎，清肺肝，镇惊怯，一服而安。

　　凡患痴颠，或羊头风，总因心窍有痰所致。取橄榄十斤，敲破入砂锅内，煮数滚去核，入臼捣烂，仍入原汤煎之，至无味去渣，以汁共归一锅，煎成浓膏，用白矾八钱，研末入膏匀和，每日早晚以开水冲服三钱。或初起轻者，取橄咬破一头，蘸矾末食之亦效。

　　卷二十一

　　痫

　　黄锦芳曰：古人论虚痫之症，昼发责之阳跷虚损，用十补汤加益智仁；夜发责之阴跷虚损，用六味丸加鹿角胶，或用紫河车、当归、人参。盖阳跷之脉，同阳维护背之阳。其脉起于足根中，上合三阳，从足太阳膀胱经足外踝下五寸陷中申脉穴，从肩入颈，纠属目内 ，而合太阳，主持肌肉以上之表，通贯六腑，而使左右机关敏速不滞。曰阳跷者，谓其所起、所循、所入、所止皆在阳之经也。是病则见跌仆倒地，身软作声而痫，及或脉缓而伸为 。卫气不行于阴为不寐，脉则两寸浮细而紧，治当补其左右之阳。阴跷之脉，同阴维护腹之里，其脉亦起于跟中，由足少阴肾别脉然骨穴，上内联踝，从股入胸腹，上至咽喉精明穴，合于太阳。阳跷与阴跷，并荣于目，主持肌肉以下之踝，通贯五脏，而使左右机关敏速不滞。曰阴跷者，谓其所起、所行、所循、所入、所至皆属阴之经也。是病则或语言颠倒，举止错误，及筋急而缩为螈，脉则两尺沉细而紧，治当补其左右之阴。余治冯旭先病痫，昼夜俱发，外感全无，左右尺寸皆弹指，应作二跷俱损治之。用黄 二钱，人参一钱，当归二钱，地黄二钱，紫河车四钱，益智仁一钱，白术一钱，山药一钱，服之而愈。若阳跷而兼阳维虚损，则于补中益气汤加桂枝、益智。阴跷而兼阴维虚损，则于六味丸加鹿胶、鹿茸、人参、故纸、当归、河车、紫石英。此外，若非两跷虚损之症，而挟火、挟痰、挟气、挟寒，则当随症随脉活泼施治，不可株守二方以误人也。

　　补心宁志丸，治痫症。天竺黄，另研如面，五钱；泥香，另研如面，三钱；天冬去心，酒洗蒸，二两；白芍酒炒，三两；白茯神去心，四两；远志肉，甘草汁浸蒸，二两；麦冬二两；炙甘草六钱；旋复花一两五钱；真苏子，研，一两；香附醋浸，晒干，童便拌，瓦上炒，三两；半夏姜汁拌，以明矾末少许同浸，二两；皂角策去黑皮，酥炒去子，取末二两和匀，怀山药粉糊丸如豌豆大，朱砂一两为衣。每服三钱，用竹沥点汤下。

　　（《广笔记》。）

　　窦材治一人，病痫三年余，灸中脘五十壮即愈。又一妇病痫已十年，灸中脘五十壮愈。凡人有此疾，惟灸法取效最速，药不及也。

　　张子和云：一妇病风痫，自六七岁因惊风得之。后每三二年间一二作，至五七年五七作。逮三十岁至四十岁，则日作，甚至一日十余作，遂昏痴健忘，求死而已。值岁大饥，采百草而食，于水滨见草若葱壮，采归煮熟食之。至五更，忽觉心中不安，吐痰如胶，连日不止，约一二斗，汗出如洗，甚昏困。三日后遂轻健，病去食进，百脉皆和。以所食葱访之，乃憨葱苗也，即本草藜芦是也。

　　龚子才治王大参子，年十八岁，患痫，每发即仆地吐涎，不省人事，少顷复苏，或一月一发，或两月发四五次，已七年，遍医不效。诊之，六脉滑数，人迎紧盛，此气血虚而有寒痰壅并也。以追风祛痰丸加人参、当归、黄连各一两，与安神丸二药兼服，未及半年而痊。后有数人，俱如此治而愈。

　　冯楚瞻治金氏子，年十四，患痫病。群医针灸不效，继之消痰镇坠，其发更且频。诊脉洪弦有力，而二尺俱弱，此阴亏之极，孤阳不敛，火性上炎，僵仆诸候乃发，理所然也。消痰镇坠，不更耗阴分乎？乃令空心淡盐汤，吞加味八味丸四五钱，以使真阳藏纳。然阳无阴敛，何能久藏？火无水制，难免浮越。随以重浊大料壮水之剂，继之以助其封蛰之势，则水火得其所矣。下午乃服调补气血、养心清肺和肝之膏滋一丸。如是调理两月，精神倍长，痫症不治而愈。加味八味丸方：大熟地一斤，用八两清水煎汁去渣，将八两入汁内煮烂捣烂；入淮山药四两，炒黄；牡丹皮四两，焙；白茯苓三两，人乳拌透，晒干焙；山萸肉四两，酒拌蒸，晒干焙；泽泻二两，淡盐水拌，晒干炒；五味子二两，铜刀逐个切开，蜜酒拌蒸，晒干焙燥；牛膝三两，淡盐酒拌炒；肉桂去粗皮，一两五钱；制附子一两五钱。用熟地膏加炼蜜为丸晒干，每早空心淡盐汤送服四钱，随服煎剂，使阳藏而阴以秘也。煎方：大熟地一两，丹参一钱五分，麦冬三钱，生白芍二钱，茯苓一钱五分，远志用甘草水煮透一钱二分，牛膝三钱，五味子六分，灯心十根，莲子十粒，煎八分温服，于八味丸后。凡滋阴药，最忌热服，热则走阳分，不能养阴，冷则直入肠中，又不能渗行经脉也。膏滋丸方：酸枣仁炒熟，捣碎，四两；归身酒炒，四两；熟地八两；钗石斛二两；白芍蜜水炒，三两；麦冬黄米拌炒，去米，三两；牛膝三两；远志肉，甘草浓汁煮透，二两。先用建莲一斤，煎取浓汁三十余碗去渣，入前药煎取头汁，去渣熬膏。用人参三两，白茯苓四两，各研极细末，入前膏内收成大丸，每枚重四钱，下午食远白汤化下一丸。

