<!-- { "loadSidebar": true } -->
　　杨乘六治翁姓病痫症，每日至子时，必僵仆，手足劲硬，两目直视，不能出声，其状若死，必至午后方苏，苏则言动依然，饮食如故，别无他病。如是者三年，略无虚日，遍治不痊。杨视其气色晦滞，口眼呆瞪，面若失神，上下眼胞黑晕，舌红如无皮。脉则右关虚大而滑，右寸若有散意。曰：此非痫症也，乃痰厥也，必因惊而得。盖心为君主，惊则心胞气散，君火受伤，致脾土不生，中州亏损不能摄水，因而生痰，夫痰随气升降者也。天地之气升于子，而降于午，人身亦然。当子时一阳生，其气上升，痰亦与之俱升，逢虚则入，迷于包络之中，故不省人事，僵仆若死也。至午时一阴生，其气下降，痰亦随之同降，包络得清虚，而天君泰然，百体从令矣。询之，数年前，果受惊几死。今因惊致损，因损致痰，然镇惊消痰，皆无益也。惟有补其火，养其包络，俾其气不散，则痰不能侵扰而为害。且君火渐旺，则能生土以摄水，其痰不消而自消矣。养荣汤去远志、枣仁、五味、白芍，一剂是晚即不发。五日连服十剂，皆贴然安卧。至晚留方而别。（因其病久而虚，故治法如此，否则益锢其痰矣。）

　　薛立斋诊鸿胪王之室人，素有痫症，遇劳役怒气则发，良久自省。一日，因饮食劳役失宜，发而半日方省，不能言语。或以为风中于脏，用祛风化痰顺气之剂及牛黄清心丸，病益甚。六脉浮大，两寸虚而不及本部，不进饮食，曰：此脾胃之气伤也。若风中于脏，祸在反掌。彼不信，仍用风药，后果卒。

　　刘宏壁治一女，年方及笄，忽染怪病，医莫能识。邀视，牙关紧闭，手足抽搐，目睛上瞪，昼夜两发。（非痫而何？）苏后腹内搅痛，欲吐不得，冷汗淋漓。（皆肝木为祟。）察其邪不在表里，而在上下，上部有热。

　　下部有寒，胸胃互异，寒热交战。投以黄连汤，势渐杀。再数剂，辄颂更生。盖连以治热，姜以治寒，桂枝、半夏祛风化痰，参、枣、甘草辅心和中，使正气创建，邪气分散，如心应手矣。

　　按：痫症多由肝病，兼挟痰火。方中姜、夏以豁痰，连、桂以平肝，甘草缓肝而和脾，参、枣补脾而壮肺，肺盛则木亦自平。刘用此获愈当矣。然目之为怪痰，而曰上热下寒，迨知其然而未知其所以然者也。

　　（阐发精透，医案中如此等方论不相关照者甚多，皆认证未真而适遇对症之方，因而获愈。故用方者，亦不知所以获效之故也。）

　　卷二十一

　　哭笑

　　张子和次子，自出妻之后，日瘦，语如瓮中，此病在中也。常捻第三指失笑，此心火也。约半载，日饮冰雪，更服凉剂。张曰；恶雪则愈矣。其母惧其大寒，张骂曰：吾用药如鼓之应桴，尚恶寒凉药，宜乎世俗之谤我也。至五七日，厌水不饮，病日解矣。（雄按：通才绝技，往往不信于家人，自古已然，亦可叹也。）

　　邱汝诚一女子，恒笑不止。求诊，问生平所爱何衣，命着之，使母与对饮，故滴酒沾其裙，女大怒，病遂瘥。

　　先达李其性，归德府鹿邑人也，世为农家，癸卯获隽于乡，伊芳父以喜故，失声大笑。及春举进士，其笑弥甚。历十年，擢谏垣，遂成痼疾。初犹间发，后宵旦不能休。大谏甚忧之，从容与太医某相商，因得所授，命家人 乃父云：大谏已殁。乃父恸绝几殒，如是者十日，病渐瘳。佯而为邮语云：赵大夫治大谏，绝而复苏。

　　李因不悲，而症永不作矣。盖医者，意也。喜则伤心，济以悲而乃和，技进乎道矣。

　　戴元礼治姑苏朱子明之妇，病长号数十声，暂止复如前。人以为厉所凭，莫能疗。戴曰：此郁病也。痰闭于上，火郁于下，故长号则气少舒，经云火郁发之是已。遂用重剂涌之，吐痰如胶者数升乃愈。（《两浙名贤录》。析理甚精，治法亦高。此与上条皆善师子和者也。）

　　吴孚先治宋小泉，发热自汗，肢体摇振，或时自利，呕哕间作，倏尔喜笑，倏尔悲哭，语言错乱，六脉沉涩微弱。此阴盛阳虚，四君子加炮姜、茯苓，一剂和，二剂已。（此殆五精相并之症，非仅阴盛阳虚也。）

　　管先正治一妇，妊娠四五个月，脏燥悲伤，遇昼则惨切泪下数次，象若神灵，如有所凭。医与巫皆无益。

　　与仲景大枣汤，一投而愈。（《医学纲目》。）

　　孙文垣表嫂，孀居二十年矣，右瘫不能举动，不出户者三年，今则神情恍惚，口乱言，常悲泣。诘之，答曰：自亦不知为何故也。两寸脉短涩。以石菖蒲、远志、当归、茯苓、人参、黄 、白术、附子、晚蚕砂、陈皮、甘草，服四帖稍愈，但悲泣如旧，夜更泣。因思仲景大枣小麦汤正与此对，两帖而瘳。方用大枣十二枚，小麦一合，大甘草炙三寸，水煎饮。此忧伤肺，肺脏寒，故多泣也。（忧伤肺二语，本经文。第参、 、术、附实温肺药，服之更泣。大枣、小麦、甘草实心脾药，服之而瘳，何也？喻嘉言谓为肺脏燥而然，似较脏腑寒有理。钱仲阳治小儿哭叫，谓为金木相系，亦有见解。）

　　马元仪治吴氏妇，两寸浮数，余脉虚涩，时悲哀不能自禁，喉间窒塞，火升痰喘、此悒郁过多，肺金受病也。金病则火动痰生，火痰相搏，气凑于上，故喘促不宁，而气道不利。法当舒通肺郁，则火降痰清，而悲哀喘促诸症自已。用紫菀、干葛、枳壳、桔梗、半夏曲、橘红、杏仁、苏子，一剂而神气清，再剂而悲哀息。继以人参、白术、炙甘草补其心气，远志、茯神宁其神志，半夏曲、广皮导其痰涎，肉桂、黄连以交心肾，数剂而神复脉和，再以归脾汤调理而愈。

　　王执中母久病，忽泣涕不可禁，知是心病也，灸百会穴而愈。执中凡遇忧愁凄惨，亦必灸此。有疾者，不可不知也。

　　吴桥治胡有濡母，中年亲酒而疏谷，忽心乱恍惚，日夜啼泣，如不欲生。桥始诊之，曰：脉无他，但此病非岁月可已。假令用药，即积寒凉而他病生。但勿药，听其自愈。顾语不入，遍谒诸医，治逾年病益深。逆桥复诊，桥曰：脉稍损于前，然不为害，第勿药而听其自愈耳。母敬诺，每月延桥视之。桥持议如初，勿药逾年而愈。（《太函集》。雄按：世之不察病情，妄投药饵以误人者，观此能无愧乎？）

　　卷二十一

　　不眠

　　张子和治一富家妇人，伤思过虑，二年不寐，无药可疗。其夫求张治之，张曰：两手脉俱缓，此脾受之，脾主思故也。乃与其夫约，以怒激之，多取其财，饮酒数日，不处一法而去。其妇大怒汗出，是夜困眠。如此者八九日不寤，自是食进脉平。（雄按：此法人皆能之，然须问其是否愈人之病也。）

　　王思中治周氏，患发热咳嗽，以阴虚内伤治愈剧，经月不得眠。王诊之曰：此谓悬饮，乃郁热所致，气不升降，则汤液停积，渐成饮囊。法当开郁行气。每剂用荷叶蒂七枚，一服而鼾睡，数日平复。（《吴江县志》。

　　饮囊一症，喻氏、徐氏皆论之极详，皆不出方。徐氏但云须用轻清通透之单方治之。今用荷叶蒂，即此义也。）

　　张涟水，名康忠，尝治董尚书， 阳不眠，用百部一两，半夏一两，董即得美睡，酬之百金。董既睡，梦为役夫，牵船行赤日中，甚疲劳，忽见凉树美荫甚乐，大喜而寤。人谓张君二味药，即得百金，董公百金，乃得役夫一息。（识小录徐树丕。雄按：此亦饮证也。）

　　孙文垣治潘景宇内人，后半夜不眠，（肝火浮入包络。）两太阳及眉棱骨痛，（肝火上逆支络。）面黄肌瘦，大便溏，稍劳则体热，四肢无力，（皆肝阳盛而脾阴虚。）其脉左寸洪滑，（肝脉上溢。）自春至秋皆然。此由脾虚，肝心二经火盛然也。（当云肝盛脾虚。）先用四君子加酒连、柴胡、扁豆、泽泻、滑石调理，夜与钱仲阳安神丸，灯心汤下，服八日得睡，两太阳亦不痛。（黄连之功居多。）继用六君子加黄 、秦艽、柴胡、泽泻、当归、白芍、黄柏全安。

　　卢不远治闻子将母，冬月心忽然如散而沉下，便不得睡，几三月矣。脉之，独左关弱，不能应指。以为肝虚，须补其母，当立春始安。用熟地为君，茯苓、枣仁、当归、人参、防风、远志佐之，（防风、远志宜酌。）服二十帖，至期愈。子将问：心散不寐，似属心经，何反以肝肾药见效，而立春始应？曰：此得之脉也。经曰肝不足则恐，恐则气下。虽情志无恐惧，而气象似之。据脉按证，肝虚无疑。因肝不足，故先其令而痰作，补水生木，待时而元气乃复也，岂得以心散便属心经？是非心散，乃心见身中气散之象耳。则散者为病，见散者非病。设心自病，又安能自见其散哉？李土材治张同初，善怒善郁，且应酬繁剧，膈中痛甚，夜不成寐。医用菖蒲、枳、朴、木香、豆蔻。殊不知此症属虚，虚则浊阴不降，神气失守，故痛且寤也。遂以归脾汤，倍用人参、当归，不十剂而胸次快然，安寝。（《医通》。）

　　张路玉治一少年，因恐虑，两月不卧，服安神补心药无算。与以温胆汤倍半夏、柴胡，一剂顿卧两昼夜，竟尔霍然。

　　一人遗精烦扰不得卧，与六味丸料加枣仁，数服而安，寝如常。

　　一人溃疡久不收敛，而不得卧，疡医不能疗。令与大剂十全大补而安。

　　陆养愚治沈翰撰虹台，年近五旬，体肥善酒而耽浓味，常露卧，秋末冬初，忽酒后烦躁不得寐。或以安神养血不效，惟服清痰清火稍应。后每易一方，间瘥数日，即复如故。惟大醉后，得吐始熟寐一二时。然日间则倦不能起，且饮食无味。延至仲夏，偶烦躁身痒，以热汤澡浴，是夜睡至天明。由是临卧必浴，即不能长睡，而或一二更安寝。若间日浴，即不寐。至立秋，浴亦不应，八月间竟全不睡矣。诊之，六脉沉涩，两寸尤甚。

　　自言平日天气稍暖，即畏热多汗。自病后，但烦闭而不畏热，暑月竟无汗。因思《内经》每有论无方，独不寐一条，兼有其方。何今人不知用，及用亦无效也。经言不寐之因，则曰：卫气行于阳，不得入于阴。行于阳则阳气盛，不得入于阴则阴虚，故目不瞑。又曰：阳明逆，不得从其道，故不得卧。又曰：胃不和，则卧不得安。言治疗之法，调其虚实，以通其道，而去其邪。又曰：决渎壅塞，经络大通，阴阳得和。其方以千里水扬之万遍，炊以苇薪，用秫米、半夏煎饮。其汗病新发者，覆杯则卧，汗出则已。澡浴则睡，是外之经络胥通也。因用子和法，以独圣散，三日约通其涎饮盆许。是夜身虽困倦，然已得睡。禁其浓味酒醴，惟进稀粥。

