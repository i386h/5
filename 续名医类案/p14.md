<!-- { "loadSidebar": true } -->
　　一人年五旬，荒于酒色，忽头痛发热。医以羌活汤散之，汗出不止，昏晕不省。李为灸关元十壮而醒。四君子加姜、桂，日三剂，至三日少康。因劳怒复发厥，用好参一两，熟附三钱，煨姜十片，煎服稍醒。但一转侧即厥，一日之间，计厥七次，服参三两。至明日，以羊肉羹、糯米粥与之，尚厥二三次。至五日而厥定，乃泣而问曰：可再生否？曰：脉有根蒂，但元气虚极，非数载调摄不能康也。幸其恪信坚守，两月之间，服参四斤。三年之内，煎剂六百帖，丸药七十斤，方得步履如初。亲友众多，议论杂出，（此最病家大忌。）若非病人信任之端，倘久而见疑，服药必怠，未有获生者也。

　　张路玉治顾允祥之内，暴怒伤食，喘胀逆满。（怒则气上。）医者误认风邪而与表药，遂昏愦，目瞪不语，呼之不省。（鼓动肝邪，痰盛而厥。）诊之，其脉六部涩伏，知为痰因气闭所致，本当因势利导，探吐以通其窍。

　　缘病家畏其吐剧，遂与导痰汤加菖蒲、远志，一啜便能言语。更与前药加槟榔、铁落，得下而安。

　　黄履素曰：凡人精神极壮实者，偶患痰厥，可服牛黄丸立愈。余姐丈周公美，一日忽神呆目顿，顷之痰涌，手扬足掷，有类中风。不服药，次日自愈。此等禀赋，百无一二。

　　杨太史夫人，忽然晕倒。医以中风之药治之，不效。李诊之，左关弦急，右关滑大而软。本因元气不足，又因怒后食停。先以理气消食药进之，下黑矢数枚。急以六君子加姜汁，服四剂而后晕止。更以人参五钱， 、术、半夏各三钱，茯苓、归身各二钱，加减调理，两月而愈。

　　薛立斋治一妇人，因怒发搐，呕吐痰涎，口噤昏愦，气口脉大于人迎。此气滞而食厥，用平胃散加茯苓、半夏、木香治之而苏。更以六君子汤加木香渐愈。乃去木香，又二十余剂而痊。

　　陆养愚治许省南，忽得暴疾，如中风状，口不能言，目不识人，四肢不举，服苏合、牛黄丸不效。或与小续命汤，反增喘急壮热，手足厥逆。或以六脉沉微，拟用附子理中汤。诊之，两寸似有似无，两关尺难以求索。

　　此由气壅逆而然，非不足而欲脱也。按其胸，即眉为之皱；按其腹，即体为之举。询其由，因日间烦冗，无暇吃饭，至晚陪客毕，即病发。曰：饥极过饱，此食中也。昏愦不语，脉伏，皆饮食填塞清道所致。四肢不举，经谓土太过之病也。初时一吐即已，今已三日，上中下俱受病，当吐下消导并行，以分杀其势。乃先以生姜淡盐汤探之，涌痰涎汤水数碗，少顷，神思少清。诊之，寸关逼逼而来，又以棱、莪、槟、枳、橘、曲、木香、白豆蔻仁、莱菔子煎送润字丸五钱，下三四行，势大减。再诊，关尺俱见，且沉实有力，第胸腹按之犹痛，再以前方煎送润字丸二钱。四日后，方与稀粥，改用二陈，少佐归、芍以养荣血，参、术以扶胃气，木香、蔻仁以宽其未尽之痞，旬日而安。

　　陆肖愚治潘碧泉之妻，年近五旬，因大怒后，忽然倒仆，牙关紧急。脉之，两寸关滑大，两尺沉无。以稀涎散齐水调，撬牙灌之，吐痰盆许，少顷而苏，第人事尚未清爽。再诊，寸关稍平，两尺已起。以二陈加贝母、黄连、香附、数剂而安。

　　陆祖愚治郁仲开，劳心之后，复感怒气，清晨篦头未毕，忽然昏晕，四肢厥逆，口目不闭，喉声如锯，二便不利。脉之，左三部弦滑而数，右三部沉实有力。此痰厥也。先用牛黄丸姜汤化开，加牛黄一分，连灌四五丸，再用陈皮、贝母、花粉、胆星、黄芩、黄连、枳实、栝蒌、前胡、桔梗、皂荚、姜汁、竹沥顿服，涌去稠痰二三碗。前方去皂荚、陈皮，加青皮，二剂行二次，其老痰俱从便出，症顿减。后用健脾清火养血消痰之剂，调理而安。

　　郑显夫，年六十余，因大怒，遂昏仆，四肢不用。余以怒则火起于肝，以致手足厥阴二经之气闭而不行，故神昏无知。怒甚则伤其筋络，弛纵不收，故手足不用。急以连、柏泻其上逆之火，香附降其肝气，一二日神智渐清。后以调气血、壮筋骨之剂补之，数日而安。（《药要或问》、《医说续编》。）

　　朱丹溪治吕宗信，有积块，足冷至膝。用大承气汤加减下之，其块厥皆愈。（积块易知，足冷为实热之厥，人或未知。入厥门。）

　　吴洋治里人病，归自浙，四肢厥冷，六脉若无，尸寝旬余，水浆不入，众医以为死矣。洋至曰：此热厥也。

　　乃就浴室贮盘水，水皆新汲，架板片，卧病患于其上，以青布 四体，挹水沃之，即以水蘸病者唇，病者欲得水甚，遂尽其量而饮之，乃瘥。（《太函集》。）

　　吴桥过章祁，有人遮道告曰：汪一洋，年五十余，溲血后发热，毕召诸医。或以为伤寒，剂以发散；或以为痢后虚损，剂以补中。久之，谵语昏迷，四肢厥冷，盖不食者旬日矣。其家绝望以待尽，愿一诊之。吴曰：此热厥也，吾能活之。予以石膏黄连汤，一服而苏。再而间，五服而愈。（同上。）

　　魏玉横曰：鲍渌饮妹病厥，昏不知人，目闭鼻煽，年寿环口皆青，手足时时抽掣，自夜分至巳牌，汤水不入。脉之，大小无伦次，谓此肺金大虚，肝火上逆，火极似风之候，唯独参汤可愈，他药不必受也。参已煎，或沮之，遂不敢与。一医用菖蒲、远志以开心气，茯神、枣仁以安神，麦冬、贝母以清痰，辰砂、铁锈水以镇坠。奈药从左灌入，即从右流出，绝不下咽，群视束手。时已过晡，再视之，则面额间渐变黑色，令急灌参汤犹可活。乃以茶匙注之，至六七匙，喉间 然有声，已下咽矣。察其牙关渐开，再以米饮一盏和参汤灌下，遂目开身动，面额青黑之气豁然消去。徐饮薄粥一瓯，起坐而愈。后尝复厥，但不甚，唯与地黄、沙参、麦冬、杞子即瘥。

　　顾氏女，年十六， 有疮，三阴之病其素也。以岁暮劳于女工，胁痛发，咳嗽吐痰。一医与广、牛、荆、防、香、砂、枳、桔等三四剂，觉中脘有物如拳上顶，食不能下。又一老医，谓此痰也，其盛盈斗，必须去乃已。其方与前方同，增苍术、浓朴、竹沥、姜汁，服二剂，病益剧。延治，开岁之二日也。比至，则日死矣，无庸诊也。询死几时？曰：天黎明，忽目闭口张，挺卧僵直，呼唤不应，汤水不入。询其胸腹如何？其母按之，曰：犹暖。遂入诊，已无脉，面死白杀青，牙龈迸紫血，亦已凝冱。令曳其四肢，尚软。谓本属元虚，劳役而病，误行燥散，伤其肺金，致肝木挟痰食上逆。又加酷暴之品，遂令水涸木枯而厥冒。第痰食之厥，可一吐而醒，此阴亡阳越之厥，惟有令魂升魄降而已。今生气未绝，姑以熟地二两，杞子一两，沙参、麦冬各五钱，急煎徐灌，但虑其不下咽耳，下咽即活。乃如言，次日延诊，告以初时药不能下，以簪撬灌，久之入咽有声，今起坐耳。前方减半，入蒌仁二钱，八剂全愈。后数年出嫁，不得于姑，胁痛不卧，一医令以木香为末调服，姑不许服，竟一厥而终。

　　黄锦芳治李某，四肢厥逆，怦怦恶寒，肌冷如冰。黄视其面虽惨淡，而内实烦满；脉虽沉伏，而肝脉有力。

　　此热厥也，用黄芩一钱，黄连五分，柴胡八分，枳壳八分，浓朴一钱，大黄二钱，乌梅一个，青皮五分，槟榔八分，细辛二分，服后厥回，通身大热，改用平药而愈。

　　卷三

　　痉

　　（痉症诗曰：强直反如弓，神昏似中风，痰流唇口动，螈 与痫同。）

　　许叔微治一人，项强筋急不可转侧，自午后发，黄昏时定，此肝肾二脏受风也。谓此必先从足起，少阴之筋，自足至项。筋者，肝之合。日中至黄昏，阳中之阴，肺也。自离至兑，阴旺阳弱之时，故《灵宝毕法》云：离至干，肾气绝而肝气弱，肝肾二脏受邪，故发于此时。用宣州木瓜二个，取盖去瓤，没药二两，乳香二钱半，二味入木瓜缚定，饭上蒸三四次，烂研成膏。每用三钱，入生地黄汁半盏，无灰酒二盏，暖化温服，及都梁丸服之而愈。

　　易思兰治宗室毅斋，年五十二，素乐酒色，九月初，忽倒地，昏不知人，若中风状，目闭气粗，手足厥冷，身体强硬，牙关紧闭。有以为中风者，有以为中气中痰者，用乌药顺气散等药俱不效。有作夹阴治者，用附子理中汤，愈加痰响。五日后召易诊，六脉沉细紧滑，愈按愈有力。曰：问此何病？曰：寒湿相搏，痉病也。痉属膀胱，当用羌活胜湿汤主之。先用稀涎散一匕，吐痰一二碗，昏愦即醒，随进胜湿汤六剂全愈。以八味丸调理一月，精神复常。其兄宏道问曰：病无掉眩，知非中风。然与中风、中痰、夹阴，似亦无异，何以独以痉名之？夫痉缘寒湿而成，吾宗室之家，过于浓暖有之，寒湿何由而得？易曰：运气所为，体虚者得之。本年癸酉，戊癸化火，癸乃不及之火也。经曰：岁火不及，寒水侮之。至季夏土气太旺，土为火子，子为母复仇，土挟制水。七月八月，主气是湿，客气是水，又从寒水之气，水方得令，不服土制，是以寒湿相搏，太阳气郁而不行，其症主脊背项强，卒难回顾，腰似折，项似拔，乃膀胱经痉病也。宏道曰：痉缘湿而成，乌药顺气等药，行气导痰去湿者也。附子理中，去寒者也，何以不效？用胜湿汤何以速效？易曰：识病之要，贵在认得脉体形症。

　　用药之法，全在理会经络运气。脉症相应，药有引经，毋伐天和，必先岁气，何虑不速效耶？夫脉之六部俱沉细紧滑，沉属里，细为湿，（此句可疑，《脉诀》以濡为湿，并无以细为湿之说。）紧为寒中，又有力而滑，此寒湿有余而相搏也。若虚脉之症，但紧细而不滑。诸医以为中风，风脉当浮，今不浮而沉，且无眩掉等症，岂是中风？以为中气中痰，痰气之脉不紧，今脉紧而体强直，亦非中气中痰，故断为痉病。前用乌药、附子理中汤，去寒不能去湿，去湿不能去寒，又不用引经药，何以取效？胜湿汤， 本、羌活乃太阳之主药，通利一身百节，防风、蔓荆能胜上下之湿，独活散少阴肾经之寒，寒湿既散，病有不瘳者乎？张路玉治吴江郭邑侯公子，患柔痉。用桂枝汤及六味地黄汤，咸加蝎尾，服之而愈。

　　朱丹溪治王秀，湿热大作，脚痛，手筋拘挛，足乏力。生地、当归、川芎、白术各二钱，苍术一钱，甘草炙三分，木通五分，煎汤下大补丸三十丸。大补丸须炒暖。

