<!-- { "loadSidebar": true } -->
　　缪仲淳曰：庄敛之平日素壮实，善啖。丁巳四月，忽患泄泻，凡药粥菜蔬入喉，觉如针刺，下咽即辣。因而满腹绞辣，随觉腹中有气，先从左升，次即右升，氤氲遍腹，即欲如厕，弹响大泄，粪门恍如火灼。一阵甫毕一阵继之，更番超时，方得离厕。谛视所下，皆清水盈器，白脂上浮。所饮食俱不化而出，甚至梦中大便了不收摄。诸医或云停滞，或云受暑，或云中寒，百药杂投，竟如沃石，约月余大肉尽脱，束手待毙。余仲夏末偶过金坛，诊其脉洪大而数，知为火热所生病，为疏一方，用川楝三钱，白芍五钱，橘红二钱，车前、扁豆、茯苓、石斛各三钱，炙草一钱。嘱其煎成，将井水浸冷，加童便一杯始服。临别嘱其此方勿以示人，恐时师见之大笑不已也。若为躯命计，须坚信服之耳。彼却众医恪服，药方入喉，恍如饮薄荷汁，隐隐沁入心脾，腹中似别成一清凉世界。甫一剂，夜卧达旦，洞泻顿止。连服三剂，大便已实。前泄时凡饮食温者下咽，遂觉气升，即欲大解，一切俱以冷进为快，至是觉恶心畏冷，得温乃安。曰：此火退之征也。前方加人参二钱半，莲肉四十粒，红面一钱五分，黄 三钱，升麻五分，黄连减半，五六剂后去升麻。又三十余剂，泻久止而脾气困顿，不知饥饱，且少饮茶汤，觉胀满，急胀如欲寸裂。曰：此大泻之后，下多亡阴也，法宜用补，倘用香燥，取快临时，元气受伤，必成鼓胀，不可为矣。为疏丸方，用人参五两，白芍六两，炙甘草一两，五味六两，黄 五两，萸肉五两，山药五两，熟地八两，牛膝六两，紫河车二具，蜜丸，空心饥时各一服，并日进前汤方，或时去黄连。几三年，始知饥而嗜食，体亦渐丰矣。其病初平，劝其绝欲。因出外家，得尽发家人秘谋，乃知向之暴泄，由中巴豆毒。本草中巴豆毒者，黄连冷水解之。余用大剂黄连冷服，正为对治。时师即信为火，用连、芩不过七八分，至钱许止矣，况一月之泻，敢用连至三钱乎。此余所以祝其勿出以示人之故也。（《广笔记》。叙服巴豆之状如绘。凡尝过服此药者，询此证候，便可知其为中巴豆毒矣。黄连为解巴豆毒之要药，以其一寒一热，互相制伏也。雄按：初方最炒。若谓下多之阴，忌用香燥，亦是卓见。第不知饥饱伤在胃阴，以津液既为巴豆所伤，复经洞泻之夺。丸方太嫌腻滞，以致三年始愈，而更藉苦降之药收功也。）

　　余治敛之，泄止后，恐其元气下陷，急宜升举，用升麻以提之，初不知其为中毒也。乃因用升麻太早，致浊气混于上焦，胸中时觉似辣非辣，似嘈非嘈，迷闷万状。有时滴酒入腹，或啖一切辛温者，更冤苦不胜。庄一生知其故，曰：此病在上焦，汤液入口即下注，恐未易奏功，宜以噙化丸治之。用贝母五钱，苦参一两，真龙脑、薄荷叶二钱，沉香四钱，人参五钱，为极细末，蜜丸弹子大，午食后临卧时各噙化一丸。甫四丸，胸中恍如有物推下，三年所苦，一朝若失。（同上。）

　　卷二十二

　　丹石毒

　　刘表在荆州，与王粲登障山，见一冈不生百草，粲曰：此必古冢，其人在世，服生矾石，热蒸出外，故草木焦枯。凿看，果矾石满墓堂。（《客斋随笔》。）

　　按：仲宣元识若此，何仲景预告以眉发脱落而不之信耶？事见旧按，第文太略。

　　洪容斋云：予仲兄文安公镇金陵，因秋暑减食，当涂医汤三益，教以服矾石圆，已而饮啖日进，遂加意服之。越十月而毒作，鼻衄血斗余。自是数日不止，竟至津液皆竭。迨于捐馆，偶见前语，使人追痛，因书之以戒来者。（同上。）

　　按：阴虚火盛之人，初服桂、附、姜、萸等燥热刚药，始则甚得其力，所谓劫治也。昧不知止，久而决裂，莫可挽回。余目击其敝者，数十人矣。此亦与初服矾石圆，而饮啖日进同也。

　　毛公弼守泗洲，泄痢久不愈，及罢官归，遂谒庞安常求治。安常诊之曰：此丹石毒作，非痢也。乃煮葵菜一釜，令公弼食之。且云：当有所下。明日，安常规之曰：毒未去，问食几何？曰：才进两盂。安常曰：某煮此药，铢两升合，自有制度，不尽不可。如是再煮，强令进之。已乃洞泄，烂斑五色。安常视之曰：此丹毒也，疾去矣。但年高人久痢，又乍去丹毒，脚当弱，不可复饵他药。因赠牛膝酒两瓶，饮尽遂强如初。（《独醒杂言》曾达臣。雄按：葵菜善解毒，小儿食之稀痘。）

　　虞都巡者，曾达臣先人同僚也，自言常服石燕。其法取雄者十枚， 以火透红，则出而渍酒中，候冷复 ，既复渍，如是者无算。度干酒一升，乃取屑之，每早作以二钱匕，擦齿上，漱咽以酒。虞时年五十，服此药二年，肤发甚泽，才如三十许人，自谓服药之功。一日勿觉热气贯两目，睛突出，痛不堪忍而死。因人服金石药，鲜有不为其所毒者。（同上。）

　　临川周推官平生孱弱，多服丹砂、乌、附药，晚年发背疽。医悉归罪丹石，服解毒药不效。疡医老祝脉之，曰：此乃极症，正当多服伏火丹砂及三建汤。乃用小剂试之，复作大剂。三日后用膏敷贴，半月而疮平。凡服三建汤一百五十服。（《齐东野语》见《本草纲目》。意其人必 阴之体，故耐大热之剂。）

　　张路玉治孙古修，误服伏火丹砂中毒。察其本元素亏，近因虚火上炎，舌下肿胀，延及两颐。医用苦寒清热太过，神思不宁。药中每服加丹砂五钱，甫进一剂，觉胸中有物触者数次。请政于医，复出丹砂视之，色黑而晦，丹炉中伏火砂也。医令易砂，更服四剂，日夜烦躁不宁，背时洒淅恶寒，头面烘热，大汗，胫膝逆冷如冰，忽忽气逆欲绝。张诊之，六脉涩数模糊。次验唇舌，俱色如汗泥，而肿浓湿滑。若系热极似阴，必无湿滑之理。若系寒犯三阴，必无反浓之理。惟酒食内蕴，徽酱色现则有之。审其二便调适，胸腹柔和，决无食停胃腑之理。以脉合症，洵为阴受热郁最急者。恐其喘汗欲脱，乃以生脉、六味合剂，以救肺肾。一服神稍安，汗稍敛。再进人事稍知，稀粥稍进，犹未言及伏火砂也。见其舌沿稍转微红，而气微足冷如故，前方入桂心五分，五味数粒。服后足稍温和，气稍接续，语稍有次，方详述伏火砂之误。前方减去地黄、桂心、五味，入枣仁、秋石、人中黄，专解丹砂之毒。三服舌转微红，虽未鲜洁，而伏毒渐解。缘两尺弦细，乃去人中黄，仍用地黄以填补下元。数日之间，或去人中黄用地黄，或去地黄而用人中黄，随脉证更迭出入。二味不兼用者，恐人中黄味甘恋膈，载地黄之腻，不能速达下元。下元虽亏，调补药中，宁用鹿茸、河车，而不入桂、附者，虑其鼓舞丹砂之余烈也。

　　罗谦甫曰：僧阎仲章服火炼丹砂二粒，项出小疮，肿痛不任，牙痒不能嚼物，服凉膈散半斤始缓。以饮酒辄发，药以寒凉之剂则缓，终身不愈。

　　何横泾好色，平居进热剂，偶与方灵谷对奕，呼小童取一厘散来，童误听为七厘也。何时拈子布算，不及观遽服之，是夕卒于书斋。后十余年，孙理庵倩居其室，偶至书斋见一人仰卧榻上。问之，答曰：我何横泾也。

　　孙大骇疾走，不十日卒。（《云间杂志》无名氏。）

　　秀州张生，本郡中虞侯，其妻遇神人，自称皮场大王，授以痈疽异方一册，且诲以手法，遂用医着，俗呼张小娘子，又转以教厥夫。吴人韦县丞祖母，章子浓外家也，年七十疽发于背。邀治之，张先溃其疮，以盏贮所泄脓秽，澄滓视之，其凝处红如丹砂。谓丞曰：此服丹药毒所致也。丞怒曰：老人平生尚不服一暖药，况于丹乎，何妄言若是？病患闻之亟呼曰：其说是也，我少在汝家时，每相公饵服大丹，必使我辈伴服一粒，积久数多，故贮蓄毒根，今不可悔矣。张谢去，母竟以是终。（李日华《六研斋笔记》。）

　　陈良甫治一富室男子，鼻血不止，六脉洪数。究竟云服丹药太过，遂用黄连、黄芩、大黄为末，水煎服愈。

　　调服亦可。（良方。）

　　无锡华氏，年六十，患背疮溃发，大如旋盘而色赤。想是平日多服金石药毒发所致，问之果然。因令浸晨饮羊血三五升，始用退热解毒生气血之剂， 以生肌膏。半月后肌生脓少，予因归，令服此药百余帖方可全安。

　　一月后复来招往，视其疮，皮肉已坚浓如常，但食少无力。因问前日之药服几何？曰：疮将平，遂止不服。脉之，沉微甚。因知其气血只可供给疮平而已，真气则已竭，不可治，即古人所谓死于疮结痂之后。果不出半月而死。此脓出后之虚，若因虚而发痈疽者亦然。（《药要或问》。）

　　张忠定公安道居南都，炼丹一炉，养火数十年，丹成不敢服。时张刍圣民守南都，羸瘠殊甚，闻有此丹，坚求饵之。安道云：不敢吝也。但此丹服火之久，不有大功，必有大毒，不可遽服。圣民求之甚力，乃以一粒如粟大以与之，且戒宜韬藏，慎勿轻饵。圣民得之即吞焉，不数日便血不止，五脏皆糜溃而下，竟死云。（张邦基《墨庄漫录》。）

　　士大夫服丹砂死者，前此固不一。余所目击林彦振，平日充实，饮啖兼人，居吴下每以强自夸。有医周公辅，言得宋道方炼丹砂秘术，可延年而无后害。道方，拱州良医也。彦振信之，服三年疽发于脑。始见发际如粟，越两日，项颔与胸背略平，十日死。方疾亟时，医使人以帛渍所渍脓血，濯之水中，澄其下，略有丹砂，盖积于中与毒俱出也。谢任伯平日闻人蓄伏火丹砂，不问其方，必求服，惟恐不尽，去岁亦发脑疽。有人与之语，见其疾将作，俄倾觉形神顿异，而任伯犹未之觉。既觉，如风雨，经夕死。十年间亲见此两人，可以为戒矣。

　　（《避暑录》叶梦得少蕴。）

　　吴兴吴景渊刑部，服硫黄，人罕有知者。其后二十年，子橐为华亭市易官，发背而卒，乃知流毒传气，尚及其子，可不戒哉。（《泊宅编》。）

　　叶天士曰：新场镇有升绸缎铺，湖州沈里千之子，号赤文，年二十，读书作文，明敏过人，其父母甚爱之。

