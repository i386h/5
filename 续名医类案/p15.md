<!-- { "loadSidebar": true } -->
　　张子和治新寨马叟，年五十九，因秋欠税，官杖六十，得惊气，成风搐，已三年矣。病大发则手足颤掉，不得持物，食则令人代哺，口目张 ，唇舌嚼烂，抖擞之状，如线引傀儡。每发市人皆聚观，夜卧发热，衣被尽去。倾产求医，致破其家，而病益坚。叟之子，邑中旧小吏也，以讯张。张曰：此病甚易治。若隆暑时，不过一涌再涌，夺则愈矣。今以秋寒，可汗之。如未已，更刺俞穴必愈。先以通圣散汗之，继服涌剂，出痰三四升，如鸡黄成块，状如汤热。叟以手颤不能自探，妻与代探，咽嗌肿伤，昏愦如醉。约一二时许，寻稍省，又下数行，立觉足轻颤减，热亦不作，足亦能走，手能巾栉，自持匙箸。未至三涌，病去如濯。病后但觉极寒，张曰：当以食补之，久则自退。盖大疾之去，卫气未复，故宜以散风导气之药，切不可以热剂温之，恐反成他病也。

　　按：是症本因惊而得，尤不能无郁也。盖惊入心，受之则颠痫。今心不受，而反传之肝，而为螈 ，亦母救其子之义也。肝病则乘其所胜，于是生风生痰，怪症莫测，治以上涌下泄，乃发而兼夺之理，并行不悖。张案于此症，尤为合法。

　　黄如一村翁，两手搐搦，喘如曳锯，冬月不能覆被。名医张某之舞阳，道经黄如，不及用药，针其人大指后中注穴上。曰：自肘以上皆无病，惟两手搐搦，左氏所谓风淫末疾者此也。或刺后溪，手太阳穴也，屈小指握纹尽处是穴也。

　　完颜氏病搐，先右臂并左足，约搐六七十数，两目直视，昏愦不识人，几月余，求治。先逐其寒痰三四升，次用导水禹功散，泄二十余行，次服通圣散辛凉之剂，不数日而瘥。

　　薛立斋治一妇人，素有内热，月经不调，经行后四肢不能伸，卧床半载。或用风湿痰火之剂，数日而不见效。其脉浮缓，按之则滑，名曰痉症，属风寒所乘。用加味逍遥散加肉桂、防风，四剂顿愈。更以八珍汤，调理两月余而瘥。

　　一妇人素经行后期，因劳怒，四肢不能屈，名曰 症。此血虚而风热所乘，先用八珍汤加钩藤、柴胡渐愈。

　　更佐以加味逍遥散，调理而痊。

　　一妇人素有火，忽然昏愦，螈 抽搐，善伸数欠，四肢筋挛，痰涎上升，此肺金燥甚，血液衰少而然也。

　　用清燥汤，六味汤丸兼服，寻愈。

　　薛立斋治一妇人，因怒，经事淋沥，半月方歇。遇怒，其经即至，甚则口噤筋挛，鼻血头痛，痰涎搐搦，瞳子上视。此肝火炽甚，以小柴胡汤加熟地、山栀、钩藤治之，后不复发。

　　一妇人素阴虚，患遍身瘙痒，误服祛风之药，口噤抽搐，肝脉洪数。薛曰：肝血为阴为水，肝气为阳为火，此乃肝经血虚火盛耳。宜助阴血，抑肝火，用四物、麦冬、五味、钩藤、炙草调理而痊。

　　一妇人发 遗溺，自汗面赤，或时面青，饮食如故，肝脉弦紧。此肝经血燥风热，痉症也。肝经属木，其色青，入心则赤。法当滋阴血，清肝火，遂用加味逍遥散，不数剂诸症悉退而安。

　　许叔微云：同官歙丞张德操，常言其内子，昔患筋挛，脚不得屈伸逾年，动则令人抱持，求医于泗水杨吉老。云：此筋病，宜服下三方，一年而愈。春夏服养血地黄丸：熟地、蔓荆、山萸、狗脊、地肤子、白术、干漆、蛴螬、天雄、车前、萆 、山药、泽泻、牛膝。秋服羚羊汤：羚羊角、附子、独活、白芍、防风、川芎。

　　冬服乌头汤：大乌头、细辛、川椒、甘草、秦艽、附子、官桂、白芍、干姜、茯苓、防风、当归、独活。

　　马元仪治章氏妇，患头身振摇，手足螈 ，诸治不效。诊之，两脉浮虚兼涩。浮为气虚，涩为血伤，得忧思劳郁，阳明损甚也。盖阳明胃为气血之海，主束筋骨而利机关，若气血不充，则筋脉失养，而动惕不宁。仲景云：发汗则动经，身为振振者，茯苓桂枝白术甘草汤主之。凡汗伤津液，犹足扰动经脉，况气血内涸乎。但彼有外邪搏饮，当涤饮散邪，俾津液四布，以滋养筋经筋脉。此属劳郁所伤，必峻补阳明，使气血内盛，以充灌周身。令服参、乳，两月而安。

　　立斋治一人感冒后发痉，不醒人事，磨伤膂肉三寸许一块。此膀胱经必有湿热，诊其脉果数。谓此死肉最毒，宜速去之，否则延溃良肉，多致不救。遂取之，果不知疼痛。因痉不止，疑为去肉所触。谓此风热未已，彼不听，另用乳、没之剂，愈甚。复以祛风消毒药敷贴，查春田饮以祛风凉血降火化痰之剂而愈。金工部载阳，伤寒后亦患此，甚危，亦取去死肉，以神效当归膏敷贴，以内疏黄连汤饮之。狂言愈盛，其脉愈大，更以凉膈散二剂，又以四物汤加芩、连数剂而愈。凡患疮者，责效太迫，服一二剂未应，辄改服他药，反致有误。不思病者有轻重，治有缓急，而概欲责效于二三剂之间难矣。况疮疡一症，其所来症深毒久，有形症在肌肉溃损，较之感冒无形之疾不同，安可旦夕取效？患者审之。

　　吴桥治程嗣思，体肥白，疡药过当，腠理皆疏，始觉汗多，久而益甚。一发则汗下如雨，厥逆反张，口噤目瞪，痰喘并作，良久气反，小便不禁，瞑不能言，旬日益深，日十数作。诸医谢去。桥至而按诸方，则曰：经云汗多亡阳，此柔痉也，诸君失之矣。乃重用参、 ，次附、桂、芍药，次龙骨、牡蛎，饮之半剂而寝。家人以为死矣，将升屋而号。桥曰：药中病而行，得寝乃复，非死也，亟为粥汤待之。顷之，呻吟呼粥，汤少进，再剂而愈，三月而复初。（《太函集》。）

　　卷三

　　头晕

　　窦材治一人，头风发则旋晕呕吐，数日不食。为针风府穴，向左耳入三寸，去来留十三呼，病患头内觉麻热，方令吸气出针，服附子半夏汤，永不发。华佗针曹操头风，亦针此穴，立愈。但此穴入针，人即昏倒。其法向右耳横下针，则不伤大筋而无晕，乃千金妙法也。（此针法奇妙，须与高手针家议之，方得无误。）

　　龚子材诊熊槐二官，年六十余，身体胖大，其下手即得五至一止，乃惊曰：君休矣。渠曰：连日微觉头晕，别无恙也，何故出此？愿实教焉。龚曰：越十日用药。相哂而退。少顷间中痰，求救于龚。知其必不可治，令以香油灌之即醒，逾十日果卒。

　　张路玉治董司业夫人，体虽不甚丰，而恒有眩晕之疾。诊其六脉皆带微弦，而气口尤甚。盖缘性多郁怒，怒则饮食不思，而为眩晕矣。岂平常体肥多湿之痰，可比例乎。为疏六君子方，水泛为丸，服之以培中土，中土健运，当无敷化不及，留结为痰而成眩晕之虑，所谓治病必求其本也。

　　朔客梁姓者，邀诊。时当夏日，裸坐盘餐，倍于常人，形伟气壮，热汗淋漓于头顶间。诊时不言所以，切其六脉沉实，不似有病之候，惟两寸略显微数之象。但切其左，则以右掌抵额，切其右，则以左掌抵额，知其肥盛多湿，而夏暑久在舟中，时火鼓激其痰而眩晕也。询之果然，因与导痰汤加黄柏、泽泻、茅术、浓朴，二服而安。

　　吴友良，年逾古稀，头目眩晕。乃弟周维，素擅岐黄，与补中益气数服，始用人参一钱，加至三钱，遂痞满不食，坐不得卧，三昼夜喃喃不休。（上盛下虚之症，服补中益气，其害如此。）诊时，见其面赤，进退不常，左颊聂聂 动。其六脉皆促，或七八至一歇，或三四至一歇。询其平昔起居，云至五十即绝欲自保，饮啖且强。此壮火烁阴，兼肝风上扰之兆，与生料六味，除去萸肉，入钩藤，大剂煎服。是夜即得酣寝，其后或加炙鳖甲，或加龙齿，或加枣仁。有时妄动怒火，达旦不宁，连宵不已，则以秋石汤送灵砂丹，应如桴鼓。

　　盛夏酷暑，则以大剂生脉散代茶，后与六味全料调理，至秋而安。

　　陆养愚治陈巽源室，向有头眩之症，不药亦止。八月中旬，偶作劳烦闷，饮酒数杯，坐月下，更余方寝，便觉微热不安。次早忽眼黑头旋，且微痛，如在风云中，发比平时较剧。医谓脉得浮数，此热极生风也，用芩、连、山栀等以清之。二剂眩晕不减，而头痛如破，上身如火，而欲浓覆。又谓无痰不作晕，再以清火之品合二陈汤，二剂亦不效。脉之，左手浮弦而紧，右手浮数而弱，且寸强尺微。右脉乃正气之虚，左脉乃邪气之实，尺微寸强，邪在上也。此必乘虚感邪，中于上焦所致。经曰：筋骨血气之精，而与脉并为目系，上属于脑，后出于项中，故邪中于项。因逢其之虚，其入深，则随目系以入于脑，入于脑则脑转，脑转则引目系急，目系急则目眩以转矣。今作劳以致烦闷，非虚乎？月下坐至更余，头项之间，能不为雾露之阴所中乎？法当驱上焦之邪，补中焦之气，而徐议消痰清火，则自愈矣。因先用参苏饮加 本，二剂头痛顿止，眩亦少瘥。再以补中益气，佐以二陈、芩、连数剂而安。

　　张路玉治缪封君，偶因小愤，遂眩晕痞闷。三日来，服豁痰利气药不应，反觉疲倦，饮食日减，下元乏力。

　　诊之，六脉似觉有余，指下略无冲和之气，气口独滞不调，时大时小，两尺俱濡大少力。此素多痰湿，渐渍于水土二经，加以剥削之剂屡犯中气，疲倦少食，殆所必致。法当先调中气，输运水谷之精微，然后徐图补下元。

　　为疏六君子汤加当归，调营血，庶无阳无以化之虞。

　　龚子材治大学士高中玄，患头目眩晕，耳鸣眼黑，如在风云中，目中溜火。或与清火化痰，或与滋补气血，俱罔效。诊之，六脉洪数。此火动生痰，以酒蒸大黄三钱为末，茶下，一服而愈，火降则痰自清矣。

　　薛立斋治一妇人，头晕吐痰，用化痰理气药，肢体酸麻，服祛风化痰药，肢体常麻，手足或冷或热。

　　此脾土虚而不能生肺金，用补中益气加茯苓、半夏、炮姜，二十余剂而愈。后因怒吐痰，自服清气化痰丸，饮食不进，吐痰甚多，胸胁胀满，教用六君子倍加参、术，少加木香，数剂而愈。

　　陶天爵，外家媵素多，时患头晕疼甚，劳则肢体痿软，筋骨作痛，殊类风症。以为肾虚，不能纳气归源，用加减八味丸而痊。后因房劳气恼，头晕项强，耳下作痛。此肝火之症，仍用前药滋肾水，生肝血，制风火而愈。

　　张飞畴治一妇，胸满身热，六脉弦数无力，形色倦怠，渴不甚饮。云自游虎邱，晕船吐后，汗出发热头痛，服发散四剂，胸膈愈膨，闻谷气则呕眩，热不退。医禁粥食已半月，日惟饮清茶三四瓯，今周身骨肉痛楚，转侧眩晕呕哕。曰：当风汗呕，外感有之，已经发散矣，吐则饮食已去，消克则更伤脾，脾虚故胀甚，脾绝谷气则呕，土受木克则晕，宜勿药，惟与米粥，继进粥食，使脾土有主，更议可也。守其言，竟不药而愈。

