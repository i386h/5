<!-- { "loadSidebar": true } -->
　　又云：痈疽疔肿、喉痹客忤尤为急。凡作汤药不可避凶日，觉病须臾，即宜便治。又云：凡人卒暴得风，或中时气，凡百所苦，须臾灸疗，渐久后皆难愈。此论甚当。夫急难之际，命在须臾，若必待吉日而后治，已沦于鬼录矣。此所以不可拘避忌也。惟平居治病于未形，选天德月德等日，服药针灸可也。

　　论灸

　　灸有补泻，不可轻议。大率沉结寒冷之症，施之为宜。盖阴寒湿气凝留血脉，汤剂熨引，不能独治。方是时，惟火艾足以烁其势，岂非火能营运阳气，驱逐阴邪，其效有速于药石者？即老壮不同，强弱异禀，灼治之法，夫岂一端？故多有逾于数百壮，少或止于三五七九之数，要皆详审而行之。若夫阳病灸之，则为大逆。是以论伤寒者，谓微数之脉，既汗之后，脉浮，热甚，三者悉不可灸。惟少阴皆恶寒，吐利，脉不足，与夫脉从手足厥之类，三者为可灸焉。通明乎此，触类以往，又安有灸 之妄也？故曰：不须灸而强与之灸者，令人火邪入腹，干错五脏，重其烦躁。须灸而不与之灸，使冷结重凝，久而弥固，气上冲心，无地消散，可不鉴哉！

　　论刺

　　其病挛痹，其治宜微针。形乐志苦，病生于脉，治以灸刺。明九针之用，经络补泻之法也。故荣卫异刺，以分血气之虚实。井荣异刺，以分五行之子母。募 异刺，以分背腹之阴阳。春夏异刺，以分人气之浅深。大抵虚补实泻，无过不及之伤，以辅其平者，刺法之大要也。然有病势未深，可刺而即愈者，所谓病之始起，可刺而已。或痹不仁，肿痛，可灸刺而去之是也。有病传诸经，必上下俱刺者，所谓刺热刺疟，病甚，为五十九刺是也。然刺之为言，同于击刺之刺，以为利也，害在其中。黄帝谓徐人安静，手巧而心审谛者，可使行针艾。

　　张机谓针能杀生人，不能起死人，凡以用之，不可不慎也。况九针异体，取病有殊，十二节异法，用有轻重。

　　必明日月星辰，四时八正之在天；寒暑燥湿，经水盈虚之在地；肥瘠壮弱，虚实盛衰之在人。然后呼吸补泻，出入迎随，惟意之从，岂特知募 部分，皮肉筋骸，饥饱劳逸而已哉？故曰：见微得过，用之不殆。（雄按：方阅此篇，适闻陈汉题令媳，为关琴楚之女孙，患疾赴越，就陈某治之，针入而血流不止，须臾而逝，益见仲圣之言为不诬也。）

　　论砭石

　　上古针法垂布于天下，制砭石有小大者，乃随病所宜。用石代针，一曰针石，二曰砭石，三曰 石，其实一也。破坚决肉，砭射肿热者，则决之以砭石。良由邪气暴戾，则微针不能及。况又病有气血盛实，逆于肉里蓄结痈肿之类，非砭石则不能射之，此所谓血实宜决之。又形乐志乐，病生于内者，治之以砭石。东方之民，多病痈疡，其治宜砭石。砭石之来，始自于此。扁鹊有云：病在脉血者，治之以砭石。是故一切肿疾，悉宜镰割足小指下横纹间。肿在左则割左，在右则割右，血少出则瘥。以至疔肿、痈疡、丹毒、瘭疽、代指KT 病、气痛流肿之类，皆须出血者，急以砭石砭之。大抵砭石之用，其法必泻。若在冬时，人气闭塞，则用药而少针石。

　　所谓少针石者，非痈疽之谓也。痈疽不得顷时回，苟缓于针石，则毒瓦斯内攻，腐坏筋骨，穿通脏腑矣。治石疔疮，则忌瓦砾砖石之类。治刀镰疔疮，则忌铁刀伤割。若是者，可以药治也。《素问》又曰：人病颈痈，或石治之，或针灸治之而皆已，此盖同病异治也。夫痈疽之气弱者，宜针开除去之，气盛血聚者，宜石而泻之。若然，则砭石九针之用，各有所利。善治血脉之变，痈疽之病者，当审轻重而制之。（并《圣济总录》，自王执中下。）

　　卷二十二

　　色诊

　　洛阳孙伯英，因诬狱，妻子被系，逃于故人。是夜，觉胃胁痛，托故人求药。故人曰：有名医张戴人在焉，当与公同往。时戴人酒未醒，强呼之，故人曰：吾有一亲人病，欲求诊。戴人隔窗望见伯英曰：此公伏大惊恐。

　　故人曰：何以知之？戴人曰：面青脱色，胆受怖也。后会赦乃出，方告戴人。（《儒门事亲》。）

　　华佗传盐渎严昕与数人共候佗，适至，佗谓昕曰：君身中佳否？昕曰：自如常。佗曰：君有急病，见于面，莫多饮酒。坐毕归，行数里，昕卒头眩堕车，人扶将还载归家中，一宿死。（《三国志》。）

　　有士人病颜面青而光，其气哽哽，钱乙曰：肝乘肺，此逆候也。若秋得之可治，今春不可治。其家祈哀，强之与药。明日，曰：吾药再泻肝而不少却，三补肺而益虚，又加唇白，法当三日死。然安谷者过期，不安谷者不及期，今倘能粥，五日而绝。（《宋史》。亦仿仓公传。）

　　汪石山曰：伏经脉最难求，如积热之久，脉反沉细，而外症又寒，苟非兼望闻问切，何可得也？世俗讳言试医，医复讳情妄臆，而豪贵妇女，往往不得望闻，岂不大错？

　　卷二十三

　　经水

　　徐灵胎曰：妇人之疾，与男子无异。惟经期胎产之疾不同，且多 瘕之疾。其所以多 瘕之故，亦以经带胎产之血易于凝滞，故较之男子为多。故古人名妇科谓之带下医，以其病总属于带下也。凡治妇人，先明冲任之脉。冲脉起于气街，（在毛际两旁。）并少阴之经，挟脐上行，至胸中而散。任脉起于中极之下，（脐下四寸。）以上毛际，循腹里上关元。又云：冲任皆起于胞中，上循背里，为经脉之海。此皆血之所从生，而胎之所由系也。明于冲任之故，则本原洞悉，而后其所生之病，千条万绪，可以知其所从起。更参合古人所用之方，而神明变化之，则每症必有传受，不概治以男子泛用之药，自能所治辄效矣。至如世俗相传之说，如产前宜凉，产后宜温等论。夫胎前宜凉，理或有之。若产后宜温，则脱血之后，阴气大伤，孤阳独炽，又瘀血未净，结为蕴热，乃反用姜、桂等药，我见时医以此杀人无数。观仲景于产后之疾，以石膏、白薇、竹茹等药治之，无不神效。或云产后瘀血，得寒则凝，得热则行，此大谬也。凡瘀血结凝，因热而凝者，得寒降而解；因寒而凝者，得热降而解。如桃仁承气汤，非寒散而何？未闻此汤能凝血也。盖产后瘀血，热结为多，热瘀成块，更益以热，则炼成干血，永无解散之日。其重者阴涸而即死，轻者或坚痞褥劳等疾。惟实见真属寒气所结之瘀，则宜用温散。

　　故凡治病之法，不本于古圣，而反宗后人之邪说，皆足以害人。诸科皆然，不独妇科也。

　　裴兆期治一妇，头眩耳鸣，肉 筋惕，恍惚不得寐，乍作乍止半载矣。后乃阻经四月，小腹如怀孕状，医疑其妊而安之。忽一日，下紫黑血少许，始知为经闭。改用通经药数剂，腹不减，反增恶心呕哕，粥饮下咽，旋即越出，咽喉焦痛，舌黑无津，医不知何故。裴诊之，六脉弦细而滑，两关尤甚。曰：顽痰闭滞，血海壅瘀，月事乃阻耳。其脉细而滑者，痰脉也；头眩耳鸣恍惚者，痰证也；呕吐不食者，痰客中焦也；舌黑无津，咽喉焦痛者，痰生热也。经谓治病必求其本，今病本于痰，必以治痰为首务。遂投滚痰丸八十粒，不动。再投七十粒，小腹微痛。次日又服如数，小腹痛不可忍，将夜半下如猪肝者四五块，每块几盈尺，更下如破絮脂膜者无数，又累累若石榴子，红白攒缀，联系而下者，不啻二三斗，小腹顿平，痛亦如失。最异者吐痰碗许，俱如绿草汁色，口角流涎不断，如琴弦之坚。丹溪谓怪病是痰，十居八九，良然。时胸次未平，饮食少进，用橘红、茯苓各一钱，枳实、黄连、半夏曲各八分，水煎入姜汁二匙，竹沥半酒杯。二剂后，以六君子汤加减，更服加味润下丸，调理百余日而愈，逾年生一子。

　　沈尧封曰：《素问》云二阳之病发心脾，有不得隐曲，女子不月。其传为息贲者，死不治。二阳指阳明经言，不指脏腑言。二阳之病发心脾者，阳明为多血之经，血乃水谷之精气，藉心火 炼而成。忧愁思虑伤心，困及其子，不嗜饮食，血无以资生，阳明病矣。经云，前阴总宗筋之所会，会于气冲，而阳明为之长。故阳明病则阳事衰，而不得隐曲也。太冲为血海，并阳明之经而行，故阳明病则冲脉衰，而女子不月也。又寇宗 曰：童年情窦早开，积想在心，月水先闭。盖忧愁思虑则伤心，心伤则血耗竭，故经水闭也。火既受病，不能荣养其子，故不嗜食。脾既虚，则金气亏，故发嗽。嗽既作，则水气竭，故四肢干。木气不充，故多怒，发鬓焦，筋痿。五脏以次传遍，故不卒死，然终死也，比于诸证最为难治。按：此条亦从《金匮》虚字内分出，但所愿不遂，相火必炽，非补水无以制之。六味地黄丸汤补阴泻阳，固是妙法。然脾虚食减，尚嫌地黄腻膈，炒枯可也。不然，以女贞子易之。

　　雄按：此证最难治。六味碍脾，归脾助火，惟薛一瓢滋荣养液膏加小麦、大枣、远志，庶几合法。一瓢又有心脾双补丸，亦可酌用。滋荣养液膏方：女贞子、广陈皮、干桑叶、大熟地、旱莲草、白芍药、黑芝麻、枸杞子、甘菊花、当归身、黑 豆、玉竹、南烛叶、白茯神、沙菀蒺藜、炙甘草。以上十六味，前十四味各四两，后二味各二两，天泉水，桑柴火熬膏，收入真阿胶三两，炼净白蜜三两，瓷瓶收贮。每日卯时挑服五六钱、开水送下。心脾双补丸方：人参、元参、五味子、远志肉、麦冬、茯神、酸枣仁、柏子仁、于潜术、川贝母、生甘草、苦桔梗、丹参、生地、川黄连、制香附。上为末，用桂圆肉熬膏代蜜，捣丸如弹子大，朱砂为衣。每晨嚼服一丸，开水送下。

　　沈尧封治一妇，热多寒少，谵语夜甚，经水来三日，病发而止。本家亦知热入血室，用小柴胡数帖病增，舌色黄燥，上下齿俱是干血。沈用生地、丹皮、麦冬等药不应，药入则干呕，脉象弱而不大。因思弱脉多火，胃液干燥，所以作呕。遂用白虎汤加生地、麦冬，二剂热退神清。惟二十余日不大便，与麻仁丸，三服得便而安。

　　一室女发热，经水来，医用表散药增剧，谵语夜甚。投小柴胡汤不应，夜起如狂。或疑蓄血，投凉血消瘀药，亦不应。左关脉弦硬鼓指，询知病从怒起，因用胆草、黄芩、山栀、丹皮、羚羊角、芦荟、甘草、归身等药，一剂知，四剂愈。

