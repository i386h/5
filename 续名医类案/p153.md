<!-- { "loadSidebar": true } -->
　　蒋仲芳治姚生妇，年二十五，其月事或半年，或三月方得一至，温补调治二载转剧。诊之，脉来微涩，外症口干唇燥，手足心热，曰：后期古法主寒，然其兼症热也。因热耗血，血少故后期耳。遂用大剂生地、当归为主，佐以条芩、山栀、白芍、川芎、丹皮、泽兰、知母、鳖甲，六剂后则经准，一月后而孕矣。（雄按：古法难执，岂经迟一证为然乎？医者宜究心焉。）

　　魏玉横曰：徐德滋女，年近二十，素有胁痛肝病，常时月事先期而至，近忽逾数日。脉之，两关躁疾，两寸上溢。察其面，有如疹者数十点，其色或青或紫。询其身亦有，至舌上亦有数点。绝类阳气热症，然并无头痛寒热，且能进饭二瓯。良由肝火内炽，上乘肺胃而然。与生地、杞子、麦冬、丹皮、山栀、当归、生芍、甘草、元参，令服一剂。次日晡后始至，见其偃卧，上半俯着床沿，呕血盆许。询之，则自巳牌血出如涌，既而心下若有一块上攻，故必偃伏，以床沿抵住稍可，否则上顶闷绝。脉之，若有若无。意其经水过期，乘肝火上逆而出，即俗之倒经是也。然其急暴如此，兼之地气上攻，其症危矣。非大剂纯阴，何以挽回？与熟地二两，杞子一两，令连进二服，服下即能仰卧，血止脉回。次日忽咳嗽无痰，此肺金燥而肝火未平也。前方减半，加麦冬、沙参、蒌仁、生地，八剂而愈。愈后面上之疹乃消，舌上之疹褪下如痘靥云。又顾卜周内人失血，奄奄垂毙，亦以前药数剂而愈。（雄按：水、火、风，皆地气也。姜、附、白通，治地中水气上逆，以阳刚之品，扫除浊阴也。此症风动火升，故以纯阴之品镇息为治也。）

　　范氏女，年及笄矣。忽病，夜卧小便自遗，晨起昏昏如醉，神气与人了不相当，晡后渐清爽，皮肤瘾疹，胸膈迷闷，食亦少，初起觉咽痛头晕，已十余日矣。诊之，脉弦小而数，此属血虚火盛。询其天癸云何，则自前月大行，去血甚多，至七日乃已。谓为肝木过盛，克脾侮胃乘肺而然。克脾则脾不摄血，故经水去多；侮胃则胃之络溢，故胀闷食减；乘肺则肺热，故瘾疹咽痛。又肝藏魂，肺藏魄，二脏不和，是以小便自遗而神气昏昧也。与生地、杞子、羚羊角、黑山栀、麦冬、蒌仁、黄连、丹皮、沙参、牛蒡之属，出入加减，六帖而安。

　　后经水数月不行，则以前者去血过多也。仍用生地、杞子、当归、白芍、丹皮、麦冬，少加红花，八剂而月事下。

　　卷二十三

　　热入血室

　　孙文垣治李氏妇，胸胁大腹作痛，谵语如狂，寅、卯、辰三时稍轻，午后及夜痛甚。（病在血分。）原有痰火头疼牙疼之疾，又因经行三日后头痛发寒热，医以疟治。因大恶热，三四人交扇之，以两手浸冷水中，口含水而不咽，鼻有微衄，（热在经络。）又常自悲自哭，（如狂。）痛时欲奔窜，剧则咬人，（蛔厥。）小水直下不固，（肝热。）喉哽哽吞药不下。脉之，左弦数，右关洪滑，曰：此热入血室也。误服治疟刚燥之剂，扰动痰火，以致标本交作。其胸胁痛者，病属少阳也。剧则咬人者，虫行求食而不得，故常觉喉中哽哽然也。以小柴胡汤加桃仁、丹皮，而谵狂减。次日，与安蛔汤，痛止、饮食进而愈矣。

　　元素侄妇，春温后经水适止，余热不退，口中甚渴，胸胁痛而耳重听，（少阳。）脉左弦数，右滑大而数，小柴胡加石膏、知母、桔梗、枳壳、葛根、栝蒌、半夏、神曲，服下热渴如旧。改用柴胡二钱，人参、甘草、天花粉、黄芩、（小柴胡汤去半夏，加天花粉，以血家忌半夏也。）白芍、红花、当归、丹皮、知母各八分，调理而瘳。（此症无谵妄发狂，然以凉解不应，必用诸血药乃应，则仍是热入血室者矣。雄按：本方渴者去半夏加栝蒌根，不但为血家所忌也。况此证并非血虚，而仍用行血之药乎？）

　　缪仲淳治张璇浦内人，患热入血室，发狂欲杀人。医以伤寒治之，煎药未服。邀缪往，缪曰：误矣。覆其药，投一剂而安。先与童便，（心主热，邪从血分上乘于心，故发狂。先与童便引热下行，最为元解。）继与凉血行血安心神药，遂定。

　　朱氏妇经行一月不止，每黄昏先寒后热，遍身疼痛，胸膈胀闷，必得大喊叫嘶，用手探吐痰涎乃宽，且渴甚，此痰饮疟疾。今饮食不进，夜如见鬼者，乃热入血室也。用小柴胡加生地、丹皮、桃仁两帖，后以白术三钱，陈皮、麦芽各一钱，乌梅一个，姜三片，水煎服之，寒热止，诸症皆安。

　　陆养愚治臧尧山夫人，向有头风症，八月间患腹痛，日轻夜重，痛作昏愦，语言不伦，唇口燥裂而不欲汤饮，已十日。或投香燥行气益甚，身热如火，饥不能食。脉之，沉数而弦。询之，适经行时感冒，自发寒热，头大痛。平日服川芎茶调散，今服之，头痛稍止，而身热更甚，遂变为腹痛。再问经行如常否？谓比平素觉微快。曰：此必热入血室也。或谓此伤寒症乎？曰：岂必伤寒，而后热入血室哉？凡病未有无客热者，况初得之感冒，因头痛而以茶调散遏之，热无从泄，遇经行血室空虚，热乘虚而入，因以成瘀。血瘀下焦，饮食不进而作痛，亦势使然也。用小柴胡以清其势，丹皮、红花、桃仁以去瘀，人参、麦冬生津止渴。二剂神清，痛减能食。日服二剂，两日后送润字丸一钱，大便去硬血数枚，痛全愈。减桃仁、红花，加归、芍，调理而安。

　　薛立斋治一妇人，多怒，手背患疮出血，至夜发热妄语，服清心凉血药不应，乃热入血室而然也。遂以加味小柴胡汤二剂，血止而热亦清矣。

　　卷二十三

　　崩漏

　　薛立斋治一妇人，性急，每怒非太阳耳项喉齿胸乳作痛，则胸满吞酸，吐泻少食，经行不止，此皆肝火之症。肝自病则外症见，土受克则内症作。先以四物加白术、茯苓、柴胡、栀子炒、龙胆清肺养血，次用四君加柴胡、白芍、神曲、吴茱萸、炒黄连以培土制肝，渐愈。惟月经不止，是血分有热，脾气尚虚，以逍遥散倍用白术、茯苓、陈皮，又以补中益气汤加酒芍，兼服而愈。

　　一妇人怀抱不舒，腹胀少寐，饮食素少，痰涎上涌，月经频数。薛曰：脾统血而主涎，此郁闷伤脾，不能摄血归源耳。用补中益气、济生归脾而愈。

　　一妇人血崩兼心痛，三年矣，诸药不应。每痛甚，虚症悉具，面色萎黄。薛曰：心主血，盖由去血过多，心无所养，以致作痛。宜用十全大补汤，参、术倍之，三十余剂稍愈，百余剂乃全愈。

　　大尹王天成之内，久患崩，自服四物凉血之剂，或作或辍。因怒发热，其血不止，服前药不应。乃主降火，更加胁腹大痛，手足俱冷。薛曰：此脾胃虚寒所致。先用附子理中汤，体热痛止。又用《济生》归脾、补中益气二汤，崩血渐愈。若泥痛无补法，则误矣。

　　锦衣杨永兴之内，患血崩，过服寒凉之剂，其症益甚，更加肚腹闷痞，饮食不入，发热烦躁，脉洪大而虚。

　　薛曰：此脾经气血虚而发躁也。当急用八珍汤加炮姜以温补之，缓则不救。不信，仍服止血降火之剂，虚症蜂起，始信其言，缓不及治矣。

　　一妇人因怒崩血，久不已，面青黄而或赤，此肝木制脾土而血虚。用小柴胡合四物，清肝火生肝血，又用归脾、补中二汤，益脾气，生肝血而瘥。此症若因肝气风热而血不宁者，防风为丸，以兼症之药煎送。或肝经火动，而血不宁者，炒条芩为丸，以兼症之药送下。若瘀血为患，用五灵脂为末，烧铁器 酒调服，无不效者。

　　周晖内人病血大崩，诸医皆危之。刘春斋用当归一两，荆芥一两，酒一钟，水一钟，煎服立止如神。（《续金陵琐事》。）

　　易思兰治一妇患崩，昼夜十余次，每次去血升许。用止血药愈甚。卧床月余，羸瘦食少，面青爪黑，气促痰喘。诊之，心脉平和，肝脉弦大，时一结，肺脉沉而大且有力，脾胃脉沉涩，两尺沉而无力，曰：此气郁病也。询之，果因午餐小婢忤意，发怒构疾。随以四神散与之，苏梗五分，甘草三分，抚芎三分，白芷五分，加当归二分，白术三分，神曲三分，香附一钱，乌药一钱，服药半盂，未及一时，顿觉神爽。易曰：未也，明曰子时分，指甲变桃红色，方可救。至期，甲色过红。复诊之，左三部如前，肺脉微起，脾胃虽沉缓而不涩，二尺仍旧，谓其家曰：午时血当大崩，毋得惊惶，以骇病者。至期，果然下紫黑血块数枚，自此遂止。后用壮真五和丸，醋炒香附二两，乌药一两，汉防己五钱，归身二两，酒炒白芍二两，熟地四两，续断四两，甘草五钱，秦艽一两，藿香一两，白茯苓一两，山药二两，砂仁五钱，蜜丸，调理月余全愈，次年生子。或问曰：崩血症也，诸医用血药不效，公用气药而愈，何也？易曰：崩虽在血，其源在气。气有一息不运，则血有一息不行。

　　欲治其血，先调其气。或曰：是固然矣。然尝见有调气而血不愈者，有不调气而治血亦愈者，何也？易曰：此所因不同也。有因血而病气者，有因气而病血者，能以脉症辨之，而气血之先后定矣。如人有禀来血弱者，有偶伤力失血者。假使血虚气必盛，阴虚火必炽。其症咳血，咯血，便血，作渴，日晡潮热，五心烦热，甚则咽喉肿痛，此因血而气病者也。治宜养阴降火，而以气药兼之。此症右肺主气，时值正秋肺气当令，脉宜浮短，今反沉大，失其令矣。大者火也，沉者气也。沉而且大，是血郁而不运也。肝木至秋当微弱，今反弦大而结。

　　肝木结者，血积于内也。此病原因怒气伤肝，肝火郁结，血不归经而妄行，乃因气而病血也。惟其所因气，而所以治气为先也。夫血活则红，血凝则黑。爪甲黑者，血凝而不散也。今用药以行其气，至子时一阳初动，气行则血行，肝血一行，其血即活，斯黑变红矣。至午时一阴复生，肝乃乙木，乙木生于午，肝气得令，邪不能容，故积血于此时尽出，积出则气运血行，而病已矣。药不在多，贵得其宜。四神散虽数味常药，然以香附行气为之君，乌药助香附行气为之臣，苏梗通十二经之关窍，白芷化腐血生新血为佐，加当归引气入心而生新血，抚芎引气入肝，舒肝之郁而去旧纳新，神曲引气入脾，畅脾结而统新血，白术健脾胃而和中气为使。以行气为主，活血辅之，此活血先调气之法也。

