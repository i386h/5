<!-- { "loadSidebar": true } -->
　　毛达可妇人，迈年骤然血海大崩不止，名曰倒经。用胶红饮神效。其方：陈阿胶，米粉拌炒成珠一两，全当归一两，红花八钱，冬瓜子五钱，以天泉水煎服，一剂即止。如犹发热，再以六安茶叶三钱，煎服一次，身热即退。后用六君子汤加归、芍调理而安。昔当中丞幕友王遇伯之母，年逾七旬，偶患此症，诸药不应。李廉访治运转，此方投之即愈。叶天士云：初崩宜通，久崩宜塞，即此义也。予每治老妪倒经，极多神应。后见少妇大崩不止，屡服大料补剂不效，血流反多，昏晕几危，予取此方，减去红花一半，投之立效。如法调理，康复如常。

　　卷二十三

　　带下

　　朱丹溪治陶遵外姑，年七十，形瘦善啖，患白带。食前姜汤吞大补丸五十丸，一二次，午膳后及卧睡时，各与小胃丹十五丸愈。

　　胡安人白带下，月经甚多，食少倦怠，面黄，经中血块，有如筋膜者。与参、术等补血气，调脾胃，后诸症皆除退。惟带不止，以樗皮丸主之。

　　薛立斋治一妇带下，四肢无力。薛曰：四肢者，土也。此脾胃虚弱，湿痰下注。以补中益气、《济生》归脾，二药治之而愈。（雄按：湿痰何以不治？）

　　孙文垣治吴涌澜母，年六十余，久患白带，历治不效，变为白崩。诊得右寸滑，左寸弱，两关濡，两尺软弱。据脉心肾俱不足，中焦有湿。古云崩中日久为淋带，漏下多时骨髓枯。今白物下多，气血日败，法当燥脾，兼补心肾。以既济丹补其心肾，以断下丸燥中宫之湿，则万全矣。果未终剂而愈。

　　一僧治蔡大尹内人崩中，赤白带下。用暮头回一把，酒水各半盏，童便半盏，新红花一捻，煎七分，卧时服，日近一服，久则三服愈。（董炳《集验方》。）

　　一妇人小腹痞胀，小便时下白带，小水淋沥。此肝经湿热下注，用龙胆泻肝汤而愈。

　　一女人赤带腰痛，以四君子加干姜、肉桂、地榆而愈。男子腰痛亦效。

　　一妇人赤白浊腰痛，四君子加当归、杜仲、续断、干姜、地榆而愈。

　　王海藏云：李知府妻梅氏，带下病七年，血崩不止，骨痿着床，日服紫菀丸五丸、十丸、十五丸，服下脓血五升，黄水一升，肉块如鸡子状始愈。（方见瘀血门。）

　　王教授云：有来觅赤白带药者，予以震灵丹与之，震灵丹能活血温中故也。以其神效，故书于此。但有孕不可服。若灸带脉穴，尤奇。（《资生经》。）

　　一妇人白带兼病痛风，半夏、茯苓、川芎、陈皮、甘草、苍术米泔浸、黄柏酒洗晒干炒、南星、牛膝酒洗，煎服。（同上。）

　　萧万舆治龚氏外家，年三十，娩未百日，恣啖生冷，呕吐脐痛，病白带月余，行经冲任冒寒，发热烦渴，赤带频下，脉沉迟无力，此内真寒而外假热症也。用四物、二陈加炮姜、肉桂、木香，少佐升麻，丸服月余而愈。

　　一寡妇年三旬，时或憎寒发热，通宵不寐，时或白昼昏睡，喃喃独语，遇劳肢体厥冷，每用姜、葱解表，遂致热停脾胃，乘虚下注，而患赤带。脉沉伏，重按搏指，以为相火蕴结，外假寒而内真热也。用四物加黄连、龙胆、炒栀、知母、茯苓、木通，投八剂，诸症悉安。

　　来天培治一妇，年四旬外，苦于白带，朝夕常流不止，已十余日矣。外症头晕腰痛，诊其脉涩，此肝肾阴亏，气虚下陷所致。法宜以十剂中涩可去脱之剂治之，否则因循，虑成弱症矣。以六味饮去萸肉、泽泻，加牡蛎、龙骨、川续断、肉桂、杜仲、白芍、鹿角胶，不数剂而瘳。（雄按；今秋许兰屿室患腰腹左痛，诸药罔瘳。

　　黄某询其泛愆，进肾气汤多剂，痛益剧，痛甚则白带如注，犹曰虚寒已极，药不能胜，附、桂日增，痛无停晷。

　　病家谓服此大补而无功，已绝望矣。陈雪舫荐余诊之，左关尺弦数无伦，形消舌赤，夜不成眠，与龟板、乌 、苁蓉、楝实、枸杞、黄柏、归身、白薇、竹茹、丝瓜络、蒲桃、干藕，一剂即安。数剂后，加熟地、阿胶补之，泛行而愈。

　　一闺女年十五岁，夏间患白带月余，更兼腹痛。诊之，六脉俱弦细而数，按之中指下时一沉，此属脾气下陷，肝脏湿热为患。用升麻、柴胡、苍术、白术、茯苓、半夏、广皮、甘草、黄柏、黄芩，二剂而霍然。

　　沈尧封曰：带下有主风冷入于脬络者，巢元方、孙思邈、严用和、杨仁斋、娄全善诸人是也。有主湿热者，刘河间、张洁古、张戴人、罗周彦诸人是也。有主脾虚、气虚者，赵养葵、薛立斋诸人是也。有主湿痰者，朱丹溪是也。有主脾虚、肾虚者，张景岳、冯兆张是也。又有主木郁地中者，方约之、缪仲淳是也。其所下之物，严主血不化而成，张主血积日久而成，刘主热极则津液日出。其治法有用大辛热者，有用大苦寒者，有用大攻伐者，有用大填补者。虽立论制方，各有意义，然其所下之物，究竟不知为何物。惟丹溪云：妇人带下，与男子梦遗同，显然指着女精言。千古疑窦，一言道破。但精滑一症，所因不同，惜其所制之方，囿于痰火二字中耳。由是言之，白带即同白浊，赤带即同赤浊，此皆滑腻如精者。至若状如米泔，或臭水不粘者，此乃脾家之物，气虚下陷。然高年亦有患此者，非精气之病，不可混治。

　　雄按：带下一症，湿热下注者为实，精液不守者为虚。体强气旺之人，不甚为害，惟干燥则病甚。盖荣津枯槁即是虚劳。凡泛愆而带盛者，内热逼液而不及化赤也。并带而枯燥全无者，则为干血劳之候矣。汇而观之，精也，液也，痰也，湿也，血也，皆可由任脉下行而为带。然有虚寒，有虚热、有实热三者之分，治遗精亦然，而虚寒证较少，故叶天士治带，必以黄柏为佐也。又任脉虚而带下不摄者，往往投滋补而不应，余以海螵蛸一味为粉，广鱼鳔煮烂，杵丸绿豆大，淡菜汤下，久服无不收功，真妙法也。

　　卷二十三

　　交肠

　　（交肠症男子亦有。）

　　张路玉治詹石匠妻，产后五六日，恶露不行，腹胀喘满，大便从前阴而出。省其故，平日酷嗜烟酒。所产之儿，身软无骨，因而惊骇，遂患此症。以芎归汤加莪术、肉桂、炒黑山楂，一服恶露通，而二便如常。

　　陆圣祥之女，方四岁，新秋患血痢，而稀粪出于前阴。作冷热不调食积治，与五苓散，服香连丸，二剂而愈。

　　钱吉甫女，年十三，体肥痰盛。因邻家被盗，发热头痛，呕逆面青，六脉弦促，而便溺易位，此因惊而气乱，痰袭窍端所致也。与四七汤，下礞石滚痰丸，开通痰气而安。

　　喻嘉言治姜宜人得奇症。简《本草经疏》治交肠用五苓散之说，以为神秘，喻曰：交肠一症，大小二便易位而出，若交肠然。古用五苓治之，专为通前阴而设也。若此症闭在后阴，二便俱从前阴而出，拟之交肠，诚有似是而非者。况交肠乃暴病，骤然而气乱于中。此症乃久病，以渐而血枯于内，有毫厘千里之别。原夫疾之所始，始于忧思伤脾，脾伤则不能统血，而错出下行，有若崩漏，实名脱营，宜大补急固。乃误以凉血清火为治，脱出转多，于是手阳明之血，亦渐消亡。故血尽然后气乱，气乱然后水谷舍故趋新，并归一路，大肠枯槁，幽门骤闭，饮食至此无庸泌别，遂清浊并走前阴。势必大肠复通，令渣滓率由故道，斯为得耳。与五苓一方，有何干涉？况五苓之劫阴，又为亡血家所深戒乎。向诊时尝问病中多哭泣否？答曰：时时泣下。乃知脏燥者多泣，大肠方废而不用也，交肠云乎哉！今大肠之脉累累而现于指，可虞之时，其来春枣叶生乎，枣叶生而言果验。（按：此仍是交肠症，惟与骤然气乱者不同耳。）

　　愚拟治之之法，宜集灵膏，重用人参以补肺而润之。盖肺与大肠相表里而主气。又肺者，相传之官，治节出焉。肺得养，斯大肠之燥可清。又得枸杞、二冬以滋其失血之槁，然后故道可复，而清浊自分矣。

　　薛立斋治一产妇，小便出粪，名大小肠交，乃气血俱虚，失行故道。先用六君子汤二剂，又用五苓散二剂而痊。（《妇人良方》作先用五苓散二剂而愈，又用补中益气汤而安。）

　　沈明生治叶惟和室，月夜探亲，其母留之食，时春寒犹峭，归途即觉肌寒懔懔。次早复当窗梳栉，重感于邪，无热恶寒，胸膈 闷。一医见其肌表无热，竟作食伤太阴主治，遽用大黄下之，不特不更衣，反致水道闭涩。尤可异者，白物腥秽如膏淋之状，从大肠来，绵锦不绝，渐至肌体萎弱，骨立难支。诊之，脉沉而涩，虚寒可知，计惟有温中益元之法。然虑大便尚结，小水未行，或有增满之患。遂先用五苓散倍加肉桂，一服而水道果通，再服而宿垢并下。嗣用附子理中汤三四剂，后白物渐止。更以十全大补，调理一月而安。夫白淫白沃，载在灵兰之典，皆指前窍中来，今乃转移于后，何也？盖此病始终是一寒症，初因食在胃脘之上，火衰不能熟腐，而反下之太早，则有形之物不能即降，而无形之寒抑遏于阑门之际，遂致清浊混淆，涓涓不息，似乎淋带，而实非淋带也。今先以五苓分利阴阳，而倍肉桂，使寒随溺泄，上下宣通。继以理中之剂，撤其余邪，鼓其阳气，令脾土湿燥，而浊流有制，宜其效如桴鼓也。夫始用行大便之药，大便不行，并致小便赤涩。今用利小便之药，小便即利，并致大便亦通，其得失为何如哉。

