<!-- { "loadSidebar": true } -->
　　缪仲淳治于润父夫人，妊九月，患伤寒阳明症，头痛壮热，渴甚，舌上黑苔有刺，势甚危。缪投竹叶石膏汤，索白药子（医马病者。）不得，即以井底泥涂脐上，干则易之。一日夜尽石膏十五两五钱。病瘳产一女，母子毋恙。

　　治妊娠伤寒，护胎为要，否则堕胎多死。以白药子为细末，鸡子清调摊绵纸上如碗大，自脐贴至脐下胎存生处，干即以湿水润之，临产者慎勿忘此。

　　卷二十四

　　感寒

　　冯楚瞻治一孕妇，劳役受寒，忽四肢厥冷，喘急大作，额汗如雨，六脉沉细欲绝。令以人参五钱，桂、附共三钱煎服。病家曰：已孕三四月，服桂、附保勿堕乎？曰：此时重母不重子，未有母亡而子活者。服下少顷，即吐出清水，药入肠胃，其声 直达而下，作嗳数声，喘减汗收，脉渐起。乃平和调理，以渐而安，十月足，生一子。

　　张路玉治一妇人，素禀气虚多痰，怀妊三月，因腊月举丧受寒，遂恶寒呕逆清血，（血字疑水字之误。）腹痛下坠。

　　脉得弦细如丝，按之欲绝。与生料干姜人参半夏丸，二服不应。更与附子理中加苓、半、肉桂，调理而康。大抵怀孕母气多火，得连则安，多寒得桂、附则安，多痰得苓、半则安，务在调其偏胜，适其寒温。未有母气逆而胎得安，亦未有母气安而胎反堕者。（较冯说自然。）所以《金匮》有怀妊六七月，胎胀，腹痛恶寒，少腹如扇，用附子汤温其脏者。然认症不果，不得妄行是法。一有差误，祸不旋踵，非比芩、连之误，犹可引延时日也。

　　卷二十四

　　伤暑

　　孙文垣治竹匠妇，孕五月，患心痛。究所由，为失足堕楼也。教饮韭菜汁一盏，痛随止。又服他医药二帖，心复痛，吐鲜血盈盆，胸间冲冲上抵，痛不可言，危在顷刻。再诊，六脉皆洪大，汗出如雨，喘息不相续。亟令移居楼下，与益元散五钱，紫苏调服。戒之曰：今夜若睡，听其自醒，切勿惊动，汗止即苏也。服之果睡至晓，汗敛，胸膈不痛，喘息亦定。再与固胎饮一帖全安。先是邻医诊之，谓吐血脉宜沉细，今反洪大，又汗出，喘息不休，危在今夜。见病起来，询曰：孕妇不得汗下及利小便，谓之三禁，昨剂悉犯之，而反获效，何也？曰：医贵审症。盖妇之汗，非由病，以楼居低小，当酷暑热逼故也。汗血去而胎失养，故上抵，喘息不续。移楼下避暑气，益元散为解暑圣药，紫苏又为安胎妙品，气下则血归元，而病痊矣，法出《医垒元戎》中四血饮是也。乃唯唯而退。（雄按：紫苏虽安胎，大汗如雨者，不嫌太散乎？请酌之。）

　　卷二十四

　　喘逆

　　张子和治吴产祥之妻，临月病喘，以凉膈散二两，四物汤二两，朴硝一两，作二服，煎令冷服，一服病减大半，次又服之病痊。张曰：孕妇有病，当十月九月内，朴硝无碍，八月者忌之，七月却无妨，十月者已成形矣。（雄按：朴硝究宜慎用。）

　　周仁斋治一孕妇痰喘，用生半夏一钱五分，肉桂、干姜各五分，五味子三分，麻黄二分。先以水煎，后下药，勿令太热，热服其喘即止。（半夏、肉桂皆孕妇所忌，宜酌用。《证治大述》。）

　　薛立斋治吴江庠史万湖仲子室，二十余，疫疾堕胎，时咳。服清肺解表之药，喘急不寐，此脾土虚而不能生肺金，药复损而益甚也。先与补中益气加茯苓、半夏、五味、炮姜，四剂渐愈。后往视之，用八珍汤加五味、十全大补汤而愈。

　　卷二十四

　　咳嗽

　　薛立斋治一妊妇，嗽则小便自出。此肺气不足，肾气亏损，不能司摄。用补中益气汤以培土生金，六味丸加五味以生肾气而愈。

　　一妊妇咳嗽，其痰上涌，日五六碗许，诸药不应。此水泛为痰，用六味丸料及四君子汤，各一剂稍愈，数剂而安。

　　一妊妇因怒，咳嗽吐痰，两胁作痛，此肝火伤肺金。以小柴胡汤加山栀、枳壳、白术、茯苓治之而愈。但欲作呕，此肝侮脾也。用六君子汤加柴胡、升麻而愈。

　　沈尧封曰：钱彬安室人，内热，咳呛涎痰，夜不能卧，脉细且数，呼吸七至。邀余诊视，问及经事，答言向来不准，今过期不至。余因邻近，素知伊芳禀怯弱，不敢用药。就诊于吴门叶氏，云：此百日劳，不治。妇延本邑浦书亭疗之，投逍遥散不应，更葳蕤汤亦不应。曰：病本无药可治，但不药必骇病者，可与六味汤。因取六味丸料二十分之一煎服，一剂咳减，二剂热退，四剂霍然。惟觉腹中有块，日大一日，弥月生一女，母女俱安。越二十余年，女嫁母故。后以此法，治怀妊咳呛涎痰，或内热或不内热，或脉数或脉不数，五月以内者俱效。五月以外者，有效有不效。

　　沈尧封治一妇，妊七八月，痰嗽不止，有时呕浓痰数碗。投二陈、旋复不应，用清肺滋阴愈甚。遂不服药，弥月而产，痰嗽如故，日夜不寐。三朝后，用二陈加胆星、竹茹，吐出浓痰数碗，嗽仍不止。更用二陈加旋复、当归少减，稍可吃饭。因嗽不减，痰渐变薄，加入生地四钱。食顿减，嗽转甚，通身汗出，脉象微弦，用归身三钱，茯苓二钱，炒甘草一钱，紫石英三钱。因汗欲用黄 ，因嗽又止。推敲半晌，仍用炒黄 三钱，一服汗止，嗽亦大减，十剂而安。

　　卷二十四

　　烦热

　　沈尧封曰：子烦病因，曰痰、曰火、曰阴亏。因痰者，胸中必满，宜二陈加黄芩、竹茹、旋复花。阴亏火盛，仲景地黄阿胶汤最妙。汪 庵《医方集解》有竹叶汤一方，治妊娠心惊胆怯，终日烦闷，名子烦。因受胎四五月，相火用事，或盛夏君火大行，俱能乘肺，以致烦躁，胎动不安。亦有停痰积饮，滞于胸膈以致烦躁者。

　　麦冬钱半，茯苓、黄芩各一钱，人参五分，淡竹叶十片。竹叶清烦，黄芩消热，麦冬凉肺，心火乘肺，故烦出于肺，茯苓安心，人参补虚，妊娠心烦，固多虚也。如相火盛者，单知母丸。君火盛者，单黄连丸。神不安者，朱砂安神丸。切不可作虚损，用栀豉等药治之。一方茯苓为主，无人参，有防风。一方有防风、知母，无人参，有痰者加竹沥。

　　薛立斋治一妊妇，烦热吐痰，恶热，恶心头晕。此脾虚风痰为患，用半夏白术天麻汤，以补元气、祛风邪，渐愈。惟头昏未痊，乃用补中益气汤加蔓荆子，以升补阳气而愈。

　　一妊妇烦热兼咽间作痛，用知母散（知母、麦冬、黄 、子芩、赤苓、甘草。）加山栀、竹沥，以清肺金而愈。后内热咳嗽，小便自遗，用补中益气加麦冬、山栀，以补肺气，滋肾水而痊。（雄按：后治未妥。）

　　卷二十四

　　呕吐

　　薛立斋治一妊妇，停食腹满，呕吐吞酸，作泻不食。以为饮食停滞，兼肝木伤脾土，用六君子汤以健脾胃，加苍术、浓朴以消饮食，吴茱萸、制黄连以清肝火，诸症悉愈。又以六君加砂仁调理，而脾土乃安。

　　一娠妇呕吐胁胀，或寒热往来，面色青黄，此木旺而克脾土。用六君子加柴胡、桔梗、枳壳而安。

　　一娠妇胸胁胀痛，吐痰不食，此脾胃虚而饮食为痰。用半夏茯苓汤渐愈，又用六君子加枳壳、苏梗、桔梗而饮食如常。后因恚怒，胁胀不食，吐痰恶心，用半夏茯苓汤加柴胡、山栀而愈。（立斋治娠妇，亦时用半夏。）

　　一妊妇因怒，寒热，胸胁胀痛，呕吐不食，症如伤寒，此怒动肝火，脾气受伤也。用六君子加柴胡、山栀、枳壳、丹皮而愈。但内热口干，用四君子加芎、归、升麻而安。（雄按：丹皮忌用。）

　　一妊妇霍乱已止，但不进饮食，口内味酸，泛行消导宽中。薛曰：此胃气伤而虚热也，当服四君子汤。彼不信，乃服人参养荣汤，呕吐酸水，其胎不安，是药复伤也。仍与四君子汤，俾煎熟，令患者嗅药气，不作呕，则呷少许。恐复呕，则胎为钓动也，如是旬余而愈。（胃虚固不待言，既作酸，则犹有湿热，专用四君犹未尽合，否则人参养荣亦补剂，何以反加呕酸耶？）

　　沈尧封曰：费姓妇怀妊三月，呕吐饮食，服橘皮、竹茹、黄芩等药不效。松郡车渭津用二陈加旋复花、姜皮，水煎冲生地汁一杯，一剂吐止，四剂全愈。一医笑曰：古方生地、半夏同用甚少。不知此方即《千金》半夏茯苓汤，除去细辛、桔梗、川芎、白芍四味也。按呕吐不外肝、胃两经病，人身脏腑，本是接壤，怀妊则腹中增了一物，脏腑机括为之不灵，水谷之精微不能上蒸为气血，遂凝聚而为痰饮，窒塞胃口，所以食入作呕，此是胃病。又妇人既有妊，则精血养胎，无以摄纳肝阳，则肝阳易升，肝之经脉夹胃，肝阳过升，则饮食自不能下胃，此是肝病。《千金》半夏茯苓汤中，用二陈，化痰以通胃也；用旋复，高者抑之也；用地黄，补阴以抑阳也；用人参，生津以养胃也。其法可谓详且尽矣。至若细辛亦能散痰，桔梗亦能理上焦之气，川芎亦能宣血中之滞，未免升提。白芍虽能平肝敛阴，仲景法胸满者去之，故车氏皆不用。斟酌尽善，四剂获安有以也。

　　又蔡姓妇恶阻，水药俱吐，松郡医用抑青丸立效。黄连一味为末，粥糊丸麻子大，每服二三十丸。按：肝阳上升，补阴吸阳，原属治本正理，至肝阳亢盛，滴水吐出，即有滋阴药亦无所用。不得不用黄连之苦寒，先折其太甚，然后以滋阴药调之，以收全效。（雄按：左金丸亦妙。）

　　沈姓妇恶阻，水浆下咽即吐，医药杂投不应。身体骨立，精神困倦，自料必死，医亦束手。一老妇云：急停药，八十日当愈。后果如其言。停药者，即《金匮》绝之之义也。至八十日当愈一语，岂《金匮》六十日当有此证之误耶？不然何其言之验耶？沈尧封治朱承宗室，甲戌秋，体倦吐食。诊之，略见动脉，询得停经两月，恶阻症也。述前治法，有效有不效。如或不效，即当停药。录半夏茯苓汤方与之，不效，连更数医。越二旬，复邀沈诊，前之动脉不见，但觉细软，呕恶日夜不止，且吐蛔两条。沈曰：恶阻无碍，吐蛔是重候，姑安其蛔，以观动静。用乌梅丸，早晚各二十丸，四日蛔止，呕亦不作。此治恶阻之变局也，故志之。（藜按：仍是治肝之法。）

