<!-- { "loadSidebar": true } -->
　　一妊妇心腹作痛，胸胁作胀，吞酸不食，此肝脾气滞。用二陈、山楂、山栀、青皮、木香而愈。又因怒仍痛，胎动不食，面色青黄，肝脉弦紧，脾脉弦长，此肝乘其土。用六君子汤加升麻、柴胡、木香而愈。

　　一妊妇心腹作痛，胎气上攻，吐痰恶心，饮食少进，此脾虚气滞而为痰。用六君子加柴胡、枳壳，诸证渐退，饮食渐进。又用四君子加枳壳、山栀、桔梗而安。后因怒，两胁气胀，中脘作痛，恶寒呕吐，用六君子加柴胡、升麻，一剂而愈。

　　朱丹溪治孙院君，因近丧，冒恶气伤胎，肚痛手不可近，发热，口中不思饮食，须安胎散滞气。青皮二钱，黄芩、白芍各二钱，归尾一钱五分，木香五分，甘草炙四分，水三盏，先煎苎根二大片，煎至二盏，去苎根，入前药同煎至一盏，热服全愈。

　　吴洋治汪伯玉从叔母，吴病小腹急痛，面痒恶寒。医路万先生，曰：妊娠转胞。洋曰：不然，此阴证也。

　　叔曰：若病得之内，诚如公言。万拂衣行，厉声曰：吴生杀而婶矣。洋即为灸气海一穴，进理中汤，顷之疾平，万语塞。（《太函集》。）

　　卷二十四

　　喑

　　（附咽痛。）

　　博陵医之神者曰郝翁，有妊娠喑不能言。郝曰：儿大经壅，故不能言，儿生经通，自能言矣。（《叶杏林女科》。）

　　萧赓六曰：《内经·大奇论》以胞精不足为死，不言为生，此可验。九月而喑，非胞精不足，故当十月而复言也。

　　黄锦芳治石蕙文室，素禀水衰火微，水衰则火时游于上，而见咽痛气逆，火衰则食不甚化，常与虚火内结。

　　稍用地黄以滋之，则食益壅滞。稍用当归以补血，则火随辛性上窜而热起。稍用沙参、元参以清咽，则气觉顿下，而眼昏不见。稍用人参、白术以补气，则眼虽光明，而气又觉急迫，胸满而痛。稍用疏气抑肝之品，则腰肾重坠，腹痛欲解。至于偶感风寒，稍用表药，则热势蒸蒸，而气随火逆。时兼有孕，愈难调摄。黄诊之，六脉俱弦而兼微数，两关尤觉高突，胸满气喘，喉痛脚肿眼昏，食后胸满愈甚，孕已九月将足，乃用自制和气安胎饮，茯苓、广皮、炒白芍、丹皮、大腹毛，炒麦冬、人参、白术、苏叶，浓煎温服，随药渐愈。

　　卷二十四

　　乳痛

　　孙文垣治程玉吾内人，妊已七月，乳忽红肿而痛，洒淅恶寒发热，将成内吹。以大栝蒌四钱为君，当归尾二钱为臣，甘草节、蒲公英、贝母、连翘各一钱二分为佐，青皮、柴胡各八分，橘叶五片为使，二剂而瘳。

　　此方治验不可胜数。妇女怒郁，肝经为多，栝蒌、甘草为缓肝之剂，贝母开郁，连翘、蒲公英解毒，柴胡、青皮调气，橘叶引经，当归活血，血活气调，毒解热散，而肿痛消释也。若将成脓，可加白芷。

　　《医学纲目》治妇人吹乳皂角散，歌曰：妇人吹乳治如何？皂角烧灰蛤粉和，热酒一杯调一字，顷间揉散笑呵呵。

　　卷二十四

　　恶阻

　　龚子才治刘尚书外家，有孕患恶阻，呕吐不止，饮食不下，心中烦躁，头目眩晕。咸以二陈汤、藿香正气散、保生汤之类，遍投不效。诊之，左脉微数，气口数，此血虚气盛有火也。若不养血，则火不降，火不降则呕不止。以茯苓补心汤加姜汁炒黄连、竹茹，二服全愈。

　　卢不远治史氏妇，呕吐之声，远闻百步。脉之，左关鼓指，不连于寸，两尺滑搏，于左独加，水饮不入唇七日矣。与透肝之剂，断其必男。药进而呕定，月足果产男。是证初寒热大作，呕吐不食，人皆以为伤寒。卢以尺中脉搏，知其为妊；其关不连寸者，盖肝郁善怒而不能发也。顺其性而伸之调之，肝舒气平，恶自无阻，而呕自定耳。

　　冯楚瞻治一妇，妊娠三月而大吐，两月有余，药食俱不能受，六脉沉微已极，竟根据脉立方，以人参五钱，炙甘草一钱，炮姜、制附各一钱五分，数剂而愈，胎亦安然。经曰：有故无殒，亦无殒也。

　　柴屿青治翁氏家人沈泰女，怀娠三月，患恶阻。医以感冒治之，方中用半夏二钱，连投二剂，腹痛异常，身热盗汗，历有二旬。求诊，柴谓半夏乃孕妇所禁，如何可用二钱？无怪乎腹痛之甚也，其胎不堕幸矣。遂与养阴之剂，半月而瘥。并令其八月后服达生散十余剂，至临产生理甚顺而速，得举一子。

　　张路玉治钱氏妇，去秋疟久大虚，饮食大减，经水不调，季冬略行一度，今春时发寒热，腹满不食，服宽肠利水药不应，拟进破血通经之剂。张诊之，其脉左手厥厥动摇，右关与两尺虽微弦，而重按久按却滑实流利，惟右寸左关虚濡而数，寻之涩涩少力，此阴中伏阳之象，洵为胎脉无疑。良由中气虚乏，不能转运其胎，故作胀耳。前医曰：自结缡至今，距十二载，从未受孕，病后元气大虚，安有怀子之理？张曰：向之不孕，必有其故。今病后余热留于血室，因而得孕，亦恒有之理。细推病机，每粥食到口，辄欲作呕，惟向晚寒热之际，得热饮入胃，其寒热顿减，岂非胃气虚寒，水精不能四布，留为涎液，汪洋心下乎？俗名恶阻是也。其腹满便难之虚实，尤当明辨。《金匮》云：跗阳脉微弦，法当腹满，不满必便难，乃虚寒从下上也，当以温柔药服之。

　　况大便之后，每加胀急，以里气下通，浊阴乘之上扰，与得下临时宽快回殊。其治虽当以安胎为主，但浊阴之气，非藉辛温，不能开导其结。遂疏六君子汤，益入归、芍以收荣血之散，稍借肉桂为浊阴之向导，使母气得温中健运之力，胎息无浊阴侵犯之虞。桂不伤胎，庞安常先有明试，余尝屡验之矣。服后寒热渐止，腹胀渐宽，饮食渐进，胎息亦渐形着。至仲夏，因起居不慎，而胎漏下血，前医犹认石瘕，欲进破积。喻以左寸动滑，断属干象，与扶脾药得安，后产一子。

　　陈三农治恶阻，诸药不纳，以苏梗三钱，砂仁一钱煎服。或乌药为君，沉香次之，人参、甘草又次之，为细末，以姜切片粘药末咬嚼，咽津液送至丹田，过一时，又如此嚼，即愈。

　　一孕妇呕吐酸水，胸满不食，此脾土虚，为肝木所侮。用六君子加白芍而愈，又用四君子加枳、桔而安。

　　万密斋治徽商吴俨妻，年三十余，少子二岁尚食乳，月水未行，因反目激怒，得呕逆病，食入随吐。凡所食物，鼻中即作其臭，医俱作反胃治不效。其脉左三部沉实搏手，右三部平和，曰：此有孕也，当生二男。

　　汪曰：前生三子，皆三岁而后孕，今儿方二岁，经水未动，宜非孕也。曰：身自有孕，且不知之，况医人乎？宜其治之不效。盖怒伤肝，肝传心，诸臭皆属于心。心传脾，故随所食物，即作其气而出也。呕逆食臭，皆肝、心二脏之火炎上也。以黄芩一两，黄连、白术、陈皮、香附、茯苓各五钱，炒砂仁二钱，为末，神曲糊丸绿豆大。每服五十丸，白汤下，未五日而安，后生双男。

　　卷二十四

　　下血

　　薛立斋治一妊娠下血，服凉血之药，下血益甚，食少体倦。此脾气虚而不能摄血，用补中益气汤而愈。后因怒而寒热，其血仍下。此肝火旺而血沸腾，用加味逍遥散血止，用补中益气汤而安。

　　一妊妇下血，发热作渴，食少体倦，属脾气虚而肝火所侮，用四君子加柴胡、山栀血止。因怒复作，用六君子加柴胡、山栀、升麻而安。

　　一妊妇六月，每怒血下，甚至寒热头痛，胁胀腹痛，作呕少食。薛谓寒热头痛，乃肝火上冲；（此语无人解通。）

　　胁胀腹痛，乃肝气不行；作呕少食，乃肝火侮胃；小便下血，乃肝火血热。用小柴胡加白芍、炒山栀、茯苓、白术而愈。

　　一妊妇胎及六月，形体倦怠，饮食少进，劳役下血，胎动不安，用六君加当归、熟地、升麻、柴胡而愈。

　　张子和治一妇，娠半年，因伤损下血。张诊之，以三和汤，一名玉烛散，承气汤、四物汤对停，加朴硝煎之，下数行，痛如手拈，下血亦止。此法可与智识高明者言，膏粱之家，慎勿举似，非徒骇之，抑又谤之。呜乎！正道难行，正法难用，古今皆然。

　　孙文垣治侄孙妇，三孕而三小产，六脉滑数，乃气虚血热也。因血频下，甚恐怖，终日偃卧，稍起血即大下，与生地、白芍、白术、地榆、桑皮、寄生、续断、甘草、升麻、椿根白皮、黄柏、条芩服之，血三日不来，惟白带绵绵下。因起身稍劳，血复行，谓血滑已久，若不涩，必不能止。又血海甚热，亦肝风所致，防风子芩丸，正与病对，宜制与之。又制白芍六两，侧柏叶、条芩各三两，防风、椿根白皮各二两，蜜丸服之，遂血止胎定，足月产子，此后绝无胎漏之患。后遇此证，第用此法皆验。

　　张路玉治郑墨林夫人，素有便红证，妊七月，正肺气养胎时，患冬温咳嗽，咽痛如刺，下血如崩，脉较平时反觉小弱而数，此热伤手太阴血分也。与黄连阿胶汤，二剂血止。后去黄连，加葳蕤、桔梗、人中黄，四剂而安。

　　柴屿青治其外家母，怀孕五月，与女伴争竞致伤，腹痛见红，稳婆验云：昨夜子已在产门，定死腹中。诊其六脉如常，验其舌红活，断以决无此理。用安胎养血药，二剂而起。至十月满足，产一子。

　　叶杏林曰：一妇人妊娠，月信不断，而胎不损。产科熊宗古曰：妇人血盛气衰，其体必肥，是以月信来而胎不损。若作漏胎，则胎必堕。若不作漏胎，则胎未必堕也。

　　立斋治一妊妇尿血，内热作渴，寒热往来，胸乳作胀，饮食少思，肝肺弦弱，此肝经血虚而有热也。用加味逍遥、六味兼服渐愈。又用八珍汤加柴、栀、丹皮而全愈矣。

　　魏玉横曰：许竹溪室人，妊娠七月，偶以举重跌磕，遂胎动下血甚多，与熟地一两，杞子五钱，白芍三钱，甘草五分，枣仁三钱，数剂全愈。

　　胡田室人先尝妊娠，以胎漏诸治罔效。延至二十四月而产。近有孕，仍漏血下，因胃痛，求治。脉之，两关弦数，与生地、杞子、沙参、麦冬、川楝，胃痛愈，而胎亦不漏矣。

　　卷二十四

　　子痫

　　（与痉病略同。）

　　薛立斋治一妇人，素口苦，月经不调，或寒热。妊娠五月，两臂或拘急，或缓纵，此肝火血虚所致也。用四物加柴胡、山栀、丹皮、钩藤治之而愈。（雄按：炎上作苦，口苦皆胆火上炎。）

　　一妊妇因怒，寒热，头项动掉，四肢抽搐。此肝火血虚风热，用加味逍遥加钩藤，数剂而痊。

　　一妊妇颈项强直，腰背作痛，此膀胱经风邪所致。用拔萃羌活汤一剂而愈。又用独活寄生汤及八珍汤，以祛邪固本而痊。

