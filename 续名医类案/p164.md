<!-- { "loadSidebar": true } -->
　　一妊妇四肢不能伸，服祛风燥血之剂，遗尿痰甚，四肢抽搐。此肝火血燥，用八珍汤加炒黑黄芩为主，佐以钩藤汤而安。后因怒前证复作，小便下血，寒热少寐，饮食少思，用钩藤散加山栀、柴胡而血止。用加味逍遥散，寒热退而得寐。用六君子汤加白芍、钩藤，饮食进而渐安。

　　万密斋治一婢临月，病口眼 邪，腰背反张，手足挛曲，不省人事。用黄连解毒汤加朱砂，干开口灌之稍定。其夜生一男，产后犹昏迷不省，以七珍汤与之即安。（据万云即子痫。）

　　薛立斋治一妊妇，出汗口噤，腰背反张，时作时止，此怒动肝火也。用加味逍遥散渐愈，又用钩藤散而止，更以四君加钩藤、山栀、柴胡而安。

　　一妊妇因怒卧地，良久而苏，吐痰发搐，口噤项强。用羚羊角散渐愈，更用钩藤散始痊，又用归脾汤而安。

　　孙文垣治黄氏妇，青年初孕，已及弥月，忽午夜口中呶呶，因作上视，角弓反张，裸裎不知羞耻，口眼偏斜，昏愦不知人事，问之不能言。此风痰为怒所动而成子痫，当从云歧子葛根汤加大腹皮，一两剂可愈也。用葛根、贝母、丹皮、防风、川芎、当归、茯苓、桂心、泽泻、甘草各二钱，独活、人参各四钱，水煎饮之而苏。

　　（原注按：贝母令人易产，未临月者，用升麻代之。）

　　陆肖愚治谢四府女，与夫俱在青年，妊将七月，日间因责婢大怒，又与夫反目，号哭半日，夜即不能寐，至夜半忽口中谵语不已，目上视，竟于床褥中裸形而出，其夫力抱之，遂昏愦不知人事，问之不语。医不识何病，咸以为祟，谢公夜起着红袍执剑压之，而号叫笑詈，千端万状。召诊，悉其证，乃令数妇执而脉之，六部洪数有力，曰：此子痫证，非祟也。证亦时见，但此殊甚耳。用真正霞天曲、贝母、黄连、山栀、天麻、青皮、白芍、龙胆草、青黛，加灯心、竹沥，一剂而醒，二剂减半，四剂全瘳。问其病状，毫不知也。

　　吴桥治程钧妻，孕且四月矣，着屐而履桥版，偶失足卧地，扶起则目上视而瞑， 愦而为鬼言。逆桥视之，寸口脉动而微，尺脉按之不绝，右差胜，曰：非直病，易去也，胎且安，主生男。闻者愕然。乃以大剂参、加安神宁志药，仅服过半，舒气一声而目微开。问之，则历述所遇皆亡者，言毕复瞑。仍进前药乃苏，日渐得安，七日而痊。或问向者榆村程氏妇与此同，而彼七日死何也。桥曰：往者吾不及见，无敢以口给臆之。今病者故中气虚，妊子食母气且尽，母失所养而震惊，出其不虞，气下陷而火上炎，痰壅心络，故愦愦欲死，非真死也。又谓见鬼物者何？经曰：脱阳者见鬼，此无足怪。（雄按：此必挟痰。如果脱阳，则为败证，安神宁志，岂能即愈？）

　　沈尧封曰：妊妇病源有三大纲：一曰阴亏，人身精血有限，聚以养胎，阴分必亏；二曰气滞，腹中增一障碍，则升降之气必滞；三曰痰饮，人身脏腑接壤，腹中遂增一物，脏腑之机括，为之不灵，则津液聚为痰饮。

　　知此三者，庶不为邪说所惑。妊妇卒倒不语，或口眼歪斜，或手足螈 ，皆名中风。或背腰反张，时昏时醒，名为风痉，又名子痫。古来皆作风治，不知卒倒不语，病名为厥，乃阴虚于下，孤阳逆上之谓也。口眼歪斜，手足螈 ，或因痰滞经络，或因阴亏不吸肝阳，内风暴动。至若腰背反张一证，临危必见戴眼，其故何欤？盖足膀胱经太阳之脉，起于目内 ，上额交巅，循肩膊内，夹脊，抵腰中。足太阳主津液，虚则经脉时缩，故腰背反张。经曰：瞳子高者，太阳不足，谓太阳之津液不足也。脉缩急则瞳子高，甚则戴眼。治此当用地黄、麦冬各等药，滋养津液为主。胎前病阳虚者绝少，慎勿误用小续命汤。

　　沈尧封治钱鹄云室，饮食起居无恙，一夜连厥数十次，发则目上窜，形如尸，次日又厥数十次，至晚一厥不醒，以火炭投醋中，近鼻熏之，不觉。切其脉，三部俱应，不数不迟，并无怪象。诊毕，其父问可治否？沈曰：可用青铅一斤，化烊，倾盆水内，捞起再烊，再倾三次，取水煎生地一两，天冬二钱，石斛三钱，甘草一钱，石菖蒲一钱服之。是晚止厥六次，亦甚轻。照方再服，厥遂不发，后生一子。计其时乃受胎初月也，移治中年，非受胎者亦甚效。

　　卷二十五·产后

　　产难

　　刘复真治府判女，产死将殓，取红花浓煎，扶女于橙上，以绵帛醮汤罨之，随以浇帛上，以器盛之，又暖又淋，久而苏醒，遂产一男。盖遇严冬，血凝不行，得温便产也。

　　回生丹方，不知起自何人，或云长葛孙一奎始得之异人传授，乃催生之圣药也。锦纹大黄一斤为末，苏木三两打碎，用河水五碗，煎汁三碗，听用。大黑豆三升，水浸，取壳，用绢袋盛壳，同豆煮熟，去豆不用，将壳晒干，其汁留用；红花三两，炒黄色，入好酒三四碗，煎三滚，去渣，取汁听用。陈米醋九斤，将大黄末入净锅，下米酷三斤，文火熬之，以长木筋不住手搅之，成膏，再加醋三斤熬之，又加醋三斤，次第加毕，然后下黑豆汁三碗，再熬。次下苏木汁，次下红花汁，熬成大黄膏，取入瓦盆盛之，大黄锅粑亦铲下，入后药同磨。人参、当归酒洗、川芎、香附醋炒、延胡索酒炒、苍术米泔浸炒、蒲黄隔纸炒、茯苓、桃仁去皮尖各一两，牛膝酒洗五钱，炙甘草、地榆酒洗、川羌活、橘红、白芍酒炒各五钱，木瓜、青皮去穣炒各三钱，乳香、没药各二钱，益母草三两，木香四钱，白术米泔浸炒三钱，乌药二两五钱，良姜四钱，马鞭草五钱，秋葵子三钱，大熟地一两，三棱酒浸透纸裹煨五钱，五灵脂醋煮化焙干研细五钱，山萸肉酒浸蒸捣五钱。以上三十味，并煎黑豆壳，共晒为末，入石臼内，以大黄膏拌匀，再下熟蜜一斤，共捣千杵为丸，重二钱七八分，阴干，不可火烘药，蜡为壳护之，用时去蜡。（方中人参、或作真潞参二两。）

　　裴兆期治一妇，坐草已过三日，胞水尽行不得下，寝变瞑眩无知，牙关紧闭，手足无气以动。裴视之曰：此痰涎壅塞胃口也。盖胃口为真气营运之枢所，病者真气本滞，又经连日困顿，饥饱难调，谷食疏而汤饮杂，势必酿作痰涎，以闭胃口，则真气益滞而不行。观其瞑眩无知，若中风状可征也。以半夏为君，苍术、泽泻、茯苓为臣，人参、黄连、浓朴、橘红、白蔻仁、姜汁为佐使，急煎俾饮，一服而苏，再服而产。是岂苍术、黄连等药能催生哉？盖方之能对病而取验者，自有所以对病取验之理，在不可专执本草中主治，而曰某药定是治某病，某病定是用某药而已也。

　　薛立斋云：荆妇孟冬分娩艰难，劳伤元气，产子已死，用油纸燃烧断脐带，藉其气以暖之，俄顷忽作声，此儿后无伤食作泻之症，可见前法之功不诬。世用刀断脐带，母子致危者，竟不知其由矣。且稳婆又喜平日常施小惠，得其用心，兼以安慰母怀，故无虞耳。一稳婆云：我止有一女，正分娩时，适当巡街御史行牌，取我视其室分娩，女因惊吓，未产而死。后见御史，更以威颜分付，迨视产母，胎虽顺而头偏在一边，若以手入推正，可顺保生，因畏其威，不敢施手。但回禀云：此是天生天化，非人力所能。立俟其母子俱死。

　　张子和治一妇人，年二十余，临产，召稳婆三人，其二妪极拽妇之臂，其一媪头抵妇之腹，更以两手扳其腰，极力为之，胎死于腹，良久乃下，儿亦如血，乃稳媪杀之也。岂知瓜熟自落，何必如此乎？其妇因之经脉断闭，腹如刀剜，大渴不止，小便秘绝。主病者禁水不与饮，口舌枯燥，牙齿黧黑，臭不可闻，饮食不下，昏愦欲死。张先以冰雪水，恣意饮之，约二升许，病缓渴止。（近时专科及庸手，遇产后，一以燥热温补为事，杀人如麻。阅此，宜知变通矣。）次以舟车丸、通经散，前后五六服，下数十行，食大通。仍以桂苓甘露饮、六一散、柴胡饮子等调之，半月获安。（雄按：知变通者甚少。）

　　一妇人临产，召村媪数人侍焉，先产一臂出，妪不测轻重，拽之，臂为之断，子死腹中，其母面青声微，汗浆浆不绝，时微喘。张曰：命在须臾，针药无及，急取称钩，续以壮绳，以膏涂其钩，令其母分两足，向外偃坐，左右各一人，脚前立定，次以钩其死胎，命一壮力妇人，倒身拽出死胎。下败血五七升，其母昏晕不省。待少顷，以冰水灌之，渐咽。二日大醒食进，次日四物汤调理，数日方愈。张常曰：产后无他事，因侍妪非其人，转为害耳。

　　凌汉章治吴江妇，临产，胎不下者三日，呼号求死。凌针刺其心，针出，儿应手下。主人大喜，问故。曰：此抱心生也，针痛则舒。取儿掌视之，有针痕。（《明史》。）

　　按：此二案与《宋史》庞安时案仿佛。大抵医既有名，人益附会。如近时吴门，有享盛名者，俚人时向余道其神验，皆古人案中所载。若以蟹治漆毒，以土坑治香气，不一而足。所谓俗语不实，流为丹青者是也。

　　立斋治前太仆卿张君季媳，年轻体壮，孕必八个月而生，产必数日，艰苦而下，儿生必周而夭。再孕，再产，再夭皆同。乃谓后当生，宜相闻。明年，又八个月，坐草三日不下，忽忆前言，飞舆相召。中途逢驱车者云：迎其父母，作永诀计。比至，已夜分矣。诊之，脉未离经，人余残喘，稳婆在傍。问之，曰：儿头已抵产门，不得出耳。乃急令安卧，且戒勿扰，与安胎药。明晨，主人出，笑而不言。问之，曰：好矣。曰：昨言儿头已抵产门，今若何？曰：不见矣。大笑而别。后过百二十日，计十二月足，生男，今八岁矣。始知前此皆生生取出，以体壮年轻，幸保母命耳。（《达生篇》。）

　　太学戴时济弟媳，一产三男，母子俱殒，一犹在腹。今又婢孕，其腹膨亨，颇患之。比产，先令安卧，与加味川芎汤，每隔半日而产，积日半，生三子，俱无恙。（同上。）

　　陈氏妇，产九日夜不下，一息仅存。闻有兔脑丸，踵门求药。问之，亦曰：头逼产门不得出。谕令安卧，再来取药，强而后去。继与芎归汤，明日生下，母子两全。按此皆产母用力，逼令横在腹中，岂有人倒悬十日而尚得生者乎。（同上。）

　　一妇产儿，手出不得入，稳婆砺刃以须，急令安卧，与大剂芎归汤，徐徐托手入。明早生下，母子两全。

　　右臂紫黑，数月而后消。（同上。）

