<!-- { "loadSidebar": true } -->
　　孙文垣治侄元素内人难产，夜半叩门，起问何状。曰：产已及门，不能下，用力则胸膈间有物上冲，痛不可忍。思顷之，曰：此必双胎，胞以分为一上一下也。及户者，在下欲出，在上者，以用力而上冲，故胸膈痛也，势亦险矣。治法必安上，而下者乃可用力以产也。即取益元散一两与之，令以紫苏汤送下。药甫进、胸膈痛止，不超时，产二女，母亦无恙。或问曰：益元散非产科急剂，何能取效如是？曰：紫苏安胎下气，滑石滑以利气，亦催生上品。盖医者意也，兹亦以意裁取之耳。此法方书无载。记之以备采用。（妊娠案中治竹匠妇，尝以此方安胎。雄按：挛生之胎，其包有三种，分娩时，极意审察，庶不误事。一种分胞者，即此案所云是也。

　　然亦有虽是分胞，而外复另有一总胞者，名曰双胎，却有三胞也。一种连胞者，产必骈肩而下，其包如钞马袋形。

　　至此案治法，虽与竹匠妇同，而尤为中肯也。）

　　冯楚胆之媳，向患吐血夜热之症，自受妊以来，八味丸加牛膝、五味，日服勿间。（此其孙所以百日内生疠症之由也，案见小儿胎毒门。）及临盆，胞水已下，而数日未产。脉之，洪数而带坚象，此阴道枯槁已极，何能流通生育乎？投以补养气血催生之药，脉候如故。知为群药功力不专，乃单以熟地三两，浓煎，日进三次，脉始洪缓而软。但坐蓐数日，子母俱困，胎气毫无运动下达之意，众疑胎死矣，再以人参五钱，煎汤一钟，细刮肉桂之最佳者钱许，调服之，连进三剂乃生。

　　一妇产难，五日后，精神已竭，六脉沉微，奄奄一息，腹中毫不觉动，下部肿极。知母子俱困，何能健运而出？乃与参、 、归、芍、姜、桂、白术、牛膝，温暖调补气血之剂。下咽少顷，腹中运动，疼痛而产，母子俱活。

　　歙有神医，尝路遇舁榇，中有血流出。医曰：此尚活，可治也。开视，则弥月妇人，颜色未改。以针针其心，遂产一男，手有针孔，母子俱无恙，其子至今尚存。（《张氏卮言》。）

　　张所望治妇人，产一子，忽叫痛欲绝，举家惊愕莫措。所望诊之曰：腹内尚存一子未下。投一丹而子下，母遂苏。（《钱塘县志》。雄按：此候极宜审慎，盖双生有骈肩而下者，有逾数日而下者，甚有过旬余而再产者。）

　　张文仲治一妇人，横产，先出手，诸般符药不效，乃以艾灸其妇人右脚小指头三壮，炷如小麦大，下火立产。（《医说》。）

　　高道者，不知何许人也，得长桑君禁方，当明初，挟技游银阳。一日值柩于途，询之，乃孕妇丧也，道者验其遗衣血，曰：此犹未死耳。启棺视之，一针遂苏。俗惊道者能起死人，以比秦越人。（《江西通志》。）

　　陆祖愚治高济亭室，胎前恶阻，或以清凉调治，既而内伤饮食，消导太过，元气甚弱，胎动欲产，临盆三日夜，方得分娩，疲惫昏冒，不知人事。诊之，遍身冷汗，口鼻之气，有出无入，寸关无脉，两尺如丝。不及服药，令壮盛妇女，对口接其出入之气，俟其气之入而呵之。次用人参、归身、熟地各一两，熟附四钱，煎服，加童便一酒杯，徐徐灌之，四肢温和，人事清爽。连进三剂，便能饮食。此时若不先用接气之法，必俟药熟，不几气绝耶。

　　万密斋治朱宅一妇女李氏，常苦难产，形颇壮，性急少食，此气滞也。与一方：枳壳、甘草、香附为主，当归、川芎、白术、陈皮佐之。至八九个月内，每月服三帖，后生三子，甚快。

　　叶杏林治一妇，分娩甚易易。至四十外，下血去多，玉门不开，与加味川芎汤一剂，更以活水无忧散斤许，煎熟，时时饮之，以助其血而产。

　　产妇坐草时，取路傍旧草鞋一只，名千里马，用鼻络小耳绳，洗净烧灰，童便和，温酒调服。如得左足者男，右足者女，覆者儿死，侧者有惊，自然之理也。似非切要之药，催生极验。（《得效方》。沈尧封曰：千里马得人身最下之气，佐以童便之趋下，酒性之行血，故用之良验。）

　　王执中云：一贵人内子，产后暴卒，急呼其母为办后事。母至，为灸会阴及三阴交穴，数壮而苏。母盖名医女也。（《资生经》。）

　　魏玉横曰：余素不信阴阳家言，因召工牮屋，或谓年月不利，不听。时荆妇娠身，已九月，及产，一稳婆甚青年，见势不顺，乃托故亟归，易其姑至，视之曰：此非可望生下，欲全母命，非脔而出不可。余亟令安卧勿怖，以熟地四两，杞子二两，当归一两，煎百余沸，先饮一钟。再煎再饮，不及时许，一女已死，乃脐带绾于项间所致。幸母无恙，稳婆诧异而去。《妇人良方》云：凡有孕妇之家，不宜造作修治，良有以也。

　　凌表侄妇，年二十余，暑月临蓐，自旦及暮不得产，体素弱，屡发晕迷闷。时师诊之，以为挟痧，不可服参，渐危急，延余视。无他，乃肾气不能作强，肝虚不能疏泄，又血液枯涸，致胎不易下耳。与熟地二两，杞子一两，当归五钱，曰：服下即产矣。已而果然。次日觉恶露行少，饮砂糖老姜汤，血行甚涌。专科以炮姜、白术、枣仁、茯神、当归、白芍等，不效，反加自汗，口苦，小便热涩，烦躁不眠。再延诊，曰：但以余前方，加枣仁、当归愈矣。一剂而安。余此方催生则用当归，止崩则用枣仁，甚者杞、地俱倍之，凡治百余妇人，无不神验。无力之家，可代人参，亦无后患。古今诸方，无出其上者。

　　卷二十五·产后

　　胞衣不下

　　薛立斋治一产妇，胞衣不下，胸腹胀痛，手不敢近，用滚酒下失笑散一剂，恶露胞衣并下。

　　一产妇胞衣不下，腹作痛，手按痛稍减，此气虚而不能送出户也，用无忧散而下。前症常询诸稳婆云：宜服益母草丸，或就以产妇头发入口作呕，胎衣自出。其胎衣不下者，必死，授与前法，甚效。

　　吕东庄治陈氏妇，半产，胎衣不下，连服行血催衣之药四剂，点血不行，胸痛瞀乱。吕视之曰：此脾失职也。先与黄 一两，下咽而瞀乱顿减。时有以《准绳》女科中恶露不下及胞衣不下方书一本进者，上注某方经验，某方试效，以示曰：中有可用否？曰：一无可用。遂用大剂人参、白术、白芍、黄 、归身、茯苓、甘草等药，一服而恶露渐至。皆惊叹曰：古方数十，无一可用，《准绳》一书，真可废也。吕曰：恶，是何言也！王损庵，医之海岱也，读书者，自不察耳。若惟以恶阻（恶阻二字，岂可用耶。）及胞衣不下条中，求合吾方，宜其谬也。

　　试以血崩及下血条中求之，吾方可见矣。盖此病本气血太亏，而致半产。脾失统血之职，水湮土崩，冲决将至，故生瞀乱。不为之修筑，而反加穿凿，是愈虚也。吾正忧血之不不止，其不合又何怪焉？曰：今从子法，可得免乎。曰：不能也。穿凿过当，所决之水，已离故道，狂澜壅积，势无所归，故必崩。急服吾药，第可固其堤，使不致荡没耳。至第三日，诊尺内动甚，曰：今夜子时以前，必崩矣。因留方，戒之曰：血至即服。至黄昏果发，如言得无恙。方即补中益气加参、 各二两也。次用调补脾肾之药而愈。（胞衣二字，却不重醒。）

　　俞东扶曰：恶露不下，用参、术、归、附等药而下者，生平经手颇多。然必脉象细 ，口不燥渴，内不烦热，方为合治。此案不言脉象，但曰脾失其职，谅此妇平昔怯弱，以致胎坠。且连服行血催衣药四帖，宁不反其道以治之耶？薛立斋治一妇人，产后面赤，五心烦热，败血入胞，胞衣不下，有冷汗。思但去其败血，其衣自下，遂用黑豆二合炒透，然后烧红铁称锤，同豆淬酒，将豆淋酒化下益母二丸，胞衣从血而出，余症尽平。

　　陈良甫云：有人亲戚妇人，产后胞衣不下，血胀迷闷，不记人事。告之曰：死矣。仆曰：某收得赵大观文局中真花蕊石散，在笥中，漫以一帖赠之，以童便灌之，药下即苏，胞衣与恶物旋即随下，遂无恙。（《良方》。）

　　魏玉横曰：施介繁室人，年三十余，忽有孕，又挛生，产后颇健，能食鸡啖饭。数日来，渐发热胀满。诊之，脉浮按滑疾，沉按结涩。询至恶露已一日不行，谓为瘀也，宜通之乃可。与生地、牛膝、益母、红花、桃仁泥、当归尾、丹参、瓦楞子，畏不敢服。延专科曰：此年过壮，而初产育，气血俱伤，属虚也。与焦术、炮姜、归、芍、茯神、枣仁等一剂，热益甚，再剂，遂谵语。更一专科，其说同，其药仿，又二剂，日夜不眠，昏狂不省人事，时忽高声歌唱，与伤寒阳明失下无异。再延诊，曰：产数日，恶露即停，虽执途人而语之，亦必知为瘀滞。若欲其生，亟进前方可耳。不得已，乃服。黄昏进药，至夜分，恶露行。黎明，复下一物，已焦黑，乃胞衣也。盖产时稳婆只收其一，谓二人同胞，不知其一犹在腹也，遂贻患乃尔。胞衣去，恶血行，其病如失。然予初亦不知其为胞未下也，医诚难哉。（雄按：挛生之胞，有分有合，稳婆须有识见，庶不贻误。）

　　卷二十五·产后

　　隐疾

　　薛立斋治一产妇，阴脱，便闭下坠，形气倦甚，用十全大补汤而上。因怒仍脱，重坠，寒热，小便淋沥，用补中益气汤加山栀、龙胆草，一剂，重坠减，而小便利。仍用前汤，去二味，倍加升麻、参、 而愈。

　　一产妇阴脱重痛，小便淋漓，此因元气甚虚，而肝火旺也。用补中益气汤加山栀、车前子，四剂而肝症悉退。仍用前药，去二味，加茯苓，小便利。又用十全大补汤，而肿痛坠渐消。

　　一产妇元气充实，初产，玉门不闭，肿 作痛，小便不利。薛谓肝经湿热壅滞，欲以加味逍遥散加车前子、牛膝治之。不信，乃服十全大补汤，肿痛益甚。仍用前药，更加泽泻，一剂而安。

　　一产妇阴脱肿痛，脉又滑数，欲作脓也。薛用十全大补汤，四剂脓成，又数剂而脓溃。但小便频数，而患处重坠痛盛，此因元气虚弱而下陷也，又用补中益气汤，数剂而安。

　　一产妇素有肝火，患阴蚀疳疮内溃，痒痛如虫行状，食少热渴，小水淋沥，用加味逍遥散、加味归脾汤兼服，间以芦荟丸，外以鹤虱草煎洗而愈。

　　龚子材治一产妇，阴门痛极不可忍，教用桃仁去皮尖，研如泥，涂之即已。（散其瘀也。）一妇产后，阴户极痒，令以食盐一两涂之即瘳。（去风热也。）一妇产后，阴肿大，用吴茱萸煎汤洗立愈。（辛以散之也。）

　　薛立斋治一妇，胞衣不下，努力太过，致子宫脱出如猪肚状，令用温汤治之，即以手捺子宫，去其恶露，仰卧徐徐推入而安。

