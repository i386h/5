<!-- { "loadSidebar": true } -->
　　一妇脱肛，用补中益气加归脾各百余剂而愈。后因分娩后复脱，仍以前药各二百余剂始愈。（拙哉！）

　　李时珍治一妇，产后子肠不收，用蓖麻仁捣膏贴其丹田，一夜而上。但用此膏，病愈即宜揭去，其提拔之力最猛也。又用催生下胎，用涂脚底，亦宜实时洗去。

　　孙文垣治一仆妇，因产难，子宫坠出户外，半月不收，艰于坐卧。有医令服补中益气百帖，需参二斤可愈，乃听之。孙谓此必产时受寒，血凝滞不能收敛，虽名阴脱，未必尽由气虚下陷也。观其善饭、大小便如常，可知矣。授以一法，价廉功省，三五日可愈。用未经水锻石干一块，重二三斤者，又以韭菜二三斤煎汤，置盆中，将干灰投入，灰开汤沸，俟沸声尽，乃滤去灰，乘热坐盆上，先熏后洗，即以热韭于患处揉挪。盖锻石能散寒消瘀，韭菜亦行气消瘀。一日洗一次，三日果消软收入。

　　按：子宫、子肠有坠下损伤者，有终身不能上如带绶者，要皆初时治之不得其法耳。

　　卷二十五·产后

　　瘀滞

　　南濠陈鳌妻，新产五六日，患腹痛，恶寒发热。医曰：此元气太虚，正合丹溪云，产后当大补气血。遂用人参大剂，入口痛剧，面黑发喘而死。殊不知丹溪以产后当以大补气血为主治，有杂症以末治之。今陈氏之妻，因瘀血未尽，而恶寒发热，不先去其瘀血，骤施大补，是失丹溪主末二字之意矣。主末者，即标本之谓也。（《续医说》。丹溪之言，本有语病，不须与之回护。）

　　吴孚先治杨氏妇，产后一月，半身以下忽肿胀脐突，小便不通。或以五皮饮加车前、牛膝治之，不效。吴曰：先经断而后肿胀，名曰血分。（分去声。）且按小腹有块如拳，知败血尚结于胞门，非温无以化之。以姜、桂佐行瘀之剂，下血如黑漆数升，便利肿消。

　　孙文垣治温氏妇，产后五十余日，右胁胀痛，手不可近，（非虚痛可知。）赤白带下多如脓，发热便秘。

　　诊之曰：此恶露未尽，血化为脓，宜急治之也。常见数妇病此，治之不善，积久为毒，有成肠痈者，有内成毒从腰俞出者，皆瘀血为患也。急用泽兰叶、山楂、五灵脂，消恶露为君、川芎、当归、茯苓、白芍为臣，益母为佐，香附、青皮为使。外与当归龙荟丸，润大便，使热从之去。服后，次日腹胁皆宽，痛亦止。又食荤与鸡子，复作痛，但不如前之盛，与保和丸，用山楂煎汤，送下三钱，遂愈。（若用行气等药则引恶血入四肢，发为痈毒，故产后以去恶露为要着。）

　　潘印川子室，年二十五，因难产伤力，继以生女拂意，后又女死悲戚，实时晕厥。洎醒，神思眯 ，手足螈 ，目上视。孙至，因螈 ，不能诊脉，细询之，自产后，恶露绝无，时有女医在傍，与人参大嚼，及独参汤，并粥杂进。盖参与粥，皆壅塞膈上，故神昏螈 不已也。教以手探喉中，乃随手吐出痰饮粥食盈盆，螈方定。以川芎、山楂、泽兰叶、陈皮、半夏、茯苓、香附进之，稍得睡。不虞女医又私与补药，子丑时，陡然狂乱，人皆异之，目为神附，祷禳无已。曰：此恶露不尽，乃蓄血如见鬼之症，非真有神物相附也。（此时何不明言女医之失？）徐以正言叱之，即缄默。继以清魂散加滑石、童便与之，天明小便乃行，狂乱皆定。既而女医欲要功，又以药进，则狂乱如前，再与川芎一钱五分，当归四钱，泽兰、益母各一钱，临服，加童便，连进二帖不效。此必胸中有痰作滞，故药力不行。即用前剂，大加山楂，恶露稍行，神思即清，静睡片时，手足微动，或以掌批其面，或以手捶其胸，昏乱不息。诊其脉近虚，早间面红而光，申酉时面白，此血行火退，当补矣，与人参、川芎、泽兰各一钱，当归、山楂各二钱，茯苓、陈皮各八分，卷荷叶一片，煎熟，调琥珀末五分。服半时许，嗳气二声，此清阳升而浊阴降矣。自是恶露微行，大便亦利，饮食渐进而安。

　　细阅是案，其得肯綮处，全在知恶露未行，及误服人参两着。至其用药，亦只见症治症而已。雄按：此证总不宜用川芎，而方方用之，是白璧之瑕也。至于嗳气，谓为清阳升而浊阴降则误矣。其症既因痰阻瘀滞，气窒不行，故用多方通降而得愈，则是浊阴降而清阳始升也，何可颠倒其词哉。）

　　俞东扶曰：此条前半段法治不难，盖得其参粥杂进之病情，自有消瘀及消痰食之方法，但探吐法尤捷耳。

　　蓄血如见鬼，知者亦多。后半段恶露稍行，神思即静，略睡片时，昏乱不息，仍是蓄血形状。乃于轻剂消瘀之中，复用人参，并不以前会误用而畏蹈故辙，此为高手。其讲脉与面色极是，但产后谵语昏狂，有纯因于痰者，又不可不知。

　　高鼓峰治一妇人，产后恶露不尽，至六七日，鲜血奔注，发热口渴，胁痛狂叫，饮食不进。或用四物汤调理，或用山楂、青皮、延胡、黄芩等药，卒无一效。脉之，洪大而数，此恶露未尽，留泊血海，凡新化之血，皆迷失故道，不去蓄血，瘀则以妄为常，曷以御之？遂以醋制大黄一两，生地黄一两，桃仁泥五钱，干漆三钱，浓煎饮之。或曰：产后大虚，药毋过峻否？曰：生者自生，去者自去，何虚之有？第急饮之，果熟寐半夜。次早下黑血块数升，诸症如失矣，复用补中益气而安。（雄按：此鼓峰杰出之案，然干漆可删，愈后亦不宜遽投补中益气汤。）

　　薛立斋治一产妇，患恶露不下，服峻犷之剂，恶露随下，久而昏愦，以手护其腹。薛曰：此脾气复伤作痛。

　　故用手护也。（虚痛喜按。）以人参理中汤加肉桂，二剂，补之而愈。

　　按：产后恶露不下有二，一则瘀滞宜行，一则血虚宜补。予常治数人，皆二三日而止。察其人果虚，一以大剂养荣而愈。

　　陆肖愚治谢四府如夫人，分娩旬余，忽臂下微微作痛。或谓血虚，用大料芎、归，十剂而痛不减。又谓血当补气，阳生则阴长，加参、 ，五六剂而痛益剧。脉之，六部沉弦，而左关尺更紧。询之，止左边近肛门一点痛耳。问痛处热否？曰：极热。曰：此气血不足而痛也，乃产后败血凝滞于肝经，臀乃肝经所络之地，凝而注之，不急治，久必成毒，当行血海之瘀滞，解经络之蕴结，庶可消耳。不信，更医，仍以八物汤投之。一日，痛处顿肿，又与寒凉解毒之品，致疮口不收，大便作滞，饮食不进，肌肉半削。再诊，脉微细如蛛丝，按之犹觉有神。曰：今宜大补矣。乃用四君子加 、桂、附，数剂泻止食进。又加当归、熟地，约十剂，成痂而愈。

　　一产妇患恶露不行，瘀塞溺道，小便不利，遍身浮肿，喘急不得卧，用牛膝膏治之愈。丹皮、大黄、当归、桂心、桃仁、蒲黄、元胡、香附、瞿麦、川芎、麝香。先用土牛膝三两，水五碗，煎减半，入上药煎。

　　孙文垣治陈达庵之媳，产半月而腿疼。专科曰虚，与八珍汤，十日疼益盛，疼处益热。（非虚可知。）谓曰：慎勿认虚认风，此产后败血凝滞血海，流于经络，不急治，则瘀无从出，久必化脓成毒，或为肠痈。今腿疼，是其候也。不信，复延专科。曰：风也。但丹溪云，产后当大补气血，虽有它症，从末治。投十全大补，痛转剧，大发寒热，小腹近胯红肿出脓。外科又与收口太早，腰俞复发一毒，痛肿寒热如初。十日后，大溃脓而不收口，精神萎顿，肌肉陡削，饮食不进，恶心恶寒，奄奄一息。诊之，六脉濡大无力，清水无脓，曰：势亟矣，速为保脾，与人参、白术各五钱，甘草、干姜、附子各一钱，黄 三钱，白芷、桂心各五分。外科曰：白术作脓，恐不可服。曰：脓不死人，饮食不进，则死人也。四帖神气回，饮食进，症减脓成。改用参苓白术散，调理一月而安。

　　朱丹溪治一妇人，年十八，难产七日，产后，大便泻，口渴气喘，面红有紫斑，小腹胀痛，小便不通，用牛膝、桃仁、当归、红花、木通、滑石、甘草、白术、陈皮、茯苓煎汤，调益母膏。不减，后以杜牛膝煎浓汁一碗饮之，至一更许，大利，下血一桶，小便通而愈。（《心法》。雄按：此症余每以当归龙荟丸投之，立效。）

　　缪仲淳治庄敛之次女，产后恶露未净，至夜发热，脾胃却弱，腰腹大痛。时师谓产后气血俱虚，投以人参、当归诸补剂转剧，咸虑其成蓐劳也。诊之，谓不数帖即痊矣。用白芍、扁豆、杜仲各三钱，红曲、苏子、车前各二钱，萸肉、麦冬、青蒿各四钱，橘红、干葛各钱半，炙草八分，牛膝五钱，黑豆八钱，泽兰一钱，十剂而恶露净，发热已，腹痛亦止。但腰痛未尽除，脾胃尚未健，改用白芍、山楂、橘红、麦芽、石斛、扁豆、沙参各三钱，砂仁、杜仲、萸肉各一钱，五味一钱，炙草五分，牛膝五钱，莲肉四十粒，十余剂，脾胃亦健而全愈。

　　李天培治王正权室人，产后十余日，患寒热腹痛，目赤而涩，羞明疼痛。诊之，脉沉而涩，询其恶露未尽，知停瘀为患。以当归、川芎、桃仁、红花、甘菊、生地、丹皮、银花、连翘、蝉蜕，清火行瘀驱风等剂，六帖而痊。

　　薛立斋治一妇，产后四肢浮肿，寒热往来。盖因败血流入经络，渗入四肢，气喘咳嗽，胸膈不利，口吐酸水，两胁疼痛，遂用旋复花汤，微汗，渐解。频服小调经散，用泽兰根煎汤调下，肿气渐消。（未选入。）

　　一产妇腹痛，或用抵当汤，败血已下，前症益甚，小腹重坠，似欲去后，此脾气虚而下陷。用补中益气加炮姜，温补脾气，重坠如失。又用六君子汤而安，归脾汤调理而愈。（同上。）

　　卷二十五·产后

　　瘕

　　薛立斋治一产妇，腹中似有一块，或时作痛而转动，按之不痛，（便非实积。）面色萎黄，痛则 白，脉浮而涩，此肝气虚而血弱也。不信，乃服破血行气，痛益盛，转动无常。又认为血鳖，专用破血祛逐之药，痛攻两胁，肚腹尤甚，益信为鳖，确服下虫等药，去血甚多，形气愈虚，肢节间各结小核，隐于肉里，以为鳖子畏药而走于外。薛云：肝脏血而养诸筋，此因肝血复损，筋涸而挛结耳。盖肢节胸项，皆属肝胆部分，养其脾土，补金水以滋肝血，则筋自舒。遂用八珍汤、逍遥散、归脾汤，加减调治而愈。

　　一产妇小腹作痛，有块，脉芤而涩，以四物加元胡索、红花、桃仁、牛膝、木香，治之而愈。

　　卷二十五·产后

　　血崩

　　薛立斋治一产妇，血崩，小腹胀痛，用破气行血之剂，其血崩如涌，四肢不收，恶寒呕吐，大便频泻。用六君、炮姜，四剂稍愈。又十全大补，三十余剂全安。

