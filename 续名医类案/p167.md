<!-- { "loadSidebar": true } -->
　　一产妇血崩，因怒，其血如涌，仆地，口噤目斜，手足抽搐，此肝经血耗生风。用六味丸料一剂，诸症悉退。但食少晡热，佐以四君、柴胡、丹皮而愈。

　　孙文垣治黄氏妇，产未弥月，醉犯房事，血来如崩，发热头晕，大小便俱热，六脉洪大，以竹茹、蒲黄、白芍各一钱，香附、茯苓、侧柏叶各七分，甘草、炮姜、艾叶各三分，血止大半。腰犹胀痛，下午，胸膈饱闷，改以川芎五分，当归、茯苓、补骨脂、蒲黄、香附各八分，姜炭、甘草各一分，陈皮七分，人参一钱而愈。

　　吕东庄治从子在公妇半产，恶露稀少，胸腹胀甚，脉之濡数，当重用参、 ，不然必崩。因力艰未服，已而果崩溃不止，下血块如掌如碗者无数，神气昏愦，两足厥冷至小腹，两手厥冷至肩，额鼻俱如冰，头上汗如油，旋拭旋出。按其脉，至骨不得见，乃投大剂补中益气汤，加人参一两，未效。（如无一两之参，单服补中益气汤则立脱矣，不可不知。）急用人参一两，附子一两，炮姜二钱，浓煎灌之，至暮渐减。戒曰：俟其手足温即停药。

　　至三鼓手足尽温，崩亦止，家人忘戒，又煎前药进之。比晓视之，脉已出而无伦，痰忽上涌，点水不能饮，入口即呕吐，并独参汤不能下。曰：过剂所致也。即投生地黄五钱，熟地黄一两，当归、白芍、枸杞各三钱，甘草一钱，浓煎与饮。病者意参饮尚吐，况药乎，不肯服，乃强之曰：试少饮，必不吐。进半瓯，殊安，遂全与之，尽药而痰无半点，神气顿清矣。午后，体发热，曰：此血虚热，恒理也。后用十全大补，调理而痊。（雄按：人参虽重，幸不即脱。而治法大谬，能掉头设法，其聪明有过人处也。）

　　张飞畴治陈子浓媳，八月间因产不顺，去血过多，产后恶露稀少，服益母汤不行，身热汗血。产科用发散行血更剧。自用蕉糖酒一碗，遂周身络脉棰楚难堪，恶露大下，面赤，戴眼，出汗如浴，但言心痛不可名状。

　　（即杀血心痛也。）此去血过多，心失其养故痛；肝主筋，为藏血之地，肝失其荣，故脉络棰楚不堪。且汗为产后之大禁，非急用人参，恐难挽也。用四君合保元汤加白芍、五味，一剂汗止。因其谵语如祟，疑为瘀血未尽，更欲通利。曰：音怯无神，此属郑声，且腹不瘀痛，瘀从何有？此神气散乱不收之故，前方入枣仁、龙齿，诸症悉平。后服独参汤，至弥月而安。

　　薛立斋治一产妇，月经不调，内热燥渴，服寒凉之剂，其血如崩，腹肿痛，寒热，作呕少食。用六君子，二十余剂，诸症悉愈。以加味逍遥散，调理而安。

　　一产妇月经年余不通，内热晡热，服分气丸，经行不止，恶寒作渴，食少倦怠，胸满气塞。朝用加味逍遥散，夕用四君子汤，月许，诸症悉愈。佐以八珍汤，兼服两月而愈。

　　马元仪治金氏妇，产后一月，血来不已，厥逆，自汗不止，或与养血补阴不效。诊之，两尺空大无神，曰：褚氏有云，血虽阴类，运之其阳和乎？今厥逆自汗，脉大无根，为脾肾之真阳内弱，故血无所附而溢，所谓阳虚阴必走也，法当大补真阳，以摄虚阴。若养血补阴，恐血未必生，而转伤阳气，则阴血愈不守矣。以人参三两，白术一两，附子三钱，茯苓、炙甘草各一钱，一剂知，二剂已，数剂精神胜常矣。

　　缪仲淳治贺函伯乃正，小产后，阴血暴崩，作晕恶心，牙龈浮肿，喉咙作痛，日夜叫号不绝。曰：此因失血过多，阴气暴亏，阳无所附，火空则发，故炎上，胸中觉烦热，所谓上盛下虚之候也。法当降气，气降则火自降矣。火降则气归元，而上焦不烦热，齿龈肿消，喉咙痛止，阳交于阴，而诸病自已耳。用苏子研、青蒿子各二钱半，麦冬、白芍、鳖甲、牛膝、生地、枸杞各四钱，五味五分，枣仁五钱，续断、橘红各二钱，枇杷叶三片，河水煎，加童便一大杯，郁金汁十二匙，空心服，时进童便一杯。

　　魏玉横曰：竹溪夫人，年三十余，产后自巳至酉，血暴下如注，呵欠连连，遂目闭口张，面色青惨白悴，汗出不止，发根尽湿，六脉全无，势欲脱矣。其初亦以童便灌之，韭醋熏之，殊不应。乃用熟地二两，杞子、枣仁各一两，令煎汤，候药至投入，不待稠浓，即徐徐灌之，才尽一钟，汗止目开口闭，渐知人事。再与之，血止而睡，醒后进粥。次日，仍以前方，令日服一剂，四日全瘳。当其亟予诊也，时方与人会饮，掷杯而往，疏方而返。坐有业医者数人，询其症，咸曰：犹与药乎，用何方？曰：与某某。咸诧笑曰：吾真买干鱼放生也，咎将谁任，余笑而不言。

　　宋申甫室人，妊数月，时长夏，归宁母家，召医诊之，以为经阻也，投破瘀辛热之剂四帖，遂半产，血行如泻。亟余诊，至则大汗淋漓，脉将脱矣，伏几上，去床数步，不能就寝，以血行之猛也。时惟亲戚之朱某在，乃嘱其母，煮水待药，煎百余沸即与服，再煎再与，不及稠浓也。急偕朱，就近铺买熟地四两，杞子、枣仁各二两，如法服立瘥。

　　张建东室人，年三十余，妊娠五月，素有肝病，偶不快，邻医与荆、防、广、半、香、砂、郁金、元胡之类五剂，遂见红，腰腹酸坠，气促面红。诊之，脉不接续，曰：胎已难保，第与滋养三阴，以防其崩耳。其产必在子夜，若待崩而延诊服药，恐缓不及事，先疏方与之：熟地二两，杞子一两，枣仁一两。令察其面若加赤，气若加喘，血必暴下，宜急饮之。至时，一一如言，果获无事。次日就前方减半，入人参一钱，二剂而痊。后数年，复孕，因肝虚发厥，余用生地、杞子之剂，不敢服，遂致变症百出，产后上咳下利。余与杞子、生地、沙参、麦冬，病少退。次日，仍前方，告以必用蒌仁乃可，以服参、术、姜、附既多，热郁甚，非此莫能解也，遂不复邀。后闻其日进参、 、术、附，卒致不起，人之生死岂皆命乎。

　　卷二十五·产后

　　血迷

　　张子和治一妇，产后第六日，血迷，用凉膈散二两，四物汤三两，朴硝一两，都作一服，大下紫黑水，其人至今肥健。（即末句推之，则其人素常肥健可知，故可用如此药。）

　　柴屿青治侍御李符千大令媳，半产，大汗发晕，昏不知人。（即血迷也。）他医立方，俱不敢服，符千乃徒步邀视，先令其以韭叶斤许捣烂，用好醋炒之，乘热熏鼻。少苏，用清魂散，加童便黄酒服之，调理旬日而安。

　　薛立斋治一妇，因产后饮酒，恶露甚多，患血晕，口出酒气，此血得酒热而妄行，虚而作晕也。以佛手散加煨干葛二钱，二剂而痊。酒性 悍，入月及产后不宜饮，恐致前症。产室人众，气热喧嚷，亦致此症。（雄按：此证宜清血导下，芎、归宜慎，葛根虽解酒，亦嫌升散，一剂而痊，殊难尽信。）

　　梅师治产后余血不尽，上冲，心胸闷，腹痛，以藕汁二升饮之，愈。

　　薛立斋治一产妇，患恶露上攻，昏愦口噤，冷汗不止，手足厥逆，用六君子加附子一钱，以回其阳，二剂顿苏。又以十全大补汤，养其气血而安。

　　一产妇患前症，手不敢近腹，用失笑散一服，下瘀血而愈。次日，腹痛下利，用十全大补而安。

　　一产妇患前症，用大黄等药，其血虽下，复患头痛，发热恶寒。次日昏愦，自以两手坚护其腹，不得诊脉。

　　视其面色青白，此脾虚寒而痛也。用六君子加姜、桂而痛止，又用八珍加姜、桂，调理而安。

　　王执中曰：产后血晕，寒热往来，或血抢心，恶疾也。予阅《食物本草》，见有用鹿角烧为末，酒调服，日夜数服验者。偶家有妇人患此，令服此，神效。因教他人妇服，皆验。但以产后未可饮酒，以童子小便调服耳。忌服利药。（《资生经》。）

　　沈尧封曰：产后去血过多，眩晕昏冒者，宜重用阿胶，水化略加童便服之。血去不多者，宜夺命散，没药去油二钱，血竭一钱，共研末，分两服，糖酒调下一钱。某姓妇，产后发晕，两日不醒，产后恶露甚少，晕时恶露已断，其夫向邻家讨琥珀散一服，约重二钱许，酒调灌下即醒。其药之色与香，俱似没药，大约即是此方也。

　　吕姓妇分娩次日，患血晕，略醒一刻，又目闭头倾，一日数十发，其恶露产时不少，今亦不断。脉大，左关弦硬，用酒化阿胶一两，冲童便服。是夜晕少减，而头汗少出，腹痛有形，寒战如疟，战已发热更甚，投没药血竭夺命散二钱，酒调服，寒热腹痛发晕顿除。惟通身汗出，此气血已通，而现虚象也。用黄 五钱，炒归身二钱，甘草一钱，炒枣仁三钱，炒小麦五钱，大枣三个，煎服，汗止而安。

　　雄按：恶露虽少，而胸腹无苦者，不可乱投破瘀之药。今秋，周鹤亭室，新产眩晕，自汗懒言，目不能开，脉虚弦浮大，询其恶露虽无，而脘腹无患，投以牡蛎、石英、鳖甲、琥珀、丹参、甘草、红枣、小麦之剂，复杯即减，数日霍然。此盖血虚有素，即娩则荣阴下夺，阳气不潜。设泥新产瘀冲之常例，而不细参脉证，则杀人之事矣。

　　卷二十五·产后

　　血虚

　　杨乘六治许氏妇，产后动怒，寒热往来，胁痛口苦，（肝火病，其状如疟。盖胆为肝腑，肝病则胆亦病矣。）

　　渐次发热晡热。医云风证，混加表散，腹左忽增一块，匾大如掌，日夜作痛。或疑寒凝，或疑食滞，或疑瘀蓄，或疑痞积，杂治之，病益甚，食减肌瘦。脉之，右关弦洪，左关弦数，面色黑瘦，舌色淡黄而干，症乃怒气伤肝经，血少而燥痛也。盖肝居胃左，本藏血者也，血足则其叶软而下垂，血亏则其叶硬而横举，内与胃相磨，外与肌相逼，能不隐而痛乎？凡性躁多怒者，往往患此，而妇女尤多。庸妄不知，误用香燥削克之剂，枉杀者不知凡几，良可叹也！以滋水清肝饮，四剂块消痛止。继用归脾汤去木香，加白芍、丹皮、山栀，间服十余剂而痊。（必用归脾收场，吾知其守而未化也。）

