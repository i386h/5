<!-- { "loadSidebar": true } -->
　　惟口干，小水少，恶心，怕饮食，体倦，仍里急后重，人参、川芎、白芍各一钱，当归一钱五分，酒连、陈皮各六分，木香二分，外与清宁丸。服下热除，痢减十之八矣，但大便不实，恶心虚弱，以四君子汤加酒芍、陈皮、木香、肉果、酒连、当归，养之而平。

　　陆养愚治李尚田乃正，产后患痢，延及年余，肢肌羸瘦，面色黧黑，咸以不可为矣。脉之，两手皆微小，而右关尺之间，尚觉有力如珠，舌中常起黑苔，曰：微小乃久痢生脉，脉滑胎黑，必沉积在肠，久而未去也，若大下之，病当愈。李谓初病亦常服通利，今饮食不进者数月矣，安得所积乎？因检前方，大都纽于产后大补气血为主，即用消导，多杂参、 、归、芍，补不成补，消不成消，致元气日衰，积滞日固，至收敛温涩，宜其剧也。乃以润字丸一两，分三服，令一日夜服尽。下紫黑如膏数缶许，口渴甚，煎生脉散作茶饮之。胃渐开，又以润字丸，日服一钱，每日下稠积缶许。十日后，方用补养，一月而痊。

　　张路玉诊大兵舡上一妇，胎前下痢，产后三日不止，恶露不行，发热喘胀，法在不救。服药一剂，反加呃逆。诊之，其脉三至一代，欲辞不治。因前医被留，不与排解，必致大伤体面。乃曰：此症虽危，尚有一线生机，必从长计议，庶可图治。彼闻言，始放其医而求药。遂与盏一枚，钱数文，令买砂糖熬枯，白汤调服，既可治痢，又能下瘀，且不伤元气。急与之服，彼欣然而去，医得脱而遁，至大兵去乃归。（雄按：存心可敬。）

　　薛立斋治一产妇痢，未至盈月，因食冷物及酒，冷热与血攻击，滞下纯血，缠坠极痛，其脉大无力，口干，用黄芩芍药汤，三服而安。

　　卷二十五·产后

　　孕产痘

　　徐仲光曰：一孕妇，正痘养浆时坠胎，血去多，昏愦，乃伏陷而死。

　　一孕妇，症同前，以黄 二两五钱，人参、当归各一两，阿胶五钱，甘草、艾、黑姜各三钱，附子一钱，治之而愈。

　　一孕妇，浆期正产，痘顺，以保元汤加川芎、当归、荆芥、山楂、益母草而愈。

　　一孕妇，痘浆足，不易痂，面赤晡热，此脾虚血少也，以安胎饮加参而愈。

　　一孕妇，痘匀朗灰白，热甚坠胎，昏愦冷呕，此胃气虚寒也，以保元汤加炮姜、白术、肉桂而愈。

　　一产妇，痘不易透，疲倦，血去不止，此气血两亏也，治以芎、归、参、姜、益母、升麻，血止痘起。又以补中益气而愈。

　　一孕妇出痘，以安胎饮调理而愈。又有胎痛甚者，以砂仁炒黑，研末酒下一钱即愈。

　　一产妇出痘，浆不足，灰白，身热肢冷，寒战切牙，烦躁溏泄，此脾胃虚也，以异功散治之而愈。亦有去血不止，药不效者，倒靥而死。

　　一妇产后，痘顺痰盛，清解之益甚，此阴虚不能制阳也，以六味地黄丸料加当归、麦冬而愈。

　　一妇痘甫愈，而强以房事，疤变色，成劳而死。

　　一产妇痘不易发，烦躁谵狂，此毒重壅遏，以芎、归、连、紫、升、蒡、甘、芍、蝉蜕，治之而愈。

　　万密斋治程氏女，年二十，出痘，时娠五月矣。诊其脉，男胎也，惟以清热解毒，和中安胎为主。用黄芩、白术为君，人参、生甘草、当归、生地、白芍、紫苏为佐，自初出至成浆，无他苦。乃闻家中被盗，遄归，医与药一服，胎堕，果男也。再延诊，痘变灰白平塌，成倒陷矣，乃里虚故也。询所用方，乃独圣散。曰：山甲、麝香皆堕胎药，胎虚，气血益虚，疮毒内陷，不可为矣。三日卒。

　　朱应我治一赵姓宦家孕妇，二十五岁，胎已五月。忽痘，朱视之，点尚未盛。至四五日，背上痘如蛇皮，略无空地，乳以下至小腹，亦如蛇皮，其翁与夫，皆决不治。朱细察之，正额面部并颈至胸堂，皆粒粒圆绽，红白分明，启手臂脚腿视之，喜其如面与身，许以可治。至七八日，忽牙忧不已，神昏不知人事，但被其羞，余皆赤露，每日任其饮水一小桶，如黄连解毒汤，浩饮亦不计其数。时届五月天气，谵妄不安，朱令以土填地板上，铺席在土上置之卧，而两边仍以桶盛水，逼之以凉气，夜则舁之于床。如此调理，至十八日而愈。此症治至九日，觉浆滞不行，知用凉剂多，更以独味麻黄一两加入，其浆倏至。妙哉此法，屡用而屡奏神功者也。

　　十八日别，嘱其夫曰：欲保胎，当服养气血药数剂。不信，后四十余日，胎堕，妇亦无恙。遇此等症，后补断不可少也。

　　一汪姓孕妇，方三月而痘。朱至，已四日，不知他医所用何药。主人问曰：妇人何为来桃红血水？朱以主人坚信他医，默言不对。越一日，血饼大至，主人始忙，急叩朱，朱以痘点细而朗，可以收功，与以安胎散，用阿胶珠三钱，黄芩三钱，砂仁、白术、归身、芍药等药，又因腹胀，加木香三分，以行滞气，一服而血止胎安。主人叹以为神。朱曰：必三四剂，胎始无恙。主人懈，越三日血又来，腹又胀，而胎堕矣，母痘则安全无恙。可见药力之多少，所系不小也。

　　一少妇孕三月而痘，医见面部稀少，而口许轻。朱视之，标虽少，而血气尚混，顶不见起水珠，视舌则又紫赤色。曰：此痘必添，难保无虞。主人与医皆不解。朱曰：舌乃心苗，胎络上系手少阴，舌紫黑，则血分有毒，安得不堕？果三四日，痘添而布满，六日血来而胎堕矣，急以黄芩、白芍、术、阿胶等药养血。痘微长，稍有浆色，毕竟血气受亏，虽服补血剂，四肢胸背尚起水泡，又急以补脾渗湿药，山药、榴皮、薏苡等进三五剂，至十四五日，方长脓水而收功。可见孕妇之痘，稍有疑难，极难保胎不堕，慎之。

　　卷二十五·产后

　　类风

　　薛立斋治一产妇，患虚极生风。或用诸补剂，四肢逆冷，自汗泄泻，肠鸣腹痛。薛以阳气虚寒，用六君子，姜、附各加至五钱不应，以参、附各一两始应。良久不应，仍肠鸣腹痛，后灸关元百余壮，及服十全大补汤方效。

　　一产妇患中风，盗汗自泄，发热晡热，面色黄白，四肢畏冷，此气血俱虚，用八珍汤不应，更用十全大补、加味归脾二汤始应。后因劳怒，发厥昏愦，左目牵紧，两唇抽动，小便自遗，薛谓肝火炽盛，用十全大补加钩藤、山栀而安。再用十全大补汤，辰砂远志丸而愈。

　　一妇人产后睡久，及醒则昏昏如醉，不省人事，用荆芥穗微焙为末，每服三钱，豆淋酒调服，或童便服，此华佗愈风散也，又名举卿古拜散。医用此及交解散，（当归、荆芥穗等分，每服三钱，水酒煎。）云服后当睡，必以左手搔头，用之果然。此病多因怒极伤肝，或怒气内郁，或坐草受风而成，急宜服此，便可立待。

　　（《本草纲目》。）

　　王肯堂治一妇，产后七日，为将息失宜，腠理不密，偶因风寒所侵，身热头痛，两眼反视，手足螈 ，名曰蓐风，用前方，其疾即愈。古人珍此秘方，隐括其名曰举卿古拜散。盖用韵之切语，举卿为荆，古拜为芥。

　　《曾公谈录》谓之再生丹，亦神之也。（《续医说》。）

　　薛氏谓前症如此，用不应者，急用大补气血为主。

　　吴交山治一妇，产后因虚，牙关紧急，半身不遂，失音，以续命汤煮饮，数服而安。（《医宗粹言》。）

　　薛立斋治一产妇中风，不省人事，言语妄甚，恶风寒，喜热饮，形气倦怠，脉虚浮无力。薛谓气血虚寒，用十全大补汤，二十余剂不应，又二十余剂稍缓。乃渐加附子至一钱，服数剂，诸症减一二，又二十余剂，十退三四。乃去附子五分，数剂，诸症顿退而安。后又发，仍用前药，加附子三五分而愈。

　　一产妇不语，用七珍散而愈。后复不语，内热晡热，肢体倦怠，饮食不进，用加味归脾汤为主，佐以七珍散而愈。后因怒不语，口噤，腰背反张，手足发搐，或小便见血，面色或青或黄，或时兼赤白。面青，肝之本色也；黄者，脾气虚也；赤者，心血虚也。用八珍汤加钩藤、茯苓、远志渐愈，又用加味归脾汤而痊。

　　一产妇状如香港脚，发热瞀闷，搐掣惊悸，或用独活寄生汤而痊。后复作，服之，其汗如水，更加口噤吐痰。

　　乃用十全大补汤，培养血气渐愈。后饮食日少，肌体日瘦，吐痰如涌，此命门火衰，脾土虚寒，用八味丸加归脾汤，诸症渐退，肌肉渐生。

　　萧万如治陈昌之内，首胎恃壮，当风澡体，即病发热如燎，口眼 斜，喘呕有沫，面目青黄，心腹膨胀，扬手舞足，脉见弦数不鼓。曰：此肝虚自招风也，非表病也。急以姜附丸灌下，仍用当归四逆汤加入吴茱萸，两剂诸症如失。

　　来天培治马氏妇，二十余岁，产后九日，患腹痛，筋挛抽掣不可忍，恶露不绝，脉沉细而紧，视其面色，青黄不泽，此肝经血少而兼寒也。与归芍六君加炮姜，一剂腹痛虽未止，而筋挛稍缓。另延专科，以广、半、钩藤、木香、威灵仙等，腹痛益甚，且血崩不止，更加发热神昏。再求治，以 、术、归、地、山药、苓、萆、艾叶、阿胶、姜、附、 、术、地，俱至两外，一剂而腹痛抽掣止，再剂而崩亦痊，用归脾调理而愈。

　　卷二十五·产后

　　痉

　　薛立斋治一产妇，勤于女工，忽仆地牙关紧急，痰喘气粗，四肢不遂。此气血弱虚而发痉，朝用补中益气汤加茯苓、半夏，夕用八珍汤加半夏，各二十余剂不应。此气血之未复，药之未及也，仍用前二汤，又二十五剂寻愈。（雄按：药不精切，故不能收捷效。）

　　一妇产后，恶寒发热，他医治以小柴胡，致汗出谵语，烦热作渴，四肢抽搐。用十全大补汤益甚。其脉洪大，重按则无，此药力未及也，遂加附子，服四剂愈。

　　一产妇筋挛臂软，肌肉掣动，此气血俱虚而自热也，用十全大补汤而安。

　　一产妇因劳，两臂不能屈，服苏合香丸，肢体软痿，汗出如水。薛谓前药辛香，耗散真气，腠理虚而津液妄泄也。先用十全大补汤加五味子，补实腠理，收敛真气，汗顿止。又佐以四君子调补元气，渐愈。用逍遥散、大补汤，调理而痊。

　　一产妇先胸胁乳内胀痛，后因怒，口噤吐痰，臂不能伸，小便自遗，左三部脉弦，此肝经血虚，而风火所致，不能养肝。先用加味逍遥散治之，臂能屈伸。又以补肝散、六味丸，而诸症悉愈。

　　一产妇患儿枕腹痛，或用驱逐之剂，昏愦口噤，手足发搐，此血气虚极之变症也。用八珍汤加炮姜二钱，四剂未应。又以十全大补汤加炮姜一钱，二剂而苏。

