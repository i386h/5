<!-- { "loadSidebar": true } -->
　　沈尧封云：丁丑三月，练塘金虞第四媳，产后变症。先是于上年十月生产甚健，至十二月初旬，面上浮肿，驱风不应。加麻黄三帖，通身胀肿，小便不利。更用五皮杂治，反加脐凸。更用玉桂、五苓，小便略通，胀亦稍减。续用桂附八味，其肿渐消，惟右手足不减。忽一日，口眼歪斜，右手足不举，舌不能言，因作血虚治，变为俯不得仰。数日后，吐黑血盈盂，吐后俯仰自如。旬余，复不得仰，又吐黑血而定，投以消瘀，忽然口闭目开如脱状。其母一夜煎人参三钱灌之得醒，醒来索饭，吃一小碗。近日又厥，灌人参不醒，已三昼夜矣。余遂往诊，右手无脉，因肿极不以为怪，左脉浮取亦无，重按则如循刀刃。余曰：此是实症，停参可治。遂用胆星、半夏、石菖蒲、橘红、天蚕、地龙、紫草，水煎，入竹沥、姜汁，一剂知，再剂手足能举，十三剂能出外房诊脉，诸病悉退。惟舌音未清，仍用前方而愈。金问奇病之源，余曰：人身脏腑接壤，怀胎后，腹中遂增一物，脏腑之机括，为之不灵，五液聚为痰饮，故胎前病痰滞居半，《千金》半夏茯苓汤，所以神也。至产时，痰涎与恶血齐出，方得无病。若血下而痰饮不下，则诸病丛生，故产后理血不应，六神汤为要药。此证初起，不过痰饮阻滞气道作肿，血本无病，用五苓、肾气肿减者，痰滞气道，得热暂开故也。久投不已，血分过热，致吐血两次。至若半身不遂，口眼歪斜，舌络不灵，俱是痰滞经络之证，即厥亦是痰迷所致，并非虚脱，故消痰通络，病自渐愈，何奇之有？又曰：震泽一妇，产后十余日，延我师金大文诊视，余从焉。接述新产时，症似虚脱，服温补药数剂，近日变一怪证，左边冷，右边热，一身四肢尽然，前后中分，冷则如水，热则如炭，鼻亦如之，舌色左白右黑。

　　师问曰：此是何症？用何方治？余曰，书未曾载，不知应用何方。师曰：奇证当于无方之书求之。经云：左右者，阴阳之道路也；阴阳者，水火之征兆也。败血阻住阴阳升降道路，不能旋转，阳盛处自热，阴盛处自冷，所以偏热偏寒。用泽兰、山楂肉、刘寄奴、苏木、桃仁、琥珀等药，两剂病减半。继服不应，遂更医杂，以致不起。由今思之，此证不但血阻，必兼痰滞。我师见及阻住阴阳升降道路，已经识出病源，但跳不出消瘀圈子耳。倘通瘀不应，即兼化痰，或者如前案金妇得起，未可知也。

　　卷二十五·产后

　　痛痹

　　张三锡治一妇，月中着恼，素体浓多痰，臂痛移走，两足且肿，以为虚治，服参、归，痛益甚，恶心迷闷。

　　作郁痰治，二陈、越鞠加秦艽、丹皮，二服稍减。大便四五日不去矣，投搜风丸后，用化痰舒气，二陈、二术、酒芩、酒柏、木通、泽泻、香附，调理而愈。

　　陆养愚治凌绎泉夫人，妊将七月，忽两足软痿，不能履地，分娩后顿愈，一月后仍作，且胸胁痛，夜分发热。或以四物入牛膝、木瓜、虎骨、鹿胶，或作或止。后以脾主四肢，与参、术，胀痛闷绝。仍用养血之品，无进退，经年。诊之，询其饮食如常，肌肉如故，足胫浮肿，胸胁揉按则微痛，否则痞闷，其脉沉缓而滑，此湿痰积于胸，流于四肢，故痛而缓，宜乎滋阴不减，补气增剧也。用二陈汤加苍术、威灵仙、黄柏、白芥子，数剂痛定热除。加苡仁，十剂步履如故。

　　薛立斋治一产妇，身腹作痛，发热不食，烦躁不寐，盗汗胁痛。服解散祛血之药，不时昏愦，六脉洪大无力。用补中益气加炮姜、半夏，一剂顿退二三，又剂饮食甘美。但背强而痛，用八珍散、十全大补汤调理而安。

　　一产妇遍身头顶作痛，发热不食，脉浮紧，此风寒之症也，用五积散，一剂汗出而愈。但倦怠发热，此邪气去而真气虚也，用八珍汤调理而愈。

　　周慎斋治一妇，产后受湿，遍身疼痛。众以风药治之，遂致卧床不起，手足渐细，此产后气血虚，而风药愈损气血故也。治宜大补气血，用参、 各钱半，防己五分，煎服愈。

　　一产妇遍身痛，坐不得卧，已经两月，痰多食减，众治不效，以参、归各一两，木香一钱为末，酒煎，分为九次服之愈。

　　马元仪治卜氏外家，产后胸中作痛，痛甚则迫切不能支，至欲求死，诸治不效。延至五月，病转危急。诊其脉，两手弦涩少神，不能转侧，不得言语，曰：胸中者，阳气所治之部，今为阴邪所入，阴与阳搏，所以作痛。

　　前医破气不应，转而和血，又转而温补，又转而镇逆，不知阴阳相结，补之则无益，攻之则愈结。若镇堕之，益足以抑遏生阳，而阻滞邪气。惟交通一法，足尽开阳入阴，通上彻下之妙，使阴治于下，阳治于上，太虚之府旷然，何胸痛之有哉？用人参三钱，肉桂一钱，合仲景黄连汤，一剂痛减，二三剂顿释。次进加桂理中汤，数剂全愈。

　　接：是症即胸痹是也，故入痛痹门。

　　缪仲淳治王善长夫人，产后腿痛，不能行立，久之，饮食不进，困惫之极。诊之曰：此脾阴不足之候，脾主四肢，阴不足故病下体。向所饮药虽多，皆燥苦之剂，不能益阴。用石斛、木瓜、牛膝、白芍、枣仁为主，生地、枸杞、茯苓、黄柏为臣，甘草、车前为使，一剂辄效，四剂而起。

　　来天培治潘履端内，年约四旬，患头身手足麻木疼痛，产后感风，不能节劳，致风入经络，而成痛风之症也。询之，果以前岁产后而起。以归身、红花养血，钩藤、秦艽通络，黄芩、银花清火，羌活走百节，川芎理头痛，菖蒲利肠消满，甘草缓痛，姜皮达肌肤、通腠理。服二剂而头痛愈，腹胀减，惟发热身疼未除，更心神恍惚不寐，脉稍和。此表症稍退，里热未清，改用生地、归、芍、柴胡、地骨皮、续断、钩藤、半夏曲、枳壳、枣仁、建莲，二剂而诸症痊。惟两膝内肿痛，扶杖而行，此风入三阴，而将愈矣。前方减柴胡、地骨皮、半夏曲、枳壳，加丹皮、赤芍、红花、威灵仙、清风藤、防己、牛膝、五加皮、生甘草，又三四剂全愈。

　　薛立斋治人产妇，六月，多汗人倦，不敢袒被，故汗出被里，冷则浸渍，得风湿，身疼痛，遂以羌活续断汤，数服愈。（未选入。）

　　卷二十五·产后

　　头痛

　　薛立斋治一产妇头痛，日用补中益气汤不缺，已三年矣，稍劳则恶寒发热，为阳气虚，以前汤加附子一钱，数剂遂不发。

　　一妇人产后，头疼面青二年矣，日服四物等药。薛谓肾水不能生肝木而血虚，用六味丸加五味子，两月而痊。

　　缪仲淳治黄桂峰乃正，产后头痛，大便秘，用生料五积散一剂不效。令加归身一两，一服大便通，头疼立止。

　　薛立斋治一膏粱之妇，产后，月经不调，唇裂内热，每 作，服寒凉之剂，后不时出水，薛用加味清胃散而愈。后值春令，兼怒，唇口肿胀，寒热作呕，痰盛少食，用小柴胡加山栀、茯苓、桔梗，诸症顿退。但内热仍作，乃以加味逍遥散，调理而安。

　　卷二十五·产后

　　喑

　　沈明生治袁令默女，素禀不足，分娩后，体倦发热，医者以其弱龄瘦质，且遵丹溪产后当大补之法，遂以参、 进之，病益甚。诊之，脉浮而涩，此不惟有瘀血，且有风寒在内。夫瘀血未尽，外邪初感，均有用参之诫，是以补之无功耳。遂用解表散瘀之剂，三四服后，热除胸爽。然倦怠如故，曰：参、 之用，此其时矣。

　　而袁惩噎废食，因循勿与。越至四五日，忽舌喑不语，或用茯神、枣仁，或用南、半、姜、橘，或用芩、连，皆不效。复延治，察其神情，虽不能语，然每对食物，辄注目以视，得食则神稍旺，更衣则神即疲，且脉空而大。经云：脾之脉，连舌本，散舌下。心之别脉系舌本。今火土两虚，医药杂乱。经又云：言而微，终日乃复言者，此夺气也。况经月不语乎，不惟用参，且应用附矣。服五六日，诸症悉愈。夫病机者，间不容发，有昨宜用攻，而今宜用补，旦宜用热，而夕宜用凉，惟视其机之所在，以法合病耳。故是症也，不用补之害，与骤补之害，同失其机甚矣，机之难也。

　　卷二十五·产后

　　病乳

　　薛立斋治一妇，产后劳役，忽乳汁如涌，昏昧吐痰，此阳气虚而厥也，灌以独参汤而苏，更以十全大补汤，数剂而安。若妇人气血方盛，乳房作胀，或无儿饮，胀痛憎寒发热，用麦芽二三两，炒熟，水煎服，立消。其耗散气血如此，何脾胃虚弱，饮食不消方中，多用之邪。

　　张隐庵治一妇，产后乳上发痈，肿胀将半月，周身如针刺，饮食不进。诊之，六脉沉紧有力，左乳则肿连胸胁，用麻黄、葛根、荆芥、防风、杏仁、甘草、石膏，温服取汗遂愈。《金匮》云：产后妇人喜中风。经云：开阖不得，寒气从之，荣气不从，逆于肉理，乃生痈肿。此系风寒内壅，火热内闭，荣卫不调所致。众以凉药治热，不知开阖之故。今毛窍一开，气机旋转，荣卫流行，而肿痛解矣。经云：食气入胃，散精于肝。病属阳明厥阴二经，是以饮食不进。今经气疏通，自能食矣。孰谓疡医可不知经乎？薛立斋治一妇人，产次子而无乳，服下乳药，但作胀。曰：人乳气血所化，今胀而无乳，是气血竭而津液亡也，当补其气血，自然有乳。乃与八珍汤，倍参、术，少加肉桂，二十余剂，乳遂生。后因劳役复竭，夫其初产有乳，再产而无，其气血只给一产耳，其衰可知。

　　王肯堂治一娠妇，患乳肿不散。八月，用火针取脓，用十全大补汤，外敷铁箍散不效，反加喘闷。九月，产一女，溃势愈大，两乳旁烂尽，延及胸腋，脓水稠粘，出脓六七升，略无敛势。十一月，乃用解毒和中平剂，外渗生肌散、龙骨、寒水石等，脓出不止，流溅所及，即肿泡溃脓，两旁紫黑，疮口十数，胸前胁下皆肿痛，不可动侧，其势可畏。此产后毒瓦斯乘虚而炽，令服黄 解毒，归、参和血生血为臣，升麻、葛根、漏芦为足阳明本经药，连翘、防风散结疏经，蒌仁、蒡子解毒去肿，角刺引脓，白芷排脓长肌，川芎、桂、炒黄柏为引，每剂入酒一杯，送白玉霜丸，疏脓解毒。时脓水稠粘，不可遽用收涩之剂，理宜追之，乃制青霞散外糁。明日脓水顿稀，痛定秽减，始有向安之势。至正月，皆生新肉，有紫肿处，俱用葱熨法，随手消散。但近胁足少阳分尚未敛，乃加柴胡一钱，青皮三分，及倍川芎。脓水将净，即用搜脓散糁之。元宵后，遂全安。凡治痈疽，须审经络部分，今所患正在足阳明之分，少侵足少阳经分，俗医不复省别，一概用药，药无向导，终归罔功，甚可叹也。（是症得生，全在脓水稠粘，其人必能食，故可治也。）

