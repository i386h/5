<!-- { "loadSidebar": true } -->
　　按：乳病全是肝火上逆入胃，大络不降而成，即肝木侮胃之病。近治鲍渌饮夫人，素有血虚肝病，忽一日，憎寒壮热，头痛口苦，乳肿痛不堪，熨吮俱无效，予用生地、杞子、当归各五钱，麦冬、蒌仁各二钱，丹皮、赤芍各一钱五分，地丁、银花各三钱，二剂即愈。凡用此方最效者，不可枚举矣。

　　朱丹溪治一妇人，产后患乳痈，用香白芷、连翘、甘草节、当归、赤芍、青皮、荆芥穗各半两，贝母、花粉、桔梗各一钱，栝蒌半个，作一帖水煎，半饥半饱服，细细呷之。有热加柴胡、黄芩，忌酒肉椒料。敷药用南星、寒水石、皂角、白芷、川贝、草乌、大黄，七味为膏，醋调，鹅翎扫敷肿痛效。（《治法》。）

　　陈良甫曰：余荆布因产前食素，得痰瘦弱，产后乳脉不行，已七十日，服诸药无效，婴儿甚苦。偶有人送赤豆一斗，遂如常煮赤豆粥食之，当夜乳脉通行。因阅本草，赤小豆能通奶乳，谩载之。

　　王洪绪曰：产后两乳伸长，情势如鸡肠，垂过小腹，痛难刻忍，此名乳悬，急用芎、归各一斤，内取各四两，水煎时服。以所余斤半，于产妇面前放一棹，下放火炉，将芎、归入炉慢烧，令妇伏于棹上，口鼻及乳皆吸烟气，便可缩上。如未愈，取蓖麻子一粒，冰水磨涂，一缩即洗去。但用此药，恐异日再产，必复发不救。

　　故膏药不可以蓖麻煎入，倘贴孕婢下体疮疖，即致小产，再贴即致命。巴豆、蓖麻之害如此，不可轻用也。（何廉访郡伯云：此症以女人臭裹脚布扎敷即收上。曾用有效，亦古方也。）

　　卷二十五·产后

　　腰胁痛

　　薛立斋治一产妇，腰痛腹胀，善噫，诸药皆呕，薛以为脾虚弱，用白术一味炒黄，每剂一两，米泔浸，时饮匙许，四剂后渐安，服百余剂而愈。

　　一产妇因怒，两胁胀痛，吐血甚多，发热恶寒，胸胁胀痛。此气血俱虚，用八珍汤加柴胡、丹皮、炮姜而血顿止，又用十全大补汤而寒热退。此病非用姜辛温，助脾肺以行药势，不惟无以施其功，而反补其胀耳。（雄按：亦须参之以脉，始可用也。）

　　王时亨室，产后腰间肿痛，两胁尤甚。此由瘀血滞于经络而然也，不早治，必作骨疽，遂与桃仁汤，二剂稍愈。更用没药丸数剂而痊。亦有恶血未尽，脐腹刺痛，或流注于四肢，或注股内，疼如锥刺；或两股肿痛，此由冷热不调；或思虑动作，气所壅遏，血蓄经络而然。宜没药丸治之。亦有经血不行而肿痛者，宜当归丸治之。凡恶血停滞，为患匪轻，治之稍缓，则流注以为骨疽，多致不救。

　　卷二十五·产后

　　腹痛

　　衍义治一妇人，产当寒月，脐腹胀满，痛不可按，百治不效。或作瘀血，将用抵当汤。曰：非其治也，此脾虚寒，邪客于子门也。以羊肉四两，当归、川芎、陈皮各五钱，姜一两，煎服，二三次而安。

　　周慎斋治一产妇，腹胀痛，服败血去瘀之药，致小腹胀痛，硬入大腹，用姜、桂、吴茱萸、荜茇，数剂而愈。（同上。）

　　一产妇患小腹痛，或作呕，或昏愦，此脾气虚寒，用人参理中汤渐愈。又以补中益气汤加茯苓、半夏全愈。

　　后复作痛而兼喘，仍用补中益气汤，培补脾肺而遂瘥。（《良方》。）

　　一产妇小腹作痛，小便不利，内热晡热，形体倦怠，用加味逍遥散以清肝火，生肝血，用补中益气汤补脾胃，升阳气而痊。（同上。）

　　朱丹溪治冯宅妇，产后发热，腹中痛，有块，自汗恶寒，曾服黑神散，用白术、白芍各三钱，滑石五钱，黄芩、丹皮各二钱五分，人参、川芎、归尾、陈皮、荆芥、干姜各一钱，甘草些须。

　　薛立斋治一妇，产后小腹作痛有块，脉芤而涩，以四物加元胡、红花、桃仁、牛膝、木香，治之而愈。

　　周于文母，产后月余，腹中作痛不已，甚至恶心不食，恶寒发热，服药不效。有人教用荔枝四两，连核壳烧灰存性，称准四两，好酒煎服。或作几次服下，亦无不可。按此系平阳事也。其地产后每食老姜汤，或服姜醋，以其山水寒冷故也。如少饮，则为患不小。（雄按：此不独东瓯为然，而广东尤盛，亦习俗使然耳。贫苦之家，或无大害，席丰履浓者，多伤损而死，不悟也。）

　　卷二十五·产后

　　浮肿

　　薛立斋治一产妇，饮食少思，服消导之剂，四肢浮肿。薛谓中气不足，朝用补中益气汤，夕用六君子汤而愈。后因怒腹胀，误服沉香化气丸，吐泻不止，饮食不进，小便不利，肚腹四肢浮肿，用《金匮》加减肾气丸而愈。

　　一产妇泄泻，四肢面目浮肿，喘促恶寒，此脾气虚寒，用六君子加姜而泄泻愈。又用补中益气而脾胃健。

　　杜壬治一妇，产后，忽患浮肿，众作水气治不效。曰：水气必咳嗽，小便不利，今便利而不作嗽，独手足寒，乃血脏虚寒，气塞不通，故生浮肿也。治宜益和血气，后服丹皮散愈。

　　张子和治曹典史妻，产后，忧恚抱气，浑身肿，绕阴器皆肿，（肝经所络。）大小便如常，其脉浮而大，此风水肿也。先以齑水潦其痰，以火助之发汗。次以舟车丸、浚川散泻数行。后四五日，方用苦剂涌讫，用舟车丸、通经散行十余行。又六日，舟车、浚川复下之。末后用水煮桃红丸四十余丸，不一月如故。前后涌者二，泻凡四，约百余行。当时议者以为倒布袋法耳，病再来则必死，不知此乃《内经》治郁之玄旨，但愈后慎房室等事。

　　况风水不同水，无复来之理。

　　卷二十五·产后

　　虚汗

　　薛立斋治一产妇，略闻音响，其汗如水而昏愦，诸药到口即呕。薛以为脾气虚败，用参、附末为细丸，时噙三五粒，随液咽下，乃渐加至钱许，却服参附汤而安。

　　一产妇盗汗不止，遂至废寐，神思疲甚，口干引饮。薛谓血虚有热，用当归补血汤以代茶。又以当归六黄汤，内黄芩、连、柏炒黑，倍加人参、五味子，二剂而愈。

　　缪仲淳治于中甫夫人，产后气喘，投以人参、苏木、麦冬各五钱，一剂愈。五日后，忽自汗，无间昼夜，畏闻响声，饮热茶汤即汗遍体，投以人参、黄 各五钱，加归身、生地，二剂不效，即令停药。金坛俗忌未弥月不得诊视，乃遍检方书，至《证治要诀》治汗门内，有凡服固表药不效者，法当补心。汗者，心之液也。洒然曰：是矣。病患素禀有火气，非不足也。产后阴血暴亡，故心无所养而病汗。亟以枣仁一两炒为君，生地、白芍、麦冬、五味、枸杞、牛膝、杜仲、归身、阿胶、牡蛎、龙眼肉，大剂与之。至三十二剂，罔效。于惧曰：得无不起乎？曰：非也，前投参、 不应，而遽止之者，以参、 为气分药，剂且大。其不应者，必与症不合也。兹得其症，复可惑乎。盖阴，血也，难成易亏者也，不可责效旦夕。乃投前剂，至四十二帖，忽得睡，汗渐收，睡愈熟。至四日夜，醒而霍然，颜色逾常，血足则色华也。

　　谓能于方中加炒焦黄连三五分，则数剂可愈。（雄按：还须去归身，效始速。）

　　冯楚瞻治一产妇，因头汗甚多延诊，余无他苦。诊之，虽洪而缓，曰：头汗过多，诸症谓之亡阳，然产后阴气太虚，正喜其亡阳与阴齐等，此薛氏之谓可勿药而愈也。病家疑之，别延一医，峻用参、 温补，遂暴注下泻，完谷不化。益认阳虚，重用参、附、炮姜，其泻愈甚。不数日，其肉尽削，精神困顿。复延诊，六脉洪弦甚数，此真阴竭矣，何能挽救？盖产后头汗乃阴虚，虚火上蒸，孤阳上迫，津液不能闭藏，误作阳虚，重加温补燥热之气，暴注下趋，而为完谷不化，乃火性急速，不及变化而出也。重以温热焚灼，势必穷极，尚何药之可救哉。（雄按：薛氏此言，不通已极。魏氏谓其不能养阴，余谓良由泥于产后宜温补，故不敢用壮水养阴之法也。）

　　案中正喜亡阳，与阴齐等，薛氏谓可勿药而愈，此正薛氏生平不能峻用养阴之缺处也。予尝过此症，以重剂生熟地、白芍、杞子、麦冬、枣仁，察其有火则少加芩、连，不过二三剂愈矣。冯君论此症虽了了而不与药，使病家属之庸手而败，亦守而未化之过也。（何尝了了，不过习于温补，遇此等症便茫然无所措手耳。）

　　卷二十五·产后

　　虚损

　　雄按：此证最多，何以仅采温补数案？薛立斋治大尹俞君之内，产后发热晡热，吐血便血，兼盗汗小便频，胸胁胀痛，肚腹痞闷，此诸脏虚损也，症当固本为善。自恃知医，用降火之剂，更加泻利肠鸣，呕吐不食，腹痛足冷，始信薛言。诊其脉，或浮洪，或沉细，或如无。（大虚之脉类多如此。）其面或青黄，或赤白，此虚寒假热之状。时虽仲夏，当舍时从症，先用六君子加炮姜、肉桂，数剂胃气渐复，诸症渐退。更佐以十全大补汤，半载全愈。

　　儒者杨敬之内人，患症同前，但唾痰涎，或用温补化痰之剂不应，面色黧黑，两尺浮大，按之微细。此因命门火衰，不能生脾土，脾土不能生诸脏而为患也，用八味丸补土之母而痊。

　　一妇人产后血竭，朝寒暮热，肚腹作胀而痛，按之不痛。以为血气俱虚，用八珍之类治，更加发热烦躁。

　　仍用当归补血汤，热躁渐止。用八珍、麦冬、五味子，气血渐复。

　　一产妇朝寒多热，或不时寒热，久不愈，用六君、补中益气兼服，百余帖而安。

　　沈尧封治邹氏妇，产后便泄，用参附温补未效。新城吴敬一诊云：虚寒而兼下陷，用补中益气加熟地、茯苓、桂、附，应手取效。以是观之，方论内言下虚而不可升提，不尽然也。

　　陆氏妇产后发疹，细而成粒，不稀不密，用荆芥、蝉蜕、鼠粘等药，一剂头面俱透。越一日，渐有回意，忽大便溏泄数次，觉神气不宁。问其所苦，曰热曰渴，语言皆如抖出，脉虚细数，有七至。沈师金大文诊之曰：此阳脱症也，属少阴。用生附子三钱，水洗略浸，切片焙，水炒米色，炮干姜八分，炒甘草一钱，炒白芍一钱五分，水煎冲童便一调羹，青鱼胆汁四小茶匙，（因无猪胆，故以此代之。）服毕即睡，觉来热渴俱除。续用黄 建中汤加丹参、苏木，二剂而安。

　　产后恶血不行，余血渗入大肠，洞泄不禁，或下青黑物，的奇散极验。荆芥大者四五穗，于盏内燃火，烧成灰，不得犯油火，入麝香少许，研匀，沸汤一两，呷调下。此药虽微，能愈大病，慎勿忽视。又《千金》胶蜡汤，治产后利，黄蜡二棋子大，阿胶二钱，当归二钱半，黄连三钱，黄柏一钱，陈米半升煎汤，煎药服。

