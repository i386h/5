<!-- { "loadSidebar": true } -->
　　裴兆期治一妇，产后发热不止，汗多语错，六脉洪大而虚，六昼夜不合眼，一合眼则飘飘如入云中，投以参、 、归、术、丹皮、童便及炒黑干姜之类不验，反增头眩耳鸣，恶心嘈杂，欲呕不呕。裴翻然曰：此非气血大亏，乃痰涎壅盛也。更方用半夏三钱，天麻二钱，茯苓、橘红、白蔻仁、浓朴、黄连、枳实各一钱，竹茹三钱，铁锈水煎服，二剂气爽神清，身凉脉静。继以人参大补丸，日进二服，以培胃中元气，月余全愈。

　　产后虚弱，豆腐浆一碗，冲入打散鸡子一枚，再加豆腐皮一张，龙眼肉十四枚，白沙糖一两，同滚透，五更空心服。产后失调，往往延成劳损，而贫户医药无赀，富家又每为药误，此方甘平和缓，补血滋阴，贫富皆宜，允为妙剂。

　　卷二十五·产后

　　惊悸

　　薛立斋治一产妇，惊悸二度，服琥珀地黄丸，《局方》地香散随效。再患服之，其症益甚，而脉浮大，按之如无，发热恶寒，此血气俱虚，薛用十全大补、加味归脾二汤各百余剂而愈。后遇惊恐劳怒复作，仍用前药而安。

　　吴孚先治王氏妇，产数日，恶露已尽，身体虚弱，遇回禄舁出，神惊散乱，身翩翩如在云端。专科用元明、红花等味，反增烦剧，汗泻交作，六脉虚弱如无。用六君子加黄 、炮姜、制附、枣仁、钩藤、龙骨、川断、五味，始服症减，继则神清。每日参一两或二两，二十剂而安。

　　高鼓峰治用晦室人，患产后惊悸。初起时，见筐中棉絮，念将所生儿入棉絮中，不几闷死，遂作惊恐忧患之状。后凡有所触，意中以为不耐，即忧患不止。或一端执想，数日才已，饮食不进，面少精采，服诸补心养血药无一效。高脉之曰：孩时得毋因齿病致大惊否？用晦向室人问之。曰：十岁时，果曾病齿，治齿者用刀钳之，几受惊而死，子何能识之也？解曰：脉法当如是耳，不精于象数钤法之学人，不能也。（此语不必。）少时以惊受损，伤其君火，心包气散，痰得留之。今产后火虚，痰因虚动，疾端见矣。夫心为君主，主明则下安，国乃大昌。故凡七情，皆由心起。今心虚甚，痰邪侵扰，思虑亦因之多变。况喜乐气之阳也，忧患惊恐气之阴也，阳虚则阴得乘之。又儿为其所爱，气虚痰入，则爱不得正，因爱而过为防护之惟恐不至，遂因而生忧矣。今先用归脾、养荣、八味等类，五十大剂，待其气血完备，然后攻之，病可得而去，而病不再发矣。（先补后攻法。）

　　如言治之果愈。

　　张路玉治汪督学媳，产后病虚无气，洒洒然如惊，时咳青黑结痰，欲咳则心中 大动，浑身麻木，心神不知所之，偶闻声响，则头面哄热微汗，神魂如飞越状，屡用补养之药罔效，虚羸转剧。诊之，脉浮微弦而芤，独左寸厥厥动摇，此必胎前先伤风热，坐草时并力过甚，痰血随气上逆，冲过膜膈而流入心包也。朝用异功散加童便 蛤粉，以清理痰气；夕用大剂独参汤，下来复丹，以搜涤痰积。盖痰在膈膜之上，非焰硝无以透之，血在膈膜之上，非五灵脂无以浚之，然非藉人参相反之性，不能激之使出也。服数日，神识渐宁，形神渐旺，改用归脾汤加龙齿、沉香，调理而安。

　　薛立斋治一产妇，恶露淋沥，体倦面黄，食少恶寒，朝夜不寐，惊悸汗出，此脾经虚热，用加味归脾汤而痊。后因怒，胁胀作呕，食少，用六君加柴胡，治之而痊。

　　缪仲淳治王六媳乃正，产后惊悸，闻声辄死，非用力抱持，则虚烦欲绝，如是累月。曰：此心脾肝三经俱虚也。用人参、枣仁、茯神、远志、白芍、石斛、甘草、麦冬、五味、丹砂为丸，以龙眼汤吞，弥月而愈。

　　卷二十五·产后

　　颠狂

　　薛立斋治一产妇，患颠狂，或用大泽兰汤而愈。后又怔忡妄言，其痰甚多，用茯神散，补其心虚，顿愈。

　　又用八珍散加远志、茯神养其气，遂瘥。

　　一产妇亦患此，用化痰安神等药，病益甚，神思消铄。薛以为心脾气血不足，用大剂参、术、芎、归、茯神、枣仁，四斤余而安。乃以归脾汤，五十帖而愈。

　　一产妇形体甚倦，时发谵语，用柏子仁散稍愈，又用加味归脾汤而愈。又因怒，狂言胁痛，小便下血，用加味逍遥散以清肝火，养肝血，顿瘥，又佐以加味归脾汤而安。

　　魏玉横治一妇，产后数日，日晡壮热，大汗，狂言妄语，不可禁制，晨则了了。诊之，六脉弦长，不便不食，此临盆去血过多，肝失其养，燥而生火，遂入胃之大络，非如败血上冲之候也。（若属败血，则昼夜热狂矣。）

　　与熟地、甘杞子各一两，麦冬五钱，一剂减，二剂瘥。

　　丁润兄室，素有吞酸症，孕八九月，心腹大痛，时时眩晕欲绝，与大益气汤，十余帖全愈。临盆胞水先去三日而复产，自汗谵妄，专科与炮姜、附子数帖，遂发狂耳聋。更医以茯苓、车前、半夏、浮麦等，多帖无效。

　　诊时已弥月，脉弦急如蛇行，此精血皆夺之候，亟与地黄、杞子、麦冬、沙参，一帖脉稍和，症稍减。仍召前医，谓不必服汤剂矣，与丸子令服二三日，发厥而终。此与前症大同，一生一死，谓非误治可乎。

　　缪仲淳治张璇浦乃正，产六朝，发狂，持刀杀人，阴血暴崩，肝火炎故也。令先饮童便一瓯，少止。再服龙齿、泽兰、生地、归身、半夏、牛膝、茯神、远志、枣仁大剂，仍加童便，顿服而止。

　　施笠泽治庠友唐仲宣乃正，产后惊悸恍惚，语言错乱。此产后心虚，败血停积，上干包络，致病若此。先用佛手散加石菖蒲、五灵脂、刘寄奴、姜黄等药，以除败血，后以归脾调理而愈。至明年五月复产，复病前症，遍延诸医，施仍书前方。一医讶曰：寄奴、蒲黄等药，从何来邪？仲宣疑不复用。至是冬，施偶同李士材过大洪桥，忽遇仲宣，喜而迎曰：内人自乳子后，或歌曲嗔笑，狂妄不常，向服安神清心之剂不效，夜来几自缢矣，今偶值二子，岂天赐邪，幸为诊之。遂偕往诊之，六脉沉涩，曰：瘀血挟痰，久且益坚，非前药所能疗。用归尾、桃仁煎汤，下滚痰丸二服，每服三钱，下去恶物，复用镇惊镇肝调理而愈。

　　冯楚瞻治一产妇，后两月，忽患颠疾，久不愈，或连日不食，或一食倍进，或数日不寐，或间宿不寤，脉乍洪乍小，左寸两尺常弱，消痰镇心俱不效。夫诸躁狂扰，火之病也；二阴一阳，火之原也；主智闭藏，肾之用也；产后未久，少阴虚也。以八味加牛膝、五味，大剂冷服。其所食鸭肉、猪肘，入肉桂同煮，调治数日，乃一日稍轻，一日如故。此心脾亦不足，脾主信而为病也。朝服加味人参汤，夕服归脾汤去黄 、木香，加白芍、麦冬、五味、肉桂，服后渐安，月余全愈。

　　卷二十五·产后

　　见鬼

　　薛立斋治一产妇，乍见鬼神。或用调经散益甚，痰涎上涌，朝寒暮热。乃朝用八珍散，夕用加味归脾汤，各五十余剂而愈。

　　盛用敬治金棠妻，半产，病数月，日厥者数次，见鬼自顶而出，自口而入。或曰：脉涩而弦，血少有痰，鬼自顶门出，此元神出也。出而不进者死，出而复入可活也。药之，去痰碗许，寻愈。（《吴江县志》。用敬，即启东之孙。）

　　按：半产亦多气血两亏，与正产同治。

　　陈良甫治五羊洪运使天锡子舍孺人，产后语言颠倒，言语不已，如有神灵，服诸药无效。召诊之，六脉和平，以夺命散两服而愈。

　　沈尧封曰：产后发狂谵语，恶露不来者，是血瘀，宜无极丸。恶露仍通者，是痰迷，宜六神汤：半夏曲、橘红、胆星、石菖蒲、茯神、旋复花各一钱，水煎服。一成衣妇，产后半月余，发狂，打骂不休，其夫锁之磨上，余附无极丸六钱，分两服酒下，服毕即愈。越四五日后发，又与六服，后不复发。一丁姓妇，产后神昏，谵语如狂，恶露仍通，赤不过多，医者议攻议补不一。金尚陶前辈后至，诊毕曰：待我用一平淡药，吃下去看。

　　遂疏六神汤方，一剂神气清，四剂霍然。甲戍春，钱香梅如君产后，微热痞闷，时时谵语，恶露不断，用理血药不应，改用六神汤四剂，病去如失。

　　产后喜笑不休，一老妪云：乃产后被侍者挟落腰子使然。用乌梅肉二个，煎汤服立效，嘉兴钱邻哉曾目睹之。

　　卷二十六·痘证

　　诸家痘疮方论

　　读前人之书，当知其立言之意。苟读其书，而不知其意，求通于用，不可得也。痘疮之论，钱氏为详，历举源流经络，分明表里虚实，开陈其施治之法，而又证以论辨之言，深得着书垂教之体。学人读而用之，如求方圆于规矩，较平直于准绳，引而伸之，触类而长之，可为无穷之应用也。今人不知致病之因，不求立方之意，仓猝之际，据症检方，漫尔一试，设有不应，并其书而废之，不思之甚也。近因《局方》之教久行，《素问》之学不讲，抱疾谈医者，类皆喜热恶寒，喜补而恶解利。忽得陈氏方论，皆燥热补剂，其辞确文简，欢然用之，翕然信之，遂以为钱氏不及陈氏远矣。或曰：子以为陈氏方不足欤？曰：陈氏方诚一偏之论，然亦可谓善求病情者矣。其意大率归重太阴一经。盖以手太阴属肺，主皮毛，足太阴属脾，主肌肉。肺金恶寒而易于感，脾土恶湿而无物不受。观其用丁香、官桂，所以治肺之寒也；用附、术、半夏，所以治脾之湿也。使其肺果有寒，脾果有湿而兼有虚，量而与之，中病即止，何伤之有哉？今也不然，徒见其疮之出迟者，身热者，泄泻者，惊悸者，气急者，渴而思饮者，不问寒热虚实，率投木香、异功等散，间有偶中，随手获效。设或误投，祸不旋踵。

　　何者？古人用药制方，有向导，有监制，有辅佐，有因用。钱氏方固未尝废细辛、丁香、白术、参、 ，率有监制辅佐之药，不专务于温补也。然其用寒冷者多，而于辅助一法，略开端绪，未曾深及。痴人之前，不可说梦，钱氏之虑至矣。亦将以候达者，扩充广而用之。虽渴者用温药，痒塌者用补药，自陈氏发之，回出前辈。然其多用桂、附、丁香等燥热，恐未为适中也。何者？桂、附、丁香辈，当有寒而虚者，固是的当。虚而未必寒者，其为害当何如？陈氏立方之时，必有夹寒而痘疮者，其用燥热补之，固其宜也。今未夹寒而用一偏之方，宁不过于热乎？予尝会诸家之粹，求其意而用之，实未敢据其成方也。

　　王节斋曰：近时小儿痘疮，多用陈文中木香异功散，殊不知彼时立方，时为运气在寒水司天，时令又值严冬大寒，为因寒郁遏，痘疮不红绽，故用辛热之剂发之。今人不分时令寒热，一概施治，误人多矣。

