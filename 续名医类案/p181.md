<!-- { "loadSidebar": true } -->
　　施季泉治臧玉涵次郎，年十六，因新婚兼酒食，忽感痘，咸以为不可治。至八日，浆清寒战，切牙谵语，神思恍惚，咸欲进保元汤大补之。施季泉以为不然，改用犀角地黄汤，得愈。脱痂后，呕吐，大便燥结，淹延一年。缪仲淳视其舌有裂纹，曰：必当时未曾解阳明之毒，故有是症。以石膏一两，人参一两，麦冬五钱，枇杷叶、橘红、竹茹、童便为佐，一剂即安。再剂，膈中如冷物隔定。只以人参投之，服两许，即索粥食，晚得大便，夙疾顿愈。（《广笔记》。）

　　孙生东治郑黄门子痘，血热大盛，初起即以犀角地黄汤治之，不效。至用白芍八钱，一泄毒解，徐补收功。

　　（同上。）

　　家弟元着，一发热即谵语，唇肿齿黑，痘欲出不出，医者以为发斑伤寒也。延仲淳，季泉不至，予曰：事急矣。以生地八钱，白芍五钱，苓、连各二钱，稍加发药，日三剂，势稍定，痘渐次而出。又减地黄、白芍之半，复于助浆药中，兼清凉之剂。九十朝，浆始足，卒伤一目，靥后，方大便，此真血热也。若重用解毒，轻于补剂，则目亦可以不眇矣。（同上。）

　　黄绮云治一儿初痘，血热甚，用生地三两，煎浓汁频饮，其痘紫立转红色。（同上。）

　　一儿痘毒盛，又遇火令，用白花地丁汁，和淡白酒少许，服之立解。

　　一儿痘稠密绽突，但色紫暗，壮热烦渴，谵语，目赤便秘，乃毒火亢极也。以四顺清凉饮加大黄六钱，微利二度，其势稍减。再剂服之，又利二次，病去其半。再以前方加人参三钱，前症悉平，色见淡白，精神疲倦。

　　邪虽去而正气不足，宜大补之，又以保元汤加芎、归、芍、术而愈。

　　一儿痘出夏月，起胀而干红，壮热烦渴，舌燥不眠，溺赤，此内外热极也。以黄连解毒汤合化斑汤而愈。

　　一儿痘值六月，六朝，痘痛烦渴，气急便秘，乃心肺实热也。恣与凉水梨汁饮之，前症悉平。

　　一儿痘出，匀朗绽突，但枯燥而不肥泽，皮肤皱揭，皆属于燥。经曰：燥胜则干。治以养血清金润燥之剂，又保元合四物加麦冬，治之而愈。

　　万密斋治邹氏之子，五岁出痘。或以保元汤，热益甚。或以为险。曰：此顺症也，期十八日安，不须服药。

　　盖痘不可以日期算，出已尽，发已透，脓已满，而后收靥可期也。今痘出而热转盛者，出未尽也。由服保元汤犯实实之戒，故令出迟，靥亦迟也。夫善攻不如善守，无他症，何以药为？已而果愈。

　　万子妇患痘，大热大渴，眼红唇裂，自利清水，妄见妄语，循衣摸床，遍身红斑如蚊迹，皆逆症也。此毒在三焦，表里俱热，非大发大下之剂，不可救也。乃以通圣散全料，大剂与之，一服而前症悉去，痘出甚密。

　　复用十全大补汤去桂加防风、连翘、银花、桔梗，调理而愈。其痘自下收起，亦奇事也。

　　一小儿痘后发热，大小便难，疮瘢带赤。或言虚，欲用保元汤。曰：不可，此实热也，因食辛热之物得之。

　　果因食鸡而得，以三黄丸而愈。

　　卷二十七

　　诸热

　　徐仲光治一儿痘后，午余发热，脸赤色，谵妄狂颠，乃火从虚发也，以保元汤加归、芎、川连而愈。

　　一儿痘后，身热减食，面黄肌瘦，右脉沉滑。虽系内伤，而脾胃则虚，宜先调而后消之，六君子加山楂、青皮而愈。

　　一儿痘痂后能食便秘，身热口渴，乃胃有蕴热也，迟则变生。三黄丸、清胃汤，利之而愈。

　　一儿痘后，夏令痞满燥热，用巴豆下之，心痞少解，燥肠腹痛，利下如烂鱼脑，强食即呕，痞嗳不已，足肘痛，舌赤溺涩，此乃伤元气，热药又伤之，阴亡而阳独存也。

　　一痘后伤食，过用克伐，致面黄少食，午后潮热，用清热剂，更加泄泻。此中气不足，用六君、补中益气即愈。

　　一痘后身热烦躁，面红唇赤，惊掣，此热伤风也。由于衣被太暖，或近火，积温成热，热极生风。以犀角地黄汤合导赤散而愈。

　　万密斋治徐氏子，痘后发热。或用小柴胡汤、竹叶汤、黄连解毒汤，皆不效。乃与保元汤加当归、炒黑干姜，一服热去。

　　费建中治沈氏女，周岁，身热如焚，汗出如雨，两目彷徨，如畏刀锯，以大黄四分，黄连三分，石膏二钱，佐以青皮、木通、山楂、丹皮、蝉蜕，连二剂。次日，神色定，放标数点，磊落分明。又二剂，热和神爽，稀疏颇润。更以中和之剂，八日愈。

　　吴桥治汪一龙，幼而患痘，方七日，痘多而不起，四肢皆凉，痘色如浮萍，干红枯紫，渴甚，啜茶水，日数十升，水泻不禁。诸医皆以为寒也，递以木香异功散、独参汤补之，既而下结血数枚，诸医辞去。桥至，则以为火症，众皆不然。皆曰：身凉饮水多，且水泻不止，即有热，无伤也。桥曰：水泻者，挟热也；身凉者，热厥也。视其口，则舌有红斑一，黑斑三。语众曰：此非热而何？遂大寒凉之剂投之，一服得寐而渴止。诘朝四服，痘色微红有神，九日而起。（《太函集》。）

　　卷二十七

　　汗

　　徐仲光治一儿，痘浆足，盗汗，此阴虚也。用保元汤加浮小麦，治之而愈。

　　一痘后盗汗，肌瘦烦躁，此阳虚也。补中益气汤倍 ，加麦冬而愈。

　　卷二十七

　　中暑

　　曾世荣治衡阳侯自牧次子，五岁，盛夏泄泻，面垢烦渴，耳尻冷，惊悸。诊其心肝脉浮而洪大，脾肺脉虚而细数。曰：面垢渴泻，脉虚细数者，此中暑也。惊悸发热，耳尻俱冷，肝心脉洪大者，此痘疮欲出也。先服黄连香薷散，解利暑毒，续投陈氏异功散，再加附子，与之实脾。二日泻止，三日疮见，不旬余而全功，此隆暑用附子之效也。（《幼幼心书》。）

　　费建中治钟氏小女痘，值炎天受暑，烦扰非常，壮热如焚，痘色干红，累日不起，渴思井水，仅与碗许，便觉爽朗，求之不止，竟饮及二斗，通身微汗，神怡始快，痘顿起，色亦红活，终以清火解毒收功。

　　卷二十七

　　渴

　　徐仲光治一痘，浆足，渐苍老，宜静以养之。有谓脾主结痂，用异功散加山药、白芍，喘渴身热。此实症而用补剂，内外皆热也，治以宽中汤。又口龈发疳，以清火解毒汤而愈。

　　一痘八朝浆满，身热而渴，咳有痰涎，火盛津液涸也，用白虎汤而愈。

　　一痘起胀，烦渴不已，寒之不寒，是无水也。宜壮水之主，以制阳光，六味地黄丸料加麦冬、五味，多服而愈。

　　一人十九岁痘，六朝匀朗绽突，淡白少神，渴甚不已，此虚弱而津液竭。以人参二两，麦冬五钱，水煎渐服。又以补中益气汤加枸杞二剂，保元汤加冬、芍、归、杞。九朝，浆足渴止，用人参一斤而愈。

　　一痘起胀，干红焦紫，根窠坚实，便结烦渴，用黄连解毒汤而愈。

　　一痘六日起胀，形色顺，不食引饮，此胃弱也，调脾内托散治之即愈。亦有毒壅而不食引饮者，不可不辨。

　　徐仲光治一痘，八日浆半足，热甚引饮。有用保元汤，而烦渴益甚。余当倍加人参，用人参二两，麦冬两半，煎成频饮而渴止。此渴甚药轻，不能生津以自救也。

　　一痘九日，空壳无浆，根血干红，壮热口渴，与保元汤而渴愈甚。此肾水枯涸，不能生火。宜壮水之主，六味地黄丸料加人参、当归、知母、麦冬、枸杞子、菟丝子而愈。

　　一新婚后出痘，燥热而渴，与冷冻饮料即睡，醒则复索饮不已。时大冷大寒，此亦肾水涸，不能制火，乃孤阳绝阴。后虽行浆，二三日而卒，无阴则阳无以化，正谓此也。（雄按：何以不投甘寒壮水之剂？）

　　一新婚后出痘，燥热引饮，亦宜壮水制火，用八味地黄丸料加人参、麦冬、五味子，又用补中益气汤，而渴止热减。

　　一痘七朝潮热，口渴自利，下臭秽陈积，此脾胃热蒸而下也，虽虚而无寒，以保元汤固中之剂而愈。若用燥热之剂，如木香散，祸不旋踵。

　　一痘浆期，壮热烦渴，舌干口燥。或疑津液不足，与保元汤加麦冬而热渴愈甚，痘色焦紫。此症本热而衣被火炉过暖，用补反助其热。宜清凉，以黄连解毒汤加牛蒡而愈。

　　一痘后热渴能食，便秘溺赤，咽干口燥，此心胃二经受邪也，用白虎汤而愈。

　　一痘后口干舌燥，咽干，食少便调，此脾胃虚，津液不足也。用参苓白术散及参、冬、甘、术、升、葛、麦冬、花粉、五味、粳米而愈。

　　一痘后口渴食少、小便数，此食伤胃气，津液不生，故渴而溺数也。用补中益气汤加麦冬、五味而愈。

　　一痘黑陷黄色，不食，性好饮酒，顺其性与饮，红绽而愈。

　　一冬月出痘，顶陷紫黑，饮食药饵俱不用，以当归浸酒与之，而痘起胀收功。

　　一痘火毒闭而形若死，移弃外庭，遇豪雨而苏，此以水制其火也。

　　一险痘热壅，索饮不已，连与井水数升，渴止而痘起。

　　万密斋治邹氏子痘，养脓时，大渴不止。议用人参麦冬散，彼即根据本方修合。曰：疮太甚，津液不足之症，白术燥津液，茯苓渗津液，皆所禁也。乃以本方去茯苓、白术，加升麻、生地、花粉、知母、淡竹叶，一服渴止。

　　万氏子痘，养脓时，大渴不止，即用前加减方，作大剂代汤饮之，一帖而止。

　　卷二十七

　　痛

　　一痘半出，遍身作痛，乃热毒壅滞，未尽外出故也。活命饮加蝉蜕而愈。

　　一痘浆足而痛不止，此诸痛为实也。用白芷、陈皮、甘草、牛蒡、连翘、山楂而愈。

　　一痘六七日痛不止，此毒未化，郁而作痛也。非虚非实，不须治之，俟毒从脓化，其痛自止。

　　卷二十七

　　痒

　　徐仲光治一痘，初起作痒，风寒外滞也。升麻葛根汤，焙荆芥穗熨而愈。

　　一痘起胀淡白，神少，泄泻口渴而痒，此脾胃气虚也。补中益气汤去归，加桂、附、糯米而愈。

　　一痘成浆痒破，是卫气暴泻，津液不荣。幸能食便润，四君子汤加芎、芍、橘，复肿灌成痂而愈。

　　一痘成浆，痒破溃烂，乃湿火并至也，调脾渗湿而愈。

　　一痘九日，浆清作痒，大补气血而愈。

　　一痘见七日至十三日痒塌，木香散加丁、桂，固表里而愈。

