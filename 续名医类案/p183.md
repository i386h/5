<!-- { "loadSidebar": true } -->
　　万密斋曰：里中林霄，年二十余染痘，初发热，小便下血。予闻之曰：不可为矣。或问故。曰：乙未春，祁水桃村坳徐氏，出痘死者十八人，皆小便血也。霄越三月殒。

　　卷二十七

　　伤食

　　万密斋治李氏女痘，脓成将靥，忽腹胀且痛，气喘呻吟。曰：疮既胖壮，脓又饱满，其脉弦滑，此非痘毒，乃伤食也。询之，因食鸡肉、糯米饭。曰：宜急下之。或谓痘疮首尾不可下，恐虚其里，不靥也。曰：病不执方，药贵对症，有是病则有是药，下之无妨。遂以原物作汤，吞丁香脾积丸，得利而安。

　　金氏子，痘成脓时，忽腹胀作痛，气喘烦闷，其痘光壮饱满，非毒也，必曾伤食。果因面食过饱，亦用前方法，得利病稍定。再用钱氏异功散加青皮、山楂，一服愈。

　　费建中治严孝廉子，六岁，丙戌仲夏见痘，干红色涩，顶陷不松，身热如烙，烦躁不宁。按其腹膈愁痛，口嗳腐气。此毒火内伏，中宫停滞也。以大黄二钱，青皮钱许，蝉蜕、荆芥、赤芍、红花、地丁，用山楂一两，煎汤代水，连二剂，下宿物甚多，痘顿起，色 赤。前方加黄连、生地，渐放白成浆。第热未和，前方服至十二朝，始收功。

　　费建中子二岁，孟夏见痘，壮热昏迷，干红稠密，然得分珠，亦不脚塌。至三日，绝无起势，气粗烦闷，转矢气，极臭。因痘前食一苎头圆子重，以枳实、山楂、桔梗、前胡、广皮、麦芽、赤芍、蝉蜕、牛蒡，去结屎甚多，即起发红润，后虽甚密，幸获收功。

　　施氏子痘，始事者，极其升发，四日不起，狂烦叫喊至哑，目时上窜。视其根窠尚在，但稠密矾红，顶陷干滞，身反凉。按其胸膈手足皆起，诊其右手寸关，洪滑而实，此内积重而闭塞也。以枳实五钱，青皮、前胡各三钱，桔梗五分，佐以荆芥、蝉蜕，用山楂二两，煎汤代水，连夜进两头汁，次午又进一剂，下午去宿垢极多，犹有鸡肉未化者。将晚，又行一次，即顿然起发，神安，身大热，色未转，以得通达，火毒发见于外也。

　　改用凉血清解，色渐红活，浆渐肥脓而收功。

　　卷二十七

　　寒战切牙

　　（徐仲光所治痘症甚多，仁端录抄出此下皆其神效者也。载之。）

　　一痘，六日不起胀，寒战切牙，腹胀气急，用奇攻散、补中益气汤而愈。

　　一痘，初发热时，恶寒，身振动，此邪正交争，欲出不出也。用升麻葛根汤加人参、防风、桂枝、山甲，及补中益气汤，调理而愈。

　　一痘未出齐，而手足摇动，以异功散投之而更甚，此假寒实热，木气太过而兼火化也。宜平肝制火，升麻葛根汤加川芎、柴胡、防风而愈。

　　一痘发热时，切牙兼窜视，乃心热甚也，用升麻葛根汤合导赤散，服之而愈。

　　一痘发热时，闷瞀切牙，此肝热症也，羌活汤加葛、芍，服之而愈。

　　万密斋长孙，二岁，染痘发热，三日内，寒战似疟。其父泣曰：死矣。万笑曰：尔为医，救人病如篙工然，忽遇风浪，手足自乱，何以济人？此儿元气充盛，毒瓦斯微少，邪不胜正，作寒战而退，试观其痘必少也。果止五七粒，七日愈。

　　一儿初发热，便切牙戛戛有声，精神昏愦，此逆痘也，乃肾虚症。盖肾主骨，齿者骨之余，肾水不足，则毒火无制，火气煽动，故上下相戛有声，陈氏所谓槁者是也。果卒。

　　一儿痘甚密。曰：此儿脾胃素弱，当用补胃之剂，使血气旺而痘易成就也。不听，至成脓后，过期不靥，遍身溃烂，寒战切牙，失音悉具。曰：此战，乃遍身溃烂，坐卧艰难，不能自任，非鼓颔寒战也。切牙者，龈疮痒，相戛而鸣，非神昏斗齿也。失音者，欲得肉食不与之，日夜啼哭得之，非咽喉烂疮也。用调元汤加白芷、防风，暗入熟附一片，三剂而安。

　　卷二十七

　　寒折

　　徐仲光治一痘，五日，形色少神，腹胀喘急，肠鸣肢冷。或拟内伤者，或拟陷伏者，殊不知内伤者按必痛，陷伏者必烦闷。今便利安宁而虚鸣者，乃阴阳二气不和，伤冷之症，或服凉药也。经曰：中虚不足，则腹满肠鸣。以理中汤加木香、陈皮、官桂等，疏逐冷气，诸症悉平。又以补中益气汤，调理而愈。

　　一痘因春夏久雨，为寒湿之气所侵，不能起者，五苓散加苍术、防风，多服之佳，或平胃快斑汤。

　　松江黄绮云，疗徐氏儿痘，儿幼，遇冬月，痘不起，炽炭围炉，抱儿火边，以酒浆挹火，火气熏儿，痘立起发。（《广笔记》。）

　　费建中治朱氏子痘，稠密干红，或以色滞，便用清火兼升发，累日不起。见其鼻流清涕，身凉且静，时在春初，寒风凛凛，此热毒轻而感寒重，毒火为外邪所闭也。以温肌透毒散、陈皮、枳壳、荆芥，连二剂，身渐暖，顿起发。次日，鼻塞眼封，而痘发煌，身渐热，清解治毒，调理收功。

　　一儿痘稠密不松，眉愁，腹痛不寐，毒盛也。苍白干滞，涕吐稠粘，头温足冷，邪闭也。急疏风攻毒，四朝，体渐热，痘渐起，色渐红活。但筋脉时惕，以活血驱毒而愈。

　　一儿痘三日，目红鼻塞，喷涕甚浓，气粗热壮，痘甚稀，色滞干红，无甚内症，以荆芥穗、葛根、前胡、黄芩、牛蒡、木通、丹皮、蝉蜕、青皮、赤芍，三剂，起发沛然，六日肥绽，顺叙收功。

　　卷二十七

　　厥逆

　　徐仲光治一儿痘，四日，溏泄无度，四肢厥冷，痘点隐隐，其泻已旬日，此脾虚也。以附子理中汤数剂，泻减肢温。又以补中益气汤加肉果、官桂，泻止后，竟用补中益气汤调理而愈。

　　一儿痘九日，色灰白，溏泄，厥逆气惫，阴阳不相顺接，四肢为之厥冷也，用陈氏异功散而愈。

　　一儿痘过期不敛，便溏安静，四肢少温，但脾气不足，用参、附、芩、陈、甘、芍、山药、木香、肉果治之，破损不成痂而愈。

　　一儿痘七日，肢厥减食，乃血热而过服冷剂，以致冰伏也，保元汤加丁、桂、炮姜而愈。

　　一儿痘六朝，绽突焦紫，烦躁闷乱，喘促厥逆，乃阳毒陷伏，厥深热亦深也。以四顺饮，行二次，诸症悉平，又清解之而愈。

　　一儿痘四五日，毒已尽，形色无神，二便自利，四肢厥冷，腹胀发哕，里气虚弱也，稍迟则胃气脱矣。急以理中汤，连进二服，内气一暖，痘即发光红活，四肢温暖。又以补中益气汤加丁香，哕止而愈。

　　一儿痘靥后，自言手足冷，及按之而热，夜卧不安。经曰：外热而内冷者，脾弱也。内热而外冷者，胃弱也。夜卧不宁，脾阴不足也，用归脾汤而愈。

　　一儿痘后，手足厥冷，乃脾弱不能旁达四肢，用保元汤加当归、白芍、附子、炮姜而愈。

　　卷二十七

　　昏冒

　　万密斋治汪氏子，痘靥后，忽然闷绝，目闭口合，令作调元汤加麦冬，浓煎灌之，又与粥汤遂愈。此正气素弱，邪气方盛，壮火食气，气益弱矣。今邪气既退，正气将生，乃否极泰来之兆，所以戒勿扰乱，待其自苏。

　　人不知此，卒见闷绝，或呼唤抱持，神气一散，不救者多矣。或谓恐有余毒。曰：余毒有三，一曰疥，二曰痈，三曰目赤，未闻有昏瞀也。凡痘疮或出不尽，发不透，或空壳无水，或清水非脓，则有余毒。今起发胖壮，脓浆饱满，何余毒之有哉？

　　卷二十七

　　惊搐

　　徐仲光治一儿卒仆惊搐，苏而复作，此风寒壅毒也，红棉散治愈。一儿惊搐，误以惊药凉其心，痘不得出而死。

　　一儿初发热搐，以升麻葛根汤加天麻、钩藤、木通、蝉蜕、枳壳，痘出而愈。

　　一儿见点发搐，此心血虚而客邪，以四物汤加茯苓、远志、石菖蒲、枣仁、蝉蜕而愈。

　　一痘初点，惊搐不止，此心脾虚而血少，失治，十朝而卒。

　　一痘出二三日，惊搐，此毒不透，心经有邪，导赤散加蝉蜕、黄连、红花、天麻、钩藤、石菖蒲而愈。

　　一痘出未尽，惊搐，且溏泄肢冷，异功散四剂而愈。

　　一痘浆期，惊搐不止，安神养血丸而愈。

　　一痘后，惊搐吐泻，肢厥，目直痰鸣，此中气不足，补中益气汤为主，兼醒脾散、附子理中汤，下至圣保命丹而愈。

　　一痘后惊搐，气促痰喘，口开目直，二便闭涩，此类急惊，乃风邪有余症，宜清凉解散泻气，以天麻抱龙泻青丸治愈。

　　一痘后过食白果，惊搐痰壅，目直，腹胀喘急，此气滞生痰。甘草汤、姜汤，渐与服，得吐泻而愈，不可以风治之也。

　　卷二十七

　　烦躁

　　（以下皆徐仲光所治。）

　　一痘未出齐，色赤，壮热烦躁，清解之而益重，此反冰其毒也。宜升解之，升麻葛根汤加桂枝、牛蒡、紫草而愈。

　　一四朝顺痘，烦躁不食，毒未尽也。升麻葛根汤、补中益气汤而愈。

　　一顺痘，日夜啼哭不止，此不胜火炽刑金也，泻青散、导赤散加黄连而愈。

　　一痘少淡白，不易肥而烦躁，真气弱也，棉纸搓软，白芨膏封痘，服保元汤而愈。

　　一痘后夜卧不宁，此胃不和，而卫气不得入于阴也，四物汤加远志、枣仁、龙眼肉，及归脾汤而愈。

　　一痘后身热，午时烦躁，解毒清热而愈。

　　一痘六朝不起，干红烦躁，此毒壅也，过用保元汤，而反闷乱焦紫。乃以枳壳汤先解参、 之滞，犀角地黄汤加蝉、蒡、紫草，清其壅滞之热。七朝，痘色正。后以保元汤调理而愈。

　　万密斋治邱氏子，痘正作脓，瘙痒烦哭，其面磊落红绽，脓浆未熟，两颊先红干，皮肉木硬。曰：左颊属木，肝也，肝主血，藏魂。右颊属金，肺也，肺主气，藏魄。两颊木硬，气血不荣，魂魄不靖，所以烦哭也。

　　请药。曰：欲解其毒，则中气反伤，欲补其中，则邪火正盛，不可为也。是夕加烦而死。

　　卷二十七

　　谵妄

　　徐仲光治一痘起胀，色焦枯，谵语，此火亢极也，以退火回生丹、无比散，治之而愈。

　　一痘密浆，其色白，昏睡谵语，此血虚也，保元汤加归、地、芎、冬、茯苓、枣仁。

　　一痘后午余发睡，面赤谵语，此火从虚发也，保元汤加归、芍、川连。

　　万密斋治胡三溪子痘，时常以手自掩其面，身下缩，频呼曰：我怕，若有所见者。曰：逆痘也。经曰：肾败者失志，目中见鬼，死不治。钱氏曰：肾病则下窜，此痘发于肾，不可为也。果然。

　　一妇年二十余，发热五日，痘不出，常起摸床壁，昏不知人，口喃喃不休。曰：死症也。果然。

