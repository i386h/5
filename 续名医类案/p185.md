<!-- { "loadSidebar": true } -->
　　一痘溺赤，溏泄如糜。肠中热则泻黄如糜，此煎爆积热也。以五苓散加车前、黄连、神曲、麦茅、山楂而愈。

　　一痘后伤食伤暑而泻，四苓散合香藿饮加神曲、麦茅、山楂而愈。

　　一痘未出尽，利下赤白，此血热痘壅，有积热也。以葛根升麻汤加芎、归、楂、麦、蝉蜕，稍减。面目赤，溺数，犀角地黄汤、补中益气汤治愈。

　　一痘暑月六朝而利下脓血，壮热烦渴，此毒留大肠，三黄丸兼补中益气汤而愈。

　　一痘同而不治，痢久，渐倒陷，二七而死。故曰：险者治之。

　　一痘靥期而利，水谷不分，完谷不化，参苓白术散、芍药独参汤治愈。

　　一痘后，利下蛔虫，此热迫之也。苓、甘、半、芍、乌梅、川椒、姜、枣，治愈。

　　一痘后患利，里急后重，面黄不食，闻药食则呕，此病邪虽实，而胃气受伤多矣。当先补后攻，小异功散加芍药，而哕止进食。次以木香槟榔丸，去积尽，服调中汤而安。

　　一痘，腊月泻数日而后标点，患痢无度，用升发药不效，痘色淡白少神，脉浮大无根，大虚症也。附子理中汤，日进二剂，积少减，痘亦红润，脉始有根。然饮食不进，用补中益气汤加桂枝、炮姜，遂能食安寝。浆虽充，而完谷不化，亦不易结痂，小异功散加芍药、木香，参苓白术散，调理而愈。

　　万密斋治胡氏子，染痘自利，三日不止。或欲进理中汤加诃子、肉豆蔻。曰：不可，此协热利也，宜用黄芩芍药汤。但观其形色，利当自止，不必服药。次日痘出利止。

　　一小儿发热，时自利，大孔如竹筒状，清水流出，逆症也。此乃火盛于内，肺金不行收令也。以黄芩芍药汤加乌梅，一服而利止。

　　万之子，三岁出痘，至脓成将靥时，忽泄泻，痘变灰白。先君曰：此虚寒症。命作木香散服之，未尽剂，泄止疮复红活。时邻人曾氏子，痘出密盛，将靥亦作泻，痘变灰白，且作痒，来请药，先君即以前未尽剂与之，泻止，痘红活不痒矣。

　　萧别驾女，七岁出痘，连服保元汤，痘甚密。曰：表里俱实，虽密，顺症也，不必药。萧江西永丰人，彼处出痘，专食鸡。戒以不可食，不听，日食鸡汁，至脓将成，忽大泻，日夜五六次，所下皆清水，欲止之。

　　曰：里气太实，正须泻耳。次日，泻益盛，视其痘饱满红润，不与药，乃怒甚。曰：保无他。或欲进肉豆蔻丸，力止之。至第三日，大泻水一行。曰：泻止矣。问故，曰：此泻饮鸡汁大多，水留薄肠胃之间，今泻者，名蓄水泻也，水尽泻自止。与四君子汤加陈皮，调理而愈。

　　一痘将靥，忽作泄泻，口渴饮水，小便短少，其痘胖壮红润，此内热也。用五苓散加黄芩、白芍，煎调益元散而愈。

　　一痘成脓，面部将靥，困渴，饮过多，以致自利，白术散服之，渴泻俱止，愈。

　　一痘成脓少食，忽作泄泻不止，变灰白，用木香散、豆蔻丸，服之愈。

　　一滑泻不止，食少腹胀，足冷，痘灰白色，脉细无力，此犯五虚不治，必死。

　　陈三农治一小儿，痘后泄泻二三年，体瘦腹大，善食。此久泻伤肾，肾不纳气，肝木火起，脾无正火不杀谷，故作泻，瘦削成疳耳。用红曲丸，加草果三钱，服之愈。

　　李季虬曰：长儿痘，初发热即泄，日数十行，见痘，泄不止，时医以脾胃药止之，愈甚。施季泉曰：是在不治。予强之，曰：止泄不难，发药中加黄连二钱，黄芩一钱。二剂泄止，予喜甚。施曰：非也，毒火炽故泄，初泄时，即解利药乘热导之，或可望生。今迟矣，过四日，即欲解毒无及矣。坐视七日死。（《广笔记》。）

　　卷二十七

　　痢

　　万密斋治张氏子，痘靥时，面疮溃肿，脓水浸淫，泄下脓血，后重不食。或作噤口痢治，不效。视其症乃倒靥，非痢也。在痘科中，痢下脓血痂皮者生，水谷不化者死。在伤寒，太阴经病论则曰：热蓄于内，当便脓血，勿治，利尽脓血自愈。因思此疾不可急治，乃故制药延缓以待之。数日后，度其脓血将尽，乃用四君子汤加白芍、枳壳、黄连、木香，一服后重除，利稍止，再服能食，三四服痘靥。

　　一痘后，初秋利下白积，身热腹痛，呕哕不食，此湿热瘀积，兼受寒邪。理中汤加防风，一剂哕止。平胃散加香、连、青、葛、麦愈。

　　一痘后，利下赤白，能食而不化。此胃热而脾虚也，乃恣食而不知节慎，遂致莫救。

　　一痘后，噤口痢，用人参一两，陈皮、黄连、石莲肉各五钱，桔梗三钱，胃风汤调服愈。

　　一痘后，利久不止，积未尽而中气不足，用人参、白术、白芍、甘草、升麻、陈米，大固中气而愈。

　　一痘后，毒入大肠而便脓血者，牛黄散、三黄散、犀角地黄汤、黄连解毒汤而愈。

　　卷二十七

　　便秘

　　（徐仲光治。）

　　一痘，十九岁，标点时，便秘至十二朝不行，口渴狂躁，左尺脉浮大，此阴不足而津液竭也，用参、冬、归、地、知、杞、枳壳、菟丝子而便利。

　　一痘后，食粽便结，痛不可按，手足搐搦，大柴胡汤加酒曲二钱而行。

　　一痘后，身热便秘，此余毒结大肠也，以解毒汤治之而愈。

　　一痘后，身热便燥，此辛热耗液，润燥汤愈。

　　一十五岁，血热毒重，痘十八朝，忽小便不利，欲解不能，起倒竟夕，闻其大便已阻而不行者四日矣。此有燥屎结于幽门，后窍不通，故前窍亦闭。进以汤药，则小便益急而不能出，痛苦极矣。且药力未能达于至阴之下，因用胆导法，须臾二便皆通。

　　一痘正出而小便秘，此气为火食也，导赤散加疏解药而愈。

　　一痘泄泻溺涩，此阴阳不分，五苓散加车、通而愈。

　　一痘，阴阳分而小便少，此脾肺虚也，补中益气汤加麦冬、五味而愈。

　　一痘溺涩，为阴虚火炎烁肺，六味地黄丸加冬、味而愈。

　　一痘后小便赤色，知热在膀胱，导赤散加栀、苓、车前、竹叶、灯心而愈。

　　一痘后小便不利，用五苓而愈甚，阴囊渐肿。此阴虚而渗利之，复损其阴也。六味地黄丸加肉桂、车前，又补中益气调理愈。（六味丸最为此症的对之药，既系阴虚，何取乎补中益气？）

　　一老医有孙，痘既脱痂，少腹胀，小便不通。众谓痘后余毒，用利水解毒，愈胀。老医忽悟曰：此脾虚下陷也，痘后无实症，土坚则水清。人参一两，大枣五枚，生姜五片，煎服愈。（《广笔记》。）

　　万密斋治庠生余光庭，年十九岁，染痘发热，五日不出，三日未更衣，脉细而数，虽有下症，元气怯弱，不可下也。以胆导之不得通，病者烦躁，因思发热日久，毒流其中，燥粪闭塞肛门，大肠干枯，气不得行，血不得润，胆导力小，故不能通也。自立一法，取猪尿脬一枚，以猪胆汁半杯，清油半杯，蜜半杯，三物和匀入脬中，如作胆导法，取下燥屎二十余枚，气通热解，神清痘出。此法外意也。（虞天民亦有此法。）

　　胡氏子出痘，乍热乍退，足冷，数日不大便，先出者犹是红点，亦不起发，此逆症也。或曰：热微毒亦微，热甚毒亦甚，今热不甚，顺症也。曰：不然，痘本火毒，待热而发，如发热而不烦不渴，大小便如常，精神清爽者，此热在表，无邪毒，火发越而痘易出易靥也。若烦躁不安，大小便艰，昏昏喜睡，此毒火内蕴，不得发越，表热虽微，内热则甚。今乍热乍退者，毒火来往也；大便不通者，毒火郁遏也；见红点而不起发者，毒火陷伏也；足冷者，火极兼水化，谓之逆冷也。彼不以为然，次日红点俱没，烦躁转甚，犹谓此内收也。翌日死。

　　卷二十七

　　疫疠

　　（徐仲光治。）

　　一儿季春出痘，感疫气，亢极便秘，用十神解毒汤，次以升发药治之而愈。

　　一儿季春出痘，七朝顺朗，亢极便秘，狂烦，舌有黑苔刺，痘空处隐隐有黑点，此感疫失解也。先用大承气汤治之，次以理气血而愈。

　　万密斋云：嘉靖甲午春，痘毒流行，死者十八九，乃一厄也。时有预服三豆子汤、丝瓜辰砂散者，凡方书所载，预解痘毒之法，用之无效。予思痘疹疫疠之毒，因岁运灾眚之变，难以药解，而人事未尽，又不可委之天数也。于是检阅右方，于《韩氏医通》得五瘟丹，以五运为主。喜曰：此解毒神药也。根据方修合，施售与人，但服之莫不轻疏。人皆神之，因命之曰代天宣化九。甘草、（甲已年为君，土。）黄芩、（乙庚年为君，金。）

　　黄柏、（丙辛年为君，水。）山栀、（丁壬年为君，木。）黄连、（戊癸年为君，火。）连翘、（佐。）山豆根、（佐。）牛蒡子，（佐。）先见其年所属者为君，次四味为臣，君药倍用，臣药减半，佐视臣又减半。共为细末，于冬至日修合，取雪水煮升麻汁，打面糊为丸，辰砂为衣，竹叶煎汤下。

　　万密斋曰：胡松山子出痘，在母黄氏怀，半夜后，此儿却在地下。萧楚梧子出痘，日中时，闻蒜气过。胡三溪子出痘，有鸦日日聒噪。胡淑卿子出痘，近夜时，楼上忽闻棹到声，视之无他。王东楼子出痘，有蝙蝠飞入室。后皆凶，医者病家，不可不知。

　　卷二十七

　　目

　　徐仲光治一儿痘后，目黑睛初起细白点，大便顺，而日晡潮热。有用鸡 、花粉、威灵仙煮食，其瞳神即高肿突出，白睛红肿。徐用泻青丸煎服，兼用羽皇散，五六剂而愈。

　　一儿白睛生翳，渐掩黑睛，连用去风去翳、凉血清热等药不效，即用泻青丸及羽皇散，间服数剂而安。鹅不食草盐酒炒干、白蒺藜各二两，谷精草、石决明各二两，旋复花、蝉蜕、川芎、龙胆草各五分，羊胆三个，蜜丸，每服二钱，盐汤下。（羽皇散。）

　　万密斋治萧别驾女，痘后不戒浓味。其俗有病者，必服附子，食雄鸡，灸关元。戒之不听，后两目出浪若烂，此毒发于肝，肝火旺也。或曰：目上下胞属脾，脾亦热乎？曰：此因泪出不止，浸淫溃烂也。乃用泻青丸去大黄，加柴胡、黄芩、密蒙花，蜜丸，服半年而愈。（雄按：萧江西人，其俗至今犹然。）

　　雷邑巫孙痘，七日倒陷，已与发出，毒犹甚，欲解其毒，中气素虚，又恐倒陷。欲补其中，恐助毒火，又伤其目。不如节饮食，适寒温，以待自安。不听，乃服参、 温补之剂，后两目俱盲。

　　王司训子，痘后两目畏明，此肝火太旺，宜服泻肝散加柴胡、蝉蜕、黄芩。初一剂用酒浸大黄，乃畏苦不肯服，果成内障目盲。

　　萧氏子痘后目有白翳。曰：此痘瘢也，治之无功。果盲。

　　徐淑道痘不靥，用陈氏木香散一服。曰：误也，必损目矣。果盲其一。

