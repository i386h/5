<!-- { "loadSidebar": true } -->
　　周氏女痘后目闭不开。曰：痘顺无余毒，必羞明症也。乃试之，向暗则开，向明则闭，不流泪，此肝经火邪未除耳。用羌、防、归尾、川芎、柴胡、蔓荆、密蒙花、生甘草、淡竹叶，一服目开，遍身痘瘢肿凸。再用四物汤加荆、防、人参、连翘、甘草而愈。

　　周氏子九岁，痘后出外，忽头肿，两目不开，此非毒，乃风热也。用羌、防、升、柴、芎、归、 本、蔓荆、细辛、甘菊、黄芩，治之愈。

　　王肯堂治从子懋 ，痘后两目生翳，羞明特甚，窗牖皆以衣被覆蔽。就明展两眸视之，则白膜已遍覆黑睛，泪如泉涌。婴科、眼科，投药不效，束手告技穷矣。乃闭户而思：目者，清阳之所越也。忽焉而有翳膜，是浊阴犯之也。浊阴恶敢与阳敌，故羞明特甚。乃以黄 助清阳之气为君，生地、当归养目真血为臣，羌、独、防、芎、芷、甘菊、薄荷升清阳，黄芩、猪胆汁、车前、茯苓降浊阴为佐，仍间服泻青丸，八剂而目开翳已去矣。

　　凡眼科点洗药，概屏不用，惟以橄榄核磨汁，敷上皮而已。盖婴幼柔脆，点洗之药，必有所伤故也。

　　费建中治一女，三岁，痘稀而绽突红润，似可弗药，但烈热如炮，叫喊不绝，左目 肿如桃，以大黄、生地、荆芥、甘菊、赤芍、黄连、木通、地丁、青皮，连进三朝，始身凉神静，目亦无恙。（痘后目翳，用荔枝肉捣膏，贴囟门上即愈。但已过百日则不效。）

　　卷二十七

　　唇口

　　徐仲光治一儿痘稠密，未起发而唇先黄熟，目先虚闭，咽喉肿痛，不能食，遍身痘俱平暗，幸正额匀朗，眼眶口唇，虽肿而红活。以甘桔汤加牛蒡、连翘、山楂、荆芥、陈皮、人中黄等，清利咽膈，解其脾毒而愈。

　　一儿痘四朝，稠密未起胀而口唇先黄熟，乃内溃之恶候，必为唇刺。幸余痘光泽脚敛，脾虽受毒，根本犹固。以补中益气汤去白术，加牛蒡、连翘、山楂，继以补元汤、理中汤而愈。

　　一儿痘稠如缀粟，平塌娇红，血散不附，唇口肿硬，剥落一层又一层，皮薄空浆，破如血汁，溏泻烦渴，皆为逆候。但能食安静，知有胃气也。用参、术、连各二钱，日进三服。十四朝，肢厥，脉沉静如死状，痘皆倒靥，心胸尚温，数日渐苏而愈。

　　卷二十七

　　口疳

　　徐仲光曰：一儿患血热，痘后身发热，口臭成疳，溃脱上龈门牙、左腮盘牙，唇红干裂，左颊下亦红肿，如发毒状。湖州沈三春，外用抑阳散加葱汁，酒浆调敷肿处。若面肿而带有紫色为实热，必成走马疳，溃颊不治矣。今虽肿而红活，知为另发痈也。内服犀鱼、羚羊角、黄连、黄芩、元参、生地、牛蒡、桔梗、甘草、白芍、花粉、木通、紫花地丁，及人中黄散，一二服。或煎银花一两，入广胶一钱，间捣甘菊花根叶汁，冲入服之，面肿渐平，身热渐退。外吹牛黄一分，珍珠三分，黄柏、青黛、人中白、硼砂猪胆制各四分。不易敛，加乌梅炭三分、血竭二分、龙骨一分。因体虚，又加人参、象皮灰各三分，制炉甘石四分。又常以醋调雄黄末，软笔点入溃窍中，延至月余而愈。

　　卷二十七

　　咽痛

　　徐仲光治一儿，患血热痘，先用寒凉，芩、连、犀角，起发灌浆，头面身背俱脓，但两腿面凹陷不起。

　　用参、 托之，反见热渴躁烦，大便溏泄多次，咽喉肿痛。改用清咽利膈，山豆根、麦冬、川贝、桔梗、元参、防风、僵蚕、山甲、当归、白芍、红花、生地、山楂、陈皮、蚯蚓、牛蒡、川连、黄芩、甘草而愈。

　　一儿痘后，咽痛壅塞不通，此余毒留于心肺，邪热不泄，风痰壅盛。先以桐油探吐，服驼原散、甘桔汤、连翘、牛蒡、射干、元参而愈。

　　一儿痘后，真阴不足，二火上行，咽喉肿痛。有以寒凉治者，愈而复肿。原其火为寒郁，先以附子理中汤驱其寒，次宜壮水之主，六味地黄丸加知母、麦冬、元参治其本，外吹葛槿散而愈。

　　一儿痘后，脾胃不足，阴火上炎，咽喉肿痛，以四君子加甘、桔、知、柏、川连、牛蒡而愈。

　　一儿痘后，咽喉成疔，以柴、葛、地龙、蜈蚣等分煎成，加犀角磨汁和服而愈。

　　万密斋治马氏子，五岁，痘不起发。曰：此顺痘也。毒甚者，则头面肿，毒微者，则头面不肿，非不起发也。又呼咽痛。曰：此痘家常病，喜喉舌无疮，颈项间痘稀，不足怪也。以甘桔汤加牛蒡子煎，细细咽之，咽痛即止。

　　卷二十七

　　喑

　　万密斋媳李氏，年十八，痘成脓时，经水忽行，下血块且多，未逾日，猝失音。问之，但摇头垂泪。凡痘带黑归肾，宜有猝失音之症。今已成脓，饱满红润，何以有此逆症？思之良久乃得之，经云：妇人重身，九月而喑者，少阴之脉不荣于舌也。手少阴者，心也。心主血，诸疮皆属于心。疮毒之火，内起于心，迫血下行，故经血来也。舌者心之苗，血去则心虚不能上荣于舌，故舌萎缩而猝失音也。乃以生脉散去五味子，加当归、生地服之，顷之愈。后以十全大补汤调理而起。

　　萧氏子，三岁出痘，将靥时，忽失音，啼哭有声，但言语重浊不清亮。曰：此肺热也。以甘桔清金散服之而安。

　　卷二十七

　　发核

　　徐仲光治一儿痘，十朝外，早上龈溃烂，外颊红肿，外治用抑阳散同葱汁、酒浆捣敷，每日一换，不用纸封，内服紫花地丁、花粉、生地、丹皮、元参、山慈菇、贝母、翘、防、蒡、芎、桔、连、芩、归、芍。先以银花一两煎汁服之，颊肿口疳渐平。月余，忽发夜热，左腮下生一核，大如李，色白，按之而疼，外治硼砂一钱五分，胆矾五分，麝香半分，烧酒薄薄调匀，新笔蘸涂，内服芩、羌、翘、蒡、甘、芍、元参、前胡、贝母、胆草、山栀，亦以夏枯草一两，煎汁服之，连进四五剂而愈。

　　卷二十七

　　腹痛

　　徐仲光治一痘，未尽出而腹痛，嗳乳吞酸，大便酸臭，乃饮食停滞也，保和丸二服而愈。

　　一痘起胀时，不易行浆，肢冷腹痛，乃血热症，而过用冷剂。理中汤加肉桂、木香、炮姜，一剂而愈。

　　一痘后伤食腹痛，本中气不足，宜补泻兼施，香砂保脾丸，又补中益气汤，调理而愈。

　　一痘后能食易化，腹痛，此胃热易饥，脾弱不能消磨郁积而痛也。补中益气汤加芍药、木香、黄连，治之而愈。

　　一痘浆足不易靥，腹胀，发热面赤，午后益甚，按之腹不痛，乃脾虚血少也。归芍六君子汤加陈皮、枣、姜，数剂而愈。

　　费建中治钱铨部女，平时内热柴瘦，仲夏痘而炽热，腹痛异常，不能转侧，口极秽，紫滞稠密，但不细碎，幸初起毒虽恶，未有定位，以大黄四钱，石膏七钱，生地六钱，黄连一钱，佐以山楂、荆芥、葛根、赤芍、桃仁、地丁、红花、地龙，临服和猪尾膏盏许。服至六日，色渐肥红放白，腹痛少缓，余未减，仍前方。至九日，浆甚充而腹痛，炽热尤甚，眼封而角流血，谵语，不寐不食，前方加犀角，倍大生地、石膏，减猪尾血。临服以化毒丹调入牛黄一分，朱末二分。十二日，头面发臭，方日进粥三次，皆碗许，而腹痛与热依然。至十八日，始大转，自始至终一方收效。如此治验多矣，聊举此以概其余。

　　卷二十七

　　腰痛

　　徐仲光治一庠友，年十八，初热腰痛，点发在额角，红绽光泽，心经顺症，非肾逆候，亦宜滋肾，六味地黄丸料加杞子、杜仲，与升发之药间服，痛止痘出。至六朝，烦渴谵妄，唇燥舌黑，睡卧不宁，此乃肾水不足以制火也，保元汤加归、芍、冬、杞、枣仁、龙眼肉，间服八味地黄丸加麦冬、枸杞渐愈。有一痘同，但补阳而不滋阴，竟枯涸疤粘不脱而死。

　　一儿痘初热，腰痛如折，此折腰痘也。强以荆防败毒散发出，点如蚤斑，口鼻出血而死。

　　一儿初热，腰痛连背脊，不能转侧，点见左耳侧，及腰左一点如筋头大，平而紫，又舌中心一点，悚而黑，此肾毒逆候也。急以四牙散，发出紫黑点，五日死。

　　一儿孟夏发热，腰痛甚，见点稠密紫黑，幸有神而胃气强，元气实，虽逆而尚有生理。四朝，以四牙散一服，又化毒散送下地黄丸二服，次日痘起。但色未转，以黄连解毒汤加柴、蒡、归、芍、地黄而愈。

　　一女年十四，痘正浆足，忽腰痛不能转侧，此经血去多之故。六味地黄丸加归、芍、续断、杜仲，治之而愈。

　　一男子年十八，痘后四十日外，忽腰痛极，两手撒撇，目开无光，汗出遗尿，喉声如锯，六脉浮大，此恣欲房劳，而阴阳离决也。以艾灸气海六十二壮，四肢活动。又以独圣汤频服，及八味地黄丸而愈。

　　一男子年二十，痘后腰痛，左尺脉微弱，房劳所致也。以八味地黄丸、补中益气汤相间服而愈。

　　一痘不起而腰痛，缪仲淳用人参芦三两煎服，一吐而痘起痛止。毒在下，吐而升之，吐有发散之义也。

　　（《广笔记》。）

　　一好痘，绽朗而色淡红，两腿痛甚。腿亦属肾，此阴虚而毒乘之也。活命饮二剂，痛稍止。十全大补汤、六味地黄丸，间服而愈。此症不早治，及四肢厥冷，则变黑变紫而死，与腰痛之逆相同，不可轻视之也。

　　一儿痘后，足胫痛甚，不红肿，气血虚不能荣养筋骨也。归芍四君子汤加牛膝、独活、苡仁、桂枝，连进数服而愈。

　　一儿年十四，痘后腰脊痛不能俯仰，午后潮热，此骨髓枯，少水不胜火，肾气热也。灸昆仑穴、申脉穴各三壮，又以六味地黄丸加独活，及补中益气汤间服而愈。（既是肾热，何以用火攻而愈？其说可疑。）

　　万密斋治一富家子，年十六，患痘，发热腰痛。问曾婚否？曰：未也。连进人参败毒散二剂，痛止痘出而安。若曾有房室者，不可治也。（或以大剂左归与之，必有拿手。 批。）

　　李季虬曰：顾叔夏次郎，出痘而先腰痛。予断以不治，果殇。施季泉曰：凡成婚或破阳后，出痘而腰痛者可疗，童子而腰痛，是先天之水不足也，不治。（《广笔记》。）

