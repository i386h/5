<!-- { "loadSidebar": true } -->
　　费建中治章继美，年近三旬，季冬忽腰如杖，昏溃如迷，问之不答，身体振振，肉 筋惕，痘之象也。但腰如被杖，其症必逆。用大黄、山楂各六钱，青皮、羌活、桃仁各二钱，佐以荆芥、干葛、元参，乘初起预攻，庶望转机于万一。若见痘，则肾已受伤，无及矣。自申至卯，连服二头煎，次早发出如芥如砂，色焦紫，上下无容针之隙，形色既逆，神情又恶，辞勿治。因苦恳，乃用大黄八钱，石膏一两，黄连二钱，生地两半，佐以荆芥、羌活、葛根、牛蒡、红花、桃仁、蝉蜕等，加白颈地龙，每剂十条，又以猪尾膏半盏和入，连进二剂。

　　次日如芥如砂，并焦黑色即退，颗粒分明红活，但密而神昏热炽。前方服之九朝，虽圆绽如珠，浆黄如蜡，而昏热如故，大便日六七次而不畅，水米不沾。议者谓寒凉太过。曰：如过荡涤伤胃，则气血乏本，浆何由得？至十日，正面有回意，仍不思食，乃用大黄、石膏各一两，生地两半，黄连、山楂四钱，佐以牛蒡、荆芥、甘草。十二日，胃忽开，神爽热和。十五日，诸症悉愈，痂如松皮。彼又口疳，齿牙既落，又服牛黄、朱末，并黄连解毒汤十余剂，渐愈。月外，又发血风疮，身无完肤，（此肾传脾，故为轻症。）将百日始霍然。是症当危疑之际，旁议纷纷，幸病家有识，故得收效云。

　　朱应我治一新娶男子，二十岁痘，腰痛不支。医以面部痘白色挨簇，当此新婚时，必肾虚也，急煎杜仲、锁阳等补剂。朱视之，面部虽白，而眼则红，腰间微见红斑，决不可补，以犀角、生地、丹皮，加升麻、芍药，一剂腰痛如失。此见斑则治斑，不可拘于新婚也。后亦清补间施而愈。

　　卷二十七

　　手足

　　徐仲光治一儿，痘后溏泄，腿肿，睡卧不宁，足三阴虚也，四君子汤加陈皮、归、芍、枸杞、泽泻、石斛、川牛膝，继以八味丸而愈。

　　一儿痘后劳役，痢虽愈，而胫膝结核成鹤膝风，此足三阴虚而邪袭之也。驱风散间八味丸加苡仁、牛膝、菟丝、当归。

　　一儿痘，先从脚底出起，逆上至头面，回至心窝，内攻而死。此症早治，俟其头面出齐，重用升提，保元汤加川芎，及先护心，以黄连解毒汤一剂，使其起灌收痂，自上而下，可保无事。

　　卷二十七

　　脓期

　　朱应我治其侄孙，七个月，见标三日，点粒甚朗，但红白不甚分明，混混暗暗，似少神彩，即以带补带表药，以和其阴阳。至七日，犹不活动，速以人参黄 保元汤带血药进之。至十一二朝，亦灌淡浆，而脸色菜黄且暗，速加参、 。至十七八九朝，询之，日则疲睡，精神短少，略无嬉笑之容，熟察右一边疤皆白暗，右手足皆萎僵不动，至左边疤红，而手足亦动跃如常，用以揉面者，系左手也。不早治，恐成痿废。以补中益气汤二剂，柴胡多升麻一倍，又加黄柏，虽不见儿喜，而右手足之浮肿渐退。原方用升麻升清气于左旋，用柴胡升清气于右旋，故用柴胡多于升麻，所以治其右也。加黄柏，使足力涌出。用方得宜，其症渐愈。

　　此症右手足肿大不红，初以为湿痰流注，不成肿毒，所以用补中益气汤，可以消平。至二十三日复视之，神气犹减，右手足仍不能起动，遂加桂技二分。越二三日犹不定耐，改方为十全大补。见其右手能握物，而右足背生疖，高穿出脓，其安停药侯消息，此亦得将息法也。听之，计服过参六七钱，幸徐徐元气少复，得以再用平补而愈。未周之儿，用药至三十余帖，亦非常法也。

　　徐仲光曰：一痘养浆，而内却无水，干涸空虚，此气虚伏陷也。若得人事清爽，饮食如常，痘无损处，宜补中益气汤、归茸汤主之。若喘胀呕泄，烦闷外剥者，不治。

　　一痘浆充满，根血淡红，痰涎壅盛，日晡潮热，皆谓气不足，以保元加芎、归、贝母、陈皮，治之不愈，不知此乃阴虚火盛生痰也。以六味地黄丸料，内加参、附、肉桂温之，而痰绝热去，又与补中益气汤而愈。

　　一痘浆充满痰盛，少食便溏，此乃脾胃虚弱，不能运化精微，津液凝滞所致，以六君子汤加炮姜。

　　一痘浆足，忽泄泻，身冷自汗，此本于脾胃气虚也，以保元合附子理中汤愈。或加肉果。

　　一痘浆不易充足，而色淡白，亦脾胃气虚也，以大保元汤主之，又归茸汤益之。

　　一痘浆足，而色不易苍腊，乃脾弱之故，脾主结痂也。用保元加白术、白芍、陈皮、官桂、莲肉，收浓靥而愈。若收如麸薄，只以参苓白术散主之。

　　一痘七日，无浆倒靥，独根窠敛束，以保元加山甲、官桂，又以水汤浴洗头面手足，良久复起，成脓而愈。

　　一痘九日，平塌无浆，自口以下俱红绽，能食便溏，乃元气不足，不能上升于面，以保元加白术、白芍、官桂、肉果、升麻，十一朝，空地满出增痘，俱行浆。又与异功散而愈。

　　一痘正面浆足结痂，身肢无浆，能食便溏，完谷不化，乃脾阴不足，不能以充灌，用参苓白术散加附子、菟丝、肉果，又与河车散而愈。

　　一痘八日，空壳无浆，因气血不足，不能振作以制其毒，用补中益气治之，发疔四五处而愈。经曰：发痈发疔者生也。

　　一痘八日倒靥，灰白色，泄泻烦渴，切牙寒战，此乃气血虚寒也，以异功散治愈。若治之不止，反加昏闷者死。

　　一痘八朝顶陷，浆滞不行，色见焦紫，乃风寒壅腠里，气滞血凝之故。宜升提发散之剂，内服紫苏饮，外浴水杨汤，使药气藉汤气上升，毒随暖气而发。若儿弱，只浴头面手足，痘即光润，随服补中益气汤调理。凡用此汤，须量气血充足，的为风寒所闭则可浴。若浴后不起，又加闷乱者死。

　　一痘养浆时，昏睡不苏，便溏能食，乃脾主困，因便溏而脾虚，倦怠而昏睡也，归脾汤加白芍、山药、米仁、莲肉愈。

　　一痘浆充足，忽尔一齐结痂干紫，能食便调，此是火迫而收之太急，乃倒靥也。投以补益攻发之剂，十四日，四肢肿痛成靥，脓成毒化。若不食，便溏哕呛，则为内虚倒靥，毒归于内，喘胀而卒。

　　一痘浆不易充足，根血赤色，烦渴溺涩，舌燥便秘。皆云气虚而津液不足，以保元加麦冬治之，愈甚。浆滞不行，此乃血热未解，温补反助其邪，乃火盛水涸之义。更以犀角地黄汤，又四顺清凉饮利之，前症悉平，浆满而愈。经曰：毒未尽解而温补，则毒蕴盛而不能化浆也。

　　一痘九朝，死而弃之沙滩，视其手足动掣，色虽焦紫，形尚绽突，乃毒火闷瞀，一时而死，得水气而火减，故复苏也，抱回治以犀角地黄汤而愈。然亦有得土气而解者。

　　一痘七日，根窠赤痛，便秘溺涩，烦躁饮水，或清解之剂未应。乃热毒内郁也，以大黄、当归、赤芍、甘草之类一剂，又与犀角地黄汤而愈。

　　一痘养浆时，大便下血，或尿血，或神昏不醒，或多睡。盖心主血，虚邪乘而入心，神昏乱之，故宜犀角地黄汤、安神丸。若治而不已者，至二十日而卒。若毒尽外出，当以补中益气汤加麦冬、枣仁。

　　一痘浆足，脓俱紫黑，热甚便秘，乃血热毒壅也，以黄连解毒汤加翘、蒡愈。

　　一女季春患痘，妄言卓立，日夜不能眠睡，至七朝，尚未安宁。视其形色俱顺，而妄言卓立者，心胆火炽也，以犀角地黄加柴胡、龙胆治愈。

　　万密斋治汪氏子，痘出脓成时，头面腹背皆饱满，惟手足自肘膝至掌指，犹未起发。曰：脾主四肢，此子脾胃何甚弱也？乃由去胎失乳，故用建中汤加黄 、防风，一服，尽起胀作脓矣。其家奉信鲁湖黑神，此子寄名于神，未出痘，神先降坛云：吾保老黑痘出必少。至是痘出甚密，乃以计逐之使去。

　　卷二十七

　　靥期

　　附痂后。

　　徐仲光曰：一痘浆足，结痂忽尔紫黑，此冲冒秽气也，以十全大补加木香，治之而愈。

　　一痘收痂，浓而干黑，身热咳嗽，乃风寒客肺也，麻黄汤得微汗而愈。

　　一痘痂如麸薄，粘皮不脱，昏睡内热，乃脾虚少血之故，以调脾养荣汤治之。

　　一痘收靥干黑，粘皮不脱，身热烦渴，睡卧不宁，有以气血不足大补之，四七日，枯槁而卒。

　　一痘如前，以犀角地黄汤加翘、蒡治之，火渐减而诸痘悉平，痂 渐脱而愈。此乃毒火弥炽之故，经曰火盛则水涸，此之谓也。

　　一痘痂浓而干黑，粘皮不脱，身热烦渴，谵语妄言，睡卧不宁，乃阴虚火甚也，以四物汤，合生脉散加枣仁。

　　一痘清浆，结 如麸，乃正气不足，不能化毒尽解。以补中益气汤加山药治之，两曲池发痈成脓而愈。

　　一痘靥淡白如麸，便溏减食，乃中气不足，用参苓白术散加肉果、陈仓米愈。

　　一儿九岁出痘，匀朗绽突，九日浆足，能食便溏。乃恃其顺而恣与之食，以致肚腹胀痛，停浆色滞。用消化药而便行安和。痘浆不长，乃食物虽消，正气受伤，当与调脾益气，助浆收敛。竟不从治，延至十四日，渐内虚倒靥，浆复化为水，而始行补气，不效，喘胀而卒。

　　一痘至十日十一日，头面将结痂，脓浆尚未充足，只是气虚不能托毒于外，急以木香散加黄 、蝉蜕而愈。

　　一痘十二三日，上身已结痂，下体尚灰白不充满，头温足冷，以木香散加附子、酒 而愈。

　　一痘至十四五日，遍身结痂而充，但是足下未焦，寒战切牙，以十全大补汤加附子愈。

　　一痘至十五六日，脓泡充足，当痂不痂，又作寒战切牙，只是不足，治以温补。

　　一痘如前，顶突根绽，此是阳火有余，胃气大热也，服白虎汤一剂而愈。

　　一痘痂脱尽，正额一痘溃而不敛，四九日作痒，破出臭脓，声哑闷乱而死。

　　一痘痂尽脱，头上一痘不敛，二十八朝，作痒甚，出蛆盏许，亦声哑闷乱而死。

　　万密斋治胡氏长女，痘甚密，脓成过期不靥。此女平日脾虚食少，性不服汤剂，以钱氏异功散加木香、青皮，蜜丸，米饮下，调理而安。

　　胡氏子痘甚密，脓成不靥，渐至溃烂。自起发以来，未得大便。此毒热郁蒸，故不成痂。欲下之，彼谓此子素弱，不可下。时有术士，符水甚验，乃书一符，焚而服之，少顷，腹中鸣而利下清水，众皆称妙。因思久未更衣，岂无燥矢？至次日，痘益溃烂，乃用胆导法，下燥矢三十余枚，如弹子大。众又笑曰：此法更妙。痘即收靥，至腰又不收，盖大便下后，又未行也。再用胆导法，去燥矢十四枚，后皆溏屎，痘尽收而安。

