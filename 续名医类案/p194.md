<!-- { "loadSidebar": true } -->
　　治疗半载，肉削如柴，饮食少进。医谓上疳下痢，睡不闭目，肛门如竹筒，指纹已过命关，不可为矣。诊之，形脱而神在，以一指按其脉，上浮数而微，下沉微而数。其肛似外脱，而非竹筒也。此上越者不降，下陷者不升，若升其元阳，降其邪火，犹可生也。先与补中益气汤二钱，以提其不足之阳，又浓煎生脉散，俟冷，时时以匙挑灌之，间以孩儿茶、冰片、青黛、人中白吹之，二日而安，旬日全安。

　　薛立斋治一小儿，目睛缓视，大便臭秽，乃乳伤脾胃所致。用四君子加木香、藿香，治之而安。

　　卷二十八·小儿科

　　变蒸

　　万密斋治楚臬之子，九月发热，恐是痘疹。召万往，视之非痘，乃变蒸也。曰：何以辨之？万曰：以日计之，当有变蒸之期，以症察之，亦无痘疹之候。曰：痘症云何？万曰：痘者，五脏之液毒也，故每脏各见一症。

　　呵欠惊悸，心也；项急烦闷，肝也；咳嗽喷嚏，肺也；吐泻昏睡，脾也；身体皆凉，肾也。今公子无之，知非痘，乃变蒸将退也。次日果安。

　　卷二十八·小儿科

　　喉舌滞颐

　　叶天士曰：夏季秋热，小儿泄泻，或初愈未愈，满口皆生疳蚀，阻塞咽喉致危者，此皆在里湿盛生热，热气蒸灼，津液不升，湿热偏伤气分，治在上焦，或佐淡渗。世俗常刮西瓜翠衣治疳，取其轻扬渗利也。

　　吴孚先治一小儿，咽喉忽肿胀，痛甚。米饮汤水不下，危甚。吴曰：此名锁喉风。以银针刺少商、然谷二穴出血，其喉即宽。与之茶，即下咽无苦，饮食遂进。

　　一小儿不时舌出，以清凉药治之不愈。吴曰：此名弄舌，与吐舌不同。薛新甫曰：吐舌者，脾经实热，而舌长出也；弄舌者，脾经虚热，时舒时敛也。照新甫成方，用异功散加钩藤而愈。（四君子加陈皮谓之异功。）

　　巢氏云：小儿滞颐者，涎流出而渍必于颐间也，此由脾冷涎多故也。脾之液为涎，脾胃虚冷，不能收制其津液，故出于颐也，张氏温脾丹主之。一法百药煎含咽，其涎自不出，亦截法也。黄散亦治此症，温脾散亦可。

　　（《东垣十书》。）

　　万密斋外孙，满口生疮，咽喉唇舌皆是。为制方：用柏连一钱，朱砂、白矾五分，鼠妇焙干三分，共研细，敷之立效。乃奇方也。

　　一儿患口舌生疮，所搽所服，皆芩、连、知、柏之类，无效。曰：心热所致，苦入心，反助其热，宜无效。乃作洗心散与之，一服而安。大黄、麻黄、白术、当归、白芍、荆芥、薄荷、甘草等分，水煎服，更用柏连散搽之。（仍用苦矣。）

　　一儿舌上生疮，口唇破裂，吮乳不得，日夜啼哭，求治。用洗心散，入竹叶煎服，以解其里热，外用柏连散搽之效。

　　蒋仲芳治一小儿，初患舌碎，既而遍身发热。或谓伤风停食，与发散消导。曰：无益也。服后果热愈，而汤水难入。乃以黄连五钱，（疑是分。）煎汤徐徐与之，终剂而愈。问故。曰：若先身热而后舌碎，则因风食发热所致。今先舌碎，知其心火亢甚，加之身热，是内热极而火外行耳。

　　卷二十八·小儿科

　　喑

　　蒋仲芳治一小儿，二三岁，身热惊悸。易医六七，俱无寸效。一日忽作鸦声，少顷，其音已哑，鱼口开张。

　　视之，欲哭状，惟眉头稍皱，终无音出，因以指探其口中，唇干舌燥。曰：心热欲言而不能，果有之乎？即以黄连、黄芩、石膏、麦冬、五味、山栀、元参、花粉、知母、甘草、薄荷、灯心、竹叶等，锉一大剂，煎成薄膏，频频与之。一昼夜，而鸦声复出，又一日而音始全。自后用此法，活人无数。大便三四日不行者，加元明粉二三钱，尤验。惊悸者，加金子同煎。嗟乎，世遇哑惊风，俱弃之而不治。孰知唇干舌燥，终属阳症，此法甚善，故记之。

　　卷二十八·小儿科

　　伤寒

　　喻嘉言治袁仲卿子，因捉彭蜞，仆水中，家人救出，少顷，大热呻吟。或与镇惊清热丸散，二日，遂昏迷不醒，胸高三寸，颈软头倾，气垂绝无生理矣。诊其脉，止存蛛丝，过指全无。以汤二匙入口，微有吞意。曰：外症之重不足惧，但脉已无根，不可救也。一医云：鼻如烟煤，肺气已绝，纵有神丹，亦将奈何。因思此儿受症，何至此极？请主人及客稍远，待某一人独坐静筹其故。（病危之家，亲朋满座，议论纷纭，徒乱人意，不可不知。）良久曰：得之矣，凡惊风一症，乃前人凿空妄谈，后之小儿受其害者，不知凡几。昔与幼科争论，殊无证据。后见方中行《伤寒条辨》后附《痉书》一册，颛言其事，始知昔贤先得我心。如此症，因惊而得，其实跌仆水中，感冷湿之气，为外感发热之病，其食物在胃中者，因而不化，当比夹食伤寒例，用五积散治之。

　　医者不明，以金石冷药镇坠，外邪深入脏腑，神识因而不清。其食停胃中者，得寒凉而不运。所进之药，皆在胃口之上，不能透入，（何以上云镇坠深入脏腑？）转积转多，以致胸高而突。宜以理中汤，运转前药，倘得症减脉出，再从伤寒门用药，尚有生理。或谓鼻如烟煤，肺气已绝，而用理中，得无重其绝乎？曰：所以独坐沉思者，正为此耳。盖烟煤不过大肠燥结之征，若果肺绝，当汗出大喘，何得身热无汗？又何得胸高而气不逼，且鼻准有微润耶？此所以望其生也。遂以理中汤一盏，灌入口中，大爆一口，前药一齐俱出，胸突顿平，颈亦稍硬。但脉仍不出，人亦不苏，此食尚未动，关窍阻塞之故。再灌前汤些少，热渐退，症渐减，乃从伤寒下例，以元明粉一味，化水连灌三次。是夜，下黑矢甚多。次早，忽然一声云：我要酒吃。此后尚不知人事，以生津药频灌，一日而苏。（雄按：此用理中，必加枳实，所云镇坠之药，性皆重降，药虽停于胃口，邪则不能外解而深入矣。）

　　龚子才治一小儿，八岁，患伤寒，头痛身疼，发热口干，面赤无汗。或以伤寒治之不效。已旬日，与龙脑安神丸，一服其汗如雨，即安。

　　一小儿沉默昏倦，肢冷惊悸，其纹如弓之向里，此属胃气虚而外感寒邪也。先用惺惺散以解外邪，诸症悉愈。但手足逆冷，又用六君子调补元气而安。

　　一小儿伤寒，呕吐发热，服消导清热之剂，饮食已消。热未退，用六君、升麻、柴胡，四剂而痊。

　　高鼓峰治吴维师子，甫十岁，发热口渴，胸腹闷痛。曰：少阳阳明症也，用加味小柴胡汤。是夜，发晕逾一二时，吴惊甚。曰：无伤也。但此病不传疟必传痢。逾三日热退，果少腹痛，先解黑矢无数，随后更脓血而痢矣。连用当归解毒丸五六剂而痢除。继以六君子汤调理而安。（得小柴胡汤晕甚，热动发厥也。小柴胡既不足以和之，则其形气必发而后愈。发于少阳则为疟，发于阳明则为痢也。）

　　马元仪治张伯卿子，年十二，患伤寒，谵语发热，不知人事，已五六日，幼科屡治不应，渐至目直神昏。

　　诊之，两脉弦急拒指。因惊后，饮食与痰留结不解，壅遏为病，胃气生热，津液内亡而谵语。阳明之脉络于目，经盛则络亦盛，故目直视也。实热在胃，惟用承气调之，使壅滞之气，悉反冲和，则津液得存，而二病自去矣。

　　加服抱龙丸以豁痰治惊。服后，便行二三次，热势大减，明日全愈。

　　蒋仲芳治陈寿田伯弟，年十一岁，伤寒病起，几至二百日，粒米不入，食即胀满，诸药不愈，惟日以人参三钱煎饮而已。视之，骨瘦如柴，六脉沉细，似宜参、术，然按其心胸小腹，硬块已满，着手即痛。曰：凭脉则难用下药，不下亦无生理。遂用当归、元明粉各三钱，洒蒸大黄二钱，杏仁、麻仁、苏子、桃仁，俱炒为末，各一钱，白芍、川芎、桔梗各七分，水煎服。服后即去黑块二三十，中脘硬处下有寸许。然已虚极，明日去大黄、元明粉，加人参二钱，服一剂。后日，复用首方，又去黑块一二十，两方间服，半月黑块始尽而愈。

　　卷二十八·小儿科

　　感症

　　总制石公子，年甫十龄，丁丑六月，患感冒风暑，寒热头疼，幼科已用葛根加羌、防解表矣。后复寒热不减，气喘腹胀，医者用消导加小柴胡汤不应。神昏喘急，时或泄泻，似痢腹痛，不知名为何疾也。诊之，已二十余日，脉数无力，神昏气乱，按其腹，时胀时痛，观其神，时静时躁，手足或冷或热，虚汗不已。此外邪初感者，为药而解，久积者未曾清理，加之饮食失调，元气欲脱，致外邪内陷。今以救本为急，用理中汤加桂、附，痛泻顿减，手足亦温。然热不退，小便赤涩，用金匮肾气汤。二服，小便方利，而寒热愈加，此元气渐回，症候复现。朝用六君子汤加柴、葛、神曲、干姜，夜用六味汤加参、桂。旬日后，寒冷拘挛，目上窜，切牙呻吟，咸以为无救矣。陈曰：此名寒战，正气将回，积邪欲出，乃吉兆也。自未至酉，始大汗如雨，手足软弱，不语熟睡，天明，方能言。然虚症日出，潮热汗出，则用补中汤合建中加附子。不寐，则用归脾汤。元气弱，则用十全大补汤。腹痛滑泻，则用理中、六君汤。如是调理，三月方瘳。（此条用药，俱不尽合法。玩叶天士《温热论》自知。）

　　蒋仲芳治一小儿，在水阁，风雨卒至，又惊又寒，后四肢厥冷，渐至遍身，惟心口稍暖。此冷风入骨症，冷至心窝则死。用理中汤加附子一钱，数服而寒退。

　　聂久吾治司毛理之次子，年十一，夜间忽发大热，头痛，身又痛，咸以为病暑也。及问其由，细察其脉，乃感寒耳，谓必须发汁，其家以现下多汗为疑。曰：此汗不当数，必用药发汗，方可除病。遂与一大剂，令其热服出汗。至天明，诸症尽退，再与清解，数服而安。羌、防各六分，陈、草各三分，芎、芷各四分，赤芍五分，香薷、干葛各一钱二分，苍术、苏叶、香附各八分，姜三片。

　　卷二十八·小儿科

　　伤风

　　薛立斋治一小儿，伤风咳嗽，发热，服解表之剂，更加喘促出汗。以为脾肺气虚，欲用补中益气汤加五味子补之。不信，乃服二陈、桑皮、杏仁、枳、桔之剂，前症益甚，又加发搐痰壅。仍用前方，加钩藤钩而愈。

