<!-- { "loadSidebar": true } -->
　　陈文中治太师贾平章子宣机，三岁，头热目赤，痰 不已。医言风热盛，痰涎作。陈曰：因脾肺虚，而风冷寒痰所作。又一医言热即生风，冷即生气。陈曰：不然。三冬盛寒，冷则生风；九夏炎热，热则生气。盖风者，百病之长也。若寒得之，而谓之风寒；若热得之，而谓之风热；若燥得之，而谓之风燥；若湿得之，而谓之风湿。此非独热而生风也。如暗风、破伤风、脐风、慢惊风及风痫、惊痫、食痫等症，而皆作搐，非但热而生风也。宣机病始于头热目赤，便以凉药饵之，致寒凉气客于喉厌之间，与津液相搏，又生痰 症。其喉厌寒痰冷气，壅塞不通，故头热目赤，无由得愈。治法当斡去喉厌间寒痰，令气得通，其病可愈。遂投芎蝎散一服，用手斡去寒痰冷涎四五口，次以油珠膏，一服而愈。

　　曾世荣治衡州万户张侯，寓屯田日，长子三岁，六月，得患不语，手足倦缩，已经二旬日。曾至，诸医议论不一。观外形，面垢有热，气促流涎，口眼 斜，不省人事。次则手足俱冷而倦缩，身背反张。诊六脉，沉按而紧，独心肝脉虚而细数，余脉缓弱。曰：面垢色，脉细数，此因中暑感风，前贤所谓暑风者是也。手足冷缩而不伸，或服寒剂太过，寒之使然。若手足温，其效自速。乃以治暑法，分阴阳，顺中气，五苓散加宽气饮，姜汁沸汤调下。三服。其症稍慢。次疏风和荣卫，百解散加荆芥、人参、当归、水姜煎投。随以温灰汤烧洗手足，药一服，洗一次，至八九次，手足温则血活，活则筋舒，舒则手足运动如常。余热未除，消暑清心饮主之。

　　声音不全，二圣散取效。调理惟用万安饮，恰九日，前症俱减。张侯曰：此子更生，端藉药力，不敢忘也。因笔漫记，后有是症，仿此活人，亦快心矣。

　　立斋治一小儿伤风，鼻塞流涕，服药过重，发搐，呵欠顿闷，汗出气喘，久不愈。其母因劳役瘀热，用补中益气汤，时以五七滴药汁与儿饮之，母子并愈。

　　一小儿伤风发搐，痰盛喘急，谓此脾肺气虚，腠理不密，而外邪所乘。用六君加柴胡、升麻、桑皮、杏仁，一剂，痰喘悉退。又一剂，去桑、杏，加钩藤而安。乃用异功散，数剂不复发。此证若不补脾胃，实腠理，导治痰邪，鲜有不误。

　　卷二十八·小儿科

　　暑

　　缪仲淳治高存之次子，童时，夏月身热十昼夜，止饮白虎汤。诸医汗之不解，以麻仁丸下之热如故。缪诊曰：此伤暑也，白虎汤是其本方。因误汗下虚甚，加人参三钱，一剂微汗，瞑眩，少顷热解。更疏一方，防其疟痢，乃用人参二钱，兼健脾清暑导滞之剂。未几疟作，如方饮之，疟止，痢又作。存之不得已于生脉散中加益元散饮之，儿 羸甚，痢少减。数日后，仲淳复至，语之故。曰：生脉益元散得之矣。不诊而谛视儿，问靡甘否？曰：甘。缪曰：病去矣。存之问故？曰：视儿目光炯炯，且饮食味甘，是精神已王，胃气转矣。寻果脱然起。

　　臧玉涵子岁半，盛夏咳嗽。七日，因浴受惊，又伤食，大热倦顿，三日不敢与药，目翳唇焦舌干。仲淳曰：此暑病也。当与白虎汤。曰：腹泻，石膏无害乎？曰：先以天水散探之。服二钱，少顷，药夹痰而吐，微汗身凉。黄昏复热，又以天水散二钱，不效。仲淳曰：其为暑症无疑，当以白虎汤加人参。因儿患肺热，且止。

　　再诊之，曰：暑邪客于皮肤分肉，有热无寒，是为瘅疟，断当用白虎汤。连服二剂，不效，鼻露眼开，口不纳气，势甚急危。曰：此症气不足胜邪也。刺疟论云：凡疟，先时一食顷，乃可治，过时则失之也。又云：无刺之热，无刺浑浑之脉，无刺漉漉之汗。意者，服药不得时耶。将前药并剂煎，露一宿，鸡鸣温服之，病顿失。不须调补，精神渐复，以此知察病望气及服药之贵及时也。

　　蒋千宫第五子，一岁，伤暑发热，服此药（惊风之帖。）十余日，惊搐危殆。又进腊丸等，死去矣。予察其误中于药，以补脾汤加减治之，立愈。（《慈幼篇》。）

　　卷二十八·小儿科

　　伤食

　　陆道仙治一儿，多食果，腹胀，医罔效。先取桂、麝、瑞香三味为丸，服之立愈。（《平湖县志》。）

　　龚子才治一小儿，食粽后，切牙欲吐，顷刻，腹胀昏愦，鼻青黄赤。此脾土伤而心肝动，食积发厥也。先令以鸡翎探吐，出酸物，顿醒。节其饮食，勿药而愈。

　　一小儿好吃粽，成腹胀痛，用白酒曲末，同黄连末为丸，服之而愈。

　　一小儿因停食胀痛，服峻利药后，患疟，日晡而作。此元气下陷，以补中益气汤治之而愈。

　　高鼓峰治吴章成弟，八岁，发热闷乱，大便不通。医作感冒治。高曰：此得之伤食，因发散太过，遂成虚热，兼风药燥血，故不便耳。（名言当玩。）先以六味饮加肉苁蓉三钱饮之，下黑矢数十枚。继以补中益气汤数剂，而诸症悉除。

　　薛立斋治一小儿，伤食，发热面赤。或用养胃汤加枳实、黄连、山楂治之，更加腹胀，午后发热，按其腹不痛。此饮食虽化，脾胃复伤，用六君子汤，数剂而愈。

　　一小儿伤食发热，呕吐面赤，服消导清热之剂，饮食已消，热赤如故。曰：此胃经虚热耳。用四君子汤加升麻、柴胡各二分，四帖而痊。

　　一小儿伤食，发热面赤，抽搐，呕吐，气喘吐痰，以饮食伤脾发热，肺气虚弱所致耳。用六君子汤，加炒黑黄连、山栀各二分愈。

　　一小儿饮食停滞，服消导之剂。曰：此脾胃气虚，不能克化也，法当调补为善，若数用克伐之剂，脾气益伤，饮食愈停矣。已而腹内又结一块，寒热潮热，食少作渴，大便不实，用四君子汤，饮食渐增。又用补中益气汤而愈。

　　万密斋治孙监司女，病后误食菱角伤脾，面肿而喘，用钱氏异功散，加藿香叶以去脾经之湿，紫苏叶以去肺经之风，一剂而安。

　　外甥女有食积脾虚病，痘后又伤食，甚瘦，腹胀不喜食，用胃苓丸方加枳实、炒神曲、麦芽、青皮，作丸服之。

　　一儿因伤食，腹痛胀，医下之而愈。又伤食腹胀，医再下之。曰：非其治也，误杀此儿，果半年而死。或问故。曰：凡饱食伤胃而胀，宜消导之，脾虚不能消食而胀，宜补之以助其传化。医者不察，乃一下再下，致腹大无纹，脐突背平，脾肾皆伤，不死何俟？王闲一子周岁，因食猪肉受伤，肢体瘦削，使人求药。问其详，乃食积疳，此有余病也。与脾积丸五粒，教以猪肉汤吞下，果下一块，如小指大，涎沫裹之而出，顿安。

　　马铭鞠治华氏子，连食冷鸭子二枚，午间，又纵恣饮食，更余病发，上不吐，下不泻，胸腹胀满，目闭，气喘身热。按其胸腹，则双手来护。曰：食也，鸭子黄闭气，得水则化，今尚在胃口。急索大枣数枚，煎汤入砂仁钱许，以通其气。儿渴，顿饮碗许，气渐通，目开，手足亦渐流动。再煎饮之，夜半吐泻交作，次日而愈。

　　立斋治杨锦衣子，十岁，腹胀痛，服消导药不应。彼以为毒，请诊其脉，右关沉伏，此食积也。河间云：食入即吐，胃脘痛，更兼身体痛难移，腹胀善噫，舌本强，得后与气快然衰，皆脾病也。审之，果因食粽得此，以白酒曲，热酒服而愈。

　　张子和曰：舞水一富家，有二子，长者年十三，幼者年十一，好顿食紫樱一二斤，每岁须食半月。后一二年，幼者发肺痈，长者发肺痿，相继而死。张常叹曰：人之死，生命耶，天耶。古人有诗，爽口味多终作疾，真格言也。天生百果所以养人，非害人也。然而富贵之家，失教纵欲，遂至于是。

　　吴振公次女四岁，伤食吐泻，发热发颤。予谓此女多食瓜果，致脏气不行，酿成湿热。既经吐泻，湿去，热留脏腑之中，无阴相养，故变成风象。为定参、术、半夏、砂仁、干姜、浓朴、归、苓一方。某医谓弱龄女子，岂得服参、术？遂易他药，服至五日，人事昏沉，头偏睛露。复延治，以温中补脾救之立苏。（《慈幼篇》。）

　　卷二十九·小儿科

　　受惊

　　窦材治一小儿，因观神戏受惊，时时悲啼，不食如醉，已九十日，危甚。令灸巨阙穴五十壮，即知人事。

　　曰：适间心上有如火滚下即好，服镇心丸而愈。

　　万密斋治一小儿，年五岁，梦中惊哭，抱其母叫怕，此因被惊吓得之。为制一方，用人参、麦冬、茯神、黄连、枣仁、柏子仁、炙甘草为末，山药粉糊丸，黍米大，每服二十五丸，灯草汤下，未尽剂而安。（此即叶氏所谓清火兼安神之法。）

　　龚子才治一小儿五岁，因看会，见装鬼脸被惊吓，两眼黑睛翻向里，白睛翻向外，视物微觉一线，诸医束手。龚视之曰：此儿曾经出痘疹否？对曰：未。曰：俟出痘疹可治。逾月，痘疹盛行，其儿似有将出之机，因延治。以棉胭脂水泡出汁，慢火熬成膏，涂儿两眼胞上下，一日涂两次，直至痘疹靥后，其眼复旧。（未曾发明其故。）

　　吴孚先治一小儿，先天薄弱，胆气甚少。六岁时，在塾中见师以戒方在渠背后责同学生，惊而受病，不时惊叫，叫必左脚提起，震地一声，五六年矣，百治不效。吴曰：肝喜惊呼，肝气亏损极矣。然肾为肝母，心为肝子，用补肝肾并镇心安神之药，五十余剂，丸药三料而愈。

　　杨士瀛云：小儿口噤不开，猪乳饮之良。月内胎惊，同朱砂牛乳少许抹口甚妙。此法良家方书未知用，予传之东宫，吴观察子病此，用之有效。（《本草纲目》。）

　　冯楚瞻治张氏儿，周岁卧低坑，睡中坠下，毫无伤损，嘻笑如故，但自后右手足瘫软不举，手不能握，足不能立。脉则洪大，久按无力，知为先天不足，复于睡中惊触，气血不周行之故。与熟地四钱，麦冬一钱五分，炒白术二钱四分，牛膝二钱，五味子四分，制附子五分，煎小半钟，入人参汁二三分冲服，六剂手足轻强，精神更倍。

