<!-- { "loadSidebar": true } -->
　　高鼓峰治徐彦为子，甫四岁，盛夏发热，惊搐不已，腰曲目直，小便短赤，面无神色。医作伤寒不应。高视之曰：火燥生风，风淫末疾，非伤寒也。用滋水清肝饮，尽一剂而汗解，便利热退。高曰：疟至矣，立用五味异功散，（补脾。）加麦冬、五味，（生脉清暑。）十余剂而愈。

　　陆肖愚治鞠氏子，年十一，向因水土不便，泄泻瘦弱，四月终旬，蒸热淫雨，忽患头面大肿，手足身体亦微肿。或谓风热，与苏叶、羌、防、升麻、柴、葛等，汗大泄，既而痰涌吐逆，语言不伦，身强直，手足振掉。

　　又谓急惊风，用抱龙、镇心等丸不效。脉之，浮缓而弱，此因脾虚土不胜水，且湿气盛行，内湿与外湿相感而作肿，治而健脾渗湿，乃反发汗，致升动其脏腑之痰涎，漏泄其经络之津液，宜其变症若此也。因用六君子汤加归、芍投之，一剂而吐止，数剂而僵直振掉除。又数剂精神复，加泽泻，倍茯苓，数十剂，下肿消，泻止。

　　薛立斋治宪幕顾斐斋元孙二周，项结核，两臂反张，索败毒，果系前症，遂与六味丸一服，清晨灌之，午后肢体如常。

　　一儿两目札动，手足发搐，数服天麻防风丸之类，以祛风化痰，前症不愈，其痰益甚，得饮食诸症稍愈。

　　视其准头及左颊，色青黄。曰：脾主涎，此肝木制脾土，不能统摄其涎，非痰盛也。遂用六君子汤加升麻、柴胡、钩藤，二剂饮食渐进，诸症渐愈，又用补中益气而安。

　　万密斋治一小儿，痰壅发搐，气促而喘，而礞石滚痰丸，桑白皮煎汤，碾碎调服之，喘定痰下，搐亦止矣。

　　一小儿七月，发搐无时，昏睡不醒，不哭不乳，掐之札之不痛， 之鼻不嚏，灌药不入。曰：此真搐也，不可治矣。

　　密斋父治一小儿，盈月后发搐，以至圣保命丹治之而安。

　　喻嘉言治门人王生表兄沙无翼之子，纵啖生硬冷物，一夕吐食暴僵，不省人事。医以惊风药治之，浑身壮热，面若装朱，眼吊唇掀，下利沾污。诊毕谓曰：此慢脾风候也。脾气素伤，更以金石药重伤，今已将绝，故显若垂危症。本有法可救，但须七日方醒，恐信不笃而更医，无识反得诿罪生谤。王生坚请监督其家，且以代劳，且以壮胆。于是用乌蝎四君子汤，每日灌一大剂，每剂用人参一钱。渠家虽暗慌，然见面赤退，而色转明润，便泻止而动移轻活，似有欲言不言之意，亦自隐忍。至第六晚，忽觉手足不宁，揭去衣被，始极诋人参之害。王生先自张皇，任其转请他医。才用牛黄少许，从前危症复出，面上一团死气，但大便不泻耳。重服理脾药，又五日方苏。

　　杨乘六治孙氏子慢脾症，痰涎涌盛，咳嗽身热，抽搐自汗，嗜卧露睛，撮空手振。屡进补脾逐风消痰之剂不应。杨曰：此症风自内出，本无可逐，痰因虚动，亦不必消，只补脾土，诸症自退。今面白睛散，舌滑白，天柱已倒，虚上加寒，非炮姜、桂、附，何以追已去之阳，而苏垂绝之气哉？乃写参附养荣方与之，且嘱之曰：如以稚幼纯阳，无补阳之法，无挽回矣。一剂症减，三剂全除。次用五味异功散，加煨姜、白芍而痊。

　　薛立斋云：一小儿常患停食，数服克伐消导之剂，以致脾胃虚甚，患吐泻慢脾风而卒。

　　万密斋治一儿，脾胃素弱，病泻，以理中丸服之，泻未止。口内生疮，或谓前药性热助火，复以冷药与之，身微热，睡则扬睛。曰：此慢脾风矣。脾胃本虚，泻利益虚，口中生疮者，脾虚热也，误服冷药，则中气益损，昏睡不乳，虚损之极也。当急作调元汤，倍加人参服之，调理半月而愈。

　　马铭鞠治华叔蟾乃郎，慢脾风，五六日愈。愈甫三四日，即过多饮食，连浴两宵，复痰壅沉迷，面目俱浮，胸肿满，呕吐，乳食不进，鱼弓反张，二便交秘。有欲进以牛黄丸者，马曰：下咽死矣，此病后虚症也，然参且勿用。用麦冬三钱，枇杷叶三片，贝母二钱半，桑皮钱半，杏仁一钱，藿香一钱，鲜糖球一枚，苍术人乳炒八分，橘红一钱二分，加灯心煎，临服入姜汁。服超时，小便随利，腹即宽，诸症悉退，尽剂竟愈。

　　汪元津子，年五岁，伤食成疟，疟后发搐，乃脾虚病也。万曰：凡治惊风，必用泻青丸、导赤散，虽良工不能废其绳墨也。今此症不可泻，宜用调元汤，琥珀抱龙丸。如言服之而搐止，但目不能开，昏昏喜睡，盖脾虚极矣。脾主困，故喜睡。目之上下胞属脾，脾虚故不能开也。仍以调元汤补其虚，琥珀抱龙丸安其神。脾喜乐，命平日所与作伴嬉戏者，环列床前，取鼓钹诸器击之，或歌或舞以引之，（设法亦善。）病儿之目乍开乍闭，以渐而苏，不喜睡矣。

　　卷二十九·小儿科

　　风痫

　　万密斋治汪前川子，年四岁，七月病惊搐，医以拿法掐止之。八月连发二次，仍用掐法，九月又发。万曰：痰聚成惊，惊久成痫，幼科拿法，即古之按摩法也。病在荣卫者可用之，使荣卫之气行，亦发散之意。病在脏腑，则不能去矣。久则痰塞心窍，不亟治，必成痼疾，古所谓五痫者，自此得之。因立方以黄连泻心中之邪热为君；枳实、半夏去胸中之积痰为臣；朱砂、寒水石之坠以安其神为佐；甘遂逐上焦之痰饮，麝香以利窍为使。

　　神曲作糊，丸如龙眼大，每服一丸，用 猪心，铜刀批开，纳丸其中缚煮，待心熟取丸，和心服之，并饮其汤，名曰断痫丸，服猪心五个乃愈。

　　陈氏子二岁病惊风，失治成痫，每月一发。来求药，万用六子散末，分三色：（巧于点染。）一色青黛相和，名安魂散，（青入肝，肝脏魂。）寅卯时（属木。）竹叶煎汤下；一色朱砂相和，名宁神散，（赤入心，心藏神。）

　　巳午时（属火。）灯心汤下；一色入轻粉少许，名定魄散，（白入肺，肺藏魄。）申酉时（属金。）薄荷汤下。调理半年而安。大凡痫病初得之者，十疗八九。如过二三年后者，不可治矣。时医有用吐法者，有用滚痰丸下之者，徒损胃气，百无一效。有以寿星丸治之者，一杯之水，岂能减车薪之火哉。

　　万婿李中庵，九岁时得痫病，尝昏仆，口眼俱合，手足不动，喉无痰声，但僵卧如醉人，知其为心病也。

　　乃用东垣安神丸去地黄，加茯神、远志、石菖蒲以通其心窍，南星、珍珠末、铁华粉以坠其痰。汤浸蒸饼，丸如黍米大，（凡用镇坠药及治上焦病者，丸皆宜细。）灯心汤下，调治一年而愈。

　　万之季男，七八岁时得痫病，发则面先青惨，目定，口中有痰，如嚼物状，昏仆一食顷乃苏。因教其母，但见面青目定时，即以鹅翎探吐其痰，（亦是一法。）如法而行，前后吐痰二升许，痫竟不发。如此调理，三年而安。

　　大抵痫病皆痰也，虽有五兽之名，（猪、羊、鸡、犬、牛是也，巢氏之说，后人多非之。）各随其脏，详见钱氏方中。凡气实者控涎丹，气虚者断痫丸，愈后以琥珀抱龙丸调之，未有不安者。但年深者，不可治也。（《三因方》控涎用甘遂、大戟、白芥子等分，末煮糊丸。）

　　薛立斋治一小儿患惊痫，吐痰困倦，半饷而苏，诸药不效，年至十三而频发。用肥浓紫河车，生研烂，入人参、当归末捣丸桐子大。每服三十五丸，日进三五服，乳化下，一月渐愈，又佐以八珍汤全愈。（雄按：紫河车可以羊肾代之。）

　　一儿七岁患惊痫，令其恣食人乳，后发渐疏而轻。至十四复发，用乳不效，亦用河车丸数具而愈，常用加减八味丸而安。后至二十三岁后发，而手足厥冷，仍用前法，佐以八味丸，十全大补汤而痊。又治数小儿，皆以补中益气汤，六君子汤，六味、八味等丸，相间用之，皆得全愈。

　　冯楚瞻治汪氏儿九岁，因惊痫，屡发抽掣，语言不清，势甚危笃。脉之坚弦，久按无力。询其由，痘疹后跣足行走，忽脚面浮肿，疑为草露之毒，服清凉解毒数剂，渐肿至腿。又服五子、五皮饮数剂，忽一日僵仆卒倒，乃成惊痫之疾。曰：此痘后气血大虚，所以脚肿。误服清凉，乃肿至腿。复加渗利削伐，至虚火上乘。无故卒倒，犹大人中风症也。惟宜峻补气血，佐以舒筋活络之药，乃用当归、白术、白芍、煨天麻、熟地、茯苓、牛膝、银花、秦艽、熟附子之类。三四帖后，其势稍缓，以前方冲人参汤，调理二月而安。

　　万密斋治一儿，四岁，病惊痰涌，针其涌泉穴而醒，自后不发。谓曰：未服豁痰之药，恐发痫也。不信。

　　未半年似痰迷，饮食便溺皆不知，时复昏倒，果成痫矣。问其发时能自知乎？曰：目昏即发，乃与钱氏安神丸加胆草服之。教其父曰：病将发时，急掐两手合谷。如此调理，一月而安。

　　一小儿十岁，久得痫疾。诊之，两目浑白，无有睛光，语言謇涩，举动痴迷。辞不可治，另延医治之，竟无成功。

　　黄州守万鲁庵子病痫，见其容貌俊伟，性格聪明，谓曰：可治。乃与琥珀抱龙丸方，使自制服之。

　　卷二十九·小儿科

　　发热

　　张子和治高巡检之子，八岁病热。医者皆谓伤冷，以热药攻之，欲饮水禁而不与，内水涸竭，烦躁转生，前后皆闭，口鼻俱干，寒热往来，咳嗽时作，遍身无汗。又欲灸之。张责其母曰：重 浓被，暖炕红炉，儿已不胜其热矣，尚可灸乎？先令服人参柴胡饮子，连进数服，下烂鱼肠之类，臭气异常，渴欲饮水，听其所欲，而冰雪凉水，连进数杯。节次又下三四十行，大热方去。又与牛黄通隔丸，复下十余行，儿方大痊。前后约五十余行，略无所困，冰雪水饮至一斛。倘灸之当何如哉？吕东庄治吴尹明子十岁，患夜热二年余，颔下忽肿硬如石，面黄，时时鼻衄如注。脉之，沉郁之气，独见阳关，曰：病敦阜也。（右关主脾胃，沉郁乃实热症，敦阜字，狡示人以不易知也。）用石膏、藿香叶、栀子、防风、黄连、甘草等，颌肿渐软，面黄复正。继用茯苓、枇杷叶、元参、枳壳、山栀、茵陈、石斛、天麦门冬、生熟地黄饮，（甘露饮也。）重加黄连，而衄血夜热悉除。

