<!-- { "loadSidebar": true } -->
　　陆养愚治李邑宰子，年十一，于六月夜间，忽发热微汗，头微痛。或谓伤暑，与香薷饮冷服，病更甚，且喘嗽痰。又谓脉气浮数，火热上炎，以芩、连、知母、花粉清之，喘咳不绝，饮食不思，睡卧不安。脉之弦紧，左倍于右，面赤戴阳。此风寒外束，宜发散之。或谓如此炎天，且身常有汗，何以宜表？曰：正因风寒伤其卫阳之气，令外之阳气，拒而不得入，故汗微微而不止，内之阳气伏而不得出，故身翕翕而壮热。若解散其邪，则外者得入，内者得出，自汗止身凉矣。用干葛为君，苏叶、防风为臣，前胡、白芷、川芎为佐，桔梗、杏仁、甘草为使。热服微覆，汗大泄。少顷，喘嗽吐热顿减，二剂全愈。

　　薛立斋治儒者薛衡甫子，年七岁，身弱羸，发热面黄。皆以为内伤瘀血，欲下之。谓乃脾脏受伤，投以六君子汤加煨姜，两服，饮食顿进，数服诸证全愈。

　　万密斋治一儿发热，日晡犹甚。或作疟作潮热治，俱不效。曰：此胃虚有宿食也。谓疟疾则寒热有发有止，谓潮热则发有时，如水之潮过即退，次日根据时再发。此儿身常温，然至申酉时发，故知是宿食发热也。或曰：有所据乎？曰：出仲景《伤寒·正理论》阳明病证云，潮热者实也，宜下之。以三化丸下之而愈。

　　一儿惊风，时热不退。有议用小柴胡汤者，有欲用竹叶汤者，有欲用凉惊丸者。曰：大惊之后，脾胃已虚，宜温补之，三方寒凉，不可用也。乃与理中汤，用炒干姜，一剂热除。

　　三府张公子，初冬三日发热，又二日热益甚，目上直视，口多妄言。或作风治无效。至二十七日，诊之曰：病势将退，但肺热未除耳。问何故？曰：三关黄润，两目睛精明，此病当愈也。惟正面戴阳，喘气上息，此肺虚热耳。与小阿胶散，咸阻之。幸不听，一剂喘止热退，欲食而安。

　　万密斋治黄学仪子，病热不退。其父治之，已八日不效。全叩之，（全，密斋名。）曰：日夜发热，小便赤，大便难。再叩药，曰：先与胃苓丸，（庸手。）今与凉惊丸。全曰：不效宜矣。其父曰：汝能已此病乎？全对曰：此名风热，乃肝病，宜用泻青丸，热即退矣。黄氏相招，即令全往，如法治之，五日而愈。（然则今之小儿宜养胃矣。羌活、大黄、芎 、山栀、胆草、当归、防风。）

　　余氏子病热，诸医汗之，下之，和解之，皆不效，以虚热也。用调元汤加炒干姜，未尽剂而热除。

　　密斋长男，幼多病。一日，病疟后潮热，日益瘦，先父母忧之。全曰：此疳气也。用小柴胡加鳖甲、当归、川芎、陈皮、青皮为丸，服之愈。

　　冯楚瞻治李氏儿，八岁，病热旬余。发散和解苦寒之剂，备尝无效，势日危笃。诊之，形肉枯槁，牙齿堆垢，浓而色焦黑，唇舌燥烈，耳聋目盲，遍身疼痛，壮热无汗，谵语烦躁。脉之，沉微欲脱，阴寒之候也。此釜底无火，锅盖干躁之象。上之假热，由于下之真寒也。乃重用人参、熟地，少加附子，壮水益火。服后，夜半思食。次日其脉更虚，但神气小清爽，乃倍进前药三四剂，后渐瘳，不十剂全愈。

　　姜居安治一贵官，携家过沛，抵沙河，稚子病。居安告之曰：请勿惊，但得沙一斗，病即愈。官如其指，布沙舟中，令儿卧其上。久之，儿手足能动，不数时而病良已。贵官问故，曰：小儿纯阳，当春月而衣被皆湖棉，过于热，故得凉气而解。（《江南通志》。）

　　冯楚瞻治洪氏儿，未及一周，时当暑热，壮热多日，神气困倦，唇舌焦燥，饮乳作吐，五心亦热如烙，脉洪数而弦。医与发散消导数剂，复疑麻疹，更为托表。冯曰：久热伤阴，阴已竭矣，复加托表，阳外越矣。若不急为敛纳，何以续阴阳于垂绝哉？乃用熟地四钱，麦冬一钱五分，牛膝一钱二分，五味子一分，制附子四分，一剂热退。次日加炒黄白术一钱六分，另煎人参冲服愈。

　　张景岳仲男，生于五月，于本年初秋，忽感寒发热，脉微紧数，知其脏气属阴，不敢清解，遂与芎、苏、羌、芷、细辛、生姜之属，冀散其寒。一剂热不退，反大泻二日不止，继之以喘，愈泻则愈喘。见其表里俱剧，乃用人参二钱，生姜五片，煎汁半盏，未敢骤进，恐加喘也。与二三茶匙，呼吸仍旧。乃与三四匙，息稍舒。

　　遂与半小钟，觉有应。遂自午及酉，完此一剂。适一医至，曰：误矣，焉有大喘可用参者？速宜抱龙丸解之。

　　张但唯唯，仍用人参二钱五分，如前煎汤，自酉至子尽其剂，气息已平，酣睡泻止，而热亦退矣。所以知其然者，观其因泻反喘，岂非中虚。设有实邪，自当喘随泻减。向使易以清利，中气脱而死矣，必反咎用参之误也。

　　孰是孰非，何从辨哉？（此医之所以难为而易为也。）因纪此，见温中散寒之功，其妙有如此者。

　　按：是症或者小儿变蒸之热误用峻表，伤其元气，以致喘利。幸服独参挽回，后之所云，亦过后详载耳。叶天士曰：五月至新秋，仅两月耳。婴儿不能言语，六脉难凭。初秋暑邪尚炽，感而发热，当用清暑之药。

　　乃孟浪投以辛温发表，纯阳柔嫩之躯，当暑伤元气之时，肺气焉得不耗散乎？肺与大肠相表里，肺气虚，注其大肠而作泻，肺气耗散则喘作，此辛温发表之误也，故用参补其肺气而愈。乃不省其药误，反云治病之妙，何愦愦若此？竟云人参可以冶发热，恐误后人，故不得不为之辨白。

　　一儿感冷，恶寒大热，用发药则汗出热退，过一二日复热，大便秘，必里未解也。服四顺清凉饮，利一行，热退，隔日又热，小便赤。服导赤饮热退，过三日又热。庸劣者几无措手矣。诊其脉，脉已和。既发汗又利小便，其气已虚，阳气无所归，皆见于表，所以热。以六神散和其胃气，加乌梅一枚，令微有酸味，收其阳气归内，服此全愈。（无名氏。）

　　又一儿有积热，表里俱热，颊赤口干，小便赤，大便焦黄。用四顺饮利动脏腑，热乃去，既而复热，里解而表未解也。发散微汗，热乃去，隔日又热。此无他，表里俱虚，气不归元，而阳浮于外，所以再热，实非热症也。只以六神散入粳米煎，和其胃气，则寒气归内，身体自凉。（同上。二案表里变化。）

　　潮热者，时间发热，过时即退，日根据时而发，此欲发惊也。壮热者，常热不已，甚则发痫也。风热者，身热而口中气热，乃风邪外感也。温热者，肢体微热也。发热而不欲饮水者，胃气虚热也。发热而饮水作渴，喜冷冻饮料食者，胃气实热也。

　　卷二十九·小儿科

　　呕吐

　　万密斋治教谕熊文村子，二岁病呕吐，更数医不效，食故入口即吐出。万视之曰：病可治也。问用何方？曰：理中汤。曰：服多剂矣，不效奈何？曰：如在《内经》乃阴盛格阳之病，寒因热用，伏其所主，先其所因则效矣。乃作一剂，取 猪胆汁、童便各半，和药炒干，煎而服之，（即仲景白通汤入人尿、猪胆汁之法。）

　　吐立止。后称渴，以汤饮之，复作吐。万曰：凡呕家多渴者，胃脘之津液干也，当得一二时吐止，胃气回，津液生，渴自止矣。令将前药渣再煎服之，仍禁其饮食，半日而安。熊问同是理中汤，前用之不效，今用之而效，何也？曰：公子胃寒而吐，当以热药治之。乃寒盛于中，投之热剂，两情不得，故不效也。今以理中为治寒之主，用猪胆汁之苦寒，小便之咸寒为佐，以从其格拒之寒，药下于咽，而寒相得入于胃，阴体渐弱，阳性乃发。

　　其始则同，其终则异，故曰：伏其所主，先其所因也。此轩岐之秘旨，启元子之奥义，张长沙之良法也。后王民肃子，半载呕吐不纳乳，昏睡仰卧而努其身，有作慢风之候，亦以理中末三分，用水一杯，煎至半杯，入胆汁、童便各一匙搅匀，徐徐灌之而瘥。

　　郑氏女患呕吐，万视其症，乃伤食吐乳也。家人云无，乃用理中汤去甘草加丁香、藿香，不效。又作胆汁童便法，亦不效。四日后，吐出饭半碗。询其家人曰：此儿数日不食，何得有此？始吾言伤食，语固云无，故治不见效。遂取脾积丸投之，取下恶粪如靛，乃五日前所食鸡子黄也。所吐之饭，即其时所食也。壅塞肠胃，格拒饮食，所以作吐，下之即愈。

　　一儿自盈月后，常吐乳，父母忧之，诸医不能止。一日问万，万曰：呕吐者，非常有之病也。今常吐乳，非病也。然小儿赖乳以生，频吐非所宜也。其间有母气壮乳多，纵儿饱足，饱则伤胃，所食之乳涌而出，此名溢乳，如瓶之注水，满而溢也，宜损节之，更服肥儿丸。儿之初生，筋骨软弱，为乳母者，常怀抱护持可也，不然则左右倾侧，其乳流出，此名 乳，如瓶之侧，其水流出也，能紧护持，则不吐也。有胃弱也，不能受乳以变之，吐出无时，所吐不多，此名哺露，如瓶之漏，不能容受也，当补其脾胃，助其变化可也，亦以肥儿丸主治自愈。（通达之论，养子者宜知之。）

　　龚子才治小儿伤食呕吐。服克伐之药，呕中见血。用清热凉血之药，又大便下血，唇色白而或青。问其故。

　　龚曰：此脾土亏损，肝木所乘而然也。今空心用补中益气汤，食后用异功散，以调补中气，使涎血各归其原而愈。

　　薛立斋治一小儿，每饮食失节，或外经所忤，即吐泻发搐，服镇惊化痰等药而愈。后发搐益甚，饮食不进，虽参、术之剂，到口即呕，乃用白术和土炒黄，用米泔煎数沸，不时灌半匙，仍呕。次日灌之，微呕。再日灌之，欲呕。此后每服二三匙，渐加至半杯，不呕，乃浓煎服而愈。（叶天士：观立斋治吐泻者，以脾胃为主，并不参入归、地，此乃认清门路之治，非张景岳所能及也。）

　　一小儿停食，服通利之剂作呕，腹胀，此脾胃复伤也，用补中益气汤而愈。

　　万密斋治一儿，初生即吐。或欲用钱氏木瓜丸，曰：不可，小儿初生，胃气甚微，或有乳多过饱而吐者，当缓缓与之。或因浴时客寒犯胃而吐者，当用乳汁一杯，用姜葱同煎，少与服之。或因恶露泄水，停在腹中而吐者，宜以炙草煎汤而吐去之。奈何用木瓜丸，以铁粉、槟榔之重剂，犯其胃中初生中和之气耶？故常语人曰：钱氏小儿方，非先生亲笔，乃门人附会之说也。

　　《大还》治一小儿，生方九日，即呕吐腹胀。作脾气虚寒，用半夏、陈皮、姜汁、卜子、丁香、藿香、砂仁各少许，煎饮半酒盏而愈。

　　卷二十九·小儿科

　　泄泻

