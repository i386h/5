<!-- { "loadSidebar": true } -->
　　张景岳季子，生于燕地，及白露时甫半周，偶感寒，吐泻大作，即用温胃和脾之药不效，随用理中等剂亦不效。三日后，加人参三钱及姜、桂、吴茱萸、肉豆蔻之类，亦不效。至四五日，则随乳随吐其半，而泻其半，腹中已无所留矣。不得已，用人参五六钱，制附、姜、桂各一二钱，下咽即吐，一滴不存，而所下之乳，洁白无气，犹是乳也。其形气之危，已万无生理。度其寒气犯胃，舍参、姜、桂、附之属，何以为治？既乃悟其胃虚已极，药之气味略有不投，则随拒而出，且附子味咸，亦能作呕，必其故也。必得甘辣可口之药，庶胃气可安，乃用胡椒三钱捣碎，煨姜一两，水二钟，煎八分，另用人参二两，水二钟，煎一钟，以茶匙挑合二汤以配其味。凡用参汤之十，加椒姜汤之一，其味甘而辣，正得可口之宜，遂温至热汤中，徐徐挑与之，经一时许，皆咽下。自后乳药皆安，但泻仍未止，计半日已尽二两之参矣。参尽后，忽躁扰呻吟，烦剧之甚，家人皆谓热药内烧所致。因思药果不对，何以初甚相安？此必数日不食，胃气新复，仓廪空虚，饥甚则然也。取粥示之，果张皇欲得，其状甚急，乃与一小盏，一呷而尽。又欲之，遂与半碗，犹不足，又与半碗，始寂然安卧。

　　次日，复加制附，得泻止全愈。原其受病之深，用药虽当，气味不投，犹弗获效。至其因饥发躁，使非解悟，妄用清凉，一剂则全功尽弃，而仍归罪于用参、姜者矣。（叶天士曰：半岁之婴儿，如此大剂姜、桂等热药，加之胡椒三钱，人参二两，虽属寒侵，不必如此大剂也。幸而得生，乃粥之功。经云：五虚者死，粥浆则生。若竟讲用热药补剂，肠胃何堪消受？景岳将自己三子，以证用热药大补之效，使后人信彼之说。立斋虽喜用温补，未有若此之甚也。业幼科者，不可执此法以误人。）

　　薛立斋治一小儿数岁，每停食辄服峻利之剂，后患肚腹膨胀，或呕吐泄泻。先用六君子汤，诸症渐愈。又用补中益气汤，胃气渐复。

　　韶州医者刘从周，论小儿吐泻发搐，觉有痰者，但服五苓散入生姜、半夏煎服。吐了痰，泻亦止，惊自退。

　　（《百乙方》。）

　　卷二十九·小儿科

　　疟

　　叶天士曰：疟因暑发居多，方书虽有痰、食、寒、热、瘴疠之互异。幼稚之疟，都因脾胃受病，然气怯神弱，初病惊痫厥逆为多，在夏秋之时，断不可认为惊痫。大凡疟症，须分十二经，与咳症相等。若幼科庸俗，但以小柴胡去参，或香薷、葛根之属，不知柴胡动肝阴，葛根竭胃汁，致变屡矣。幼科纯阳，暑为热气，症必热多烦渴。邪自肺受者，桂枝白虎汤，二进必愈。其有冷食不运，有足太阴脾病见症，初用正气，或用辛温，如草果、生姜、半夏之属。方书谓草果治太阴独胜之寒，知母治阳明独胜之热。疟久色夺，唇白汗多馁弱，必用四兽饮，即六君加草果、姜、枣、乌梅。阴虚内热，必用鳖甲、首乌、知母，便渐溏者忌用。久疟荣伤，寒胜加桂、姜。拟初、中、末疟门用药于下：初病暑风湿热疟药：胸膈痞闷，枳壳、桔梗、杏仁、浓朴、（四味最宜。）栝蒌皮、山栀子、香豆豉。头痛，宜辛凉轻剂，连翘、薄荷、赤芍、羚羊角、蔓荆子、滑石，重则用石膏。口渴用花粉，烦渴用竹叶石膏汤。

　　热甚则用黄连、黄芩、山栀。

　　夏季牙痛属湿，羌、防辛温宜忌，宜用木防己、蚕砂。

　　暑热邪伤，初在气分，日多不解，渐入血分，反渴不多饮，唇舌绛赤，芩、连、膏、知不应，必用血药，量佐清气热，一味足矣。轻则用青蒿、丹皮、（汗多忌。）犀角、竹叶心、元参、鲜生地、细生地、木通、淡竹叶。

　　若热久痞结，泻心汤选用。

　　又夏月热久伤血，最多蓄血一证，谵语昏狂，看法以小便清长者，大便必黑为是，桃仁承气汤为要药。

　　幼稚疟久，面肿腹膨，泄泻不欲食，或囊肿或跗肿，必用东垣益气以升阳。倘脾消败，前方不应，用理中汤，或钱氏益黄散得效。二三日须投五苓散，一二日再与异功散，参苓白术之类必全好。徐忠可注《金匮》有云：幼儿未进谷食者，患疟久不止，用冰糖浓汤。余试果验。

　　疟多用乌梅，以酸泄木安土之意。用常山、草果，乃劫其太阴之寒，以常山极走，使二邪不相并之谓。用人参、生姜，曰露姜饮，一以固元，一以散邪，取通神明去秽恶之意。总之，久疟气馁，凡壮胆气，皆可止疟，未必真有疟鬼。又疟邪既久，深入血分，或结疟母，鳖甲煎丸设用煎方，活血通络可矣。

　　万密斋治一儿，岁半病疟，二日一发，久不愈，黄瘦，面浮肿，腹胀，用平疟养脾丸治之愈。人参、白术、茯苓、甘草、当归、川芎、陈皮、半夏、苍术、浓朴、柴胡、黄芩、猪苓、泽泻、草果、常山、青皮、辣桂、鳖甲各等分，于五日或三元八节、天月德日修合，酒煮，曲糊丸麻子大，陈皮汤下。

　　一儿病疟，医用截疟药，内有砒丹，三截之，遂成疳疟。其父懊恨前药之误。万用平疟养脾丸治疟，集圣丸治疳，调理一月而愈。集圣丸：芦荟、五灵脂、夜明砂、缩砂、橘皮、青皮、蓬术、木香、黄连、使君子、虾蟆、猪胆。和药入膏为末。

　　一儿病疟，一日一发，万用家传斩鬼丹截之，止三日后一发。再截之，值三四日又发。其父怪而问之，时六七月枣熟，疑其必啖生枣，故止而复发也。问之果然，乃禁之，先用胃苓丸，调理三日，（平胃苍、陈、朴、草，合以五苓茯、猪、术、泽、桂，名胃苓丸。）更以斩鬼截之遂愈。五月五日午时，用黄丹研，独头大蒜，研如泥同杵，众手为丸。随人大小，发日五更，取长流水面东下。

　　汪氏子七岁，病疟三年，诸医不效。万视其外候，面色白，山根带青，腹大而坚。此久疟成癖，癖为潮热，当与补脾消癖，疟热自除。恨无九肋鳖甲耳，汪求得之，因立一方，用人参、白术、青皮、陈皮、三棱、莪术、木香、砂仁、当归、川芎、黄连、柴胡、鳖甲为末，神曲糊丸。炒米煎水，日三服，调理五十余日而安。

　　李氏七岁女，先患外感，后变疟，因用截药，变作痢。至冬，痢虽止，疟益甚。万视其外候，大骨高起，大肉陷下，发稀目陷，面黄鼻燥，不思饮食，唯啖莲肉，乃内伤脾虚疳劳症也。医皆谓不可治，万云：可治也，至春必愈。用集圣丸一料，次年二月果安。

　　王氏子病疟，三日一发，用胃苓丸合小柴胡汤方，作丸服之。初三日一发，又间日一发，后一日一发。初发于午后，渐移于辰刻。问曰：连日服药，疟发转频何也？曰：此疟将退之渐也。盖疟三日一发者，邪气深，难已；一日一发者，疟气浅，易愈。午后发者，邪在阴分，难已；午前发者，邪在阳分，易愈。今自三日移至一日，自阴分移至阳分，故云将退之渐也。时有丁医闻其说，笑曰：那得许多议论？吾有秘方，治疟如神。遂求治之，不知其所用何物。自此仍三日一发，发以酉时，至次日巳后始退。万仍为调理一月而愈。

　　孙文垣治丁氏子，才二岁，患疟母，上壅咳嗽，每午后发热，至子丑时乃退，终日啼哭不止，鹅口白屑，神气大弱。又痘后遍身疮疥未愈，诸医有灸之者，有刺之者，有以膏药贴之者，种种施之不应。孙曰：乳下婴孩，脏腑脆薄，不可乱攻乱补，参、 足以增其咳，灸刺适以惊其神，安能取效？教以白术、鳖甲各一钱五分，青蒿、麦芽、陈皮各八分，乌梅一个，贝母、知母各六分，甘草三分，八帖全愈。

　　水鉴仙人治百日儿疟歌云：疟是邪风寒热攻，直须术治免成空，常山刻作形人状，钉在孩儿生气宫。如金生人，金生在巳，即钉巳上，木生人，钉亥上，火生人，钉寅上，水生人，钉申上也。常山乃截疟之药。

　　万密斋外孙未周岁，因伤寒，发间日疟，在子丑时，发则搐搦，切牙呻吟，大便黄绿，努而出。以口吮母口，得乳即止。疟后汗出，心下跳，腹中鸣，顶微热，未十日成疳矣。面色 白，囟陷发疏，儿渐羸瘦。此先受暑湿，暑则为疟，湿则为痰。又伤饮食，脾土衰而肝木旺，疟曰食疟，疳曰食疳。用加减当归龙荟丸，加味参苓白术散。其母用四物汤，加柴胡、升麻、麦冬、木通、酒芩、桔梗各五分，薄荷七分，灯草水煎服。

　　一儿病疟，医以柴胡汤投之不效，乃用平疟养脾丸而愈。

　　一女先惊后疟，疟久成疳，用集圣丸调理一月而安。

　　一儿先疟后惊，用调元汤、琥珀抱龙丸而痊。

　　一儿久疟成癖，因癖生热，或三五日内一发，发则余日不止。常在申酉时，但不寒颤，又微恶寒，即发热，热亦不甚，发过不渴，不头痛。用消癖丸、平疟养脾丸间服，半年而愈。

　　马元仪治金氏子，寒热如疟，两脉弦虚无力。脉弦为风发，脉虚为气少。正虚则外风得以袭入，乃为寒热，不当与气实有余者同治。乃用补正散邪一法，用人参、桂枝、干姜、肉桂、半夏、广皮、炙草等，调理数月而安。

　　卷二十九·小儿科

　　痢

　　万密斋侄七岁，久痢不已，为制丸剂治之。丸者，缓也，以治久病也。用钱氏异功散，合香连丸为主，加猪苓、泽泻、车前子以利其小便，神曲、麦芽以消其积滞，诃子、肉豆蔻、炒干姜以止痢，合之曰和中丸。约二两许，服之未尽而痢止。此为家秘，治久痢不止方也。

　　汪某年六十，生一子，三岁病痢，医下之太过，脾胃受伤，中气下陷。又一医以豆蔻、香、连，合粟壳等止之，痢益甚，后重而少物。万视之曰：老年之子，胎禀已弱，下之太过而下陷，法当举之，陈药未尽，劫涩之剂，亦不可用也。乃以钱氏异功散加香、连、归、芍、山药、莲肉、神曲，糊丸服之，旬日痢止。元气未复也，令以前药调之。适有人曰：吾有阿魏，治痢甚效。即以五分作丸五粒，令儿服之。人以为不可服也。汪曰：今早服一丸，饮后服一丸，服后熟睡未醒。万曰：痢止矣，何必服药？此药太峻，元气被伤，恐非正睡也。试呼之不应，推之不知，入视，白眼张露，气已绝矣。详记之，以为轻妄用药之戒。

　　聂久吾儿周岁余，因乳少粥饭成积，又多面食，致积痢，先水泻，后脓血。时以断乳，饮食少进，睡不闭目，肛如竹筒，指纹已过命关，症极重，乃用清热消积等药，以茶匙缓缓灌之。觉精神极困时，另以人参、麦冬煎汤，少少与之，以保元气。如是数日，痢渐止。但其肉削如柴，调养半年始复旧。

