<!-- { "loadSidebar": true } -->
　　万密斋治孙抚军女，五月病痢，至七月未愈。万至，病亟矣，用人参、茯苓、甘草、当归、白芍、黄芩、车前、陈皮各等分，炒干姜少许，煎服略瘥，五日大安。孙问诸医皆用木香、黄连，今乃不用，所用皆非治痢之药，而效者何也？曰：此乃河间黄芩芍药汤方也。所谓调其气则后重除，养其血而痢止之方也。

　　祝道士子长七岁，病痢半年不愈，万与一方，用人参、白术、茯苓、甘草、黄 、桔梗、木香、黄连、诃子、肉豆蔻、车前、炒干姜、泽泻、神曲、当归、麦芽、白芍，为末，水面丸，米饮下，一月而安。名和中丸。

　　一女十岁，患痢久不止，脉洪数。或曰：下痢脉宜小，今脉洪数，恐难治。万曰：无妨。《玉涵经》曰：欲识童男并童女，决在寸关并尺里，自然紧数甚分明，都缘未丧精华气。此童女脉如是，胃气尚强，不久自愈。

　　果数日痢渐止。

　　张县尹女半岁，病赤白痢甚苦，万用黄连一钱，木香五分，石莲肉五分，陈皮七分，炒干姜二分，为末，神曲丸黍米大，陈米汤下而安。

　　张景岳治都阃钱旭阳长男，年及两周，季夏间以生果伤脾，先泻后痢。自善医，知其生冷所伤，乃与参、术、姜、桂温脾等药不效。渐至唇生疮，乃谋之张曰：此儿明为生冷所伤，而不利温药奈何？张曰：此因泻伤阴，兼之辛辣遽入，而虚火上炎耳。非易以附子，不能令火归元也。因用二剂，而唇口疮痛，咽肿倍甚，（何不用热药冷服，及加人尿、猪胆汁等法？）外见于头面之间，病更剧。复询曰：用药不投如此，岂真因湿生热耶？张诊之曰：上之脉息，下之所出，皆非真热，本属阴虚，今热之不效，虽在可疑，然究其所归，意者药犹未及乎？钱曰：尚有一证，大喜热饮，人所不能入口者，便安然吞之。虽喉中肿痛若此，弗顾也。此殆真寒之验乎？张曰：是矣是矣。遂复加附子一钱五分，及姜、桂、肉果、人参、熟地之属，其泻渐止，其喉口等症亦不日全收矣。疑似间难辨如此，治者可不慎哉。（叶天士曰：大凡脾胃之症，不宜补肾，肾药味浓，凝滞不能行运，况吐泻之症，尤不宜也。景岳往往于脾胃症而用归、地，自称神妙，不可信为实然。）

　　喻嘉言治叶氏幼男病痢，噤口发热，呕哕连声。诊其关脉，上涌而无根。再诊其足脉，亦上涌而无根。曰：此作噤口痢症，乃胃气将绝之症也。噤口痢者，虚热在胃，壅遏不宣，故不思食，治宜补虚清热两法。此因苦寒之药所伤，不能容食，惟有温补一法而已。以理中汤连进二剂，不一时，下十余行。叶恐误，求更方。喻曰：吾意在先救胃气之绝，原不治痢。即治痢，人之大小肠，盘叠腹中甚远，虽神丹不能遽变其屎，今藉药力催之速下，正为美事，焉可疑之？遂与前药连服二日，人事大转，思食不哕。四日后，只便糟粕，以补中益气调理旬日全愈。此可见小儿之痢，纵啖伤胃者多，内有积热者少，尤不宜用痢疾门中通套治法也。

　　陈庆长知县名祖永云：顷守官南康，其子年十岁，患噤口痢，水浆不入者数日，惟能进药。同官家有方书，载一治法，试用之，一服而痢稍疏，三服遂索粥饮，顿食半盏许，自是痢止而安。其法用干山药，一半炒黄色，一半生用，研为细末，米汤饮下。

　　一人有小女患痢，脱肛。叔权传得一方，用草茶叶一握，姜七片，煎令服而愈。然不知其方所自来也。后阅苏文，始知生姜 咀煎茶，乃东坡治文潞公痢方也。

　　陈良甫云：甲子夏秋间，仆处一赵经略厅，有侄孙年九岁，病痢甚重，召小方脉未至，遂令仆诊之。六脉平细，以证观之是血痢，其实非也，只是血水而已。仆云：记得调中汤治状云，夏月初秋，忽有暴寒，折于盛暑，热结于四肢，则壮热头痛。寒伤于胃，则下痢或血、或水、或赤，壮热冥闷，脉数，宜服此。遂令去大黄服之而愈。

　　姚公远幼小子病痢，一医误下之，遂以纯血，气喘身热，不思食。仲淳至，亟以人参四五钱，石莲子、白芍、升麻、橘红、草石蚕、扁豆、滑石、炙草，一剂喘平血止，又数剂痢止。临别，嘱公远曰：儿百日内不出痘则生，以下多元气未复故也。未几即痘，果殇。家弟稚端，幼病痢甚，日夜数十次，服数剂即愈。人参三钱，吴茱萸泡七次一钱，川黄连姜汁炒一钱，后二味饭上蒸，水煎至八分温服。如不受，以药一匙，间米汤一匙，渐渐饮之。胃气渐复。如头痛发热，加石膏六钱，干葛一钱，别调六一散四钱，冷水服。

　　卷二十九·小儿科

　　疟痢

　　陆祖愚治张登之男，年十四，患疟截早，变成痢疾，痞满晡热，眼胞红肿而痛，所下红白相间，日夜三四十次。或与消积温补敛涩，俱不效，而转剧。脉之，左手弦数，右关沉实，右寸浮滑。此疟疾失表，又内伤饮食，风热泊于肠胃而为病也。先用山楂、枳实、芩、连、木通、泽泻、小柴胡、甘草，并下香连丸。服丸药两许，煎药四剂，遂积减胃开。调理旬日，但下淡白积一二次。又数日，大便实矣。忽一日，仍不思饮食，日行二三次，十余次，粒米不进，计大便数十行。盖连日粥食过多，而复伤也。今积滞已行，肠中润滑，无所虑矣。

　　仍用小柴胡、归、芍、知、苓、楂、橘之类，宿垢尽行，胃气仍复。乃加减前方，人参、术调理而安。

　　万密斋治李氏女，初病疟，又病痢，发热少食，日啖莲肉五六枚，乃与集圣丸而愈。

　　卷三十

　　嗽

　　张子和曰：鹿子春一小儿八岁，夏月病嗽，羸甚，余欲涌之，子春以为儿幼弱，惧其不胜，少难之。一日饮酒，家人与之酒，过多大吐，吐定而嗽止。盖酒味苦，苦属通剂，乃大悟余之言也。

　　万密斋治胡元溪子，五岁，春病嗽。医用葶苈丸，乍止乍作，至夏转作。又一医用五物汤不效。或以葶苈，或以三拗，发表攻里，其嗽益加，至百十声不止，面青气促，口鼻出血，势急矣。曰：自春至秋，病已半年，治之不易。乃用二冬、二母、栀、芩、甘、桔、苏子、茯苓、陈皮去白，连进三剂，咳只二三十声。一医以二陈加防风、百部、杏仁、紫菀、桑皮。万曰：肝气已逆，吾方降之，其咳稍罢，防风、百部升发之品，似不可用。彼云：防风、百部，乃咳嗽圣药也。服之，气上逆而咳，百十声不止，口鼻血复来。再求治，仍用前方，取生茅根捣自然汁，和药与之，五日而血止。去茅根，或加款冬、杏仁以止其咳。或去黄芩、栀子，加人参、白术以补其脾。或加阿胶以补其肺。调理二旬而安。盖方春时，多上升之气，肺感风寒，当与发散；葶苈丸乃攻里之剂，肺金本虚，而反泻之，此一逆也。夏天火旺，肺金受克，当用清金泻火之剂；三拗汤乃发散药也，用热犯热，此二逆也。一汗一下，肺金大虚矣；方秋时，气应降而不降，反用升发之剂，此三逆也。今用收敛清降之药，以平其浮游之火，火衰于戌，时值九月，故病易已。

　　许氏子病嗽，痰中带血，或用茅根汤治之不效，延万治。因问先生治胡元溪子用茅根，此亦用茅根，然不愈何也？曰：彼病于秋，肺旺肝燥，此病于冬，血衰时也。且彼乃口鼻出血，属阳明胃；此是痰中有血，属太阴肺。病既不同，治亦有别，乃用阿胶为君，杏仁霜、栝蒌霜、贝母为臣，苏叶、桔梗、甘草为佐，炼蜜为丸，薄荷煎汤化服而愈。

　　万石泉女，病久嗽不止，胸高气急，曰：此龟胸病也。胸者，肺之府也，肺胀则胸骨高起，而状如龟壳。

　　吾闻其病，未曾治之，故无方也。或者不可治乎？石泉曰：气胀者，肺实也，当服葶苈丸。曰：病有新久，症有虚实，（知为虚，何不投补？）再服葶苈泻肺之剂，恐有虚脱之祸。不听，竟以是卒。

　　吴孚先治一小儿咳嗽，动便作痰声，喉如曳锯，脉数洪滑，纹如鱼刺，用加减二陈汤，兼服神仙玉露散而痊。

　　万密斋治举人蔡沙江子，病咳久不止，其咳连声不绝，咳时面青，右手常自摆动。曰：不可治也。问何故？曰：咳者，肺病也，肺属金。面青者，肝之色也，肝属木。手摆者，肝风欲发之状。木来侮金，寡乎畏也。今十月，金病木生之时，四时之序，将来者进，成功者退。木生而进，金病而退，必发搐，甲乙日剧。果乙日搐而死。（此段谈理入微，然何不大用养肝清肺之剂以冀万一？设玉横遇此症，必有以处之矣。）

　　曾芸塘子九岁，病咳，半夜甚，乃胎禀不足，肾虚嗽也。用人参固本丸加阿胶、桑皮，尽剂而安。又汪元津子，病肾虚嗽，与上症同，亦用人参固本丸加茯苓、知母、贝母、山药各等分，为丸服之而安。

　　蒋仲芳治盛氏女，十余岁，患内热，干咳特甚。医与清火滋阴麦冬、黄芩之品，服之不效。脉得弦数，脉症汤药甚相合也，因何不愈？沉思间，忽闻女衣有烟火气，询其曾卧火箱中乎？曰：然。即以前方与之，令其迁卧床上，遂不终剂而愈。问故，曰：咳嗽，火热烁金，以清火润肺之品治之甚当，其如外火复逼，一杯水，其能救车薪之火乎？今离却外火，其病自愈耳。（可见药即对症，而饮食起居调摄失宜，亦致不效，非如此细心体察，鲜不误矣。）

　　卷三十

　　喘

　　万密斋治一儿四岁，忽作喘，气逆痰壅，鼻孔开张。万曰：此马脾风也。（以鼻煽命名也。）如胸高肩耸，汗出发润，（皆下脱也。）则不可治。须急治之，以葶苈丸去防己，加大黄，除肺之热，合小陷胸汤，除肺之痰。碾为细末，竹沥调服。（作实治，服法精当。）

　　一儿病，两腮红，上气喘急，脉浮缓而濡。此得之伤食，食伤脾，脾虚则不能养肺，母病子亦病也。两腮红者，虚热也。上气喘急者，肺虚也。脉浮缓而濡，气虚也。时医咸以惊风为治，用抱龙丸、牛黄丸、苏合丸，不效。闻其言皆匿笑，乃以阿胶炒成珠，煎苏叶乌梅汤化服，三剂而瘳。（观其治法，乃肺虚之喘，以阿胶补肺阴，兼用一散一敛之法，其用意甚巧。伤食云云，乃英雄欺人语，未足为据也。）

　　一富室小儿，先病泻，医以药服之，乃作喘，归咎于医。万曰：非医之误，乃冷伤脾作泻，脾传肺作喘。

　　脾为母，肺为子，传其所生也。用陈氏芎葛散，一服喘止而安。后用此方，治泻后喘者良验。

　　一女子素有喘病，发则多痰，用补肾地黄丸。或曰：喘者，肺病也，今补肾何也？曰：肺主气，肾则纳而藏之。痰涎者，肾之津液所生也。哮喘吐痰，乃气不归元，津涎无所受也。果服此而安。

