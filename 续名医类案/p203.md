<!-- { "loadSidebar": true } -->
　　朱丹溪治一女，年十二，自小喘嗽。白术、陈皮、青皮各五钱，麻黄、茯苓、木通、片芩各三钱，苍术、桔梗各二钱，干姜一钱，甘草五分，每帖一钱半煎服。

　　龚子才治一小儿，外感风邪，服表散之剂，汗出作喘，此邪风去而脾虚也。用异功散而汗喘止，再剂而乳食进。

　　冯楚瞻治同姓子，三岁，平时面色 白，囟门宽大，颅骨开解。一夕，忽发微喘，不能睡倒，抱起稍可。

　　至二三日，虽抱起而喘急不减，出多入少，两便亦急。（肝肾大亏。）理宜用上病疗下之法，恐不肯轻服，乃设词曰：喘已多日，肺气虚矣，当以人参钱许，配生脉饮作汤，化服启脾丸乃愈也。急归寓，以八味丸杵作大丸代之，服下喘日减。四五日后，本症悉平，精神倍长，屡索启脾丸，而囟门颅骨俱长满矣。

　　吴孚先治一小儿，气急而喘，喉中声如水鸡叫，用三拗汤而愈。

　　钱国宾治中翰六登之次子，自幼吼喘，日夜不绝，今八岁莫愈，身体无病。诊右寸浮滑，主肺窍有痰喘吼。

　　三白丸： 白砒、贝母、桔梗各三分，饭丸黍米大，每睡时，冷茶送下五丸。至五日，此子索物不厌，其母嗔之，猛然一呛，吐出黑痰一块，如圆眼大，其臭满室，剖开，内包大黑瓜子一枚，尖小破，从此吼喘即止，举家感激，除此子一生之患矣。及问其故，曰：肺有六叶两耳，四垂如华盖，清虚之脏，一尘不染。因乳子误吞瓜子，入于肺缝，久则痰胶，阻碍呼吸之气，作吼喘声也。今药力攻出，肺清而金不鸣则无声，痰出而呼吸利，则无吼喘症矣。

　　卷三十

　　哮

　　万密斋治胡三溪女，素有哮症，遇天欲雨则发，发则多痰。服五虎汤，九宝汤即止，不能断根。（五虎汤：麻黄、杏仁、陈茶、石膏、甘草。九宝汤：麻黄、陈皮、薄荷、玉桂、苏叶、桑白、腹皮、杏仁、甘草，姜煎。）

　　曰：是盖痰聚则作喘，痰去则止。痰者，水液之混浊者也。《难经》云：肾主液。液者，水所化也。肾为水脏，入心为汗，入肺为涕，入脾为涎，此肾水泛为痰而喘也。乃以六味地黄丸服之，不复发矣。

　　陈三农治一小儿盐哮，遇阴雨即发，声如曳锯，以白砒一钱，入精猪肉四两内，以盐泥固齐，火 出清烟，取出研细，入江西豆豉一两，捣和为丸如黍米大，白水下二三丸，忌油腻荤腥，一月而愈。

　　朱丹溪治一男子，年十四岁，哮十日则发一遍。此痰在上焦，不当汗泄，正当九月十月之交，宜温散，仍与小胃丹佐之。温散如麻黄、黄芩，每帖用一钱半，入姜汁研细末，以水盏半，煎去渣饮之。每夜临卧时，与小胃丹十二粒，津下之。（此用麻黄，乃以开肺窍，非温散法也。）

　　冯楚瞻治朱姓儿，三岁，哮喘大作，数日，身热汗出。或以滚痰丸利之，益甚，脉洪数，胸胁扇动，扶肚抬肩，头汗如雨，不食不眠。曰：久喘下元已伤，复以峻利伤之，故见诸恶候也。以人参、麦冬各五钱，五味三粒，肉桂二分煎服，日二三帖，喘顿减。至夜复作，盖夜属阴，而阴未有以配之也。以八味丸加牛膝、麦冬、五味，内熟地六钱，桂、附各四分，水煎冷服，午前后各一剂，睡醒食进喘止。但劳动则喘声微有，此未复元之故，以生脉饮，调理三四日全安。

　　卷三十

　　虚损

　　窦材治一幼女，病咳嗽，发热咯血，减食，先灸脐下百壮，服延寿丹，黄 建中汤而愈。戒其不可出嫁，犯房事必死。过四年而适人，前病复作。窦曰：此女禀赋素弱，只宜固守终老，不信余言，破损天真，元气将脱，不可救矣。强余丹服之，竟死。

　　李士材治汪氏儿，年方舞象，（太文。）发热咳嗽，羸弱头眩，二冬、二母、知、柏、黄芩，不啻百剂，病势转增。脉之，右虚软，乃脾肺气虚，火不生土之候也。用补中益气加五味子、苡仁、姜、桂至三钱，（必困苦寒过伤乃可。）十剂而减，两月乃安。春初复发，令其服补中丸一钱，诸症永不作矣。

　　柴屿青曰：六儿身热懒食，脉细而无力，属阴虚血少。服逍遥散二剂未效，内人力请延医。及诊视云：脉弦为痹疟。余固争脉并不弦，医不服，强令服二帖，身热更甚，遂立意服壮水之剂，二十帖始愈。至乙丑，复患身热，服六味汤四十日始霍然。因叹曰：幸是自家小儿，故得自主，倘他人延治，四五帖未效，必更医矣，能保其不误事哉？冯楚瞻治张氏子，年十三，忽患腿痈。外科云：势难消散，出脓得两月收功。视其体浮胖，色 白，知为先天不足矣。再诊其脉，六部沉细而微，复视其肿，则右腿为甚，色白而冰冷。经曰：血气不和，留结为痈。

　　今但使血气和而无留结，痈何由成？与八味汤加牛膝、杜仲各二钱，食前服之，一剂腿温，痛减半，三四帖全瘳。

　　薛立斋治一小儿，九岁，解颅，足软，两膝渐大，不能行履。此肾禀不足，用六味丸加鹿茸，三月而能步履。

　　一小儿，年十四，肢体倦怠，发热晡热，口干作渴，吐痰如涌，小便淋漓，或面目赤色，身不欲衣。此亦禀赋不足也，用补中益气汤及前丸而愈。

　　一小儿，十五岁而御女，大小便道牵痛，服五苓散之类，虚症蜂起，与死为邻。用补中益气汤、加减八味汤而愈。

　　一小儿十二岁，内热晡热，形体倦怠，食少作渴。或用清热等药治之，虚症悉具。以为所禀怯弱，用六味丸加鹿茸补之，不越月而痊。

　　万密斋治一儿，四岁出痘，时颈软头倾。曰：此儿胎禀不足，疮毒正发，壮火食气，亟补元气，使痘易发易靥，幸而保全，再补其阴，不然恐难出二八数也。乃大进调元汤，连进之获安。

　　江兰峰子七岁，头面汗出如流，用人参、当归二味，同 猪心煮汤服之安。

　　一女嗜卧发热，项软头倾，欲作风治，持疑未决。万曰：此阳虚病也。盖头者，诸阳之首。胃者，诸阳之会。此女必乳食伤胃，胃气不足，故清阳不升，而头软不能任元阳也，可服调元汤，一剂而愈。

　　一小儿脱肛半载，常服升补元气之药而愈。

　　缪仲淳治里中一童子，年十五，患寒热咳嗽，面赤鼻塞，夜剧。家人以为伤风，缪视之曰：阴虚也。盖伤风之症，面色宜黯，今反赤而明。伤风发热，必昼夜无间。今夜剧鼻塞者，因虚则火上升壅肺，故鼻塞，以是知其阴虚也。投以麦冬、五味、桑皮、贝母、百部、生地、鳖甲、黄沙参，不四剂而瘳。

　　立斋曰：一小儿十四岁，解颅，自觉头大，视物皆大，畏日羞明。先兄以谓禀怯弱，用六味丸加五味、鹿茸，及补中益气加山药、山萸，半载渐愈，二载而囟合。后毕姻，觉囟门开解，足心如炙，喜其断色欲，戒浓味，日服前药二剂，三载而愈。

　　一小儿白睛多，黑睛少，吐泻后，喉喑口渴，大便不实，朝夕悉服地黄丸而痊。后患泻，其喉复喑，仍服前丸遂愈。

　　卷三十

　　疳

　　万密斋治朱氏子，年七岁，脾胃虚弱，食多则伤，食少则困，形瘦面黑。医者因其伤食，则与枳术保和丸以消导之。

　　因其困倦，则与参术茯苓丸以补之。时补时消，精神日瘁，将成疳矣。万曰：脾胃素虚，不能消谷，故食易伤也。伤食而后消导之，则脾益虚。虚而复补，脾未得实，而伤者又至矣，岂良法哉。今专以补脾为主，内兼消导，名肥儿丸。用四君子加陈皮、青皮、木香、砂仁、山药、莲肉、使君子肉、神曲、麦芽、山楂肉，共为细末，荷叶包粳米，煮烂捣为丸，米饮下。自此不复伤食，肌肉渐肥。

　　教谕许浓子，年十四，吐血，医作痰火治不效。脉之，两尺右关皆不足，曰：年未二八，脉当沉紧，今反不足，当作胎禀怯弱之病。然观宗师体浓，何以有此？必夫人当有虚病，或乳少得之也。（父母脏腑有病，儿多禀之，临症之工，宜留心也。）许曰：其母孕时果病，产后无乳。问治法，曰：十六岁后病此者曰劳，十五岁前病此者曰疳，即劳也。（数语儿医不可不知。）宜用六味地黄丸以补肾，参茯白术丸以补脾，病自安矣。如言服之，一月而愈。

　　一女五岁，因感冒不愈变为疟，疟止变为痢，痢止成疳，肌肉消瘦，饮食减少，日啖莲肉十数枚。万视之曰：疳病也。形色虽衰，幸胃气尚存，可愈也。以集圣丸，调理三月而安。

　　胡氏子一岁，病脑后哑门穴（在风腑穴之下，天柱两穴之中。）生一毒，如桃大，已溃，白脓不干。万视之曰：此无辜疳也，法不能治。或问何谓无辜疳？曰：此《全幼金鉴》所载也。有妖鸟名睢，一名夜行游女，白昼不出，夜则出飞，此鸟无雄，飞入人家，遇襁褓衣晒晾未收者，则布毒其上，儿着此则病而死，掠取其魂，化为己子，是名无辜疳，亦传尸之类也。其病头上有核，破之内有白粉，况项下之疽，又九不治中之一症也，故云难治。五日果死。

　　孙文垣族孙女，年十岁，大便脱肛，鼻中时常出血，夜多切牙，肚热面黄，将成疳症，以山楂、青蒿、枳实、升麻、酒连、滑石各一两，甘草、芦荟、干蟾各五钱为末，神曲为丸，一料全愈。

　　龚子才治一小儿，四肢消瘦，肚腹胀大，行步不能，颇能饮食，作渴发热，去后臭秽。此脾脏伤也，用异功服肥儿丸调理而愈。

　　薛立斋治一小儿，面色萎黄，眼胞微肿，作渴腹胀，饮食少思，腹中一块或移动，小便澄白，大便不实。

　　此脾疳之患，用四君子加山栀、芜荑，兼肥儿丸而愈。

　　一小儿尿浊如米泔，（疳之候也。）以江南做酒小曲，炒为末，酒调下，三服愈。

　　孝伯有女曰止者，病疳，发于目，啼不可止，以视李绍伯，乃取十饼投之，未半而瘥。（钱氏云：疳在肝则膜遮睛，法当补肝，地黄丸主之。）

　　又孝若之乳母，弃其子，乳他姓子，其子骨立矣，又不任见日。（肝肾枯稿。）绍伯曰：渴乳伤食，亟治之，必服羊肝散一具活矣。某谓绍伯，某即不知医，是儿于望闻二法，俱无生理。绍伯曰：固也，吾药能主胸突腹凹骨开者，此症未见，何得勿活乎？（《笔谈》。）

　　万密斋治一小儿五岁，腹大善食。初见之，谓其父母曰：乳多必损胃，食壅必伤脾，腹大如是，又纵其口腹，恐肠胃乃伤，不成肠癖，必成疳也。后果成疳，肚大青筋，以集圣丸调理而安。

　　胡凤 子病疳，但多食则腹痛。曰：人以食为本，谷入作痛，岂新谷为患乎？必有旧谷为积，未能消去，故新谷相持也。乃与养脾消积丸，服之而安。

