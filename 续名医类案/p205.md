<!-- { "loadSidebar": true } -->
　　张子和治郾之营兵秋家小儿，病风水。医用银粉、粉霜之药，小溲反涩，饮食不进，头肿如腹，四肢皆满，状若水晶。家人以为死矣，强勉求治。张曰：此症不与壮年同，壮年病水者，或因留饮及房室。此儿方七岁，乃风水症也。宜出汗，乃置燠室，以屏障遍遮之，不令见火。若内火见外火，必昏愦也。使大服胃气汤而浴之，浴讫，以布单重覆之，凡三五重，其汗如水，肿减七分。乃二汗而全减，尚未能食，以槟榔丸调之，儿已喜笑如常日矣。

　　李时珍邻家一小儿，因积黄肿，腹胀如鼓，偶往羊桃树下，取食之，至归而大吐痰水，病遂愈。羊桃乃山楂同类，医家不用，而有此效，则其功应相同矣。（《本草纲目》。）

　　张景岳在京治十五岁儿。适经药铺，见有晒晾巴豆，其父误以为松仁，以一粒与食之，嚼而味辣，亟吐出，已半粒下咽矣。少顷大泻十余，次日肚腹通身即肿胀，绝口不食。或谓宜黄连、绿豆以解毒。或谓四苓、五物以利口。张曰：大攻之后，岂非大虚之症乎？能再堪苦寒以败脾否？大泻之后，又尚有何水之可利？遂单用独参汤及温胃饮，以培脾气，不数剂而复元。夫既已大泻，而何以反胀若是，是可知大虚致成肿胀者，类多如此。

　　（雄按：巴豆性热，泻后心虚，缪氏治庄敛之一案可证，未必可投温药。）

　　冯楚瞻治何氏子，九岁，肚腹胀极，痞块有形，肌削神困，耳中脓溃，目红肿，牙龈出血，或时腐烂，咳嗽气短，膝酸疼，夜不能寐，日不能食，已成坏症。询其病由，乃起于腿，半周之内，肚稍肿硬。初时消导，后用补脾兼消及清热化滞。六七年来，腹胀更加，痞硬更大，牙痛，耳目肿烂益甚，仅存皮骨。脉之，或时弦洪有力，或时弦而无力，知为久服克伐，真气内乱，转护邪气为害，先天之真阴真阳已竭，乃中空外浮之象也。

　　先以《金匮》肾气丸料加麦冬、五味作汤，大剂空心温服。数剂热减，腹稍软，随以前剂冲入人参汤三钱，食前日二剂。十余日后，精神稍长，诸症渐退。后早晨以生脉饮送下，加五味牛膝之八味丸三钱，申酉仍以前方服之，两日诸症悉平，向之痞胀如失。张氏子亦患腹肿，消导几死，亦以八味去附子倍熟地，加麦冬、五味、牛膝而愈。第不能久服丸药，次年夏，忽两胁肿硬，如妇人之乳垂下，外科与解毒不效，加两颐之下，肿亦如之，百治不减。或议开刀，冯曰：此肝肾之火上炎耳，何毒之有？仍以前方加青皮四分，土贝二钱，食前服之，不十剂全愈。

　　一儿病肿，有庸医假专门之名，不守家传之法，常称得异人之术，用牵牛、葶苈为治肿方之神药，作散服之，元气下陷，肚大，坐不得卧，阴囊肿大，茎长而卷。万见之，叹曰：脾土已败，肝木独旺，乃贼邪也，不可治矣。果死。

　　一儿病肿腹大，彼信庸医妄谈，五日消一分，乃取绳子围其腹量之，投以牵牛、葶苈服之，利下数行，肿减十分之二，父母甚喜。约至五日，再消三分。未三日，又大肿，较大于前。庸医闻之走去，病势日甚而死。

　　张氏子疟后病肿求治。曰：此脾虚肿也。与胃苓丸，用长流水煎灯心汤送下，教以每日午时前后，天气和暖，于避风处汤洗之，洗毕覆被睡一时，令有微汗为度。此水渍法也，经曰：渍形以为汗。调理半月，平复如常。

　　高鼓峰治沈启廷孙，三岁，脾虚发肿，两足更甚，乳食不思，午后发热，头面羸瘦。俗医云：此病如用官料药，须发黄鼓胀而死，但当服草头药，并以针挑其指，出黄水自愈。浙西人言，出自医家药笼中者，谓之官料药，俗传单方一二味，谓之草头药。病家信之，服其药，日益剧。高视之曰：凡药皆草根树皮也，何以出自医家便为官料？此无稽之谈也。投以温补之剂，服之渐有起色。未几又发泻，又头上生毒，烂至见骨，又出 ，皆极重病，缠绵不休，乃一味补正，他病见则随症稍加减之，如是者，自夏迄冬，用参几斤余，才得脱体，次年长肌肉。设惑众说，宁有救否？按：肿症多湿热为患，虽云脾虚，必审其小便长短清浊，及大便溏燥浓淡以施治。若一概云脾虚，参、术蛮补，必致绵延不已。今自夏迄冬，诚何故哉？至用参斤余，即今时富家，亦委命而已。

　　孙文垣治张后溪之孙，遍身疮疥浮肿，肿自足背起，渐上大腿，今且至腹，大便泄泻，发热少眠。此风湿症，当令与时违之候，治从开鬼门洁净府二法，使清阳升则泻可止，小水利则肿可消，上下分去其湿之意也。

　　苍术一钱，苡仁、桑皮各三钱，青蒿、防风、升麻、柴胡各五钱，（钱当是分。）大腹皮、五加皮各六分，八帖全安。

　　薛立斋治一小儿，肚腹膨胀，饮食即泻，手足逆冷，以为脾气虚寒，先用人参理中丸，后用六君子汤而愈。

　　万密斋治孙，先病疟，伤食成疳，又伤食，甚瘦，腹胀大而坚，见人则哭，用参、苓、术、草、半夏曲、枳实炒、浓朴、黄连、木香、莪术、砂仁、使君子、神曲、麦芽、鳖甲、夜明、芎、归等药。

　　一小儿泻后腹胀，用加味正气丸服之愈。一儿疟久不退，腹大而坚，用化癖丸服之愈。一儿善食腹大，用保和丸、胃苓二方服之，调理而安。

　　蒋仲芳曰：山中君仲子，年十岁，患水肿月余，候予不至，遇一方士，与之草汁，大便遂行数次，腹宽肿退。予适到，喜曰：儿病久候不至，今服草药，幸已愈矣，然须服调理之剂。即唤出诊之，脉来沉细，尚微喘，按心下则痛甚。予曰：此非予之所能疗矣。草汁性烈，已下数次，痛宜愈，喘宜定，今若此，病虽去，而脏腑真气受伤，必不久也。犹未信，至明日腹大痛而死。

　　卷三十

　　癖积

　　龚子才治小儿患痞癖，服槟榔、蓬术、枳实、黄连之类，痞益甚。曰：此脾经血虚痞也，不可克伐，遂用六君子加当归，数剂。胃气耗惫，脾胃损伤，气血干涸，肢体羸瘦，面色瘦黄，肚大青筋，身热自汗，喘急气促，泄泻腹胀，浮肿，不思饮食，与补中益气汤，久服而愈。

　　万密斋治一小儿周岁，因食鸡肉太早，自此成积，日渐羸瘦，不思乳食。其父详告，取药治之，与养脾去积丸：白术、陈皮、苍术、浓朴、枳壳、半夏、青皮、神曲、麦芽、山楂、甘草。先服三日，后服丁香脾积丸，鸡肉汤下，取下鸡肉一片，犹未化也。再进养脾丸而愈。

　　王氏子，一日胃脘当心而痛，万治之，七日不止。以手按其胸腹，惟心下手不可近，曰：误矣，无怪其不效也。凡手可按者，虚痛也，手不可按者，实痛也，实痛非食即痰。另立方，以枳实导饮丸、控涎丹二方内，摘取枳实、黄连、半夏各二钱，木香、黑牵牛头末、白芥子炒、甘草等分，捣罗为末，用生姜自然汁，和神曲作丸麻子大，以沉香、木香、槟榔磨水下，或姜汤亦可。初服二十一丸，少顷痛移下中脘，又服七丸，至脐下，又服五丸，利下清水而止，乃知是脾痛也。复作青皮丸，加青皮、陈皮、木香、砂仁、神曲、麦冬、山楂，调理而安。

　　李时珍治宗室富顺王孙，嗜灯花，但闻其气，即哭索不已。诊之曰：此癖也。以杀虫治癖之药丸，服一料而愈。（《本草纲目》。）

　　陆养愚治潘司寇子，年十四，初因感冒，服药已愈。后复夜热便黄，日中亦微热。或谓表散之后，血气不足，与补养气血，热益甚，遂以为童子劳，阴虚夜热也。滋阴降火，肚腹渐胀，肌肉渐瘦，饮食渐减，其热日夜不止矣。脉之，人迎颇和，气口紧盛，两尺洪滑，此食积也。宜消导之，与枳实、黄连、槟榔、神曲、麦芽、山楂、茯苓、泽泻、甘草，数剂胀减热除，精神渐复。去槟榔、泽泻、麦芽，加人参、白术、干姜，数剂全愈。

　　陆祖愚治费表侄，垂髫患疟后痢，初愈复伤食，蒸蒸内热，大便欲行不行，数至圊而未尝便。医不细审，以久病初愈，复日数行，其为脾虚滑泄无疑，投以参、术补剂，经所谓益其胜而赞其复，病宁不剧乎？服后，身热益甚，烦躁咽干。又以六脉浮洪，久痢身热脉大，均非吉候。诊之，果六脉洪盛有力，而胸腹手不可按，曰：脉症俱实，又且相应，无张皇也。但久痢之后，津液枯槁耳。用生地、当归、白芍、黄连、倍枳实、山楂，一剂觉腹中运动，二剂即转矢气。少顷，去燥矢十余枚，遂连去三四次，脉静身凉，神清气爽。再用生津补脾，调理半月而愈。

　　薛立斋治一小儿，腹内结块，或作痛上攻，小便不调，用龙胆泻肝汤、芦荟丸而愈。后形气消铄，发热作渴，此肝木克制脾土，用补中益气汤及芦荟丸而愈。

　　汤某治户部侍郎小娘子患痞，蕴积结聚，已经年矣。其候腹满壮热，大小便闭，不食。诸医皆作虚热潮湿，或作胃寒不食治。然既不食，大小便自然少，又欲作疳热治。百药俱试，而无一中，势已窘迫，招汤视之。问曰：合服何药？答曰：当服甘遂、大黄。张惊曰：前诸医者，皆用补剂，此女不进食久矣，不宜利动肠胃。答曰：信我者生，逆我者死。张曰：更有无甘遂而次于此药方者可否？乃令即服大承气汤，二服而愈。次日诊之，尚有余滞积实，其症必过数日而复闭，须服前药，始可除根。数日后，果再闭，腹满痞结，再服此药，一服而痊。

　　朱丹溪治贾福六舅子，十六岁，左胁有块，能饮食。青皮醋炒、三棱、柴胡三分，桂枝、川芎、防风各二钱，白术二钱半，木通一钱半，海藻一钱，甘草五分，分七帖，煎取半盏，下保和丸十五丸，忌一切发物。

　　蒋仲芳治一儿，七岁，食后受惊，遂发寒热，右胁有块，重则胀痛，轻则硬满，已三年。忽患三阴疟，又年余，以丸药截之。疟虽愈，而朝凉暮热，咳嗽骨立，痞块痛甚，用 、术、鳖甲、当归各四两，参、芍、知母、丹皮、麦芽、神曲、山楂各二两，青皮、陈皮、槟榔、木香、官桂各一两，棱、莪、柴胡、桃仁各七钱，煎成膏，入饴糖四两和匀，不俱时服，未终剂而愈。

　　卷三十

　　虫

　　万密斋治王氏子，善食，尝病腹痛，乃虫痛也，用安虫丸服之。三日后，取下一虫甚异，约长一尺，身赤色，大如 。令持两头牵之，长可丈余，其形如线，放下依旧短缩，此虫母也，以火焚之而愈。

