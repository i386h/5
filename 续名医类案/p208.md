<!-- { "loadSidebar": true } -->
　　一小儿下疳溃烂，爪黑面黧，遍身生疥，此肾经内外疳症，用地黄丸为主，佐以四味肥儿丸而瘥。

　　邱汝诚治一婴孩，以扇缚其阳茎，肿胀不得脱，号呼欲绝，令汲水掷之于器，惊啼后复故。

　　卷三十

　　疝

　　薛立斋治一小儿，睾丸作痛，小便赤涩，寒热作呕，乃肝脾之症，用小柴胡汤加山栀、车前、茯苓而愈。

　　一小儿睾丸肿硬，小便黄涩，用小柴胡汤加山栀、车前，并芦荟丸而消。

　　万密斋治梁大尹子病疝，右睾丸肿大如鸡卵，长约五寸，络脉旁下抵阴囊硬痛，大小便不通，用当归、川芎、木香、青皮、山栀仁、山楂子、小茴香、川楝子、泽泻，二剂而安。

　　一小儿肠痛，（即小肠疝也。）用《诸症辩疑》内一方，五苓散加川楝子、小茴香，入盐一捻神效。

　　张子和治霍秀才之子，年十二岁，睾丸一旁肿胀。张见之曰：此因惊恐得之。惊之为病，上行则为呕血，下则肾伤而为水肿。以琥珀丸、通经散，一泻而消散。

　　卷三十

　　便血

　　高存之幼郎，病内伤，大小便俱红。诸医竞用红花、桃仁，病愈甚。仲淳曰：桃仁之类，疏其瘀也。血且行，奈何又重伤之？伤则补之而已，以生地四钱，续断及杜仲、牛膝等饮之稍平，而腹痛不已。仲淳曰：是在《内经》强者气行则愈，弱者着而成病。加人参二钱，一剂而愈。（《广笔记》。）

　　汤某治郑都丞子，患七年摇头，三年下血，已服百余方，前后所服，治摇头者，无非风药，止血者，或在肠风，俱不效。视之，亦不明其标本。退而思之，乃肝血盛，外有风热乘之。（谓肝病则得之矣，谓血病盛而风热外乘，则未必然耳。）肝属木，盛而脾土为木所克，脾与肺是子母，俱为肝所胜，而血遂溃于大便，故便血不止，遂处一方，但损肝祛风而益脾。初亦一时之见，只数服而愈。十余日后，血止而下白脓，遂安。用犀角屑、甘草各一钱，栝蒌半两，蛇蜕炙一钱，防风五钱，钩藤一钱，麻黄去节一钱，炙 半两，羌活、白芍各半两，为末，枣肉丸，食后薄荷汤下。只二服已效，头摇即止，便血随愈。次开服胃风汤，数日顿除。沈舍人子服之亦效。

　　蒋仲芳治周忠介公孙女，年七八岁，大便下血不止。有用黄连、犀角者，有用人参、阿胶者，俱不效。诊得气口沉紧，服末子三进而血止。问故，曰：人但知脾虚不能摄血，不知饮食伤脾，亦不摄血。今用消导之剂，食去则脾气复，而血自摄，焉得不愈？其末子，即沉香末也。

　　卷三十

　　疳疮

　　薛立斋治一小儿，头患白疮，皮光且急，诸药不应，名曰脑疳疮，乃胎毒挟风热而成也。服以龙胆丸，及吹芦荟末于鼻内，兼搽解毒散而愈。若重者，发结如穗，脑热如火，遍身出汗，腮肿胸高，尤当服此药。

　　一小儿咳嗽喘逆，壮热恶寒，皮肤如粟，鼻痒流涕，咽喉不利，颐烂吐红，气胀毛焦，是名曰肺疳，以地黄清肺饮，及化虫丸治之而愈。

　　一小儿眉皱多啼，呕吐清沫，腹中作痛，肚胀筋青，唇口紫黑，肛门作痒，名曰蛔疳，以大芦荟丸治之而愈。有虫食脊膂，身热黄瘦，烦温小利，拍背如鸣鼓，脊骨如锯齿，十指生疮，常啮，此脊疳也，当以前丸治之。

　　一小儿鼻外生疮，不时揉擦，延及两耳，诸药不效，以芦荟丸，及搽松香绿豆末而愈。

　　一小儿十岁，患疮疥，久不愈，肌体羸瘦，寒热时作，脑热足冷，滑泻肚痛，龈烂口臭，干渴，爪黑面黧，此肾疳也。服六味地黄丸，更搽解毒散而愈。

　　一小儿十五岁，遍身似疥，脓水淋漓，身热口热，口干，形体骨立，四年矣。此肾疳之症，用六味丸而愈。

　　后阴茎作痒，小便澄白，疥疮如大风，用芦荟四味肥儿丸，诸症渐愈，又用大芜荑汤而全安。

　　一小儿项结一核，坚硬如粟，面色萎黄，饮食不甘，服托里药不应，此无辜疳毒也，以蟾蜍丸治之而愈。

　　若数服不消，按之转动，软而不痛者，内有虫如粉，宜急针去之。若不速去，则虫随气走，内蚀脏腑不治。丸用蟾蜍一枚，夏月沟渠中，取腹大不跳不鸣者。先取粪蛆，蟾蜍扑死，投在蛆中，任与蛆食。次以新布袋系之，置丸如麻子大。每服二三十丸，空心米饮下。

　　一小儿遍身生疮，头发成穗，眉毛脱落，肌肉消瘦，大便酸臭，小便不调，颈间结核，肚大青筋，先用五味异功散。月余后，用四味肥儿丸，又用大芜荑汤、异功散而痊。

　　一小儿面黄颊赤，作渴惊悸，兼手心发热，遍身如疥，此心惊内外疳症，用肥儿丸为主，佐以《秘旨》安神丸而愈。

　　史少参幼子二岁，项后结核，不时仰首。或以为热疮内溃，用针决之，服消毒之药，后曲腰啼哭。谓此无辜疳，外吊症也；曲腰而哭，内吊症也。果殁。

　　一小儿数岁，脑后并结二核，肉色如故而不 肿，正属膀胱经。观其形状，审其粪色，兼属肝脾肾三经。

　　用九味芦荟丸以清肝脾，地黄丸以补肾水，形体渐健，不两月而消。

　　一小儿遍身如疮，或痒或痛，肌体消瘦，日夜发热，口干作渴，大便不调，年余不愈，用芦荟丸以治肝，兼五味异功散以补脾而愈。

　　卷三十

　　疡症

　　薛立斋治一三岁小儿，臂患毒 痛，服解毒丸，及搽神功散而消。常治便秘，或烦躁，服五福化毒丹亦效。

　　若脓成者，急刺去，用纸捻蘸麻油 疮内，以膏药贴之。若儿安静，不必服药。候有脓取去，仍用 贴。有小儿疮毒不愈，或愈而后发，皆因其母食炙爆辛辣，或有热症，宜先治母热，就于母药中加漏芦，令母服之，其疮亦愈。

　　一周岁小儿，先于头患疮疥，渐至遍身，久而不愈，饮四物汤加防风、黄芩、升麻，外搽消毒散，月余而愈。

　　一小儿头面患疮数枚，作痒出水，水到处皆溃成疮，名曰黄水疮也，用绿豆粉、松香为末，香油调敷，饮以荆防败毒散而愈。

　　一小儿头面生疮数枚，作痒，疮痂累积，名曰粘疮也，以枯白矾、黄丹末等分，麻油调搽，更饮败毒散而愈。

　　一小儿瘾疹瘙痒，发热不安，以消风散治之。又一小儿亦患此，咳嗽时呕，以葛根橘皮汤并愈。

　　一小儿颈面胸腹，患水泡数枚，溃而成疮，此风邪乘于皮肤而然也，名曰瘭疮。饮荆防败毒散，更以牛粪烧存性为末，敷之而愈。又瘭疮一症，为患最毒，形如粟许，大者如栗，患无常处，多在手指，溃而出血。用南星、半夏、白芷末敷之，重见骨，或狂言烦闷。

　　一小儿遍身患疥，或痒或痛，肢体消瘦发热，口干作渴，大便不实，年余矣。此肝脾食积郁热，服芦荟丸，不月而愈。

　　一小儿因有食积，服克滞之剂，肢体生疮似疥，服消毒之药，发疙瘩赤色作痒，脓水浸淫。先用五味异功散加柴胡、山栀以补脾胃，平肝木，赤痒渐消。又用四味肥儿丸、五味异功散治之而食积愈。

　　一女子赤晕作痒，寒热发搐，服风药身发疙瘩，搔破出水，此肝血风热症。先用加味小柴胡汤，后用四味肥儿丸而愈。

　　一小儿伤食咳嗽，头面瘙痒微肿，先用消风散一剂，又用栀子清肝散而痊。

　　一小儿遍身生疮，小便不调，颈间结核，两目连札，服祛风之剂，眉毛脱落。谓肝经风热之症，先用大芦荟丸，后用四味肥儿丸渐愈。后因饮食停滞发热，其疮复起，用大芜荑汤，四味肥儿丸而痊。后每停食，遍身发赤作痒，服四味肥儿丸即愈。

　　一小儿面部浮肿，遍身如癣，半年后变疙瘩，色紫作痒，敷巴豆等药，皮破出水，痛痒寒热，大便坚硬，脾肺脉洪数而实，先用防风诸经散。便利调和，又用四物汤加荆、防、黄芩、柴胡、角刺、甘草节诸药，渐愈。

　　更以八珍汤加白术、荆、防、角刺、五加皮而愈。后但劳则上体发赤晕，日晡益甚，此气血虚而有火也，先用四物汤加丹皮、参、术、柴胡，治之稍愈。又用补中益气，加酒炒黑知、柏，月余全愈。

　　一小儿遍身生疮，大便下血，发热作渴，腹大青筋，眉毛渐落，用大芦荟丸、五味异功丸，其疮渐愈。佐以补中益气汤，加吴茱萸、制黄连治之，血止疮愈。

　　一女子素有肝火，因怒，颈项结核，寒热晡热，遍身起赤晕作痒，服祛风之药，搔痒出水，唇口搐动。以为脾经血虚，内热生风，用栀子清肝散加钩藤，而寒热顿减。又用当归川芎散而渐愈。乃用加味逍遥散而痊。

　　一小儿遍身瘙痒，或如虫行，内服胡麻散，外敷解毒药，患处皆溃，诚如麻风。视其唇或掣动，或两目连札，此肝木乘脾土，用升麻汤煎服泻青丸而渐愈，又用桦皮散而痊。

　　一小儿身瘙痒起赤晕，后脓水不止，先用归脾饮二剂，又用胡麻散而愈。后因惊，挟食发热起赤晕，用越鞠丸一钱，枳、术、蓬术末各五分，葱汤调服二次。又用消风散一服，赤晕顿消，又用越鞠丸而痊。

　　卷三十一·外科

　　痈疽

　　李东垣治通父家翟 ，于尻臀上足太阳经生痈，坚硬肿痛大作，左右尺脉俱紧，按之无力。羌活、黄柏各二钱，防风， 本、连翘各一钱，肉桂七分，甘草、苍术、陈皮各五分，当归一钱，黄 一钱五分，酒二大盏，水一大盏，煎至一盏，去渣空心热服。以夹被盖覆其痈，使药行罢去之，一服愈。

　　予族叔父平生多虑，质弱神劳，年近五十，忽右膊外侧廉上生结核，身微寒热而易怒，食味颇浓。脉之，俱弦大浮数，而重按似涩。曰：此多虑而忧伤血，时在初秋，勿轻视之，宜急补以防变症。以人参一斤作膏，下以竹沥。病者吝费，招一外科，以十宣、五香散间与服。旬日后，一日大风拔木，病者发热，神思不佳。急召视之，核稍高硕，似有脓于中，起一红线，延过肩后，斜走绕背脊过，入右胁下，不痛，觉肩背重而急迫，食有呕意，脉同前，但弦多耳。作人参膏合芎、术、生姜汁饮之。用人参三斤，疮溃脓干。又与四物汤加参、术、陈皮、甘草、半夏、生姜，百余帖而安。此等若在春令，虽神仙不治也。幸而在秋金之令，不幸因时下暴风，激起木中相火而致此，自非参膏骤补，何由得免。

　　朱朗年四十余，恶寒发热，右腿内廉厥阴分生一肿毒，此是冷折热在肝经血分。与此方：蒌仁、黄药子、赤芍、归头、条芩各三钱，青皮、角刺、桂枝各二钱，甘草节一钱，分四帖，煎服一盏，入忍冬藤汁二蛤壳，食前饮，以忍冬藤渣敷肿上。

