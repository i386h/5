<!-- { "loadSidebar": true } -->
　　神授卫生汤，治一切疮症，能宣热散风，行瘀活血，解毒消肿，疏通脏腑，（徐灵胎曰：其法不外此四句。）药性和平，功效甚速，诚外科首用方也。羌活八分，搜风发表胜湿；防风胜湿，解表去风；白芷发表散风热，活血排脓；穿山甲土炒研，沉香、红花散结消肿排脓，疮家圣药；连翘、石决明各六分，金银花、皂鱼刺、归尾、甘草节，生肌止痛。花粉太寒，不可用，破后口渴者可用。以上各一钱，乳香五分，大黄酒浸炒一钱，脉虚便利者勿用。水二碗，煎八分。病在上部，先服药，随饮酒一杯。病在下部，先饮酒一杯，随后服药，以行药势。徐灵胎曰：其方之分量，亦最宜斟酌得中，除大黄共一两零五分，此外科之主方，加减不外乎此。又曰：外科与内科大不相同，内科之病，千头万绪，一病必有一病之主方。外科不过托毒清火，及生肌长肉等数法耳。即有加减，亦惟随症选择几味，无多法也。学人果能将药性细细参考，自能随症施治，投无不利。

　　缪仲淳治疔疽及一切肿毒方：生甘菊连根打碎，一两五钱；紫花地丁五钱；甘草用水炙，三钱；鼠粘子炒研，一钱五分；栝蒌根二钱；贝母三钱；金银花五钱；白芷一钱五分；生地三钱；白芨三钱；连翘二钱五分；五爪龙（即茜根）五钱。先用夏枯草六两，河水六碗，煎三大碗，去渣，入煎药一碗，不拘时服。溃后，加盐水炒黄 五钱，麦冬五钱。

　　又围阴症疮疡方：红药子四两，白芨一两五钱，白蔹一两五钱，乳香六钱，没药六钱，朱砂三钱，雄黄三钱，麝香一钱，冰片一钱，黑狗下颏一个， 存性，豌豆粉一两。各另研极细末和匀，以醋蜜调敷四围，以极滚热醋蘸润。亦可服。

　　卷三十一·外科

　　脑疽

　　薛立斋治一男子，患脑疽，其头数多，痛不可忍，先服黄连消毒散不应。更以忍冬酒服之即酣睡，觉而势去六七，再四剂而消。又一男子所患尤甚，亦令服之，肿痛顿退。但不能平，加以黄 、当归、栝蒌、白芷、甘草节、桔梗，数剂而愈。

　　举人潘光甫，年四十，患脑疽 肿。诊其脉沉静，谓阳症阴脉，断不起，已而果然。盖疮疡之症，虽属心火，尤当分表里虚实。果元气充实，内有实火者，寒剂或可责效。若寒凉过度，使胃寒脾弱，阳变阴，或结而不溃，溃而不敛，阴阳乖戾，水火交争，死无日矣。

　　一老妇患脑疽，禀壮实，溃而痛不止，脉实便秘，与清凉饮二剂而痛止，更以消毒托里药而愈。

　　一老人患此症，色赤肿痛，脉数而有力，与黄连消毒散，二剂少愈。更以清心莲子饮，四剂而愈。

　　一男子患此症，肿痛脉数，以黄连消毒散，二剂少退。以仙方活命饮，二剂而止。更以芎、归、白芍、银花、知、柏而溃。又以托里药而愈。

　　一男子头项俱肿，虽大溃，肿痛益甚，兼作泻，烦躁不睡，饮食少思，其势可畏。诊其脉，毒尚在。与仙方活命饮二剂，肿痛退半。与二神丸及六君子汤加五味、麦冬、枣仁，四剂诸症少退，饮食少进，睡亦少得。

　　又与 芩白术散，数服饮食少进。又与十全大补汤加银花、白芷、桔梗，月余而瘥。

　　一老人面赤肿痛，脉数而有力，与黄连消毒散，二剂少退。更与清心莲子饮，四剂而消。

　　一妇人患此症，脓熟不溃，胀痛欲呕，饮食少思，急针之，与托里药而愈。又一妇人患之，不甚痛，不作脓，以托里消毒散，脓成针之，补以托里药而愈。

　　一老人患此症，脓清兼作渴，脉软而涩，以为气血俱虚，用八珍汤加黄 、五味子。彼不信，及服降火之剂，果反作呕，少食。始信，服香砂六君子汤四剂，呕止食进，仍投前汤四剂而愈。

　　一男子患此症，脓成未溃，兼作渴，尺脉大而无力，以四物汤加知、柏、麦冬、黄 ，四剂而渴减。又与加味八味丸，渴止疮溃。更用托里药兼前丸而愈。

　　一男子患此症，肿痛脉数，以荆防败毒散，二剂而痛止。更以托里消毒药而消。

　　一男子患此症， 肿疼痛，发热饮冷，脉洪数，与凉膈散二剂而止。以金银花四剂，散而溃，更以托里药而愈。

　　一老妇患此症，禀实，溃而痛不止，脉实便秘，服清凉饮二剂而止，更以托里消毒药而愈。

　　一男子患此症，肿硬不作脓，惟疮口出水，痛甚，以仙方活命饮，二剂痛止。而脓成针之，更以托里药而愈。常见脓清而补不应，及不痛或木闷坚硬者，俱不治。

　　一男子患此症，脓将成，微痛兼渴，尺脉大而无力。此阴虚火动之症。彼谓心经热毒，自服清凉降火药愈炽。复求治，乃以四物汤加知、柏、五味、麦冬、黄 ，及加减八味丸，渴止疮溃，更以托里药兼前丸而愈。《中藏经》云：痈疽疮肿之作，皆五脏六腑蓄毒不流，非独荣卫壅塞而发。其行也有处，其主也有归。假令发于喉舌者，心之毒；皮毛者，肺之毒；肌肉者，脾之毒；骨髓者，肾之毒；发于下者，阴中之毒；发于上者，阳中之毒；外者，六腑之毒；内者，五脏之毒。故内曰坏，外曰溃，上曰从，下曰逆。发于上者得之速，发于下者得之缓。感于六腑者易治，感于五脏者则难治也。观此则疽发于脑者，乃膀胱肾脉阴气不足，阳火炽盛而出也。岂可专泥于火，而不滋益阴气耶？一男子耳后漫肿作痛，肉色不变，脉微数，以小柴胡汤加芎、归、桔梗，四剂肿少起。更以托里消毒散数剂，脉滑数，此脓已成矣，宜针之。彼畏而不肯用，因痛极始针之，出脓碗许。以托里药，两月余始愈。凡疮不起者，托而起之，不成脓者，补而成之，使不内攻。脓成而及时针之，不数日即愈矣。常见患者皆畏针痛而不肯用，又有恐伤良肉而不肯用。殊不知疮虽发于肉薄之所，若脓成，其肿亦高寸余，疮皮又浓分许，用针深不过二分。若发于背肿，高必有三四寸，入针止寸许，况患处肉已坏矣，何痛之有？何伤之虑？怯弱之人，又患附骨疽，待脓自通，以致大溃，不能收敛，气血沥尽而亡者多矣。（用针之法。）

　　一男子素不慎起居饮食，脑忽 赤肿痛，尺脉洪数，以黄连消毒散二帖，湿热顿退。惟肿硬作痛，以仙方活命饮二帖，肿痛悉退。但疮头不消，投十宣去桂，加银花、 本、白术、茯苓、陈皮，以托里排脓。彼欲全消，自制黄连消毒散二帖，反肿硬不作脓，始悟。仍用十宣加白术、茯苓、半夏，肿少退，乃去桂，又四剂而脓成，脓势亦退。继以八珍散加黄 、五味、麦冬，月余脓溃而愈。夫苦寒之药，虽治阳症，尤当分表里虚实，次第时宜，岂可始末悉用之？然 肿赤痛，尺脉数，按之则濡，乃膀胱湿热壅盛也，故用黄连消毒散，以解毒除湿。肿硬作痛，乃气血凝滞不行而作也，遂用仙方活命饮，以散结消毒破血。其疮头不消，盖因热毒熏蒸，气血凝滞而然也，宜用甘温之剂，补益阳气，托里以腐之。况此症原属督脉经阴虚火盛而出，若不审其因，专用苦寒之剂，使胃气弱，何以腐化收敛，何不致于败耶？凡疮之易消散，易腐溃，易收敛，皆气血壮盛故也。

　　汪太常太夫人，年逾八十，脑疽已溃，发背继生，头如粟许，脉大无力，此膀胱经湿热所致。夫脉无力，乃血气衰也，遂以托里消毒药数服，稍可。更加参、 之剂，虽起而作渴。此气血虚甚，以人参、黄 各一两，当归、熟地各五钱，麦冬、五味各一钱，数服渴止而不溃。以前药加肉桂，十余剂，脓成针之，瘀肉渐腐，徐徐取去。而脓犹清不敛，投以大剂十全大补汤加白蔹、贝母、远志，三十余剂，脓稠而愈。凡患者气质素实，或有痰，不服补剂，不知脓血出多，气血并虚，岂不宜补？尝治疮，阴用参、 大补之剂，阳用败毒之方与服之，服不中满，疮亦有效。虚甚者，尚加姜、桂及附子也。

　　一男子患脑疽，肿高作痛，肿处敷药，痛虽止，而色变黯。肿外作痛，仍敷之，肉色亦黯，喉肉不痛不肿。此为凉药所误，及尽颈敷之，其颈皆溃而死。

　　朱丹溪治元杜清碧，学道武夷，至婺源病脑疽，自治不愈。朱往视之，曰：何不服防风通圣散？清碧曰：服数次矣。朱曰：盍以酒制之？清碧乃悟，服不尽剂而愈。自此心服丹溪。（《续医说》。）

　　窦材治一人，病脑疽，六日危笃，不进饮食。窦曰：年高肾虚，邪气滞经也。令服救生汤，即刻减半，夜间再进一服全安。

　　一老妇脑后作痛，筋拘急。窦曰：此欲发脑疽也。急服救生汤，三服全愈。

　　卷三十一·外科

　　鬓疽

　　薛立斋治一男子，患鬓疽， 肿作痛，发热，以小柴胡汤加连翘、金银花、桔梗，四剂而消。

　　一男子因怒后鬓际肿痛发热，以小柴胡汤加连翘、银花、花粉、桔梗，四剂根畔俱消。惟疮头作痛，以仙方活命饮二剂，痛止。脓成针之，更以托里消毒药而愈。

　　一男子头面 肿作痛，时仲冬，脉弦紧，以托里温经汤汗之而愈。

　　一男子患此症，肿痛，寒热拘急，脉浮数，以荆防败毒散二剂，表症悉退。更以托里消毒散溃之而安。

　　一男子患此症，脓熟不溃，胀痛，针之而止。更以托里消毒散而愈。凡疮脓熟不溃，属气血虚也。

　　若不托里，必致难瘥。

　　一男子患此症，作脓 痛，发呕少食，以仙方活命饮，一剂而止。以六君子汤加当归、桔梗、角刺，溃而愈。

　　一男子患此症，脓清不敛，以托里散加乳香、麦冬而敛。

　　一老人患此症，肿痛发热，脓清作渴，脉软而涩，此血气俱虚也。欲补之，彼见作渴发热，乃服降火之剂，果作呕少食。复求治，投六君子汤四剂，呕止食进。仍用补药，月余而愈。夫患者脏腑血气上下，各有虚实，况阴症似阳，阳症似阴，岂可以发热作渴而概用寒凉之剂？常治患者，正气虚，邪气实，以托里为主，消毒佐之。正气实，邪气虚，以攻毒为主，托里佐之。正气虚，邪气实，而专用攻毒，则先损胃气。宜先用仙方活命饮，托里消毒散，或用灸法，俟邪气退，正气复，再酌量治之。

　　大抵正气夺则虚，邪气胜则实。盖邪正不并立，一胜则一负，其虚不待损而自虚矣。若发背脑疽疔毒及患在四肢，必用灸法，拔引郁毒，以行瘀滞，尤不可专于攻毒。诊其脉而辨之，庶不自误。

