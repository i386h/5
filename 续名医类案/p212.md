<!-- { "loadSidebar": true } -->
　　东垣曰：尹老家素贫，己酉岁，十月初寒，形志皆苦，于手阳明大肠经分出痈，初有 疝，其臂外皆肿痛，先肿在阳明，左右寸脉皆短，中得之俱弦，按之洪缓有力，此痈得自八风之变。以脉断之，邪气在经脉之表。其症大小便如故，饮食如常，腹中和，口知味，知不在里也。不恶风寒，止热躁，脉不浮，知不在表也。表里既和，邪气止在经脉之中。《内经》曰：凝于经络为疮痈。其痈出身半以上，风从上受之，故知是八风之变为疮者也。宜治其寒邪，调其经络中血气，使无凝而已。以白芷升麻汤疗之，一服而愈。炙甘草、升麻、桔梗、白芷、当归梢、生地黄、生黄芩、酒黄芩、连翘、黄 、肉桂、红花。上 咀，水酒各大盏半，同煎服愈。

　　薛治王挥使，臂肿一块，不痛不赤，惟脉软，懒食时呕，以六君子加藿香、酒芍，呕止食进。再以八珍汤二十余剂，成脓刺之。又以十全大补而愈。次年伤寒后，此臂仍肿微痛，乃伤寒余毒也。无表症，但虚弱，先用十宣散四剂，取参、 、芎、归扶助元气，防风、桔梗、白芷、浓朴行散肿结，肉桂引经破血，肿退三四。

　　再以八珍汤，脓溃而愈。至冬，臂复作痛，因复祛风药，反筋挛痛甚，此血虚不能养筋，筋虚不能束骨，遂以加味十全大补而愈。

　　一室女臂患肿，溃久不敛，寒热交作，五心烦热，饮食少思，月水不通，与逍遥散、八珍汤，经行疮愈。一妇人月水不行，潮热咳嗽，肌体日瘦，胸膈不利，颈肿一块，日久不消，亦服前药，热退肿消，经行而愈。

　　宋琰年逾三十，臂患痈，溃而不痛，脓稀，脉弱。丹溪云：疽溃深而不痛者，胃气大虚，而不知痛也。东垣云：脓水清稀，疮口不合，气血俱虚也，当以大补药治。彼不听，服消毒药，气血虚甚，遂不救。丹溪云：才见肿痛，参之脉症虚弱，便与滋补，气血无亏，可保终吉。又云：溃疡内外皆虚，宜接补为主。

　　王时亨年逾四十，臂患毒， 痛作呕，服托里消毒药愈甚。以凉膈散二剂顿退，更以四物汤加芩、连，四剂而消。

　　王文远臂患毒，作痛，服寒凉药，遂致食少，大便不实。以理中丸二服，更以六君子汤加砂仁、藿香治之，再以托里药，脓溃而愈。大凡疮痛甚者，如禀浓有火，则宜苦寒之剂。若禀薄者，则宜补中益气汤加芩、连之类，在下加黄柏。人肥而疮作痛者，用荆、防、羌、独之类，盖取其风能胜湿也。

　　方云起臂生一疽，脓溃百日方愈，中有恶肉突起，如蚕豆大，月余不消，医治不效。因阅本草，得刘涓子鬼遗方，用乌梅肉烧存性，研敷。试之，一日夜去其大半，再上，一日而平。乃知世有奇方如此，遂留心搜刻诸方，始基于此方也。（《本草纲目》）

　　卷三十一·外科

　　乳痈乳岩

　　薛立斋治一妇人，因怒两乳肿，兼头痛寒热，此肝经气郁症也。用人参败毒散二剂，表症已退。

　　用小柴胡加芎、归、枳壳、桔梗，四剂而愈。

　　一妇人因怒，左乳作痛，胸膈不利，此属肝脾气滞。以方脉流气饮加木香、青皮，四剂而安。

　　一妇人久郁，左乳内结核如杏，三月不消，心脉涩，脾脉大，按之无力，此肝脾气血亏损。以八珍加贝母、远志、香附、柴胡、青皮、桔梗，五十余剂而消。

　　一妇人乳内结核年余，晡热少食，此血气不足，欲用益气养荣汤，彼反服行气之剂，溃出清脓而殁。又一妇乳内结核如栗，亦服前药，大如覆碗，坚硬如石，出血水而殁。又郭氏外家，乃放出宫人，乳内结一核如栗，亦以前汤，彼不信，乃服疮科流气饮及败毒散，三年后大如覆碗，坚硬如石，出水不溃，亦殁。大抵郁闷则脾气阻，肝气逆，则成隐核，不痛不痒，人多忽之，最难治疗。若一有此，宜戒七情，远浓味，解郁结，更以养气血之药治之，庶可保全，否则不救。亦有一二载，或五六载方溃下陷者，皆曰乳岩，以其形岩凸似岩穴也，最毒，慎之，可保十中一二也。

　　一妇人乳肿而不作脓，以益气养荣汤加香附、青皮，数剂而脓成。针之，旬日而愈。

　　一妇人右乳肿，发热，怠惰嗜卧，无气以动，至夜热亦甚，以补中益气汤兼逍遥，治之而痊。

　　一男子左乳肿硬，痛甚，以仙方活命饮，二剂而止。更以十宣散加青皮，四剂脓成，针之而愈。

　　若脓成未破，疮头有薄皮剥起者，用代针之剂，点起皮处，以膏药覆之，脓亦自出，不若及时针之，不致大溃。如出不利，更 搜脓化毒之药。若脓血未尽，辄用生肌之剂，反助邪气，纵早合，必再发，不可不慎也。

　　一男子年逾五十，忧子不成立，左乳肿痛，左胁胀肿，肝脉弦数而涩。先以龙荟丸二服，诸症皆退。又以小柴胡对四物，加青皮、贝母、远志，数剂而脓成。欲针之，仍以养气血解郁结。彼不从，乃杂用流气败毒之剂，致便秘，发热作渴。复请治，谓脓成不溃，阳气虚不能鼓舞也；便秘发热，阴血竭不能濡润也。辞不治，果死。

　　一男子因怒，左乳肿痛，肝脉弦数，以复元通气散，二服少愈。以小柴胡汤加青皮、芎、归，数剂而消。复元通气散：木香、茴香、青皮、甲片、陈皮、白芷、甘草、漏卢、贝母，各等分。每服三钱，温酒调下。

　　孙文垣侄妇，素有痰涎，胸膈痞胀，近因乳肿大，发寒热，欲成痈，以加味神效栝蒌散，二帖寒热退而肿不消。用贝母、白芷为臣，栝蒌为君，赤芍、当归、连翘为佐，青皮、甘草、柴胡为使，痛稍减，肿仍不消。脉之近数，知已成脓，与内托十宣散加银花、地丁，二帖而脓溃。因脚上生疮，且有浮气，前方去地丁、银花，加苡仁、苍耳子，调理全安。

　　薛立斋治王汝道室，年逾三十，每怒后乳内作痛，或肿，此肝火所致。用小柴胡合四物，加青皮、桔梗、香附、枳壳而愈。彼欲绝去病根，自服流气饮，遂致朝寒暮热，益加肿毒，此气血被损而然。

　　与八珍三十余剂，喜其年壮，元气易复，愈。

　　一妇人乳内肿一块，如鸡子大，劳则作痛，久而不消，服托里药不应，此乳劳症也，属肝经血少所致。先与神效栝蒌散四剂，更隔蒜灸之，肿稍退。再与八珍汤，倍加香附、夏枯草、地丁，仍间服前散，月余而消。亦有乳疽一症，其状肿硬木闷，虽破而不溃，肿亦不消，尤当急服此散，及隔蒜灸之。此症气血为七情所伤，亦劳症也，宜戒恼怒，节饮食，慎起居，否则不治。

　　一妇人患乳痈，气血颇实，但疮口不合，百治不应。与神效栝蒌散，四剂少可。更与数剂，及豆豉饼灸之而愈。一妇人患此未溃，亦与前药，三剂而消。陈良甫曰：妇人乳劳，便服此药，可杜绝病根。毒已成，能化脓为水；未成者，则从大小便散之。

　　一人抱病小愈，左乳复生痈，继又胸膈间结核，其坚如石，荏苒半载，百药不能施。已而牵掣于肩，痛特甚。祷于张王祠，梦神语曰：但用生姜自然汁制香附服之可也。比觉，简本草视之，二物治症相符。访医者张禄，亦云有理。香附去毛，姜汁浸一宿，为末，二钱，米饮调。才数服，疮脓流出，肿硬渐消而愈。（《槎庵小乘》）

　　朱丹溪治一妇人，年六十，浓味郁气，而形实多妒，夏无汗而性急，忽左乳结一小核，大如棋子，不痛，自觉神思不佳，不知食味。经半月，以人参汤调青皮、甘草末，入生姜汁，细细呷，一日夜五六次，至五七日消矣。此及乳岩之始，不早治，隐至五年十年已后发，不痛不痒，必于乳下溃一窍，如岩穴出脓。又或五七年十年，虽饮如故，食如故，洞见五内，乃死。惟不得于夫者有之，妇人以夫为天，失于所天，乃能生此。谓之岩者，以其如穴之HT 岈空洞，而外无所见，故名曰岩。患此者，必经久淹延。惟此妇治之早，消患于未形，余者皆死，凡十余人。又治一初嫁之妇，只以青皮、甘草与之，安。

　　一孺人但经将行而乳肿，先两日，发口干而不渴，食少减，脉左弦带数，右却平。治用四物汤加陈皮、白术、茯苓，带热下与点丸三十粒。

　　义二孺人，平时乳内有结核，不痛，忽乳边又有一肿核，颇觉有些痛。黄芩、川芎、木通、陈皮各四钱，人参二钱，白芍一钱，大腹皮三钱，炙甘草、生甘草各一钱，当归头一钱，分二帖煎服。

　　黄孺人乳肿痛，青皮、石膏、连翘、角刺、黄药子、当归头、木通各一钱，生甘草三分，入好酒些少，同煎饮，又别药洗肿处。

　　李东垣治一妇人，乳间出黑头疮，疮顶陷下，作黑眼子。其脉弦洪，按之细小。升麻、连翘、葛根各一钱半，肉桂三分，黄芩、归身、甘草炙各一钱，牛蒡五分，黄柏二钱，水煎至一盏，二服愈。

　　立斋治一妇人，患乳痈，寒热头痛，与荆防败毒散一剂，更与蒲公英一握，捣烂，入酒二三盏，再捣取汁热服，渣热涂患处而消。丹溪云：此草散热毒，消肿核，又散滞气，解金石毒之圣药。

　　陈良甫云：开庆间淦川嘉林曾都运恭人，年已五十，而病奶痈，后果不起。又癸亥年，仆处五羊赵经略夫人，年七十一岁，隔一二年，前左乳房上有一块，如鹅卵大，今忽然作楚，召予议药。仆云：据孙真人云，妇人年五十以上，乳房不宜见痈，见则不可以治矣，幸而未破，恐是气瘤。漫以五香连翘汤去大黄煎服，服后稍减则已。过六七年后，每遇再肿胀时，再合服，必消减矣。

　　立斋曰：一妇人乳内结核，年余不消，口干倦怠，脉涩少食，此肝脾二经血气亏损之症，宜培养为主。乃用草药数帖，遂不救。

　　缪仲淳治顾文学又善内人，患左乳岩，用夏枯草、蒲公英为君，银花、漏芦为臣，贝母、桑叶、甘菊、雄鼠粪、连翘、白芷、紫花地丁、山茨菰、炙草、栝蒌、茜根、陈皮、乳香、没药为佐使，另用夏枯草煎浓汁丸之，服斤许而消。三年后，右乳复患，用旧存余药服之亦消。后以方治数人俱效。

　　（《广笔记》）

　　马铭鞠治沈氏妇，患乳 ，溃烂经年，不见脏腑者一膜耳。用鼠粪土、楝树子、（经霜者佳，川楝不用。）露蜂房各三钱，俱 存性，各取净末和匀。每服三钱，酒下，间两日一服，痛即止，不数日脓尽收敛。此方传自江西贩糖客，因治祝氏喉症得之。（《广笔记》）

　　张王屋录后江孟修兄验过乳癖方：白芷一钱，雄鼠粪一钱，二种晒干为末，用好酒调服，饮取一醺睡而愈。（雄鼠粪尖者是。）又一神验方：用活鲫鱼一个，山药一段如鱼长，同捣汁，敷乳上，以纸盖之立愈。（《广笔记》）

