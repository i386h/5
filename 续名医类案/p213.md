<!-- { "loadSidebar": true } -->
　　薛治一妇人，乳痈愈后发热，服养气血药不应，与八珍汤加炮姜，四剂而止。仍以前汤加黄 、香附，三十余剂，血气平复。

　　薛立斋治一妇，年逾二十，禀弱，乳内作痛，头疼脉浮，与人参败毒散倍加人参，一剂表症悉退。

　　但饮食少思，日晡微热，更以小柴胡汤合六君子汤二剂，热退食进。方以托里药加柴胡，十余剂，针出脓而愈。又一妇患此症，脓成畏针，病势渐盛，乃强针之，脓出三碗许，脉数发渴，以大补药三十余帖而愈。丹溪云：乳房为阳明所经，乳头为厥阴所属。厥阴者肝也，乃女子致命之地，宗筋之所，且各有囊橐。其始 肿虽盛，患止于一二囊，若脓成不针，攻溃诸囊矣。壮者犹可，弱者多致不救，所以必针而后愈也。

　　钱国宾治一妇人，年五十六岁，左乳患痈已七年，烂过半矣，中间一孔如桃，时流血水。凡贴膏药，痛反增剧，以布圈系护，防其摩擦。夫乳头属足厥阴肝，乳房属足阳明胃，乃肝胃二经之症，非单方不足以治其外，非峻补不足以养其内。以形色气味治之，用陈香橼一个，其穣之瓣，如乳内之房，其色先青而后黄，青属肝，黄属胃，其味先酸而后甘，酸属肝，甘属胃，其气香，能通肝胃之气，黑止血，酒服和经，此治其乳也。制一枚为末，作二次服。又用酒炒黄 二两，益气实表；土炒白术二两，山药五两，健脾收湿；芎、归、地、芍各一钱，养血。水六碗，煎三碗，作四次服，调至一月痊。（论药入微，可为格物之法。）

　　王洪绪曰：凡乳岩初起，或乳中，或乳旁，生一小块，不痛不痒，皮色不变，与瘰 恶核相似，是乃阴寒结痰，总因悲哀忧愁患难惊恐所致。初起以犀黄丸，每服三钱，酒送下，十服即愈。或以阳和汤加土贝母五钱煎服，数日可消。倘以膏药敷贴，必致日渐肿大，内作一抽之痛，便觉难治。若迟至皮色变异，尤难挽回。勉以阳和汤与犀黄丸，早晚轮服。服至自溃而痛者，用大蟾多只，每日早晚取蟾破腹连杂，以蟾身刺孔，贴患处，内服《千金》托里散，（人参、防风、黄 、官桂、白芷、浓朴、川芎、桔梗、甘草。）三五日后，接服犀黄丸，可救十中三四。溃后不痛而痒极者，无一挽回。

　　大忌开刀，开则翻花，最惨，万无一生。男女皆有此症。

　　王洪绪治一妇，乳患白疽，寒热痛甚，与以阳和丸同二陈汤煎服，得睡痛息，三服全愈。又一妇患相同，服夏枯草、花粉、连翘、苏叶等药五剂，号痛不绝。王曰：向患白色，今变红色，难以全消矣。投以前药，痛止能睡，根盘收小。连进数剂，不痛而溃，贴阳和膏收功。阳和丸方：肉桂一两，麻黄五钱，炮姜炭五钱，水泛为丸。

　　一妇两乳皆患乳岩，两载如桂圆大。因子死悲哀，忽发如杯，以五通丸、犀黄丸，早晚轮服，九日全消。五通丸方：广木香、麻黄、没药去油、乳香去油、五灵脂等分，研末，饭捣为丸，梧子大。

　　每服五钱，用川芎、当归、赤芍、连翘、甘草，煎汤送下。凡大痈生要紧穴道，将发大时，服此丸甚效。与三黄丸间服尤妙。三黄丸：熟大黄二两，乳香、没药各一两，麝香一钱五分，西牛黄三分，雄黄五钱。以熟大黄酒浸，捣烂，将各末和入，捣丸如梧子大，每服五钱。

　　一男子患乳岩，贴鲫鱼膏两日，发大如拳，色红。王令揭去膏药，与阳和汤四剂，色仍红。以阳和汤、犀黄丸轮服，至十六日，四围皆消。独患顶溃，用蟾拔毒三日，半月收功。

　　卷三十一·外科

　　胸痈

　　薛立斋治一男子，胸患痈，肿高 痛，脉浮而紧，以内托散煎服二剂，表症悉减。以托里消毒散，四剂而消。

　　一男子素弱，胸患痈，饮食少而倦，以六君子汤加芎、归、黄 。脓成针之，更以托里药而愈。

　　薛立斋治一男子，胸患痈， 痛烦躁，发热作渴，脉数而实，时季冬，此热毒内蓄也。须舍时从症，欲治以内疏黄连汤。彼以时当隆寒，乃杂用败毒药，愈炽。仍求治，投前药二剂，后去二次，诸症悉退。以金银花散加连翘、山栀，四剂出水而消。大抵症有主末，治有权宜，治其主，则末自退，用其权，则不拘于时，泥于守常，必致病势危甚。况惯用攻剂，动损各经。故丹溪云：凡疮发于一经，只当求责本经，不可干扰余经。罗谦甫曰：守常者，众人之见；知变者，智者之事。知常而不知变，细事因而取败者多矣。

　　一男子胸患毒， 痛怕冷，脉洪数，以黄连解毒汤，二剂顿退。更以金银花散，六剂而消。

　　一少妇胸膺间溃一窍，脓血与口中所咳相应而出，以参、 、当归，加退热排脓等药而愈。（余按：此因肺痿所致。原注。）

　　张都宪夫人，性刚多怒，胸前作痛，肉色不变，脉数恶寒。经云：洪数之脉，应发热而反恶寒，疮疽之谓也。今脉洪数，则脓已成。但体丰浓，故色不变，似乎无脓。以痛极始肯用针，入数寸，脓出数碗，遂以清热消毒药治之而愈。设泥其色而不用针，无可救之理矣。

　　（ 按：肝脉挟胃贯膈，又曰，是所生病者为胸满，故胸之痈疽，本由于肝也。）

　　杨百户胸患毒，肿高 赤，发热，脉数，大小便涩，饮食如常。齐氏曰：肿起色赤，寒热疼痛，皮肤壮热，头目昏重，气血之实也。又云：大便硬，小便涩，饮食如故，肠满膨胀，胸膈痞闷，肢节疼痛，身热脉大，精神昏塞，脏腑之实也。遂以黄连内疏汤二剂，诸症渐退。更以荆防败毒散加芩、连、山栀，四剂少愈。再以四物加芩、连、白芷、桔梗、甘草、银花，数剂而愈。

　　一男子胸肿一块，半载不消，令明灸百壮方溃。与大补药不敛，复灸以附子饼而愈。

　　张路玉治谈仲安，体肥善饮，夏患壮热呕逆，胸膈左畔隐痛，手不可拊，便溺涩数，舌上滑胎，食后痛呕稠痰，渐见血水，脉来涩涩不调，与凉膈散加石斛、连翘，下稠腻极多。先是医作肺痈治，不效。张曰：肺痈必咳嗽，吐腥秽痰，此但呕不嗽，洵为胃病无疑。下后四五日，复呕如前。再以小剂投之，三十而势甫平。后以保元、苓、橘，平调二十日而痊。先时有李姓者患此，专以清热豁痰解毒为务，直至膈畔溃腐，脓水淋漓，缠绵匝月而毙。良因见机不早，悔无及矣。

　　（ 按：此症最难别白，即《内经》所谓内有裹大脓血之症也。吾乡一名医自患此，同道诊之，不知为痈也。杂进参、附、丁、桂之剂，久之吐出臭脓乃省，已无及矣。）

　　卷三十一·外科

　　胁痈

　　薛立斋治一妇人，胁患痈，未成脓，恶寒脉紧，以十宣散加柴胡，二剂表症悉退。更以托里散数剂，脓清而愈。

　　一男子近胁患疽，肿而不溃，投大补之剂，溃而已愈。后患弱症而殁。

　　薛立斋治一上舍，年逾四十，因怒，胁内作痛不止，数日后外结一块，三寸许，漫肿，色不赤，按之微痛此怒气伤肝，致血伤气郁为患。以小柴胡汤对四物，倍用芎、归、黄芩、贝母、肉桂治之。

　　彼谓丹溪云：肿疡内外皆痈，宜托里表散为主。又云：凡疮未破，毒攻脏腑，一毫热药，断不可用。

　　况此症为气血凝滞，乃服流气饮愈虚，始信而复求治。视之虚症并臻，诊之胃气更虚。彼欲服薛前药。

　　曰：急者先治。遂以四君子汤加酒芍、炮姜，四剂少得。更加当归，又四剂，胃气渐醒。乃去姜，又加黄 、芎、归、肉桂，数剂疮色少赤，并微作痛。又二十余剂，脓成针之。却与十全大补汤，喜其谨疾，又两月余而瘳。夫气血凝滞，多因荣卫之气弱，不能运散，岂可复用流气饮，以益其虚。况各经气血多寡不同，心包络、膀胱、小肠、肝经，多血少气，三焦、胆、肾、心、脾、肺，少血多气。前症正属胆经少血之脏，人年四十以上，阴血日衰，且肝症俱属不足，肿疡内外皆壅，宜托里表散为主。乃补气血药而加以行散之剂，非专攻之谓也。若肿痛甚，烦躁脉大，辛热之剂，不但肿疡不可用，虽溃疡亦不可用也。凡患者须分经络气血，地步远近，年岁老幼，禀气虚实及七情所感，时令所宜而治之。常见以流气、十宣二散概治结肿之症，以致取败者多矣。（此案与旧案东侍御一则正同，而此之发明，最为紧要，而旧案节之，故重录于此。）

　　马元仪治沈氏妇，左胁患肿疡，长五寸许。治已两月，发表托里，剂多功少。诊其两脉弦数兼涩，肿处低陷作痛，寒热，经行不止，口燥艰食。此症颇危，必得之劳郁且怒，邪热结聚厥阴之位，荣卫不行，周身火邪，独彻上下，表敛俱所不宜。用生首乌一两，滋其内燥；柴胡一钱，疏其气血；枳壳、桔梗各一钱，舒通肺气，以制肝木；杏仁、苏子各二钱，调气化痰，以清上焦；丹皮一钱，清其血；半夏曲一钱，和其中。两剂寒热减而经止，患处 肿，溃稠脓，饮食少进。疡医以溃后当行大补，投、术之属，后致疮口内陷，食少。曰：痈疽已溃，当补，此其常耳。今两脉迟涩，迟则气滞，涩则血滞，郁而得补，其郁弥甚。始犹肝木自伤，既乃转戕脾胃，以不循常度，分肉不温，经隧不行，而欲疮之敛也，其可得乎？夫荣不通，须以血药和之，当归、桃仁、红花、延胡索是也。白术、枳壳，一补一泻，所以推陈气以致新气，干姜暖胃而和血，楂肉消滞而和中。服二剂，复大溃出稠脓碗许，食进神旺而安。（名言至理，须细参之。）

　　朱丹溪诊李兄，年四十余，而面稍白，神气劳甚，忽胁下生一痈，肿如桃。一人教用补剂，众笑阻之，于是流气饮、十宣散杂而进之。旬余召视之，曰：非惟不与补药，抑且多得解利，血气俱惫，不可为矣。已而果然。

　　立斋曰：一男子因怒，左胁肿一块，不作痛，脉涩而浮，此肝经邪火炽甚，而真气不足为患，宜培养气血为主。乃用草药数帖，遂致不救。

　　一男子因劳发热，胁下肿痛，脉虽大而按之无力，此气血虚，腠理不密，邪气袭于肉里而然也。

　　河间云：若人饮食疏，精神衰，气血弱，肌肉消导，荣卫之气短促而涩滞，故寒搏腠理而痈肿也，当补之以接虚怯之气。遂以补中益气汤加羌活，四剂少可。去羌活，又十余剂而愈。又一男子，年二十，遍身微痛，腰间作肿痛甚，以前药加茯苓、半夏并愈。

　　一朝士腹胁间病疽经岁，或以地骨皮煎汤淋洗，出血一二升，家人惧，欲止之。病者曰：疽似快。

　　更淋之，有五升许，血渐淡乃止，以细穣贴之，次日结痂而愈。（同上。）

