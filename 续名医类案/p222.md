<!-- { "loadSidebar": true } -->
　　召前医，治法如前，受谢以去，递医递患，几半年矣。诊之，面色青惨，脉皆濡弱，手足如冰，饮食减半。究所服，则槐角、生地、黄柏之属。曰：此痔痈，非痔漏也。痔漏当用挂线，以五灰膏点之可愈。今肿硬无定处，离肛门且远，其初只可大补气血，即有毒亦宜托出，一脓而愈。此王道之治，不胜于针刀万万哉？乃内用寒凉，外用收口，动辄挂线，致凝滞流注，愈而屡发，非禀浓气强，六旬余人安能当此？与十全大补四帖，饮食加，手足暖。大便艰涩，向润之而不行者，今亦通利。再以首乌四两，人参、枸杞、当归、黄 、熟地各二两，槐角、秦艽各一两，蜜丸服之，肿处出少脓全瘳。徐喜而谑曰：予非孙君，诸外科视此臀为金穴矣。呵呵。

　　医学博士齐德之云：予读《养生必效方》，见干义传僧觉海，少年患痔疾，其行业比冰霜，此缘饱食久坐。知痔疾者，不必酒色过度矣。故《素问》云：因而饱食，筋脉横解，肠癖为痔，治之故不同也。三神丸：枳壳、皂角、五倍，蜜丸，每服二三十丸。（《精义》）

　　黄履素曰：予中年患痔，点洗都不效，惟白萝卜煎汤频洗差佳。近读《环中集》，载冬瓜皮同朴硝煎洗翻花痔立愈。又曰：以萝卜代冬瓜亦效。冬瓜未之试，萝卜已验矣。

　　薛立斋治儒者杨举元，素阴虚，劳则体肢倦怠，两足发热。服清热等药，热至腰膝，大便涩滞。

　　饮食过多，则泻至年余，作渴吐痰，患痔出脓。仍不节劳，则忽恶寒发热。后患痈，脓水不止，气血虚甚，乃用六味丸、补中益气汤，滋养化源。喜其慎疾，年余而痊。

　　陈自明治一男子患痔，未成脓，苦痛，大便难，与神仙太乙丹一锭，去后二次，痛即止，不日而消。（见蛊门。）

　　薛立斋治一男子患痔，大便燥结， 痛作渴，脉数，按之则热，以秦艽苍术汤，二帖少愈。更以四物汤加芩、连、槐花、枳壳，四剂而愈。

　　一男子素不慎酒色，患痔 肿，肛门坠痛，兼下血，大便干燥，脉洪大，按之则涩，以当归郁李仁汤加桃仁，四剂少愈。更以四物汤加红花、桃仁、条芩、槐花，数帖而愈。大抵醉饱入房，则筋脉横解，或精气脱滞。脉络一虚，酒食之毒，乘虚流注，或淫极强固，精气遂传大肠，以致木乘火热而毁金。或食浓味过多，必成斯疾。夫受病者，燥气也；为病者，湿热也。宜以泻火和血润燥疏风之剂治之。若破而不愈，即成漏矣。有串臀者，有串阴者，有穿肠者，有秽从疮口而出者，形虽不同，治法颇似。其肠头肿成块者，湿热也；作痛者，风也；大便燥结者，火也；溃而为脓者，热胜血也。当各推其所因而治之。

　　一男子患痔成漏，每登厕则痛，以秦艽防风汤加条芩、芎、归，一帖即痊。如肛门下脱，作痛良久，加以大黄汁、枳壳，四剂而愈。以四物加升麻、芩、连、荆、防，不复作。

　　一男子患痔漏，每登厕则肛门下脱作痛，良久方止。以秦艽防风汤，数剂少愈。乃去大黄，加黄、川芎、白芍而痛止。更以补中益气汤，二十余帖，再不脱。

　　一妇人患痔，肿 痛甚，以四物汤加芩、连、桃仁、红花、丹皮，四帖少止，又数帖而愈。

　　一妇人素患痔漏，每因热则下血数滴，以四物汤加黄连，治之即愈。后为大劳，疮肿痛，经水不止，脉洪大，按之无力，此劳伤血气，血动而然也。用八珍汤加芩、连、蒲黄，二剂而止。后去蒲黄、芩、连，加地骨皮，数剂而安。丹溪云：妇人崩中者，由脏腑伤损冲任二脉，血气俱虚故也。二脉为脉经之海，血气之行，外循经络，内经脏腑。若血气调适，经下根据时。若劳动过极，脏腑俱伤，冲任之气虚，不能约制其经血，故忽然而下，谓之崩中暴下。治宜大补气血之药，举养脾胃，微加镇坠心火之药，治其心，补阴泻阳，经自正矣。

　　一男子有痔漏，每发如厕肛脱，良久方上。诊其脉细而微，用补中益气汤三十余剂，遂不再作。

　　丹溪曰：脱肛属气热气虚，血虚血热。气虚者补气，参、 、芎、归、升麻；血虚者四物汤；血热者凉血，四物汤加黄柏。肺与大肠为表里，故肺脏蕴热，则肛门闭结，肺脏虚寒，则肛门脱出。故妇人产育用力，小儿久痢，均致此病。治之必须温补肺脏肠胃，久则自然收矣。（雄按：此症必见此脉，始可用此药。）

　　临安曹五方，黄院荐引为高宗取痔得效，后封曹，官至察使。用好信石色黄明者三钱，打如豆大，明矾一两为末，好黄丹水飞炒紫色五钱，蝎梢七个，净水瓦上焙干研末，草乌紧实光滑者，去皮，生研末一钱。右用紫泥罐，先将炭火 ，放冷拭净，先下明矾烧令沸，次下信，入矾内拌匀，文武火 ，候沸再搅匀，看罐通红，烟起为度。将罐掇下待冷，取研末，方入草乌、黄丹、蝎梢三味，再同研极细末，瓷罐内收贮。如欲敷药，先以甘草煎汤，或葱椒煎汤，洗净患处，然后用生麻油调前药，以鹅毛扫药痔上，每日敷药三次，必去黄水如胶汁然，痔头渐消。看痔病年深浅，年远者，不出十日可取尽。日近者，俱化黄水，连根去尽，更搽生好肉药。（名如神千金方。）

　　李防御方，五痔者，贫富男女皆有之，富者酒色财气，贫者担轻负重，饥露早行，皆在心肝二经。

　　喜则伤心，怒则伤肝，喜怒无常，风血浸于大肠，到谷道，无出路，结积成块。出血生乳，各有形相。

　　妇人因经后伤冷，月事伤风，余血在心经，血流于大肠。小儿因利后，或母腹中受热也。先用水澄膏护其内，郁金、白芨各一两，或加黄连，右二味为末。如内痔，候登厕翻出在外，用温汤洗净，不须坐，侧卧于床即出，用蜜水调令得中，篾挑涂谷道四边好肉上，留痔在外，以纸盖药上。良久方用枯药搽痔上，用笔蘸温水于纸上不令药干及四散。枯药用好白矾四两，生信石二钱半，朱砂一钱，生研极细。右各研为细末，先用砒入紫泥罐，次用白矾末盖之，用火 令烟断，其砒尽随烟去，止借砒气于矾中耳。

　　用矾为细末，看痔头大小，取矾末在掌中，更入朱砂少许，以唾调稀，用篦头涂痔上周遍，一日三上，候看痔头颜色焦黑为度。至夜有黄水出，切勿他疑，水尽为妙。至中夜，上药一遍，来日依然药三次，有小痛，不妨换药。时以碗盛新水或温汤，在边用笔轻洗痔上旧药，更上新药，仍用护肉药，次用荆芥汤洗之。三两日后黄水出将尽，却于药中增朱砂，减白矾，则药力即缓。三两日方可增减，渐渐取之，庶不惊人。全在用药人看痔头转色，增减浓薄敷药，方是活法。此药只是借砒信耳，又有朱砂解之。一方士将此二方，在京治人多效，致富。一富商因验，以百金求得之，录于予。予虽未用，传人无不言效，但枯药赵宜真炼师以刊于《青囊杂纂》，如神。《千金方》未见刊传。大抵今人言能取痔者，皆此方也。恐气血虚，或内邪者，还当兼治其内，庶不有失。（二条皆《外科发挥》）

　　薛立斋治一男子，痔疮肿痛，便血尤甚，脉洪且涩。经云：因而饱食，筋脉横解，肠 为痔。盖风气通于肝，肝生风，风生热，风客则淫气伤精，而成斯疾。遂与黄连、当归、黄 、生地、防风、枳壳、白芷、柴胡、槐花、地榆、甘草，治之渐愈，次以黄连丸而瘥。

　　一男子患痔，脉浮鼓，午后发热作痛。以八珍汤加黄 、柴胡、地骨皮，治之稍可。彼欲速效，用劫药蚀之，痛甚绝食而殁。（凡用枯药者，宜先治其内，内愈而后可治其外也。）夫疮之溃敛，气血使然也。脉浮鼓，日晡痛，此气血虚也。丹溪云：疮口不合，大剂参、 、术、归、芎补之，外以附子饼灸之，更以补药作膏贴之。

　　一男子年逾四十，有痔漏，大便不实，服五苓散，愈加泄泻，饮食少思。此非湿毒，乃肠脾胃虚也，当以理中汤治之。不信，乃服五苓散愈甚，乃以理中汤及二神丸，月余而平。

　　李逵因痔疮怯弱，以补中益气汤，少加芩、连、枳壳治之，稍愈。后因怒加甚，时仲冬，脉得洪大，谓脉不应病，此乃肾水不足，火来乘之，药不能治。果殁于火旺之月。常见患痔者，肾脉不足，俱难治。

　　刘商有痔，肛门脱出，此湿热下注，真气不能升举。诊其脉果虚，遂以四君子汤加黄芩、芎、归、苍术、黄柏、升麻、柴胡服之，更以五倍子煎汤熏洗。彼以为缓，乃用砒霜等毒药蚀之而殁。劫药特治其末，且能伐真元，鲜不害人。慎之。

　　徐生因痔，气血愈虚，饮食不甘，小便不禁，夜或遗精，此气虚兼湿热而然，非疮故也。以补中益气汤加茱萸、山药、五味，兼还少丹治之而愈。

　　一男子患痔漏，脓出大便，诸药不应。诊其脉颇实，令用猪腰一个切开，入黑牵牛末五分，线扎，以荷叶包煨熟，空心细嚼，温盐酒送下，数服顿退。更以托里药而愈。（即煨肾散。）

　　朱丹溪治一人，肛门生疖，后不收口，针穷三孔穴边血脓，用黄 、条芩、连翘、秦艽。右末之，神曲丸服。（治法）

　　予庚子除夕痔作，时官舍合肥，难得医者，取官局钓肠丸一百二十粒，分为二服，热酒并服之。

　　中夜腹间微痛，下少结屎，旦起已安。治证具载本方，所以作效速者，以服多故耳。（《百乙方》）

　　葱青内刮取涎，对停入蜜调匀，先以木鳖子煎汤熏洗，然后敷药，其冷如冰。唐仲举云：常有一吏人苦此，渠族弟亲合与之，早饭前敷，午后以榜纸来谢，拜于庭下，疾已安矣。

　　郑器先用之，亲曾得效。其法鸠尾骨尖少偃处即是穴，麦粒大艾炷灸七壮，或十四壮，甚者二十一壮，上疮发即安，可除根本。（并《百乙方》）

　　薛立斋治一人，痔漏口干，胃脉弱，此中气不足，津液短少，不能上润而然。以黄 六一汤，七味白术散治之。或曰：诸痛痒疮，皆属心火。遂服苦寒之药，大便不禁而殁。夫诸痛痒皆属心火，言其常也，始热终寒则反常也，可泥此而不察乎？许叔微治一人肠风，脱肛不收，有血下，用皂角三茎，槌碎，水一碗，揉令皂角消尽，用绢二重，滤去清汁数分，将脱肛肠浸在药中，其肠自收，不用手托。如大肠收了，更用汤荡其脱肛上，令皂角气行，则不再作，三次荡愈。

　　龚子才治小儿脱肛，因久患泻利所致，宜用葱汤熏洗令软送上。或以五倍子末敷而托入，又以五倍子煎汤洗亦可。又以鳖头烧存性，香油调敷。一云：此物烟熏之久自收，又以东壁土泡汤，先熏后洗亦效。

