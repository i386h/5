<!-- { "loadSidebar": true } -->
　　一妇人溃后发热，以为虚。彼不信，仍服败毒药，果发大热，竟至不救。夫溃疡虽有表症发热，宜以托里药为主，佐以表散之剂，何况瘰 流注乎？若气血充实，经络通畅，决无患者。此症之因，皆由气血素亏，或七情所伤，经络郁结，或腠理不密，六淫外侵，坠道壅塞。若不审其所因，辨其虚实，鲜不误人。

　　一男子腿患流注，久而不敛，饮大补药及附子饼，更用针头散 之而愈。

　　一男子患臂年余尚硬，饮食少思，朝寒暮热。以八珍汤加柴胡、地骨皮、丹皮，月余而寒热少止。

　　继以益气养荣汤，及附子饼灸之，两月余脓成，针之，更服人参养荣汤，半载而痊。

　　一妇人患此症，脓溃清稀，脉弱恶寒，久而不愈。服内塞散，灸以附子饼而痊。

　　一妇人腰间患一小块，肉色如常，不溃发热。谓当以益气养荣汤，解郁之药治之。不信，别服流气饮，后针破出水，年余而殁。

　　一妇人流注久不敛，忽发寒热。决其气血俱虚，彼反服表散之剂，果大热亦死。大抵流注之症，多因郁结，或暴怒，或脾气虚，湿气逆于肉理；或腠理不密，寒邪客于经络；或闪扑，或产后，瘀血流注关节；或伤寒，余邪未尽为患。皆因真气不足，邪得以乘之。常治郁者开之，怒者平之，闪扑及产后瘀血者散之，脾虚及腠理不密者徐而补之，伤寒余邪者调而解之。大要以固元气为主，佐以见症之药。如久而疮寒者，更用豆豉饼或附子饼灸之。有脓管或瘀肉者，用针头散腐之自愈，锭子尤效。若不补气血，及不慎饮食起居七情，俱不治。（雄按：因于痰饮者，亦甚多也。）

　　一男子元气素弱，时患流注，胸膈不利，饮食少思。欲治健脾胃，解郁结，养气血。彼不从，乃服辛香流气之剂，致腹胀。又服三 、蓬术、浓朴之类，饮食愈少，四肢微肿，兼腰肿一块，不溃而殁。盖此症本虚痞，今用克伐之剂，何以不死？况辛香燥热之剂，但能劫滞气，取快于一时。若不佐制，过服益增郁火，煎熬气液为痰，日久不散，愈成流注之症。

　　一聘士流注久溃，肌肉消瘦，发热作渴，恶寒饮食。以六君子加归、 、附子，服数剂，患处遂红活。又服十全大补汤三十余剂，脓渐稠而愈。后惑于人言，谓盛暑不宜用附子，彼又因场屋不遂意，复患前症，专服败毒流气之剂，元气消烁，肌肉日瘦。医以为不治，自分不起。其师滕洗马云：向者病危，得附子药而起。今药不应，以致危笃，何不仍服附子药？遂复求治，其脉微细，症属虚寒，并无邪毒，仍用附子药乃得愈。

　　贾阁老子患流注，脉数作渴，不喜饮冷，脓水清稀，面带赤色。曰：此气血虚而兼火也，治难奏功。彼以为迂，别服燥湿分利之剂，两月余反加烦渴，寒热往来。复邀治，形体已脱。曰：虽治亦无功矣。后果不起。

　　陈进士遂初，年逾三十，患腹肿硬，逾年而疮头破，时出血水。此七情所伤，荣气绝于肉理而然，名曰流注。诊之，肝脉涩。盖肝病脉不宜涩，小腹正属肝经，须涩脉退，乃可愈。欲以甘温之剂，补其气血，令自消溃。不信，仍服攻伐之药，致气血愈虚，果殁于金旺之月。丹溪云：诸经惟少阳厥阴之生痈疽，宜预防之，以其多气少血也。少血而肌肉难长，疮久不合，必成败症。苟不知此，辄欲用峻利毒药，以伐其阴分之血，则其祸不旋踵矣。

　　一室女背肿，结一块如钞大而不 ，但倦怠少食，日晡发热，脉软而涩，此虚劳气郁所致也。用益气养血开郁之药，又令饮人乳，精神稍健。彼不深信，又复流气饮，饮食遂少，四肢痿软，乃悔之，复求治。以为决不可起矣，后果毙。

　　一男子年三十余，素饥寒，患右肋肿如覆瓢，转作水声，脉数。经曰：阴虚阳气凑袭，寒化为热，热甚则肉腐为脓，即此症也。及按其肿处即起，是脓已成矣。遂以浓煎黄 六一汤，（ 六草一。）

　　令先饮二钟，然后针之，脓出数碗，而虚症并至。遂以大补药治之，三月余而愈。大抵脓血大泄，气血必虚，当峻补之。虽有他病，皆宜缓治。盖元气一复，诸症自退。若老弱之人，不问肿溃，尤当补也。

　　一妇人十九，腰间肿一块，无头，色不变，三月不溃，饮食少思，肌肉日瘦。此寒搏腠理，荣气不行，郁而为肿也，名曰湿毒流注。百余剂，元气复而肿消。后因劳役怒气，经行不止，服凉血之剂，其血如崩。此因脾气复伤下陷，而血从之。朝用补中益气汤，夕用归脾汤而愈。

　　一妇人禀弱性躁，胁臂肿痛，胸膈痞闷，服流气败毒药反发热。以四七汤数剂，胸宽气利。以小柴胡对四物加陈皮、香附，肿痛亦退。大抵妇人性执着，不能宽解，多被七情所伤，遂致遍身作痛，或肢节肿痛，或气填胸满，或如梅核塞喉，咽吐不出，或痰涎涌盛，上气喘急，或呕逆恶心，甚者渴闷欲绝，产妇多有此症。宜服四七汤，先调滞气，更以养血之药。若因忧思，致小便白浊者，用此汤吞青州白丸子，屡效。

　　一妇人腿患筋挛骨痛，诸药不应，脉迟紧，用大防风汤二剂顿退，又二剂而安。又一妇人亦然，先用前汤二剂，更服黑丸子而痊。此二患失治，必溃成败症。

　　一老人伤寒，表邪未尽，股内患肿发热。以人参败毒散二剂，热止。灸以香附饼，又小柴胡加二陈、羌活、川芎、归身、白术、枳壳，数剂而散。

　　一男子肩胛患之，微肿，形劳气弱。以益气养荣汤，服黑丸子及木香、生地作饼覆患处，熨之。

　　月余脓成针之，仍服前药而愈。

　　一男子臂肿筋挛骨痛，年余方溃，不敛。诊其脉更虚，以内塞散一料，少愈。以十全大补汤，及附子饼灸之而痊。《精要》云：留积经久，极阴生阳，寒化为热，以此溃多成 ，宜早服内塞散排之。

　　一男子腿患流注，溃而不敛。用人参养荣汤及附子饼，更以补剂煎膏贴之，两月而愈。

　　通府李廷仪患流注，唾痰气促，自恃知医，用化痰理气等剂，半载而溃。用托里等剂，脓水淋漓，肿硬不消，寒热往来，饮食少思，肌肉消瘦，大便不实，手足时冷，两尺脉浮大，按之微细。曰：此属命门火衰，当用八味丸。不信，乃服参、 、归、术之类，更加痰喘，泄泻。服八味丸、益气汤，年余而痊。

　　一妇人背患流注，内溃胀满，服流气化痰之剂，自汗盗汗，脉大而弱，此元气亏损之症也。与参、各一两，归、术各五钱，肉桂二钱，服而针之。至夜半，始出稀脓二碗许。翼日，大汗倦甚，烦热作渴，扬手气促，脉洪大而数，仍用前药加附子一钱，炙草二钱，二剂脉症悉退。又以六君子加姜、桂，二十余剂，始离床褥。后因劳复寒热，作渴汗出，时仲冬，寝帏气出如雾，用十全大补汤加桂、附，二剂而痊。

　　一学士年十六，患此症二载矣，脉洪大而数，脓清热渴，食少体倦，夜间盗汗，午前畏寒。曰：真气不足，邪气有余，治之无功矣。午前以四君子汤加芎、归、炙草，午后以四君子加五味、麦冬、参、 ，两月诸症遂可一二。又有用渗利之剂，保其必生者，三月后，形体骨立，后竟不救。

　　一弱人患流注内溃，出败脓五六碗，是时口眼歪斜，以独参汤加附子二钱，二剂少愈。更以十全大补之剂，月余而痊。大抵疮疡脓血既泄，当大补气血为先，虽有他症，当以末治之。凡痈溃发热恶寒，皆属气血虚甚。若左手脉不足者，用补血药。元戎云：若人饮食疏，精神气血弱，肌肉消薄，荣卫之气短促而涩滞，故寒搏腠理，闭郁而为痈肿。当补之，以接虚怯之气。遂以十全大补加香附、陈皮，三十余剂始针之，出白脓二碗。仍用前药倍参，及以豆豉饼灸之，渐愈。彼欲速效，内服败毒，外贴寒凉，反致食少，脓稀色紫。喜得精气未丧，仍以前药加远志、贝母、白蔹，百剂而愈。

　　刘文通室，年逾二十，腰间突肿寸许，肉色不变，微痛不溃，发热脉大。此七情所伤，气血凝涩于隧道而然也。当益气血，开郁结，更以香附饼熨之，使气血充畅，内自消散，虽溃亦无虞。不听，乃服十宣流气药，气血愈虚，破出清脓，不敛而毙。

　　王洪绪治陈姓妇，年七十余，膝下患阴疽流注，溃经数月，患下及旁又起硬肿二块，与前患相连。

　　一医误以为前患旁肿，与托毒药二剂，致新发者被托发疽，始延王治。王令服阳和丸汤三剂，新发之二毒皆消。接服小金丹十丸，后服滋阴剂，以杏仁散敷，半月脓浓。令再服保元汤加肉桂，十余剂愈。

　　流注之症，毒发阴分，盖因痰塞清道，气血虚寒凝结，一曰寒痰，一曰气毒。初起皮色不变，惟肿惟痛，虽身体发热，内未作脓，二陈汤加阳和丸同煎，数服即消。消后接服小金丹七丸，杜其复发。如皮色稍变，极痛难忍，须服阳和汤以止其痛，消其未成脓之毒瓦斯。使已成脓者，至不痛而溃，如患顶软，即为穿之，脓多白，以阳和膏贴之。但此症溃后定增毒痰流走，患生不一。故即溃之后，五日内宜服小金丹十丸，以杜后患。接用犀黄丸、阳和汤，早晚轮服，使毒消尽，方可收功。

　　王洪绪治一儿，甫岁半，太阳一毒，背上心脐对处二毒，颈口对此一毒，腰腹二毒，二腿五毒，共十一毒，皆皮色无异，其大腿二毒已经医开刀。王以小金丹，令日每服二次。至五日，九毒俱消。

