<!-- { "loadSidebar": true } -->
　　一妇人经水先期，劳役或气恼，则寒热瘙痒。服祛风降火等药，不劳怒而自痒发热，更加痰喘气促。服化痰清气之药，形气倦怠，食少胸痞，身发疮疹。服消毒之类，脓水淋漓。服大麻风药，口干作渴，欲水而不敢饮，经水又过期，眉间若动。又复月余，眉毛脱落，经水淋漓。此心肝二经风热相搏，制金不能平木，木克脾土而不能统血，肝火旺而不能藏血也。经云水生木，遂朝用地黄丸以滋肾水，生肝血，夕用加味逍遥散以清肝火，生肝血，月余诸症渐愈。又佐以四君、芎、归、丹皮，月余而经水旬日而止。又两月余，经水五十余日而至。乃夕用五味异功散加当归，服两月，经水四十余日而至。因怒寒热，经水如崩，眉棱角动，脉洪数弦，肝脾二脉为甚，用柴胡栀子散二剂以平肝火，用五味异功散二剂以补脾气，发热顿退，经水顿止。更以八珍汤倍加参、术及地黄丸，两月余，经水如期，眉毛渐生。因食停滞，腹胀作痛，另服祛逐剂，泄泻不止，小腹重坠，饮食甚少。先用六君子汤送四神丸，数剂泻渐止，饮食少进。又用补中益气汤倍用升麻，数剂重坠渐愈。后因劳心发热，饮食难化，呕吐涎水，其热自脐上起，觉饥热频作，乃用六君子汤加炮姜治之，热时饮稠米汤，稍安。两月余，又常服加味归脾、补中益气二汤而痊。

　　一妇人秋间肢体作痒，时发寒热，日晡热甚，口苦喜酸，月水先期，面色常青，热甚则赤。恪服清热凉血，后发疙瘩，赤痒益甚，乃清热败毒，破而脓水淋漓，谓此肝脾血虚燥。不信，仍治疮毒，其疮益甚，形气倦怠，饮食减少。先用补中益气汤，间佐以六君、当归，元气稍复。乃以八珍汤，倍用参、术，少用川芎、白芍，间佐以补中益气汤，诸症渐愈。又以四君子汤，佐以加味逍遥散，两月余，脓水渐少。又复月余，疮渐结靥。因怒寒热腹胀，饮食少思，患处复甚，用六君子汤加山栀、柴胡，乃用四君子汤为主，而疮渐愈。又因怒，月经甚多，发热作渴，疮痛出血，用柴胡清肝散，热退止痛。仍用四君子汤而结靥。又用八珍汤、山栀、丹皮而愈。

　　一妇人遍身瘙痒，脓水淋漓，发热，身如虫行，月经不调。先用升麻汤送泻一丸，热痒顿退。又用加味逍遥散，经行如期。用换肌丸而疮愈。后因怒，经行不止，筋骨作痛，用秦艽地黄汤、易老祛风丸而愈。

　　一妇人性沉静，怀抱不乐，月经过期，遍身作痒。服祛风清火之剂，搔破成疮，出水不止，其痒益甚。或用消风散之类，眉棱跳动，眉毛折落。又服遇仙散，患处俱溃，咳嗽发热，饮食日少，月经先期。作肝脾郁怒而血燥，前药复伤而益甚。先用四君子、芎、归、山栀、丹皮，饮食渐进，服月余而嗽止。又以加味逍遥散加钩藤，二十余剂而眉不动。乃去钩藤，倍加参、术、当归，月余疮结靥。

　　又以八珍汤加山栀、丹皮而痊。

　　一妇人患前症，脓水淋沥，发热作渴，体倦恶寒，经水不利，久而不愈，此肝脾亏损而虚热也。

　　先用补中益气汤加山栀、川芎，而元气渐复。又用逍遥散而疮渐愈。又虚后患疥，遍身作痒，搔起疙瘩，破而出脓，或出血水，误服醉仙散。殊类风症，用八珍汤数剂而安。又用十全大补汤，患处渐干矣。

　　一妇人日晡身痒，素清苦，因肝郁怒，遍身晡热内热，自汗盗汗，月经不行，口干咽燥。用归脾汤数剂，诸症稍退。后兼加味逍遥，五十余剂而痊。

　　一妇人瘙痒发热，日晡益甚，皮肤赤晕，月经过期，此血虚而有热也。以逍遥散，倍加熟地，热止痒退。

　　更以四物加柴胡、参、 、炙草、茯苓，调理而愈。

　　一妇人怀抱久郁，患前症，脓水淋漓。服连翘消毒散，食少胸痞。服清气化痰丸，作呕吐痰。服清热化痰丸，烦热畏寒，四肢 热，面目赤色，脉大而无力。此脾胃亏损，而虚寒隔阳气于外。遂用六君子汤加炮姜治之，诸症少愈，饮食顿进。又佐以四物汤，诸症渐愈。又以四君子，每味各一钱，四物汤每味各五分，诸症全愈。

　　一妇人每秋间，两手心作痒，搔起白屑。因劳役恼怒，则发寒热，遍身作痒，起疙瘩。或以为风症，内服花蛇等药，外敷硫黄之类，又服遇仙丹，诸热渴益甚，月水不通。谓脾肝二经血燥生风，先用加味逍遥散，热渴渐减。又用八珍、柴胡、山栀，患处少可。后因怒气，发热胁痛，患处 肿，用加味逍遥散，四剂而安。又用四君、芎、归、山栀、丹皮，至半载而痊。

　　一男子遍身瘙痒，诸药不效，脉浮，按之而涩。以生血药为主，间以益气，百帖而愈。

　　宋生遍身作痒，搔破成疮出水，脉浮数，此手足阳明经风热所致。以人参败毒散对四物汤加芩、连服之，外以松香一两，枯矾五钱，轻粉三钱，为末，麻油调敷，月余而愈。又一人患此，但脉沉，以前药加大黄，治之渐愈。再服人参败毒散而平。

　　黄锦芳治一僧，身痒异常，服驱风败毒药不愈。诊其脉，左手俱平静，惟脾脉涌突异常。询得饮食无味，饱胀时嗳。此内气不清，而浊邪外溢于经络也。用茯苓三钱，半夏二钱，木香八分，广皮五分，川浓朴一钱，日服二剂，遂愈。

　　卷三十五（外科）

　　疮疖

　　陆肖愚治徐邑宰，秋末冬初遍身生疖，大小不一，红痛 痒，黄水淋漓。或谓风热，用防风通圣，数剂不减。或谓诸痛疮疡，皆属心火，用芩、连、山栀、生地等，十剂益甚，且饮食渐减。脉之，浮按微数，沉按中按皆缓而弱。曰：凡风热，大都为瘾疹，未必为疮疖，至疮疡之为心火，经固言之，第脉微弱为多，此元气不足也。缓者，湿也。数虽为热，而微数不可纯责之火。据今日之症，火为标，湿为本。原得病之由，又湿为标，元气不足为本。此必乘虚汗出澡浴，湿渍肉腠，久而热蚀为脓水，发为痛痒也。

　　用苍术、薏仁、茯苓燥湿为君，人参、白术、黄 、甘草补气为臣，连翘、蝉蜕清热为佐，葛根、白芷入阳明肌肉为使。二剂，痛痒顿减，胃少开，十剂全愈。

　　张子和治颖皋韩吉卿，自髀至足，生湿 ，大者如钱，小者如豆，痒则搔破，水到则浸淫，类虫行袜，愈而复生，瘢痕成凹，十余年不瘥。张哂之曰：此湿 疮也，由水湿而得，故多在足下。以舟车、济川，大下十余行，一去如扫。

　　一省掾背项常有痤疖，愈而复生。张曰：太阳血有余也。先令涌泄之，次于委中 针出紫血，病更不复作也。张君衮常，喜热火烘灼其背及两足，又食自死肉，久而两足常生疖毒，愈而复生半月余。

　　以清凉饮子下之，得紫黑血积于便中，去者月余，其积毒顿除，是知积热毒致痈肿者如此。

　　薛立斋治春元沈霓川之内，暑月面生痤疖，乘凉入风，面目浮肿。 二日，左臂肿痛，瘾疹如丹，背胁髀股等处，发肿块三四，肉色不红，痛甚，昼夜号呼，寒热往来，饮食不思。服活命饮及行气败毒之剂，其势愈炽。肝脉浮涩，脾脉弦弱，此属二经荣气不从，风邪乘虚流注经络为患。先以八珍加黄、柴胡、青皮，数处渐渐红 。又以十全大补加银花、白芷、龙胆草、贝母，十余剂，胁腿二处溃脓碗许，余块渐平。仍服十全大补汤，调理月余而安。向使专于祛风攻毒，鲜不败事矣。

　　张仲安治冻疮，用黄柏烧存性，研细，以鸡子清调敷。破者，干糁上，神妙。

　　治暑月肌肤疮烂，或因搔成疮，多是大暑汗出，坐卧湿地，致肌肤多疮烂汁出。有一乳母曰：此易瘥也。取干壁细土末敷之，随手即瘥。

　　治一切恶疮，遍用药不效者，陈米饭紧作团，火 存性，麻油、腻粉调敷。苏滔光丁亥年，耳上病碎疮，或痛或痒两月余，百药不效。季 子长传此方，初不之信，试用之，果日即愈。辛丑年再作，吕仲发显谟云：此症夏以痰饮法治之。故只用肥皂烧存性，生油、腻粉调敷尤佳。

　　薛立斋治一男子，年四十三岁。自四十以来，每至夏，发热而倦，日午益甚，晚凉少可，面生疮，耳下筋微肿，更结小核三四枚，附筋上。曰：此火令不慎房劳，亏损肾水，不能制火然也，名曰注夏。彼不信，服降火败毒药，加口干倦怠，夜间热甚，午后腿软，足心热，筋牵痛，复来问治。曰：口干倦怠，此中气陷下也；夜间发热，阳气陷于阴分也；午后腿软足热，阴虚火甚也；耳下筋牵痛，血虚不能润筋也。先以补中益气汤，少用柴胡、升麻，加五味、麦冬、熟地治之，诸症顿退。更服滋肾丸而痊。若以每至火令而然，用败毒凉药，鲜不危矣。凡春末夏初，患头痛脚软，食少体热，此仲景云春夏剧，秋冬瘥，而脉弦大者，正世俗所谓注夏病也。

　　赵州守北方人，年逾四十，头面生疮疡数枚， 痛饮冷，积日不溃，服清热消毒药不应。诊其脉数，按之则实，以防风通圣散，二剂顿退，又以荆防败毒散而愈。又一男子，患在四肢，审其脉症，亦属有余，以黄连解毒汤治之亦愈。

　　缪仲淳治一妇人，生疖臂上，用连翘、白芷、白芨、花粉各二钱，甘菊一两，紫花地丁、金银花各五钱，甘草、生地、茜草各三钱，地榆四钱，角刺、牛蒡各一钱，服之半日，立出脓血而愈。又治一男子，生疖膝下，加牛膝三钱，立破出鲜血愈。（《广笔记》）

　　丁右武亲验坐板疮方，松香五钱，雄黄一钱，均研细。如湿痒，加苍术三钱。各末和匀，以绵纸包里，捻成纸燃二条，腊月猪油浸透，点火烧着，取滴下油，搽上立效。（同上。）

　　立斋治一男子，年逾四十，胃气素弱，面常生疮，盗汗发热，用黄 建中汤，少愈。更以补中益气汤而平。东垣云：气虚则腠理不密，邪气从之，逆于肉里，故多生疮。若以甘温之剂，实其根本，则腠理自固，即无他疾。

　　张生患漆疮作呕，由中气弱，漆毒侵之。以六君子汤加砂仁、藿香、酒芍治之。彼不信，另服连翘消毒散，呕果盛。复求治，仍以前药，外以麻油调铁锈末涂之而愈。

　　赵千兵患两腿生疮，每服败毒药，则饮食无味，反增肿胀，此脾虚湿热下注也。以六君子汤加苍术、升麻、酒芍服之，以黄蜡、麻油各一两，轻粉三钱，为膏贴之而愈。大凡下部生疮，虽属湿热，未有不因脾肾虚而得者。

　　一男子湿热下注，两腿生疮，以人参败毒散，加苍术、黄柏服之，以金黄散敷贴。又一人患此，久而不愈，以船板灰存性一两，轻粉三钱，为散，麻油调敷。更以黄柏、知母、防己、龙胆草、茯苓、当归、川芎、黄 、白术，服之亦愈。若人两腿作痛，或遍身作痛，以当归拈痛汤治之。

