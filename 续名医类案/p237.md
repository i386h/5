<!-- { "loadSidebar": true } -->
　　一妇人两腿腕紫黯寸许，搔破出水。或用祛风砭血之剂，年余渐平如掌。乃服草乌等剂，遍身搔痒，有时出血水，内热体倦，饮食无味，月经三月一至，脉洪而数，按之则涩，此燥剂愈伤脾血也。

　　先以补中益气汤加白芍、川芎、五味，十余剂，乃与加味逍遥散加熟地、钩藤，二十余剂，再用归脾汤加川芎、熟地，治之而不发。

　　一妇人素清苦，四肢似癣疥，作痒出水，怒则起赤晕。服祛风败毒等剂，赤晕成疮，脓水淋漓，晡热内热，自汗盗汗，月经不行，口干，咽喉肿痛，此郁伤脾血也。用归脾汤、逍遥散，两月而痊。

　　一儒者素食膏粱，发热，作渴饮冷，患疮如大麻风，大便出黑血，服清热祛风等寒药益甚。谓血分有热火也，故寒之不寒。用四物二连汤以清热凉血，用六味丸以补肾生水而热退。又用柴胡栀子散，调理而痊。

　　一妇人性急善怒，月经不调，内热口苦，患时疮，服败毒药，脓水淋漓，热渴头痛，日晡益甚。

　　用加味逍遥散，服之渐愈。因大怒，月经如涌，眼赤出泪，用四物汤加山栀、柴胡、芩、连，数剂而愈。年余，手足臂腕起白点，渐大，搔起白屑，内热盗汗，月经两月余一至。忽怒，或恶寒头痛，或胸乳作胀，或腹内作痛，或小便见血，或小水不利，或白带下注。此皆肝木制伏脾土，元气虚而变症也。用补中益气汤加黑山栀，及加味归脾汤间服，半年而愈。

　　一妇人久郁，患在四肢，腿腕尤甚。误用败毒寒凉之剂，晡热内热，自汗盗汗，月经不行，口干咽燥，此郁火伤脾也。用归脾汤数剂，后兼服逍遥散，五十余剂而痊。

　　刘松篁经验方云：会水湾陈玉田妻，患天蛇毒疮。一老翁用水蛇一条，去头尾，取中截，如手足指长，刮去骨肉，勿令病者见，以蛇皮包手指，自然束紧，以纸外裹之，顿觉遍身皆凉，其病即愈。

　　数日后解视，手指有一沟如小蝇，蛇皮内宛然有一小蛇，头目俱全也。（《本草纲目》）

　　孙思邈以贞观五年七月十五日夜，以左手中指触着庭木，至晓，遂患痛不可忍。经十日，痛日深，疮日高硕，色如熟小豆色。尝闻长者论有此方，遂用治之，手下即愈，痛亦除，疮亦即瘥，未十日而复如故。方用蒲公英捣烂取汁，涂之愈。（同上。）

　　张子和曰：麻先生妻，病足趾痛不可忍，酒调通经散一钱半，夜先吐，吐毕而痛减。余因叹曰：向见陈五曾病此，医以为小虫伤，或以草上有毒物触之，迁延数月，脓尽方已。今日观方，可发大笑。

　　王思中治一人，患疮疹，阴囊肿胀如斗升，不能跬步。王曰：此疮蛊也。就外科剂中加麦秆四十九茎遂消。（《吴江县志》）

　　戊申之水，乃二百余年创见之变，人足浸水中，数日即皮破生疮，痛不可忍。一法取水荆条煎水浴之立愈。（《续金陵琐事》）

　　梁溪一男子，生疖膝下，楚甚。仲淳适至，即于席间作剂服之，饮酒数杯，疖立破，出鲜血愈。

　　连翘三钱，白芷二钱，粉甘草水炙三钱，金银花五钱，牛膝三钱，生地三钱，地榆四钱，皂刺一钱，鼠粘子酒炒研一钱。

　　卷三十五（外科）

　　疡症

　　魏玉横治吴性全，忽患症如疠风，眉毛脱落，面额褪皮，皮去，肉色又如白癜风，耳前后，目上下，多生小疖，乳旁及腿上亦有，颇多脓血。往时久病喘，予以养肝之剂愈之。自是，足趾缝及两旁常作痒，出稠水。及面疡既发，足疾顿愈。有指为风者，有指为湿者，指为牛皮癣、大麻风者。幸渠素不轻药，守至数月，不愈，乃就诊。余曰：前所指皆非也，此即往时喘之变症耳。良由肝火炽甚，火极似风，上淫于肺，盖火就燥也。前在经络则为喘，今在皮毛则为疡。薛立斋谓之疠，疠疡类症，治之必五十剂乃瘳。与生地、杞子、蒌仁、赤芍、甘草、麦冬、净银花，首乌之属，出入加减，果五十剂而愈。夫肝木为龙，龙之变化莫测，其于病也亦然。明者遇内伤症，但求得其本，则其标可按藉而稽矣。此天地古今未泄之秘，《内经》微露一言曰：肝为万病之贼。六字而止，似圣人亦不欲竟其端矣。殆以生杀之柄，不可操之人耳。余临症数十年，乃始获之，实千虑之一得也。世之君子，其毋忽诸。（雄按：此玉横案，余谓外感由肺而入，内伤从肝而起。魏氏长于内伤，此言先得我心。惟各门附案，悉用此法，岂生平得意在此而欲独竖一帜耶。）

　　卷三十五（外科）

　　疡症便秘

　　薛立斋治一男子患痈，未作脓， 痛烦躁，便闭脉实。用内疏黄连汤二剂，诸症悉退。以四物汤加芩、连，四剂而消。

　　一男子疡症溃后，便涩脉浮，按之则涩。以八珍汤加红花、桃仁、陈皮、杏仁，治之而愈。

　　一弱人患疡，溃后便秘而脉涩，以四物汤加红花、桃仁、黄 ，治之而愈。

　　薛立斋治一男子，患疡，溃后便秘而脉浮，以四君子汤加陈皮、杏仁、当归，治之而愈。（雄按：此症宜养血。）

　　一老人患疡，溃后大便秘，小便赤涩。诊之，脉浮数而涩，以八珍汤加知、柏，治之而愈。后小便复数而赤，大便秘，口干目花，以加减八味丸、滋肾丸治之而愈。此症乃阴血虚，阳火盛，故用前药有效。若投苦寒之剂，必致有误矣。

　　一男子患疡，溃后便涩，肌肤作痒。谓气血虚不能荣于腠理，用补剂治之。不信，乃服风药，致不救。大抵疮疡始作，便秘脉数而涩者，宜降火凉血为主；溃后便秘脉涩者，宜补血气为主。若投风药，祸在反掌。

　　邝进士患痈将痊，大便秘结，服大黄等药，反废饮食。乃用补气血之剂，加桃仁、麻仁，未效。

　　更以猪胆汁，深纳谷道，续以养气血而愈。《原病式》云：诸涩枯涸，皆属于燥。燥者，火之病气，病后血衰，故大便秘涩，宜以辛甘润之。如用苦寒，则胃气乏矣。凡老弱产后便难者，皆气血虚也，胆汁最效。

　　卷三十五（外科）

　　肾脏风

　　薛立斋治一男子，患肾脏风，饮烧酒，发青晕，砭出血，敷追毒之药，成疮出水，日晡益甚，类大麻风。服遇仙丹，眉毛折落，大便下血，虚羸内热，饮食甚少，势诚可畏。先用圣济犀角地黄汤，其血渐止。又用五味异功散加当归、升麻，饮食渐进。用四物加参、术、丹皮，内热渐减。用易老祛风丸，脓水渐少。又以八珍、丹皮之类，渐结靥。因思虑，发热盗汗，作痒赤晕，用加味归脾汤，数剂热渐止。用加味逍遥散、六味丸而痊。

　　一男子遍身生疮，脓水淋漓，晡热口干，两足发热，形体消瘦，杂服风药，六年未愈。尺脉洪数，而肾经疮也，如小儿肾疳之疹。用加减八味丸，不半载而痊。

　　一男子遍身生疮，似疥非疥，脓水淋漓，两腿尤甚，作痒烦热，肢体倦怠，年余不愈。以为肾经虚火，用加减八味丸而即痊。

　　一男子素膏粱醇酒，患肾脏风，延及遍身，服疠药益甚。又用捻药于被中熏之，呕吐腹胀，遍身浮肿溃烂，脓水淋漓，如无皮而死。

　　一男子患足三阴虚，患血风疮症，误服祛风败毒之药，外敷斑猫、巴豆等药，肌肉溃烂，呕吐腹膨，或泄泻虚冷，或烦热作渴，此症系脾胃虚败也，辞不治。不越月殁。

　　一男子患遍身小疮，或时作痒，口干作渴，服消风散，起赤痒益甚。服遇仙丹，脓水淋漓，饮食无度，肌肉消瘦，尺脉洪数，左尺尤甚。谓肾水不足，虚火上炎为患。先用加减八味丸，其渴渐止。

　　用补中益气汤加五味，肌肉渐生。佐以八珍汤加丹皮、麦冬，百余帖而痊。二年后，不节房劳，其疮复作。惑于人言，又服消风散之类，其疮复患。仍用前药，不一月而痊。

　　一男子内 作痒，色黯，搔起白皮。各砭刺出血，其痒益甚，更起赤晕，延及外 ，浸淫不已。

　　服祛风之药，肢体亦然，作渴引饮，左尺脉洪大而数无力。谓此肾经虚火，复伤其血，火益甚而患耳。

　　先以八珍汤加五味子、丹皮，三十余剂，诸症渐退。乃佐以加减八味丸料，又百余剂而痊。

　　刘鸿腿生湿疮，数年不愈，尺脉轻诊似大，重按无力。此肾气虚，风邪袭之而然，名曰肾脏风疮，以四生汤治之。不信，自服芩、连等药，遂致气血日弱，脓水愈多，形症愈惫。迨二年，复求治，仍以前药治之而愈。夫肢体有上下，脏腑有虚实。世之患者，但知苦寒之药，能消疮毒，殊不知肾脏风，因肾气不足所致。当以蒺藜为君，黄 为臣，白附子、独活为佐使。若再服败毒等药，则愈耗元气，速其死矣。

　　卷三十五（外科）

　　疠风

　　窦材治一人，病疠症，须眉尽落，面目赤肿，手足悉成疮痍。令灸肺俞、心俞二穴各十壮，服换骨散一料，二月全愈，须眉更生。

　　（雄按：窦氏治中风用换骨丹，治疠风用换骨散，此与第三条所用皆是换骨散。）

　　一人遍身赤肿如锥刺，窦曰：汝病易治。命灸心俞、肺俞二穴各一百壮，服胡麻散，二服而愈。

　　手足微不随，复灸前穴五十壮，又服胡麻散二料全愈。（雄按：胡麻散用黑芝麻、紫浮萍、薄荷、牛蒡子、甘草。窦氏方此最平稳。）

　　一人面上黑肿，左耳下起云，紫如盘蛇，肌肉中如刀刺，手足不知痛。询其所以，因同僚邀游，醉卧三日，觉左臂黑肿如蛇形，服风药渐减，今又发。窦曰：非风也，乃湿气客五脏之俞穴，前服风药，乃风胜湿，故当暂好，然毒根未去。令灸肾俞二穴各百壮，服换骨丹一料痊愈，面色光润如故。

　　张子和治桑惠民病面风，黑色，畏风不敢出，爬搔不已，眉毛脱落，作癞治三年。张曰：非癞也。

　　乃出《素问·风论》曰：肾风之状，多汗恶风，脊痛不能正立，其色 ，面庞浮肿。今公之病，肾风也，宜先刺其面大出血，其血当如墨色，三刺，血变色矣。于是下针，自额上下， 针直至头顶，皆出血，果如墨色。

　　遍肿处皆针之，惟不针目锐 外两旁，盖少阳经，此少血多气也。隔日又针之，血色乃紫。二日外，又刺其血，色变赤。初针时痒，再刺则额觉痛，三刺，其痛不可任，盖邪退而然也。待二十余日，又轻刺一遍方已。每刺必以水洗其面，十日黑色退，一月面稍赤，三月乃红白。但不服除根下热之药，病再作。张在东方，无能治者。（雄按：今更无能治之人矣。然不可不知有此证。）

　　吴恕字如心，钱塘人，博极群书，少贫，货乌蛇丸，治疯疾。时乘采风使适有患此疾者，召恕与谈，惊服其议论，遂委托治之，疾果愈。（《杭州府志》）

