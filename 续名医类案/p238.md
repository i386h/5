<!-- { "loadSidebar": true } -->
　　秘韫治大风，用大乌蛇一条，打死盛之待烂，以水二碗，浸七日去皮骨，入糙米一升，浸一日，晒干。用白鸡一只，饿一日，以米饲之，待毛羽脱去，杀鸡煮熟食，以酒吃尽，以热汤一盆，洗大半日，其疯自愈。（《本草纲目》）

　　王海藏云：王氏患大疯病，眉须堕落，掌内生疮，服紫菀丸半月，泻出癞虫二升，如马尾，长寸许。紫菀丸：吴茱萸、菖蒲、柴胡、浓朴各一两，桔梗、茯苓、皂荚、桂枝、干姜、黄连、蜀椒、巴豆去皮膜肉油炒、人参各五钱，川乌三钱，加羌活、独活、防风各一钱，蜜丸，桐子大。每服三丸，渐加至五丸、七丸，生姜汤送下，食后临卧服。孕妇忌服之。此方治病甚多，不能悉录。

　　周子固治王君海子病疠，众医莫能疗。周授已七药漱之，牙龈出秽血数升。既而形尽瘦骨立，后第以美味补之，数月瘥。（《九灵山房集》）

　　薛立斋治一男子，冬间口苦耳鸣，阴囊湿痒，来春面发紫块，微肿麻木，至冬遍身色紫，不知痛痒，至春紫处俱大，至夏渐溃，又至春，眉落指溃。此患在肝胆二经，令刺手指缝并臂腿腕出黑血，先与再造散二服，下毒秽。更以小柴胡合四物汤加白芷、防风、天麻、角刺渐愈，又与换肌散。但遍体微赤，此血虚有火，因家贫，未得调理。秋间发热，至春面仍发块，用前散并养血药，喜年少谨疾，得愈。

　　一膏粱之人，鼻坏眉落，指脱体溃，热渴晡甚。四物汤加炒黑知、柏、五味、麦冬、白芷、天麻、角刺，三十余剂，热渴少止。时仲夏，精神倦怠，气喘身热，小便黄涩，大便稀溏，此元气虚而时热胜也。用补中益气汤顿安，乃与换肌散及益气汤兼服两月，更以生肌散代茶饮，疮少退。至仲秋，眩晕少食，自汗体重，大便溏稀，此亦时湿之症，用清燥汤调理而愈。又用补中益气汤，少加酒炒黑知、柏、角刺、天麻，两月余而痊。又因劳伤倦，聋 热渴，误服祛风药，病气益剧，身发赤疹，与益气聪明汤，月许而愈。（大麻风症，先麻木不仁，次发红斑，久则破烂，浮肿无脓。盖皮死麻木不仁，肉死刀割不痛，血死破烂流水，筋死指节脱落，骨死鼻梁崩塌也。又癞风症，初起水泡作痒成疮，破流脂水，痒至彻骨，久则成片，传及遍身，好浴热汤。徐灵胎曰：大麻风症，总属不治，迁延岁月则有之，然患此者绝少。若稍似风症，并非真风，医者竟以治风之恶药治之，反伤败气血，变成风症。

　　此等最多，不可不知。又曰：癞风之症，有似大麻风，而毒瓦斯不深，全在肌肉，故尚可治。喻嘉言曰：治疠风以清荣卫为主。汗宜频发，血宜频刺，皆清荣卫之捷法也。生虫由于肺热，宜兼清肺，然清肺亦必先清荣卫。盖荣卫之气，腐而不清，传入于肺，先害其清肃之令故也。治宜生血清热为主，驱风杀虫为辅。易老祛风丸，东坡四神丹，最为平善。可以久服取效，奉以为法焉。祛风丸：黄 、枳壳、防风、枸杞子、白芍、甘草、地骨皮、生地、熟地等分，蜜丸。四神丹：羌活、元参、当归、生地等分，或煎或丸服。）

　　一男子赤痛热渴，脓水淋漓，心烦掌热，目昧语涩，怔忡不宁，此心经受症也。用安神丸，兼八珍汤，少加木通、炒黑黄连、远志，元气渐复。却行砭刺，外邪渐退。但便燥作渴，用柴胡饮并八珍汤而愈。再用换肌散剂而瘥。

　　一男子肚见赤筋，面起紫泡，发热作渴，寅卯时甚，脉弦数，腿转筋，小便涩，此肝经火症。先用柴胡饮，热退便利。却用小柴胡合四物汤加龙胆草、炒山栀，三十余剂，及八珍汤加柴胡、山栀，调其血气，乃用换肌散，去其内毒而安。年余，因劳役饮食失宜，寒热头痛，遍身亦疹，自用醉仙散而殁。

　　一男子面发紫疙瘩，脓水淋漓，睡中搐搦，遍身麻木，渐发赤块。劳则麻，怒则痒，肝脉洪大。

　　砭刺臂腿腕各出血，用清胃汤加大黄、角刺，四剂，煎下泻青丸，肝脉少退。以升麻汤数剂下前丸，诸症少愈。却用《宝鉴》换骨散斤许，又用小柴胡合四物汤加苍术、天麻、角刺，百余剂，及六味地黄丸，半载而愈。后因劳，遍身麻痒，脉微而迟。此气血俱虚，不能荣于腠理。用十全大补汤加五味、麦冬，调理年余而安。

　　一男子面赤发紫泡，下体痒痛，午后发热，大便燥黑，此火盛而血虚也。用再造散及四物汤加防己、胆草，及刺腿趾缝出毒血而便利。仍以前药加白术、白芷、茯苓、羌独活而便黄。仍以四物去胆草、防己，少用独活，加元参、萆 ，五十余剂而疮退。却用补中益气汤加天麻、麦冬，而气血渐充。

　　时仲秋霖雨，遍身酸痛，用清燥汤而安。随用换肌散、胡麻散、八珍汤，兼服而愈。

　　一上舍面发肿，肌如癣，后变疙瘩，色紫，搔之出水，此脾肺之症也。先用清胃汤，以清胃热而解表毒；又用四物汤加山栀、黄芩、柴胡、角刺、甘草节，以痒阴血，祛风热；又砭臂腿腕手足指缝并患处以出毒血，疏通隧道。乃与八珍汤加白芷、角刺、五加皮、全蝎，及二圣散，兼服月余，以养阴血，治疮毒；又与补气泻荣汤，少愈，再与换肌散而全愈。后因劳倦，遂发赤晕，日晡尤甚，以四物汤加丹皮、柴胡、山栀，并用补中益气汤年余，虽劳而不发。

　　一男子遍身如癣，搔痒成疮，色紫麻木，掐之则痛，小便数而少，此脾胃受症，邪多在表。用清胃散，更砭刺患处，并臂腿腕出黑血，神思渐爽。但恶寒体倦口干，此邪气去而真气虚也。以大剂参、、芎、归、蒺藜、桔梗，数剂元气顿复。却用八珍汤加黄 、白芷、蒺藜、天麻、软柴胡，及二圣散治之，其疮渐愈。后用换肌散、八珍汤等药，调理半载而痊。后症仍发，误用克伐攻毒，患两感伤寒而死。

　　一男子遍身疙瘩，搔则痒，掐则痛，便闭作渴，此邪在内也。治以再造散，二服，微下三次。用桃仁承气汤加当归，四剂，及砭出黑血，渐加痛痒。但形体倦怠，用培养之剂，复其元气。又用二圣散，其疮顿愈。更用大补，年余而康。后患痰涎壅盛，舌强语塞，用二陈汤、苍术、知、柏、泽泻，数剂而愈。再用补中益气汤，调理而安。

　　一男子素清苦，眉尽落，病在肝胆二经也。乃刺臂腿腕及患处出黑血，空心服八珍汤，加五味、胡麻、首乌、威灵，食后服换肌散。喜其无兼变之症，又能笃守禁忌，不半年而愈。

　　一儒者脚心或痒痛，或麻痒肿胀。二年后，身体作痒，渐变疙瘩，发热耳鸣，日晡益甚，此属肾虚也。乃砭刺臂腿腕，及手足指缝，去其瘀血。用六味地黄丸料加五味、柴胡，五十余剂以补肾，又用换肌散、祛风丸各斤许以治疮，渐愈。得滋补守禁而痊。

　　一上舍遍身患之，形病俱虚。谓须调补元气完复，方治其疮。不信，恪服蛇酒以攻内毒，更敷砒霜等药以蚀外毒，顿加呕吐清水，体痛如锥。或以为毒瓦斯外发，不知脾主肌肉，此因毒药伤脾而然也。

　　反服祛毒之剂，吐泻不止而殁。

　　一男子患疠风，用药汤熏洗，汗出不止，喘嗽不食，腹鸣足冷，肢体抽搐。谓此因热伤元气，腠理不密，汗出亡阳耳。是日果卒。

　　卷三十五（外科）

　　下疳

　　（此症与梅疮无甚差别。）

　　丹溪治一邻人，年三十余，性狡而躁，素患下疳疮，或作或止。夏初，患白痢，膈上微闷。医与理中汤四帖，昏闷若死，片时而苏。脉之，两手皆涩，重取略弦似数，曰：此下疳疮之深重者。与当归龙荟丸去麝，四帖而利减。与小柴胡去半夏，加黄连、白芍、川芎、生姜，煎服五六帖而安。

　　薛立斋治一男子下疳，肿痛不消；一男子溃而肿痛，发热，小便秘涩，日晡或热；一小儿肿痛，诸药不应。俱以小柴胡汤吞龙荟丸，数服而愈。

　　一小儿十五岁，患前症，杂用消毒之药，虚冷悉具，三年余矣。询之，乃禀受所致。用萆 汤月余，诸症渐愈。又用补阴八珍汤、补中益气汤而瘥。

　　一男子阳事肿痛，小便如淋，自汗甚苦，或尿血少许，尺脉洪数，按之则涩。先用清心莲子饮加牛膝、山栀、黄柏、知母、柴胡，数剂，更以滋肾丸一剂而痊。《玉机微义》曰：如自汗，小便自少。

　　若再利之，则荣卫枯竭，无以制火，而烦热愈甚。当俟热退汗止，小便自行也。兼此症，乃阳明经病，大忌利小便。

　　张景岳治一少年，因偶触秽毒，遽患下疳。始溃龟茎，敷治不效，旋从马口延入尿管，以渐而深，真直至肛门，逐节肿痛，形如鱼骨。每过夜则脓结马口，胀不得出，润而通之，则先脓后尿，敷洗皆不能及。张尝遇一山叟，传得槐花蕊方，因以治之，不十日茎根渐愈。半月后，自内达外，退至马口而痊。后现些微广疮，复与五加皮饮，十余剂而愈。向传方者曰：此方善治淫疮，热毒从小便泄去，且服此者，可免终身疮毒后患。然犹有解毒奇验，则在发疮之时，但见通身忽有云片红斑，数日而没者，即皆疮毒应发之处。疮毒已解，疮形犹见，是其验也。张初未之信，及此人应发疮之时，固不多，而通身红斑果见，凡两日而消。（方在新因阵四十。）

　　立斋治州守姜节甫，患下疳，脓水淋漓，作渴吐痰，午前恶寒，午后发热。曰：午前恶寒，属阳气虚弱；午后发热，属阴血不足。不信，反服二陈、知、柏之类，饮食益少，大便不实。又日晡热渴，小腹重坠，患处 肿，服四物、知、柏之类，饮食不思，此脾气虚而下陷。先用补中益气汤，调养脾胃，以升阳气，诸症渐愈。又用六味丸滋补肾水，以生肝血而痊。

　　一男子患下疳，肿硬 痛，寒热。先以人参败毒散，二剂而止。更以小柴胡汤加黄连、青皮，治之而愈。

　　一男子患下疳，溃而肿痛，小便赤涩。以加减龙胆泻肝汤加青皮、黄连，二剂少愈。又以小柴胡汤加知、柏、当归、茯苓，数剂而愈。

　　一男子因劳，茎窍作痒，时出白物，发热口干。以清心莲子饮，治之而安。

　　一男子患下疳，溃而肿痛，发热，日晡尤甚。以小柴胡汤加黄连、知母、当归而愈。

　　一男子患下疳已愈，惟茎中一块不散。以小柴胡汤加青皮、荆、防服之，更以荆、防、牛膝、首乌、滑石、甘草各五钱，煎汤熏洗，各数剂而消。

　　一男子茎中作痛，或筋急缩，或作痒，白物如精，随溺而下，此筋疝也。并用龙胆泻肝汤治之皆愈。张子和曰：遗溺闭癃，阴痿脬痹，精滑白淫，皆男子之疝也，不可妄归之肾冷。若血涸不月，月罢腰膝上热，足 嗌干，癃闭，小腹有块，或定或移，前阴突出，后阴痔核，皆女子之疝也。但女子不谓之疝，而谓之瘕。

