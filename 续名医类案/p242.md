<!-- { "loadSidebar": true } -->
　　一男子闪伤右腿，壅肿作痛，谓急砭去滞血，以补元气，庶无后患。不信，乃外敷大黄等药，内服流气饮，后涌出秽脓碗许，其脓不止，乃复请治。视其腿细而脉大，作渴发热，辞不治，后果殁。

　　窗友王汝道，环跳穴处闪伤，瘀血肿痛，发热作渴，遂砭去瘀血。知其下焦素有虚火，用八珍加知、柏、牛膝、骨碎补，四剂顿止。用十全大补，少加知、柏、麦冬、五味，三十余剂而愈。

　　李考功子十四岁，脚碗闪伤，肿而色夭，日出青脓少许，肝脉微涩，此肝经受伤，气血虚而不能溃，难消之症，急止克伐之剂。不信，乃杂用流气等药，后果筋烂而死。（雄按：此名蹬筋毒，溃后最难收功。初起宜以烧酒于患处蘸拍数百下，后以韭菜杵烂罨之，日日如此，以散为度，甚效，且简易也。若经外科，每致不救。）

　　卷三十六

　　肺火衄血

　　（附肝火出血，胃火作呕。）

　　张地官坠马伤腿，服草乌药，致衄血咳嗽，臂痛目黄，口渴齿痛，小便短少，此因燥剂伤肺与大肠而致。用生地黄、黄芩、连、知、柏、山栀、山药、甘草，以润肺燥而生肾水，小便顿长，诸症并止。以山药、五味、麦冬、参、 、芎、归、知、柏、黄芩、炙草，以滋阴血，养元气，而疮敛。

　　俞进士折腿，骨已接，三月尚发热，出血不止，正体医治不应，左关脉洪数，此肝火炽甚，血得热而妄行也。遂投小柴胡汤加山栀、白芍、生地、防风，血止热退。又用八珍、五味、麦冬治之，疮口即愈。

　　田宗伯侄，仲秋，因怒跌仆，遍身作痛，发热衄血，肝脉弦洪。曰：久衄脉弦洪，乃肝火盛而制金也。至春，则肝木茂盛而自焚，或戕贼脾土，非易治之症，当滋肾水以生肝木，益脾土以生肺金。

　　乃杂用泻肝火等剂，殁于仲春之月。

　　一妇人因怒仆地，伤面出血，痰盛昏愦，牙关紧急。曰：此怒动肝火，气逆拂郁，神明昏冒而卒倒也。两手脉洪而无伦次，以小柴胡汤加黄连、山栀、芎、归、桂、橘红、茯苓、姜汁而苏。

　　一膏粱之人，跌腿青肿作痛，服辛热之剂，反发热作喘，患处益痛，口干唇揭。此膏粱之人，内多积热，更服辛热之剂，益其胃火而使然也。频饮童便，以清胃散加山栀、黄芩、甘草，治之顿止。

　　患处以葱熨之，肿即消散。

　　卷三十六

　　阴虚作喘

　　（附阴虚发热，气血虚热。）

　　举人杜克宏坠马，服下血药，反作喘，日益甚，此血虚所致而然，非瘀血为患。遂以四物加参、、五味、麦冬治之，其喘顿止。又用补中益气加五味、麦冬而愈。此症果系瘀血蒸熏于肺而喘，宜活血行血，不可下。若面黑胸胀，或膈痛作喘，当用人参一两，苏木二两，作一剂，水煎急服，缓则不治。产妇多有此疾。

　　杨进士伤手指， 痛发热，服寒凉之药，致饮食顿减，患处不溃。用托里养血之药，食进而溃。

　　后因劳，每日晡发热，此阴虚而内热也。以四物、软柴胡、地骨皮乃退。更用养血气之药而疮敛。

　　一男子坠马，腹有瘀血，服药下之，致发热、盗汗、自汗，脉浮涩。以为重剂过伤气血所致，投以十全大补汤益甚。时或谵语，此药力未及而然也。以前药加炮附子五分，服之即睡，觉来顿安，再剂而痊。

　　卷三十六

　　阳气脱陷

　　（附胆经血少，肾经虚怯。）

　　梁阁老侄，跌伤腿，外敷大黄等药，内服破血之剂，遂致内溃，为针出秽脓三碗许。虚症悉具，用大补之剂两月余，稍能步履。因劳心，手撒眼闪，汗出如水，或欲用祛风之剂。曰：此气血尚未充足而然也。急以艾炒热频熨肚脐，（此法罗谦父尝用之。）并气海穴处。又以人参四两，炮附子五钱，煎灌。良久，臂少动，又灌一剂，眼开能言。但气不能接续，乃以参、 、归、术四味共一斤，附子五钱，水煎成，徐徐服之。元气渐复，饮食已进，乃去附子，服之而疮愈。

　　一女子年十七，闪右臂，微肿作痛，寅申时发热，决其胆经血虚火盛，经水果先期而至。先以四物合小柴胡汤，四剂热退。更加以四物汤加香附、地骨皮、山栀各五分，芩、连、炙草各二分，二十余剂，其肿亦消。乃去黄连、山栀，又五十余剂，经水调而元气充矣。

　　儒者王清之，跌腰作痛，用定痛等药不愈。气血日衰，面耳黧色，曰：腰为肾之府，虽曰闪伤，实肾经虚弱所致。遂用杜仲、补骨脂、五味、山萸、苁蓉、山药，空心服，又以六君、当归、白术、神曲各二钱，食远服，不月而瘥。

　　一三岁儿，闪腰作痛，服流气等药，半载不愈，此禀肾气不足，不治之症也。后果殁。

　　卷三十六

　　痛伤胃呕

　　（附气遏肉死。）

　　一妇人指伤，背俱肿，微呕少食，彼以为毒瓦斯内攻。诊视其脉沉细，此痛伤胃气所致也。遂刺出脓碗许，先以六君子、藿香、当归而食进，继以八珍、黄 、白芷、桔梗，月余而愈。

　　一男子修伤足趾，色黑不痛而欲脱，此因阳气虚，不能运达于患处也。急去之，速服补剂，以壮元气。否则死肉延足，必不救矣。不信，果烂上胫而死。

　　一女子数岁，严寒上京，两足受冻不仁，用汤泡溃。至春，十趾俱烂，牵连未落，先用托里之剂助其阳气，自溃脱，得保其生。此因寒邪遏绝，运气不至，又加热汤泡溃，故死而不痛也。常见人严寒而出，冻伤其耳，不知痒。若以手触之，其耳即落。当以暖处良久，或热手熨之，无恙。若以火烘汤泡其耳，即死，至春必溃落矣。北方寒气损人若此，可不察之？

　　卷三十六

　　凉药遏经

　　云间曹子容，为室人中风灌药，误咬去指半节， 痛寒热。外敷大黄等，内服清热败毒，患处不痛不溃，脓清，寒热愈甚，此因凉药遏绝隧道而然也。遂敷玉龙膏以散寒气，更服六君子汤以壮脾胃。

　　数日后，患处微痛，肿处渐消，此阳气运达患处也。果出稠脓，不数日，半指溃脱，更服托里药而敛。

　　上舍王天爵伤足 肿，内热作渴，外敷内服，皆寒凉败毒，患处益肿而不溃，且恶寒少食，欲作呕吐。此气血俱虚，又因寒药凝结隧道，伤损胃气，以致前症耳。遂用香砂六君子、归、芎、炮姜，外症悉退。惟体倦晡热，饮食不甘，以补中益气汤加地骨皮、五味、麦冬，治之而愈。

　　州守王廷用伤指，即用帛裹之，瘀血内溃， 痛至手。谓宜解患处，以出瘀血，更用推陈致新之剂。不信，而敷凉药，虽少止，次日复作。又敷之，数日后，手心背俱溃，出瘀秽脓水。尚服败毒之剂，气血益虚，色黯脓清，饮食少思。仍请治，投以壮脾胃气血之剂，由是脓水渐稠而愈。

　　钱国宾曰：甲子春，余舟泊清江浦时，征辽官兵沙船，两岸打闸，水急索断，头目王元跌倒，头向地，脚朝天，正对石椿，脑盖骨圆圆如钟大，竟离头坠地，去人丈许。众兵围看，余见而呼曰：某知接骨，今病者破脑，魂魄惊散，怕人，不敢归窍，汝等在此，此人立死矣。且暂散，诊其脉洪浮，脑骨虽坠，脑膜未破，可救。先安脑骨，急取舟中接骨药，散于周遭，内用四物汤加桃仁、大黄各一钱，红花五分。恐血攻心，移病者于无风之室，令倚勿睡，睡则血上。至半日，始苏醒，次日能饮食。日日与接骨药一剂，十日而痊。接骨神方：土鳖虫四十九个，酒炙黄；暴死人骨一两；螃蟹 黄，五钱；象虱十个；半两钱十个， 红醋淬取末；自然铜三钱， 红醋淬；乳香、没药各三钱；木香二钱；麝香五分。为末，每服七分，热酒调下。照量加酒，以行药力。服后，骨中自响。轻者数服，重者十余服，接骨如故。

　　卷三十六

　　杖伤

　　（分症三十条。）

　　张子和治一男子被杖，疮痛 发，毒瓦斯入里，惊涎堵塞，牙噤不开，粥药不下，前后月余，百治无功，甘分于死。先以三圣散，吐青痰惊涎，约半大缶。次以利膈丸百余粒，下臭恶燥粪又一大缶。

　　复煎通圣散数钱，热服之，更以酸辣葱醋汤发其汗。斯须，汗吐交出，其人活矣。此法可以救冤人。

　　郑金曜有杖丹一方，用水蛭为末，和朴硝少许，以水调敷疮上，屡施于人，良验。（《志雅堂杂抄》）

　　崇祯庚辰，黄公石斋，解公石帆，叶公润山被杖，士夫皆谋蚺蛇胆。愚谓此大寒，令人绝嗣，不如三七、无名异、地龙蜡丸，酒服，则杖不知痛。如不即得，则白蜡一两， 虫一枚，酒服亦妙。壬午，则熊公鱼山，姜公卿墅，复以直言受杖，遣人急白，如须用之。《中州集》曰：贞 中，高琪柄国，士夫被棰辱，医家以酒下地龙散，投以蜡丸，则受杖失痛。范中歌曰：嚼蜡谁知味最长，一杯卯酒地龙香，年来纸价长安贵，不重新诗重药方。偶书及此，为之一叹。痕 青肿，用莱菔捣烂敷之即消，或用绿豆粉调敷。（《客中间集》）

　　薛立斋治文刑部用晦，伏阙谏南巡，受杖，瘀血已散，坏肉不溃，用托里之药，稍溃而脓清，此血气虚也，非大剂参、 不能补。文君亦善医，以为恐腹满，强之饮食稍思，遂加大补剂，饮食日进，肉溃脓稠而愈。尝治江翰林姚、王、郑三吏部，李、姜、陈三礼部，南、吴二刑部，皆与文同事者，先散其瘀血，渐用排脓托里之药俱愈。夫叫号则伤气，忍痛则伤血，此气血之虚明矣。况脾主肌肉，脾气受伤，饮食必减，血一冰，则肌肉不旺，故必理脾，脾健肉自生。若非参、术、归、 之类，培养脾土，则肌肉何由而生？然又须分病患虚实，及有无瘀血停积。盖打扑坠堕，皮肉不破，肚腹作痛者，必有瘀血在内，宜以复元活血汤攻之。老弱者，四物汤加红花、桃仁、穿山甲补而行之。若血去多而烦躁，此血虚也，名曰亡血，以独参汤补之。有损伤稍轻，别无瘀血等症，但瘀痛不止者，惟和血气，调经脉，其痛自止。更以养血气，健脾胃，无有不效。亦有伤痛胃气作呕，或不饮食者，以四君子汤加藿香、砂仁、当归治之。若有瘀血，不先消散，而加补剂，则成实实之祸。设无瘀血，而妄行攻利，则致虚虚之祸。

