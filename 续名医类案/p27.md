<!-- { "loadSidebar": true } -->
　　一医谓头痛身热，乃太阳症，而遽用柴、葛，不引邪入阳明少阳乎。汗未得而遽用栀、芩寒凉之品，表邪何由而解，不将传里乎。（以正伤寒论，未尝不是。）用大青龙汤二剂，病家止服一剂，夜间遍身如 ，口渴咽干，已有谵语矣。明日又以为非伤寒，乃痛风也，（观前说，其人亦颇阅书，而临症则卤莽不堪，殆福薄而气浮欤，抑识浅而意易移欤。）用羌活、独活、首乌、牛膝等，二剂，乃登高而歌，弃衣而走，骂詈不避亲疏。再求诊，乃令数妇人絷之，谓洞庭曰：此阳症也，扰之益剧，当以言宽谕之。果如言而止。因先用糖水法灌之，势便缓。随以白虎加元明粉、芩、连、蒌仁、犀角，数剂而骂詈止。时或妄言，知大便久不去也，以润字丸三钱投之，夜出燥矢约二十枚。然谵语犹未全止，仍进前汤，又以丸药二钱投之，出燥矢数枚，溏便少许。又三日方思粥饮，以清气养荣汤调理之。

　　吕东庄治吴华崖馆童，夏月随役湖上，感热症，下痢脓血，身如燔炭。（因是热症，否则下痢身热，为不治矣。）曰：此阳明病也，不当作痢治，视其舌必黑而燥，夜必谵语。果如所言。诊之则脉已散乱，忽有忽无，状类 游，不可治也。吴强之，不得已，用熟地一两，生地、麦冬、当归、白芍、甘草、枸杞佐之。

　　戒曰：汗至乃活。夜来热不减，谵语益狂悖，但血痢不下耳。服药后，见微汗，少顷即止。诊之，脉已接续分明，洪数鼓指，曰：今生矣。仍前方，去生地，加枣仁、山药、丹皮、山萸，（加减无当甚。）连服六帖。

　　其家以昏热甚，每日求更方。令姑忍，定以活人还汝。再诊，脉始敛而圆，乃曰：今当为汝去之。用四顺清凉饮，加熟地一两，大黄五钱，下黑矢数十枚，诸症顿愈。越二日薄暮，忽复狂谵发热，喘急口渴，此欲回阳作汗也，与白术一两，黄 一两，干姜三钱，甘草一钱，归、芍各三钱。尽剂，汗如注，酣卧至晓，病霍然而愈。

　　按：先补而下，再补而汗，治法固善。然此症在初时数剂，能与天水泻心并行，定不致如许决张。

　　杨乘六族弟患热症，六七日不解，口渴便秘，发狂逾墙上屋，赤身驰骤，谵妄骂詈，不避亲疏，覆盖尽去，不欲近衣，如是者五日矣。时杨以岁试自苕上归，尚未抵岸。病患曰：救人星至矣。问是谁？曰：云峰大兄回来也。顷之，杨果至，家人咸以为奇。视之良久，见其面若无神，两目瞪视，其言动甚壮劲有力。意以胃中热甚，上乘于心，心为热冒，故神昏而狂妄耳。不然，何口渴便秘，白虎凉膈等症悉具耶？及诊其脉，豁大无伦，重按则空。验其舌，黄上加黑，而滋润不燥。乃知其症由阴盛于内，逼阳于外。虽壮劲有力，乃外假热而内真寒也。其阳气大亏，神不守舍，元神飞越，故先遇人于未至之前。遂以养荣汤加附子、倍枣仁、五味、白芍，浓煎与之。一剂狂妄悉除，神疲力倦，熟睡周时方寤，渴止食进而便通矣。继用补中益气加白芍、五味而痊。

　　按：伤寒门张令韶治一妇，谵妄发狂，以声重且长，断为实热，下之而愈。此案亦壮劲有力，断为虚寒，补之而愈。第张案则脉伏全无，为热厥也。此则脉空豁无伦，为阳越也。故临症者，尤不可执一端以为准的也。

　　朱湘波母，病热症，痰盛喘急，烦躁口渴，喉中如烟火上攻，两唇焦裂，足心如烙，小便频数。董安于拟用十全大补，煎送八味丸。朱以时方盛暑，又系火症，不敢服，招杨商之。切其脉洪大而数无伦，按之虚软，面色游红，舌上生刺，且敛束如荔枝，曰：此肾虚，火不归经，脉从而病反者也。当舍时舍症，从脉以治之，方用八味饮合生脉散，倍加参、地、附子。朱见方论与董合，乃出所拟方示扬。杨曰：天热，症热，非有灼见，何敢用此？无庸疑也。乃浓煎，探冷与饮而愈。

　　李氏妇年六十余，患热症，胸痛闷，神昏沉，气粗便秘，发散消导增甚。脉之滑数，重按有力，面色壅热通红，满舌黄苔，中间焦黑。此食滞中宫，贲门壅塞，太阴之气阻而不运，阳明之气抑而不伸，郁而为火也。

　　以大剂疏肝益肾汤，倍熟地与之。当晚下黑矢数十块，诸症大减。次日再诊，脉见浮洪，舌上焦燥黄苔尽脱，而其色反黑如炭。问曰：症减而舌反黑，何也？曰：向者食滞便秘，上下窍不通，火闷不舒，其焰不能上达，今与以纯阴之剂，使便得通，则壅塞之火，随便泄去。而余火未尽者，复炎而上行，故舌反黑耳。前方加枣仁、当归、山栀，以滋水清肝。舌黑退，再以生金滋水，及六君子加当归、白芍，全愈。

　　朱氏媪患热证，痞闷，眼赤羞明，遍身疮肿，大便燥结，小水痛涩，闻声则惕然而惊。医与解毒清火导赤，十余剂，火益甚，不食不眠。脉之，浮分鼓指，沉则缓大，两关洪软而迟，知其外症悉假火也。与参附养荣汤，不敢服。杨曰：此症本为忧虑所伤，致三阴亏损，又为寒凉所迫，致虚火游行。冲于上则两目赤涩，流于下则二便艰难，乘于外则遍身疮肿，寒于中则胸膈痞闷。故其标则似实热，其本则甚虚寒也。若果系实热，何以闻响则惊，寒凉频进，而反甚耶？药下咽即卧，至五更，大叫饿甚。自寅及巳，连进粥三次，大便润而小水长，诸症悉退。原方去附子，十余剂全瘳。

　　张飞畴治一妇人，寡居，五月间，忽壮热，多汗烦渴，耳聋胁痛。医用柴葛桂枝等剂，其热弥甚，汗出不止，胸满昏沉，时时噫气。诊之，右脉数大，左脉少神，舌苔微黑，此伏气自少阳发出，故耳聋胁痛。法当用白虎清解，反行发表，升越其邪，是以热渴转甚。汗出多，故左脉无神；胃液耗，故昏闷胸满。其噫气者，平素多郁之故。今元气已虚，伏邪未解，与凉膈去硝、黄，易栝蒌根、丹皮、竹叶。一服，热减得睡。但汗不止，倦难转侧，或时欲呕，此虚也，以生脉加枣仁、茯神、白芍，扶元敛阴。兼进饮粥，以扶胃气。渴止汗敛，而脉转虚微欲绝，此正气得补，而虚火渐息之真脉也。复与四君归地而痊。

　　柴屿青治陈勾山舆人梁大患疹，身热谵语，口渴遗尿。服药增剧，求治。两脉沉伏，意其疹尚未透，拟用消毒饮子。不信，势已濒危，复求诊，脉尚如故，探其舌，燥裂生刺，且面垢唇焦，始信为伏暑（即伏气也，发于阳明，故现以上诸症。）实热之症。急投白虎汤二剂，病解而脉始洪矣。故临症者，脉既难凭，尤当察其舌也。

　　王节斋常治一仆人，病热口渴，唇干谵语。诊其脉，细而迟，用四君子汤，加黄 、当归、白芍、熟附子。

　　进一服，热愈甚，狂言狂走。或曰：附子差矣。诊其脉如旧，仍增附子，进一大服，遂汗出而热退，脉还四至矣。

　　陈三农治一人，身大热，两目出火，口舌干燥，手足欲以水浸，狂詈不避亲疏，脉豁大，服黄连解毒汤益甚。此心之脾胃病，而心气耗散故耳。遂用炒黑干姜一两，人参三钱，白术一钱。不用甘草者，恐生者泻心气，炙者缓中，致脾胃中火邪不得发散也。三味煎服，不超时引被自盖，战汗出而愈。夫干姜微炒温中，炒黑凉肾止泻。

　　张路玉治童姓者，伏气发于盛暑。诊时大发躁扰，脉皆洪盛而躁。其妇云大渴，索水二日，不敢与饮，故发狂乱。因令速与，连进二盏稍宁。少顷复索，又与一大盏。放盏，通身大汗，安睡热除，不烦汤药而愈。同时有西客二人，亦患此症，皆与水而安。

　　薛立斋治一男子，盛暑发热，胸背作痛，饮汤自汗。用发表之药，神愦谵语，大便不实，吐痰甚多。用十全大补一剂，顿退。又用补中益气加炮姜，二剂而愈。

　　王肯堂治余云衢太史，形气充壮，饮啖兼入。辛卯夏六月，患热病，肢体不甚热，时或扬手掷足，如躁扰状，昏愦不知人事，时发一二语，不了了，而非谵语也。脉微细如欲绝。有谓是阴症宜温者，有谓当下者。时座师陆葵日先生，与曾植斋、冯琢庵二太史，皆取决于王。王谓：是阳病见阴脉，法在不治。然素禀如此，又值酷暑外炽，过啖酒醴肉炙，宜狂热如焚，不大便七日矣，姑以大柴胡汤下之。时用熟大黄二钱，而太医王雷庵力争，以为太少，不若用大承气。王曰：如此脉症，岂宜峻下？待大柴胡不应，而后用调胃承气。再不应，后用小承气以及大承气未晚也。服药，大便即行，脉已出，手足温矣。乃谓雷庵曰：设用大承气，宁免噬脐之悔哉。继以黄连解毒数剂而平。七月初，遂与陆先生同典试南京，不复发矣。明年，王请告归里，偶得刘河间《伤寒直格论》读之，中有云：蓄热内甚，脉须疾数，以其极热蓄甚，而脉道不利，致脉沉细欲绝。俗未明造化之理，反谓传为寒极阴毒者。或始得之阳热暴甚，而便有此症候者，或两感热甚者，通宜解毒，加大承气汤下之。下后热少退而未愈者，黄连解毒汤调之。或微热未除者，凉膈散调之。或失下热极，以致身冷脉微，而昏冒将死者，若急下之，则残阴暴绝而死，盖阳气竭而然也。不下亦死，宜凉膈散或黄连解毒汤，养阴退阳，积热渐以宣散，则心胸再暖，脉渐以生。然后抚卷而叹曰：古人先得我心矣。余太史所患，正失下热极，以致身冷脉微而昏冒欲绝也。下与不下，大下与微下，死生在呼吸间不容发。呜呼！可不慎哉。宜表而出之，以为世鉴。

　　马元仪治冯太史，因客邸无聊，挟妓为乐。值内虚之际，又苦暑热，因而昼夜发热，烦渴引饮，焦躁不宁。

　　脉之，细数而急，尺带弦，神气不清。此房劳过度，真阴受亏，阳往乘之也。且烦渴身热，神昏，火邪内扰，外淫已极。当此盛夏，火炎土燥，垂绝之阴，其足以供燔灼者几何？若不急救其阴，大事去矣。用生首乌二两为君，以救肝肾之阴，佐以黄连、知母、柴胡、黄芩、枳壳、半夏曲、橘红、杏仁化痰之品。一剂而神气清，再剂而大便解，热减大半。再与人参、制首乌、鳖甲、丹皮、白芍、甘草调和阴阳之剂而热退。又以人参逍遥散而安。

　　张意田治甬江焦姓人，七月间，患壮热舌赤，少腹满闷，小便自利，目赤发狂，已三十余日。初服解散，继则攻下，俱得微汗，而病终不解。诊之，脉至沉微，重按疾急。夫表症仍在，脉反沉微者，邪陷入于阴也。

　　重按急疾者，阴不胜其阳，则脉流转疾，并乃狂矣。此随经瘀血，结于少阴也，宜服抵当汤。乃自为制虻虫、水蛭，加桃仁、大黄煎服。服后下血无算，随用熟地一味，捣烂煎汁，时时饮之，以救阴液。候其通畅，用人参、附子、炙草，渐渐服之，以固真元。共服熟地二斤余，人参半斤，附子四两，渐得平复。

