<!-- { "loadSidebar": true } -->
　　杨玉衡曰：乙亥、丙子、丁丑之间，吾邑连歉，瘟气盛行，用赔赈散治愈无算。方用白僵蚕酒炒二钱，蝉蜕一钱，广姜黄去皮三分，生大黄四钱，共为末，每服一钱八分二厘五毫，用黄酒一杯，蜂蜜五钱，调匀冷服，中病即止，因易其名曰升降散。盖取僵蚕、蝉蜕升阳中之清阳，姜黄、大黄降阴中之浊阴，一升一降，内外通和，而杂气之流毒顿息矣。炼蜜为丸，名太极丸，服法同。

　　刘兆平年八旬，患瘟病，表里大热，气喷如火，舌黄口燥，谵语发狂，脉洪长滑数。杨用河间双解散治之，大汗不止，举家惊惶，复饮一服汗止。但本证未退，改制增损双解散：白僵蚕酒炒三钱，全蝉蜕十二枚，广姜黄七分，防风、薄荷叶、荆芥穗、当归、白芍、黄连、连翘、栀子各一钱，黄芩、桔梗各二钱，石膏六钱，滑石三钱，甘草一钱，酒浸大黄二钱，芒硝二钱。水煎去渣，冲芒硝，入蜜三匙，黄酒半杯，和匀冷服，两剂而痊。因悟麻黄春夏时，不可轻用也。（杨玉衡名璇，着有《寒温条辨》。）

　　孙文垣治何明吾，时疫食复，大便不通，呕恶，内热昏愦，或作梦语，循衣摸床，此热在心包络。以竹茹、麦冬、知母、山栀各一钱，陈皮、半夏曲、酸枣仁、枳实各八分，甘草三分，服之，夜半人事稍清。余热未散，用石膏三钱，知母二钱，竹茹、麦冬、生枣仁各一钱，天花粉、陈皮各七分，枳实、麦芽、半夏曲各六分，大便行而热退。

　　鲍五保患时疫，耳聋，身热口渴，大便五日不行，人事不清。竹叶、黄芩、柴胡、半夏曲、甘草、枳壳、天花粉、知母，煎服，而热渴更甚，大便行而泻，手挛缩不能伸，且发呃咳嗽。改用柴胡、石膏、竹茹、人参、甘草、麦冬、半夏曲、橘红、黄芩、黄连，一服而呃止泻除，诸症悉愈。

　　朱氏子头痛身热，口渴气促，申酉时潮热更甚，舌心焦黑，遍身紫斑，语言不清，发呃耳聋。误进藿香正气散，加呕逆水泻。又服柴苓汤，呕益甚，热转剧，六脉洪数。此少阳阳明合病之疫，用石膏五钱，知母、柴胡各三钱，黄芩一钱五分，半夏曲、麦冬、竹茹、橘红、葛根各一钱，粉草、枳实各五分。服下热退其七，舌不燥，再以柴胡、半夏曲、白芍、竹茹各一钱，石膏三钱，麦冬、知母各一钱五分，黄连、甘草、人参各五分，饮之而斑退，诸症悉平。

　　江右熊二官疫后食复，额痛口渴，谵语神昏，面青舌黑，鼻中停灰，不省人事，小水短少。势已危急，以小柴胡汤去半夏，加石膏、知母、当归、山栀、豆豉、枳实与之，一帖得微汗，热退大半。次日，以柴胡、滑石、甘草、知母、石膏、人参、桔梗、黄芩、花粉与之，舌黑退，人事清，饮食进而愈。

　　程竹坡室，年过六十，染疫，头疼口渴，舌苔前黄燥，后紫黑，身热沉重，人事昏愦，语言错乱，小水短涩，呕逆烦躁，耳聋，胸胁痛，时五月初旬也。脉左浮而弦数，右洪长而数，邪在少阳、阳明二经。即以柴胡、石膏为君，知母、麦冬、天花粉、竹茹为臣，黄连为佐，甘草、枳壳、桔梗为使，二帖得微汗，热退神清。因骤进荤粥，又大热，谵语昏沉，此食复也。以小柴胡加山栀子、枳实、淡豆豉、鳖甲，四帖复得汗，热退神清。

　　仍口渴躁烦，以生脉汤加黄连、香薷、竹茹、竹叶而安。

　　程元祖春瘟食复，人事昏沉，内热口渴，舌如焦煤，胁痛耳聋，身热如火，僵硬不能转，脉数，左数右洪大而数。以柴胡、石膏各五钱，黄芩、知母、葛根各二钱，山栀子、枳实各三钱，甘草五分，进三帖，额上微汗，腹中雷鸣，大便行三次，皆清水，热仍不退，右寸稍软。前方加人参七分，又二帖，汗出热退。身仍僵，口仍渴，耳仍聋，泻亦不止，汗亦不收，勺粒不进者，已十三日。以人参、麦冬、白芍、石斛各一钱，五味子十一粒，当归八分，桂枝三分，黄柏、甘草各五分投之，左脉已弱，咳嗽，人事渐爽，粥饮稍进，泻止，稍可转身，大有生气。以四物汤加苡仁、甘草、陈皮、白术、石斛、百合、贝母，调理一月而瘳。

　　金溪令臧太夫人，劳倦后多食鱼虾，偶发寒热，三日不退。第四日，左耳前后及颊车皆红肿。第五日，右边赤肿。第六日，肿及满头，红大如斗，眼合无缝，昏愦谵语。粒米不进者八日，六部脉洪长而数，此大头疫也，乃阳明少阳二经壅热所致。高年不敢用硝、黄，惟宜轻清解散之剂，使因微汗而解。以贯众、石膏各六钱，柴胡、葛根各三钱，赤芍、天花粉各二钱，甘草一钱，黑豆四十九粒，日进二帖，脉始减半。第九日方进粥饮，前药除石膏，又四帖而安。

　　一仆发热头疼，口渴腹痛，小便赤，大便泻，日夜不睡者六日。孙诊之曰：据脉汗后浮数，热不减，乃疫症也。以滑石三钱，青蒿、葛根、白芷、片芩各一钱半，炙甘草、升麻各五分，一帖即得睡，热减半，头疼除。

　　惟小水赤，头晕，脚膝无力，此病后血虚之故。以四物汤加青蒿、酒芩、苡仁，服之而安。

　　雍正癸丑，疫气流行，抚吴使者嘱叶天士制方救之。叶曰：时毒疠气，必应司天，癸丑湿土气化营运，后天太阳寒水，湿寒合德，挟中运之火，流行气交，阳光不治，疫气大行。故凡人之脾胃虚者，乃应其疠气，邪从口鼻皮毛而入。病从湿化者，发热目黄，胸满，丹疹泄泻，当察其舌色，或淡白，或舌心干焦者，湿邪犹在气分，甘露消毒丹治之。若壮热，旬日不解，神昏谵语，斑疹，当察其舌，绛干光圆硬，津涸液枯，是寒从火化，邪已入营矣，用神犀丹治之。甘露消毒丹方：飞滑石十五两，淡黄芩十两，茵陈十一两，藿香四两，连翘四两，石菖蒲六两，白蔻仁四两，薄荷四两，木通五两，射干四两，川贝母五两，生晒研末，每服三钱，开水调下。或神面糊丸如弹子大，开水化服亦可。神犀丹方：犀角尖六两，生地一斤熬膏，香豆豉八两熬膏，连翘十两，黄芩六两，板蓝根九两，银花一斤，金汁十两，元参七两，花粉四两，石菖蒲六两，紫草四两，即用生地、香豉、金汁捣丸，每丸三钱重，开水磨服。二方活人甚众，时比之普济消毒饮云。

　　雄按：普济解毒饮乃湿温时疫之主方，神犀丹乃温热暑疫之主方也。若初病即觉神情躁乱，而舌赤口干者，是温暑直入营分。酷热之时，阴虚之体，及新产妇人，最易患此，急用神犀丹，多可挽回，切勿拘泥日数，误投别药，以致偾事。兼治痘麻毒重，挟带紫斑，及麻痘后余毒内炽，口糜咽腐，目赤神烦，等症。方中银花，有鲜者捣汁用尤良。如无金汁，可用人中黄四两研入。无板蓝根，以飞净青黛代之。

　　卷五

　　燥

　　喻嘉言治叶茂卿子，出痘未大成浆，其壳甚薄，两月后尚有着肉不脱者。一夕腹痛，大叫而绝，令取梨汁入温汤灌之，少苏。顷复痛绝，灌之又苏，遂以黄芩二两煎汤和梨汁与服，痛止。令制膏子药频服，不听。其后忽肚大无伦，一夕痛叫，小肠突出脐外五寸，交组各二寸半，如竹节壶顶状，茎物绞折，长八九寸，明亮如灯笼。此实未经闻见，以阿胶、黄芩二味，日进十余剂。三日后始得小水，五日后水道清利，脐收肿缩而愈。

　　门人骇问，答曰：夫人一身之气，全关于肺，肺清则气行，肺浊则气壅，肺主皮毛，痘不成浆，肺热而津不行也。壳着于肉，名曰甲错，甲错者，多生肺痈，痈者，壅也，岂非肺气壅而然欤？腹痛叫绝者，壅之甚也。壅甚则并水道亦闭，是以其气横行于脐中，而小肠且为突出。至于外肾弛长，尤其剩事耳。用黄芩、阿胶清肺之热，润肺之燥，治其源也。气行而壅自通，源清而流自清矣。缘病已极中之极，惟单味多用，可以下行取效，故立方甚平，而奏功甚捷耳。试以格物之学，为子广之。凡禽畜之类，有肺者有尿，无肺者无尿。故水道不利而成肿满，以清肺为急。（肺主通调水道，又水出高原，故谓之化源。）此义前人阐发不到，后之以五苓、五皮、八正等方治水者，总之未悟此旨。至于车水放塘，种种劫夺膀胱之剂，则杀人之事矣，可不审哉。附：两仪膏方：大生地一斤，玉竹二斤。水二十斤，熬一时久，取出捣烂，再入水十斤，熬至无味，去楂合前汁熬膏，入白蜜半斤收之。加入生姜自然汁同熬亦好。每服一匙，开水调下。大能润燥补虚，清心润肺，兼治消渴。

　　赵我完次子，秋月肺气不能下行，两足肿溃，而小水全无，（肺气败者，多此二症。）脐中之痛，不可名状，以手揉左则痛攻于右，揉右则痛攻于左，当脐揉熨，则满脐俱痛，叫喊不绝。利水药服数十剂不效。用敷脐法及单服琥珀末两许，亦不效。诊时，弥留已极，无可救药矣。伤哉。（雄按：观此则感后余热在肺而为足肿者，未可概视为气复阴虚，而投补血之药也。）

　　吕东庄治徽人江仲琏，冒寒发热，（火为寒邪所郁。）两颔臃肿如升子大，（状类雷头风，俗名猪头风。

　　）臂膊磊块无数，不食不便，狂躁发渴。诊其脉，浮数无序。医作伤寒发毒治。吕曰：误矣，此燥逐风生也。

　　用大剂疏肝益肾汤，熟地加至三两，五剂而肿退便解，十剂而热除食进。再用补中益气汤加麦冬、五味而痊。

　　陆肖愚治李安吾侄，年十三，大肠燥结，不时脱肛，鼻中结块，不时出血。平日喜读书，病由辛苦而得，每劳则发，久治不效。诊之，骨瘦如柴，面红身热，其脉细数，曰：此天禀火燥之症。若破身后，即成劳怯矣，宜急治之，戒浓味，节诵读，庶可疗也。用天麦冬各一斤，生地半斤，人参四两，即加减三才膏也。服一料，其发甚稀，至三料，将一年全愈。

　　万密斋治一女子，年十四岁，病惊风后，右手大指、次指屈而不能伸。或用羌活、防风、天麻、全蝎、僵蚕、蝉蜕诸风药治之，病益甚。曰：手足不随，血虚也。伸而不能屈者，筋弛长也。屈而不能伸者，筋短束也。

　　皆血虚不能养筋之症也。手大指者，太阴肺经之所主；次指者，阳明大肠之所主。皆属燥金，此血燥之病也。

　　一切风药，助风生燥，致血转虚，而病转甚。用黄 、人参、天麦门冬、生熟地黄、当归各等分，官桂减半，为引经横行手指之端。共为末，蜜丸芡实大，每一丸，食后汤化下。

　　马元仪治周君开，病经一月，口燥咽干，胸满，不能饮食，二便俱闭，诊其脉，虚而且涩，此少阴客热，肾经虚燥也。肾开窍于二阴，肾阴既亏，窍不滑泽，所以二便俱闭。少阴之脉循喉咙，挟舌本，肾热则经络亦热，所以口燥咽干。肾者，胃之关也。关门不利，胃气亦为之阻，所以胸满不能饮食。当用仲景猪肤汤治之。

