<!-- { "loadSidebar": true } -->
　　夫猪，水畜也，其气先入肾，肤味咸，能解少阴客热，故以为君，加白蜜以润燥除烦，白粉以补虚益气，二剂热去燥除，便调食进而愈。

　　薛立斋治周上舍脾胃虚，服养胃汤、枳术丸，初有效而久反虚。口舌生疮，劳则愈盛，服败毒药则呕吐。

　　此中气虚寒也，以理中汤治之少愈。更以补中益气汤加半夏、茯苓，月余而平。夫养胃汤，香燥之药也。若饮食停滞，或寒滞中州，服之则燥开胃气，宿滞消化，少为近理。使久服则津液愈燥，胃气愈虚，况胃气本虚而用之，岂不反甚其病哉？薛立斋治一人，两掌至秋皮浓皴裂起白屑，内热体倦。此肝脾血燥，故秋金用事之时而作。用加味逍遥散加川芎、熟地，三十余剂而愈。再用六味丸加五味、麦冬服之，半载后，手足指缝背腿腕，皮浓色白，搔之则木。久服前药方愈。

　　一妇人素晡热，月经不调，先手心赤痒，至秋两掌皮浓皴裂，时起白皮，此皆肝脾血燥。用加味逍遥散加荆芥、钩藤钩、川芎、熟地，五十余剂，又用归脾汤二十余剂，乃服六味丸而不再发。

　　蒋仲芳治表弟妇韩贞女，幼年守节，勤孝清苦，茹素诵经，以故气血素少，面色不荣。乙巳春，忽冒风寒，胸腹 胀，入夏则胸胁刺痛，背如负石，百治无效。至秋末冬初，则觉肠细如线，粒米入胃，左盘右旋，其行如飞，窄滞异常，痛苦难状，遇节气则病剧。诊之，右脉疾，左脉涩，曰：疾者气燥，涩者血虚，血虚则津液干而肠胃收小，宜其窄涩也。气燥则其行速，速则米粒不能安，宜其如飞也。遂用当归五钱，酒炮白芍二钱，川芎一钱，以补血为君。惟其紧，宽以七分腹皮；惟其涩，利以一钱滑石；惟其干，润以二钱苏子；惟其疾，缓以二分甘草。四剂后，诸病渐减。至五六十剂，荣气始通。膏子丸药，调养年余，方有起色。

　　卷五

　　火

　　易思兰治一妇人，患浑身倦怠，呵欠，口干饮冷，一月不食，强之食，数粒而已。有以血虚治之者，有以气弱治之者，有知为火而不知火之原者，用药杂乱，愈治愈病。自夏至冬觉微瘥，次年夏，诸病复作甚于前，肌消骨露。诊得三焦脉洪大侵上，脾肺二脉微沉，余皆和平，曰：此肺火病也，以栀子汤饮之。栀子汤用山栀仁，姜汁浸一宿，晒干炒黑，研极细末，用人参二分，麦冬一钱，乌梅二个，冲汤调栀仁末二茶匙服。进二服，即知饥而喜食，旬月，气体充实如常。后因久病不孕，众皆以为血虚，而用参、 为君大补之剂，胸膈饱胀，饮食顿减。至三月余，经始通，下黑秽不堪，或行或止，不得通利，治以顺气养荣汤十剂。顺气养荣汤，当归八分，南芎六分，生地一钱二分，酒炒白芍一钱，陈皮六分，甘草五分，醋炒香附一钱，乌药五分，姜汁炒山栀五分，苏梗五分，酒炒黄芩八分，枳壳五分，青皮五分。因大便燥结，加黄芩、枳壳煎服，一月内即有孕。

　　夫火与气不两立，怠倦者，火耗其精神也；呵欠者，火郁而不伸也。其夫曰：荆人之恙，自处子时至今，二十载矣，百治不效，君独以火治而效，何也？曰：尊壶之脉，左三部和平无恙，惟右寸微沉，右尺洪大侵上，此三焦之火升上而侮金也。口干饮冷者，火炽于上也；饮食不进者，火格于中也；肌消骨露者，火气消烁也。不治其火，血气何由而平？故用黑栀去三焦屈曲之火，人参、麦冬收肺中不足之金，乌梅酸以收之，火势既降，金体自坚矣。至经水过期而多，其色红紫，肝脉有力，乃气滞血实也。用参、 补之，则气愈滞，血愈实，安能得孕？故以调气为主，佐以养血，气顺血行，经事根据期，而妊娠有准矣。前以降火为先，今以调气为主，治法不同，病源则一。盖气有余即是火，其病归于气郁而已。郁气一舒，火邪自退，得其病本，斯随手取效也。

　　孙文垣治孙君锡，头痛胸背胀，饮食下膈即吐，（诸逆冲上，皆属于火。）咳嗽不住口，痰浊如脓，大便燥结。脉之，右寸独洪大。（皆金受火克之候。）以二陈汤加竹茹、滑石、石膏、黄连、麦冬，连进四剂，夜与益元散兼服，（益元能清六腑之火，然不宜于大便燥结之人。）嗽吐俱止。惟痰浊如脓色，且腥气触人，此将作肺痈，改用丹皮、麦冬、山栀、甘草、贝母、枳壳、桑白皮、紫菀、知母、当归、生地、桔梗，四剂全愈。

　　易思兰治一士人，素眈诗文，夜分忘寝，劳神过度，忽身热烦渴，自汗恶寒，四肢微冷，饮食少减。初以为外感，先发散，后和解，不应。又用补中益气汤加参二钱，逾月诸症仍前。一日午后，忽发热耳聋，不知人事，恍惚谵语，或谓少阳症也，宜小柴胡和之。易诊之，六脉皆洪大而无力，曰：非少阳症，乃劳神过度，虚火症也。不信，遂以小柴胡去半夏加花粉、知母。易谓：服此必热愈甚，当有如狂症作。已而胸如火炙刀刺，发狂欲走，饮冷水一盏始定。复求治，以人乳并人参汤与之，当日进四服，浓睡四五时，病减半。次日又进四服，六脉归经，沉细有力，终夜安寐，诸症悉退。或曰：是症人谓伤寒，公作虚火，何也？曰：伤寒自表达里，六日传遍经络，复传至二十一日外，虽有余症，亦从杂病论，今病已二月，岂可以伤寒论乎？况少阳之脉，弦长有力，今浮洪满指而无力，岂少阳脉乎？盖平日劳神过分，心血久亏，脾肝亦损，阳气独盛，气即火也。经云：壮火食气。火与元气不两立。于是水涸火胜之病作矣，伤寒云乎哉。夫小柴胡乃治少阳实症，今阴虚病而以此泻之，则元气愈亏，阴火愈炽，故知其当发狂也。又补中益气汤，补阳者也。阴虚而补阳，阳愈盛而阴愈虚，所以不效。今用人乳者，以真血补真水，又以人参导引，散于诸经，以济其火，与他药不同，故见效尤速也。

　　龚子才治管藩相夫人，每至半夜不睡，口干烦渴，吐粘痰，必欲茶水漱口，舌上赤黑皮浓，胸痞嘈杂，饮食少思。脉之，两寸洪数，两尺空虚，右气口盛，此上盛下虚，血虚气郁而有火也。以四物汤加生地、黄连、麦冬、知母、贝母、花粉、元参、栀子、桔梗、枳实、青皮、甘草，数剂奏功。又以六味丸加生地、麦冬、知母、元参、花粉、贝母、五味、黄连，一料全安。

　　陈三农治一士人，素好滋补之剂，久之，致口舌干燥，脑后作痛，神思不爽，饮食减少，食肉则泻，六脉实大。作实火治，以知、柏、连、栀、赤芍、甘草，一剂而胸次爽豁，痛泻俱止。再剂饮食倍加，精神顿长，诸症悉愈。书此以为无病好补之戒。

　　陆养愚治董龙山外家，每小腹气上冲则热壅头面，卧不能寐，身战栗，日中发热无常，至四鼓五鼓，其热更甚，热时腹中有块升起，经期参前，而淋漓数日，饮食过于平时，而肌肉消瘦。或作阴虚发热治之，数月不效。

　　脉之，数而弦，左尺为甚，曰：此肝胆病也，胆主决断，谋虑不决，则木气郁而成火，故于少阳初动之时，其热更甚也。因胆之气既郁而成火，则肝之血亦滞而成瘕。瘕非血不聚，非火不升，今块之上升，热之上壅，即经所谓诸逆冲上，皆属于火也。第初病止在无形之气，但调其气而火自息。今兼在有形之血，必先去瘀，令有形消而无形可调也。适在经行之际，乃以女金丹连服，去瘀块甚多。后以达气养荣汤，尽其旧以生其新，数剂诸症渐愈。再用槟榔加人参，数剂而肌肉渐长矣。

　　张路玉治张太史虚火症，精气下脱，虚火上逆，怔忡失血。脉之，右关气口独显弦象，左尺微数，余皆微细搏指，盖阴火内伏也。缘劳心太过，精气滑脱，加以怵惕恐惧，怔忡惊悸。医峻用人参、桂、附，初稍可，交春复剧如前。仍用参、附导火归元，固敛精气之药转剧，（凡阴虚病，初服桂、附有小效，久服则阴竭而脱，余目击者十人矣。）稍用心则心系牵引掣痛，痛连脊骨对心处，或时病引膺胁，或时颠顶如掀，或时臂股爪甲，皆隐隐作痛，怔忡之状，如碓杵，如绳牵，如簸物，如绷绢，如以竹击空，控引头中，如失脑髓，梦寐不宁，达旦倦怠，睡去便欲失精，精去则神魂飞越。观其气色鲜泽，言谈 ，总属真元下脱，虚阳上扰之候。（其人本病三阴虚损，误以参、附热补，遂致变症峰起。）细推脉症，其初虽属阳气虚脱，（着此一语，便于此道未彻。）

　　而过饵辛温之剂，致阳亢而反耗真阴，当此急而转关，以救垂绝之阴，庶可挽回前过。为疏二方，煎用保元合四君，丸用六味合生脉，（此时却用二地、二冬、沙参、杞子，少加川连、蒌仁，养阴兼解郁之法，俟元气大复，然后议补，乃为合法。六味、生脉，留为后劲。若保元、四君，则仍鲁卫之政耳。）服及两月，诸症稍平。但倦怠力微，因自检方书，得补中益气汤，为夏月当用之剂，于中加入桂、附二味，一啜即喉痛声喑。（用补中益气者宜着眼。）

　　复邀诊，见其面颜精彩，声音忽喑，莫解其故。询之，知为升、柴、桂、附，扰动虚阳所致，即以前方倍生脉服之，半月后声音渐复，日渐向安。但衣被过暖，便咽干痰结，稍凉则背微恶寒，或热饮则大汗，时怔忡走精，此皆宿昔过用桂、附，内伏之热所致也。适石门董某，谓其伏火未清，非芩、连不能解散。自仲春至初夏，纯服苦寒，（亦大庸手。）初甚觉爽朗，至初夏反觉精神散乱，气不收摄。后仍用六味合生脉，经岁服之，以化桂、附余毒云。（雄按：此真阅历之言。三十年来，余见不知若干人矣。其奈世人之不悔悟何。）

