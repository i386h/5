<!-- { "loadSidebar": true } -->
　　内翰孟端士之母，虚火不时上升，自汗不止，心神恍惚，欲食不能食，欲卧不能卧，口苦，小便难，溺则洒淅头晕。凡医每用一药，辄增一病。用白术则窒塞胀满，用橘皮则喘息怔忡，用远志则烦扰哄热，用木香则腹热咽干，用黄 则迷闷不食，用枳壳则喘咳气乏，用门冬则小便不禁，用肉桂则颅胀咳逆，用补骨脂则后重燥结，用知、柏则小腹枯KT ，用芩、栀则脐下引急，用香薷则耳鸣目眩，时时欲人扶掖而走，用大黄则脐下筑筑，少腹愈觉收引，遂畏药如蝎。惟日用人参钱许，入粥饮和服，聊藉支撑。交春虚火倍剧，火气一升，则周身大汗，神气 欲脱，惟倦极少寐，则汗不出，而神气稍宁。觉后少顷，火气复升，汗亦随至，较之盗汗迥殊。诊之，其脉微数，而左尺与左寸倍于他部，气口按之，似有似无。此本平时思虑伤脾，脾阴受困，而厥阳之火，尽归于心，扰其百脉致病，病名百合。此症惟仲景《金匮》言之甚详，原云诸药不能治，所以每服一药，辄增一病，惟百合地黄汤为之专药。奈病久中气亏乏，复经药误，而成坏病，姑用生脉散加百合、茯苓、龙齿，以安其神，稍兼茱、连以折其势，数剂少安。即令勿药，以养胃气，但令日用鲜百合煮汤服之，交秋天气下降。

　　火气渐伏，可保无虞。迨至仲秋，果勿药而愈。

　　喻嘉言治吴添官，因母久病初愈，自患腹痛，彻夜叫喊不绝，小水全无，（知为火郁之病。）以茱、连加元胡索投之始安。又因伤食，反复病至二十余日，肌肉瘦削，眼胞下陷，适遭家难，症变壮热，目红腮肿，全似外感有余之候。知其为激动真火上焚，令服六味加知、柏，二十余剂其火始退。后遍身疮痍黄肿，（燥火反类热。）腹中急欲得食，不能少耐片时，镇日哭烦。（脏燥者多哭泣。）慰之曰：旬日后腹稍充，气稍固，即不哭烦矣。服二冬膏而全瘳。

　　朱丹溪治一人，小腹下常唧唧如蟹声，作阴火处治，用败龟板、（用酥炙，盐、酒炙亦得。）侧柏、（用酒九蒸九焙。）黄柏、知母、（俱酒炒。）川芎、（酒制。）当归，（酒浸。）上各等分，酒糊丸，每服八十丸，淡盐汤送下。

　　陆祖愚治陈符卿夫人，素有痰火症，每遇经行，一日觉涩滞，二日即汹涌，三日大下如崩，昏晕几绝。尝善怒，发即咽喉干燥，气出如火，痰涌胸塞，不能转舒。其平日，辛燥之品如陈、枳、前、术及芎、归之类，稍用即晕眩气绝，不足以息，及寒凉稍过，即大便作泄。病作时，日进粥数十碗不觉饱。脉之，左三部弦细而驶，右脉数而稍充，曰：此血虚甚，故狂火偏旺如此，而气原非有余也。此时养血，则血一时不能充；补气，则浮火无由熄，莫若分上下为治。入人参于滋阴药中为丸，引阳入阴，以扶生气之原，所以治其本也。再用清凉以为煎剂，助阴抑阳，以制浮游之火，所以治其标也。煎丸间服而愈。丸方：人参、二地、二冬、知、柏、阿胶、杜仲。煎方：花粉、元参、二母、芩、苓、地、芍、麦冬、甘草、灯心。随症加减，如精神困倦，略加人参。如咽喉火盛，加黄连，或炒山栀、连翘。如有痰，或胸膈痞满，加山楂、蒌仁，去地黄、麦冬、甘草。

　　如清凉太过，脾气受伤，则去苦寒，加山药、木通、泽泻、炙草、人参。如遇经水将行，亦忌苦寒，惟活血补血为主。如气滞，小腹或胀或痛，加丹皮、山楂、丹参，甚则加元胡少许。如月水去多，腰胁骨节酸痛，用生熟地、杜仲、续断、山萸、白芍、丹参、黑荆芥、阿胶、童便。或经行不止，倍阿胶，并炒黑蒲黄。经毕仍大补血分。此调理之梗概也。夫天地之间，阳常有余，阴常不足。人身之中，气常有余，血常不足。气有余便是火，血不足则阴虚。三十以前，精神气血日渐旺盛，三十以后，日渐衰微。语曰：阴阳水火，犹权衡也，一高则一下，一盛则一衰。又曰：火与元气不两立。故凡火盛之症，必先阴虚，而后元气亦弱也。

　　朱丹溪治一人，夜间发热，早晨退，五心烦热无休，六脉沉数，此郁火也。用升阳散火汤，热退。以四物加知、柏，佐以干姜，调理而安。

　　东垣治一人，恶热目赤，烦渴引饮，脉七八至，按之则散，此无根之火也。用姜、附加人参，服之愈。

　　刘彦纯治一人，不能食而热，自汗气短。不食而热，脾阴弱也；自汗气短，肺气虚也。以甘寒之剂，补气泻火而安。

　　按：治法只从壮火食气四字得之。

　　薛立斋治一妇人，口苦胁胀，此肝火之症也。用小柴胡加山栀、黄连少愈。更以四君子加白芍、当归、柴胡补脾胃而痊。

　　一妇人每怒，口苦发热，晡热，此肝火盛而血伤也。以小柴胡合四物汤二剂，以清火而生血，更以四物加柴胡、白术、茯苓、丹皮，生血健脾而愈。

　　薛立斋治一妇人，每怒则口苦兼辣，胸痛胁胀，乳内或时如刺，此肝肺之火也。用小柴胡加山栀、青皮、芎、归、桑皮而安。后又劳怒，口复苦，经水顿至，此血得热而妄行。用四物加炒芩、炒栀、胆草，一剂而血止，更以加味逍遥散而愈。

　　张路玉治徐君玉，素禀阴虚多火，且有脾约便血症，十月间患冬温，发热咽痛。里医用麻、杏、橘、半、枳实之属，遂喘逆倚息不得卧，声飒如哑，头面赤热，手足逆冷，右手寸关虚大微数。此热伤手太阴气分也，与葳蕤、甘草等药不应。为制猪肤汤一瓯，命隔汤顿热，不时挑服，三日声清，终剂病如失。

　　朱丹溪治施卜，年四十，因炙火太多，病肠内下血粪，肚痛。今痛自止，善呕清水，食不下，宜清胃口之热，黄芩、甘草、茯神各五分，陈皮、地黄各一钱，连翘、白术各一钱五分，生姜三片。

　　杨乘六治姚又曾病感症，（二字在此案却不必泥。）外凉内热，肢冷口渴，痞闷昏沉，语言谵妄，不食不便。（妇人产后血虚火盛者，尤多此症，不必有所感也。）医作肝经郁火治，用逍遥加生地、薄荷，两剂益烦躁不安。脉沉伏，按之至骨，则细数有加，面黑滞，舌黄燥，乃火遏阳明，胃阴不能充拓，所以脉与症皆内显阳征，外呈阴象也。或问：症既火遏，法宜疏散，乃服前剂转剧何也？曰：逍遥中柴胡、薄荷，风药也，单走肝胆，若阳明病用之，则火得风而益炽矣。第用左归饮去茯苓，以滋胃阴，加生地、当归，以清胃火，症自平耳。如言病减，数剂而痊。后数年，病复如前。医见身凉脉细，用左归饮加附子，则神乱气昏，狂扰不宁。即前方去附子，加花粉，一剂而安。乃去花粉，数剂而愈。

　　龚子才治一人，头痛发热，眩晕喘急，痰涎涌盛，小便频数，口干引饮，遍舌生刺，缩敛如荔枝，下唇焦裂，面目俱赤，烦躁不寐，或时喉间如烟火上冲，急饮凉茶少解，已濒于死。脉洪大无伦，且有力，扪其身烙手，此肾经虚火，游行于外。投以十全大补（脉证如此，何所见而断为肾经虚火？既用十全大补获效，则脉证间自必确有凭据。乃并不明言其故，岂不贻误后人耶？）加山萸、泽泻、丹皮、山药、麦冬、五味、附子。

　　服一盅，（必须冷服。）熟睡良久，脉症略减三四，再以八味丸服之，诸症悉退，后戒冷物而痊。

　　薛立斋治李阁老序庵。有门生馈坎离丸，喜而服之。曰：前丸乃黄柏、知母，恐非所宜服者。《内经》有云：壮火食气，少火生气。今公之肝肾二脉，数而无力，宜滋化源，不宜泻火伤气也。不信，服将两月，脾气渐弱，发热愈甚，小便涩滞，两拗肿痛，公以为疮毒。曰：此肝肾二经亏损，虚火所致耳，当滋补二经为善。

　　遂朝用补中益气汤，夕用六味地黄丸，诸症悉愈。尝见脾胃虚弱，肝肾阴虚而发热者，悉服十味固本丸与黄柏、知母之类，反泄真阳，令人无子，可不慎哉？一男子口舌糜烂，津液短少，眼目赤，小便数，痰涎壅盛，脚膝无力，或冷，或午后脚热，劳而愈盛，数年不愈，服加减八味丸而痊。

　　一男子咳嗽喘急，发热烦躁，面赤咽痛，脉洪大，用黄连解毒汤，二剂少退。更以栀子汤，四剂而愈。

　　蒋仲芳治楚中一商，性急而嗜烟，阅三日，五心发热，咳嗽大作，百药不愈。诊之，六脉俱洪，火症也。

　　莫非烟毒乎？其人亦悟曰：吸烟则嗽愈甚。遂以麦冬、知母、山栀、花粉、黄芩、苏子、甘草、蒌仁、枇杷叶，煎成去渣，入砂糖一两和服，四剂而愈。（此无外感而火热伤津之嗽，故治法如此。）

　　聂久吾曰：子禀素弱，神虽强而精弱，脾肾两虚，即节欲犹然。二十前后，常服参、术等补脾，仅免于病。

　　至三十后，脾胃稍可，颇觉上膈有热，时齿痛口舌痛，每服清上药辄愈，亦不为大害也。至乙未春夏，自察脉，觉两尺弱，而寸关亦不旺，疑下虚，水不能制火，宜补下滋水以制之。若但清上，非治本也。商之饶姓老医，亦以为然。遂以人参、当归、熟地、茯苓、五味、酸枣肉、巴戟、故纸、肉苁蓉、鹿胶、仙茅、远志、枣仁、天麦冬、枸杞、菟丝之类，以山药末，酒糊为丸。服至二三月，上膈虚火尽除，口齿等病不复作。自后滋补丸药，服无虚日，迄今二十余年，无虚火者，滋水制火之功也。（可与虚门黄履素案合参。）

　　卷六

　　恶寒

　　戴原礼治松江诸仲文，盛夏畏寒，常御重纩，饮食必令极热始下咽，微温即吐。他医投以胡椒煮伏雌之法，日啖鸡者三，病更剧。戴曰：脉数而大且不弱。刘守真云，火极似水，此之谓也。椒发三阴之火，鸡能助痰，只益其病耳。乃以大承气汤下之，昼夜行二十余度。顿减纩之半。后以黄连导痰汤加竹沥饮之，竟瘳。（《两浙名贤录》）

　　李士材治吴文邃，眩晕三载，虽战栗恶寒，而不喜饮热汤，五月向火，数外家拥帷帐，屡服姜、桂不效。脉浮之细小，沉之坚搏，是郁火内伏，不得宣越也。用金花汤加柴胡、甘草、生姜，乘热饮之，移时而恶寒减。

　　再剂而撤火炉，逾月而起。更以人参汤进六味丸，两月安全。

