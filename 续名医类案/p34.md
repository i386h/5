<!-- { "loadSidebar": true } -->
　　张路玉治谢某，七月间病疟，因服芩、知、石膏辈，稍间数日，后因小便精大泄，遂脑痛如破，恶寒振振欲擗地。医用八味、六君子，三倍参、附而寒不除。继用大建中，每服人参三钱，熟附二钱，其寒益甚。至正月诊之，脉仅三至，弦小而两寸俱伏，但举指忽觉流利，其症虽身袭重裘，大畏隙风如箭，而不喜近火，或时重时轻，口鼻气息全冷，胸中时觉上冲，小腹坚满，块垒如石，大便坚硬，欲了不了，小便短数，时白时黄，阳道虽痿，而缓纵不收，气色憔悴，而不晦暗。此症本属阳虚，因用参、附过多，壮火不能化阴，遂郁伏土中，反致真阴耗竭，论证不清。法当升发其阳，先与火郁汤六服，继进升阳散火、补中益气，肢体微汗，口鼻气温，脉复五至。后服六味丸、生脉散、异功散，调理全康。

　　张子和治一妇，身冷脉微，喜食沸热粥饮，六月重衣，以狐帽蒙其首犹觉寒，泄注不止，常服姜、附、硫黄燥热之剂，仅得平和，稍用寒凉，其病转增，三年不愈。诊其两手脉，皆如 绳有力，一息六七至。脉诀曰：六数七极热生多。乃以凉布搭心，次以新汲水淋其病处，妇乃叫杀人。不由病者，令人持之，复以冷水淋至三四十桶，大战汗出，昏困一二日，而向之所恶皆除。此法华元化已曾用，惜无知者。

　　周贞，字子固，玉田隐者，治卫立体得寒病，虽盛夏必袭重裘，拥火坐密室中。他医投以乌、附，转剧。

　　曰：此热极似寒，非真寒也。用硝、黄大寒之剂而愈。（《医说续编》。）

　　抱一翁治一人，泄泻恶寒，见风辄仆，日卧密室，坐火蒙毡，出语伊芳伊芳，如婴儿气象，似沉寒痼冷，屡进姜、附益甚。诊之，脉濡弱而微数。濡者湿也，数者脾伏火也。乃脾伏火邪，湿热下流，非寒也。法当升阳散火，以逐其湿热。治以柴胡、升麻、羌活、泽泻等剂。继以神芎丸，（滑石、大黄、牵牛、连、芎、薄。）四五剂而毡去，次日遂安。

　　薛立斋治一人，虽盛暑喜拥火，四肢常欲沸汤浸之，喜食辛辣热汤，面赤吐痰，一似实火，吐甚，则宿食亦出。曰：食入反出，是脾胃虚寒也。用四君子汤、姜、附而愈。

　　一士人患恶寒，右尺独滑。尺滑者，湿热下陷也。恶寒者，因积劳伤脾，胃气下陷，谷气不得升发，无阳以护荣卫也。用补中益气汤加肉桂，二剂而愈。（此殆阳陷入阴之证，非湿热也。）

　　龚子才治一妇人，六月恶寒之极，虽穿棉袄，亦不觉热，此火极似水也。六脉洪数，小水赤少，以皮硝五钱，温水化服而愈。

　　薛立斋治一妇人，内热作渴，大便秘结，畏恶风寒，手足逆冷，此内真热而外假寒。先用黄连解毒汤，后用六味地黄丸而愈。

　　朱丹溪治晋胡君锡，年三十一，形肥大，面色苍浓，其家富足，专嗜口味。两年前得消渴病，医与寒凉药得安。有人教以病后须用滋补，令其专用黄雌鸡，因此食至千余只，渐有膈满呕吐之病。医者意为胃寒，遂与以附子、沉香之药百余帖，呕病除。（此谓劫之而愈，反致病重。世不知此，以为治验。古今受其害者，可胜数哉？）月余，天气大热，忽恶风冷，足亦怕地气，遂堆糠尺许浓，上铺以簟，糊以重纸，方敢坐卧，而两手不能执笔，口鼻皆无气以呼吸，欲言无力，行十余步便困倦，脉皆浮大而虚，仅得四至。此内有湿痰，因服燥热药，遂成气耗血散。当此夏令，自合便死。因其色之苍浓，神气尚全，可以安谷。遂以人参、黄 、白术熬膏，煎淡五味子汤，以竹沥调饮之。三日，诸病皆愈，令其顿绝肉味。二月后，康健如旧，又以鸡汤下饭。

　　一月后，胸腹膨满甚，自煎二陈汤加附子、豆蔻饮之顿安。问调理药，教以勿药，并断肉饮，自愈。

　　卷六

　　寒热

　　汪石山治汪世昌，形肥色紫，年逾三十。秋间病恶寒发热，头痛自汗，恶心，咯痰恶食。医以疟治。诊之，脉浮濡而缓，右寸略弦，曰：非疟也，此必过劳伤酒所致。饮以清暑益气汤，四五服而愈。

　　易思兰治一春元下第归，得寒热病，每日申酉二时，初微寒，继作大热，而烦躁甚如狂，过此二时，平复无恙，惟小便赤黄而涩。往时一有心事，夜即梦遗，每日空心用盐饮烧酒数杯。医者以为病疟，用清脾饮、柴苓汤，并截药俱不效。六脉惟左尺浮，中沉取之皆洪数有力，余部皆平，曰：此潮热病也。以加减补中益气治之，日进一服，三日病渐退。复用六味地黄丸兼前药，调理一月而安。或问寒热而不以疟治，何也？曰：此非疟，乃潮热也。潮者，如水之潮，根据期而至。《八法流注》云：申酉二时属膀胱与肾，此病专属二经，水衰火旺，当申酉时火动于中，故发热而躁，躁属肾。若疟疾肝部必弦，今不然，惟左尺独现火象。此因平日斫丧太过，肾水亏损，阴火旺炽，加之盐饮烧酒，引入肾经，故小便赤黄而涩也。又曰：此非阴虚火动乎？曰：阴虚之热，自午至亥，发热不间。今惟申酉时热，热止便凉，与阴虚不同。又曰：或亦尝用补中益气而不效，何也？曰：加减之法，或未同耳。予之去升、柴，加丹皮、泽泻、黄柏者，丹皮泻膀胱，泽泻泻肾火，黄柏为君，以生肾水，水旺则火衰，而寒热退矣。用六味丸者，亦取有丹皮、泽泻耳。如不知此，仍用升、柴，乃以肝脾之药治肾，所以不效也。

　　孙文垣治李坦渠子妇，十月寒热起，一日一发，咳嗽心痛，腰亦痛。次年正月望后，始间日一发，肌肉大减，喉疼，汗出如雨，白带如注，饮食减少，百治汗不止。脉之，右手软弱，左手散乱，此汗多而脉不敛，病至此危矣。经云火热似疟，此之谓欤。以黄 二钱，白芍一钱五分，甘草、阿胶各一钱，鳖甲三钱，桂枝五分，乌梅一个，水煎服，其汗止。再诊，脉已敛，神气亦回，前方加何首乌、石斛、牡蛎，寒热亦不发，饮食少加，然有幽谷回春之象。

　　喻嘉言治吴吉长内，新秋病洒淅恶寒，寒已发热，渐生咳嗽。然病未甚也，服表散药不愈，体日 羸。延至初冬，饮以参、术补剂，转觉厌厌欲绝，食饮不思，有咳无声，泻痢不止，危甚。医议以人参五钱，附子三钱，加入姜、桂、白术等，作一剂服，以止泻补虚，而收背水之捷。病家无措，延喻诊毕，未及交语，前医至，即令疏方，喻飘然而出。盖以渠见既讹，难与言耳。前医既去，乃曰：是症总由误药所致，始先皮毛间洒淅恶寒发热，肺金为时令之燥所伤也。用表散已为非法，至用参、术补之，则肺气闭锢，而咳嗽之声不扬，胸腹胀饱，不思饮食，肺中之热，无处可宣，急奔大肠，食入不待运化而即出。食不入，则肠中之垢污亦随气奔而出，是以泻痢无休也。今以润肺之药，兼润其肠，则源流俱清，寒热、咳嗽、泄泻一齐俱止矣。服四剂必安，不足虑也。方用黄芩、地骨皮、甘草、杏仁、阿胶，一剂泻即少止，四剂寒热俱除，再数剂咳嗽亦愈。设与若辈商之，彼方执参、附为是，能相从乎？又乡中王氏妇，秋月亦病寒热，服参、术后厌厌一息，但无咳嗽，十余日不进粒米，亦无大便，时时晕去，不省人事。其夫来寓，详述其证，求发补剂。乃以大黄、芒硝、石膏、甘草四味，为粗末与之。彼不能辨，归而煎服。其妇云：此药甚咸。夫喜曰：咸果补药，遂将二剂连服。顷之，腹中弩痛，下结粪数块，绝而复苏，进粥二盏，前病已如失矣，凡此，素有定见于中，始无炫惑。书之为临症者广其识焉。

　　高鼓峰治程氏子，每日至辰时大寒，午时大热，热即厥，两目直视，不能出声，颏脱，涎水从口角涌出，日流数升，至丑时始汗解，饮食不进，昏冒欲绝。诊之，皆诛伐太过所至也。投以补脾之药，不即效。延他医，用柴胡、南星、半夏等，势转剧。复延诊，值医者在座，询之曰：此何症也，而用前药？曰：子不识乎？此肝疟也。肝疟令人色苍苍然太息，其状若死。高笑曰：据子述经言，当得通脉四逆矣，何用前药？某诚不识此为何病，但知虚甚耳。请先救人，然后治病何如？曰：子用何药？曰：大剂参、附，庶可挽回。彼力争参、附不便。乃漫应曰：谨奉教。始洋洋色喜而别。是夜用人参一两，黄 二两，炮姜三钱。比晓，熟地、桂、附并进，次日辰时，病不复发矣，此缘劳役过度，寒热往来，医认为疟，且时当秋令，一味发散寒凉，重虚其虚，展转相因，肝脾大败，非峻补气血，何由得生？夫病由人生，人将死矣，而乃妄牵经义，强合病情。及至处方，又乖成法，自误误人，至死不觉，悲夫。

　　吕仲嘉内人，在室十四岁时，寒热往来，迨后适仲嘉，又十余年，寒热如故。或作疟治，或作虚治， 羸枯削，几于骨立。高诊之曰：此非疟非虚，乃血风症耳。以五加皮散加熟地二两，每剂共药五六两许，水二升，浓煎一升，每日进一剂。如是者二十剂，寒热顿除。

　　冯楚瞻治徐山公，患似疟非疟。医以柴胡汤连进数剂，渐至不省人事，口噤僵卧，咸谓无生理。曰：此阳虚作寒，阴虚作热，误当疟治，必死也。以重剂熟地、白术、五味、牛膝、麦冬、制附子，另煎人参一两冲服，三日而苏，后用温补而愈。

　　吴孚先治小姨，病寒热如疟，语言谵妄，如见鬼状。有指为热入血室者，然证与长沙所论三条，了不相合。

　　诊得右寸浮滑，知为风痰胶固肺脏，故洒淅寒热。痰迷心窍，故语言谵妄。宜发表利气自愈，用二陈汤加苏、防、前、葛、枳、桔、桑、杏，数剂微汗而痊。

　　有一师尼，乍寒乍热，面赤心烦，或时自汗，恶风体倦，大小柴胡杂进，其病益剧。诊视脉无寒邪，但厥阴脉弦长而出鱼际，治以抑阴地黄丸而愈。

　　薛立斋治一妇人，因夫久出经商，发寒热，月经旬日方止，服降火凉血药，内热益甚，自汗盈盈，月经频数。曰：内热自汗，乃脾气虚热也，非血不归脾也。用归脾汤、六味丸而愈。

　　一室女久患寒热，月经失期，以小柴胡汤加生地治之少愈，更以生地黄丸而痊。柴胡、秦艽各半两，生地二两，酒湿杵膏，赤芍一两为末，蜜丸。每三十丸，乌梅汤下，日三服。

