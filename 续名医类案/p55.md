<!-- { "loadSidebar": true } -->
　　既安之后，而渴疾未见，宜先服之，以防其未然。薛儿闻其父云：一士夫病渴疾，诸医皆用渴药，累载不痊。

　　有一名医教食加减八味丸，不半载而愈。

　　一老人冬月口舌生疮作渴，心脉洪大而实，尺脉大而虚，此消症也。患在肾，须加减八味丸补之，否则后发疽难疗。不信，乃服三黄等药降火，次年夏，果发疽而殁。东垣曰：膈消者，以白虎加人参汤治之。中消者，善食而瘦，自汗，大便硬，小便数。《脉诀》云：干渴饮水，多食亦饥，虚成消中者，调胃承气汤、三黄丸治之。下消者，烦躁引饮，耳叶焦干，小便如膏脂。又云：焦烦水易亏，此肾消也，六味地黄丸治之。《总录》所谓未传能食者，必发脑疽背疮，不能食，必传中满鼓胀，皆谓不治之症。洁古老人分而治之，能食而渴者，白虎加人参汤，不能食而渴者，钱氏白术散，倍加葛根治之。土中既平，不复传下消矣。前人用药，厥有旨哉。

　　或曰未传疮疽者何也？此火邪盛也，其疮痛甚而不溃，或赤水者是也。经云：有形而不痛，阳之类也，急攻其阳，无攻其阴，治在下焦。元气得强者生，失强者死。

　　一妇人面患毒 痛，发热作渴，脉数，按之则实。以凉膈散一剂少愈，以消毒药数剂而平。

　　一男子肩患疽，作渴，脉数有力。以黄连解毒汤三剂而止，更以仙方活命饮四剂而愈。

　　一男子溃疡后而烦渴，以圣愈汤二剂而宁。以人参、黄 、当归、地黄四剂止渴。以八珍汤二十剂而愈。

　　大抵溃后有此症，属气血不足，须用参、 以补气，归、地以养血。若用苦寒之剂，必致有误。

　　一男子患毒作渴，右关脉数。以竹叶黄 汤治之而愈，更以补中益气汤加黄芩而痊。

　　一男子溃后口干，遇劳益甚。以补中益气汤加五味、麦冬，治之而愈，更以黄 六一汤而敛。

　　缪仲淳治湖州庠友张时泰，正月间，骤发齿痛，十余日而愈。四月间，焦劳过多，齿痛大作，医用石膏、知母等药不效。用力去齿间紫血，满口齿痛不可忍，齿俱摇动矣。至六七月间，饮水益多，小便如注，状如膏，肌肉尽消。至十一月，身不能起。冬末，用黄 、地黄等药，稍能起立，然善食易饥如故，小便如膏亦如故。

　　今年二三月愈甚，亦不服药，齿痛如故，当门二齿脱落，复加口渴，昼夜不止，此中下二消症也。为立方，未数剂而瘳。麦冬、芦根各五两，五味、地黄各三钱，黄 五钱，生地六钱，天冬一两，用缲丝汤十碗，煎二碗，不拘时服。丸方于前药中加黄柏三两，牛膝五两，沙参六两，枸杞四两，五味六两，蜜丸常服，遂不复发。

　　张景岳治省中周公，山左人也，年逾四旬，因案牍积劳，致成羸疾，神困食减，时多恐惧，自冬祖夏，通夕不寐者半年有余，而上焦无渴，不嗜汤水，或有所饮，则沃而不行，然每夜必去溺二三升，莫知其所从来，其半皆脂膏浊液， 羸至极，自分必死。诊之，脉犹带缓，肉亦未脱，知其胃气尚存，慰以无虑。乃用归脾汤去木香，及大补元煎之属，一以养阳，一以养阴，出入间用至三百余剂，计服人参二十斤，乃得全愈。此神消于上，精消于下之症也。可见消有阴阳，不得尽言为火。

　　喻嘉言曰：友人病消渴后，渴少止，反加躁急，足膝痿弱。予主白茯苓丸方，用白茯苓、覆盆子、黄连、栝蒌根，萆 、人参、熟地、元参各一两，石斛、蛇床子各七钱五分，鸡 三十具，微炒为末，蜜丸梧桐子大，食前磁石汤下三十丸，内加犀角。有医曰：肾病而以黄连、犀角治心，毋乃倒乎？予曰：肾者，胃之关也，胃热下传于肾，则关门大开，心之阳火，得以直降于肾，心火灼肾，燥不能濡。予用犀角、黄连，对治其下降之阳光，宁为倒乎？服之果效。再服六味地黄丸加犀角，而肌泽病起矣。

　　魏玉横曰：胡天叙年五旬，素豪饮，而多思虑。自弱冠后即善病，近则两足及臂，常时痹痛，甚则肝肾之气上逆，或致晕厥，汗出不寐，齿痛龈露，夜卧阳事暴举，时时梦遗，面有油光，揩去复尔。脉之，两手俱豁大，关前搏指。据症脉，乃二阳之发心脾，今已传为风消矣。询其小便，云颇清白，令以器贮，超时观之，果变稠浆，面结腐皮，遂恐甚。告以平昔洪饮，纵欲劳神，数十年所服桂、附纯阳之药，不可胜计，未知尚能愈否？曰：幸未至息贲，但能断饮绝欲，多服养荣之剂，尚可为也。今病但有春夏，而无秋冬，非兼清肃之治不可。乃与生熟地、杞子、麦冬、沙参、地骨、知母、黄柏、黄连、石膏，出入增减，十余剂，诸症渐平。惟齿痛转甚，自制玉带膏贴之而愈。次年，因诊其媳产病，告以前方出入常服，计用石膏不下四五斤矣。此则初为寒中，后为热中之变症也。然初之桂、附，未为痈疽，岂非天幸乎。

　　黄锦芳治游昼山消渴，六脉微缓而沉，肺脉尤甚，肝脉差起，小便甚多，肌肉消瘦，烦渴不止。此必初病时过服石膏、知母、花粉、蒌仁、贝母、犀角等苦寒之药，伤其肺胃及肾，以致地气不升，天气不降。宜滋阴补气，使漏卮不至下泄。用当归一钱，炙 四钱，升麻三分，玉竹三钱，桂元十个，桑螵蛸一钱，龙骨一钱，菟丝二钱，龟板一钱，木瓜四分，炙草三分，使其二气交合，霖雨四布，则病自愈。嘱其日服一剂，禁服苦茶。

　　后病者以洋参代人参，服之甚效。

　　卷九

　　黄胆

　　（黄胆之病，以十八日为期，治十日已上宜瘥，反剧为难治。）

　　窦材治一人，遍身皆黄，小便赤色而涩，灸食窦穴五十壮，服姜附汤、全真丹而愈。

　　沈以潜、葛可久，俱神医也。一日，有老妪患黄胆，诣沈求治，曰：吾固未之能。荐于葛，葛延沈饮，以针针其左右乳下，而与沈饮者倾刻时，出启左针，而左半身肉色莹然，启右针，而右半身肉如左。（《漱石闲谈》。）

　　张子和治一男子作赘，偶病疸，善食而瘦，四肢不举，面黄无力。其妇翁欲弃之，其女子不肯，曰：我已生二子矣，更他适乎？翁本农者，召婿意欲作劳，见其病甚，每日辱诟，人教之饵胆矾丸、三棱丸，了不关涉，针灸祈禳，百无一济。张见之，不诊而疗，使服涌剂，去积痰宿水一斗。又以泻水丸、通经散，下四五十行，不止，命以冰水一钟，饮之立止。服平胃散等，间服槟榔丸，五七日，黄退力生。盖脾疸之症，湿热与宿谷相搏故也，俗谓之金劳黄。

　　周、黄、刘三家，各有仆病黄胆。张曰：仆役之职，饮食寒热，风暑湿气，寻常触冒，恐难调摄，虚费治功。其二家留仆于张所，从其余饵。一仆不离主人执役，三人同服苦散以涌之，又服三花神佑丸下之。五日之间，果二仆愈，一仆不愈，如其言。

　　一女子病黄，遍身浮肿，面如金色，困乏无力，不思饮饵，惟喜食生物泥煤之属。先以苦剂蒸为饼丸，涌痰一碗。又以舟车丸、通经散，下五七行如墨汁。更以导饮丸、磨气散，数日肌肉如初。

　　赵君玉病遍身发黄，往问医者。医云：君乃阳明症。公等与麻知几，皆受训于张戴人，是商议吃大黄者，难与论病。君玉不悦，归自揣无别病，乃取三花神 丸八十粒服之，不效。乃悟曰：予之湿热盛矣，此药尚不能动，以舟车丸、浚川散作剂，大下一斗，粪多结者，一夕黄退。君玉由此益信戴人之言。

　　孙文垣治王文川子，原伤饮食，又伤冷菱等物，遍身黄如金色，夜发热，天明则退，腹痛，手不可近。医拟进草药。孙曰：此症乃食积酿成，而黄为湿热所致，法当健脾，用温暖之剂下之，草药性寒，是损脾土而益其疾也。用保和丸一钱，入备急丸五分，作数次服之。少顷，泻一次，又少顷，连下三次，积物甚多，腹痛尽止。再与调中丸，服一月病愈，而轻健如常。

　　孙竹 途次受暑，又为酒曲所伤，因作吐，胸膈痞闷。医以消导之剂，燥动脾火，口渴嘈杂，躁乱不安，目珠如金，一身尽黄，已成疸症，右寸脉滑大有力。用温胆汤，倍加香薷、滑石、葛根，解暑止吐为君，黄连、麦冬，清热止渴为臣，使湿热散而黄自瘳也。服三帖，吐止食进。再与五苓散加青蒿、葛根、滑石、黄连、枳实，八剂而黄尽退。

　　张仲文治一妇人，年六十岁。病振寒战栗，足太阳寒水也。呵欠喷嚏，足少阳胆也；口亡津液，足阳明不足也；心下急痛而痞，手太阴受寒，足太阴血滞也；身热又欲近火，热在皮肤，寒在骨髓也；脐下恶寒，丹田有寒，浑身黄及睛黄，皆寒湿也；余症验之，知其为寒湿，溺黄赤而黑，又频数，乃寒湿盛也；病来身重如山，便着床枕者，阴湿盛也。其脉右手关尺命门弦细，按之洪而弦，弦急为寒，加之细者，北方寒水，杂以缓者，湿盛出黄色也；脉洪大者，心火受制也；左手又按之至骨，举手来实者，壬癸肾旺也；六脉按之但空虚者，下焦无阳也。用药法先宜以轻剂去其寒湿，兼退其洪大之脉，以理中加茯苓汤投之。

　　朱丹溪治一妇人，年二十八岁，发黄脉涩，经水自来不行，身体倦怠，未曾生子。用陈皮、白术、木通各一两，黄芩、归头、丹皮半两，甘草一钱，分作十二帖，水煎，食前热服。

　　一人年二十岁，因劳又冒雨，得疸症，脚酸心悸，口苦力弱，尿黄，脉浮而数。病在表，宜解外，黄 三钱，白术、苍术各一钱，陈皮、苏叶、木通各五分，山栀炒二钱，甘草稍五分，白水煎服，下保和十五丸，与点抑青各十丸，温中二十丸而愈。

　　一妇人年三十，面黄脚酸弱，口苦喜茶，月经不匀，且多倦怠。用黄 、甘草各三钱，人参、当归、白芍各一钱，木通、陈皮各五分，白术一分，炒柏、秦艽各二分。

　　一妇人年六十，面黄倦甚，足酸口苦，脉散而大，此湿伤气也。白术半两，陈皮四钱，苍术、木通、黄芩各三钱，人参、川芎各二钱，黄柏炒一钱，甘草炙五分，分六帖，水煎，食前服。

　　王官人痞后面黄，脚酸弱，倦怠，食饱气急头旋。黄 、甘草、木通各二分，白术一钱，半夏、浓朴、陈皮、苍术各一钱，黄柏炒三分，水煎服。

　　成庚五官面黄，脚酸无力，食不化，脚虚而少力，口苦肚胀，宜补之。人参、木通各三分，白术一钱五分，当归、白芍、川芎、陈皮、苍术各五分，甘草二分，水煎，下保和丸四十丸。

　　孙文垣治一人，因冒雨劳力汗出，又以冷水澡浴，因发热口渴，心与背胀痛，小水长而赤，舌苔黄，不眠，目黄如金，皮肤尽黄。或谓年高，不敢与治。诊得左脉浮数，（热。）右濡弱，（湿。）皆七至。（湿热相并。）

