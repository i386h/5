<!-- { "loadSidebar": true } -->
　　丁酉春，韦法海少女，患痰嗽四十余日，不能卧，卧即两胁发胀，惟背拥枕蓐趺坐而已，且吐血成碗，医与消痰，止血药不效。诊之，两脉洪滑，曰：此肺胀也，弗止血，当活血。遂用四物汤加桃仁、青皮、诃子、竹沥。因沈阳无竹，改用栝蒌。服下即血止安睡，调理数月而痊。

　　户部正郎李紫垣，咳嗽身热，吐血不止，屡治增剧。检其方，均止血补血重剂。脉之，两手尚和缓，惟右尺关洪大，乃脾胃风热，为药所瘀，以致发热卧床，遂用清理脾胃之剂，数日后，身凉热减，调养一月而安。

　　大凡诸见血症，脉贵沉细，设见洪大，后必难治。前症洪大，乃因补药壅瘀而然，原非本脉，故得收功。总之，血症初起，别无外邪者，先应消血，佐以润下之剂，使败血下行，后用止血药，以杜其根，服补血药以复其元，庶无后患。倘因内伤暴血不止，或劳力过度，其血妄行，出如泉涌，口鼻皆流，须臾不救则死，是又不拘前例，急用人参一二两为细末，入飞罗面一钱，新汲水调如稀糊，不拘时啜，或服独参汤亦可。盖有形之血，不能速生，无形之气，所当亟固。若真阴失守，虚阳泛上，亦大吐血，须用八味、六味汤，固其真阴，则又不可早用人参也。尝见患此症者甚多，若不辨别六经脉症，任意混治，贻害不浅，故不惮琐琐言之。

　　吕东庄治从子园丁，吐血求诊，视其血鲜红，中间有紫小血块。脉之涩濡，色白，问胸中作恶否？曰：然。

　　时颇作痛，直上至背，曰：知之矣。用桃仁泥三钱，红花三钱，合理中汤，加桂一钱，戒之曰：频服之，必有黑血大至，待黑尽而鲜者来，乃再来告。丁如言，吐痰积数升，胸痛即平。复来求诊，则脉圆实矣，与以理肾养荣之剂，复用填补命门丸子一料，全愈。

　　辛丑夏，薛在嘉兴屠内翰第，遇星士张谷，谷谈命时，出中庭吐血一二口，云：久有此症，遇劳即作。余意此劳伤脾气，其血必散。视之果然。于补中益气加麦冬、五味、山药、熟地、茯神、远志，服之而愈。翌早请见，云：每服四物、黄连、山栀之类，血益多而倦益甚，得公一匕，血顿止，神思如故，何也？曰：脾统血，肺主气，此劳伤脾肺，致血妄行，故用前药健脾肺之气，而虚血归原耳。（此案《医贯》采为论。）

　　立斋治一男子，鳏居数年，素苦，劳则吐血，发热烦躁，服犀角地黄汤，气高而喘，前病益甚，更白浊遗精，形体倦怠，饮食少思，脉洪大，举按有力。服十全大补加麦冬、五味、山茱萸、山药而愈。

　　儒者杨启元，素勤苦，吐血发痉，不知人事，此脾胃虚损，用十全大补汤，及加减八味丸而痉愈。再用归脾汤而血止。

　　一男子咳嗽吐血，热渴痰盛，盗汗遗精，用地黄丸料加麦冬、五味治之而愈。后因劳怒，忽吐紫血块，先用花蕊石散，又用独参汤，渐愈。后劳则咳嗽，吐血一二块，脾肺肾三部皆洪数，用补中益气、六味地黄全愈。

　　一妇人素勤苦，冬初咳嗽吐痰发热，久而吐血盗汗，经水两月或三月一至，遍身作痛。或用清热化痰等剂，口噤筋挛。乃用加减八味丸，及补中益气加门冬、五味、山药，治之年余而痊。

　　李东垣治郑仲本，年二十三岁，因心痛，服丹、附等药，得上气，两胁急迫，胸膈不快，常时嗽咯出血，病形渐瘦，大便燥而难，脉弦数，夜间略热，食稍减。因于灯笼草，和节麻黄细末，以白术、桔梗、木通、甘草汤下，十余服，病减半。又于通圣散去石膏为丸，以桃仁汤下之。

　　朱丹溪治一妇人，年五十六岁，夏吐红痰，有一二声咳。人参、陈皮、茯苓各一钱，白术钱半，防风、桔梗各五分，干姜三分，甘草一分，煎二之一，入藕汁二大蛤再煎，带热下三黄丸。

　　吴丞相冲卿忽吐血，孙兆用水澄蚌粉研细，入辰砂少许，米饮调下二钱，日三服遂安。兆秘此方，吴以术得之，韩子功方用朱砂一钱，真蚌粉五分。（《医说续编》。）

　　张子和治岳八郎，常日嗜酒，偶大饮醉，吐血，近一年身黄如橘，昏愦发作，数日不醒，浆粥不下，强直如厥，两手脉皆沉细。张曰：脉沉细者，病在里也，中有积聚。用舟车丸百余粒，浚川散五六钱，大下十余行，状如葵叶汁，中燥粪，气秽异常，忽开两目，伸腕，问左右曰：我缘何至此？左右曰：你吐血后，数日不醒，张治之乃醒。自是，五六日必泻，凡四五次，其血方止。但时咳一二声，潮热未退，以凉膈散加桔梗、当归各称二两，水一大盂，加老竹叶，入蜜少许同煎，去滓，时时呷之，闻与人参白虎汤，不一月复故。

　　李氏范初病嗽血，以调胃承气汤一两，加当归使服之不动。再以舟车丸五六十粒，过三四行，又呕血一碗。

　　（ 按：若庸工则必疑。）不再宿，又与舟车丸百余粒，通经散三四钱大下之，过十余行，已愈过半。仍以黄连解毒汤加当归煎服之，次以草茎纳鼻中，出血半升。临晚，又以益肾散利数行，乃愈。

　　何伯庸治邵某者，吐血数斗而仆，气已绝矣。何见其血色，曰：未死也。以独参汤灌之而愈。（《云南通志》。）

　　朱丹溪治一男子，家贫而多劳，十一月得寒病，时吐三两口血，六脉紧涩。一日，食减中痞，医投温胆汤、枳桔汤，三日后，发微热，口干不渴，口中有痰。此感寒也。询之，云：因十日前，霜中曾三四次渡溪水，心下有悲泣事，腹亦饥。遂以小建中汤去白芍加桔梗、陈皮、半夏，四帖而安。

　　秀州进士陆宁，忽得疾，吐血不止，气促惊颤，狂躁跳跃，双目直视，至深夜欲拔户而出，如是雨夜，诸医遍用古方，极治不瘳。举家哀诉所供观音，梦投一方，当归根末，用益智一两，生米二钱，青皮半两，调服，觉取笔记，明日疗治病愈。（《辛志》。）

　　薛立斋治一妇人，素性急，患肝风之症，常服搜风顺气丸、秦艽汤之类，后大怒吐血，唇口牵紧，小便频数，或时自遗，此肝火旺而血妄行，遂用小柴胡汤加山栀、丹皮渐愈。一年之后，又大怒吐血，误用降火祛风化痰之剂，大便频数，胸中少食。用清气化痰之剂，呕而不食，头晕口干，不时吐痰。用导痰降火之类，痰如涌出，四肢常冷。薛曰：呕而不食，胃气虚弱也；头晕口干，中气不能上升也；痰出如涌，脾气不能摄涎也；四肢逆冷，脾气不能营运也。用补中益气加茯苓、半夏治之，诸症渐愈。又用加味归脾汤，兼服而安。

　　一老妇每吐血，先饮食不进，或胸膈不利，或中脘作痛，或大便作泻，或小便不利，此肝肺之症，用逍遥散加山栀、茯神、远志、木香而愈。后郁结，吐紫血，每先作倦怠烦热，以前药加炒黑黄连三分，吴茱萸二分，顿服。复因怒，吐血甚多，燥渴垂死，此血脱也，法当补气，乃用人参一两，茯苓、当归各三钱，陈皮、炮黑干姜各二钱，炙甘草、木香各一钱，一剂顿止。又用加味归脾汤，调理而痊。

　　一女子怀抱素郁，胸满食少，吐血面赤，用六味丸及归脾加山栀、贝母、白芍而愈。

　　一妇人为哭母吐血，咳嗽发热，盗汗，经水不行，此悲伤肺，思伤脾，朝服补中益气丸，桔梗、贝母、知母，夕用归脾汤送六味丸而愈。

　　陈良甫治一妇人，月经不利，忽妄行呕血。察其形脉如常，用四生丸即安。（生荷叶、生艾叶、生柏叶、生地黄。）一男子饱食负重而吐血，用前汤及青饼子而愈。世治吐血，并用竹茹、地黄、藕汁，亦不可泥。如阳乘于阴，血得热则必流散，经水沸溢，理宜凉解，大黄、犀角之类。如阴乘于阳，所谓天寒地冻，水凝成冰，须当温散，干姜、肉桂之类。

　　陈日华云：先公绍兴初，常游福青灵石寺，主僧留饮食将竟，侍者赴堂斋罢，来侍立，见桌子上不稳，急罄折扳之，举首即吐血，盖食饱拗破肺也。明年再到寺，问去年吐血者无恙否？主僧言：服得四生丸遂愈。自得此方，屡救人有效。薛意前症乃内热暴患，用之有效。若人病久，本元不足，须补脾以滋化源，否则虚火上炎，金反受克，获生鲜矣。

　　仆常治一人吐血，诊其脉，肝部强，气口濡，此因怒极而得之，遂用苏合香丸和鸡苏丸即效。

