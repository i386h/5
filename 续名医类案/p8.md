<!-- { "loadSidebar": true } -->
　　周鉴泉室病伤寒，发热谵语，口渴咳嗽，胸膈痛，泄泻，呕逆，遍身发斑，六脉洪滑。此少阳阳明合病也，以升麻葛根汤加滑石、五味进之。服后，汗大出，热退神清。复与柴苓汤加五味、滑石，泻亦止。次日诊之，左脉和，右脉亦稍收敛，改用白芍为主，陈皮、柴胡、酒芩、五味子、牡蛎、滑石、茯苓、泽泻、白术，服四帖而安。

　　陈茂之，劳倦后勉强色欲，精竭而血继至，续感风寒，发热头痛，胸膈饱满。始从太阳而传少阳，胸胁痛，耳聋，呕逆，口苦，咳嗽，六脉弦数。此少阳症也，以小柴胡加枳壳、桔梗，竹茹而呕逆止。因进粥早，复热口渴，小水不利，大便一日夜六七次，所行皆清水，日晡热甚，舌上黄苔，昏沉振颤。此食复之候，以猪苓、泽泻各三钱，赤茯苓一钱，柴胡八分，升麻、木通各五分，连进二帖，小便利而大便实。但热不退，进六神通解散一帖，热如故。次日诊之，左脉不弦数矣，两寸脉如故，服药无汗，口渴，漱水不欲咽咽。此邪热传阳明经，不急凉血，必作鼻衄。投黄芩芍药汤合生脉散以止嗽渴，用葛根汤以解肌热。白芍三钱，葛根、升麻、黄芩各一钱，人参一钱五分，麦冬、滑石各三钱，甘草、五味子各五分，乌梅一枚，进二帖，大便下燥粪十数枚，始得微汗，安眠，进粥而愈。

　　庞太夫人病头痛恶寒，胸膈懑且痛，时发寒热，投四物汤加元胡索、丹皮、香附，治五日不瘥。孙诊之，脉右滑大，左浮弦而数，曰：头痛恶寒，外感症也；浮弦而数，胸膈懑痛，少阳脉症具在；右脉滑，饮食滞而为痰也。四物汤皆滞痰闭气之药，内伤可以得消，外感何由得出？投以柴胡汤合平胃散，一服而愈。

　　一老仆头痛，遍身骨节痛，面色黑，发热口渴，胸膈膨胀，饮食七日不进。复感寒，脉左弦数，右洪大，以藿香、苍术、防风、葛根、白芷、紫苏、甘草、陈皮、大腹皮、麦芽、枳实投之。服后，胸膈稍宽，热与痛更甚，改以麻黄、葛根、柴胡各二钱，石膏、滑石各三钱，紫苏、苍术、白芷各一钱，甘草五分，姜三片。服后，大汗出而热痛皆除。惟口渴，又以白芍、当归、石膏、知母、柴胡、黄芩、麦冬、葛根、陈皮服之而愈。

　　此三阳合病，先为饮食所伤，故用藿香正气汤加消导以助其内，又以六神通解散加助表之药，以治其标。病虽重，年虽高，喜其色脉相合，故易愈也。

　　蔡中林室发热口渴，舌上燥裂，小腹痛，呕吐，药食不入口者七日。右寸脉绝不应指，关沉滑有力，左手弦数。此阳明少阳合病，邪热壅于上焦也。以软柴胡、石膏各五钱，半夏曲、黄芩、黄连、葛根、竹茹、人参各二钱，姜三片，五更下黑粪数块，痛热减半。次日仍与前药，右寸脉亦起。改用小柴胡汤加橘红、竹茹、葛根，服三帖全安。

　　卷二

　　中寒

　　万密斋治一妇人，病至十三日，其家人来求药，告以病状：初苦头痛，到今十日，昏睡不醒，喉中痰响，手足俱冷，其身僵直。万思之：时辛酉二月朔后，平地雪尺余，此妇元气素弱，必因远行而得。（三阴脉从腹下走足也。）问之，果于初三日冒雪往亲戚家，归即病。曰：此寒邪中足少阴、厥阴二经也。默默喜睡者，足少阴肾病也；头苦痛、厥逆、僵直、痰响者，足厥阴肝病也。乃以十全大补汤去地黄、白芍，加细辛、半夏、干姜，与三剂。去五日来谢曰：病安矣。

　　吴孚先治一人，伤寒头痛，不发热，干呕吐沫。医用川芎、 本不应。吴曰：此厥阴中寒之症。干呕吐沫，厥阴之寒上干于胃也；头痛者，厥阴与督脉会于颠，寒气从经脉上攻也。用人参、大枣益脾以防木邪，吴茱萸、生姜入厥阴以散寒邪，且又止呕，呕止而头痛自除。设无头痛，又属太阴而非厥阴矣。（直中病，但有少阴症反发热。）

　　一人患厥阴直中，四肢厥冷，脉细欲绝，爪甲青紫，但不吐利，与四逆汤。至三日，四肢暖，甲红发热，脉转实数有力，此阴极阳生也，使与凉剂。病家疑一日寒温各异，不肯服。至九日，热不退，热利下重，饮水不辍，再求诊，用白头翁、秦皮、黄连、黄柏各二钱，一帖减，二帖痊。（真寒症，断无饮水下痢之变。）

　　按：肢冷脉伏，恐是阳厥。至爪甲青紫，则是欲战汗也。四逆汤之误，特隐而不彰耳。余有凌二官案可参。（凌二官即热病门之凌表侄。）

　　吴孚先治汪掖苍母，忽心腹奇痛异常，左右脉弦紧，用二陈去甘草，加肉桂、干姜、木香，病不减。次日，寒热交作，往来如疟，热已复寒，寒已复热，昼夜无度，脉转疾数，前方加人参五钱，附子二钱，不应。复增参至一两，附子至五钱，脉反渐脱。吴谓：少阴中寒，当与参、附，今不效，毕竟病深药浅之故。时有医者四人，一欲用枳实、贝母，一欲用全蝎、防风；一欲用八味丸；一欲用人参、黄 各八分，肉桂四分，附子三分。

　　吴曰：业已泄泻，反用枳实，虚极汗多，反用全蝎，此二人全不知病。八味丸系调理之药，尚在未着。参、 、桂、附，庶几合症，但杯水车薪，曷克有济？夫用药如用兵，冲坚捣浓，非猛士多多不可，李信之败可鉴也。

　　用四两，煎汤代水，人参四两，附子二两，煎膏。时病患面色如妆，汗出如珠，六脉俱脱，呼吸全无，牙关紧闭，幸太溪脉尚在，乃以箸抉齿灌半钟，移时又进半钟，犹防脉之暴出也。既而重按两尺，隐跃指端，乃曰：脉渐出，大有起色矣。复进半钟，自午至晚，方眼开语出，欲啜粥。已而反畏寒，喉痛，频索冷水，或疑是火。

　　曰：畏寒者真情，索冷者假象。少阴脉循喉咙，邪客其络，令人咽痛，今寒邪由脏出经，病将退耳，仍前方加桔梗、甘草而痛止。自后每日参必一两，附必三钱，调理百日而愈。愈后，遍体发疹，挟生疙瘩，奇痒异常，爬搔不辍，不寐汗多，用六君子，另将黄 二两煎汤煮药，十日不应。汪检《准绳》风疹门与阅，俱系风药，并无补方，曰：神而明之，存乎其人，不可泥也。仍守前方，数剂霍然。

　　马元仪治陆济臣，患症甚笃。诊之，两脉虚微，自汗厥逆，面青唇青，呃逆不止。此少阴真阳素亏，寒邪直中之候也。阴寒横发，上乾清道，旁逆四末，甚为危厉，兼以自汗不止，虚阳将脱，法当用桂附理中汤，以消阴摄阳。阳既安位，则群阴毕散矣。是夜连进二剂，脉渐起，汗渐收。五六剂，症始霍然。

　　吴洋治结林潘氏子始强，早起有事牖下，寻病作，头痛恶寒，诸饮食自鼎沸中致之，不尽三之一，其一以为寒矣。即人尝之，莫不糜烂，彼口舌自如。当暑衣重裘，犹以为薄，众医累治不效。乃迎洋。曰：病由下虚，病寒气深入，固结不散，法当不治，即幸而可治，不出三年。寻以温补剂愈之，参、附辄倍他药，其后复病而卒，终三年。（《太函集》。）

　　窦材治一人，患肺伤寒，（别名。）头疼发热，恶寒咳嗽，肢节疼，脉沉紧，服华盖散、黄 建中汤略解。至五日，昏睡谵语，四肢微厥，乃肾气虚也。灸关元百壮，服姜附汤，始汗出愈。

　　一人伤寒，昏睡妄语，六脉弦大。窦曰：脉大而昏睡，定非实热，乃脉随气奔也。强为之治，用烈火灸关元穴。初灸觉痛，至七十壮，遂昏睡不痛。灸至三鼓，病患开眼，思饮食。令服姜附汤，至三日后，方得元气来复，大汗出解。

　　一人患伤寒，至八日，脉大而紧，发黄，生紫斑，噫气，足趾冷至脚面。此太阴症也，最重，难治。为灸命关五十壮，关元二百壮，服金液丹、钟乳粉，四日汗出而愈。

　　一人患伤寒至六日，脉弦紧，身发热，自汗，太阴症也，先服金液丹，点命关穴。病患不肯灸。伤寒惟太阴少阴二症，伤人最速，若不早灸，服药无功。不信，至九日泻血而死。

　　一人伤寒至六日，微发黄，一医与茵陈汤，次日更深黄色，遍身如栀子。此太阴症，误服凉药而致，肝木侮脾，为灸命关五十壮，服余液丹而愈。

　　一人患伤寒，初起即厥逆，脉一息八九至，诸医以为必死。窦曰：乃阴毒也。（厥逆脉数，断为阴毒，必有爪青、吐利、蜷卧等症。）与姜附汤一盏，至半夜，汗出而愈。若以脉数为热，而下凉药，必死无疑。

　　卷二

　　中风

　　黄帝问岐伯曰：中风半身不遂如何灸？答曰：凡人未中风，一两月前或三五月前，非时足胫上忽酸重顽痹，此中风之候，急灸三里、绝骨四处三壮。后用薄荷、葱、桃、柳叶煎汤淋洗，驱逐风气于疮口中出。

　　灸疮，春较秋灸常令两脚有疮为妙。凡人不信此法，饮食不节，酒色过度，忽中此风，言语謇涩，半身不遂，宜七处齐下火灸各三壮，风在左灸右，在右灸左。百会、耳前发际、肩井、风市、三里、绝骨、曲池七穴，神效不能具录，根据法灸之，无有不愈。《医说续编》论。

　　徐平，中风不省，得桃源主簿为灸脐中百壮（即神阙穴，多灸良。凡灸先以盐实之。）始苏。更数月，乃不起。郑 云：有一亲表中风，医者为灸五百壮而苏，后年八十余。使徐平灸三五百壮，安知其不永年耶？（同上。）

　　范子默，自壬午五月间口眼 邪，灸听会等三穴即正。右手足麻无力，灸百会、发际等七穴愈。次年八月间，气塞涎上，不能语，金虎丹、腻粉服至四丸半，气不通，涎不下，药从鼻中出，魂魄飞扬，如坠江湖中，顷刻欲绝。灸百会、风池等左右颊车共十二穴，气遂通，吐涎几一碗许，继又十余行，伏枕半月余，遂平。尔后又觉意思少异于常，心中愦乱，即便灸百会、风池等穴，立效。

　　《本事方》云：十二穴，谓听会、颊车、地仓、百会、肩 、曲池、风市、足三里、绝骨、发际、大椎、风池也。用之立效。（同上。）

　　乡里有人，忽觉心腹中热甚，急投药铺，说其状。铺家以为此中风之候，与治风药，而风不作。予中心藏之，至夷陵，见一太守，夏中忽患热甚，不免以水洒设簟，卧其上，令人扇之。次日忽中风，数日而殂，人皆咎其卧水簟上而用扇也。暨到澧阳，见一老妇人，夏中亦患热，夜出卧厅上，次日中风，偶其子预合得小续命汤服之愈。乃知中风由心腹中多大热，而后作也。（以上并《资生经》。）

　　岳鄂郑中丞，顷年至 阳，日食一顿热肉，便中暴风。外甥卢氏为 阳尉，有此方，当时便服，得汗随瘥，神效。其方用紧细牛蒡根，取时须避风，以竹刀或荆刀刮去土，用生布拭净，捣绞取汁一大升，和灼热好蜜四大合，温分为两服，每服相去五六里。初服得汗，汗出便瘥。（本草。同上）

