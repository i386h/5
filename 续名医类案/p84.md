<!-- { "loadSidebar": true } -->
　　潘埙曰：予少时读书郡学，夏月洗足，风湿搏于右足外踝，注痛十余年，足跟不仁。宦游北方，少愈，归老又发，前后几四十年，沉痼之疾也。嘉靖丁未，右臂亦遭此患，牵连上下手腕及指，将成偏痹，用药宣通驱逐，敷贴攻熨，百治不效，盖风邪入于筋骨，药力莫能达也。予思骨必有窍，喘息呼吸，百骸相通，邪气因乘虚而入，亦可引之而出，又思手居上体，出路颇近，先从手臂试之。心之所注，气必至焉。元门运气之法，不过如是。乃澄心静虑，每夜侧卧，右臂向上，伸手平 ，以意从肩井骨窍中，步步存想而下，直至指尖，复徐徐引气而上，过两腕，直至肩井旁，分一路穿颈入喉退场门，细细吐之。每夜如是行者往复十数遍，倦则止。

　　行之二三夜，意熟路通。又四五夜，觉骨窍中有一线气随意想上行，微微牵通。至十数夜，觉肩井红肿生小疮，而腹亦微痛。盖恶气上冲肩井旁一路，由喉下坠入腹，不能尽从口中吐出也。乃用拔毒膏帖肩井，疮溃而成脓，腹自利二三遍，痛止而右臂豁然通矣。因思足外踝，岁虽久而病根所发，道虽远而骨窍相通。亦如前法，侧卧伸足，以意存想，以渐引气过膝，穿腿入腹，则恶气注腹而大痛，口不及引之而出也。忽一日大泻四五遍，臭味极恶，而足病亦瘳。此殆神启愚衷，独得灵异之诀，至妙至妙者欤，而昔人未之有行也。（诸记室。）

　　按：此与景岳之父，导痰饮之法颇宜参阅。张案在饮门。

　　孙文垣治姚画老夫人，年几七十，右手疼不能上头。医者皆以中风治不效，益加口渴烦躁。诊之，右脉浮滑左平，曰：此湿痰生热，热生风也。治宜化痰清热，兼流动经络，乃可瘳也。二陈汤，倍加威灵仙、酒芩、白僵蚕、秦艽，四剂病去如失。

　　吴少溪有酒积，常患胃脘痛，近又腰眼足跟肢节皆痛。孙曰：此由湿热伤筋，脾肺痰火所致，法宜清肃中宫，消痰去湿，俾经络流通，筋骨自不疼矣，切不可作风痛而用风剂。以二陈汤加威灵仙、苍术、黄柏、五加皮、枳实、葛根、山栀子进之，肢节痛减。改用清气化痰丸加瓦楞子、苍术、枳实、姜黄，用竹沥、神曲打糊为丸，调理而安。

　　李妓体素肥，患痛风，自二月起至仲冬，诸治不效。六脉大而无力，手足肢节肿痛，两胯亦痛，不能起止，肌肉消半，日仅进粥二碗，月汛两月一行，曰：此行痹也。以人参、白术、薏仁各三钱，当归、枸杞、杜仲、龟板、苍耳子各二钱，晚蚕砂、秦艽、防风各一钱，附子、甘草、桂枝、黄柏各五分，五帖痛止肿消。改用归芍六君子加薏仁、丹参、红花、石斛、紫荆皮，三十帖全愈。（案中孙胡为友人昵此妓，无力赎之，孙乃力肩治愈，设法卒归。其人为良家妇，兹以文繁节之。）

　　崔百原，年四十余，为南勋部郎，患右胁痛，右手足筋骨俱痛，艰于举动者三月，医作偏风治之，不效。

　　孙视其色苍神困，性多躁急，脉左弦数，右滑数。时当仲秋，曰：此湿痰风热为痹也。脉之滑为痰，弦为风，数为热。盖湿生痰，痰生热，热壅经络，伤其荣卫，变为风也，非假岁月不能愈。与二陈汤加钩藤、苍耳子、薏仁、红花、五加皮、秦艽、威灵仙、黄芩、竹沥、姜汁饮之，数日手足之痛渐减，胁痛如旧。再加郁金、川芎、白芥子，痛俱稍安，嘱其慎怒，内观以需药力，遂假归调养半年而愈。

　　夏益吾肢节肿痛，手足弯肿痛尤甚，不能动止，凡肿处皆红热，先起于左手右足，五日后又传于左足右手，此行痹症也。且喘咳，气涌不能睡。脉之，左浮数，中按弦，右滑数，乃湿热风痰，壅遏经络而然。以苍术、姜黄、薏仁、威灵仙、秦艽、知母、桑皮、黄柏、酒芩、麻黄，服下右手肿消痛减。夜服七制化痰丸，而嗽止得睡。再两剂，两足消半。左手经渠、列缺穴边肿痛殊甚，用薏仁、苍术、秦艽、甘草、花粉、五加皮、石斛、前胡、枳壳、威灵仙、当归，旋服旋愈。

　　一妇人，年五十余，向来小水短少，今则右背盐匙骨边一点痛，夜尤甚，已半月，治不效。且右边手肢节皆胀痛，筋皆暴起，肌肉上生红点子。脉两手皆滑数，右尺软弱。乃湿热伤筋而起痛痹，以东垣舒筋汤为主，两帖而愈。

　　族孙壮年患遍身筋骨疼痛，肢节肿痛，痛处如虎啮，如火燎，非三五人不能起居，呻吟不食，医投疏风之剂不应。又以乳香、没药活血止痛亦不应。诊之，六脉浮紧而数，曰：此周痹也，俗名白虎历节风，乃湿热所致。丹溪云：肿属湿，痛属火，火性速，故痛暴而猛。以生地、红花、酒芩、酒连、酒柏、秦艽、防风、羌活、独活、海桐皮、威灵仙、甘草，四帖痛减大半。再加赤芍、当归、苍耳、薏仁，去独活、秦艽，又八剂全愈。

　　陆养愚治孙监司，体肥畏热，平时澡浴，每以扇代拭，后因丧子悲哀，不思粥饭，惟恣饮自解，忽脊背似胀，渐及肘膝酸疼。医谓脉气涩弱，骨节酸疼，乃血虚火郁也，用四物汤加丹皮、山栀、香附等，十剂不效。

　　改用牛膝、首乌、枸杞辈，又十剂亦不效。再用鹿胶、虎骨、河车，病如故，举止甚艰，时时令人热手附摩，初则轻按如刺，良久虽重亦不痛矣。脉极浮，极滑，中按即和。诊毕，以溢饮症对。问出何书？曰：仲景《要略》云，饮水流行，归于四肢，当汗出而不汗出，名曰溢饮。今闻澡浴不拭，是外之水湿，侵入皮肤矣。又悲忧饮酒，《内经》谓悲哀伤肺，肺伤则分布之令失，且又过饮，则内之水湿能不溢于经络乎？其特甚于阳分部位者，外湿不拭，阴处热而易干，阳处冷而难干。又酒性属阳，故其湿亦并溢于阳分也。治法：溢饮者，当发其汗。时天气颇寒，令构一密室，四围生火，以热汤置浴桶中，乘腹饱时浴之良久。投药一剂，用防风五钱，苍术三钱，麻黄、苏叶、羌活、独活、威灵仙、甘草各一钱，煎一二沸，热服一满碗。频添热汤，浴至汗透方止，超时便觉身体宽畅，夜间甚安。间三日又为之，如是五次，遍体轻快，病全去矣。因浴得病，即以浴治之，所谓求其属以衰之也。由此类推，可以应无穷之变矣。

　　邵南桥子，壮年患遍身筋骨疼痛，肢节肿胀，痛处热如火 ，饮食不下，呻吟不已。其脉浮之而数，沉之而涩，曰：此似白虎历节症，而其因总不出于血虚有火。若误以为风气，投表散燥热之药，病必增剧。用生地、当归、白芍、红花、酒芩、秦艽、花粉、连翘，数剂减半，十剂全瘳。

　　李士材治陆文学，两足麻木。自服活血之剂不效，改服攻痰之剂又不效。半载后，手亦麻，左胁下有尺许不知痛痒。曰：此经所谓着痹也。六脉大而无力，气血皆损。用神效黄 汤加茯苓、白术、当归、地黄，十剂后有小效。更用十全大补，五十余剂始安。

　　王孝廉久患流火，靡药勿尝，病势日迫。李曰：经年之病，痛伤元气，非大补气血不可。彼曰：数日前，曾服参少许，痛大作，故不敢用。李曰：病有新久之不同，今大虚矣，而日从事于散风清火，清火则脾必败，散风则肺必伤。言之甚力，竟不能决，遂不起。

　　一人遍体疼痛，尻体皆肿，足膝挛急。李曰：此寒伤荣血，脉筋为之引急，《内经》所谓痛痹也。用乌药顺气散，七剂而减。更加白术、桂枝，一月而愈。

　　冯楚瞻治李相国（讳）之芳，当耿逆之变，勤劳军旅，左臂强硬作痛，上不能至头，下不能抚背，医与驱风活络不效，且大便圆如弹子。以书有粪如羊矢者不治，深以为忧。诊之，六脉大而迟缓无神，知为中气久虚，荣卫不能遍及肢末，乃有偏枯之象。至其大便，亦由中气不足，命门火衰，以致营运不健，转输迟滞，糟粕不能连接直下，犹蜣 之转丸，故圆而且大，非若关格之病，津液燥槁，肠胃窄细，致黑小如羊粪者。然宜空心服八味加牛膝、杜仲，以培其本；食远以加减归脾，加甜薄桂，以壮其标。元阳得旺，则营运健而大便自调；气血既充，则肢节和而臂强自愈矣。如法而痊，精神更倍。

　　卢不远治张二如病，脊膂痛，艰于起拜，形伛偻，楚甚。脉之以为精虚，须龟鹿四仙膏一大剂，服三月方可愈。彼不信，越三年，再求治，用四仙膏一料，佐以透冰丹二十粒，全愈。或问故，曰：此房后风入髓中也，骨气不精，故屈伸不利，用透冰以祛肾风，用四仙以填骨髓，病去精满，百体从合矣。顾渠三年之中，未尝不服补精血祛风邪之药。不知药不可笼统而用，须精专，必使之填髓入骨中，透风自骨出，斯为合法耳。

　　孙文垣治程参军，年六十四，向以乏嗣，服下元药太多，冬月单 立溪边，督工受寒，致筋骨疼痛，肩井、缺盆、脚膝、跟踝及骨节动处，皆红肿而痛，卧床三年。或认为虚、为寒、为风、为湿，百治不效，腿间大肉尽消，惟骨节合处肿大而痛。脉之弦涩有力，知为湿热痰火被寒气凝滞，固涩经络也。所喜目中精神尚在，胃气未全损。其小便在器，少顷则澄结为砂，色红而浊。两膝下及脚趾，皆生大疮，疮靥如靴钉状，皆由向服春方所致。为先逐经络凝滞，然后健脾消痰，俾新痰不生，血气日长，后以补剂收功，斯得也。以新取威灵仙一斤，装新竹筒中，入烧酒二斤，塞筒口，刮去青皮，重汤煮三炷官香为度，取出晒干为末，用竹沥打糊为丸桐子大，早晚酒送一钱，日服二次。五日后，大便去稠粘痰积半桶，肿痛减大半。改以人参、石斛、苍术、黄柏、薏仁、苍耳子、牛膝、乌药叶、龟板、红花、犀角、木通，煎服二十帖，又用前末药服三日，又下痰积如前之半。仍以前药服半月，又服末药三日，腹中痰渐少。乃以虎骨、晚蚕砂、苍术、黄柏、丹参、杜仲、牛膝茎叶、薏仁、红花、五加皮、苍耳子、龟板，酒打糊为丸梧子大，每空心服七八十丸，外以丹溪保和丸，食后服，半年全愈。

　　孙质庵患痛风，两手自肩 （巨骨下臂 上。）及曲池，（肘弯处三里上。）以至手梢，两足自膝及跟尻，肿痛更甚，痛处热，（火流注也。）饮食少，伏褥者三年。脉之皆弦细而数，面青，（肝色。）肌瘦，（火多。）

