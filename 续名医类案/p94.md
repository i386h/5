<!-- { "loadSidebar": true } -->
　　钱国宾治金陵青衿赵艳 母，年六旬，得痰症，昼夜吼锯，呕痰数碗，初尚能行，后渐不起，幸胃不病，饮食如常，多医罔效。脉之六部浮滑，右寸关更甚。浮主肺气虚弱，滑主脾经积痰，乃痰吼症也。用导痰加杏仁、麻黄，二十剂，病势不减，辞去。又更二医，反重，复求治。曰：吾技尽矣，容思之。忽悟吼痰属太阴肺经之病症，肺乃清虚之脏，六叶两耳，四垂如盖。今胶痰固于肺缝中，呼吸而作吼锯之声。且胃主纳受，脾主运化，今胃纳而脾不运，停饮作痰，此症非劫剂不可也。以三白丸方示彼，用白砒三分 黄，贝母、桔梗各三分，捣饭为丸，黍米大，以冷茶临睡下七丸，七服痰止吼定。服理脾清肺药痊。大抵病危至此，不用客劫之味弗愈也，此神明于七方十剂之意者也。古人学力深，今人学力浅，再思能用野狼虎劫夺之剂，学力方到。若迎夺劫伏神兵，奇正当并用也。奚王道可以尽岐黄之技哉？如果见真，劫剂亦不妨暂用也。淡豆豉一两，白砒一钱为末，用饭三钱研烂，入末为丸如莱菔子大，每服七粒，白汤下，治冷哮极效。（文田按：王氏所附方，可以治根深蒂固痰涎壅滞之症，曾见其效比比然。非万不得已不必用此。脏腑缘此致伤，他日亦终吐血，不可不慎也。）

　　卷十四

　　喘

　　金陵一铺治哮喘，名白果定喘汤，服之无不效者。其人以此起家，方用白果二十一个炒黄，麻黄三钱，苏子二钱，款冬花、法制半夏、桑白皮蜜炙各二钱，杏仁去皮尖、黄芩微炒各一钱半，甘草一钱，水三钟，煎二钟，随时分作二服，不用姜。（《摄生方》、《本草纲目》。文田按：风寒则白果、桑皮为大禁，南省伤寒证少，风热什杂之气多耳。）

　　按：此方惟风寒外感者宜用。若上盛下虚，气不归元者，服之立毙。如不问虚实，概行与之，虽起家而杀人多矣。然今之时师执方治病，谬为知服，其人亦未必不起家，而其罪则加等矣。

　　泸东治一人，九月间病发热恶寒喘急，脉洪大而似实，众作伤寒治不效。此虚甚之脉，非真实也。止视其短气不足以息，即当作虚治，以补中益气汤加麦冬、五味子、熟附子三分，六剂愈。症亦有痰食阻滞而声微喘促者，与虚症相似，不可不审也。

　　陈三农治一人，每劳或怒，即喘急吐痰不卧。众以降火化痰、理气清肺之剂不效，脉浮数而虚涩，此阴虚火动其痰也。用补阴平肺饮，下咽喘即定而愈。（同上。）

　　薛立斋治一妇人，伤风寒作喘。或用表散，愈而复患。仍用前药，其症益甚，饮食少思，胸腹不利。此因脾肺气虚也，先用六君子汤加桔梗渐愈，又用补中益气汤全愈。

　　侍御谭希曾喘咳吐痰，或手足时冷。此中气虚寒，用补中益气、炮姜而愈。

　　一妇人患前症，属命门火虚，不能生脾土，用补中益气汤、八味丸而痊。后复患，其喘益甚，下前药不应。

　　遂用黑锡丹，二服喘止，仍用前二药而诸症痊。凡属邪气有余者，其症易识，治效亦速。其属元气不足者，变症不一，效非可以旦夕期也。

　　定西侯蒋公患上气喘急，其脉寸口洪滑，此痰滞胸膈也。令先服稀涎散二钱，更以热水频频饮之，（用代探法殊妙。）则溢而吐，其痰如胶，内有一长条，裹韭叶一根遂愈。《局方》稀涎散：江子仁六粒，牙皂三钱，明矾一两。为末，每用三分，吹入喉中。

　　一路姓者，年近五十，身体肥大，饮食倍常，病月余，每行动即喘。诊之，六脉微涩，曰：此死症也。众为妄，后逾月果卒。

　　孙文垣治程菊泉，暑月患喘嗽，咳咳连声，浓痰滚滚，行动则喘促不宁，夜分口渴，胸膈胀闷，脉两寸滑而数，两关弦。此肺有宿痰，胆有郁火。经云：火郁发之。又风寒外束者，可发散。苏子、半夏、采曲、杏仁各一钱，石膏二钱，款冬花、桑皮各八分，桔梗、枳壳各五分，麻黄三分，病不减。改以杏仁、陈皮、人参、贝母、款冬花、麦冬各七分，苡仁一钱五分，桔梗、知母各五分，五味子十粒，桑皮一钱，陈皮六分，痰减半。

　　胸膈未舒，口干脚热，前方减去款冬、五味，加枳壳、葶苈，两帖全愈。

　　陆祖愚治唐鸣和，平时有火症，因试事成痰火咳嗽，日夜吐黄痰二三碗，气逆喘急，饮食不进，服枳、梗、二陈尤甚，改服参、术几危。脉之，两手俱洪滑而数，乃用茯苓、桑皮、贝母、芩、连、花粉、元参、枳壳，加牛黄、竹沥，二三剂胸宽气缓，七八剂痰乃白色。去牛黄，三十余剂而安。

　　黄履素曰：予家有庖丁王姓，生平多欲，年四十患脚痛。往针，予谓此足三阴虚，针无益也。数年后患痰喘，胸中痛，昼夜不眠。予谓此肾虚，气不归元，峻补其下，则气自降。适名医陈药坡来诊，其持论与予略同。奈病者服陈药嫌其作闷，别寻粗工治之，大服降气宽中之剂，服后觉宽，宽后复发。病者尚以渐宽为效，信服之以至于死，良可叹也。大凡此等病服药，初觉闷，久当渐宽渐愈。愚者嫌闷，而别求宽药，死者比比而是。（医者，病家，两宜熟悉。）如脾虚者亦然，初服必作闷，久则自宽。破气消导之药服之觉宽，久乃愈闷，以至不救，病者不可不知。

　　李士材治一人，发热干咳，呼吸喘急。始用苏子降气不应，乃服八味丸，喘益急。诊之，见其两颧俱赤，六脉数大，此肺肝蕴热也。以逍遥散用牡丹皮一两，苡仁五钱，兰叶三钱，连进两剂，喘吸顿止。以地黄丸料，用麦冬、五味煎膏及龟胶为丸，至十日而康。（《局方》逍遥散：甘草、当归、茯苓、白芍、白术、柴胡。

　　肝脾蕴热与逍遥散不合，因大用丹皮、苡米而获愈，善后之法亦稳，第用五味殊未妥。王说是则是矣，然《内经》有肝咳之论，逍遥全治肝耳。既治肝得效，则何虑五味之酸收？况曾经误散伤其肺气耶。）

　　朱太学喘急多痰，可以坐不可以卧，可以俯不可以仰，惶急求治。李曰：两尺独大而软，为上盛下虚。遂以地黄丸一两，用桔梗三钱，枳壳二钱，甘草一钱，半夏一钱，煎汤送下，不数剂而安。

　　黄给谏中气大虚，发热自汗喘急。诊之，脉大而数，按之如无。此内有真寒，外见假热，当以理中汤冷冻饮料。

　　举家无主，不能信从，惟用清热化痰之剂，遂至不起。《金匮》理中汤：人参、白术、甘草、干姜。

　　叶方伯夫人喘急痞闷，肌肤如灼，汗出如洗，目不得瞑。诊之，六脉皆空，所谓汗出如油，喘而不休，绝症见矣。辞不治，三日而殁。（王氏按：汗出至三日而后死，此何必不可救？此治脱不必治喘也。

　　真脏未见，何畏于六脉之空乎？）

　　宋氏女中气素虚，食少神倦，春初忽然喘急，闷绝不知人，手足俱冷，咸谓毙矣。李曰：气虚极而不清肃，不能下行，非大剂温补决无生理。遂以人参一两，干姜三钱，熟附子三钱，白术五钱，药服而苏。后服人参七斤余，姜、附各二斤，遂全愈。（王氏拟删此案。岂以术、附壅滞，无治喘理乎？然此证不少，王氏亦一偏之见耳。）

　　孙氏女久嗽而喘，凡顺气化痰、清金降火之剂，几于遍尝，绝不见效。一日喘甚烦躁，李视其目则胀出，鼻则鼓肩，脉则浮而且大，肺胀无疑矣。遂以越婢加半夏汤投之，一剂而减，再剂而愈。曰：今虽愈，未可恃也，当以参、术补之，助养金气，使清肃下行。竟因循月余终不补，再发遂不可救药矣。（急则治其标，用越婢善矣。缓则治其本，用参、术以善后，犹未为当也。）

　　冯楚瞻治司文选，素患痰喘，发则饮食不进，旦夕不寐，调治数月不效。脉之，两寸少洪，余皆沉弱，其右关尺微细更甚。乃命门之火衰极无根，虚阳上浮，且服克削，脾元亏损，致痰涎益甚，虚气愈逆。以炒黄白术八钱，固中气为君。炒燥麦冬三钱，清肺引气降下为臣。炮姜二钱，温中导火；牛膝二钱，下趋接引；五味子一钱，敛纳收藏，并以为佐。制附子一钱五分，承上药力，直达丹田为使。如是数剂，痰退喘止，食进神强，久服八味丸不再发。（冯氏治病，大半皆是此种药，真景岳、立斋嫡派，而其用药更狠。尝见一酒客病喘，医以此法施之，大喘而死。误补与误攻，厥罪固维均也。）

　　吴孚先治赵太学，患水气咳嗽而喘，误作伤风，概投风药，面目尽肿，喘逆愈甚。曰：风起则水涌，药之误也。以真武汤温中镇水，诸症悉平。

　　李成槐之室，蓦地气喘，呼吸促急，提不能升，咽不能降，气道噎塞，势甚危。或作痰逆气滞，欲用牛黄、苏合二丸，不敢遽服。脉之，两尺微细无神，此肝肾亏损，子午不交，气脱症也。用人参一两，熟地二两，当归五钱，甘草二钱，一帖稍定，二帖喘平。凡气短似喘，人谓其病在上，不知元海无根，病实在下也，误治立危。（予遇此等症重投熟地，无力之家不能备参者，以枣仁一两，枸杞子一两代之，亦应如桴鼓。）

　　张飞畴治韩顺溪内子，患喘症月余，服破气宽胸豁痰清火等药不效，发表利水亦不应，其痰转急，稍动则喘，难以休息。诊之，六脉细数，而面赤戴阳，用大剂六味地黄丸作汤，加青铅两许，一服而缓，三服而安。

　　柴屿青治程别驾尊人，高年忽患痰喘，不进饮食。诊其脉有根，决无意外事。用四磨汤内加人参一两，一服而愈。《济生方》四磨饮：人参、槟榔、沉香、乌药。

　　王观察在太史时，方酷暑，令媳面红唇燥发喘不止，足冷至胯，危甚，两脉鼓指，按之微细。必过服苦寒所至，询之果然。曰：此戴阳症也。内真寒而外假热。急以人参三钱，熟附子一钱五分，投之喘定。又加肉桂一钱五分，半夜尚发烦躁足冷未愈。遂以六味汤内加桂、附各一钱五分，六剂并煎，冰冷，频频饮之而愈。

　　少宗伯邹小山，春月患喘咳，吐痰甚剧。延诊视，按其诸脉和平，惟肺部沉洪，明有伏邪，此小疾也。缘医谓风寒凝结，用桂枝温散，彻夜不寐，惫甚不支，遂用清理药而愈。

　　张三锡云：《纲目》载一男子五十余，病伤寒咳嗽，喉中声如 。与独柴汤一服，而 声除，至二三帖咳嗽亦渐退，服二三斤病始痊。不病亦屡用有验，但可与知者道耳。今若但以寸脉大，不知分别有力无力，遽认为实，枳、桔、桑、杏、芩、栀妄投，死亦不悔者多矣。（此案但盛称柴胡之功而已，流弊无穷。今日市医，何患不用柴胡？王氏删之有见。）

