<!-- { "loadSidebar": true } -->
　　若施之纯实之症则危矣。呃虽少止，滞下未安，若此十余日，（痢久故可用涩。）遂空心用御米壳些少涩其滑，日间用参、术、陈皮之类补其虚。自服御米壳之后，呃声渐轻，滞下亦收而安。

　　沈明生治唐玉如，夏间患血淋，数日淋止发呃，举体振动，声大且长。或与开胃消痰益剧，勺粒不入，已两日夕。又欲进丁香、柿蒂且加姜、桂、参、 。诊之，乃阴衰火炎症也。盖劳役而兼房帏，时际炎敲，水不制火，血虚而气上冲，是以胀满不食，呃逆不已。今六部脉洪数，颜如煤 ，大便六七日不行，小水滴沥不快。经云：诸逆冲上，皆属于火。先哲云：呃满须看前后部。肾虚不能纳气归元，故呃声长大从丹田出，丁香、柿蒂可妄投耶？乃先用胆导得垢数枚，觉两足微暖，此逆气下达也。即以六味汤料稍减山药、萸肉，入黄连、栀子、车前、牛膝，薄暮煎服，不夜分呃全愈矣。明晨进粥，滞色渐清。夫呃症有寒热之分，呃声有上下之别。

　　今以劳剧之体，血淋后见之，是不由胃而由于肾也。六脉洪数，大小便不利，是不由于寒而由于热也。真水耗于平日，火症萃于一时，虚则肝肾不能纳气，自下焦上逆为声，非中焦热邪之比。其腰疼颜黑俱属可虞，幸得两足温，得补而哕止，乃壮水制阳光之明验，亦坎离既济之隹征也。根据方调理半月全瘳。

　　娄东吴大令梅顿先生弟也，丁未夏，归自烟台，炎风烈日不无感受，萑符不靖不无惊恐。舟中兼有当夕者，至中途疲 殊甚，急棹抵吴门。或谓憔悴之体，竟应投补。沈见脉数未平，气口独盛，以为虚中有实热，初用薷、芩等剂，溯其源也。继用劫利等剂，导其流也。宿垢既除，旋培元气，元气渐复，行且勿药矣。因设酬劳之宴，劳倦惫甚，其夕神昏肢倦，俄而发呃。沈曰：劳复发呃，当施温补无疑，第虚气上逆，其势方张，恐汤药未能即降，须艾 佐之为妙。一友于期门穴一壮即缓，三壮全除，调补而瘥。

　　魏玉横曰：祖姓人年近七旬，素有胃痛病。于二月间忽发呃，昼夜不绝声者十余日，胃亦痛，食入即呕。

　　或与二陈汤加丁香、藿香等，病转剧。脉之，两手皆洪数，两寸溢而鼓，时见歇止，乃厥阴之火上冲而然。与杞子、米仁各一两，沙参五钱，麦冬三钱，酒连四分，二剂而愈。后半年病复作，以贫乏无力再药而死。此贫亦为不治之一也，哀哉！

　　卷十五

　　汗

　　窦材治一人，额上时时汗出，乃肾气虚也。阳明热，则额上出汗，常人多有此症，未可即断为肾虚也。凡病虚实，无不对待，未可执一，不治则成痨瘵。先灸脐下百壮，服金液丹而愈。

　　一人夜多虚汗，亦肾气虚也，服全真丹、黄 建中汤而愈。

　　一人每日四五遍出汗，灸关元穴亦不止。乃房事后，饮冷伤脾气，复灸右命门，百壮而愈。

　　常东轩挺，晚苦阴汗，有教之用牡蛎粉扑之者，始虽少减，久之至溃腐，见其睾丸焉，岂非杀之以药乎？（《志雅堂杂抄》。）

　　按：阴汗必由下部湿热而成，以牡蛎收涩之，故郁瘀而溃烂也。

　　宋怀州知州李治，与一武臣同官，怪其年七十而轻健，面如渥丹，能饮食。叩其术，则服首乌丸也。乃传其方，后治得病，盛暑中半体无汗已半年。窃自忧之，造丸服至年余，汗遂浃体。其治血治风之功，大有补益。

　　方用赤白何首乌各半斤，米泔浸三夜，竹刀刮去皮，切焙，石臼捣为末，炼蜜丸梧子大，每空心温酒下五十丸。

　　亦可末服。（《本草纲目》。）

　　滑伯仁治一人，暑月病身冷自汗，口干烦躁，坐卧欲于泥水中，脉浮而数，按之豁然空散。曰：脉至而从，按之不鼓，诸阳皆然。此为阴甚格阳，得之饮食生冷，坐卧当风所致。以真武汤（附、术、苓、芍。）冷冻饮料，一进汗止，再进躁去，三饮而安。

　　按：江案暑门，滑治一人，汗出如雨，身热烦躁，医误用术、附，乃以黄连、人参白虎，三进愈之，宜参看。

　　薛立斋治一妇，盗汗不止，遂致废寝，神思疲甚，口干引饮，作血虚有热，用当归补血汤代茶：炙 一两，当归三钱。又以六黄汤加人参、五味子，二剂而愈。

　　陈三农治一人感寒，用麻黄发汗，汗遂不止。用建中汤汗出愈多，痰喘有声。此伤寒损血，兼用药之过，阴虚而阳无所附，遂用川芎三分，白芍、生地各二钱，当归一钱，（雄按：芎、归尚有可议。）元胡索、香附各三分，再服而愈。（四物是矣。加香附、元胡，是所不解。）

　　一少年人汗出三年不愈，用棉子炒黑，入汤一滚服，四五日脚腿能立，后以归脾、补中等汤而安。

　　杨乘六治朱氏子，年二十外，劳倦发热，上半身自汗如雨，三昼夜不止。一切敛汗方法无效。脉之，浮细沉洪，软弱无力，面白无神，舌胖而软且白滑，意此必肺气大虚，而腠理不固也。以黄 汤加五味、附子各二钱，自子至卯，连进三剂，其汗如故。思之良久，乃用蜜炙黄 二两，人参五钱，白术一两，蜜炙升麻、柴胡、陈皮各一钱。上半身有汗，下半身无汗，明是阳气不能内敛，（ 按：柴胡、升麻，究竟无谓。）归身、炙草、炒黑干姜各二钱，白芍、五味、附子各三钱，大枣五枚，一剂而敛。此症本以劳力，伤其脾肺，中脏之阳，陷而不升，卫外之阳，虚而不固，以致阴气不肯下降，乘虚外溢。故特用升麻以升提下陷之气，用黑姜以收固卫外之阳，使在外而为阴之卫，在内而为阳之内守。后用清金滋水等剂而愈。

　　薛立斋治一妇人，盗汗自汗，遍身酸疼，五心发热，夜间益甚，或咳嗽咽干，月经两三月一至，用加味逍遥散、六味地黄丸兼服，临卧又服陈术丸，（陈皮、白术。）三月余，诸症悉愈。其经乃两月一至，又服两月而痊。

　　一妇人患前症，食少倦怠，肌肉消瘦，日晡发热，至夜益甚，月水过期，渐至不通，（犹夺汗者无血也。）时发渴燥，（汗多而津液涸。）误用通经之剂，热倦愈重，饮食愈少。乃用八珍加升麻、丹皮、山栀、柴胡治之，热渐退。又用八珍、丹皮、软柴胡，调理而愈。

　　罗谦甫曰：齐大兄因感寒邪，头项强，身体痛，自用酒服灵砂丹四五粒，遂大汗出，汗后身轻。至夜前病复发，以前药复汗，其病不愈。复以通圣散发汗，病添身体沉重，足胫冷而恶寒。是日方命医，医者不究前治，又以五积散汗之，翌日身重如石，不能反侧，足 如冰，冷及腰背，头汗如贯珠，出而不流，心胸躁热，烦乱不安，喜饮西瓜、梨、柿、冰水之物，常置左右。病至于此，命诊之，六脉如蛛丝，微微欲绝，乃以死决之。主家曰：得汗多矣，焉能为害？曰：夫寒邪中人者，阳气不足之所致也。而感之有轻重，治之岂可失其宜哉？仲景云：阴盛阳虚，汗之则愈。汗者助阳退阴之意也，且寒邪不能自汗，必待阳气泄乃能出也。今以时月论之，大法夏月宜汗，然亦以太过为戒。况冬三月闭藏之时，无扰乎阳，无泄皮肤，使气亟夺，为养脏之道也。

　　逆之则少阴不藏，此冬气之应也。凡有触冒，宜微汗之，以平为期。邪退乃已，急当衣暖衣，居密室，服实表补卫气之剂，虽有寒邪勿能为害，此从权之治也。今非其时，而发其汗，乃谓之逆。仲景有云：一逆尚引日，再逆促命期。今本伤而并汗，汗而复伤，伤而复汗，汗出数四，使气亟夺，卫气无守，阳泄于外，阴乘于内，故经云独阳不生，独阴不长，不死何待？虽卢扁不能治活也。是日至夜将半，项强身体不仁，手足搐急，爪甲青而死矣。《金匮要略》云：不当汗而妄汗之，夺其津液，枯槁而死。今当汗之症，一过中亦绝其命，况不当汗而强汗者乎！华佗传，县吏尹世，苦四肢烦，口中干，不欲闻人声，小便不利。佗曰：试作热食，得汗则愈，不汗后三日死。即作热食，而不汗出。佗曰：脏气已绝于内，当啼泣而绝。果如佗言。（此亦脏气伤燥之病。《三国志》。）

　　马元仪治沈康生夫人，病经一月，两脉浮虚，自汗恶风，此卫虚而阳弱也。与黄 建中汤，一剂汗遂止。

　　夫人身之表，卫气主之，凡所以温分肉、实腠理、司开阖者，皆此卫气之用，故《内经》曰：阳者，卫外而为固也。今卫气一虚，则分肉不温，腠理不密，周身毛窍，有开无阖，由是风之外入，汗之内出，其孰从而拒之？故用黄 建中汤，以创建中气，而温卫实表也。越一日，病者叉手自冒心间，脉之虚濡特甚，此汗出过多，而心阳受伤也。仲景云：发汗过多，病患叉手自冒心，心下悸者，桂枝甘草汤主之。与一剂良已。

　　丁庠生头汗火升，食少心悸，恍惚不宁，或议用滋阴。脉之，两寸独鼓，两关尺虚微少神，此脾肾交亏，真阳欲脱之候也。与人参桂附理中汤，大培火土，以复虚阳。彼以生平不任热剂为辞。曰：若谓头汗火升，为火邪上炽耶，不知此乃真气上越也；且谓心悸恍惚，为阴气内亏耶，不知此乃真元无主也。遂与人参四钱，白术五钱，附子、肉桂各三钱，干姜二钱，炙草一钱，连进四剂，脉始和，症始退。再温养元气，一月而安。

　　罗谦甫治刑部侍郎王立甫之婿，年二十五，仲冬，因劳役忧思烦恼，饮食失节，而病时发躁热，肢体困倦，盗汗湿透其衾，不思饮食，气不足以息，面色青黄不泽。诊其脉浮数而短涩，两寸极小，曰：此危症也。治虽粗安，春至必死，当令亲家知之。夫人不以为然，遂易医。至正月，躁热而卒。他日，王谓罗曰：吾婿果如君言，愿闻其理。曰：此非难知也。《内经》曰，主胜逆，客胜从，天之道也。盖时令为客，人身为主。冬三月人皆惧寒，独渠躁热盗汗，是令不固其阳，时不胜其热。天地时令，尚不能制，药何能为？冬乃闭藏之月，阳气当伏于九泉之下，至春发为雷，动为风，鼓坼万物，此奉生之道也。如冬藏不固，春生不茂，为疫疠之灾。且人身阳气，亦当潜伏于内，不敢妄扰，无泄皮肤，使气亟夺，此冬藏之应也。令婿汗出于闭藏之月，肾水已涸，至春何以生木？阳气内绝，无所滋荣，不死何待？乃叹息而去。

　　施笠泽治一人，服参、 数日后，每将昏反发热，至夜得盗汗而解。曰：此阴虚不能胜其阳也。参、 虽能补阳助阴，而阴血未易骤生。乃用六味丸料加参、归、陈皮，一剂而热退汗止。后以六味丸、参苓白术散全愈。

