<!-- { "loadSidebar": true } -->
　　庠友张君牙患寒热，咸作疟治，服解表之剂，乃盗汗潮热，肢节颈项强痛，夜卧则汗出如沐，湿透重衿，二旬余，目不交睫，诊得左寸浮细欲绝，右尺浮大无力，此汗多亡阳症也。与加味归脾汤不效，自加麦冬，更服二剂，胸膈满闷，饮食不进，遂疑参、术不可服。一僧欲进大剂苦参汤。施曰：诊法阴盛阳衰者，不可以柔药。柔药助阴，阳气衰弱，阴气益着，实实虚虚之祸，其能免乎？今君相二火俱亏，非急进归脾汤加桂心、五味不可，岂前药有陈腐或泡制失宜耶？令取药一剂，是夜即安，汗亦渐止。间进八味丸，一月而愈。

　　庠生施尔祁病，脉之曰：阴虚火动也。病使人发热盗汗，肢节作楚，正合丹溪滋阴降火之剂。服三日后，服虎潜丸，病全愈。所以知尔祁之病者，切其脉虚而数。经云：血虚脉虚，肾水之真阴不足，而虚火妄动也。

　　先是一医谓是历节风，饮以风剂，即肢节浮肿，痿弱不能行，汗出如淋。经云：足受血而能步。又云：夺血者无汗，夺汗者无血。盖风能生火，又能耗血，血虚则内热益甚，肢热则肿，肺热则痿矣。

　　钱国宾治荆州李山人，年四十余，凡饮食头上汗多，气如烟雾，必频抹乃止。寸关浮洪，两尺沉实，胃脉倍盛而数。此胃热蒸笼头也。饮食入胃，遇热上蒸心肺，心主汗液，火性上腾，肺主皮毛，腠理不密，故头汗出若蒸笼之气，因煎迫而如烟雾也。以三黄石膏汤，数剂清胃热愈。（文田按：此脉真合用白虎汤矣。）

　　魏玉横曰：詹渭丰母年六旬外，素有肝病。因患疟，自五月至九月，疟愈而他症蜂起，自汗如洗，彻夜不眠，食少便溏，胁痛齿痛，口淡恶心，恶风畏寒，头顶皮帽，身袭皮衣，重帏夹幔，犹懔栗不胜。诊时以止汗为嘱。脉之弦小急，知为阴虚火盛，疟邪未清，误作阳虚，多与补气敛汗之剂而然。叩之，果服归脾、五味子、麻黄节、浮麦、龙骨甚伙。乃与生地、杞子、地骨、钗斛、首乌、鳖甲、黄连、蒌仁。渭丰曰：诸医咸谓头为诸阳之首，恶寒若此，又自汗而喜热饮，明属阳虚，今方中惟与养阴。又口淡，便溏恶心，皆属脾胃虚寒，黄连、蒌仁安可用？至疟疾已愈，何必用首乌、鳖甲？再所重在汗多，而又全不治汗，其故何也？曰：此症乃火郁之极，内真热而外假寒也。疟本胆腑之邪，因肝虚而腑传脏，故寒热止而变为诸症。故以生地、杞子、地骨、钗斛养肝治其本，黄连清伏暑，蒌仁散郁热以治标，首乌、鳖甲入肝而去疟邪。盖肝火炽盛逆胃，胃络上蒸则为汗，下迫为泻。若见汗则收敛，见泻则固涩，一药肆人足矣，医云乎哉。如方服之，数剂而愈。《济生》归脾汤：人参、龙眼、黄 、甘草、白术、茯苓、木香、当归、枣仁、远志。

　　何某年七旬矣，偶于冬间苦盗汗，乃水衰肝火内炽，当闭藏之候，反蒸郁而为汗也。或教以黄 煮黑枣服之，四五日汗果止，而咳嗽作。或以为伤风，与前胡、桔梗、杏仁、苏子、秦艽、防风之类。或以为痰火，与二陈、姜汁、竹沥。或以为血虚，与四物、知母、黄柏，咸不效，已半年。诊其脉则弦数而促，其症则痰多食少，天柱已倾，双足浮肿。投以生地、麦冬、杞子、地骨、沙参、女贞，四剂无进退，已召画工传真矣。告曰：某本籍越中，今病已膏肓，量不可起，治任欲归，第乞疏一方，俾可服多剂者，以希万一耳。仍前方加熟地、蒌仁与之。后二年偶退之客坐，彼前致谢甚殷，余茫然，叩其故。曰：某何姓，昔患咳嗽几毙，蒙惠方，渡江后服二十余剂，竟获全愈，此再造之德也。视其容貌充腴，迥非畴曩，其病之痊殊意外矣。书此以为轻信单方，并见汗治汗之戒。（以此条与罗谦甫治王立甫婿之案参看，可见闭藏之令，过汗虽属危症，亦非断无生机，罗公于此有遗憾矣。）

　　杨元植年四旬外，早衰须发尽白，素患肝肾病。客吴门病疟，疟愈而汗出不止，凡生脉饮、六黄汤、牡蛎、龙骨、五味、黑豆，一切敛汗之药，莫不尝之矣。吴医技穷，乃遄归就予诊。脉但虚数，与熟地一两，杞子五钱，枣仁五钱，麦冬一钱，蒌仁一钱，胡黄连四分，地骨皮三钱，一服减，二服瘥。

　　赵坤维令正病，自首至胸，汗出如淋，动则尤甚，颇能食，然食入则满面淋漓，衣领尽透，医与玉屏风散、当归六黄汤，俱不效。延诊，右关寸数大。问面浮及齿痛否。曰：然。此少厥二阴之火，上逆胃络也。与重剂玉女煎，入杞子五钱，川连少许，二帖而瘳。

　　杨兆成病疟，疟愈大汗如雨，一日夜约斗余，医尽力与固表收涩，反较麻黄、羌活为甚。延诊，脉洪数有力，日啖粥十余瓯犹觉饥。盖疟时多服半夏、豆蔻、苍术、浓朴、藿香、橘皮，诸燥烈之剂，扰动胃火而然，若与六黄汤，则汗止而疟必更作。乃用生地一两，石膏五钱，黄连八分，麦冬三钱，蒌仁一钱半，一服减，二服瘥，疟亦不作。

　　张玉书年近六旬，素患阴虚火甚，两手脉上入溢掌心。夏月偶不快，就混堂澡浴，以图汗解，归而寒热大作，头痛，两耳后 肿，上连承灵，下至天牖，急邀余视。余适他出，别延外科，谓当成耳枕痈，势甚危，投以搜风败毒之剂，脑后肩胛筋络，益抽掣急绊，燥渴躁闷，小便淋沥如火，迨余至，困惫不支矣。脉之，洪数异常，知其中热，邪在阳明少阳，以阴虚过汗，火就升上，又为风药所鼓而然。不可与柴胡，乃君以黄芩、石膏，臣以鲜干两地黄，佐以滑石、生甘草，使以连翘、木通，大剂饮之，次日肿痛减。肿处尚赤色，前方入绿豆一合，肿痛全消。再与导赤散合六一散而愈。

　　徐灵胎曰：治病之法，不外汗、下二端。下之害人，其危立见，故医者病者皆不敢轻投。至于汗多亡阳而死者，十有二三，虽死而人不觉也。何则？凡人患风寒之症，必相戒以为宁暖无凉，病者亦重加覆护，医者亦云服药必须汗出而解。故病患之求得汗，人人以为当然也。秋冬之时，过暖尚无大害。至于盛夏初秋，天时暑燥，卫气开而易泄，更加闭户重衿，复投发散之剂，必至大汗不止而亡阳矣。又外感之疾，汗未出之时，必烦闷恶热。及汗大出之后，卫气尽泄，必阳衰而畏寒，始之暖覆，犹属勉强。至此时虽欲不覆而不能，愈覆愈汗。

　　愈汗愈寒，直至汗出如油，手足厥冷，而病不可为矣。其死也神气甚清，亦无痛苦，病者医者及旁观之人，皆不解其何故而忽死，惟有相顾噩然而已。总之，有病之人不可过凉，亦不宜太暖，无事不可令汗出。惟服药之时，宜令小汗。仲景服桂枝汤法云：服汤已，温覆令微汗，不可如水淋漓，此其法也。至于亡阳未剧，犹可挽回。《伤寒论》中真武、理中、四逆等法可考。若以脱尽无补救矣。又盛暑之时，病者或居楼上，或卧近灶之所，无病之人，一立其处，汗出如雨，患病者必至时时出汗，即不亡阳，亦必阴竭而死。虽无移徙之所，必择一席稍凉之地而处之，否则补丹不救也。

　　裴兆期曰：一士人大病久虚，后已大受餐，且日服大补气血之药，兼旬越月，宜其起矣。不谓饮食顿减，遍体畏寒，自汗盗汗，昼夜不止。已延二三名家，进以桂、附、参、 、汗愈多而寒益甚，参、 加至两许亦不验。余以羌活、防风为君，苍术、半夏为臣，黄连、陈皮、砂仁、浓朴、茯苓、桂枝、浮麦为使，一剂而汗收，并不畏寒矣。随制人参大补脾丸与之，调理不逾月而康。盖大病久虚之后，胃虽强而脾尚弱，易于加餐，难于运化，且汤药之补无虚日，湿热郁于中宫，故饮食顿减，而多汗多寒也。人身捍卫之气出于胃，胃既为痰涎所闭，则捍卫之气不能布皮毛，充腠理。先哲谓中脘有痰，令人多寒，脾湿不流，令人多汗，此之谓也。其多汗而反用羌、防者，以其腠理开疏，风气乘虚来客，必先去其风，而汗始易收也。其畏寒而反用黄连者，以寒非虚寒，乃湿热生痰所致之寒，湿清而汗自止也。凡人当大病之后，切不可恣投以药。无论药谬，即对病者，亦不可不慎。盖人之元气以胃气为本，胃气又以谷气为本。大病之人，与谷气久疏，则所喜者食物，所恶者药物，理之常也。此际正当以食投其所好，以养胃气。胃气旺则元气亦旺，不补之中有至补者在，安用此拂意之物，妨碍胃气耶？今之医者不明此理，每遇病久乍痊，必谓气血两虚，尚须大补，其药不外当归、地黄、枸杞、故纸、山药、苁蓉、参、 、苓、术等类，不煎则丸，恣投无忌。有服之而饮食反减者，有服之而作泻作呕与肿满者，甚至有膈胀不能食，而反生他症者。名为补人，而实害人矣，可不戒哉！裴兆期治一孝廉，为诸生时，以迁居萦扰，复不免有少年事，于秋尽冬初，日晡发热，亦恬不为意。裴诊之，则六脉已虚疾无伦，为之骇然。以人参五钱，桂、附、归、术各二钱，嘱曰：急急煎服，庶可无虞。犹泄泄未之遽信，不移时辄汗流如洗，手足冷而目眩神疲，就枕不能布语，始急以前药连服五、六剂，人参加至一两余，势乃稍定，脉尚几几欲绝。越日往视，脉状如前，汗复以时至，裴即宿于其家，用人参一两，附子半枚，另用黄 二两，煎汤煮药。凡四进汗犹不止，时漏已三下，无处市药，不得已以前渣合煎，以济权时之急。至子后阳生，胃气方回，啖糜粥二瓯，肉食数箸，汗始渐止，脉亦自此有叙。天明急市参以继之，调理而愈。

　　藜按：此自汗之极重者，不惟阳虚，阴亦大伤。纯用参、 、桂、附，已不免偏胜之弊。参入当归，尤不合法。得药渣甘淡之力，胃气始回。复得粥食，助其胃气，而汗始敛，非得力于参、 、桂、附也。

　　徐灵胎曰：经云，夺血者无汗，夺汗者无血。血属阴，是汗多乃亡阴也。故治汗之法，必用凉心敛肺之药，何也？心主血，汗为心之液，故当清心火。汗必从皮毛出，肺主皮毛，故又当敛肺气，此正治也。惟汗出太甚，则阴气上竭，而肾中龙雷之火，随水而上。若以寒凉折之，其火愈炽。惟用大剂参、附佐以咸降之品，如童便、牡蛎之类。冷冻饮料一碗直达下焦，引其真阳下降，则龙雷之火，反乎其位，而汗随止。此与亡阴之汗，真大相悬绝，故亡阴亡阳，其治法截然，而转机在顷刻。当阳气之未动也，以阴药止汗。及阳气之既动也，以阳药止汗。

