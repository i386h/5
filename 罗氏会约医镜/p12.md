<!-- { "loadSidebar": true } -->
　　当归（二钱）　白芍（酒炒，钱半）　柴胡（酒炒，钱半）　熟地（二钱）　川椒（炒，七分）
　　
　　麦冬（一钱）　乌梅（二、三钱）　木香（煨，三、五分）　白朮（钱半）　茯苓（二钱）
　　
　　水煎服。如消渴甚者，加黄柏、知母各钱半，肉桂五分。
　　○阳邪自太阳传至太阴，则嗌干未成渴也。传至少阴，则口渴未成消也。传至厥阴而成消渴者，热甚能消水也。若脉症皆实，宜用承气等汤下之。然又有说：以肝居下部，而邪乱之，则邪上撞心；木邪乘土，则脾气受伤，所以饥不欲食。脾土既伤，而复下之，则脾愈伤，而利不止，此所以宜养肝补土也。
　　
　　麻黄附子细辛汤
　　
　　治少阴伤寒（以无头痛也）。始得之，脉沉而反发热者，此阴分表邪也。用熟附配麻黄者，发中亦有补焉。
　　
　　麻黄（去节，钱半）　附子（钱半）　细辛（七分）
　　
　　水煎服。或去细辛，加甘草。
　　
　　真武汤
　　
　　治少阴伤寒，腹痛，或呕或利或咳，小便不利，四肢重痛。
　　
　　茯苓　白芍　生姜（各三钱）　白朮（二钱）　附子（钱半）
　　
　　水煎服。若咳者，加五味子三分，细辛六分，干姜一钱。小便利者，去茯苓。下利，去白芍，加干姜钱半。呕者，去附子，加生姜二钱。
　　
　　十九、论伤寒中寒不同
　　凡六腑属阳，一受寒邪，先发太阳，发热恶寒，治宜疏散。五脏属阴，一受寒邪，必发太阴，恶寒不热，治宜温托；以腠理素虚，而阳微最忌发表。其外寒所受虽同，而里则以有火为伤，无火为中之异，此犹人所共知；至于阳极而症似阴，阴极而症似阳，治若稍混，杀人反掌。详明于下，以便取用。
　　
　　凡阳症似阴者，手足冷，大便闭，小便赤，烦闷昏迷，身寒却不欲衣，口渴，指甲红，脉必沉滑，或四肢厥冶。此阳极于内，真阴失守也。轻则调胃承气汤，重则大承气汤下之，以救一线之阴，不至为阳所劫。此时不知诊脉，疑以为寒，用一毫温热之药，则立毙矣。
　　
　　凡阴症似阳者，烦躁面赤，咽干，大便泄，小便清，指甲黑，或身热反欲得衣，口渴，不喜冷水，脉必浮微。若认为阳证，投以寒药，死者多矣。总之，阴证不分热与不热，不论脉之浮沉大小，但指下无力，重按全无，便是伏阴，急与五积散，通解表里之寒。若内有沉寒，必须姜附温之。如附子理中汤（方载上十六内。）之属，乃为妙剂。
　　
　　五积散
　　
　　治内外阴寒，并治感冒食积，呕吐，背项拘急等症。
　　
　　当归（一钱）　白芍　陈皮（各八分）　川芎　白芷　桔梗（各一钱）　苍朮（钱半）　枳壳肉桂（各一钱）　半夏　浓朴　茯苓（各一钱三）　干姜（一钱）　麻黄（去节，五、八分）
　　
　　人参（少者亦服）　甘草（七分）　生姜（一钱）　葱白（三茎）
　　
　　水煎，热服。
　　
　　太阳汤
　　
　　（新）　治寒中三阴，战栗厥逆，呕吐昏迷，唇青囊缩等症。
　　
　　白朮（三钱）　干姜（炒，一二钱）　当归（钱半，泄者不用　山药（炒，二钱）　附子（二三钱，势危者用生附子，湿纸包煨热用）　甘草（炙，一钱）　白芍（煨，钱半）　生姜（一钱）　红枣（三枚）
　　
　　水煎服。或假热，拒格不纳，冰冷服。
　　○此方用白芍，恐阳药之僭越也，可代理中、四逆、回阳等汤。如冬月，寒伤太阳经，有表证者，加麻黄八分。头痛，加北细辛二、三分。
　　
　　如肉振汗多者，加制黄　二、三钱。如泄泻者，加乌梅二个，去当归。如肝脉紧而郁滞者，加肉桂二钱。如小腹痛而喜按者，加吴茱萸七分，汤泡一次用，又须兼下方外治，乃妙。
　　
　　华佗救脱阳法
　　
　　治寒中三阴，阳脱无脉，昏倒强直等症。
　　
　　用葱白一、二斤捣碎，炒热，绢绸包熨脐下，以二包更替熨之。脉渐出，手足温者、生。
　　
　　内服上方，但药小及少缓者，俱不能济。
　　
　　二十、论传经及合病并病
　　凡风寒中人，入阴入阳，原无定体；及已中之后，或传或不传，或初入太阳，即入少阴，而成真阴症者有之，不必尽如经言日传一经者之说也。所以凡治伤寒，宜见证治证，如在表者疏之，在中者和之，在里者攻之，不必拘泥，此活法也。
　　○合病者，或两经同病，或三经齐病是也。治之者，必以一经病重为主，各经病亦须兼之。因证察脉，自必适中。如方书所载白虎汤治三阳同病之类，似难恰合，宜变通因心。
　　○并病者，一经先病未尽，又过一经者是也。但过经不尽循序，或越一经越二经者有之。治之者，宜以后过之经为主治，勿使未尽，而又过经也。能因机察变，原始要终，乃为高明。
　　○仲景曰：伤寒先在太阳，脉静者不传，若烦躁脉数者为传也。
　　○伤寒二三日，阳明少阳证不见者，为不传。
　　○伤寒数日，无热而烦躁者，为阳去入阴也。若能食，不呕，阴受邪也。
　　
　　二十一、论两感
　　凡病两感者，内外皆感于寒者有之。亦有纵欲、劳力、七情先伤于内，而后寒邪复伤于外者，是表里俱病，本危症也。然细察之，亦有缓急可辨。彼三阳之头痛、身热、耳聋、胁痛、恶寒而呕者，外邪也。其三阴之腹满、口渴、囊缩、谵语者，此内邪也。若外甚于内，当以外为主治，而兼调其内；内甚于外，当以内为主治，而兼理其外。外甚者疏之、解之，内甚者，和之、攻之，以言内外伤寒者也。若元气素虚，脉息无神，而内伤复兼外感者，此宜单顾根本，不可攻邪；一得元气不败，则强寇自退，或可望其生矣。此症变态非常，不可凿言方治。姑举古方，以治两感伤寒，为临此症者之法。
　　
　　大羌活汤
　　
　　治内外两感伤寒。若内伤，不系外寒传里者，忌用。
　　
　　羌活　独活　防风　防己　黄芩　黄连　白朮（各二钱）　苍朮（二钱）　甘草　北细辛（各一钱）
　　
　　知母　生地（各七钱）　川芎（七分）
　　
　　水煎，热服。此阴阳两解也。盖表里俱病，欲汗之则有里症，欲下之则有表症。洁古制此方者，意以传经为阳邪，故以羌、独、苍、防、芎、细祛风发表，升散传经之阳邪；芩、连、知、地黄、己清热利湿，滋培受伤之阴血；又用朮、草以回中州而和表里，或可救治。
　　
　　冲和灵宝饮
　　
　　治症同前。
　　
　　羌活　防风（各钱半）　细辛（五分）　川芎　白芷　生地　黄芩（各一钱二分）　甘草　柴胡干葛　石膏（各一钱二分）　黑豆（一撮）
　　
　　加生姜、葱白煎服。如自汗，加白朮、黄　。如胸满，加枳壳、桔梗，去生地。喘，加杏仁。若要汗下兼行，加大黄。当随症加减，不可执滞。
　　
　　卷之四　伤寒（下）
　　二十二、伤寒变证引言
　　凡伤寒变证不一，然内有是病，外方有是证。非病自病，证自证也。治者能于表里寒热虚实六者，精以辨之，而因证制方，不但证愈，而病亦愈矣。若浅近者，不能会此六者，而第拘方书，恐其人其脉，未必尽合。是治病而反以加病，乌乎可！且方书虽多，未尽周全，有言其病而不垂其方者，有录其方而未明其理者，俾人不能应用。余故将各证条析于前，各方分列于后。高明者可由此而妙心裁，迟钝者亦用是而不失其准绳也。
　　
　　二十三、论伤寒目证
　　凡治伤寒，须观两目，或赤或黄，是为阳证。若六脉洪大有力，或兼躁渴，其热必甚。
　　
　　轻则三黄石膏汤，重则大承气汤。目白者非热症，不用寒凉。眵者（即眼粪也。）火也，液干而结，当用清凉。至于目睛上视，谓之戴眼。此由肾亏血少，其筋脉燥急，牵引而上；治以培阴养血为主。若误以为风而用风药，则阴益虚而血益燥，其危也必矣。
　　
　　三黄石膏汤
　　
　　治目赤、目黄属热者，并治瘟疫、躁渴等症。
　　
　　黄芩（三钱）　黄柏（三钱）　黄建（二钱）　生石膏（三四钱，研）　栀子（五枚）　麻黄（无表症者不用）
　　
　　水煎，热服。
　　
　　清凉汤
　　
　　（新）　治目热多眵，羞光而涩。
　　
　　赤芍（一钱）　生地（半钱）　白芷　川芎（各八分）　荆芥　薄荷（各六分）　羌活（五分）　黄芩（一钱）
　　
　　栀仁（炒，六分）　甘草（七分）　蔓荆子（八分，捣碎）
　　
　　水煎服。如血虚，加当归、白芍。
　　
　　归芍地黄汤
　　
　　（新）　治戴眼。
　　
　　当归（三钱）　白芍（酒炒，二钱）　熟地（四五钱）　枣皮（钱半）　丹皮（一钱）　茯苓（钱半）
　　
　　泽泻（七分）　山药（钱半）　秦艽（一钱）　肉桂（一钱）
　　
　　水煎，速速多服。
　　
　　二十四、论伤寒舌证
　　舌为心之苗，本红而泽。若邪热传里，则津液干燥，而舌苔生矣。苔白者，邪未入腑，半表半里，宜和解之，如小柴胡汤之属。（方载第八内。）黄苔者，热入渐深，则燥而涩，胃府有邪热也，宜下之，但不得遽用峻剂。至于黑苔，所属有二：黑燥有芒刺，脉数有力者，此火极似水，为热已极，宜大承气汤之类（方载十四内。）下之；若黑而滑润，脉迟无力者，此水极似火，为虚寒已盛，宜附子理中汤及八味地黄汤，重加桂附可也。（方载十六内。）
　　
　　倘误认为火，稍用寒凉，无生理矣。
　　
　　二十五、论伤寒衄血
　　杂病衄血，责热在里；伤寒衄血，责热在表。以寒入于皮毛，皮毛通于肺，肺气受伤不能卫血，故衄血也。脉浮紧无汗者，宜汗之自解。古用麻桂，似属太刚，宜易以柴葛之类。
　　
　　若衄后而热退，是邪从衄解矣。至于阴虚火动者，不宜汗以亡阴也。又有伤寒至三、四日间，邪热乘肝，肝不藏血也。太阴脉布胃中，胃气攻冲，脾不能统血也。然则鼻衄岂尽由于肺乎！治者当因内外详察治之。
　　
　　柴葛解肌汤
　　
　　治太阳阳明合病，衄血，脉浮洪而紧者，宜外发表，内清热。
　　
　　柴胡（钱半）　干葛（二钱）　甘草（一钱）　黄芩　生石膏（各二钱）　白芍　栀子（炒黑。各二钱）
　　
　　羌活（八分）　白芷　桔梗（各一钱）
　　
　　水煎服。
　　
　　加减小柴胡汤
　　
　　（新）　治邪热乘肝鼻衄。
　　
　　柴胡（钱半）　半夏　人参（弱者用之）　甘草　白芍（各一钱）　当归　黄芩（各钱半）
　　
