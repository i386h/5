<!-- { "loadSidebar": true } -->
　　○胁痛，用凤仙花晒研，酒调服三钱，活血消积。
　　○痛属痰而走易者，用真白芥子、紫大戟（去皮）、甘遂（面裹煨）等分，为末，米汤糊丸，淡姜汤下七八丸，名控涎丹。
　　
　　十一、论腰痛
　　（有肾中之阴虚、肾中之阳虚，有风寒湿热，有挫折瘀血。附膝痛兼治。）
　　
　　腰者，肾之外候，一身所恃以屈伸者也。盖诸脉皆贯于肾而络于腰脊，肾中或阴不足。
　　
　　或阳不足，或先天禀赋不浓，或后天培养不周，以致颜色刮白，脉息细微，疲倦无力，劳动而腰痛益甚者，虽因积渐而致，然实真阴之虚症也。至于外感风寒湿热，其痛必暴，症属有余，为易治也。但须知邪必乘虚而犯，驱邪之中，宜顾元气，庶本末朗然，而日后无虞矣。
　　
　　脉息
　　脉大无力为虚。弦细而数为阴虚。尺弱无神为命门火衰。涩为死血。沉滑为痰。沉细而迟为气虚。沉弦为气滞。弱缓为湿。紧数为寒。浮缓为风。洪数为热。
　　
　　滋阴大补丸
　　
　　治肾中之阴不足，腰膝无力而痛。久服轻身延寿。
　　
　　熟地（八两）　山药（炒）　枣皮（酒蒸）　茯苓　肉苁蓉（酒洗去甲）　杜仲（盐炒。
　　
　　各四两）　淮牛膝（酒蒸）　巴戟　枸杞（酒蒸。各三两）　小茴（淡盐水炒，二两）　远志（去心，二两）　石菖蒲（炒）　五味子（炒。各一两五钱）
　　
　　先将熟地、枣皮、苁蓉、牛膝、枸杞捣化，后入药末，加炼蜜为丸，空心用淡盐水送七、八钱。即六味地黄丸、左归丸各加杜仲盐炒四两亦佳。
　　
　　前方加肉桂三两，附子三四五两，治右尺无力，命门火衰，水火两亏，腰膝冷痛。即八味地黄丸加杜仲四两。右归丸亦佳。
　　
　　煨肾丸
　　
　　治肝肾虚损，腰冷腰痛。
　　
　　川萆　杜仲（姜水炒）　淮牛膝（酒蒸）　补骨脂（炒）　胡芦巴（炒）
　　
　　菟丝子（酒蒸，晒干）　肉苁蓉（酒洗去甲，捣化为丸）　沙苑蒺藜（炒去刺。各四两）
　　
　　肉桂（二两）
　　
　　酒煮猪腰子四个，捣和为丸，干则加炼蜜盐水送下。
　　
　　加减五积散
　　
　　（方见伤寒表症）　治风寒在经，其症必寒热，腰痛连背。
　　
　　如寒甚无汗，加麻黄七分，即夏季亦用，以内有白芍敛阴也。如热甚口渴，加黄芩、花粉、石膏之属。如大便结燥，加酒炒大黄。如汗甚者，去羌活。如春夏秋，加苍朮。当知杜仲宜用，以引入腰也。
　　
　　桂附杜仲汤
　　
　　（新）　治真寒腰痛，六脉弦紧，口舌青，阴囊缩，身战栗。
　　
　　肉桂（三钱）　附子（三四钱。急则用生附子）　杜仲（二钱）
　　
　　热服。如上焦假热拒格，冷服。如膝冷而痛，加川牛膝二三钱。如兼湿者，加苍朮二钱。
　　
　　六味清凉汤
　　
　　（新）　治体旺，脉洪而滑，二便闭涩，口渴喜冷，热甚腰痛者。
　　
　　黄芩　黄柏　大黄（酒炒）　栀子（炒）　胆草　泽泻（各等分）
　　
　　水煎，热服。
　　
　　当归拈痛汤
　　
　　治湿热为病，身重腰痛，及肢节红肿。
　　
　　羌活　黄芩　甘草　茵陈（各钱半）　苦参　防风　当归　白朮　苍朮　猪苓（各一钱）　人参（随便）
　　
　　升麻（三四分）　干葛　知母　泽泻（各八分）
　　
　　空心服，临睡再服。
　　
　　三妙散
　　
　　治腰膝湿痛仙方。或汗后过水，或汗衣冰身，或坐卧湿地，或宅地阴湿，春夏湿热之气上蒸，受病者立愈。
　　
　　苍朮（三四钱）　黄柏（炒焦，二钱）　川牛膝（二三钱）
　　
　　水煎，夜服。并参阅湿症门。
　　
　　活血四物汤
　　
　　（新）　治跌仆筋骨，血气凝滞腰痛，凡伤各处者俱效。
　　
　　当归（身尾，四五钱）　川芎（二钱）　白芍　生地　桃仁（去上）　牛膝　元胡（酒炒。各钱二分）　红花（酒炒）　肉桂（各一钱二分）
　　
　　空心服。如痛甚，加乳香、没药（俱去油）一钱，外用酒糟、葱、姜捣烂，炒热罨之。如血逆之甚，加大黄（酒炒）三、四钱，以大便闭结也。
　　
　　腰痛不已者，属肾虚。痛有定处，属死证；往来走动，属痰属风；腰冷身重，遇寒即发，属寒湿；或痛或止，属湿热，而其原多本于肾虚。以腰者肾之府也，惟虚，故外邪得以干之。
　　
　　凡人之肾，何以虚也？由斫丧之甚。若酒醉入房者，快一时之心，更不知养身，以致腰膝疼痛，骨枯而痿，岂直腰痛已哉！此时悔之无及。养生重命之人，能慎于斯，优于补剂多矣。余年七旬，见之亦多，书之为后生告焉。
　　
　　备拣古来治腰膝诸痛至简至稳神方于后，以便取用。
　　
　　风寒腰膝疼痛，用川乌三个，生捣烂，加盐水少许，摊帛上，贴患处。
　　○又方：用杜仲（姜水炒或盐水炒）三两，浓煎水，煮羊腰子四枚至熟，加盐椒作羹，空腹食之。
　　○腰膝骨痿，不能起床，用川萆　、杜仲（盐水炒）各四两研末，以猪腰子四个酒煮捣烂，加煮腰子余酒和为丸，盐水送下。
　　○腰痛，用威灵仙（此治痛要药）为末，每用温水调服二钱。或用猪腰子劈开掺药末，湿纸包煨，五更细嚼，酒送下。
　　○男妇腰痛，用元胡、当归、肉桂、杜仲等分为末，酒下三钱。
　　○治肾虚腰痛，用固脂（炒）四两，杜仲（盐水炒）八两，胡桃肉十两，为末，炼蜜为丸，名青蛾丸。或加巴载四两，肉苁蓉、大茴香各三两，尤妙。腰不痛者，亦宜服。
　　○腰痛，用丝瓜藤根烧存性，研末，酒送二钱。
　　○湿痛，用桃花，酒服一钱。
　　○跌伤腰痛，用续断煎酒服，以能化恶血也。
　　○肾虚腰痛，不能屈伸，单用杜仲，去粗皮，咀片，淡姜水拌炒干，每日煎水代茶，服二三十日，永不再痛。
　　
　　十二、论眩晕
　　眩者，目黑也；晕者，头旋也。河间以风治，丹溪以痰治。何《内经》但曰上气不足，头为之倾，目为之眩；曰上虚则眩；曰督脉虚则头重高摇之；曰髓海不足则脑转耳鸣而眩目。何无一言及风与痰也？原其所由，多在年老精衰，体弱病后，或劳倦日久，心思过度之候而然，宜以补虚为主，而兼治其标可也。但眩晕虽属上虚，然不能无涉于下，盖上虚者，阳中之阳虚也，宜补其气，如四君子汤、归脾汤、补中益气汤之类是也；下虚者，阴中之阳虚也，宜补其精，如八味地黄汤、右归饮之类是」。或有兼痰兼火等症者，必有形色脉息可验，方可兼用，不得先执偏见，而妄用消散以铲削元气也。
　　
　　凡眩晕有大小之异，如气禀薄弱，用心用力之后，或头眩眼黑、倏倾而止者有之。至于中年之外，多见眩仆卒倒等症，人多以为中风、中痰，而妄用剪风化痰之药，不大误乎！盖忽晕而忽转者，以气血之未败也；卒倒而久不转者，以根本之已亏也。此际急用气血两补之剂方可，如十全大补汤之类。
　　
　　凡邪气在上，多为头痛，故经曰上实也。至于眩晕之病，经曰上虚。或为头重，或转旋不可以动，而人亦为实者，以头重也。不知头本不重，而惟阳虚乃觉重耳。可不知所以补乎！凡眩晕一症，虚者十居八九，而兼痰兼火者，不过一二耳。治者宜知。
　　
　　益气补肾汤
　　
　　治气虚眩晕。
　　
　　人参（一钱）　黄　（蜜炒，钱半，无参者宜加倍）　茯苓（一钱）　白朮（二钱）　淮山药（二钱）　枣皮（钱半）　甘草（炙，五分）　红枣二枚，食远服。
　　
　　苓桂术甘汤
　　
　　治虚痰眩晕。
　　
　　茯苓（四钱）　桂枝（钱半）　白朮（三钱）　甘草（钱半）
　　
　　温服。或加南星、半夏、天麻。
　　
　　术附汤
　　
　　治中气虚寒，厥冷口噤，痰盛脉弱，头眩头重等症。
　　
　　白朮（三钱）　炙草（钱半）　附子（二钱）
　　
　　姜枣引。
　　
　　补中益气汤　右归饮（见寒热门）　归脾汤（见脾胃门）　八味地黄汤（见燥症）
　　
　　十全大补汤（见伤寒论补条）
　　
　　十三、论不寐
　　《灵枢》曰：「阳气尽，阴气盛，则目瞑。」是寐本乎阴，神为主也，神安则寐。而神之所以不安者，有实有虚。实者，邪气之扰乱也，如外有风、寒、暑、湿之邪，内有痰、火、水、气、忿怒之邪，去其邪而神自安。此属有余之症，治之恒易。彼无邪而不寐者，由于心、肾二经之亏虚也。盖人之神，寤则栖心，寐则归肾，心虚则无血以养心，自神不守舍，而不能归藏于肾，故不寐；肾虚则不能藏纳心神于中，故寐不能沉，并不能久。是以少年肾足，则易睡而长；老年阴衰，则难睡而短。且肾水既亏，相火自炽，以致神魂散越，睡眠不宁，似乎痰火有余之症，不得用寒凉以激之，当补真水以配之，则火息而寐自安矣。
　　
　　凡有外邪内邪，必有脉与症可验。邪属风寒，散之，如麻、桂、苏、葛之类；邪属火热，凉之，如竹叶、石膏、芩、莲之类；邪属痰饮，化之，如温胆汤、导痰汤之类；邪属饮食，消之；气滞，行之；水湿，利之。此大概也，仍当于各门求法治之。至于心肾亏虚，须知调补。
　　
　　导痰汤
　　
　　治一切痰涎壅塞，胸膈痞满不通，日夜不寐等症。
　　
　　陈皮　半夏　茯苓　甘草　南星　枳壳（各二钱）
　　
　　姜引。
　　
　　温胆汤
　　
　　治气郁生涎，梦寐不宁，心虚胆怯诸症。
　　
　　陈皮（钱半）　半夏　茯苓　甘草　枳实　竹茹（各一钱）
　　
　　姜枣引。或加南星、枣仁各钱半，或加志肉一钱。
　　
　　枣仁地黄汤
　　
　　治心虚少血，烦躁不寐。
　　
　　枣仁（一两）　熟地（五钱）　米二合煮粥食之。
　　
　　橘红石斛汤
　　
　　治胃不和则卧不安。
　　
　　橘红（二钱）　甘草（钱半）　石斛（二三钱）　茯苓（钱半）　神曲（炒）　山楂（各一钱）
　　
　　半夏（一钱八分）
　　
　　如胃热口渴，加石膏、花粉。
　　
　　秫米半夏汤
　　
　　治胃不和，久不寐者，神效。
　　
　　秫米（一升）　半夏（半升）
　　
　　用千里长流水八升，扬之（以筒入水高扬而下）万遍，取清者五升，煮二味至升半，去渣饮汁，日三服。其新病者，覆杯即卧，久病者三日自已。
　　
　　远志汤
　　
　　治心虚烦热，夜卧不宁，及病后虚烦。
　　
