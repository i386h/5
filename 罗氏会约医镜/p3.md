<!-- { "loadSidebar": true } -->
　　四六九、石首鱼
　　人部
　　四七○、发灰
　　四七一、人牙
　　四七二、人乳
　　四七三、紫河车
　　四七四、脐带
　　四七五、童便
　　四七六、秋石
　　四七七、人中白
　　四七八、人中黄
　　四七九、裤裆灰
　　
　　卷十九　儿科、疮科
　　儿科
　　疮科
　　
　　卷二十　痘科
　　自序
　　昔范文正有云：「不为良相，愿为良医。」诚以良相辅翼圣君，燮变理阴阳，俾群生咸安化宇；良医挽回造化，拯救困危，俾个疾悉登寿域。其权异，其济世安民之心则一也。自轩岐而下，《灵枢》《素问》之书，传于奕世，后医如仲景、河间、东垣、丹溪辈，皆能深究其理，出所心得，成一家言。凡外感内伤，业医者循而用之，每着功效。然其得力处固多，而各持己见偏误者，亦间有之。越人张景岳起而辨论，有以见此道中纯粹以精者之难其人也。（纲）何人斯，敢著书立说以误人哉？然有不容已于心者。忆自少治举子业，即好读医书，朝夕研求，意欲于世稍效一得于病患者。又思古人座右语：「绵世泽莫如为善，振家声还是读书。」余家世处湘邑，不失敦笃，而吾父孤立，昆季多人，佐家政以司课读者，纲居长，厥任尤重。因督率群弟，奋志芸窗，不数年而皆入庠序。己卯科，四弟国俊得膺多荐。已丑科，幸捷南宫，叨馆选。荷蒙皇上特恩，敕封三代。父母均享寿八旬余。生逢覃恩，邀锡封者十余年。
　　
　　乙巳岁，复晋赠为承德郎，而（纲）亦与焉。一门之内，恩荣四代，愧元以报，惟午夜抱惭而已。
　　
　　（纲）今者七旬有余，优游杖履，披览医书，随境施方，其治痼疾以登寿域者，难以数记。恐后失传，将平日所考脉法治法，得诸心而皮之手者，会约为一集。质诸高明，佥云明析简确。
　　
　　在深于医者，不得视为陈言；即初学人，开卷亦可朗然。其于医道，不无小补。纲是以付之梓，不数月而告成。
　　
　　缙绅先生，俯赐弁言，褒荣华衰。倘摘其瑕而明教之，是尤（纲）之所浓望也夫！
　　
　　时乾隆五十四年己酉岁孟冬月，敕封承德郎翰林院检讨加三级楚南上湘罗国纲振占氏自序
　　
　　凡例
　　一、是书之作，因古来医书最多，且有用诗词歌赋体者，在初学固难遍阅，而浅学亦难会悟。（纲）本《内经》，兼集名言，着为是书，名之曰《会约医镜》，差去群籍之精蕴，约千百言为一二言云。
　　
　　一、是书各症叙论之内，必明是病属风、属寒，属表、属里，属虚、属实，属何经、何脏之类。以后照前论各方治之，不敢贻漏。
　　
　　一、是书本生平之心得者以立言，不敢捃摭以竞繁多，隐晦以彰深远；务令一见能解，以便取用。
　　
　　一、是书所载某汤某丸，必详明其症之与脉若何，未敢孟浪。汤散下有书一新字者，是（纲）照脉照症制之，屡试屡验者。
　　
　　一、是书所载古方新方之后，详明加减，不得谓病必无兼症。绪方之上标题数字，以便披阅，令人见是方治是病，不致误月。
　　
　　一、是书立论方略，必取其中正平稳，切于病症之治法者为要。诡僻之方，怪险之法，毫不敢登。
　　
　　一、是书于浅易之症，必虑及深远，不得仿本以贻后患。即有难措处者，亦必多方设法以救之，不忍轻置之也。
　　
　　一、是书于每症之后，备拣古来调治单方，详细广集。恐地分南北，有无各异；又恐荒村僻野，难以办药，势急事迫，即拣是症单方用之，取效最捷。
　　
　　一、是书所载单方，细为揣摩，必于脉之虚突，病之表里，俱无妨焉，方敢摘录，阅者详之。
　　
　　一、是书于症之宜参者，或有未便，酌以他药代之，亦不得已而变化之耳。至于牛黄、天竹黄、珊瑚、琥珀之类，虽或有之，而不甚真，用之无益，故方内不轻载焉。
　　
　　一、是书词句篇章，不能工雅，（纲）学浅故也。然亦只求明达，不尚虚文，阅者期我谅焉。
　　
　　一、是书于脉法、治法、伤寒、瘟疫、杂症、妇科、本草似为详尽；至于儿科、痘科、外科，备拣古来切要方论，无一不验者，录之以备取用。
　　卷之一　脉法
　　一、脉法论
　　凡古今之论脉者不一，有深远而不明者，有繁多而无用者，有简略而不该者，有臆撰而背谬者，令人阅之，不惟不能朗然，且有用之而贻害者。余于此道，已阅历五十年矣，稍有所会。故自生平诊脉以来，或势危断生，或身旺断死，或断三年死，或五月、或百日、或即日死，无一之不验者。此余之心得，初非可以言传也。余于后尺脉条勉强言之，亦不过明其概耳。但规矩准绳须当明析，庶不致有误。今余备拣《内经》及历代名贤最显最约、决不可少之脉诀，录之于后，以便人取用，是由浅入深之道也。人能细意会之，亦可以无遗蕴矣。
　　
　　二、四字脉诀
　　（四字脉诀从来久矣，兹于缺者补之，讹者正之，复加注释；文简义该，实学人之医镜也。）
　　
　　脉为血脉，百骸贯通。大会之地，寸口朝宗。
　　
　　脉者，血脉也。血脉之中，气道行焉。而经曰：「肺朝百脉，为脉之大会」。盖肺如华差，各经皆处其下也。
　　
　　上部为寸，中关下尺，三部九分，因人下指。
　　
　　上属阳，下属阴，三部九分。人长，下指稍疏；人短，下指稍密。
　　
　　心与胞络，左寸之中，膻中与肺，右寸所应。（膻即胸也。）
　　
　　二寸居上，所谓上以候上也。故凡头面、咽喉、口齿、颈项、肩背之病，皆候于此。
　　
　　惟胆与肝，左关脉定；胃与脾脉，属在右关。
　　
　　二关居中，所谓中以候中也。故凡胁肋、腹背之疾，皆候于此。
　　
　　膀胱及肾，左尺所认，小肠相火，属在右肾。
　　
　　二尺居下，所谓下以候下也。故凡腰膝、小腹、阴道、胫中之病，皆候于此。按《本经》曰：「脉之上者应上，下者应下。」自叔和云：「心与小肠合于左寸，肺与大肠合于右寸」，其谬甚矣。二肠皆下部之腑，小肠属火，火居火位，故当配于下之右，以右肾乃元阳之本也；大肠属金，金水相从，故当配于下之左，以左臂乃真阴之舍也。欲察下部之水火者，端在二尺。但二肠连胃气，故《内经》亦不言其定处。但曰大肠、小肠，皆属于胃，是又可于胃察二肠之气也。
　　
　　关前一分，内外所重。左为人迎，以候外因；右为气口，可辨食症。
　　
　　上中下，一部三分。今曰关前一分，仍在关上，但前一分耳。左谓人迎，仍在肝胆脉内。紧甚则伤风，（风中有寒。）宜发表。右谓气口，仍在脾胃脉内。紧甚则伤食，宜消导。
　　
　　（伤食脉于此辨。）
　　
　　神门属肾，而在关后；人无二脉，有死不二。
　　
　　经曰：「上中无脉，下部有脉，虽困无害。」以两尺属水火，为人之根本，所以称神门也。余生平断人之生死亦在于是。上二部不论，于两尺脉按之，至于将止未止之间，能滑而过指，复有和缓之意，此人虽势危，亦可以生。若两头虽动，全无神力，下不滑而过指者，两尺败矣。或即日死，或即刻死，所必然者。若两头动而无神，而指下犹有一线之滑而欲过者，或三年、或二年而止。若两头动而无神，而指下稍有一毫之滑而欲过又不能过者，或半年、或旬日而危。此古今脉诀，无有明言之者。余能会之，有欲言而不能言者，姑言其概，以俟人之神而明之也。（两头即尺之两头也。）
　　
　　五脏不同，各有本脉。左寸之心，浮大而散。右寸之肺，浮涩而短。肝在左中，沉而弦长。
　　
　　肾在左尺，沉石而濡。右关属脾，脉象和缓。右尺相火，与心同断。
　　
　　此言五脏平脉。必知平脉，而后知病脉也。
　　
　　若夫四时，亦有平脉，春弦、夏钩，（即洪。）秋毛、冬、石。脾在四季，和缓不忒。
　　
　　春属肝木，木性弦。夏属心火，火性洪。秋属肺金，金性轻。（故曰毛。）冬属肾水，水凝如石。土旺于四季之末，各十八日。脾土居中，其性和缓。
　　
　　凡诊病脉，平旦为准，虚静凝神，调息细审。
　　
　　经曰：「诊法常以平旦，饮食未进，气血未乱，乃可诊有过（过即病也。）之脉。」虚静其心，凝神于指，稠匀自己气息，细审病者之源，言不可忽也。
　　
　　一呼（气出）。一吸，（气入）。合为一息。脉来四至，平和无疑。闰以太息，五至亦宜。
　　
　　三至为迟，迟则为冷。六至为数，数则为热。
　　
　　医者一呼脉再至，一吸脉再至，一息四至。而五至亦曰宜者，何也？盖以人之气息，三息中有一息之长，名为太息，如历家三岁一闰也。至于性急之人，脉亦急，常有五至，不足异也。若一息三至为迟，主冷病。一息六至为数，主热病。倘再迟再数，皆死脉也。
　　
　　迟数既明，浮沉须别。浮沉迟数，辨内外因。外因于天，内因于人。太过不及，脉中可分。
　　
　　外因风、寒、暑、湿、燥、火六气之邪，脉多洪大、紧数、弦长、滑实，而太过矣。内因喜伤心，怒伤肝，忧思伤脾，恐伤肾，惊伤心，七情之过，脉必虚微、细弱、短涩、濡芤，而不及矣。
　　
　　一脉一形，各有主病。脉有相兼，须当细论。
　　
　　三、二十七种脉象
　　浮脉：轻手即见，泛泛在上，如水之漂木，全在水面也。
　　
　　洪脉：如洪水之洪，有波涛汹涌之象，即大脉也，即钩脉也。
　　
　　虚脉：浮而无力，且大且迟也。
　　
　　散脉：亦浮而无力，按之如无，比虚更甚。
　　
　　芤脉：状如葱管，浮沉二候易见，中取正在空处，非绝无也；但比之浮沉，则无力耳。
　　
　　濡脉：浮而小且软也。
　　
　　微脉：似濡，则更甚矣。欲绝非绝、似有若无八字传神。
　　
　　革脉：浮而且弦且芤，外急内虚，状如鼓革。
　　
　　以上七脉，兼乎浮者，宜于浮脉中察而辨之。
　　
　　沉脉：在下，重按乃得，与筋骨相应，如石之坠于水底也。
　　
　　伏脉：沉之极也。沉脉在筋骨之间，伏脉则推筋着骨而后可见。
　　
　　牢脉：沉而有力，且大且长也。（与革脉之浮取而得者不同。）
　　
　　实脉：浮中沉三候，皆有力，更甚于牢脉也。
　　
　　弱脉：沉而极细软也。
　　
　　细脉：沉细而直且软也。（弱细二脉与上虚脉、濡脉、微脉相似，但上三者见于浮部，此二者见于沉部。）
　　
