<!-- { "loadSidebar": true } -->
　　（新）　治肺感风寒，痰稠喘急，脉浮紧者。
　　
　　陈皮（去白，一钱）　半夏（钱半）　茯苓（二钱）　甘草（一钱）　桔梗　枳壳（各钱半）　麻黄（去节，八分）　杏仁（二十粒，去皮尖）　桂枝（一钱）
　　
　　生姜汁合服。
　　
　　华盖散
　　
　　治肺风气急上冲，痰喘抬肩，脉浮缓者。
　　
　　麻黄（去节）　苏子　杏仁（去皮尖，炒）　桑白皮（炒）　赤茯苓（去皮）　橘红（各一钱）
　　
　　甘草（五分）
　　
　　生姜五分，热服。
　　
　　大青龙汤
　　
　　治阳明火甚，而寒包热，痰浓气喘，宜凉而兼散。
　　
　　麻黄　桂枝　生姜（各一钱）　杏仁（十枚）　甘草（五分）　石膏（七、八钱，生，捣碎）
　　
　　或加半夏、枳壳，枣一枚，水煎服。如内热微者，去石膏，加黄芩。
　　
　　清金汤
　　
　　治肺热喘急，右寸脉洪者。
　　
　　天冬　麦冬（各钱半）　杏仁（十一粒，去皮夹）　桑白皮（蜜炙）　甘草　山栀（各一钱）
　　
　　桔梗（二钱）
　　
　　温服如痰滞，加半夏钱半，栝蒌仁（去油）一钱。或加葶苈一钱，白芥子八分。
　　
　　加味白虎汤
　　
　　治实热痰喘，脉洪滑者。
　　
　　石膏（五钱，生研）　知母（二钱）　甘草（一钱）　糯米（一撮）　栝蒌仁（去油，一钱）
　　
　　枳壳（钱半）　黄芩（一二钱）
　　
　　越婢加半夏汤
　　
　　治肺胀痰喘，眼目胀出，鼻息鼓扇，右寸脉浮而洪滑者。
　　
　　麻黄（去节，一钱）　生石膏（三、五钱）　生姜（五分）　甘草（七分）　半夏（钱半）
　　
　　大枣二枚，温服。
　　
　　直指神秘方
　　
　　治喘不得卧。以肾主水脏，水不能化，卧则逆行，上乘于肺，肺得水而浮，气滞不得流通，故喘也。
　　
　　人参（一钱，无者以沙参三钱代之）　陈皮　桔梗　半夏　紫苏　槟榔　桑白皮（各一钱）
　　
　　甘草（炙，五分）　五味子（十五粒）
　　
　　姜三片，食远服。此治水因气滞者可也；若水因气虚者，当补水中之火而水乃化，须用下方：
　　
　　金匮肾气丸
　　
　　治脾肺阳虚，右尺脉弱，不能行水，小便短涩，以致水停心下而喘。
　　
　　熟地（四五钱，再用砂仁末浓煎水于瓷器内，炒干）　茯苓（二钱半）　淮药　枣皮（各钱半）
　　
　　丹皮　泽泻　牛膝（酒蒸）　车前（去壳，微炒。各一钱）　附子（制，钱半）　肉桂（二钱）
　　
　　温服。如喘属水，而腹与脚微肿者，当于肿胀门寻法治之，肿退而喘自止矣。
　　
　　以下治气促：
　　
　　大补真阴汤
　　
　　（新）　治左尺脉弱，肝肾真阴亏损，气自小腹冲上，呼吸似喘而不能接续。此宜滋阴救根，以接真气可也。或病久之后，及体弱肾亏，妇人产后，亡血过多，则荣气暴竭，孤阳无依而为促者，此剥极之候，若误用消痰散气之剂，危矣！当归（二、三钱。血虚有寒者宜多用，血虚有热者宜少用）　熟地（四、五钱，或再重用）
　　
　　甘草（炙，一、二钱）　山药　杜仲　枸杞　女贞子（各二钱）　牛膝（酒炒，一钱）　枣皮（钱半）
　　
　　空心多服。（若非大剂不得到肾。）　如虚火上炎，宜用纯阴之品，本方去枸杞，加龟板胶（用蛤粉炒成珠）二钱，麦冬钱半。如火烁肺金兼咳者，加百合二钱。如夜热骨蒸，加地骨皮钱半。如脏平无火，加骨脂（盐炒）一钱。此方治内伤，阴虚火燥者，亦效。
　　
　　补阴益阳汤
　　
　　（新）　治右尺脉弱，命门真阳亏损，以致肾不化气，上冲似喘，宜于水中补火，则火归源，而肺亦宁，气自调矣。
　　
　　熟地（四钱）　山药（炒，二钱）　枣皮（钱半）　枸杞（二钱）　肉桂（钱半）　附子（制，钱半）
　　
　　沉香（一钱）
　　
　　空心服。如火衰不能生土，呕哕泄泻者，加炮干姜一钱，或加肉豆蔻一钱。
　　
　　六君子汤
　　
　　治脾肺脉虚，不能运痰，以致气促似喘。
　　
　　人参（无者，山药炒黄三、四钱代之）　白朮（二钱）　茯苓（钱半）　甘草（炙，一钱）
　　
　　陈皮（去白，一钱）　半夏（二钱）
　　
　　生姜五分，红枣二枚，温服。如肺热兼咳者，加麦冬一钱。如痰易来，满口吐者，是火不能生土也，加炮干姜一钱，或再加附子、肉桂。
　　
　　以上二证，喘实而促虚也。喘之实者，以邪在肺，非风寒，则火邪耳。治风寒，宜温散；治火邪，宜清凉。而脉必滑数有力，以气盛而有邪也。若气虚无邪之脉，必微弱无神，或有外见浮洪，而稍按即无者，此无根之脉也；或有往来弦数，全无和缓者，此胃气之败也，俱为大虚之候。但脉之微弱者，其真虚易见；而脉之浮空、弦搏者，其假实难辨。然而轻重之分，即此可察矣。盖其微弱者，犹顺而易治；浮空者，最险而多变。若弦强之甚，则真脏已见，不可为也。凡属脉理，于此可悟。
　　
　　以下治哮证：
　　
　　黄芩半夏汤
　　
　　治寒包热而发为哮病，呼吸有声，日夜不安者。
　　
　　黄芩（酒炒）　半夏（各二钱）　桔梗　枳壳（各钱半）　紫苏　麻黄（去节）　甘草（各一钱）
　　
　　杏仁（十五粒，去皮尖）
　　
　　生姜、红枣引。如天寒，加桂枝。
　　
　　定喘汤
　　
　　治肺有风痰而哮者。他皆不用。
　　
　　白果（七粒，去壳，切碎炒黄）　麻黄　半夏　款冬花（各一钱）　桑白皮（蜜炙）　苏子（各七分）　杏仁（去皮尖）　甘草　黄芩（各八分）
　　
　　徐徐服。
　　
　　苏陈九宝汤
　　
　　治老幼素有哮病，遇寒即发，日夜不得卧者。
　　
　　麻黄　紫苏　薄荷　桂枝　桑白皮　大腹皮　陈皮　杏仁　甘草（各八分）
　　
　　生姜五分，乌梅一个，煎服。
　　
　　抑上补下方
　　
　　（新）　治哮喘痰盛，两尺独大而软，为上盛下虚。
　　
　　用八味地黄丸一两，以桔梗三钱，枳壳二钱，甘草一钱，半夏钱半，煎汤送下；数服自安。若左尺脉弱，只用六味地黄丸。
　　
　　平治汤
　　
　　（新）　治痰火内郁，风寒外束，气急有声，坐卧不宁。
　　
　　枳壳（钱半）　桔梗（二钱）　防风　茯苓（各钱半）　栝蒌仁（去油，一钱）　紫苏子（微炒研，八分，白者不效）　甘草（一钱）　杏仁（去皮尖，七分）　半夏（钱半）
　　
　　如冬月加麻黄，夏月加石膏，挟寒者多用生姜汁。
　　
　　加味八味汤
　　
　　治病后痘后，忽声如拽锯，寸脉强，两尺无力者。
　　
　　熟地（四钱）　山药　枣皮　茯苓（各钱半）　丹皮（一钱）　泽泻（八分）　附子　肉桂（各钱半）
　　
　　牛膝（一钱）　五味子（十五粒）
　　
　　早晚各一服。
　　
　　凡哮证必有夙根，遇寒即发。未发时，以扶正气为主；既发时，以攻邪气为急。扶正气者，须辨阴阳。阴虚者补其阴，如六味、八味之类；阳虚者补其阳，如六君、补中之类。
　　
　　或早夜补阴，中时补阳，须多服为妙。攻邪者，宜分微甚，或散其风，或温其寒，或清其痰火，治法载上，当拣而用之。然数发者，气无不虚，宜于消散中酌加温补，不得攻之太过；必使元气渐充，庶得全愈。
　　
　　备采古来治喘促哮证至简至稳神方于后，以便取用。
　　
　　积年哮喘，体实者，用萝卜子一合，研碎，水煎服，神效。
　　○痰喘难卧：半夏二钱，炙甘草、皂角（炙黄）各钱半，生姜一钱，水煎服。
　　○感寒痰喘：麻黄（留节）、杏仁（连皮）、生甘草各钱半，生姜五分，煎服。
　　○气喘难卧，用皂角（炙研）蜜丸，每服一丸。若系风痰，同半夏煎服。
　　○寒痰气喘，用青皮，夹巴豆一粒，烧研，姜汁酒调服，即止。
　　○老人气喘，用莱菔子，蜜丸服。若痰盛，同皂角（烧研）蜜丸服。
　　○肾气上冲，胁痛喘急，用小茴香研末，酒调服。
　　○火郁喘咳，用知母、杏仁、煎服。若肺热喘急，用丝茅根煎服。
　　○虚促气急，用阿胶（炒珠）三钱，五味三分，煎服。
　　○虚寒喘咳，用胡桃、生姜，嚼服。
　　○老人喘嗽，用胡桃、杏仁、生姜等分，蜜丸服。
　　○风寒喘急，用麻黄。风湿喘逆，用羌活。散寒利肺，用紫苏、橘皮。气喘痰壅，用款冬花。
　　○苏子（用紫者效）消痰定喘。葶苈治肺滞气喘。如天冬、麦冬、黄芩、沙参、前胡，俱治火郁气喘。
　　○水停喘急，小便不利，用甘遂、大戟，末服。
　　
　　二十五、论肿胀
　　（有风、热、水、湿、气、血、虚、积八种。）
　　
