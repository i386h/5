<!-- { "loadSidebar": true } -->
　　肿胀之病，皆由中而形于外者，有气与水之分也。使见之不确，必治之有误。气胀者，其色苍，其内坚，或连胸腹而无界限，随按随起，气速易平，如鼓皮焉。或倏而浮肿者，阳性自速也；或自上而始者，阳本乎上也；或通身尽肿者，气无不至也。然有寒、热、虚、实之辨。大都阳证多热，属实；阴证多寒，属虚。先胀于内，而后及于外者多实；先胀于外，而后及于内，或外胀而内不甚胀者多虚。脉滑有力者多实；浮弦微细者多虚。兼察乎形色、老少，与夫二便气力，自昭然矣。夫气何以病也？其病在肺，其源在脾，其贼在肝。木若安位，不至克土，则脾司运化，能使心肺之阳下降，肝肾之阴上升，而成天地之交泰，是为平人。然又有七情内伤，六淫外感，饮食失节，房劳致虚；脾土之阴受伤，运化之官失职，胃虽受谷，不能运化；清浊相混，郁而为热，热留为湿；湿热相生，遂成胀满。本无形之气为病，难作有形之症以治。医者，宜补其脾，又须制火养肺，金旺制木，使脾无贼邪之害，则运化行，而水谷消矣。又看所挟而兼用药：挟气则散气，挟血则破血，挟寒则温寒，挟热则清热，挟水则利水，挟风则祛风，自无不愈。水肿者，其色明润，其皮光薄，其肿不速，肿有分界。阴本乎下，其浸渍自下渐上，阴中无阳也。按之　而不起，以水在肉中，如糟如泥，按而散之，猝不能聚也。其病为脾、肺、肾三脏相干之症。盖水为至阴，其本在肾；水化于气，其标在肺；水惟畏土，其制在脾。今肺虚则气不化精而化水，脾虚则土不制水而反克肾，肾虚则水无所主而妄行，水不归经则逆而上泛。故传于脾而肌肉浮肿，传于肺则气息喘急。虽三脏备有所干，而其本则在肾。《内经》曰：「肾为胃关。」关门不利，故聚水而从其类也。夫关门何以不利？以阴中无火，是无阳也，故气不化，水道不通，溢而为肿。治者惟补命门之火，使下焦之真气得行，始能传化；滋肾中之水，使下焦之真水得位，始能分清。故惟薛立斋金匿肾气汤，无有出其右者矣。肾为先天生气之源，峻补命门，则元气复，而后天胃气，生之有本，土旺能生金，且水安火息，肺气舒矣。是方实三经悉顾者也。后人用之，必须重剂，始能注下。或汤药不顺，为丸服之，但桂、附须重，勿拘古方分量，相体而裁之，乃为善用。
　　
　　脉候
　　大坚以涩，（邪盛则大，邪实则坚。涩者，血气虚也。大者，阴气必衰。坚者，胃气必损，兼之涩，所以病胀。）盛而紧，迟而滑，皆力气胀；浮而迟，沉而滑，弦而紧，皆为水肿。二病之脉，实大者可治，虚微者难治。
　　
　　死证
　　腹胀身热者死。腹胀寒热如疟者死。腹大胀，四肢清脱者为逆。腹胀便血，脉时绝者死。（以上气胀。）唇黑或肿，肝伤；缺盆平，心伤；脐突，脾伤；足心平，肾伤；背平，肺伤；五伤者死。阴囊及茎肿腐者死。泻后腹胀，而有青筋者死。大便滑泄，水肿不消者死。水肿先起于腹，而后散于四肢者可治；先起于四肢，而后归于腹者死。
　　
　　以下治气胀方：
　　
　　廓清饮
　　
　　治气滞胀满，在年壮气实者可用。
　　
　　枳壳（二钱）　浓朴（钱半）　大腹皮（钱半）　白芥子（一钱）　茯苓（连皮，二三钱）
　　
　　萝卜子（生捣，一钱。如中不甚胀，能食者，不必用）　泽泻（钱半）　陈皮（一钱）
　　
　　水煎服。如内热小便赤者，加栀子、木通各钱半。如身黄，小水不利者，加栀子、茵陈各钱半。如小腹胀，大便坚实不通者，加生大黄三五钱。如肝滞胁痛，加青皮。气滞胸腹痛，加乌药、香附。食积者，加山楂、麦芽。身体沉重属湿者，加苍朮。如再不下，用大黄、枳实、芒硝。此必脉实年壮，素无虚损，而暴见胀满者，方可峻攻。此下则胀已之一法也，否则只宜缓治。
　　
　　破气消滞
　　
　　治气实于中，而表里俱胀者，用大蒜，以滚水煮微熟，留性，少蘸盐醋以佐食，大能消胀，亦佳法也。
　　
　　四苓散
　　
　　治气胀，小水不利。
　　
　　茯苓　白朮　猪苓（各一两）　泽泻（一两四钱）
　　
　　共为末，以半熟大蒜捣膏为丸服，极妙。
　　
　　四磨饮
　　
　　治气胀而喘。
　　
　　沉香　乌药　枳实　槟榔四味，用开水磨服。或加木香。
　　
　　加味理中汤
　　
　　（新）　治脾胃虚寒，气胀便泄，恶食恶寒等证。
　　
　　人参　白朮（二钱，或五、六钱）　扁豆（炒研，二钱）　陈皮（一钱）　干姜（炒，一、二钱）
　　
　　甘草（炙，一钱）　当归（一、二钱。滑泄者土炒）　木香（四分）　白豆蔻（去壳炒，一钱）
　　
　　茯苓（一、二钱）　白芥子（炒研，八分）
　　
　　水煎，温服。
　　
　　有鼓胀者，外坚内空。又或气血结聚，久而生虫为蛊胀者。且肢体无恙，胀惟在腹，又名单腹胀者，此脾虚不能运化，正气不行，清浊莫分，乃成此证。治者，察其病由中焦，则以脾胃为主，参、　、白朮、干姜、甘草之属主之。或病由下焦，则当以命门母气为主，熟地、当归、山药、附子、肉桂之属主之。如气滞者，少佐辛香，如陈皮、浓朴、砂仁、香附、丁香、白芥子之属。如兼有湿，而小水不利者，宜佐以猪苓、泽泻之属。以上诸法，大略如此。
　　
　　惟病成单鼓者，终非吉兆。
　　
　　凡病气胀者，若察其病，系食停、气滞、血逆、湿热等证，即因证而治之。或升降其气，或消导其邪，此皆治实之法也。但恐实者少，而虚者多。若在中年之后，及素多劳伤，或脉弱便泄，或身倦色悴，是皆虚损之证，当以培补为急。若脾肺虚者，宜四君子汤、归脾汤。
　　
　　脾虚兼寒者，理中汤。脾虚兼痰者，六君子汤。肾虚而火不足，金匮肾气汤。设以虚证而妄行消伐，百不活一矣。
　　
　　以下治水肿方：
　　
　　金匮肾气丸
　　
　　此治水肿之圣方。水亏则浮泛，六味以补肾。土虚不能治水，桂附补火以益脾土。金虚自气不化，脾旺足以养肺。水足则火息，可以保肺。水肿原系脾、肺、肾三经之病，此方兼治最妙。
　　
　　大怀庆地黄（八两。用元砂仁四钱微炒，研末，同酒九蒸九晒，忌铁）　白茯苓（六两，留皮）
　　
　　山茱萸（四两，去核酒蒸）　淮山药（四两）　牛膝（二两五钱，酒炒）　车前子（二两，去壳微炒）
　　
　　粉丹皮（二两，酒浸晒）　建泽泻（二两，淡盐水浸晒）　上肉桂（三两，去粗皮）　附子（制，三两）
　　
　　上为末。先将地黄、枣皮杵化，后加药末，炼蜜捣匀为丸，梧桐子大。每服七、八十丸，空心白开水下。忌铁与三白。若病急，改丸为汤，须重剂方可。
　　
　　利水渗湿汤
　　
　　（新）　治水肿从脚而上，六脉细而迟，小便短少，脚膝疼痛。
　　
　　苍朮（二钱）　黄柏（钱半）　川牛膝（二钱）　赤茯苓　淮木通　建泽泻　汉防己（各一钱二分）
　　
　　车前子（去壳，一钱）　猪苓（钱半）
　　
　　水煎服。余友水肿皮破，用此一服，夜间小便遂多，以宿水从小便出也，来日肿消一半，再服四剂全愈。如服此而小便不清不长，是湿滞膀胱入水之路，加萆　五钱自效。
　　
　　有素禀阳旺，三焦多火而水肿者，必脉实便燥、烦渴喜冷、目赤喘嗽等证，宜六味地黄汤。不宜熟地者，改用生地，加麦冬、牛膝、车前之类，大剂与之。气滞者，佐以陈皮、白芥子之类。必须多服，方可有效。
　　
　　凡水肿宜补脾肾，有不能受补者，大危之候，必百计以救根本。或温补于前，分消于后；或以补为主，而佐以分消。且温补所以化气，病愈而不反也。
　　
　　大补阴汤
　　
　　（新）　治肾中水火大亏，服肾气丸不效者。以药味杂，有非补者，不如用此纯补之剂，可以挽回，而肿自消也。
　　
　　熟地（一两，或五钱）　附子（三钱）　肉桂（三钱）　白朮（二钱半）　当归（三钱）　茯苓（一钱）
　　
　　人参（二钱）　干姜（炒，一钱）　甘草（炙，一钱）
　　
　　大剂与之，必须多服，方得有效。若难办参者，亦照方服，但力轻效缓。
　　
　　五皮散
　　
　　治身肿烦渴，小便赤，大便结。此属阳水，脉必沉数。
　　
　　大腹皮　陈皮　生姜皮　桑白皮　赤茯苓皮（等分）
　　
　　水煎服。
　　
　　实脾散
　　
　　治身肿不渴，大便溏，小便少，不赤。此属阴水，脉必沉迟。大凡水肿之脉多沉，在数与迟分阳水、阴水也。
　　
　　附子（制，钱半）　干姜（炮，一钱）　浓朴（姜炒，一钱）　木香（七分）　大腹皮（二钱）
　　
　　草蔻仁　木瓜（各钱半）　甘草（八分）
　　
　　姜三片，枣二枚，水煎服。
　　
　　大凡水肿邪气有余，证实脉实，或者下之；若证虚脉虚，只宜补土为主，看所挟加之。
　　
　　若用去水之药，大下之剂，则脾气愈虚，去死不远。病者、医者宜知之。
　　
　　备拣古来治肿胀至简至稳神方于后，以便取用。
　　
　　水肿，用鲤鱼煮汁，或用乌鱼亦妙，和冬瓜、葱白作羹食之。
　　○阴囊肿痛，用连根葱白头二十一根，不必水洗，川椒一两，麦芽炒一两，地肤子一两，共煎汤淋洗，日三度。
　　○气虚水肿，用大蒜煮半熟，入蛤粉捣为丸，食前白汤下二十丸，小便下数桶而愈，随服补脾药。
　　○水气肿满，用大蒜、田螺、车前子等分，熬膏，摊贴脐上，水从小便而下。二便不利，下焦湿肿，用汉防己五钱，茯苓二钱煎服。
　　○身肿尿短，用葶苈为末，枣肉丸服。
　　○鼓胀喘急，用沙参、白朮、甘草、牵牛为末，水调服。
　　○肺湿肿喘：马兜铃煎服。
　　○水肿，用乌鱼同白朮、茯苓、橘皮、姜皮煮食，大效。
　　○蛊胀在上，升麻吐之；在腹，郁金下之，合二物服之，不吐则下。
　　○气胀、气蛊，用萝卜子以水研汁，浸砂仁一两，炒干，如是者七次，为末，每米汤下一钱。
　　○水蛊胀满，用黑、白牵牛末各二钱，麦面四两，炒熟，作饼食。
　　○水肿，用甘遂末二钱，以雄猪腰子一枚切作七片，入末，湿纸包煨令熟，每日食二片至五片，当觉腹鸣，小便利，是其效也。
　　○水肿，以甘遂末一两，水调，涂腹绕脐，内服甘草汤，其肿便消。二物相反，而感应如神。
　　○水肿腹胀，用赤商陆二两、入麝三分，捣贴脐，水便利，则肿消。
