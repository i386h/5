<!-- { "loadSidebar": true } -->
　　○又方：苍朮一斤，黄酒面曲三两，青矾八两，醋拌，入缶，火　为末，醋糊丸，酒下，名伐木丸。
　　○阳水暴肿，面赤烦躁，喘急，尿短而涩，用甜葶苈炒二两熬膏，汉防己末二两，以绿头鸭血同头捣为丸，木通煎汤，下七十丸，日三服。或加猪苓一两，其效如神。
　　
　　凡肿属脾，胀属肝。肿则阳气犹行；如单胀而不肿者，名蛊胀，为木横克土，难治。
　　○肿胀由心腹而散四肢者吉，四肢而入心腹者凶。男自下而上，女自上而下，皆难治。
　　
　　二十六、论失血
　　（有阳乘阴者，血热妄行也；阴乘阳者，血不归经也。呕血出于肝，吐血出于胃，咳血出于肺，咯血出于肾。）
　　
　　失血一证，五脏皆致之，得其源，而治自易。若一失治，则连绵不已，虚损便成劳瘵，愈之难矣。盖血即水也，肾主水，水化为液、为痰、为唾、为血，皆属阴也。失血之久则阴虚，阴虚自必相火上炎，则咳嗽骨蒸，咽干气喘，体瘦声喑，百症出焉。医者施以寒凉，虽或暂止而复来，血得凉而凝滞，不惟血不归经，而且阳气由是衰矣。血者阴也，气者阳也，经曰：「无阳则阴无以生，无阴则阳无以化」，原系交重。人知以阳生阴，乃为正本之治。丹溪有言：「实火可泻，虚火可补。」劳证之火，虚乎？实乎？泻之可乎？矫其偏者，辄以桂附为主，此为火衰者宜之，（以桂附入于滋阴丸内则可，即配水药，亦宜酌量。）若血虚燥热之人，能无助火为害哉！以血本阴精，不宜动也；血主荣气，不宜损也。动者多由于火，火盛则逼血妄行；损者多由于气，气伤则血无以存。人有以七情而动火伤气者，以劳倦、色欲而动火伤阴者；然此火宜导之以归源。若只用苦寒，则反激逆上，且伤胃气，而脾亦坏，其何以得脾之职，先主生血而后主统血乎？治此证者，五脏六腑，虽有兼及，而要必以脾、肾二经为主。水为万物之元，土为万物之母，二脏安和，百病不生。以脾安能生肺金，金是水源，金旺而水亦旺矣。肾兼水火，肾安则水不上泛而为痰，火能生土而健脾，而食亦益矣。但补肾理脾，法难兼致，方欲以甘寒补肾，其人减食，又恐不利于脾；方欲以辛温快脾，其人阴伤，又恐愈燥其肾，此际难以措手。余因是而分服之：早夜服滋阴之剂以清肺热；中时服补脾之药以益健运，其中当重、当轻，因脉、因证而权衡之。肾亏甚者，其重在肾，而补脾者亦不可少。脾虚甚者，其重在脾，而补肾者照常用之。每日交进，活人多矣。尝见劳证之死，多死于泄泻；泄泻之因，多因于寒凉。使不知脾之当补于先时，及至脾败泻作，此际虽有妙剂，亦何益哉！
　　
　　滋阴汤
　　
　　（新）　治肝肾虚弱，不时失血，背痛、咽干、咳嗽、便短、倦怠、遗精等证。
　　
　　早夜服。
　　
　　熟地（二钱）　淮药（一钱五分）　麦冬（去心，微炒，八分）　当归（酒洗去尾，一钱三分）
　　
　　白芍（酒炒，一钱）　甘草（炙，六分）　阿胶（蛤粉炒，一钱）　茯苓（一钱）　杜仲（淡盐水炒，一钱）
　　
　　丹参（一钱三分）
　　
　　分量称足，水煎服。咽干而五心热者，加元参一钱二分。骨蒸多汗者，加地骨皮一钱三分。血热妄动者，加生地一钱五分，青蒿一钱。阴虚不宁者，加女贞子一钱五分。咳嗽有痰者，加款冬花一钱，川贝母（微炒，研末）一钱。血来盛者，童便一杯，藕节汁或丝茅根汁合服。服之而顺，可以多服，但中时必须服下方以佐之。
　　
　　温脾汤
　　
　　（新）　此平补脾胃之药也，与上方每日同用。上方早夜服，此方中时服。服此者，一则不畏上方阴药以滞胃，二则脾健而饮食亦加。有是病者，可无虑也。若服之而顺，可照分量加至十倍八倍，研细末，中时加白糖、开水调服，服后须睡一刻。
　　
　　淮山药（炒，一钱八分）　白茯苓（一钱二分）　白朮（制，一钱，或再加）　薏苡仁（炒研，二钱）
　　
　　芡实（炒研，二钱）　白扁豆（炒研，二钱）　桔梗（八分）　元砂仁（去皮，炒研，五分）　甘草（炙，八分）
　　
　　神曲（炒，四分）　白莲肉（炒研，二钱）　秫米（炒研，一钱）　红枣（去核，二枚）
　　
　　水煎服。若气满者，加陈皮（去白）一钱，或再加真苏子（炒研）五分；或用广香磨汁合服。若有冷涎及胃口寒者，加干姜（炒黄）三五分；即加肉桂亦妙。
　　
　　加味地黄丸
　　
　　（新）　治阴虚失血，胸背痛，小便赤，遗精潮热，咳嗽气喘等症。此平补肝肾，养肺清热之方。凡一切虚弱之人，每年夏季制服一单，可以扶体，免阴虚火炎之病；但须日中间服上温脾汤，更妙。
　　
　　怀庆元支地黄（八两。加元砂仁微炒三钱研末，与米酒同蒸同晒九次，勿少）
　　
　　淮山药（四两）　枣皮（三两。去核酒蒸。若精滑者，可加至四、五两）　白茯苓（去皮，四两）
　　
　　粉丹皮（一两七钱。若血虚有热者，可加至二两四、五钱）　建泽泻（淡盐水浸晒，一两三、四钱。小便短者，用一两八钱。）　甘枸杞（去梗，三两，酒蒸）　菟丝子（淘净泥砂，三两酒浸，蒸，晒干）　真阿胶（蛤粉炒成珠，三两）　麦冬（去心，酒蒸，二两）　杜仲（淡盐水炒断丝，三两）　北五味（微炒，七、八钱）
　　
　　先将地黄、枣皮、枸杞、麦冬于石臼内捣成膏，然后将余药磨成细末，合前膏加炼蜜捣匀为丸。每晨用淡盐水服七、八钱，忌铁与三白。
　　
　　归脾汤
　　
　　凡治血症，须按三经用药，以心主血，脾统血，肝藏血，此方三经之主也。远志、（味辛，多用亦能走血。）枣仁，补肝以生心火；茯神、龙眼，补心以生脾土；参、、朮、草，补脾以固肺气。土患燥，当归以润之；土患滞，广香以疏之，总欲使血归于脾也。彼郁怒、思虑、伤脾者尤宜。火旺者，加山栀、丹皮。火衰者，加丹皮、肉桂。晨服八味丸，以培先天之根，治无余法矣。（方见痰饮。）
　　
　　清宁膏
　　
　　润肺不伤脾，补脾不碍肺。凡劳嗽吐血，常服极效。
　　
　　麦冬（去心）　生地（酒炒。各五两）　广橘红（两半）　龙眼肉（四两）　枯梗　甘草（各一两）
　　
　　煎成膏，加苡仁、（炒，四两，研末）　川贝母（糯米拌炒，米熟去米。一两，研末）　再煎退火，下真苏州薄荷净叶（研末，三钱），于内，搅匀，时时置口中含化。
　　
　　凡虚损咳嗽，五脏皆有所病，然专主则在肺肾。盖肺之所畏者，火也；肺之受邪者，燥也。燥则必痒，痒则必咳，正以肾水不能制火，所以克金；阴精不能化气，所以病燥，故为咳嗽喘促、咽痛声哑等症。凡治此者，只宜甘凉之剂，如六味地黄丸料煎服，缓则服丸。甚者加麦冬、元参、天冬、生地之类，滋养金水，使肺肾相生，则真阴生而咳可渐愈矣。
　　
　　凡阴虚于下，阳格于上，六脉无神，而大吐大衄者，此火不归源，而真阳失守者，宜八味地黄丸料重加桂附大剂，煎出冰冷与服。或用熟地一两五钱，当归三钱，附子三钱，肉桂二钱，煎出冷服。若六脉细脱，手足厥冷，危在顷刻，用：
　　
　　镇阴煎
　　
　　熟地（一二两）　淮牛膝（二钱）　炙甘草（一钱）　肉桂（钱半）　附子（二钱或三钱）
　　
　　如呕恶者，加干姜（炒黄）一钱三分。如气脱无神，宜速速多加人参，水煎冷服。此际用一味凉药即死。
　　
　　论脉
　　脉芤者为血虚。沉迟而小者为气脱。大而无力者为阳虚。数而无力者为阴虚。大而芤者为血脱。左尺软，为血虚。右尺微，为火衰。右关沉细，或鼓燥，为胃虚。然无论浮、沉、大、小，但久按而渐缓者为吉。若平者，病亦平。急进者，病益进。若弦细而兼紧数者不治。
　　
　　凡五劳者，五脏之劳，皆因用力过度也。如忧、愁、思、虑则心伤，不眠恍惚，血不养心，神不能藏也。暴怒持重则肝伤，筋急、酸痛、水亏、木燥，肝失所资也。饮食劳倦，或意外过虑则脾伤，吐痰呕水，此水泛为痰，脾虚不能制水也。受风饮冷则肺伤，喘急咳嗽，肺气不得清肃也。宜因脉以验症。若外因而暂病者，脉实邪盛，宜从标治，病去即止。脉虚体弱，宜从本治，不得概视。至于酷欲，则精血耗损，心肾自伤。盖心主血，肾主精；心本热，虚则寒；肾本寒，虚则热。故水亏者，以重浊补阴，勿使火上炎也。精亏而元阳亦衰，故议补阴以阳为主。温则可以发扬肾气，则阴阳交蒸而精生。彼四物知柏，秋杀之物，其何以舒和而发生乎？虽然贵审其阳虚阴虚，其轻重若何而济之，以配水配火，权其轻重，救其偏而使之平，则无弊矣。但药能治病补虚，不能移情易性；而且虚阳火燥，常欲交接；草木之补，不偿真精之丧。有是病者，宜别居一室，日无所见，夜无所触，房欲绝而元神固。且又节饮食，戒恼怒，远忧虑，而能自为调理，庶医药有功也。若声哑咽痛，泄泻肉脱，多吐痰沫，汗出食少，一边难睡，脉细而弦数，或浮洪而大，难为力矣。张三锡曰：「劳伤于肺者难治。」盖肺中药饵难及，滋阴清肺，在肺难见其功，于脾易增其病耳。 
　　
　　凡精气久已衰微，欲使水中之火，温胃而滋化源，惟有缓以图之。不宜于助阳，亦不宜于抑阳。盖助阳必至亡阴，抑阳必至纯阴。纯阴之剂，与胃不相宜；而助阳之药，能扶胃气，食加神旺，未有不喜，但久之阳愈盛，而阴愈燥。故于阴虚者，助阳、抑阳，酌剂而得其平，斯为上工。
　　
　　凡相火附于命门，男以藏精，女以系胞。因嗜欲竭之，火无所归，厥逆上炎，故一切假热之症悉形于外。脉洪大无伦，按之微弱者，急用八味丸料半斤加肉桂一两，附子七钱，水煎五、六碗，冰冷与饮，诸症自退。来日必畏寒，脱脉，真候自现矣，宜十全大补汤吞八味丸，或照前服亦可。若在产后及大失血后，必大发热，亦系阴虚。此正气血之虚，若以凉药正治，立毙。惟速补无形之气，以生有形之血，则阳生阴长之妙用也。须用参一两煎汤服之。参少无力，改用当归补血汤（当归三钱，黄　一两，重蜜炙黄。）煎服，亦或有效。
　　
　　若用四物汤，则纯阴不可为治也。
　　
　　凡气虚血虚，何以辨之？盖阴虚者，面必赤，口渴而畏冷水，左尺脉虚数，是无根之火，载于上也。若是阳虚，火入于内，面必不赤，口即渴而舌必滑，脉虽数而尺无力，此为辨耳。
　　
