<!-- { "loadSidebar": true } -->
　　治湿热邪盛烦躁，下痢鲜血，腹痛喜冷，脉实等证。
　　
　　白芍（钱半）　当归　黄连　黄芩（各一钱）　大黄（二钱）　肉桂（五分）　甘草　槟榔（各六分）
　　
　　木香（五分）
　　
　　水煎服。
　　
　　香连丸
　　
　　治里急后重，以气滞而热伏也。脉未大虚者宜之。
　　
　　黄连（一两，吴茱萸泡汤，炒干研）　广木香（四钱）
　　
　　共为末，蜜丸或浆丸，空心米汤下。若中气衰坠，或病久痢止，而下部胀急，用补中益气汤大剂，下香连丸即愈。然亦不得尽以为热也，有热邪下迫者，有寒邪下迫者，有气虚下陷而迫者。察其所因，如热者凉之，寒者温之，虚者补之，陷者举之，此调气而后重除也。
　　
　　若但以木香、槟榔、腹皮、枳壳散气，则气愈虚，而病益剧矣。
　　
　　参苓白朮散
　　
　　治胃气虚滞，禁口不食。用此方，加石菖蒲一钱五分，微炒，以开胃口，待其能食，然后因证而治之。如胃口有热，加黄连一钱。
　　
　　人参　白扁豆（炒研）　莲肉（微炒，各二钱）　白朮（三钱）　砂仁（八分，炒研）　桔梗（一钱）
　　
　　薏苡仁（二钱，炒研）　茯苓（钱半）　炙甘草（一钱）　菖蒲（一钱五分）
　　
　　共为末，米饮调服。一服即食。或煎服亦可。
　　○禁口不食，有因火伏胃中，脉见洪数，内外俱有热证，宜用芩连栀柏之类。若无热证，而食不入，或恶闻食气，或饥不能食，或呕恶吞酸，此脾气之弱也，当用四君子加干姜。若命门不暖，则脾无火生，宜用熟地一两，附子三钱，吴茱萸（开水泡过，焙干）钱半，肉桂二钱，大剂与服，自然思食。此必脉虚，而右尺更微也。
　　
　　参术香莲汤
　　
　　（新）　治休息痢，屡止屡发，久不愈者。因兜涩太早，积未清也。
　　
　　广木香（五分）　黄连（一钱）　人参（八分）　白朮（钱半）　甘草（一钱）　茯苓（二钱）　枳实（一钱）
　　
　　水煎服。有调理失宜者，随证加减治之。
　　
　　十全大补汤
　　
　　治痢后气血两虚，气虚则发寒，血虚则发热，或早或晚，似疟非疟，切勿作疟治，须大补气血，多剂乃瘥。
　　
　　人参（一钱）　白朮（钱半）　茯苓（一钱三分）　甘草（炙，一钱）　当归（二钱）　抚芎（一钱）
　　
　　白芍（酒炒，一钱）　熟地（二钱）　黄　（蜜炒，二钱）　肉桂（二钱）
　　
　　生姜一钱，红枣三枚，水煎服。或加附子一钱。
　　
　　凡痢病，宜泻宜补，因脉因证，原无一定。若执痛无补法，不知因虚寒而痛者，愈攻则愈痛，元气自脱，悔之晚矣！丹溪先生用参、朮调补胃气，一、二剂而后下者，亦妙法也。虚者宜之。
　　
　　凡痢后，脚渐细而软痛者，将成鹤膝风，治宜温补肝、脾、肾，不可仍用燥脾之药也。
　　
　　凡痢后身痛，系肠胃湿热，恶血未净，复还经络，所以痛也，宜四物东加桃仁、牛膝、红花、陈皮之类。亦有属气血虚者，不可不审。
　　
　　凡痢病，最忌兜涩，使下无所宣泄，则胀满不食，诸症见矣。
　　
　　凡痢伤精血，必阴虚水亏，乃致燥热，勿作火治，宜壮水补阴。如脉犹有力，虚中之火也，宜生地、熟地、麦冬、女贞子、龟胶之属。如脉本无力，全属虚火，宜六味、八味等丸。若阴盛格阳，而外大热者，宜前胃关煎之类，切忌凉药。
　　
　　备拣古来治痢至简至稳神方于后，以便取用。
　　
　　痢病腹痛，下脓血，用大黄酒煮为丸，白水服三、四钱，神效。
　　○凡痢，用生姜、陈茶等分，煎服。
　　○白痢，用艾一两，干姜七钱（炮）为末，醋煮米为丸，米汤下。
　　○血痢，用三七（三七末掺于猪血化为水乃真。）六钱，为末，米泔调服三钱。
　　○血痢腹痛，用元胡索为末，米饮调服三钱。
　　○噤口痢，用蜜蜡四钱，鸡子黄一个，蜂蜜、苦酒、发灰、黄连（研末）各四钱，同熬为丸，二日服尽。此华佗方也。
　　○赤白痢，腹痛后重，或面目手足俱变，用黄蜡三钱，阿胶三钱同溶化，入黄连末五钱，搅匀为丸，日三次服尽。此仲景方也。
　　○毒痢噤口，用大田鸡并肠捣烂，焙热，入麝三分，作饼，封脐上，气通即食。
　　○噤口痢，用大蒜捣贴两足心及脐上。
　　○血痢，用乌梅、胡黄连、灶心土等分，为末，茶调服，即愈。
　　○赤痢，用六一散加红曲；白痢，加干姜。（方载淋证。）
　　
　　二十八、论疟疾
　　（有风、暑、湿、热、食、瘴邪六种。又有五脏六腑疟、劳疟、瘅疟、牝疟、温疟、母疟。）
　　
　　夫疟者，因夏伤暑，热气藏于皮肤之内，舍于荣气之中，及遇秋风新凉束之，表邪不得因汗而出，此疟之所由来也。夫暑热者，阳也，蓄之久，则欲出；秋寒者，阴也，束之固，则莫出。由是阳为阴遏，则阳并于阴。阴实则阳虚，阳虚则外寒，阴实则内寒，内外皆寒，汤火不能胜也。及阴气逆极，同并于阳。阳实则阴虚，阳盛则外热，阴虚则内热，内外皆热，口渴欲饮冷也。然浅者病在三阳，随卫气以为出入，而一日一作；深者病在三阴，邪气不能与卫气并出，或间日一作，或三四日而作。作愈迟者，病愈深也，经之论疟备矣。然仁斋、丹溪又分痰、食等疟，此不过疟之兼证耳，非因之而成疟也。故治者，宜察其邪之浇深，证之阴阳，有汗者，以养正为主；无汗者，以散邪为急。又热盛者，凉药为君；寒多者，温药为重。至于痰、食、血、瘅、瘴、牝、鬼等证，各随其甚者而兼理之。总之，脉实证实者，攻邪以治标；脉虚证虚者，补正以治本。倘不明虚实，辄用凉药，恐表邪未解，而邪益固；骤用截药，恐正气已虚，而症必变。非徒无益，而又害之，医之咎也。
　　
　　凡疟多热而久不解者，此必阴虚，宜益阴除热，非生鳖甲、牛膝不能除也；多寒而久不解者，此必阳虚，非　、朮、桂、附不能除也。久疟者，属元气虚寒。盖气虚则寒，血虚则热；胃虚则恶寒，脾虚则发热。此时若用截药，多致危殆，惟用人参、煨姜各一两煎汤，于发前二时服之。无力服参者，气虚用白朮代之，血虚用当归代之，此辅正而邪自除也。
　　
　　凡疟以得汗而解。然病有浅深不同，即如病瘟者，虽有大汗，而热仍不退，疟亦有之，宜察其脉之紧与不紧，及头与身之痛与不痛，仍渐次再汗之，方得邪解，不得谓汗后必无邪也。又有已汗而邪将解，或因食、因寒、因触而发，此旧邪未尽，而新邪又至，亦宜仍从汗解，但须斟酌虚实可也。
　　
　　温疟者，《内经》谓冬中风寒，至春夏阳气大发而为病，此即伤寒之证也。与夏伤暑秋为疟者不同，当于伤寒门酌而治之。
　　
　　瘅疟者，《内经》谓肺素有热，发则阳气盛，故致消烁脱肉。治此者有三法如内热而兼表邪，宜散以苦凉；如表解而火盛，宜清以苦寒，此皆治其有余也；若火盛而真阴耗者，宜壮水济火，切忌苦寒。
　　
　　瘴疟者，惟岭南烟瘴之地有之。人居瘴地，不知调摄，而外受风寒为病。或迷困喑哑，与常疟稍异。治者亦不外寒、热、虚、实，及有邪、无邪，如前治疟诸法而已。
　　
　　牝疟者，阳气素虚，当盛暑时，乘凉饮冶，阴盛生寒而不热，治以柴胡姜桂之类。
　　
　　劳疟者，素有弱证，因疟成劳，宜十全大补汤。有热者去肉桂。
　　
　　疟母者，治之失宜，气血虚损，邪伏肝经，胁下有块，当以补虚为主。若急于攻块，多致不救。宜六君子东加木香、肉桂、鳖甲、蓬术。
　　
　　鬼疟者，时行不正之气，传染而成，宜平胃散加雄黄、桃仁。俗以夜发者为鬼疟，非也。
　　
　　邪入阴分，发于三阴，宜四物东加知母、红花、升麻、柴胡，提入阳分，方可以截。
　　
　　凡疟初起，先寒后热，宜羌活、紫苏、生姜之类，散其太阳之邪；次用柴胡汤，或加截药可也。若不论何经，即用柴胡，即用截药，不可！
　　
　　脉候
　　疟脉自弦。弦数者多热，弦迟者多寒。微者为虚，代散则死。
　　
　　截疟立验汤
　　
　　（新）
　　
　　陈皮（一钱）　半夏（钱半）　茯苓（一钱）　甘草（一钱）　青皮（七分）　白豆蔻（去壳，微炒，研，一钱二分）
　　
　　柴胡（一钱五分）　桂枝（一钱二分）　苏叶（一钱）　生姜（二钱）　知母（一钱二分）　黄芩（一钱五分）
　　
　　称足分量，水煎。首一次轻煎，于疟未发前三时服；次煎加常山（酒炒）一钱四分，草果仁（或面或饭包煨，捣碎）八分，槟榔八分，多水久煎服，但要于疟未发前一时服，若早则药力过，迟则疟已来矣。能如法服，则疟立止。此予屡用屡验，凡男女大小及孕妇俱宜。
　　
　　要在于三发之后，方可用此药，先和而次截之。疟若寒重，桂枝、苏叶、生姜三味各加五分；若热重，知母、黄芩二味各加五分。
　　
　　又方
　　
　　治一切疟疾。
　　
　　肉桂（一钱）　丁香（六分）　当归（钱半）　乌梅（三个　槟榔（八分）　甘草（一钱）　知母（一钱二分）
　　
　　黄芩（钱半）　常山（酒炒，一钱三分）　生姜（一钱三分）
　　
　　密封，煎至一小碗，待冷泻出，再将渣煎至一小碗，待冷泻出，合作一大碗，露一宿，次日晨兴，面东早服。凡截药要露者，以暑热至露而退也。
　　
　　柴胡饮
　　
　　治感四时不正之气，内外俱有火证，而疟邪不散。
　　
　　柴胡（二、三钱）　黄芩（一、二钱）　白芍（二钱）　生地（钱半）　陈皮（一钱）　甘草（八分）
　　
　　如内热口渴者，加葛根一、二钱；甚者，加知母、石膏。如外邪甚者，加防风一钱。
　　
　　如寒甚者，加桂枝、生姜各一钱。
　　
　　麻桂饮
　　
　　治寒重热轻，脉迟呕泄，阴暑疟疾。
　　
　　肉桂（一、二钱）　当归（三、四钱）　甘草（炙，一钱）　陈皮（一钱）　麻黄（七、八分，如夏季及有汗者，加白芍一钱佐之）　生姜（一钱）
　　
　　水煎服。若阴虚者，加熟地三、五钱。若三阳并病者，加柴胡钱半。如汗甚者，去麻黄，加蜜炙黄　二钱。
　　
　　加味地黄汤
　　
　　治疟发时，其寒如冰，转热如烙，而面赤口渴，热退即不渴者。以六味地黄东加柴胡、白芍、肉桂大剂一服，立愈。
　　
　　休疟饮
　　
　　治元气虚，老衰积弱者。辅正则邪自退，疟立止矣。
　　
