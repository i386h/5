<!-- { "loadSidebar": true } -->
　　防风　独活（各一钱二分）　羌活（一钱）　桂枝（八分）　陈皮（七分）　松节（四钱）
　　
　　温服。
　　
　　益火散寒汤
　　
　　（新）　治寒邪外中，身体切痛，脉弦紧者。
　　
　　肉桂（钱半）　干姜（炮，一钱）　桂枝（八分）　羌活（七分）　苍朮（一钱）　秦艽（二钱）
　　
　　防风（一钱）　甘草（八分）　陈皮（八分）
　　
　　姜引。如寒甚者，加附子。如手臂痛甚，加片子、姜黄、海桐皮。如寒邪滞者，加麻黄、白芍。
　　
　　补土燥湿汤
　　
　　（新）　治湿邪外中，身痛沉重，脉沉细涩者。
　　
　　山药（炒，三钱）　白朮　茯苓（各钱半）　甘草（炙）　羌活（八分）　防风　秦艽防己　苍朮（各一钱）
　　
　　姜枣引。如寒湿者，加肉桂，或加附子。如湿热者，加黄柏。如脚膝痛者，加川牛膝。如小便短涩，加泽泻、猪苓。
　　
　　加味五痹汤
　　
　　治五脏痹证。
　　
　　人参（或以山药三钱代之）　白芍（煨）　茯苓　川芎　白朮　当归（各钱半）
　　
　　五味子（十五粒）　细辛　甘草（各五分）
　　
　　姜一片，食远服。如心痹，加远志、茯神、麦冬、犀角。如肝痹，加枣仁、柴胡。如肾痹，加独活、肉桂、杜仲、牛膝、黄　、荜　。如肺痹，加紫苑、半夏、杏仁、麻黄。如脾痹，加浓朴、枳实、砂仁、神曲。以上加法，在人变通而已。
　　
　　加味二妙散
　　
　　治湿热痹病，骨节疼痛，如火之燎，或麻木痿软。
　　
　　当归　川牛膝　川荜　防己　龟版（酥炙。各二钱）　苍朮（三钱）　黄柏（二钱）
　　
　　温服。或加分量，醋煮面糊为丸，汤下百丸。
　　
　　大防风汤
　　
　　治足三阴亏损，风寒湿乘虚侵入，发为痹证。
　　
　　人参　白朮　防风　黄　（蜜炙）　熟地　杜仲（各二钱）　白芍　牛膝　羌活　附子（各一钱）　肉桂甘草（炙，各七分）　川芎（钱半）　当归（钱半）　生姜（一钱）
　　
　　水煎服。此方标本悉治，可谓稳协。
　　
　　备拣古来治痹至效至稳简易诸方于后，以便取用。
　　
　　风寒湿痹，通身麻木或疼痛，用生川乌末四钱，苡仁末二钱，入米粥内再熬，下姜汁一匙，蜜三匙，日三服。
　　○凡一切痛风，及男女多年难治者，用威灵仙研末，酒调服。得下利二次，即停药，忌茶，以甘草汤代之。凡牛羊鹅鸡俱忌。此味治痛风要药也。
　　○中湿，骨节痛，用白朮一两，酒煎服。
　　○凡一切痹痛，宜用麻黄、乌药、防风、羌活、秦艽、威灵仙、防己、独活、松节之属。因血虚、气虚及寒湿等证，随便加固本之药为主。
　　○薄桂味薄，能横行手臂，领南星苍朮，至痛处成功。威灵仙治上体痛风，汉防己治下体痛风，然虚弱人当以气血药兼之，方能营运。湿痰浊血，流注为病，在下焦惟乌附气壮，可为引经，不可为主治。
　　○下焦湿痛，惟三妙散最效。（苍朮三钱，黄柏二钱炒，川牛膝二钱，夜服。）○十指麻木，胃中有湿痰死血也。宜二陈汤（陈皮、半夏、茯苓、甘草。）加苍朮、白朮、红花、桃仁、附子。
　　○上身骨节尽痛，用防风，乃治风胜湿仙品。
　　
　　三十五、论便血
　　（新者为肠风，下血不痛，有虚有实。久者为脏毒，下血腹痛，有热有寒。）
　　
　　经曰：「阴格伤，则血内溢而便血。」伤者，言风、寒、暑、湿、热之外邪也。又云：「阴结者，便血一升，再结者二升。」此言阴气内结，不得外行，渗入肠间，乃寒湿生灾，而阴邪之胜也。大凡阳邪阴邪，俱能伤胃，而使血下故也。虽血之妄行多由于火，然火证之外，又有脾胃阳虚，而不能统血者；有元气下陷，而血亦陷者；有病久滑泄，而血因以动者。大都有火者则血热，无火者因虚滑。故治血者，当以辨虚实为要。或热、或湿、或风、或冷、或虚，及新久之异以治之，不可纯用寒凉。即用凉药，必加辛味为佐。
　　
　　久不愈者，当用温剂以补脾土，使能统血而血有所归也。又要兼酸涩之味者，是欲少敛之也。药多用酒炒者，是欲升举之也。收敛之后，仍和气血、浓肠胃，使阴络无复伤之患耳。
　　
　　肠风者，其腹不痛，血清而色鲜，邪由外入，随感而见者也。脏毒者，大肠湿热，久积遂生窠穴，为积血之所，从便之前后而来，其腹则痛，血浊而色黯。虽有毒名，却无毒也。若血射如线者，虫痔也，自肛门蚀孔处出也。然毒有湿热之辨；湿毒下血者，腹中不痛，以分利为主；热毒下血者，腹中多痛，以清凉为要。
　　
　　约荣煎
　　
　　治便血因火者，清热止血，并治酒毒，湿热下血。
　　
　　当归　白朮　白芍（酒炒）　生地　茯苓　地榆　白石脂（　，醋淬）　黄芩　五味丹参　川续断（各钱半）
　　
　　水煎服。若热甚而血多与色鲜者，加黄连、防风各一钱，黄芩倍用。
　　
　　脏连丸
　　
　　治平素因阳脏多火，远年近日，肠风脏毒，下血不止。
　　
　　黄连（三两）　槐米（一两，炒）　枳壳（五钱）　防风　甘草　槐角　香附　牙皂　木香（各二钱）
　　
　　用陈米一合，同香附为末，将猪脏洗净，入米与末缚定，于砂锅加水煮烂，杵如泥，将各药研末，捣匀为丸。米饮下七、八十丸，忌一切辛热之物。
　　
　　寿脾汤
　　
　　治脾胃虚弱，便血紫黑色，阳亏而无热证，速宜温补。
　　
　　白朮（二、三钱）　当归（二钱）　山药（二钱）　甘草（炙，一钱）　枣仁（钱半）　志肉（五分）
　　
　　干姜（炮，一二钱）　莲肉（去心，二十粒）　人参（一二钱）　乌梅（二个）
　　
　　水煎服。若血脱不禁者，加醋炒五倍子一钱。如虚滑不禁者，加鹿角霜二钱为末，调于药中合服。气虚者，加炙黄　二、三钱。气下陷者，加炒升麻五分。兼溏泄者，加补骨脂（炒用）一钱。如阳虚畏寒者，加附子一、二钱。如血去过多，阴虚心跳，身热而脉细数者，加熟地八钱，或加倍。即归脾汤、十全大补汤亦妙。此际作血热下行，稍用凉药，则危矣。
　　
　　香梅丸
　　
　　治气血俱虚，全无火证，而血滑不能上者，宜固涩之。
　　
　　乌梅肉　白芷　百药煎（烧存性。等分。此五倍子酿成者）
　　
　　为末，米饮糊丸，空心米欲下。如无百药煎，即五倍子醋炒亦可。肠风下血，服之即上。
　　
　　乌梅丸
　　
　　治大便下血如神。
　　
　　姜蚕（炒，一两）　乌梅肉（两半）
　　
　　为末，蜜丸，空心醋汤下。或以补中益气汤、归脾东加乌梅、五倍子、五味子亦可。
　　
　　平胃地榆汤
　　
　　治风寒之邪，结于五脏，蓄而便血，是谓阴结。
　　
　　陈皮　浓朴　苍朮　甘草　地榆　白朮　当归　白芍　干葛　茯苓　神曲　干姜（炒）
　　
　　香附（等分）　升麻（减半）　人参（无者，以蜜炒黄　加倍代之）
　　
　　姜枣引，空心服。以风寒之邪内结，不得外行，宜温散之。
　　
　　回阳汤
　　
　　治阴阳将脱，便血大下。
　　
　　当归（三钱，泄泻者去之）　白朮（三、四钱）　附子（制、二、三钱）　干姜（炮、二、三钱）
　　
　　熟地（五钱）　黄　（蜜炙，四、五钱，或加倍）　乌梅（二、三个）
　　
　　水煎服。加人参二钱，更效。若血再不止者，加醋炒五倍子钱半。凡内伤七情，及劳倦以动血者，此中气不足，故有呕恶痞满，腹痛泄泻，寒热不食等证。阳败于阴，血色灰黑，此胃气大损，脾元脱竭，危剧证也，即速速回阳，犹恐不及；而若辈犹云痰火，不用补剂，必致于毙，殊为可悯！○大凡便血，以脾胃药收功。
　　
　　备拣古来治便血至简至稳神方于后，以便取用。
　　
　　便血不论新久，用白矾七、八分，大人一钱五分，研细末，调入鸡子内，煎熟，切作细块，空心白汤吞下。
　　○又方：用白芷为末，每米饮下二钱。
　　○又方：用发灰五钱、鸡冠花、柏叶各一两，为末，卧时酒服三钱。
　　○又方：用白炭三钱，枳壳烧黑五钱，为末，五更时米饮下二钱。天明再服，立愈。忌油腻热物。
　　○又方：石燕磨水常服。
　　○又方：用姜蚕炒一两，乌梅肉五钱，捣，醋糊丸，淡醋汤下。
　　○脏毒下血，用猪脏洗净，入槐花末令满，缚定，以醋煮烂，捣为丸，酒下。若下血而泄，体倦食减者，是脏寒也，用猪脏洗净，以吴茱萸末填满，缚定，蒸烂，捣为丸，米饮下。
　　○大便后血，用五倍子末，艾汤下一钱。
　　○又方：皂角炙，槐实糠炒，为末，粟米汤下一钱。
　　○又方：用槐花、荆芥穗为末，酒服一钱。
　　○又方：用旱莲草焙，研末，米饮下二钱。
　　○脏毒下血：干柿饼烧灰，米饮服三钱。
　　○肠风下血：木贼煎服。
　　○凡纯下清血者，风伤肝也，宜散风凉血。下如豆汁者，湿伤脾也，宜清热渗湿。
　　○大肠下血，及妇人崩漏，用败棕烧灰存性，酒调或米汤调服二钱。
　　
　　三十六、论小便不通
　　（有气秘、气虚、血虚、痰壅、热结五种。口渴而小便闭者，属实热，宜清利；口不渴而小便闭者，属虚寒，宜调补。）
　　
　　经曰：「膀胱者，州都之官，气化则能出。」夫气何以不化也？肺主上焦气分，肺热则清化之源绝，金不生水，必口渴而溺竭矣。须用清金之药，如生脉散之类为当。或外感风寒，肺受外邪，宜用辛散之剂，如麻黄汤之类为宜。又有脾虚不能生金者，则清气不能上升，浊气何由下降？经谓脾胃一虚，令人丸窍不通，用补中益气汤，以参　温脾，以升柴提气，滋后天之化原，虚则补母之妙用也。如不渴而小便不利，此属下焦血分。肾与膀胱，为阴中之阴，阴有热，闭塞其下流。经曰：「无阴则阳无以化。」若用淡渗利水之药，乃阳中之阴，非纯阴之品，阳何以化？须用滋肾丸，以纯阴济阳，则化之速矣。至于真阴虚者，膀胱干涸，无水可利，惟用六味地黄，以补肾水。若滋肾丸，又所当禁，恐知柏苦寒，以伤肾元。又忌淡味渗泄之药，以益涸其津液。如真阳虚而不得小便者，是即经曰：「无阳，则阴无以生也」。急用八味地黄，或用金匮肾气汤。如水寒冰冻，得太阳一照，而阴凝自流通矣。更有痰壅，则用二陈汤。热结则用八正散。气秘则用陈皮、香附之属。
　　
