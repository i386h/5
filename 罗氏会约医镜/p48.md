<!-- { "loadSidebar": true } -->
　　治三焦热甚，狂暴非常。因据《内经》夺食即已之义，（食入于阴，长气于阳，故阳旺而狂也。）故用此汤下之。或者火极似水，六脉隐伏，身表如冰，而发则叫呼声高，詈骂逾垣者，亦用此汤数下之。身温脉生，方得愈也。然亦有心血不足，神无所依，而变乱不常者，此属癫证，宜补不宜泻。二者误认，顷刻凶危。（方见伤寒下证。）
　　
　　附：论邪祟
　　《内经》十八卷，未尝论及邪祟，其言邪气盛则实者，指六淫之邪耳，非世俗所谓神鬼妖怪也。丹溪云：「虚病、痰病，有似邪祟。盖气血两亏，痰客中焦，以致视听言动，皆为虚妄，以邪治之，其人必死。」由是观之，何邪之有！……然必因虚而入，盖正气虚，则阳明之气不足以胜其幽潜，更必因心而客。盖邪心起，则淫乱之怪，适足以招其类聚，乃致面黄肌瘦，或奇梦惊心，或昏倦嗜卧，或饮食久绝而神色不变，或妄言祸福而明征不谬，或脉乍疏乍数，乍大乍小。凡遇此证，以补虚安神为主。有痰者吐之、消之，有积者下之、攻之。用灸法以治其外，正言以醒其心，未有不愈者。若张皇无主，纯用攻击，不惟病不去，而命亦危矣。
　　
　　备拣古来治癫狂邪祟至简至稳神方于后，以便取用。
　　
　　丹溪曰：「治癫狂大法，以行痰为主，如黄连、南星、栝蒌、半夏，寻火寻痰，分多少而治。若痰盛者，必用吐法，吐后用朱砂安神丸及平肝之药青黛、柴胡、川芎之类。」○邪狂横暴，用苦参为末，蜜丸，茶清下，上方也。
　　○又法：将两手两足大拇指，以二指并缚一处，用艾灸爪甲旁七壮，须于甲肉之半，令四处着火，此名鬼俞穴……○邪附而癫，烧蚕蜕纸灰，酒调服，或于手拇指甲下针之血出，即止。
　　○心虚癫风，用郁金七两，（须四川蝉肚者为真。）生明矾三两，共研末为丸，汤水任下六十丸，治痰裹心窍者最妙。
　　○阳狂横暴，用大黄五钱，芒硝三钱，去胃中实热；当归五钱，补血和阴；甘草二钱，缓中泻火；加姜枣者，引入胃也，以大利邪去为度。经谓：「微者逆之，甚者从之」，此之谓也。
　　○癫风邪祟，用朱砂一两，细研水飞，青靛净花二钱，以猪心血糊为丸，每用茶下二十丸，甚者不过三服。
　　○猝痫，用钩藤、甘草煎服。
　　○风癫，用南星九蒸九晒，姜汁糊丸服。
　　○鬼附啼泣，或中恶腹痛，用升麻煎服。
　　○中五尸鬼祟，用忍冬藤（即俗名金银藤。）煮汁服，或煎膏酒化服。
　　○邪祟，用大蒜捣溶，同香墨磨汁，酱汁合服。又方：同雄黄、杏仁研末服。
　　
　　又方：用安息香烧之，能去鬼祟，并治妇人夜梦鬼交。如丹参、白鲜皮、白蒺藜，俱可治邪。
　　
　　四十三、论三消
　　（上消、中消、下消。）
　　
　　上消者，渴证也，随饮随渴，上焦之津液枯涸，其病在肺，而心脾阳明之火，皆能熏蒸而然，故又谓之膈消。中消者，中焦脾胃病也，多食善饥，而身日瘦，又谓之消中。下消者，下焦肾经病也，小便黄赤，或为淋浊，或如膏脂，面黑体瘦，又谓之肾消。此三消者，属火证也。然有实火者，以邪热之有余也；有虚火者，以真阴之不足也。若不辨虚实治之，则未有不误者矣。
　　
　　白虎汤
　　
　　治上焦、中焦实热，脉证悉实，身热舌黄，溺赤口渴。
　　
　　生石膏（二两）　知母（三钱）　甘草（钱半）　糯米（一撮）
　　
　　温服。如渴多饥少，汗甚，右寸脉虚者，加人参一钱。中焦火证善饥者，亦用白虎汤。
　　
　　玉女煎
　　
　　治水亏火甚，六脉浮洪滑大，烦热干渴。若溏泄者忌用。
　　
　　生石膏（三、五钱）　熟地（五钱，或七、八钱）　麦冬（二钱）　知母　牛膝（各钱半）
　　
　　温服，或冷服。如火盛者，加栀子、地骨皮之属。如多汗者，加北五味十四粒。如小水不利，或火不能降者，加泽泻钱半，茯苓一钱。
　　
　　六一甘霹散
　　
　　治阳明内热，口渴班黄，及热痰喘嗽，二便闭结。
　　
　　石膏（六两，生用）　甘草（一两）
　　
　　研细末，用凉水或用温水，每调服三钱。
　　
　　凡中消善饥，古以调胃承气汤下之。既已善饥，自无停积，何堪攻击！如有闭结，或可暂用，否则用上三方清火可也。或各加升麻四、五分，引清气上升，而渴自止。亦妙法也。
　　
　　大补阴丸
　　
　　治肾水亏败，小便淋浊如膏，阴火上炎，左尺空虚。
　　
　　黄柏　知母（各用盐酒炒，俱四两）　熟地　龟板（酥炙，或酒炙。各六两）
　　
　　上为细末，地黄捣膏，用猪脊髓同蒸熟，加炼蜜为丸，盐汤遂下五、六钱。即滋肾丸亦可。六味地黄丸加黄柏、知母更妙。
　　
　　滋肾丸
　　
　　治证同前。
　　
　　黄柏　知母（盐炒。各二两）　肉桂（二钱）
　　
　　蜜丸。方中用肉桂为引者，借辛热引入肾中之虚热处，俾知柏以成功也。
　　
　　以上诸方，悉属阴寒，中病即止。或于病减一半时，宜中时间服补脾之药，如四君、归脾之属，或加麦冬、五味，补土生金，消金生水，庶无后患。
　　
　　八味地黄丸
　　
　　治火衰不能化气，气虚不能生液，而水涸消渴者。
　　
　　真怀庆大地（八两，用砂仁四钱微炒，研末，同米酒蒸晒）　淮山药（四两）　枣皮（四两，酒蒸）
　　
　　白茯苓（四两，人乳拌蒸更妙）　粉丹皮（酒浸晒干，二两）　建泽泻（一两五钱，淡盐水浸，晒干）
　　
　　桂面（拣肉浓甜多辣少者，三两。忌火）　附子（四两，制法载本草）
　　
　　除地黄、枣皮先捣成膏外，余药研细末，加炼蜜为丸，每早用淡盐水送七、八钱。
　　
　　凡三焦之火，多有病本于肾，而无不由乎命门。夫命门为水火之腑，水亏者，固能为消为渴，此肾中之阴虚也，宜用六味。火甚加黄柏、知母，或再加麦冬、五味。壮水清金以制火，人固有知之者；谓阳虚无火，亦能为消、为渴，则人不信。不知水不得火，是无阳不化，有降无升，所以饮水直入膀胱，而饮一溲二，以致泉源不滋而枯涸为病者，是皆真阳不足，火亏于下之消证也。知用桂附于滋阴药中，则水得火而温，如釜底加薪，而氤氲上顶矣。
　　
　　此生杀之微权，若不详明，再用苦寒以伐生气，则消者日甚，不能止矣。凡内伤劳病，有火亏不能归源，泛游于外，而为假热证者，亦宜知此，而用之乃妙。阅者宜深思之，不得忽过。
　　
　　保元汤
　　
　　（新）　治肾虚无火而下焦滑遗者，以补阴固涩为主。
　　
　　熟地（三五钱）　枣皮（二钱）　山药（钱半）　菟丝子（炒香捣碎，二、三钱）　五味（三分）
　　
　　益智仁（酒炒，一钱）　附子（钱半）　肉桂（一、二钱）
　　
　　水煎，空心服。如虚滑遗甚者，加金樱子净肉二钱，或加乌梅二个。如兼大便溏泄，加骨脂、吴茱萸之属。
　　
　　凡消渴能食，病久而小便数者，津液必竭，则经络涩而荣卫不行，气血凝滞，定成疽疮。
　　
　　又有不能食而阴虚水泛，反来克土，土虚不能渗湿而生热，湿热相搏，不能传化，发于皮肤，身必肿胀。法载肿胀门，所当参用。
　　○渴家不可发汗，虽有外邪，当从轻治，以津液之源竭也。凡下消小便浊，而有脂液，治宜养阴以厘清浊，切勿用渗湿之药。肾消，小便甜者为重，是生气泄，脾气下陷于肾中，为土克水也，治宜脾肾两补，或中时用归脾东加升麻，早夜服六味、八味之类。
　　
　　全真一气汤
　　
　　治脾肾两虚，补土以生金，养金以滋阴。一气相生，故中、下二消同治，凡脾肾两经虚证，皆可用也。
　　
　　熟地（三五钱，阴虚甚者加重）　麦冬（去心，拌米炒黄，二钱，肺虚者用半）
　　
　　白朮（炒黄，不用土，三钱）　淮牛膝（酒炒，一钱）　北五味（五分，或多用）　附子（由一钱加至二钱）
　　
　　水煎服。
　　
　　备拣古来治三消至简至稳神方于后，以便取用。
　　
　　天花粉，治消渴神药也。
　　○消渴，宜养肺、降火、生血为主。
　　○三消者，多属津液枯涸，补后天，以四物汤为主。上消者加五味、人参、麦冬、花粉煎成，入生藕汁、生地黄汁。
　　
　　酒病加生葛汁。中消者，本方加知母、石膏、滑石，以降胃火。下消者，本方加黄柏、知母、熟地、五味之类，以滋肾水。
　　○三消忌半夏。
　　○能食而渴者，白虎加人参汤。不能食而渴者，用四君子加花粉，或加干葛。上中既平，不传下消。
　　○兼泄者，用白朮、白芍之类。
　　○病后燥渴者，余热在肺也，用参、苓、甘草末少许，生姜汁调，冷服。
　　○消渴亦有因虫者，用苦楝根皮煎就，入麝少许，空心服，虽危亦救。
　　○止渴生津，用乌梅、豆豉煎服。又方：用五倍子研末，水调二钱，每日服三次。
　　○消渴变水肿，用真苏子、萝卜子等分，微炒，研末，桑白皮煎汤，调末三钱，每日服三次，水从小便出，渴止肿消。
　　○消渴，用晚蚕砂焙研，冷水调二钱频服。
　　○伤寒变证，有百合病，欲卧不卧，欲食不食，口苦便赤，得药则吐，病名百合，变成消渴。用牡蛎（　）二两，天花粉二两，共研末，米汤调三钱，每日服三次。
　　○消渴，单用黄连煎服。
　　○消渴喜水，用泥鳅十尾，焙干，去头尾，烧灰，干荷叶等分为末，每用二钱，水调下，日二服妙。又方：浮石、蛤粉、蝉脱等分为末，鲫鱼胆七个，调服三钱，神效。
　　○大约此病系膏粱肥甘之变，酒色劳伤之过，富贵者多有之，而贫贱者鲜也。有此病者，宜减嗜欲，薄滋味，却思虑，治或可瘳；若徒恃药饵，则难愈矣。
　　
　　四十四、论汗证
