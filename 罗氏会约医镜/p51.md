<!-- { "loadSidebar": true } -->
　　栝蒌仁（去油，一钱）　甘草（一钱）
　　
　　大枣三枚，食远服。如渴甚，加花粉二钱。如大便干焦，加肉苁蓉二三钱，威参七钱，或再加火麻仁、郁李仁各二钱。血燥，加桃仁捣膏调服，红花五分。如大便风秘，加秦艽三钱，防风钱半。凡欲润者，如牛羊乳、藕汁、蜂蜜之类是也。
　　
　　加味地黄丸
　　
　　（新）　治水亏干燥，咽痛便结，皮枯筋急等证。
　　
　　熟地（三钱）　枣皮（钱半）　茯苓（钱半）　山药（二钱）　丹皮（一钱）　泽泻（七分）
　　
　　五味（三分，炒）　麦冬（钱半）　阿胶（蛤粉炒，二钱）
　　
　　空心服。
　　
　　八味地黄汤
　　
　　治肾中无阳，以致元气不能上蒸，而精血枯涸者。
　　
　　熟地（三、五钱）　枣皮　茯苓　山药（各钱半）　丹皮（一钱）　泽泻（七、八分）
　　
　　肉桂（钱半）　附子（钱半）
　　
　　空心服。
　　
　　凡燥病，本火以烁金，以致金不能生水，故干枯之证见矣。但脾宜温补以生肺，不得燥补以伤肾。证似有余，实为不足。补阴之功得力，则虚火退而证自瘥。万勿轻用寒凉，脾胃受伤，则化源之机绝矣。故治火证，尚有当用寒凉；至于燥证，惟宜润剂。治风燥莫如养血，清热燥莫如壮水。
　　○大肠血燥便涩，用桃仁（去皮尖，炒研）、麻仁、当归各三钱，其效如神。
　　○桃仁、杏仁，润大肠功同，但杏仁治气秘，桃仁治血秘。昼便难，属气，脉浮；夜便难，属血，脉沉，俱宜用陈皮佐之。
　　
　　四十九、论火证
　　经曰：「君火以明，相火以位。」心为君火，为神明之主，故谓之明；肾为相火，为发生之根，故谓之位。天非此火则不生物，人非此火则不能有生，此真火之不可稍有衰也。
　　
　　火得其正，即为阳气。倘真火衰而元阳败，则邪火自炽，由此而有实火、虚火、湿火、风火、郁火、阴火、五脏火、六腑火、游行不归经火。其为病也，外则见于皮肉筋骨，内则见于脏腑九窍。形质之间，本有热证，亦惟暂抑亢炎以治标，因所因而调之以救本，则火各归经，依然清凉切不可过投寒剂，以伤脾胃耳。夫君火者心火也，可以水灭，可以直折；相火者龙雷之火也，不可以水灭直折，从其性而降伏之。且如天阴雨，龙雷之火愈盛，惟太阳一照，而火潜藏，此阴虚之火，由肾中之阳不足，则寒从中生，而火无源可归，所以浮散于外。此非参　桂附之温热，则无以引火归源，而外假热之证生矣。至于肾中之阴不足，则水亏火焰，又当滋水以制阳光，宜用甘凉，不宜温热。第温热之效速，只须二、三服，便可奏功；而甘凉之力缓，非多服不能见效。但服甘凉者，必须甘温之药，每日中时间服以救脾胃，庶无遗害。
　　
　　此论已详失血门，所当参阅。
　　
　　凡五脏之火，肺热则鼻干，甚则鼻涕出。肝热则目眵浓。心热则言笑多。脾热则善饥善渴。肾热则小水热痈。此类宜从清解。
　　
　　凡火证必察虚实。其人元气本虚，或便秘善饥，神清声朗，而脉犹有力，此虚中有实，可随证清解，此易治也。若内外俱热而反见溏泄，或食少声微，诸虚皆见，而反不利温补者，此其胃气已败，生意已穷，非吉兆也。
　　
　　黄芩清热汤
　　
　　（新）　治一切烦热，口疮咽痛，衄血吐血，脉洪数者。
　　
　　黄芩（二钱）　白芍（钱半）　栀子　生地　麦冬（各一钱）　甘草（八分）　泽泻　木通（各七分）
　　
　　薄荷（五分）
　　
　　温服。如胃热，加生石膏三钱。如热盛，加黄连钱半。如大便燥结，加酒炒大黄一二钱。
　　
　　凉膈散
　　
　　治三焦六经诸火，胀满结秘，脉洪数滑实者。
　　
　　大黄　朴硝（或不用）　甘草（各一钱）　连翘（钱半）　栀子　黄芩（各八分）　薄荷（五分）
　　
　　淡竹叶（七片）
　　
　　服时加蜜一匙。
　　
　　升阳散火汤
　　
　　治寒邪郁遏阳气，以致肌表惧热，此火郁发之也。
　　
　　升麻　葛根　羌活　独活　白芍（各八分）　防风（五分）　柴胡（八分）　生甘草（五分）
　　
　　炙甘草（六分）
　　
　　有人参更效。生姜四分，煎服。
　　
　　逍遥散
　　
　　治郁火胁痛、身热、骨蒸、口渴、便涩。
　　
　　柴胡（酒炒，八分）　当归（钱半）　白芍（酒炒，一钱）　白朮　茯苓（各一钱三分）　甘草（六分）
　　
　　薄荷叶（三分）
　　
　　煨姜六分煎服。如火盛，加丹皮、栀子。
　　
　　左归饮
　　
　　此壮水以济火也。治阴衰阳胜，身热烦渴，脉虚气弱。
　　
　　熟地（三、五钱）　山药（二钱）　枸杞（钱半）　甘草（炙，一钱）　茯苓（一钱）　枣皮（钱半）
　　
　　食远服。如肺热而烦，加麦冬钱半。心热而躁，加元参一钱。脾热易饥者，加白芍钱半。肾热骨蒸者，加地骨皮二钱。血热妄动者，加生地二、三钱。阴虚不宁者，加女贞子二钱。上实下虚者，加牛膝钱半。血虚而燥者，加当归二钱，改用六味地黄丸亦可。
　　
　　右归饮
　　
　　此益火以救阳也。治内真寒而外假热，右尺脉虚。
　　
　　熟地（五、七钱）　山药（炒，二钱）　枣皮（一钱）　枸杞（二钱）　甘草（炙，一钱）
　　
　　杜仲（二钱）　肉桂（一、二钱）　附子（一、二钱）
　　
　　食远服。如外热既甚，多见口疮舌裂，烦渴喜冷等证，用此汤冷服。如阴盛格阳，加泽泻钱半。如昏厥短气，加白朮二、三钱，有人参更妙。如火衰不能生土，呕吐吞酸，加炮干姜二、三钱。如泄泻腹痛，加肉豆蔻钱半。如小腹痛，加吴茱萸五、七分。如血少血滞，腰膝软痛，加当归二钱，改用八味地黄汤亦妙。服后热退，而虚寒悉见，乃进温补，无不愈者。上有湿火未言，当于湿证门取方用之。
　　
　　备录泻火诸药，以便酌用，然亦不过言其药之性耳，人当变而通之可也。
　　○黄连、栀子，泻心肝大肠之火。
　　○山栀仁，降火从小便出。
　　○石膏，泻肠胃实火。
　　○黄芩，泻脾肺大肠之火。
　　○黄柏，泻肝肾诸经之火。
　　○知母，清肺胃肝肾之火。
　　○地骨皮，退阴中之火，善除骨蒸夜热。
　　○生地、麦冬，清肝肺凉血中之火。
　　○天冬，泻肺与大肠之火。
　　○桑白皮、川贝母，解上焦肺胃之火。
　　○柴胡、干葛，解肝脾诸经之郁火。
　　○龙胆草，泻肝肾膀胱之火。
　　○槐花，清肝肾大肠之火。
　　○白芍、石斛，清脾胃之火。
　　○滑石，泻小肠膀胱之火。
　　○天花粉，清痰止渴，解上焦之火。
　　○连翘，泻诸经之浮火。
　　○元参，清上焦及无根浮游之火。
　　○山豆根，解咽喉之火。
　　○胆星，开心脾胃脘之痰火。
　　○青黛、芦荟、胡黄连，泻五脏之疳热郁火。
　　○苦参，泻疳蚀之火。
　　○木通，泻小肠之火。
　　○泽泻、车前子，退窿闭之火。
　　○人中白，清肝脾肾之阴火。
　　○童便，降阴中血分之浮火。
　　○大黄、朴硝，泻诸经实火。
　　○人参、黄　、白朮、甘草，除气虚气脱，阳分散失之火。
　　○熟地、当归、枸杞、枣皮，滋心肾不交，阴分无根之火。
　　○附子、干姜、肉桂，救元阳失位，阴盛格阳之火。
　　○青蒿，清血虚发热之火。
　　卷十三　杂证
　　五十、论疝
　　（腹病曰疝，丸病曰　。有寒、气、湿、热、虚、冷。男子为奔豚，女人曰育腹，小儿有本肾。）
　　
　　经以任脉为病，男子内结七疝，女子带下瘕聚，（经脉起于中极之下，以上毛际，循腹里，上关元，总诸阴之会。瘕者，即方书所云状如黄水者是也。）总言病之原也。所云冲、狐、　、厥、瘕　、　癃，分言疝之状也。丹溪以为疝症皆始于湿热。
　　
　　盖五脏各有所伤，则皆生火，火郁之久，湿气便盛，浊液凝聚，并入血脉，流于厥阴，肝性急连，为寒所束，宜其痛甚。是疝为筋病，皆挟肝邪。若言止在肝经，不与《内经》合也。治此者，当分寒、热、虚、实。若如张子和一概用下，则误矣。察其形气病气，若果有热症热脉，显然外见者，治以寒凉则可。如无可据，而但云疝由湿热，则不可。至于湿则肿坠，虚者亦肿坠。在血分者不移，在气分者多动。是故诸寒收引，则血注而归肝，下注于左丸。诸气愤郁，则湿聚而归肺，下注于右丸。且睪丸所络之地，非尽由厥阴，而太阴、阳明之筋，亦入络也。故患左丸者，痛多肿少；患右丸者，痛少肿多。但治初受之邪，必当以温经散寒，行气除湿为主，切不可早用寒凉，致留邪气，以遗其害。及其久也，则有始终为寒者，有因寒郁而为热者，有元阳受伤而虚陷日甚者，当用调补之剂，因病制方，不得泥执。
　　
　　一、治疝必先治气，故病名亦曰疝气，非无谓也。盖有寒气、热气、湿气、逆气。气在阳分，则为气中之气；气在阴分，则为血中之气。凡气实者破之，气虚者补之。故治疝者，必于诸证之中，俱当用气药。
　　
　　脉候
　　弦急搏皆疝。（诊在何部，自知其脏。）尺部滑，为寒疝。（滑脉寸上见为大热，阳与阳并也。两尺见滑者，丙丁不胜壬癸，从寒水之化也。）脾脉大而虚，木旺克土，厥逆上升。寸口脉沉而弱，疝气少腹痛。疝属肝病，脉必弦急。（肝脉弦急。常也。）牢急者生，（疝系阴寒，牢主里寒，常也。）弱急者死。
　　
　　五积散
　　
　　治疝气初起，或愈后复发，必有外因，痛不可忍，最效。
　　
　　当归　苍朮　陈皮　茯苓（各一钱）　浓朴（姜炒，八分）　干姜（炒，五分）　白芍（八分）
　　
　　麻黄（冬天去节，六分；夏天留节，四分）　枳壳（八分）　半夏（一钱）　桔梗（八分）　甘草（炙，六分）
　　
　　肉桂（六分）　川芎（七分）　加：吴茱萸（汤泡，焙干，七分）　小茴（盐炒，七分）　生姜（六分）
　　
　　葱白（五寸）
　　
　　同煎，热服。
　　
　　治平汤
　　
　　（新）　治一切疝气痛，上冲心，小便赤，寒热虚实俱效。
　　
　　当归（一钱三分）　白芍（一钱）　茯苓（一钱）　泽泻（七分）　猪苓（八分）　山栀（七分）
　　
　　木香（五分）　苍朮（一钱）　川楝子（一钱）
　　
　　小茴（六分）　橘核（七分，炒研）　肉桂（八分）　陈皮（七分）　荔枝核（一钱三分，烧焦，研）
