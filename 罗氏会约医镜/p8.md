<!-- { "loadSidebar": true } -->
　　精一者，圣道之本。而医道，亦须精一以为之本，故《内经》曰：」治病必求其本」。盖以病之变态虽多，其本则一。或寒或热，或虚或实，既得其要，但得一味二味，便可拔除。即或多味，亦不过于此而辅佐之，而其意则一。此余之数数然也。若医之不精者，必不能一。
　　
　　凡遇一症，毫无定见，欲用热而复制之以寒，恐热之为害；欲用补而复制之以消，恐补之为害。若此者，其何以拨乱而反正乎！即使偶愈，亦不知其热之之功，寒之之功也；若其不愈，亦不知其热之为害，寒之为害也。彼病浅者，或无大害；若安危所系，即用药虽善，而不敢猛用，则药不及病，尚恐弗济，矧执两端而妄投者，其害更将何如！为医者先求其精，乃知其本，而能一之，不可以人而试药也。
　　
　　五、补泻有法
　　凡新病而少壮者，乃可攻之、泻之，此但可用于暂；若久病而虚弱者，理宜温之、补之，此乃可用于常。然犹有要：凡临症治病，但无实症可据而为病者，便当兼补，以调荣卫、精血之气；亦无热症可据而为病者，便当兼温，以培命门脾胃之气。此治法要领，有不可稍忽以贻害者。
　　
　　六、治法从逆
　　凡治法有从逆，以寒热有真假，此《内经》之旨也。经曰：「逆者正治，从者反治。」夫以热治寒，以寒治热，此正治也，正即逆也。以热治热，以寒治寒，此反治也，反即从也。如以热药治寒病，而寒不退者，是无火也，当补命门，如参地桂附之类。此王太朴所谓「益火之源，以消阴翳」，是亦正治之法也。又有假寒真热者，脉必不紧，反用寒凉而愈，以寒从治之法也。又如以寒药治热病，而热不除者，是无水也，治当在肾，用六味丸之类。此王太朴所谓」壮水之主，以镇阳光」，是亦正治之法也。又有假热真寒者，脉必无力，反用桂附参姜而愈，以热从治之法，亦所谓甘温能除大热也。此外治假寒假热，复有权宜之妙。如以热药治寒，而假热相拒，则以热药冷服；如以寒药治热，而假寒相拒，则以寒药热服。掣过上焦，则本性乃发。情既相协，而获效自奇。
　　
　　七、升阳散火滋阴降火辨
　　凡治火之法，有曰升阳散火者，有曰滋阴降火者。而或升或降，不可混用。夫火之为用，有发于阴者，火自内生，为五内之火，宜清宜降也；有发于阳者，火自外致，为风热之火，宜散宜升也。何人一见火症，无分表里，辄称风热，多用升阳散火之法。是不知风热之义，其说有二：有因风而生热者，有因热而生风者。因风生热者，以风寒外闭，而火郁于中，此外感阳分之火，风为本而火为标也。因热生风者，以热极伤阴，而火达于外，此内伤阴分之火，火为本而风为标也。经曰：」治病必求其本」，可见外感之火，当先治风，风散而火自息，宜升散，不宜清降，以外感之邪得清降而闭固愈甚；内生之火，当先治火，火灭而风自清，宜清降，不宜升散，以内生之火得升散而燔燎难当。此其内因外因，自有脉症可辨，须为分别。经曰：「病生于内者，先治其阴，后治其阳，反者益甚；病生于阳者，先治其外，后治其内。反者益甚。」观此，愈知散火、降火毫不可混用也。
　　
　　八、君火相火论
　　经曰：「君火以明，相火以位」，此但表其大义，原无分属之条。惟《刺禁论》曰：「七节之傍，中有小心」，此固隐然有相火所居之意。故后世诸家，咸为相火寄在命门，是固然矣。
　　
　　而其为明、为位之义，未之详也。盖君道惟神，其用在虚；相道惟力，其用在实。故君之能神者，以其明也；相之能力者，以其位也。是明，即位之神；无明，则神用无由以着。位，即明之本；无位，则光焰何从而生！所以君火之变化于无穷，总赖此相火之栽根于有地。
　　
　　有此君不可无此相也明矣。君相之义，岂泛言哉！何东垣云：「相火者，下焦包络之火，元气之贼也」，丹溪亦述而证之。此俱误认火之面目者也。或曰，彼之指为贼者，不为无意。
　　
　　盖谓人之情欲，多有妄动，动则起火；火盛，致伤元气，即谓元气之贼，亦何不可！不知情欲之火为邪气，君相之火为正气。是命门为元气之根，水火之宅，精血之海。五脏之阴气非此不能滋，五脏之阳气非此不能发。而脾胃之土，非火不能生。盖以春气始于下，则三阳从地起，而后万物得以化生。岂非命阴之阳气在下，正为脾土之母，而诸脏之源乎！夫既以相称之，而竟以贼名之，其失圣人之意也远矣！且凡火之贼伤人者，非君相之真火，无论在外在内，皆邪火耳。邪火可言贼，相火不可言贼也。二子有知，其以余言为何如？
　　
　　九、用药之法
　　经曰：「塞因塞用，通因通用，寒因热用，热因寒用，用热远热，用寒远寒」，不无义理，宜明析之。脾虚作胀，治以参术。脾得补而能运化，则胀自消，所谓塞因塞用也。伤寒挟热下利，中有燥屎，用承气汤下之乃安，所谓通因通用也。寒因热用者，药本寒也，而反佐之以热药一二味，或寒药热服；热因寒用者，药本热也，而反佐之以寒药一二味，或热药冷服，俾无拒格之患。所谓必先其所主，而伏其所因也。用热远热，用寒远寒者，如寒病宜投热药，热病宜投寒药，仅使中病即止，勿过用焉。过用则反为药伤矣。如前诸法，前贤既已指示，后人宜为会悟。
　　
　　十、先天水火论
　　人之两肾，左阴右阳，左肾属水，先天之元精也；右臂属火，先天之元阳也。一水一火，同禀生初，原无胜负之分。奈人自有知觉以来，恃其少壮，日加斫丧。不知精气之生息有限，而人之耗损无穷。由是水亏不能配火，而虚火上炎。其咳嗽喘急，骨蒸劳热，咽痛烦渴等症见焉。此际宜用甘凉滋阴，补水以配火也。丸药，水药，如六味之类，久服多服，或可挽回。若徒用知柏苦寒以泻火，此水中之火固不能泻，而脾胃大伤，减食发泄之症又生矣。斯时脾肾两亏，纵有良医，恐难为力。经又曰：」滋阴之药多湿脾，补脾之药又燥肾。」
　　
　　古未有脾肾同补妙方，余因经言而悟之。早夜补肾，中时补脾，二方同进。或肾亏之甚，以补肾为主，而补脾之药，亦不可少。或脾亏之甚，以补脾为主，而补肾之药，亦不可间。余于失血门，有滋阴汤、温脾汤，可参阅而酌用之。及至中年老年，有无病而体弱者，宜补阳以生阴。经言无阳则阴无以生，犹釜底加薪，而饮食易化；游溢精气，灌注脏腑，则精神自旺，而年寿自益，如八味丸之类是也。但古方只用桂、附各一两，今当各用三四两不等，乃为有益。若徒知滋阴，而抑知春夏阳和，草木易荣，秋冬肃杀，花卉善萎也乎！
　　
　　十一、相火论
　　命门相火，乃先天真一之气藏于坎中，自下而上，与后天胃气相接而化，此实生生之本也。是以花萼之荣在根柢，灶釜之用在柴薪，使真阳不发于渊源，则总属无根之火矣。火而无根，即病气也。故易以雷在地下为复。可见火之标在上，而火之本则在下。且火之就燥，性极畏寒，若使命门阴胜，则元阳畏避，而龙火无藏身之地，故致游散不归，而为烦热格阳等病。凡善治此者，惟从其性。但使阳和之气直入坎中，据其窟宅，而招之诱之，则相求同气，而虚阳无不归原矣。若太阳一照，则雷电潜藏。所调甘温能除大热，如参、地、桂、附之类，正此之谓也。若夫昧者，以虚阳而作实热，不思温养此火，而但知寒凉可以灭火，安望其尚留生意，而不使之速毙耶！倘系客热邪火，皆凡火耳，固不得不除；而除火何难，是本非正气火候之谓也。人能明邪正二字，则得治生之旨矣。
　　
　　十二、标本论
　　经曰：」治病必求其本」；又曰：」先病而后热者治其本，先病而后泄者治其本」之类，约十余条。由此观之，诸病皆当治本。而惟中满与大小便不利两症，当治标耳。盖中满则上焦不通，小大便不利则下焦不通，此不得不治标以开通道路，而为升降之所由。是则虽曰治标，而亦所以治本也。盖以急则治标，缓则治本。缓急二字，诚所当辨。不知标本，则但见其形，不见其情。不知缓急，则所急在病，而不知所急在命。故每致认标作本，认缓作急。而颠倒错乱，全失四者之大义。重命君子，尚其慎察于此。
　　
　　十三、论内伤外感不同
　　外感、内伤，症候相似，治法悬绝，不可不辨。伤于饮食、劳役、情欲为内伤；伤于风、寒、暑、湿为外感。内伤发热，时热时止；外感发热，热甚不休。内伤恶寒，得暖便解；外感恶寒，虽浓衣烈火不除。内伤恶风，不畏甚风，反恶隙风；外感恶风，见风便恶。内伤头痛，乍痛乍止；外感头痛，连痛不止，直待表邪传里方休。（凡外感至十日半月，有头痛，表犹未解，仍当走表。）内伤有湿，或不作渴，或心火乘肺，亦作燥渴，但饮茶汤不多；外感须三四日外，表热传里，口方作渴，饮茶汤由少而多。内伤则热伤气，四肢沉困无力，倦怠嗜卧；外感则风伤筋，寒伤骨，一身疼痛。内伤则短气不足以息；外感则喘壅气盛有余。内伤则手心热；外感则手背热。天气通于肺，鼻者肺之外候，外感寒则鼻寒，伤风则流涕，然能饮食，口知味，腹中和，二便如常，此表邪未入里也。地气通于脾，口者脾之外候，内伤则懒言恶食，口不知味，（能食者，病虽重，胃气未绝，犹为可治。）小便短黄，大便或秘或溏，此里虚当知温补也。左人迎脉（在左关之上，寸之下。）主表外感则人迎脉或大或紧，甚于气口。右气口脉（在右关之上，寸之下。）主里，内伤则气口脉或大或数，甚于人迎。内伤症属不足，或温或补或和，不得误作外感，妄发其表。外感症属有余，或汗或吐或下，不得误作内伤，妄用清凉。又有内伤兼外感者，若内伤重，补养为先；外感重，发散为急，但不得偏废也。伤寒门有补中益气汤，随症加入于后，可以参阅。至于脉息，亦须辨别。内伤脉，或大或数，久按重按即软而无力。数大为虚火，无力为气虚血虚。若误作有余之火，一用寒凉，则虚者愈虚，不但火之转甚，而脾气亦绝矣。又有以气口紧盛，作食滞者，然脉之有力无力，已相迥别，况食滞者必恶心饱闷，神壮不倦；内伤者心不痞不饱，倦怠无力，更可验也。
　　
　　十四、论寒热
