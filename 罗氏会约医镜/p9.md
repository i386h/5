<!-- { "loadSidebar": true } -->
　　寒热之病，有外感风寒暑湿之客邪，有内伤欲食劳苦情欲之元气。症候不一，治各不同。外感者，自表入里，当用发散。其论其治，已详伤寒门，兹不复赘。至于内伤发为寒热，须逐症分析，庶不误治。但内伤外感，二症相似，恐人误认，余有内伤外感辨，所当参阅。经曰：「有所劳倦，形气衰少，谷气不胜，（言胃虚谷少，不能胜任其劳倦也。）
　　
　　上焦不行，（清气不升。）下腕不通，（浊阴不降。）胃气热，（浊阴不降，故胃气热。）
　　
　　热气熏胸中，故内热。（少火皆成壮火而上炎。）」此则真阳下陷，内生虚热，宜用补中益气甘温之药，而提其下陷也。房劳太过，内伤真阴，不能配火，则火旺而发为劳热，有夜热骨蒸，五心热，咽喉痛等症，宜用六味、八味之类，（详明失血门。）滋阴以降火也。倘气血两虚，但用甘温（如参　之类。）之剂，以补气为先，兼补其血，盖气旺则能生血也。若血虚而气不虚，忌甘温补气，盖气旺则血愈消矣。虚热固禁发汗，退热不可过用寒凉，以伤脾胃，斯为善治。经曰：」阴气不足则内热，乃真不足也。阳气有余则外热，乃假有余也。」凡元气伤，而一切热症，皆是无根虚火，但服十全大补之类，或气虚补气，血虚补血，根本固，而诸症自息。
　　
　　若往来潮热，在外感，属少阳，宜小柴胡汤和解之。时寒时热，在内伤，属阴阳俱虚。阳虚则寒，宜补脾以生肺，如四君归脾之属，中时服之。阴虚则热，宜补肾以壮水，如熟地龟胶之类，早夜服之。
　　
　　庶阴阳交补而寒热自退矣。
　　
　　十五、论寒热脉证有虚实真假内外之异
　　凡真寒之脉，必迟弱无神；假寒之脉，必浮洪有力。真热之脉，必滑实有力；假热之脉，必紧数无神。其症其治，详伤寒门阴症似阳、阳症似阴条内，所当参阅。身大热，反欲得近衣者，热在皮肤，寒在骨髓也；身大寒，反不欲近衣者，寒在皮肤，热在骨髓也。人迎脉大于气口为外感；气口脉大于人迎为内伤。浮紧为表寒，沉紧为里寒，浮数为外热，沉数为内热。浮大无力为虚，沉细有力为实。脉紧恶寒，谓之伤寒，脉缓恶风，谓之伤风。
　　
　　脉盛壮热，谓之伤热。脉虚身热，谓之伤暑。热而精力不倦者为实，倦者为虚。初按则热，久按不热者，是里阳浮表也，为虚；初按则热，久按愈热者，是里热彻表也，为实。壮热不减，遍体如火者为实；乍热乍减，头热足冷者，此无根之火，浮越在表在上也，为虚。口干饮冷而多者为实；口渴饮汤，喜热而少者为虚。身壮热，而脉沉细，及大极数极，按之乍大乍小者为虚；身微热，而脉洪数不改者为实。身热无汗，二便闭涩者为实；身热有汗，二便通调者为虚。发热恶寒者，寒伤表也，阳也；无热恶寒者，寒中里也，阴也。总之，病之热也，求外邪感伤，扰动清阳；或内滞郁蒸，酿成壮火。舍此二实之候，非气虚不能收摄元阳，即阴虚不能镇约雷火。气虚者，自寅至申，热在阳分，肺气主之，惟参、　、熟附，所谓甘温能除大热也。阴虚者，自申至寅，热在阴分，肾气主之，惟归、芍、熟地，所谓养阴退阳也。能因此而详求其理，则可尽悉其源，而治之自无难也。
　　卷之三　伤寒（上）
　　一、伤寒总论
　　冬气严寒，保身不密，杀厉之气，乘于肌体，若伏而不发，至春变温，至夏变热；（温热病另有调治。）
　　
　　实时发者，名正伤寒。以寒伤表，发热憎寒，邪闭皮毛，病在卫也。（卫者气也。）由浅而深，遍身疼痛，邪入经络，病在荣也。（荣者血也。）夫人之卫行脉外，荣行脉中，今以寒邪居之，则气血混乱，经络壅滞，故外症若此。自此而渐至呕吐不食、胀满等症，则由经入腑，病益深矣。
　　
　　自仲景以来，名贤代起，有言其病而不言其阴阳者，有立其方而未详其增减者，支离繁碎，令人难用。
　　
　　惟约以汗、吐、下、温、清、补六法，（六法详后。）更以虚实二字为提纲，凭症察脉，变化治之，易于拾芥。虽伤寒变症不一，有循序传经者，有不循序传经者，有始终止在一经者，有不由表入，直中阴经者，有三阳同病，三阴俱病，阴阳齐病者，有二经并病，前后合病者，及杂症互见，阴症似阳，阳症似阴者。能明虚实，则宜表宜里，宜攻宜补，而立方用药，无不曲中，又何虑乎！若执方书，以某方治某病，因某病用某药；恐病合而人之虚实不合，以及孰宜急、宜缓、宜重、宜轻，不能神明变通，亦非上工。余虽详言调治，逐条分注于后，亦要在人之善用耳。惟观其某条治法，即不恰中，亦不甚远，不致误枉，或寿世之一端也。
　　
　　二、伤寒脉论
　　（观此可知症之表里虚实。）
　　
　　经脉十二，六阳属腑为表，六阴属脏为里。经脉分手足者，以足经之脉，长而且远，自上及下，遍络四体，按之可知周身之病；手经之脉，短而且近，皆出入足经之同，故凡诊伤寒外感者，但言足经，而不言手经也。然足之六经，又以三阳为表。而太阳一经，为阳中之表，以脉行于背，背为阳也，且包复周身，故凡风寒伤人，自太阳经始。阳明经，为阳中之里，以脉行于腹，腹为阴也。少阳经，为半表半里，以脉行于侧也。至于足之三阴主里，其脉自足上腹，虽亦在肌表之间，而其风寒未有不由阳经而入阴分也。若不由阳经入者，即为直中阴经，必连脏矣，故阴经无表症。凡浮脉，固属表也，然有感寒邪之甚者，拘束卫气，脉不能达，亦沉而兼紧，但以发热头痛等表症，参合自可辨也，切不可概以浮为表论。如血虚动血者，阴虚水亏者，内火炽盛者，关阴格阳者，脉俱浮大，宜知之也。至于脉浮而紧者，邪气有余也；按之无力者，元气不足也。元气不足，何以逐邪！必使元气渐充，自虚而实，自数而缓，则阳气渐达，胃气渐至，即为将解之兆。若日见紧数无力，则凶矣。
　　
　　杂病以弦为阳，以缓为弱。伤寒以弦为阴，以缓为和。寸为阳，或沉细而无力者，为阳中伏阴。尺为阴，或见沉数者，为阴中伏阳。寸口数大有力，为重阳。尺部沉细无力，为重阴。寸脉浮而有力，主寒邪，表实宜汗；浮而无力，主风邪，表虚宜实。尺脉沉而有力，主阳邪在里，为实，宜下；无力，主阴邪在里，为虚，宜温。寸弱无力，忌吐；尺弱无力，忌汗，忌下。汗下后脉静者生，正气复也；躁热者死，邪气胜也。温之后，脉来歇至者，正气脱也。纯弦者名曰负；按之如解索者名曰阴阳离，皆死。阴病见阳脉者生，正气在也。
　　
　　阳病见阴脉者死，正气绝也。（其余杂症脉理俱载杂症条下。）
　　
　　三、伤寒六经循序传变
　　心：为手少阴，与手太阳小肠经相表里。
　　
　　肝：为足厥阴，与足少阳胆经相表里。
　　
　　肾：为足太阴，与足太阳膀胱经相表里。
　　
　　脾：为足大阴，与足阳明胃经相表里。
　　
　　肺：为手太阴，与手阳明大肠经相表里。
　　
　　心包络：为手厥阴，与三焦手少阳相表里。
　　
　　凡感冒伤寒，初入在足太阳膀胱经，次传足阳明胃经，三传足少阳胆经，四传足太阴脾经，五传足少阴肾经，六传足厥阴肝经。以上所言六经传变，是其理之常也。亦有越经传者，有不拘日数传者，有二经三经同病者，宜见病治病，不可拘泥。其脉其症，俱于谓治各经方下明之。
　　
　　四、论治伤寒勿拘古方
　　凡治伤寒，历祖仲景。但仲景所制之麻、桂、硝、黄等剂，峻猛已极。原因当时人气禀强壮，且为冬月感冒重邪而设，自然适中。第流传既久，天气人气，日薄一日，不必尽同。
　　
　　凡寒热感冒，及伤食房劳等候，皆有头病、发热、口渴等症，若即谓太阳、阳明之症，泥执古方，通治今人弱质，必被夭枉者多矣。故存古人传经之论者，俾人知伤寒局方之原，立法之所以自始也；遵列古方次第汗下者，俾人知立方用药之体，而易于仿也；集诸贤之说者，俾人知古今变化之理，而慎于用也。后之治此症者，当因时因人而权衡之，勿以生死大关轻徇旧方。庶几人登寿域，乃为司命上工。幸勿以余言为妄也。
　　
　　五、论证分表里
　　凡阳邪在表则表热；阴邪在表则表寒。阳邪在里则里热，阴邪在里则里寒。邪在半表半里，无有定处，则往来寒热。邪在表则腹不满，邪在里则腹胀满。邪在表则呻吟不安，不烦不呕，邪在里则烦躁闷乱，并作呕逆。邪在表则能食，邪在里则不能食。若在表里之间，纵不欲食，未至于不能食也。有胸痞闷，而初见心烦喜呕者，表邪方入里，不可攻下。凡表症悉具，而脉沉微者，以元气不足，不能外达也，但当救里，以助阳散寒为主；若不知温中以固根本，而再用发散之剂，则危亡立至。
　　
　　六、论表里之虚实
　　凡表实者，无汗恶寒，或发热恶热。走注红肿，知荣卫有热。身痛拘急，知经络有寒。
　　
　　凡表虚者，有汗恶寒；或多麻木，难举动；或毛槁肉削，颜色憔　。凡里实者，或胀痛痞坚，或闭结喘满，或懊　不宁，烦躁不眠；或气血积聚，腹中不散；或寒邪热毒，深留脏腑之间。
　　
　　凡里虚者，为心神怯跳，津液不足；或饥不能食，渴不喜冷。上虚则食不化，呕恶中满；下虚则二便不禁，肛门脱出，泄泻遗精。
　　
　　七、论汗证
　　凡太阳、阳明、少阳，或三阳合病，或并病，但头痛、身痛、发热、恶寒及喘而胸满等候，虽为日已久，内有一症，即表邪犹在。脉浮紧而数，无汗者，用麻黄汤或羌活汤汗之；若脉浮缓而弱，自汗者，用桂枝汤微汗之。总之，表邪散，便不传经入里，否则为变不一矣。
　　
　　凡各经邪症，汗之不彻，犹未汗也。共人仍身热烦躁，坐卧不安，脉紧无汗，干燥错语者，是表邪未散也。其故有三：邪在经络筋骨，而汗仅出皮毛，此邪深汗浅，卫解而荣不解，一也；或以十分之邪，而出五分之汗，此邪重汗轻，二也；或汗后遽起露风，而因腠疏复感者，三也。凡遇此者，当辨微甚以再汗之。如汗透而身热愈甚，此阴阳交而魂魄离，大凶之兆也。又有邪本不甚，而年衰体弱，发散太重，或屡散被害者，或邪去而胃伤，不能饮食而羸惫者，此过汗之患也。倘汗过亡阳，气脱昏沉等候，以四味回阳饮救之；若得煎参三五钱饮之更妙。
　　
　　八、论忌汗
