<!-- { "loadSidebar": true } -->
　　水煎就，用僵蚕五分，全蝎（去足微炒）五枚，片、麝各二厘，共研末，调药服。如火之甚者，加黄连、黄柏、大黄之属。如火之微者，加元参、知母、黄芩、栀子之属。痰之甚者，倍胆南星，加天竺黄、牛黄之属。痰之微者，加前胡、陈皮（去白）、贝母、花粉之属。此外加朱砂能入心镇惊，雄黄能破结开滞，琥珀、青黛亦清利之佐助，冰片、麝香乃开窍之要药。至于僵蚕，佐痰药善能开痰，去肝脾之邪，则肝平而风自息也。全蝎色青入肝，善走厥阴，味咸降痰，故能治风。较之僵蚕，此其次矣。蝉脱，不过取其轻脱之义，不足恃也。凡惊风之实邪，以痰火为重，而风则次之，不得徒用剪风之药也。
　　○或惊风有兼外感者，必脉息浮紧、寒热头痛、无汗等症。如防风、羌活、荆芥、干葛、紫苏、独活、细辛之类，可以暂用。无外邪者，皆所切忌。又不可过用片麝，恐阳亏阴盛，而成慢惊。彼防风辛热、误用杀人，更宜慎用。
　　○如月内惊风，用丹砂末涂五心，以色赤人心，安神除热也。若客忤卒死，用蜜调服。如惊忤无声，血入心窍，猪心血调服。如发搐之甚，同南星、全蝎调服。
　　
　　备拣古来治急惊诸方，以便取用。
　　
　　导赤散
　　
　　治心火上炎，舌黄尿赤，口渴身热，急惊实症。
　　
　　生地　木通　甘草　麦冬（各二钱）　淡竹叶（十皮）
　　
　　水煎，热服。
　　
　　泻青丸
　　
　　治小儿肝胆火，急惊发搐，眼赤上视等症。
　　
　　羌活　防风　当归　川芎　山栀仁　胆草　大黄（酒浸，纸包煨透。等分）
　　
　　共研细末，蜜丸。每用竹叶煎汤，少加沙糖化下。
　　○急惊风者，肝风甚，而心火从之，为实邪也。实则泻之，宜用泻青丸以泻肝之风，导赤散以泻心之火。如大便秘，用蜜导法：蜂蜜三两，入铁器内，以火熬干，捻成挺子，寸半长，从谷道插入。若用下药，恐脾胃受伤。
　　
　　吐痰方
　　
　　治儿壮实，痰在喉间壅塞、药食不得入者，则宜吐。
　　
　　僵蚕　牙皂（炙焦，等分。）
　　
　　研末，以土牛膝根少加水捣汁，调少许灌之，即吐。吐后服下痰药。
　　
　　辰砂膏
　　
　　治小儿痰壅气滞，服之痰自化下。
　　
　　辰砂（飞过，三钱）　硼砂　马牙硝（各钱半）　元明粉（二钱）　全蝎（去毒）　珍珠（各一钱）
　　
　　麝（一分）
　　
　　共研末，每用一二分。治诸惊，薄荷汤下。治胎惊，乳汁合枣汤下。或用礞石滚痰丸亦妙。
　　
　　至圣保命丹
　　
　　治一切小儿急惊、胎惊，势迫时用之。风平，须照证调治。此应忙之劫方也，不得过服。
　　
　　胆星（牛胆九套者佳）　僵蚕（糯米泔浸，焙干，去嘴甲）　白附子（各一钱）　全蝎（去足焙，十四枚）　天麻　防风（各一钱）　辰砂（水飞，钱半）　珍珠（五分，另细研）　麝（一分）
　　
　　琥珀（三分）　金箔（二十片）
　　
　　共研末，粟米煮糊为丸，分为二十五粒，金箔为衣，每一粒用薄荷煎汤磨服。或只用白附子、姜蚕、全蝎等分为末，酒调一钱服，甚效。
　　○又方：白牵牛半生半炒，黑牵牛半生半炒，大黄（煨熟）、槟榔各一钱共研末，用五分，蜜汤调下。痰甚，加轻粉一分，得微利一二次，痰热自退，不必过下。痰热退则惊风自除。切不可用辛燥驱风等药，反动心火而为害也。当其搐搦大作时，但可扶持，不可把捉。恐风痰流入经络，或至手足拘挛也。又不可辄用艾火灯火，此阳证不宜火攻。又不可峻用攻击，如巴豆之类，以取速效。只服清凉之剂，自可平安。谚云：「急惊风，慢慢治。」此迩言之切当者也。
　　
　　慢惊者，虚症也。有因吐泻后脾胃虚弱而致者；有因急惊过服寒凉，及伤寒过下而致者；有因脾胃素弱，或受风寒而致者。其症：昏睡露睛，痰鸣气促，惊跳搐搦，或乍发乍静，或身热身冷，或肢厥、唇青、面白、口鼻气冷、昏迷不食、自汗泄泻、其脉迟缓细数等症，为脾虚生风，无阳症也。此际宜速培元气，大补脾土。即有风痰之类，皆非实邪，不得妄用剪风化痰之药再为消散，以伤阳气，乃为善治。
　　
　　六君子汤
　　
　　治脾胃虚寒，以致痰凝气滞、自汗泄泻、慢惊等症。
　　
　　人参（少者，以山药四钱炒黄代之）　白朮（三钱）　茯苓（钱半）　炙草（一钱）　陈皮（去白，一钱）　半夏（钱半）
　　
　　姜枣水煎，频服。如中寒泄泻，身冷痰滞，加附子二钱。（附子温中回阳，为慢惊之圣药也，如元气将脱，急炮用之。）若肝邪旺，侮脾土者，加肉桂一二钱，平肝以息风也。泻甚者，加肉豆蔻一二钱，面包煨，去油用。或补骨脂亦可。滑脱不禁者，加乌梅二个，或北五味子二十粒。如气虚下陷，昏倦无神，加黄　蜜炙三钱，即身热亦服，所谓甘温能退大热也。若膈热拒之，冰冷与服。或血虚不能养肝，加当归、白芍，以血足风自灭也。
　　
　　理阴煎
　　
　　治脾肾阴阳俱虚、慢脾等症。
　　
　　熟地（五七钱）　当归（二三钱）　干姜（炒，二钱）　甘草（炙，钱半）
　　
　　水煎服。如肾亏水泛为痰，或呕或胀者，加茯苓钱半，或加白芥子五分。如阴寒厥逆，加附子二钱。或泄泻不止，去当归，加山药、扁豆、补骨脂、肉豆蔻、附子之属。如腹胀滞疼痛，加木香、陈皮、砂仁之属。或肝邪旺，木动风摇，加肉桂二钱。如兼外感，头痛寒热咳嗽，脉浮紧者，加麻黄五七分。
　　
　　加味异功散
　　
　　治脾胃虚弱，肝木所胜，外虚热而内真寒，慢惊风证。
　　
　　人参　白朮（二钱）　茯苓（钱半）　甘草（炙，一钱）　当归（二钱）　陈皮（去白，一钱）
　　
　　钩藤钩（钱半，此味后入，过煎无力）
　　
　　如不应，加半夏钱半，炮姜一钱，白蔻八分，木香四分，或再加附子钱半。要知木虚则搐而无力，火虚则身寒口中气冶，土虚则吐泻，睡而露睛。此际宜补脾胃为急。
　　
　　秘旨安神丸
　　
　　治小儿乍受惊吓，神气失散，以致溃乱不堪，睡中惊悸，宜以收复神气为主，若作惊风治，误矣！人参　枣仁　茯神　半夏（各一钱）　当归　白芍（酒炒）　橘红（各七分）　五味子（五粒）
　　
　　甘草（炙，三分）
　　
　　共研末，姜汁糊丸。每用生姜汤磨服二丸。如朱砂、琥珀之类，不过取其镇重之意，惟此方乃为救本之法。此证必惊哭多泪，忽啼忽止者是也。若啼叫无泪，声长不扬者，是腹痛，当细辨之。
　　
　　搐，抽搐也，是即惊风之属。但暴而甚者，谓之惊风；微而缓者，谓之发搐。发搐不治，则渐成惊矣。宜察形证之寒热、脏腑之虚实治之。其治法详具急惊、慢惊二证，可参阅用之。
　　
　　有所谓慢脾风者，即慢惊失治而甚者耳。其实难大分别，亦不必别立治法。急惊属实热，宜用清凉；慢惊属虚寒，宜用温补。二病不同，治法亦异。而诸书多用一药以治二病，何其谬也！钱氏戒之，而诸家著书立方，又明犯之，其被夭枉者多矣！小儿之虚症，观外可知。如心虚则惊惕不安。若啼声不出者，心绝也。肺虚，则气促多汗。若喘满痰响者，肺绝也。脾虚，则吐泻不食，痞满倦卧，牙紧流涎，手足牵动。若昏迷不乳者，脾绝也。肝虚，则筋急斜视，抽搐劲强。若目不开者，肝绝也。肾虚，为肢厥津枯，火不归元。若二便不禁者，肾绝也。凡言实者，乃邪气之实，非元气之实也，治者亦不可伤元气。若病久已虚，尤当专顾脾肾，则根本固而无虞矣。
　　
　　小儿热证不一，有表里虚实之异。而人动谓小儿纯阳，概用寒凉，其说亦误。盖男子二八、女子二七而天癸至。天癸者，阴气也。阴气未至，故曰纯阳，原非谓阳气之有余也，牡稚阳耳。稚阳之阳，其阳几何？阳本非实，而误用寒凉，则阴既不足，又伐其阳，多致阴阳两败，脾肾俱伤，又将何所倚赖而望其生长耶！故贵审禀赋阴阳偏盛，及外感风寒，内伤饮食等症，因人调治，斯无弊矣。
　　
　　败毒散
　　
　　治四时感冒风寒，身热无汗，喜人怀抱，口不渴便自调者，此热在表也。
　　
　　人参　茯苓　枳壳　甘草　川芎　羌活　独活　前胡　柴胡　桔梗　生姜（各五分）
　　
　　水煎，热服。温取微汗，而热自退。
　　
　　黄芩汤
　　
　　治脏腑积热，喜露头面，揭去衣被，口热舌黄，小便赤，大便秘，日晡更热，此里热也。
　　
　　黄芩　栀仁　麦冬　生地　泽泻　木通　甘草（等分）
　　
　　或加黄连，入生姜三分，水煎，温服。
　　
　　竹叶汤
　　
　　治病后温热，或兼潮热，或渴不多饮，大小便如常，此虚热也。
　　
　　竹叶（十皮）　石膏（烧研，二钱）　半夏　人参　麦冬　炙草（各一钱）　粳米（即硬米也，下一撮）
　　
　　先煎药，后入米，再煎服。或体弱泄泻，不食昏倦，其热不止，须用下方甘温，以补脾胃而热自除。寒凉药最为忌用。
　　
　　加味四君子汤
　　
　　人参　白朮（二钱）　茯苓（钱半）　炙草（一钱）　干姜（炮）　白芍（酒炒。各钱半）
　　
　　当归（二钱，泄者不用）
　　
　　姜枣水煎。如气倦，加蜜　钱半。如气胀，加木香三分。如中寒腹痛滑泻，加吴茱萸、肉豆蔻、白豆蔻、补骨脂之属。如胃寒呕逆，加半夏、生姜，或加附子。如虚热甚生风者，加肉桂、钩藤钩。（拣尽钩钱半，宜后入，过煎无力。）或少人参，用山药四钱炒黄代之。
　　
　　清凉汤
　　
　　治小儿面赤舌燥，鼻干饮冷，大小便秘，一切热症。
　　
　　黄芩（二钱）　黄连（一钱）　滑石（二钱）　薄荷叶（八分）　大黄（酒浸，煨熟，钱半）
　　
　　姜引，热服。如口渴，加花粉、干葛。如大便秘结，用猪胆汁，少加皂角末，从谷道灌入，不得用芒硝、枳实以伤脾胃也。
　　
　　小儿疳病，因病后脾胃亏损，或用药过伤，不能传化乳食，内亡津液，虚火妄动；或乳母六淫七情，饮食起居失宜，致儿为患。其证目肿腹胀，泻痢清白，肢体瘦弱，鼻烂身疮，虚热往来。又有走马疳者，牙齿蚀烂，口臭齿黑，甚则龈败牙宣。前人治法，多用清凉，不知此症，真热者固多，而元气既败，假热者尤多也。当阴虚脾亏之际，非温补不可，宜临证酌宜，仍以虚损治劳之法参用，庶得尽善。
　　
　　芦荟丸
　　
