<!-- { "loadSidebar": true } -->
　　川芎不计分两，用净水洗浸，薄切片子，日干或焙，杵为末，炼蜜为丸，如小弹子大，不拘时，茶酒嚼下。

　　又方，治风痰。

　　郁金一分，藜芦十分，各为末，和令匀，每服一字，用温浆水一盏，先以少浆水调下余者，水漱口都服，便以食压之。

　　《外台秘要》，治一切风痰，风霍乱，食不消，大便涩。

　　诃黎勒三枚，捣取末，和酒顿服，三五度，良。

　　《胜金方》，治风痰。

　　白僵蚕七个直者，细研，以姜汁一茶脚，温水调灌之。

　　又方，治风痰。

　　以萝卜子为末，温水调一匙头，良久吐出涎沫，如是瘫痪风，以此吐后，用紧疏药服，疏后服和气散，瘥。

　　《斗门方》，治胸膈壅滞，去痰开胃。

　　用半夏净洗，焙干，捣，罗为末，以生姜自然汁和为饼子，用湿纸裹，于慢火中煨令香，热水两盏，用饼子一块，如弹丸大，入盐半钱，煎取一盏，温服，能去胸膈壅逆，大压痰毒，及治酒食所伤，其功极验。

　　卷四

　　治卒患胸痹痛方第二十九

　　胸痹之病，令人心中坚痞忽痛，肌中苦痹。绞急如刺，不得俯仰，其胸前皮皆痛，不得手犯，胸满短气，咳嗽引痛，烦闷自汗出，或彻引背膂，不即治之。数日害人，治之方。

　　用雄黄，巴豆，先捣，雄黄细筛，纳巴豆，务熟捣，相入丸如小豆大，服一丸不效，稍益之。

　　又方，取枳实捣，宜服方寸匕，日三，夜一服。

　　又方，捣栝蒌。大者一枚，切薤白半升，以白酒七升，煮取二升，分再服，亦可加半夏四两，汤洗去滑，则用之。

　　又方，橘皮半斤，枳实四枚，生姜半斤，水四升，煮取二升，分再服。

　　又方，枳实，桂等分，捣末，橘皮汤下方寸匕，日三服。

　　仲景方神效。

　　又方，桂，乌喙，干姜各一分，人参，细辛，茱萸各二分，贝母二分，合捣，蜜和丸，如小豆大，一服三丸，日三服之。

　　若已瘥复发者。

　　下韭根五斤，捣，绞取汁，饮之愈。

　　附方杜壬治胸膈痛彻背，心腹痞满，气不得通及治疾嗽。

　　大栝蒌去穣，取子熟炒，别研，和子皮，面糊为丸，如梧桐子大，米饮下十五丸。

　　卷四

　　治卒胃反呕方第三十

　　葛氏，治卒干呕不息方。

　　破鸡子去白，吞中黄数枚，即愈也。

　　又方，捣葛根，绞取汁，服一升许。

　　又方，一云蔗汁，温令热，服一升，日三，一方生姜汁，服一升。

　　又方，灸两腕后两筋中一穴，名间使各七壮，灸心主尺泽，亦佳。

　　又方，甘草，人参各二两，生姜四两，水六升，煮取二升，分为三服。

　　治卒呕 ，又厥逆方。

　　用生姜半斤，去皮切之，橘皮四两，擘之，以水七升，煮三升，去滓。适寒温，服一升，日三服。

　　又方， 藤，断之当汁出，器承取饮一升，生葛藤尤佳。

　　治卒 不止方。

　　饮新汲井水数升，甚良。

　　又方，痛爪眉中夹间气也。

　　又方，以物刺鼻中各一分来许，皂荚纳鼻中，令嚏，瘥。

　　又方，但闭气仰引之。

　　又方，好豉二升，煮取汁，服之也。

　　又方，香苏浓煮汁，头服一二升，良。

　　又方，粢米三升，为粉，井花水服之，良。

　　又方，用枇杷叶一斤，拭去毛，炙，水一斗，煮取三升，服芦根，亦佳。

　　治食后喜呕吐者。

　　烧鹿角灰二两，人参一两，捣末，方寸匕，日三服，姚同。

　　治人忽恶心不已方。

　　薤白半斤，茱萸一两，豉半升，米一合，枣四枚，枳实二枚，盐如弹丸，水三升，煮取一升半，分为三服。

　　又方，但多嚼豆蔻子，及咬槟榔，亦佳。

　　治人胃反不受食，食毕辄吐出方。

　　大黄四两，甘草二两，水二升，煮取一升半，分为再服之。

　　治人食毕噫醋，及醋心方。

　　人参一两，茱萸半斤，生姜六两，大枣十二枚，水六升，煮取二升，分为再服也。

　　哕不止，半夏洗干，末之，服一匕，则立止。

　　又方，干姜六分，附子四分，炮，捣，苦酒丸如梧子，服三丸，日三效。

　　附方张仲景方，治反胃呕吐，大半夏汤。

　　半夏三升，人参三两，白蜜一升，以水一斗二升，煎扬之一百二十遍，煮下三升半，温服一升，日再，亦治膈间痰饮。

　　又方，主呕哕。谷不得下，眩悸，半夏加茯苓汤，半夏一升，生姜半斤，茯苓三两，切，以水七升，煎取一升半，分温服之。

　　《千金方》，治反胃，食即吐。

　　捣粟米作粉，和水，丸如梧子大，七枚，烂煮纳醋中，细吞之，得下便已，面亦得用之。

　　又方，治干哕，若手足厥冷，宜食生姜，此是呕家圣药。

　　治心下痞坚，不能食，胸中呕哕。

　　生姜八两，细切，以水三升，煮取一升，半夏五合，洗去滑，以水五升，煮取一升，二味合煮，取一升半，稍稍服之。

　　又方，主干呕。

　　取羊乳一杯，空心饮之。

　　《斗门方》，治翻胃。

　　用附子一个，最大者，坐于砖上，四面着火渐逼碎，入生姜自然汁中，又根据前火逼干。

　　复淬之，约生姜汁尽。尽半碗许，捣罗为末，用粟米饮下一钱，不过三服，瘥。

　　《经验方》，治呕逆反胃散。

　　大附子一个，生姜一斤，细锉煮研如面糊，米饮下之。

　　又方，治丈夫妇人吐逆，连日不止，粥食汤药，不能下者，可以应用，此候效摩丸。

　　五灵脂不夹土石拣精好者不计多少，捣罗为末，研，狗胆汁和为丸，如鸡头大，每服一丸，煎热生姜酒摩令极细，更以少生姜酒化以汤，汤药令极热，须是先做下粥，温热得所。

　　左手与患人药吃，不得漱口，右手急将粥与患人吃，不令太多。

　　又方，碧霞丹，治吐逆立效。

　　北来黄丹四两，筛过，用好米醋半升，同药入铫内，煎令干，却用炭火三秤。就铫内透红，冷取，研细为末，用粟米饭丸。如桐子大，煎酵汤下七丸，不嚼只一服。

　　孙真人，食忌治呕吐。

　　以白槟榔一颗，煨，橘皮一分炙，为末，水一盏，煎半盏服。

　　《广济方》，治呕逆不能食。

　　诃黎勒皮二两，去核，熬为末，蜜和丸如梧桐子大，空心服二十丸，日二服。

　　《食医心镜》，主脾胃气弱，食不消化。呕逆反胃，汤饮不下。

　　粟米半升，杵细，水和丸如梧子大，煮令熟点少盐，空心和汁吞下。

　　《金匮玉函方》，治五噎心膈气滞。烦闷吐逆，不下食。

　　芦根五两，锉，以水三大盏，煮取二盏，去滓，不计时，温服。《外台秘要》，治反胃，昔幼年经患此疾，每服食饼及羹粥等。须臾吐出，贞观许奉御兄弟及柴蒋等家，时称名医，奉敕令治，罄竭各人所长，竟不能疗。渐羸惫，候绝朝夕，忽有一卫士云。

　　服驴小便极验，旦服二合，后食，唯吐一半，晡时又服二合，人定时，食粥吐即便定。迄至今日午时，奏之。大内中，五六人患反胃，同服。一时俱瘥，此药稍有毒，服时不可过多，承取尿，及热服二合，病深七日以来，服之良，后来疗人，并瘥。

　　又方，治呕。

　　麻仁三两，杵，熬，以水研，取汁，着少盐，吃立效，李谏议用极妙。

　　又方，治久患咳噫，连咳四五十声者。

　　取生姜汁半合，蜜一匙头，煎令熟。温服，如此三服，立效。

　　又方，治咳噫。

　　生姜四两，烂捣，入兰香叶二两，椒末一钱匕，盐和面四两，裹作烧饼熟煨，空心吃，不过三两度，效。

　　孙尚药方，治诸吃噫。

　　橘皮二两，汤浸去瓤，锉，以水一升，煎之五合，通热顿服，更加枳壳一两，去瓤炒，同煎之，服，效。

　　《梅师方》，主胃反，朝食暮吐，暮食朝吐，旋旋吐者。

　　以甘蔗汁七升，生姜汁一升，二味相和分为三服。

　　又方，治醋心。

　　槟榔四两，橘皮二两，细捣为散，空心，生蜜汤下方寸匕。

　　《兵部手集》，治醋心，每醋气上攻如酽醋。

　　吴茱萸一合。水三盏煎七分，顿服，纵浓，亦须强服。近者人心如蜇破，服此方后二十年不发。

　　卷四

　　治卒发黄胆诸黄病第三十一

　　治黄胆方。

　　芜菁子五升，捣，筛，服方寸匕，日三，先后十日，愈之。

　　又方，烧乱发，服一钱匕，日三服。秘方，此治黄胆。

　　又方，捣生麦苗，水和，绞取汁服三升，以小麦胜大麦，一服六七合，日三四，此酒疸也。

　　又方，取藜芦着灰中，炮之，令小变色，捣下筛末，服半钱匕，当小吐，不过数服，此秘方也。

　　又方，取小豆，秫米，鸡屎白各二分，捣，筛为末，分为三服，黄汁当出，此通治面目黄，即瘥。

　　疸病有五种，谓黄胆，谷疸，酒疸，女疸，劳疸也，黄汁者，身体四肢微肿，胸满不得汗，汗出如黄柏，汗油，大汗出。卒入水所致方。

　　猪脂一斤，温令热尽服之，日三当下，下则稍愈。

　　又方，栀子十五枚，栝蒌子三枚，苦参三分，捣末，以苦酒渍，鸡子二枚，令软，合黄白以和药，捣丸如梧子大，每服十丸，日五六，除热不吐，即下，自消也。

　　又方，黄雌鸡一只，治之，锉生地黄三斤，纳腹中，急缚仰置铜器中，蒸令极熟，绞取汁，再服之。

　　又方，生茅根一把，细切，以猪肉一斤，合作羹，尽啜食之。

　　又方，柞树皮烧末，服方寸匕，日三服。

　　又方，甘草一尺，栀子十五枚，黄柏十五分，水四升，煮取一升半，分为再服，此药亦治温病发黄。

　　又方，茵陈六两，水一斗二升，煮取六升，去滓，纳大黄二两，栀子十四枚，煮取三升，分为三服。

　　又方，麻黄一把，酒五升，煮取二升半，可尽服，汗出，瘥。

　　若变成疸者多死，急治之方。

　　土瓜根捣取汁，顿服一升，至三服。须发汗，当小便去，不尔，更服之。

　　谷疸者，食毕头旋，心怫郁不安而发黄，由失饥大食，胃气冲熏所致，治之方。

　　茵陈四两，水一斗，煮取六升，去滓，纳大黄二两，栀子七枚，煮取二升，分三服，溺去黄汁，瘥。

　　又方，苦参三两，龙胆一合，末，牛胆丸如梧子，以生麦汁服五丸，日三服。

　　酒疸者，心懊痛，足胫满，小便黄，饮酒发赤斑黄黑，由大醉当风入水所致，治之方。

　　黄 二两，木兰一两，末之，酒服方寸匕，日三服。

