<!-- { "loadSidebar": true } -->
　　白龙骨，远志等分，为末，炼蜜丸如梧桐子大，空心卧时，冷水下三十丸。

　　又方，除盗汗，及阴汗。

　　牡蛎为末，有汗处粉之。

　　《经验后方》，治五劳七伤，阳气衰弱，腰脚无力，羊肾苁蓉羹法。

　　羊肾一对，去脂膜，细切，肉苁蓉一两，酒浸一宿，刮去皴皮，细切，相和作羹，葱白盐五味等。如常法事治，空腹食之。

　　又方，治男子女人，五劳七伤，下元久冷，乌髭鬓，一切风病，四肢疼痛，驻颜壮气。

　　补骨脂一斤，酒浸一宿，放干，却用乌油麻一升，和炒，令麻子声绝，即播去，只取补骨脂为末，醋煮面糊，丸如梧桐子大，早晨温酒，盐汤下二十丸。

　　又方，固阳丹。

　　菟丝子二两，酒浸十日，水淘焙干为末。更入杜仲一两，蜜炙，捣，用薯蓣末，酒煮为糊，丸如梧桐子大，空心用酒下五十丸。

　　《食医心镜》，益丈夫，兴阳，理腿膝冷。

　　淫羊藿一斤，酒一斗，浸经三日，饮之佳。

　　御药院，治脚膝风湿，虚汗少力，多疼痛及阴汗。

　　烧矾作灰，细研末，一匙头，沸汤投之，淋洗痛处。

　　《外台秘要》，补虚劳益髓，长肌悦颜色，令人肥健。

　　鹿角胶，炙，捣，为末，以酒服方寸匕，日三服。

　　又治骨蒸。

　　桃仁一百二十枚，去皮双仁留尖，杵和为丸，平旦井花水顿服，令尽服讫，量性饮酒，令醉，仍须吃水，能多最精，隔日又服一剂，百日不得食肉。

　　又骨蒸亦曰内蒸，所以言内者，必外寒内热附骨也，其根在五脏六腑之中，或皮燥而无光。蒸作之时，四肢渐细，足 肿者。

　　石膏十分研如乳法，和水服方寸匕，日再，以体凉为度。

　　崔元亮《海上方》，疗骨蒸鬼气。

　　取童子小便五大斗，澄过，青蒿五斗，八月九月采，带子者最好，细锉，二物相和，纳好大釜中，以猛火煎取三大斗，去滓，净洗釜，令干，再泻汁，安釜中，以微火煎可二大斗。即取猪胆十枚，相和煎一大斗半，除火待冷，以新瓷器贮，每欲服时，取甘草二三两，热熟炙，捣末，以煎和，捣一千杵为丸，空心粥饮下二十丸，渐增至三十丸止。

　　卷四

　　治脾胃虚弱不能饮食方第三十四

　　治卒得食病，似伤寒，其人但欲卧，七八日不治杀人方。

　　按其脊两边有陷处，正灸陷处两头，各七壮，即愈。

　　治食鱼 及生肉住胸膈中不消化，吐之又不出，不可留多使成症方。

　　朴硝如半鸡子一枚，大黄一两。凡二物 咀，以酒二升，煮取一升，去滓。尽服之，立消。若无朴硝者，芒硝代之皆可用。

　　治食生冷杂物，或寒时衣薄当风，或夜食便卧，不即消，心腹烦痛，胀急，或连日不化方。

　　烧地令极热，即敷薄荐莞席，向卧覆取汗，即立愈也。

　　治食过饱烦闷，但欲卧而腹胀方。

　　熬面令微香，捣服方寸匕，得大麦生面益佳，无面以糜亦得。

　　此四条本在杂治中，皆食饮脾胃家事，令胃气充实，则永无食患。食宜先治其本，故后疏诸法。

　　腹中虚冷，不能饮食。食辄不消，羸瘦致之，四肢 弱，百疾因此互生。

　　生地黄十斤，捣绞取汁，和好面三斤，以日曝干，更和汁，尽止，未食后，服半合，日三，稍增至三合。

　　又方，面半斤，麦 五升，豉五合，杏仁二升，皆熟，令黄香，捣，筛，丸如弹，服一枚，后稍增之。

　　又方，大黄，芍药各半斤，捣末之，芒硝半斤，以蜜三斤。于铜器中汤上煎，可丸如梧子大，服七丸至十丸。

　　又方，曲一斤，干姜十两，茱萸一升，盐一弹，合捣，蜜和如弹丸，日三服。

　　又方，术二斤，曲一斤，熬令黄，捣蜜丸如梧子大，服三十丸，日三，若大冷，可加干姜三两。若患腹痛，加当归三两，羸弱加甘草二两，并长将息，徐以曲术法，疗产后心下停水，仍须利之。

　　治脾胃气弱，水谷不得下，遂成不复受食方。

　　大麻子三升，大豆炒黄香，合捣筛，食前一二方寸匕，日四五服，佳矣。

　　治饱食便卧，得谷劳病，令人四肢烦重，嘿嘿欲卧，食毕辄甚方。

　　大麦 一升，椒一两，并熬，干姜三两，捣末，服方寸匕，日三四服。

　　附方《食医心镜》，治脾胃气冷，不能下食，虚弱无力，鹘突羹。

　　鲫鱼半斤，细切，起作 ，沸豉汁热投之，着胡椒，干姜，莳萝，橘皮等末，空腹食之。

　　《近世方》，主脾胃虚冷，不下食积，久羸弱成瘵者。

　　温州白干姜一物，浆水煮，令透心润湿，取出焙干，捣，筛，陈廪米煮粥饮，丸如桐子大，一服三五十丸，汤使任用，其效如神。

　　《食疗》，治胃气虚，风热不能食。

　　生姜汁半鸡子壳，生地黄汁少许，蜜一匙头，和水三合，顿服，立瘥。

　　《经验方》，治脾元气发歇，痛不可忍者。

　　吴茱萸一两，桃仁一两，和炒，令茱萸焦黑，后去茱萸，取桃仁，去皮尖，研细，葱白三茎煨热，以酒浸温，分二服。

　　《经验后方》，治脾胃进食。

　　茴香二两，生姜四两，同捣令匀，净器内湿纸盖一宿，次以银石器中，文武火炒，令黄焦为末，酒丸如梧子大，每服十丸至十五丸，茶酒下。

　　《外台秘要》，治久患气胀。

　　乌牛尿，空心温服一升，日一服，气散即止。

　　卷四

　　治卒绝粮失食饥惫欲死方第三十五

　　粒食者，生人之所资，数日乏绝，便能致命。本草有不饥之文，而医方莫言斯术者。当以其涉在仙奇之境。非庸俗所能遵故也。遂使荒馑之岁，饿尸横路，良可哀乎，今略载其易为者云，若脱值奔窜在无人之乡，及堕坠溪谷空井，深冢之中，四顾迥绝，无可借口者，便须饮水服气，其服法如左。

　　闭口以舌料上下齿，取津液而咽之，一日得三百六十咽便佳。渐习乃可至千，自然不饥，三五日小疲极，过此便渐轻强。复有食十二时，六戊者诸法，恐危逼之地，不能晓方面，及时之早晚。故不论此，若有水者，卒无器，便与左手贮。祝曰丞掾吏之赐，真乏粮，正赤黄行，无过城下诸医，以自防毕，三叩齿，右手指，三叩左手，如此三遍，便饮之后，复有杯器。贮水尤佳，亦左手执，右手，以物扣之如法，日服三升，便不复饥，即瘥。

　　若可得游涉之地周行山泽间者。

　　但取松，柏叶，细切，水服二合。日中二三升，便佳。又掘含白茅根，洗净，切服之。

　　此三物得行曝燥，石上捣碎服，服者食方寸。辟一日，又有大豆者，取舍光明匝热。以水服，尽此则解。十日，赤小豆亦佳。得熬二豆黄末，服一二升。辟十日，草中有术，天门冬，麦门冬，黄精，葳蕤，贝母，或生，或熟，皆可单食。树木上自耳及檀榆白皮，并可辟饥也。

　　若遇荒年谷贵，无以充粮应须药济命者。

　　取稻米一斗，淘汰之，百蒸百曝，捣，日一餐。以水得，三十日都止，则可终身不食，日行三百里。

　　又方，粳米一斗，酒三升，渍之，出曝之，又渍酒尽止出，稍食之，渴饮之，辟三十日，足一斛二升，辟周年。

　　有守中丸药法。

　　其疏诸米豆者，是人间易得易作，且不乖谷气，使质力无减耳，恐肉秽之身。忽然专御药物，或非所堪。

　　若可得频营则自更，按余所撰谷方中求也。

　　附方《圣惠方》绝谷升仙不食法。

　　取松实捣为膏，酒调下三钱，日三，则不饥，渴饮水，勿食他物，百日身轻，日行五百里。

　　野人闲话云，伏虎尊师炼松脂法。

　　十斤松脂，五度以水煮过，令苦味尽取，得后每一斤炼了松脂。入四两茯苓末，每晨水下一刀圭。即终年不食，而复延龄，身轻清爽。

　　抱朴子云汉成帝时，猎者于终南山见一人，无衣服，身皆生黑毛，跳坑越涧如飞，乃密伺其所在，合围取得，乃是一妇人，问之言，我是秦之宫人，关东贼至，秦王出降。惊走入山，饥无所食，洎欲饿死。有一老公教我吃松柏叶实。初时苦涩，后稍便吃，遂不复饥。冬不寒，夏不热，此女是秦人，至成帝时，三百余载也。

　　卷五

　　治痈疽妒乳诸毒肿方第三十六

　　《隐居效方》，治羊疽疮，有虫痒。

　　附子八分，藜芦二分，末敷之，虫自然出。

　　葛氏，疗奶发，诸痈疽发背及乳方。

　　比灸其上百壮。

　　又方，熬粢粉令黑，鸡子白和之，涂练上以贴痈，小穿练上，作小口泄毒瓦斯，燥易之，神秘。

　　又方，釜底土捣以鸡子中黄和涂之，加少豉，弥良。

　　又方，捣黄柏末，筛鸡子白和，浓涂之，干复易，瘥。

　　又方，烧鹿角，捣末，以苦酒和，涂之，佳。

　　又方，于石上水磨鹿角，取浊汁，涂痈上，干复易，随手消。

　　又方，末半夏，鸡子白和涂之，水磨敷，并良。

　　又方，神效水磨出短剧。

　　又方，醋和茱萸，若捣姜，或小蒜，敷之，并良。

　　一切恶毒肿。

　　蔓荆根一大握，无，以龙葵根代之，乳头香一两，光明者，黄连一两，宣州者，杏仁四十九枚，去尖用。柳木取三四钱，白色者，各细锉，捣，三二百杵，团作饼子，浓三四分，可肿处大小贴之，干复易立散别贴膏药治疮处，佳。

　　葛氏，疗痈发数十处方。

　　取牛屎烧捣末，以鸡子白和涂之，干复易，神效。

　　又方，用鹿角，桂，鸡屎，别捣，烧，合和，鸡子白和涂干复上。

　　又痈已有脓，当使坏方。

　　取白鸡两翅，羽肢各一枚，烧服之，即穿，姚同。

　　又方，吞薏苡子一枚，勿多。

　　又方，以苦酒和雀屎，涂痈头上，如小豆。

　　葛氏，若已结痈，使聚不更长方。

　　小豆末涂，若鸡子白和，尤佳，即瘥。

　　又方，芫花末，胶汁和，粘贴，燥复易，化为水。

　　若溃后，脓血不止，急痛。

　　取生白楸叶，十重粘贴，布帛宽缚之。

　　乳肿。

　　桂心，甘草各二分，乌头一分，炮，捣为末，和苦酒，涂纸覆之，脓化为水，则神效。

　　葛氏妇女乳痈妒肿。

　　削柳根皮熟捣，火温，帛囊贮，熨之，冷更易，大良。

　　又方，取研米槌煮令沸，絮中覆乳，以熨上，当用二枚，牙熨之，数十回止，姚云神效。

　　乳痈方。

　　大黄 草，伏龙肝，灶下黄土也，生姜各二分，先以三物，捣，筛，又合生姜，捣以醋和涂，乳痛则止，极验。刘涓子不用生姜，用生姜四分，分等。余比见用鲫鱼立验，此方短剧佳。

