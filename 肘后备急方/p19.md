<!-- { "loadSidebar": true } -->
　　升麻，白蔹漏芦，芒硝各二两，黄芩，枳实，连翘，蛇衔各三两，栀子二十枚，蒴 根四两，十物切，舂令细，纳器中，以水三升，渍半日，以猪脂五升，煎令水竭，去滓，敷之，日五度，若急合，即水煎，极验方。

　　葛氏，疗卒毒肿起急痛。

　　柳白皮，酒煮令热，熨上，痛止。

　　附方《胜金方》治发，脑发背，及痈疽，热疖，恶疮等。

　　腊月兔头，细锉，入瓶内密封，惟久愈佳。涂帛上，浓封之，热痛敷之，如冰频换，瘥。

　　《千金方》，治发背，痈肿，已溃，未溃方。

　　香豉三升，少与水和，熟捣成泥，可肿处作饼子浓三分，已上有孔，勿覆，孔上布豉饼，以艾烈其上。炙之使温，温而热。勿令破肉，如热痛，即急易之，患当减，快得分稳，一日二度，灸之如先，有疮孔中汁出，即瘥。

　　《外台秘要》疗恶寒，啬啬似欲发背，或已生疮肿瘾疹起方。

　　硝石三两，以暖水一升和，令消待冷取故青布揲三重，可似赤处方圆，湿布拓之，热即换。频易，立瘥。

　　《集验方》，治发背。

　　以蜗牛一百个活者，以一升净瓶入蜗牛，用新汲水一盏，浸瓶中，封系自晚至明，取出蜗牛放之。其水如涎，将真蛤粉，不以多少旋调敷，以鸡翎扫之疮上，日可十余度，其热痛止，疮便愈。

　　崔元亮《海上方》，治发背秘法，李北海云，此方神授，极奇秘。

　　以甘草三大两，生捣，别筛末，大麦面九两，于大盘中相和，搅令匀，取上等好酥少许，别捻入药，令匀。百沸水搜如饼子，剂方圆大于疮一分。热敷肿上，以油片及故纸隔，令通风，冷则换之，已成脓，水自出，未成肿，便内消。当患肿着药时，常须吃黄 粥，甚妙。

　　又一法，甘草一大两，微炙，捣碎，水一大升，浸之。器上横一小刀子，置露中经宿，平明以物搅令沫出，吹沫服之。但是疮肿发背，皆可服，甚效。

　　《梅师方》，治诸痈疽发背，或发乳房。初起微赤，不急治之，即死速。

　　消方。

　　捣苎根，敷之，数易。

　　《圣惠方》，治附骨疽，及鱼眼疮。

　　用狗头骨，烧烟熏之。

　　张文仲方，治石痈坚如石，不作脓者。

　　生商陆根，捣擦之。燥即易，取软为度。

　　《子母秘录》，治痈疽，痔 疮，及小儿丹。

　　水煮棘根汁，洗之。

　　又方，末蛴螬，敷之。

　　《短剧》方治疽初作。

　　以赤小豆，末醋和敷之，亦消。

　　《博济方》，治一切痈肿未破，疼痛，令内消。

　　以生地黄杵如泥，随肿大小摊于布上。糁木香末于中，又再摊地黄一重，贴于肿上，不过三五度。

　　《日华子》云，消肿毒。

　　水调决明子末，涂。

　　《食疗》，治痈肿。

　　栝蒌根，苦酒中熬燥，捣筛之。苦酒和，涂纸上，摊贴服，金石人宜用。

　　《杨文蔚方》，治痈未溃。

　　栝蒌根，赤小豆，等分为末，醋调涂。

　　《千金方》，治诸恶肿，失治有脓。

　　烧棘针作灰，水服之，经宿头出。

　　又方，治痈疮中冷，疮口不合。

　　用鼠皮一枚，烧为灰，细研，封疮口上。

　　孙真人云，主痈发数处。

　　取牛粪烧作灰，以鸡子白和，敷之，干即易。

　　孙真人食忌，主一切热毒肿。

　　商陆根，和盐少许，敷之，日再易。

　　《集验方》，治肿。

　　柳枝如脚趾大，长三尺，二十枚。水煮令极热，以故布裹肿处，取汤热洗之，即瘥。

　　又方，治痈，一切肿未成脓，拔毒。

　　牡蛎白者，为细末，水调涂，干更涂。

　　又方，治毒热，足肿疼欲脱。

　　酒煮苦参，以渍之。

　　《外台秘要》，治痈肿。

　　伏龙肝，以蒜和作泥，涂用布上，贴之。如干，则再易。

　　又方，凡肿已溃未溃者。

　　以白胶一片，水渍令软，纳纳然，肿之大小。贴当头，上开孔。若已溃还合者，脓当被胶急撮之。脓皆出尽，未有脓者，肿当自消矣。

　　又方，烧鲤鱼作灰，酢和，涂之一切肿上，以瘥为度。

　　又疗热毒病，攻手足肿，疼痛欲脱方。

　　取苍耳汁，以渍之。

　　又方，水煮马粪汁，以渍之。

　　肘后又方，治毒攻手足肿，疼痛欲断。

　　猪蹄一具，合葱煮，去滓，纳少许盐，以渍之。

　　《经验后方》，治一切痈肿无头。

　　以葵菜子一粒，新汲水吞下，须臾即破，如要两处破。服两粒，要破处，逐粒加之，验。

　　又方，治诸痈不消已成脓，惧针不得破，令速决。

　　取白鸡翅下第一毛，两边各一茎，烧灰，研，水调服之。

　　又《梅师方》，取雀屎涂头上，即易破，雄雀屎佳坚者为雄。

　　谨按雄黄治疮疡尚矣。

　　周礼疡医，凡疗疡以五毒攻之。郑康成注云，今医方有五毒之药，作之合黄 ，置石胆，丹砂，雄黄， 石，磁石其中，烧之三日三夜。其烟上着，以鸡羽扫取之，以注创。恶肉破骨则尽出，故翰林学士杨亿尝笔记。直史馆杨 。年少时，有疡生于颊，连齿辅车外肿。

　　若覆瓯内，溃出脓血不辍吐之痛楚难忍。疗之百方，弥年不瘥，人语之，根据郑法，合烧药成。注之创中，少顷，朽骨连两牙溃出，遂愈。后更安宁，信古方攻病之速也。黄 若今市中所货，有盖瓦合也。近世合丹药，犹用黄瓦瓯，亦名黄 ，事出于古也， （音武。）

　　《梅师方》，治产后不自乳，见蓄积乳汁结作痈。取蒲公草，捣敷肿上，日三四度易之。俗呼为蒲公英，语讹为仆公罂是也，水煮汁服，亦得。

　　又方，治妒乳乳痈。

　　取丁香，捣末，水调方寸匕，服。

　　又方，治乳头裂破。

　　捣丁香末，敷之。

　　《千金方》，治妒乳。

　　梁上尘，醋和涂之。亦治阴肿。

　　《灵苑方》，治乳痛痈初发，肿痛结硬，欲破脓，令一服，瘥。

　　以北来真桦皮，无灰酒服方寸匕，就之卧，及觉，已瘥。

　　《圣惠方》，主妇人乳痈不消。

　　右用白面半斤，炒令黄色，用醋煮为糊，涂于乳上，即消。

　　《产宝》，治乳及痈肿。

　　鸡屎末，服方寸匕，须臾三服，愈。梅师方，亦治乳头破裂，方同。

　　《简要济众》，治妇人乳痈。汁不出，内结成脓肿，名妒乳方。

　　露蜂房，烧灰研。每服二钱，水一中盏，煎至六分，去滓，温服。

　　又方，治吹奶独胜散。

　　白丁香半两，捣，罗，为散。每服一钱匕，温酒调下，无时服。

　　《子母秘录》，疗吹奶，恶寒壮热。

　　猪肪脂，以冷水浸，榻之。热即易，立效。

　　杨炎南行方，治吹奶，疼痛不可忍。

　　用穿山甲炙黄，木通各一两，自然铜半两，生用。三味捣，罗为散，每服二钱，温酒调下，不计时候。

　　《食医心镜》云，治吹奶，不痒不痛。肿硬如石时候，以青橘皮二两，汤浸去穣，焙为末。非时，温酒下二钱匕。

　　卷五

　　治肠痈肺痈方第三十七

　　（按：此篇仅有标题而无正文）

　　治卒发丹火恶毒疮方第三十八（按：此篇有文无标题照目录加）

　　葛氏，大人小儿，卒得恶疮，不可名识者。

　　烧竹叶，和鸡子中黄，涂，瘥。

　　又方，取蛇床子合黄连二两，末。粉疮上用者，猪脂和，涂，瘥。

　　又方，烧蛇皮，末，以猪膏和，涂之。

　　又方，煮柳叶，若皮，洗之亦可，纳少盐，此又疗面上疮。

　　又方，腊月猪膏一升，乱发如鸡子大，生鲫鱼一头。令煎，令消尽，又纳雄黄，苦参，末，二两，大附子一枚，末。绞令凝，以敷诸疮，无不瘥，胡洽，疗 疽疥，大效。

　　疮中突出恶肉者。

　　末乌梅屑，敷之。又末硫黄敷上，燥着唾和涂之。

　　恶疮连痂痒痛。

　　捣，扁豆，封，痂落即瘥，近方。

　　卷五

　　治癣疥漆疮诸恶疮方第三十九

　　（按：此篇有文无标题照目录加）

　　《短剧》，疗 癣疥恶疮方。

　　水银，矾石，蛇床子，黄连各二两，四物捣，筛，以腊月猪膏七合，并下水银搅万度。

　　不见水银，膏成，敷疮，并小儿头疮，良，袭庆宣加 茹一两，疗诸疮，神验无比。

　　姚，疗 疥。

　　雄黄一两，黄连二两，松脂二两，发灰如弹丸。四物熔猪膏与松脂，合，热捣，以敷疮上，则大良。

　　又疗恶疮粉方。

　　水银，黄连，胡粉，熬令黄，各二两。下筛，粉疮，疮无汁者，唾和之。

　　小儿身中恶疮。

　　取笋汁自澡洗，以笋壳作散，敷之效。

　　人体生恶疮，似火自烂。

　　胡粉熬黑，黄柏，黄连，分等。下筛，粉之也。

　　卒得恶疮。

　　苍耳，桃皮作屑，纳疮中，佳。

　　头中恶疮。

　　胡粉，水银，白松脂各二两。腊月猪膏四两，合松脂煎，以水银，胡粉合研，以涂上。

　　日再，胡洽云，疗小儿头面疮。又一方，加黄连二两，亦疗得秃疮。

　　恶疮雄黄膏方。

　　雄黄，雌黄，并末，水银各一两。松脂二两，猪脂半斤，乱发如鸡子大，以上合煎，去滓。纳水银，敷疮，日再。

　　效方，恶疮食肉雄黄散。

　　雄黄六分， 茹，矾石各二分，末疮中，日二。

　　疗疮方，最去面上粉刺，方。

　　黄连八分，糯米，赤小豆各五分，吴茱萸一分。胡粉，水银各六分。捣黄连等。下筛，先于掌中，研水银，使极细，和药使相入，以生麻油总稀稠得所，洗疮拭干，敷之。但是疮即疗，神验不传。

　　甘家松脂膏，疗热疮，尢嗍脓。不痂无瘢方。

　　松脂，白胶香，薰陆香，各一两，当归，蜡各一两半。甘草一两，并切猪脂，羊肾脂各半合许。生地黄汁亦半合，以松脂等末。纳脂膏，地黄汁中，微火煎令黄，下腊绞去滓。涂布，贴疮，极有验，甘家秘不能传。此是半剂。

　　地黄膏，疗一切疮已溃者。及炙贴之无痂，生肉去脓神秘方。

　　地黄汁一升，松脂二两，薰陆香一两，羊肾脂及牛酥。各如鸡子大，先于地黄汁煎松脂及香，令消。即纳羊脂酥，并更用蜡半鸡子大，一时相和。缓火煎，水尽膏成。去滓，涂帛，贴疮，日一二易，加故绯一片，乱发一鸡子许大，疗年深者，十余日即瘥，生肉秘法。

　　妇人颊上疮，瘥后每年又发。甘家秘方涂之，永瘥。

