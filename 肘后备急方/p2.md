<!-- { "loadSidebar": true } -->
　　又方 视其上唇里弦弦者，有白如黍米大，以针决去之。

　　又方 以小便灌其面，数回即能语。此扁鹊方法。

　　又方 取皂荚如大豆，吹其两鼻中，嚏则气通矣。

　　又方 灸其唇下宛宛中，承浆穴，十壮，大效矣。

　　又方 割雄鸡颈取血，以涂其面，干复涂，并以灰营死人一周。

　　又方 以管吹下部，令数人互吹之，气通则活。

　　又方 破白犬以拓心上。无白犬，白鸡亦佳。

　　又方 取雄鸭，就死人口上断其头，以热血沥口中。并以竹筒吹其下部，极则易人，气通下即活。

　　又方 取牛马粪尚湿者，绞取汁，灌其口中，令入喉。若口已噤者，以物强发之；若不可强者，乃扣齿下；若无新者，以人溺解干者，绞取汁。此扁鹊云。

　　又方 以绳围其死人肘腕，男左女右，毕伸绳从背上大槌度以下，又从此灸，横行各半绳。此法三灸各三，即起。

　　又方 令爪其病患人中，取醒。不者，卷其手灸下文头随年。

　　又方 灸鼻人中，三壮也。

　　又方 灸两足大指爪甲聚毛中，七壮。此华佗法。一云三七壮。

　　又方 灸脐中，百壮也。

　　扁鹊法又云 断豚尾，取血饮之，并缚 以枕之，死人须臾活。

　　又云 半夏末如大豆，吹鼻中。

　　又方 捣女背屑重一钱匕，开口纳喉中，以水苦酒，立活。

　　按此前救卒死四方，并后尸蹶事，并是魏大夫传中正一真人所说扁鹊受长桑公子法，寻此传出世，在葛后二十许年，无容知见，当是斯法久已在世，故或言楚王，或言赵王，兼立语次第，亦参差故也。

　　又张仲景诸要方。捣薤汁以灌鼻中。

　　又方 割丹雄鸡冠血，管吹纳鼻中。

　　又方 以鸡冠及血涂面上，灰围四边，立起。

　　又方 猪脂如鸡子大，苦酒一升煮沸，以灌喉中。

　　又方 大豆二七枚，以鸡子白并酒和，尽以吞之。

　　救卒死而壮热者。矾石半斤，水一斗半，煮消以渍脚，令没踝。

　　救卒死而目闭者。骑牛临面，捣薤汁灌之耳中，吹皂荚鼻中，立效。

　　救卒死而张目及舌者。灸手足两爪后十四壮了，饮以五毒诸膏散有巴豆者。

　　救卒死而四肢不收，矢便者。马屎一升，水三斗，煮取二斗以洗之。又取牛洞一升，温酒灌口中。洞者，稀粪也。灸心下一寸、脐上三寸、脐下四寸各一百壮，瘥。

　　若救小儿卒死而吐利，不知是何病者。马屎一丸，绞取汁以吞之。无湿者，水煮取汁。

　　又有备急三物丸散及裴公膏，并在后备急药条中，救卒死尤良，亦可临时合用之。凡卒死、中恶及尸蹶，皆天地及人身自然阴阳之气，忽有乖离否隔，上下不通，偏竭所致，故虽涉死境，犹可治而生，缘气未都竭也。当尔之时，兼有鬼神于其间，故亦可以符术而获济者。

　　附方扁鹊云，中恶与卒死鬼击亦相类，已死者为治，皆参用此方。

　　捣菖蒲生根，绞汁灌之，立瘥。

　　尸厥之病，卒死脉犹动，听其耳中如微语声，股间暖是也，亦此方治之。

　　孙真人治卒死方。以皂角末吹鼻中。

　　卷一

　　救卒死尸蹶方第二

　　尸蹶之病，卒死而脉犹动，听其耳中，循循如啸声，而股间暖是也，耳中虽然啸声而脉动者，故当以尸蹶，救之方。

　　以管吹其左耳中极三度，复吹右耳三度，活。

　　又方 捣干菖蒲，以一枣核大，着其舌下。

　　又方 灸鼻人中，七壮，又灸阴囊下。去下部一寸，百壮。若妇人，灸两乳中间。又云爪刺人中良久，又针人中至齿，立起。

　　此亦全是魏大夫传中扁鹊法，即赵太子之患。又张仲景云，尸一蹶，脉动而无气，气闭不通，故静然而死也。

　　以菖蒲屑纳鼻两孔中，吹之，令人以桂屑着舌下。又云扁鹊法。治楚王效。

　　又方 剔左角发，方二寸，烧末，以酒灌，令入喉，立起也。

　　又方 以绳围其臂腕，男左女右，绳从大椎上度，下行脊上，灸绳头五十壮，活。此是扁鹊秘法。

　　又方 熨其两胁下，取灶中墨如弹丸，浆水和饮之，须臾，三四，以管吹耳中，令三四人更互吹之。又小管吹鼻孔，梁上尘如豆，着中吹之，令入，瘥。

　　又方 白马尾二七茎，白马前脚目二枚，合烧之，以苦酒丸如小豆。开口吞二丸，须臾，服一丸。

　　又方 针百会，当鼻中，入发际五寸，针入三分，补之。针足大指甲下肉侧去甲三分，又针足中指甲上，各三分，大指之内，去端韭叶，又针手少阴、锐骨之端各一分。

　　又方 灸膻中穴二十八壮。

　　卷一

　　救卒客忤死方第三

　　客忤者，中恶之类也，多于道门门外得之，令人心腹绞痛胀满，气冲心胸，不即治，亦杀人，救之方。

　　灸鼻人中三十壮，令切鼻柱下也，以水渍粳米，取汁一二升，饮之。口已噤者，以物强发之。

　　又方 捣墨，水和，服一钱匕。

　　又方 以铜器若瓦器，贮热汤，器着腹上；转冷者，撤去衣，器亲肉；大冷者，易以热汤，取愈则止。

　　又方 以三重衣着腹上，铜器着衣上，稍稍，少许茅于器中烧之，茅尽益之，勿顿多也，取愈乃止。

　　又方 以绳横度其人口，以度其脐，去四面各一处，灸各三壮，令四火俱起，瘥。

　　又方 横度口中，折之令上，头着心下，灸下头五壮。

　　又方 真丹方寸匕，蜜三合，和服。口噤者，折齿下之。

　　扁鹊治忤有救卒符并服盐汤法，恐非庸世所能，故不载。而此病即今人所谓中恶者，与卒死鬼击亦相类，为治皆参取而用之已死者。

　　捣生菖蒲根，绞取汁，含之，立瘥。

　　卒忤，停尸不能言者。桔梗（烧）二枚，末之，服。

　　又方 末细辛、桂，分等，纳口中。

　　又方 鸡冠血和真珠，丸如小豆，纳口中，与三四枚，瘥。

　　若卒口噤不开者。末生附子，置管中，吹纳舌下，即瘥矣。

　　又方 人血和真珠，如梧桐子大，二丸，折齿纳喉中，令下。

　　华佗卒中恶、短气欲死。灸足两拇指上甲后聚毛中，各十四壮，即愈。未瘥，又灸十四壮。前救卒死方，三七壮，已有其法。

　　又张仲景诸要方 麻黄四两，杏仁七十枚，甘草一两。以水八升，煮取三升，分令咽之。通治诸感忤。

　　又方 韭根一把，乌梅二十个，茱萸半斤。以水一斗煮之，以病患栉纳中三沸，栉浮者生，沉者死。煮得三升，与饮之。

　　又方 桂一两，生姜三两，栀子十四枚，豉五合。捣，以酒三升，搅，微煮之，味出去滓，顿服取瘥。

　　飞尸走马汤 巴豆二枚，杏仁二枚。合绵缠椎，令碎，着热汤二合中，指捻令汁出，便与饮之，炊间顿下饮，瘥。小量之，通治诸飞尸鬼击。

　　又有诸丸散，并在备急药中。客者，客也；忤者，犯也，谓客气犯人也。此盖恶气，治之多愈，虽是气来鬼鬼毒厉之气，忽逢触之其衰歇，故不能如自然恶气治之，入身而侵克脏腑经络，瘥后，犹宜更为治，以消其余势，不尔，亟终为患，令有时辄发。

　　附方《外台秘要》治卒客忤，停尸不能言。细辛、桂心，等分，纳口中。

　　又方 烧桔梗二两，末。米饮服，仍吞麝香如大豆许，佳。

　　《广利方》治卒中客忤垂死。麝香一钱。重研，和醋二合，服之，即瘥。

　　卷一

　　治卒得鬼击方第四

　　鬼击之病，得之无渐卒着，如人力刺状，胸胁腹内，绞急切痛，不可抑按，或即吐血，或鼻中出血，或下血，一名鬼排。治之方。

　　灸鼻下人中一壮，立愈。不瘥，可加数壮。

　　又方 升麻、独活、牡桂，分等。末，酒服方寸匕，立愈。

　　又方 灸脐下一寸，二壮。

　　又方 灸脐上一寸，七壮，及两踵白肉际，取瘥。

　　又方 熟艾如鸭子大，三枚。水五升，煮取二升，顿服之。

　　又方 盐一升，水二升。和搅饮之，并以冷水 之。勿令即得吐，须臾吐，即瘥。

　　又方 以粉一撮，着水中搅。饮之。

　　又方 以淳酒吹纳两鼻中。

　　又方 断白犬一头，取热犬血一升。饮之。

　　又方 割鸡冠血以沥口中，令一咽，仍破此鸡以 心下，冷乃弃之于道边。得乌鸡弥佳，妙。

　　又方 牛子屎一升。酒三升，煮服之。大牛亦可用之。

　　又方 刀鞘三寸。烧末，水饮之。

　　又方 烧鼠屎末服，如黍米不能饮之，以少水和纳口中。

　　又有诸丸散，并在备急药条中。今巫实见人忽有被鬼神所摆拂者，或犯其行伍，或遇相触突，或身神散弱，或愆负所贻，轻者因而获兔，重者多见死亡，犹如燕简辈事，非为虚也，必应死，亦不可，要自不得不救尔。

　　附方《古今录验》疗妖魅猫鬼病患不肯言鬼方。鹿角屑捣散，以水服方寸匕，即言实也。

　　卷一

　　治卒魇寐不寤方第五

　　卧忽不寤，勿以火照，火照之杀人，但痛啮其踵及足拇指甲际，而多唾其面，即活。又治之方。

　　末皂角，管吹两鼻中，即起。三四日犹可吹。又以毛刺鼻孔中，男左女右，辗转进之。

　　又方 以芦管吹两耳，并取病患发二七茎，作绳纳鼻孔中，割雄鸡冠取血，以管吹入咽喉中，大效。

　　又方 末灶下黄土，管吹入鼻中。末雄黄并桂，吹鼻中，并佳。

　　又方 取井底泥涂目毕，令人垂头于井中，呼其姓名，即便起也。

　　又方 取韭捣，以汁吹鼻孔。冬月可掘取根，取汁灌于口中。

　　又方 以盐汤饮之，多少约在意。

　　又方 以其人置地，利刀画地，从肩起，男左女右，令周面以刀锋刻病患鼻，令入一分，急持勿动，其人当鬼神语求哀，乃问，阿谁，何故来，当自乞去，乃以指灭向所画地，当肩头数寸，令得去，不可不具诘问之也。

　　又方 以瓦甑覆病患面上，使人疾打，破甑，则寤。

　　又方 以牛蹄或马蹄，临魇人上。亦可治卒死。青牛尤佳。

　　又方 捣雄黄，细筛，管吹纳两鼻中。桂亦佳。

　　又方 菖蒲末，吹两鼻中，又末纳舌下。

　　又方 以甑带左索缚其肘后，男左女右，用余稍急绞之，又以麻缚脚，乃诘问其故，约敕解之。令一人坐头守，一人于户内呼病患姓名，坐人应曰诺，在便苏。

　　卒魇不觉。灸足下大趾聚毛中，二十一壮。

　　人喜魇及恶梦者。取火死灰，着履中，合枕。

　　又方 带雄黄，男左女右。

　　又方 灸两足大趾上聚毛中，灸二十壮。

