<!-- { "loadSidebar": true } -->
　　《胜金方》，治蠼 尿人成疮。初如糁粟，渐大如豆，更大如火烙浆 ，疼痛至甚。宜速用草茶，并蜡茶俱可，以生油调，敷上，其痛药至立止，妙。

　　《圣惠方》，治恶虫咬人。

　　用紫草油，涂之。

　　又方，以酥和盐，敷之。

　　卷七

　　治卒虿螫方第六十

　　以玉壶丸，及五蛄丸，涂其上，并得。

　　其方，在备急丸散方中。

　　又方，取屋 下土，水和，敷之。

　　卷七

　　治卒蜂所螫方第六十一

　　蜂螫人。

　　取人尿洗之。

　　又方， 树桑树白汁，涂之，并佳。

　　又方，刮齿垢涂之，又破蜘蛛，又煮蜂房，涂之。烧牛角灰，苦酒和，涂之。又断葫，揩之，又嚼青蒿，敷之。

　　附方《千金方》，治蜂螫人。

　　用露蜂房，末，猪膏和，敷之。杨氏《产乳》，蜂房煎汤洗，亦得。

　　又《外台秘要》， 薄荷，贴之，瘥。

　　又《圣惠方》，以酥，敷之愈。

　　沈存中笔谈云，处士刘汤，隐居王屋山。尝于斋中，见一大蜂窜，为蛛网丝缚之。为蜂所螫坠地，俄顷，蛛鼓腹欲裂，徐徐行，入草啮芋梗，微破。以疮就啮处，磨之，良久，腹渐消。轻躁如故，自后人有为蜂螫者， 芋梗，敷之，则愈。

　　卷七

　　治卒蝎所螫方第六十二

　　蝎螫人。

　　温汤渍之。

　　又方， 马苋，大蒜，又嚼干姜，涂之，佳。姚方以冷水渍螫处，即不痛。水微暖，便痛，即易水。又以冷渍故布，拓之，数易。

　　新效方，蜀葵花，石榴花，艾心分等。并五月五日，午时，取阴干，合捣，和水涂之螫处，立定。二花未定，又鬼针草， 汁敷之，立瘥。

　　又黄丹醋涂之，又生乌头末，唾敷之。嚼干姜，涂之。又麝 ，封之，温酒，渍之，即愈。

　　附方孙真人《食忌》，主蝎螫。

　　以矾石一两，醋半升，煎之。投矾末于醋中，浸螫处。

　　又《胜金方》，乌头末少许，头醋调，敷之。

　　又钱相公《箧中方》，取半夏以水研，涂之，立止。

　　又《食医心镜》，以醋磨附子，敷之。

　　又《经验方》，以驴耳垢敷之，瘥。崔给事传。

　　《广利方》，治蝎螫人，痛不止方。

　　楮树白汁，涂之，立瘥。

　　卷七

　　治中蛊毒方第六十三

　　葛氏方，疗蛊毒下血方。

　　羚羊皮方三寸，得败鼓亦好。 荷叶，苦参，黄连，当归各二两，水七升，煮二升，分三服。一方加犀角，升麻各三两，无 荷根，用茜根四两代之，佳。

　　人有养蓄蛊以病患，其诊法。

　　中蛊令人心腹切痛，如有物啮，或吐下血，不即疗之。食人五脏则死矣，欲知蛊与非蛊。当令病患唾水中，沉者是，浮者非，《短剧》，姚，并同。

　　欲知蛊毒主姓名方。

　　取鼓皮少少，烧末饮病患。病患须臾自当呼蛊主姓名，可语便去，则便愈。亦有蛇蜒合作蛊毒着饮食中，使人得瘕病。此一种积年乃死，疗之各自有药，又 荷叶，密着病患卧席下，其病患即自呼蛊主姓名也。

　　疗中蛊毒吐血或下血，皆如烂肝方。

　　茜草根， 荷根各三两， 咀，以水四升，煮取二升，去滓。适寒温顿服，即愈。又自当呼蛊主姓名，茜草即染绛草也。《短剧》，并姚方同也。

　　又方，巴豆一枚去心皮，熬，豉三粒，釜底墨方寸匕，合捣为三丸。一丸当下毒，不可者，更服一丸，即下。

　　又方，盐一升，淳苦酒和，一服立吐，即愈。《短剧》同，支方，苦酒一升，煮令消，服，愈。

　　又方，取蚯蚓十四枚，以苦酒三升渍之，蚓死。但服其汁，已死者，皆可活。

　　又方，苦瓠一枚，水二升，煮取一升，服。立即吐，愈。短剧同，支方，用苦酒一升，煮令消服，神验。

　　又方，皂荚三梃，炙去皮子，酒五升渍一宿，去滓。分三服，短剧同。

　　疗饮中蛊毒，令人腹内坚痛，面目青黄，淋露骨立。病变无常方，取铁精捣之，细筛，又别捣，乌鸡肝以和之。丸如梧子大，服三丸，甚者不过十日，微者即愈，别有铁精方。

　　又方，猪肝一具，蜜一升，共煎之，令熟。分为二十服，秘方《短剧》同，支方分作丸，亦得。

　　又方，取枣木心，锉，得一斛，着釜中，淹之。令上有三寸水，煮取二斗，澄取清。

　　微火煎得五升，宿勿食，旦服五合，则吐蛊毒出。《短剧》，姚同之。

　　又方，雄黄，丹砂，藜芦各一两，捣，末，旦以井华水，服一刀圭，当下吐蛊虫出。

　　又方，隐 草汁，饮一二升。此草桔梗苗，人皆食之。

　　治蛊已食下部，肚尽肠穿者。

　　取长股虾蟆青背一枚，鸡骨，支方，一分烧为灰，合。纳下部令深入，《短剧》同，支方屡用大验，姚方亦同。

　　又方，以猪胆沥纳下部中，以绵深导内塞之。

　　又方，五蛊黄丸，最为疗蛊之要，其方在备急条中。

　　复有自然飞蛊，状如鬼气者，难。

　　此诸种得真犀，麝香，雄黄，为良药，人带此于身，亦预防之。

　　姚氏，疗中蛊下血如鸡肝，出石余，四脏悉坏，唯心未毁，或鼻破。

　　待死方。

　　末桔梗，酒服一匕。日一二，葛氏方也。

　　支太医，有十数传用方。

　　取马兜铃根，捣，末。水服方寸匕，随吐则出，极神验。此物苗似葛蔓缘柴生，子似橘子。

　　凡畏已中蛊，欲服甘草汁。

　　宜生煮服之，当吐，疾出。若平生，预服防蛊毒者，宜熟炙煮服。即内消不令吐，神验。

　　又方，甘草炙，每合咽汁。若因食中蛊反毒，即自吐出，极良。常含咽之，永不虑药及蛊毒也。

　　又有解百毒散，在后药毒条中，亦疗方。

　　桑白汁一合，服之。须臾吐利，蛊出。

　　席辩刺史传效二方云，并试用神验。

　　斑蝥虫四枚，去足翅炙，桃皮（五月初五采取），去黑皮阴干，大戟，凡三物并捣，别筛，取斑蝥一分。桃皮、大戟各二分，合和枣核大，以米清饮服之讫。吐出蛊，一服不瘥，十日更一服，瘥。此蛊洪州最多，老媪解疗一人，得缣二十疋。秘方不可传，其子孙犯法，黄花公若于则为都督，因以得之流传。老媪不复得缣，席云，已瘥十余人也。

　　又方，羚羊皮方寸匕， 荷根四两，苦参，黄连各二两，当归，犀角，升麻各三两，七物以水九升。煮取三升，分三服，蛊即出。席云，曾与一人服。应时吐蜂儿数升，即瘥，此是姚大夫方。

　　附方《千金翼方》，疗蛊毒。

　　以槲木北阴白皮一大握，长五寸，以水三升，煮取一升。空腹分服，即吐蛊出也。

　　又治蛊毒下血。

　　皮烧末，水服方寸匕，当吐蛊毒。

　　《外台秘要》，救急治蛊。

　　以白鸽毛，粪烧灰，饮和服之。

　　杨氏《产乳》，疗中蛊毒。

　　生玳瑁，以水磨如浓饮，服一盏，自解。

　　《圣惠方》，治小儿中蛊，下血欲死。

　　捣青蓝汁，频频服半合。

　　卷七

　　治卒中溪毒方第六十四

　　姚氏，中水毒秘方。

　　取水萍曝干，以酒服方寸匕，瘥止。又云，中水病，手足指冷，即是。若暖非也，其冷或一寸，极或竟指，未过肘膝一寸浅，至于肘膝为剧。

　　葛氏，水毒中人，一名中溪，一名中洒，一名水病。似射工而无物，其诊法。

　　初得之恶寒，头微痛，目注疼，心中烦懊，四肢振淅，骨节皆强。筋急，但欲睡，旦醒，暮剧。手逆冷，三日则复生虫食下疮，不痛不痒不冷。人觉视之乃知，不即疗。过六七日下部脓溃，虫食五脏，热极烦毒。注下不禁，八九日，良医不能疗，觉得急，当深视下部。

　　若有疮，正赤如截肉者为阳毒，最急。若疮如蠡鱼齿者为阴毒，犹小缓，要皆煞人。不过二十日，欲知是中水毒，当作数升汤，以小蒜五寸。 咀投汤中，莫令大热。热即无力，捩去滓，适寒温以浴。若身体发亦斑纹者，又无异证，当以他病疗之也。

　　病中水毒方。

　　取梅若桃叶，捣，绞汁三升许，以少水解为饮之。姚云，小儿不能饮，以汁敷乳头，与之。

　　又方，常思草，捣绞，饮汁一二升，并以绵染寸中，以导下部，日三过，即瘥。

　　又方，捣蓝青汁，以少水和涂之。头面身体，令匝。

　　又方，取梨叶一把，熟捣，以酒一杯和绞，服之，不过三。

　　又方，取蛇莓草根，捣作末，服之。并以导下部，亦可饮汁一二升，夏月常行。欲入水浴，先以少末投水中流，更无所畏。又辟射工家中，虽以器贮水浴，亦宜少末，投水中，大佳。

　　今东闲诸山县，无不病溪毒，春月皆得。亦如伤寒，呼为溪温，未必是射工辈，亦尽患疮痢，但寒热烦疼不解，便致死耳，方家用药与伤寒温疾相似，令施其单法。

　　五加根烧末，酒若浆水饮之。荆叶汁，佳，千金不传秘之。

　　又方，密取蓼捣汁，饮一二合，又以涂身令周匝。

　　取牛膝茎一把，水酒共一杯，渍。绞取汁饮之，日三。雄牛膝，茎紫色者是也。

　　若下部生疮，已决洞者。

　　秫米一升，盐五升，水一石，煮作糜，坐中，即瘥。

　　又方，桃皮叶，熟捣水渍令浓，去滓。着盆中坐渍之，有虫出。

　　又方，皂荚烧末，绵裹导之，亦佳。又服牡丹方寸匕，日三服。

　　卷七

　　治卒中射工水弩毒方第六十五

　　江南有射工毒虫，一名短狐，一名蜮。常在山间水中，人行及水浴。此虫口中横骨角弩，唧以射人形影则病，其诊法。

　　初得或如伤寒，或似中恶，或口不能语，或恶寒热。四肢拘急，旦可，暮剧。困者三日，齿间血出，不疗即死。

　　其中人有四种，初觉则遍身体视之。其一种正黑如墨子，而绕四边者人或犯之如刺状。

　　其一种作疮，疮久即穿陷。一种突起如石之有棱。其一种如火灼人肉， 起作疮。此种最急，并皆杀人。居溪旁隰地，天大雨，或逐人行潦流。入人家而射人，又当养鹅鸭，亦可以食人，行将纯白鹅以辟之。白鸭亦善，带好生犀角，佳也。

　　若见身中有此四种疮处，便急疗之。

　　急周绕遍，去此疮边一寸，辄灸一处百壮，疮亦百壮则瘥。

　　又方，赤苋茎叶，捣，绞取汁，饮之，以滓敷之。姚云，服七合，日四五服。

　　又方，葫蒜，令敷以拓疮上，灸蒜上千壮，瘥。

　　又方，白鸡矢白者二枚，以小饧和调，以涂疮上。

