<!-- { "loadSidebar": true } -->
　　干呕者，灸手腕后三寸，两筋间，是左右各七壮，名间使，若正厥呕绝，灸之便通。

　　《短剧》方起死。

　　吐且下利者，灸两乳。连黑外近腹白肉际，各七壮，亦可至二七壮。

　　若吐止而利不止者，灸脐一夫纳中，七壮，又云脐下一寸二，七壮。

　　若烦闷凑满者，灸心厌下三寸，七壮，名胃管。

　　又方，以盐纳脐中上，灸二七壮。

　　若达脐痛急者，灸脐下三寸三七壮，名关元，良。

　　治霍乱神秘起死灸法，以物横度病患人中，屈之从心鸠尾飞度以下灸。先灸中央毕，更横灸左右也。又灸脊上以物围，令正当心厌，又夹脊左右一寸，各七壮，是腹背各灸三处也。

　　华佗治霍乱已死，上屋唤魂，又以诸治皆至，而犹不瘥者。

　　捧病患腹卧之，伸臂对以绳度两头，肘尖头根据绳下夹背脊大骨穴中，去脊各一寸，灸之百壮，不治者，可灸肘椎，已试数百人，皆灸毕即起坐，佗以此术传子孙，代代皆秘之。

　　上此前并是灸法。

　　治霍乱心腹胀痛，烦满短气，未得吐下方。

　　盐二升以水五升，煮取二升，顿服，得吐愈。

　　又方，生姜若干姜一二升， 咀，以水六升，煮三沸，顿服。若不即愈，更可作，无新药，煮滓亦得。

　　又方，饮好苦酒三升，小老、羸者，可饮一二升。

　　又方，温酒一二升，以蜡如弹丸一枚置酒中，消乃饮，无蜡，以盐二方寸匕代，亦得。

　　又方，桂屑半升，以暖饮二升和之，尽服之。

　　又方，浓煮竹叶汤五六升，令灼已转筋处。

　　又方，取楠若樟木，大如掌者削之，以水三升，煮三沸，去滓，令灼之也。

　　又方，服干姜屑三方寸匕。

　　又方，取蓼若叶，细切二升，水五升，煮三沸，顿服之。煮干苏，若生苏汁，即亦佳。

　　又方，小蒜一升， 咀，以水三升，煮取一升，顿服之。

　　又方，以暖汤渍小蒜五升许，取汁服之，亦可。

　　又方，以人血合丹服，如梧子大，二丸。

　　又方，生姜一斤切，以水七升，煮取一升，分为三服。

　　又方，取卖解家机上垢，如鸡子大，温酒服之，瘥。

　　又方，饮竹沥少许，亦瘥。

　　又方，干姜二两，甘草二两，附子一两，水三升，煮取一升，纳猪胆一合相和，分为三服。

　　又方，芦蓬茸一大把，浓煮饮二升，瘥。

　　若转筋方，烧铁令赤。以灼踵白肉际，上近后当纵铁。以随足为留停，令成疮，两足皆尔，须臾间，热入腹，不复转筋，便愈。可脱刀烧虾尾用之，即瘥。

　　又方，煮苦酒三沸以摩之，合少粉尤佳，以絮胎缚，从当膝下至足。

　　又方，烧栀子二七枚，研末服之。

　　又方，桂，半夏等分，末，方寸匕，水一升和服之，瘥。

　　又方，生大豆屑，酒和服，方寸匕。

　　又方，烧蜈蚣膏敷之，即瘥。

　　若转筋入肠中，如欲转者。

　　取鸡屎白一寸，水六合，煮三沸，顿服之，勿令病者知之。

　　又方，苦酒煮衣絮，絮中令温，从转筋处裹之。

　　又方，烧编荐索三撮，仍酒服之，即瘥。

　　又方，釜底黑末，酒服之，瘥。

　　若腹中已转筋者。

　　当倒担病患头在下，勿使及也，腹中平乃止。

　　若两臂脚及胸胁转筋。

　　取盐一升半，水一斗，煮令热灼灼尔。渍手足，在胸胁者，汤洗之，转筋入腹中，倒担病患，令头在下，腹中平乃止。若极者，手引阴，阴缩必死，犹在，倒担之，可活耳。

　　若注痢不止，而转筋入腹欲死。

　　生姜二两，累擘破，以酒升半煮合三四沸，顿服之，瘥。

　　治霍乱吐下后，心腹烦满方。

　　栀子十四枚，水三升，煮取二升。纳豉七合，煮取一升，顿服之。呕者，加橘皮二两，若烦闷，加豉一升，甘草一两，蜜一升，增水二升，分为三服。

　　治霍乱烦躁，卧不安稳方。

　　葱白二十茎，大枣二十枚，水三升，煮取二升，顿服之。

　　治霍乱吐下后，大渴多饮则煞人方。

　　以黄米五升，水一斗煮之，令得三升。清澄稍稍饮之，莫饮余物也。

　　崔氏云理中丸方。

　　甘草三两，干姜，人参，白术各一两，捣，下筛，蜜丸如弹丸。觉不住，更服一枚，须臾，不瘥，仍温汤一斗，以麋肉中服之。频频三五度，令瘥，亦可用酒服。

　　四顺汤，治吐下腹干呕，手足冷不止。

　　干姜、甘草、人参，附子各二两，水六升，煮取三升半，分为三服。若下不止，加龙骨一两，腹痛甚，加当归二两，胡洽用附子一枚，桂一两。人霍乱亦不吐痢，但四肢脉沉，肉冷汗出渴者，即瘥。

　　浓朴汤，治烦呕腹胀。

　　浓朴四两，炙桂二两，枳实五枚，炙生姜三两，以水六升，煮取二升，分为三服。

　　凡此汤四种，是霍乱诸患皆治之，不可不合也，霍乱若心痛尤甚者，此为挟毒，兼用中恶方治之。

　　附方孙真人治霍乱。

　　以胡椒三四十粒，以饮吞之。

　　《斗门方》，治霍乱。

　　用黄杉木劈开作片，一握，以水浓煎一盏服之。

　　《外台秘要》，治霍乱烦躁。

　　烧乱发如鸡子大，盐汤三升，和服之。不吐，再服。

　　又方，治霍乱腹痛吐痢。

　　取桃叶三升切，以水五升，煮取一升三合，分温二服。

　　《梅师方》，治霍乱心痛利无汗。

　　取梨叶枝一大握，水三升，煎取一升服。

　　又方，治霍乱后，烦躁卧不安稳。

　　葱白二十茎，大枣二十枚，以水三升，煎取二升，分服。

　　《兵部手集》，救人霍乱颇有神效。

　　浆水稍酸味者，煎干姜屑呷之，夏月腹肚不调，煎呷之，瘥。

　　孙用和，治大泻霍乱不止。

　　附子一枚，重七钱，炮，去皮脐为末。每服四钱，水两盏，盐半钱，煎取一盏，温服立止。集效方。

　　治吐泻不止，或取转，多四肢发厥，虚风，不省人事，服此，四肢渐暖，神识便省。

　　回阳散，天南星为末，每服三钱，入京枣三枚，水一盏半，同煎至八分，温服，未省再服。《圣惠方》，治霍乱转筋垂死。

　　败蒲席一握，细切，浆水一盏，煮汁，温温顿服。

　　又方，治肝虚转筋。

　　用赤蓼茎叶切，三合水一盏，酒三合，煎至四合，去滓，温分二服。

　　又方，治肝风虚转筋入腹。

　　以盐半斤，水煮少时，热渍之，佳。

　　孙尚药治脚转筋疼痛挛急者。

　　松节一两，细锉如米粒，乳香一钱，上件药用银石器纳，慢火炒令焦。只留三分性，出火毒，研细，每服一钱至二钱，热木瓜酒调下，应时筋病皆治之。

　　《古今录验》方，治霍乱转筋。

　　取蓼一手把，去两头，以水二升半，煮取一升半，顿服之。

　　卷二

　　治伤寒时气温病方第十三

　　治伤寒及时气温病及头痛，壮热脉大，始得一日方。

　　取旨兑根叶合捣，三升许，和之真丹一两，水一升，合煮，绞取汁，顿服之，得吐便瘥，若重，一升尽服，浓覆取汗，瘥。

　　又方，小蒜一升，捣取汁三合，顿服之。不过，再作，便瘥。

　　又方，乌梅二七枚，盐五合，以水三升，煮取一升，去滓，顿服之。

　　又方，取生 木，削去黑皮，细切，里白一升，以水二升五合煎，去滓，一服八合，三服，瘥。

　　又方，取术丸子二七枚，以水五升， 之令熟，去滓，尽服汁，当吐下愈。

　　又方，鸡子一枚，着冷水半升，搅与和，乃复煮，三升水极令沸，以向所和水，投汤中，急搅，令相得，适寒温，顿服，取汗。

　　又方，以真丹涂身，令遍，面向火坐，令汗出，瘥。

　　又方，取生 荷根叶合捣，绞取汁，服三四升。

　　又方，取干艾三斤，以水一斗，煮取一升，去滓，顿服取汗。

　　又方，盐一升食之，以汤送之腹中。当绞吐，便覆取汗，便瘥。

　　又方，取比轮钱一百五十七枚，以水一斗，煮取七升，服汁尽之。须臾，复以五升水，更煮令得一升，以水二升投中合，令得三升，出钱饮汁，当吐毒出也。

　　又方，取猪膏如弹丸者，温服之，日三服，三日九服。

　　又方，乌梅三十枚去核，以豉一升，苦酒三升，煮取一升半，去滓，顿服。

　　又伤寒有数种，人不能别，令一药尽治之者，若初觉头痛，肉热，脉洪起，一二日，便作葱豉汤，用葱白一虎口，豉一升，以水三升，煮取一升，顿服取汗。不汗复更作，加葛根二两，升麻三两，五升水，煎取二升，分再服，必得汗，若不汗，更加麻黄二两，又用葱汤研米二合，水一升，煮之。少时下盐豉，后纳葱白四物，令火煎取三升，分服取汗也。

　　又方，豉一升，小男溺三升，煎取一升，分为再服，取汗。

　　又方，葛根四两，水一斗，煎取三升，乃纳豉一升，煎取升半，一服，捣生葛汁，服一二升亦为佳也。

　　若汗出不歇已三四日，胸中恶，欲令吐者。

　　豉三升，水七升，煮取二升半，去滓，纳蜜一两，又煮三沸，顿服。安卧，当得吐，不瘥。更服取瘥，秘法传于子孙也。

　　又方，生地黄三斤，细切，水一斗，煮取三升，分三服，亦可服藜芦吐散，及苦参龙胆散。

　　若已五六日以上者。

　　可多作青竹沥，少煎，令减，为数数饮之，浓覆取汗。

　　又方，大黄、黄连、黄柏、栀子各半两，水八升，煮六七沸，纳豉一升，葱白七茎，煮取三升，分服。宜老少。

　　又方，苦参二两，黄芩二两，生地黄半斤，水八升，煮取一升，分再服，或吐下毒，则愈。

　　若已六七日热极，心下烦闷，狂言见鬼，欲起走。

　　用干茱萸三升，水二升，煮取一升后，去滓，寒温服之，得汗便愈。此方恐不失，必可用也，秘之。

　　又方，大蚓一升破去，以人溺煮，令熟，去滓服之。直生绞汁及水煎之。并善，又绞粪汁，饮数合至一二升，谓之黄龙汤，陈久者佳。

　　又方，取白犬，从背破取血，破之多多为佳，当及热。以敷胸上，冷乃去之。此治垂死者活，无白犬，诸纯色者亦可用之。

　　又方，取桐皮削去上黑者，细擘之，长断，令四寸一束，以酒五合，以水一升，煮取一升，去滓，顿服之。当吐下青黄汁数升，即瘥。

　　又方，鸡子三枚，芒硝方寸匕，酒三合，合搅，散消尽，服之。

　　又方，黄连三两，黄柏，黄芩各二两，栀子十四枚，水六升，煎取二升，分再服，治烦呕不得眠。

