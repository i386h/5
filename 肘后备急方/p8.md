<!-- { "loadSidebar": true } -->
　　避瘟疫药干散，大麻仁，柏子仁，干姜，细辛各一两，附子半两，炮，捣，筛，正旦以井华水，举家各服方寸匕。疫极，则日三服。日一服。

　　老君神明白散，术一两，附子三两，乌头四两，桔梗二两半，细辛一两，捣，筛，正旦服一钱匕，一家合药，则一里无病，此带行所遇，病气皆消。若他人有得病者，便温酒服之方寸匕，亦得。病已四五日，以水三升，煮散，服一升，覆取汗出也。

　　赤散方，牡丹五分，皂荚五分炙之，细辛、干姜、附子各三分，肉桂二分，真珠四分，踯躅四分，捣，筛为散，初觉头强邑邑，便以少许纳鼻中，吸之取吐，温酒服方寸匕，覆眠得汗，即瘥，晨夜行，及视病，亦宜少许以纳粉，粉身佳。牛马疫，以一匕着舌下，溺灌，日三四度，甚妙也。

　　度瘴散，辟山瘴恶气。若有黑雾郁勃及西南温风，皆为疫疠之候方。

　　麻黄，椒各五分，乌头三分，细辛、术、防风、桔梗、桂、干姜各一分，捣，筛，平旦酒服一盏匕，辟毒诸恶气，冒雾行，尤宜服之。

　　太乙流金方，雄黄三两，雌黄二两，矾石、鬼箭各一两半。羚羊角二两，捣为散，三角绛囊，贮一两带心前并门户上。月旦青布裹一刀圭。中庭烧温，病患亦烧熏之，即瘥。

　　辟天行疫疠，雄黄，丹砂，巴豆，矾石，附子，干姜，分等，捣，蜜丸，平旦向日吞之。一丸如胡麻大，九日止，令无病。

　　常用辟温病散方，真珠，肉桂各一分，贝母三分熬之，鸡子白熬令黄黑，三分，捣筛，岁旦服方寸匕，若岁中多病，可月月朔望服之，有病即愈，病患服者，当大效。

　　虎头杀鬼方，虎头骨五两，朱砂、雄黄、雌黄各一两半，鬼臼、皂荚、芜荑各一两，捣，筛，以蜡蜜和如弹丸，绛囊贮系臂，男左，女右，家中悬屋四角，月朔望夜半，中庭烧一丸，一方有菖蒲、藜芦，无虎头、鬼臼、皂荚，作散带之。

　　赵泉黄膏方，大黄、附子、细辛、干姜、椒桂各一两，巴豆八十枚，去心皮，捣细，苦酒渍之，宿腊月猪膏二斤。煎三上三下，绞去滓，蜜器贮之，初觉勃色便热，如梧子大一丸，不瘥，又服亦可，火炙以摩身体数百遍，佳，并治贼风，走游皮肤，并良，可预合之，便服即愈也。

　　单行方术，西南社中柏，东南枝取曝干，末，服方寸匕，立瘥。

　　又方，正月上寅日，捣女青屑。三角绛囊，贮系户上帐前，大吉。

　　又方，马蹄木捣屑二两，绛囊带之，男左，女右。

　　又方，正月朔旦及七月，吞麻子、小豆各二七枚，又各二七枚，投井中，又以附子二枚，小豆七枚，令女子投井中。

　　又方，冬至日，取雄赤鸡作腊，至立春煮食尽，勿分他人，二月一日，取东行桑根，大如指悬门户上，又人人带之。

　　又方，埋鹊于圊前。

　　断温病令不相染。着断发仍使长七寸，盗着病患卧席下。

　　又方，以绳度所住户中壁，屈绳结之。

　　又方，密以艾灸病患床四角，各一壮不得令知之，佳也。

　　又方，取小豆，新布囊贮之，置井中三日出，举家男服十枚，女服二十枚。

　　又方，桃木中虫屎末，服方寸匕。

　　又方，鲍鱼头烧三指撮，小豆七枚，合末服之，女用豆二七枚。

　　又方，熬豉杂土酒渍，常将服之。

　　又方，以鲫鱼密致卧下，勿令知之。

　　又方，柏子仁，细辛， 米，干姜三分，附子一分，末，酒服方寸匕，日服三，服十日。

　　又方，用麦 服 米，干姜，又云麻子仁，可作三种服之。

　　附方《外台秘要》辟瘟方取上等朱砂一两，细研，白蜜和丸，如麻子大，常以太岁日平旦，一家大小，勿食诸物，面向东立，各吞三七丸，永无疾疫。

　　卷三

　　治寒热诸疟方第十六

　　治疟病方。鼠妇，豆豉二七枚，合捣令相和。未发时服二丸，欲发时服一丸。

　　又方 青蒿一握。以水二升渍，绞取汁。尽服之。

　　又方 用独父蒜于白炭上烧之，末。服方寸匕。

　　又方 五月五日，蒜一片（去皮，中破之，刀割），合容巴豆一枚（去心皮，纳蒜中，令合）。以竹挟以火炙之，取可热，捣为三丸。未发前服一丸。不止，复与一丸。

　　又方 取蜘蛛一枚，芦管中密塞，管中以绾颈，过发时乃解去也。

　　又方 日始出时，东向日再拜，毕正长跪，向日叉手，当闭气，以书墨注其管两耳中，各七注，又丹书舌上，言子日死，毕，复再拜，还去勿顾，安卧勿食，过发时断，即瘥。

　　又方 多煮豉汤，饮数升，令得大吐，便瘥。

　　又方 取蜘蛛一枚，着饭中合丸吞之。

　　又方 临发时，捣大附子下筛，以苦酒和之，涂背上。

　　又方 鼠妇虫子四枚各一，以饴糖裹之，丸服，便断，即瘥。

　　又方 常山（捣，下筛成末）三两，真丹一两。白蜜和，捣百杵，丸如梧子。先发服三丸，中服三丸，临卧服三丸，无不断者。常用，效。

　　又方 大开口，度上下唇，以绳度心头，灸此度下头百壮，又灸脊中央五十壮，过发时，灸二十壮。

　　又方 破一大豆（去皮），书一片作“日”字，一片作“月”字，左手持“日”，右手持“月”，吞之立愈。向日服之，勿令人知也。

　　又方 皂荚三两（去皮，炙），巴豆一两（去心皮）。捣，丸如大豆大。一服一枚。

　　又方 巴豆一枚（去心皮），射 如巴豆大，枣一枚（去皮）。合捣成丸。先发各服一丸如梧子大也。

　　又方 常山、知母、甘草、麻黄等分。捣蜜和丸如大豆。服三丸，比发时令过毕。

　　又方 常山三两，甘草半两。水酒各半升，合煮取半升。先发时一服，比发令三服尽。

　　又方 常山三两（锉）。以酒三升，渍二三日，平旦作三合服。欲呕之，临发又服二合，便断。旧酒亦佳，急亦可煮。

　　又方 常山三两，秫米三百粒。以水六升，煮取三升。分之服，至发时令尽。

　　又方 若发作无常，心下烦热。取常山二两，甘草一两半。合以水六升，煮取二升。分再服，当快吐，仍断，勿饮食。

　　老疟久不断者。常山三两，鳖甲一两（炙），升麻一两，附子一两，乌贼骨一两。以酒六升，渍之，小令近火，一宿成。服一合，比发可数作。

　　又方 藜芦、皂荚各一两（炙），巴豆二十五枚。并捣，熬令黄，根据法捣蜜丸如小豆。空心服一丸，未发时一丸，临发时又一丸，勿饮食。

　　又方 牛膝茎叶一把（切）。以酒三升服，令微有酒气，不即断。更作，不过三服而止。

　　又方 末龙骨方寸匕。先发一时，以酒一升半，煮三沸。及热尽服，温覆取汗，便即效。

　　又方 常山三两，甘草半两，知母一两。捣蜜丸。至先发时，服如梧子大十丸，次服减七丸八丸，后五六丸，即瘥。

　　又方 先发二时，以炭火床下，令脊脚极暖被覆，过时乃止。此治先寒后热者。

　　又方 先炙鳖甲（捣末）方寸匕。至时令三服尽，用火炙，无不断。

　　又方 常山三两。捣，筛，鸡子白和之丸。空腹三十丸，去发食久三十丸，发时三十丸，或吐或否也，从服药至过发时，勿饮食。

　　治温疟不下食。知母、鳖甲（炙）、常山各二两，地骨皮三两（切），竹叶一升（切），石膏四两。以水七升，煮二升五合。分温三服。忌蒜、热面、猪、鱼。

　　治瘴疟。常山、黄连、豉（熬）各三两，附子二两（炮）。捣，筛，蜜丸。空腹服四丸，欲发三丸，饮下之，服药后至过发时，勿吃食。

　　若兼诸痢者。黄连、犀角各三两，牡蛎、香豉各二两，并熬龙骨四两。捣，筛，蜜丸服四十丸。日再服，饮下。

　　无时节发者。常山二两，甘草一两半，豉五合。绵裹，以水六升，煮取三升。再服，快吐。

　　无问年月，可治三十年者。常山、黄连各三两。酒一斗，宿渍之，晓以瓦釜煮取六升。

　　一服八合，比发时令得三服。热当吐，冷当利，服之无不瘥者，半料合服得。

　　劳疟积久，众治不瘥者。生长大牛膝一大虎口。以水六升，煮取二升。空腹一服，欲发一服。

　　禳一切疟。是日抱雄鸡，一时令作大声，无不瘥。

　　又方 未发，头向南卧，五心及额舌七处，闭气书“鬼”字。

　　咒法。发日执一石于水滨，一气咒云，眢眢圆圆，行路非难，捉取疟鬼，送与河官，急急如律令，投于水，不得回顾。

　　治一切疟，乌梅丸方。甘草二两，乌梅肉（熬）、人参、桂心、肉苁蓉、知母、牡丹各二两，常山、升麻、桃仁（去皮尖，熬）、乌豆皮（熬膜取皮）各三两。桃仁研，欲丸入之，捣筛，蜜丸，苏屠臼捣一万杵。发日，五更酒下三十丸，平旦四十丸，欲发四十丸，不发日空腹四十丸，晚三十丸，无不瘥。徐服后，十余日吃肥肉发之也。

　　凡见疟。白驴蹄二分（熬），大黄四分，绿豆三分（末），砒霜二分，光明砂半分，雄黄一分。捣蜜丸如梧子。发日平旦冷水服二丸。七日内忌油。

　　附方《外台秘要》治疟不痊。干姜、高良姜等分。为末，每服一钱，水一中盏，煎至七分服。

　　《圣惠方》治久患劳疟、瘴等方。用鳖甲三两，涂酥炙令黄，去裙为末。临发时温酒调下二钱匕。

　　治疟。用桃仁一百个，去皮尖，于乳钵中细研成膏，不得犯生水，候成膏，入黄丹三钱，丸如梧子大。每服三丸，当发日，面北用温酒吞下。如不饮酒，井花水亦得。五月五日午时合，忌鸡犬妇人见。

　　又方 用小蒜不拘多少，研极烂，和黄丹少许，以聚为度，丸如鸡头大，候干。每服一丸，新汲水下，面东服，至妙。

　　卷三

　　治卒发癫狂病方第十七

　　治卒癫疾方。灸阴茎上宛宛中三壮，得小便通，则愈。

　　又方 灸阴茎上三壮，囊下缝二七壮。

　　又方 灸两乳头三壮，又灸足大趾本聚毛中七壮，灸足小趾本节七壮。

　　又方 取葶苈一升，捣三千杵，取白犬倒悬之，以杖犬，令血出，承取以和葶苈末，服如麻子大一丸，三服取瘥。

　　又方 莨菪子三升。酒五升，渍之出，曝干，渍尽酒止。捣服一钱匕，日三，勿多，益狂。

　　又《短剧》癫狂莨菪散。莨菪子三升。末之，酒一升，渍多日出，捣之，以向汁和绞去滓，汤上煎，令可丸，服如小豆三丸，日三。口面当觉急，头中有虫行者，额及手足应有赤色处，如此必是瘥候，若未见，服取尽矣。

　　又方 末房葵，温酒服一刀圭至二三，身润又小不仁为候。

