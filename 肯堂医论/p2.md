<!-- { "loadSidebar": true } -->
　　望色之法，明莹者吉，昏晦者凶。然陈希夷云：凡色之无光者，不足谓之色。盖光即虚色，灾喜皆不成，不必断也。然则望色者，必于有光中分别明晦，以定吉凶，然后可耳。春青、夏赤、秋白、冬黑，以四时判之，得时者生，失时者凶。四色之中，又须常带黄润之色乃佳，脾气无不在也。准头赤，肺中有火；耳半黑，肾中有邪；年寿赤，则心火炎；眼下青，则脾气逆也，由此而推，思过半矣。鼻准黄明，脾气强也；鼻尖青黄，淋也，白者亡血也，赤者血热也。

　　望而知之为之神，《内经》明堂篇言之详矣。

　　卷中

　　论芤脉

　　芤脉，今人多不谙其状。《脉诀》云：两头有，中间无。遂滋百世之惑。或云：无芤脉，非也。芤者，草有孔之名。

　　卷中

　　论人参

　　人参（君）气温味甘，甘而微苦。气味俱轻，阳也，阳中微阴。无毒。白茯苓、马蔺为之使，反黎芦，恶溲，疏卤咸。出上党、辽东者佳。其根状如防风而润实，春生苗，多于深山中背阴近假漆下湿润处。初生者三四寸，一桠五叶；四五年后，生三桠；年深者，生四桠五叶。

　　中心生一茎，俗名百尺杵。三月四月有花，细小如粟，蕊如丝，紫白色。秋结子或七八枚，如大豆生青、熟黄，又红。自二月、四月、八月上旬探根（李言闻考人参生于阴湿树林之中，着《人参考》言之详且晰矣），竹刀刮去土，暴干，无令见风。如人形者神。

　　又雷公云：大块类鸡腿者良。而今人又以莹、坚、润为上，有金井玉兰之号。

　　炮制

　　 凡用，勿取高丽及色枯体虚者。采得去芦用，如不去，能吐人。又丹溪云：若服人参一两，入芦一钱，则一两之参徒费矣。戒之。

　　主治

　　 《本经》云：味甘微寒（寒字误）。主补五脏，安精神，定魂魄，止惊悸，除邪气，明目，开心益智，久服轻身延年。一名金衔，一名鬼盖。按：五脏之正气不足，而乱气乘之，则心神为之不宁，故令虚劳之人梦寐不安，神不守舍。人参所以安精神、定魂魄、止惊悸，以其能补五脏之正气也，正气复则邪气除矣。而时师类于补气之外，另求所谓清镇之药者，谬矣。

　　疗肠胃中冷，心腹鼓痛，胸胁逆满，霍乱吐逆，调中，消渴，通血脉，消胸中痰，破坚积。治肺气不足咳嗽，止烦躁，变酸水，杀金石药毒，令、人不忘，患虚而多梦，俱用之。

　　洁古云：治脾、肺阳气不足，及肺气喘促，短气少气，补中暖中，泻脾、肺、胃中火邪。然非升药引用，不能补上升之气。升麻一分、人参三分为相得也。若补下焦元气，泻肾中火邪，茯苓为之使。又云：补虚用之，又能补胃，治咳嗽则勿用，短气则用之。东垣云：人参甘温，能补肺中之气。肺气旺则四脏之气皆旺，肺主诸气故也。仲景以人参为补血者，盖不自生，须得生阳气之药乃生，阳生则阴长，血乃旺矣。若阴虚单补血，血无由而生，无阳故也。

　　又云：治中汤同干姜用，治腹痛、吐逆者、里虚则腹痛，此药补之，是补其不足。又云：补气用人参，如气短、气不调及喘者加之。

　　海藏云：人参味甘温，调中益气，即补肺之阳，泻肺之阴也。若但言补肺，而不论阴阳、而寒热、何气不足，误矣。若肺受寒邪，宜此补之；肺受火邪，不宜用也。肺为天之气，即手太阴也，为清润之脏，贵凉而不贵热，则其为寒象可知。若其伤热，则沙参。沙参味苦、微寒，无毒，主血积精气，除寒热，补中，益肺气。治胃痹心痛结热，邪气头痛，皮间邪热，安五脏。

　　人参味甘微温，补五脏之阳也；沙参味苦微寒，补五脏之阴也，安得不异。易老取沙参代人参，取其苦也。苦则补阴，甘则补阳。《本经》虽云补五脏，亦须各用本脏药相佐，使随所引而补一脏也，不可不知。

　　近世用人参者，往往反有杀人之害。富贵之家，以此为补元气之妙药，其身欲壑太过，藉参补养，每见危殆者，乃不明当用不当用之过也，况杂入温补剂中，则尤谬矣。世人仅知用参之补，而不知行气，徒形壅塞，不能流通矣。余用参一钱，必加陈皮一分，取效敏捷，参看治验录，即知其用法。

　　按：《主治要诀》谓：人参之用有三：补气也，止渴也，生津也。补气不必言，何为生津而止渴？盖脾气输于肺，肺气下降，津液乃生，犹蒸物然，热气熏蒸，旋即成液，故气不足则渴，补其气则津生而渴自止矣。能消痰、变酸水者，脾气不足，不能运化精微，故蓄而为饮，以人参补之，治其本也。疗肠中冷者，气为阳，阳虚则内寒，而人参补气也。止腹痛者，补里虚之效也。破坚积者，养正气，积自除也。止燥烦、治梦纷纷者，本经安，精神定，魂魄之功也。又人参助肺气，何谓能治喘嗽？人参实元气，何为能治逆满？此盖为因虚而致者。言正气夺而用之，则为补虚；邪气盛而用之，则为实实，要在精审而已。故洁古又云喘嗽勿用，戒实实也。余治一人喘嗽，服泻肺药，益甚；投以人参，一服而止，非谓喘嗽概不可用人参也。胸胁逆满，反胃吐逆，邪气方盛固不可用人参；然伤寒、杂病下后亡阴，胸中之气因虚下陷于心之分野，而致心下痞者，用导气之药，则痞益甚，须用人参补之。故仲景治胸痹，以人参汤主之，若实者，则宜枳实薤白桂枝汤也。胃虚谷气不行，胸中闭塞而下区者，用辛药泻之，则呕益甚，惟宜益胃，扬谷气而已。故胃反呕吐，小半夏汤不愈者，服大半夏汤与人参立愈。此仲景要诀也。今人不察病之虚实，不谙药之补泻，一遇喘满、呕逆之症，便谓有余，杂以破气之药投之，妄言气无补法，遂视人参若堇、鸩然，而病患亦遂束手待毙而无憾，可胜叹哉！三复经文，不觉 缕。

　　卷中

　　论犀角

　　犀角，以黑如漆，黄如粟，上下相透，云头雨脚分明者为佳。近人多巧伪，药染汤煮，无所不至，然亦易辨。犀不可见日并贮，若犯之，则色理粗燥。凡蜜犀角嫩者，以凤仙花染之。

　　犀有水、旱二种，以水犀为上。凡心、胆、肝三经之热，允为良药。

　　卷中

　　杂记

　　《梦溪笔谈》云：医用艾一灼，谓之一壮者，以壮人为法。其言若干，壮人当根据此数也；若老幼羸弱，当量力减之，不可拘执以误人。

　　余幼时见水蛭，恶而溺之数四，化为水。又一日见之，以蜜一匙滴之，即缩不动，久之亦化为水。嗣后虽经阴雨不复活。二物之能制蛭毒如此（物性相制之理，不可不知，以备一时缓急之需，亦不可少也）。而昔人有蛭者，医者见之，乃极劳扰，惜乎其不知此也。又云：医者所论，人须、发、眉虽皆毛类，而所主五脏各异。故有老而须白、眉发不白者，脏有所偏故也。大率发属心，禀火气，故上生；须属肾，禀水气，故下生；眉属肝，故侧生。男子肾气外行，上为须，下为势。女子、宫人无势，则亦无须，而眉、发无异于男子，则知不属肾也。又云：四明生奉真，良医也。天章阁待制许元，江淮发运使奏课于京师，方欲入对而其子疾亟，瞑而不食， 欲逾宿矣。奉真视之，曰：脾已绝，不可治，死在明日。元曰：观其疾势，固知其不可救，今方有事，须陛对，能延数日之期否？奉真曰：如此事可。诸脏皆以衰，唯肝脏独过，脾为肝所胜，其气先绝，一脏绝即死。若急泻肝气，肝气衰则脾少缓，可延三日，过此无药也。乃投药。至晚，乃能张目，稍稍复啜粥，明日渐苏而能食。元曰：甚喜！奉真笑曰：此不足喜，肝气渐舒耳，无能为也。后三日果卒。

　　所载各论，多采前哲指迷之言。以下高氏续补，乃增原书不及，细心研究。胜读书十年，识者自知。

　　酿酒之时，寒之则甘，热之则酸。酸则蛤粉、田螺之类投之，凉其热也；甘则以 火绵包，而悬酒中，温其寒也。又有酒酸而以官桂、砂仁之类救之，亦医家从治之法也。

　　治大风眉发脱落

　　苦参（末，半斤） 生槿皮（末，四两）

　　上炼蜜丸弹子大，每服一丸，日进三服，清茶送下。

　　治天泡疮单方

　　用香滋一味。

　　治杨梅疮毒

　　羌活 当归 白芍药 金银花 牙皂（各五钱） 冷饭团（四两，即鲜土茯苓）

　　共煎服。若加蟾蜍一只、陈酒四两同煎，其效尤捷。

　　又治一妇，面目朝肿，腿足午后肿甚，六脉浮濡，诸治莫效，而乞余方治。此证由风湿而起，《内经》云：面肿曰风，足胜肿曰水。以麻黄、防风开表逐风，五苓利湿行水，十服诸恙俱瘳。

　　此即《金匮》所谓风水症是也。自此以下十三条，原抄本所载，殷氏校板则无，今从原本补入，以广智识。

　　又治一妇，面目、周身黄如染金，腹胀气促。始由果斋用仲景栀子柏皮汤治之，不应。

　　余诊脉濡而沉，此属湿蕴日久，水窜腠理，未能外达，郁湿化热而发黄，投以茵陈蒿汤加栀、柏、大黄，以泄湿热，外用金麟黑脊活鲫鱼七尾，剪鱼尾贴脐之四围，当脐勿贴，干则易之，未及四时，水由脐出，其黄渐退，如是旬日厥疾以瘳。

　　按：此法捷效。（寿）仿其方法，屡治屡验，缘世罕见，今特志之，以启后迸。然此方《准绳》中未载，偶阅《秘旨》，有一方与此仿佛。后质之椿田，亦云李冠仙用之，亦效若桴鼓，第不知始自何人，容再查明，以待博雅教政（澜志）。

　　果斋治妇人吐血盈盆，诸药罔效，因思前哲有以血导血归源法，嘱其取吐出之血，瓦器盛之，候凝，铜锅炒血黑色，以绵纸盛放地上一周时，出火毒，研极细末，用鲜侧柏叶五钱，麦冬一钱煎汤，调血炭末五分，二三服，血自归源。屡验屡效。又，治吐血宜用苦寒者，有戒用苦寒者，尤当随症择用，未可执一以误人也。

　　《楼氏纲目》治吐血，皆用诸药炭，亦颇捷效。今以血导血归源，亦师其意而变化敏捷，取效昭着。

