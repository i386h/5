<!-- { "loadSidebar": true } -->
　　按：余治一妇，吐血倾盆，数日不止，目闭神昏，面赤肢软，息粗难卧，脉左沉、右洪，重按幸尚有根，此郁火久蒸肺胃，复缘暑热外逼，伤及阳络，致血海不敛，危在顷刻。因思止血诸药，着寒者多投之，必呕，乃变通成法，先用甘寒，冀其人胃清、上血止，再商二贴血止，亦创见也。服后夜寐甚安，血止，神清，惟神倦懒言，奄奄一息。脉虽稍平，右愈浮大无力。此血去太多，恐延虚脱之患，经云：血脱者，益其气。遂师其意用人参（七分，秋石水拌）、黄（七分，黄芩水炙黑）、归身（一钱，炒黑）、怀山药（钱半）、茯苓（三钱）、大麦冬（钱半，去心）、蒸北五味（七粒），和入甘蔗汁、梨汁、藕汁，服三帖，食进、神健而瘳。观此，知病有虚实，体有强弱，本难执一。但今人吐血，挟虚者多，而医者辄用苦寒，是昧于虚实，宜乎得愈者少而夭枉者多矣。今将八汁饮方附后，以备明哲商酌而教正之幸甚。又方：甘蔗汁、藕汁、芦根汁（各一酒杯）、白果汁（二匙）、白萝卜汁（半酒杯）、梨汁（一酒杯）、西瓜汁（一酒杯，生冲）、鲜荷叶汁（三匙），七汁和匀，隔水炖热，冲入瓜汁，不住口缓缓频饮。凡属虚火，转危为安，用之屡效。若非夏令，无瓜、荷二汁，即以梨、藕二汁，倍用天冬、百合榨汁，亦可代之。前方中人参价昂，可用真西洋参一钱五分代之。

　　消渴一症，今医惯用凉药，愈治愈剧。间阅孙东宿治一消渴，小便色清而长，其味甘，脉细数。用肾气丸加桂心、北五味、鹿角胶、益智仁而效。又一人，喜热饮而恶凉，大便秘，小便清长，夜尤甚，脉浮按数大，而重按更无力。余思此病，由火不能制水，故饮一斗，小便亦一斗，《金匮》言之详矣。今师其意，不泥其方，用肾气丸减车前、牛膝，加益智仁、人参胶糊丸，服逾月而痊。

　　按：消渴症小便多者，皆由火虚难以化水、故饮一溲一，上见口渴，而水不消。小便多者，每用益火之源以消阴翳而获效；若属中消，每用黄草汤下其热，又不可拘执成法而不达变通以误人者。另有治验，详言之集，溢不赘，当参。

　　合脉症而研究，自获桴鼓之应也。曾忆《秘旨》云：大凡消渴，服药获效，必须戒食盐两月，可免反复。若不能食淡，方药虽良，终难永年。慎之，懔之！《秘旨》云：温热愈后，余邪往往归之于足，发热肿痛，不亟治，则痛甚而死者多，至轻亦成残废，幸也，名曰截足风。今附验方于后，以济斯厄。

　　广胶一两，入糟、醋、姜、葱汁四味，烊化成膏，摊绵纸或红布上，贴患处，痛立止（糟入醋中，将糟凿碎，调匀，滤出汁，去糟渣勿用。姜汁不必多，只用少许，葱汁较姜汁多一半，糟醋汁须三四倍于葱汁）。

　　按：此方曾治王木匠，年三十余，患温热二候，乞余治之，用白虎汤加味而瘳，伊芳未服善后药而赴任务。从事七日，发热恶寒，两足疼痛不能行、立，请同人抬至敝庐，诊其脉洪大而两尺濡细，知是温热余邪下注，已成截足风之危候。即用此方外敷、内服导赤五苓散以清余热，仅三日而病如失。后又治多人。皆获全瘳，今特拈出，广为传布。煎方以嫩桑枝五钱易桂枝，加淮牛膝三钱。鲜车前为引。

　　又云：切牙噤口，舌青面黑，汗出不休，手足寒过节，谓之真心痛。若全脑连齿皆痛，手足寒至节，谓之真头痛。旦发夕死，百难治一，皆直中之危候。

　　按：真心痛症，曾治一人：证势危，不忍坐视，用麻黄、附子、干姜、桂心各二钱，猪肝煎汤，频灌，渐次转温，死中求生之一法也。若真头痛，急灸百会穴数壮，再用乌、附、参各二钱，姜浓煎，吞黑锡丹三十粒，非此猛剂，不足以追失散之元阳，而散其外真之寒邪。余遇一急痧，证势仿佛，用上法以挽之而痊。皆属三阴直中危证也。

　　又云：凡病之未现，可以预测其兆者，如手脚心热，作渴，思饮茶水，或食已即饥，知将患发背；三年内眉眶骨痛，知将患厉风；如手指麻木三年来，必骤然中风。古人观神、察色、审脉象而能先识其病，所以扁鹊知齐桓之疾不可为矣。则非神乎技者，不能步其后矣。

　　按：《内经》云：圣人治未病而不治已病。能知色脉，可以万全，此之谓也。然今之医不及也，每有症象昭着，显而易见之 ，尚游移不决，若是者等而下之也。

　　成无已曰：凡厥，若始得之手足便厥而不温者，是阴经受邪，阳气不足，可用四逆汤；若手足自热而至温，从四逆而至厥者，传经之邪也，四逆散主之。至于六气之感，异于伤寒之传经者，惟舌较为可凭：阴症亦有黑胎、焦黄胎，然其胎必浮胖，或滑润而不枯。皆辨症之要法，尤宜三复斯言。

　　按：医病非难，难在疑似之辨，不可人云亦云，随波逐流，误人匪浅。余于六月中旬，治戴姓一证，体厥，脉虚，肢冷，周身赤点、隐于皮肤，口渴，谵妄。前医不明，妄用辛温回阳，几危，因辨之曰：此乃阳症似阴之象。况时当盛暑，拟用温热急下存阴法治之，以西洋参三钱、锦纹军三钱、枳壳一钱、生甘草八分、风化硝二钱和冲，服后得下黑矢如胶者甚多，小便赤涩亦减；以本方去硝黄，加连翘、山栀、银花，数帖而安。若非力辨辛温之误，岂不死于庸俗之手。而人皆以三阴症而不疑，吾所以知非阴症者，因口渴、谵妄、欲饮、舌苔焦黄而燥、肢体厥逆，乃热深厥深之现象，于是用河间温热例治之而愈。

　　虞天民治一妇，夜间发热、早晨即退，五心烦热，无休止已延八阅月。诊其脉，六部皆数伏而牢，浮取全不应。与东垣升阳散火汤，四帖热减其半，胸中觉清快胜前，连投二服，热悉退。后用四物汤加知母、酒炒黄柏，少佐炮姜，二十余服，热不复作而瘳。

　　按：夜热、脉数乃阴虚之候，若非明眼，直进滋阴降火而不疑，是抱薪救火矣。今因脉伏且牢、浮取不应，故用升阳散火得效。妙在炮姜合知、柏以清血分之热，而与阴虚治法有间，所以名医异于庸俗者此也。

　　《秘冒》云：一切感证，热入心胞、神昏谵语者，每用犀角、羚羊角、连翘、金银花、元参、生地、人中黄等味送下至宝丹，往往获效。其有热邪深入、发痉者，亦宜以此疗之。世人遇小儿患此证者，妄谓惊风，用针刺之，走泄真气，阴阳乖逆，转致不救。

　　按：神昏谵语、发痉，由于温热、痰、暑转变者多。世间无知女流，妄听妖言，谓是惊风，以针挑之，病势转剧者，多误人不浅。有等老媪或尼姑等，自名神于惊风，惯用挑刺，无知妇女奉之若神，以致虽受其害而不能知。特志之以示戒。

　　龚云林云：暑邪内干，往往忽然头痛、恶心，或腹痛、腰疼、偏身作痛，不治之，神昏、痉厥，朝发夕毙。惟用白虎丸一服，当时血散而愈。较之砭刺之耗损其血，不若此丸敏捷神效。方用千年锻石，刮去杂色泥土，研极细末，清水飞过，丸如桐子大。每服五十丸，视痧之轻重加减，烧酒送下，真神方也。

　　按：此丸顺气散血，化痰消渴，为治痧之仙剂。又治心腹痛，及妇人崩漏、赤白带下，或久患赤白痢疾，跌打内伤，血不能散，服之均效。余恒合此丸以济世，获效果捷。千年锻石不可得，用古墓中锻石亦可。寒痧用酒、热痧用开水温服，随证酌用，切勿拘执。然痧胀由于十二经清浊不分，流溢于奇经，致奇经脉现，则为病也，乃邪气滞于经络，每见刮刺，开通经络，而效尤捷也。

　　《秘旨》载：目中起星，足气中热，宜将两足浸温水中，搓擦足心，引热下降，初起亟治。

　　另用白蒺藜三钱，煎汤洗目，日四五次，屡验。或用谷精珠代茶。数日即瘳。

　　按：目中起星，由于脾火上冲，肝热挟风凝结。或用碧云散搐鼻，散滞气，恒濯其足，使热气下降；或用新橘皮塞鼻中，约六时后即退。不可误用寒凉点药，致凝血不散，转生云翳。慎之。

　　王光庵杂着云：中食之证，状似中风，非详究病因，难取捷效。曾治一人，忽得暴疾，口噤难言，目不识人，四肢不举，急投苏合香丸，不效。因询其致病之由，曰：适方陪客，饮食后忽得此证。遂教以煎生姜淡盐汤多饮，探吐之，吐出饮食数碗。后服白术陈皮半夏麦芽汤而愈。此即食厥，若不问明致病之因，徒以痰药、风药治之，戕伐脾胃，而病日剧，是医之过也。

　　按：中食之证，亦各有致病之因，未可拘执一端而论。余少时文期匆促，每饭后无暇散步，录抄课艺，日无暇晷，饱餐后即倚案挥毫，因时患腹痛、胸膈满闷、便秘、痞胀，食不知饥，服保和丸及查、曲、米炭等不效。有一老友云：三世医验中，润字丸最妙。遂照方配合服之，便通，诸恙均瘳。陆氏润字丸功效甚多，略举数端以启后进：凡温热、湿痰等症，量病轻重，随宜增减分量，服之最灵、最捷，今特拈出。

　　卷下

　　三疟治验

　　张习可日间受微雨及风冷，疟发于暮，热甚，于夜遂成三疟，乞诊于师，用升阳济阴法，疟渐愈。奈不知调摄，元气未复，嗜欲不谨，九月中旬，疟忽增剧，六脉虚数。乃阴虚已极，而暑邪深入，最难疗治。师问难于余，爰思受病之原，当先扶正升阳。用生地、川芎、归身、白芍、炙草、干姜、葛根、升麻、柴胡、煨姜、南枣浓煎，于疟未作前，三时服一盂，四帖。后加首乌、人参各三钱，连服三帖，疟竟不作，代订丸方，以善其后。

　　治不沾沾于补虚，不斤斤于泄邪，而方药病情丝丝入扣，古谓成如容易却艰辛，非学识兼全者，曷能辨此。

　　丸方

　　制首乌（四两） 大生地（三两） 人参 于术 归身 龟板 猪苓 炒芩 川芎 查炭（各二两） 柴胡（一两六钱） 淮牛膝（一两五钱） 干姜 山甲（各一两） 甘草（炙，五钱） 活龟（一个）

　　入砂仁末二两，煮取龟肉，同药捣匀，烘干，其甲、骨亦研细末，加入鲜荷叶汤泛丸，如麻子大，每晨服三钱，沸汤下。服完一料，精神倍于平日。

　　卷下

　　神水治验

　　魏子一患嘴唇干燥，皮渐裂痛，自服甘露饮大剂旬日，微获小效，而病成痼疾，乞诊于余。诊得左右两关脉弦而散，显是津液不能上滋，延成茧唇。

　　令内服滋液育阴，二地、二冬、元参、梨汁等为丸常服，外用神水点擦，日服一小杯，两月而瘳。

　　卷下

　　制神水秘法

