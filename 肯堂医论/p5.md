<!-- { "loadSidebar": true } -->
　　按：庞安时《总病论》所节十条，阅之令人耳目一新。所论阴阳、表里、寒热、虚实、汗下诸法，洞若观火，启迪后进，胜读书十年。惜乎全豹未窥，憾甚（澜志）！又云：若虚损及新产人，不能吐者，可服枳实散（枳实细末，米饮调二钱，日可三四服）。若有虚寒、手足冷及脉微弱者，枳实二两加桂枝一两同末之，如前服。

　　病五六日以上，气结在脏腑，故腹满、身重、骨节烦疼，当下则愈。若小便少，手足心并腋下不滋润，尚未可攻下，当消息其候，不可乱投汤药，虚其胃气也。

　　又云：《素问》载两感于寒，其脉应与其病形者，一日则巨阳与少阴俱病，头痛，口干而烦满；二日则阳明与太阴俱病，腹满，身热，不欲食， 语；三日则少阳与厥阴俱病，则耳聋，囊缩而厥，水浆不入口，不知人；六日死。言其六日死者，是脏腑荣卫或有所通行，故四日少阴与太阳俱病，五日太阴与阳明俱病，六日厥阴与少阳俱病，是重传得六日，死矣。其有三日死者，《素问》谓阳明为五脏十二经脉之长，其邪气盛，故不知人，三日其气乃绝，故死矣；夫邪气盛则实，表里邪实，并领血气入胃，不通于荣卫气血，故气血随邪而尽，则三日死矣。其脉候，《素问》已脱，今详之：凡沉者，皆属阴也；一日脉当沉而大，沉者少阴也，大者太阳也；二日脉当沉而长；三日脉当沉而弦，乃以合表里之脉也。沉长、沉弦，皆隐于沉大。

　　凡阴不当合病，今三阴与三阳合病，故其脉似紧而大、似沉实而长，亦类革至之死脉也。

　　又云：伤寒一日，巨阳受病，前所说膀胱详矣。《病源》云小肠，虽则误其标本，其手、足阴阳自有并病者。故《素问》云：六日，三阴三阳、五脏六腑皆受病，荣卫不行，五脏不通，则死矣。是表里次第传，不必两感，亦有至六日。传遍五脏六腑而死者也。《素问》云：诸浮不躁者，皆在阳，则为热，其有躁者，在手。假令第一日脉不躁，是足太阳膀胱脉，先病脉加躁者，又兼手太阳小肠也。又云：诸细而沉者，皆在阴，则为骨痛，其有静者，在足。假令第四日脉静者，足太阴始传病也，脉加数，又手太阴病也。故六日亦能传遍脏腑也。躁谓脉数，静谓脉不数。用药则同，若用针，须取足与手之经也。

　　《秘旨》中载安常治验云：安常尤善针法。

　　有孕妇产，七日而子不下，群医治之无效，众以死置之。适安常过其门，病家求视。安常一见孕妇，呼曰：未死！令其家人以汤温其腰腹间，以手上下拊摩之，孕妇觉肠微痛，呻吟间产一子，母子无恙。有市医问其因，庞曰：儿已出胞，而一手误执母肠不能脱，投药无益。吾隔肠针其虎口，儿既痛，即缩手，所以遽生，无他术也。

　　按：庞先生安时，为宋代良医，着《伤寒总病论》，东坡谓：真得古圣贤救人之意，岂独为传世不朽之资！盖已义贯幽明矣。奈沧桑之变，世渺流传，吾师命予重校，付活字板印，附《正脉》以广其传。今择其要论数则，录于医论之末，俾后进知有其书，便于寻绎，济人疾厄，共登仁寿之域，则吾之志矣。果斋识。

　　《芷园治验》云：孟抒正君因怒发呃三日夜，急柬召予，以事夺，至未未往诊，盂抒愁容怨语，泣涕嗟苦。予诊之曰：来极迟，效极速！药进而寝。次日喜见曰：昨心欲裂，方治后事，以兄诙谐宽我耳，宁期一药而果效，真不解其故。予曰：予开肝郁也，内君特怒之，未畅气将入胃而不能，故发呃。予不治呃，用柴胡等条达木郁，郁解则止，暴病气全，故易愈耳。

　　积学日深，见病知源，况暴病正气未伤，故效骤速愈矣。

　　按：呃由怒起，冲气欲入胃而不能，则发呃。卢先生用柴胡条达木郁而瘳，未将全方药味示人，乃重道不肯轻泄治法，则后进未能效尤矣。今既用柴胡条达木郁，可隅反而知其余之药，亦不外薄荷、苓、芍、归、草等味，即逍遥散一方，以解木郁而诸郁均解。予治验中，亦仿鼓峰法师其意，不泥其方，用合欢皮、川郁金、枇杷叶、香附、橘络、金橘饼、玫瑰花等，随宜加减变化其方，每多获效。惟原方有白术一味，有壅塞气机、浊而不宣之虞，斟酌去之为宜。如苏梗、抚芎、茄楠、檀香、旋覆花等，皆可随症选用。至于名医用成方、必临症化裁，超越凡庸之上也。

　　又治白下：缮部戴养吾夫人恙，召诊，寸关不透，体常倦怠，眩运不食，胸膈痞满，予以为肝脾之气不伸，用八珍加升麻、柴胡，愈而体实。每病取前方服之，即安。后之瑞安之滇南，十五年皆倚恃焉。若稍加减，便不获效，养吾公解组林下，每过湘水，必得良晤，尝以夫人为信心此方也。夫人性静体浓，起居安适，是以气血不振而消沮，故于补气药中，加开提之剂，盖得其性情，如布帛、菽粟，若将终身焉者。所云信心二字，真为良药。世之任医，厌常喜新，安得恒守一方至十五年耶！信心二字，真为卫身至宝。近人厌故喜新，朝张暮李，广征方药，贤愚不别，遂致轻者重，重者危，是不知守信心之患矣。

　　来熙庵廉宪急柬召予诊。其侄力大，身体丰硕，伤寒已二十八日，人事不省，不能言语，手足扬掷，腹胀如鼓而热烙手，目赤气粗，齿槁舌黑，参、附、石膏、硝、黄、芩、连无不服，诸名公以言旋矣。予诊之，脉独鼓手，用大黄一两，佐以血药，一剂，下黑臭血一二斗，少苏，四剂始清。熙庵公问予：侄昏三日，所存唯一息耳，君何用剂且大且多，幸遂生全，敢问其说。予曰：治病用药，譬之饮酒，沧海之量，与之涓滴，则喉唇转燥矣。以若大躯壳，病邪甚深，不十倍其药，何效之臻？且此恙寒邪入胃，蓄血在中，其昏沉、扬掷，是喜妄如狂之深者也，不知为病，而望之为死，不弃之乎。夫大黄，未尝不用，苟投非其时，品剂轻小，一或不应，用心惑矣，宁能放胆而用哉。

　　此为阳明蓄血症，用桃仁承气重剂，方能克敌。然非学识兼全者，不能如是。

　　湖墅史大正君呕吐之声远及百武，脉之佐关鼓指不连于寸，两尺滑搏，于左独加，水饮不入唇七日矣，因为透肝之剂，断必孕男，药进而呕定，月足果产男。因问予曰：内子寒热大作，呕吐不食，人皆以伤寒治之，君独以为孕，其柴胡、白芍、吴萸、黄连虽未专用，何一剂而呕遂平？予曰，医名方脉者，须察脉以定方也。人唯伺其证，而不循其因，是以失之。

　　今脉具在，不为证瞒，因病发药，故其言验也。

　　尺中脉搏固知为妊，其关不连寸者，盖肝志专而郁，善怒万不善发也，郁之之既久而自发，振拉摧拔之象见焉。顺其性而伸之、调之，肝舒气平，恶自无阻而呕自定耳。

　　恶阻呕吐，其因尺中脉搏，固以恶阻断定，治以舒肝气，顺其性而谓之，则呕自平矣。

　　闻于将尊堂丙午冬月心忽然如散而沉下，便不得睡，几三月矣。召诊，独左关弱不能应指，予以为肝虚须补其母，当立春始安，用熟地为君，茯苓、枣仁、当归、人参、防风、远志佐之，服二十贴，至其而愈。子将问：心散不寐，以属心经，何反以肾、肝药见效？而言立春日始应，请为分疏。予曰：此得之脉也。经曰：肝不足则恐，恐则气下。虽情志无恐惧，而气象似之，据脉按证，肝虚无疑矣。因肝不足，先其令而疾作，补母生脾，待时而元气乃复，岂得以心散。便属心经，是非心散也，乃心见身中气散之象耳，则散非病。设心脏病则病矣，又何能自见其散哉。

　　补母以益子，是隔二之治。言立春始愈，乃肝脏正气旺而邪自退舍矣。

　　汤梅生病腹痛，痛则绕脐有形，甚至欲死。人皆谓生气独绝于内，似有不起之虑。予诊之，关脉近尺有滑，拊之胀痛，气羸颇乏精彩，因用枸杞为君，白芍、茯苓、肉桂、吴萸佐之，六剂痛止，服《瑞竹堂方》四制枸杞丸一料，竟愈。黎茂先举问何疾，予曰：脐疝也。疝气引阴，原无斯症，然疝考有形之痛而有所止之处，故字从山，不必定引阴也。疝本厥阴肝疾；其状若死，亦厥阴证，故用温补肝药，生气自复，不致内绝。此案贪天之功，予为可作起死一则看也。

　　脐疝乃厥阴危险之候，治以温补，是从根底而治也。

　　李姓，口舌生疮，几三年矣。脉浮细急数，按之空虚，而尺尤甚。用薛立斋肾虚火不归经法，以加减八味丸料，二剂即愈。此案初试立斋先生法纪，其捷效如此，为近世高明之家独出奇见、欲超出规矩绳墨之表，不知视立斋为何如？永嘉何介甫文学，性沉静，病脾数年，饮食少啖，精神萎悴，辛酉七月就诊。两关软弱，不透于寸。用参、苓、归、芍、陈皮、防风、甘草数十剂，至九月始归、遂喜啖肥浓，数年之疾脱然。壬戌春，再过钱塘，携美人蕉、佛桑花赠遗特盛，问曰：子疾有年，补脾、补肾，法非不详，而未之效，君何从平易得之？予曰：君疾在肝，非脾、肾也。凡诊病者，当穷其源，无为证惑。如饮食少，虽关脾胃，其所以致脾病者何？故此自当审考。今君两关脉弱不透于寸右，固脾虚明矣，而左则何应此。盖脾体不足，而脾用不行也。何谓脾之用？肝也，星家取克我者为用神，脾体无肝木为之用，则气血便不条畅，运化迟钝，而脾转困矣。自秋令金肃，肝更不伸，予为补助肝木之气，使之扬溢，则脾土伸舒，精神油然外发，虽不治脾，实所以治也，安用奇特之法哉！予正恐不能平易耳，平易之言，学之所未熊者，今请事斯语。

　　名医治病，必求其源而辨其脉，不为外证情势所惑。补不足，损有余，本经旨以立方。

