<!-- { "loadSidebar": true } -->
　　吴叔显上舍庚申三月生疮，眼药疮愈，而喘急殊甚，十日不能就枕。予往诊之，先用开肺发疮，次用降气补肾，断其二日当疮发，五日当足肿，六日当出水，十日可喘定、就睡。嗣后足牛二毒，三月始复。秋之日，下就国学读书。次年七月，偶以伤风微热，左三部脉唯隐隐见，饮大剂人参、归、木、甘草，十帖脉方起，二十帖如常。十月再感，左脉更不如秋，但微热，而起居如故也。三月就枕，七日头痛如破。因告其兄，极道秋病之危，今若昏沉，决无生理，彼尚疑余言。九日，果微昏谵语；十二日，不识人；再七三，死。其族昆问曰：叔显昨岁垂危，君言变证，历历如响，幸全生焉。今冬示微恙，果应君言而殁，其证、其因，为一为两？答曰：叔显骨气天弱，肾精不全，其疮亦从肾发焉；不知而用发散药，元气转耗，疮毒内逆于肺而喘。予用四逆散使太阴气开，疮遂外出；用六味料，使少阴纳气，息遂内匀，清升浊降，足肿生痈，病都外出，是以生也。今秋左脉不起，知元气内索，不堪左旋矣。比起而再，戕贼之病，发于骨髓，所以脑痛，因之遂昏，乃内关之证，气独内绝，是以死也。论其根本，出皆于肾，是一非两，不在证之轻重，为异同也。此案辨治精详，非深于《灵》、《素》之蕴，所不能道也。

　　少阴肾虚，元气内索，是内关危证，生气内绝，不治之症矣。

　　蜀富顺孝廉阮太和讳士肃，病疠吴山下，召予诊。披衣强坐，对语甚壮，神气则内索也；身热进退，舌胎黄而浓，盖自吴门受寒，以肉羹为补，而对啜之，遂缠绵及月余。用疏散轻剂，热退，又复强啖，再热，不能起坐。予时之富春，五日归诊之，谵妄呼笑、不识人已三日，形骨立，汗雨下，内热特甚，而胸胁之热，扪之烙手，第脉尚有神。予用人参八钱加四逆散中，一剂而谵妄定，三剂而热邪清矣。自言其神魂穷天之上、极地之下，飞扬奇变，得太乙神符召之，始得返生。愈弥旬，方啜粥。病中自为之记别时间，药状。余谓此寒伤心气，荏苒厥深，而凑于胸也。缘以不第南旋，病淹中道，骨肉之音，虽近实违；药石之给，既缺且竭。心已伤矣，又反复再四，汗液多亡，内无主宰，热遂入胸。胸为心主之宫城，精神因而涣散，是以游魂为变也。用四逆使热外出，加人参俾神内凝，气复邪散，是以生耳。

　　始由气郁不舒则伤肝，继则强啖伤脾，是以精神焕散，游魂为变。用四逆散退逐外热，加参以益元气。

　　富阳周妇、马女、皆少年，水肿，肢体洪盛，胪腹膨胀，水道不通，饮食绝口，有以为疸者，为臌者，为气者。予往诊之，以药不克济，乃针足上，出水皆石余。次日胀小减，三日大减。足尚肿，又针之。令服八味丸，以温其肾。期年皆孕，周善调护，子、母两全；马失调护，子、母俱毙。此盖肾中阳气不足，阴气有余，遂聚水而病作。饮食、汤药用水，而不能导之，辗转助长，乃致于此，非针去水，则菀陈之淤，何从而泄。水去肾衰，非温补之则浊凝之阴，必致复聚，肾中之火大复。然周身之阳气有蒂，天癸自行，生育可必。如流离之后、所宜爱养，得之则生聚，否斯待毙耳。

　　盖肾中阳气不足，阴气有余，遂聚水致病，是此病之源也，《内经》有聚水而成其类是也。

　　庚申腊月二十七夜，予患腹痛，恶寒，泄泻，平旦且止，至暮复作，明日又止。至改元五日，肛左微痛。起因房室，意为肾泄，服四神丸一大剂，泄、痛竟止。早间肛左稍有核，其痛渐近尾闾，暮痛不可反侧。次暮以水化熊胆涂之，立觉凉气直上肺左，痛亦渐缓，略堪展转。

　　中夜吐痰，痰内见血一二点，辰时痔出白浓脓，竟可起坐。十一日早，与人多话，方栉发，血从咳至，作意忍之，气定且止，煎六味丸料服，亦以肾虚也。暮就枕，夜半睡觉，血即上涌如潮，喘声如锯，进童便及六味煎药，气稍定，才闻姜汤，气触鼻，血即随涌，平旦始缓。夜再发如前，凡假寐片响，背心蒸热，醒即血来咽喉，如截断，一涌盈掬，心躁急乱，欲多语言，声一响而血 至矣。十三早议，下莫敢应，至晚势急，似无生理，乃用泻心配血药下之，不应。夜方大雪，点水成冻，用水调大黄末服，转欲去衣被，啜芩、连苦药如甘旨。至五更，强进清米饮、药力忽转，解黑粪瘀泥臭秽不可近，凡三次，血来之势少平。十五寅时交立春。建宁老莲煎浓汤，呷之甚美，少间足心汗出，次手心出，次背心蒸蒸欲出，一日安和。至暮，以多语言，吐鲜血数口，颐儿引仲景义，以赤小豆、连翘合泻心方法服之，觉上身气即开，脐以下不动而闷，汗出似前者，三日血亦渐减，二十外，大便自解如青泥，次解如铁弹者二三枚，血方净尽。嗟、嗟！未解之前，几至不免，汗出之后，始有生机。

　　追思病发之由，十足曾暴怒，顿足叫呼，气喘如食顷。腊月十七，围炉露坐大半夜，指爪朝来尽折，方旬遂病。盖自十月，便不能构思，看书亦不深入，近觉神思昏瞀者，浃旬病乃大重。余作医二十年，治吐血证众，往往起其危疑。及自罹此，便无主脑，如因房室起病，泄泻在夜，服四神而病已，益信为肾虚不疑，岂知服四神、六味，反为助长，以致病甚（起病始由暴怒气郁，凝其血脉；继因夜坐受寒，加以炉火外燔，是以寒气愈凝，血液受焚，留瘀之源也。必用逐瘀，折其锐气以除病根，为探本之治。致祸之因，实为四神、六味之遗患耳，所以用药不能偏执一经而论）。若非偶中仲景方法，死不免矣。原余之疾，本于寒伤阴分，而寒水之气，当乘心火，阴分之邪，宜应迫血。用补肾、血剂，偏助寒气，愈凝血液，火故暴焚，血留转瘀也。立春阴分汗出，势自然解，瘀秽下尽，血方始清。初以微寒，竟成大祸，用药之难惯见，且误如脏毒之疼痛，吐血之喘急，须认其原从寒生。但当未解时，纵有人指出其端倪，恐自亦不信也，而况不知医者乎！故审疾处方，不可执定规矩。今人知其吐血，便用止血、行血、顺气、降气种种方法，岂非妙理，若不深中肯綮，反成毒害，慎之、慎之！病愈四十日，方能策杖，盘 室中。出寄素芝禅室，静言思之，殊自可愧，简出成案，用供博采。

　　按成，客读之，难曰：吐血之因，起自于寒，容或有之；血涌之状，以为非火，实难深信。且水之与火，不可同语，主何说以通之？余曰：人生气交中，平时唯一太极，内含阴阳五行之妙，不可得见其端倪。病则偏而动，阴阳五行，自相摩荡，如止水之风，自有波澜也。设若受寒，即见寒之气象，便是波澜内撼其机，变现倾移往复之相，所谓一而二矣。故人伤于寒，则为病热，热则火反病也。受一分寒，倒见一分火，寒则十分，则火有十分者，势也，理也。吐血固为火象，其所以然，实寒气抑之、鼓之，而火始有力，病之本源不在于火，而在于寒，明矣！岂得竟以象火而归重于火耶。治病必求于本，必审于内，毋以形似害其义也。

　　客问：伤寒当分六经，君之吐血，属之何经？曰：寒者，冬时之令也。人病因此先动气化，余病在气化中，论之不入经也。入经便有定位，便可标法、指示，自是伤寒一家，宜应别论。余初冬怒甚，盒饭动血，虽不呕出，血奚其清；而寒复伤荣，药偏补肾，其滔天惊人者，势使然也。

　　客问：设以为寒，何不发散，而以苦寒下之实有，似乎治火矣；又用赤小豆、连翘者何义？啜莲肉汤而得汗者，又何故也？曰：寒之害人，当分阴阳、表里。余受寒于夜，夺浊其血，故邪凑其阴，而阴属有形之荣，所处深密，非表病之当发散者也。寒凝火郁，理必炎上，非苦寒之味，从火之性而使之降，其热未可服也。火热郁勃，势虽燎炎，原从制抑所生，须作不足论之。仲景云：心气不足，吐血、衄血者，泻心汤主之。泻心者，泻血分有余之邪，使之相平乎不足之气也。心有不足，血无所主，兼并夺蓄之瘀，郁遏盛甚，而致暴焚，载血上行，仓皇 妄，非下有形，安克效哉！顾苦寒下法，似乎降火，不知火之成患，政在不得上炎。有形能去火空，斯发心气无虞，不足之从来，实在坚凝闭密之寒，火得疏通，安问坚凝闭密者乎？则奚为治火，实散寒也。其用连翘之易散，假赤豆之色同，皆欲心气之开，自无坚凝之害。至若莲得夏气之英华，子中复含甲，用透心之端倪者。心气偏郁于阴，透之还从阴出，又汗为心液，而从手足阴分外发，则莲子之用，若神助焉（其发明原理处，精透极矣）。

　　客问：四神一剂而泄、痛止，六味数进而喘急平，已见成效，何得以为助长也？曰：余疾之来，始于盛怒，成于受寒，发于房室。三因较之，二分有余，一分不足。今以四神之坚固，六味之填塞，则肾平矣。而寒水合德，严凝甚深，抑火燔 ，非无所自；且药石之力量，气血之转移，只在毫芒之间，可轻试耶？助长之言，识法自惧耳。

　　客问：睡觉火涌，源从何出？此从胃溢出，虽有咳喘，非关肺也。若自喉来，为真脏证，断无生理矣。曰，胃经虽多气多血，吐时盛甚，中有几何能若是耶。盖此从胃出，非胃中来。第自暴怒伤肝，血藏之机不无沸扰，况是冬时闭藏不密，浸至于寒，荣遂大沮，周身之血，不凝而浊矣。人卧血归平和，肝乃纳之，今其浊矣，遂会流于胃海，醒时生气上升，乘之汛滥满出耳。

　　客曰：闻姜便吐，亦生气之升乎？曰：血流在胃，缓因药力，姜气辛烈，触彼将来之势，遂复涌起，无足怪者。

　　客曰：未吐血时，先见神昏者何故？曰：此蓄血之征也。血在上则喜忘，在下则如狂昏，正喜忘之别称，躁妄如狂之气象也。心主血，又主神，血无主则妄动，神无主而狂与忘随之矣。

　　客曰：心气不足，与脉合否？曰：从病以来，脉气弦弱，独左寸不透，正气不足之征；而弦则肝之变动、为寒外束之象也。

　　客曰：吐血之因于寒，义有三；隅之反，则风、暑、燥、湿四气亦可例之否？曰：天地之间，六合之内，气一而已。因时之化，则有六者之别，实五气耳，谓之同品。可以因寒，自然四气亦可例之矣。然亦可以推深而论。如吐血，病之一证也，则凡可以证称者，皆当用五气贯之，此则万病之肯綮也。

