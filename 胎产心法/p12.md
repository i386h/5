<!-- { "loadSidebar": true } -->
　　然有自汗过多，尺中微弱，或热盛手足清，始终不用柴胡而用建中、桂芍收功者。或见烦渴脉实，大便六七日不通，阳明腑实，又宜凉膈去硝、黄，加鲜首乌调之。须知禀质坚固者，其气多滞，内外壅遏，但有湿热，绝无虚寒之患。如元气本弱，或病后得之，必需理脾行气，惟六君子汤为合剂。有痰食结滞，则加枳实、草果；内有寒，加炮姜；外受风，加桂枝；胎动上逆不安，加子芩；胎下坠，加柴胡，倍人参，以参乃举胎圣药也，间有不应，又需补中益气汤升举之。若中有留滞，则枳实理中加桂枝、柴胡，合表里而治之。大抵病邪初发，元气未耗，疏风涤痰，消导饮食在所必需，然宜大剂白术培护中土，以脾胃为一身之津梁，土浓自能载物。其最可虑在三四发至六七发，其势最剧。若过半月，虽淹缠不止，邪热渐衰，可无胎陨之虞矣。或有疟久，气血虚败而小产者，此皆失于调治也。若六七发后不止，即当和营健脾。若禀质柔脆，虽有风邪不得纯用表药，以风药性升，能使胎气上逆而为呕逆、喘胀、膈塞、痞满之患，虽有实滞不得过用降泄之味，能引邪气下陷，致胎坠不安，而为泄利不食、小腹疼重之患矣。若疫疟毒盛势剧，急与凉膈、承气、黄连解毒救之。瘟疟不爽，烦热大渴，或壮热无寒，或先热后寒者，当与桂枝白虎、人参白虎，撤其在里之热，不可与夏秋疟比例而推也。盖有是证用是药，有故无陨，惟在速祛邪毒以救胎息之燔灼，若迟疑未决，下手稍软，救无及矣。又有气血虚损，其疟由虚致，不因暑气而作，如经云：阳微恶寒，阴弱发热。或风寒因虚而乘之，若寒热不已，重蒸其胎，胎亦受伤而坠，宜轻解表邪，兼大补气血以主之。更有患胎疟者，一遇有胎，疟病即发，此人素有肝火，遇孕则水养胎元，肝虚血燥，寒热往来，似疟非疟也，以逍遥散清肝火，养肝血，兼六味丸以滋化源，寒热自退。世医治妊娠疟初起，用散邪饮，不愈者，用截疟汤截之。又有初用柴胡知母汤，以平为期。

　　疟久不退，则用七圣散截之。然截疟内常山伤胎，万不得已，须用白术煎水煮透用之，然亦宜少用。即寻常治疟，再以白术制之，方免呕泄。又夜明砂单方，亦治孕疟。予常用加减丹溪安胎饮治孕疟，甚觉稳妥有效，从未用截药而孕疟未尝不愈也。

　　枳实理中汤

　　（附理中汤，又附子理中汤。）治胃虚挟食，及结胸本虚，不能受攻。

　　人参（一钱至三钱）白术（一钱至二钱，土炒焦）炮姜炙草（各五分）枳实（七八分，麸炒）茯苓（一钱）水煎服。此方参、术、姜、草四味，方名理中汤，治胸痹，心胸痞气，霍乱吐泻不渴，一切脾胃虚寒，呕吐清水，饮食不入，完谷不化。理中汤内加熟附子，名附子理中汤，如方中人参用一钱，附子则宜用三分。

　　承气汤

　　治少阳、阳明腑证。

　　大黄（四钱，生）浓朴（六钱，制）枳实（三枚）此二方胎产忌用，录之以备参考。

　　黄连解毒汤

　　治热邪内外俱盛。

　　黄连黄芩黄柏山栀等分煎服。

　　桂枝白虎汤

　　（附白虎汤，人参白虎汤。）治温病感冒客邪而渴，及温疟先热后寒。

　　石膏（四钱，生用，碎）知母（一钱五分，生）炙草（五分）粳米（一撮）桂枝（七分半）水煎服。此方去桂枝，即白虎汤正方也。去桂枝，加人参一钱，名人参白虎汤，治热病大渴，发热背寒。

　　散邪饮

　　治疟初起。

　　羌活柴胡紫苏陈皮（各六分）苍术（米泔水制）浓朴（姜汁制）制半夏青皮（各七分）水煎服。不愈者，服后截疟汤截之。

　　截疟汤

　　白术（土炒）山楂（并子）槟榔常山（白酒煮干，炒紫色，再用白术煎水煮透更妙。各八分）草果神曲（各四分）水煎，遇发日五更服。

　　柴胡知母汤

　　治孕妇病疟，不可轻用截药，恐致损胎，此汤主之。

　　柴胡（一钱五分）知母人参黄芩白术（土炒）归身（各一钱）甘草（五分）姜枣引，水煎多服，以平为期。

　　七圣截疟散

　　如疟久不退转甚者，宜用此散截之。

　　柴胡（一钱五分）黄芩知母（各一钱）常山（八分，白酒煮干，炒紫色，再用白术煎水煮透更妙）草果仁（五分）乌梅（二枚）水酒各半煎，露一宿，临发日五更温服。忌生冷、鸡、鱼、面食。原方有炙草，予恐常山合之而作吐，故去之。

　　明砂止疟丹

　　夜明砂（三钱）为末，茶清调，空心服。予谓此药能行血，且下死胎甚速，非瘀血积聚成疟及久成疟母者，不可轻用也。

　　加减丹溪安胎饮

　　治孕妇疟疾。

　　白术（土炒）当归熟地（各二钱）川芎条芩（各八分）制半夏（七分）人参（一钱）藿香（五分）草果青皮（各三分）紫苏广皮炙草（各四分）乌梅（二枚）姜一片，煎服。

　　二陈汤

　　（见本卷子烦门。）

　　小柴胡汤建中汤

　　凉膈散

　　六君子汤补中益气汤

　　（俱见本卷诸痛门。）

　　人参白虎汤

　　（见本门，附桂枝白虎汤下。）

　　逍遥散

　　（见本卷胎逆上逼门。）

　　六味丸

　　（见本卷诸痛门，附六味地黄汤下。） 

　　[卷之上] 伤寒温热时疫论 

　　妊娠伤寒，时值冬令，为寒所伤，其轻者淅淅恶寒，翕翕发热，微嗽鼻塞，数日即愈，不药亦可。或用葱白连须三五茎，生姜三片，煎服即解。如所感者重，以至头疼，先寒后热，久必伤胎，药多避忌，务宜谨慎，不可与常妇概治，竟用发表以致损胎，误其母子性命，但服葱白香豉汤自愈。故《千金》治妊妇伤寒，用葱白、生姜水煎热服，取汗即安。是以葱白香豉汤、香苏散，可解表邪，又可安胎。况葱白不惟性能解表，且善安生胎，下死胎。若感寒孕妇胎伤未死，但用葱一把水煮食之，汗出即安。如胎已死，须臾自出。不应，加生姜、苏叶，不可轻用表药招尤。若妊娠邪在半表半里，择《纲目》内黄龙汤，即小柴胡汤变体用法，其加减亦可采择而用。如表证已愈，但发热大渴，用香苏散加金花汤。便结者，加入大黄，或用三黄解毒汤。所以，凡胎前疫证，与伤寒阳明腑证，内实便秘，须急通大便，方不损胎。若大便自利，乃正气下泄，胎必难保。惟大小便如常，知里无热，则不伤胎气。

　　故又有涂脐护胎之法。其或汗或下，各随表里脉证主治。至妊娠热证，亦须急治，恐致落胎。《千金》用葱白香豉汤，取汗即愈。又有用柴葛安胎饮者。如呕吐烦躁，用生津葛根汤者。甚则斑出黑色，用栀子葱豉汤者，密斋用加味化斑汤。此皆热入于里，阳明证之方药也。《医通》治孕妇温热时行，及伤寒邪气内犯，热毒逼胎，并宜千金石膏大青汤急救，庶可保全，迟则不救。又有石膏六合汤、升麻六合汤，立方甚稳，录后以备采用。凡胎孕药内，不得已而用大黄转药，须用酒制。姜、桂、附子，用黄连甘草制之，则无害矣。

　　葱白香豉汤

　　《千金》治时疫伤寒三日以内，头痛如破，及温病初起寒热。

　　葱白（连须一握）香豉（三合）上二味水煎，入童便一合，日三服。秋冬加生姜二两。此方药味虽轻，功效最着。凡虚人风热、伏气发温及产后感冒，靡不随手获效，与产后、痢后用伏龙肝汤、丸不殊，既可探决死生，且免招尤取谤，正危证解围良剂也。

　　尊生香苏散

　　治妊妇伤寒，勿论日数，但见恶寒头疼，此方主之。

　　香附（炒黑）紫苏（各二钱）陈皮（一钱）甘草（五分）引加生姜三片，葱白五寸，煎服。头疼，加川芎一钱，白芷一钱，羌活一钱，防风一钱。如表证愈，但发热大渴，加金花汤。便结者，加制大黄一钱。

　　金花汤

　　黄连黄芩黄柏栀子（各一钱）水煎服。

　　济阴香苏散

　　（与尊生方同，此则分五脏脉证加法，故重绿以备择用。）香附（炒黑）紫苏（各二钱）陈皮（一钱）甘草（五分）生姜三片，葱白五寸，煎服。头痛，加川芎、白芷各一钱，名芎芷香苏饮。

　　如恶寒里和，外证见面青善怒，得肝脉浮弦，加羌活、防风各一钱。如恶寒里和，外证见面赤口干善笑，得心脉浮洪，加黄芩、石膏各一钱五分。如恶寒里和，外证见面黄善噫，得脾脉浮缓，加白术、防己各一钱五分。如恶寒里和，外证见面白善嚏悲，得肺脉浮涩，加黄、防风各一钱。如恶寒里和，外证见面黑善恐，得肾脉浮濡，加吴茱萸一钱。

　　黄龙汤

　　治妊娠伤寒，得之三五日后，有恶寒发热，内有烦渴引饮，小便赤涩之证。此邪在半表半里，宜此方主之。

　　柴胡（二钱）黄芩（一钱五分）人参甘草（各一钱）姜枣为引，水煎服。如寒热往来，无汗口干，加葛根二钱，去枣，入葱白三根。如头疼不止，加川芎、白芷各一钱，去枣，加葱白三根。如发热、有汗、口渴，加土炒白术一钱半，栝蒌根一钱半。如脉浮大有力，大热大渴，人参白虎汤去姜、枣。如心烦不得卧，加白茯苓、去心麦冬各一钱。如呕哕，加制半夏、白茯苓各一钱，去枣。如胸膈满痛，加炒枳壳、炒黑香附、川芎各一钱。如大便秘，初加制大黄五分，得利则止，不利加一钱，以利为度。

　　三黄解毒汤

　　治妊娠伤寒五六日后，表邪悉罢，并无头痛恶寒之证，止烦躁发热大渴，小便赤，大便秘，或利下赤水，六脉沉实，此病邪在里，此汤主之。

　　黄芩黄连黄柏山栀大黄（各等分）煎服。

　　护胎法

　　治妊娠伤寒热病，护胎。

　　白药子（不拘多少）为末，以鸡蛋清调摊于纸上如碗大，帖脐下胎存处，干则以湿水润之。

　　又法

　　治孕妇一切有热，内外诸证。

　　伏龙肝（不拘多少）为末，用井底泥调敷心下，令胎不伤。

　　柴葛安胎饮

　　治孕妇热病，骨节疼痛，如不急治，则落胎。

　　柴胡葛根青黛（各八分）石膏（一钱五分）升麻（五分）栀子（一钱）知母（七分）葱白（三根）水煎服。有痰加竹沥一小杯，姜汁二匙。

　　生津葛根汤

　　治孕妇热病，呕吐不食，胸中烦躁。

　　人参葛根芦根麦冬（去心）知母（炒）栀子（炒。各一钱）竹茹（一团）葱白（三寸）水煎服。

　　栀子葱豉汤

　　治孕妇热病，斑出赤黑色，小便如血，气急欲绝，胎欲落之证。

　　栀子（炒）黄芩升麻（各一钱）生地（二钱）青黛（八分）豆豉（四十九粒）杏仁（十二粒，去皮尖）石膏（一钱五分，）葱白七寸为引，水煎服。

　　加味化斑汤

