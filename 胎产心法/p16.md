<!-- { "loadSidebar": true } -->
　　一、稳婆宜加选择须知：凡孕妇临产，当选年高有经识稳婆，及纯谨妇女一二人扶持。倘误用无知孟浪妇女收生，不审察是正产与转胎，一见腹痛，乱将双手摸孕妇腹上，夹腹两边重按，欲其直下，以免横生，此第一误人性命者。夫腹初痛，则胞衣未破而欲破之时也。儿将分娩，心中亦有灵性矣。见腹外揣摩，儿不知为何物，遽生惊恐，则缩不敢动，胞衣又何时而得破乎？更有稳婆无知害人，私有手指掐破水衣者，极须防范。夫胞浆乃胞内养儿之水，儿既折破自随水而下。若过时不得分娩，是胞元无力，转头较迟，恐致浆尽血来，闭塞道路，令子无路可通，胎涩不行，用保生无忧散以固其血。如血已耗，八珍汤加益母草浓煎，时饮之。倘元气困惫，急用上好人参两许，当归二钱煎饮。饮尽再煎服，助其气血最为得力。舍此而用催生耗气诸药，总无一效也。或先服八珍补养气血，次煎浓葱汤，令稳婆洗产户，使气上下通畅。更用酥油滑石涂产门，次服催生万全汤亦妙。

　　一、临产避忌须知：凡孕妇临产之月，不可洗头濯足，犯者胎多难产。若至临盆之际，凡系门窗箱笼瓶瓮之属，俱宜松开。以及一切外来亲戚，并孀妇闺女，丧孝尼姑，与秽污不洁，或月经适至，或原有体气妇女，皆足以触胎致殃，俱宜防备避忌。俗忌多人知觉，盖多一人入房，则多一时迟延。此虽俗论，却有至理，恐产妇心烦，以致难产也。

　　一、临产宜肃静须知：凡孕妇临盆，房中不得喧闹，即有意外紧事，户外不得叫喊。倘令产母恐惧惊心，则胎滞气结不行而难产。经云：惊则神散，忧则气结，恐则气怯，怯则上焦闭，闭则气还，还则下焦胀，气乃不行矣。此气结不行以致难产。更有产母两尺脉绝，他脉平和，此乃下焦胀，气闭不行难产之脉，急用紫苏饮，散结行气而产矣。

　　一、临产饮汤须知：凡孕妇分娩之时，心下烦闷口渴，用白蜜半杯，温汤化开饮之。如欲饮水，但可与清米汤饮之。盖蜜能润燥滑胎，米饮能助中气也。有人临产进饮食及服药而皆吐出，吐后仍进饮食服药，使其人不乏力，不干涩，亦自立下，不必虑其吐出也。是以产母不可令其饥饿，饥则中气虚乏，无力送胎。须少用粳白米稀粥，或饮以母鸡煮汁。但不可食肉及坚硬食物，恐凝于上焦，气不得下，不惟难产，须防内伤。又不可太饱，常令稍饥为佳。盖饥则气下，气下则产速也。予谓口渴不能食及吐，须饮以独参汤最妙，且能催生。

　　一、孕妇产异须知：几妇人常产之外，有异产者八：曰横产、逆产、坐产、碍产、偏产、胀后产、盘肠产、浪脐产等名。皆由孕妇气血亏虚，或坐草、探水、用力太早所致。凡遇此等异产，须令产母仰卧，勿得惊惧，选其历练有经识稳婆料理。各产治法，列之于后。

　　如横产手先露者，世传为觅盐生。令产母安心仰卧，以盐涂儿手心，再以香油抹其所出之手，稳婆轻轻送入。或儿手得盐，肌肉螫，且痛且缩而收者。待儿转身头正，扶起产母用力一努，儿即出矣。

　　如逆产足先露者，相传为踏莲花生。令产母仰卧，不必惊忧，用盐涂足心，亦用香油抹其所露之足，稳婆轻轻送入。候儿转身头正，用力生下。凡遇横逆之产，母子存亡在顷刻，若无急救之方法，何以成医之神圣欤？其胎产之所以致横逆者，或因儿身尚未转顺，方转至手足，被产母用力逼出。或因产母气血素亏，其子无力转身而手足先出者，俱速用涂盐、抹油法送入。其用力逼出手足者，送入犹易转正，勿药亦可。若素虚无力转身者，急煎救逆汤服之，助其气血。送入少顷，儿自有力转身，俟头正产门而生下矣。但儿之手足，切不可任其久出，更不可令其多出。若见儿手或足略出时，则急以盐涂法治之。若出多及时久，则手足青硬，难以送入而子必伤。切不可误听凶妇用刀断儿手足，一动刀刃，子必腹中乱扰而伤母矣。世有用针刺儿手足者，有治逆产用手抓儿足心者，予谓恐儿惊缩，有伤触母心之虞，不若盐涂为便也。

　　如坐产臀先露者，世俗为坐臀生。令产母仰卧，亦如前法抹油推入。候儿转运扶正，然后用力送出。

　　或于当高处，牢系手巾一条，令产母以手攀之，轻轻屈足舒伸，以开生路，儿即顺生。

　　如碍产，乃门户俱正，儿亦露顶而不下者。此必脐带绊住儿肩，俗名背包生。亦令产母仰卧，稳婆轻轻推儿向上，以手中指轻按儿肩，摸去脐带，扶正儿身，一努即生下。

　　如偏产，乃生路未正，被产母用力一逼，儿头偏抵产户不下者。不知者但云儿已露顶，非顶也，乃额角也。亦令产母仰卧，轻轻推儿近上，以手正其头，用力一送即下。

　　如胀后产，乃儿头后骨偏柱产母谷道不得下者。令稳婆以棉衣炙暖裹手，急于谷道外旁，轻轻推头令正，然后用力即生下矣。或用膝头令产母抵住亦可。

　　如盘肠产，子肠先出者，世人莫不惊畏，然无妨碍。令产母安心仰卧，急将净盆盛温水，冬则再加稍热，加入香油养润，待儿并胞衣俱下，稳婆香油涂手，徐徐送入。令产母两足夹紧谷道，肠自收上。

　　有用醋和冷水令人喷面，一喷一收，以渐收之。又有神应丹贴法。然此喷贴之法，肠虽可收，予恐误事，不若皂角末吹鼻，嚏作自上。又有肠被外风吹干不收者，用磨刀水少许，火上温过，以润其肠，后用好磁石煎汤一盏服之，其肠自收。又有儿并胞衣下后，膀胱（即尿胞）。壅出产户者，同前法送入。凡此子肠膀胱先出，皆平日气虚因努脱出，并用力太早五内动摇，气虚下元不固，关键不牢之故。若此番经过，须防下次，此后无孕时，多服地黄丸加五味子、肉桂各一两，以固下元之关键。及有孕，多服胡连丸加人参以补气，又服三补丸以凉血。如滑胎瘦胎等剂，不可轻服。八个月时，宜服八珍加诃子、瞿麦、粟壳、蜜十余剂。予意须预服补中汤升提之药于前，庶临盆可免。较之服胡连、三补以及粟壳等药，稳妥而不繁杂也。

　　如浪脐产，胞衣脐肠先出者。凡儿出胞时，头必转向产门，自然正产。若无力转运，脚踏胞衣脐肠先出，急令稳婆理清推入，稍俟气平，乘势就其脚下，不可推转久延，久则脐肠复下，便难收拾矣。

　　一、临产双生须知：凡孕妇临产，一儿已下，又见一儿，此系双胞。惟稳婆自知之，只云取胞，待生下方言，恐惊母成产患也。

　　一、候胞衣生下须知：凡产母生子出户时，人即以两手抱产母胸前，产母亦自以手紧抱肚腹，令胎衣下坠。如胎衣来迟，切勿慌忙，用草纸烧烟熏鼻即下。如再迟，则急断脐带洗儿，仍用软帛物系坠脐带。此带极脆，系时尤宜轻巧牢固，然后截断。若不断脐带，恐血反潮入胞中，胀而不下，攻心则伤。如稳婆谙事者，能以手指取下甚便。取法见后胞衣不下门。

　　一、闷脐生须知：凡儿产下即啼，此正理也。如儿下地，气闷不啼，相传寤生呼父乳名，手拍儿股即啼者，此理亦未讲明。盖儿粪门有一膜，闷住儿气，故不能出声，拍之则膜破而能叫哭矣。如拍之犹不破，须令女人中有轻巧者，以银簪脚轻轻挑破甚便。或不能挑，急用棉絮暖衣，将儿紧包，拘于怀内，勿令散放，未可遽断脐带，速用热水浸其胞衣，寒天则置炭火中煨之，仍作大油纸捻，点灯于脐带上往来燎之。盖带连儿脐，久则热气内鼓，其膜自破。膜破则出声而苏，方可断带洗浴。亦有用蕲艾为捻，香油浸润，熏脐带至焦，使热气内鼓破膜。又一法用灯心囟门点爆数下，均治闷脐生法也。

　　一、儿生即死须知：凡儿生下即死者，急看儿口中前上上有泡，以手指摘破，用帛拭血令净。

　　若血入喉即死，去血即生。其泡中白米如针嘴尖，亦须刮去，不可令其入喉也。

　　一、冻产须知：凡孕妇临盆，时值冬月天寒，产母经血因冷则凝，致儿不能速下。务于房内四处，设炉置火，常有暖气如春。且下部不可脱去棉衣，并不可坐卧冷处，使产母背身温和，脐下腿膝间常暖。

　　血得热则行，儿自易生也。炭须在房外烧红送进产房，否则生炭气味，恐产妇发晕。

　　一、热产须知：凡盛夏产妇，要温凉得所，用冷水房内洒洒，或多放水盆，或远设冰块，以解其郁蒸之气。若遇风凉阴雨，亦当谨避，不可贪凉，恐增疾病。房内不可人多，恐热气逼袭，令产母心烦，热血沸腾，有郁冒冲晕之患。

　　救逆汤

　　治产母气血素亏，子无力转头，手足先出。

　　人参（一两）当归（三两）川芎（二两）红花（三钱）水煎速服。久之不顺，再煎再服。

　　三补丸

　　专治血热。

　　黄芩（炒）黄连（炒）黄柏（炒）各等分为末，蜜丸，白汤下。

　　八珍汤

　　（见上卷诸痛门。）

　　保产无忧散

　　（见本卷预服易产诸方。）

　　催生万全汤

　　（见本卷催生门。）

　　紫苏饮

　　（见上卷安胎门。）

　　神应丹

　　（见本卷惟生门。）

　　六味地黄丸

　　（见上卷诸能门，附六味地黄汤下。）

　　胡连丸

　　（见上卷安胎门。）

　　补中益气汤

　　（见上卷诸痛门。） 

　　[卷之中] 难产有五因 

　　一、凡妇人怀孕，惟赖气血养护，时常行动则气血周流，胞胎活动，骨缝关节处亦常松动，临产自易。如久坐久卧，气不营运，血不流顺，胎亦沉滞而不活动，骨节亦紧而不松泛，故令难产。常见田野劳苦妇女，忽然途中腹痛，立便生产可知。

　　一、胎之所以养，赖母之所嗜，因子母之气，呼吸相通，是以胎之肥瘦，在母之素日奉养浓薄何如耳。如母平时恣食浓味，不知节减，多致胎肥衣浓而难产。常见糟糠之妇，容易生产可知。

　　一、古者，妇人有孕即居侧室，不共夫寝，恐欲火动中，气血沸腾而消耗。胎系胞中，全资气血育养，一有所犯，五月以前，故多胎漏小产；五月以后，每致胞浓难生。更且漏泄胎元，子多不寿，疮痘疹毒，子疾难医。不然，但看马牛犬豕，胎胎易，个个存，何也？盖因马牛犬豕一受孕后，绝不交合，而人受孕不能禁绝，矧有纵欲无度者乎。人畜不同，禀生则一，可不慎欤？一、凡新妇初产，神气怯弱，未曾经惯，切不可与言产变之事。恐怀忧惧，心悬气馁，原本易生，反成难产矣。况子户未舒，更恐护痛，腰屈不伸，展转倾侧，撩乱多时，精神困乏，儿不得出。即中年妇人生育既多，气血虚少，均虑产时艰难。气血虚少，精神困乏，俱宜独参汤催生甚妙。余则参看临产须知，并催生及交骨不开门。

