<!-- { "loadSidebar": true } -->
　　一、孕妇有素常虚弱，饮食减少，至临产乏力。或因儿未欲出用力太早，及儿欲出母已无力。令儿停住，产户干涩，产亦艰难，用催生万全汤最妙，或独参汤催生亦妙。有等妇人临产不能饮食，用人参三二钱煎汤服之，大助精力，甚于肉食百倍。

　　[卷之中] 催生论 

　　经曰：一息不运则机缄穷，一毫不续则霄壤判。所谓气血周流，循环一身，无有间断也。是以妊子者，儿在腹中，母子一气流通，全赖浆水滋养。十月数足，其子形神俱备，气血完全，忽如梦觉，自然求路而出。儿既出胞，母子分体，呼吸殊息，岂可久羁于内，而使气血不运不续哉。所以产子譬诸果熟蒂落，有自然分体之势，岂可早用催药以逆其性？至于催药，原为调扶失宜致成难产，不得已而用也。如胎壮则随浆易产，何必用药催生。若胎弱则转慢迟生，有致困乏浆干，瘀塞不下，横逆、子死、难产等类。治者滋其营，益其气，使子母精神接续，营运得力；温其经，开其瘀，使道路通畅，子易转舒。再得老成稳婆，在外细心接取，自获大小平安。切勿用力太早，虚费精神，猛剂催生，反伤血气。更不可妄信符水，况符水非得真传，亦未必灵验。且血得寒则凝，血凝则胎亦滞矣，何能望其速生也。

　　夫产育一门，全仗气血用事，无补精神之药，焉图胎产之功？徒伤气血之和，反贻产后之疾。加独参汤者，大补元气，助精神而生津液，临产服之易生。再如催生万全汤，细心周匝，补接开导，升降温行，产际用之催生甚为有益，产后亦备得其宜，是以名为万全汤者矣。后开催生诸方以备择用，其内有治横逆产者，当用「临产须知」内手法施治为上。但恐人又不善用手法，致产母经久困乏难生，不得不借药力，助其气血精神，使儿转正速生也。丹溪用佛手散治死胎不下，并催生最效捷。

　　予曾用胎产金丹催生，死胎亦下。再催生汤催生，甚稳而效。

　　独参汤（附论）。催生第一方。

　　人参（二三钱或四五钱）论曰：人参固为催生之妙品，然用之不得其法，往往有失误之处，而人不知觉也。若生产之痛阵未来，儿先必转胎腹痛，人未明此理，以为将生之时，即煎参汤与饮，助其气力，未免失之过早。如产母平素气血亏虚，则有益无害。若遇壮实妇人，并非因虚难产，致提固胎气，上逼心胸，胀闷不下，反成难产矣。如生阵已来，腰酸腹痛，谷道迸迫，目中流火，适值儿正出户，方饮参汤，且一饮而尽，岂不失之过迟而急？及产下之后，正欲逐瘀之时，其参力方锐，瘀血受补凝滞不行，势必上行奔心等患。且有用至一二两者，尤宜慎之。是以古人治产后非急证不用人参，且多以芎归合用，其意深矣。予谓临产之时，预备上好人参四五钱，如产妇少壮，临盆安顺，亦无需参汤以助其力。如中年产妇，产育过多，或平素瘦弱，或生产艰难，经日不下，或错过生阵，或乱用气力，以致气乏力倦，及至正产之时，反无力送胎，可用人参二钱或三钱煎服，自然易产。至于寻常生育，恐临期艰难，预用人参二三钱，煎就，用重汤温着，俟浆胞破时，令产妇饮两三口以助气力，少停再饮二三口，频与慢服，不过助其气力以催生耳。生下即已，不必多参尽饮以招尤也。或用上好人参一枝，含口内，生津助气亦妙。至于横逆等生，须用前论手法施治，再服参汤以助之。盖人参能补气升提，使产母不至倦乏，亦能令儿升举转身为顺，自易生矣。

　　催生万全汤

　　（附论。）人参（三钱至五钱，大补元气以为君）当归（三钱，大补营血以为臣，去芦）川芎（一钱，入肝以疏郁滞，少寓升提之性，则降下之药得力）桃仁（十三粒，不去皮尖，捣碎，取苦可去旧，甘能生新，滑能润下）干姜（一钱，温能通行血分，炒焦黄色则令其下降而遏其上升也）炙草（六分，令其药性少缓，中宫得受补益，不使即为下坠也）牛膝梢（二钱，既能下行，复走十二经络，令其经络无壅，则气血效力，以为营运推出之势）红花（三分，多则破血，少则活血生新耳。酒炒）肉桂（临煎方去皮，切碎。六分，冬天用八分。借此引经，率领诸药直入血分，且温可通行散瘀，则生产自易。）加胶枣一枚，水煎，食前温服。如产妇壮实及无力服人参者，去参用之，其催生之效，尚能倍于佛手散多多矣。

　　论曰：妇人临产，关系母子性命，实存亡顷刻之时。是以古人立方甚多，然产育乃大伤气血者也。其难产又多由气血不足，产后诸疾，固属气血大亏，然产后诸虚，皆因产前所致。奈佛手散、兔脑丸及葵花、益母诸方，无非活血顺气，滑胎破瘀，温暖通窍，以图营运推出之势，全不管营运推出之源。产妇精力壮者，藉此开导得以易生。倘气血不足，则虽有催生开导之功，而无营运药势之力，抑何补哉？至于手握石燕，足贴蓖麻，设遇实证、顺证，假此安心候时。如当气血精神亏极，用此敷衍之方，神气内竭，势如隔靴搔痒，不调气血，而强用催生，何以为营运之具？徒存虚名，而无实效，误人性命于顷刻，岂不痛哉。惟达生散立方平正，奈只可调理于产前。

　　生化汤用意甚深，又只可调理于产后，并非可济危急催生之用者。今万全汤乃体二方之意，合成一方，务取万全，屡用甚验，故以万全名之。先以调补气血，佐以散瘀、下降温中，使气血得力，自能健用催生，此不催之催也。故用人参当归为君，培补气血壮其主也。少加桃仁、川芎、黑姜、炙草、酒红花温中而散其瘀也。牛膝梢、桂心温行导下，使无上逆冲心之患，不惟催生神效，产后更无瘀血凝滞，百病不生。补而兼温则不滞，温而兼补则不崩。升少降多，则气得提而易下，降而兼升，则瘀自去而新自归。补多泻少，邪去而元气无伤。苦少甘多，瘀逐而中和仍在，岂非万全催生者乎？

　　催生佛手散

　　全当归（一两）川芎（五钱）龟版（七钱，酥炙透）水煎服。一方去龟版，加益母草三五钱。

　　油蜜饮

　　治产难数日不下，并沥浆胞干。

　　白蜂蜜（半碗）真麻油（半碗）共一碗，煎一二沸，掠去浮沫服。一方加童便服。

　　三合济生汤

　　治临产艰难，一二日不下，服此自然转动下生。

　　当归（三钱）川芎（二钱）枳壳（二钱，麸炒）紫苏（八分）大腹皮（一钱五分，姜汁洗）甘草（七分）水煎服。待腰痛甚，服之即产。

　　鱼胶散

　　治难产。

　　鱼胶（五钱，同面炒成珠，去面，将胶研细末，用热酒冲服，少顷即产）

　　催生简易方

　　催生时药不便，就将本年大统历日黄纸壳面，刊有钦天监奏准（云云），并有印信在上者扯来，不要人见，用火烧为灰，将灰调酒一杯，与产妇吞之，实时产下。

　　又有请本地方官或府州县差签一枝，在签上朱书：某县知县某人，（要写名字。）在此立候催生。将签字倒竖于产房门槛内，即刻产下。仍既将签缴回本县。奇验奇验。

　　催生如意散

　　临产腰痛，方可服用。

　　人参（一钱）乳香（一钱）辰砂（五分）共为末。临产时，用鸡子清一个调药，以生姜自然汁调开，和匀冷服。如横生倒产，实时转正，子母全安。

　　催生芎归汤

　　（即佛手散。但与佛手散煎服之法不同耳，故又名催生芍归汤。）治因事触胎，子死腹中，疼痛口噤。用此探之，不损则痛止，子母俱安，损则立下。临产催生，并治横逆难产等证。

　　当归（六钱）川芎（三钱）水二钟半，煎欲干时，入头酒一钟，煎沸温服。口噤，灌之。如人行五里再服，不过三服即生。有一妇人生产三日不下，用此方加入益母草二两，酒水各一碗煎饮，服之即生。曾有人止用本方，治横生倒产，频服顺生，屡效。

　　葱白益母汤

　　治难产。

　　益母草（五钱）葱头（三钱）用纹银一锭，要重四两，水二碗，煎一碗，服之即生。

　　神柞饮

　　催生甚速。并治横逆倒产，死胎在腹。

　　生柞树刺枝（如小指大者一握，水洗净，切碎。一叶一刺者，处处有之）甘草（五钱，一方五寸）新汲水（一碗半）用新瓦罐，入水与药于内，以纸三层密封，文武火煎八分温服。不煎渣。凡觉腹疼腰重欲坐草时，即将此药温服一盏，便觉心下开豁。如渴，又饮一盏，觉下重便产，更无难生横逆之患。若遇横生倒逆，不过三服即正。子死腹中，不过三服即下，能保母子两全，最为神验。曾有一妇横产，儿手先出，致胛肿胀。欲截其手，不保其生，屡服催生药不效，以此药浓煎一碗与服，顷刻苏醒。再与一碗，困睡少时，忽云我骨节都拆开了，快扶我起来。血水涌下，拔出死胎全不费力。此方救人，百发百中。

　　然据《石室秘录》云：宜慎用。论见后加味神柞饮方中。

　　秘录加味神柞饮

　　（附论。）治儿头已到门，久而不下，此交骨不开之故。

　　柞木枝（一两或五钱）当归（二两）川芎（一两）人参（一两）煎汤服之。如儿头到门，久而不下，服此少顷，必然一声响亮，儿即生矣。真至奇至神之方也。

　　论曰：倘儿头不下，万万不可用柞木枝。盖此味专开交骨，儿未回头而儿门先开，亦死之道。故必须儿头到门，而后可用此方也。予谓前方独用柞木枝，治横逆及难产。且云欲坐草时，即温服一盏。

　　须防太早有失，不若俟儿头到门，久不下时，服之为当。

　　乳朱丹

　　（一名开骨膏。）治难产，并交骨不开。

　　乳香（不拘多少）或遇三月三日，五月五日，七月七日，研细用猪心血为丸，梧子大，朱砂为衣，晒干收藏。值难产者，以凉酒化下一丸。不产再服。或莲叶蒂七个，水二钟，煎一钟，化服神效。

　　伏龙肝散

　　治横逆难产。

　　伏龙肝（即对灶心之土，多年红者佳）速研细末，温酒调下一钱，儿头即带土而出矣。

　　二脱散

　　治横逆难产。

　　蛇脱（全一条）蚕故纸（一张）二味，新瓦瓶内盐泥固济，烧存性，为末。煎乳香汤调下一钱，连三服神效。

　　《纲目》：煎榆白皮汤调下一钱。予谓此方药峻，宜慎用。

　　胶葵散

　　治横逆难产。

　　阿胶（一两，蛤粉炒成珠）黄葵子（一两）每服四钱，水煎服。

　　催生如神散

　　（一名黑神散。）治横、逆产，并治月水不止，崩漏证。

　　百草霜（血得黑则止。胞水过多，催生可用）白芷（各等分，不见火）为末，每服二钱，以童便、醋和如膏，加沸汤调，连进三服，能固血又免血涸。

