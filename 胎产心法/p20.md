<!-- { "loadSidebar": true } -->
　　《脉经》云：产后之脉，寸口洪疾不调者死，沉微附骨不绝者生。又曰：沉小缓滑者吉，实大坚弦疾者凶，牢革结代及涩滞不调者不治。丹溪曰：胎前脉当洪数，既产而脉仍洪数者死。又曰：胎前脉细小，产后脉洪大者多死。予见产后多有洪数而生者，要知血虚之脉浮洪而数者居多，产后血虚，故现此脉。若不明以告医，俗医多误认为外感，虚虚之祸在于顷刻。然此洪数之中，自有和滑之象，非如牢疾而少胃气之谓，故多死也。《产经》曰：胎前之病，其脉贵实，产后之病，其脉贵虚。胎前则顺气安胎，产后则补虚消瘀，此其要也。大凡孕妇临产，气血动荡，胞胎迸裂，与常经离异，必有水先下，俗谓之胞浆，即养胎之液也。水下则胞裂而产，既产则气血两虚，脉宜缓滑。缓则舒徐，不因气夺而急促，滑则流利，不因血去而枯涩，均吉兆也。若实大弦牢，非产后气血两虚所宜。实则邪实，大为邪进，弦为阴敛宣布不能，牢为坚着近乎无胃，皆相逆之脉，故凶。

　　[卷之下] 产后大补须分虚不虚全实三证论 

　　《全书》云：丹溪曰，产后当大补气血，即有杂证，以末治之。此其意谓血气随胎而去，必属大虚，故无论诸证当以大补为先，其他皆可缓也。今产科所宗，无非此法。但产后气血俱去，诚多虚证，然有虚者，有不虚者，有全实者，当随证随人辨其虚实治疗，不得执有诚心概行大补，以致助邪，此辨之不可不慎也。今予遵生化汤加减兼治之法，未尝敢大补，而置诸证于缓治。观晕厥总论中，块痛未除，未可遽加木之语，概可知矣。又云：产后虚证，无非随人元气，必素弱之人多有之。或于产后血气既去而更弱者，亦有之。此当因人察脉，因脉察证。若脉气、形气、病气俱不足，此当以全虚治之。若形气不足，病气有余，或兼火邪，或兼外感，或以饮食停滞，是亦虚中有实，不得不详审而治。今予治全虚者，后立有加参、从权生化汤等方。治虚中有实，亦立有随证加减生化汤等方，随其虚实以投之，是皆重产而兼治者也。又云：产后不虚证，或素日无病，或年少当时，或素耐辛苦贫劳之质。此辈本无不足，及其一旦受孕，乃于腹中添入此物，故至气血壅塞，为胀为呕，是皆添设有余之病。及其既产，始见通快，所留得去，仍复故吾。常人之产，此类极多，果何虚之有。或因内伤外感，难保必无，倘有所患，去之即愈。若概行大补，果能堪否？即临盆带去血气，未免暂见耗损，然以壅滞之余，不过皆护胎随从之物，去者当去，生者旋生，不出数日必已来复。此生化自然之理，何至是产皆虚也。若执云产后必当大补，则实实之病，必所不免，致轻者甚，甚者危矣。予谓少壮妇人产后不虚，只用黑糖水汤，或少加以酒去瘀可耳。原可不必服药，即服生化汤一、二剂，亦非大补实实之药，有益无损者也。倘有内伤外感，生化汤因证加减用之。又云：产后全实证，如外感风寒，头痛身热，便实中满，脉紧实洪大有力，此表邪之实证也。又火之盛者，必热渴躁烦，或便结腹胀，口鼻舌焦黑，酷喜冷冻饮料，眼眵，尿管痛赤，脉见洪滑，此内热之实证也。又郁怒动肝，胸胁胀痛，大便不利，脉弦而滑，此气逆之实证也。又恶露未尽，瘀血上冲，心腹胀满，疼痛拒按，大便难而小便利，此血逆之实证也。又凡富贵之家，保护太过，或过用人参、、术以致气壅；或过用糖、酒、炭火，以致内热；或产本不虚，而妄用大补之药，以致增病。此调摄之实证也。又或因产过食，恐其劳困，固令勉强，以致停蓄不散，此内伤之实证也。以上诸证，姑举要者，以见其概。然既有表邪不得不解，既有火邪不得不清，既有内伤停滞不得不开通、消导也。今予治各证，后开生化汤中俱有随证加减。一以重产，一以兼治。所谓道并行而不相悖，可保万全者矣。

　　[卷之下] 四物汤不宜产后论 

　　凡产后诸病，古方多用四物汤加减，何也？以方中有芎、归之辛温，佐以地、芍之寒凉，温寒适中，可谓无虞矣。不知四物乃女科杂证诸疾妙剂，若用以产后，大非所宜。予考方书之意，以为白芍用酒重复制炒，去其酸寒之性，但存生血活血之能。或再加黑姜辛热佐之，有何不可？又谓芍药性清微酸而收，最宜于阴气散失之证，岂不为产后要药？但观其再制以酒炒，则他寒凉峻削之不宜用，概可知矣。

　　予思芍药，初产三五日，所当禁用。若产日已久，以酒制透，为他药之佐，犹可。惟四物汤中生地更凉，直走血分，且伤脾胃，为害愈甚。或云易以熟地补益真阴，则称为至当，独不思熟地性滞，更使血滞不快，虽有芎归反行牵制，而少行动，亦非新产者所宜。盖新产之妇，血气俱虚，但存秋冬肃杀之气，而鲜春夏生发之机，故最忌寒凉，大宜温药，以助资始资生之源也。是以丹溪先生谓芍药伐生发之气，禁而不用，良有深意矣。予叹世之概以四物治产后者，胡不思乎？ 

　　[卷之下] 生化汤论（附方） 

　　生化汤论曰：产后诸证，皆缘气血骤下，元气大亏，用药不同常法。是以有虚极不能姑待者，则当峻补之中，加入温行之药。峻补则力大而可宣通，温行则流畅而不凝滞。至于逐瘀之剂，即实证亦不可用峻厉之药。况产后大虚，恐血无主宰，一任药力，便为崩而不止，虚则易脱，势如覆水难收矣。夫人遇大病之后，血气两虚，犹当调补，况产后脾胃血气之虚衰，更有甚焉者乎？今之治产后者，亦云元气因产而亏，营运失度，不免瘀血停留，致成诸疾。必以去瘀为先，瘀消方可行补，甚有用回生丹，攻血块下胞衣，殒人性命者。此盖止知专攻旧瘀，而不知新血转伤之害，岂知块固当消，而新血犹当生也。盖专消则新血不生，专生则旧血反滞。予考新产诸方，莫若生化汤为产后第一妙方，其方芎、归、桃仁温中行血，善去旧血，骤生新血，佐以炙黑干姜、炙草，引三味入于肺肝，行中有补，化中有生，故名生化，盖因功用而立名也。又有加入益母草一钱五分，功效亦同。此实治产之良方，保全产妇之圣药也。故冯氏因此方之妙，变化用于临产，加人参、桂、牛膝、红花，又为催生之神剂矣。

　　生化汤方

　　凡孕妇临月，即预备生化汤数剂，俟临产之时，即为预先煎就，产下随服二三道，以逐瘀生新，再无产后诸证之患。无论正产半产，虽少壮产妇，俱宜服之，故此汤为产后七日内要药。倘产下之时，未及煎服，凡产后诸证，仍以此汤治之。

　　全当归（八钱，酒洗）川芎（四钱）干姜（四分，炙黑、存性）桃仁（十粒，去皮尖，打碎）炙草（五分）水二钟，煎七分，加酒小半钟。如素日不能饮酒者，加六七茶匙，稍热服之。其药渣留并后帖药渣合而再煎，两帖共三煎。在产下一、二时辰内，未进饮食，先相继煎服，能速化旧血而骤长新血，不特可免目前晕厥、汗、崩、恶露停滞等患，且诸病不生，精神百倍矣。如胎前素虚之人，产后又当再制两帖煎服，以防倦怠。若产下已服一、二帖，而块痛未除，仍当再进几帖，块痛自消矣。

　　[卷之下] 调摄论 

　　凡孕妇产毕，血气未定，不宜睡倒，不宜侧坐。须床头浓铺褥，高倚仰靠，宜竖膝，不宜伸足，并遮围四壁，使无孔隙，免致贼风为害。倘闭目睡倒，或忿怒逆气，即令人眩晕也。

　　再用醋涂鼻，房中或用醋炭，更烧以漆品，轻轻以手从心按摩至脐，则恶露尽下，又何血晕血逆之有？常见人产毕即饮热童便一盏，又有三日内，以童便和酒，温服五七次。予谓酒虽能下恶露，行乳汁。产后脏气方虚，即素日善饮者，亦不可多饮，并不可产毕即饮。盖恐引血入四肢，或引上行，能令血晕。

　　至于童便味臊而性凉，如胃气弱者，得臊气而呕恶。里无火者，得凉性而滞血，且能伤胃气，均非所宜。

　　不若预煎生化汤，产毕即服为妙。或用红糖滚水冲化，频饮，以行其瘀。时食白米薄粥，煮石首鱼，甘澹食之，如此调摄自无事矣。有人先于临月时，用有毛淡菜十余个，纸包，吊风处二十余日，阴干，勿令人知，产下即煎汤一钟，热服，产后再不生病。

　　生化汤

　　（见本卷生化汤论后。） 

　　[卷之下] 产后禁忌论 

　　凡生产既下，不必问是男是女，恐因言语而泄气，或以爱憎而劳神，最忌大喜大怒。喜则气散，或生红汗。怒则气逆，或生瘕。不可独宿，恐致虚惊。不可刮舌，恐伤心气。不可刷齿，恐致血逆。勿勤梳头，恐头皮作痛。须气血平复，方可治事。犯时微若秋毫，成病重如山岳。

　　凡初产，其牛、羊、猪肉，鸡、鹅、鸭肉及蛋，并猪蹄、猪肾、绿豆凉粉、荞麦面食等类，一切滞气坚韧难化之物，及生冷腻滑，皆不宜食。恐新产脾胃气虚，难于运化，易致内伤也。

　　凡产逢暑月，切不可当风睡卧，最忌食凉用扇，及洗足澡浴，虽盛暑不可用冷水洗手足。

　　凡新产骤虚，最忌着寒。寒则血气凝滞，诸变冗生，每致饮食不化，腹痛作泻，此时欲去其瘀，则正气并脱，欲止其泻，则瘀结不行，可不慎欤。治法见后泄泻门。

　　凡产逢冬月，宜重棉兜护其腹，虽夏月亦当复巾裹之，以免厥阴受寒。

　　凡产后百日内，不詈骂，少劳碌，禁淫欲，终身无病，而且多子。若未满百日交合，则虚羸百疾从此而生，必患脐下虚冷，手足腰腿酸痛等证，名曰蓐劳，最难治疗。

　　凡产后勿用椒姜艾酒，虽血块得热流通，然新血为之不宁耳。即砂仁汤亦能动血，咸在禁忌。

　　产后乳汁乃血气所成，不可食咸，咸能止血，令无乳汁，且发嗽难治。

　　产后南北风土不同，江以南新产后即食鸡子，虽告之以利害，相沿成习，毫无疑惧，且竟多安然无事者。予亦只得随俗，令其豁开淡煮而食之，尚有养胃却痰之功也。

　　[卷之下] 产后药误须知 

　　产后勿轻用乌药、香附、木香，及耗气顺气等药。用之反增满闷，虽陈皮用不可过五分。

　　产后勿轻用青皮、浓朴、山楂、枳壳、陈皮消食药，多损胃减食。即枳壳、香砂等丸，亦多损气血。

　　产后勿用青皮、枳实、苏子以下气定喘，用之元气必脱。

　　产后浮麦伤胃耗气，五味能阻恶露，枣仁油滑致泻，均为禁忌之品。

　　产后身热，误用黄芩、黄连、黄柏、栀子损胃增热，致不进饮食。且黄芩苦寒，无论恶露净与不净，皆非所宜。

　　产后四日肉，未服生化汤以消血块，勿先用人参、、术，致块不除。

