<!-- { "loadSidebar": true } -->
　　陈皮（一钱五分）半夏（二三钱，制）茯苓（二钱）杏仁（去皮尖，碎）甘草（各一钱）白芥子（五七分。凡老年气弱及产后者，不用）水一钟半，加生姜三五片，煎七分，食远服。若气虚猝倒，及气平无痰者，不可用此剂。

　　六君子汤

　　（见上卷诸痛门。）

　　二陈汤

　　（见上卷子烦门。）

　　二味参苏饮

　　（见本卷三冲门。）

　　失笑散

　　（见中卷胞衣不下门。） 

　　[卷之下] 恶露不下论 

　　凡产后脏腑劳伤，气血虚损，或胞络挟于宿冷，或当风取凉，风冷乘虚而搏于血，壅滞不宣，积蓄在内，故不下也。宜温暖活血，则血自行。此必小腹胀满刺痛无时，宜用血证黑神散。予每治此证，用生化汤倍桃仁，调失笑散，生新行瘀，频以黑沙糖冲滚汤，少滴无灰酒服之。如素不饮，或恐发晕，即不加酒亦可，每每获效。又或因脾胃素弱，中气本虚，败血亦少，气乏血阻，不能尽下，其证乍痛乍止，痛亦不甚，不可用大黄等药攻之，反增别病，加减八珍汤主之，或生化汤多服数帖亦效。薛氏止用失笑散治之，《尊生》、《锦囊》均用四味散治效。一产妇患前证，服峻厉之剂，恶露随下，久而昏愦，以手护其腹。此脾气复伤作痛，故用手护也。以人参理中汤，加肉桂二剂，补之而愈。

　　加减八珍汤

　　人参（八分或一钱）白术（土炒）茯苓（各一钱）归身（二钱）川芎赤芍（各八分）熟地（一钱五分）延胡索（炒）制香附（各七八分）炙草（五分）姜枣引，水煎，食前服。

　　四味散

　　治瘀血不下，及疗才分娩一切诸疾。

　　当归延胡血竭没药（各五分）为末，用热童便半钟，调服。

　　血证黑神散

　　（见上卷谵语门。）

　　生化汤

　　（见本卷生化汤论后。）

　　失笑散

　　（见中卷胞衣不下门。） 

　　[卷之下] 脱汗亡阳及诸汗论 

　　产妇分娩既已亡血，而又多汗，极危证也。盖汗者，心之液，荣于内为血，发于外为汗。血液属阴，阴亡阳亦随之而走，故曰脱汗亡阳。其用药与他证不同，但血块作痛，、术又未可遽加。如倦甚汗出，形色又脱，速灌加参生化汤，倍参以救危急，毋拘块痛，俟汗止再去参服之。经曰：阳气者，精则养神，柔则养筋。多汗不止，必发柔痉。气血俱虚，当用十全大补汤。不应，加附子。予谓无块痛者，当用之。此证若服参、重剂，而汗多不止，及头汗出不至腰足，难治。

　　自汗不止，皆由劳伤心神，不能镇守其液，治当健脾胃，散水谷之精以归肺，益其营卫，而虚血归源，灌溉四旁，不使妄行于外而为汗也。亦用加参生化汤或麻黄根汤，并间用黄、五味煎汤送六味丸。《医通》云：因外感多汗者，黄建中汤治之。

　　盗汗者，睡中汗出，醒来即止，犹盗贼之瞰人睡而盗之，谓之盗汗，非自汗可比。此因亡血阴虚，阳气偏盛。《内经》云：阳加于阴则发汗。治当兼用血分药品。《杂病》虽有当归六黄汤，然寒而腻膈，又不可治产后之盗汗也，宜止汗散主之。头汗者，或因湿热，或因瘀血，当审虚实治之。

　　半身汗出，昔人用二陈合四物，治多不效，以血药助阴，闭滞经络也。此属气血不充而有寒痰留滞，非大补气血兼行经豁痰不效，宜十全大补、人参养荣加星、半、川乌。若肥人，多加豁痰行气药。

　　如瘦人，乃气血本枯，夭之征也。

　　麻黄根汤

　　治产后虚极，自汗不止。

　　人参（一钱或二钱）当归（二钱）黄（一钱五分，蜜炙）麻黄根牡蛎（）麦冬（去心）浮麦（各一钱）桂枝（五分）炙草（四分）水煎服。如无块痛，加土炒白术一钱，熟地三钱。手足冷，加熟附子一片，炮姜四分。渴，加去心麦冬一钱，五味子十粒。恶风寒，加防风五分。肥人，加竹沥一小盏，生姜汁半茶匙，以清痰火。并间服六味丸七、八十丸，用炙黄、五味子煎汤送下。

　　黄建中汤

　　（附小建中汤，内补建中汤。）桂枝（三钱）白芍（六钱，炒）炙草（二钱）黄（一钱五分，蜜炙）胶饴（一合）生姜（五片）大枣（四枚，劈）上开乃古方分两，后人多有减用者，桂枝一钱，白芍二钱，炙草七分，胶饴三钱，姜三片，枣二枚。

　　《千金》多人参二钱。桂枝汤者，和营表药也，倍芍药加胶饴，便能创建中气，故名小建中汤。以芍药之酸，敛护营血；胶饴之甘，培养中土。能治风木乘脾，寒热腹痛。再更加炙黄，即黄建中汤，治虚劳感寒，发热自汗。以黄实卫气，使营卫脏腑俱和，而受益多矣。《千金》于小建中方加入当归，名曰内补建中，其调和中外之力可知。

　　止汗散

　　治产后盗汗。

　　人参（二钱）麻黄根（一钱五分）当归（酒洗）熟地（各三钱。如有块痛不用）黄连（五分，炒）浮麦（一钱）水煎服。一方用牡蛎末五钱，炒小麦麸八两。二味兼服三五钱，猪肉汁调服。

　　人参养荣汤

　　治心脾虚寒，荣血不足，寝汗发热。

　　人参黄（蜜酒炙）炙草白术（土炒）茯苓陈皮熟地当归（酒拌。各一钱）芍药（一钱五分，炒）肉桂（八分）远志（五分，甘草水制，去骨净，取肉）五味子（七分，炒，捶碎）姜三片，枣二枚，水煎服。（二陈合四物名八物。因不用，故不录方。）

　　加参生化汤

　　（见本卷晕厥门。）

　　六味丸

　　（见上卷诸痛门，附六味地黄汤下。）

　　十全大补汤

　　（见上卷胎不长养门。） 

　　[卷之下] 伤食论 

　　产后形体劳倦，脾胃俱伤。是以新产之后，去膏粱，远浓味，食粥茹蔬，以为调摄。不知者，惟虑产后之虚，以浓味为有补。更有本不思食而强与之，胃虽少纳，脾难转运，易至食停痞塞，甚而伤食发热，切勿误认为阴虚。更有食滞腹痛，又勿错疑为血凝。治斯证者，体认真实。如发热而饮食调者，方可补血。若恶食嗳酸者，食滞之征，即当扶元为主，补气养血，健脾助胃，审伤何物，佐以何药消导，则脾气复而转输易，滞物行而胃思谷矣。如此补消兼治，无有不安。故善治者，治法有先后缓急，论证因块痛有无，产后有日数新久，能重产虚之本，而兼去停积之标，攻补如法，无不应手而愈。故有生化消食汤、健脾消食汤之分别施治。如误服峻药，过于消导，致不思谷，惟活命丹可救。予每见治产者，但知速消食物，反损正气，益加满闷。一剂不效又加峻药，一医无功又更一医，先后互异，轻证反重，以致命绝。病家自归命数，医家以为尽技，岂不惜哉。

　　生化消食汤

　　治产后块痛未止，停食痞塞。

　　川芎（二钱）当归（五钱，酒炒）干姜（炙黑）炙草（各四分）桃仁（十粒，去皮尖）神曲（炒）麦芽（炒。各六分）水煎服。伤肉食，加山楂五分，砂仁五分。伤寒物，加吴茱萸一钱，肉桂五分。虚人，加人参一钱，或二钱。

　　健脾消食汤

　　治产后块痛已除，停食痞塞。

　　人参（二钱）当归（三钱，酒洗）川芎神曲（炒。各一钱）白术（一钱五分，土炒）山楂砂仁（各六分）麦芽炙草（各五分）水煎服。或停寒日久，脾胃弱甚，虽药不能即运，须以手揉按。或炒麸曲熨法亦妙。

　　长生活命丹

　　治过服消导之药，致令少食，或本思食之人，反令绝食。

　　人参（三钱）用新罐或银铫，水钟半，煎七分。再用饭锅焦研粉，先用些许，以参汤调送二三茶匙。引开胃口后，渐惭加多，渐加参汤，陆续调服。煎参不可用药罐，恐闻药发呕。此方曾活数十余命，神效。

　　[卷之下] 忿怒气逆论 

　　产后忿怒气逆，胸膈不舒，甚而作痛者，兼之血块又痛，宜木香生化汤，则自然血块速化，怒气易散，并治而不悖也。若轻产而重气，偏用香附、乌药、枳壳、香、砂之类，以散气行块，而元气反损，闷满疼痛益增，非善治产者也。又如怒后即食，胃弱停闷，已无块痛，宜用健脾化食理气汤；再审何物所伤，则佐以何药消之，痛闷即除。慎勿轻用槟榔丸、流气饮等方，以散气化食，则虚弱产妇重虚之祸不可胜言矣。

　　木香生化汤

　　治产后块痛未除，日受气恼，至效。

　　川芎（二钱）当归（六钱，酒洗）干姜（四分，炙黑）陈皮（三分）木香（二分，磨，冲服）水煎服。若怒后伤食，与伤食治同。审伤何物，以何药消之。

　　健脾化食理气汤

　　治产后无块痛而受气伤食者。

　　人参白术（土炒）当归（酒洗。各二钱）川芎（一钱）干姜（炙黑）炙草（各四分）陈皮（三分）水煎服。如伤面，加炒神曲、炒麦芽。伤肉，加山楂、砂仁。伤寒物留滞胁间作痛，加桂枝、吴茱萸，亦有止加桂枝八分亦可。

　　[卷之下] 头痛论 

　　人身之中，气为阳，血为阴，阴阳和畅，斯无病矣。夫头者，诸阳之会也。产后去血过多，阴气已亏而虚阳失守，上凑于头，则令头痛。但补其血，则阳气得从，而头痛自止。间有败血停留子宫厥阴之位，其脉上贯巅顶，作巅顶痛者，虽有身热恶寒之候，只宜生化汤加减，慎不可用羌、独等药。盖由真阳亏损，浊阴得以犯上，陷入髓海，为胀为痛。是非清阳升复，则浊阴不降。在里内起之邪为病，非若外入之邪，可表而愈也。况生化汤中，芎、姜亦能散表邪，桃仁亦能逐瘀血，是又可兼治，再少为因证加入，又何用另方轻产而施治乎？《尊生》治血虚头痛，用芎归汤；治感冒头痛，参苏芎归汤。密斋治停瘀头痛，用血证黑神散。如真头痛旦发夕死，不治。

　　产后芎归汤

　　（即佛手散，此方因证加药治法）治产后血虚头痛。

　　当归川芎（各二钱五分）水煎服。有汗是气虚，加人参五七分，桂心三分。感寒，加天麻、白芷、羌活各四分。

　　参苏芎归汤

　　治产后感冒。

　　人参紫苏干葛（各一钱）当归川芎（各二钱）姜一片，煎服。

　　生化汤

　　（见本卷生化汤论后。）

　　血证黑神散

　　（见上卷谵语门。） 

　　[卷之下] 心痛即胃脘痛论 

