<!-- { "loadSidebar": true } -->
　　人之胃脘，居于心下，产后或伤寒气及冷物而作痛，因痛近于心，俗呼为心痛。殊不知心为君主之官，主血行气，统驭脏腑。血气盛则泰然安宁，血不足则怔忡惊悸不安耳，岂可痛乎？若寒伤心经，为真心痛，与真头痛证同，皆无药可救。手足甲见青黑色，旦发夕死，诸书论之详矣。凡胃口痛，当散胃中之冷物，生化立效方治之，无有不安。若独用热药攻寒，其痛虽止而血妄行，反虚产母。

　　况寒者必挟虚，而燥热者，必佐阴药，方能制其僭越也。至于绵绵而痛，当问血块尽，又可揉按而少止是虚，当用补剂。大抵产后寒食，上攻于心则心痛，下攻于腹则腹痛，治心腹之痛，大约相同。

　　冯氏云：产后阴血亏损，随火上冲心络，名曰心包络痛，宜归脾汤主之。《医通》用理中加当归治之。

　　生化立效方

　　治产后因伤冷物，胃脘作痛。

　　川芎（二钱）当归（四钱）桃仁（十粒，去皮尖）干姜（炙黑）炙草（各五分）肉桂吴茱萸（各四分）水煎服。一方无桃仁。伤肉食，加山楂、砂仁。伤面食，加炒神曲、炒麦芽。大便秘，加酒洗苁蓉。《尊生》云：如不止，蒲黄二钱五分，五灵脂一钱四分，木通一钱，赤芍一钱，没药一钱，延胡一钱五分，姜黄一钱五分，盐卤一滴。此盖因瘀作痛，服前药痛仍不止而用也。

　　归脾汤

　　（见上卷胞漏小产门。）

　　理中汤

　　（见上卷疟门，附枳实理中汤下。） 

　　[卷之下] 腹痛论 

　　产后腹痛，先问血块。如有血块，只服生化汤，甚则调失笑散，其块消而痛自止。《尊生》亦用生化汤，稍久始调失笑散，下延胡一钱。若风冷乘虚入腹，或内伤寒凉之物作痛，得人按摩略止，或热物熨之略止，宜加味生化汤。密斋用当归建中汤治之。冯氏云：产后恶露，或因外感六淫，内伤七气，致令斩然而止。瘀血壅滞，所下不尽，故令腹痛，当审因治之。如产后数朝内，饮食如常，忽作腹痛，六脉沉伏，四肢厥冷，此恶血不尽，伤食裹血而脉不起也，不可误认气血两虚而用大补，须兼消导行血之药。但产后恶露不尽，留滞作痛亦常有之，然与虚痛不同，必其由渐而甚，或大小便不行，或小腹硬实作胀痛极，不可近手，或自下上冲心腹，或痛极，牙关紧急。有此实证，当速去之。近上者，宜失笑散；近下者，宜通瘀煎。未效，用决津煎为善。又有腹痛定于一边及小腹者，此是侧卧败血留滞所致。《医通》用四乌汤加蓬术，然亦不若决津煎为当也。《金匮》云：产后腹中痛，当归生姜羊肉汤主之。盖痛者，缓缓痛也，属客寒相阻，故以当归通血分之滞，生姜行气分之寒。君以羊肉者，所谓形不足补之以味，况羊肉又能补气，痛属气弱，故宜之。若妇人产当寒月，寒气入产门，脐下胀痛，手不可犯，此寒疝也。亦宜当归生姜羊肉汤治之。密斋云：产时寒气客于子门，入于小腹，或坐卧不谨，使风冷之气乘虚而入，此寒疝，但不作胀，且无形影为异，治以金铃子散。予考《金匮》、密斋之论寒疝不同。《金匮》云：脐下胀痛，手不可犯。盖有寒凝瘀滞也。密斋云：但不作胀，且无形影。是无瘀滞也。又有产后脾虚、肾虚而为腹痛者，此不由产，而由脏气不足。若脾气虚寒，为呕吐、为食少而兼腹痛者，宜五君子煎及六君子汤主之。若肾气虚寒，为泻、为痢而兼腹痛者，宜胃关煎或理阴煎主之。冯氏用六君子汤送四神丸治之。若胸膈饱闷，或恶食吞酸，腹痛手不可按，此饮食所伤，治法见伤食门。若食既消而仍痛，按之不痛，更加头痛、烦热作渴、恶寒欲呕等证，此是中气被伤，宜温补脾胃为主。若发热腹痛，按之痛甚，不恶食吞酸，此是瘀血停滞，失笑散消之。若止发热头痛腹痛，按之却不痛，此是血虚，初产生化汤，日久用四物加炮姜、参、术以补之。若产后恶露既去而腹仍痛，四神散调补之。不应，八珍汤治之。《医通》云：若下焦虚寒，用六味丸加桂。

　　加味生化汤

　　治产后风冷，或伤寒物腹痛。

　　川芎（二钱）当归（四钱）炮姜（四分）桃仁（十粒，去皮尖）炙草（五分）桂枝（四五分）水煎服。伤食，照生化立效方加法。《尊生》于生化汤内加炒白芍五分，桂技五分。痛止减去。

　　当归建中汤

　　治风冷乘虚入腹，或伤寒冷物腹痛。

　　当归（酒洗）白芍（酒炒）桂心炙草（各二钱）姜五片，枣三枚，水煎。入饴糖三匙，搅匀热服。

　　金匮当归生姜羊肉汤

　　治产后腹中痛，及寒月生产，寒气入于子门，手不可犯，脐下胀满。并治寒疝，虚劳不足，及胁痛里急者。

　　当归（一两）生姜（一两五钱）羊肉（二斤，生）先煮羊肉，去滓及沫，取清者，煮当归生姜，温分三服。亦有加入葱、椒、盐以适口者。若寒多者，倍生姜。痛多而呕者，加橘皮，土炒白术。后人治产后腹中痛，用大剂人参、阿胶、生姜煎服，效。此即当归生姜羊肉汤之变法。

　　金铃子散

　　治产后寒气入于小腹，而为寒疝，非若血滞之作胀而有形影者。

　　川楝子（去核）小茴香（炒）补骨脂桂心（各一钱）姜引，水煎。加木香一钱，水磨汁，和匀，食前热服。予谓木香磨汁二三分，冲服亦足矣。

　　五君子煎

　　治脾胃虚寒，呕吐泄泻而兼湿者。

　　人参（二三钱）白术（土炒）茯苓（各二钱）干姜（一二钱，炒黄）炙草（一钱）水煎服。

　　胃关煎

　　治脾肾虚寒作泻，或甚至久泻腹痛不止、冷痢等证。

　　熟地（三五钱）山药（炒）白扁豆（炒。各二钱）吴茱萸（五七分，制）焦干姜（一钱）白术（一、二、三钱，土炒）炙草（一二钱）水煎服。泻甚者，加面煨肉豆蔻一二钱，或破故纸亦可。气虚势甚者，加人参随宜用。阳虚下脱不固者，加制附子一钱。腹痛甚者，加木香七分，或加制浓朴亦可。滞痛不通者，加当归二三钱。滑脱不禁者，加乌梅二个，或北五味二十粒。若肝邪侮脾者，加肉桂一钱。

　　四神丸

　　（附二神丸）治肾虚肝气逆，不能消克，腹胀泄泻，并治五更肾泻神效。

　　补骨脂（四两，酒浸一宿，炒）肉豆蔻（二两，面里煨，去面）吴茱萸（一两，盐汤泡）五味子（三两或二两，炒）为末，蒸饼丸。或姜煮枣，取枣肉，去姜，捣为丸，梧子大，每服二钱，米汤温酒任下。一方补骨脂、肉豆蔻等分，吴茱萸、五味子减半。止用补骨脂、肉豆蔻二味，枣肉为丸，名二神丸，治五更早泻功同。

　　四神散

　　治产后血虚，或瘀血腹痛。

　　当归（二钱）川芎白芍（炒透。各一钱）炮姜（五分）水煎服。予谓白芍治血虚腹痛则可，若治瘀血作痛，未必然也。今炒透而与炮姜合用，故血虚瘀痛兼治之。

　　生化汤

　　（见本卷生化汤论后。）

　　失笑散

　　（见中卷胞衣不下门。）

　　通瘀煎决津煎

　　（俱见上卷鬼胎门。）

　　四乌汤六君子汤八珍汤六味丸

　　（俱见上卷诸痛门。）

　　理阴煎

　　（见上卷恶阻门。）

　　四物汤

　　（见上卷安胎门。） 

　　[卷之下] 小腹痛并儿枕痛论 

　　产后虚中感寒，及饮食冷物，下攻小腹作痛，前已论之矣。又有因血虚痛及小腹者，亦服生化汤妙。至血块作痛，俗名儿枕痛者，亦用生化汤；不应，用延胡生化汤均可。冯氏用芎、归、益母、山楂、香附、陈皮煎服。甚者，加炒五灵脂。密斋云：脐下胞胎所系之处，血之所聚也。产后血去不尽，即成小腹痛证，刺痛无时，痛则有形，须臾痛止，又不见形，血证黑神散主之。然有产妇小腹作痛，服行气破血药不效，其脉洪数，此瘀血内溃为脓也。是因营卫不调，瘀血停滞，宜急治之，缓则腐化为脓，最难治疗。若流注关节，则患骨疽，失治多为败证。脉数而洪，已有脓；迟紧乃瘀血也，下之愈。若腹胀大，转侧作水声，或脓从脐出，或从大便出，用蜡矾丸、太乙膏下脓而愈。

　　延胡生化汤

　　治小腹儿枕块痛。

　　川芎（二钱）当归（四钱，酒洗）桃仁（十粒，去皮尖）炮姜炙草（各四分）延胡（一钱）水煎服。或用生化汤送延胡索一钱，治同。亦能治寒气痛。如无块，但小腹痛，可按而止者，属虚，以生化汤加入延胡索散，再加入熟地二钱。

　　延胡索散

　　肉桂延胡各等分，合为细末听用。

　　蜡矾丸

　　治一切疮痈恶毒。先服此丸，护膜托里，使毒不攻心。或为毒虫蛇犬所伤，并宜服之。

　　黄蜡（二两）白矾（一两）先将蜡溶化，候少冷入矾和匀为丸，如小绿豆大。每服十丸，或二十丸。渐加至百丸，则有力。疮愈后，服之亦佳。一方加雄黄，名雄矾丸，治蛊毒、蛇犬虫咬毒。黄蜡甘温，白矾酸涩，并能固膜护心，解毒定痛，托里排脓，使毒瓦斯不致内攻，故外科诸证之所必用也。

　　太乙膏

　　治内外一切痈疡。

　　黑参白芷归身肉桂大黄赤芍生地（各二两）上切为片，麻油二斤浸，春五、夏三、秋七、冬十日。煎熬去滓，滤净，再熬。

　　徐下黄丹，不住手搅，滴水不散为度。内痈可丸服之。

　　生化汤

　　（见本卷生化汤论后。）

　　血证黑神散

　　（见上卷谵语门。） 

　　[卷之下] 腰痛论 

　　产后腰痛者，由肾位系胞，腰为肾府，产则劳伤肾气，损动胞络，或虚未平复，而风冷乘之，二者皆致腰痛。若寒冷邪气，连滞背脊，痛久未已，后忽有孕，必致损动，宜养荣壮肾汤主之。如产后日久腰痛，济阴大造丸治之。如恶露方行，忽断绝不来，腰中重痛，下注两股，痛如锥刺入骨，此血滞经络，不即通之，必作痈疽。《医通》用调经散加陵鲤甲，或琥珀地黄丸亦宜。切勿误用五积散等辛温之药。盖五积之治瘀血作痛，以苍术为君，麻黄为臣，浓朴枳壳为使，虽有归芍之补血，仅及苍术三分之一，不思产后之妇，即有寒邪，血气未充，似难发汗，不过借药性温和，可以推陈致新，岂可用麻黄之悍，苍术之燥散，虚而又虚，祸不旋踵矣。

　　养荣壮肾汤

　　治产后腰痛，属劳伤或风寒所乘。

　　当归（二钱）独活桂心川芎杜仲（盐水制断丝）续断（制，取净肉）桑寄生（各八分，取真桑树上者）防风（四分）生姜三片，煎服。如服二帖后疼痛不止，肾虚也。加熟地三钱再服。失血过多者，加当归二钱，蜜炙黄、酒炒白芍各一钱五分。

　　局方调经散

