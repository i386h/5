<!-- { "loadSidebar": true } -->
　　治产后败血，乘虚停积于五脏，循经流入于四肢，留滞日深，腐坏如水，渐致身体面目浮肿。或因产败血上干于心，心不受触，致心烦躁，卧起不安，如见鬼神，言语颠倒，并宜服之。

　　赤芍没药（别研）琥珀（别研）桂心当归（各一钱）细辛（去苗）麝香（别研。各五分）上为末，和匀，每服一钱，温酒入生姜少许服。一方每服五分，以痛止为度。

　　琥珀地黄丸

　　治产后恶露未净，胸腹痛，小便不利。

　　琥珀（别研）延胡（同糯米炒，去米）当归（各一两）蒲黄（四两，生半、炒半）干生地（八两）生姜（一斤）上将地黄咀碎，酒浸。生姜切片，各捣取汁留滓。无油杓中，用姜汁炒地黄滓，地黄汁炒姜滓，各干为末。忌犯铁器，炼白蜜为丸，弹子大。每服一丸，空心，当归煎汤调服。

　　济阴大造丸

　　（见上卷补益门。） 

　　[卷之下] 胁肋痛论 

　　产后胁痛，乃败血流入肝经，其厥阴之脉，循行胁肋，故作痛。此证有虚实，宜分治之，不可误也。如胁下胀，手不可按，是瘀血也，宜去其血，芎归泻肝汤主之。如胁下痛，喜人按，其气闪动肋骨，状若奔豚者，此去血太多，肝脏虚也，当归地黄汤主之。《医通》云：胁痛宜分左右。盖左属血，血藏于肝，肝伤有死血故痛，加减小柴胡汤。右属脾，脾有痰积则痛，加减补中益气汤。左右俱痛者，属虚，补中益气汤加桂，下六味丸。然痰气亦有流于左胁，必与血相持而痛。血积亦有伤于右胁，然必因脾气衰而致。又左有怒气伤肝，右有气郁伤脾，不因血与痰而痛。其间治法，善杂证者可默悟矣。冯氏云：产后胁痛，若肝经血瘀，延胡索散。若肝经气虚，四君子加柴胡、薄、桂。若肝经血虚，四物加参、术、柴胡。若肾水不足，不能生肝，六味丸。若肺金势盛，克制肝木，泻白散。然若不用姜、桂辛温，助脾肺以行药力，不惟无以施功，反添其胀矣。《尊生》云：肋痛属气滞，归芍清肝饮治之。盖肋与胁部位不同，不可认而为一，腋之下有骨处为肋，肋之下无骨处为胁。

　　芎归泻肝汤

　　治产后瘀血胁痛，手不可按。

　　归尾（一钱）川芎香附（童便制。各八分）青皮枳壳（麸炒。各六分）桃仁（八粒，去皮尖）红花（四五分）水煎熟，去滓，入酒、童便服。瘀甚，药分两或可加倍。

　　当归地黄汤

　　治产后肝血去多，胁虚而痛。

　　人参当归（酒洗）白芍（酒炒）熟地（各一钱五分）陈皮炙草桂心（各一钱）姜枣引，水煎服。

　　加减小柴胡汤

　　治产后左胁痛。

　　小柴胡汤

　　（见上卷诸痛门。）去黄芩，加丹皮、制香附、薄、桂、当归、童便。

　　加减补中益气汤

　　治产后右胁痛。

　　补中益气汤

　　（见上卷诸痛门。）去升麻，加葛根、制半夏、茯苓、麸炒枳壳，生姜引。

　　泻白散

　　（附加味泻白散。）治肺火喘嗽气急，手足心发热。

　　桑白皮（姜汁和蜜炙）地骨皮（各一两）炙草（五钱）粳米（百粒）为散。每服四五钱。一方米不为散，用米并竹叶为引，水煎服。加橘红、桔梗，名加味泻白散。

　　归芍清肝饮

　　治产后气滞肋痛。

　　当归（一钱五分）白芍桔梗（各六分）槟榔枳壳（麸炒。各三分）桂心青木香柴胡（各二分五厘）水煎服。

　　补中益气汤

　　（见上卷诸痛门。）

　　六味丸

　　（见上卷诸痛门，附六味地黄汤下。）

　　延胡索散

　　（见本卷小腹痛门。）

　　四君子汤

　　（见上卷胎逆上逼门。）

　　四物汤

　　（见上卷安胎门。） 

　　[卷之下] 手足身痛论 

　　产后遍身疼痛者，因产百节开张，血脉流散，气弱不充，则经络间血多凝滞不散，筋脉急引，骨节不利，故有腰背不能转侧，手足不能伸屈，或身热头痛者，起痛散主之。若误作伤寒，发表汗出，则筋脉动，手足厥冷，变为痉证，又当十全大补汤也。若指节疼痛，补中益肾汤。足膝肿或痛，独活寄生汤。

　　《医通》云：产后败血，或流于腰胯，或流入髀股，痛不可拊，痛处热肿，流注日深，渐至身面浮肿，调经散进或琥珀地黄丸最当。若虚风所侵，以致肢体沉重不利，筋脉急引，发热头痛，四神散加桂枝、姜、枣，和营止痛最捷，勿误为伤寒治也。以手按而痛益甚，是瘀滞。按而痛少缓，是血虚。以此别虚实，庶无差谬。冯氏云：产后手足身痛，是血虚不能荣也。手足走痛者，是气血不能荣养四末。而浊气流于四肢则肿，阴火游行四旁则痛也。不出养荣加黑姜主之。

　　起痛散

　　治产后遍身疼痛，由气血虚有滞，不可误作伤寒施治。

　　当归（二钱，酒浸）黄（一钱，蜜炙）白术（土炒）淮牛膝（蒸）独活肉桂韭白（各八分）甘草（三分）姜三片，水煎，热服。《尊生》方无黄，韭白止五分。

　　补中益肾汤

　　专治产后虚劳，指节疼痛，头疼汗出。

　　人参黄（蜜炙）淡豆豉（各一钱）当归（二钱，酒浸）韭白（五分）生姜（三片）猪肾（一付）先将猪肾煎熟，取汁二盏，煎药八分，温服。

　　十全大补汤

　　（见上卷胎不长养门。）

　　独活寄生汤

　　（见上卷诸痛门。）

　　调经散琥珀地黄丸

　　（俱见本卷腰痛门。）

　　四神散

　　（见本卷腹痛门。）

　　养荣汤

　　（见本卷脱汗亡阳门。） 

　　[卷之下] 发热论 

　　产后七日，内外发热，其证多端，除伤食发热已论见伤食门矣。然又有发热恶寒头痛似太阳证，或寒热头痛胁痛似少阳证，皆由气血两虚，阴阳不和，其状颇类伤寒。治者慎勿轻产而执偏门，以麻黄汤治类太阳证，以柴胡汤治类少阳证。盖产后大血空虚，一经发汗，重则亡阳，轻则筋惕肉，或郁冒昏迷，或搐搦便秘，变证百出矣。昔仲景云：亡血家不可发汗。丹溪云：产后切不可发表。二先生非谓产后无伤寒之证也，非谓柴胡、麻黄汤之不为对证也，诚恐后学执偏门而轻产，泥成方而发表耳。虽明知感有外邪，其生化汤内芎、姜亦能散之，否则辛散生化汤亦可，何用发表以犯不可汗之禁乎！产时伤力发热，去血过多发热，恶露不快发热，三日蒸乳发热，早于起床劳动发热，多因血虚阳无所根据，浮散于外而为热。只服生化汤二三剂，去恶生新，阳生阴长，其诸热悉能退之。《尊生》用丹溪法，以四君子汤加芎、归、黄、炮姜，治产后发热，亦甘温除大热意也。又云：大热面赤大渴，脉洪大而虚者，黄当归等分煎服。此仿当归补血汤也。冯氏用四物为君，去川芎，生地换熟地，加软苗柴胡、人参、炮姜，治热最效，此亦取炮姜收其浮散之热，而兼芍药敛阴之意。予谓当分块痛有无，如七日内尚有块痛，及初产时发热，自宜生化汤为妙，其参、、柴、术、地、芍尚须缓用。若无块痛，产日已久，《尊生》、冯氏之方，亦合经旨也。养葵云：如胎前原有阴虚火证，产后去血过多，必大热烦躁汗出等证，若大补气血，其证必甚。当用逍遥散以清肝火、养肝血。因其去血既多，肝虚血燥之故，不可泥于气血两虚而治。

　　予谓此以肝虚有火立论，当以脉候参详可耳。薛立斋又云：新产妇人，阴血暴亡，阳无所附而外热，宜四物加炮姜，补阴以配阳。若系误用寒凉克削之剂而外热者，此为寒气格阳于外，宜四君子加姜、桂。不应，急加附子。若肌肤发热，面赤大渴引饮者，此血脱发燥也，当归补血汤。又曰：产后虚烦发热，乃阳随阴散，气血俱虚，故恶寒发热。若误作火证，投以寒凉；误作表证，轻用表散，祸在反掌。予谓立斋之论及治法，深得产后之要，但四物加炮姜一方，不若易生化汤则全美矣。

　　辛散生化汤

　　（附辛散汤。）治产后感冒风寒，恶寒发热头痛。

　　川芎（一钱五分）当归（三钱）炙草干姜（炙黑）羌活防风（各四分）桃仁（十粒，去皮尖）水煎服。若头疼身热不除，加白芷八分，细辛三分。头疼如破，加连须葱头五根。虚加人参二三钱。

　　一方用生化汤，加白芷八分，羌活、细辛各四分，葱头五根，不用防风，通治之。虚亦加人参，名辛散汤。

　　予谓产后七日前当用生化汤，七日后可用此方。

　　当归补血汤

　　治血虚至夜发热，烦渴引饮，其脉洪大而虚，重按全无者。

　　黄（六钱，蜜酒炙）归身（二钱）水煎服。

　　生化汤

　　（见本卷生化汤论后。）

　　四君子汤逍遥散

　　（俱见上卷胎逆上逼门。）

　　四物汤

　　（见上卷安胎门。） 

　　[卷之下] 大便燥秘论 

　　产后大便燥秘，由于去血过多，胃中枯燥，精微不及下输，以至糟粕壅滞不通。况大肠主津，产妇内亡津液，则干涸失其传导变化之权，故令便难。多服生化汤，则血旺气顺，自润而通。或服养正通幽汤亦可。倘不大便，而无所苦，即勿药亦可。所以产后，每至三五日之久，甚至八九日而大便始通者，皆其常也。即有似伤寒三阴证，潮热汗出，或口燥腹满，或谵语便秘，燥粪宜下等证，乃气血枯竭，虚证类实，慎勿执偏门而轻产，妄议三承气汤以下之。或有血虚火燥不便者，不可计其日数，必待腹满觉胀，欲自去而不能，此乃结在直肠，用润肠粥润之自通，《全书》用济川煎主之，慎不可用导法。倘润之不通，势急有无可如何者，用蜜煎导之，将蜜煎褐色成膏，入水捏成枣样，纳入肛门，其结粪自化而出。或削酱瓜、酱姜如蜜枣导法。此亦权宜之计耳。惟猪胆汁导切记禁用，以其苦寒误用，每至发呃。倘服苦寒药攻通，反伤中焦元气，或愈结难通，或通泄不止，斯成败证矣。

　　《医通》云：血虚火燥，用四物汤加何首乌润下之。立斋云：若去血过多，十全大补汤。气血俱虚，用八珍汤。如数日不通，饮食如常，腹中如故者，八珍加桃仁、杏仁治之。冯氏云：大便难，惟宜调中养血，切不可单用麻仁、枳壳，徒耗肠胃中生养之气而无功也。有治大便日久不通，大料芎、归，服至斤数，方得取效，仍兼服润肠粥。如大小便俱秘，恶露不行，方论俱见恶露不下门。

　　养正通幽汤

　　治产后大便燥秘。

