<!-- { "loadSidebar": true } -->
　　治胎前久泻，产后不止。

　　人参当归（各二钱）干姜（炮）炙草（各五分）诃子皮川芎山药（炒。各一钱）肉果（一个，面裹煨）茯苓（一钱五分）莲子（七粒）糯米（一大撮）水煎服。虚甚，加人参三四钱。如七日内外，块痛不止，减参、肉果、诃子以除痛。血块不痛，加土炒白术二钱，陈皮三分。

　　参苓莲子饮

　　治产后脾泄不止，并治年久不止脾泄之证。

　　人参白术（土炒。各二钱）白芍（八分，炒）当归（一钱五分）白茯苓山药（各一钱）升麻陈皮（各三分）炙草（四分）莲子（十二粒，去心）姜二片，水三钟煎服，取药内莲子送药。甚者腹疼，加炒黑干姜五分。虚甚，加人参三四钱。

　　加味生化汤

　　治产后脾虚，三日内血块未消，完谷不化，胎前素弱者，非胃苓能治，此方主之。

　　川芎益智仁砂仁（各一钱）当归（四钱，土炒）炮姜（四分）炙草（五分）茯苓（一钱五分）桃仁（十粒，去皮尖）水煎服。

　　参苓大补生化汤

　　治产后血块痛止，可服此以补之，完谷自化矣。

　　人参白术（土炒。各二钱）川芎当归益智仁白芍（炒）茯苓（各一钱）干姜（四分，炮）肉果（一个，面煨）炙草（五分）莲子（八枚，去心）水煎服。泻而腹痛，加砂仁八分。泻水多，加泽泻、木通各八分。渴，加去心麦冬、五味子。寒，倍炮姜，加木香四分。食积黄色，以神曲、麦芽、山楂、砂仁择一二味加入。

　　参香散

　　治久泻痢虚者。

　　人参木香（各二钱）肉蔻茯苓扁豆（各四钱）陈皮粟壳（各一钱）为末，米饮下。

　　加味六君子汤

　　凡产后泻久，胃气虚弱，完谷不化，宜温助胃气也。

　　人参茯苓半夏（制。各一钱）白术（二钱，土炒）陈皮炙草（各八分）肉果（一枚。

　　面煨熟，去面）木香（三四分）水煎服。一方有炙干姜四分。

　　参麦饮

　　（见本卷晕厥门。）

　　补中益气汤

　　（见上卷诸痛门。） 

　　[卷之下] 痢滞论 

　　凡杂证之痢，皆由暑湿之积邪，或挟食积所致。伤于气分则痢白，伤于血分则痢赤，气血俱伤赤白兼下。

　　至产后患此则有不同，治法亦有异，盖多由中气虚而停积也。如产后七日内外，患赤白痢疾、后重频并最为难治。欲调气行血而推荡痢邪，犹虑产后之元气方虚；欲滋荣益气而大补产虚，又恐反助痢初之邪盛。其行不损元，补不助邪，惟生化汤去干姜，加以木香、茯苓，名香苓生化汤为善，以其能消恶露，兼行痢滞也。如痢在七日之外，可酌加芍、连、莲、朴等药。如伤面食、谷食泻痢，先服生化汤加炒神曲。

　　块痛止，服六君子加麦芽一撮，或炒神曲一钱。如伤肉食泻痢，先服生化汤加山楂、砂仁。块痛止，服六君子汤加山楂四五枚，砂仁四分，炒神曲一钱。如半月外患赤痢后重，归芍连壳饮。如脾气虚弱泻痢，四肢浮肿，宜六君子汤加木香、肉果面煨，合五皮散。如泻痢黄色，乃脾土正气虚耳，宜补中益气汤加木香四分，肉果一枚，煨。如胃气虚弱泻痢，完谷不化，当温助胃气，及产后泻痢日久后重者，并宜服加味六君子汤。

　　大凡产后赤痢去血多，姜、砂、木香之类不可多用，热则血愈行。倘血痢日久不止者，血虚也，宜四物汤加荆芥、人参，或用人参五钱，香连丸一钱，同为末下。凡诸证兼呕吐，皆宜加藿香五分。痰，加制半夏八分。兼小便短涩，引加灯心三十寸。且灯心利水而不伤阴，况产后津液已亏，兼之泻痢伤阴复伤津液，小便理宜短少，故止用灯心足矣，不可用利水伤阴之药也。如胎前下痢，产后不止，伏龙肝汤丸治之。又有白头翁加甘草阿胶汤，治产后痢不止。冯氏云：产后腹痛泻痢，若非外因所伤，乃属肾气亏损，阳虚不能生土，阴虚不能闭藏耳，必用四神、八味补肾。倘误投分利导水之剂，是益其虚。但泻痢之证，非脾即肾。如病在肾，所谓补脾不如补肾。如病在脾，自又补肾不如补脾也。圆机活法，在临证定之耳。

　　香苓生化汤

　　治产后七日内患赤白痢。

　　川芎（二钱）当归（五钱）炙草（五分）桃仁（十粒，去皮尖）茯苓（一钱）陈皮（四分）木香（一分）水煎服。如红痢腹痛，加砂仁三分。七日外，可加白芍、黄连、炒莲肉、制浓朴各五分。

　　归芍连壳饮

　　治产后半月外，患赤痢后重。

　　川芎（一钱五分）当归（三钱）白芍（酒炒）茯苓（各一钱）黄连（六分，姜汁炒）枳壳（五分，麸炒）甘草（四分）木香（三分）水煎服。

　　五皮散

　　治产后风湿伤脾，气血凝滞，以致面目虚浮，四肢肿胀气喘。

　　陈皮桑皮姜皮茯苓皮大腹皮（黑豆水制净。各一钱）水煎服。

　　香连丸

　　治下痢赤白，脓血相杂，里急后重。

　　黄连（二十两，吴萸十两，同炒，去吴萸）木香（四两八钱，不见火）醋糊丸，米饮下。一方等分，蜜丸。一方加甘草八两，黄连用蜜水炒，蒸晒九次，入木香为丸。

　　伏龙肝汤丸

　　治胎前下痢产后不止，及元气大虚，瘀积小腹结痛，不胜攻击者。

　　山楂肉（一两，炮黑）黑糖（二两，熬枯）二味，一半为丸，一半为末，用伏龙肝二两，煎汤代水。煎前末二钱，送前丸二钱，日三夜二服，一昼夜令尽。气虚，加人参二三钱驾驭之。虚热，加炮姜、肉桂、茯苓、炙甘草。兼感风寒，加葱白、香豉。

　　膈气不舒，磨沉香数匙，调服。

　　生化汤

　　（见本卷生化汤论后。）

　　六君子汤补中益气汤

　　（俱见上卷诸痛门。）

　　加味六君子汤

　　（见本卷泄泻门。）

　　四物汤

　　（见上卷安胎门。）

　　白头翁加甘草阿胶汤

　　（见上卷痢门。）

　　四神丸

　　（见上卷腹痛门。）

　　八味丸

　　（见上卷诸痛门，附六味地黄汤下。） 

　　[卷之下] 霍乱论 

　　霍乱者，反复不宁而挥霍撩乱之谓也。邪干于上则吐，邪干于下则泻，邪注中焦不能容受，或冷热不调，邪正相搏则上吐下泻。此邪字，虽有寒湿及水土气令，或乍寒乍热外邪之侵，然因于饮食停滞，或伤过饱，食不能化而致者，十之六七。常人尚多如此，而况产后血去气损，脾胃愈虚，饮食易伤，风冷易乘，一旦不及运化，或稍失调理，则阴阳升降不顺，清浊乱于肠胃。即有心腹绞痛，手足逆冷，吐泻交作霍乱之证矣。如块痛未除，宜服生化六和汤。块痛已除，宜温中散。无块痛而手足厥冷者，宜附子散。密斋用加味理中汤治产后霍乱。若用于块痛已除之后，亦可。

　　生化六和汤

　　治产后块痛未除，气血虚损，伤食感寒而霍乱吐泻。

　　川芎（二钱）当归（四钱）茯苓（一钱）砂仁（六分）干姜陈皮藿香炙草（各四分）姜一片，水煎服。

　　温中散

　　人参（随宜）白术（一钱五分，土炒）当归（二钱）浓朴（八分，姜制）干姜（四分）茯苓（一钱）草豆蔻（六分）姜一片，水煎服。

　　附子散

　　治产后无块痛，霍乱吐泻，手足厥冷。

　　人参白术（土炒，各一钱）当归（二钱）陈皮丁香干姜（各四分）附子（五分，制）为末。用二钱，粥饮调下。

　　加味理中汤

　　人参（随宜）白术（一钱，土炒）干姜陈皮（各四分）藿香浓朴（姜制，各八分）炙草（二分）生姜五片，水煎温服。

　　[卷之下] 气逆呕吐不食论 

　　人之胃腑，为水谷之海，而水谷之精，化为血气，荣润脏腑。产后劳伤脏腑，寒邪易乘，入于肠胃，则气逆呕吐而不食也。初产，宜加减生化汤。七日外，宜温胃丁香散。如咳嗽、呕逆、怔忡、目眩，用石莲散。

　　《秘书》云：产后胃气不和，呕吐不止，全不纳谷，初产香砂生化汤。块痛止，加味香砂生化汤。又云：当分二证，立三方。如七日内块痛未除，当重块，安胃行血汤佐以温胃药。如七日内曾服生化汤三四帖，血块不痛，呕不纳谷，当服加减六和汤，又和中汤，此二方选用。如产后呕止，或服三方而胃和呕止痛止，但血气不足食少，宜补中和胃汤。冯氏仿立斋治法云：饮食过多，六君子加楂、曲。兼劳役，补中汤。饮食停滞，人参养胃汤。脾胃气虚，六君子。胃气虚寒，加炮姜、煨木香。寒水侮土，益黄散。肝木侮土，六君子加升、柴。呕吐泄泻，手足俱冷，肚腹作痛，乃阳气虚寒，急用附子理中汤。

　　此内有命门火衰，不能生土而呕吐，用八味丸一论，恐非救急之务，故摘出。密斋遵郭稽中治云：有败血散于脾胃，脾受则不能运化津液而成腹胀，胃受则不能受水谷而生呕逆。若以寻常治胀呕之剂，则药不对证，反增其病，用抵圣汤。若产后伤食，呕吐胀满，用六君子汤为主，加随证药治之。予谓冯氏偏于补气，密斋用抵圣一论，泥于败血，临证者，似宜斟酌。一产妇朝吐痰，夜发热，昼夜无寐，或用清痰降火，肌体日瘦，饮食日少，前证愈甚。盖早间吐痰，脾气虚也。夜间发热，肝血虚也。昼夜无寐，脾血耗也。遂用六君子汤，加味逍遥散，加味归脾汤，以次调理而痊。

　　加减生化汤

　　治产后呕逆不食。

　　川芎（一钱）当归（四钱）炮姜砂仁（各四分）炙草（五分）姜一片，水煎服。

　　温胃丁香散

　　治产后七日外，患呕逆不食。

　　人参（一钱）当归白术（土炒。各二钱）藿香前胡炮姜丁香陈皮炙草（各四分）姜一片，水煎服。

　　石莲散

　　治产后咳嗽，呕逆，怔忡，目眩。

　　石莲子（一两五钱，去壳）茯苓（一两）丁香（五钱）共为细末，米饮调送，每服三钱。

　　香砂生化汤

　　治产后块痛未除，气逆呕吐。

　　当归（四钱）川芎（一钱）制半夏（八分）桃仁（十粒，去皮尖）炙姜藿香砂仁（各四分）陈皮（三分）炙草（五分）生姜一片，水煎服。

　　加味香砂生化汤

　　治产后块痛已除，呕逆不止。

　　当归（二钱）川芎白术（土炒。各一钱）制夏（八分）陈皮（三分）前胡砂仁藿香炮姜（各四分）炙草（五分）生姜一片，水煎服。

　　安胃行血汤

　　治产后七日内，块痛未除，呕吐不止，全不纳谷。

　　人参川芎（各一钱）当归（四钱，酒洗）桃仁（十粒，去皮尖）砂仁藿香炙草（各四分）生姜一片，水煎服。一方无桃仁。有汗，不可用姜。

　　加减六和汤

