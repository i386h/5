<!-- { "loadSidebar": true } -->
　　绵黄（三两，去皮，蜜酒拌炙）于术（三两，饭上蒸九次）白茯苓（去皮净）归身（酒洗）白芍（酒炒。各二两）上五味，预为粗末，同鸡肉捣烂，焙干。骨用酥炙，共为细末，入下项药：人参（三两，虚甚，加至六两）川芎（一两，童便浸，切晒）牡丹皮（二两，酒浸，勿炒）上三味，各为细末，和前药中。另用干山药末六两，打糊，众手丸。或晒干，勿令馊，瓷罐收贮。

　　清晨，人参汤或沸汤送下三钱；卧时，醇酒再服二钱。大便实者，炼白蜜为丸亦可。骨蒸，加炙九肋鳖甲三两，银柴胡、地骨皮各一两五钱。经闭，加肉桂一两。崩漏下血，倍熟地，加真阿胶二两。倒经血溢，加去心麦冬二两。郁结痞闷，加童便制香附二两，沉香五钱。赤白带下，加真川萆二两，四制香附二两，蕲艾一两。白淫，倍用参、、苓、术。按乌骨鸡丸，诸药皆寻常而无奇处，治调经最验。

　　盖鸡属巽补肝，犹妙在乌骨益肾，变巽归坎，甲癸同源，兼滋冲任也。

　　十全大补汤

　　（见上卷胎不长养门。）

　　异功散

　　（见本卷咳嗽门。）

　　六君子汤补中益气汤

　　（俱见上卷诸痛门。）

　　六味地黄丸

　　（见上卷诸痛门，附六味地黄汤下。）

　　四物汤

　　（见上卷安胎门。）

　　归脾汤

　　（见上卷胞漏小产门。）

　　逍遥散

　　（见上卷胎逆上逼门。） 

　　[卷之下] 吐衄及口鼻黑气起而衄并舌黑论 

　　产后吐血，诸书皆称难治，以其上下脱也。《医通》云：产后鼻衄，乃气血逆行所致，用紫苏饮入童便、荆芥灰治之。《良方》以荆芥焙为末，童便服二钱。与《医通》意同。又《尊生》治产后鼻血不止，用犀角、生地、赤芍，合二味参苏饮。如口鼻黑气起而衄者，难治。盖五脏之华，皆上注于面。凡色红赤者，阳热之生气也。青黑者，阴寒之绝气也。况口鼻为阳明多血多气之经，而见阴寒惨杀之气，则胃中阳和之气衰败可知矣。复至鼻衄，则阳亡阴走也，胃绝肺败，阴阳两亡，故不可治。

　　但有禳厌一法，或可望生。急取绯线一条，并产妇顶心发两条，紧系中指节上即止。无药可治。立斋云：急用三味参苏饮治之，亦有得生者。如前证再兼舌紫黑者，为血先死，不治。盖心主血，少阴气绝则血不上荫耳。汪石山治一妇，产后血逆上行，鼻衄口干，心躁舌黑，因瘀血上升，遂用益母丸二丸，童便化下。鼻衄渐止，血渐通。此条当与三冲门参看。

　　三味参苏饮

　　治产后瘀血入肺，咳嗽喘急。若口鼻黑气起，急用此药，亦有可望得生者。

　　人参（一两）苏木（二两）制附子（五钱）上作一剂，水煎服。

　　紫苏饮

　　（见上卷安胎门）

　　二味参苏饮

　　（见本卷三冲门。） 

　　[卷之下] 大小便血论 

　　产后尿血，小腹痛者，乃败血流入膀胱；小腹不痛，但溺时涩痛者，乃内热也。

　　并用小蓟汤主之。《尊生》用加味肾气去桂、附，加生地、发灰治之。至于大便便血，或因饮食起居失宜，或因六淫七情过极，致元气亏损，阴络受伤也，四君子加生地、升麻、归身、白芍、发灰治之。

　　小蓟汤

　　小蓟根生地赤芍木通蒲黄淡竹叶甘草梢（生。各一钱）滑石（二钱）灯心四十九寸，水煎服。败血，加归尾、红花各一钱。兼内热，加黄芩，去心麦冬各一钱。

　　加味肾气汤

　　（见上卷诸痛门，附六味汤下。照丸方减分两，作汤剂煎服。）

　　四君子汤

　　（见上卷胎逆上逼门。） 

　　[卷之下] 月水不通论 

　　产后月水不通者，不必药也。妇人冲任之脉，为经络之海，皆起胞内。手太阳、手少阴二经，上为乳汁，下为月水。若产后去血过多，常有月水不通。若乳子者，半岁一岁之内，月经不行，此犹常候。

　　若半岁左右便行，是必少壮血盛之人。若产后一二年月经不通，无他疾苦，亦不必服通经之药。盖因劳伤营卫，冲任脉虚，气血衰少耳。但服健脾胃及滋补气血之药，自然通行。若强通之，是犹揠苗者也。

　　[卷之下] 痈疽论 

　　新产半月左右，忽发痈肿于四肢、胸腹者，是败血不尽，流滞经络。或气血虚弱，营气不从，逆于肉理也。如败血瘀滞者，则肿赤痛，而脉弦洪有力，当补血行血之中，佐以导瘀疏气为主。如气血虚弱，营涩卫逆者，则平塌散漫，而脉虚微无力，当大补气血为主。如十全、八珍之属，以固本元，扶胃气。气壮血和，其毒自解。若以毒治，而用清凉解毒，势必不脓不溃，变成坏证矣。

　　[卷之下] 乳少无乳并乳汁自出论 

　　产妇冲任血旺，脾胃气壮，则乳足而浓，乃生化之源旺也。如无他证但少乳，是气血滞，用行气下乳汤。若脾胃气弱，饮食少进，冲任素亏，其人面必黄色，则乳少而薄，所乳之子，亦怯弱而多病。务服滋养气血，兼通利之剂，宜十全大补汤加红花五分，或四物汤加茯苓、花粉、甘草、王不留行、麦冬、漏芦、穿山甲、通草，猪蹄汁煎服。如既服通利之药，亦无大效，仍然乳少，系此妇气血亏甚，津液短少，何以为乳？须另觅乳母可耳。至于选乳母之法，择其人肥瘦适中，无病经调善食者佳。太肥则多痰，太瘦则多火，儿饮其乳，亦复如是。

　　且人乳原无定性，随饮食性气而变。故饮食之调摄，乳母又不可不慎也。但凡乳汁，须要验其浓白光彩，入盏中，上面莹然如玉为上，白色清薄为下，不可使之哺儿也。至于产后乳汁不行，身体壮热，头目昏痛，或乳下发热身痛，玉露散主之。世有产妇气血旺而壅滞不行者，法当疏而通之，生化汤加木香、青皮、白芷、花粉、穿山甲煎服。又有用麦冬、栝蒌仁、天花粉、人参、葵子、猪胰、木通、漏芦、猪蹄之类，煮食而乳行矣。再考《全书》内，治肥盛妇人，痰气壅结，乳汁不行，用漏芦汤利之。至于血气虚而燥涩阻滞不行者，宜十全、八珍之类，补其虚而自行。《全书》内有猪蹄汤二方，治气血不足，乳汁不行。

　　如脾虚饮食少无乳，宜香砂四君子汤。若乳将至而未得通畅者，宜猪蹄羹、涌泉散。若夫乳汁自出者，乃阳明胃气不固，亦宜八珍或十全补之。若阳明血热而溢者，宜保阴煎或四君子加栀子。若肝经怒火上冲，乳胀而溢者，宜加减一阴煎。若乳多胀满而溢者，不必服药，宜温帛熨而散之。若未产而乳自出，谓之乳泣，生子多不育。若产妇劳役，乳汁涌下，此阳气虚而厥也，独参汤主之。

　　行气下乳汤

　　治产妇气血滞，无他证，但少乳。

　　生地当归川芎（各一钱）白术（土炒）茯苓（各六分）制香附陈皮红花（各五分）穿山甲（三片，炒）木香（二分）水、酒各半，煎服。

　　玉露散

　　治乳汁不行，身体壮热，头目晕痛属虚者。

　　人参茯苓当归白芍（炒）桔梗（各一钱）川芎柴胡炙草（各六分）水煎服。《准绳》及《全书》俱无柴胡，有白芷一钱，参、苓、归、草各五分，炒白芍七分，桔梗、川芎各一钱。

　　漏芦汤

　　治产妇肥盛，脉气壅结乳少。

　　漏芦（一两）蛇蜕（一条）土瓜根共为末，酒调下二钱。此方峻厉不宜用。录之以备参考耳。

　　猪蹄汤

　　治产妇气血不足，乳汁不下。用八珍汤料，加炙黄、漏芦、陈皮、木通，先用猪蹄一副，煮汁二碗，煎药服之。或加天花粉。

　　又方

　　川芎（一两）通草（二两）甘草（一钱）穿山甲（十四片，炒）用猪蹄一副，洗切，入水六碗，同药煎至三碗，加葱姜盐料，取汁饮之，助其气血，乳汁自下。夏月不可失盖，时用葱汤洗乳为佳，忌生冷食物。

　　香砂四君子汤

　　治产妇脾虚，食少无乳。

　　人参白术（土炒）茯苓麦冬（去心。各八分）当归（一钱）陈皮制香附砂仁红花炙草（各四分）水煎服。

　　通草猪蹄羹

　　猪蹄（一只）通草（四两）水煮去一半，饮汤，兼服涌泉散即通。

　　涌泉散

　　王不留行瞿麦麦冬龙骨（）穿山甲（炒。各等分）上为末，每服一钱，热酒调下，饮猪蹄羹少许。以油木梳在两乳上，梳二三十梳。日二服，俱如前梳法即通。一方无穿山甲，用猪蹄汁一碗，酒一杯，煎服。

　　以木梳于乳上照前法梳之。

　　加减一阴煎

　　治水亏火胜。

　　生地白芍（炒）麦冬（去心。各二钱）熟地（三五钱）知母（炒）地骨皮（各一钱）炙草（五七分）水煎服。

　　独参汤

　　治产后乳汁涌下。

　　人参（随证多少用之）水煎浓汤，作茶饮。

　　十全大补汤

　　（见上卷胎不长养门。）

　　四物汤

　　（见上卷安胎门。）

　　生化汤

　　（见本卷生化汤论后。）

　　八珍汤

　　（见上卷诸痛门。）

　　保阴煎

　　（见上卷恶露不止门。）

　　四君子汤

　　（见上卷胎逆上逼门。） 

　　[卷之下] 妒乳吹乳乳痈论 

　　产后妒乳，因无子食乳，蓄结作胀。或妇人血气方盛，乳房作胀，以致肿痛，憎寒发热。若不以手捏去乳汁，及令人吮通之，必致成痈，四物汤调炒麦芽二两，煎服立消。予谓麦芽过多伤胃，若用三钱亦足矣。又妇人乳头生小浅热疮，搔之黄汁出，亦为妒乳。以槲树皮煎洗，或天麻草煎洗。至于吹乳之证，有内吹、外吹、上逆、下顺之异，总属胆胃二经热毒，气血凝滞。内吹者，胎热也。

　　外吹者，因儿食乳，为口气所吹也。俱令乳汁不通，壅结肿痛，不急治之，多成痈肿。速服栝蒌散，外以南星末，温汤调敷，更以手揉散之。势甚者，惟连翘金贝煎最妙。《正宗》用橘叶散，治内外吹乳。《医通》云：吹乳初起作寒热，即服加味逍遥散，加栝蒌霜散之。《尊生》治惯吹乳，用清肝解郁汤。又立治吹乳三方，分别初起身热、结肿施治。至于乳痈一证，即吹乳不散，久积成痈。又云：轻为妒乳，重为乳痈。

