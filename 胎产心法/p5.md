<!-- { "loadSidebar": true } -->
　　恶阻者，谓有胎气恶心阻其饮食也。妊娠禀受怯弱，中脘宿有痰饮，便有阻病。其证颜色如故，脉息平和，但觉多卧少起，肢体沉重，头目昏眩，恶闻食气，喜啖酸咸，或嗜一物，或大吐，或时吐痰与清水。甚者或作寒热，心中愦闷，呕吐痰水，胸膈烦满，恍惚不能支持。此皆胃气弱，而兼痰与气滞者也。亦有素本不虚，而一受胎孕，则冲任上壅，气不下行，故呕逆者。又有由经血既闭，水渍于脏，脏气不宣通，故心烦愦闷，气逆而呕吐。及三月余而呕吐渐止。盖三月，相火化胎之候，未能上食于母，血气未用，五味不化，中气壅实，其为郁滞痰火秽恶之气，尽冲于胃，所以有恶阻等证。及三月后，胎元渐大，则脏气仅供胎气，不有郁滞，自无暇上逆矣。亦有不拘强弱，间有不病者何也？凡妇人无病，不分强弱俱能受孕。怀子病月，不在形之强弱，在于脏腑虚实。如中宫气健，胃中宿无痰饮，清浊自能升降，不令秽气上壅，自无恶阻等证，即俗谓胎气好也。又妇人怀子，喜食酸咸果实为何？盖阴阳交合，受胎于肾，生化于肝，二脏皆供给于胎，则肝肾不足，故喜食酸咸以自救也。以上诸证，轻者不须服药，乃常病也。重者须少药调之，宜用加味参橘饮。考之古人有用半夏茯苓汤、茯苓丸，专治恶阻。又有用白术散、人参丁香散、人参橘皮汤、醒脾饮，其中不用半夏，恐胎初结，半夏性能动胎，虑其辛燥易散。但恶阻又非半夏不止，须姜汁炒，以制其毒，故仲景用人参半夏干姜丸，罗谦甫用半夏茯苓汤，朱丹溪谓肥人多痰，瘦人多火，用二陈加减，治胎前恶阻，痰逆呕吐，心烦、头眩、恶食俱效，经云有故无殒是也。立斋云：半夏乃健脾气化痰滞主药，脾胃虚弱呕吐或痰涎壅滞，饮食少，胎不安，必用半夏茯苓汤，倍加白术安胎健脾，常用甚验也。恶阻兼腰痛者，防胎堕下，犹宜二陈、四物加条芩、白术和中理脾为主，不可升举，盖呕逆气已上升，再用升药，则犯有升无降，上更实而下更虚，益促其堕矣。再若左脉弱而呕，服诸药不止者，当服理血归原药则愈，经云无阴则呕是也。后选备诸方，用者择取可耳。

　　加味参橘饮

　　治孕成两三月后，恶阻呕逆恶食，或头眩晕倦怠者。

　　人参（一钱）归身（酒洗）白术（土炒。各二钱）半夏（八分，制）橘红藿香炙草（各四分）砂仁（三分，碎）竹茹（一团）加姜一片，水煎服。肥人加竹沥一盏，姜汁一匙。

　　止呕安胎饮

　　治孕妇呕吐，百药不效，服此即愈。

　　人参青皮（麸炒。各五分）广皮半夏（制）白茯苓（各八分）吴茱萸（汤泡去黄水，微炒）炙草（各三分）加煨姜三片，水煎，徐徐温服。

　　归原散

　　治妊娠恶阻，呕吐不止，头痛，全不入食，服诸药不止者。

　　人参川芎归身白芍丁香炙草（各五钱）茯苓白术（土炒）陈皮（各一两五钱）半夏（一两，制）桔梗（炒）枳壳（麸炒。各二钱五分）共为细末。引用姜五片，枣一枚，水煎调，每服三钱。方内丁香不若易以砂仁或豆蔻为稳，如果胃寒之甚，用者亦详慎之。

　　自此以下诸方，出自《济阴纲目》择录以备采用。

　　参橘散

　　治妊娠恶阻，吐逆痰水，不食，心虚烦闷。

　　人参橘皮（去白）茯苓麦冬（去心）白术（土炒）浓朴（姜汁制。各一钱）炙草（五分）竹茹（一团）引加生姜三片，水煎服。

　　青竹茹汤

　　治妊娠恶阻，呕吐不食。（此方清而不寒。）竹茹（弹子大一团）橘皮白茯苓（各一钱五分）半夏（制）生姜（各二钱）水煎，温服。忌羊肉、鸡、鱼、面食。《全书》加梗米一撮。

　　橘皮汤

　　治妊娠呕吐，不下食。

　　人参竹茹橘皮白术（土炒。各二钱）生姜（一钱）浓朴（一钱五分，制）水煎服。恶阻恶食责之脾虚，呕吐责之有火，所谓诸逆冲上，皆属于火也。此方竹茹能平少火，浓朴能下逆气，橘皮、生姜所以开胃，人参、白术所以益脾，开胃益脾，欲其安谷云尔。

　　二香散

　　治妊娠胎动不安，气不升降，呕吐酸水，起坐觉重。

　　香附子（一两，制）藿香叶甘草（各二钱）上为细末，每服二钱，不拘时，沸汤调下。

　　保生汤

　　治妊娠恶阻，少食呕吐，或兼吐泻作渴。

　　人参（一钱）白术（土炒）香附（制）橘红乌梅（一方作乌药）炙草（各五分）加生姜，水煎服。觉恶心呕吐，加丁香。予谓不若易砂仁七粒为稳。吐泻作渴则效在乌梅矣。作乌药者非。

　　半夏茯苓汤

　　治妊娠恶阻，呕吐心烦，头目眩晕，恶闻食气，好食酸咸，多卧少起，百节烦痛，羸瘦有痰，胎孕不牢。

　　人参白术（土炒）茯苓陈皮（各一钱）熟地（胸满者去之）旋覆花（无痰涎不用）桔梗半夏（汤泡七次，姜汁炒黄）白芍（酒炒）川芎炙草（各五分）加生姜三片，水煎，空心服。《千金方》无旋覆花，有紫苏叶、细辛。有热，加炒黄芩。有客热烦渴、口疮，去橘皮、细辛，加前胡、酒炒知母七分。若腹冷下利，去地黄，加炒桂心五分。桂心炒用即不堕胎，然非真腹冷下利者不宜。若气逆作胀者，加麸炒枳壳、苏梗、制香附。

　　小和中饮

　　治妊妇胎气滞满，饮食停滞作胀。

　　陈皮茯苓浓朴（姜汁制。各一钱五分）山楂扁豆（炒。各二钱）炙草（五分）水一钟半，加生姜三五片，煎服。如呕者，加制半夏一二钱。如胀满气不顺者，加砂仁七八分。如火郁于上者，加焦栀子一二钱。如妇人气逆血滞者，加紫苏梗、制香附之属。

　　以下二方出《全书·新方》，录之以备采择。

　　六味异功煎

　　治妊妇胃虚兼寒多呕者。

　　人参（二三钱）白术（土炒）茯苓（各二钱）干姜（一二钱，炒黄）陈皮炙草（各一钱）水一钟半，煎服。

　　理阴煎

　　（附附子理阴煎，六味回阳饮。）治妊妇肝肾阳虚作呕者。此理中汤之变方也。

　　熟地（三五七钱，或一二两）当归（二三钱，或五七钱）干姜（一二三钱，炒黄）炙草（一二钱）水二钟，煎七八分，热服。治杂证，此方内或加肉桂一二钱。加制附子，即名附子理阴煎；再加人参，即名六味回阳饮，治命门火衰，阴中无阳等证。

　　良方半夏茯苓汤

　　治妊娠脾胃虚弱，饮食不化，呕吐不止。

　　半夏（汤泡七次，姜汁炒黄）陈皮砂仁（炒。各一钱）茯苓（二钱）炙草（五分）上用姜、枣、乌梅，水煎服。有煎服一二剂后用茯苓丸。

　　茯苓丸

　　治妊娠烦闷头晕，闻食吐逆，或胸腹痞闷。

　　人参赤茯苓桂心橘红半夏（汤泡七次，姜汁炒黄）干姜（炮。各一两）白术（土炒）枳壳（麸炒）炙草（各二两）上为末，炼蜜丸，梧子大。每服五十丸，米饮空心下，日三服。必脉迟证寒方用姜、桂，用者宜详审之。上原方有葛根二两，似非所宜，故不开入方中。一方加去心麦冬。《肘后方》加北五味子。

　　苦柚单方

　　治妊妇恶阻，呕吐不食，头晕不敢行步。

　　苦柚皮（不拘多少）上一味浓煎汤，饮数盏即愈。吐甚者，加姜汁。

　　[卷之上] 胞漏并小产论 

　　凡妊娠经水，壅之以养胎，蓄之以为乳。其冲任气虚不能约制，故月水时下，名曰胞漏，血尽子死。

　　然亦有妊妇血盛，月信常来而胎不动，俗呼狗儿胎也。若以漏胎治之，则胎必堕。若不以漏胎治之，其胎未必堕。亦有脉见滑数，而别无风热病，经脉如常，但较前略少，此因胎小血盛有余而然，俟迟至三四月外，儿大能饮，经脉自止。今常见怀胎七八月而生子者，人但以血止为度，谓之不足月，然其受胎于未止之前，至此而足月，人实不知也。又有壮盛孕妇，按月去血点滴，若无腰酸胎动，不须服药。此血气强盛，孕至四五月后自然经止。如孕妇虚羸，腰常酸痛并胎动，而按月下血点滴，或下血不止，此非血有余，乃胎漏也，宜服加味补中安胎饮。又云胎漏多因于血热，然亦有气虚血少，服凉药而下血益甚、食少体倦者，此脾气虚而不能摄血也，宜归脾等方加减，当以脉候察之。

　　凡堕胎之病多在三五七月，如前次三月曾堕，后必如期乘其所虚而亦堕，必预服尊生安胎饮，或胎元饮加减用之，或泰山磐石散、安胎万全神应散等方，对证择用以预防之。须常服，过七月可无患矣。更宜戒房欲、气恼、劳役、爆炙诸食。又有受孕一月即堕者，人皆不觉，止知其为按月经行，不知暗堕于中矣。凡人经尽，初交得孕后，最宜将息绝欲。若再交接以扰子宫，其胎或一月、三五月必堕。试思驴马有孕，牡者近则踢之，名曰护胎，所以绝无小产之患，人可不慎欤。至若劳、怒、举重亦堕，洗下体则窍开亦堕。今之无子者，大半一月堕胎，非尽不受孕也。至于顿仆伤动胎气，宜服胶艾安胎散。三四月前胎未成形，名曰堕胎。至五六月后胎已成形，名曰半产。俗人均曰小产，总属妊妇气血虚弱，胎元不固。盖气虚则提摄不固，血弱则灌溉不周，多致小产。况妇人肾以系胞，而腰为肾之府，腰痛则堕，不可不防。凡治胎漏者，当预培其根，宜用千金保孕丸。又有止漏绝神丹，治漏胎甚效。大凡孕妇暴下水者，其胎必堕。若徐徐下水，可用补气安胎药治之。有胎漏黄浆，或如豆汁，胎动腹痛，乃肝脾湿热，用升阳除湿汤。《大全》治用黄一两，川芎一钱，糯米一合煎服。要知小产与大产不同，大产如果熟自脱，小产如生采之，破其皮壳，断其根蒂，忽略成病者不少，因而致死者恒多。然此证始因敛血以成胎，继因精血以长养，终因精血不足而萎堕，故瘀血甚少。倘有腹痛成块有形，多属血虚气逆，惟有先用生化汤去瘀生新为妙，后须大加温补。

　　若但知消瘀破滞，则逆气愈攻而愈升，多致不救，戒之戒之。妊妇三月后，尺脉或涩或微弱，胎必不固，惟脉洪盛者，胎不堕耳。所以《脉诀》内云：胎脉弦牢滑利安，沉细而微归泉路。正此之谓也。虽半产皆气血不足，然有禀质偏阴偏阳、或寒或热之异，自当凭脉调治。如阴虚内热，而用艾、附、白术、砂仁温暖之剂，则阴道愈消，如草木之无雨露，自然枯萎。如阳虚内寒，而用芩、芍凉血之剂，则脾胃虚寒，气血亦弱，犹果实春夏易生，秋冬少结也。总之，三月以前宜养脾胃，四月以后宜壮腰肾，补血顺气，佐以清热，此大法也。

　　加味补中安胎饮

