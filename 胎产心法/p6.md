<!-- { "loadSidebar": true } -->
　　凡孕妇元气壮盛，受胎后尚有经来几点，乃血气盛故耳。若不腰痛腿酸，不必服药。如虚羸孕妇，下血不止，或按月去血点滴，名曰胎漏，多因劳而气血两虚，或喜食爆炙热物过多而致，宜谨房事，并服补药以保全也。

　　人参（一钱）白术（土炒）当归（酒洗。各二钱）川芎黄芩（各八分）紫苏陈皮砂仁（碎）炙草（各四分）姜一片，水煎服，渣再煎。

　　归脾汤

　　（附加味归脾汤，济生归脾汤）治心脾郁结，经闭发热。并治脾虚不能摄血，致血妄行，及经带胎漏等证。由于劳伤心脾，发热体倦，食少不眠，怔忡惊悸等证。

　　人参白术（土炒）茯神枣仁（炒）龙眼肉（各二钱）黄（一钱五分，炙）归身（酒洗）远志肉（甘草水制。各一钱）木香炙草（各五分）姜枣引，水煎服。加柴胡、栀子，名加味归脾汤。柴胡易丹皮，名济生归脾汤。

　　尊生安胎饮

　　治血虚有火，曾三个月堕胎，宜服此方。并预防五月、七月之堕，亦治胎动胎漏。

　　归身（酒洗）白芍（酒炒）熟地生地砂仁阿胶（炒珠。各一钱）杜仲（盐水炒去丝）白术（土炒。各二钱）条芩（一钱五分）续断肉（八分，酒制）川芎陈皮苏梗（各五分）水煎服。见血，加炒地榆、炒薄黄各一钱。腹痛或下坠，砂仁、白芍、熟地倍加分两服之。用枣肉为丸服亦可。

　　景岳胎元饮

　　治妇人冲任失守，胎元不安、不固，随证加减，或间日、或二三日服一二剂。

　　人参（随宜）当归（酒洗）杜仲（盐水炒断丝）白芍（酒炒。各二钱）熟地（二三钱）白术（一钱五分，土炒）陈皮（七分，无滞者不必用）炙草（一钱）水二钟，煎七分，食远服。如下元不固而多遗浊者，加炒山药、炒补骨脂、五味之类。如气分虚甚者，倍白术，加炙黄，但、术气浮，能滞胃口，倘胸膈有饱闷不快者，须甚用之。如虚而兼寒多呕者，加炮姜七八分或一二钱。如虚而兼热者，加酒炒黄芩一钱五分，或加生地二钱，去杜仲。如阴虚小腹作痛，加枸杞二钱。如多怒气逆者，加制香附无妨，或砂仁亦妙。如有所触而动血者，加制续断肉、炒阿胶各一二钱。如呕吐不止，加制半夏一二钱，生姜三五片。

　　泰山磐石散

　　治妇人血气两虚，或肥而不实，或瘦而血热，或肝脾素虚，倦怠少食，屡有堕胎之患。此方平和，兼养脾胃气血。觉有热者，倍黄芩，少用砂仁。觉胃弱者，多用砂仁，少加黄芩。更宜戒欲事、恼怒，远酒、醋、辛热之物，可永保无堕。

　　人参黄（蜜炙）当归（酒洗）川续断（制）黄芩（各一钱）白术（二钱，土炒）川芎白芍（酒炒）熟地（各八分）砂仁炙草（各五分）糯米（一撮）水一钟半，煎七分，食远服。但觉有孕，三五日常用一服，四月之后方无虞也。如伤五七月胎，即服过七月之后方妙。徐东皋曰：妇人凡怀胎二三个月，惯要堕落，名曰小产。此由体虚，气血两弱，脏腑火多，血分受热而然。医家又谓安胎宜用艾、附、砂仁热补，犹增祸患而速其堕矣。殊不知血气清和，无火煎烁，则胎自安而固。气虚则提不住，血热则溢妄行，欲其不堕得乎？香附虽云快气开郁，多用则损正气；砂仁快脾气，多用亦耗正气。况香燥之品，性伤气血，求以安胎，适又损胎而反堕也。

　　今惟泰山磐石散、千金保孕丸二方能夺化工之妙，百发百效，万无一失，故表出以为好生君子共知也。

　　安胎万全神应散

　　治孕妇三月前后，或经恼怒，或行走失足跌损伤胎，腹痛腰胀，一服即安。虽见血，一二日未离宫者，加一剂自安。倘先三四五月内已经半产过者，将及前月份略觉腰骨酸胀，忙服一剂即安。万全秘传，验过多人。

　　当归（酒洗）白术（土炒）条芩（酒炒。各一钱）熟地（八分，姜汁再浸）白芍（炒）杜仲（盐水炒去丝）阿胶（蛤粉炒成珠）茯苓嫩黄（蜜炙。各七分）川芎（六分）砂仁（五分，连壳碎）炙草（三分）酒水各一碗，煎八分，空心服。如急痛，将铜锅煎一钟，即服立止。胸前作胀，加紫苏、陈皮各六分。白带或红多，加蒲黄、炒阿胶、炒地榆各一钱，艾叶七分。

　　见红，加制续断肉一钱，糯米一百粒。

　　凤衣散

　　治三五七月小产。

　　用头生鸡子抱出小鸡之蛋壳，阴阳瓦焙黄，研末。如前次小产在何月份，至时预先以无灰酒冲服，可免小产。

　　苎根汤

　　治孕妇受胎数月后胎动、漏胎及子悬证。

　　野苎麻根，孕一月用一寸，加金银煎汤，服之立安。

　　胶艾安胎散

　　治孕妇顿扑动胎，下血不止。

　　人参条芩阿胶（蛤粉炒成珠。各一钱）白术（一钱五分，土炒）当归（酒洗）熟地（各二钱）川芎艾叶（各八分）陈皮紫苏炙草（各四分）姜一片，大枣二枚，水煎服。

　　增损八物汤

　　治妊娠漏胎，气血两虚，胎中有热，下元不固者。

　　人参白术（土炒）归身（酒洗）白芍熟地艾叶条芩黄柏知母阿胶（蒲黄炒成珠，去蒲黄不用）炙草（各等分）姜枣引，水煎食远服。兼用杜仲丸。

　　止漏绝神丹

　　治胎漏下血，安胎更妙。

　　白术（五钱，土炒）熟地（一两）三七根末（三钱）水煎服。此方妙在三七末，乃止血神品，故用之奏效。

　　千金保孕丸

　　（见本卷安胎门，附杜仲丸下。）

　　生化汤

　　（见下卷生化汤论后。） 

　　[卷之上] 诸痛论（附孕痈） 

　　妊娠头痛，多因血虚有火，用四物汤加减。若宿有偏正头风，宜川芎茶调散。

　　若外感头痛，加味芎归汤。

　　妊娠心腹痛，或宿有冷痞痰饮结聚，或新触风寒，邪正相击并于气，随气上下，上冲于心则病心痛，下击于腹则病腹痛，痛不已则胎动不安。如伤心真心痛，则旦发夕死，夕发旦死。如伤心支络，则乍安乍作，《医通》用正气散加减。《尊生》治心痛，用定痛延胡散。《医通》又曰：胸腹膨满，按之而痛，乃饮食停滞，用人参养胃汤。按之不痛，乃脾胃受伤，以六君补之。腹中满痛叉心，不得饮食，千金芩术芍药汤。如不时腹痛，名曰胎痛，有血虚、有气滞二因，然血虚居多，用熟地三钱，当归一钱，煎汤治之。不应，加参、术、陈皮。丹溪用四物去川芎，倍加熟地。《医通》用四物加香附为末，紫苏汤下。

　　若气滞者，紫苏饮治之。若痛而重坠，因中气虚陷，用补中益气汤。

　　如胃口痛，多因脾虚存食不消，宜养胃消食，《纲目》用平胃散加枳壳、山楂。予谓平胃散恐致损胎，非所宜也，宜养胃汤加减。

　　妊娠胁痛，有因哭泣，因内伤，因恼怒，不宜破气，宜用童便和酒服之，或紫苏饮去参，用白芍、当归，加砂仁、童便。

　　妊娠脐下冷痛，腹胀虚疼，小便频数，大便虚滑，皆食生冷所致，小建中加炮姜、木香。不应，更加茴香、良姜。

　　妊娠少腹痛，虚热紫苏饮，虚寒胶艾汤。若小腹近下处肿胀浮薄发光者，孕痈也，千金托里散或薏苡仁煎汁饮。若心腹急痛，烦闷面青，冷汗气绝，血下不止，其胎上冲者，不可治也。

　　妊娠腰痛，有肾虚作痛，则脉大而痛不已，急服八珍加胶、艾、黄，或紫苏饮加减。有劳力任重，致伤胞系欲脱，宜安胎饮加杜、续。有房事不节，致伤胞系，用熟地、当归、阿胶、砂仁、竹茹、炙草，调男子裆灰一钱服，禁房事百日要紧。有湿热脉缓，遇天阴或久坐而痛，多下白物，二妙散加柴胡、防风、茯苓、半夏。有寒湿腰重，如带物而冷者，用紫苏饮加减，易健脾温燥药。有气血凝滞脉涩，而日轻夜重不得卧，遍身拘急不舒而痛，眼生黑花，紫苏饮加枳壳、桔梗。有膀胱风邪，颈项强直，用独活寄生汤。有闪挫脉实，胶艾芎归汤，或佛手散，或熬枯黑糖冲童便、酒调服。有因毒药者，宜阿胶散，或快捷方式方，或三物解毒汤选用。有走注痛，败血入经之证，四乌汤加薄、桂、杜、续。有临产腰痛如脱肾者，乃将产也，勿作寻常腰痛论，产下即平复矣，不必用药治也。

　　妊娠背脊痛，气滞也，紫苏饮治之。

　　妊娠腰腹及背痛，夫肾主腰，劳损经虚，风冷乘之则腰痛，乘虚入腹则腹痛，故腰腹相引而痛，痛不止恐坠胎。又有劳伤腰腹背痛，补中益气加杜、续。然多有因病淋证而痛者，宜体察之，止用加味导赤汤治淋，淋止痛除。如劳伤元气，八珍加杜仲、砂仁、胶、艾。如脾肾不足，再加白术、补骨脂。如伤外邪，独活寄生汤。若气血郁滞，紫苏饮加枳、桔。如肝虚有火，小柴胡加白术、枳壳、山栀。如肝脾郁结，归脾汤加柴胡、枳壳。

　　妊娠环跳穴痛，属肾虚，宜六味地黄汤加杜、续，或千金保孕丸。

　　妊娠目赤痛，咽喉痛，口鼻唇舌疮痛，俱用凉膈散加减。

　　妊娠负重跌仆，凝血作痛，欲服活血药，则恐伤胎，不服，则所伤之血留而不去，治之者，当先辨胎之死生，如无别证，只用黑糖熬枯，入陈酒、童便调服，细嚼连皮胡桃过口，死者当下，生者其痛即止。若因怒跌仆，或手足抽搐者，紫苏饮加钩藤钩。倘去血过多，八珍汤去茯苓加阿胶、艾叶、黄。如跌仆余伤未尽，痛未止，用四乌汤加延胡、木香。如伤去而胎气未安，紫苏饮加童便、砂仁。如伤重者，香壳散加熟地、当归以护胎。若势剧者，下瘀血汤加芎归酒煎以去血，则胎自安。此药峻厉，必须详慎。若昏睡语言如狂，此血迫心包，当归活血汤。如腹中重坠，按之冰冷，此胎气已伤，急用香桂散加酒大黄、生附子下之。若口中觉秽气者，急用平胃散加芒硝下逐之。予谓下胎莫妙佛手散，即香桂散亦能下胎，又何用大黄、附子以助之。然以上四乌、香壳、下瘀、当归活血、香桂、平胃等方，不可轻用，少可得已，只用熬枯黑糖酒便调服为妥，或嚼连皮胡桃助之。诸方录后，以备参考可耳。慎勿轻视佛手、香桂，而妄用猛峻伤生。

　　妊娠遍身痛，或冲心欲死，不能饮食，缘胎有水致痛也，用白术五钱，黄芩二钱，白芍四钱，入活鲤鱼约重半斤外一尾，煮汤代水煎服。此即胎水证，当入本门，因有遍身痛证，故移录于此，以备采取治痛也。

　　川芎茶调散

　　治久风化火头痛及偏正头风。

　　川芎白芷羌活防风荆芥薄荷炙草（各一两）香附（二两，童便浸炒）为散，食后茶清调服二钱，日三服。妇人产后，豆淋酒服，轻者三服，重者五七服效。

　　加味芎归汤

　　因虚外感头痛服此。

