<!-- { "loadSidebar": true } -->
　　妊娠心惊胆怯，烦闷不安，名曰子烦，竹叶安胎饮主之。大抵皆由心肺虚热，是以撩乱心烦，或积痰于胸，吐涎恶食，亦令心烦，剧则胎动不安。如心肺虚热，或积痰于中，千金竹沥汤。若吐甚，胎动不安，烦闷口干，不得眠，又吐涎过多，以致外虽不热，而觉五心烦热，或日间不觉，而夜觉热者，并宜加味竹叶汤。气虚倍人参，气滞紫苏饮，痰滞二陈加白术、黄芩、枳壳，胁满寒热小柴胡，脾胃虚弱六君子加紫苏、山栀。至于妊娠烦躁口干者，缘足太阴脾其气通于口，手少阴心其气通于舌，脏腑气虚，热乘心脾，津液枯燥，故心烦口干，与子烦大同小异，宜用加减参麦汤，又有用知母丸而效者。如肝经火动，加味逍遥散。若肾经火动，宜地黄丸，随证加味用之。如孕妇口干不卧，一味黄连散，或用尊生加味安胎饮。查方书有妇人暴渴，惟饮五味汁之证，盖血欲凝成胎，脉息调和，非疾病也。因肺肾二经有火，火入肺则烦，入肾则躁。胎系于肾，肾水养其胎元，则不足以滋肾中之火，火上烁肺，变为烦躁者，金亏水涸之候，法当滋化源，清金保肺，壮水滋肾为主。

　　竹叶安胎饮

　　治孕妇心惊胆怯，烦闷不安，名曰子烦证。

　　人参生地枣仁（去壳炒研）远志（甘草水制，去骨。各一钱）当归（酒洗）白术（土炒。

　　各二钱）麦冬（去心）条芩川芎（各八分）陈皮炙草（各四分）竹叶（十四片）姜一片，大枣二枚，水煎服。渴加竹茹七分。

　　千金竹沥汤

　　治妊娠子烦。

　　竹沥（一盏）茯苓（四钱）麦冬（去心）防风黄芩（各三钱）上药四味，以水四升，合竹沥煮取二升，分三服。不瘥，更作。此乃古方分两，宜易今法用之。

　　加味竹叶汤

　　治妊娠心烦不解，名曰子烦。并治五心烦热。原方竹叶汤无人参、粳米。

　　人参黄芩（各一钱）茯苓（一钱五分）麦冬（二钱五分，去心）竹叶（五片）粳米（一撮）水煎，空心热服。肥人，加制半夏、生姜为引。因血虚烦热，宜原方兼用四物汤。因中气虚弱，宜原方兼用四君子汤。一方，照原方加当归、防风、炒栀仁，亦名加味竹叶汤。

　　二陈汤

　　治痰积呕恶。

　　陈皮（一钱）半夏（制）茯苓（各一钱五分）炙草（八分）水煎服。

　　加减参麦汤

　　治孕妇心神烦躁，壅热口干。

　　人参知母麦冬（去心）栀子（炒。各一钱）栝蒌根犀角（磨。各八分）条芩炙草（各五分）枣一枚，水煎服。夏加竹沥八分，姜汁少许。

　　知母丸

　　（又名一母丸。）治妊娠因服药致胎气不安，有似虚烦不得眠，巢氏谓之子烦。医者不知，作虚烦治之，损动胎气宜矣。

　　知母（二两，酒焙）为细末，枣肉丸如弹子大。每服一丸，煎人参汤化服。

　　一味黄连散

　　治孕妇口干不卧。

　　黄连（一钱）上为末，粥饮汤调下。或用丹溪安胎饮加麦冬、干葛，服之亦妙。

　　尊生加味安胎饮

　　治孕妇口干。

　　归身（酒浸）白芍（炒）熟地生地砂仁阿胶（蛤粉炒成珠。各一钱）条芩（一钱五分）杜仲（盐酒炒断丝）白术（土炒。各二钱）川芎陈皮苏梗（各五分）续断（炒，取净肉）麦冬（去心）干葛知母（酒焙）栀子（炒黑）花粉犀角竹沥（各八分）水煎服。考尊生安胎饮本方，自归身起至续断止，共药十三味。今此方名加味，又自麦冬至竹沥，连前共二十味。如嫌药味过多，临证酌而减之可耳。

　　紫苏饮四物汤丹溪安胎饮

　　（俱见本卷安胎门。）

　　小柴胡汤

　　六君子汤

　　（俱见本卷诸痛门。）

　　加味逍遥散

　　（见本卷子悬门。附逍遥散下。）

　　地黄丸

　　（见本卷诸痛门，附六味地黄汤下。）

　　四君子汤

　　（见本卷胎逆上逼门。） 

　　[卷之上] 子淋论 

　　妊娠小便淋漓涩少，由气血聚养胎元，不及敷荣渗道，遂使膀胱郁热。又云：妊娠胞系于肾，肾间虚热移于膀胱而成斯证，名曰子淋，加减安荣散主之。然古方安荣散内有滑石，但石乃镇重之剂，恐致堕胎，若临月犹可，如在七八月之前，宜去此味，加石斛、山栀为稳。若日久倦怠，右脉微弱者，此气虚下陷而时坠下，气弱肠虚而难流通，大剂参麦饮补气滋化源，其便自易。亦有治小便涩少，用生料六味丸加麦冬、五味、车前为丸服之。又治孕妇小便少、涩痛者，加味导赤汤，兼治溺血。《全书》云：子淋证，用安荣散不应，兼服八珍汤。如腿足转筋而小便不利，急用八味丸，缓则不救。

　　加减安荣散

　　治孕妇小便短涩，或成淋漓。

　　人参当归（酒洗。各二钱）麦冬（二钱或三钱，去心）白术（一钱，土炒）通草茯苓皮（各八分）生草（五分）灯心五分，水煎服。原方有细辛、滑石，无白术、茯苓皮。如有痰，或怒动肝火，加酒炒枯黄芩七分，以清肺金。此方人参补气，当归调血，麦冬清肺以滋肾源，通草、灯心利便通郁滞。

　　参麦饮

　　（见下卷晕厥门，附参麦五味饮下。）

　　六味丸

　　（见本卷诸痛门，附六味地黄汤下。

　　药料俱生用，为之生料。）

　　加味导赤汤

　　八珍汤

　　（俱见本卷诸痛门。）

　　八味丸

　　（见本卷诸痛门，附六味地黄汤下。予谓桂、附犯胎忌用，当是麦冬、车前之八味丸也。） 

　　[卷之上] 转胞淋闭论 

　　妊娠转胞，乃脐下急痛，小便不通。凡强忍小便，或尿急疾走，或饱食忍尿。或忍尿入房。使水气上逆，气逼于胞，故屈戾不得舒张所致，非小肠膀胱受病而利药所能利也，法当治其气则愈。凡妇人禀受弱，忧闷多，性躁急，食浓味者，恒有之。因胞不自转，为胎所压，胎若举起，胞系自疏，水道自通矣，用二陈升提饮。又有用补中益气汤服后探吐以提，其气自通，通后即用参大补，恐胎堕也。如药力未至，胀痛难忍，令老妪用香油涂手，自产户托起其胎，溺自出而胀急解，须以大剂参补之。但子淋与转胞相类，小便频数点滴而痛者，为子淋，膀胱小肠虚热也。虚则不能制水，热则不能通利，故淋。若频数出少不痛者，为转胞，间有微痛，终与子淋不同耳。（论中急痛乃急欲便而痛，得便则止。间有微痛，与子淋点滴痛不同。）

　　二陈升提饮

　　治孕妇脐腹作痛，小便淋闭不通，或微痛，与淋有别，由气虚胎压尿胞。

　　人参（一钱）白术（土炒）生地（各一钱五分）当归（二钱）川芎（八分）半夏（六分，制或油炒）柴胡升麻陈皮炙草（各四分）姜一片，水煎服。或空心饮盐汤，探吐以升其气，则下自行，亦一法也。（予谓探吐，只可救急偶用，还须通后服提补之药。）

　　补中益气汤

　　（见本卷诸痛门。） 

　　[卷之上] 遗尿论 

　　妊娠遗尿不觉，胎满故也，用白薇散主之。若脬中有热，加味逍遥散。脾肺气虚，补中益气汤加益智仁。肝肾阴虚，六味丸。《尊生》云：遗尿证，虚人有此，立加减六味汤治之甚效。有妇人孕后水从阴户出不止者，千金鲤鱼汤加肉桂、人参治之。

　　白薇散

　　治妊娠尿出不知。

　　白薇白芍药（各等分）为末，每服三钱，食前温酒调服。考《本草》谓芍药白补赤泻。盖金收而火散，故子淋方中宜用赤，而遗尿方中则宜用白也。

　　加减六味汤

　　治遗尿，虚人多有此证。

　　熟地（四钱）丹皮（一钱五分）山萸（去核）淮山药（炒。各二钱）白薇白芍药益智仁（各一钱）不用引，水煎服。

　　加味逍遥散

　　（见本卷子悬门，附逍遥散下。）

　　补中益气汤

　　（见本卷诸痛门。）

　　六味地黄丸

　　（见本卷诸痛门，附六味地黄汤下。）

　　千金鲤鱼汤

　　（见本卷子肿门。） 

　　[卷之上] 子嗽论 

　　妊娠咳嗽属风寒，盖肺脏内主气，外司皮毛，皮毛不密，寒邪乘之则咳嗽，嗽久亦恐堕胎，宁肺止嗽散加减用之。亦有用苏桔汤散寒理肺。甚有久嗽不愈，多因脾土虚而不能生肺气，以致腠理不密，外邪复感。或因肺虚不能生水，以致阴火上炎。治法当用补中益气汤，以培土金，六味丸加五味以生肾水为善。

　　宁肺止嗽散

　　治孕妇风寒咳嗽。

　　麦冬（二钱，去心）知母（一钱）桔梗紫苏（各五分）杏仁（十粒，去皮尖）桑白皮（六分）甘草（四分）水煎服。有痰，加橘红四分，竹沥、姜汁。火嗽，加黄芩八分。虚嗽，加紫菀一钱，款冬花六分。

　　寒甚，加麻黄。虚损，加栝蒌一钱，竹沥、姜汁。嗽而心胸不舒，加去心贝母、百合各一钱，紫菀八分。

　　若嗽不止，胎不安，宜服人参一钱，甘草五分，去皮尖杏仁十四粒，桑皮一钱，紫菀一钱二分，去心天门冬一钱二分，桔梗八分，乌梅一个。水煎服。

　　苏桔汤

　　治孕妇风寒咳嗽。

　　天冬（六分，去心）桔梗（一钱五分）紫苏黄芩贝母（去心。各八分）杏仁（十粒，去皮尖）陈皮知母甘草（各四分）水煎服。火动作喘，桔梗宜减。

　　补中益气汤

　　（见本卷诸痛门。）

　　六味地黄丸

　　（见本卷诸痛门，附六味地黄汤下）。

　　[卷之上] 喘急论 

　　妊娠气喘不得卧，有因乍感风寒客邪为害者，宜发散自愈，参苏饮主之。若脾虚四肢无力，肺虚不任风寒，肾虚腰酸短气，不能行步，猝然气喘不息，此脾肺素亏，母虚子亦虚，肾气不归元而上乘于肺也，生脉散、补中益气汤去升、柴主之。

　　丹溪云：火动作喘，此胎前最多。予谓嗽门苏桔汤可加减用之获效。至于毒药伤胎病喘，世俗往往有之，不可不察。昔有一妇，胎死于腹，病喘不得卧，诊其脉，气口盛人迎一倍，左关弦动而疾，两尺俱短而离经，因毒药动血，以致死胎不下，奔迫上冲，非风寒作喘也，大剂芎归汤加催生药服之，夜半果下死胎而喘止。

　　此妇乃为人外家，因正室所嫉，故用药去之，人所不知也。考《济阴纲目》内，有平安散一方，治孕妇喘急，录后以备采用耳。

　　参苏饮

　　人参紫苏干葛前胡制半夏茯苓陈皮（各等分）枳壳（麸炒）桔梗木香甘草（各减半）姜枣煎。

　　平安散

　　治孕妇上气喘急，大便不通，呕吐不食，腹胁胀满。

　　川芎木香熟地陈皮炮姜浓朴（制）甘草（各一钱）水二钟，入烧盐一捻，煎至一钟，不拘时服。

　　生脉散

