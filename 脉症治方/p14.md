<!-- { "loadSidebar": true } -->
　　治内经云：肾恶燥。急食辛以润之。结者散之。治法云：如少阴不得大便。以辛润之。太阴不得大便。以苦泻之。阳结者散之。阴结者温之。有物结者下之。久病腹中有实热。大肠闭者。以润肠丸治之。慎勿峻利。脾约者。谓胃脾弱。约束津液。不得四布。但轮膀胱。故小便数而大便难。名曰脾约。与脾约丸以下脾之结燥。使肠润结化。津液入胃而愈。然既曰脾约。必阴枯槁。内火燔约。热伤元气。故肺金受火烁而津竭。必窃母气以自救。金耗则土受木伤。脾失转输。肺失传送。宜大便难。小便数。而无藏蓄也。理宜滋养阴血。使阳火不炽。肺金行清化。而脾土清健。津液入胃。肠润而通矣。今此丸用之于热甚而气实。与西北人禀壮实者。服无不安。若用之于东南方人。与热虽盛而气血不实者。虽得暂安。将见脾愈弱而肠愈燥矣。惟知西北以开结为主。东南以润燥为主。斯无误矣。

　　方滋血润肠汤治大便秘结。或血虚秘。气滞秘。风秘。热秘。并治之。

　　当归（身尾一钱五分）桃仁（一钱五分）麻仁（去壳一钱五分）大黄（一钱五分）羌活防风（各一钱）生地黄枳壳槟榔（各八分）甘草（生五分）皂仁（七分）红花（二分）木香（一分）上作一服。姜一片。枣一枚。煎。食前服。

　　又方脾约丸治大便难。而小便数。名脾约。以此丸治之。

　　枳实（去穣麸炒）浓朴（姜汁制）芍药（各二两酒炒）大黄（酒蒸四两）麻仁（去壳净一两三）杏仁（去皮尖一两二钱）上为末。炼蜜丸梧子大。每服三五十丸。白汤下。量虚实用之。

　　[卷之三] 火门 

　　（火热颠狂附潮热阴虚火动附上部下部疮疡） 

　　[卷之三　火门] 火热（颠狂附） 

　　脉脉洪大而数。或燥疾而急。来往紧大坚实者。为火。左寸洪滑为心火。洪数为小肠火。

　　左关弦大而长为肝火。弦小而数为胆火。左尺沉数为肾膀胱火。右寸浮数为肺火。洪大而数为大肠火。右关洪数为胃火。洪实为脾火。右尺沉数为命门火。沉微为命门火衰。浮数为三焦火。沉细浮数为阴虚火动。六部脉洪有力者易治。反沉难细者难治。脉诀云：脉浮弦而数为发热。洪数为烦热。滑数为心下壅热。弦紧而数为寒热往来。沉细数疾为热兼寒。寸紧数。尺沉微。为上热下寒。浮紧而滑。为外热内寒。轻手微迟。重按紧滑。为外寒内热。两寸浮大而数。热在心肺。两关弦滑而数。热在肝脾。两尺洪实。或沉数。皆为热在下焦。右寸关洪实。热在脾肺。右关滑数。溢过寸口。为热在胃口。主呕吐。六脉短涩而数。或沉细而数。皆热在阴分。洪大而长。或浮洪滑数。皆为热在阳分。经曰：脉至而从。按之不鼓。诸阳皆然。王注云：病热而脉数。按之不鼓动。乃寒盛格阳而致之。非热也。形症是寒。按之而脉气击于指下盛者。此为热盛拒阴。而生病。非寒也。又曰推而内之。外而不内。身有热也。伤寒论曰：寸口脉微为阳不足。阴气上入阳中。则洒淅恶寒。尺脉弱为阴不足。阳气下陷入阴中。则发热也。与难经云：覆溢相乘。及浮损小沉实大之义相同。皆诊法之至要。于热症大宜症按丹溪云：素问病机一十九条。属火者五。而河间推展其说。火之致病者甚多。深合内经之意。其曰诸病喘呕吐酸暴注下迫转筋。小便混浊。腹胀大。鼓之有声。痈疽疮疡。瘤气结核。吐下霍乱。瞀郁肿胀。鼻塞鼽衄。血溢血泄。淋闭身热。恶寒战栗。或悲笑谵妄。衄血污之病。皆少阴君火之火。乃心小肠之气所属也。若瞀暴喑。冒昧燥扰。狂越骂詈。惊骇肿疼酸。气逆冲上。禁栗如丧神守。嚏呕疮疡。喉痹耳鸣。及聋。呕涌。溢食不下。目昧不明。暴注。暴病暴死。皆少阳（相火）之热。乃心胞络三焦之气所属也。原病式云：诸风掉眩。属于肝火之动也。诸痛痒疮疡。属于心火之用也。

　　诸湿肿满。属于脾火之胜也。诸气愤郁病痿。属于肺火之升也。此皆火之为病。

　　出于脏腑者然也。若夫五志之交攻。七情之妄动。其火随起。如大怒则火起于肝。醉饱则火起于脾。房劳则火起于肾。悲哀动中。则火起于肺。心为君火。自焚则死矣。辨疑录云：人禀五行各一。惟火有二。有君相之分。君不主令。相火代之。寄于肝肾之内。附于脾肺之间。凡诸经动者。皆属于火。起于肝。谓之风火。生于脾。谓之痰火。入于气为无根之火。动于肾为消阴伏火。存于心肺。入于血分。为有余之火。散于各经。为浮游之火。故曰火者化也。善行数变。莫测其机。经又曰：诸寒之而热者。取之阴。注云：取之阴者，所以补肾水之不足。而制心火之有余也。东垣云：发热之症、有元气虚损。而热有五脏。热有内中外热。是故轻手扪之而热。热在皮毛血脉也。心肺主之。重按至骨。蒸手而热。热在筋骨也。

　　肾肝主之。不轻不重而热。热在肌肉也。脾主之。又云：昼则发热。夜则安静。是阳气自旺于阳分也。昼则安静。夜则发热。烦躁。是阳气下陷入阴中也。名为热入血室。昼夜不分。

　　是重阳无阴也。亟泻其阳。峻补其阴。难经云：重阳者狂。六脉洪实。宜以苦寒药泻之。重阴者癫。六脉沉微。宜以甘温药补之。仲景云：病患身大热反欲近衣者。此热在皮肤。寒在骨髓也。身大寒。反不欲近衣者。此寒在皮肤。热在骨髓也。治宜详别。

　　治戴氏云：火之为病。其害甚大。其变甚速。其势甚彰。其死甚暴。何者。盖能燔灼飞走。蓦越烧烁。于物莫能御之。游行于三焦虚实之两途。曰君火者。心火也。可以湿伏。可以水灭。可以直折。惟黄连之属可以制之。曰相火者。龙火也。不可以水湿。不可以直折。从其性而伏之。惟黄柏之属。可以降之。噫，泻火之法。岂止如此。虚实多端。不可不察。以脏气加之。如黄连泻心火。黄芩泻肺火。芍药泻脾火。柴胡泻肝火。知母泻肾火。柴胡黄芩泻三焦火。木通泻小肠火。石膏泻胃火。黄柏泻膀胱火。此皆苦寒之味。能泻有余之火耳。

　　若饮食劳役。内伤元气。火不两立。为阳虚之病。以甘温之剂降之。如参术归之属。若心火亢极。郁热内实。为阳狂之病。以寒咸之剂折之。如硝黄之属。若肾水受伤。真阴失守。无根之火妄炎。为阴虚之病。以壮水之剂制之。如黄柏地黄玄参之属。若右尺命门火衰。为阳脱之病。以温热之剂制之。如姜附之属。若胃虚过食冷物。郁遏阳气于脾土之中。为火郁之病。以升散之剂发之。如升麻葛根之属。又治法云：小热之气。凉以和之。大热之气。寒以取之。甚热之气。汗而发之。发之不尽。则逆取之。又云：暴热病在心肺。积热病在肾肝。虚热不能食。自汗。气短。属脾虚。以甘寒温而行之。实热能食。口干舌燥。便难。

　　属胃实。以辛苦大寒药下之。火郁而热。乃心火下陷脾土。抑而不伸。五心烦热。宜汗之发之。心神烦乱。血中伏火。蒸蒸然不安。宜镇心火。朱砂安神丸治之。骨蒸劳热。乃五脏齐损病。憔悴发热。盗汗失血。宜滋阴养血。苟不明此诸火热之病。施治何所根据。故集其略以备参考。庶免实实虚虚之祸也。

　　方三补汤治实热实火通用。虚者不宜。

　　黄芩（酒炒二钱五分）黄连（姜汁炒一钱五分）黄柏（盐酒炒二钱五分）上作一服。水煎。食远热服。兼有他症。根据后加减。

　　心火实热。加生地黄。麦门冬（各一钱五分）、生甘草（五分），加黄连（一钱）肝火实热。加川芎（一钱）、赤芍药（一钱）、龙胆草（一钱五分）、大黄（三钱）。

　　脾火实热。加白芍药（一钱）、山栀（一钱五分）。

　　肺火实热。加石膏、天门冬（各一钱五分）、桑白皮（一钱）、山栀（一钱五分）。

　　肾火。加熟地黄、知母（各一钱五分）、玄参（一钱）、泽泻（八分）、减芩连。

　　小肠火加木通（二钱）、活石（一钱五分）、甘草梢（五分）、赤茯苓（一钱）。

　　胆火。加柴胡（一钱五分）、竹茹（八分）、青皮（七分）。

　　胃实火轻者。加石膏、知母（各二钱）、甘草（七分）、粳米（一钱五分）。甚者。加大黄（三钱或五钱）、芒硝（一钱）。

　　大肠火。加当归（一钱五分）、连翘、槐实（各一钱五分）。

　　膀胱火。加泽泻（一钱）、白茯苓（一钱五分）、细辛（五分）。

　　三焦火。加连翘、防风、荆芥、山栀（各一钱五分）。

　　命门火盛。以四制黄柏丸降之。火衰。以茸附丸温之。

　　郁火。去芩柏，加香附、山栀（各一钱五分）、青黛、川芎（各一钱）。

　　心肝肺热甚。两目红肿疼痛。加赤芍药、川芎（各一钱）、当归、生地黄（各一钱五分）、龙胆草、甘菊花（各一钱二分）、防风、荆芥、薄荷（各七分）。

　　心火亢极。胃肝火盛。狂乱谵妄。加石膏（二钱）、山栀（一钱五分）、大黄（三钱或五钱）、芒硝（一钱），即三黄石膏汤也。

　　中上二焦火热。凉膈散主之。本方去黄连、黄柏，加山栀、连翘、大黄（各二钱）、朴硝、薄荷、甘草（各七分）。

　　上焦火热。喉痛喉痹。舌肿口疮。加山豆根（一钱五分）、玄参（一钱）、桔梗、甘草（各八分）。

　　阳明火盛攻上。头面肿。或腮颊肿。牙龈肿。齿痛。加升麻（五分）、白芷（八分）、防风（一钱）、细辛（五分）、石膏（二钱），去黄柏一半。

　　少阳火盛。耳肿痛。颈项肿痛。加川芎（一钱）、柴胡（一钱五分）、夏枯草、牛蒡子、连翘（各一钱五分）、防风（八分）、甘草、青皮（各五分）。

　　太阳火盛。头痛痰盛。加石膏（二钱）、升麻（五分）、羌活（一钱）、半夏、南星（胆制各一钱五分）、川芎（一钱）、本方各减半。

　　热结下焦。大小便秘不通。加山栀、木通（各一钱五分）、大黄（三钱或五钱）、甘草梢（五分）。

　　肠风脏毒下血。痔漏等症。皆胃与大肠素有积火。及风热所致。加槐实（胆制）、荆芥、防风（各一钱二分）、生地黄、当归（各一钱五分）、地榆、连翘、人参、白术（各一钱），补而清之。

　　五淋赤白浊。小便秘涩。皆心肺与小肠膀胱。素有郁火复因外邪所触。骚动其火。所致。加木通、赤茯苓（各一钱五分）、车前子、泽泻、郁李仁、甘草梢（各钱）、大黄（三钱）、血淋尿血。加当归、生地黄、地榆（各一钱五分）、发灰（五分）、牛膝（一钱）。

　　气淋气秘。加木香（五分）、青皮（一钱）、木通（一钱五分）、乌药（八分）。

