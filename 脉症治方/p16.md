<!-- { "loadSidebar": true } -->
　　寒邪伤于皮毛。气不利而壅塞。热壅清道。所以塞而不闻香臭矣。又有面鼻红紫黑。皆热伤血而血热所致。盖面乃阳中之阳。鼻居面中。一身之血运到面鼻。皆为至清至精之血。多酒之人。酒气熏蒸于上。面鼻得酒热之气。血为极热。血热复遇感冷。污浊凝结不行。面鼻紫黑而肿。俗名酒鼻是也。治宜清热。化滞血。生新血。或曰酒鼻者。皆由肺经壅热所致。盖肺气通于鼻。清气出入之道路。或因饮酒。气血壅滞上焦。邪热伏留不散。为鼻疮矣。或肺经素有风热。虽不因酒。亦自生也。鼻塞肉。亦由于此。舌病。乃心肝脾壅热所致。说见脉下。牙齿肿痛。按东垣论云：齿者肾之标。骨之余。上龈隶于脾土。足阳明胃之脉贯络也。手阳明。恶寒饮而喜热。足阳明。喜寒饮而恶热。热甚则齿动龈脱。作痛不已。有恶寒痛者。有恶热痛者。有恶寒恶热痛者。有恶热饮。少寒饮多痛者。有动摇痛者。有齿袒则痛者。有齿龈为疳所蚀。血出而痛者。有肿起而痛者。有脾胃中有风邪。但觉风而痛者。

　　有痛而臭不可近者。盖齿为关门。肾之荣。骨之余也。肾衰则齿豁。精固则齿坚。大肠虚。

　　则齿露。大肠壅。则齿浮。挟风则攻于头面。眼目疳则HT脱为痔。亦有气郁而致者。医者诚能求其本而疗之。厥疾弗瘳者。未之有也。喉痹。按子和云：热气上行。搏于喉之两旁。近外肿作。以其形似。是谓乳蛾。一为单。两为双也。比乳蛾差小者。名喉痹。热结于舌下。复生一小舌。名曰重舌。胀热。结于舌中肿起。名曰水舌。胀热结于咽喉。肿绕于外。且麻且痒。肿而大者。名曰缠喉风。喉痹暴发暴死者。名曰走马喉痹。其名虽殊。火则一也。夫少阴君火。心主之脉。手少阳。相火三焦之脉。二火皆主其脉。并络于喉。气热则内结。结甚则肿胀。肿胀甚则闭。闭甚则不通而死矣。至于嗌干咽痛。颔肿舌本强。皆君火之为也。惟喉痹急。连属相火也。经云：甚者从之。又云：龙火以火逐之。故古人疗喉痹等症。用甘桔等汤治之。世医不达此旨。妄云大寒之剂。或至冷草药服之。其气而不救者。吾见多矣。其出血之法。最为紧要。但人畏针。委曲旁求。若病之急者。即闭而死。良可痛哉。

　　治河间云：目疾在腑为表。当除风散热。在脏为里。当养血安神。如暴失明。昏涩翳膜。

　　眵泪斑疮。入眼暴散。皆表也。此风热所干。宜表散以去之。如昏弱不欲视物。内障见黑花。瞳散睛背。久病。皆里也。此血少神劳。肾虚所致。宜养血补水安神。王节斋云：眼痛亦肿。古方用药。内外不同。在内汤药。则用苦寒辛凉之剂。以泻其火。在外点洗。则用辛热辛凉之药。以散其邪。故点药莫要于冰片。而冰片大辛热。以其辛性急。故借以拔出火毒。

　　而散其热气。古方用烧酒洗眼者。皆此意也。大概火眼是火邪上攻于目。故内治用苦寒之药治其本也。然火邪既客于目。从内出外。若外用寒凉以阻逆之。则郁火内攻。不得散矣。故点药用辛热。而洗眼用热汤。是火抑则发。因而散之。从内达外法也。治法云：久病目昏暗。

　　熟地黄、当归为君。防风、羌活、甘菊佐之。暴发赤肿。芩连、防风为君。以泻火。四物为佐。以凉血养血。羌活、柴胡、甘菊为使。以疏风散热。血气壅盛而痛。四物、加龙胆草、大黄以下之。肥人多是痰火。宜凉血清热行痰。痛人多是血少火盛。宜养血药为主。少加风药佐之。丹溪云：耳聋。属少阳厥阴二经郁热多。有气闭者。有痰火上攻而鸣。或聋。治宜开痰散风热。通圣散、滚痰丸之类。皆可用。大病后与阴虚火动而聋者。

　　宜滋阴降火。以四物汤，加知母、黄柏、耳鸣。宜当归龙会丸。饮酒浓味之人。宜木香槟榔丸。王节斋云：耳鸣一症。世人多作肾虚。治不效。殊不知此是痰火上升。郁于耳中而为鸣。郁甚则壅闭矣。大抵此症。多因先有痰火在上。又感恼怒而得。怒则气上逆。而少阳之火客于耳也。若肾虚而鸣者。其鸣不甚。治宜详之。口病或疮。皆中上二焦积热。轻者泻黄散。重者凉膈散主之。口病服凉药不愈者。此酒色过度。劳役不睡。或因忧思损伤中气。虚火泛上无制。用理中汤。加附子、或官桂、冷服。一方、治口疮。以黄连六钱、官桂一钱、为未。噙下。或调付疮上。甚效。口臭以黄连、生甘草、藿香、兰草、扁豆、砂仁为末。清茶调下。鼻塞不利。有肺热。或肺经素有火邪。久郁于内。遇寒便塞。宜清肺降火。而佐以通气之剂。亦有感冒风寒而致。鼻塞声重。或流清涕者。作风寒治。宜表而散之。鼻或红。及酒鼻者。皆热伤肺经。以致血气壅滞。宜凉血化滞。清肺药主之。舌肿舌疮。皆心热所致。治宜泻心汤。甚者黄连解毒汤。舌胎者。治各有法。如伤寒舌胎。或黄或黑者。谅轻重下之。详见本门。杂病舌胎。宜清之。黄连解毒汤。或凉膈散。选而用之。王节斋云、牙床肿痛。或齿动摇。或黑烂脱落。世人皆作肾虚治。殊不知此属阳明经湿热。盖齿虽属肾。而生于牙床。上下牙床属阳明大肠与胃。犹木生于土也。肠胃伤于美酒浓味。膏粱粘滑之物。致湿上攻。则牙床不清。而为肿为痛。或出血。或生虫。故齿不得安。而动摇黑烂脱落矣。治宜泻阳明经之湿热。去肠胃中之伏火。则牙床清宁。而齿自安固矣。以防风通圣散。去芒硝主之。丹溪云：喉痹之病。多属痰热。虽有数种之名。轻重之异。乃火之微甚故也。微者以酸KT之。甚者以辛散之。甚而急者。惟用针砭刺出血。最为上策。人火以凉治之。龙火以火逐之。或用吐法尤妙。经云：咽与喉。会厌与舌。同在一门。而用各异。喉以候气。故通于天。会厌管乎其上。少司开阖。掩其厌。则食下不掩。其喉必错。必舌抵上。则会厌能闭其喉矣。四者相交为用。缺一。则饮食废而死矣。

　　方四物菊花汤治一切眼疾。清热。养血。疏风。

　　川芎（七分）当归（酒浸一钱五分）白芍药（一钱五分）淮生地（一钱）甘菊花（一钱五分）防风（七分）黄连（八分）白扁豆（七分）甘草（生用五分）甘州枸杞子（八分）上作一服。水一钟半。煎八分。食后服。兼有他症。根据后加减。

　　肝经壅热。加龙胆草（一钱）、黄芩（一钱）、赤芍药（八分）、青皮（五七分）、甚者。加大黄、酒蒸过（三钱）、下之。

　　肺经壅热。白睛红。加桑白皮、黄芩、山栀、麦门冬、石膏（各等分）。

　　心经壅热。睛红内障。加赤茯苓、麦门冬、倍黄连、胆腑热。睛红肿痛。隐涩难开。加龙胆草、柴胡（各一钱）、青皮（七分）。

　　胃中伏火上攻。赤肿胀痛。加连翘、黄芩、石膏（各一钱五分）、大黄（三钱）。

　　肝肾虚眼暗。加熟地黄、山药（各一钱二分）、黄柏（八分）、五味子（五分），去黄连。

　　翳膜遮睛。加草决明、密蒙花（各一钱）、木贼（八分）、外用点药。

　　能远视。不能近视。乃血盛气虚。加人参、白茯苓（各一钱）、石菖蒲（五分）。

　　能近视。不能远视。乃气盛血虚。倍当归，加熟地黄（一钱五分）。

　　风热火眼。加羌活、柴胡、黄芩（各一钱）、连翘、赤芍药（各八分）、大黄（三钱）。

　　目疾久服寒凉伤脾。致脾胃虚损。不能生血。反昏暗者。宜服清神益气汤。

　　又方固本还睛丸（出医学正传）治肝肾脾肺虚损。风热乘之。以致目暗不明。视物昏花。

　　或翳膜朦蔽。内外障痛。一切眼疾。并宜服之。

　　久服诚有奇效。非惟明目。且能滋养百骸。调和五脏。

　　天门冬（去心二两）淮生地黄（二两）人参（一两五钱）麦冬（去心二两）淮熟地黄（二两）当归（一两五钱）五味子（七钱）青相子（一两）石斛（一两五钱去根）牛膝（酒洗一两）犀角（一两炒）川芎（一两）枳壳（麸炒一两）黄连（酒炒一两）菟丝子（酒洗去土蒸熟捣碎晒干一两五钱）枸杞子（甘州者去梗一两五钱）柏子仁（去壳净炒一两五钱）决明子（炒一两五）杜仲（姜汁炒断丝一两）羚羊角（白者一两）黄柏（盐酒炒一两五钱）上二十一味。除二冬二地酒煮捣膏。柏子仁另研。余药共为细末。炼蜜为丸。如梧桐子大。每服九十丸。空心盐酒送下。忌煎炒五辛发物。

　　又方和气饮治耳鸣久聋。

　　川芎（一钱）当归（一钱）乌药（一钱五分）陈皮（八分）贝母（一钱）黄芩（酒炒一钱）山栀（八分）桔梗（七分）升麻（三分）木通（八分）木香（三分）石菖蒲（一钱五分）上作一服。姜三片。煎熟。加葱自然汁半盏。和服。

　　又方加减凉膈散治口鼻舌诸病。皆由上焦壅热所致。

　　连翘栀子黄芩石膏大黄（各一钱五分）防风荆芥薄荷（各八分）甘草（四分）当归川芎白芍药生地黄麦门冬（各一钱）上作一服。水一钟半。煎。食后服。

　　口疮。加黄连（一钱二分）、桂（二分）、唇疮，加同上。

　　腮肿。加升麻（五分）、白芷（七分）、牛蒡子（一钱五分）、倍石膏。

　　舌肿胀。加白芍药、黄连（各一钱）、玄明粉（八分）。

　　舌疮。加黄连、青黛（各一钱）、舌胎。加同上。

　　牙缝舌根。无故出血。加牡丹皮、侧柏叶、槐实（各一钱）。

　　牙疼。加升麻（五分）、白芷（八分）、黄连（一钱）、川椒（七粒）。

　　走马牙疳。以女人溺桶中白垢。火一钱。铜绿（三分）、胆矾（二分）、麝香（一分）、研末敷上。立效。

　　咽喉肿痛。加黄连、山豆根（各一钱）、玄参、桔梗（各八分）、牛蒡子（一钱五分）、升麻（三分）、一法本方加马兰根、夏枯草（各二钱三钱）、大抵咽喉之症。所关甚急。煎药则但能拔去火邪耳。惟以针刺出血。为急要法也。

　　[卷之三　火门] 下部（淋浊疝及女人血崩带下是也） 

　　脉淋家之脉。尺细而数。左尺脉数。妇人则阴中生疮。男子则为气淋。肺脉浮弦而涩。为便闭。鼻头色黄者。小便难。尺寸急数。为小便闭。右寸肺主之。左尺肾膀胱主之。尺脉芤者。便血。尺脉实数者。热结膀胱而小便淋沥不利也。遗精白浊。女人带下赤白。尺寸必洪大而涩。按之无力。或细微。或沉紧而涩。皆为元气不足。又云：急疾者难治。迟者易治。女人两尺弦细者。必白带。洪数者。必赤带。淋浊带下。皆下焦湿热之所为也。疝脉。关尺弦急。或寸口弦紧为寒。豁大急搏为热。沉迟浮涩皆为疝。痛视在何部。而知其脏。如心肝脾肺肾之属。各按本经脉症治之。又云：牢急者生。弱急者死。崩漏之脉。

