<!-- { "loadSidebar": true } -->
　　一女人年三十余、经不调已半载矣、忽夫经商远归、狂遂不行、三四月后、腹大如盘、几医皆云是孕、彼家亦自谓是孕无疑、但日渐黄瘦、晡时潮热、请予诊视、两寸细数。两关微弦而涩。两尺短涩而微。或见敬伏。予告曰。非孕脉。乃血聚结成气块之症。若是孕、两尺当往来不绝。诀云、尺按不绝。此为有孕。叔和云、涩脉如如刀刮竹女人得之乃败血为病彼不信至秋七八月间。腹如双胎状。至一年不生。渐大如豉。复请予诊视。其脉如旧。更加瘦弱。遂用调脾胃补元气药二十余剂。待稍健再用桃仁承气汤加归尾赤芍药五灵脂之类。三大剂行下黑物如水浸木耳状。竟能走动。调理半年而安。后复经调受孕。次年冬生一子。壮健倍常。

　　一男子素过饮酒、常患内痔、出脓血不止、请医用峻药熏搽、内服寒凉躁药、痔虽少愈、而咳嗽声哑、潮热、喉痛叠作、饮食不思、遂致危笃、请余诊视、六脉细涩而紧。右寸独大。

　　面青辱赤。谓其家人曰。此痔患流毒而然也。盖肺与大肠为表里肺移热于大肠。大肠积热而生痔。此时则大肠热复归于肺故有此诸症以麦冬清肺饮。间以人参养荣汤。各十余剂。晚用犀角一钱。柏枝汤下。月余全好。

　　一妇人年五十余、素自奉甚浓、常有脾泄病、忽患胸胁胀痛、口干、烦渴、虚汗如雨、舌上时有黑胎、大小便遗出不知、初用黄连人参白虎汤二帖。而烦渴止舌胎去再用麻黄根散加归参术。大剂数服虚汗止。胸胁宽而痛减再用十全大补汤。去桂加麦冬。调理二十剂而安。

　　一妇年四十四五、两胁胃脘、更换作痛、胀满、胁止则胃脘痛、胃脘止则胁痛、每痛则虚汗如雨、水浆不入、口不能呼、惟扬手掷足而已、六脉沉伏。初延医用理中汤，加青皮柴胡枳壳愈痛、或云：诸痛不宜补以其有火故也、遂更医用越鞠二陈，加青皮柴胡藿香枳桔苍术倍山栀、一服愈剧、六脉愈虚弱如蛛丝之状。予视之曰。事急矣。非参不可。遂用大剂参归术陈皮、一服而痛减半、遂饮食继用补中益气。去升麻。调理得痊。至四年上。又因忧虑病发。大痛如初。虚汗恶食呕吐。再根据前用参一剂。其痛愈甚。又加喘急。气壅。此参助火也。乃用桂枝大黄汤一剂。已宽十之三。再用白术茯苓陈皮甘草青皮柴胡藿香桂枝黄芩香附山栀仁、二三剂。仍用十全大补汤调汤调理二月而安吁。同是病也同是治也何先后之效不同盖先病者虚也后病者郁火也苟不察此。宁免虚虚实实之祸哉。

　　一男子因劳力饮食不节、复感寒、头痛发热、肢节痛无汗、恶寒、遂用麻黄汤加干葛白芷一服。汗出热退头痛体痛未除。又加胸胁胀。呕吐。再以小柴胡加枳桔木香陈皮。胁胀呕吐稍定。虚汗烦躁渴甚。用人参白虎汤。烦渴虽止。又复头疼发热。小腹急痛。询之大小便利。

　　意必是外减去而内伤。未除再用大柴胡汤下二三行。诸症悉去后用补中益气汤数服而安。

　　一妇人年三十余、因乍洗澡胃风、患头痛、发热、自汗、恶风、烦躁而渴、先因自用姜葱煎醋表汗、重虚腠理、愈加冷汗不止、请予治、诊其六脉、细数无力。两寸略大初用桂枝汤。

　　加川芎白芷黄芩石膏。烦躁略安。而冷汗与渴未止。续用人参白虎汤。而渴止。头疼冷汗反甚知其荣卫俱虚遂用十全大补汤。去桂加麻黄根二钱。数帖而安。

　　一男子年近四十、因官事奔走受热、患血痢、日夜十五六次、中脘连小腹痛如刀割、水不入者二日、诊其六脉、弦细而数。遂用四物汤。加黄连枳壳地榆。二服而痛稍止。痢亦减三五行。仍然不食。知其热毒积深。再用枳壳大黄三倍大黄汤。兼用盒脐法大利死血一桶许。痛略止。能食薄粥一二盏。续用豆蔻香连丸一二两而痢俱止。后用苓参白术散一料。方得全安。

　　一男子年五十余，因食冷肥肉数片又食冷粥二碗次早头看木匠。因感胃寒邪，遂头痛发热、恶寒、无汗，此内伤外感俱重。先用麻黄汤。加川芎白芷葱白，一服而汗出。头痛发热仍旧。又加胸膈胀满。知其表已解。而里未消复用大柴胡下之。而前症略宽。其燥渴反剧。再用白虎汤一服。而烦渴止。病全愈。

　　一童子年十五。禀弱。患胃脘当心而痛。发作有时。夜重日轻，初因食猪舌一片，遂痛起，医家遂用藿香正气散，加消导之药、一剂不效、又用桂枝芍药汤，加干姜乌梅川椒亦不效、请余视余因记丹溪心痛条云：始痛宜以温散。久则郁热宜以寒凉药治之。再用桂枝大黄汤。痢三四行。遂痛止。后用调脾胃药得痊。

　　一女年十一、患胃脘阵痛、六脉沉涩、初时医者用桂枝芍药汤，加青皮藿香柴胡半夏等药不效、又用木香分气丸、其痛愈剧、如请余治、余细询之、因久坐石凳看戏、故得此痛、遂用茅氏五积散。二剂而安。此女先一年冬月。曾因食生冷胃脘痛。用藿香正气散下木香丸五六丸而安。吁、病同而感受各略治之安可执定一方一法耶。

　　一小儿上吐下泻、日夜无度、用钱氏白术散。去木香。加扁豆。一服而止。后连治数人皆效。

　　又一小儿年未适、急惊垂死、以荆芥薄荷灯心竹叶。金银煎。下玉枢丹半粒而愈。

　　一妇人年六十余、素有气痛之症。每恼怒必发、近因劳役、过食面伤、兼有恼怒、忽大痛、久水不纳、初用藿香半夏曲陈皮香附扁豆芍药桂枝枳实等药、服下不多时、大痛、药皆尽吐、饮食不进、虽少进亦吐、后于前方加黄连五分、方解石二钱、滑石八分、入银一块、同煎、用作三次徐徐服。遂不吐。亦少进饮食。后用宽中下气药数服而安。盖此症有火填塞胃口。故用连膏去其火假银性使下。行是以药食皆得进而病安也。

　　一妇人年四十五六、因与人相争投水、患身热头痛、胸闷呕恶、手足不能动履、身如被杖、诊之六脉洪大。重按皆濡。初用五积散二剂、热痛皆正。但湿未去。故手足未利。身体仍痛。再用川芎、当归、赤芍、熟地、浓朴、苍术、陈皮甘草、半夏枳壳、香附、乌药、真桑寄生、续断、羌活、独活、防风、蕲蛇、每剂二两、作大剂十帖而安。再用六味地黄丸。加木瓜苍术一料除根。

　　一男子患伤寒、因劳役而得、初起如疟状、发热头痛、呕连恶寒、六脉弦数而紧。无汗。初用柴截散一服不效、再用小柴胡加枳桔、继以胸蒲而痞、呕不止、大渴、见水就吐、余视之、知其邪火在膈上。作吐。遂以人参白虎汤。加黄连。一剂热退膈宽。呕吐即除。后以两尺脉弱。右关沉濡。以补中益气加麦冬黄柏知数剂全愈。

　　一妇人年四十八九、三年前因恼怒患吐酸水、嘈杂、上膈膨闷、中脘隐痛、呕恶、六脉弦涩。此气膈也。初用四物。去地黄、二陈，加白术扁豆、黄连、香附、八剂后。加人参粟米。

　　食后用黄连干炒一两、白术二两、枳实一两、木香五钱、半夏、橘红、萝卜子、姜汁浸蒸饼、丸服、食前用。人参一两、白术一两、茯苓八钱、甘草三钱、白芍一两、当归一两、御米一两、山药一两、莲子一两、芦根汁、人乳、姜汁、童便、蜜少许熬膏丸、各服一斤。相间服。三月全愈。

　　一男子年五十、因忧郁、继因劳役、患胸膈胀闷、饮食少进、每食必屈曲而下、大便闭结、口臭舌干、诊之六脉弦涩。予曰：此火盛燥血脾土受伤若不治必成膈也。遂用大剂四物。加白术桃仁、间以二陈。加姜炒黄连山栀、二十剂而大便润。五十剂而胸膈宽。食前用养胃丹人参一两、白术一两、茯苓一两、陈皮一两五钱，去白、当归、白芍、半夏曲、黄连、扁豆、山药、御米、粟米、各一两、甘草五钱、外用芦根自然汁、姜汁、竹沥、童便、人乳牛乳、羊乳、蜜各一盏。共和为丸。空心服下。午用保和丸。加木香黄连、吴萸、同炒枳实老米糊丸、食后服调理半年全愈。

　　一妇人患崩一日忽下一物如猪肚状。大小腹急痛。下午发热、呕恶不食、诊之六脉沉涩。予云此阴。也因崩久气血虚而脱下遂用八物汤。去地黄。加升提药。外用疏风药熏洗。三日全收。再用十全大补汤。去桂、并用紫石英丸。调理至一月复元。此病往往产后亦有之。治法当与此同。

　　一妇人年五十余、素善饮、患心膈一块胀满作痛、又无块形、饮食急不能下、必屈曲乃下、诊其脉浮大而数右三部略弦。多作痰膈治、二陈加连术枳壳等药不效。忽一日头大痛、请余治、余用头痛药遂止。鼻内又出血。再用清肺药二帖。鼻血不出。数日口内又吐紫黑血数口。予再诊之、前浮大而数细。诊两头实。中央虚。乃芤脉也。右三部亦然。遂悟其必积。血在胸中也。再用桃仁承气汤大剂服。一日一夜。下黑血十余次。膈遂十宽其九。再用和脾胃并疏气养血药。调理二月而安。

　　一少妇年十九、经未通、诸药不效、诊之六脉沉滑、观其人肥而白、知其下焦有结痰塞血海隧道以此不通遂用茅氏大通经散。三帖而通。仍不甚多。继用四物二陈。加南星苍术红花。

　　服至下五剂而全通利也。

　　一男子年四十余、因下冷水洗澡、久浸水中、患头痛发热、身重如被杖、无汗、六脉洪数。

　　初令服九味羌活汤倍苍术、二服微汗、而病未解、遂更朱医用麻黄发表药、大汗、热虽小退、头痛愈剧、越五日、再请予视、予曰、先六脉洪数。故用微汗。今则脉沉数。又见胸腹胀大。是里症也。宜急下之。今反汗之。是重竭其阳也。用大承气汤下之。入大黄五钱。乃得通利。热退身凉。而干呕大作。再用半下汤。加黄连入姜汁。一服乃止。予再教服调理脾胃药。彼不听。予曰、余邪未尽。正气未回。不服调脾胃药。必有他疾出。后经半月。果患赤痢。用黄芩芍药汤。加槟榔枳壳术香肉果二服痢止。再用参苓白术散煎服数帖而安。

　　一男子年二十八九、家贫以备工为活、因劳役饮食失节、患头痛发热、呕吐无汗、初用九味羌活汤、一剂、微汗出、头痛半止、热亦稍退、越五日、彼再用猪油煎醋吃、复头痛发热、胸膈胀闷、大渴大汗、诊其脉滑数。再以大柴胡入大黄、三钱不动。渣内又三钱。遂得四五次。膈宽热退。惟小腹痛。群谓是用大黄太过故也。予不以为然。再用桂枝大黄汤。其家坚不肯服。予告曰。彼因下焦有火兼有积食。留滞作痛、若不涤去、终为后患。若有疏虞。余可力保。遂服一大剂。复痢黑色秽物半桶。其痛遂止。众皆赧然。后用调理脾胃药数剂而安。

