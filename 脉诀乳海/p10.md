<!-- { "loadSidebar": true } -->
　　五营运大论云。中央生湿。湿生土。土生甘。甘生脾。又云。其性静。其政为谧。皆安和之谓也。脉经脾部第三云。脾象土与胃合为府。其经足太阴。

　　与足阳明为表里。故曰安和对胃门也。

　　按阴阳应象大论云。中央生湿。湿生土。土生甘。甘生脾。脾生肉。肉生肺。

　　脾主口。在天为湿。在地为土。在体为肉。在脏为脾。在色为黄。在音为宫。

　　在声为歌。在变动为哕。在窍为口。在味为甘。在志为思。思伤脾。怒胜思。

　　湿伤肉。风胜湿。甘伤肉。酸胜甘。金匮真言论云。中央色黄。入通于脾。开窍于口。藏精于脾。故病在舌本。其味甘。其类土。其畜牛。其谷稷。其应四时。上为镇星。是以知病之在肉也。其音宫。其数五其臭香。

　　旺时随四季。自与土为根。

　　肝旺春。心旺夏。肺旺秋。肾旺冬。每脏各旺七十二日。惟脾则于辰戌丑未之月。土王用事之时。寄王十八日。亦共成七十二日。以终一岁。故太阴阳明论。帝曰。脾不主时。何也。岐伯曰。脾者。土也治中央。常以四时长。

　　四藏各十八日寄治。不得独主于时也。脾脏者。常着胃土之精也。土者生万物而法天地。故上下至头足。不得至时也。

　　磨谷能消食。荣身本在温。

　　夫脾胃旺。则谷易消。而津液行。足以荣养一身。而温暖肌肉。故东垣饮食伤脾论云。夫脾行胃津液。磨胃之谷。主五味也。又云。脾受胃禀。乃能熏蒸。腐熟五谷者也。故曰磨谷能消食也。经云。饮食入胃。游溢精气。上输于脾。脾气散精。上归于肺。通调水道。下输膀胱。水精四布。五经并行。

　　合于四时五脏。阴阳揆度以为常也。东垣脾胃论云。胃者十二经之源。

　　水谷之海也。平则万化安。病则万化危。五脏之气。上通九窍。五脏禀受气于六腑。六腑受气于胃。六腑者。在天为风寒暑湿燥火。此无形之气也。胃气和平。荣气上行。始生温热。温热者。春夏也。故曰荣身本在温也。

　　应唇通口气。连肉润肌臀。

　　五脏生成篇云。其华在唇。四曰其充在肌。阴阳应象大论云。土生甘。甘生脾。脾生肉。肉生肺。脾主口。其在天为湿。在地为土。在体为肉。在脏为脾。在色为黄。在音为宫。在声为歌。在变动为哕。在窍为口。故曰。应唇通口气。连肉润肌臀也。

　　形扁方三五。膏凝散半斤。

　　四十二难曰。脾重二斤三两。扁广三寸。长五寸。有散膏半斤。

　　顺时脉缓慢。

　　脾属土。王于四季辰戌丑未之月。每于立春立夏立秋立冬前十八日。

　　是其候也。尤于六月长夏为之正旺。其脉当如春风中之杨柳。阿阿缓大。乃为顺时也。

　　按人镜云。脾脉大而缓。脾合肌肉。故脾脉循肌肉而行。持脉指法如九菽之重。按至肌肉而得者。如微风轻 柳梢之状为缓。又稍加力。脉道敦实为大也。

　　失则气连吞。

　　熊宗立云。夏以胃气为本。反得脉弦而急。如相连吞咽而来是。肝木克脾土。故为反脉。张世贤曰。气谓脉气也。脉气如相连吞咽而来。即雀啄漏水之脉。脾衰乃见。故曰失矣。据二氏之说。俱以气字为脉气。然熊氏之说。本于李 范。 范曰。连吞者。所以形容紧数之状。恐未必然。何也。

　　若以脾脉之反时言。则弦而急矣。连吞是何脉。而足以尽弦急之状也。

　　以愚观之。气字当作口气。

　　按内经宣明五气篇云。五气所病。脾为吞。又针经云。刺中脾十日死。其动为吞。是以知吞为口气言。非为脉状言也。予尝见一人脾病。其口常如连连吞咽之状。至死方休。此之谓也。

　　按玉机真藏论云。真脾脉至弱。而乍数乍疏。色黄青不泽。毛折乃死。

　　实梦歌欢乐。虚争饮食分。

　　淫邪发梦篇云。脾气胜则梦歌乐。身体重不举。厥气客于脾。则梦见丘陵大泽。坏屋风雨。又方盛衰论云。脾气虚。故梦饮食不足。

　　按中藏经云。脾实则梦筑墙盖屋。盛则梦歌乐。虚则梦饮食。不足。厥邪客于脾。则梦大泽丘陵。风雨坏室。

　　湿多成五泄。肠响若雷奔。

　　夫脾主湿。湿多则成泄矣。五十七难曰。泄凡有几。皆有名否。然。泄凡有五。其名不同。有胃泄。有脾泄。有大肠泄。有小肠泄。有大瘕泄。名曰后重。

　　胃泄者。饮食不化色。黄脾泄者。腹胀满泄注。食即呕吐逆。大肠泄者。食已窘迫。大便色白。肠鸣切痛。小肠泄者。溲而便脓血。小腹痛。大瘕泄者。

　　里急后重。数至圊而不能便。茎中痛。此五泄之法也。脉经云。脾病者。虚则腹胀。肠鸣溏泄食不化。取其足太阴阳明少阴血也。

　　痞气冬为积。皮黄四体昏。

　　五十六难曰。脾之积。名曰痞气。在胃脘。覆大如盘。久不愈。令人四肢不收。发黄瘅。饮食不为肌肤。以冬壬癸日得之。何以言之。肝病传脾。脾病传肾。肾以冬适旺。旺者不受邪。脾复欲还肝。肝不肯受。故留结为积。故知痞气以冬壬癸日得之。

　　二斤十四两。三斗五升存。

　　四十二难曰。人肠胃长短。受水谷多少。各几何。然。胃大一尺五寸。径长二尺六寸。横屈受水谷三斗五升。其中常留谷二斗。水一斗五升。又曰。

　　胃重二斤十四两。纡曲屈伸。长二尺六寸。大一尺五寸。径五寸。容谷二斗。水一斗五升。张世贤曰。此歌言脾。今并及胃者。脾胃相连故耳。

　　卷二

　　脾脉见于三部歌

　　三部俱缓脾家热。口臭胃翻常呕逆。齿肿龈宣注气缠。寒热时时少心力。

　　缓脉属土。三部俱缓。则为土太过矣。故曰。脾家热。脾开窍于口。故口臭。

　　经脉篇云。脾虚则吐。故胃翻常呕逆也。脾与胃相连。胃之经脉。上入齿中。还出挟口。环唇。下交承浆。故曰齿肿龈宣。脾病有寒热证。如少阴司天。四之气主客。湿土寒热是也。心脾之母也。子病则耗母气。母亦因之而病。故寒热时时少心力也。有所谓注气者。如尸注。鬼注。劳注。及注夏。

　　注船之类。皆谓之注。其病注于阴阳气血之内。不可名状。其人饮食懒进。面黄羸瘦寒热时时。四肢无力。以月以年。缠绵不已。是皆注病之情状也。土性缓。故其脉其病亦缓。

　　按灵枢邪气脏腑病形篇曰。缓者多热。仲景曰。缓者阳气长。又曰。缓则胃气有余。王海藏曰。缓大而长为热。张景岳曰。缓者纵缓之状。非后世迟缓之谓。故凡纵缓之脉多中热。而气化从乎脾胃也。

　　卷二

　　脾脉歌

　　脾脉实并浮。消中脾胃亏。口干饶饮水。多食亦肌虚。

　　阿阿缓弱春扬柳。乃脾之本脉也。经云。善者不可得见。恶者可见。今脾脉实而且浮。是为土中有火。火炎则土燥。故为消中之病矣。诸脉以实为实。以虚为虚。惟脾脉则以实为虚。何也。以脾胃本和缓故也。经脉别论云。食入于胃。散精于肝。淫气于筋。食气入胃。浊气归心。淫精于脉。脉气流经。经气归于肺。肺朝百脉。输精于皮毛。毛脉合精。行气于府。府精神明。留于四脏。气归于权衡。权衡以平气口。成寸以决死生。饮入于胃。

　　游溢精气。上输于脾。脾气散精。上归于肺。通调水道。下输膀胱。水精四布。五经并行。合于四时。五脏阴阳。揆度以为常也。若土中有火。则饮食易于焦熬。不能化行津液。上输于肺。散精于脾。以荣养肌肉。故口干饶饮水。多食亦肌虚也。

　　按帝曰。诊得胃脉病形何如。岐伯曰。胃脉实则胀。虚则泻。

　　按儒门事亲云。八卦之中。离能 物。五行之中。惟火能焚物。六气之中。

　　惟火能消物。故火之为用。燔木则消而为炭。焚土则消而为伏龙肝。炼金则消而为汁。 石则消而为灰。煮水则消而为汤。煎海则消而为盐。

　　干汞则消而为粉。熬锡则消而为丹。故泽中之潦。涸于炎晖。鼎中之水。

　　干。于壮火。盖五脏心为君火正化。肾为君火对化。三焦为相火正化。胆为相火对化。得其平。则烹炼饮食。糟粕去焉。不得其平。则燔灼脏腑。而津液竭焉。故入水之物。无物不长。入火之物。无物不消。夫一身之心火。

　　甚于上。为膈膜之消。甚于中。为肠胃之消。甚于下。为膏液之消。甚于外。

　　为肌肉之消。上甚不已。则消及于肺。中甚而不已。则消及于脾。下甚而不已。则消及于肝肾。外甚而不已。则消及于筋骨。四脏皆消尽。则心始自焚而死矣。故素问有消瘅。消中。消渴。风消。膈消。肺消之说。消之证不同。归之火则一焉。故消瘅者。众消之总名。消中者。善饥之通称。消渴者。

　　善饮之同谓。惟风消。膈消。肺消。此三说不可不分。风消者。二阳之病。二阳者。阳明也。阳明者。胃与大肠也。心受之则血不流。故女子不月。脾受之。则胃不化。故男子少精。皆不能成隐曲之事。火伏于内。久而不已。为风所鼓。消渴肠胃。其状口干。虽饮水而不咽。此风热格拒于贲门也。口者。病之上源。故病如是。又经曰。二阳结谓之消。此消乃肠胃之消也。其善食而瘦者。名曰食 。此消。乃肌肉之消也。

　　单滑脾家热。口臭气多粗。

　　脾胃者。应唇而通口气者也。今脾脉见滑。则脾家有热。而口气臭矣。脾有火则上蒸于肺。而清肃之气不行。肺叶举而口气粗矣。

　　涩即非多食。食不作肌肤。

　　夫脾主中州。而能摄血。故曰营出中焦。脾阴足则磨谷能消食。而连肉润肌臀矣。涩为血少。今脾脉而见涩。则为脾虚血少。脾既虚。则饮食不甘美。故曰。即非多食也。纵强食之。亦不能作肌肤矣。熊氏谓脾脉见涩。

　　是心火虚。故令脾土无生气。其说亦太转折。张氏谓其涩为肺脉。见于土部。是子来母位。实邪为患。故能多食。不多食则肌肉消瘦矣。其说更悖。

　　微浮伤客热。来去作微疏。

　　熊宗立云。脾部脉微而浮。是外之风邪热毒。客舍于脾也。故乍热乍止。

　　如客之往来。非本经之正病。但安其脾胃。则自愈矣。

　　有紧脾家痛。仍兼筋急拘。欲吐即不吐。冲冲未得疏。

　　经脉别论云。食入于胃。散精于肝。淫气于筋。紧则为寒。脾胃而见紧脉。

　　是为内伤生冷。木气郁于土中。不得发越。故腹痛而筋急。欲吐不吐。即呕逆也。呕逆则气扰乱于胸中。而冲冲未得疏泄。若能得一吐。则木气条达而复伸。筋自不拘。腹痛自止矣。

　　若弦肝气盛。妨食被机谋。

　　此为木来克土。必致妨碍饮食。而为贼邪所谋害矣。

　　大实心中痛。如邪勿带符。

