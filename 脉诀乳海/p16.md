<!-- { "loadSidebar": true } -->
　　寸口微无阳外寒。

　　当关郁结气排心。

　　关主中州。脾胃所居之地。然脾为阴土。生于相火。胃为阳土。生于心火。

　　微脉而见关中。是为纯阴而无阳矣。阴霾之气闭塞。阳明之气不行。阳明者胃也。胃之上管。当于心下。故曰郁结气排心也。四气调神论云。阳气者闭塞。地气者冒明。此之谓也。

　　按脉经云。关脉微。胃中冷。心下拘急。宜服附子汤。生姜汤。附子丸。针巨阙补之。

　　尺部见之脐下积。身寒饮水即呻吟。

　　尺部者。纯阴之地。寒水之乡也。所赖者。下焦命门之真火相济。得以温分肉。消水气。不至有凝结积聚之患。今尺部见微。则下焦之元阳衰而身寒。膀胱之寒气结。而脐下积矣。然两尺属肾。微为阴土。土来克水。故引水以自救。及至饮水。则又无相火以温暖分消。复助寒气。故作痛而呻吟也。

　　按脉经云。尺中微。无阳厥冷。腹中拘急。又云。尺脉微厥逆。小腹中拘急有寒气。宜服小建中汤。

　　卷四

　　沉脉指法主病

　　二沉者阴也。指下寻之似有。举之全无。缓度三关。状若烂绵曰沉。主气胀两胁。手足时冷。

　　沉者。阴水也。水性沉下。寻之似有。举之全无。水之性也。水性漂流。缓度三关。水之状也。水性濡 。状若烂绵。水之形也。然水性阴冷。冷则生气。

　　故气胀两胁。而手足时冷也。

　　按脉经云。沉脉举之不足。按之有余。一曰重按之乃得。经云。沉为水为实。又为鬼疰。

　　卷四

　　歌曰

　　按之似有举还无。气满三焦脏腑虚。冷热不调三部壅。通肠健胃始能除。

　　夫沉脉主气。为诸阴之首。今云按之似有举还无。是沉而无力也。刘氏曰。沉而无力为气。假令其人冷热调和。则脏腑充实。而上中下三焦之气。自然和畅。而无壅滞之患矣。今因冷热不调。则卫气不得行于阳分。

　　卫气不行于阳分。则三焦之气满。而脏腑虚矣。治之者。当用辛温之药利之。以通其肠。复用温补之药和之。以健其胃。肠胃之气宣通。则三部之气条达。使卫气复行于阳分。而脉道自无沉匿矣。

　　按经云。沉而迟。腹藏有冷病。又云。脉来沉沉泽泽。四肢不仁。而重土祟。

　　又云。沉而滑为下血。亦为背膂痛。千金方作下重。

　　卷四

　　又歌曰

　　寸脉沉兮胸有痰。

　　寸部所以候胸中者。今寸部见沉。是为水气泛而为痰矣。

　　按千金方云。寸口脉沉而滑者。胸中有水气。面目肿。有微热。为风水。又云。寸口脉沉。大而滑。沉即为血实。滑即为气实。血气相搏。入脏即死。入腑即愈。脉经云。寸口沉胸中痛引背。又云寸口脉沉。胸中引胁痛。胸中有水气。宜服泽漆汤。针巨阙泻之。又云。寸口脉沉。胸中短气。又云。寸口脉沉而坚者。病在中。又云。寸口脉沉而弱者。曰寒。又云寸口脉沉而弱者。发必堕落。又云。寸口脉沉而紧。若心下有寒。时痛。有积聚。又云。寸口脉沉而喘者。寒热。

　　当关气短痛难堪。

　　关所以候腹中者。中气温和。则舒畅而无痞满疼痛之患矣。今关中而见沉。则为腹中有冷气。腹中有冷气。则闭塞而不通。闭塞而不通。则腹中疼痛。呼吸不利。而气短难堪矣。

　　按脉经云。关上沉。心痛。上吞酸。又云。关脉沉。心下有冷气。苦满吞酸。宜服白薇茯苓丸。针胃管补之。

　　若在尺中腰脚重。小便稠数色如泔。

　　尺部者。阴部也。所以候肾与三焦膀胱者。左肾主水。右肾主火。膀胱为水。三焦为火。故水火既济。阴阳相维。而后腰脚得以便利。水道得以澄清。今尺中而见沉脉。是有阴而无阳。有水而无火。致使阳气不行。则腰脚重滞。决渎失职。而小便如泔矣。

　　按脉经云。尺中沉。引背痛。又云。尺脉沉。腰背痛。宜服肾气丸。针京门补之。

　　卷四

　　缓脉指法主病

　　三缓者。阴也。指下寻之。往来迟缓。小于迟脉曰缓。主四肢烦闷。气促不安。

　　（按他本于小字下有一驶字）

　　缓者。阴土也。何为阴土。皇极内篇。以脾为二阴之土故也。夫脾为二阴之土。而脉缓者何也。脉经新撰有曰。脾者土也。德则为缓。恩则为迟。是以太阴之脉缓而迟。故指法曰。指下寻之。往来迟缓。小于迟脉也。脉经又曰。缓脉小驶于迟。何也。夫驶者。疾也。大抵平人脉。四至闰以太息。共成五至。迟脉者。一息三至。其意盖曰缓脉者。比平人之脉。则又稍迟。较之迟脉。则又小驶耳。故其主病。则皆脾病。经曰。土不及。其病内舍心腹。

　　外在肌肉四肢。以其四肢属脾。故四肢烦闷也。经又曰。去不及甚。病留满痞塞。病而留满痞塞。则中气不和。所以气促不安也。洁古曰。证在太阳。风伤卫。当服桂枝汤。易云。四肢烦满。气促不安。枳术汤主之。按脉经云。缓脉去来亦迟小驶于迟。一曰浮大而散。阴浮于阳同等。

　　卷四

　　歌曰

　　来往寻之状若迟。肾间生气耳鸣时。邪风积气冲背脑。脑后三针痛即移。

　　缓脉。指下寻之。一来一往。如丝在机。不卷其轴。其状有似乎迟。此太阴湿土之气也。土气盛。则下加于肾。肾主藏者也。肾气被克而起。故曰肾者生气。肾开窍于耳。肾气不藏。则上冲于耳。故又耳鸣。况缓脉又主风痹之疾。痹者风寒湿三者合而成也。夫肾与膀胱。相为表里。今脉而见缓。知有积久之风邪。湿气。循足太阳之经。夹脊上冲于背。而为疼痛。治之者当于脑后针足太阳膀胱之穴。以夺其风邪之气。则其痛自瘳矣。

　　他释皆云当取之浮白穴。夺肾之邪。其痛即止。脑后是浮白穴。主耳聋背项痛也。愚按浮白。乃足少阳之穴。非肾穴也。其穴在耳后入发一寸。

　　非脑后也。或者曰。浮白乃足太阳少阳之会。针之以取其邪焉可也。张世贤曰。太阳中风。脉缓。颈项强急。难以转侧。可针风池风府隐白三穴。

　　再服桂枝汤。则痛可移也。若缓大者。属脾脉。

　　按经云。缓而滑曰热中。

　　卷四

　　又歌曰

　　缓脉关前搐项筋。

　　缓脉主湿。经曰。诸痉项强。皆属于湿。关前寸部也。寸主头项之事。寸部而见缓脉。乃湿气客于足太阳之经。而项筋为之搐强矣。

　　按脉经云。寸口脉缓。皮肤不仁。风寒在肌肉。宜服防风汤以药薄熨之。

　　摩以风膏。灸诸治风穴。

　　当关气结腹难伸。

　　脾主中州。中州治则阴阳升降。上下宣通。而气无结滞之患。今缓脉见于关中。乃阴邪湿气。结塞中州。清者不得上升。浊者不得下降。而腹难以舒伸也。

　　按脉经云。关脉缓。其人不欲食。此胃气不调。脾气不足。宜服平胃丸补肺汤。针章门补之。

　　尺上若逢 结冷。夜间常梦鬼随人。

　　尺上若逢缓脉。则为冷气结于下焦。而为 瘕之疾。何也。夫尺。阴位也。

　　缓。阴脉也。冷。阴气也。夜间。阴盛之时也。常梦鬼随人者。群阴合。而从其类也。

　　按脉经云。尺脉缓。脚弱下肿。小便难。有余沥。宜服滑石汤。瞿麦散。针横骨泻之。

　　卷四

　　涩脉指法主病

　　四涩者阴也。指下寻之似有。举之全无。前虚后实。无复攻序曰涩。主腹痛。

　　女子有孕。胎痛。无孕败血为病。

　　涩者。阴金也。何为阴金。夫沉。阴也。涩为阴为里。当于沉中候。故指法曰。

　　寻之似有。重手取之而似有。亦不若他。脉之往来分明也。举之全无。谓浮取则不得也。举之全无。则前虚矣。寻之似有。则后实矣。脉经谓其往来难短且散。即前虚后实之谓也。无复次序者。即参伍不调。如雨沾沙之谓也。夫脉者。血之府也。犹沟渠之水。水多则滑。水少则涩。血盛则脉滑。血虚则脉涩。腹痛者。血虚而作腹痛也。血所以养胎者也。若有孕而见涩脉。则为血虚。胎失其养而痛矣。若无孕而见涩脉。则为伤精败血之证。夫涩属金。为气多血少。即下文所云血衰气旺定无妊。血旺气衰应有体也。

　　按脉经云。涩脉细而迟。往来难且散。或一止复来。一曰浮而短。一曰短而止。或曰散也。丹溪心法曰。涩为血虚。为有郁。

　　卷四

　　歌曰

　　涩脉如刀刮竹行。丈夫有此号伤精。妇人有孕胎中病。无孕还须败血成。

　　何谓如刀刮竹行。谓其往来蹇涩。中有一止也。诸家论涩脉。谓如轻刀刮竹。但言其往来蹇涩。未尽其如刀刮竹之旨。所谓如刀刮竹者。谓以轻刀刮竹。遇节而即止。故诀云。涩脉如刀刮竹行也。然丈夫以气为主。

　　女子以血为主。丈夫而见涩脉。则为伤精之证。以其精生于气也。至若女子而见涩脉。则有胎病败血之证。以其胎养于血也。

　　按脉经云。涩而紧痹病。又云小弱而涩骨。及经云。滑者伤热。涩者中雾露。

　　按儒门事亲云。修弓杜匠。其子妇年三十。有孕已半岁矣。每发痛。则召侍媪待之。以为将产也。一二日复故。凡数次。乃问戴人。戴人诊其脉涩而小。断之曰块病也。非孕也。脉诀所谓涩脉如刀刮竹形。主丈夫伤精。

　　女人败血。治之之法。有病当泻之。先以舟车丸百余粒。后以调胃承气汤。加当归桃仁。用河水煎。乘热投之。三两日。又以舟车丸桃仁承气汤。

　　泻青黄脓血杂然而下。每更衣。以手向下推之揉之则出。后三二日。又用舟车丸。以猪肾散佐之。一二日。又以舟车丸通经如前。数服病十去九。俟晴明。当未食时。以针泻三阴交穴。不再旬。块已没矣。此与隔腹视五脏者。复何异哉。

　　卷四

　　又歌曰

　　涩脉关前胃气并。

　　关前。寸脉也。所以候中者。胸为气海。足阳明之胃经。为多气多血之府。

　　今见涩脉。则为血少。血少则气乘其虚。而并居之故。曰胃气并也。

　　按脉经云。寸口涩。无阳少气。又云。寸口脉涩。是胃气不足。宜服干地黄汤。自养调和饮食。针三里补之。

　　当关血散不能停。

　　关所以候中焦者也。营出中焦。涩为气多血少。当关而见涩脉。则为中焦之血。散而不守。然有气以行之。故不能停止而复下也。

　　按脉经云。关上涩。无血厥冷。又云关脉涩。血气逆冷。脉涩为血虚。以中焦有微热。宜服干地黄汤。内补散。针足太冲上补之经云。关上脉涩而坚大。而实。按之不减有力。为中焦实。有伏结在脾。肺气塞。实热在胃中。

　　注云。涩脉与有力反。今并言者。浮之涩大。按之坚涩。故言有力也。

　　尺部如斯逢逆冷。体寒脐下作雷鸣。

