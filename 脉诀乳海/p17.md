<!-- { "loadSidebar": true } -->
　　尺部乃寒水之乡。得相火以相济。故一身得以温暖。涩为阴金。尺部而见涩脉。母藏子宫。则金不畏火。是为金寒水冷。而阳翳无光。故体寒逆冷。冷则生气。故脐下作雷鸣也。

　　按脉经云。尺中见涩。无阴厥冷。又云。尺脉涩。足胫逆冷。小便赤。宜服附子四逆汤。针足太冲补之。又曰。尺脉涩。下血下利多汗。

　　卷四

　　迟脉指法主病

　　五迟者。阴也。指下寻之。重手乃得隐隐曰迟。主肾虚不安。

　　迟者。阴土也。何为阴土。土之性也。缓迟则较缓更甚。故亦曰土也。观其指法。则曰重手乃得隐隐。是病在里而为阴可知矣。自古迟则寒。此节独不言寒。而专言肾虚不安者。何也。以迟为阴土。是土不务其德。而乘其所胜。夫土所胜者。水也。肾为水藏。乘其虚而克之。肾其能安乎哉。

　　按脉经云。迟脉呼吸三至。去来极迟。一曰举之不足。按之尽牢。一曰按之尽牢。举之无有。经云。迟则为寒。

　　卷四

　　歌曰

　　迟脉人逢状且难。遇其季夏不得痊。神工诊得知时候。道是脾来水必干。

　　今人皆言三至为迟矣。究未得迟脉之情状也。其于指下寻之。重手乃得隐隐耳。故曰。迟脉人逢状且难也。今人皆言迟则为寒矣。究未尽迟脉之体性也。其理又主脾来克水。肾虚不安。如此则迟脉不专主于寒可知矣。然脉迟而曰遇其季夏不能痊者何也。以迟脉属土。季夏又值土旺之时。水得土而绝。故曰遇其季夏。不能痊也。然季春季秋季冬。皆土旺之日。何独见畏于季夏也。不知季春虽土寄旺之月。而木气尚余。

　　子能扶母。即迟脉来见。土其畏木而不暇克水。季秋亦土季旺之月。而金气尚余。金能生水。纵迟脉来见。子受母荫。而水不畏土。季冬亦土寄旺之月。水适当旺。旺者不受邪。纵迟脉来见。亦无所畏。惟季夏乃土正旺之时。谓之长夏。言其生长于火也。况火为土之母。所畏者水耳。今借居土后。则火挟子势。而反来侮水。夫火乃耗水坚土之物也。今得土以合之。而水未有不涸者矣。故曰。遇其季夏不能痊也。

　　按经云。迟而涩。中塞有 结。又云。迟而滑者胀。又云。迟而缓者有寒。仲景曰。如阳明脉迟。不恶寒。身体 然汗出。则用大承气汤。又洁古曰。

　　迟。阴也。季夏。阳也。此证为失时反候。阴盛阳虚治之。宜泻心肺。补肝肾。

　　泻心者。导赤散。补肾者。地黄丸。

　　卷四

　　又歌曰

　　寸口脉迟心上寒。

　　寸口。阳位也。所以候胸中者也。心居膈上。迟脉为寒。今见寸口。故曰。心上寒也。

　　按脉经云。寸迟上焦有寒。心痛咽酸。吐酸水。宜服附子汤。生姜汤。茱萸丸。调和饮食以暖之。脉影云。手足厥冷。气胀攻痛。主上焦寒。

　　当关腹痛饮浆难。

　　关所以候腹中者。关脉见迟。为寒湿之气大作。燥热之气不行。寒湿之气作。故腹痛。燥热之气不行。故饮浆难也。

　　按脉经云。关迟胃中寒。宜桂枝丸。茱萸汤。针胃管补之。脉影云。关迟中焦寒。吞酸吐水。

　　流入尺中腰脚重。浓衣重覆地也嫌单。

　　尺部法地。所以候腰以下之疾者。迟为寒湿之脉。腰脚者。肾之所主。尺部而见迟脉。则为寒湿之气。客于下焦。故腰脚重也。人身之所以常温暖者。以下焦命门之真火。得以温分肉也。今尺部而见阴寒之脉。则寒气作。而真火无光。是以浓衣重覆也嫌单耳。

　　按脉经云。尺中迟。下焦有寒。背痛。又云。尺脉迟。下焦有寒。宜服桂枝丸。针气海关元补之。

　　卷四

　　伏脉指法主病

　　六伏者。阴也。指下寻之。似有呼吸。定息全无。再再寻之。不离三关曰伏。主毒瓦斯闭塞。三关四肢沉重。手足时冷。

　　伏阴。木也。何谓阴木。厥阴之木也。厥阴者。阴之尽也。阴已极。则阳将绝矣。脉之所往来指下者。正以阴阳相维。和合交结。而脉道乃行。今阴已极。而阳将绝。则脉道不行。故指下寻之似有。呼吸定息全无。即脉经所云伏脉极重。手按之着骨乃得也。然脉之所以往来于寸关尺部者。正以三焦之气。呼吸相通耳。今阴毒之气。壅遏三焦。

　　使荣卫之气。不得行于十二经隧之中。故上焦绝。则寸不行。中焦绝。则关不行。下焦绝。则尺不行。虽依稀隐现于寸关尺部之中。而实不能往来于上下。故曰。不离乎三关也。四肢者。诸阳之本也。阳气将绝。故四肢沉重。而手足时冷矣。

　　按脉经云。伏脉极重指按之着骨乃得。一曰手下裁动。一曰按之不足。

　　举之无有。一曰关上沉不出。名曰伏。经云。伏者霍乱。

　　卷四

　　歌曰

　　阴毒伏脉切三焦。不动荣家气不调。不问春秋与冬夏。徐徐发汗始能消。

　　阴毒伏脉切三焦。上文已详言之矣。所谓不动营家气不调者。何也。盖以寒伤营。阴寒之气。壅遏三焦。则营气不行。营不行。则脉不出。须得温经发表之剂。如阴毒甘草汤之类。以调其荣气。而后脉始出也。或曰。温经发表。秋冬可施。如遇春夏。岂宜概用。不知阴毒之证。非他病可比。温经散表。阳气方回。虽值春夏。亦宜舍时从证。故池氏曰。积阴冷毒之气。

　　而伏滞于三焦。致卫气不调。荣血不行。三焦之气。闭塞。若有此证。不必问四季。须是发散。通其三焦。其病可除也。夫所谓徐徐发汗者何也。洁古曰。渍形以为汗。麻黄附子细辛汤。或秋冬以升麻汤。春夏以麻黄汤。

　　当缓与之。经曰。阴盛阳虚。汗之则愈。予尝读史记左编。一病患以冬月误服白虎。其脉伏而四肢厥冷。诸医拟进四逆理中等剂。东垣曰不可。

　　只宜用轻清之剂。引寒气出于经络之中。如升麻防风羌活等药。其病果愈。是皆徐徐发汗之义也。戴起宗不知此理。谓不当汗。乃引仲景脉浮者。病在表。方可汗等语。独不知仲景亦常曰。少阴病始得之反发热。脉沉者。麻黄附子细辛汤主之。则知发汗又不可以脉之浮沉论也。况阴毒一证。乃一时暴疾。祸如反掌。戴氏误以为荣积卫积藏积。而改作徐徐调理。噫。阴毒伤寒。而可徐徐调理乎哉。诀之所谓徐徐发汗者。非治之徐徐。乃处方之徐徐。如洁古所谓渍形以为汗。又曰当缓与之之谓也。

　　卷四

　　又歌曰

　　积气胸中寸脉伏。

　　寸所以候胸中者也。胸为气。每宗气之所行也。今宗气不得随营气而行。故积于胸中。而上部之脉伏矣。

　　按脉经云。寸口脉伏。胸中逆气。噎塞不通。是胃中冷气。上冲心胸。宜服前胡汤。大三建丸。针巨阙上管。灸膻中。

　　当关肠癖常瞑目。

　　肝藏血。脾摄血。肝脾俱候于关。关脉伏。则为肝脾二经。不能藏摄其血。

　　斯肠癖之疾生矣。目得血而能视。血脱则目不欲见人。故目常瞑也。

　　按脉经云。关上伏。中焦有水气泄溏。宜服水银丸。针关元。利小便。溏泄便止。

　　尺部见之食不消。坐卧非安还破腹。

　　经云。饮食入胃。先入于肝。夫肝。厥阴之木也。今因内伤饮食。宿滞不消。

　　肚腹胀满。欲破而坐卧不安。以至厥阴风木之气。壅遏于下不得上升。

　　故尺部之脉见伏也。治之者。当用吐药。以探吐其宿食。则厥阴风木之气。得疏通以上升。而尺部之脉。可以复出矣。经云。上部有脉。下部无脉。

　　其人当吐不吐者死。此之谓也。（上吐字。乃吐药之吐。言用吐药而仍不吐。则死矣。）

　　按脉经云。尺中伏水谷不消。又云。尺脉伏。小腹痛。症疝。水谷不化。宜服大平胃丸。桔梗丸。针关元补之。（桔梗丸云结肠丸。）

　　又按东垣曰。食塞胸中。食为坤土。胸为金位。金主杀伐。与坤土俱在于上而旺于天。金能克木。故肝木生发之气。伏于地下。非木郁而何。吐去上焦阴土之物。木得舒畅。则郁结去矣。此木郁达之也。

　　卷四

　　濡脉指法主病

　　七濡者阴也。指下寻之似有。再再还来。按之根据前却去曰濡。主少力。五心烦热。脑转耳鸣。下元极冷。

　　濡。阴水也。他本俱释为阴金。非也。洁古曰。浮涩弱属金。沉滑濡属水。是以知濡为阴水也。然濡而为不及之水者。何也。谓阳已竭。而阴无所附也。指下寻之似有者。非若他脉之真有。而似乎有也。则为阳已竭矣。再再还来。是阴欲附也。按之根据前却去。是阴欲附而无所附也。经云。阳为阴使。今阳已竭。故主少气力。阴无附。故五心烦热。水不足。故脑转耳鸣。

　　阳已衰。故下元极冷。

　　按脉经第一篇。有软脉而无濡脉。要知濡即软也。又云。软脉极软而浮细。一曰按之无有。举之有余。一曰小而软。软一作濡。曰濡者如帛衣在水中。轻手相得。

　　卷四

　　歌曰

　　按之似有举之无。髓海丹田定已枯。四体骨蒸劳热甚。脏腑终传命必殂。

　　按之似有。阴无所附也。举还无。阳已竭也。髓海丹田定已枯。肾水已涸也。四体骨蒸劳热甚。谓水已涸。而虚火煎熬也。脏腑终传命必殂。谓肾病传心。心病传肺。肺病传肝。肝病传脾。脾复传肾。经曰。传终者死。是传其所胜也。

　　按经云。三部脉濡弱。久病得之不治自愈。治之死。卒病得之生。

　　卷四

　　又歌曰

　　濡脉关前人足汗。

　　关前。阳位也。濡。阳衰之脉也。足汗。多汗也。汗阴血所化也。阳部而见阳衰之脉。是阳气已虚。不能卫护其阴。则阴气外泄。故其人多汗耳。

　　按脉经云。寸口脉濡。阳气弱。自汗出。是虚损病。宜服干地黄汤。薯蓣丸。

　　内补散。牡蛎散并粉。针太冲补之。

　　当关少气精神散。

　　夫精气神。乃身之三宝也。经曰。精生气。气生神。是以精极则无以生气。

　　气少则无以生神。中焦者。荣气之所出也。今关部而见濡脉。则中气大虚。而精与神亦为之耗散矣。

　　按脉经云。关上濡下重。又云关脉濡。苦虚冷。脾气弱。重下病。宜服赤石脂汤。女萎丸。针关元补之。

　　尺部绵绵即恶寒。骨与肉疏都不管。

　　尺所以候下焦者也。尺部而见濡脉。是为阳衰于下。故恶寒。经云。足少阴气绝。则骨枯。少阴者。冬脉也。伏行而温于骨髓。故骨髓不温。即内不着骨。骨肉不相亲。即肉濡而却。肉濡而却。故齿长而枯。发无润泽。发无润泽者。骨先死。戊日笃。己日死。土胜水也。

　　按脉经云。尺中濡少血。发热恶寒。又云。尺脉濡。若小便难。宜服瞿麦汤。

　　白鱼散。针关元泻之。千金翼云。脚不收风痹。

