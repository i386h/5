<!-- { "loadSidebar": true } -->
　　四十一难曰。独肝有两叶。以何应也。然肝者。东方木也。木者春也。万物之始生。其尚幼小。意无所亲。去太阴尚近。离太阳不远。犹有两心。故今有两叶。亦应木叶也。四十二难曰。胆在肝之短叶间。重三两三铢。盛精汁三合。故曰连枝胆共房也。又金匮真言曰。东方色青。入通于肝。

　　按阴阳应象大论云。东方生风。风生木。木生酸。酸生肝。肝生心。肝主目。

　　在天为元。在人为道。在地为化。化生五味。道生智。元生神。神在天为风。

　　在地为木。在体为筋。在脏为肝。在色为苍。在音为角。在声为呼。在变动为握。在窍为目。在味为酸。在志为怒。怒伤肝。悲胜怒。风伤筋。燥胜风。酸伤筋。辛胜酸。

　　按金匮真言论云。帝曰。五脏应四时。各有收受乎。岐伯曰。东方色青。入通于肝。开窍于目。藏精于肝。其病发惊骇。其味酸。其类草木。其畜鸡。其谷麦。其应四时。上为岁星。是以春气在头也。其音角。其数八。是以知病之在筋也。其臭臊。

　　含血荣于目。牵筋爪运将。

　　肝藏血。开窍于目。目得血而能视。故曰含血荣于目。五脏生成篇云。肝之合筋也。其荣爪也。故曰牵筋爪运将。

　　逆时生恚怒。顺候脉弦长。

　　逆时生恚怒。何为逆时。谓春脉当弦细而长。今反得浮涩而短。是为反四时。肝在志为怒。故其人恚怒不休也。若诊得弦细而长。则为顺候矣。

　　或问曰。医者每云恼怒伤肝。然怒发于心。何以独伤肝也。予读楞严会解而见其说焉。夫肝者木也。主血肺者金也。主气顽金不能克木。必待心经之嗔火一发。则铸气成金。为斧为锯。而木斯克矣。今诀云。逆时生恚怒者。是浮涩短之脉。见于肝部也。浮涩短。肺脉也。肺主气。肝部而见肺脉。是为贼邪来侵。未有不伤者矣。

　　按玉机真藏论云。春脉何如而弦。岐伯曰。春木者。肝也。东方木也。万物之所始生也。故其气来。 弱轻虚而滑。端直以长。故曰弦。又云真肝脉至。中外急。如循刀刃。责责然。如按琴瑟弦。色青白不泽。毛折乃死。

　　按人镜经云。肝脉弦而长。肝合筋脉。循筋而行。持脉指法如十二菽之重。按至筋而脉道如筝弦。相以为弦。次稍加力。脉道迢迢者为长。

　　泣下为之液。声呼是本乡。

　　四十九难曰。肾主液。入肝为泣。肺主声。入肝为呼。泣与呼。皆属于肝。故曰是本乡。

　　味酸宜所纳。

　　宣明五气篇云。五味所入。酸入肝。

　　麻谷应随粮。

　　他本释谓麻字有误。当云麦谷。不知生气通天论。及金匮真言论。皆云其谷麦。惟五常政大论曰。其谷麻。以其色苍故也。非脉诀之误。

　　实梦山林树。虚看细草芒。

　　淫邪发梦篇云。肝气胜则梦怒。逆气客于肝。则梦山林树木。洁古曰。甲刚为木。故实梦山林树。乙柔为草。故虚看细草芒也。

　　按中岁经云。虚则梦化草茸茸。实则梦山林茂盛。

　　积因肥气得。杯覆胁隅傍。

　　五十六难曰。肝之积。名曰肥气。在左胁下如覆杯。有头足。久不愈。令人发咳逆 疟。连岁不已。以季夏戊己日得之。何以言之。肺病传肝。肝当传脾。脾季夏适旺。旺者不受邪。肝复欲还肺。肺不肯受。故留结为积。故知肥气以季夏戊己日得之。

　　翠羽身将吉。颜同枯草殃。

　　五脏生成篇云。青如草兹者死。青如翠羽者生。言察病患之色青如翠羽。谓青而明润也。故曰生。察病患之色。青如草兹。谓青而惨暗也。故曰死。

　　四斤余四两。七叶两分行。

　　四十二难曰。肝重四斤四两。左三叶。右四叶。凡七叶。

　　卷二

　　肝脉见于三部歌

　　三部俱弦肝有余。目中疼痛若 虚。怒气满胸常欲叫。翳蒙瞳子泪如珠。

　　张世贤曰。 。少腹下病也。弦脉见于三部。乃肝家有余。目乃肝之窍。有余主目中疼痛。其经还绕阴器。而抵少腹。故苦 虚也。愚谓 当作眩。

　　夫弦。肝之本脉也。今三部俱弦。是木不务其德。肝开窍于目。故目中疼痛。经云。木太过甚。则忽忽善怒。眩冒巅疾者。是也。夫既曰肝有余。而又曰虚者何也。所谓有余者。邪气有余。所谓虚者。乃亢则害。承乃制。反自伤而虚也。怒则气上逆。故气满胸膛。常欲叫也。瞳子属肝。肝气盛则翳障疼痛。而泪出也。凡眼科诸书。动言目有五输。乃以黑睛属肝。瞳子属肾非也。愚谓当以黑睛属肾。瞳子属肝。何也以黑睛色黑。当属肾。瞳子色青。当属肝。况水能生木。正以黑睛之水在外。方能养其瞳子之木在内。而常清浮光明。斯千载以来。窥其窍者。叔和一人耳。

　　卷二

　　肝脉歌

　　肝软井弦本没邪。

　　经云。脉来软弱招招。如揭长竿末梢。曰肝平。故云没邪也。

　　紧因筋急有些些。

　　紧为寒。肝主筋。寒则筋挛。故紧因筋急有些些也。

　　细看浮大更兼实。赤痛昏昏似物遮。

　　浮为风实。大为火。风火相煽。上为目疾。

　　溢关过寸口相应。目眩头重与筋疼。

　　肝脉本弦长。然但当守其本位。今溢关而过于寸口。则木盛矣。木盛则生风。谚曰树大招风。故为目眩头重之疾矣。

　　芤时眼暗或吐血。四肢瘫痪不能行。

　　肝藏血者也。芤为失血之脉。目得血而能视。手得血而能握。足得血而能步。肝脉而见芤。故或为眼暗。并四肢瘫痪之证作矣。

　　涩则缘虚血散之。肋胀胁满自应知。

　　肝为血多气少之脏。涩乃气多血少之脉。肝脉而见涩。则知肝虚而血散矣。肋与胁肝。经之所布也。肝不藏血。故气乘其虚而居之。是以肋胀而胁满矣。

　　滑因肝热连头目。紧实弦沉 癖基。

　　肝开窍于目。肝部而脉见滑。是为肝经有火。火性炎上故热连头目也。

　　按医学云。沉弦紧实四脉。主肾水不能生木以致肝虚结成癖积。或近脐或两肋间作痛。基者言其病有根基。而难拔也。

　　微弱浮散气作难。目暗生花不耐看。

　　肝为血多气少之脏。微弱浮散。乃肺脉也。为气多血少之脉。今四脉见于肝部。乃血不足。而气居之。故曰气作难也。肝开窍于目。目得血而能视。今血既不足。故目暗生花。而不耐看矣。

　　甚浮筋弱身无力。遇此还须四体瘫。

　　肝主筋。取之当于十二菽之重。与筋平者。肝部也。今甚浮则浮而无力矣。浮而无力为虚。虚则无血以荣其筋。筋不得其养。则难以束骨。故四肢瘫痪矣。

　　卷二

　　肾脏歌

　　肾脏对分之。膀胱其合宜。

　　四十二难曰。肾有两枚。重一斤二两。主藏志。血气形志论云。足太阳与少阴为表里。谓肾与膀胱为表里也。

　　按阴阳应象大论云。北方生寒。寒生水。水生咸。咸生肾。肾生骨髓。骨髓生肝。肾主耳。其在天为寒。在地为水。在体为骨。在脏为肾。在色为黑。在音为羽。在声为呻。在变动为栗。在窍为耳。在味为咸。在志为恐。恐伤肾。

　　思胜恐。寒伤血。燥胜寒。咸伤血。甘胜咸。金匮真言论云。北方黑色。入通于肾。开窍于二阴。藏精于肾。故病在溪。其味咸。其类水。其畜彘。其谷豆。

　　其应四时。上为辰星。是以知病之在骨也。其音羽。其数六。其臭腐。

　　旺冬身属水。位北定无欺。

　　阴阳应象大论云。北方生寒。塞生水。水生咸。咸生肾。肾生骨髓。

　　两耳通为窍。

　　阴阳应象大论云。肾主耳。又云在窍为耳。

　　三 附在斯。

　　古之言三焦者不一。其说或云无状有名。或云有状有名。诸论纷然。千载莫决。所谓无状有名者。其说起于秦越人。所谓有状有名者。其说起于三因方。不知三焦。原自有二。皆本之于内经。奈后之学人。执一不分。

　　随成疑案。至以手少阳之三 。混而为上中下之三焦。何其谬也。特未取内经诸篇。反复之耳。其一见于内经营卫生会篇曰。上焦如雾。中焦如沤。下焦如渎。观其如雾。如沤。如渎。而且判之以上中下。则其为无状有名可知矣。其二见于内经本藏篇曰。密理浓皮者。三 膀胱浓。粗理薄皮者。三 膀胱薄。疏腠理者。三 膀胱缓。皮急而无毫毛者。三 膀胱急。毫毛美而粗者。三 膀胱直。稀毫毛者。三 膀胱结也。观其与膀胱同其浓薄。同其缓急。同其直结。则其为有状有名。又可知矣。要知营卫生会篇所云。乃无状有名之三焦。主营气卫气宗气者也。本藏篇所云。乃有状有名之三 。与手厥阴为表里。配十二经络者也。若云手少阳之三 。即上中下之三焦。则是五脏五腑。皆在手少阳之中矣。假令手少阳有病为热。当治之以寒。俾十二经俱寒之可乎。又令手少阳有病为寒。当治之以热。俾十二经俱热之可乎。若云自有手少阳引经之药。不犯他经。则非上中下之三焦。不辨而自明矣。大抵无状有名之焦字。无有月傍。当以平声读。有状有名之 字。从以月傍。当以去声读。或曰三 既与手厥阴为表里。而又曰附于肾者何也。以灵枢本藏篇有曰。肾合三 膀胱。本输篇亦曰。少阳属肾。故诀曰。三 附在斯也。戴起宗不玩本藏本输二篇之旨。谓三 非肾所附。而据改为二阴窍附。何其 也。

　　按三十一难曰。三焦何禀何生。何始何终。其治常在何许。可晓以不。然三焦者。水谷之道路。气之所终始也。上焦者。在心下。下膈在胃上口。主纳而不出。其治在膻中。玉堂下一寸六分。直雨乳。间陷者是。中焦者。在胃中脘。不上不下。上腐熟水谷。其治在脐傍。下焦者。在脐下。当膀胱上口出。分别清浊。主出而不内。以传导也。其治在脐下一寸。故名曰三焦。

　　其府在气街。一本云冲字。

　　味咸归藿豆。

　　洁古曰。肾象水而味咸。藿与豆皆咸。故归之也。藏气法时论云。脾色黄。

　　宜食咸大豆。豕肉栗藿皆咸。而此谓归肾者。何也。王冰注云。乃谓利关机之义也。肾为胃关。脾与胃合。故假咸柔 以利其关。关利而胃气乃行。胃行而脾气方化。故应脾宜味与众不同也。

　　精志自相随。

　　三十四难曰。肾藏精与志也。

　　沉滑当时本。

　　肾脉当沉实而滑。平人气象论云。平肾脉来喘喘累累。如钩按之而坚。

　　曰肾平。按之而坚者。沉而实也。喘喘累累者。滑也。

　　按人镜经云。肾脉沉而软滑。肾合骨。肾脉循骨而行。持脉指法。按至骨上而得者为沉。次重以按之。脉道无力而濡。举指来疾流利者为滑。

　　浮摊厄在脾。

