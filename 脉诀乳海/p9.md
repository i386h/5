<!-- { "loadSidebar": true } -->
　　摊。缓也。云岐子曰。肾旺冬。其脉当沉而滑。今反浮而缓。是土来乘水。故云厄在脾。

　　色同乌羽吉。形似炭煤危。

　　五脏生成篇云。黑如乌羽者生。谓黑而明润也。又云黑如 者死。谓黑而惨暗也。

　　按玉机真藏论云。真肾脉至。如指弹石。辟辟然。色黑黄不泽。毛折乃死。

　　冷即多成唾。焦烦水易亏。

　　四十九难曰。肾主液。自入为唾。张世贤曰。水盛则火灭。火灭则气冷。气冷。则水溢于上而多唾。火盛则水干于内而烦躁。烦躁则津液衰而好饮也。

　　奔豚脐下积。究竟骨将痿。

　　五十六难曰。肾之积名曰奔豚。发于少腹。上至心下。若豚状。或上或下。

　　无时令人喘逆。骨痿少气。以夏丙丁日得之。何以言之。脾病传肾。肾病传心。心以夏适旺。旺者不受邪。肾复欲还脾。脾不肯受。故留结为积。故知奔豚以夏丙丁日得之。

　　实梦腰难解。虚行溺水湄。

　　淫邪发梦篇云。肾气盛则梦腰春雨解。不属厥气。客于肾。则梦临渊。没居水中。

　　按中藏经云。肾虚梦船溺。人得其时。梦伏水中。盛实则梦临渊投水中。

　　一斤余二两。胁下对相垂。

　　说见首节。

　　卷二

　　肾脉见于三部歌

　　三部俱迟肾藏寒。皮肤燥涩发毛干。梦见神魂时入水。觉来情思即无欢。

　　肾主水。水之性也。寒迟脉为寒。三部俱迟。则知其为肾藏寒也。肾主五液。肾病则无津液以荣养皮毛。故皮肤燥涩。发毛干也。水阴寒之物也。

　　梦入水。从其类也。经云。肾病者虚。则意不乐。故觉来情思即无欢也。

　　卷二

　　肾脉歌

　　肾散腰间气。

　　肾主藏。其脉当沉而实。今脉见散。是为肾气不藏。腰者。肾之府。故腰间生气也。他释皆以此属下文。非也。

　　尿多涩。滑并。其中有聚散。聚散且无凭。实滑小便涩。淋痛涩苦 。脉涩精频漏。恍惚梦魂多。小肠疝气逐。梦里涉江河。

　　此言尿。多之证。当细察其寒热虚实而治之也。倘诊得其人肾病涩而且滑。则当断之曰。必尿多也。虽然。凡脉可以兼见。滑与涩。其状相反。安可以一部之中。而兼见也。要知涩脉为阴。当于沉中取。滑脉为阳。当于浮中得。诊得其人轻手取之。其脉皆聚而滑。及乎重手取之。其脉复聚而涩。浮之中聚而滑。则为火有余。沉之中散而涩。则为水不足。水不足而火有余。故为小便频数之证也。然所谓其中有聚散。聚散且无凭者。

　　何也。言当诊脉之时。须于浮沉中细心审察。不可以浮中见脉道之聚。

　　而尽凭之为滑。亦不可以沉中见脉道之散。而尽凭之为涩也。然余何以作如是之释也。试观下文所云。即知之矣。假令其人脉实而滑。则是浮沉俱滑。此为实火。故当病小便涩而淋痛。若诊得其人脉浮沉俱涩。

　　则为伤精败血。多梦纷纭之证作矣。又肾脉而见涩。为金寒水冷。丙火受伤。故为小肠疝气也。肾为水藏。涩为阴脉。水为阴物。故梦涉江河大水。

　　实大膀胱热。小便难往通。

　　实大为火。为阳。肾脉见实。则为府病。为热结膀胱。故小便难往通也。

　　滑弦腰脚重。沉紧痛还同。

　　弦为寒。紧则为寒之甚。滑为水之阳。沉为水之阴。经云。北风生于冬。病在肾俞在腰股。寒气在肾。故腰脚重也。至于沉而紧。则寒之甚矣。故腰脚不止于重。而更痛也。按经脉篇云。肾所生病者。脊股内廉痛是矣。

　　单匀吉无病。浮紧耳应聋。

　　池氏曰。肾脉浮紧。主肾有风耳。乃肾之窍上攻于耳。是致耳聋也。

　　卷二

　　肺脏歌

　　肺脏最居先。大肠通道宣。

　　肺为华盖。居各藏之上。故曰居先。肺与大肠相为表里。灵兰秘典论云。

　　大肠者。传道之官。变化出焉。故云通道宣也。

　　按阴阳应象大论云。西方生燥燥生金。金生辛。辛生肺。肺生皮毛。皮毛生肾。肺主鼻。其在天为燥。在地为金。在体为皮毛。在脏为肺。在色为白。

　　在音为商。在声为哭。其变动为咳。在窍为鼻。在味为辛。在志为忧。忧伤肺。喜胜忧。热伤皮毛。寒胜热。辛伤皮毛。苦胜辛。金匮真言论云。西方色白。入通于肺。开窍于鼻。藏精于肺。故病在背。其味辛。其类金。其畜马。其谷稻。其应四时。上为太白星。是以知病之在皮毛也。其音商。其数九。其臭腥。

　　兑为八卦地。

　　肺主西方金气。文王八卦。兑居于西。若以八卦言之。则肺居兑地也。戴起宗以地字改为说。不通。

　　金属五行牵。

　　牵。合也。以五行言之。则肺合于金。

　　皮与毛相应。

　　五脏生成篇云。肺之合皮也。其荣毛也。

　　魂将魄共连。

　　或难曰。肝藏魂。肺藏魄。保以不歌于肝。而并歌于肺也。不知五脏之神。

　　虽各有所属。而其妙在于互融互摄。四十难中发明耳闻鼻臭之说。肝木虽属东方。然受气于申。培胎于酉。肺金虽属西方。然受气于寅。培胎于卯。故参同契云。举东以合西。魂魄自相拘。释云。举东以合西者。驱龙而就虎也。魂魄自相拘者。移情而合性也。

　　按参同契二八弦气章云。偃月作鼎炉。白虎为熬枢。汞日为流珠。青龙与之俱。举东以合西。魂魄自相拘。释云。今夫龙居于东。虎居于西。虽则各守方隅。却有感通之理。故举东方之魂。以合西方之魄。则龙虎自然交媾。相钤相制。而大药成矣。举东以合西者。驱龙以就虎也。魂魄自相拘者。推情而合性也。

　　鼻闻香臭辨。壅塞气相煎。

　　经云。肺气通于鼻。鼻和则知香臭。邪气迫于肺。则鼻窍壅塞不通。而不闻香臭。

　　语过多成嗽。

　　肺主气。语言太过。则气伤矣。肺气伤则发嗽矣。

　　疮浮酒灌穿。

　　酒。湿热之物也。疮湿热所生也。肺主皮毛。过于酒则肺经受伤。而皮上生疮矣。

　　猪膏凝者吉。枯骨命难全。

　　五脏生成篇云。白如豕膏者生言。白而明润也。故曰生。白如枯骨者死。

　　言白而惨暗也。故曰死。

　　按玉机真藏论云。真肺脉至大而虚。如以羽毛中人。肤色白赤不泽。毛折乃死。

　　本积息奔患。乘春右胁边。

　　五十六难曰。肺之积。名曰息奔。在右胁下。覆大如杯。久不已。令人洒淅。

　　寒热喘咳。发肺壅。以春甲乙日得之。何以言之心病传肺。肺病传肝。肝以春适旺。旺者不受邪。肺复欲还心。心不肯受。故留结为积。故知息贵以春甲乙日得之。

　　顺时浮涩短。

　　肺王于秋。肺主皮毛。故脉浮。肺为气多血少之脏。故脉涩。秋属金。五行之中。为金最少。故脉短。

　　按人镜经云。肺合皮毛。肺脉循皮毛而行。持脉指法。如三菽之重。按至皮毛而得者。为浮。稍稍加力。脉道不利为涩。又稍加力。不及本位曰短也。

　　反即大洪弦。

　　若秋时见大洪而弦之脉。谓之反四时。何也。洪大属火。火来克金。又且兼弦。弦属木。木能生火。今肺脉洪而且弦。是母挟子势。而反来侮金。风火相炽。而肺金受伤。故曰反也。

　　实梦兵戈竞。虚行涉水田。

　　肺气盛。则梦恐惧。哭泣飞扬。淫邪发梦篇云。厥气容于肺。则梦飞扬。见金铁之奇物。客于大肠。则梦田野。今诀云。实梦兵戈竞。虚行涉水田者。

　　谓肺属秋金。主乎肃杀。肺实故梦兵戈争竞之事。北方属水。乃庚金衰墓之乡。金虚故梦涉于水田也。

　　三斤三两重。六叶散分悬。

　　四十二难曰。肺重三斤三两。六叶两耳。凡八叶。主藏魄。

　　卷二

　　肺脉见于三部歌

　　三部俱浮肺藏风。鼻中多水唾稠浓。壮热恶寒皮肉痛。颡干双目泪酸疼。

　　浮为风三部俱浮。则肺为风所伤。肺主气。气者卫也。风伤卫。则卫气不得主于外。与风邪之气相角。循肺窍而出。是以鼻中多水。久则渐传于肺之本脏。风火相煽。煎熬津液。而成涕唾浓痰。卫气者。阳气也。阳气郁而不行。故壮热而恶寒。肺主皮毛。肺伤故皮肉痛。颡者。肺之系也。风火相煎。故干。张世贤曰。金衰不能制木。木火俱盛。故双目流泪而酸疼也。

　　卷二

　　肺脉歌

　　肺脉浮兼实。咽门燥又伤。大便难且涩。鼻内乏馨香。

　　肺脉本浮。今云浮兼实。盖浮而有力也。浮而有力为风。咽门。肺之道路也。今肺有风邪。则咽门燥伤矣。藏病传府。故大便难且结也。又肺开窍于鼻。上文云。鼻闻香臭辨。壅塞气相煎。今肺脉浮而兼实。则肺为风邪所壅。故鼻窍为之壅塞矣。

　　实大相兼滑。毛焦涕唾粘。更和咽有燥。秋盛夏宜砭。

　　夫脉之实大为火。滑则为痰。今实大见于肺部。则知火煎熬而成痰矣。

　　咽。肺之道路。肺既有火。则咽燥矣。但此证非暴疾。乃陈年之疾也。每遇秋则作。盖以其肺家素有火邪。当金旺之时。则乘时为虐。故秋盛也。治之者。宜于长夏。当金沐浴之时。迎其气而夺之。至秋则不再作矣。

　　沉紧相兼滑。仍闻咳嗽声。

　　沉紧为寒。寒气客于肺。则肺有寒痰。故脉相兼而滑也。肺之变动为咳。

　　肺有寒痰故见咳嗽声也。

　　微浮兼有散。肺脉本家形。

　　微浮而散。秋之毛也。为肺之本脉。

　　溢出胸中满。气滞大肠鸣。

　　肺脉当浮涩而短。所谓短者。重手按之缩入关中也。今云溢出。是溢出乎鱼际。肺苦气上逆。肺脉而溢。则是气上逆。而胸为之满矣。肺主气。气盛则传于府。上盛则下虚。故气下泄。而大肠鸣也。

　　弦冷肠中结。

　　肺主气。大肠为传送之官。然大肠之所以传送者。盖赖肺气通畅。有力传送而下也。张世贤曰。肺脉见弦。乃金不足。而妻乘之也。主大肠不温。

　　而为病结。治用温药。其气自通。

　　芤暴痛无成。

　　芤。失血脉也。肺为气多。血少之脏。肺脉见芤。无血可失。然芤为阳火。火之发也暴。不过临时暴痛。而不能成其大害也。

　　沉细仍兼滑。因知是骨蒸。皮毛皆总涩。寒热两相承。

　　肺脉当浮。今脉见沉。是为阳虚。阳虚则生外寒。及乎重手取之。其脉见细。是为阴虚。阴虚则生内热。滑为水中之火。从阳化则热。从阴化则寒。

　　故知其为骨蒸劳热之证。肺主皮毛。肺脉见沉细而滑。则其阴阳两虚。

　　皮毛失养。而寒热交作之证现矣。

　　卷二

　　脾脏歌

　　脾脏象中坤。安和对胃门。

