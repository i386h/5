<!-- { "loadSidebar": true } -->
　　《难经·五难》曰：“脉有轻重，何谓也？然，初持脉，如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌骨相得者，脾部也。如十二菽之重，与筋平者，肝部也。按之至骨，举指来疾者，肾部也。”盖言脉有六部，轻重不同。菽者，豆也。豆之多寡，因举按有轻重也。凡持脉者，下手当明举按之法，先轻手取浮，而后重手取沉。肺脉甚浮而先得，故经文下“初持脉”三字，以下心、脾、肝、肾脉一脏重于一脏。肺主皮毛，心主血脉，脾主肌肉，肝主筋，肾主骨。相得者，得其所主之分，而即得其本部之脉也。肾部不言十五菽而言至骨者，因至骨明于十五菽也。

　　关前为阳，关后为阴；阳寸阴尺，先后推寻。

　　从鱼际至高骨却有一寸，因名曰寸。从尺泽至高骨有一尺，因名曰尺。界乎尺寸之间，因名曰关。关前寸为阳，关后尺为阴。关居中若为阴阳界，而阴阳实互交于此。寸候上焦，关候中焦，尺候下焦。须先后细为推寻，推其虚实，寻其体象也。

　　男子之脉，左大为顺；女人之脉，右大为顺。

　　朱丹溪曰：“脉分属左右手。心、小肠、肝、胆、肾、膀胱在左主血，肺、大肠、脾、胃、命门在右主气。男以气成胎，故气为之主。女以血为胎，故血为之主。若男子久病，气口充于人迎者，有胃气也，病虽重可治。反此者逆。或曰，人迎在左，气口在右，男女所同，不易之位也。脉法赞曰，左大顺男，右大顺女。何子言之悖耶？曰，《脉经》一部，叔和谆谆于教医者，此左右手以医者之手为主。而若主于病者之手，奚止千里之谬。”按诊家多曰：“阴气右行，阳气左行。男子阳气多而左脉大为顺，女子阴气多而右脉大为顺。”其说似是而实非也。丹溪所以力排俗见，以合经旨，盖医者切脉与病者相对，医者之左手对病者之右手，医者之右手对病者之左手，其义易晓。学人临证多则理自见。

　　男尺恒虚，女尺恒盛。

　　寸为阳，尺为阴。故男子尺虚，象离中虚也；女人尺盛，象坎中满也。男女脉同，同于定位；惟尺则异，异于盛衰。

　　朱丹溪曰：“昔日轩辕使伶伦截蟹谷之竹，作黄钟律管以候天地之节气；使岐伯取气口作脉法，以候人之动气。故黄钟之数九分，气口之数亦九分，律管具而寸之数始形。故脉之动也，阳得九分，阴得一寸，吻合于黄钟。天不足西北，阳南而阴北，故男子寸盛而尺弱，肖乎天也。地不满东南，阳北而阴南，故女子尺盛而寸弱，肖乎地也。黄钟者，气之先兆，故能测天地之节候；气口者，脉之要会，故能知人命之生死。”阳弱阴强，反此则病。

　　男尺脉弱，女尺脉盛，故男女之脉不同。若男尺脉盛，女尺脉弱，则为相反而病矣。

　　参黄子曰：“男子以阳为主，故两寸脉常旺于尺。若两寸反弱尺反盛者，肾气不足也。女子以阴为主，故两尺脉常旺于寸，若两尺反弱寸反盛者，上焦有余也。不足固病，有余亦病，所谓过犹不及也。”龙丘叶氏曰：“脉者，天地之元性，故男女尺寸盛弱，肖乎天地。越人以为男生于寅，女生于申，三阳从天生，三阴从地长，谬之甚也。独丹溪推本律法，混合天人而辟之，使千载之误，一旦昭然，岂不韪哉！伪诀云：‘女人反此背看之，尺脉第三同断病。’若解云，女人右心、小肠、肝、胆、肾，左肺、大肠、脾、胃、命。则惑乱经旨。曾不知男女一皆以尺脉为根本。所谓反者，非男女脉位相易也。当如男子尺脉常弱今反盛，女人尺脉常盛今反弱，便断其病，于义即通。”关前一分，人命之主。左偏紧盛，风邪在表；右偏紧盛，饮食伤里。

　　关前一分者，寸关尺各有三分，共得九分，今曰关前一分，仍在关上，但在前之一分耳。故左关之前一分，辨外因之风；右关之前一分，辨内因之食。或以前一分为寸上，岂有左寸之心可以辨风，右寸之肺可以辨食乎？其说大谬。盖寸关尺三部，各占三分，共成寸口，故知关前一分，正在关之前一分也。左关之前一分，属少阳胆部，胆为风木之司，故紧盛则伤于风也。何则？以风木主天地春升之令，万物之始生也。《素问·灵兰秘典论》曰：“肝者，将军之官，谋虑出焉。”与足少阳胆相为表里。“胆者，中正之官，决断出焉。”人身之中，胆少阳之脉行肝脉之分外，肝厥阴之脉行胆脉之位内，两阴至是而交尽，一阳至是而初生，十二经脉至是而终。且胆为中正之官，刚毅果决，凡十一脏咸取决于胆。故左关之前一分，为六腑之源头，为诸阳之主宰，察表者之不能外也。右关之前一分，属阳明胃部，中央湿土，得天地中和之气，万物所归之乡也。又曰：“脾胃者，仓廪之官，五味出焉。”土为君象，土不主时，寄王于四季之末，故名孤脏。夫胃为五脏六腑之海，盖清气上交于肺，肺气从太阴而行之，为十二经脉之始。故右关之前一分，为五脏之隘口，为百脉之根 ，察里者不能废也。况乎肝胆主春令，春气浮而上升，阳之象也；阳应乎外，故以候表焉。脾胃为居中，土性凝而重浊，阴之象也；阴应乎内，故以候里焉。若夫左寸之前违度，则生生之本亏；右寸之前先发，则资生之元废。古人以为人命之主，顾不重哉！旧以左关之前一分为人迎，右关之前一分为气口，然考之《灵枢·本输、动 、经脉》、《素问·解精微论》等篇，明指人迎为结喉旁胃经动脉，故《纲目》之释人迎，亦曰在两喉旁。庞安常论脉曰：“何谓人迎？喉旁取之。”以此论之，则左关之前一分，不可名为人迎矣。《经脉篇》曰：“手太阴之脉，入寸口，上循鱼际。”又曰：“经脉者，常不可见也。其盛实也，以气口知之。”《灵枢·经筋篇》曰：“手太阴之筋，结于鱼际后，行寸口外侧。”《经脉别论》曰：“欲知寸口太过与不及。”《灵枢·小针解》曰：“气口虚而当补，实而当泻。”以此论之，则气口乃统两手而言。右关之前一分，不可名气口矣。《灵枢·四时气篇》曰：“气口候阴，人迎候阳。”《灵枢·禁服篇》曰：“寸口主中，人迎主外。”《灵枢·终始》等篇曰：“人迎一盛，二盛，三盛”等义，皆言人迎为阳之府脉，故主乎表；脉口为太阴之动脉，故主乎里。如《素问·太阴阳明论》曰：“太阴为之行气于三阴，阳明为之行气于三阳。”《灵枢·阴阳别论》曰：“三阳在头”，正言人迎行气于三阳也。“三阴在手”，正言脉口行气于三阴也。盖因上古诊法有三：一取三部九候，以诊通身之脉；一取太阴、阳明，以诊阴阳之本；一取左右气口，以诊脏腑之气。细绎前后经旨，则人迎自有定位，何得扯入左关；气口概指两手，何得偏指右关也耶！此名创自叔和，群然附和，莫可复正。予少从家先生游，及同郡施笠泽、秦景明，皆当代名彦，相与议论。咸谓人迎、气口之名，固不可妄为移易，以乱经常；左右关前一分，亦可通融以征表里。故予但分左右关前一分，而不列人迎、气口之名，如前所注者，不识其当否。至若藏气有不齐，禀赋有浓薄，或左脉素大于右，或右脉素大于左，孰者为常，孰者为变；或于偏弱中略见有力，已隐虚中之实，或于偏盛中稍觉无神，便是实中之虚，活泼施治，不攻代无过可也。

　　神门属肾，两在关后；人无二脉，必死不救。

　　《难经·十四难》曰：“上部无脉，下部有脉，虽困无能为害。夫脉之有尺，犹树之有根，枝叶虽枯槁，根本将自生。”盖两尺属肾水，为天一之元，人之元神在焉。即《难经·八难》所谓三焦之原，守邪之神，故为根本之脉，而称神门也。若无此二脉，则根本败绝，决无生理。而脉微指为心脉者误矣。彼因心经有穴名曰神门，正在掌后兑骨之端，故错认耳。殊不知心在上焦，岂有候于尺中之理乎！脉有七诊，曰浮中沉；上下左右，七法推寻。

　　浮者，轻下指于皮毛之间，探其腑脉也。表也。中者，略重指于肌肉之间，候其胃气也。半表半里也。沉者，重下指于筋骨之间，察其脏脉也。里也。上者，即上竟上者胸喉中事也。即于寸内前一分取之。下者，即下竟下者少腹腰股膝胫足中事也。即于尺内后一分取之。左右者，即左右手也。凡此七法，共为七诊。

　　又《素问·三部九候论》曰：“独大者病，独小者病，独疾者病，独迟者病，独寒者病，独热者病，独陷下者病。”王冰注曰：“诊凡有七者，此之谓也。”盖指病者而言。故曰：“七诊虽见，九候皆从者，不死。”若本文专授医家诊法，义各不同。勿听子则以静其心，忘外虑，均呼吸，分浮中沉三法为七诊，皆赘辞也。

　　又有九候，即浮中沉；三部各三，合而为名；每候五十，方合于经。

　　每部有浮中沉三候，合寸关尺三部算之，共得九候之数也，夫每侯必五十动者，出自《难经》，合大衍之数也。乃伪诀以四十五动为准，乖于经旨。必每候五十，乃知五脏缺失。柳东阳曰：“今人指到腕臂，即云见了，五十动岂弹指间事？凡九候共得四百五十，两手合计九百，方与经旨相合也。”按《素问·三部九候论》曰：“天之至数，始于一，终于九焉。一者天，二者地，三者人。因而三之，三三者九，以应九野。

　　故人有三部，部有三候。”则以天地人言上中下，谓之三才。以人身言上中下，谓之三部。于三部中而各分其三，谓之三候。三而三之，是为三部九候。盖上古诊法，于人身三部九候之脉，各有所取，以诊五脏之气，而针邪除疾，非独以寸口为言也。如仲景上取寸口，下取跗阳，是亦此意。自《十八难》专以寸口而分三部九候之诊，以其简捷，言脉者靡不宗之，然非古法。

　　上下来去，至止六字；阴阳虚实，其中奥旨。

　　上下、来去、至止六字者，足以明乎阴阳虚实，本岐黄之奥旨，而滑撄宁阐明之。上者为阳，来者为阳，至者为阳；下者为阴，去者为阴，止者为阴。上者，自尺部上于寸口，阳生于阴也。下者，自寸口下于尺部，阴生于阳也。脉有上下，是阴阳相生，病虽重不死。来者，自骨肉之分，出于皮肤之际，气之升也。去者，自皮肤之际，还于骨肉之分，气之降也。脉有来去，是表里交泰，病虽重必起。此谓之人病脉和也。若脉无上下来去，死无日矣。故曰，脉不往来者死。若来疾去徐，上实下虚为癫厥；来徐去疾，上虚下实为恶风也。

　　至者，脉之应。止者，脉之息也。止而暂息者愈之疾，止久有常者死也。

