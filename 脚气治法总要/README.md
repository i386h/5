<!-- { "loadSidebar": true } -->
﻿　　钦定四库全书　　　　　子部五
　　提要
　　脚气治法总要二卷　　医家类
　　【臣】等谨案脚气治法总要二卷宋董汲撰汲字及之东平人始末未详钱乙尝序其防疹论则其著书在元丰元祐之间是书书録解题作一卷宋史艺文志亦同久无本今从永乐大典所载排纂成帙以篇页稍繁分为二卷上卷论十二篇大防谓脚气必由于风湿风湿兼有冷热皆原本肾虚隂阳虚实病之别也春夏秋冬治之异也髙卑湿地之辨也老壮男女人之殊也説赅备矣下卷方四十六独活汤木香散信方防风粥桑枝煎専治风天麻丸茴香丸乌蛇丸趂痛丸専治湿薏苡仁汤海桐皮散木丸治风湿相兼独活寄生汤石楠丸牛膝丸治风湿瘴疠八味丸肾汤地黄粥治虚神功丸麻仁丸三脘散大黄汤治实属隂者兼冷木香饮子治其偏于隂也属阳者兼热红雪治其偏于阳也绛宫丸白皮小豆散木通散治其属于隂阳而兼淋闭者也松节散食前丸食后丸橘皮丸治寻常法也三仁丸润肠丸五柔丸治老人血枯法也天门冬大煎则为总治法淋煠蒸熨五方则为外治法而以针灸法为始原序方有一十九门大约不出于此即缺佚亦厪矣考脚气即素问所谓厥疾至唐始有此名治法亦渐以详备然李暄及苏敬徐玉唐侍中诸家之书今多不独汲此帙尚存颇为周密醇正观其自述称尝患此疾至剧因深思其源遂得秘要殆所谓三折肱而为良医者欤今特録而存之以备専门之一种焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　原序
　　昔孙思邈著书至其叙百病必先中风叙中风必先入脚气岂无意哉盖以为风者百病之长而卑湿蒸郁之气中人也尤重则圣人为治先后之次明示后人后学者愈当致详且慎焉然中风方论古人立説尤详至于四方之治食药之宜无不备悉而脚气一门虽古今槩举其略而治法论方多有未备故人罕穷究是疾甚至江淮卑湿之地相去辽逺人或有所不识故疾虽重于中风而患颇稀是以古人为説不详而末学治疗亦多致失误可不痛哉恭自本朝开壤最逺一统天下属以承平日乆故食物无南北之异道途无乆逺之期或因宦防或自客泛故内地感此者近日为多汲自少小病此约十余年遂博采素问九虚灵枢甲乙太素巢元千金外台圣惠小品删繁金匮玉函诸家本草及苏恭方论前古脉书凡古有是説者无不究极而蔵府之论鍼艾之法脉证之辨食饮之宜四时之要导引之术以至淋煠蒸熨备急要方或经试騐者悉录而集之名曰脚气治法总要分为一十九门通为一卷非敢自谓有补于将来亦欲诸好事者庶几临病有所证据焉董汲序












　　钦定四库全书
　　脚气治法总要卷上　　　　宋　董汲　撰
　　汲尝考诸经脚气之疾其来久矣在黄帝时名为厥两汉之间名为缓风宋齐之后谓为脚弱至于大唐始名脚气其号虽殊其实一也厥疾之由虽皆凝风毒湿气中于肝肾脾经其脉起于足十指且风毒之气者出于地寒暑风湿皆作蒸气足常履之故内经络因成肿痛挛弱乃名脚气然感疾之由若在夏月久坐立于湿地则湿热之气蒸入经络病则发热四肢疼闷若在冬月久坐立于湿地则冷湿之气上入经络病则转筋百体酷冷若当风取凉得之病则皮肉顽痹诸处蠕动渐渐向头面此三者尤宜辨之但后学不能深察即妄为治疗轻者变重重者难治可不慎哉其既得之后或虚或实或冷或热皆由素禀故脚气之有轻有重有干有湿有隂有阳有实有虚干者风毒在络致腿膝或瘦或痛或挛或缓弱不遂喘渇头痛大小便秘或顽痹不仁湿者湿毒在经腿肿皮肉紫白裂破作疮内自脓壊大便或泄或秘或为便痈烦躁不欲饮食隂者风毒在蔵恶明好静即身冷足厥筋挛或小腹不仁阳者风毒在府病发即身胫热筋脉抽痛为缓纵不収寒热头痛喜嗔叫好明处气促精神昏愦实者因常服补暖药壅秘而生故为寒热喘满喜妄误语壮热头痛虚者嗜欲无节荣卫空虚骨髓枯竭复不饵补药身体酷冷两胫酸痛膝冷转筋不能行动喘促此其之不同也若论其脉则唐苏恭尝谓有三脉缓为轻沉为次洪数为下大槩沉者为难治洪数者易治缓者不疗自瘥若疗之违法虽轻亦重疗之得理虽重亦轻大抵脉顺四时者生违四时者难治盖脉沉为邪入里伤痹也故重沉洪数者阳有余与风厥相应故易治缓者邪气微故自瘥又孙思邈之论亦云脉有三品内外证相似但脉有异若脉浮大而缓宜服续命汤若素风盛当以越婢汤若脉浮而转駃而作竹汤若脉微而弱冝风引汤此脉多是隂虚而得之若大虚短气宜间作补汤随病冷热而用之然古人治此有门大率风多而湿少即服风引续命越婢之类湿多而风少即宜独活寄生汤薏苡汤之类若一槩用药则难尅竒效全当消息之至如江淮秦川岭南四时气随异如北人久在江淮及岭南宦客风毒在蔵府或归秦中脚气发动亦依淮岭南法为治盖秦川地原髙亢春夏纵经霖霪少有蒸湿所以禾黍五谷受气不同水菜鱼肉食饮全异其地卑湿者则蒸热相仍利于燥药土地髙亢者则时宜汗利又如诸方脚气本以肾虚或者用药补益十未有全其一二者盖虽由肾虚因感风湿故邪气益盛盛则虽虚而实及将峻补故壅气生喘满千金云腹胀非防不愈者正谓是也又素问脚气之人只壮以秋冬良由阳内而隂外无蒸疾之气故有风毒之人须凖四时服食即无发动故春夏宜汗利秋冬乗疾小歇宜以诸药小滋补之则气平而不作今之医者只以家之学不能深究其理但一向补益或只疎下盖不得中道也若在冬月须当随人盛衰微有滋补若不然则致使气血日衰必使年年遇蒸热而作此理之然也昔人有云脚气有肾虚而生或者以妇人不主于肾便谓无此疾者非也盖妇人虽不专主于肾而必因血海虚乗宿块嗔恚感激悲伤遂成此疾兼今妇人病此者甚众则知妇人以血海虚而得之与男子肾虚类矣凡治妇人之法与男子用药固无有异但兼以治忧恚药无不效也汲昔熙宁年因行大雪中为寒湿冷气相乗遂成兹疾十年之间凡七八发动每发至剧而证差异一旬之内变不等因深思其源博求古方采摘要法累试神良不敢私隠传而录之脚气发动大抵虽同然三分论之一分有异当依法循证治之乃瘥其同者手足厥缓弱顽痹不仁肿痛成疮小愈之后仍宜依四季法服食无不效者若夫痿厥不能动者比此为微但只以诸脚气法治之指期可效谨依四时之宜方药之法具名录之于后
　　论曰古之大医往往因自病或亲属有疾故究心积虑遂为髙医良由日见变斟酌冷热虚实悉所经歴则唐孙真人甄权苏恭深师道人之类皆其人也谚曰千闻不如一见此之谓也今具实经病脚气人已尝试用得效方别为一门所贵临时有可依据也
　　论曰人有乆蓄积气因感风毒成疾之后或一向补益不经汗利即使风毒成实因致秘结壮热喘满脚肿赤痛大小便秘喜妄误语者是其也宜紫气红雪防风汤神功圆犀角饮如小便涩即服绛宫圆白皮小豆散治之
　　论曰阳气衰于下则为寒厥其人足胫寒筋挛急胫酸膝冷痛或顽痹不仁恶明好静此其也宜以石南圆金牙酒侧子酒八味圎海桐皮散木香饮子松节散及灸风市穴即愈
　　论曰人有禀赋气虚及兴居不节或谓脚气不可滋补冬月畧不小补但服疎防药过度使蔵虚而两脚酸削身体酷冷少力膝冷转筋挛而重者是其也宜风引汤八味木圆石南圎金牙酒侧子酒及灸絶骨穴于冬时服之即免毒气入腹及不作也
　　论曰凡针灸孔穴主对者穴名在上病状在下其脚气一病最宜针灸灸而不针者非也针灸而不药尤非也脚气初得便速针灸若专以药不针灸则可半差矣然去寸之法人有长短肤有肥瘦皆须精思准折之不得一槩致有差失尺寸之凖以铜人随中指中文为是若坐防穴者坐灸之卧防穴者卧灸之立防穴者立灸之不依此者徒破肉耳苏恭有云脚气始发通随痛处灸不必依穴者亦如素问谬刺之法亦可依用
　　初灸风市【主两膝挛痛引脇拘急軃躄或青或黄枯黧如腐木缓纵痿痹】次灸伏【主中寒按甲乙经云足阳明经刺可伍分不可过也】次灸犊鼻【主膝中痛不仁难跪此穴肿不可灸亦不可刺】次灸膝两眼【主膝冷痿痹疼】次灸三里穴【主腰疼不能久立膝痿腹胀满内亷痛足痿失履不収】次灸上亷穴【主小便难赤黄狂言非常】次灸下亷穴【主小便难赤黄】次灸絶骨穴【主风劳身肿髀枢痛膝骨酸血痹不仁筋缩诸节酸拆四肢解惰不収风劳身重】
