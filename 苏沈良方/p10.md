<!-- { "loadSidebar": true } -->
　　洛下有洞穴，深不可测。有人堕其中不能出，饥甚。见龟蛇无数，每旦辄引首东望，吸初日光咽之。其人亦随所向效之不已，遂不复饥，身轻力强，后卒还家。不食，不知其所终，此晋武帝时事，辟谷之法以百数，此为上妙。法止于此，能复玉泉。使铅汞具体，去仙不远矣。此法甚易知易行，天下莫不能知。知者莫能行，何则？虚一而静者，世无有也。元符二年，儋耳米贵，吾乃有绝粮之忧。欲与过子共行此法，故书以授之。四月十九日记。

　　卷第六

　　阳丹诀

　　冬至后斋居，常吸鼻液漱炼令甘，乃咽下丹田。以三十瓷器皆有盖，溺其中已，随手盖之。书识其上，自一至三十。置净室，选谨朴者守之。满三十日开视，其上当结细砂，如浮蚁状，或黄或赤。密绢帕滤，取新汲水，净淘澄无数，以秽气尽为度，净瓷瓶合贮之。夏至后，取细研枣肉，丸如梧桐子大。空心酒吞下，不限丸数，三五日后取尽。夏至后仍依前法采取，却候冬至后服。此名阳丹阴炼。须清净绝欲，若不绝欲，真砂不结。

　　卷第六

　　阴丹诀

　　取首生男子之乳，父母皆无疾恙者，养其子，善饮食之。日取其乳一升，只半升以来亦可。又以朱砂银作鼎与匙，如无朱砂银，山泽银亦得。慢火熬炼，不住手搅如淡金色，可丸即丸，如梧桐子大。空心酒吞下，亦不限丸数。此名阴丹阳炼。世人亦知服秋石，然皆非清净所结。又此阳物也，须复经火，经火之余，皆其糟粕，与烧盐无异也。世人亦知服乳，阴物不经火炼，则冷滑而漏精气也。此阳丹阴炼。阴丹阳炼。盖道士灵智妙用，沉机捷法，非其人不可轻泄，慎之。

　　卷第六

　　秋石方

　　凡世之炼秋石者，但得火炼一法而已。此药须兼用阴阳二石，方为至法。今具二法于后。

　　凡火炼秋石，阳中之阴，故得火而凝，入水则释然消散，归于无体。盖质去但有味在，此离中之虚也。水炼秋石，阴中之阳。故得水而凝，遇暴润，千岁不变。味去而质留，此坎中之实。二物皆出于心肾二脏，而流于小肠。水火二脏， 蛇元武正气。外假天地之水火，凝而为体。服之还补太阳相火二脏，为养命之本。具方如后。

　　卷第六

　　阴炼法

　　小便三五石，夏月虽腐败亦堪用。置大盆中，以新水一半以上相和，旋转搅数百匝，放令澄清。辟去清者留浊脚，又以新水同搅，水多为妙。又澄去清者，直候无臭气，澄下秋石如粉。即止。暴干。刮下，如腻粉光白，粲然可爱，都无气臭味为度。再研以乳男子乳，和如膏，烈日中暴干。如此九度，须拣好日色乃和，盖假太阳真气也。第九度即丸之，如梧桐子大，曝干。每服三十丸，温酒吞下。

　　卷第六

　　阳炼法

　　小便不计多少，大约两桶为一担。先以清水， 好皂角浓汁。以布绞去滓。每小便一担桶，入皂角汁一盏，用竹篦急搅，令转百千遭乃止。直候小便澄清，白浊者皆碇底，乃徐徐撇去清者不用。只取浊脚，并作一满桶。又用竹篦子搅百余匝，更候澄清。又撇去清者不用，十数担，不过取得浓脚一二斗。其小便，须是先以布滤过，勿令有滓。取得浓汁，入净锅中煎干，刮下捣碎。再入锅，以清汤煮化。乃于筲箕内，丁淋下清汁，再入锅熬干，又用汤煮化，再依前法丁淋。如熬干色未洁白，更准前丁淋，直候色如霜雪即止，乃入固济砂盒内。

　　歇口火 成汁，倾出，如药未成窝。更 一两度，候莹白五色即止。细研入砂盒内固济，顶火四两，养七昼夜。（久养火尤善）再研，每服二钱，空心温酒下，或用枣肉为丸，如梧桐子大每服三十丸，亦得，空心服。阳炼日午服，阴炼夜半服。广南有一道人，惟与人炼秋石为业，谓之还元丹。先大夫曾得瘦疾，且嗽凡九年，万方不效，服此而愈。郎侍郎简师南海，其掷下数十粒，曰此道人丹也。及旦卧席上，得药十余粒，正如梦中所见。及先大夫到番禺郎首问此丹。先大夫乃出丹示之，与梦中所得不异，妻服之即愈。又予族子尝病颠眩，腹久之渐加喘满。凡三年垂困，亦服此而愈，皆只是火炼者。时予守宣城，亦大病逾年，急以书劝予服此丹，云实再生人也。予方合炼，适有一道人，又传阴炼法。二法相兼，其药能动人骨髓，无所不至，极秘其术，久之方许传。依法服之，又验。此药不但治疾，可以常服，有功无毒。予始得之甚艰，意在救济人，理不当秘。火炼秋石，人皆能之。煎炼时须大作炉鼎，煎炼数日，臭达四邻。此法极省力，只一小锅便可炼，体如金石，永不暴润，与常法功力不侔。久疾人只数服便效，予偶得之，极为神妙。

　　卷第六

　　金丹诀

　　用物之精，取物之华。集我丹田，我丹所家，我丹伊芳何。铅汞丹砂，客主相守，如巢养鸦。种以戊已，耕以亦蛇，养以丙丁，灌以河车。乃根乃株，乃蕊乃花，昼炼于火，赫然彤霞

　　卷第六

　　龙虎铅汞说

　　人之所以生死，未有不自坎离者。坎离交则生，分则死，必然之道也。离为心，坎为肾。

　　心之所然，未有不正。虽桀跖亦然其所以为桀跖者，以内轻而外重。故常行其所不然者尔，肾强而溢。则有欲念，虽尧颜亦然。其所以为尧颜者，以内重而外轻。故常行其所然者尔。

　　由此观之，心之性，法而正。肾之性，淫而邪，水火之德固如是也。子产曰：火烈人望而畏之，水弱人狎而玩之，达者未有不知此者也。龙者汞也，精也血也，出于肾而肝藏之，坎之物也，虎者铅也。气也，力也。出于心而肺主之，离之物也。心动，则气随之而作，肾溢则精血随之而流。如火之有烟 ，未有复反于薪者也。世之不学道者，其龙常出于水。故龙飞而汞轻，其虎出于火。故虎走而铅枯，此生人之常理也。顺此者死，逆此者仙。故真人之言曰：顺行则为人，逆行则为道。又曰：五行颠倒术，龙从火里出。五行不顺行，虎向水中生。

　　有隐者教予曰：人能正坐瞑目，调息，握固，心定，微息则徐闭之。（达磨胎息法亦须闭若此，佛经待其自止，恐卒不能到也）虽无所念，而卓然精明。毅然刚烈，如火之不可犯。息极则小通之，微则复闭之。（方其通时亦须一息一息扫之下丹田）为之惟数，以多为贤，以久为功。不过十日，则丹田温而水上行。愈久愈温，几至如烹。上行水。翕然如云蒸于泥丸，盖离者丽也。着物而见，火之性也。吾目引于色，耳引于声。口引于味，鼻引于香，火辄随而丽之。今吾寂然无所引于外，火无所丽。则将安往，水者其所妃也。势必从之，坎者陷也。

　　物至则受，水之性也，而况其配乎？水火合，则火不炎而水自上。则所谓龙从火里出也。龙出于火，则龙不飞而汞不干。旬日之外，脑满而腰足轻。方闭息时常卷舌而上。以舐县雍虽不能，而意到焉，久则能也。如是不已，则汞下入口。方调息时，则漱而烹之，须满口而后咽。若未满，且留口中，俟后次也，仍以空气送至丹田。常以意养之，久则化而为铅，此所谓虎向水中生也。此论奇而通，妙而简，决为可信者。然吾有大患，平生发此志愿百十回矣，皆缪悠无成意，此道非捐躯以赴之，刳心以受之，尽命以守之，不能成也。吾今年已六十，名位破败，兄弟隔绝，父子离散。身居蛮夷。北归无日，区区世味，亦可知矣。若复缪悠于此。真不如人矣，故数日来，别发愿愿，譬如古人避难穷山，或使绝域，啮草啖雪，彼何人哉？已令造一禅榻两大案，明窗之下，即专欲治此，并已作干蒸饼百枚，自二月一日为首，尽绝人事。饥则食此饼，不饮汤水，不啖他物。细嚼以致津液，或饮少酒而已。午后略睡，一更卧，三更乃起，坐以达旦，有日采日，有月采月，余时非数息炼阴则行，今所谓龙虎诀耳。如此百日，或有所成，不读书，不看经，且一时束起，以待异日，不游山水，除见道人外，不接客，不会饮，皆无益也。深恐易流之性，不能终践此言，故先作书以报。庶几他日有惭于弟，而不敢变也。此事大难，不知其果然能不惭否。此书既以自坚，又欲以发弟也。

　　养舌以舐县雍，近得此法。初甚秘惜，云此禅家所得向上一路，千金不传，人之所见如此虽可笑，然极有验也。但行之数日间，舌下筋微急痛，当以渐驯致。若舌尖果及悬雍，则致华池之水莫捷于此也。又言此法名洪炉上一点雪，宜秘之。

　　卷第六

　　记丹砂

　　尔朱道士，晚客于眉山，故蜀人多记其事。目言受记于师云，汝后遇白石浮，当飞仙去，尔状莹彻。不杂土石，故止炼丹。数年，竟于涪之白石县仙去，乃知师所言不谬。吾闻长老道其事多，然不记其名字，可恨也。《本草》言丹砂出符陵谷，陶隐居云：符陵是涪州，今无复采者，吾闻熟涪者云，采药者时复得之。但时方贵辰锦砂，故此不堪采耳，读《本草》偶记之。

　　卷第六

　　记松丹砂

　　祥符东封，有扈驾军士，昼卧东岳，真君观古松下，见松根去地尺余，有补塞处，偶以所执兵攻刺之。塞者动，有物如流火，自塞下出，遥走入地中。军士以语观中人，有老道士拊膺曰：“吾藏丹砂于是，三十年矣。”方卜日取之，因掘地数丈不复见，道士怅恨成疾，竟死。其法，用朱砂精良者，凿大松腹，以松气炼之，自然成丹。吾老矣，不暇为此，当以山泽银为鼎，有盖，择砂之良者二斤，以松根明节悬胎煮之，傍置沙瓶，煎水以补耗，满百日取砂。玉 研七日，投熟蜜中，通油瓷瓶盛，日以银器取少许，醇酒搅汤饮之，当有益也。

　　卷第七

　　治眼齿

　　前日与欧阳叔弼、晁无咎、张文潜，同在戒坛。余病目昏，数以热水洗之。文潜目，日忌点洗，目有病，当存之。齿有病，当劳之，不可同也。治目当如治民，治齿当如治军，治民当如曹参之治齐，治军当如商鞅之治秦，颇有理当追录之。

　　卷第七

　　治内瘴眼

　　《本草》云：熟地黄、麦门冬、车前子相得，治久患内瘴眼有效。屡试之，信然。其法细捣罗，蜜丸，如梧桐子大，每服，温酒熟水任下，然三药皆润，难捣，旋焙旋捣，和合异常甘香，真奇药也。

　　卷第七

　　还睛神明酒

　　《沈存中撰》黄连（五两） 石决明 草决明 生姜 石膏 蕤仁 黄硝石 山茱萸 当归 黄芩 沙参车前子 淡竹叶 朴硝 甘草 芍药 柏子仁 川乌头 泽泻 桂心 荠子 地肤子桃仁（去皮尖双仁者） 防风 辛夷 人参 川芎 白芷 细辛 瞿麦（以上各三两） 龙脑（三钱）

