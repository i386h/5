<!-- { "loadSidebar": true } -->
　　上为末，乌梅一个，煎汤调下二大钱，水泻等分，赤痢加黄 ，白痢加姜，后重肠痛加黄连，腹中痛加当归，并空心食前服。予家常作此药，夏月最获用。大凡泄痢宜食酸苦，忌甘咸，盖酸收苦坚，甘缓咸濡不可不知也。

　　卷第八

　　陈应之疗痢血方。

　　丞相曾鲁公痢血百余日，国医无能疗者，应之取盐水梅，除核研一枚。合蜡茶加醋，汤沃服之，一啜而瘥。又丞相庄肃梁公，亦痢血，应之曰：此授水谷当用三物散，亦数服而愈。

　　三

　　卷第八

　　樗根散

　　水泻，里急后重，数走圊。

　　樗根皮（一两） 枳壳（半两） 甘草（一分炙）

　　上粥饮下二钱，食前一服止。

　　卷第八

　　《药歌》（并引）眉山苏子瞻撰

　　嵇中散作《幽愤诗》，知不死矣。而卒章乃曰，采薇山阿，散发岩岫，永啸长吟。颐神养寿者，悼此志之不遂也。司马景王既杀中散，而悔，使悔于未杀之前，中散得免于死者。

　　吾知其扫迹屏影于人间，如脱兔之投林也。采薇散发，岂所难哉？《孙真人着大风恶疾论》，神仙传有数人，皆因恶疾而得仙道，何者？割弃尘累，怀颖阳之风，所以因祸而取福也。吾始得罪迁岭表，不自意逾年无后命，知不死矣。然旧苦痔疾，至是大作。呻呼几百日，地无医药，有亦不效。道士教吾去滋味，绝荤血，以清净胜之。痔有虫，馆于吾后，滋味荤血，既以自养，亦以养虫，自今日以往，旦暮食淡面四两，犹复念食，则以胡麻茯苓抄足之。饮食之外，不啖一面物，主人枯槁，则客自弃去。尚恐习性易流，故取中散真人之言，对症为药。使人诵之曰，东坡居士，汝忘逾年之忧，百日之苦乎！使汝不幸有中散之祸，伯牛之疾，虽愿采薇散发，岂可得哉？今食麦麻茯苓多矣！居士则以歌答之云。百事治兮，味无味之味；五味备兮，茯苓麻麦；有时而匮兮，有即食无即已者。与我无既兮，呜呼，馆客终不以是为愧兮。

　　卷第八

　　治肠痔下血如注水不瘥者。

　　上件，唯用市河中水，每遇更衣罢，便冷沃之。久沃为佳，久患者皆瘥。予始得于信州侯使君曰，沃之两次即瘥，予用之亦再沃而瘥，并与数人用皆然。神奇可惊，不类他药，无河水

　　卷第八

　　治小便不通。

　　琥珀研成粉，每服二钱，煎萱草根浓汁调下，空心服。予友人，曾小肠秘甚成淋，每旋，只一二滴，痛楚至甚，用恶药逐之皆不通。王郇公与此药，一服遂通。人有病痔肠肿，因不能尿，候如淋疾，他药不能通，惟此法可治。

　　卷第八

　　治小便数方（并治渴）

　　上取纯糯米 一手大，临卧炙令软熟，啖之，以温酒送下，不饮酒入，温汤下，多啖弥佳，行坐良久，待心间空，便睡，一夜十余行者，当夜便止。予尝以为戏术，与人赌物，用之如有神圣，或言假火气温水送，不然也。大都糯稻主缩水，凡人夜饮酒者，是夜辄不尿，此糯米之力也。

　　又记一事，予故人刘正夫，罢官闽州次建溪，常叩一大家求舍。闭门不纳，既而使人谢云：属其父有病甚，不能延客。刘问其状，曰病渴殆死矣。刘许为其营药，俄而其子弟群至，求治其父。刘即烧药与之，明目来谢云，饮药一杯，是夜啜水减七八分，此刘君目击者。其方用糯稻秆，斩去穗及根，取其中心，净器中烧作灰，每用一合许，汤一碗，沃浸良久，澄去滓。尝其味如薄灰汁，乘渴顿饮之，此亦糯稻缩水之一验也，故因附此。

　　卷第八

　　治梦中遗泄，茯苓散。

　　坚白茯苓为末，每服五钱，温水调下，空心食前临卧服，一日四五服。方书言梦泄，皆云肾虚，但补肾涩精，然亦未尝有验。予论之，此疾有三证：一者至虚，肾不能摄精，心不能摄念。或梦而泄，或不梦而泄。此候皆重，须大服补药。然人病此者甚少，其余皆只是心虚，或心热。因心有所感，故梦而泄，此候瘥轻，人之患者多是此候，但服茯苓散自瘥，予累以拯人，皆良验。又有少年气盛，或鳏夫道人，强制情欲，因念而泄，此为无病。《医及摄生家》言，梦寐甚于房劳，此殆不然。予尝验之，人之病，天行未复，而犯房劳者多死，至于梦寐，则未尝致困，此决然可知，但梦寐自有轻重耳。

　　卷第八

　　疗寸白虫。

　　锡沙（作银泥者即以黄丹代油和梧桐子大） 芜荑 槟榔（二物等分为散）

　　上煎石榴根浓汁半升，下散三钱，丸五枚，中夜服，旦日下。予少时病白虫，始则逾粳米，数岁之后，遂长寸余。古说虫长盈尺，人即死，以药攻之，下虫数合，或如带长丈余，蟠蜒如猪脏，熠熠而动，其末寸断，辄为一虫。虫去，病少，以后数月复如初，如是者数四。

　　后

　　卷第九

　　治痈疮疡久不合

　　仆尝读《本草》，露蜂房、蛇蜕反，乱发，各烧灰，每味取一钱匕，酒调服，治疮久不合神验，仆屡试之。烧灰略存性， 治痈疽， 忍冬嫩苗一握，叶尖圆茎生，茎叶皆有毛，生田野篱落，处处有之，两叶对生。春夏新叶梢尖，而色嫩绿柔薄，秋冬即坚浓，色深而圆，得霜则叶卷而色紫，经冬不凋。四月开花，极芬，香闻数步，初开色白，数日则变黄。每黄白相间，故一名金银花。花开曳蕊数茎如丝，故一名老翁须，一名金钗股。冬间叶圆浓，似薜荔枝，一名大薜荔，可移根庭槛间，以备急。花气可爱，似茉莉、瑞香、甘草。（生用半两）

　　上忍冬烂研，同甘草，入酒一斤半，沙瓶中，塞口煮两食顷，温服。予在江西，有医僧鉴清，善治发背疽，得其方，用老翁须，予颇神秘之。后十年过金陵，闻医王琪亦善治疡，其方用水杨藤，求得观之，乃老翁须也。又数年，友人王子渊曰，言得神方，尝活数人，方用大薜荔。又过历阳，杜医者治疡，常以二万钱活一人，用千金藤。过宣州宁国尉王子驳，传一方，用金银花。海州士人刘纯臣，传一方，用金钗股，此数君皆自神其术。求其草视之，盖一物也。予以《本草》考之，乃忍冬也。古人但为补药，未尝治疽。其用甘草煮饮之法，制方皆同。若仓卒求不获，只用干叶为散，每服三方寸匕，甘草方寸匕，酒煮服之亦可，然不及生者。

　　卷第九

　　小还丹

　　治背疽痈疖，一切脓肿。

　　腻粉 水银 硫黄（各一分同研） 大巴豆肉（十四个）

　　上将巴豆单覆排铫底，以三物按上巴豆令平，以瓮器盏盖之，四面湿纸，勿令气泄，炭火四面缓缓烧，时于冷水中蘸铫底。少时又烧频蘸为善，其盏上底内，滴水一点如大豆，干则再滴，以三滴干为度。候冷，研陈米饮，丸作二十三丸，每服一丸，熟水吞下，疏下恶物，以白粥补之。予族父藏此方，未易与人，吴中人往往知此药，莫能得真方。一丸活一人，曾无死者，才取下，即时不痛，其疮亦干。

　　卷第九

　　治发疽，柞叶汤。

　　柞木叶（干四两） 干荷叶（四两） 萱草根（干二两） 甘草节（一两） 地榆（一两）

　　上细锉，每服半两，水二碗，煎去半分，二服，早晚各服二服，滓并煎作一服，有脓血者自安，脓血在内者，自大肠下，未成者自消，忌一切毒物，有疮者贴后药。

　　通明牛皮胶（一两水半升熬令化） 黄丹（一两入胶中煮三五沸）

　　上放温冷，以鸡羽敷疮口，有疮即敛，未成疮者，涂肿处即内消。元丰中，丞相荆公疽发背，医攻之，皆不效，渐觉昏懵，都不省人事，势已危甚。上元知县朝奉郎梁彦意有此药，自言其效如神，秘其方。但得药，荆公服之，痢下恶物一升许，遂瘥。乃以方献丞相，予从丞相得之。此药，常人服之，并不疏转，但逐脓血耳。

　　卷第九

　　治肿毒痈疽。

　　疗肿毒痈疽，未溃令消，已溃令速愈。草乌头屑，水调，鸡羽埽肿上，有疮者先以膏药贴定，无令药着疮，人有病疮甚者，涂之。坐中便见皮皱，稍稍而消。初涂病患觉冷如水，疮乃不痛。

　　卷第九

　　登州孙医白膏，尤善消肿。

　　柳白皮（半两揩洗阴干） 白腊（四钱） 黄丹（二钱） 胡粉（二两） 油（生四两熟三两八钱）

　　上先熟油，入皮根，候变色，去滓，入药搅良久，下此药，尤善消肿，及坠击所伤。登州孙医，每以三百钱售一靥。

　　卷第九

　　云母膏（出《博济方》）

　　云母（光明者薄揭先煮） 硝石（研） 甘草（各四两） 槐枝 柏叶（近道者不堪） 柳枝桑白皮（各二两） 陈橘皮（一两） 桔梗 防风 桂心 苍术 菖蒲 黄芩 高良姜 柴胡浓朴 人参 芍药 胡椒子 龙胆草 白芷 白芨 白蔹 黄 芎 茯苓 夜合花附子（炮各半两以上 咀次煎） 盐花 松脂 当归 木香 麒麟竭 没药 麝香 乳香（以上各半上先炼油令香，下云母良久，投附子以上，候药焦黄，住火令冷，以绵滤去滓。始下末，皆须缓火，常以柳木篦搅勿停手，滤毕再入铛中，进火。下盐花至黄丹，急搅，须臾色变。

　　稍益火煎之，膏色凝黑，少取滴水上，凝结不粘手，即下火。先炙一瓷器令热，倾药在内，候如人体温，以绢袋子盛水银，手弹在膏上如针头大，以蜡纸封合，勿令风干，可三二十年不损。发背先以败蒲二斤，水三升，煮三五沸，如人体温，将洗疮帛拭干，贴药。又以药一两，分三服，用温酒下，未成脓者即瘥，更不作疮，瘰 骨疽毒穿至骨者，用药一两，分三服，温酒下，甚者即下恶物，兼外贴。肠痈以药半两，分五服，甘草汤下。未成脓者当时消，已有脓者随药下脓，脓出后，每日酒下五丸梧桐子大，脓止即住服。风眼贴两太阳，肾痈并伤折，痛不可忍者，酒下半两，老少更以意加减，五日一服取尽，外贴包裹，当时止痛，箭头在肉者外贴，每日食少烂绿豆，箭头自出。虎豹所伤，先以甘草汤洗，后贴，每日一换，不过三贴。蛇狗伤，生油下十丸梧桐子大，仍外贴，难产三日不生者，温酒下一分便下，血晕欲死，以姜汁和小便半升，温酒下十丸梧桐子大，死者复生，胎死在腹，以榆白汤下半两便生，小肠气，茴香汤下一分，每日一服。血气，当归酒下一分，每日一服。中毒，温酒洗汗袜汁，每日一服，吐泻出恶物为度。一切痈疽疮疖虫虺所伤，并外贴，忌羊肉。

　　卷第九

　　小朱散

　　治瘾疹久不瘥，每发，先心腹痛，痰哕麻痹，筋脉不仁。

　　成块赤土（有砂石者不可用） 当归（各等分）

　　上冷酒调下二钱，日三服，兼用涂药。

