<!-- { "loadSidebar": true } -->
　　孰能使有思而非邪，无思而非土木乎？盖必有无思之思焉。夫无思之思，端正庄栗，如临君师，未尝一念放逸。然卒无所思，如龟毛兔角。非作故无，本性无故，是谓之戒。戒生定，定则出入息自住。出入息住，则心火不复炎。在易为离，离丽也，必有所丽。未尝独立，而汞其妃也。既不炎上，则从其妃矣。水火合，则壬癸之英。上流于脑，而溢于元英。若鼻液而天一为水。凡人之始造形皆水也，故五行一曰水。从暖气而后生，故二曰火。生而后有骨，故三曰木。骨生而日坚，凡物之坚壮者，皆金气也，故四曰金。骨坚而后生肉焉，土为肉，故五曰土。人之在母也。母呼亦呼，母吸亦吸。口鼻皆闭，而以脐达，故脐者生之根也。汞龙之出于火，流于脑，溢于元英，必归于根。心火不炎上，必从其妃，是火常在根也。故壬癸之英，得火而日坚，达于四肢，浃于肌肤而日壮。究其极，则金刚之体也，此铅虎之自水出者也，龙虎生而内丹成矣，故曰顺行则为人。逆行则为道，道则末也，亦可为长生不死之术矣。

　　卷第六

　　书养生论后

　　东坡居士，桑榆之末景。忧患之余生，而后学道。虽为达者所笑，然犹贤乎已也。以《嵇叔夜养生论》，颇中予病，故手写数本，其一以赠罗浮郑师。

　　卷第六

　　养生偈

　　闲邪存诚，炼气养精。一存一明，一炼一清。清明乃极，丹元乃生。坎离乃交，梨枣乃成。中夜危坐，服此四药。一药一至，则极则处。几费千息，闲之廓然，存之卓然，养之郁然，炼之赫然，守之以一。成之以久，功在一日。何迟之有？（易曰闲邪存其诚，详味此字，知邪中有诚，无非邪者，闲亦邪也。至于无所闲，乃见其诚者幻灭，灭故非幻不灭）

　　卷第六

　　养生说

　　吴子野云，芡实盖温平耳。本不能大益人，然俗谓水硫黄，何也？人之食芡也，必枚啮而细嚼之，未有多嘬而亟咽者也。舌颊唇齿，终日嗫嚅。而芡无五味，腴而不腻，是以致玉池之水。故食芡者，能使人华液流通。转相摄注，积其力，虽过乳石可也。以此知人，能澹食而徐饱者，当有大益。吾在黄冈中，见牧羊者，必驱之瘠土，云草短而有味，羊得细嚼，则肥而无疾。羊犹尔，况人乎？（食芡法）

　　养生之方，以胎息为本，此固不刊之语，更无可议。但以气若不闭，任其出入，则渺绵漭，无卓然近效。待其兀然自住，恐终无此期。若闭而留之，不过三十五息。奔突而出，虽有微暖养下丹田，此一溉于汤，决非度世之术。近日深思，似有所得。盖因看《孙真人养生门》中，调气第五篇。反复寻究，恐是如此。其略曰，和神气之道，当得密室，闭户安床暖席，枕高二寸半，正身僵卧，瞑目闭气于胸膈间，以鸿毛着鼻，止而不动。经三百息，耳无所闻，目无所见，心无所思。则寒暑不能侵，蜂虿不能毒。寿三百六十岁，此邻于真人也。

　　此一段要诀。弟且静心细意，字字研究。看既云闭气于胸膈，恐是不闭鼻中气。只以意坚守此气于胸膈中，令出入息，似动不动，氤氲缥缈。如香炉盖上烟，汤瓶嘴中气。自在出入，无呼吸之者则鸿毛可以不动。若心不起念，虽过三百息可也。仍须一切依此本诀，卧而为之。

　　仍须直以鸿毛粘着鼻端，以意守气于胸中，遇欲吸时不免微吸。及其呼时，虽不得呼，但任其氤氲缥缈，微微自出，尽气乎则又微吸，如此出入元不断，而鸿毛自不动，动亦极微，觉其微动，则又加意制勒之。以不动为度，虽云制勒，然终不闭。至数百息，出者少，不出者多，则内守充盛。血脉通流，上下相灌输，而生理备矣。兄悟此元意，甚以为奇。恐是夜夜烧香，神启其心，自悟自证，适值痔疾及热甚，未能力行，亦时时小试，觉其理不谬。更候疾平天凉，稍稍置力。续见效，当报弟，不可谓出意杜撰而轻之也。（胎息法）

　　《抱朴子》云：古人藏丹砂井中，而饮者犹获上寿。今但悬望大丹，丹既不可望。又学烧，而药物火候，皆未必真。纵使烧成，又畏火毒而未能服。何不趁此？且服生丹砂意谓过百日者，力亦不慢。草药是覆盆子，亦神仙所饵。百日熬炼，草石之气，亦相乳入。每日五更，以井花水服三丸。服罢，以意送至下丹田。心火温养久之，意谓必有丝毫留者。积三百余服，恐必有刀圭留丹田，致一之道。初若眇昧，久乃有不可量者。况老夫别无见解，直欲以拙守而致神仙。此大可笑，亦可取也。（藏丹砂法）

　　吾虽了了见此理，而资躁褊。害之者众，恐未便成。子由端静淳淑，使少加意。当先我得道，尔必却度我，故书此纸，为异日信。非虚语也，绍圣二年。

　　卷第六

　　上张安道养生诀

　　某近年颇留意养生，读书延问方士多矣。其法百数，择其简而易行者。间或行之，辍有其验，今此闲放，益究其妙，乃知神仙长生。非虚语尔，其效初不甚觉。但累积百余日，功用不可量。比之服药，其效百倍。久欲献之左右，其妙处，非言国文本所能形容，然亦可道其大略。若信而行之，必有大益，其诀具下。

　　每日以子时后（三更三四点至五更以来皆可）披衣坐（只床上拥被坐亦得），面东或南，盘足坐，扣齿三十六通，握固（以两拇指掏第二指手纹，或以四指都握拇指，两手拄腰腹间）

　　闭息，（闭息敢是道家要妙，先须闭目静虑，扫灭妄想，使心源湛然，诸念不起，自觉出入，息调匀微细，即闭口并鼻不令气出也）内视五脏，肺白、肝青、脾黄、心赤、肾黑，（当便求五脏图烟罗子之类常挂壁上，便中心熟议五脏六腑之形状）次想心为炎火。光明洞彻，入下丹田中，（丹田在脐下）待腹满气极。则徐出气，（不得令耳闻声）候出息匀调。即以舌搅唇齿内外，漱炼津液。（若有鼻涕亦须 炼不嫌其咸漱炼良久自然甘美此是真气）未得咽下。

　　复作前法，闭息内观，纳心丹田，调息漱津。皆依前法，如此者三。津液满口，即低头咽下。

　　以气送下丹田中，须用意精。猛令津与气谷谷然有声，径入丹田。又依前法为之，凡九闭息，三咽津而止。然后以左手熟摩两脚心，（此涌泉穴上彻顶门气诀之妙）及脐下腰脊间，皆令热彻。（徐徐摩之微汗出不妨不可喘）次以两手，摩熨眼面耳项，皆令极热。仍按捏鼻梁左右，五七下，梳头百余梳，散发卧，热寝至明。上其法至《简易》，惟在常久不废，即有深功，且试行二十日，精神自已不同。觉脐下实热，腰脚轻快，面目有光，久久不已。去仙不远，当常习闭息，使渐能持，久以脉候之五至为一息。某近来闭得渐久，每一闭，百二十至而开，盖已闭得二十余息也。又不可强闭多时，使气错乱奔突而出，反为害也。慎之慎之，又须常节晚食。令腹中宽虚，气得回转，昼日无事，亦时时闭目内观。漱炼津液咽之。摩熨耳目，以助真气。但清静专一，即易见功矣。神仙至术，有不可学人三：一躁急，二阴险，三贪欲。公雅量清德，无此三疾，窃谓可学。故献其区区，若笃信力行。他日相见，复陈其妙者。方书口诀，多奇词隐语，卒不见下手门路。今《直指精要》，可谓至言不烦，长生之根本也。幸深加宝秘，勿使浅妄者窥见，以泄至道，为祝。

　　卷第六

　　神倦补益

　　王倪丹砂，无所不主。尤补心，益心血，愈痰疾，壮筋骨，久服不死。王倪者，丞相遵十二代孙。衣冠文物九年，为沧州无棣令。有桑门善相人，知死期，无不验，见倪曰：“公死明年正月乙卯。”倪以为妄，囚之。又使验邑人之言死者，数辈皆信。倪乃出桑门，礼谢之，日为死计。忽有人，不言姓名。谓倪曰：“知公忧死，我有药，可以不死。公能从我授乎？倪面有异色，且不死。”开元元年，倪妻之弟，亦遇异人授以杏丹法。曰吾闻王倪能炼丹砂，愿以此易之。以杏丹赐其子弁，而倪与授杏丹者。后皆仙去，刺史李休光表闻，赐其第为道观。开元十二年，上东封泰山，拜弁左散骑常侍，隐遁不知所终，此旧传也。

　　光明辰砂（二十八两）甘草（二大两）远志（二大两去心秤）槟榔（二大两）诃黎勒皮（二大两）紫桂肉（八大两桂一半留蒸丹砂时拍碎用覆藉）上甘草等四味，锉碎，以二大斗釜。用细布囊，盛丹砂，悬于釜中，着水和药，炭火煮之。第一日兼夜用阴火，水纹动；第二日兼夜用阳火，鱼眼沸；第三日兼夜用木火，动花 沸；第四日兼夜用火火， 沸；第五日兼夜用土火，微微沸；第六日兼夜用金火，沸乍缓乍急；第七日兼夜用水火，缓调调沸。

　　先期泥二釜，常暖水。用添煮药，釜水涸即添暖水。常令不减二斗，七日满。即出丹砂，于银合中蒸。其合中先布桂肉一两，拍碎，即匀布丹砂。又以余桂一两覆之，即下合，置甑中。先布糯米浓三寸，乃置合。又以糯米拥盖上，亦令上米浓三寸许。桑薪火蒸之，每五日换米换桂，其甑蔽，可用莞竹子为之。不尔，蒸久甑堕下釜中也。甑下侧开一小孔子，常暖水，用小竹子注添釜中，勿令水减。第一五日用春火，如常炊饭兼夜；第二五日兼夜用夏火，猛于炊饭；第三五日兼夜用秋火，似炊饭，乍缓乍急；四五日兼夜用冬火，火缓于炊饭。依五行相生，用文武火助之。药成，即出丹砂。以玉 力士钵中研之，当不碜，如粉如面，可服之。以谷子煎丸，如梧桐子大。每日食上服一丸，每日三食服三丸。非顿服三丸，炼成丹砂二十两为一大剂。二年服尽后，每十年即炼服三两。仍取正月一日起，服三月使尽。既须每十年三两，不可旋合。当宜顿炼，取一剂藏贮。随时服之，其辰砂须是上等。

　　卷第六

　　谷子煎法

　　取赤谷子熟时绞汁，煎如稠饧，可用和丹砂。如无谷子，谷皮亦得。凡服丹砂，忌一切鱼肉尘宿生冷蒜，尤忌生血物，及见血秽。江阴葛侍郎，中年病足几废，久治不瘥，得此服遂愈。而轻健过于少时，年八十余，饮啖视听不衰，宝此方未尝传人。予治平中，感足疾，万端求得之，然游宦竟今，未曾得为之。又太医孙用和，亦尝得此方。仁宗时表献之，其大概虽相似。然甚粗略，非真方也。

　　卷第六

　　书辟谷说

