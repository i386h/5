<!-- { "loadSidebar": true } -->
　　目昧不明者，热气郁之甚也。

　　暴注者、卒泻也。

　　螈者、惕跳动也。火主动、况脉乃心火之所养也。

　　暴病暴死者，火性急速故也。

　　新刻药鉴卷之一　六气主病

　　燥类

　　诸涩枯涸，干痉皴揭，皆属于燥。阳明燥金，乃肺与大肠之气也。涩者、涩也。如物湿则滑泽，今遍身内外涩滞，皆属燥金之化，由水液衰少而燥涩，气为壅滞，不得滑泽通利，而为麻也。然中寒吐泻，亡液而成燥者，亦由于此。

　　枯涸干痉者，枯、不荣身也。涸、无水液也。干、不滋润也。痉、不柔和也。

　　皴揭者、皮肤启裂也。干为天而为燥金，坤为地而为湿土，天地相反，燥湿异用，湿土旺于长夏，则万物滑泽荣茂，燥金旺于秋冬，则万物肃敛，燥涩皴揭之理，皆燥气之化也。

　　燥金主收敛，不可不知。

　　新刻药鉴卷之一　六气主病

　　寒类

　　诸病上下所出，水液澄澈清冷，症瘕 疝，坚痞腹满急痛，下痢清白，食已不饥，吐利腥秽，屈伸不便，厥逆禁固，皆属于寒。足太阳寒水，乃肾与膀胱之气也。

　　上下所出，澄澈清冷者，水谷不化，而吐利清冷，为病寒也。

　　症者、腹中坚硬，按之应手也。然水体柔顺，今反坚硬如地者，亢则害承乃制也。如病湿过极则反燥，而筋脉劲急者，反兼金化制之也。病燥过极则烦渴，反兼火化制之也。热病过极而反出五液，或为战栗恶寒者，反兼水化制之也。

　　瘕者、腹中虽硬，而忽聚忽散，无有常准。经曰，小肠移热于大肠，两热相搏，则血溢而为伏瘕也。然则经言瘕病，亦有热者也。或阳气郁结，拂热壅滞，而为坚硬不消者，又非寒病症瘕也，当以脉症辩之。

　　疝者、小腹控卵肿急绞痛也。寒主拘缩故也，寒极而土化制之，故肿痛也。经曰，疝脉急。注云，脉急者、寒之象也。然寒脉当短小而迟，今言急者，何也？岂不曰紧脉主痛，急为痛甚。然疝之湿热者，何以别之，若脉紧急兼洪数，则又为热痛之类也，不可不知。

　　坚痞腹满急痛者，寒主拘缩，故急痛也。又有热郁于内，而腹满坚结痛者，又不可例言为寒下痢清白者，水寒则清净明白也。

　　食已不饥者、胃热则消谷善饥，病寒则虽食已、而难腐化也。亦有邪热不杀谷，而腹热胀满，虽数日不食，亦不饥者，又不可以寒目之。

　　吐利腥秽者、肠胃寒而传化失常也。故寒胜则火衰金旺，而吐利腥秽也。腥、金之臭也。

　　屈伸不便，厥逆禁固者，寒则四肢逆冷，而禁止坚固，舒卷失常，不便利也。

　　新刻药鉴卷之一

　　病机赋

　　明药脉病机之理，识望闻问切之情。药推寒热温凉平和之气，辛甘淡苦酸咸之味，升降浮沉之性，宣通补泻之能。脉究浮沉迟数滑涩之形，表里寒热虚实之应。药用君臣佐使，脉分老幼肥瘦。老人脉濡，小儿脉数。瘦者脉大，肥者脉细。病有内伤外感，风寒暑湿燥火之机。治用宣通补泻滑涩湿燥重轻之剂。外感异于内伤，外感有余，内伤不足。寒证不同热证，直中之邪为寒，传经之邪为热。外感宜泻，内伤宜补。寒证可温，热证可清。外感风寒，宜分经而解散。内伤饮食，可调胃以消熔。胃阳主气，司纳受，阳常有余。脾阴主血，司运化，阴常不足。胃乃六腑之本，能纳受水谷，方可化气液。脾为五脏之本，能运化气液，方能充荣卫。胃气弱，则百病生。脾阴足，而诸邪息。调理脾胃，为医中之王道。节戒饮食，乃却病之良方。病多寒冷郁气，气郁发热。寒为风寒外感，昼夜发热。冷为生冷内伤，午后发热。

　　或出七情动火，火动生痰。有因行藏动静，以伤暑邪。或者出入雨水，而中湿气。亦有食饮失调，而生湿热。或有房劳过度，以动相火。制伏相火，要滋养其真阴。祛除湿热，须燥补其脾胃。外湿宜表散，内湿宜淡渗。阳暑可清热，阴暑可散寒。寻火寻痰，分多分少而治。

　　究表究里，或汗或下而施。风寒则汗之，谓温散也。生冷则下之，谓渗利也。痰因火动，治火为先。火因气生，理气为本。治火，轻者可降，重者从其性而升消。理气，微则宜调，甚则究其源而发散。实火可泻，或泻表而或泻里，指外感也。虚火宜补，或补阴而或补阳，指内伤也。暴病之谓火，怪病之谓痰。寒热燥湿风，五痰有异。温清燥润散，五治不同。有因火而生痰，有因痰而生火。或郁久而成病，或病久而成郁。金水木火土，五郁当分。泄拆达发夺，五治宜审。郁则生火生痰而成病，病则耗气耗血以致虚。病有微甚，治有逆从。微则逆治，以寒药治热，以热药治寒。甚则从攻，以寒药治热，佐以热药。以热药治寒，佐以寒药。病有标本，治有缓急，急则治标，缓则治本。法分攻补，虚用补而实用攻。少壮新邪，专攻是则。老衰久病，兼补为规。久病兼补虚，而兼解郁，陈症或荡涤，而或消溶。积在肠胃，可下而愈。块居经络，宜消而痊。妇人气滞血瘀，宜开血而行气。男子阳多乎阴，可补阴以配阳。气病血病，二症宜分。阳虚阴虚，两般勿紊。气病阳虚，昼重夜轻，自子至巳为阳。血病阴虚，昼轻夜重，自午至亥为阴。阳虚生寒，寒生湿，湿生痰，阳为气，为真火。

　　阴虚生火，火生燥，燥生风，阴为血，为真水。阳盛阴虚则生火，火逼血而错经妄行。阴盛阳虚则生寒，寒滞气而周身浮肿。阳虚畏外寒，阳气虚不能卫外，故畏外寒。阴虚生内热，阴气虚不能配血，故生内热。补阳补气，用甘温之品。滋阴滋血，用苦寒之流。调气贵用辛凉，气属阳，无形者也。气郁则发热，宜用辛凉之药以散之。和血必须辛热，血属阴，有形者也，血积则作痛，宜用辛热之药以开之。气阳为血阴之引导，血阴乃气阳之依归。阳虚补阳，阴虚滋阴，气病调气，血病和血。阴阳两虚，惟补其阳，阳生而阴自长。气血俱病，只调其气，气行而血自随。小儿纯阳而无阴，老者多气而少血。肥人气虚有痰，宜豁痰而补气。

　　瘦者血虚有火，可泻火以滋阴。膏粱无厌发痈疽，燥热所使。淡薄不堪生肿胀，寒湿而然。

　　北地耸高，宜清热而润燥。南方卑下，可散湿以温寒。奇偶复大小缓急，七方须知。国中末三治要察，初则发攻，中则调和，末则收补。寒因热用，热因寒用，通因通用，塞因塞用。

　　通因通用者，通其积滞，而下焦自然开密也。塞因塞用者，塞其下流，而上焦自然开豁也。

　　风能胜湿，湿能润燥，辛能散结，甘能缓中，淡能利窍，苦能泄逆，酸以收耗，咸以软坚。

　　升降浮沉则顺之，寒热温凉宜逆也。病有浅深，治有难易。初感风寒，乍伤饮食，一药可愈。

　　旧存 癖，久患虚劳，万方难疗。临病若能三思，用药终无一失。略举众疾之端，俾为后学之式。

　　新刻药鉴卷之一

　　脉病机要

　　医有王佐，法有反正。难辩必辩，难明必明，其明以理，其辩以因。治从其先，机握其神。迟硬两见，附子兼行姜桂。实数双形，大黄必佐连芩。调胃承气，治痢下之迟滑。鹿茸官桂，救浮数之无根。气虚血衰，别软弱之相似。有汗无汗，辩疾紧之雷同。紧似疾而硬，其象曰寒。疾似紧而软，其象曰风。血衰、软大如绵。气虚、微弱似空。术附敛浮数无力之劳倦，知柏救沉数有力之劳蒸。里和表病，汗之则愈。表和里病，下之则痊。沉实不愈，可以再下。浮紧不差，可以再汗。寸紧虽闭勿下，尺迟虽热勿汗。浮沉迟而且濡，表里寒湿之生料。上下滑而且数，内外热燥之通圣。阴盛于内者格阳，阳盛于内者格阴。厥而怔忡者水，怔忡而厥者虚。阳明狂言，有不数之脉。少阴下利，有当通之机。便难便易，喘而不卧者燥屎。腹痛腹胀，小便反易者血禁。欲吐不吐必泻，欲泻不泻必疼。妇人气滞，先开其血。男子多阳，急配其阴。老人以扶阳为主，小儿以启脾为圣。难生脐筑之愁痛，不治温热之脉沉。

　　奇哉

　　新刻药鉴卷之一

　　运气诀要

　　百病根源，运气为先。明经络、晓真机。浮沉迟数分寒热，子母后先法自奇。

　　百病生于气，生死决于运。六气、本也。五运、标也。经所以知脏腑。络所以通经气。

　　知经则法不乱，知络则药可使。子母者、本部之前后也。后先者、后其标而先其本也。甲运克肾，肾虚者病之，忽脾自病，肾之子复至也，肝不能复，则肾死矣。戊运克肺，肺虚者病之，忽心自病，肺之子复至也，肾不能复，则肺死矣。壬运克脾，脾虚者病之，忽肝自病，脾之子复至也，肺不能复，则脾死矣。此三脏者，今伤则重，原伤则轻，寡复也，寡复则死，死不待于会符太乙也。庚运克肝，肝虚者病之，忽肺自病，肝之子复至也，心不能复，则肝死矣。丙运克心，心虚者病之，忽肾自病，心之子复至也，脾不能复，则心死矣。此二脏者，今伤则轻，原伤则重，寡复也，寡复则死，死必待于会符太乙也。凡合死有不死者，何哉？子母之救多也，或复至治其复而愈也。有病肾而非甲，病肺而非戊，病脾而非壬，病肝而非庚，病心而非丙，病肾而非长夏，病肝而非秋冬，病脾而非春木，病肺而非夏火，病心而非冬水，此病不关于运气，病在中也。或不在中，当查前运前气，又不相关，此一时病也，病虽重不死，何也？机轻故也。

　　新刻药鉴卷之一

　　论升麻柴胡

　　天地四时之令，春夏之气温而升浮，则万物发生。秋冬之气寒而降沉。则万物肃杀。人肖天地，常欲使胃气温而升浮，而行春夏发生之令，不欲使胃气寒而降沉，而行秋冬肃杀之令。盖升麻能令清气从右而上达，柴胡能令清气从左而上达。经曰，清气在下，则生飧泄，浊气在上，则生 胀。是以清气一升，则浊气随降，而无以上等症。

　　新刻药鉴卷之一

　　论升麻柴胡槟榔木香四味同用功效

　　病在上膈，法当用木香槟榔以降之。病在下膈，法当用升麻柴胡以提之，此常理也。然或泄泻脱肛后重，疼不可忍，是乃气下陷也，法当举之，以升麻柴胡，和之以木香，攻之以槟榔。或曰，四药同剂，不无升降混淆，奚有治病归一之功也。曰，天生药石治其病，各有其能，如仲景立大柴胡汤，用柴胡大黄同剂，以治伤寒表里俱见之症，然柴胡升散外邪，大黄降泄内实，使病者热退气和而愈。故用升麻柴胡，自能升清气而上行，槟榔木香，自能逐浊气而下降，能使脱肛举而后重除，自可同剂而成功矣。何疑之有。

　　新刻药鉴卷之一

　　论十全大补汤当用不当用之要诀

