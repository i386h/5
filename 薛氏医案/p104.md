<!-- { "loadSidebar": true } -->
　　麝香【三分】犀角【镑】木香　白术【各一两】鬼箭羽　桃仁【去皮尖双仁麸炒黄】辰砂【另研】虎头骨【酥炙】雄黄【各一两五钱】
　　右为末蜜丸桐子大温水下二十丸此药能辟瘟疾可佩之
　　地仙散　治骨蒸肌热烦燥劳热口干能生津液而清肺火
　　地骨皮　麦门冬　防风【各五分】甘草【炒三分】
　　右姜水煎服
　　十全大补汤　治气血虚热加柴胡地骨皮秦芁秦芁散　治五心烦热颊赤
　　逍遥散　治血虚五心烦热肢体疼痛头目昏重心忪颊赤口燥咽干发热盗汗减食嗜卧月水不调脐腹胀痛寒热如疟痰嗽潮热肌体羸瘦渐成骨蒸【方见二十四卷第四论】
　　枳殻散　治妇人手足烦热盗汗肌瘁经候不调烦倦心胷满闷状如劳气
　　枳殻【去穰麸炒二两】半夏麯　赤芍药【各一两】柴胡　黄芩【炒各一两五钱】
　　右为末每服三钱姜枣水煎服
　　华陀解劳生肌进食活血养心石膏毎服水和钱许甚验
　　青蒿散　治体倦虚疼劳热九月采青蒿去梗用童子小便浸三日晒为末每服二钱乌梅一个煎汤调服
　　清心莲子饮参苏饮加黄芩麦门冬并治五心烦热手足热甚
　　附方
　　加味小柴胡汤【方见二十四卷第二论】
　　柴胡饮　治肌热积热或汗后余热脉洪实数柴胡　人参　黄苓　芍药　甘草　当归　大黄【煨各二钱五分】
　　右姜水煎服
　　泻白散　治肺脏气实心胸壅闷咳嗽烦喘大便不利桔梗【炒】地骨皮　甘草【炙】蒌仁　升麻　半夏【姜制】桑白皮【炒】杏仁【去皮尖等分】
　　右每服四钱姜水煎
　　导赤散　治心虚蕴热小便赤澁或成淋沥口舌生疮等症
　　生地黄　木通　甘草【等分】
　　右每服三钱竹叶水煎
　　泻黄散　治脾热口臭咽干或口舌生疮发热作渇石膏　山栀子【炒】防风　甘草　藿香【等分】
　　右每服三钱水煎
　　凉膈散　治上焦积热烦躁作渇头目昏瞆咽喉肿痛便溺赤澁语言谵妄等症
　　大黄【煨】朴硝　甘草【各二两】连翘【四两】栀子仁【炒】黄芩【炒】薄荷叶【各一两】
　　右为末每服二三钱竹叶七片水煎温服
　　白虎汤　治胃热作渇暑热尤效又治热厥腹满身难转侧面垢谵语遗溺手足厥冷自汗脉沈滑大便泄清水无度
　　知母　石膏【各二钱】粳米【半合】
　　右水煎服
　　附子理中汤　治脾胃虚寒手足厥冷饮食不入或腹鸣切痛呕逆吐泻【方见二十卷第八论】
　　硃砂安神丸【方见三卷第十论】
　　地骨皮散【方见六卷第三论】
　　黄连泻心汤用一味黄连为末每服二钱以白汤调下泻青丸【方见二十四卷第三论】
　　承气汤【方见前】
　　滋肾丸【方见八卷第一论】
　　人参补肺汤【方见二十四卷第十二论】
　　补中益气汤
　　六君子汤【二方见二十四卷第六论】
　　三黄丸【方见八卷第八论】
　　补心汤【方见前】
　　六味丸
　　八味丸【二方见二十四卷第十一论】
　　补肝散【方见七卷第十七论】
　　人参黄芪散【方见十三卷第十论】
　　加味归脾汤
　　八珍汤
　　加味逍遥散
　　逍遥散
　　归脾汤【五方见二十四卷第四论】
　　七味白术散【方见二十一卷第二论】
　　金匮加减肾气丸【方见二十一卷第十论】
　　妇人血风劳气方论第三
　　妇人血风劳症因气血素虚或产后劳伤外邪所乗或内有宿冷以致腹中疼痛四肢酸倦发热自汗月水不调面黄肌瘦当调补肝脾气血为主
　　愚按东垣云喜怒不等起居不时有所劳伤皆损其气气衰则火旺火旺则乗其脾土脾主四肢故困热懒言动作喘乏表热自汗心烦不安当病之时宜安心静坐存养其气以甘寒泻其热气以酸味收其散气以甘温补其倦气经曰劳者温之损者温之要畧云平人脉大为劳以黄芪建中汤治之
　　附治验
　　一妇人劳则足跟热痛余以为足三隂血虚用圣愈汤而痊后遍身搔痒误服风药发热抽搐肝脉洪数此肝家血虚火盛而生风以天竺胆星为丸用四物麦门五味芩连炙草山栀柴胡煎送而愈
　　一妇人素清苦勤于女工因感风邪自用表散之剂反朝寒暮热自汗盗汗形气虚甚其脉或浮洪或微细其面或青白或痿黄此邪去而气血愈虚也用十全大补汤三十余剂渐愈又用加味逍遥散兼治半载而痊
　　人参荆芥散　治遍身疼痛头昏目澁心忪烦倦寒热盗汗颊赤口干痰胸满月水不调腹痛癖块荆芥　人参　生地黄　柴胡　鼈甲【醋炙】酸枣仁【炒】枳殻【麸炒】羚羊角【镑】白术【各七分】川芎　当归【酒拌】桂心　防风　甘草【各五分】
　　右姜水煎日二服
　　地黄煎　治血虚心忪发热
　　生地黄　熟地黄【自制等分】
　　右用姜汁和水拌杵丸桐子大每服五十丸空心白汤下日三服若脏腑虚空早间先服八味丸一服愚按前方肝脾血虚发热内热晡热盗汗作渇体倦筋骨疼痛筋脉拘挛血虚发躁虚热生痰咳嗽之良剂若因肝脾肾精血燥热生痰胸膈痞满喘咳作渇及一切虚火症必用六味丸为主
　　乞力伽散　治血虚肌热或早虚蒸热或内热寒热白术　白茯苓　白芍药【炒各一钱】甘草【炒五分】
　　右姜枣水煎
　　附方
　　黄芪建中汤【方见二十卷第四论】
　　圣愈汤【方见二十四卷第九论】
　　四物汤【方见二十四卷第六论】
　　六味丸
　　加味逍遥散【二方见二十四卷第四论】
　　六君子汤
　　补中益气汤【二方见二十四卷第六论】
　　归脾汤
　　十全大补汤【二方见二十四卷第四论】
　　人参养荣汤【方见二十四卷第二论】
　　八味丸【方见二十四卷第十一论】
　　妇人冷劳方论第五
　　妇人冷劳属血气不足脏腑虚寒以致脐下冷痛手足时寒月经失常饮食不消或时呕吐恶寒发热骨节痠疼肌肤羸瘦面色痿黄也
　　愚按前症有内外真寒然有内外真热亦有内真热而外假寒者又有内真寒而外假热者若饮食难化大便不实肠鸣腹痛饮食畏寒手足逆冷面黄呕吐畏见风寒此内外真寒之症也宜用附子理中汤以囘阳八味地黄丸以壮火若饮食如常大便坚实胸腹痞胀饮食喜冷手足烦热面赤呕吐不畏风寒此内外真热之症也宜用黄连解毒汤以消隂六味丸以壮水若饮食如常大便坚实胸腹痞胀饮食喜寒手足逆冷面黄呕吐畏见风寒此内真热而外假寒也亦用解毒汤六味丸若饮食少思大便不实吞酸嗳气胸腹痞满手足逆冷面赤呕吐畏见风寒此内真寒而外假热也亦用附子理中汤与八味丸当求其属而治之经曰益火之源以消隂翳壮水之主以制阳光使不知真水火之不足泛以寒热药治之则旧疾不去新病复生矣夫所谓属者犹主也谓心肾也求其属也者言水火不足而求之于心肾也火之源者阳气之根即心是也水之主者隂气之根即肾是也非谓火为心原为肝水为肾主为肺也大扺寒亦抑心热亦强肾在治者审之
　　附治验方药
　　一妇人食少作呕口吐痰涎面黄腹痛月经不调手足逆冷余谓此内外俱寒之症遂以六君加附子木香治之而愈
　　先太宜人忽呕吐酸水内热作渇饮食不进惟喜冷水面色青赤投之以药入口即吐此内外真热之症积十余日以黄连一味煎汤饮之徐加白术茯苓仍加陈皮当归炙草至月余始进米饮稀粥调理而愈一妇人内热作渇大便秘结畏恶风寒手足逆冷余以为内真热而外假寒先用黄连解毒汤后用六味丸而愈
　　大方室赵氏初患痰喘热渴医以降火散气治之肌日削而气日索延至甲辰木旺痰盛身热口腐腹胀神昏絶食几死先生诊之云此乃虚热无火投以壮水生土之剂随服随效得以不死窃喜久安忽值戊申夏初坐则头坠不能起视卧则背冷觉风透体烦热晕咳呕痰涌手足麻冷病势危殆自分必死得先生枉诊之曰此内真寒外假热之症也遂以大补姜附之剂饮之不三四服而大势已平仍以前药加减而愈则其他以有余之火治之无怪乎其展转増剧也微先生则山妻不死于甲辰之春难免于戊申之夏矣大方感慨不已援笔备述求附卷末庶几医者之不昧病者之得全先生之恵垂诸无穷岂一世一人之幸哉长洲沈大方顿首拜书
　　八味丸
　　六味丸【二方见二十四卷第十一论】
　　附子理中汤【方见二十卷第八论】
　　黄连解毒汤【方见六卷第十一论】
　　六君子汤【方见二十四卷第六论】











　　薛氏医案卷二十九
<子部,医家类,薛氏医案>
　　钦定四库全书
　　薛氏医案卷三十
　　明　薛已　订
　　妇人良方
　　妇人热劳论第一
　　妇人热劳由心肺壅热伤于气血以致心神烦躁颊赤头疼眼澁唇干口舌生疮神思昏倦四肢壮热饮食无味肢体酸疼心怔盗汗肌肤日痩或寒热往来当审其所因调补气血其病自愈矣
　　愚按前症乃壮火食气虚火煎熬真阴之所致也王太仆云如大寒而甚热之不热是无火也热来复去昼见夜伏夜发昼止是无火也当治其心如大热而甚寒之不寒是无水也热动复止倐忽往来时动时止是无水也当助其肾心盛则生热肾盛则生寒肾虚则寒动于中心虚则热收于内窃谓前症若肝脾血虚用四物参术肝脾鬰怒小柴胡合四物汤脾胃气虚补中益气汤肝脾血虚加味逍遥散肝经风热加味小柴胡汤心经血虚天王补心丹肺经气虚人参补肺汤肝经血虚加味四物汤大抵午前热属气分用清心莲子饮午后热属血分用四物参术丹皮热从左边起肝火也实则四物龙胆山栀虚则四物参术黄茋热从脐下起阴火也四物参术黄栢知母酒拌炒黒五味麦门肉桂如不应急用加减八味丸不时而热或无定处或从脚心起此无根虚火也用加减八味丸及十全大补汤加麦门五味主之附治验
　　一妇人经行不调饮食少思日晡热甚余以爲肝脾气血俱虚用十全大补加山茱山药丹皮麦门五味而愈次年秋寒热如疟仍用前药而愈
　　一妇人生育多胎月经不调两足发热年余其身亦热劳则足痠痛又年许唇肿裂痛又半年唇裂见血形体瘦倦饮食无味月水不行此气血俱衰之症彼误用通经丸等药复伤气血遂致不起惜哉
　　黄茋散　治发热羸痩心燥口干不欲饮食或盗汗晡热
　　人参　黄芩【炒焦】当归【各三钱】柴胡【五分】黄茋【炒】地骨皮白茯苓　麦门冬【去心】生地黄　白芍药【炒各一钱】甘
　　草【炒三分】
　　右水姜煎
　　猪肚丸　治热劳羸痩
　　柴胡　赤茯苓　人参　黄茋【各一两】黄连【炒三两】地骨皮　木香【各五钱】桃仁【去皮尖】鼈甲【各一两】
　　右爲末用嫩猪肚一枚入药缝合蒸熟研烂丸桐子大每服三五十丸食前米饮下日二服
　　附方
　　清心莲子饮　治热在气分口干小便白浊夜间安静昼则发热又治口舌生疮或口苦咽干烦躁作渴小便赤澁下淋不止或茎中作痛
　　黄芩【炒】麦门冬【去心】地骨皮　车前子【炒】甘草【各一钱半】石莲肉　茯苓　黄茋【炒】柴胡【去苗】人参【各一钱】
　　右每服五钱水煎
　　补中益气汤
