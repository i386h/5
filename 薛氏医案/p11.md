<!-- { "loadSidebar": true } -->
　　一妇人懐抱素郁感冐经行谵语服发散之剂不应用寒凉降火前症益甚更加月经不止肚腹作痛呕吐不食痰涎自出此脾胃虚寒用香砂六君脾胃渐健诸症渐退又用归脾汤而全愈
　　师尼寡妇寒热
　　宋褚氏疗师尼寡妇别制方药谓独隂无阳致血气交争乍寒乍热如疟或腰背作痛而寒热其肝脉出寸口是其症也若室女出嫁愆期而寒热亦然葢男子精盛则思室女子血盛以懐胎此天地自然之理也治以小柴胡加生地乆而血虚佐以加味逍遥散若兼亏损肝经而寒热者佐以八珍汤若兼亏损元气而寒热者佐以补中益气汤若兼郁伤脾气而寒热者佐以济生归脾汤此症多兼经不调当详孰为缓急而治之
　　治验
　　一寡妇因怒致不时寒热乆而不已肝脉用小柴胡加生地治之而愈但见风寒热仍作此是脾胃气虚用加味归脾补中益气二汤兼服而止
　　一妇人因夫经商乆不归发寒热月经旬余方止服降火凉血反潮热内热自汗盗汗月经频数余曰热汗气血虚也经频肝脾虚也用归脾汤六味丸而愈常治兼症既愈而寒热当仍用本症药
　　一室女寒热左手脉长而出寸口用小柴胡加生地乌梅治之而愈既嫁而诸症悉退
　　一室女乆患寒热月经不调先以小柴胡加生地治之少愈更以生地黄丸而痊
　　一放出宫女年逾三十两胯作痛肉色不变大小便中作痛如淋登厠尤痛此瘀血渍入隧道为患乃男女失合之症也难治后溃不敛又患瘰而殁此妇为吾乡汤氏妾汤为商常在外可见此妇在内乆怀忧郁及出外又不能如愿是以致生此疾愈见瘰流注乃七情气血损伤不可用攻伐皎然矣按精血篇云女人天癸既至逾十年无男子合则不调未逾十年思男子合亦不调不调则旧血不出新血误行或渍而入骨或变而为肿或虽合而难子合多则枯虚人产乳众则血枯杀人观其精血思过半矣
　　一室女年十七乆不愈天癸未通发热咳饮食少思或欲用通经丸余曰此症潮热经不调者不治所喜脉不濇且不潮热尚可治但养气血益津液其经自行惑于速效仍用之余曰非其治也此乃慓悍之剂大助阳火隂血得之则妄行脾胃得之则愈虚经果通而不止饮食愈少更加潮热遂致不救
　　厯节痛风【即白虎厯节风】
　　厯节痛或因饮食起居失节或因七情六淫失宜以致脾胃亏损腠理不密外邪所侵或为肝火内动肝血耗损或为肢体疼痛或为肢节难伸或为卒然掣痛或为走痛无常或内热晡热自汗盗汗或经不调饮食不甘其治法属风邪者小续命汤走注疼痛者漏芦散骨节疼痛者四生丸湿热痛者清燥汤兼痰佐以二陈肝火者加味逍遥散加羌活川芎脾郁者加味归脾加羌活川芎血虚者四物加羌活川芎气虚者四君加羌活川芎气血俱虚者八珍加羌活川芎月经先期而痛者加味逍遥散为主月经过期而痛者补中益气为主大抵痛而不敢按者属病气元气俱实也手按而痛缓者病气元气俱虚也若劳役而作痛者元气虚也饮食失宜而作痛者脾胃虚也怒恼而作痛者肝火也经行而作痛血虚也凡此皆固元气为主而佐以治病之药
　　治验
　　一妇人自汗盗汗发热晡热体倦少食月经不调吐痰甚多二年矣遍身作痛天隂风雨益甚用小续命汤而痛止用补中益气加味归脾二汤三十余剂而愈自汗等症皆郁结伤损脾气不能输养诸藏所致故用前二汤専主脾胃若用寒凉降火理气化痰复伤生气多致不起
　　一妇人因怒月经去多发热作渴左目紧小头项动掉四肢抽搐遍身疼痛此怒动肝火肝血虚而内生风用加味逍遥加钩藤数剂诸症渐愈又用八珍汤调理而痊
　　一妇人月经先期素有痛症毎劳必作用众手重按痛稍止此气血虚而有火用十全大补加独活治之而痛痊用六味丸逍遥散而经调
　　一妇人厯节作痛发热作渇饮食少思月经过期诸药不应脉洪大按之微细用附子八物四剂而痛止用加味逍遥而元气复六味丸而月经调
　　一妇人体肥胖素内热月经先期患痛风下身微肿痛甚小便频数身重脉缓症属风湿而血虚有热先用羌活胜湿汤四剂肿痛渐愈用清燥汤数剂小便渐清用加味逍遥十余剂内热渐愈为饮食停滞发热仍痛面目浮肿用六君加柴胡升麻而愈又因怒气小腹痞闷寒热呕吐此木侮脾土用前药加山栀木香而安惟小腹下坠似欲去后此脾气下陷用补中益气而愈后因劳役怒气作呕吐痰遍身肿痛月经忽来寒热用六君加柴胡山栀以扶元气清肝火肿痛呕吐悉退用补中益气以升阳气健营气月经寒热悉瘥
　　一妇人饮食少思畏见风寒患痛风呕吐寒热脉紧用附子八物四肢痛愈用独活寄生腰痛亦痊惟两膝肿痛用大防风而消用加味归脾逍遥而元气复
　　流注
　　妇人流注或因忧思郁怒亏损肝脾或因产后劳役复伤气血以致营气不从逆于肉理或因腠理不密外邪客之或湿痰流注或跌扑血滞或产后恶露葢气流而注血注而凝或生于四肢闗节或流于胸腹腰臀或结块或漫肿皆属虚损急用葱熨及益气养荣汤则未成自消已成自溃若乆而肿起作痛肢体倦怠病气有余形气不足尚可治若漫肿微痛属形气病气俱不足最难治不作脓或脓成不溃气血虚也用八珍汤憎寒畏寒阳气虚也十全大补汤晡热内热隂气虚也四物加参术作呕欲呕胃气虚也六君加炮姜食少体倦脾气虚也补中益气加茯苓半夏四肢逆冷小便频数命门火衰也八味丸小便频数痰盛作渴肾水亏损也六味丸月经过期多日不止肝脾虚也八珍汤加柴胡丹皮凡溃而气血虚弱不敛者更用十全大补汤煎膏外补之乆溃而寒邪凝滞不敛者用豆豉饼袪散之其溃而内有脓管不敛者用针头散腐化之自愈若不补气血不节饮食不慎起居不戒七情或用寒凉尅伐皆不治
　　治验
　　一妇人左臂患之年许不溃坚硬不痛肉色不变脉弱少食月经过期日晡发热劳怒则痛遂与参茋归术川芎芍药熟地贝母逺志香附桔梗丹皮甘草百余贴而消
　　一妇人暴怒脇下肿痛胸膈不利时或气走作痛与方脉流气饮数剂而止更以小柴胡对四物加香附贝母月余而愈
　　一妇人因怒脇下肿痛胸膈不利脉沈滞以方脉流气饮数剂少愈以小柴胡对二陈加青皮桔梗贝母数剂顿退更以小柴胡对四物二十余剂而痊
　　一妇人因闪肭肩患肿遍身痛遂以黑丸子二服而痛止以方脉流气饮二剂而肿消更以二陈对四物加香附枳殻桔梗而全愈
　　一妇人腿患筋挛骨痛诸药不应脉迟紧用大防风汤二剂顿退又二剂而安○又一妇患之亦然先用前汤二剂更服黑丸子而痊此二患若失治溃成败证一妇人溃后发热予以为虚彼不信乃服败毒药果发大热竟至不救夫溃疡虽有表证发热宜以托里为主佐以表散之剂何况瘰流注乎若气血充实经络通畅决无患者此证之因皆由气血素亏或七情所伤经络郁结或腠理不密六淫外侵隧道壅塞若不审其所因辨其虚实鲜不悮人
　　瘰
　　妇人瘰或因胎产血崩亏损肾肝或因忧思郁怒伤损肝脾或因恚怒风热肝胆血燥或因水涸血虚筋挛则累累然如贯珠故多生于耳前后项侧胸脇间若寒热肿痛乃肝经气动而为病用柴胡栀子散以清肝火为主而佐以逍遥散以养肝血若寒热既止而核不消乃肝经之血亦病用加味四物汤以养肝血为主而佐以柴胡栀子散以清肝火若初生如豆粒附着于筋肉色不变内热口干精神倦怠乆不消溃乃肝脾亏损用逍遥散归脾汤六味丸健脾土培肝木切不可轻用散坚追毒之剂外台秘要云肝肾虚热则生矣病机云瘰不系膏粱丹毒因虚劳气郁所致补形气调经脉其疮当自消散误下之先犯病禁经禁若乆溃脉浮大邪火盛也面色防白金尅木也皆不治若赤脉贯瞳子有几条则几年死
　　治验
　　一妇人乆而不愈或以为木旺之症用散肿溃坚汤伐之肿硬益甚余以为肝经气血亏损当滋化源用六味地黄丸补中益气汤至春而愈此症若肝经风火暴病元气无亏宜用前汤若风木旺而自病宜用防青丸虚者用地黄丸若水不能生木亦用此丸若金来尅木宜补脾土生肾水火凡风木之病但壮脾土则木自不能尅矣若行伐肝则脾胃先伤而木反来尅土矣
　　一妇患之恐不起致少寐年余破脓水淋漓经水或五十日或两月余一至误服通经丸展转无寐午前恶寒午后发热余以为思虑亏损脾血用归脾汤作丸午前以六君子送下午后以逍遥散送下两月余得寐半载后经行如期年余而疮愈
　　一妇溃后发热烦躁作渴脉大而虚以当归补血汤六剂而安热退又以圣愈汤数剂而全愈更以八珍加贝母逺志三十余剂而敛
　　一妇人项结核寒热头痛脇乳胀痛内热口苦小便频数症属肝火血虚用四物加柴胡山栀胆草而愈又用加味逍遥散而安
　　一妇人瘰后遍身作痒脉大按而虚以十全大补加香附治之而愈大凡溃后午前痒作气虚午后痒作血虚若作风症治之必死
　　一妇人项核肿痛察其气血俱实先以必效散一服下之更以益气养荣汤补之三十余剂而消常治此症若必欲出脓但虚弱者先用前汤待其气血稍充乃用必效散去其毒仍用补药无不效未成脓者灸肘尖调经解郁及隔蒜灸多自消有脓即针之若气血复而核不消却服散坚之剂月许不应气血不损须用必效散其毒一下即多服益气养荣汤如不应亦灸肘尖如疮口不敛者更用豆防饼琥珀膏若气血俱虚或不慎饮食七情者不治然此症以气血为主气血壮实不用追蚀之剂亦能自腐但取去使易于收敛耳血虚而用追蚀不惟徒治适足以败矣
　　乳痈乳岩
　　妇人乳痈属胆胃二腑热毒气血壅滞故初起肿痛发于肌表肉色焮赤其人表热发热或发寒热或憎寒头痛烦渴饮冷用人参败毒散神效蒌散加味逍遥散治之其自消散若至数日之间脓成溃窍稠脓涌出脓尽自愈若气血虚弱或误用败毒乆不收敛脓清脉大则难治乳岩属肝脾二臓郁怒气血亏损故初起小核结于乳内肉色如故其人内热夜热五心发热肢体倦瘦月经不调用加味归脾汤加味逍遥散神效蒌散多自消散若荏苒日渐大□岩色赤出水腐溃深洞用前归脾汤等药可延岁月若误用攻伐危殆迫矣大凡乳症若因恚怒宜疏肝清热焮痛寒热宜发表散邪肿焮痛甚宜清肝消毒并隔蒜灸不作脓或脓不溃补气血为主不收敛成脓稀补脾胃为主脓出反痛或发寒热补气血为主或晡热内热补血为主若饮食少思或作呕吐补胃为主饮食难化或作泄防补脾为主劳碌肿痛补气血为主怒气肿痛养肝血为主儿口所吹须吮通揉散成痈治以前法潮热暮热亦主前药大抵男子多由房劳耗伤肝肾妇人郁怒亏损肝脾治者审之【若以孕妇患此名曰内吹然其所致之因则一惟用药不可犯其胎耳】
　　治验
　　一妇人内热脇胀两乳不时作痛口内不时辛辣若卧而起急则脐下牵痛此带脉为患用小柴胡加青皮黄连山栀二剂而瘥
　　一妇人因怒两乳肿兼头痛寒热用人参败毒散二剂表症已退用小柴胡加芎归枳殻桔梗四剂而消一妇人乆郁右乳内肿硬用八珍汤加逺志贝母柴胡青皮及隔蒜灸兼服神效蒌散两月余而消
　　一妇人左乳内肿如桃不痛不赤发热渐瘦用八珍加香附逺志青皮柴胡百余剂又兼服神效蒌散三十余剂脓溃而愈
