<!-- { "loadSidebar": true } -->
　　桃仁丸　治瘀血不利月水不调发热作渇心腹满急或肚腹中作痛
　　桃仁　大黄【炒各三两】防虫【炒去翅足】水蛭【炒焦各四十枚】
　　右爲末炼蜜丸桐子大每服五六丸空心热酒下附方
　　桃仁承气汤　治瘀血小腹急痛大便不利或谵语口干漱水不咽遍身黄色小便自利或血结胸中手不敢近腹或寒热昏迷其人如狂
　　桃仁【半两】大黄【炒一两】甘草【二钱】肉桂【一钱】
　　右姜水煎发日五更服
　　附方
　　加味归脾汤　治瘀血已去或脾经失血小腹作痛无寐发热盗汗或脾伤不能摄血或心脾伤痛嗜卧少食或忧思伤脾血虚发热或肢軆肿痛大便不调或经不准晡热内热
　　加味逍遥散【二方见二十四卷第四论】
　　失笑散【方见二十卷第五论】
　　六君子汤
　　补中益气汤【二方见二十四卷第六论】
　　当归散【方见后卷第五论】
　　小柴胡汤【方见二十四卷第二论】
　　妇人症痞方论第十一
　　妇人症痞由饮食失节脾胃亏损邪正相搏积于腹中牢固不动故名曰症得冷则作痛冷入子藏则不孕入胞络则月水不通
　　愚按前症若脾胃虚弱用六君子加芎归若肝脾虚弱用补中益气及归脾汤若肝火鬰滞佐以芦荟地黄二丸外贴阿魏膏患者须慎七情六淫饮食起居治者不时审察病机而药之庶几有效
　　附方
　　穿山甲散　治症痞瘀血心腹作痛
　　穿山甲【灰炒燥】鼈甲【醋炙】赤芍药　大黄【炒】干漆【炒令烟尽】桂心【各一两】川芎　芫花【醋炒】当归尾【各半两】麝香【一钱】
　　右爲末每服一钱酒调下
　　六君子汤
　　补中益气汤【二方见二十四卷第六论】
　　归脾汤【方见二十四卷第四论】
　　六味地黄丸【方见二十四卷第十二论】
　　芦荟丸
　　阿魏膏【二方见本卷第七论】
　　妇人食症方论第十二
　　妇人食症由脏腑虚弱经行不忌生冷饮食或劳伤元气所致陈无择云经不行者宜先导之然后固元气爲主
　　愚按前症若形气虚弱须先调补脾胃爲主而佐以消导若形气充实当先疏导爲主而佐之补脾胃若气壅血滞而不行者宜用乌药散散而行之若脾气虚而血不行者宜用四君芎归补而行之若脾气鬰而血不行者宜用归脾汤解而行之若肝脾血燥而血行者宜用加味逍遥散清而行之大抵食积痞块之症爲有形葢邪气胜则实真气夺则虚当养正辟邪而积自除矣虽然坚者削之客者除之胃气未虚或可少用若病久虚乏者不宜轻用
　　乌药散【方见后】
　　妇人积年血症方论第十三
　　妇人积年血症由寒温失节脾胃虚弱月经不通相结盘牢久则腹脇苦痛宜用三棱煎主之
　　愚按前症多兼七情亏损五脏气血乖违而致葢气主嘘之血主濡之脾綂血肝藏血故鬰结伤脾恚怒伤肝者多患之腹脇作痛正属肝脾二经症也窃谓罗谦甫先生云养正积自除东垣先生云人以胃气爲本治法宜固元气爲主而佐以攻伐之剂当以岁月求之若欲速效投以峻剂反致有误右七症方药当互相叅用
　　附方
　　三棱煎　治血症血瘕食积痰滞
　　莪术【醋浸炒】三棱【各三两】青皮【去白】半夏　麦芽【炒各一两】
　　右用好醋一钟煑干焙爲末醋糊丸桐子大每服三四十丸淡醋汤下痰积姜汤下
　　妇人血气心痛方论第十四
　　妇人血气心痛由脏腑虚弱风冷所乗葢心爲诸脏之主若心受伤名真心痛朝发夕死夕发旦死若心络伤故痛发乍轻乍甚而成斯症也
　　愚按前症若寒邪所伤温散之饮食停滞消导之肝火妄动辛平之脾气鬰结和解之仍与后六症方药同用
　　附治验
　　一妇人久患心痛饮食少思诸药到口即吐予以爲脾土虚弱用白术一味同黄土炒去土每服一两以米泔煎浓徐服少许数日后自能大饮用三斤余而安
　　上舍陈履学长子室素怯弱产后患疥疮年余不愈因执丧旬月每欲仆一日感气忽患心脾高肿作疼手不可按而呕吐不止六脉微细或见其形实误认诸痛不可补气乃用青皮木香五味吴茱茰等药而愈继复患疟且堕胎又投理气行血之药病虽去元气转脱再投参茋补剂不应矣六脉如丝欲絶迎予至诊之曰形虽实而脉虚极反用理气之剂损其真气故也连投参茋归术附子姜桂二剂间用八味丸五日寝食渐甘六脉全复此症若心脾疼痛时即服此等药疟亦不作矣
　　附方
　　乌药散　治血气壅滞心腹作痛
　　乌药　莪术【醋浸炒】桂心　当归　桃仁　青皮木香【各等分】
　　右爲末每服二钱热酒调下
　　灵苑方　用生五灵脂爲末每服一钱沸汤下日三服八味丸【方见二十四卷第十一论】
　　妇人血气心腹疼痛方论第十五
　　妇人血气心腹疼痛由脏腑虚弱风邪乗之真邪相抟随气上下故故心腹作痛也
　　愚按前症若气滞血瘀用没药散劳伤元气用四物汤肝脾鬰结用四七汤怒动肝火用小柴胡汤肝脾血虚用四物汤脾肺气虚用四君子汤中气虚弱用补中益气汤气血俱虚用八珍汤
　　附治验
　　一妇人每怒心腹作痛久而不愈此肝火伤脾气也用炒山栀一两生姜五片煎服而痛止更以二陈加山栀桔梗乃不发
　　一妇人懐抱鬰结不时心腹作痛诸药不应用归脾汤倍加炒山栀而愈
　　陈湖陆小村母久患心腹疼痛每作必胸满呕吐手足俱冷面赤唇麻咽干舌燥寒热不时月余竟夕不安其脉洪大众以痰火治之屡止屡作迨乙巳春发频而甚仍用前药反剧此寒凉损真之故内真寒而外假热也且脉息洪而有怪状乃脾气亏损肝木乗之而然当温补胃气遂用补中益气汤加半夏茯苓吴茱茰木香一服熟寐彻晓洪脉顿敛怪脉顿除诸症释然
　　附方
　　琥珀散　治气滞心腹撮痛或月经不行小腹疼痛
　　乌药　莪术【醋浸炒各二两】当归【一两】
　　右爲末每服二钱温酒调下
　　蠲痛散　治血气刺痛
　　荔枝核【烧存性半两】香附子【一两】
　　右爲末每服二钱塩酒调下
　　菖蒲丸　治血积心脾作疼【男六德续添】
　　九节菖蒲【六两】吴茱茰【炒】香附子【各四两】
　　右爲末醋调神麯糊丸桐子大每服四五十丸淡姜汤调下
　　没药散　治血气不行心腹作痛或行注疼痛或月经不调发热晡热并用之
　　红花　没药　当归　胡索【炒各等分】
　　右爲末每服二钱童便酒调下
　　木香枳术丸　破滞气消饮食开胃进食消化痰涎
　　木香　枳实【炒各一两】白术【二两】
　　右每服五钱姜枣水煎服
　　木香化滞汤　治脾胃虚弱饮食停滞腹胀作痛或心下痞满不思饮食若忧怒饮食而致者尤宜用之
　　木香　红花【各三钱】橘皮　当归稍【各二钱】柴胡【四钱】草豆蔲　甘草【炙半两】半夏【一两】枳实【炒二钱】
　　右每服三五钱姜水煎服
　　补中益气汤
　　四君子汤
　　四物汤【三方见二十四卷第六论】
　　四七汤【方见十一卷第七论】
　　小柴胡汤【方见二十四卷第二论】
　　八珍汤
　　归脾汤【二方见二十四卷第四论】
　　二陈汤【方见二十四卷第五论】
　　妇人血气小腹疼痛方论第十六
　　妇人小腹疼痛由胞络受冷搏于血气结于小腹因虚发动故痛也
　　愚按前症若气寒血结用葳灵仙散气滞血凝用当归散肝经血虚用四物汤加参术柴胡肝经湿热用龙胆防肝汤肝脾气虚用六君子汤加柴胡芍药肝脾虚寒用六君子汤加柴胡肉桂若兼呕吐加木香四肢逆冷再加炮姜
　　附治验
　　通府张孟威云其妹小腹痛服附子理中汤附子服过八十余枚此乃沉寒痼冷之甚不多有者
　　附方
　　葳灵仙散　凡冷气滞血小腹疼痛或经行遇怒腹胀痛宜用之
　　葳灵仙【一两】当归　没药　木香　桂心【各半两】
　　右爲末每服一钱热酒调
　　当归散　凡血积小腹疼痛或因气逆月经不行肚腹作痛
　　当归【炒】赤芍药　刘寄生　没药　枳殻【麸炒】胡索【炒各等分】
　　右爲末每服一钱热酒调下
　　四物汤
　　六君子汤【二方见二十四卷第六论】
　　龙胆防肝汤【方见二十四卷第八论】
　　附子理中汤【方见二十一卷第九论】
　　妇人两脇胀痛方论第十七
　　妇人两脇胀痛因脏腑虚弱气血不调风冷客于胞络相搏壅塞故也
　　愚按东垣先生云胸脇作痛口苦舌干寒热往来发呕发吐四肢满闷淋溲便难腹中急痛此肝木之妄行也窃谓前症若暴怒伤血用小柴胡芎归山栀气虚用四物参术柴栀若久怒伤气用六君芎归山栀若气血俱虚用六味地黄丸若经行腹痛寒热晡热或月经不调发热痰咳少食嗜卧体痛用八珍柴胡丹皮若脇胀发热口渇唾痰或小便淋沥颈项结核或盗汗便血诸血失音用六味丸若两脇作胀视物不明或筋脉拘急面色青小腹痛或小便不调用补肝散若槩用香燥之剂反伤清和之气则血无所生诸症作焉丹溪先生云右脇痛用推气散小龙荟丸当归芦荟丸控涎丹抑青丸十汤皆病气元气俱实之剂用者审之
　　附治验
　　一妇人性急吐血发热两脇胀痛日晡益甚此怒气伤肝气血俱虚也朝用逍遥散倍加炒黒山栀黄栢贝母桔梗麦门冬夕以归脾汤送地黄丸而愈一孀妇内热晡热肢体痠麻不时吐痰或用清气化痰药防间不利白带腹胀用行气散血药胸膈不利肢体时麻此鬰怒伤肝脾而药益甚也予则朝用归脾汤以解脾鬰生脾气夕用加味逍遥散以清肝火生肝血百余剂而愈后因怒饮食日少肢体时麻此乃肝火侮土用补中益气加山栀茯苓半夏而痊又饮食失调兼有怒气肢体麻甚月经如注脉浮洪而数此脾受肝伤不能綂血而致崩肝气亏损阴血而脉大继用六君加芎归炮姜而血崩止又用补中益气加炮姜茯苓半夏而元气复更用归脾汤逍遥散调理而康
　　附方
　　葳灵仙散　治冷气血滞两脇作痛【方见前】
　　人参紫荆皮散　治心腹刺痛胸膈饱满不进饮食紫荆皮　苍术　石菖蒲【各一两】香附子【二两】人参【半两】木香【三钱】
　　右爲末米糊丸桐子大每服三十丸食后姜汤下
　　左金丸【一名四金丸】治肝火胸脇胀痛或发寒热或头目作痛或大便不实或小便淋秘或小腹疼痛及一切肝火之症
　　黄连【炒六两】吴茱茰【一两汤煑片时用】
　　右爲末粥丸白术陈皮汤下
　　当归龙荟丸　治肝经实火胸脇胀痛或大便秘结小便澁滞凡属肝经实火皆宜用之
　　当归　龙胆草【炒焦】栀子仁【炒】黄连【炒】黄芩【炒各一两】大黄【炒】芦荟　青黛【各五钱】木香【二钱五分】麝香【另研五分】
　　右爲末用神麯糊丸桐子大每服二十丸姜汤下
　　补肝散　治肝肾二经气血亏损脇胀作痛或脇胀头晕寒热发热或遍身作痛经不调
　　当归　山药　五味子【炒杵】山茱茰肉　黄茋【炒】川芎　木【各半两】熟地黄【自制】白术【炒各一钱】独活　酸枣仁【炒各四钱】
　　右爲末每服五钱水煎服
　　小柴胡汤【方见二十四卷第二论】
　　四物汤
　　补中益气汤
