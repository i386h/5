<!-- { "loadSidebar": true } -->
　　一妇人郁乆左乳内结核如杏许三月不消心脉濇而脾脉大按之无力以八珍加贝母逺志香附柴胡青皮桔梗五十余剂而溃又三十余剂而愈
　　一妇人禀实性躁怀抱乆郁左乳内结一核按之微痛以连翘饮子二十余剂少退更以八珍加青皮香附桔梗贝母二十余剂而消
　　一妇人发热作渴至夜尤甚两乳忽肿肝脉洪数乃热入血室也用加味小柴胡汤热止肿消
　　一妇人因怒左乳作痛发热表散大过肿热益甚用益气养荣汤数剂热止脓成不从用针肿胀热渇脓大泄仍以前汤月余始愈此症若脓成未破有薄皮剥起者用代针之剂其脓自出不若及时用针不致大溃若脓血未尽辄用生肌反助其邪慎之
　　一妇人因怒左乳作痛胸膈不利以方脉流气饮加木香青皮四剂而安
　　一妇人脓清肿硬面黄食少内热晡热自汗盗汗月经不行此肝脾气血俱虚用十全大补加逺志贝母及补中益气各三十余剂外用葱熨患处诸症寻愈
　　一妇人脓成胀痛余欲针之不从数日始针出败脓三四碗许虚症蜂起几至危殆用大补两月余而安若元气虚弱不作脓者用益气养荣汤补之脓成即针若肿痛寒热怠惰食少或至夜热甚用补中益气汤兼逍遥散补之为善
　　一产妇因乳少服药通之致乳房肿胀发热作渴以玉露散补之而愈夫乳汁乃气血所化在上为乳在下为经若冲任之脉盛脾胃之气壮则乳汁多而浓衰则淡而少所乳之子亦弱而多病又有屡产无乳或大便濇滞乃亡津液也当滋化源
　　一妇人右乳内结三核年余不消朝寒暮热饮食不甘此乳岩以益气养荣汤百余剂血气渐复更以木香饼熨之喜其谨疾年余而消
　　至英内年二十有五素虚弱多郁怒时疫后脾胃愈虚饮食愈少又值气忿右乳脇下红肿应内作痛用炒麸皮熨之肿虽少散内痛益甚转侧胸中如物悬坠遂与加减四物汤内肿如鵞卵外大如盘胸脇背心相引而痛夜热势甚治者皆以攻毒为言叩诸先生乃云此病后脾弱而复怒伤肝治法惟主于健脾气平肝火则肿自消而病自愈矣承惠方以八物加陈皮黄茋柴胡山栀白芷服八剂病减六七去白芷加青皮木香桔梗又六剂而全愈奏功之竒获效之速葢出于寻常万万也感激厚恩昕夕不忘録此乞附医案以诏后之患者毋为攻毒者之所惑也晚生尤至英顿首再拜书
　　一妇人乳内结核年余晡热少食余欲用益气养荣汤治之彼以为缓乃服行气之剂其势愈甚溃而日出清脓而殁
　　郭氏妾乃放出宫女乳内结一核如栗亦服流气等药大如覆碗坚硬如石出水而殁
　　血风疮
　　妇人血风疮因肝脾二经风热郁火血燥所致其外症身发疙或如丹毒痒痛不常搔破成疮脓水淋漓其内症月经无定小便不调夜热内热自汗盗汗恶寒憎寒肢体倦怠饮食不甘寒热往来若发热作痛乃肝经风热血燥用当归饮加柴胡山栀若体倦食少口干潮热乃肝经郁火伤血用加味逍遥散若疙痛痒寒热往来乃肝经风热伤血用小柴胡加山栀黄连若夜间发热作渴谵语乃热入血室用小柴胡加生地黄血虚四物合小柴胡汤若无寐盗汗内热晡热乃脾经血虚用归脾汤兼寒热加山栀熟地若用风药复伤隂血反致他症
　　治验
　　一妇人素清苦四肢患此误用败毒寒凉晡热内热自汗盗汗月经不调口干咽燥此郁结伤脾四肢者脾主之用归脾汤数剂后兼逍遥散五十余剂而愈
　　一妇人性躁寒热口苦脇痛耳鸣腹胀溺濇年余矣症属肝火用四君加柴胡炒山栀炒龙胆数剂乃与逍遥散兼服而疮愈又与六味丸及逍遥散七十余剂诸症悉退若有愈后身起白屑搔则肌肤如帛所隔此气血虚不能营于腠理用大补之剂若有愈后发热身起疙痒痛搔破脓水淋漓经不调此肝火血热用四物加柴胡山栀白术茯苓丹皮甘草
　　一妇人日晡身痒月余口干又月余成疮服祛风之剂脓水淋漓午前畏寒午后发热殊类风症余谓此肝经郁火外邪所搏用补中益气加山栀钩藤又以逍遥散加川芎贝母而愈
　　一妇人搔痒发热日晡益甚肤见赤防月经过期此血虚有热以逍遥散倍加熟地热止痒退更以四物加柴胡参茋炙草茯苓调理遂愈
　　一女子十二岁善怒遍身作痒用柴胡川芎山栀芍药以清肝火以生地当归黄芩凉肝血以白术茯苓甘草健脾土而愈半载后遍身起赤防或时晕此肝火炽甚血得热而妄行是夜果经至
　　膁疮
　　妇人两膁生疮或因胎产饮食失宜伤损脾胃或因忧思郁怒亏损肝脾以致湿热下注或外邪所侵外膁属足三阳可治内膁属足三隂难治若初起发肿赤痛属湿毒所乘用人参败毒或槟苏败毒散若漫肿作痛或不肿不痛属脾虚湿热下注用补中益气或八珍汤或脓水淋漓体倦少食内热口干属脾气虚弱用补中益气加茯苓酒炒芍药若午后头目不清属隂火用前汤加酒炒黑黄栢若午后发热体倦属血虚用前汤加川芎熟地若怀抱不乐而甚用归脾汤加山栀柴胡若恚怒气逆而甚用补中益气加川芎山栀若内热体倦痰涎口疮属脾肾虚热用六味丸若肢体畏寒饮食少思属脾肾虚寒用八味丸火抵色赤属热毒易治色黯属脾肾虚寒难治设误用攻伐复伤胃气难保其生
　　治验
　　一妇人患之四畔微赤作痛重坠脓水淋漓胸脇不利饮食少思内热口苦夜间少寐此属脾虚郁伤用归脾汤解郁结而生脾血用补中益气加茯苓半夏补脾气而除湿热寻愈
　　一妇人乆不愈色赤微热日晡焮肿形体虚弱饮食少思劳则喘渴恶寒发热此脾虚下陷用补中益气汤而愈
　　一妇人三年矣色黯肿硬恶寒发热饮食少思形体消瘦作渴饮汤饮食稍多或腹胀或泄防或作呕或吞酸此脾气虚寒用补中益气加干姜肉桂五十余剂而愈一妇人因入【缺】朝步履恶寒发热倦怠懒食疮口出血此劳伤元气不能摄血归经用补中益气汤而愈一妇人因怒寒热头或耳项胸脇胀痛或小腹隂道闷坠或小便频数下血此属肝火血热先用小柴胡汤加炒黒山栀川芎当归车前二剂诸症顿退又用加味逍遥散补其隂血而愈后因饮食劳倦前症复作疮口出血用补中益气汤治之而愈
　　一妇人患将两月焮赤肿痛小便频数饮食如常用活命饮二剂诸症悉退又用八珍汤而痊
　　一妇人患此焮痛恶寒发热用槟苏败毒散而寒热退用仙方活命饮而焮痛止再用补中益气汤而形气健
　　隂疮【交接出血隂挺隂痒隂虫附】
　　妇人隂疮乃七情郁火伤损肝脾湿热下注其外症有隂中舒出如蛇俗呼隂挺有翻突如饼俗呼隂菌亦有如鸡冠花亦有生诸虫亦有肿痛湿痒溃烂出水胀闷脱坠者其内症口干内热体倦经不调饮食无味晡热发热胸膈不利脇肋不调小腹痞胀赤白带下小水淋濇其治法肿痛者宜用四物加柴胡山栀丹皮胆草湿痒者宜用归脾加山栀丹皮柴胡淋濇者宜用龙胆防肝加白术丹皮溃腐者宜用加味逍遥散肿闷脱坠者宜用补中益气加山栀丹皮佐以外治之法备见治验
　　治验
　　一妇人胸膈不利内热作渴饮食不甘肢体倦怠隂中闷痒小便赤濇此郁怒所致用归脾加山栀而愈后因怒患处并小腹胀痛用小柴胡加山栀芎归芍药而愈但内热晡热用逍遥散加山栀而愈后因劳役发热患处肿胀小便仍濇用补中益气加山栀茯苓丹皮而愈一妇人隂中突出如菌四围肿痛小便频数内热晡热似痒似痛小腹重坠此肝脾郁结之症葢肝火湿热而肿痛脾虚下陷而重坠也先以补中益气加山栀茯苓车前青皮以清肝火升脾气渐愈更以归脾汤加山栀茯苓川芎调理更以生猪脂和藜芦末涂之而収入一妇人隂中挺出一条五寸许闷痛重坠水出淋漓小便濇滞夕与龙胆防肝汤分利湿热朝与补中益气汤升补脾气诸症渐愈再与归脾加山栀茯苓川芎黄栢兼服调理而愈后因劳役或怒气下部湿痒小水不利仍用前药即愈亦有尺许者亦有生诸虫物者皆用此治一妇人腐溃脓水淋漓肿痛寒热小便赤濇内热作渴肢体倦怠胸膈不利饮食少思三月余矣用补中益气内柴胡升麻各用一钱加茯苓一钱炒山栀二钱数剂少愈又与归脾加山栀川芎茯苓三十余剂诸症悉退惟内热尚在再与逍遥散倍用山栀而愈
　　一妇人素性急隂内或痛小便赤濇怒则益甚或发热或寒热治以芎归炒栀柴胡苓术丹皮泽防炒芍炒车前炒连生草数剂渐愈乃去黄连泽防又数剂而全愈一妇人素郁闷隂内痛痒不时出水饮食少思肢体倦怠用归脾加丹皮山栀芍药柴胡生草主之而安一妇人隂内痒痛内热倦怠饮食少思用参茋归术陈皮柴胡炒栀炒车前升麻芍药丹皮茯苓治之而痊若隂中有虫痒痛亦属肝木以桃仁研膏和雄黄末纳隂中以杀之仍用清肝解郁有以鸡肝纳之者乃取虫之法也
　　一妇人交接违理出血作痛发热口干误服寒凉之药前症益甚不时欲呕饮食少思此症属肝经而药复伤脾也先用六君子加柴胡而脾胃渐愈乃用加味逍遥散而患处亦痊
　　一妇人毎交接辄出血作痛敷服皆凉血止痛之剂不时出血甚多此肝伤而不能藏血脾伤而不能摄血也用补中益气济生归脾二汤而愈若交接出血用熟艾热裹入隂中若交接违理而出血用乱发青布烧为末敷之血自止若出血过多而见他症但用前药调补肝脾诸症自愈矣
　　一妇人隂肿下坠闷痛出水胸腹不利小便频数内热晡热口苦耳鸣先用小柴胡加车前胆草苓术升麻二剂稍缓又用加味逍遥加升麻数剂稍愈乃以加味归脾加升麻柴胡并补中益气加山栀数剂渐愈仍用加味逍遥加味芎归二药调理而痊
　　一妇人热痛用寒凉败毒饮食不入时欲呕吐小腹重坠似欲去后此脾胃亏损元气下陷症属虚寒先用补中益气加炮姜二剂重坠如失再用前汤加茯苓半夏二十余剂而愈乃以归脾少加柴胡升麻六味地黄丸调理两月余而康
　　附方幷注
　　保和丸　治饮食停滞胸膈痞满或作吞酸等症神麯【炒】半夏　茯苓【各一两】萝卜子【炒】陈皮　连翘【各五钱】山查【取肉二两蒸】
　　右为末粥丸加白术二两名大安丸
　　越鞠丸　治六郁胸膈痞满呕吐吞酸或湿热腹胀腿脚酸疼等症
　　苍术【炒】神麯【炒】香附　山查　山栀【炒】抚芎　麦芽【炒各等分】
　　右各另为末水调炒麯麫糊为丸如桐子大毎服五七十丸白滚汤下
　　右金丸【一名四今丸】治肝火胸脇刺痛或发寒热或头目作痛小便淋秘或小腹疼痛一切肝火之症
　　黄连【六两】吴茱茰【一两汤煑片时用】
　　右为末粥丸白术陈皮汤下
　　椒仁丸　治先因经水断絶后至四肢浮肿小便不通血化为水
　　椒仁　甘遂　附子【炮】续随子【去皮研】郁李仁　黒牵牛　五灵脂【研碎】当归【各五钱】吴茱茰【五钱】延胡索【五钱】芫花【酸浸一钱】石膏　胆矾　人言【各一钱】斑猫【十个糯米炒黄去米不用】蚖青【十枚去头翅足同糯米炒黄去米不用】
　　右为末面糊为丸如豌豆大每服一丸橘皮汤下此方药虽峻利所用不多若畏而不服有
　　养病害身之患常治虚弱之人亦未见其有
　　误也
　　血分葶丸　治先因小便不利后至身面浮肿经水不通水化为血
　　葶【研炒】续随子【去殻各半两研】干笋末【一两】
　　右为末肉丸如桐子大每服七丸煎扁竹汤下如大便利者减续随子葶各一钱加白术五钱
