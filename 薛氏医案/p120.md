<!-- { "loadSidebar": true } -->
　　右以水七升清酒五升煑取三升半分四服日三夜一七日再服一剂忌如前
　　安胎当归汤　若姙娠五月举动愕胎不安小腹痛引腰络小便下血
　　当归　阿胶【炒】芎防　人参【各一两】大枣【十二枚】艾【一把】
　　右以酒水各三升煑至三升去滓内胶令烊分三服一方有甘草无参枣
　　姙娠六月始受金精以成筋身欲微劳无得静处出游于野数视走犬走马食忌鸷鸟猛兽之肉是谓变腠理纫筋以养其力以坚背膂是月足阳明脉养不可针灸其经此经内属于胃主其口目盖六月之时儿口目皆成调五味食甘美毋大饱六月卒有所不安寒热往来腹内胀满体肿惊怖忽有所下腹痛如欲产手足烦疼宜服麦门冬汤
　　麦门冬汤方
　　甘草【炙】人参【各一两】生地黄【三两】麦门冬【去心一升】黄芩【二两】阿胶【炒四两】生姜【六两】大枣【十五枚擘】
　　右以水七升煮减半内清酒二升并胶煎取三升分三服如人行三四里进糜粥忌海藻菘菜芜荑
　　柴胡汤　若曾伤六月胎者当预服之
　　柴胡【四两】芍药【一方作紫蔵】白术　甘草【炙各二两】麦门冬【三两去心】苁蓉【一两】芎防【二两】生地黄【五两】生姜【六两】大枣【三十枚擘】
　　右以水一斗煮取三升分四服日三夜一仍进糜粥七日更服一剂忌海藻菘菜芜荑桃李雀肉等一方有黄芩二两
　　旋覆花汤【亦名阻病】集验疗姙娠六七月胎不安常处旋覆花【一两】厚朴【制】白术　枳殻　黄芩【炒】茯苓【各三两】半夏【炒一方无】药　生姜【各二两】
　　右以水一斗煮取二升半先食分五服日三夜二忌羊肉饧醋桃李雀肉等千金同
　　姙娠七月始受木精以成骨劳身摇肢无使定止动作屈伸以运血气自此后居处必节饮食避寒暑食粳稻以密腠理是谓养骨而坚齿是月手太隂脉养不可鍼灸其经此经内属于肺主皮毛是时儿皮毛已成无大言无号哭无薄衣无洗浴无寒饮若忽惊恐揺动腹痛卒有所下手足厥隂脉若伤寒烦热腹满短气常苦颈项腰背强宜服葱白汤
　　葱白汤方
　　葱白【十五枚】半夏【细切炒】麦门冬【去心一升】人参【一两五钱】生姜【八两】甘草【炙】当归　黄芪【炒各三两】阿胶【炒四两】黄芩【一两】旋覆花【一把】
　　右以水八升煑减半内清酒三升并胶煎取四升温服一升日三夜一温卧当汗出无汗加麻黄二两秋后勿强汗忌羊肉饧海藻菘菜等
　　杏仁汤　若曾伤七月胎者当预服
　　杏仁【去双仁皮尖碎】甘草【炙】钟乳【研】麦门冬【去心】吴茱茰【各一升】五味子　粳米【各五合】紫苑【一两】
　　右以水八升煮取三升半分四服日三夜一七日服一剂忌海藻菘菜
　　姙娠八月始受土精以成肤革和心静息无使气极是谓周密腠理光泽顔色是月手阳明脉养不可针灸其经此经内属于大肠大肠主九窍是时儿九窍皆成无食燥物无辄失食无忍大气若中风寒有所犯触身体尽痛乍寒乍热胎动不安苦头痛绕脐下寒时时小便白如米汁或青或黄寒栗腰背苦冷痛而目视茫茫宜服药汤
　　芍药汤方
　　芍药【四钱】人参　当归　甘草【炙各二两】白术【一两】厚朴【二两制】薤白【切一升】生姜【切四两】
　　右以水五升酒四升煮取三升分四服日三夜一忌海藻菘菜桃李雀肉等类
　　葵子汤　若曾伤八月胎者当预服
　　甘草【炙】柴胡　白术【各二两】厚朴【姜制炒】药　葵子【二升】生姜【六两】大枣【二十枚擘】
　　右以水九升煮取三升分四服日三夜一日服一剂忌猪肉冷水芜荑桃李雀肉酢物等类
　　姙娠九月始受石精以成皮毛六腑百节莫不具备饮醴食甘缓带自持而待之是谓养毛发多才力是月足少隂脉所养不可针灸其经此经内属于肾肾主续缕皆成无处温冷无着炙衣若卒下痢腹满悬急上冲腰背痛不可转侧短气宜服半夏汤
　　半夏汤方
　　半夏【泡炒五合】麦门冬【去心五合】干姜【炮一两】当归　吴茱茰阿胶【炙各三两】大枣【十二枚擘】
　　右以水九升煮取三升去渣内白蜜八合微火温分四服痢即止忌生血物饧
　　猪肾汤　若曾伤九月胎者当预服
　　猪肾【一具】茯苓　桑寄生　干姜【炮】生地黄　芎防【各三两】白术【四两】麦门冬【一升去心】附子【大者一枚炮】
　　右以水一斗煮猪肾熟去之内诸药煎三升半分四服日三夜一十日更一剂忌猪肉芜荑桃李雀肉酢物
　　姙娠十月五臓俱备六腑通纳天地气于丹田故使关节人事皆备但俟时而生
　　愚按姙娠所禁之法皆传自上古当永为遵守其方药用须斟酌
　　芎防补中汤　治懐孕血气不能荣养以致半产予尝治一姙娠不足月而损坠服此药遂安
　　干姜【煨】阿胶【炒】芎防　五味子【各五分】黄耆【炒】当归白术【炒】杜仲【炒】白芍药【各一钱】木香　人参　甘
　　草【炙各五分】
　　右水煎服
　　姙娠恶阻方论第二
　　姙娠恶阻病产宝谓之子病巢氏病源谓之恶阻由胃气怯弱中脘停痰脉息和顺但肢体沈重头择食惟嗜酸醎甚者寒热呕吐胸膈烦满半夏茯苓丸主之愚按前症若中脘停痰用二陈汤加枳殻若饮食停滞用六君子加枳殻若脾胃虚弱用异功散若胃气不足用人参橘皮汤兼气恼加枳殻胸脇痞闷再加苏梗脇痛再加柴胡若饮食少思用六君子加紫苏枳殻头晕体倦用六君子汤若脾胃虚弱呕吐不食用半夏茯苓汤盖半夏乃健脾气化痰滞之主药也脾胃虚弱而呕吐或痰涎壅滞饮食少思胎不安必用茯苓半夏汤倍加白术然半夏白术茯苓陈皮砂仁善能安胎气健脾胃予常用验矣
　　附治验
　　一姙妇呕吐恶食体倦嗜卧此胃气虚而恶阻也用人参橘皮汤二剂渐愈又用六君子加紫苏二剂而安
　　一姙妇吞酸恶心时欲作呕此因脾胃虚而饮食停滞用六君子加枳殻香附治之而愈
　　一姙妇停食腹满呕吐吞酸作泻不食余以为饮食停滞兼肝木伤脾土用六君子汤以健脾胃加苍术厚朴以消饮食吴茱茰所制黄连以清肝火诸症悉愈又以六君子加砂仁调理而脾土乃安
　　白术汤　治胃虚恶阻吐水甚至十余日粥浆不入
　　白术【炒一钱】人参【五分】丁香　甘草【炒各二分】
　　右姜水煎服
　　人参橘皮汤　治阻病呕吐痰水饮食少思肢体倦怠人参　橘红　白术【炒】麦门冬【去心】白茯苓【各一钱】厚朴【制】甘草【炙五分】
　　右加竹姜水煎服
　　保生汤　治姙娠恶阻少食呕吐或兼吐防作渇人参【一钱】甘草【炒】白术　香附　乌梅　橘红【各五分】
　　右姜水煎服
　　安胎饮　治体倦恶食防胎动腹痛或下血发热甘草【炒】茯苓　当归　熟地黄【自制】川芎　白术【炒】黄耆【炒】白药【炒】半夏【汤泡】阿胶【切炒】地榆【各五分】
　　右姜水煎服
　　又方缩砂仁为末毎服二钱姜汤或米饮调下
　　附方
　　二陈汤【方见二十四卷第五论】
　　六君子汤【方见二十四卷第六论】
　　异功散【方见二十二卷第三论】
　　半夏茯苓汤【方见后】
　　姙娠痰逆不食方论第三
　　姙娠呕逆者乃水饮停积为痰轻者妨食呕逆甚者腹痛伤胎皆由胃气不健或风冷外乘所致也
　　愚按前症因食停滞用半夏茯苓汤加枳殻兼气恼更加柴胡因痰壅滞用半夏茯苓汤加白术因风寒外伤用参苏饮饮食腹胀用香砂六君子汤寒热呕吐人参养胃汤
　　附治验
　　一姙妇呕吐脇胀或寒热往来面色青黄此木旺而尅脾土用六君子加柴胡桔梗枳殻而安
　　一姙妇呕吐酸水胸满不食此脾土虚而肝木所侮用六君子加芍药而愈又用四君子加枳殻桔梗而安
　　一姙妇胸腹膨胀吐痰不食此脾胃虚而饮食为痰用半夏茯苓汤渐愈又用六君子加枳殻苏梗桔梗而饮食如常后因恚怒脇胀不食吐痰恶心用半夏茯苓汤加柴胡山栀而愈
　　半夏茯苓汤　治姙娠脾胃虚弱饮食不化呕吐不止半夏【泡炒黄】陈皮【各一钱】白茯苓【二钱】砂仁【炒一钱】甘草【炒五分】
　　右用姜枣乌梅水煎服一二剂后用茯苓丸
　　茯苓丸　治姙娠烦闷头晕闻食吐逆或胸腹痞闷赤茯苓　人参　桂心　干姜【炮】半夏【泡洗炒黄】橘红【各一两】白术【炒】葛根　甘草【炒】枳殻【麸炒各二两】
　　右为末蜜丸桐子大毎服五十丸米饮下日三服
　　四七汤【方见十一卷第七论】
　　附方
　　参苏饮【方见六卷第十三论】
　　六君子汤
　　四君子汤
　　香砂六君子汤【三方见二十四卷第六论】
　　人参养胃汤【方见八卷第十八论】
　　胎动不安方论第四
　　姙娠胎动或饮食起居或冲任风寒或跌仆击触或怒伤肝火或脾气虚弱当各推其因而治之若因母病而胎动但治其母若因胎动而母病唯当安其胎轻者转动不安重者必致伤坠若面赤舌青是儿死也面青舌赤吐沫是母死唇口色青两边沫出是母子俱死也察而治之
　　愚按前症胎气郁滞者用紫苏饮脾气虚弱者六君子汤加苏殻郁结伤脾者归脾汤加柴栀郁怒伤肝脾者四七汤加芎归怒动肝火者加味小柴胡汤若胎已死急用平胃散加朴硝腐化之
　　附治验
　　一姙妇内热脯热或兼寒热饮食少思其胎或下坠或上攻此肝经血虚而火动耳先用加味逍遥散数剂次用六君子加柴胡枳殻各数剂而愈
　　一姙妇因怒寒热胸脇胀痛呕吐不食状如伤寒此怒动肝火脾气受伤也用六君子加柴胡山栀枳殻牡丹皮而愈但内热口干用四君子加芎归升麻柴胡而安
　　钓藤汤　治姙娠胎动腹痛面青冷汗气欲絶者钓藤钩　当归　茯神【去木】人参【各一钱】苦梗【一钱五分】桑寄生【一钱】
　　右水煎服烦热加石膏
　　黄耆汤　治气虚胎动腹痛下水
　　糯米【一合】黄耆【炒】川芎【各一两】
　　右水煎分三服
　　顺气饮子　产前服之安胎
　　紫苏叶　木香【炮】人参　草豆防　茯苓【各一两】甘草【炒五钱】大腹子【一两气弱不用】
　　右每服三钱苎根三寸糯米少许水煎服
　　安胎寄生汤　治姙娠下血或胎不安或腰腹作痛
　　桑寄生　白术【各五分】茯苓【四分】甘草【一钱】
　　右水煎服
　　又方好银煑取水入葱白作羮食之
　　又方川芎二两葱白五两水三碗煑二碗半分三服四物汤加熟艾阿胶茯苓或芎防补中汤杜仲丸皆妙方并见前
　　附方
　　紫苏饮【方见十二卷第八论】
　　六君子汤
　　四君子汤【二方见二十四卷第六论】
　　加味小柴胡汤【方见二十四卷第二论】
　　平胃散【方见七卷第十八论】
　　加味逍遥散
　　归脾汤【二方见二十四卷第四论】
　　姙娠漏胎下血方论第五
