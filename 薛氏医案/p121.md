<!-- { "loadSidebar": true } -->
　　姙娠经水时下此由冲任气虚不能约制盖心小肠二经相为表里上为乳汁下为月水故姙娠经水壅之以养胎蓄之以为乳若经水时下名曰胞漏血尽则毙矣愚按前症若因风热用防风黄芩丸若因血热用加味逍遥散若因血虚用二黄散若因血去太多用八珍汤未应补中益气汤若因肝火用柴胡山栀散若因脾火用加味归脾汤若因事下血作痛用八珍汤加阿胶熟艾若因脾胃虚弱用补中益气汤加五味子若因脾胃虚陷用前汤倍用升麻柴胡若脯热内热宜用逍遥散
　　附治验方药
　　一姙妇下血服凉血之药下血益甚食少体倦此脾气虚而不能摄血余用补中益气汤而愈后因怒而寒热其血仍下此肝火旺而血沸腾用加味逍遥散血止用补中益气汤而安
　　一姙妇下血发热作渇食少体倦属脾气虚而肝火所侮用四君子加柴胡山栀血止因怒复作用六君子加柴胡山栀升麻而安
　　二黄散　治胎漏下血或内热晡热或头痛头晕或烦躁作渇或脇肋胀痛等症
　　生地黄　熟地黄【自制】
　　右为末毎服三钱煎白术枳殻汤调下二黄须杵膏为丸庶药不枯槁而有力也
　　防风黄芩丸【方见后】
　　加味归脾汤
　　加味逍遥散
　　八珍汤【三方见二十四卷第四论】
　　四君子汤
　　补中益气汤
　　六君子汤【三方见二十四卷第六论】
　　柴胡山栀散【方见二十四卷第三论】
　　姙娠卒然下血方论第六
　　姙娠下血因冷热不调七情失宜气血不和所致若伤于胎则痛而下血甚则胎堕矣
　　愚按前症若因气怒用小柴胡汤若因风热用一味防风丸若因血热用一味子芩丸若因脾气虚弱用六君子汤若因中气下防用补中益气汤若气血盛而下血者乃因儿小饮少也不必服药
　　附治验
　　一姙妇六月毎怒下血甚至寒热头痛脇胀腹疼作呕少食余谓寒热头痛乃肝火上冲脇胀腹痛乃肝气不行作呕少食乃肝侮脾胃小便下血乃肝火血热用小柴胡加药炒黒山栀茯苓白术而愈一姙妇六月体倦食少劳役下血用六君子加当归熟地升麻柴胡而愈
　　安胎散　治卒然腰痛下血
　　熟地黄【自制】艾叶　白药【炒】川芎　黄耆【炒】阿胶【炒】当归　甘草【炒】地榆【各五分】
　　右姜枣水煎服
　　附方
　　子芩丸　治肝经有热妄行用细条黄芩炒为末毎服一钱以秤锤烧赤焠酒热调服若脾胃虚不宜用
　　防风丸　治肝经有风以致血得风而流散不归经用防风为末每服一钱白汤调服
　　防风黄芩丸　治肝经有风热致血崩便血尿血用条芩炒焦防风等分为末酒糊丸桐子大每服三五十丸食逺或食前米饮或温酒送下
　　小柴胡汤【方见二十四卷第二论】
　　六君子汤
　　补中益气汤【二方见二十四卷第六论】
　　姙娠惊胎及僵仆方论第七
　　姙娠惊胎者乃懐姙将满胎神已具坠仆伤胎甚至下血不醒若欲验其子母安否当参第四论治之
　　愚按前症或因怒跌仆或手足抽搐用钓藤汤若因气滞用紫苏饮若因脾胃气虚用六君子加苏梗若郁结伤脾用归脾汤若郁怒伤肝脾用四七汤加芎归若去血过多用佛手散如不应胶艾汤气血虚八珍加胶艾
　　神妙佛手散　治胎痛服之即安胎损服之立下【即芎归汤】
　　当归　川芎【各五钱】
　　右水酒煎血崩昏晕用水煎服
　　治姙娠从髙坠下腹痛下血
　　生地黄【二钱】益母草【二钱】当归　黄耆【炒各一钱】
　　右姜水煎服
　　胶艾汤　治姙娠顿仆胎动不安腰腹疼痛或胎上抢或去血腹痛
　　阿胶【一两炙】熟艾叶【数茎】
　　右以水三碗煮取二碗分三服
　　又方川芎末二钱酒下二三服胎生即安胎死即下又方失所胎动或子烦饮竹沥一升立愈
　　又方缩砂和皮炒为末每服二钱米饮下腹热即安秦芁汤【方见前】
　　安胎散　治顿仆胎动腰腹痛【方见前】
　　附方
　　四七汤　治七情郁结成痰或如梅核鲠于喉间或中脘停痰气痞或痰壅气喘或痰饮中脘呕逆恶心紫苏叶　厚朴【姜制】茯苓【各一钱】半夏【姜制一钱五分】
　　右加姜枣水煎白浊送青州白丸子极妙
　　加味四物汤　治症同前
　　又方治寒邪所犯心腹作痛
　　桂枝　芍药【炒】半夏【各一钱】茯苓　厚朴【姜制】枳殻【麸炒】甘草【炒各五分】人参　紫苏【各一钱】
　　右姜枣水煎服
　　钓藤汤【方见前】
　　紫苏饮【方见后】
　　六君子汤【方见二十四卷第六论】
　　归脾汤
　　八珍汤【二方见二十四卷第四论】
　　姙娠胎上逼方论第八
　　姙娠将养如法则血气调和胎得其所而产亦易否则胎动气逆临产亦难甚至危矣
　　愚按前症若气逆胎上用紫苏饮饮食不甘兼以四君子若内热晡热兼以逍遥散若胃火所致用四君子黄芩枳殻柴栀若脾郁所致用归脾汤加柴栀枳殻
　　附治验
　　一姙妇毎因恚怒其胎上逼左关脉洪乃肝火内动用小柴胡加茯苓枳殻山栀而愈但体倦不食用六君子调养脾土加柴胡枳殻调和肝气乃瘥一姙妇胎上逼胸满嗳气饮食少思此脾气郁滞用紫苏饮顿安又用四君子加枳殻柴胡山栀而瘥
　　紫苏饮　治子悬腹痛或临产惊恐气结连日不下或大小便不利
　　当归　甘草【炒】大腹皮【黑豆浸水泡】人参　川芎　橘皮　白芍药【炒各五分】紫苏【一钱】
　　右姜葱水煎○一孕妇累日不产催药不验此坐草太早心懐畏惧气结而血不行也用前饮一服便产○一妇人孕七月止冲腹痛面不赤舌不青乃子悬也亦用前饮而胎母俱安
　　当归汤　治胎动烦躁或生理不顺唇口青黒手足厥冷
　　当归　人参　阿胶【炒】甘草【炒各一钱】连根葱白【一握】
　　右水四碗煎四味至半去滓下葱煎至一碗分二服
　　大圣散　治姙娠忪悸梦惊心腹胀满连脐急痛白茯苓　川芎　麦门冬【去心】黄耆【炒】当归【各一钱】人参　甘草【炒】木香【各五分】
　　右姜水煎服
　　又方　治胎上逼热痛下血或烦闷困笃用葱二十茎水浓煮饮胎未死即安胎已死即下未效再服若唇口青黒手足厥冷须佐以当归汤
　　白术汤　治遍身痛或冲心痛欲死【方见后】
　　附方
　　四君子汤
　　六君子汤【二方见二十四卷第六论】
　　逍遥散
　　归脾汤【二方见二十四卷第四论】
　　小柴胡汤【方见二十四卷第二论】
　　姙娠下如豆汁胎动腹痛方第九
　　愚按前症肝脾湿热用升阳除湿汤肝脾风热用加味逍遥散肝脾郁怒用加味归脾汤脾胃气虚用钱氏白术散若脾气下陷用补中益气汤肝经风热用防风黄芩丸风入肠胃用胃风汤
　　附治验
　　一姙妇因怒胸膈不利饮食少思服消导顺气之剂脾胃愈弱饮食愈少大便不实且无度久而便黄水防带白视其面色黄中隐白余曰黄色脾虚也白色肺虚也朝以补中益气汤升补胃气夕以六君子汤培补脾气而愈
　　治姙娠忽然下如豆汁等物或胎动腹痛
　　糯米【五升】黄耆【炒六两】
　　右水煎分四服
　　补遗用野苎根二两好银三五两或金银首饰水酒各半煎服
　　附方
　　胃风汤　治风邪乗虚客于肠胃水谷不化泄防下注腹脇虚满肠鸣作痛及肠胃虚热下如豆汁或瘀血日夜无度【方见第八卷第十论】
　　东垣升阳除湿汤　治妇人女子漏下恶血月事不调或暴崩不止多下水浆之物皆由饮食失节或劳伤形体或素患心气不足因饮食劳倦致令心火乘脾其脉缓而急按之洪大皆脾土受邪也
　　柴胡　羌活　苍术　黄耆【炒各一钱五分】防风　甘草【炙】升麻　藁本【各一钱】蔓荆子【七分】独活　当归【各五分】
　　右水煎食前服
　　加味逍遥散
　　加味归脾汤【二方见二十四卷第四论】
　　防风黄芩丸【方见前】
　　补中益气汤
　　六君子汤【二方见二十四卷第六论】
　　钱氏白术散【方见二十一卷第二论】
　　姙娠误服毒药胎动方第十
　　愚按前症若因毒药用甘草黒豆淡竹叶若因顿仆用阿胶散未应煎送知母丸若因顿仆下血腹痛用佛手散未应用八珍汤送知母丸血出过多用八珍汤斤许益母草四两水煎徐徐与服若胎死以朴硝或平胃散下之
　　夺命丹　治小产或毒药唇口爪青黒其胎已死牡丹皮　白茯苓　桂心　赤芍药【各为末】桃仁【去皮尖研如泥】
　　右等分蜜丸弹子大毎服一丸醋汤速进两丸立愈
　　阿胶散　治姙娠跌仆或毒药致胎不安
　　熟地黄【二钱自制】白芍药　艾叶　当归　甘草【炒】阿胶【炒】黄耆【炒各一钱】
　　右姜枣水煎服
　　药毒胎动甘草乌豆淡竹叶等分用水浓煎服
　　附方
　　知母丸【又名一母丸方见十三卷第九论】
　　佛手散【方见前】
　　八珍汤【方见二十四卷第四论】
　　平胃散【方见八卷第十八论】
　　姙娠心痛方论第十一
　　姙娠心痛乃风邪痰饮交结若伤心正经为真心痛朝发夕死夕发旦死若伤心支络则乍安乍作若伤于子臓则胎动而血下
　　愚按前症若饮食所伤用平胃散加枳殻山查若因错杂诸邪当审其因而治之
　　附治验
　　一姙妇心痛烦热作渇用白术散即愈后因停食其痛仍作胸腹膨满按之则痛此因饮食停滞用人参养胃汤按之不痛乃脾胃受伤以六君子补之而愈一姙妇心腹作痛胸脇作胀吞酸不食此肝脾气滞用二陈山查山栀青皮木香而愈又因怒仍痛胎动不食面色青黄肝脉脾脉长此肝乘其土用六君子汤加升麻柴胡木香而愈
　　治姙妇卒心痛气欲絶
　　川芎　当归　茯苓　厚朴【制各一钱】
　　右水煎服
　　白术汤　治姙娠内热心痛
　　白术【四钱】赤药【三钱】黄芩【二钱炒】
　　右水煎忌桃李雀肉
　　雷公炮炙论云心痛欲死急觅延胡
　　又方青竹茹一升酒二升煮二升分二服
　　又方破鸡子一枚调酒服之
　　紫苏饮【方见前】
　　附方
　　人参养胃汤
　　平胃散【二方见七卷第十八论】
　　二陈汤【方见二十四卷第五论】
　　六君子汤【方见二十四卷第六论】
　　姙娠心腹痛方论第十二
　　姙娠心腹痛或宿有冷疾或新触风寒或痰饮相搏若痛伤胞络必致动胎甚则伤堕
　　愚按前症若风寒痰饮用金沸草散胎气郁滞加香附川芎若饮食停滞用六君子加紫苏枳殻若怒动肝火用前药更加柴胡山栀若郁结伤脾用归脾汤加枳殻山栀
　　附治验
　　一姙妇心腹作痛吐痰恶心胎气上攻饮食少思此脾虚气滞而为痰用六君子加柴胡枳殻诸症渐退饮食渐进又用四君子加枳殻山栀桔梗而安后因怒两脇气胀中脘作痛恶寒呕吐用六君子加柴胡升麻木香一剂而愈
　　当归芍药汤　治姙娠心腹急痛或去血过多而晕白药【炒】当归　茯苓　白术【炒】泽防【各一钱】川芎【二钱】
　　右水煎服
　　阿胶散　治胎动腹痛
　　白茯苓　白术【炒】川芎　阿胶【各一钱炒】当归　陈皮【各二钱】甘草【炒三分】
　　右水姜枣煎服
