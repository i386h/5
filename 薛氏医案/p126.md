<!-- { "loadSidebar": true } -->
　　附治验
　　司徒李杏冈仲子室孕五月小便不利诸药不应余曰非八味丸不能救不信别用分利之药肚腹肿胀以致不起
　　儒者王文逺室患此小腹肿胀防至于殆用八味丸一服小便滴再以前丸之料加车前子一剂即利肚腹顿宛而安
　　八味丸　治妇人饮食如故烦热不得卧反倚息因脬系了戾不得溺名转脬但利小便则愈盖此药有茯苓故也缓则不救【方见二十四卷第十一论】
　　古今録验姙娠小便难饮食如故
　　当归　贝母【去心炒】苦参【各三两】滑石【半两】
　　右为末炼蜜丸小豆大每服二三十丸米饮下
　　治姙娠小便不通脐下妨闷心神烦乱
　　葵子【研】榆白皮【切各一两】葱白【七茎】
　　右水煎分三服
　　古今録验姙娠不得小便杏仁去皮尖炒黄捣丸灯心汤吞七粒
　　又方滑石末水和涂脐下
　　又方用车前草汁调滑石末涂脐周围四寸热易之又方捣杏仁入滑石末饭丸小豆大每服二十丸白汤下
　　又方用紫苑为丸井花水调下二钱
　　葵子散　治姙娠小便不利身重恶寒晕及水肿用葵子五两赤茯苓五两为末每服二钱米饮调
　　附方
　　四物汤【方见二十四卷第六论】
　　二陈汤【方见二十四卷第五论】
　　姙娠子淋方论第五
　　姙娠小便淋者乃肾与膀胱虚热不能制水然姙妇胞系于肾肾间虚热而成斯症甚者心烦闷乱名曰子淋也
　　愚按前症若颈项筋挛语濇痰甚用羚羊角散若小便濇少淋用安荣散若肝经湿热用龙胆防肝汤若肝经虚热用加味逍遥散腿足转筋而小便不利急用八味丸缓则不救若服燥剂而小便频数或不利用生地茯苓牛膝黄栢知母芎归甘草若频数而色黄用四物加黄柏知母五味麦门参若肺气虚而短少用补中益气加山药麦门若隂挺痿痹而频数用地黄丸若热结膀胱而不利用五淋散若脾肺燥不能化生宜黄芩清肺饮若膀胱阴虚阳无所生用滋肾丸若膀胱阳虚隂无所化用肾气丸
　　附治验
　　一妇人每怒发热脇胀小便淋濇如遇经行旬余未已受胎三月因怒前症复作朝用加味逍遥散夕用安胎饮各二剂而安五月又怒复下血如经行四日未止仍用前药而愈
　　一姙娠饮食后因恼怒寒热呕吐头痛恶寒胸腹胀痛大便不实其面青色小便频数时或有血服安胎止血之剂益甚余曰寒热呕吐而腹胀此肝木尅脾土而元气伤也大便不实而面青此饮食伤脾兼肝侮土也小便频数而有血此肝热传胞而兼挺痿也用六君子加枳殻紫苏山栀二剂脾胃顿醒又用加味逍遥散加紫苏枳殻二剂小便顿清后节饮食调理而安
　　地肤大黄汤　治子淋
　　大黄【炒三两】地肤草【三两】知母　黄芩【炒】猪苓　通草赤芍药　升麻　枳实【炒】甘草【各二两】
　　右每服四五钱水煎服
　　安荣散　治子淋甚妙
　　麦门冬【去心】通草　滑石　当归　灯心　甘草人参　细辛【各五分】
　　右水煎服
　　治小便淋痛心烦闷乱
　　麦穂　赤茯苓　桑白皮　木通　葵子【各一钱】黄芩【炒】芍药　枳殻　车前子【炒各五分】
　　右水煎服
　　治子淋小便澁痛
　　冬葵子　滑石　木通【各等分】
　　右每服四五钱葱白七寸水煎
　　猪苓散　疗子淋小便澁痛【方见本卷第三论】
　　附方
　　羚羊角散【方见四卷首论】
　　龙胆泻肝汤【方见二十四卷第八论】
　　加味逍遥散
　　四物汤【二方见二十四卷第四论】
　　肾气丸【即六味丸】
　　六味丸
　　八味丸【三方见二十四卷第十一论】
　　六君子汤
　　补中益气汤【二方见二十四卷第六论】
　　五淋散
　　滋肾丸
　　黄芩清肺饮【三方见八卷第一论】
　　安胎饮【方见十二卷第二论】
　　姙娠遗尿方论第六
　　姙娠尿出不知用白薇芍药为未酒调下或白矾牡蛎为末酒调二钱或鸡毛灰末酒服一匕或炙桑螵蛸益智子仁为末米饮下
　　愚按前症若脬中有热宜用加味逍遥散若脾肺气虚宜用补中益气汤加益智若肝肾隂虚宜用六味丸
　　附治验方药
　　一姙妇遗尿内热肝脉洪数按之微弱或两太阳作痛脇肋作胀余以为肝火血虚用加味逍遥散六味地黄丸寻愈后又寒热或发热或恚怒前症仍作用八珍散逍遥散兼服以清肝火养肝血而痊
　　附方
　　加味逍遥散
　　八珍汤【二方见二十四卷第四论】
　　补中益气汤【方见二十四卷第六论】
　　六味地黄丸【方见二十四卷第十一论】
　　姙娠尿血方论第七
　　姙娠尿血内热乘于血分以致血热流渗于脬名子淋用葵子一升研细水五升煮二升分三服或生艾叶一斤酒五升煮二升分三服或生地黄一斤酒四升煮二升分三服亦治落产后下血
　　愚按前症因怒动火者宜小柴胡加山栀因劳动火者宜补中益气汤若因厚味积热宜用加味清胃散若因肝经血热宜用加味逍遥散若因脾气下陷宜用补中益气汤若因脾虚血热宜用加味逍遥散
　　附治验
　　一姙妇因怒尿血内热作渴寒热往来胸乳间作胀饮食少思肝脉弱此肝经血虚而热也用加味逍遥散六味地黄丸兼服渐愈又用八珍汤加柴胡丹皮山栀而痊
　　续断汤　治姙娠下血及尿血
　　续断【半两】赤芍药【五钱】当归　生地黄【各一两】
　　右为末毎服二钱空心用葱白煎汤调下
　　治姙娠尿血
　　阿胶【炒为末四两】熟地黄【用生者四两酒拌蒸熟杵膏】
　　右和丸桐子大每服七八十丸空心粥饮下
　　五苓散【去桂加阿胶炒同为粗末】每四钱用车前子白茅根水煎温服
　　又方白茅根浓煎汤吞酒蒸黄连丸
　　附方
　　小柴胡汤【方见二十四卷第二论】
　　补中益气汤【方见二十四卷第六论】
　　加味清胃散【方见二十四卷第一论】
　　加味逍遥散
　　加味归脾汤【二方见二十四卷第四论】
　　姙娠胎水肿满方论第八
　　产乳集云姙娠三月足肿至腿出水饮食不似水肿谓之子气至分防方消者此脾胃气虚或冲任经有血风名医録云宋少主元徽与徐文伯微行学鍼法文伯见一姙妇足肿脉之少主曰此女形也文伯曰此鬼胎也在左而黒遂用鍼胎下果然亦有脾虚水气流溢或因泻痢脏腑虚寒或因疟疾饮水脾虚湿渍或因水渍于胞不能分利皆致腿足肚腹肿症也
　　愚按前症若胸满腹胀小便不通遍身浮肿用鲤鱼汤脾胃虚弱佐以四君子若面目虚浮肢軆如水气用全生白术散如未应用六君子汤脾虚湿热下部作肿用补中益气加茯苓若饮食失宜呕吐泄泻用六君子汤若腿足发肿喘闷不安或指缝出水用天仙藤散脾胃虚弱兼四君子汤如未应用补中益气汤若脾肺气滞用加味归脾汤佐以加味逍遥散
　　附治验
　　一姙娠每胎至五月肢軆倦怠饮食无味先两足肿渐至遍身后及头面此是脾肺气虚朝用补中益气夕用六君子加苏梗而愈凡治姙娠毋泥月数但见某经症即用本药为善
　　天仙藤散　治妇人有水气而成胎以致两腿足浮肿天仙藤【洗畧炒】香附子【炒】陈皮　甘草　乌药【软白者辣者良各五分】
　　右每服五钱生姜木苏叶各三片水煎日三服
　　泽泻散　治姙娠遍身浮肿上气喘急大便不通小便赤澁
　　泽泻　桑白皮【炒】木通　枳殻【麸炒】防榔　赤茯苓【各五分】
　　右姜水煎服
　　防已散　治脾虚遍身浮肿腹胀喘促小便不利防已【三钱】桑白皮【炒】紫苏茎叶　赤茯苓【各五分】木香【二分】
　　右姜水煎
　　千金鲤鱼汤　治姙娠腹小胎间有水气
　　白术【五两】茯苓【四两】当归　芍药【各三两】
　　右先以小鲤鱼一头如食法煮取汁每汁二盏入药五钱姜七片橘皮少许煎七分空心服
　　肾着汤　治姙娠腰脚肿
　　茯苓　白术【各八分】干姜【炮】甘草【各一钱】杏仁【五分】
　　右用水煎服
　　五丸散　治胎水肿满
　　大腹皮　桑白皮【炒】生姜皮　橘皮　茯苓皮【各一钱】木香
　　右水煎服
　　治姙娠脚浮肿因脾衰血化成水用生料平胃散姜枣水煎服或为末用苏叶汤调下每服二钱
　　全生白术散　治姙娠面目浮虚四肢肿如水气名曰胎气名曰胎肿
　　白术【一两】生姜皮　大腹皮　陈皮　白茯苓【各半两】
　　右各为末每服二钱米饮下
　　附方
　　四君子汤
　　六君子汤
　　补中益气汤【三方见二十四卷第六论】
　　加味归脾汤
　　加味逍遥防【二方见二十四卷第四论】
　　姙娠腹内钟鸣方论第九
　　治孕妇腹内鸣用鼠窟中土为末入麝香酒调下二钱立愈或黄连浓煎汁母常呷之
　　愚按产寳云小儿在腹中哭其治法亦用空房中鼠穴土或黄连煎浓饮之即止想即是症又云脐带上疙瘩儿含口中因姙妇登高举臂脱出儿口以此作声令姙妇曲腰就地如拾物仍入儿口即止然黄连性寒麝香开窍当酌量用之
　　龚彦德孕痈方第十
　　治孕痈用乌药五钱水一钟煎七分入牛皮胶一两煎化温服或薏苡仁煮汁饮之
　　愚按孕痈即是腹内患痈如前法不应宜用牡丹皮散或薏苡仁汤【治验见二十四卷】
　　姙娠不语论第十一
　　孕妇不语不须服药临产月但服保生丸四物汤产下便语黄帝问曰人有重身九月而瘖何也岐伯对曰胞络繋于肾肾脉贯系舌本故不能言十月分娩后自为之言也
　　愚按前症果内经穷理之言人有患此当调摄以需之不必惊畏而泛用药也
　　姙娠伤食方论第十二
　　经曰饮食自倍肠胃乃伤又云隂之所生本在五味隂之五宫伤在五味故姙娠伤食最难调治者
　　愚按东垣先生云脾胃之气壮则过时而不饥多食而不伤盖胃主司纳脾主消化五脏之本也然食倍而伤者乃脾气虚而不化也若投以峻剂则脾胃复伤而胎亦损矣当审其所因而调治之若饮食停滞或肚腹作痛用平胃散呕吐恶心加枳殻砂仁吞酸嗳腐加黄连三分吴茱茰二分腹满泄泻用六君子汤停滞肉食倍加山查停滞面食倍加麦蘖停滞糯食用白酒麯末一味米食停滞倍加谷蘖鱼腥所伤倍加陈皮伤辛热之物加黄连伤性冷之物加砂仁木香如不应更加肉豆蔲补骨脂再不应用四神丸若脾气下陷用补中益气汤凡嗳觉药气且戒药饵节饮食经云损其脾者调其饮食适其寒温大凡脾胃虚弱饮食难化以白术陈皮为末等分陈麯糊丸常服最善枳术丸但可暂用枳实峻厉能耗真气治者慎之
　　附治验
　　一姙娠因停食服枳术丸胸腹不利饮食益少更服消导寛中之剂其胎下坠余谓此脾气虚而不能承载也用补中益气及六君子汤中气渐健其胎渐安又用八珍汤加柴胡升麻调理而痊
　　木香丸　治姙娠脾胃虚弱饮食不消肚腹膨胀或呕吐泄泻
　　木香【二钱】白术【炒】人参　白茯苓【各等分】
　　右为末面糊丸菉豆大毎服三四十丸熟水下
　　白术散　治姙娠脾胃虚弱气不调和饮食易伤白术【炒】紫苏【各一两】人参　白芷【各三钱炒】川芎　青皮诃子皮【各半两】甘草【炒一钱】
　　右每服二钱姜水煎
　　附方
