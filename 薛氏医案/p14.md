<!-- { "loadSidebar": true } -->
　　一姙娠饮食后恼怒寒热呕吐头痛恶寒胸腹胀痛大便不实而色青小便频数而有血余曰当清肝健脾为主不信乃主安胎止血益甚问余曰何也余曰大便不实而或青此是饮食既伤脾土而兼木侮小便频数而有血此是肝火血流于胞而兼挺痿也用六君子加枳殻紫苏山栀二剂脾胃顿醒又用加味逍遥散加紫苏枳殻二剂小便顿清更节饮食调理而安
　　一姙娠每至五月肢体倦怠饮食无味先两足肿渐至遍身后及头面此是脾肺气虚朝用补中益气夕用六君子加苏梗而愈凡治姙娠毋泥其月数但见某经症便用某药为善
　　一姙娠因怒吐血块四日不止两脇胀痛小便淋濇此怒而血蓄于上部火炎而随出也脇胀腹痛小便淋濇肝经本病也用小柴胡合四物四剂而止却用六君子安胎饮调理而安
　　一姙娠气喘痰甚诸药不应问治于余询之云素有带下始于目下浮两月余其面亦然此气血有痰饮也用六味丸料数剂而愈
　　凡妇人气血方盛乳房作胀或无儿饮痛胀寒热用麦芽二三两炒熟水煎服立消其耗散血气如此何脾胃虚弱饮食不消方中多用之一云麦芽最消肾若气血虚而乳汁自出者宜十全大补汤其子多不育
　　小产
　　小产重于大产葢大产如栗熟自脱小产如生采破其皮殻断其根蔕岂不重于大产但人轻忽致死者多矣治法宜补形气生新血去瘀血若未足月痛而欲产芎归补中汤倍加知母止之若产而血不止人参黄茋汤补之若产而心腹痛当归川芎汤主之胎气弱而小产者八珍汤固之若热血过多而发热圣愈汤汗不止急用独参汤发热燥躁肉瞤筋惕八珍汤大渴面赤脉洪而虚当归补血汤身热面赤脉沈而微四君姜附东垣云昼发热而夜安静是阳气自旺于阳分也昼安静而夜发热躁是阳气下陷于隂中也如昼夜俱发热者是重阳无隂也当峻补其隂王太防云如大寒而甚热之不热是无火也热来复去昼见夜伏夜发昼止时节而动是无火也如大热而甚寒之不寒是无水也热动复止倐忽往来时动时止是无水也若阳气自旺者补中益气汤阳气陷于隂者四物二连汤重阳无隂者四物汤无火者八味丸无水者六味丸
　　治验
　　一姙娠五月服剪红丸而堕腹中胀痛服破血之剂益甚以手按之益痛余曰此峻药重伤脾胃受患用八珍倍人参黄茋半夏乳香没药二剂而痛止数剂而全愈呉江庠友史万湖仲子室年二十余疫疾堕胎时咳服清肺解表喘急不寐请治余以为脾土虚不能生肺金药损益甚先兴补中益气加茯苓半夏五味炮姜四剂渐愈往视之又与八珍加五味及十全大补汤全愈大儿妇张氏素怯弱嘉靖癸卯四月生女自乳中患疥疮年余不愈遂致羸困甲辰五月遭先母大故以姑病勉强代执丧礼旬月每欲仆一日感气忽患心脾高肿作疼手不可按而呕吐不止六脉微细之极余以为脉虽虚而病形则实误认诸痛不可补气乃用青皮香附呉茱等药而愈继复患疟且堕胎又投理气行血之药病去元气转脱再投参茋补剂不应矣六脉如丝欲絶思非附子不能救非立翁不能投迎翁至诊云皆理气之剂真损之误也连投参茋归术附子姜桂六剂间用八味丸五日眠食渐甘六脉全复翁云心脾疼痛时即当服此等药疟亦不作矣姑妇皆翁再造敢述奇功附于此门之尾以为初知药性者之戒制生陈逊稽颡谨识
　　保产
　　姙娠欲产之时但觉腹内转动即当正身仰卧待儿转身向下时作痛试揑产母手中指中节或末节跳动方与临盆即产矣若初觉不仰卧以待转胞或未产而水频下此胞衣已破血水先干必有逆生难产之患若横生者儿先露手臂令母正卧以手徐推儿臂下体令其正直复以中指摩其肩勿令脐带攀系即生逆生者儿先露足令母正卧以手徐推其足仍推儿转正即生偏生者儿头偏在一边亦照前法徐正其头即生或儿头后骨偏在谷道旁徐推近上即生碍产者儿头虽正但不能下葢因胎转脐带攀肩所致用中指按儿两肩理脱脐带即生坐产者儿将欲生其母疲倦久坐椅褥抵其生路急用巾带高悬令母以手攀之轻轻屈足良久儿顺即生盘肠生者临产母肠先出此难于收上以萆蔴子四十九粒研烂涂产母头顶待肠收上急洗去设或为风吹干不能收者以磨刀水少许温热拭润其肠再用磁石煎汤服之即收上磁石须隂阳家用有验者俗以水噀母面背惊而肠亦收之葢惊则气散恐反致他症戒之若胎衣破而不得分娩者用保生无忧散以固其血自然生息如血已耗损用八珍汤料一斤益母草半斤水数碗煎熟不时饮之亦有得生者凡孕妇只腹痛未产也若连腰痛甚者将产也葢肾候于腰胞系于肾故也华佗治横逆产难用蛇脱二条蝉殻二十八个胎髪二丸各烧灰每服二钱酒调连进二服即卧片时儿即顺生如无此药令产母仰面正卧以小针刺儿手脚心三五次用盐涂之手脚即缩上待儿身转顺即生○若以蜀葵子四十九粒白滑石三钱顺流水煎服即顺生或用好京墨浓磨服之墨水裹儿即下○或败笔头一个煅过以藕节自然汁温汤和下○或紫苏叶当归各三钱长流水煎服即下○凡孕家宜预请稳婆有仁心识见者当施恩惠以结其心先与说知倘有生息不顺只说未产或遇双胎只说胎衣未下恐惊则气散愈难生息余家亲验之大抵难产多患于郁闷安佚富贵之家治法虽云胎前清气产后补血不可专执若脾胃不实气血不充宜预调补不然临产必有患难○如因难产或大寒时急以大油纸撚徐徐烧断其脐带虽儿已死令暖气入腹多得复生切勿用刀断之
　　治验
　　荆妇孟冬分娩艰难产子已死元气劳伤用油纸撚烧断脐带取其阳气以补之俄间儿啼作声即鹄儿也若以刀物如常断之其母亦难保生此儿嗣后一二嵗间并无伤食作泻之症可见前法之功其稳婆又喜平日常施少惠得其用心能安慰母懐故无虞耳○此稳婆云止有一女分娩时适当巡街侍御行牌取我视其室分娩女为此惊吓未产而死后见侍御更以威言分付迨视产母胎虽顺而头偏在一边若以手入推正可保顺生已畏其威不敢施手但囘禀云此是天生天化非人力所能立俟其母子俱死
　　子死腹中
　　夫子死腹中者多因惊动太早或触犯禁或抱腰太重或频探试水胞衣先破血水先尽而胎干涸故耳其候产母唇舌皆黑者子母俱死若舌黑或胀闷甚者然其子已死矣先以平胃散一两酒水各半煎却投朴硝半两【即熟皮硝】服或用硝一两以童便调下亦妙
　　治验
　　一稳婆之女勤苦负重姙娠腹中隂冷重坠口中甚秽余意其胎必死令视其舌果青黑与朴硝半两许服之随下秽水而安
　　一妇人胎死服朴硝而下秽水肢体倦怠气息淹淹用四君为主佐以四物姜桂调补而愈
　　胎衣不出
　　有因恶露入衣胀而不能出有因元气亏损而不能送出其恶露流衣中者腹中胀痛用牵牛丹或失笑散以消瘀血缓则不救其元气不能送者腹中不胀痛用保生无忧散
　　治验
　　俱详妇人良方十八卷第四
　　交骨不开隂门不闭子宫不收
　　交骨不开产门不闭子宫不收皆元气素弱胎前失于调摄以致血气不能运达而然也交骨不开隂气虚也用加味芎归汤补中益气汤产门不闭子宫不收气血虚也用十全大补汤
　　治验【余详妇人良方十七卷第四】
　　一妇人分娩最易至四十姙娠下血甚多产门不开亦与前汤一剂又用无忧散斤许一剂煎熟时时饮之以助其血而产
　　一产妇隂门不闭发热恶寒用十全大补加五味子数剂而寒热悉退又用补中益气加五味子数剂而敛若初产胀肿或焮痛而不闭者当用加味逍遥散若肿既消而不闭者当用补中益气汤切忌寒凉之剂
　　一妇人脾胃素弱兼有肝火产后隂门肿痛寒热作渴呕吐不食敷大黄等药服驱利之剂肿及于臀虚症蜂起此真气虚而作先用六君子以固脾胃乃以补中益气汤升举不数剂而消
　　一产妇失治肿溃不已形体消痩饮食少思朝寒暮热自汗盗汗半年矣用补中益气加茯苓半夏以健脾胃脓水渐少饮食渐进用归脾汤以解脾郁共五十余剂元气复而疮亦愈矣
　　一产妇隂门不闭小便淋腹内一物攻动脇下或胀或痛用加味逍遥散加车前子而愈
　　一妇人子宫肿大二日方入损落一片殊类猪肝已而面黄体倦饮食无味内热晡热自汗盗汗用十全大补汤二十余剂诸症悉愈仍复生育血滞成痈方见后
　　产后腹痛
　　产后小腹作痛俗名儿枕块用失笑散行散之若恶露既去而仍痛用四神散调补之若不应用八珍汤若痛而恶心或欲作呕用六君子汤若痛而泄防用六君子汤送四神丸若泄防痛而或后重用补中益气汤送四神丸若胸膈饱胀或恶食吞酸或腹痛手不可按此是饮食所致当用二陈加白术山查以消导若食既消而仍痛或按之不痛或更加头痛烦热作渴恶寒欲呕等症此是中气被伤宜补脾胃为主若发热腹痛按之痛甚不恶食不吞酸此是瘀血停滞用失笑散以消之若止是发热头痛或兼腹痛按之却不痛此是血虚用四物加炮姜参术以补之病机要云胎产之病从厥隂经论之无犯胃气及上二焦为之三禁不可汗不可下不可利小便发汗者同伤寒下早之症利大便则脉数而已动于脾利小便则内亡津液胃中枯燥制药之法能不犯三禁则荣卫自和而寒热止矣如发渴用白虎气弱用黄茋血刺痛则用当归腹中痛则加芍药宜详察脉症而用之丹溪先生云产后当大补气血为先虽有杂症从末治之一切病多是血虚皆不可发表
　　治验
　　一产妇腹痛发热气口脉大余以为饮食停滞不信乃破血补虚反寒热头痛呕吐涎沫又用降火化痰理气四肢逆冷泄泻下坠始信谓余曰何也余曰此脾胃虚之变症也法当温补遂用六君加炮姜二钱肉桂木香一钱四剂诸症悉退再用补中益气之剂元气悉复一妇人产后腹痛后重去痢无度形体倦怠饮食不甘懐抱久郁患蠒唇寐而盗汗如雨竟夜不敢寐神思消烁余曰气血虚而有热用当归六黄汤内黄芩连栢炒黑一剂汗顿止再剂全止乃用归脾汤八珍散兼服元气渐复而愈
　　一产妇小腹作痛服行气破血之药不效其脉洪数此瘀血内溃为脓也以子仁汤二剂痛止更以太乙膏下脓而愈产后多有此病纵非痈患用之更效
　　一产妇小腹疼小便不利用薏苡仁汤二剂痛止更以四物加桃仁红花下瘀血而愈大抵此症皆因荣卫不调或瘀血停滞所致若脉洪数已有洪脉但数微有脓脉迟乃瘀血下之即愈若腹胀大转侧作水声或脓从脐出或从大便出宜用蜡矾丸太乙膏及托里药一产妇小腹作痛有块脉芤而濇以四物加胡索红花桃仁牛膝木香治之而愈
　　一妇人产后小腹患痛服子仁汤下瘀血而痊凡瘀血停滞宜急治之缓则腐化为脓最难治疗若流注闗节则患骨疽失治多为败症
　　一妇人因经水多服濇药止之致腹作痛以失笑散二服而瘳
　　产后血晕并失血
