<!-- { "loadSidebar": true } -->
　　一妇人素清苦因鬰怒患前症晡热内热自汗盗汗月经不行口干咽燥余谓此鬰气伤脾乃以归脾汤数剂诸症稍退后兼逍遥散五十余剂而愈
　　一妇人患此性躁寒热口苦脇痛耳鸣腹胀溺濇乃肝脾血虚火旺也用六君加柴胡山栀龙胆数剂更与逍遥散兼服渐愈又与六味丸逍遥散七十余剂诸症悉退
　　一妇人患前症误服大麻风药破而出水烦渇头晕诚类风症六脉洪数心肝脾为甚余曰风自火出此因怒火脾胃受邪血燥而作非真风症也与逍遥散六味丸以清肝火滋脾血生肾水而愈
　　一妇人患前症久不愈食少体倦此肝脾亏损隂虚发热也先用补中益气加川芎炒栀元气渐复更以逍遥散而疮渐愈
　　一妇人身如丹毒搔破脓水淋漓热渇头晕日晡益甚用加味逍遥散而愈
　　一妇人患赤游风晡热痒甚余用清肝养血之剂不信乃服大麻风药臂痛筋挛又服化痰顺气之剂四肢痿弱又一妇患前症数用风药煎汤泡洗以致腹胀并殁
　　一女子赤晕如霞作痒发热用加味小柴胡加生地
　　连翘丹皮而愈大凡女子天癸未至妇人月经不调受惊着恼多有此症
　　附方药
　　消风散　治风寒瘾疹痒痛或脓水淋漓头皮肿痒荆芥穗　甘草【炙】陈皮　人参　茯苓　白僵蚕【炒】防风　芎防　藿香　羌活　蝉蜕【各一钱】厚朴【姜制五分】
　　右水煎服
　　大连翘饮　治风热热毒或赤白游风表里皆受患者连翘　麦　荆芥　木通　赤芍药　蝉蜕甘草　防风　柴胡　滑石　山栀【炒】黄芩【炒】当归【各一钱】
　　右水煎服
　　当归饮　治风热赤白游风作痒作瘙破脓水淋漓等症
　　四物汤　治赤白游风血虚发热或晡热头目不清或烦躁不寐或胸脇作痛等症
　　六君子汤　治脾气亏损皮肤瘙痒或瘾疹不消【三方见本卷第六论】
　　加味小柴胡汤治肝胆经风热怒火赤白游风或寒热往来晡热潮热身热或口苦耳聋等症【方见本卷第二论】
　　加味逍遥散　治血虚有热遍身搔痒赤白游风发热晡热等症
　　逍遥散即前方去丹皮山栀
　　归脾汤　治脾经血虚瘙痒发热少寐盗汗等症【三方见本卷第四论】
　　荆防败毒散【方见本卷第十论】
　　妇人痃方论第八【一名便痈一名便毒俗名防子】
　　妇人痃或肝经湿热下注或鬰怒伤损脾肝其外症或两抝小腹肿痛或玉门焮肿作痛或寒热往来憎寒壮热其内症或小便澁滞或腹内急痛或小腹痞闷或上攻两脇或晡热重坠若两抝小腹肿痛肝经湿热壅滞也用龙胆防肝汤玉门肿胀肝火血虚也用加味逍遥散及龙胆防肝汤加木香若槩投散血攻毒之剂则误甚矣
　　附治验
　　一妇人抝中赤肿胀痛此脓内作用托里消毒散加柴胡数剂溃而脓清寒热乃气血复虚用托里散而寒热止用十全大补百余剂而敛
　　一妇人腹抝肿痛寒热口苦或时带下此肝经湿热不利也用龙胆防肝汤而肿痛消用加味逍遥散而寒热退
　　一妇人腹抝肿痛小水不利时或胸乳作痛脇腹作胀此肝火气滞用四物柴胡青皮胡索木香而愈一妇人抝中作痛小腹痞闷小便不利内热体倦饮食少思此肝火内动脾胃受伤也用加味归脾汤柴胡清肝散而安
　　一妇人抝中肿胀小腹作痛服下血之剂其痛益甚更吐防少食余以为肝脾复伤用六君子汤加升麻柴胡而愈
　　一妇人两抝肿痛腹内一块不时上攻月经不调小便不利余以为肝脾气滞而血伤以四君加芎归柴胡山栀而愈后因鬰怒前症复作兼胸满腹胀盗汗此肝木甚而伤脾土也用加味归脾汤下芦荟丸而痊
　　一妇人小腹内或作痛或痞闷两抝肿痛内热寒热胸膈不利饮食不甘形体日瘦此肝气滞而脾气伤也朝用补中益气汤夕用芦荟丸渐愈更用六味地黄丸全愈
　　一妇人两抝肿痛小腹痞胀白带时下寒热往来小水淋余作肝气滞而血病用龙胆防肝汤渐愈又用加味逍遥散六味地黄丸全愈
　　一妇人患前症胸脇胀闷或小水不利或时腹痛此肝火气病先用龙胆防肝汤以清肝热又用加味逍遥散以生肝血六味地黄丸以滋肾水而愈
　　一妇人患前症余以为肝脾鬰怒不信另服化痰利气之剂胸腹愈胀又服峻利疎导之剂变脾虚发肿而殁
　　一妇人患前症内热作渇饮食不甘肢体倦怠隂中作梗小便赤澁此脾经鬰结肝经湿热用加味归脾汤而愈后因怒复作小腹胀痛用小柴胡加山栀芎归痛止又用加味逍遥而愈
　　一妇人两抝作痛寒热内热小便赤濇胸脇不利此肝火动而脾气伤也用补中益气汤加茯苓数剂少愈又与加味归脾汤诸症悉退再用加味逍遥散而愈
　　一妇人小腹痞闷溺濇内热体倦懒食此肝火动而脾血伤也用八珍加柴胡山栀胆草而安
　　一妇人隂中如梗两抝肿痛寒热不食小便频数小腹重坠余以为肝脾鬰怒所致先以补中益气加茯苓山栀车前子青皮以清肝火升脾气更以加味归脾汤调理脾鬰而愈
　　附方药
　　龙胆防肝汤　治肝经湿热两抝肿痛或腹中疼痛或小便澁滞等症
　　龙胆草【酒拌炒黄】泽防【各一钱】车前子【炒】木通　生地黄【酒拌】当归【酒拌】山栀【炒】黄芩【炒】甘草【各五分】
　　右水煎服
　　九味柴胡汤　治肝经湿热下注便毒肿痛或小腹脇肋结核凡肝胆经部分一切疮疡或风热结核瘰柴胡　黄芩【炒各一钱】人参　山栀【炒】半夏　龙胆草【炒焦】当归　芍药【炒】甘草【各五分】
　　右水煎服
　　芦荟丸　治肝气不和尅侮脾胃而患诸症或三焦肝胆经风热目生云翳或疳热瘰耳内生疮寒热作痛肌体消瘦发热作渇饮食少思肚腹不调或牙龈蚀落颊顋腐烂下部生疮等症
　　芦荟【五钱】胡黄连　当归　芍药【炒】龙胆草【酒浸炒焦】川芎　芜荑【各一两】木香　甘草【炒各三钱】
　　右为末用米糊丸麻子大毎服五十丸滚汤下
　　加味小柴胡汤
　　小柴胡汤　治肝经下部肿胀小便不利或寒热往来或晡热潮热或胸脇作痛【二方见本卷第三论】
　　加味逍遥散　治肝脾血虚湿热流注下部诸症发热晡热寒热
　　加味归脾汤　治脾肝鬰怒下部诸症寒热晡热少食无寐或经候不调【二方见本卷第四论】
　　补中益气汤　治元气下陷下部重坠或晡热寒热少食体倦或因过服寒凉之药所致【方见本卷第十论】
　　加味四物汤【方见本卷第六论】
　　八珍汤　治气虚寒热晡热或寒热往来下部诸症【二方见本卷第三论】
　　妇人鹤膝风方论第九
　　妇人鹤膝风症因胎产经行失调或鬰怒亏损脾肝而为外邪所伤或先腿脚牵痛或先肢体筋挛既而膝渐大腿渐细如鹤之膝故名之也若肿高赤痛者易治漫肿不赤痛者难治二三月溃而脓稠者易治半载后溃而脓清者难治设用攻伐已损元气尤为难治也大要当固元气为主而佐以大防风汤若食少体倦者六君子汤为主晡热内热者逍遥散为主寒热往来者八珍汤为主发热恶寒者十全大补汤为主少寐惊悸者归脾汤为主月经过期者补中益气为主月经先期者加味逍遥散为主凡溃后当大补脾胃若脓出反痛或寒热烦渇等症皆属气血亏损一于培补庶保终吉
　　附治验
　　一妇人久鬰怒胸脇不利内热寒热经候不调遍身酸痛余谓胃气亏损先用补中益气汤加半夏茯苓二十余剂胃气渐醒又用大防风汤与归脾汤膝肿渐消用加味逍遥散大防风汤而全消又用八珍汤加牡丹皮调理气血而安
　　一妇人患前症肿痛寒热先用大防风汤一剂又用加味逍遥散四剂月余肿痛渐退惑于速效另服祛风败毒虚症蜂起仍用大防风为主佐以十全大补而消又服大补汤两月余而痊
　　一妇人患前症两抝中腿股筋牵作痛内热寒热此肝火气滞之症先用加味小柴胡汤四剂后以加味逍遥散为主佐以大防风汤而消又患痢后两膝肿痛寒热往来用十全大补汤为主佐以大防风汤而仍消
　　一妇人患之虽溃而肿不消朝寒暮热饮食不思经水三四月一至此属肝脾气血俱虚也用补中益气加味归脾二汤各三十余剂肿渐消而寒热止又佐以大防风月余而能歩履再月余经行如期又服六味丸八珍汤三月而敛
　　附方药
　　大防风汤　治隂虚邪袭腿膝肿痛等症
　　防风　附子【炮】牛膝【酒浸】白术【炒】羌活　人参【各一钱】川芎【一钱五分】肉桂【一钱】黄茋【炒一钱】芍药【炒】杜仲【去皮姜汁拌炒】甘草【炙各五分】熟地黄【自制一钱五分】
　　右水煎服
　　黑丸子【一名和血定痛丸】治跌扑坠堕筋骨疼痛或瘀血壅肿或外感风寒肢体作痛若流注膝风初结服之自消若溃而脓清与补气血药自敛孕妇勿服
　　百草霜【一两】白芍药【一两】南星　川乌【各炮三钱】白蔹赤小豆【各一两六钱】白芨　当归　骨碎补【焙各八钱】牛膝【焙六钱】
　　右为末酒糊丸桐子大毎服三十丸盐汤温酒任下
　　圣愈汤　治血虚心烦睡卧不宁或五心烦热
　　地黄【酒拌蒸半日】生地黄【酒拌】黄茋【炙】人参　川芎当归【各一钱】
　　右水煎服
　　六味丸【方见本卷第十论】
　　逍遥散
　　加味逍遥散
　　八珍汤
　　十全大补汤
　　归脾汤【五方见本卷第四论】
　　补中益气汤【方见本卷第十论】
　　四物汤
　　六君子汤【二方见本卷第六论】
　　妇人下注膁疮方论第十
　　妇人两膁生疮或因胎产饮食失宜伤损脾胃或因忧思鬰怒亏损肝脾以致湿热下注外邪所搏外膁属足三阳可治内膁属足三隂难治若初起发肿赤痛属湿热所乘用人参败毒散或防苏败毒散若漫肿作痛或不肿不痛属脾虚湿热下注补中益气汤气血俱虚八珍汤若脓水淋漓体倦少食内热口干属脾气虚弱补中益气加茯苓酒炒芍药若午后头目不清属脾虚隂火用前汤加熟地芍药若午后发热倦怠属气虚血弱用前汤加川芎熟地若怀抱鬰怒属脾气不舒用归脾汤加川芎山栀若内热体倦痰涎口疮属脾肾虚热用六味丸若肢体畏寒饮食少思属脾肾虚寒用八味丸大抵色赤属湿热易治色黯属虚寒难治设误用攻伐复伤胃气多变瘵症
　　附治验
　　一妇人两膁生疮渐至遍身发热吐痰口燥咽干盗汗心烦足热小便赤濇日晡益甚此肾足三隂虚火也用加味逍遥散六味丸而愈
　　一妇人患前症四畔微赤作痛重坠脓水淋漓胸膈不利饮食少思内热口苦夜间少寐此鬰结伤脾血也用归脾汤解鬰结生脾血用补中益气加茯苓半夏补脾气除湿热寻愈
　　一妇人久不愈色赤微热日晡焮肿形体虚弱饮食少思劳则喘渇恶寒发热此为脾虚下陷用补中益气汤而愈
　　一妇人患已三年色黯肿硬恶寒发热饮食少思形体消瘦作渇饮汤饮食稍多或腹胀或泄防或作呕或作酸此脾气虚寒也用补中益气加干姜五分五十余剂而愈
　　一妇人患此因歩履劳复恶寒发热倦怠懒食而疮出血此元气虚而不能摄血归经也用补中益气汤而愈
