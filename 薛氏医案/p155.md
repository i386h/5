<!-- { "loadSidebar": true } -->
　　小儿初生噤风者因胎中受热毒流心脾生下复为风邪所抟致眼闭口噤啼声不出舌上如粟口吐白沫在百日内见撮口者因胎热兼风自脐入于心脾致面目黄赤气息喘急啼声不出舌强唇青聚口撮面腹胀青筋吊肠牵痛吐白沫者不救法当疏利脐风者因断脐之后为水湿风邪入于心脾致腹胀脐肿四肢柔直啼不吮乳甚者发搐先用龙胆汤天麻丸之类以去痰涎后用益脾散之类补脾胃若脐边青黑手拳口噤是为内搐不治受病之源皆因乳母七情气郁厚味积热所致若爪甲黑伸引努力脐突者用大连翘饮子之类又断脐不盈尺多患此者以旧绵烧灰掺之齿龈有泡如粟以绵裹指蘸温水擦破口即开不用药七日内患者百无一生古人治法大率如此又田氏治噤风用天南星末一钱片脑少许以指蘸姜汁擦龈立开丹溪用赤足蜈蚣去足炙为末以猪乳调五分徐徐灌之或用牛黄以竹沥调服一字随以猪乳滴于口中圣惠方用郁金藜芦蒂为末水调搐鼻中钱氏云撮口因浴后拭脐风邪所入而作用益黄散补之无择云视其齿龈有泡擦破口即开用眞白僵蚕为末蜜调涂口内保婴集云小儿百日脐风马牙当作胎毒防足阳明火用针挑破以桑树白汁涂之又云初生小儿时时宜傅桑汁不然多有舌硬撮口之症窃谓脐风果因浴拭外伤皮肤者用绵灰或枯矾擦抹之即愈若因乳母肝脾郁怒致儿为患当治其母若因剪脐短少或因束缚不或因牵动风入脐中或因铁器断脐冷气传于脾络以致前症者口内有小泡急掐破去其毒水以艾灸脐中亦有生者
　　千金龙胆汤　治月内脐风撮口四肢惊掣发热吐乳及变蒸客忤鬼气惊癎加人参当归
　　龙胆草【炒黑】钩藤钩　柴胡　黄芩【炒】桔梗　甘草芍药【炒】茯苓　大黄【煨各二钱五分】蜣螂【二枚去翅足】
　　右为末毎服一二钱水煎量儿加减
　　天麻丸　治钓肠鎻肚撮口
　　天南星【炮二钱】白附子　牙硝　天麻　五灵脂全蝎【焙各一钱】巴豆霜【一字】轻粉【半钱】
　　右为末每服一字薄荷汤调下
　　定命丹　治天钓撮口通利痰热
　　全蝎【七枚】天麻　南星【炮各二钱半】朱砂【钱半】白附子【二钱半】青黛【一钱五分】轻粉　麝香【各五分】片脑【一字】
　　右为末米糊丸菉豆大每服一丸荆芥薄荷汤下先研半丸吹入鼻中
　　硃银丸　治胎风壮热痰盛翻眼口噤或胎中蕴毒水银【和枣肉研】全蝎　南星　朱砂【各一钱】白附子【钱半】牛黄　芦荟【各三分】铅霜【半钱和水银研】片脑【一字】麝香【五分】眞僵蚕【炒七个】
　　右为末米糊丸芥子大毎服三丸薄荷汤下
　　紫霜丸　治变蒸发热不解或食癎先寒后热或乳哺失节宿滞不化腹痞呕吐或大便酸臭
　　代赭石【煅用醋淬七次】赤石脂【各一两】杏仁【五十个面炒】巴豆仁【三十枚去膜油心】
　　右先将杏仁巴豆研成膏入代赭石脂末研匀汤浸蒸饼丸粟米大毎服三五丸米饮送下
　　消食丸【方见黄疽】
　　控痰散　治风噤先用此药吐风涎次与益胃散和胃又与辰砂膏利惊握拳噤口者不治
　　蝎尾　铜青【各五分】朱砂【一钱】腻粉【一字】麝香【少许】
　　右为末每服一字茶清调下轻者勿用或以甘草汤吐之
　　甘草汤　治撮口
　　甘草【生一钱】
　　右水煎以绵毬蘸吮令出痰涎却以猪乳防入口中即瘥
　　益脾散
　　白茯苓　人参　草果【煨】木香【湿纸褁煨】甘草　陈皮厚朴【姜制】紫苏子【炒各等分】
　　右为末每服一钱姜枣水煎
　　辰砂膏　治眼闭口噤啼声不出吮乳不得口吐白沫辰砂【三钱】鹏砂【钱半】马牙硝【钱半】元明粉　全蝎　真珠【各一钱】麝香【一分】
　　右为末每服一荳许诸惊薄荷汤下潮热甘草汤下月内用乳汁调涂乳头令吮之
　　葱号散　治初生小儿七日不食便
　　葱白【三四寸】人乳
　　右同捣如泥傅儿口内即与吮乳
　　蚕号散　治初生儿七日不食名撮口
　　僵蚕【四个去嘴畧炒】茯苓【少许】
　　右为末蜜调傅儿口内
　　僵蚕膏　治撮口用真僵蚕二枚去嘴畧炒为末蜜调擦口中
　　撮风散　治撮口
　　钩藤钩　朱砂　真僵蚕【焙】赤脚蜈蚣【半条】蝎稍【各一钱】麝香【一字】
　　右为末毎服一字竹沥调下
　　蒂散　治脐风撮口
　　蒂【七个】赤小豆　秫米【各七粒】
　　右为末用一荳许吹两鼻内令出黄水更调服吐黄水即瘥
　　大连翘汤　治胎热脐风小便不通及诸般疮毒连翘　麦　荆芥　木通　赤芍药　当归防风　柴胡　滑石　蝉殻　甘草【炒各一钱】山栀子黄芩【各五分】
　　右为末每服二钱加紫草水煎热甚加大黄更详症加减
　　安脐散
　　羚羊角【一钱畧炒】乱发【一团烧令存性】蜈蚣【一寸赤脚者炙】
　　右为末断脐后即傅之以绵帕束恐犯风也
　　脉法
　　钱仲阳云小儿之脉气不和则急伤食则沉缓虚惊则促急风则浮冷则沉细脉乱者不治水镜诀云隂阳运合男女成形已分九窍四肢乃生五脏六腑部分既别逆顺难明若凭寸舌之浮沉必乃横亾于孩子须明虎口辨别三闗消详用药始无差误未至三嵗看虎口食指第一节名风闗脉初见易治第二节名气闗脉见病深难治第三节名命闗脉见死不治三闗青是四足惊赤是水惊黑是人惊紫色防利黄色雷惊三闗通度是极惊之症必死或青或红有纹如线一直者是乳食伤脾必发惊热左右一様者是惊与积齐发有三条或散是肺生风痰或似齁防声有赤是伤寒及如红火是泻红黑相兼主下痢青多白痢红多赤痢紫色相兼加渴虎口脉纹乱主胃气不和青是惊与积青黑发慢惊脉入掌乃内钓指纹曲里风感弯外食积此论三嵗以上之法若三嵗以下更用一指按髙骨乃分三闗定其息数呼吸八至为平脉九至不安十至危困浮主风沉迟主虚冷实主有热主癫癎洪主热盛沉缓主虚防微迟有积有虫迟濇主胃脘不和沉主乳食难化沉细主乳食停滞主腹中热痛牢实主大便秘沉而数者骨中有热长是肝膈有风数乃惊风为患四肢掣颤浮洪乃胃口有热沉主腹痛有寒虚濡者有气又主慢惊芤主大便利血四嵗以下用一指衮转寻三部以闗为准七八嵗移指少许九嵗次第依三闗部位寻取十一十二嵗亦同十四十五嵗依大方脉部位胗视凡看脉先定浮沉迟数隂阳冷热沉迟为隂浮数为阳更兼看部位青主惊风白主虚泻赤主痰热黑色病甚黄主脾疳以此相叅察病治疗庶无误矣又全防心鉴云小儿半嵗之际有病当于额前眉端发际之间以名中食三指曲按之儿头在左举右手在右举左手食指为上中指为中名指为下三指俱热主感风邪鼻塞气粗发热咳若三指俱冷主外感风寒内伤饮食发热吐防若食中二指热主上热下冷名中二指热主夹惊之疾食指热主胸满食滞又当叅辨脉形主之流珠形主饮食所伤内热欲吐或肠鸣自利烦躁啼哭用助味膏消饮食分隂阳若食消而病仍作用香砂助胃膏以补脾胃　环珠形主脾虚停食胸膈胀满烦渴发热用五味异功散加山查枳实健脾消食后用六君子汤调养中气　长珠形主脾伤饮食积滞肚腹作痛寒热不食先用大安丸消其疾滞次以异功散健其脾气　来蛇形主脾胃虚热中脘不利干呕不食此疳邪内作先用四味肥儿丸治疳后用四君子汤补脾　去蛇形主脾虚食积吐泻烦渴气短喘急不食困睡先用六君子汤加枳实健脾消积次以七味白术散调补胃气　弓反里形主感冐寒邪哽气出气惊悸倦怠四肢稍冷小便赤色咳吐涎先用惺惺散助胃气祛外邪后以五味异功散加茯神当归飬心血助胃气若外邪既解而惊悸指冷脾气受伤也宜用七味白术散补之若闷乱气粗喘促哽气者难治脾虚甚故也　弓反外形主痰热心神恍惚夹惊夹食风癎痰盛先以天麻防风丸祛外邪又用五味异功散调中气　鎗形主风热生痰发搐先用抱龙丸如未应用牛黄清心丸若传于脾肺或过用风痰之药而见一切诸症者专调补脾胃鱼骨形主惊痰发热先用抱龙丸治之如未应属肝
　　火实热少用抑青丸以清肝随用六味丸以补肝或发热少食或痰盛发搐乃肝木尅脾土用六君子汤加柴胡补脾土以制肝木　水字形主惊风食积胸膈烦燥顿闷少食或夜啼痰盛口噤搐搦此脾胃虚弱饮食积滞而木尅土也先用大安丸消饮食次以六君钩藤钩补中清肝若已服消食化痰等剂而病不愈者用四君升麻柴胡钩藤钩升补脾气平制肝木　针形主心肝热极生风惊悸顿闷困倦不食痰盛搐搦先用抱龙丸祛风化痰次用六君子加钩藤钩平肝实脾　透闗射指形主惊风痰热聚于胷膈乃脾肝亏损痰邪乘聚先用牛黄清心丸清脾肺化痰涎次用六君子汤加桔梗山药补脾土益肺金　透闗射甲形主惊风肝木克制脾土之败症急用六君木香钩藤钩官桂温补脾土未应即加附子以回阳气多得生者尝闻古人云小儿为芽儿如草之芽水之沤盖因脏腑脆嫩口不能言最难投剂当首察面色而知其所属次騐虎口以辨其所因实为治法之简要也







<子部,医家类,薛氏医案,卷五十四>
<子部,医家类,薛氏医案,卷五十四>
　　流珠只一防红色环珠差大长珠圆长已上非谓圏子总皆红脉贯气之如此来蛇即是长珠散一头大一头尖去蛇亦如此分上下朝故曰来去角弓反张向里为顺向外为逆鎗形直上鱼骨分开水字即三脉并行针形即过闗一二粒米许射甲命脉向外透指命脉曲里虽然余尝治之亦有不専执其形脉而投剂者盖但有是症即服是药而亦多騐
　　治验
　　一小儿发热吐防腹胀不乳其纹如流珠此脾胃气伤先用香砂助胃膏后用六君子汤全愈
　　一小儿寒热作呕饮食不入按其腹乃哭脉纹如长珠此饮食停滞也用大安丸吐泻宿滞遂安但唇目抽动大便稀黄此病邪去而虚热所廹也用六君子汤加钩藤而愈
　　一小儿胷腹膨胀发热顿闷脉纹如环珠以手按腹即哭此属脾胃虚而饮食停滞也先用保和丸一服前症如失更加烦渴按其腹而不哭此宿食去而脾胃复伤也用五味异功散加柴胡治之顿瘳
　　一小儿不时干呕乳食不进肚腹膨胀脉形如来蛇此脾胃虚而成疳也用四味肥儿丸治疳佐以四君加芜荑健中而痊后伤饮食吐泻完谷形气甚困四肢微搐视其纹如去蛇余曰且勿用药次日吐止但搐而泻青黄此脾土虚而肝木胜也用六君子加钩藤钩而瘥
　　一小儿未及周嵗气短喘急乳食少进时或吐乳视其形如去蛇乃脾伤而食积先用六君子加山查枳实渐愈后乳食复伤吐泻作渴先与胃苓膏继与白术散而愈
　　一小儿睡卧惊悸发热痰盛脉形如弓之向外此因惊木旺伤脾而食不消也先以天麻防风丸祛风定惊后用五味异功散壮脾止搐全瘥
　　一小儿沉黙昏倦肢冷惊悸其纹如弓之向里此属胃气虚而外感寒邪也先用惺惺散以解外邪调胃气诸症顿愈但手足逆冷又用六君子汤调补元气而安
