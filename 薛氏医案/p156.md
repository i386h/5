<!-- { "loadSidebar": true } -->
　　一小儿患咳服牛黄清心丸加喘促腹胀余视其右脸色赤纹指如鎗属脾气复伤用六君子汤顿安一小儿沉困发热惊搐不乳视其脉纹如乱鱼骨此风热急惊之症也先用抱龙丸少许祛风化痰后用六君子汤加柴胡壮脾平肝而愈
　　一小儿咳发热右脸赤色作渇烦闷倦怠少食肚腹作胀脉纹如针此风邪伤肺而饮食伤脾也先用六君子汤加桔梗杏仁柴胡一剂诸症少愈后去杏仁柴胡再剂而安
　　一小儿发热夜啼乳食不进昏迷抽搐痰盛口噤脉纹如水字此脾肺气虚风木所乗痰食积于胷腹也先用大安丸后用六君子加钩藤钩而愈
　　一小儿发热右脸赤咳痰盛其脉纹透闗射指余以为风邪蕴结于肺而痰作也用二陈加桑皮杏仁桔梗治之自用发散降火之剂风痰不退发热益甚余曰此脾肺气虚治失其宜遂用五味异功散加炒桔梗渐愈又用六君子汤而痊
　　一小儿停食发热服芩连三棱厚朴等剂饮食日少胷腹膨胀其纹透至指甲用补中益气汤加木香钩藤钩温补脾气平制肝木数剂渐效又用六君子汤加炮姜治之而安其间泛用金石脑麝祛逐之剂变惊而殁者不能枚举惜哉
　　香砂助胃膏【方见热吐】
　　五味异功散【方见内钓】
　　六君子汤【方见内钓】
　　太安丸【方见虚羸】
　　四味肥儿丸【方见呕吐】
　　四君子汤【方见内钓】
　　七味白术散【方见腹痛】
　　惺惺散【方见咳】
　　天麻防风丸【方见咳】
　　抱龙丸【方见伤寒】
　　牛黄清心丸【方见急惊】
　　抑青丸【方见惊啼】
　　六味丸【方见肾脏】
　　保和丸【方见虚羸】
　　胃苓汤【方见霍乱吐泻】
　　二陈汤【方见寒冷呕吐】
　　变蒸
　　巢氏云小儿变蒸者以长血气也变者上气蒸者体热仲阳云变者易也又云变蒸者自内而长自下而上又身热故每变毕即觉性情有异于前何者长生脏腑意智故也何谓三十二日长骨添精神人有三百六十五骨以象天数以应朞嵗以分十二经络自初生至三十二日一变生癸属足少隂经肾脏精与志六十四日二变一蒸生壬属足太阳经膀胱腑其发耳与骫冷肾与膀胱合俱主于水天一生水地六成之至九十六日三变生丁属手少隂经心藏神其性为喜至一百二十八日四变二蒸生丙属手太阳经小肠腑其发汗出而微惊心与小肠合为火地二生火天七成之至一百六十日五变生乙属足厥隂经肝藏防喜哭至一百九十二日六变三蒸生甲属足少阳经胆腑其发目不闭【一作开】而赤肝与胆合主木天三生木地八成之至二百四十四日七变生辛属手太隂经肺脏魄主声至二百五十六日八变四蒸生庚属手阳明经大肠腑其发肤热而汗或不汗肺与大肠合主金地四生金天九成之至二百八十八日九变生已属足太阳经脾脏意与智至三百二十日十变五蒸生戊属足阳明经胃腑其发不食腹痛而吐乳脾与胃主土天五生土地十成之又手厥隂经心包络为脏手少阳经三焦为腑此一脏一腑俱无状故不变而不蒸也前十变五蒸乃天地之数以生成之此后始生齿能言知喜怒故云始全也大仓云气入四肢长碎骨于十变后六十四日为一大蒸计三百八十四日长其经脉手受血故能持物足受血故能行立经云变且蒸谓蒸毕而足一嵗之日有余也师曰不汗而热者发其汗大吐者微止不可别治又六十四日为二大蒸计四百四十八日又六十四日为三大蒸计五百一十二日至五百七十六日变蒸既毕儿乃成人也变者生五脏也蒸者养六腑也变者上气蒸者发热每经一变一蒸情态即异轻则发热微汗其状似惊重则壮热脉乱而数或汗或吐或烦啼躁渴轻者五日解重者七八日解其候与伤寒相似亦有变蒸之余续感寒邪者但变蒸则耳冷骫冷上唇发泡若浊珠若寒邪搏之则寒热交争腹中作痛而啼呌之声日夜不絶变者易也蒸于肝则微赤蒸于肺则毛耸凡五脏六腑筋脉骨循环各有证应其治法平和者微表之实热者微利之可服紫霜丸黑散子柴胡汤有寒无热并吐防不乳多啼者当归散调气散主之变蒸之外小儿体貌情态自然平和大抵人得中和之道以为纯粹隂阳得所刚柔兼济气血和而百脉顺所以心智益通精神俱备脏腑充实形体固壮齿细发黑声洪睡稳此乃受气充足禀性得中而无疾尔前症盖小儿所不免者虽勿药亦可也前药峻厉非惟脏腑之不胜抑且反伤血气余尝见一小儿至一变发热有痰投抱龙丸一粒卒至不救观此可验愼之慎之其有不热不惊略无症候而暗变者盖受胎气壮实故也
　　紫霜丸【方见撮口】
　　紫阳黑散　治变蒸解利热气
　　麻黄【二两不去节】大黄【半两】杏仁【去皮二分半研】
　　右以前二味和一处杵碎略烧存性后入杏仁膏和之宻盛贮每用一豆许乳汁和咽之
　　柴胡汤　治变蒸骨热心烦啼呌不已
　　人参【一钱】甘草【防炙二钱】柴胡【五分】麦门冬【去心二钱】防风　龙胆草【酒炒黑各一钱】
　　右每服一钱水煎
　　当归散　治变蒸有寒无热
　　当归【二钱】木香　官桂【辣者】甘草【炙】人参【各一钱】
　　右每服一钱姜水煎
　　调气散　治变蒸吐泻不乳多啼欲发慢惊
　　木香　香附子　人参　橘皮　藿香　甘草【炙各一钱】
　　右为末每服一钱姜水煎服
　　肝脏
　　钱仲阳云肝主风实则目直大呌项急顿闷虚则咬牙呵欠气热则外生风气温则内生风大青膏散之若能食饮水不止用大黄丸微下之肝热则目直不搐手寻衣领及乱捻物泻青丸主之壮热饮水喘闷泻白散主之肝病秋见肺怯不能胜肝也当用益黄散补脾泻青丸治肝肝有风则目连眨得心热则搐用泻青九治肝赤散治心甚则身反张目直不搐心不受热也当用地黄丸补肾泻青丸治肝唇白者不治又张洁古云肝主风自病则风搐拘急若心乘肝为实邪肺乘肝为贼邪肾乘肝为虚邪凡肝得病必先察其肺肾肾者肝之母肺者肝之贼今肝之得病若非肾水不能相生必是肺金鬼邪来克故其来在肺先治其肺攻其鬼也其来在肾先补其肾滋其源也然后审其本脏之虚实而寒温之窃谓前症若肝经实热而外生风者宜用大青膏散之若既服而前症仍作或益甚者此邪气已去而脾气亏损也宜用异功散加芎归补之若肝经虚热或因克伐而内生风者宜用异功散地黄丸补之若风邪入脏能食饮冷大便秘结者此邪气内实也宜用大黄丸下之若既下而食少饮汤或腹作胀者此脾气内虚也宜用白术散补之气血素弱或因病后或服攻伐之剂而手寻衣领咬牙呵欠目淡青者乃肝经虚甚也急用地黄丸以补肾肝哽气短气长出气乃肺经虚甚也急用异功散以补脾肺若申酉时呌哭直视呵欠顿闷项急惊悸手足揺动发热饮水者此风木相抟而胜肺金也用柴胡栀子散以治肝火生肝血用异功散补脾土生肺金若唇白者为脾絶不治夫婴童之症多因姙娠厚味七情或儿乳哺失宜或乳母饮食郁怒所致病气既见形气已虚当推其所因用药加漏芦以治其母儿饮一二匙后仿此
　　大青膏　治伤风痰热发搐
　　天麻　青黛【各一钱】白附子【煨】乌蛇【酒浸取肉焙】蝎尾【各五分】天竺黄　麝香【各一字】
　　右为末生蜜丸如豆大每服用半粒薄荷汤化下
　　大黄丸　治风热里实口中气热二便秘赤饮水不止黑牵牛【一半生一半炒】川芎【各半两】甘草【一钱】大黄【一两酒洗饭上蒸】
　　右为末糊丸麻子大每服数丸温蜜水乳后服以溏利为度大小用
　　愚按前症既属里实二便秘法当踈下若初服虽未通利而病势已退不可再服如二便未利病势末退当减数丸研化服之恐过剂则元气伤而变病也
　　泻青丸　治急惊发搐眼赤睛疼
　　当归　龙胆草【炒】川芎　防风　大黄【炒】羌活山栀仁【各等分】
　　右为末炼蜜丸芡实大每服一丸砂糖汤化下愚按前方足厥隂经解散肌表疏通内热之药也若大便秘结烦渴饮冷饮食如常者属形病俱实宜用此以泻之若大便调和烦渴饮冷目淡青色属病气实而形气虚宜用抑肝散平之若大便不实作渴饮汤饮食少思肢体倦怠者属形病俱虚宜用地黄丸补之大扺前症若因肝经血虚风热先用四物汤加钩藤钩以生肝血次用四君子汤以补脾土若因肝经血燥痰盛用地黄丸滋肾水生肝木四君加芍药实脾土以平肝木若因攻伐而致脾土虚寒者急用六君子汤加丁香木香温补脾土否则必变慢脾风也
　　抑肝散　治肝经虚热发搐或发热咬牙或惊悸寒热或木乘土而呕吐痰涎腹胀少食睡卧不安
　　软柴胡　甘草【各五分】川芎【八分】当归　白术【炒】茯苓钩藤钩【各一钱】
　　右水煎子母同服如蜜丸名抑青丸
　　小柴胡汤【加山栀牡丹皮名加味小柴胡】　治肝胆经风热瘰疬寒热徃来日晡发热潮热身热不欲饮食或怒火口苦耳聋咳或脇痛胷满小便不利或泄泻吐酸苦水或肢体搐动唇目抽劄并宜用之【方见变蒸】
　　异功散【方见天钓】
　　地黄丸【方见肾脏】
　　白术散【方见积滞】
　　柴胡栀子散【方见诸热】
　　赤散【方见心脏】
　　四物汤【方见急惊】
　　四君子汤【方见内钓】
　　六君子汤【方见内钓】
　　加味清胃散【方见天钓】
　　补中益气汤【方见虚羸】
　　心脏
　　钱仲阳云心主惊实则呌哭发热饮水而搐虚则困卧惊悸不安又云热则睡中口气温及上窜咬牙而合面卧有就冷之意皆心热也赤散主之若仰面卧者乃心气实气不得上下流通也泻心散主之心病冬见火胜水也当补肾治心轻者病自愈下窜不语者肾虚怯也又张洁古云心主热若肺乘心为微邪肝乘心为虚邪脾乘心为实邪肾乘心为贼邪凡心脏得病必先调其肝肾肝气通则心气和肝气滞则心气乏此心气先求其肝清其源也五脏受病必传其所胜肾之邪必传于心故先治其肾逐其邪也若肝肾脉俱和然后察其心家虚实治之窃谓仰面卧者因其心胷实热故喜仰面而向虚也合面卧者因心胸虚热故喜合卧而就实也实则调治心肝虚则调补脾肺二者别之尽其状矣其咬牙等症多有雷同不必拘泥如用泻心赤等剂邪气虽去而病仍作当调补元气或反甚急温补元气其心气冬见或亥子时病益甚或下窜不语者乃肾水虚而心火甚也用地黄丸其乳下婴儿须母服之钱氏泻心散　治心经实热
　　黄连
　　右为末每服五分临卧温水化下
　　愚按前症若呌哭发热作渇饮水抽搐有力仰面而睡者属心经实热宜用泻心散或赤散若发热饮汤抽搐乏力惊窜咬牙合面而睡者属心经虚热用补心散若喘面赤壮热饮水肺乘心也用泻白散若揺头目劄身热抽搐肝乘心也用柴胡清肝散若合目昏睡泄泻身热脾乘心也用泻黄散若窜视惊悸咬牙足热肾乘心也用安神丸若因乳母致症亦用前药以治其母
　　赤散　治小儿实热小便秘赤
　　生地黄　木通　甘草【等分】
　　右为末每服一钱入淡竹叶水煎
　　愚按泻心散赤散泻心小肠实火之剂盖心为脾母脾为心子然心既病则脾土益虚矣用者审之
　　钱氏生犀散　治心经虚热
　　地骨皮　赤芍药　柴胡　干葛【各一両】甘草【五钱】犀角【二钱镑】
