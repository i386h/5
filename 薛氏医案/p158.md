<!-- { "loadSidebar": true } -->
　　次惊风黑绕口二日死青连目入耳七日死　两风门红主风热黑主疝青主水惊黑从眉入耳即日死唇黑不食者死　面青眼青肝病面赤心病面白肺病面黄脾病面黑肾病　额间赤色主心经有热烦躁惊悸若饮水或呌哭属本经实热用泻心散以清心火微赤困卧惊悸热渴饮汤属虚热用秘防安神丸以生心血青黑主惊风腹痛或瘈疭啼呌用五味异功散加木香柴胡钩藤钩补脾肝青黑主心腹作痛此寒水乘心用益黄散微黄主惊疳用安神丸　左脸青或兼赤主肝经风热项强顿闷目劄瘈疭用柴胡清肝散色微赤倐热咬牙属虚热用地黄丸青黑主肝克脾而惊搐腹痛用六君子加姜桂微赤主潮热血虚心躁先用秘防安神丸次用地黄丸　右脸赤主风邪气麄咳发热饮水为实热用泻白散若哽气出气唇白气短属虚热用五味异功散若脾热所传用清胃散心火所刑用人参平肺散淡赤主潮热心躁或大便坚秘用宣明柴胡饮子以疏如潮热未止更用钩藤饮以清肝色青白主咳恶心先用惺惺散解表邪健脾土更以六君子汤调补中气色青黑主惊风腹痛盘肠内钓用六君钩藤钩平肝补脾　鼻微黄为平赤主脾胃实热身热饮水乳食如常用泻黄散清热理脾微赤主脾经虚热身凉饮汤乳食少思用五味异功散补中健脾色深黄主小便不通鼻中干燥气麄衂血乃脾热传于肺肾先用济生犀角地黄汤后用地黄丸色淡白乃脾虚泄泻乳食不化用六君子汤调补中气青色主脾土虚寒肝木所胜用五味异功散加木香炮姜温中平肝黑为死候　颏间色赤主肾与膀胱气滞热结而小便不通用五苓散以分利鼻凖微黄兼右腮微赤乃脾肺燥热不能化生肾水用黄芩清肺饮膀胱隂虚阳无所主用滋肾丸若颏间微赤乃膀胱阳虚隂无所化用六味地黄丸若小腹胀满或隂囊肿胀属隂虚湿热壅滞用六味丸加车前牛膝脾肺气虚不能通调水道者亦用前药其小便赤色久而尿血亦属肝肾气虚有热用六黄地黄九如不应则用补中益气汤益脾肺生肝肾若小便后出白津或茎中作痛属肝经湿热先用龙胆泻肝汤后用六味地黄丸　印堂青黑主腹痛夜啼此脾气虚寒也脾为至隂故夜间腹痛而啼用钩藤饮色淡白主泄泻乳食不化属脾气虚弱用五味异功散加木香　人中黄主伤乳胃逆青主下痢乳食不化嗳气酸腐此脾虚停滞先用大安丸消食后用异功散健脾黑主蜖虫咬痛唇色白主吐涎呕逆或吐血便血乃脾气虚弱不能
　　摄涎统血归源急用六君子汤色赤干燥而皱者主脾经热渴大便不通烦热不寐先以清胃散治其热次以四君黄连山栀调其脾黄主食积泄泻乳食不化以六君子汤健脾赤色兼白主衂血乃脾肺虚热不能摄血归源用圣济犀角地黄汤清热补血用四君子汤以补脾气如久不应用麦门冬散或人参安胃散　口畔色黄主脾经积热用清胃散久病用四味肥儿丸以治疳热唇口抽动主惊热不安用异功散加山栀钩藤钩补脾平肝若口流涎唇色紫乃脾气虚寒用异功散加炮姜木香若腹中痛口吐涎乃虫作痛先用芜荑散后用调中丸不吐涎是积痛也用异功散手足厥冷用理中汤加乌梅温补中气而痛自止或吐后或大便去后而痛止者先用下积丸后用异功散　白主失血死青主惊风死黑色绕口者不治耳微微赤此少阳经风热用柴胡饮子清肝生血微黄主睡中惊悸咬牙用四君子加芎归升麻以调理脾气　耳干燥主骨疳蒸热作渇盗汗用地黄丸若小便后出白津或玉茎痒痛属肝经湿热先用龙胆泻肝汤后用地黄丸若禀赋肾气不足或早近女色致小便泄滞或作痛如淋者急用地黄丸补中益气汤滋其化源或大小便去后谷道牵痛者其虚尤甚用前丸加牛膝车前肉桂如手足逆冷或畏寒少食阳气虚寒也急加附子多可得生大抵多因禀赋脏气不平或乳食寒暑失节或姙娠乳母饮食起居六淫七情所致若初病元气无亏乳母如常发热壮热二便秘结作渇饮水睡不露睛者悉属形病俱实当治邪气若病久元气已亏食少发热口干饮汤呕吐泄泻肢体畏寒而露睛者悉属形病俱虚当补正气更宜审胎气之虚实脏腑之相胜而治之庶无悮矣
　　泻心散【方见心脏】
　　秘防安神丸【方见心脏】
　　五味异功散【方见内钓】
　　朱砂安神丸【方见发搐】
　　柴胡清肝散【方见诸热】
　　地黄丸【方见肾脏症】
　　六君子汤【方见内钓】
　　泻白散【方见肺脏】
　　清胃散【方见内钓】
　　补中益气汤【方见虚羸】
　　人参安胃散【方见脾脏】
　　宣明柴胡饮子【方见发热】
　　钩藤饮【方见慢惊】
　　惺惺散【方见咳】
　　泻黄散【方见脾脏】
　　济生犀角地黄汤【方见便血】
　　五苓散【方见五淋】
　　发搐
　　钱仲阳云惊癎发搐男左视无声右视有声女右视无声左视有声此相胜也盖左为肝部右为肺部金木相胜故耳若寅邜辰时身热目上视手足动口流涎项强急此肝旺也己午未时身热发搐心神惊悸目上视牙流涎手足搐动此心旺也申酉戌时身热微搐而喘目防斜睡露睛手足冷大便淡黄水此肺旺也亥子丑时防搐卧而不安身防热目斜喉中有痰大便色白困睡流涎此肾虚也若握拳拇指在内女为顺拇指在外男为顺顺则易治逆则难愈若涎入心肝则不能言用凉心鎭惊下痰逆搐者不治吐泻后变症者亦不治如手足冷汗搐眉搐肚日夜不止名眞搐当用人参汤川乌全蝎等药平其胃气伤风发搐口中气热呵欠手足动者名假搐用大青膏发散风邪伤食后发搐身热困睡呕吐不思乳食者当先定搐后用白丸子下之百日内发搐眞者内生风二三次必死假者外生风虽频发不死外伤风者用大青膏涂顖门及浴体法　寅邜辰时搐而发热作渇饮冷便结属肝胆经虚热用柴芍参苓散作渇引饮自汗盗汗属肝胆经血虚用地黄丸口吻流涎属肝木克脾土用六君子汤　己午未时发搐若兼作渇饮水属风火相搏以地黄丸补肝赤散凉惊丸治心若作渇饮汤体倦不乳土虚而木旺也用地黄丸以补肾六君子汤以补脾　申酉戌时防搐留喘目微斜身似热睡而露睛大便淡黄属脾肺虚热用异功散手足逆冷或喘泻不食属脾肺虚寒用六君炮姜木香久病而元气虚者用六君子六味丸二药主之亥子丑时防搐身热目睛斜吐泻不乳厥冷多睡
　　属寒水侮土用益黄散未应用六君姜桂伤风发搐口气不热肢体倦怠用异功散补脾土钩藤饮清肝木若因风邪内郁发热而变诸症者当理肺金清风邪若外邪既解而内症未除当理肺补脾若肺经亏损而致惊搐等症者当补脾肺以平肝心则惊搐自止矣若停食发搐呕吐乳食者宜用消食丸若食既消而前症仍作或变他症者脾土伤而肝木乘之也用六君子加钩藤钩以健脾平肝若百日内搐者因胎气所禀亦有乳母七情厚味所致者当兼治其母而以固胃为先不可迳治其儿也
　　治騐
　　一小儿寅卯时发热痰搐服抱龙丸而愈后复患因自用前药更加咳气喘不时发搐面赤或青黄或浮肿或流涎余谓咳气喘乃脾肺气虚不时发搐乃木乘土位面青而黄赤乃肝助心脾浮肿流涎乃脾气虚弱用益智丸以补心神补中益气汤以养脾肺顿愈
　　少叅王阳湖孙跌伤股骨正体科已续余视其面色青黄口角防动此肝木侮脾之症且气血筋骨皆资脾土以生但壮脾气则所伤自愈遂用六君钩藤当归三十余剂诸症悉痊
　　一小儿两目连劄手足发搐服天麻防风丸之类每发饥时益甚得饮食稍定此肝木制脾土也用六君升麻柴胡钩藤钩二剂而病痊又用补中益气汤而全效
　　一小儿己午时搐热惊悸发时形气倦怠而黄懒食流涎饮汤此心火虚而不能生脾土也不信自服凉心之药更加吐泻睡而露睛几成慢脾风用六君姜桂佐以地黄丸而愈
　　一小儿七嵗惊搐发热不已己午未时益甚形气殊倦热定饮汤此心脾气虚朝用补中益气汤加益智仁夕用六君当归钩藤钩寻愈后饮食过多复作吐泻或治以保和丸反加寒热发搐此脾土复伤而肝木所侮也用六君柴胡寒热止而饮食进但午未时仍泻用补中益气汤加茯苓半夏钩藤钩而愈一小儿百日内患搐痰涎自流用惊风药益甚视其面色黄中隐白乃脾虚不能摄涎也用六君子补中益气二汤而愈后复患兼气喘自欲表散行痰余谓此肺虚不能纳气归源耳用五味异功散加钩藤钩柴胡调补脾肺清理肝火而安
　　一小儿患前症面青黑或痿黄审其母素有郁怒用加味逍遥散加味归脾汤治其母而子亦愈
　　一小儿月内发搐鼻塞乃风邪所伤以六君子汤加桔梗细辛子母俱服更以葱头七茎生姜一片细擂摊纸上合置掌中令热急贴顖门少顷鼻利搐止一小儿未满月发搐呕乳腹胀作泻此乳伤脾胃用五味异功散加漏芦令母服之子亦服匙许遂愈一小儿惊悸痰盛泻乳不消此感风邪夹惊肝侮脾而气虚先以天麻防风丸袪风定惊后用五味异功散壮脾止搐而愈
　　一小儿发热拘急四肢瘈疭左腮赤此心肝二经风热先用柴胡清肝散次用六味地黄丸而愈
　　一小儿发搐啼呌手足指冷左腮青黑此脾土虚弱肾水反所侮也用六君姜桂一剂顿安又以四君芎归及补肝散而愈
　　一小儿发热作渇用泻黄散大便重坠口角流涎仍欲泻火余曰鼻凖青白多而黄色少属脾胃虚寒肝木所侮盖口角流涎脾气虚而不能摄也大便重坠脾气陷而不能升也不信另用凉惊之剂果眉唇防动四肢防搐余曰此虚极而变慢风矣始用六君当归木香炮姜钩藤钩二剂未效意欲更药余曰此药力未至也仍加附子一片服之即安后去附子又二剂而愈
　　一小儿目内青色发搐目直上视呌哭不已或用牛黄清心丸更加咬牙顿闷小便自遗余谓此肝脾虚甚用补中益气汤六味地黄丸而愈
　　一小儿发搐目劄属肝胆经风热先用柴胡清肝散以清肝后用六味地黄丸以补肾而愈
　　凉惊丸　治惊疳热搐心神惊悸白睛赤色牙闗急潮热流涎手足动搐
　　黄连【五钱】龙脑【一钱研】防风　龙胆草【酒拌炒黑】青黛【研三钱】牛黄　麝香【各一字】钩藤钩子【二钱】
　　右各另为末麫糊丸粟米大每服三五丸至一二十丸煎金银汤下
　　愚按前方治心肝二经风热若心肝虚而见惊搐潮热用秘防安神丸肝木乘脾者用异功散加柴胡钩藤钩心脾虚弱而潮热流涎者用异功散若虚寒更加木香不应更加炮姜【详见滞頥】
　　擦牙通闗散　治风搐搦闗窍不通痰塞中脘留滞百节
　　南星【二钱】麝香【一字】牙皂【二钱烧存性】赤脚蜈蚣【一条】僵蚕【各二钱】
　　右为末姜汁蘸药少许擦牙或调服二三防涎自出
　　至圣保命丹　治胎惊内钓腹肚硬啼呌不安及急慢惊风眼目上视手足抽掣不省人事
　　全蝎【十四个去毒】防风【二钱】白附子　炮南星　蝉殻天麻　僵蚕【去丝嘴炒】朱砂【各一钱】麝香【五分】金箔
　　右为末米糊和毎两作四十丸毎服一丸白汤化下有热者以胆星易炮星
　　白饼子　治伤食呕吐肚疼嗳气先用此药一服推下食积却用惺惺散加减参苏饮不可服冷药
　　滑石　半夏　胆南星【各一钱】轻粉　巴豆【二十四粒去皮膜用水一升煮干研烂】
　　右以三味为末入巴豆轻粉研匀饭丸菉豆大毎服三五丸紫苏汤下忌热物量儿加减
