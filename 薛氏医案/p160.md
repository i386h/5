<!-- { "loadSidebar": true } -->
　　柴胡清肝散【方见诸热症】
　　加味小柴胡汤【方见肝脏】
　　补中益气汤【方见虚羸】
　　六味地黄丸【方见肾脏】
　　泻白散【方见肺脏】
　　六君子汤【方见天钓】
　　四君子汤【方见天钓】
　　天麻散【方见内】
　　异功散【方见天钓】
　　九味芦荟丸【方见疳症】
　　偏风口噤
　　小儿偏风者属少阳厥隂肝胆二经证也噤者筋急由风火太甚而乘于脾以胜水湿则筋太燥然燥金主于收敛劲切故也又曰风之为病善行而数变或左或右其因一也治须审而药之若足阳明胃经气虚风邪所乘其筋脉偏急者属外因若足厥隂肝经风热乘脾筋脉偏急者属内因若脾肺虚弱腠理不宻外邪所乘或服金石之剂耗损肝血或吐泻后内亡津液不能养肝致口眼歪斜或半身不遂诸症皆属肝血不足肝火生风宜滋肾水养肝血壮脾土治法脾胃虚而动风者异功散加柴胡钩藤钩脾肺虚而外邪所乘者用钩藤饮肝火血燥者用六味地黄丸津液不足者用白术散若兼目上视寒热徃来小便淋沥面色青洁两脇胀痛之类皆肝经之本病也或唇口歪斜腹胀少食目泡浮肿面色青黄肢体倦怠之类皆肝木乘脾之症也当审五臓相胜而主之説执其见症槩投风药反成坏症者有矣
　　治验
　　一小儿口眼防邪面色或青或赤此肝心风火乘脾也朝用柴胡清肝散夕用异功散加钩藤钩而愈其时有患前症服祛风痰之药者皆不能起
　　一小儿痢后患前症发搐面色痿黄肢体倦怠此元气虚克伐多矣余用补中益气汤加钩藤钩子服而渐愈后因乳母七情饮食失宜或儿乳食过多前症仍作服补中益气汤五味异功散而应
　　钱氏全蝎散　治惊风口眼防邪言语不正手足偏废不举
　　全蝎【去毒炒】僵蚕【眞者炒】川芎　黄芩　甘草　桂枝麻黄【去节】赤芍药【各二钱】天麻【六钱】天南星【去脐二钱】
　　右为末每服二三钱姜五片水煎服
　　胃风汤　治风冷乗虚入客肠胃水谷不化泄泻注下及肠胃湿毒下如豆汁或瘀血日夜无度
　　人参　白茯苓　芎防　桂　当归　白芍药白术【各等分】
　　右散毎服二钱入粟米数粒同煎食前服
　　异功散【方见天钓】
　　六味丸【方见肾脏】
　　白术散【方见积痛】
　　柴胡清肝散【方见诸热】
　　补中益气汤【方见虚羸】
　　角弓反张
　　钱仲阳曰角弓反张者由风邪客于太阳经也经曰风从上受足太阳主周身之气其脉起于目内眦而行于背肝属木主风所以风邪易侵也夫小儿肌肤未宻外邪易伤肝为相火其怒易发若身反张强直发热不搐者风伤太阳也宜用人参活散小续命汤若因暴怒而击动其肝火者宜用泻青丸若饮前剂其症益甚者此邪气已去而脾气亏也宜用异功散加芎归补之若因肝经虚热或因克伐真气虚热生风者宜用异功散地黄丸补之若因下而脾气困惫腹肚膨胀者此中气损也宜用白术散补之若气血素弱或服攻伐之剂而手寻衣领咬牙呵欠者肝经虚甚也急用地黄丸以补之仍与肝脏叅览
　　治验
　　一小儿忽腰背反张目上视面青赤曰青属肝主风赤属心主火此风火相抟用柴胡栀子散倍加钩藤钩顿安而痰如旧又用抱龙九而愈
　　一小儿忽腰背反张服治惊之药后不时举发面色黄白肢体甚倦余用五味异功散十余剂而愈后因惊兼饮食不节不时举发随用前药即愈遂日以参木末每服五七分炮姜大煎汤调下服至三两而不发已上二症元气虚而病气实也若用攻邪之药皆误矣
　　一小儿素患前症痰盛面色素白而兼青余谓肺气不能平肝肝气乘脾脾气虚而生痰耳先用抱龙丸二服以平肝随用六君子汤以补脾肺月余而痊半年之后复发谓非逐痰不能全愈遂用下剂痰涎甚多而咽喉如锯声余曰乃脾不能摄涎也咽间呜乃肺气虚甚也遂用人参五钱炮姜三分水煎服而醒至第四剂后加二枚人参服数两而愈后每发非独参汤不应若执常方鲜不有误者
　　人参羌活散【方见惊风】
　　小续命汤【方见五硬】
　　泻青丸【方见肝脏】
　　异功散【方见肺脏】
　　地黄丸【方见肾脏】
　　柴胡栀子散【方见诸热即栀子清肝散】
　　抱龙丸【方见伤寒夹惊】
　　六君子汤【方见天钓】
　　薛氏医案卷五十五
<子部,医家类,薛氏医案>
　　钦定四库全书
　　薛氏医案卷五十六
　　明　薛已　订
　　保婴撮要三
　　急惊
　　钱仲阳云急惊者因闻大声或惊而发搐搐止如故此热生于心身热面赤引饮口中气热二便黄赤甚则发搐盖热甚生风阳甚而隂虚也宜以利惊丸除其痰热不可用巴豆之药盖急惊者阳症也俱腑受病而属实乃少阳相火旺经曰热则生风风生痰痰热客于心膈间则风火相搏故抽搐发动经所谓木太过日发生其动掉颠疾是也当用利惊丸赤散泻青丸等药搐止与安神鎭惊丸娄全善亦曰急惊属木火土实木实则搐而有力及目上视动劄频睫土实则身热面赤而不吐泻偃睡合睛治法宜凉宜泻而用凉惊利惊等丸亦有因惊而发者牙闗紧急壮热涎潮窜视反张搐搦颤动唇口眉眼贬引口中热气頬赤唇红二便秘结脉浮洪数紧此内有实热外挟风邪当截风定搐若痰热尚作仍防下之痰热既泄急宜调养胃气搐定而痰热少退即宜调补脾气东垣云若因外物惊者宜黄连安神丸因气动所惊者宜安神镇惊丸之类大忌防风丸如因惊而泻青色宜朱砂丸大忌凉惊丸盖急惊者风木旺也风木属肝盛则必传尅于脾欲治其肝当先实脾后泄风木若用益黄散则误矣经曰邪气盛则实正气夺则虚前所云实者乃病气有余而形气不足也当先泄而后补虚甚急当补脾为先少以攻邪之药佐之其所云虚者乃病气形气俱不足也当纯补真气为要若肝经风火相搏抽搐目瞤筋急痰盛者当用四物汤以生肝血加钩藤钩山栀以清肝火更用四君子以补脾六味丸以滋肾若肺金克木而兼呵欠者用泻白散以泄肺邪地黄丸以益肝血若邪入肝则用柴胡清肝散加龙胆草亦可邪入心用栀子清肝散加炒黄连亦通邪入肾用六味地黄丸邪入肺用地骨皮散邪入脾用六君子加柴胡山栀大抵此症属肝胆经血虚风火相搏而善行数变者为多若不养肝血不补脾气纯用祛风化痰之药则脾益虚血益损邪气延绵必转慢惊矣
　　治验
　　一小儿九嵗因惊发热抽搐顿闷咬牙作渇饮冷便秘面色青赤而印堂左腮尤赤此心脾二经风热相搏乃形病俱实之症也先用泻青丸料炒黄连一剂大便随利热搐顿减继用抑青丸一服诸症悉退但面色痿黄肢体倦怠饮食少思此病气去而脾气未复也用补中益气汤及地黄丸而全安
　　一小儿发热抽搐口噤痰涌此胆经实火为惊风也先用泻青丸一服六味丸二服诸症即退又用小柴胡汤加芎归山栀钩藤钩次以补中益气汤而愈一小儿忽然发热目动咬牙惊搐痰盛或与祛风化痰药益甚面色青黄乃肝木克脾脾之液为涎虚则涎不能摄上涌而似痰也法当生肝补脾则风自息痰自愈矣遂用六味丸及六君子汤而愈
　　一女子十二嵗善怒睡中抽搐遍身作痒饮食少思此肝经风热脾土受克也用参术柴苓汤以清肝健脾而愈
　　一小儿三嵗患急惊面赤发热作渴饮冷用泻青丸一服热衰大半因见得效翌早又自制一服反加吐泻发搐面色青白手足指冷此热既去而自伤脾也用六君姜桂升麻柴胡一剂得安是以前哲谓小儿易为虚实攻伐之药衰其大半乃止不可过之罗谦甫约方约囊之论确矣
　　一小儿三嵗因惊抽搐发热痰盛久服抱龙丸等药面色或赤或青此心肝二经血虚风热生痰也用六味丸滋肾生血用六君柴胡升麻调补脾胃而安一小儿潮热发热面色青赤此心肝二经血虚之症也用秘防安神丸及四物汤加防风酸枣仁治之而愈
　　一小儿潮热发搐痰涎上涌手足指冷申酉时左腮青色隐白用补中益气汤调补脾肺六味丸滋养肝肾而愈
　　嘉兴王一山女七嵗因跌伤腿膝两膁肿溃面色青洁左闗无脉余谓惊则气散而风热郁滞于肝故其脉隐伏用四君升麻柴胡钩藤钩一剂脉至随愈一小儿印堂青黑至夜啼搐余谓脾土虚寒也用钩藤饮而安后因惊发搐夜啼仍用前药一剂诸症复愈又用异功散而痊
　　一小儿七嵗患急惊将愈而发热惊悸误服袪风化痰之剂更加惊搐吐痰喘腹胀少食恶寒再用抱龙丸大便似痢寒热徃来殊类风症先君治之以为脾气亏损诸经无所滋养而然用四君子汤为主少加升麻柴胡以升补阳气而愈
　　一小儿惊风后痰不止睡卧不宁诸药无效余用牛黄清心丸少许顿止后复伤风邪痰盛喘急饮食不下仍用牛黄丸少许而安再用异功散加桔梗而愈
　　利惊丸　治急惊痰盛发热潮搐
　　青黛　轻粉【各二钱】牵牛末【半两】
　　右为末麫糊丸寒豆大每服十丸薄荷汤化下
　　安神鎭惊丸　惊退后调理安心神养气血和平预防之剂也
　　天竺黄【另研】人参　茯神　南星【姜制各五钱】酸仁【炒】麦门冬　当归【酒洗】生地黄【酒洗】赤芍药【炒各三钱】薄荷木通　黄连【姜汁炒】山栀【炒】辰砂【另研】牛黄【另研】龙骨【煅各二钱】青黛【一钱另研】
　　右为末蜜丸菉豆大毎服三五丸量儿大小加减淡姜汤送下
　　四物汤　治血虚发热烦躁或晡热作渇头目不清若因脾虚不能生血者用四君子汤
　　当归　熟地【各二钱】芍药　川芎【各一钱】
　　右水煎服
　　参术柴苓汤
　　人参　白术　茯苓　陈皮【各一钱】柴胡　升麻【各七分】山栀【炒八分】钩藤钩【一钱】甘草【炒五分】
　　毎服一二钱姜枣水煎
　　黄连安神丸　治心经血虚头运神魂惊悸
　　黄连【酒洗六钱】甘草【炙五分】生地黄　当归【各一钱五分】朱砂【飞过五钱】
　　右为末饭糊丸梧子大毎服十五丸空心白滚汤下如二三服不应当服归脾汤补之
　　牛黄清心丸　治诸风瘈疭语言澁健忘恍惚头目运胷中烦郁痰塞喘精神昏愦等症或小儿风热上壅抽搐发热或急惊痰盛发搐目反口噤或大人伤寒汗下之后烦躁发热不解并宜服之
　　牛黄【一钱二分半】麝香　龙脑　羚羊角【各一钱】当归防风　黄芩　白术　麦门冬　白芍药【各一钱半】柴胡　桔梗　白茯苓　大豆黄卷　芎防肉桂　杏仁【去皮尖】阿胶【各一钱二分半】蒲黄　人参神麯【各三钱半】雄黄【八分】甘草【五分】白蔹【七分半】犀角【二钱】干山药【七钱】干姜【三钱】金箔【一百三十片】大枣【十个蒸熟烂研】
　　右为末炼蜜丸每两作十丸金箔为衣毎服一丸温水化下
　　朱砂丸【方见发搐】
　　泻青丸【方见肝脏】
　　赤散【方见心脏】
　　抑青丸【方见肝脏】
　　补中益气汤【方见虚羸】
　　地黄丸【方见肾脏】
　　小柴胡汤【方见发痉】
　　六君子汤【方见天钓】
　　秘防安神丸【方见心脏】
　　异功散【方见天钓】
　　慢惊
