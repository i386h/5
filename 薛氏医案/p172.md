<!-- { "loadSidebar": true } -->
　　蝎尾【四十九枚】巴豆肉【去油膜一钱五分】梅花脑【半匙】辰砂【研二钱】牛黄【少许】麝香【一匙】郁金【三钱皂角水煮】
　　右为末每服一匙蜜水调下量儿虚实用之
　　栀子仁汤　治阳毒壮热百节疼痛下后热不退者栀子仁【酒炒】赤芍药　大青　知母【各一两】升麻　黄芩【酒炒】石膏【各二两】柴胡【一两五钱】甘草【五钱】杏仁【二两浸去皮面炒微黄】
　　右每服三钱生姜三片水煎服
　　六物黄芩汤　治壮热腹大短气徃来寒热饮食不化黄芩【酒炒】大青　甘草【炙】麦门冬【去心】石膏【各半两】桂【三钱】
　　右每服一二钱水煎服
　　五物人参饮　治壮热咳嗽心腹胀满
　　人参　甘草【各半两】麦门冬【去心】生地黄【各一两半】茅根【半握】
　　右每服二三钱水煎服
　　益智丸　治脾肾虚热心气不足
　　益智仁　茯苓　茯神【各等分】
　　右为末炼蜜丸桐子大每服五六十丸空心白滚汤下亦治白浊
　　四物二连汤　治血虚劳五心烦热昼则明了夜则发热脇肋并一身尽热日晡肌热
　　当归　生地黄　白芍药　川芎　黄连　胡黄连【各等分】
　　右水煎服
　　地骨皮散　治虚热壮热
　　知母　柴胡　甘草　人参　地骨皮　茯苓半夏【各等分】
　　右姜水煎有惊热加蝉退天麻黄芩
　　抱龙丸【方见伤寒】
　　六味丸【方见肾脏】
　　七味白术散【方见积痛】
　　导赤散
　　秘防安神丸【二方见心脏】
　　泻白散【方见肺脏】
　　惺惺散
　　保肺汤【二方见咳嗽】
　　四物汤【方见急惊】
　　当归补血汤
　　柴胡清肝散
　　清凉饮子【三方见发热】
　　六神散【方见夜啼】
　　补中益气汤【方见虚羸】
　　四君子汤
　　六君子汤【二方见内钓】
　　益黄散【方见脾脏】
　　泻青丸【方见肝脏】
　　寒热
　　经曰阳虚则外寒隂虚则内热阳盛则外热隂盛则内寒寒热徃来此乃隂阳相胜也故寒气并于隂则发寒阳气并于阳则发热寸口脉微为阳不足隂气上入阳中则恶寒尺脉弱为隂不足阳气下入隂中则发热阳不足则先寒后热隂不足则先热后寒隂阳不归其分则寒热交争也又上盛则发热下盛则发寒阳胜则乍热隂胜则乍寒隂阳相胜虚实不调故邪气更作而寒热徃来或乍寒乍热也少阳胆者肝之府界乎太阳阳明之间半表半里之分隂阳之气易于相乗故寒热多主肝胆经症以小柴胡汤加减调之若秪见寒热起居如常久而不愈及大病后元气未复悉属隂虚生热阳虚生寒宜用八珍汤补之甚者十全大补汤有食积为病亦令寒热用保和丸消之若兼呕吐泄泻用六君子汤厥冷饮热人参理中丸作渇不止七味白术散食积旣消而寒热尚作者肝邪乗脾所胜侮所不胜也用异功散加柴胡山栀其疟症寒热详见疟门
　　治验
　　一小儿十四岁朝寒暮热或时发寒热则倦怠殊甚饮食不思手足指冷朝用补中益气汤夕用六君子汤各二十余剂渐愈后因用功劳役前症复作更加头痛脉虚两寸尤弱朝用补中益气汤蔓荆子夕用十全大补汤两月余而痊但劳役仍复寒热服前二汤稍愈毕姻后又用功过度朝寒遍体如氷暮热身如炙朝用补中益气汤加姜桂夕用八味丸加五味子各五十余剂而愈
　　一小儿十三岁壮热便秘服清凉饮愈而复作服地骨皮散更潮热又服芩连四物不时寒热体倦少食而热或昼见夜伏夜见昼伏予谓肝脾虚热夕用地黄丸加五味子朝用补中益气汤加山药山茱而瘥一小儿寒热不愈诊其乳母左闗脉数左脇作痛遇劳则遍身瘙痒遇怒则小便不利此因肝经血虚郁火所致也先用小柴胡汤加山栀牡丹皮诸症顿退又用加味逍遥散母子并痊
　　一小儿发热咬牙乍寒乍热耳内痛痒縁乳母有肝火所致用柴胡清肝栀子清肝二散母子并服而愈一小儿十四岁每日子时分发热遍身如炙午未时则寒足骨如氷至膝至子时分热仍作此内真寒而外假热也朝用补中益气汤加参茋各三钱附子三分夕用大剂四君子汤加当归一钱附子五分各二十余剂渐安又用参术各五钱归茋各三钱陈皮甘草各一钱姜桂五分各数剂乃朝用十全大补汤夕用六君子汤渐愈又用五味异功散而寻愈
　　一女子十五岁寒热月经先期两寸脉出鱼际此肝经血盛之症用小柴胡汤加生地黄乌梅治之而愈后寒热消瘦月经过期乃肝脾二经血气虚弱也朝用补中益气汤夕用六味地黄丸而愈
　　羌活冲和丸　治太阳无汗发热头痛恶寒脊强脉浮又治非时暴寒人中之头痛恶寒发热宜此汤治之以代麻黄汤用太阳经之神药也
　　羌活　防风　苍术【各一钱半】川芎　甘草　细辛白芷　生地黄　黄芩【各钱】
　　右水煎服
　　八珍汤【四物四君合用四物见急惊四君见内钓】
　　十全大补汤【方见自汗】
　　六君子汤
　　加味逍遥散
　　异功散【三方见内钓】
　　人参理中丸【方见冷防】
　　保和丸
　　补中益气汤【二方见虚羸】
　　地骨皮散【方见潮热】
　　芩连四物汤【即四物二连汤加黄芩方见潮热】
　　地黄丸
　　八味丸【即地黄丸加五味子肉桂二方见肾脏】
　　小柴胡汤【方见痉症】
　　柴胡清肝散
　　栀子清肝散【二方见发热】
　　伤寒夹惊夹食
　　钱仲阳云小儿正伤寒者谓感冐寒邪壮热头痛鼻塞流涕畏寒拘急是也夹惊者因惊而又感寒邪或因伤寒热极生风是热乗于心心神易动故发搐也用薄荷散人参羌活散之类解之甚者抱龙丸夹食者或先伤于风寒后复停滞饮食或先停滞饮食而后伤于风寒以致发热气粗嗳气壮热头疼腹胀作痛大便酸臭先用解散次与消导不解者大柴胡汤周岁已前伤寒热轻者用惺惺散周岁已后须解表微汗若五六日不除邪入于经络传变多端不可枚举若夫荣卫俱伤者羌活冲和汤主之过此则少阳阳明二经在于半表半里肌肉之间脉不浮沉外症在阳明则目疼鼻干不得眠脉洪而长以葛根解肌升麻等汤治之在少阳则耳聋脉数小柴胡汤加减和之若少阳阳明俱病小柴胡加葛根芍药传入阳明为里脉沉实谵妄恶热六七日不大便口燥咽干而渇用大柴胡汤重则三一承气汤若兼三焦俱病则痞满燥实宜大承气汤三阳之邪在里为患不头痛恶寒而反渇此为温病当遵仲景法治之其余正伤寒症治自有専方不复赘论其兼惊兼食者各从本症治之
　　治验【散见各症】
　　抱龙丸　治复风瘟疫身热气粗痰实壅嗽常服安神镇惊亦治痘疹壮热
　　牛胆南星【一两】天竺黄　雄黄　辰砂【二钱】　麝香【少许】
　　右为末煑甘草汁丸樱桃大隂干每服一丸薄荷汤下气喘有痰加枯矾
　　愚按前方若风热痰嗽或急惊发搐昏睡咬牙形病俱实宜用此方若初冐风寒咳嗽痰盛气喘者属客邪内作先用十味参苏饮客邪旣解而腹胀吐泻发搐咬牙睡而露睛属脾肺气虚用五味异功散切忌袪痰表散若过服尅伐之剂以致前症者尤宜温补脾肺
　　红绵散　治伤风咳嗽鼻塞或流清涕
　　全蝎【五个】麻黄【去节】僵蚕　白芷　川芎　桔梗　天麻【各二钱】甘草　苏木
　　右为末每服一钱加红绵少许水煎有热加荆芥
　　葛根解肌汤　治发热恶寒头痛项强伤寒温病葛根【四分】桂【一分】黄芩　甘草　白芍药【各三分】麻黄
　　右姜枣水煎服
　　太乙承气汤　治脏腑积热痞满燥实坚胀
　　甘草　枳实【麸炒】厚朴【姜制】大黄　芒硝【各等分】
　　右姜水煎服
　　升麻汤　治小儿中风头痛增寒壮热肢体疼痛鼻干不得眠兼治疮痘已发未发皆可服
　　甘草　白芍药　升麻　干葛【各等分】
　　右为末每服一钱水煎服
　　小柴胡汤
　　大承气汤
　　大柴胡汤【三方见痉症】
　　惺惺散【方见咳嗽】
　　葛根解肌汤
　　抱龙丸【二方见伤寒】
　　薄荷汤【方见瘰疬】
　　人参羌活散【方见惊风】
　　咳嗽
　　钱仲阳云嗽者肺感微寒八九月间肺气正旺若靣赤身热其病为实当用葶苈丸下之久嗽者不宜下若在冬月乃伤风嗽当用麻黄汤汗之面赤饮水咳唾脓痰咽喉不利者以甘梗汤清之先咳后喘靣肿身热肺气盛也以泻白散平之嗽而唾痰涎乳者以白饼子下之洁古云嗽而两脇痛者属肝经用小柴胡汤咳而呕苦水者属胆经用黄芩半夏生姜汤咳而喉中如梗者属心经用甘桔汤咳而失气者属小肠用芍药甘草汤咳而右脇痛者属脾经用升麻汤咳而呕长虫者属胃经用乌梅丸咳而喘息吐血者属肺经用麻黄汤咳而遗屎者属大肠用赤石脂汤咳而腰背痛甚则咳涎者属肾经用麻黄附子细辛汤咳而遗尿者属膀胱用茯苓甘草汤咳而腹满不欲食靣肿气逆者属三焦用异功散若咳嗽流涕外邪伤肺也先用参苏饮喘嗽靣赤心火刑肺也用人参平肺散及六味地黄丸嗽而吐青绿水肝木乗脾也用异功散加柴胡桔梗嗽而吐痰乳脾肺气伤也用六君子加桔梗若嗽唾脓痰者热蕴于肺而成肺痈也用桔梗汤凡风邪外伤法当表散而实腠理其用下药非邪传于内及胃有实热者不宜轻用靣色白脉短濇者肺之本症也易治靣色赤脉洪数者火刑金也难治
　　治验
　　一小儿潮热烦渇大便干实气促咳嗽右顋色赤此肺与大肠有热用柴胡饮子一服诸症退后又发搐咬牙闷此肝脾气血虚也用四君芎归钓藤钩而愈
　　一小儿咳嗽恶心鼻塞流涕右顋青白此脾肺气虚而外邪所乗也先用惺惺散咳嗽愈但饮食不思手足指冷此外邪虽去而元气尚虚也当调补脾土而生肺金遂用六君升麻治之而愈大凡外邪所侵而痰涎壅塞者宜表散之外邪旣去而喘嗽未愈或更气促肺气虚也属形病俱虚须用六君子之类调补脾土以生肺金为善设迳补肺气则反益其邪况肺乃脆嫩之脏而司腠理以脾为母若腠理不密风邪外侵蕴结于肺而变咳嗽诸症乃形气不足病气有余也最难调理设或呕吐伤其胃气汗下损其津液必变肺痿肺痈
　　呉江史万言子六岁感冐咳嗽发散过度喘促不食痰中有血用桔梗汤而愈后因元气未复清气不升大便似痢或用五淋散黄连枳实之类痰喘目劄四肢抽搐变慢脾风而殁
　　一小儿伤风咳嗽发热服解表之剂加喘促出汗余谓脾肺气虚欲用补中益气汤加五味子补之不信乃自服二陈桑皮枳殻而发搐痰涌余仍用前药加钓藤钩而痊
　　一小儿有哮病其母遇劳即发儿饮其乳亦嗽用六君桔梗桑皮杏仁治之母子并愈
　　一小儿伤食发热抽搐呕吐喘嗽属脾肺气虚有热用六君炒黑黄连山栀而愈
　　一小儿咳嗽因乳母素食膏粱炙所致用清胃散而愈后其母因怒咳嗽脇痛其子亦然母服小柴胡汤子亦随愈
　　呉江史万洲子伤风咳嗽或用散表化痰之药反加痰盛腹胀靣色防白予谓脾肺气虚也用六君桔梗一剂顿愈三日后仍嗽鼻流清涕此复感于风寒也仍用前药加桑皮杏仁而愈
　　一小儿发热咳嗽右顋色赤此肺金有热用泻白散而愈次日重感风邪前症复作声重流涕用参苏饮加杏仁桑皮而愈但右顋与额微赤此心火乗肺也用人参平肺散一剂遂痊
