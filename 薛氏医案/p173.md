<!-- { "loadSidebar": true } -->
　　一小儿咳嗽发热右脸赤色作渇烦闷倦怠少食肚腹作胀此风邪伤肺饮食伤脾先用六君桔梗杏仁柴胡一剂诸症少愈后去杏仁柴胡又一剂而安一小儿发热右脸赤咳嗽痰盛余谓风邪蕴结于肺而痰作也用二陈加桑皮杏仁桔梗治之将愈自用发散降火之剂风痰不退发热益甚余曰此脾肺俱虚也用五味异功散加桔梗四剂渐愈又用六君子而愈
　　一小儿三嵗痰涎上涌气喘胸满大便不实睡而露睛手足指冷此属形病俱虚也用六君桔梗一剂诸症稍缓至四剂将愈复伤风寒前症仍作又以前药加紫苏杏仁桑皮而安
　　一小儿伤风咳嗽痰盛杂用化痰等药寒热益甚靣色或青或赤此风热相抟也用牛黄清心丸一服又六君桔梗二服而痊
　　麦煎散　治夹惊伤寒吐逆壮热表里不解气粗喘急靣赤自汗或狂语惊呌或不语自汗及治瘾疹搔痒徃来潮热或时行痳痘余毒未尽痰涎咳嗽或变惊风手足搐搦眼目上视或伤风头疼并宜服之滑石　地骨皮　赤芍药　石膏　白茯苓　杏仁　人参　知母　甘草　葶苈子【炒各半两】麻黄【去节一两五钱】小麦【五六十粒】
　　右为末每服一钱麦子煎汤调下若久嗽传于五脏或唾痰涎或厥冷惊悸甚则目眶肿黑白睛色赤用生地黄黑豆湿研成膏掩目眶上服麦煎散久嗽成癎服散癎之药
　　小青龙汤　治伤寒表不解恶寒体热心下停水干呕咳嗽喘急或肺胀胸满鼻塞清涕嗳逆气喘仲景所谓表不解心下有水气干呕发热而咳或渇或噎或小便不利或小腹胀满此汤主之
　　麻黄【去节】赤芍药　半夏【汤泡各七钱】细辛　干姜【炮】甘草【炙】桂枝【各三钱】五味子【半两杵】
　　右每服二钱水煎
　　理中汤　治脾胃虚寒胸膈痞满或心腹疼痛痰逆呕吐饮食减少气短羸困或霍乱吐利手足厥冷不喜饮水者
　　人参　白术　干姜【炮各等分】甘草【炒减半】
　　右每服三钱水煎热服或研末白汤调下
　　惺惺散　治外感风寒鼻寒痰嗽发热
　　桔梗　细辛　人参　白术　甘草　瓜蒌根白茯苓
　　右为末每服二钱入薄荷五叶水煎服
　　保肺汤　治肺胃受风热痰盛咳嗽喘吐不止及治久嗽不愈
　　山药　白茯苓　紫苏叶【各一钱】藿香【五分】　白僵蚕【去丝嘴炒二钱】百部【六分】黄芩　防风　杏仁【去皮尖麸炒各一钱】百合【五分】五味子【一钱】桔梗【二钱】
　　右水煎食后服
　　天麻防风丸　治惊风咳嗽身体壮热多睡惊悸手足抽掣精神昏愦痰涎不利及风邪温热
　　天麻　防风　人参　辰砂　雄黄　麝香　甘草【炙各二钱五分】全蝎【炒】僵蚕【各半两炒】牛黄　一方有胆南星无麝香
　　右为末炼蜜丸桐子大每服一二丸薄荷汤下
　　麻黄汤　治太阳症头疼发热身头恶风无汗喘满脉浮紧八九日不解当发汗汗已烦闷瞑目者必防防乃解所以然者阳气重故也
　　甘草【半两】麻黄【去节两半】桂枝【一两】杏仁【去皮三十五个】
　　右每服三钱水煎
　　柴胡石膏汤　治时行瘟疫壮热恶风头疼体疼鼻塞心胸烦满寒热徃来咳嗽涕唾稠粘
　　桑白皮　黄芩【各三钱半】升麻【二钱五分】石膏　前胡　赤芍药　干葛　柴胡【各五钱】荆芥穂【三钱】
　　右为末每服一二钱姜二片淡防十粒水煎
　　葶苈丸　治脾热薰肺或伤风咳嗽靣赤痰盛身热喘促
　　葶苈子【隔纸畧炒】防已　黑牵牛【畧炒】杏仁【去皮尖双仁麫炒捣膏一两】
　　右为末研入杏膏拌匀取蒸枣肉捣和丸麻子大每服五七丸淡姜汤下量儿加减
　　黄芩半夏生姜汤　治胆腑欬呕苦水若胆汁
　　黄芩　生姜【各一钱】甘草【炙】芍药【各六分】大枣【二个】半夏【一钱五分】
　　右水煎服
　　甘桔汤　治心脏咳咳而喉中如梗状甚则咽肿喉痹
　　粉草【二钱】苦梗【一钱】
　　右水煎食后服
　　芍药甘草汤　治小肠腑欬欬而失气
　　芍药　甘草【炙各一钱】
　　右水煎服
　　升麻汤　治脾脏咳咳而右脇下痛痛引肩背甚则不可以动动则欬涎【方见伤寒】
　　乌梅丸　治胃腑咳咳而呕呕甚则长虫出
　　乌梅【三个】细辛　附子【制】桂枝　人参　黄栢【各六钱】干姜【一两】黄连【一两】当归　蜀椒【各两】
　　右为末用酒浸乌梅一宿去核蒸之与米饭捣和丸桐子大每服十丸白汤下
　　赤石脂禹余粮汤　治大肠咳咳而遗屎
　　赤石脂　禹余粮【各二两并打碎】
　　右每服二钱水煎
　　麻黄附子细辛汤　治肾脏咳咳则腰背相引而痛甚则咳涎又治寒邪犯齿致脑齿痛宜急用之缓则不救
　　麻黄　细辛【各二钱】附子【一钱】
　　右每服一钱水煎
　　茯苓甘草汤　治膀胱咳咳而遗溺
　　茯苓【二钱】桂枝【二钱五分】生姜【五大片】
　　右每服二钱水煎
　　牛黄清心丸【方见急惊】
　　泻白散【方见肺脏】
　　二陈汤【方见吐哕】
　　补中益气汤【方见虚羸】
　　小柴胡汤【方见痉症】
　　桔梗汤【方见肺痈】
　　四君子汤
　　六君子汤
　　清胃散
　　异功散【四方并见内钓】
　　地黄丸【方见肾脏】
　　五苓散【方见五淋】
　　人参平肺散【方见夜啼】
　　白饼子【方见发搐】
　　百晬内嗽
　　百晬内嗽者名乳嗽甚难调理当审其虚实若气粗痰盛口疮眼热先用比金丸呕吐惊悸困倦自汗用补肺散惊嗽用琥珀散乳嗽用天麻丸若脾胃内热者用抱龙丸风邪外感者用惺惺散痰热旣去而气粗痰盛或流涎者脾肺气虚也用异功散加桔梗口疮眼热大便坚实者用三黄丸大便不实者用白术散若呕吐不乳困倦自汗或自利腹胀者脾胃气虚也用六君子加柴胡若惊悸困倦痰盛不乳者心脾血虚也四君子加芎归酸枣仁或因乳母食五辛厚味致儿为患者仍参喘嗽诸症
　　治验
　　一小儿外感风邪服表散之剂汗出作喘此邪气去而脾肺虚也用异功散而汗喘止再剂而乳食进一小儿咳嗽服抱龙丸反吐泻不乳腹胀发热用六君子汤母子并服而瘥后因母饮酒仍嗽用清胃散加麯蘖母服而子亦愈
　　一小儿患嗽或用清痰等药反吐乳发热搐搦腹胀此脾胃复伤而内虚热也用异功散加钓藤钩渐愈又用前药加当归而安
　　一小儿患咳嗽服牛黄清心丸加喘促腹胀此脾肺气虚也用六君子汤顿愈
　　补肺散【一名阿胶散】　治肺虚恶心喘急久患咳嗽有痰阿胶【一两半炒】防粘子【炒】马兠铃【各半两】杏仁【七粒】糯米【一两】甘草【三分】
　　右每服一钱水煎服
　　天麻丸　治未满百晬咳嗽不止
　　天麻　蝉蜕　白僵蚕【炒】人参　川芎　甘草辰砂　天竺黄【各二钱】牛胆南星　砒　白附子雄黄【各一钱】金箔【五片】鹏砂【五分】
　　右为末蜜丸芡实大金箔为衣每服一丸用薄汤下愚按前方乃金石大毒之剂不可轻用况百晬小儿多是乳母饮食厚味或母有肺病传儿昔一妇人服截疟丹内有砒者儿饮其乳良久子母昏愦遍身发赤翌日方苏又一妇人亦服前药其子吐泻大作大人尚不能胜况小儿乎凡服砒石之药中毒遍身发赤昏瞆或吐泻者急灌醋碗许即苏小儿数滴足矣
　　琥珀散　治急慢惊风涎潮昏冐目瞪惊搐内钓腹痛或惊癎时发
　　辰砂【一钱五分】琥珀　牛黄　牛胆南星　僵蚕【炒去丝嘴】全蝎　白附子　代赭石　天麻　乳香　蝉殻【各一钱】
　　右为末每服一二分白汤调下
　　黄芩清肺饮　治肺燥而小便不通
　　黄芩【一钱】栀子【一个打破】
　　右水煎服不利加盐豉二十粒
　　异功散
　　四君子汤
　　六君子汤
　　清胃散【四方见内钓】
　　白术散【方见积痛】
　　比金丸【方见惊癎】
　　三黄丸【方见疝症】
　　惺惺散【方见咳嗽】
　　抱龙丸【方见伤寒】
　　牛黄清心丸【方见急惊】
　　作喘
　　喘急之症有因暴惊触心者有因寒邪壅盛者有因风邪外客者有因食咸酸痰滞者有因膏粱积热薰蒸清道者然喘与气急有轻重之别喘则欲言不能隘于胸臆气急但息短心神迷闷耳治法因惊者用雄朱化痰定喘丸佐以天麻定喘饮寒伤肺气者用小青龙汤风邪伤肺者用三抝汤加减之食醎酸伤肺者防以生豆腐热伤肺气者当凉肺定喘哮喘喉声如锯者梅花饮兼用半夏丸前症多因脾肺气虚腠理不密外邪所乗真气虚而邪气实者为多若已发则散邪为主未发则补脾为主设槩攻其邪则损真气迳补其肺则益其邪凡喘嗽之症若小便不利则必生胀胀则必生喘要分标本先后先喘而后胀者主于肺先胀而后喘者主于脾盖肺金司降外主皮毛肺朝百脉通调水道下输膀胱肺旣受邪则失降下之令故小便渐短致水溢皮肤而生胀满此则喘为本而胀为标也治当清金降火为主而行水次之脾土恶湿而主肌肉土能尅水若脾土受伤不能制水则水湿妄行浸溃肌肉水旣上溢则邪反侵肺气不能降而生喘矣此则胀为本而喘为标也治当实脾行水为主而清金次之苟肺症而用燥脾之药则金燥而喘愈甚脾病而用清金之药则脾寒而胀益增观其症若中气虚弱者用六君子汤中气虚寒者前方加炮姜郁结气滞者用归脾汤加柴胡山栀肝木尅脾土者用六君柴胡山栀肺气壅滞者用紫苏饮加白术食郁壅滞者用养胃汤加木香肺中伏热水不能生而喘者用黄芩清肺饮及五淋散脾肺虚弱不能通调水道者用补中益气汤及六味丸膏粱厚味脾肺积热而喘者用清胃散及滋肾丸心火刑金不能生水者用人参平肺散亦用滋肾丸肾水亏虚火铄金小便不利者用六味丸及补中益气汤肝木乗脾不能相制而喘者用六君柴胡升麻脾胃虚寒脐凸腹胀者用八味地黄丸脾肾虚寒不能摄水如蛊胀者用加减肾气丸凡亏损足三隂而致喘胀或二便不调及牵引侈痛者俱用六味八味加减肾气等丸治之仍叅伤风咳嗽症
　　治验
　　一小儿呕吐发热胸痞脇痛作喘发搐因乳母恚怒母服加味逍遥散子服异功散加钓藤钩山栀并愈一小儿痰喘鼻塞用惺惺散而愈后因伤乳服消导之剂痰喘腹胀益甚余谓脾虚不能生肺而痰喘脾气不能运化而腹胀用异功散而痊
　　一小儿患喘服发汗之剂汗不出而喘益甚用异功散顿愈又用六君子汤而全愈后复痰喘服下痰丸前症愈甚更腹胀作呕此脾肺复伤也再用异功散而渐愈半载后患喘嗽靣赤此火心尅肺金用人参平肺散及六味地黄丸而痊
　　一小儿伤风喘急不能卧服参苏饮之类不痊余用小青龙汤一剂而愈后复感寒嗽喘益甚服发表之药手足并冷腹胀少食余谓脾肺俱虚也用六君子加桔梗杏仁而愈
　　一小儿患喘靣赤服牛黄清心丸靣色防白手足不热余谓脾胃复伤用六君子汤不半杯而愈又伤风寒而喘靣色仍白用五味异功散加桔梗生姜治之顿安
　　一小儿七岁患前症久不愈或用下痰等药连泻数次饮食不入手足并冷喘急不得卧先用六君姜桂益甚用人参五钱附子一钱二剂少缓又二剂十减三四乃用独参将愈却用四君子汤而瘥
　　雄朱化痰定喘丸　治因惊发喘逆触心肺暴急张口虚烦神困
