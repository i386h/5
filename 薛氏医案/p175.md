<!-- { "loadSidebar": true } -->
　　经云胃伤则吐小儿热吐者因多食甘甜炙之物或乳母膏粱厚味胃经积热或夏间暑气内伏于胃所致若肌肉瞤动烦热作渴者暑伤胃气也先用香薷饮次用竹茹汤若吐乳色黄不能受纳者胃经有热也先用泻黄散次用人参安胃散若吐出酸秽者乳食内停也用保和丸吐乳不消者胃气弱也用异功散吐而少食腹痛欲按者脾气虚也用六君子加木香凡诸症当验其手指热则胃热冷则胃寒热用泻黄散寒用理中汤不热不寒异功散调之
　　治验
　　一小儿夏月吐乳手指发热作渴饮冷口吐涎水余谓胃气热亷泉开而涎出也用泻黄散而愈后复呕吐另用尅滞之剂口渴饮汤流涎不已余谓胃气虚寒不能摄涎也用理中丸而愈
　　一小儿七嵗呕吐不食面白指冷此胃气虚寒也用理中汤呕吐顿愈又用六君子汤而痊后伤食腹痛发热呕吐流涎先用保和丸一服而痛呕愈再用四君山栀而涎止
　　一小儿食凉粉而呕吐酸物头痛发热此内伤兼外感也用人参养胃汤末二钱姜汤调服诸症皆愈惟吐酸涎用大安丸一服而止
　　一小儿伤食发热呕吐酸物手指常冷此胃气虚寒阴盛隔阳于外虚热所致也用保和丸末二钱浓姜汤调肌而吐止再用六君子汤加山栀而安
　　一小儿呕吐作渴暑月或用玉露饮子之类而愈又伤食吐酸余先用保和丸一服吐止次用五味异功散饮食渐进又用四君子汤而痊
　　一小儿暑月患吐泻服香薷饮五苓散之类而止但手足并冷睡而露睛饮食不入肠鸣作呕欲用清凉之剂余曰此始为热终为寒也当舍时从症用人参理中丸以姜汤化二服病势始定次用助胃膏渐安又用六君子汤调理而愈
　　一小儿饮食多即吐余用五味异功散愈之又腹痛呕吐先服大安丸仍用异功散而愈后症复作另投袪逐之剂吐泻不食腹中痛甚以手按之则止此脾气复伤也先用补中益气汤加茯苓半夏一剂又用六君升麻柴胡二剂饮食顿进后食生冷挟惊吐泻手足并冷唇口搐动用六君钓藤柴胡而愈
　　一小儿吐酸作渴饮冷腹痛发热用人参养胃汤加黄连一剂吐热稍定又用保和丸一服腹痛顿止后伤食复吐腹胀大便不通用紫霜丸下之寻愈又感冒咳腹胀另服下药发热作吐腹胀手足并冷睡而露睛发搐用六君钓藤钩而安又用四君加当归川芎而愈后患吐泻手足并冷用助胃膏顿痊一小儿呕吐发热用泻黄散而愈后因乳母饮酒腹胀吐泄用葛花解酲汤子母服之渐愈大便日去五七次用五味异功散加升麻二剂日去三次乃用四君肉豆蔲而痊
　　一小儿吐酸发热用保和丸渐愈又用四君山查神麯而安后因饮食过多呕吐复作另用下积丸更加作泻腹胀手足发搐余以为肝木侮脾用五味异功散加柴胡钩藤钩而搐止又用六君子汤饮食渐进而痊
　　一小儿夏间呕吐腹痛大便不通服大黄药而愈又伤食患吐发热服泻黄散等药呕吐腹痛按之即止面色青黄手足并冷此脾胃复伤而虚寒也用异功散加木香愈之后又伤食腹胀作痛或用消食丸吐泻并作小腹重坠午后益甚余朝用补中益气汤夕用六君子加木香而愈
　　一小儿呕吐发热腹痛面赤手热口干饮汤按其腹不痛此脾胃气虚也用异功散加木香干姜一剂而愈复伤食吐而咽酸腹中作痛按之益甚此饮食内停也用保和丸二服而痊
　　葛花解酲汤　治乳母酒醉后乳儿遗热为患
　　白荳蔲　砂仁　葛花【各五钱】白茯苓　陈皮　人参　猪苓　木香【各五分】青皮【三分】干生姜　白术泽泻　神麯【炒黄各二钱】
　　右为末每服二钱白汤调服
　　愚按前汤先哲不得已而用之葢醉酒耗气又服辛散重损真阴折人长命可不慎哉
　　助胃膏　治脾胃虚寒吐泻等症
　　人参　白术　白茯苓　甘草【炙】丁香【各五钱】砂仁【四十个】木香【三钱】白豆蔲【十四个】干山药【一两】肉豆蔲【四个煨】
　　右为末蜜丸芡实大每服十丸米饮化下
　　香薷散【方见热吐】
　　竹茹汤
　　五苓散【二方并见五淋】
　　玉露散
　　补中益气汤
　　大安丸
　　保和丸【四方见虚羸】
　　六君子汤
　　四君子汤【二方见天钓】
　　泻黄散
　　人参安胃散【二方见脾脏】
　　理中丸【方见冷泻】
　　人参养胃汤【方见疟症】
　　寒吐逆
　　钱仲阳曰寒吐者由乳母当风取凉或风寒客于乳房其症面目胀额汗出脉沈迟微寒气停于胃故胃不纳而吐出也逆者由胃气虚甚过服尅伐使清气不升浊气不降以致气不宣通而作也风寒在胃者用理中丸胃气虚者六君子汤风凉所致者宜揑去败乳急服理中丸次服酿乳法若呕吐清涎夹乳小便清利用大安丸若因乳母食厚味用东垣清胃散若乳母饮醇酒用葛花解酲汤饮烧酒服冷米醋三五杯乳母食生冷而致者用五味异功散乳母停食者母服大安丸子服异功散乳母劳役者子母俱服补中益气汤乳母怒动肝火者用加味逍遥散乳母郁怒伤脾者用归脾汤乳母脾虚血弱者用六君芎归其子亦服三五滴气血虚而乳热者子母皆服八珍散仍防热吐霍乱治之
　　治验
　　一小儿因停食腹痛服疎导之药而愈后复停食又用前药寒热不食腹胀后重大便频而少此脾气复伤而下陷也先用异功散加升麻数剂后重渐愈再加当归全愈后因乳母恚怒致儿寒热发搐作呕用六君柴胡山栀以治其母兼灌其儿并愈
　　一小儿因乳母感冒风寒发热儿患呕吐身发赤晕用东垣人参安胃散而愈又咬牙发搐呕吐酸腐待其吐止自安
　　一小儿时吐乳食诊其母有郁怒之症用加味归脾汤加味逍遥散治之而愈
　　一小儿七嵗身羸兼吐少食发热面黄余谓脾臓受伤用六君煨姜二剂而饮食进去姜又数剂而愈一小儿吐乳大便臭秽目睛缓视因乳母交感后饮乳所致用六君木香藿香治之而安
　　一小儿吐乳不食手足搐搦痰涎上涌手足指冷额黒唇青此肾水胜心火也用五味异功散加木香炮姜顿愈去姜又数服而愈
　　一小儿不时干呕不乳腹膨此脾胃虚而将成疳也用四味肥儿丸以治疳四君子汤以徤中而痊后伤食吐泻完谷形气困惫四肢微搐余曰且勿药次日吐止但搐而泻青黄此脾土虚而肝木胜也用六君钩藤钩而痊
　　酿乳法　治婴儿有胎热症令乳母服之不可遽用冷药恐损脾胃若加呕吐必成大患
　　泽泻【二两五钱】猪苓【去黒皮】赤茯苓　天花粉【各一两半】生地黄【二两】山茵陈【去梗】甘草【各一两】
　　右每服五钱水煎食后揑去旧乳服
　　茯苓半夏汤　治呕心下坚痞膈间有水痰惊悸
　　半夏【五钱】白茯苓【二两】
　　右每服三钱姜水煎服
　　二陈汤　治痰饮呕吐恶心或头心悸或中脘不快或因食冷物胃气不和
　　半夏　橘红【各五钱】白茯苓【三钱】甘草【一钱五分炙】
　　右每服二三钱乌梅一个姜枣水煎服
　　四味肥儿丸　治呕吐不食腹胀成疳或作泻不止或食积脾疳目生云翳口舌生疮牙龈腐烂发热瘦怯遍身生疮又治小便澄白腹大青筋一切疳症黄连【炒】芜荑　神麯　麦芽【炒各等分】
　　右为末水糊丸桐子大每服一二十丸空心白滚汤送下
　　东垣人参安胃散　治服峻剂脾胃亏损或成慢惊泄泻呕吐肠胃有热以致前症【方见脾臓】
　　东垣清胃散【方见内钦】
　　理中丸【方见咳】
　　葛花解酲汤【方见热】
　　大安丸【即保和丸加白术】
　　保和丸
　　补中益气汤【三方见虚羸】
　　加味逍遥散
　　加味归脾汤【二方见内钓】
　　清胃散
　　六君子汤
　　异功散
　　四君子散【四方见内钓】
　　八珍汤【方见寒热】
　　人参养胃汤【方见疟症】
　　霍乱吐泻
　　钱仲阳云吐泻壮热不食或乳不消是伤乳也宜白饼子下之后用益黄散和胃若吐泻身温不乳大便青白此上实下虚也用益黄散加减治之大凡吐泻身温乍凉乍热气粗大便黄白吐乳不消此伤风热也先服大青膏发散后服益黄散和胃若吐泻身热多睡能乳吐痰大便黄水胃虚也先用白术散生津止渴后用大青膏钩藤饮发散风邪若夏至后吐泻身热或吐乳泻黄此伤热乳也用玉露散之类凡泻乳腹痛按之而哭者食积痛也用白饼子下之按之不哭者脾胃气虚也用五味异功散补之手足指冷者脾气虚寒也用异功散加木香伤风吐泻者风木尅脾土也亦用前药若饮热乳而泻黄者湿热壅滞也用四苓散如不愈或反甚者元气复伤也用白术散泻而腹中重坠者脾气下陷也用补中益气汤若服尅滞之剂而腹中窄狭者脾气虚痞也用六君子汤若面黄泻青脾虚而肝乘之也用六君柴胡升麻木香若多噫泻黄心脾气虚也用六君炮姜升麻生下半月旬日内吐者止宜调治其母恐婴儿臓腑脆弱不胜药饵故也
　　治验
　　一小儿盛暑吐泻米谷不化或用黄连香薷饮之类腹胀作痛手足指冷此脾气虚而伏隂在内也用五味异功散加木香治之而愈先君尝云凡暑令吐泻手足指热作渴饮冷者属阳症宜清凉之剂手足指冷作渴饮热者属阴症宜温补之剂故凡病属阴症误用寒凉之药死后手足青黯甚则遍身皆然于此可验
　　一小儿吐泻乳食色白不化露睛气喘此脾肺不足形病俱虚也先用异功散加柴胡桔梗顿愈再用补中益气汤而安
　　一小儿吐泻惊悸困倦腹胀此心火虚而脾土怯也用六君茯神酸枣仁而愈又用秘防保脾汤乃瘥一小儿吐泻惊搐项强乃脾伤而肝侮形气虚而病气实也用异功散加钓藤钩补脾平肝而愈
　　一小儿吐泻呵欠顿闷不语畏明属脾肺不能生肝肾也用异功散补脾肺地黄丸补肝肾遂痊
　　一小儿吐泻腹胀不乳此脾胃伤也先用香砂助胃膏而饮食进后用六君子汤而脾胃健
　　一小儿寒热作呕饮食不入按其腹则哭此饮食停滞也先用大安丸遂安但唇目抽动大便稀黄此病邪去而脾气虚弱也用六君子汤以补脾土钓藤钩以平肝木悉愈
　　一小儿白睛多唇色白停食吐泻困睡惊悸乆治不愈余曰惊悸为心血虚怯困睡为脾气虚弱皆禀脾肾不足所致也用补中益气汤及六味丸加鹿茸而愈
　　一小儿未周嵗气短喘急乳食少进时或吐乳乃脾伤而食积也先用六君山查枳实渐愈后吐泻作渴用胃苓膏以治吐泻白术散以生胃气而安
　　一小儿四嵗每饮食失节或外惊所忤即吐泻发搐服镇惊化痰等药后患益甚饮食不入药食到口即呕余用白术一味和土炒黄用米泔水浓煎不时灌半匙尚呕次日微呕又一日不呕渐加至半杯月余而愈
　　一小儿停食吐泻身热作渴泻下红白或青黄色服香连丸而愈甚兼手足指冷余谓始为实终为虚也用补中益气汤加木香肉果而愈
　　一小儿伤食吐泻大便溏泄或青绿色睡而露睛手足指冷额黒唇青此中气虚弱寒水侮土也用五味异功散加升麻柴胡木香附子一剂而愈后患吐泻不已先用胃苓散后用异功散而安
　　一小儿寒热呕吐或泻青色余谓脾虚肝木所乘也用六君柴胡升麻治之而愈后因惊寒热寅夘时益甚小便频数久而不愈此肝火血虚先以小柴胡汤加白术茯苓当归二剂顿止又用地黄丸而愈
　　车前子散　治暑月霍乱吐泻烦闷引饮不止小便不利
