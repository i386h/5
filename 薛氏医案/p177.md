<!-- { "loadSidebar": true } -->
　　木香　青皮【各一钱】陈皮【二钱五分】厚朴　神麯　麦芽【炒各半两】
　　右为末蜜丸为饼每服一枚米饮调下
　　保安丸　治伤食泻
　　白僵蚕　青皮【去穰】陈皮【去白】三棱【炮】蓬术【炮】甘草【炒各五钱】砂仁　香附【各一两】
　　右为末用麦芽米糊丸菉豆大每服二三丸白汤下
　　四君子汤
　　六君子汤
　　异功散【三方并见内钓】
　　白术散【方见积痛】
　　平胃散【方见胃气虚冷】
　　白饼子【方见发搐】
　　消食丸【方见呕吐乳】
　　补中益气汤
　　保和丸【加白术名保和汤二方见虚羸】
　　胃苓散【即五苓散平胃散合用姜枣煎服又名胃苓汤】
　　金匮加减肾气丸【方见腹胀】
　　惊泻
　　小儿惊泻者肝主惊肝木也盛则必传尅于脾脾土既衰则乳食不化水道不调故泄泻色青或兼发搐者葢青乃肝之色搐乃肝之症也亦有因乳母脾虚受惊及怒动肝火而致者经曰怒则气逆甚则呕血及餐泄法当平肝补脾慎勿用峻攻之药脾气益虚肝邪弥甚甚至抽搐反张者亦肝火炽盛中州亏损之变症也凡见惊症即宜用四君六君异功散等方加白附子定风柴胡平肝引经以杜渐则必不至泻搐而自安矣今已见泻吐惊搐尚不知补脾平肝以保命抱龙镇惊等药治之其亦去生逺矣
　　治验
　　一小儿因惊久泻面色青黄余谓肝木胜脾土也朝用补中益气汤夕用五味异功散加木香子母俱服而愈
　　一小儿泄泻惊搐其母面青脉先用小柴胡汤加木香漏芦一剂次用四君木香钓藤钩山栀母子同服而愈
　　一小儿因其母被惊患泻服药伤胃反致吐乳余用五味异功散炒黒黄连木香治其母时灌子三二匙俱愈后母因郁怒停食下痢呕吐腹痛其子昏愦不食以六君子汤加车前子黄连木香母子俱服而安一小儿久泻青色肠鸣厥冷余曰此惊泄也脾土既亏则肝木来侮须温脾平肝然后可愈彼以为迂自用治惊等药腹胀重坠小便不利四肢浮肿始信前言重复请治余先用五味异功散加升麻柴胡数剂诸症稍可又以补中益气汤数剂饮食少加又因伤食夹惊吐泻发搐复用异功散加柴胡钓藤钩四剂诸症稍退又伤风咳腹胀作泻或用发散解痢之剂手足逆冷睡中发搐余谓此脾土虚而肺金受症重伤真气故也用异功散加紫苏一剂以散表邪次以补中益气汤加茯苓半夏调补真气而痊
　　一小儿因惊吐泻腹胀先用六君木香柴胡治之稍可又以五味异功散而愈后因惊搐痰甚或用镇惊化痰之药倦怠不食而泄益甚先用异功散加木香钓藤钩四剂而愈
　　四神丸　治脾虚胃弱大便不实饮食不思或泄痢腹痛
　　肉豆蔲【二两】补骨脂【四两】五味子【二两】呉茱萸【一两】
　　右为细末用红枣六十五枚生姜六两用水二钟煮干取枣肉和丸如桐子大每服五六十丸白汤送下或化服
　　二神丸
　　补骨脂【四两】肉豆蔲【二两生用】
　　右为末用红枣四十九枚生姜四两用水一钟煮干取枣肉和丸桐子大每服二三十丸白滚汤下
　　朱君散　治吐泻后有此症并粪青者宜服之即四君子汤加辰砂麝香灯心钓藤钩为末每服一钱白汤调下【方见内钓】
　　太乙丹　常服安神镇惊止夜啼
　　桔梗【炒一两】藿香叶　白藊豆【炒各半两】白芷　川芎【各二钱五分】
　　右为末蜜丸芡实大辰砂为衣每服一丸薄荷汤磨下粪青者枣汤下夜啼灯心钓藤汤下加白术茯苓白芍药尤妙
　　补中益气汤【方见虚羸】
　　六君子汤
　　五味异功散【二方并见内钓】
　　小柴胡汤
　　至圣保命丹【二方并见痉症】
　　八味丸【即六味丸加五味肉桂方见肾脏】
　　诸痢
　　钱仲阳云泻痢黄赤黒皆热也泻痢青白米谷不化皆冷也东垣云白者湿热伤于气分赤者湿热伤于血分赤白相杂气血俱伤也海藏用四君芎归治虚弱之痢四君干姜治虚寒之痢愚尝治手足指热饮冷者为实热用香连丸手足指冷饮热者为虚寒用异功散送香连丸若兼体重肢痛湿热伤脾也用升阳益胃汤小便不利阴阳不分也用五苓散若湿热退而久痢不愈者脾气下陷也用补中益气汤倍加升麻柴胡泻痢兼呕或腹中作痛者脾胃虚寒也用异功散加炮姜木香或变而为疟者肝尅脾也用六君升麻柴胡钓藤钩若积滞已去痢仍不止者脾气虚也用四君子送下香连丸若因乳母膏梁厚味六淫七情致儿为患者当各推其因仍兼治其母并防冷热泻及积滞腹痛等症览之
　　治验
　　一小儿下痢赤白里急后重腹时痛用香连丸而痊后伤食复变痢欲呕少食用五味异功散加木香三分黄连二分呉茱萸一分数剂而愈
　　一小儿患痢口干发热用白术散煎与恣饮时以白术散送香连丸而安
　　一小儿乆痢里急后重欲去不去手足并冷此胃气虚寒下陷也用补中益气汤加木香补骨脂倍加升麻柴胡而愈
　　一小儿久痢作渇发热饮汤用白术散为主佐以人参二两黄连一两炒黒为丸时服数粒尽剂而痊一小儿作泻不乳服尅伐之剂变痢腹痛后重余用补中益气汤送香连丸又用香砂助胃膏六君子汤而愈
　　一小儿伤乳食不时呕吐杂用消导之药变痢不止先用六君木香渐愈后用七味白术散而痊
　　一小儿伤乳食吐泻变赤痢后重腹痛先用香连丸而愈又乳食过多腹痛先用保和丸一服痛止又用五味异功散加木香二剂而愈
　　一小儿下痢腹痛阴冷小便短少用五味异功散加肉豆蔲顿愈复作呕吐咽酸或用巴豆之药连泻五次饮食顿减手足并冷余用五味异功散加木香干姜饮食少进倍用干姜又四剂手足温而痢亦痊一小儿痢后腹胀作呕大便不实小便不利诸药不应余先用五味异功散加木香肉果数服二便少调又数剂诸症少愈用八味丸补命门之火腹胀渐消用金匮加减肾气丸诸症顿退又用四君升麻柴胡而全安
　　一小儿患痢喘不已此肺气虚也用六君子加木香为末每服钱许以人参陈米姜汤调服即睡乳食少进又二服而喘顿安乃用四君子汤而痊
　　石莲散　治小儿噤口痢呕逆不食
　　莲肉
　　右为末每服一钱米饮调一方山药末米饮调下
　　胃苓汤　治风冷客于肠胃乳食不化泄泻肠鸣腹满而痛或下如豆汁或瘀血日夜无度
　　白芍药　白术　肉桂　人参　当归　川芎茯苓
　　右为末每服二钱入粟米水煎空心热服
　　香连丸
　　黄连【十两用呉茱萸五两水拌湿入磁器顿滚汤中半日炒焦黒】木香【二两】
　　右为末丸如赤豆大每服二三丸白汤下
　　地榆饮　治冷热痢腹痛下痢赤白频并
　　地榆【三分】甘草　赤芍药【炒】枳殻【各二分】
　　右水煎服
　　黄连解毒汤　治时疾三日汗已解若烦闷干呕口燥呻吟发热不卧
　　黄连【炒三钱】黄栢【炒半两】栀子【炒四枚】黄芩【炒二钱】
　　右每服二三钱水煎未效再服亦治热痢
　　汤氏异功散　止渴消暑生津
　　泽泻　猪苓【去皮三钱】陈皮【二钱半】白术　茯苓　人参【各五钱】辰砂【一钱】
　　右为末蜜丸芡实大每服一丸灯心竹叶汤化下
　　升阳益胃汤
　　黄茋【一钱】半夏　人参　甘草【炙各一钱】独活　防风白芍药　羌活【各五钱】陈皮　茯苓　柴胡　泽泻【各三分】白术　黄连【炒各一钱】
　　右水二钟姜三片枣二枚煎四分食逺服
　　五苓散【方见五淋】
　　愚按前症若津液偏渗于大肠大便泻而小便少者宜用此药分利若阴阳已分而小便短少此脾肺虚而不能生水也宜用补中益气汤加门冬五味虚火上炎而小便赤少者此肺气受伤不能生水也用六味加门冬五味不可槩以小便不利而用渗泄之剂也
　　四君子汤
　　六君子汤
　　五味异功散【三方并见内钓】
　　补中益气汤
　　保和丸【二方见虚羸】
　　香砂助胃膏【方见热吐】
　　白术散【方见积疳】
　　八味丸【方见肾脏】
　　金匮加减肾气丸【方见腹胀】
　　疟
　　经曰夏伤于暑秋必痃疟其症先起于毫毛伸欠乃作寒栗鼓颔腰脊俱痛寒去则内外皆热头痛如破渇欲饮冷葢邪气并于阳则阳胜并于阴则阴胜阴胜则寒阳胜则热阴阳上下交争虚实更作故寒热间发也有一日一发二日一发三日一发有间一日连二日发有日与夜各发有上半日发下半日发及发于夜者有有汗有无汗此其畧也以详言之当分六经五臓及痰食劳暑鬼瘴之不同邪中三阴之各异如足太阳之疟令人腰痛头重寒从背起先寒后热熇熇暍暍然热止汗出难已足少阳之疟令人身体解防寒不甚热不甚恶见人见人心惕惕然热多汗出甚足阳明之疟令人先寒洒淅洒淅寒甚久乃热热去汗出喜见日月光火气乃快然足太阴之疟令人不乐好太息不嗜食多寒热汗出病止则善呕呕已乃衰足少阴之疟令人呕吐甚多寒热热多寒少欲闭户而处其病难已足厥阴之疟令人腰痛少腹满小便不利如癃状非癃也数便意恐惧气不足腹中悒悒此六经疟也肺疟者令人心寒寒甚热热间善惊如有所见者心疟者令人烦心甚欲得清水反寒多不甚热肝疟者令人色苍苍然太息其状若死者脾疟者令人寒腹中痛热则肠中鸣鸣已汗出肾疟者令人洒淅然腰脊痛宛转大便难目眴眴然手足寒胃疟者令人且病也善饥而不能食食而支满腹大此五臓疟也痰疟者胸膈先有停痰因而成疟令人心下胀满气逆烦呕是也食疟者是饮食伤脾其人噫气吞酸胸膈不和是也劳疟者久而不瘥表里俱虚客邪未散真气不复故疾虽间遇劳即发是也暑疟者其人面垢口渴虽热已退亦常有汗是也鬼疟者进退无时是也瘴疟者感山岚瘴气其状寒热休作有时是也作于子午夘酉日为少阴疟作于寅申巳亥日为厥阴疟作于辰戌丑未日为大阴疟此所谓三阴各异也乆而不愈名曰痎疟痎疟老疟也老疟不愈结癖于两脇之间名曰疟母此先失于解散或复外感风寒内伤饮食故纒绵不已也治法风暑之邪从外而入宜解散之解表后即宜扶持胃气故丹溪曰无汗要有汗散邪为主有汗要无汗固正气为主骤发之疟宜解表乆发之疟宜补脾寒疟宜温温疟宜和瘅疟宜清挟痰则行痰兼食则消食劳疟宜安暑疟宜解鬼疟宜袪瘴疟宜散此亦其畧也更以详言之则热多寒少者小柴胡汤寒多热少者清脾饮子无汗者桂枝麻黄各半汤有汗者柴胡桂枝汤渴而小便不利者五苓散热多汗出腹满便閟者大柴胡汤痰疟者二陈汤加柴胡黄芩甚者加枳实食疟者先用大安丸次用异功散劳疟痃疟并用补中益气汤暑疟者十味香薷饮鬼疟者鬼哭散瘴疟者四兽饮疟母者鼈甲饮凡脾胃虚而患疟者不拘有汗无汗三阴六经悉以六君子汤为主热多加柴胡山栀寒多加干姜肉桂有汗加黄耆浮麦无汗加苍术葛根元气下陷及肝木乘脾并加升麻柴胡为善若用青皮草果常山等药以为攻截良法正气益虚邪气益深是多延绵不止而为劳热者有矣若乳母七情六欲饮食不调或寒热似疟肝火炽盛致儿为患者又当治其乳母斯无误矣
　　治验
