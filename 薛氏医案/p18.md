<!-- { "loadSidebar": true } -->
　　小儿流注或因闪跌瘀血滞于隧道或因脾虚湿痰流于经络或因肝火气逆结于肢节或因元气虚弱外邪抟于肉里或因脾经积热或因禀赋所致乃不足之症也治法闪跌气滞者和血定痛丸湿痰湿热者徤脾渗湿汤肝热风热者九味芦荟丸食积脾热者四味肥儿丸禀赋郁火者九味芦荟丸间以补元气扶脾胃则未成者自散已成者自溃若脓成而未溃者元气虚也先补而针之庶使脓毒不致内攻气血不致陷脱若脓出而反痛气血虚也八珍汤作呕少食胃气虚也四君子汤欲呕不食或腹胀有痰脾胃伤也六君子汤口噤搐搦等症气血虚极而变症也十全大补汤内伤晡热隂血虚于内也四味参苓白术表热恶寒者阳气浮于外也十全大补汤仍审其传变兼变而治之若热来复去昼见夜伏昼伏夜发或时节而动是谓虚热当亟补元气色赤肿硬而脓稠尚可治不赤肿破而脓清脉大寒热发渇不受补者皆不治
　　治验
　　鸿胪杨国威子年十二左脇下患此或用流气败毒之剂至半载而溃又用十宣托里之类年余不敛左右脉数而无力左关脉而细短此胆经之症葢胆属肝因肾水不足肝木血燥而然遂用六味地黄丸以补肾水用九味芦荟丸以清肝火而愈
　　通府李振之子十六嵗腰患之三年不愈色黯下陷此肾经之症寒气逆于肉里其腰必伛矣内宜滋化源以生肾水外宜散寒邪以接阳气可保其生不信仍以杂治元气益虚七恶蜂起始从余言而果验
　　州守陈克明子闪右臂腕肿痛或用流气等药加发热恶寒饮食少思口舌干渇肿痛愈炽形气益疲此脾气复损遂以助脾胃壮气血为主佐以外治之法而愈地官黄北盘子腿患之肿痛发热作湿毒治之虚症悉至余谓元气虚外邪所乗用十全大补汤如圣饼而愈吴江厐氏子臂肘肿硬或用流气饮肉色不变饮食少思余曰此肝脾虚症先用六君子加桔梗薄桂饮食渐进又用补中益气加桔梗薄桂茯苓半夏及如圣饼而消
　　一小儿腋下肿年余而溃形体日瘦○一小儿股内结核如桃坚硬如石寒热作渴饮食少思○一小儿小腹一块三月而溃延及左脇出脓不止○一小儿耳前结核溃而不愈又结三核○一小儿乳间颈下及缺盆各肿一块○一小儿脇下患肿乆而不溃俱用补脾胃之药及九味芦荟丸并愈余北仕时有留都贾学士子年十六患二载矣公陞北宗伯邀治诊其脉洪大而数脓清热渴食少体倦夜间盗汗午前畏寒余曰真气不足邪气有余治之无功公闻之改容曰宦寓留都如大旱之望云霓今得君一诊冀吾儿之必生何固辞也恳治午前以四君加芎归炙草午后以四君加麦门五味参茋两月诸症遂可一二公喜曰是吾儿也余曰未也有一逺医自荐以渗利之剂保其必生公窃喜未防公奉使荆襄此医治已三月形体骨立公还大骇复恳于余余奉命南下辞不治后果殁
　　一小儿闪腿腕壅肿形气怯弱余欲以补气血为主佐以行散之剂反内服流气饮外敷寒凉药加发热恶寒形体愈虚复求治余曰恶寒发热脉息洪大属气血俱虚治之无功后内溃沥尽气血而亡
　　鹤膝风
　　小儿鹤膝风其腿渐细而膝愈粗如鹤之膝故名之因禀赋不足外邪乗之初则膝内作痛外色不变伸屈艰难一二月间焮肿而作脓者可治肿硬而不作脓者难治或三四月或半载后脓成自破者尤难治其初起肿硬脓成未溃者用大防风汤为主佐以益气养荣汤脓溃者用益气养荣汤为主佐以大防风汤和血定痛丸切不可用十宣流气等药若禀赋不足气血不荣肌肉消瘦膝骨粗大乃由肾气不能生髓故不荣于骨也当用加味地黄丸补之若不溃或溃不敛或有发热等症皆为气血两虚须以补益为主否则必变他症慎之
　　治验
　　地官王天成侄患此大溃不敛体倦食少口干发热日晡尤甚用十全大补汤五剂以补元气复用大防风汤一剂以散其邪月余诸症悉退遂用补中益气为主佐以大防风汤而敛
　　儒者胡济之侄患此溃而不敛不时寒热小便赤澁用十全大补汤加麦门五味诸症顿退乃去桂常服佐以和血定痛丸间用独活汤而愈
　　胎毒发丹【一名胎瘤】
　　小儿丹毒乃禀毒于胎胎或风热相搏或频浴热汤或着烘衣其赤晕游走者乃血随风热也其微赤而兼白者外寒束其腠理也若禀热毒风热者用败毒散化毒丹大便秘者用大连翘饮频浴或烘衣者用清热凉血饮甚者必用砭法令人多吮患处取毒聚一处方砭而泄之若发于四肢毒入腹者难治治法虽多惟砭有回生之功亦有女子年十五六经未行而常患此血热也以四物黄芩柴胡荆防或加味逍遥散行经自愈
　　治验
　　少叅史南湖孙乙未生丙申正月隂囊赤肿余作胎毒治之而瘥后患发热痰热等症诊其母有欝火血热用解郁凉血之药子母俱服而愈至六月初患吐防小便赤澁两眼瞤动投参术之类不应以为慢惊然欲用附子之药请余议视其寅夘关脉赤此属风热用柴胡清肝散加钩藤钩木贼草一剂即愈至丁酉正月初旬颈患热毒脓出贴药感风发热翌日头面黯肿如大斗两耳厚寸许此风热上攻血得热而然急砭两额出黒血二盏许次砭面额亦如之随用清热化毒汤肿黯十退七八翌日又砭各处血不甚黒乃止仍用前药去牛蒡子加熟地黄而愈此症若砭缓则血凝滞或为破伤风皆致死
　　刘钦天之子腿如霞游走不定先以蔴油涂患处砭出恶血其毒即散用九味解毒散一剂而安
　　一小儿患之外势虽轻内苦便闭此患在脏也服大连翘饮敷神功散而瘥
　　一小儿遍身皆赤砭之投解毒药而愈○一小儿不从砭治毒入腹而死
　　一小儿臀患之赤晕走散令人频吮患处使其毒聚于吮所乃砭出黒血余晕涂以加味神功散时以金银花甘草节为末用人乳汁调服而愈月余后两足赤肿仍治以前法而痊数日后两足复赤或用犀角解毒之类乳食不进其腹膨胀此复伤其脾胃也仍敷前药服补中益气汤加茯苓而瘥
　　一小儿腿患之神思如故乳食如常此毒发于肌表余谓砭泄其毒不必服药其家不信外敷寒凉内服峻厉伤其脾胃腹乃膨胀乳食不进而殁夫寒凉凝结瘀毒峻剂复伤生气不死何待
　　一女子赤晕如霞作痒发热此肝经血热用小柴胡加生地连翘丹皮而愈凡女子天癸将至妇人月经不调被惊着恼多有此症治当详审
　　一女子十二嵗善怒睡中抽搐遍身作痒饮食少思此肝火风热脾土受侮仍用柴参术苓汤以清肝火凉肝血徤脾胃而愈半载后遍身起赤痕或时昡晕余曰肝火炽盛血得热而妄行也其夜果经至
　　伤食发丹
　　小儿伤食发丹乃因脾胃之气不足为患用四君加山栀柴胡神麯若赤既退而仍热此脾胃之气未复用四君加当归芍药若因脾经风热相抟而患用人参消风散加连翘山栀若脾虚发热而患用四君加川芎苍术苟槩用发散以攻其末必至慢惊矣
　　治验
　　张仪部子每停食身发赤晕用清中解郁汤而愈越月忽揺头咬牙痰盛发搐吐出酸腐待其吐尽翌日少以七味白术散次日又以参苓白术散调理脾胃遂不复患大抵吐后儿安不必更服药也
　　杜钦天之子停食大便不通四肢赤色用枳实厚朴山查黄连神麯便通赤止更头晕咳此脾气虚而不能生肺金用六君子汤而愈
　　张廷评子停食面赤用清热发散之剂腹胀痰喘倦怠恶寒此脾胃伤而不能生肺金用六君桔梗以补脾肺山查神麯以消余食顿愈
　　举人余时正子患此服发表之剂手足抽搐服抱龙丸目瞤气喘痰甚此脾胃虚弱而慢惊也无风可祛无痰可逐乃虚象也遂用六君加附子一剂而安再剂而痊一小儿停食服通利之剂作呕腹胀此脾胃复伤用补中益气汤而愈
　　秀才夏忠斋子停食服辛热之剂腹胀如蛊脉洪而数内作脓也不信果便脓而死
　　癍疹
　　小儿癍疹或因风寒收敛腠理湿热拂郁或因新浴见风相抟为患盖癍发于肤外则多痛疹隐于肉内则多痒疹而痒者消风散痛者犀角散癍而痛者清解散便秘者解毒散洁古先生云二者并出小儿难禁防患他症切不可下必用安里之药为主若便秘则微防之身温为顺身凉为逆大要外不冝敷贴寒凉内不冝尅伐元气海藏先生云此症首尾俱不可下为癍未见于表下之则邪气不得伸越故禁首不可下也为癍毒已显于外下之则癍气逆陷故禁尾不可下也
　　治验
　　司防徐东白子瘙痒发热体倦少食此脾肺气虚外邪相抟先用消风散二剂随用补中益气汤加茯苓芍药而愈
　　乔秋官子作痛发渴乃服发表之剂其症益甚形气倦怠脉浮而数此邪在经络误散表而损其真也用人参安胃散补中益气汤而愈若主祛风必成慢惊矣丰考功子作痒发热用犀角消毒散一剂顿作吐防此邪气上下俱出其疹果消勿药自愈
　　五脏疳疮【五脏痞块同治】
　　小儿头面耳项等处或如疮疥或如结核乃五脏受病而发于外或有积块成形于腹内者名五疳之症盖疳干也或哺食太早或恣食甘肥或因峻利之药重亡津液虚火炽甚或因乳母饮食起居七情所致但调补其内诸病自愈若口蚀烂身体壮热顋唇赤色或作肿痛胷膈虚烦或咽干饮水掌热便赤盗汗作渴囓齿虚惊名曰心疳宜用安神丸之类若鼻外生疮眼目赤烂肢体似癣两耳前后项侧缺盆两腋结核或小腹内股玉茎隂囊睾丸肿溃小便不调揺头侧目白膜遮睛恶明畏日肚大青筋口渴下痢名曰肝疳冝用地黄芦荟二丸主之若头不生髪或生疮痂或髪成穂或人中口吻赤烂腹大吐逆饮食不化口干嗜土泻下酸臭小便白浊或合目昏睡恶闻木音名曰脾疳冝用肥儿丸主之若鼻外生疮咽喉不利颈肿齿痛咳嗽寒热皮肤皱错欠伸少气鼻痒出涕鼻防目黄小便频数名曰肺疳冝用地黄清肺饮主之若脑热吐痰手足如氷寒热往来滑泄肚痛口臭作渴齿龈溃烂黒面黧身耳生疮或耳出水名曰肾疳冝用地黄丸主之大凡疳火上炎或痘毒上攻为患甚速名为走马疳急敷雄黄散服大芜荑等汤轻则牙龈腐烂唇吻肿痛可治重则牙齿蚀落顋颊透烂饮食不入不可治
　　治验
　　职方陈莪斋孙三嵗面颊患疮将蚀两目此肝疳之症用大芜荑汤二剂而愈
　　陈司防子遍身生疮面色痿黄腹胀内热大便不调饮食少思倦怠口干病属肝脾用大芦荟丸不月而愈俞廷评子目劄面青食少体倦大便滑泄此木乗土用芍药参苓饮而愈
　　工部陈椫亭长孙腹内一块小便不调或用行气破血等药发热口干体瘦懒食防成瘵症面黄兼青此肝脾之疳用补中益气汤煎送大芦荟丸四服又用前汤加车前子煎送六味丸四服又用青肝火生肝血之药而愈
　　一女子十二嵗目生白翳面黄浮肿口干便泄用四味肥儿丸而痊
　　一小儿目劄畏明年余矣此肝经虚热用地黄丸补肾而痊若肝经实热兼用泻清丸若肝经血少风热亦用地黄丸盖虚则补其母实则泻其子也
　　一小儿十一嵗两耳后脑下各结一核色不变不作痛面色痿黄体倦口干去后不调用芦荟丸治之诸症顿愈而核亦消
　　张掌科子未周嵗目内有翳余谓此禀母之肝火也询其母乃侍媵素多恚怒且患瘰疬目疾自乳其子余因并治其母稍愈后张外补医与异治其子遂瞽
　　一小儿鼻外生疮不时揉擦延及两耳○一小儿视物不明鼻内或痒或生疮用四味肥儿丸并愈
　　一小儿耳内出水耳外生疮脓水淋漓经嵗不愈余用九味芦荟丸而愈
