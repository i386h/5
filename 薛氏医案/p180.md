<!-- { "loadSidebar": true } -->
　　巢氏云肾主水与足太阳相为表里经曰膀胱者州都之官津液藏焉卧则阳气内收肾与膀胱之气虚寒不能约制故睡中遗出内经谓膀胱不约为遗是也用破故纸散益智散鸡肠散之类主之亦有热客于肾干于足厥阴之经廷孔郁结而气血不能宣通则痿痹而无所用故液渗入膀胱而漩溺遗失者用六味地黄丸虚热亦用前丸脾肺气虚者用补中益气汤加补骨脂山茱萸
　　治验
　　一小儿眼胞微肿咳恶心小便泔白余谓脾疳食积也用五味异功散佐以四味肥儿丸而愈后不节饮食视物不明余曰目为五臓之精脾胃复伤须补养为主不信乃服峻厉之剂后变慢脾风竟为不起一小儿三嵗素遗尿余视其两颏微赤此禀父肾与膀胱二经阴虚也与六味丸服之赤色渐退而遗尿亦愈
　　一小儿四嵗饮食少思便泄腹痛素遗尿额颏青黒虽盛暑而恶风寒余谓经云热之不热是无火也用八味丸治之诸症悉愈
　　破故纸散　治膀胱虚冷夜间遗尿或小便不禁
　　破故纸
　　右为末每服一钱热汤调下
　　汤氏鸡肠散　治小便不禁睡中遗出
　　鸡肠草【二两】壮蛎粉【三钱】龙骨【煅】麦门冬【去心】白茯苓桑螵蛸【各半两炙】
　　右为散每服一钱枣水煎
　　又方五棓子炒焦为末每服半钱白汤调下或糊丸米汤送下
　　益智散【方见潮热即益智丸】
　　补中益气汤【方见虚羸】
　　异功散【方见内钓】
　　四味肥儿丸【方见寒热】
　　六味地黄丸
　　加减八味丸【二方见肾臓即六味丸加五味子肉桂】
　　白浊
　　仁斋曰小儿尿白乆则成疳此因心膈伏热或乳哺失节伤脾使清浊不分故也全婴方云小便初溺微赤良乆白浊者乃热疳之症也初溺黄白良乆白浊者冷疳之症也冷者益黄散热者牛黄丸冷热相兼者芦荟丸纯下白浊者君朴丸诸失津液欲成疳而小便白者茯苓散小便如疳或良乆变白亦有脾虚食积湿热下注者先用茯苓散五七服次用四味肥儿丸若乳食少思或腹肚胀大小便频数此脾虚元气下陷也朝用五味异功散夕用四味肥儿丸若肥体色黄小便不调发黄脱落鼻下疮痍嗜土少食大便青褐者用栀子茯苓汤仍审其乳母饮食七情治之
　　治验
　　一小儿发热懒食小便良乆变白余用四味肥儿丸即愈或误以为积热用清凉袪逐之剂形体顿弱虚症悉至小便如泔用补中益气汤及四味肥儿丸而愈
　　一小儿面色痿黄眼胞微肿作渴腹胀饮食少思小便澄白大便不实此脾疳之症也用四君子加山栀芜荑兼用四味肥儿丸而愈
　　一女子小便或黄或白后前阴痒出水此乃肝经湿热先用龙胆泻肝汤一剂又以加味逍遥散加龙胆草而愈
　　一小儿两耳后脑下名经一核小便白浊面色痿黄体倦口干大便不调用芦荟丸而愈后鼻外生疮作痒小便仍白视物不明用四味肥儿丸而愈
　　一小儿白浊两耳内耳外生疮脓水淋漓用大芦荟丸而愈后遍身如疥肌体消瘦发热作渇大便酸臭小便白浊用九味芦荟丸五味异功散而愈
　　一小儿白浊形气甚虚发热作渴余谓肝肾虚羸也用大芦荟丸地黄丸而愈毕姻后小便仍白唾【阙】发热形气益虚用大剂益气汤六味丸各五十余剂而愈
　　一小儿白浊发热口干体瘦骨立余谓肾经虚羸朝用补中益气汤夕用六味地黄丸而愈后两目或生白翳面黄浮肿小便仍白此变肝脾疳症用四味肥儿丸月余渐瘥
　　君朴丸　治小儿小便白浊乆则黄瘦不长肌肉
　　史君子【煨】厚朴【制】黄连【各一两】木香【三钱】
　　右为末蒸饼糊丸桐子大每服一二十丸米汤下
　　茯苓散　治乳食伤脾或心经伏热小便白浊
　　三棱【煨】蓬术【煨】砂仁　赤茯苓【各半两】青皮　陈皮滑石　甘草【各一钱五分】
　　右为末每服一钱灯心汤调下
　　三棱散　治小儿尿白乆则成疳宜补脾消食化积三棱　蓬术【各一两炒】益智仁　甘草　神麯【炒】麦芽橘皮【各半两】
　　右为末每服一钱白汤防下
　　分清散　治小便余并赤白浊
　　益智仁　川萆薢　石菖蒲【盐炒】乌药　茯苓　白芍药【各三分】
　　右入灯心水煎
　　清心莲子饮　治发热口干小便白浊夜则安静昼则发热
　　黄芩　麦门冬　地骨皮　车前子　甘草【各三钱半】石莲肉　茯苓　黄茋　柴胡　人参【各二钱五分】
　　右每服二钱水煎服
　　栀子茯苓汤【即大无荑汤方见诸疳症】
　　大安丸【即保和丸加白术】
　　补中益气汤【二方并见虚羸】
　　龙胆泻肝汤【方见疝气】
　　加味逍遥散
　　异功散
　　四君子汤【三方并见内钓】
　　益黄散【方见脾臓】
　　牛黄丸【方见惊癎】
　　芦荟丸【方见疳症】
　　疳症
　　钱仲阳云小儿诸疳皆因病后脾胃亏损或用药过伤不能传化乳食内亡津液虚火妄动或乳母六淫七情饮食起居失宜致儿为患五臓之疳不同当各分辨肝疳者一名风疳其症白膜遮睛或泻血羸瘦心疳者其症面黄颊赤身体壮热脾疳者一名肥疳其症肢体黄瘦皮肤干涩多生疮疥腹大食土肺疳者一名气疳其症喘不已口鼻生疮肾疳者一名骨症其症肢体削瘦遍身疮疥喜卧湿地杨氏云又有疳伤者五臓虫疳也其名甚多姑举其要虫疳者其虫如丝出于头项腹背之间黄白赤者可治青黒者难疗蛔疳者皱睂多啼呕吐青沫腹中作痛肚胀青筋唇口紫黒头摇齿痒脊疳者身热羸黄烦渴下利拍背有声脊骨如锯齿十指皆疮频囓爪甲脑疳头皮光急满头并疮脑热如火髪结如穗遍身多汗顋肿高疳渴者日则烦渴饮水不食夜则渴止疳泻者毛焦唇白额上青纹肚胀肠鸣泻下糟粕疳痢者停积宿滞水谷不聚泻下恶物疳肿者虚中有积肚腹胀脾复受湿则头面手足虚浮疳劳者潮热往来五心烦热盗汗骨蒸喘枯悴渴泻饮水肚硬如石面色如银无辜疳者脑后项边有核如弹丸按之转动软而不疼其内有虫不速针出则内食臓腑肢体痈疽便利脓血壮热羸瘦头露骨高相传儿衣夜露为鸱鸟羽所汚亦致此症若手足极细项小骨高尻削体痿腹大脐突号哭胸陷名丁奚若虚热往来头骨分开翻食吐虫烦渇呕哕名哺露若牙齿蚀烂名走马疳葢齿属肾肾虚受热疳火上炎致口臭齿黒盛则龈烂牙宣大抵其症虽多要不出于五臓治法肝疳用地黄丸以生肾心疳用安神丸以治心异功散以补脾脾疳用四味肥儿丸以治疳五味异功散以生土肺疳用清肺饮以治肺益气汤以生金胸疳亦用地黄丸无辜疳用大芜荑汤蟾蜍丸丁奚哺露用肥儿丸大芦荟丸走马疳敷雄黄散服蟾蜍丸若作渇泻痢肿胀劳瘵等类当详参方论而治之葢疳者干也因脾胃津液干涸而患在小儿为五疳在大人为五劳总以调补胃气为主
　　治騐
　　陈职方孙三嵗面颊患疮沿蚀两目肚大青筋小便澄白此肝疳之症也用大芜荑汤二剂而愈
　　陈司防子遍身生疮面色痿黄腹胀内热大便不调饮食少思倦怠口干为肝脾疳症用大芦荟丸不月而痊
　　陈工部长孙腹内一块小便不调或用行气破血等药发热口干体瘦懒食面黄兼青几成瘵症以补中益气汤煎送大芦荟丸四服又用前汤加车前子煎送六味丸四服又用清肝生血之药而痊
　　一女子十二嵗目生白翳面黄浮肿口干作泻用四味肥儿丸而痊
　　一小儿头摇目劄口渇下血此肝经血虚风热也用地黄丸而痊若肝经实热兼用泻青丸葢虚则补其母实则补其子也
　　一小儿十一嵗两耳后脑下各结一核色不变不痛而面色痿黄体倦口干去后不调用芦荟丸治之诸症顿愈
　　一小儿鼻外生疮不时揉擦延及两耳又一小儿视物不明鼻内或痒或生疮用四味肥儿丸并愈一小儿水入耳内耳外生疮脓水淋漓经嵗不愈余谓肝火上炎用大芦荟丸而愈
　　一小儿遍身如疥或痒或痛肌体消瘦日夜发热口干作渇大便不调年余不愈用九味芦荟丸而愈一小儿数嵗脑后并结二核肉色如故亦不觉痛用大芦荟丸以清肝脾佐以地黄丸补肾水形体健而核自消
　　一小儿腹内结块小便不调此肝经内疳也用龙胆泻肝汤及大味芦荟丸而痊
　　一小儿自生后两目赤肿或作痒或生翳此胎禀肝火用芦荟丸六味地黄丸而痊
　　一小儿患瘰小便频数两目连劄作呕少食泄泻后重用补中益气汤六味地黄丸渐愈佐以芦荟丸而痊
　　一小儿食泥土困睡泄泻遍身如疥此脾经内外疳也用六君子汤肥儿丸而愈
　　一小儿面黄颊赤发热作渇睡中惊悸此心经内外症也用秘旨安神丸而痊
　　一小儿患前症兼掌心发热遍身如疥用安神肥儿二丸而愈
　　一小儿咳寒热咽喉不利鼻上有疮久不结痂此肺经疳症也用地黄清肺饮而痊
　　一小儿下疳溃痛爪黒面黧遍身生疥此肝经内外疳也用地黄芦荟二丸而痊
　　史少防幼子二嵗项后结核不时仰呌或以为热疮内溃用针决之服消毒之药后曲腰啼哭余谓此名无辜疳仰身而哭外瘹症也腰曲而啼内瘹症也元气败矣果殁
　　一小儿四肢消瘦肚腹渐大寒热嗜卧作渇引饮此肝脾疳症名丁奚哺露用白术散为主佐以十全丹月余诸症渐愈乃以异功散加当归及六味丸而痊一小儿患疳虚症悉具热如火炙病状不能尽述朝用异功散夕用四味肥儿丸月余诸症稍愈佐以六味地黄丸自能行立遂朝以六味地黄丸夕以异功散及蚵蟆丸而痊
　　一小儿四肢消瘦肚腹胀大行步不能作渇发热去后臭秽以十全丹数服诸症渐愈又用异功散肥儿丸调理渐愈
　　大芦荟丸　治疳杀虫和胃止泻
　　胡黄连　黄连　白芜荑【去扇】芦荟　鹤虱【微炒】木香白雷丸【破开赤者不用】青皮【各半两】麝香【二钱另研】
　　右为末粟米饭丸菉豆大每服一二十丸米饮下愚按前方肝脾疳积食积发热目生云翳或疳热颈项结核或耳内生疮肌体消瘦发热作渇饮食少思肚腹膨胀或牙龈蚀落颊顋腐烂或阴囊玊茎生疮或胸脇小腹作痛并效内青皮以龙胆草代之麝香不用尤效
　　六味肥儿丸　消疳化虫退热
　　黄连　陈皮　神麯【炒】川练子【去核炒】麦蘖【炒各一两】白芜荑【半两】
　　右为末糊丸麻子大每服一二十丸空心米饮吞下愚按前方又治脾疳饮食少思肌肉消瘦肚大颈细发稀成穗项间结核发热作渇精神倦怠大便酸臭嗜食泥土或口鼻头疮肚见青筋囓齿下痢便白五疳用此丸加干蟾一两芜荑五钱尤妙
　　蚵蟆丸　治无辜疳症一服虚热退二服烦渇止三服泻痢住
　　蟾蜍【一枚夏月沟渠中腹大不跳不鸣身多癞防者】
　　右取粪蛆一杓置桶中以尿浸之桶上要干不令虫走出却将蟾蜍扑死投蛆中食一昼夜以布袋盛置浸急水中一宿取出瓦上焙为末入麝香一字粳米饭揉丸麻子大每服二十丸米饮下
　　愚按前方又治无辜疳症面黄壮热不食舌下有虫或脑后有核软而不痛中有粉虫随气流散侵蚀臓腑便滑脓血日渐黄瘦头大发竖手足细软变生天瘹猢狲鹅口木舌悬痈重腭着噤脐风撮口重舌背胸一十二种败症急用蟾蜍丸大芜荑汤治之多有生者
　　生熟地黄汤　治疳眼闭合不开
