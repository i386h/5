<!-- { "loadSidebar": true } -->
　　五福化毒丹治胎毒及痘后头面生疮眼目肿痛生地黄【杵膏】熟地黄【自制杵膏】天门冬【去心杵膏】麦门冬【去心杵膏】参【各三两】甘草　甜硝【各二两】青黛【一两五钱】
　　右为末炼蜜丸如芡实大每服一丸白滚汤化下甜硝即朴硝以滚汤制过者便是按前症服此而发搐痰喘者皆中气受伤而变虚热也急服五味异功散若手足并冷者中气虚寒也前汤加姜桂多有生者
　　犀角消毒丸治积热及痘疹后余毒生疮
　　生地黄　防风　犀角屑【镑】荆芥穗　当归【各一两】牛蒡子【杵炒】赤芍药　连翘　桔梗【各七钱】薄荷　黄芩　甘草【各五钱】
　　右为末炼蜜丸如芡实大每服一丸薄荷汤化下按前二方善损中气伤隂血若大人形病俱实脾胃健旺者庻可用之恐芽儿脏腑脆嫩不能胜此经云气主之血主濡之气者胃中冲和之元气若胃气一伤不能濡消散脓已成者不能腐溃脓已溃者不能生肌收敛因而难治甚致不起不可不慎也
　　八味茯苓补心汤治心气不足血气不和而患疮症【愚制】茯苓　酸仁【炒各二钱】五味子【炒一钱】人参【一钱五分】当归【一钱】白术【炒一钱】逺志【去心六分】菖蒲【五分】炒甘草【五分】
　　右作二三服水煎
　　柴胡栀子散【方见脇】
　　托里散【方见热毒】
　　热毒疮疡
　　热毒疮疡因食膏粱厚味或乳母七情鬰火所致若肿臖作痛气血凝滞也用仙方活命饮口渇便秘热毒内蕴也用四顺清凉饮佐以如圣饼肿硬色赤热毒凝聚也用活命饮佐以隔蒜灸肿焮不消欲作脓也用托消毒散不成脓或成脓不溃气血虗也用八珍汤溃而肉赤不敛脾血虗也用四物参术肉白而不敛脾气弱也用四君芎归食少体倦而不敛脾气虗也用六君当归升麻凡药对症无有不愈设或妄行攻毒元气亏损则变恶症而难治矣大抵疮疡属腑者易治元气无亏者不治自愈属脏者难治元气亏损者则变为恶症误行尅伐元气亏损尤难疗理故切不可用峻厉之剂观东垣丹溪云但见肿痛叅之脉症虗弱便与滋补血气无亏可保终吉若用驱逐败毒不免有虗劳之祸矣一小儿患之肿焮敷服败毒之药肿益甚更作呕视其寅闗脉青赤此肝经风热之毒中气复伤而然也用五味异功散加柴胡升麻再用补中益气汤加白芷桔梗而愈
　　一女子十嵗余耳下连项赤肿寒热头痛恪敷铁篐散此少阳胆经火症内作非铁篐散所能愈余用栀子清肝散而愈
　　一小儿所患同前右闗脉数按之则作呕懒食此肝木尅脾土所致用小柴胡汤去黄芩加茯苓芍药而愈一小儿患之余谓禀肝脾气滞不信用铁篐散犀角丸而呕吐少食手足并冷此脾胃受伤也子用五味异功散加术香母用加味逍遥散加味归脾汤而消
　　一小儿缺盆患之内外敷服败毒之药发热肿痛按之则软此脓内溃也喜其右腮白左腮黄乃脾肺相生其病昜愈遂针出脓用托里散而愈
　　一小儿头患之服清胃之药肿痛益甚余谓毒气炽盛而淤血不散也用仙方活命饮二剂而愈后因伤食朝寒暮热头仍患之服降火之剂口舌赤肿手足并冷余谓胃气复伤而虗寒也用五味异功散而愈一小儿头患疖甚多寒热作痛时季夏乃形病俱实先用人参败毒散加黄连香薷一剂其痛顿止次用仙方活命饮末三服大者出脓小者自消后食厚味复发用清胃散活命饮各一服而愈
　　一小儿素食炙煿不时患之此膏粱积热所致用清胃防黄二散将愈又停食服巴豆之药口舌赤烂头生疮此胃气复伤而内热也用人参安胃散而愈
　　一小儿不时患之兼頬侧结核此肝疳之症先用龙胆防肝汤二剂以治肝火又用四味肥儿丸五味异功散加升麻柴胡消疳健脾而愈
　　一小儿素有疳脾之症患疖甚多用仙方活命饮二剂肿痛顿退又用四味肥儿丸五味异功散加柴胡升麻而愈其时同患此症用犀角丸化毒丹伤其脾胃者俱致不起
　　一小儿头患之肿痛焮作属胃经热毒先用仙方活命饮末次用清胃散而痊后口舌生疮别搽末药腹痛重坠作呕不食手足指冷余谓脾胃虗寒用异功散加升麻而痊
　　一小儿十二嵗胸前患此肿焮作痛外敷铁篐散内服犀角丸腹中寒痛验之脓已成先用五味异功散再用托里消毒散脓自出却用托里散而愈
　　一小儿臂患毒漫肿防痛敷铁篐散时欲呕吐胸腹痞满手足并冷此脾气虗寒也症属半隂半阳铁篐散乃纯阳之药非其所宜遂敷冲和膏服六君干姜而消葢小儿元气易实昜虗用寒药敷贴逼毒入脏而不能救者多矣
　　仙方活命饮
　　皂角刺【炒】穿山甲【蛤粉同炒】乳香　没药　白芷防风　当归【各一钱】金银花　陈皮【各三钱】贝母天花粉　甘草节
　　右每服五钱酒煎服婴儿每服一两母子同服为末酒调服亦可毒在表者加麻黄散下毒在内者加大黄下之当临制宜此解毒囘生起死之良剂
　　托里消毒散治胃经虗弱或因尅伐致疮不能溃散疮未成即消已成即溃腐肉自去新肉自生
　　人参　黄茋　当归【酒拌】芍药【炒】白术【炒】川芎茯苓【各一钱】白芷　甘草【炒】金银花　连翘【各五分】
　　右作二剂水煎徐徐服
　　托里散治疮疡因气血虗不能起发腐溃收敛及恶寒发热宜用此补托之
　　人参【五分气虗倍用】黄茋【炒五分】当归【五分血虗倍用】白术【倍用】茯苓【各五分】芍药【酒炒五分】熟地黄【一钱生者自制】
　　右作二三剂水煎服
　　替针丸治疮疽脓已成不溃者
　　陈壊米【一钱】磠砂【五钱】雄雀粪【四十九粒直细者是也】
　　右为末米粥丸麦粒大每用一粒粘疮头上以膏药贴之半晌其脓自出若疮头透而脓不出或出而愈痛或发热血气虗也用托里散或作呕吐痰食少体倦脾气虗也用六君子汤
　　五福化毒丹治热毒蕴积赤咽干口舌生疮或头靣疮疖谵语不寜【方见胎毒疮疡】
　　按前方生血凉血解毒寒中之剂形病俱实者殊有良验但一二丸即止不可过多则反伤元气变症不可胜言也
　　天乌散
　　天南星　赤小豆　草乌　黄蘖【各等分】
　　右为末姜汁米醋调贴患处
　　四物汤治发热烦燥或日晡热若因脾虗不能生血者则用六君子汤之类忌用前药【方见腋痈】
　　四君子汤治脾胃虗热唇口生疮或疮不消不溃不敛或食少作呕大便不实若因肝木乗脾土而致者宜加软柴胡炒黄芍药【方见腹痈】
　　六君子汤治脾胃虗弱饮食少思或大便不调肢体消痩靣色痿黄即四君子加陈皮半夏
　　八珍汤治气血俱虗成者不能溃溃者不能敛或恶寒发热或晡热作渇饮食少思者【即四君子四物二汤合用】
　　如圣饼治气虗疮疡硬肿不能消散若大人发背等症肉死不知痛加蟾酥【方见流注】
　　四顺清凉饮
　　四君子汤【二方见腹痈】
　　加味归脾汤
　　小柴胡汤
　　栀子清肝散【三方见脇痈】
　　托里冲和汤【方见敷凉药】
　　五味异功散【方见败毒之药】
　　加味逍遥散【方见发热不止】
　　人参败毒散【方见发癍】
　　四味肥儿丸【方见贴骨痈】
　　隔蒜灸法【方见流注】
　　清胃散【方见热毒口疮】
　　补中益气汤【方见肌肉不生】
　　胎毒瘰
　　胎毒瘰者乃禀肝胆二经鬰火气滞所致盖肝胆经行人身之侧若因肝火动而受患故发于肝胆二经部分当审其因而药之或因乳母恚怒或血虗内热者当审其所因而调其母不可用峻厉之药恐伤元气也一小儿落草颈间有五枚审其母素多怒时常寒热或乳间作痛或脇肋防肿悉属肝胆经症先用小柴胡汤加当归芍药寒热顿退又用加味逍遥散母服两月余其儿亦愈
　　一小儿颈间耳下各结核三嵗久服消毒之剂患处益甚元气益虗诊乳母素鬰怒致肝脾血虗而有热用加味归脾汤为主佐以加味逍遥散母热渐退却与儿日各数匙两月余而愈
　　一小儿自落草时颈间患有四枚至五嵗耳前后如贯珠元气虗甚寒热徃来饮乳不彻此禀肝胆经气滞之症用八珍逍遥二散与壮年妇人服之儿饮其乳半载之后儿軆渐充其核渐消又服地黄丸逍遥散而全愈一小儿颈间结核或发寒热左頬青额间赤此禀肝心二经之症用加味逍遥散加漏芦与母服儿日服半蛤许两月余核渐消后因母怒发热儿病仍作先用加味小柴胡汤加漏芦又用加味逍遥散加漏芦与母服两月余母子俱安
　　一小儿颈间前后各有一核色如故至周嵗母有怒气各核变赤用加味逍遥散加漏芦五分十余剂将愈后因母大怒寒热徃来四肢瘈疭其子亦然又用加味逍遥散加漏芦钓藤钩母子并服而安
　　一小儿生下颈间瘰疬三枚将期敷药延及耳前余谓此禀肝胆二经所致诊其母肝胆脉尚洪数余谓母子一体治其母儿自愈不信另用必效散一服吐防并至一夕而殁
　　小柴胡汤
　　加味归脾汤【二方见脇痈】
　　加味逍遥散【方见发热不止】
　　六味地黄丸【方见作渇不止】
　　热毒瘰
　　热毒瘰乃手足少阳足厥隂二经风热之症或肝疳食积所致其症发于项腋或耳前后或如贯珠当分表虗实若焮赤肿者肝经热毒也用人参败毒散作痛寒热者肝火内作也用加味小柴胡汤不痛而小便黄肝血虗也用六味地黄丸隠于肉里而色不变者肝疳内作也用九味芦荟丸脓成而不溃或溃而不敛者脾气虗弱也用益气飬荣汤凡此肿焮疼痛寒热作渇者属病气有余形气不足治宜清肝火生肝血肿硬不溃溃而不敛者属病气形气俱虗治宜补肾水实脾土若因乳母恚怒肝火遗患者又当随所因而治之
　　一小儿脓水淋漓其核未消发热憎寒此肝经气血虗而有热也用补隂八珍汤为主间以清肝益荣汤而愈后复结核小便赤澁晡热作渇用参术柴苓汤为主佐以六味地黄丸料加柴胡山栀及四味肥儿丸而愈一小儿十五嵗患此发热作渇日晡頬赤脉数无力属隂虗而有热用补隂八珍汤五十剂加参茋又二十剂而溃但脓水清稀肌肉不生此脾气虗弱也以参茋归术为主佐以芍药地麦门五味气血乃复遂进必效散一服毒下而痊
　　一小儿十三嵗久不愈寒热兼作饮食少思此肝火炽而脾胃虗也用益脾清肝散佐以九味芦荟丸而愈至十六嵗隂茎忽痿服温补之药茎窍出臭津旧痕肿痛予用清肝火之药而愈
　　一小儿十五嵗患此恪用攻痰前症益甚虗症悉至仍议前法余曰小便频数肝经隂虗也两目连劄肝经风热也作呕懒食胃气虗弱也泄防后重脾气虗陷也遂用补中益气汤六味地黄丸渐愈又用九味芦荟丸而消
　　一小儿项间及四肢结核久溃不敛形体骨立大便不调小便频数此肝脾疳症九味芦荟丸补中益气汤而愈
　　一小儿十四嵗患此脓水清稀肌体骨立晡热盗汗口干咳痰此肾水不能生肝木也用六味地黄丸补中益气汤三月余元气渐复佐以四味肥儿丸而愈毕姻后唾痰体倦发热作渇此脾肺虗不能生肾水水泛而为痰用地黄丸补中益气汤而痊
　　一小儿患此服尅治之药致寒热腹膨此肝脾疳症先用五味异功散加柴胡升麻佐以九味芦荟丸渐退又用四味肥儿丸五味异功散而消
