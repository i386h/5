<!-- { "loadSidebar": true } -->
　　一小儿肩患痈痛甚肿至背乃膀胱经部分血瘀滞也先用仙方活命饮毒解痛止又用加味小柴胡汤加连翘山栀金银花其势渐退乃用加味逍遥散加金银花黄茋漫肿悉消但中间不退此欲作脓也用托里消毒散脓成而溃又用托里散地黄丸补血气滋肾水而痊一小儿患之久不愈左闗脉数右尺脉按之而弱此禀肾虚而然也用地黄丸为主佐以八珍汤托里散而愈
　　一小儿未朞脇间赤肿此禀肝火所致用加味逍遥散数剂与母服子日服数匙漫肿悉退佐以托里消毒散加山栀柴胡疮溃而愈后因母恚怒劳役子脇复肿赤用加味逍遥散加味归脾汤母子服之并愈
　　一小儿脇痈服败脾之药脓清不敛呵欠咬牙饮食少思仍欲伐脾余曰此脾虚之症也胃为五臓之主当补脾胃则肝不侮而肌肉自生矣不信仍伐肝木遂致不救
　　加味归脾汤治小儿因乳母忧思鬱怒胸脇作痛或肝脾经分患疮之症或寒热惊悸无寐或便血盗汗疮口不敛等症
　　人参　茯苓【去木】黄茋【炒各一两】甘草【炒】白术【炒一钱】木香【五分】逺志【去心】酸枣仁　龙眼肉　当归　牡丹皮山栀【炒各一钱】
　　右水煎乳母服儿亦服之
　　小柴胡汤治肝胆经分一切疮发热潮热或饮食少思加山栀牡丹皮加味小柴胡汤
　　柴胡【一钱五分】人参【五分】黄芩【七分】半夏【五分】甘草【炒三分】
　　作三二服服姜枣水煎
　　柴胡清肝散治肝经风热或乳母怒火患一切疮柴胡　黄芩【炒】人参　川芎【各一钱】山栀【炒一钱半】连翘甘草【各五分】桔梗【炒八分】
　　右水煎母子服之
　　栀子清肝散【一名栀子柴胡散】治三焦及足少阳经风热生疮或发热耳内生疮作痒或出水疼痛
　　柴胡　栀子【炒】牡丹皮　茯苓　川芎　芍药【炒】当归　牛蒡子【炒各七分】甘草【三分】
　　右水煎母子并服
　　龙胆防肝汤治肝胆经有热小腹脇间患疮痬或玉茎便毒悬痈嚢痈肿痛或溃烂作痛小便澁滞或睾丸悬挂【方见下疳隂痿】
　　加味逍遥散治小儿肝脾血虚内热脇腹作痛头目昏黑怔忡颊赤口燥咽干或发热盗汗食少不寐或口舌生疮胸乳膨胀小便不利或女子患前症经不调发热咳寒热往来等症【方见发热不止】
　　六味地黄丸治肝经血虚发热或风客气瘰疬结核或四肢发搐眼目抽动痰涎上涌或伤损出血发热抽搐等症【方见作渇不止】
　　仙方活命饮
　　托里消毒散
　　托里散【三方见热毒疮】
　　八珍汤【方见发热不止】
　　腹痈
　　腹痈者患于脐下或傍二寸许属脾经近脇属胆经葢因脾经隂虚气滞血凝或因脾虚饮食积热所患若焮肿作痛者防黄散坚硬肿痛者清胃散肿痛便秘者清凉饮如此而仍痛者瘀血凝滞也活命饮既用此药而不消则内欲作脓也用托里消毒散若脓出而痛不减者毒未解也亦用前药若脓出而反加痛及脓水清稀者气血虚也用参茋托里散若食少体倦者脾气虚也用五味异功散加当归柴胡升麻晡热内热者脾血虚也用四君当归丹皮如有他症当随症治之
　　一小儿患此漫肿微痛肉色不变面色痿黄饮食少思此脾气虚而食积内热也用五味异功散加升麻当归及如圣饼其肿渐消又用托里散而愈
　　一小儿患此肿痛寒热活命饮末二服肿痛顿止用托里散如圣饼而肿渐消又用神效散及托里消毒散数剂而痊
　　一小儿患之内溃作渇饮食少思属元气虚弱先用托里消毒散四剂脓溃而发热恶寒肢体倦怠此邪气去而真气虚也用八珍升麻补之稍愈又用托里散异功散间服而痊
　　一小儿腹疮大便秘结发热饮冷此热蓄于里也用内疎黄连汤一剂大便通而痛止又用清热消毒散内热退而疮愈
　　一小儿腹患疮敷寒凉之药其肿益甚腹中隂痛手足并冷此阳气虚寒之症也余用囘阳汤抑隂散而肿渐消毒渐散又用托里散而敛
　　一小儿患此脓成不溃面色黄白恶心少食发热恶寒大便不实此脾胃虚弱也先用六君升麻柴胡诸症渐退饮食渐进又朝用益气汤夕用异功散而溃又用八珍汤而愈
　　一小儿腹中作痛肉色不变三月矣胗其脉滑数而有力此腹痈内溃也用托里散大便出脓甚多乃用薏苡仁汤及托里散而愈
　　一小儿小腹赤肿服流气败毒等药肉色如故食少体倦余谓此肝脾气血虚而药伤之也用六君肉桂及葱熨之法饮食渐进其肿渐消又佐以八珍汤而愈一小儿患此而溃肿不消恪服败毒之药饮食少思脓清发热余谓脾胃之气复伤不信仍行气清热肿痛益甚服消化痰之药腹胀作防余先用异功散加升麻柴胡木香佐以二神丸二十余剂诸症渐愈乃用异功散加当归黄茋元气渐复却用八珍汤内芍药炒黄数剂改用托里散而愈次年因劳心发热作渇用当归补血汤而安毕姻后寒热往来患处作痒用十全大补汤六味地黄丸而愈
　　四君子汤【加陈皮半夏即六君子汤】治脾胃虚弱或因寒凉伤胃致肿不能消或溃而不能敛者但以此药温补脾胃诸症自退如误用攻伐则七恶随至矣若脾胃气虚疮口出血或吐血便血则加当归脾胃充徤则血自归经若脾虚血弱不生肌或晡热内热者更加熟地黄不可投四物沉隂之剂能伤脾胃也若胃气虚弱尅伐伤脾饮食少思或食难化若作呕作防者尤宜用之如兼痰气逆肢体倦怠面目浮肿者亦因脾虚不能生肺而然也最宜用之
　　人参　白术【炒】茯苓　甘草【各等分】
　　右毎服二钱姜枣水煎
　　清胃散　治脾胃有热生疮或胃火牙痛或连头面升麻【五分】生地黄　牡丹皮　黄连【炒】当归【各三分】
　　右水煎服加柴胡山栀即加味清胃散
　　六君子汤治疮脾胃虚弱肿痛不消或不溃敛宜用此药以壮荣气诸症自愈即四君加半夏陈皮
　　清凉饮治疮脾胃实热烦躁饮食焮痛脉实大便秘结小便赤澁
　　赤芍药　当归　甘草　大黄【各等分】
　　右毎服一钱水煎
　　当归补血汤治疮肌热面赤烦渇脉洪大而虚重按全无此血虚脉也误服白虎汤必死【方见发热不止】
　　益气养荣汤治气血损伤四肢颈项等处患肿不问坚软赤白痛否日晡发热或溃而不敛者【方见鹤膝风】
　　十全大补汤治诸疮血气虚不能溃腐収敛或脓出发热恶寒汗出烦口眼歪斜或肌痩少食发热口干等症须多服为善【方见便痈】
　　参茋托里散【方见痘痈】
　　补中益气汤【方见肌肉不生】
　　托里消毒散
　　托里散【二方见热毒疮疖】
　　五味异功散【方见用败毒之药】
　　如圣饼【方见流注】
　　神功散【方见胎毒发丹】
　　八珍汤【方见发热不止】
　　臀痈
　　臀痈属膀胱经湿热或禀赋隂虚若肿硬作痛用内托羌活汤微肿微痛用托里消毒散若初起大痛或五日之间似消不消似溃不溃者先用仙方活命饮后用托里消毒散若已溃食少体倦疮不生肌脾胃虚弱者用五味异功散加柴胡升麻禀赋隂虚小便数而不敛者加减八味丸气虚久不生肌収口用豆豉饼及补中益气汤培养元气若用解热攻毒及敷围寒凉之剂则气血受伤必成败症矣
　　一小儿患此肿硬不赤旬余矣面色痿黄饮食少进此脾气虚弱也先用异功散饮食渐进漫肿渐消乃用托里散少加肉桂而溃又用八珍汤而敛
　　一小儿患此久不収敛四围微黯疮口黑色脓水清稀寒热晡热脉浮而数两寸按之如无此阳气虚而隂血弱也朝用补中益气汤夕用异功散半载而愈
　　一小儿臀疮溃而不敛面色时赤此禀肝肾隂虚也朝用八珍汤加五味子夕用加减八味丸诸症渐退又用托里散间服而愈
　　一小儿臀疮久不収敛肢体倦怠晡热作渇此禀足三隂虚也用五味异功散加减八味丸渐愈又用托里散而敛
　　一小儿臀痈久不生肌面色痿黄仍欲败毒以収敛余曰脾主肌肉脾徤则肉生遂朝用补中益气汤夕用五味异功散及葱熨法脾气壮肌肉生而愈
　　一小儿肿硬不消肉色不变此脾胃之气虚怯不能运及患处耳朝用补中益气汤夕用五味异功散以接虚怯之气月余而消其时同患是症外敷寒凉之药内服犀角丸者无不受害
　　一小儿十五歳久不愈发热体痩面白嗳气恪服消食清热等药余谓心火虚而脾气弱也先用八味丸为主佐以六君子汤补中益气汤寻愈毕姻后臀后患疽漫肿坚硬肉色不变手足时冷脉浮大按之微细两寸为甚先用八味丸料四剂又用十全大补汤患处色正而消
　　内托羌活汤治尻臀生痈坚硬肿痛
　　黄柏【酒制】羌活【各一钱】防风　当归尾　藁本【各五分】肉桂　连翘　甘草【炒】苍术　陈皮【各三分】黄茋【八分】
　　右作二剂水一钟入酒一杯煎空心服
　　仙方活命饮
　　托里消毒散
　　托里散【三方见热毒疮】
　　神效解毒散【方见臂痈】
　　加味八味丸【方见作渇不止】
　　八珍汤【方见发热不止】
　　葱熨法【方见流注】
　　腿痈
　　腿痈之症所主之经不同而所治之法亦异发于内侧者属肝脾二经发于外侧者属胆胃二经漫肿坚硬者元气虚弱也用内补黄茋汤肿势髙焮者元气未虚也用内托柴胡黄茋汤外并用隔蒜熨法若瘀血凝结而不消或不作脓者用活命饮血虚气弱而不能溃及不生肌者用托里散此其梗概云尔
　　一小儿内膁肿痛恶寒发热此属肝胆经分乃用神效解毒散加柴胡白芷二剂漫肿顿消惟中央一块尚肿又二剂而成脓以托里消毒散脓溃而愈
　　一小儿腿内侧前膁患毒溃后肿硬色黯脓清不敛面色青黄此脾虚肝旺兼寒邪袭于患处也当壮元气为主先用异功散加柴胡升麻及葱熨法脾气渐复患处渐愈佐以八珍汤豆豉饼而愈
　　一小儿腿内焮赤大肿发热此血热内鬰而欲为脓耳当先杀其大势用隔蒜灸法灼艾试蒜热移患处二十余炷痛始减再三十余炷肿渐消又用仙方活命饮疮头出水而愈
　　一小儿腿内侧患此脓内溃恶心倦怠面色痿黄右闗脉大按之微细此脾胃虚弱肝木所乘也先用六君升麻柴胡四剂元气渐复乃佐以托里散而愈
　　一小儿腿外侧肿痛肉色如故用托里消毒散二剂而肿始赤又四剂而肿赤亦退又六剂溃而脓出清稀食少体倦用异功散加芎归仍用托里散补其元气而愈一小儿漫肿坚硬肉色不变此阳气虚而不能成脓也用托里散如圣饼肿起色赤用托里消毒散而脓成针之用八珍汤加肉桂渐愈因伤食吐防患处太白饮食少思先用六君干姜次用八珍汤及葱熨法而愈一小儿患此久不愈脓水清稀面色痿黄腹大青筋此脾气虚而肝所侮也朝用补中益气汤夕用五味异功散元气稍复乃佐以四味肥儿丸及葱熨之法两月余而愈
　　一小儿腿外膁肿一块服消毒之药其肿益甚肢体羸痩饮食少思更加作痛余曰先肿而后痛者形伤气也先痛而后肿者气伤形也当补接阳气不信仍投疏泄之药后果殁机要云荣卫之气充满抑遏不能行故闭塞气血腐而为痈者当泄之以夺盛热之气若人饮食疎精神衰气血弱肌肉消薄故荣卫之气短促而濇滞故寒腠理闭鬰而为痈者当补之以接虚怯之气信矣
　　四味肥儿丸治肝脾不和患疮痬久不愈或兼疳症腹胀作防或食积脾肝发热痩怯遍身生疮
