<!-- { "loadSidebar": true } -->
　　黄连【炒】芜荑　神麯　麦芽【炒各等分】
　　右为末水糊丸桐子大毎服一二十丸空心白滚汤送下
　　附子饼治溃气虚不能収敛或风邪所袭气血不能运于疮口以致不能収敛者用炮附子去皮脐研末以唾津和为饼置疮口上将艾壮于饼上灸之毎日灸数壮但令微热勿至热痛如饼灸干用唾津再和灸之以疮口活润为度
　　六君子汤治疮因脾气虚弱不能生肌以致疮口不敛若脾气既充而疮口不生肌肉者此寒邪所袭也更用豆防饼或附子饼熨之
　　仙方活命饮
　　托里消毒散【二方见热毒疮】
　　葱熨法
　　如圣饼【二方见流注】
　　内托羌活汤【方见臀痈】
　　五味异功散【方见用败毒之药】
　　附子饼【方见腹痈】
　　十全大补汤【方见便痈】
　　补中益气汤【方见肌肉不生】
　　八珍汤【即四君四物】
　　豆豉饼【方见腋痈】
　　鹤膝风
　　鹤膝风者其腿渐细其膝愈麄状如鹤膝是以名之此因禀肾经不足外邪所乘而患之初则膝内作痛外色不变伸屈艰难若一二月间焮肿色赤而作脓者可治肿硬色白而不作脓者难治初起者用大防风汤为主佐以益气养荣汤脓成者用补中益气汤为主佐以大防风汤切勿用十宣流气等药若不溃不敛或发热等症者须调补脾胃为善否则必变败症矣
　　一小儿九歳患此作痛用葱熨法及大防风汤肿起色赤用仙方活命饮补中益气汤间服肿渐消又以独活寄生汤与补中益气汤间服二三日用葱熨一次至两月余而消
　　一小儿患此大溃不敛体倦食少口干发热日晡尤甚此脾气虚甚也用补中益气汤五剂以补元气乃用大防风一剂以治其疮如是月余诸症悉退遂用十全大补汤佐以大防风汤而敛
　　一小儿患此溃而不敛不时寒热小便赤澁此血气虚也用十全大补汤加麦门冬五味诸症顿退乃去桂令常服佐以和血定痛丸而愈
　　一女子左腿作痛服流气饮之类左膝肿硬头运吐痰余谓此鹤膝风也其脉数而无力乃禀赋脾肝肾三经之症此形气病气俱虚者当先调补脾胃为主不信仍攻邪气诸症蜂起余先用五味异功散加升麻干姜肉桂脾气稍徤又用异功散八珍汤而溃却间服大防风汤地黄丸而痊
　　一小儿两膝渐肿傅服皆消毒之药足胫赤肿此禀父肾气不足用地黄丸八珍汤而消若用流气败毒等药必致不起
　　大防风汤治鹤膝风肿痛不消或溃而不敛
　　牛膝【酒炒】附子【炮各一钱】白术　羌活　人参　防风【各二钱】杜仲【去皮姜制】川芎　肉桂【去皮】黄茋【炒】熟地黄【自制】芍药【炒各一钱五分】甘草【一钱】
　　右毎服三五钱水煎仍量儿大小用之
　　益气养荣汤治气血虚弱四肢颈项等处患肿不问肿溃日久不敛俱宜服之
　　人参　茯苓　陈皮　贝母　香附【炒】当归【酒洗】川芎　黄茋【炒】熟地黄【自制】芍药【炒各一钱】甘草【炙】桔梗【各五分】白术【炒二钱】柴胡【六分】
　　右毎服二三钱姜水煎
　　独活寄生汤
　　独活　桑寄生　杜仲【炒】细辛　牛膝【酒洗去土】秦芁茯苓　白芍药【炒】桂心　川芎　防风　甘草人参　熟地黄　当归【各等分】
　　右毎服二三钱水煎空心乳母同服
　　八珍汤【方见发热不止】
　　十全大补汤【方见便痈】
　　补中益气汤【方见肌肉不生】
　　和血定痛丸
　　葱熨法【二方见流注】



　　薛氏医案卷六十六
<子部,医家类,薛氏医案>
　　钦定四库全书
　　薛氏医案卷六十七
　　明　薛已　订
　　保婴撮要十二
　　肺痈肺痿
　　齐氏云肺痈肺痿因脾肺气虚腠理不宻外邪所乘或母食辛辣厚味遗热于儿或儿有病过于汗下内亡津液虚火烁肺或服尅伐之药亏损脾胃不能生肺金其症恶风咳鼻塞项强呼吸不利甚则四肢微肿咳唾脓血若吐臭秽胸中隠痛脉数而实者为肺痈咳唾涎沬脉数而虚者为肺痿恶寒喘者寒邪内蕴也小青龙汤咳唾脓者肺痈内溃也桔梗汤窃谓前症若喘咳短气者脾肺气虚也五味异功散咳唾脓痰左尺脉数而无力者肾气虚也六味地黄丸咳唾脓痰右闗脉数而无力者脾气虚也七味白术散若发热喘唾脓不食者脾肺虚甚也难治大要补脾肺滋肾水为善【仍审五臓相胜乳母七情后症仿此】
　　一小儿感冐停食吐防用防利之剂咳脓血此中气复伤而变肺痈也用桔梗汤而愈后咳吐血仍用前药佐以异功散而痊
　　一小儿停食服防药而变肺痈余先用异功散以救脾肺次用桔梗汤以治肺痈而瘥
　　一小儿停食服尅伐之药唾痰腥气面赤气喘此元气复伤而成肺痈也用桔梗汤脓痰顿止翌日喘甚此脾气虚而不能生肺也用异功散加杏仁百合而愈后小便澁滞服八正散小便愈澁咳吐痰面赤盗汗余谓肺气虚热前药亏损隂虚火铄肺金而然用异功散以补脾土地黄丸以滋肾水遂愈
　　一小儿肺痈愈后咳面色白或痿黄手足冷小便频此因脾虚不能生金也服参苏饮之类自汗盗汗昏愦发搐遗尿下气手足如水面色青白此阳气脱而虚寒也用人参一两干姜二钱大枣五枚米泔煎沸先灌一杯将熟又灌二杯连用二剂而苏更朝用补中益气汤夕用异功散而愈
　　一小儿十五歳因劳伤元气而咳误用表散之剂复伤肺气成痈咳脓血用桔梗汤为主佐以异功散脓渐少专用异功散脓止而愈后因书课过劳自汗时服外感药咳益甚胸膈痞满呼吸不利余谓脾肺之气虚甚而然用参茋补脾汤而痊
　　一小儿咳服参苏饮而益甚右寸闗之脉浮散余谓此风伤皮毛热伤血脉血气稽留蕴结于肺而成痈也不信仍复表散唾咳脓血余曰此因肺虚不能摄气脾虚不能摄涎耳当补脾土以生肺金又不信果殁一小儿感冐咳发散过度喘促不食痰中有血余用桔梗汤而愈后元气未复大便似痢或用芩连枳实之类变漫脾风而卒
　　小青龙汤治伤风冐寒咳喘急肺胀胸满鼻塞流涕或干呕热或作渇或作噎或小便不利或小腹胀满【此仲景之法审有是症用之及时殊有良验】
　　麻黄【去节】赤芍药　半夏【各七钱】细辛　干姜【炮】甘草【炙】桂枝【各三钱】五味子【半两杵】附子【二钱脉浮不用】
　　右毎服二钱水煎
　　桔梗汤治咳脓血腥秽已成痈症
　　桔梗【炒】贝母【去心】知母【炒】桑白皮【炒】枳殻【各一钱】地骨皮　蒌仁　薏苡仁　杏仁【五分炒】当归　黄茋【炒各一钱】五味子【杵炒】百合【炒各一钱五分】防己【一钱】甜葶苈【炒五分】
　　右毎服二三钱水煎
　　升麻汤治肺痈脓血秽臭胸乳皆痛
　　升麻　桔梗【炒】薏苡仁　地榆　条芩【炒】牡丹皮芍药【炒】甘草【各等分】
　　右毎服二三钱水煎
　　排脓散治肺痈此方排脓补肺
　　黄茋【盐水拌炒】白芷　人参　五味【炒研碎各等分】
　　右为末毎服一二钱蜜汤调下
　　射干汤治胃脘痈吐脓血
　　射干【去毛】栀子仁　赤茯苓　升麻　赤芍药【一両二钱】白术【半两】
　　右毎服三五钱水煎入地黄汁少许再煎服
　　人参平肺散治心火尅肺金传为肺痈咳喘呕痰涎壅盛胸膈痞满咽嗌不利
　　人参　陈皮　甘草　地骨皮　茯苓【各一钱】知母【炒七分】五味子【炒】青皮　天门冬【去心四分】桑白皮【炒一钱】
　　右毎服二三钱
　　参茋补脾汤治肺痈脾气亏损咳吐脓涎或中【阙】不食必服此药补脾土以生肺金否则不治
　　人参　白术【各二钱】黄茋【炒二钱半】茯苓　陈皮　当归【各一钱】升麻【三钱】麦门冬【七分】五味子【杵四分】桔梗【炒六分】甘草【炙三分】
　　右作三服姜枣水煎
　　人参补肺汤治肺症咳喘短气或肾水不足虚火上炎痰涎壅盛或吐脓血发热作渇小便不调
　　人参　黄茋【炒】白术　茯苓　陈皮　牡丹皮当归【各一钱】山茱茰【去白】山药【各二钱】五味子【杵】麦门冬甘草【炙各七分】熟地黄【自制一钱五分】
　　右姜水煎服
　　七味白术散治中气亏损津液短少口舌干渇生疮不喜饮冷或吐防后口干或咳唾脓痰右闗脉数无力者脾气虚也最宜服之
　　人参　白术　木香　白茯苓　甘草　藿香【各五分】干葛【一钱】
　　右水煎服
　　五味异功散
　　六味地黄丸
　　参苏饮
　　独参汤
　　补中益气汤
　　肠痈
　　孙真人云肠痈为病小肠重强按之则痛小便如淋时时出汗恶寒身皮甲错肚皮急瘇甚者肚腹胀大转侧有水声或绕脐生疮或脓从脐出或从大便而下盖因饮食不节所致治法当诊脉迟者未有脓也用大黄汤下之脉洪数者已有脓也用薏苡仁汤排之小腹疼痛小便不利脓壅滞也牡丹皮散主之若大便或脐间出脓者不治内经云肠痈为病不可惊惊则肠断而死故患是者其坐卧转侧理宜徐缓时少饮薄粥及八珍汤固其元气庶或可生
　　一小儿患肠痈先用太乙膏后服牡丹皮散下脓而愈后因跌腹内作痛遍身皆赤良久身黯而殁葢肠断故也
　　大黄汤治肠痈小腹坚肿按之则痛肉色如常或焮赤微肿小便频数汗出憎寒脉迟脓未成也急服之大黄【炒】朴硝【各二钱】牡丹皮　蒌仁　桃仁【去皮尖各二钱】
　　右毎服二三钱水煎
　　薏苡仁汤治肠痈腹中痛烦躁不安或胀满不食小便澁滞
　　薏苡仁　牡丹皮　桃仁【各三两】蒌仁【四两】
　　右毎服四钱水煎
　　桃仁汤治肠痈腹中痛烦燥不安壅痛大便闭澁亦有绕脐生疮者但用此药无妨
　　桃仁　大黄【炒】牡丹皮　芒硝　犀角【镑末】冬仁【研各二钱】
　　右水煎入犀角末服
　　牡丹皮散治肠痈腹濡而痛时下脓汁或下血
　　牡丹皮　人参　天麻　白茯苓　黄茋【炒】薏苡仁　桃仁　白芷【炒】当归　川芎　官桂　甘草【各五分】木香【二分】
　　右毎服三五钱
　　仙方活命饮【方见热毒疮】
　　太乙膏【方见跌扑外伤】
　　八珍汤【方见发热不止】
　　痔疮
　　痔疮之症或因禀受胎毒或膏粱食积或母食炙炒厚味所致肿痛者湿热作痒者风热便秘者火盛脓溃者血热湿热加味槐花散风热秦芁苍术汤便秘清燥汤脓溃黄茋散薰洗则葱汤槐角五棓子等药或真蒲黄以猪脂调傅如有兼变之症叅各门治之
　　一小儿患痔赤肿作痛用黄连解毒汤而痛止又用托里清肝散及加味槐角丸而疮愈
　　一小儿因饮食停滞发热患痔大便不利肿痛寒热不时发搐此脾气伤而肝乘之也先用保和丸末二钱以柴胡山栀煎汤调服食消搐止又用四味肥儿丸数服而愈
　　一小儿十二歳不戒厚味醇酒不时作痛或大便秘结小便滞澁用龙胆防肝汤治之而安后饮烧酒前症复发遍身色赤烦躁饮冷醋半钟赤热悉退肿痛顿减一小儿因乳母食炙之物肛门肿痛用清胃散母子并服子又服四味肥儿丸而愈后因乳母恚怒胸脇作痛频饮糖酒儿病复作发搐母先服加味小柴胡汤二剂次服加味逍遥散儿服四味肥儿丸而愈
