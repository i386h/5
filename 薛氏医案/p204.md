<!-- { "loadSidebar": true } -->
　　熟地黄【用生地黄酒浸透砂器内九蒸九晒仍晒干八两】牡丹皮　白茯苓　泽泻【各三两】山茱茰【酒拌取肉】山药【各四两】炮附子【一两】肉桂【用厚者括去外皮浄一两】
　　右以地黄酒拌湿杵膏各味为末和匀再入酒糊丸少许量大小白汤送下
　　四神丸治疮脾虚胃弱大便不实饮食少思或泄泻腹痛又治肾虚五更初泻
　　肉荳冦【二两】补骨脂【四两】五味子【二两】吴茱茰【一两】
　　右为细末用红六十五枚生姜六两水二钟煮干取肉丸桐子大每服二三十丸白汤送下或化服
　　二神丸治疮因脾肾隂虚泄泻
　　补骨脂【四两】肉荳冦【二两生用】
　　右为末用红四十九枚生姜四两水一钟煮干取肉丸桐子大每服二三十丸白滚汤下
　　补中益气汤【方见肌肉不生】
　　五味异功散【方见用败毒之药】
　　六味地黄丸【方见作渇不止】
　　六君子汤【方见腹痈】
　　独参汤【方见出血不止】
　　四味肥儿丸【方见贴骨痈】
　　蚵蟇丸【方见诸疳口疮即蟾蜍丸】
　　小便不通
　　疮小便不通者其因不一当分经络虚实而药之若心小肠热而不通者用黄连导赤散心经气虚用养心汤肝经实热用龙胆泻肝汤肝经虚热用地黄丸脾经实热用泻黄散脾经虚热用四君子汤肺经实热用黄芩清肺饮肺经虚弱用补中益气汤肾经燥热用滋肾丸肾经虚热用地黄丸设若溃而恶寒发热气血虚也用八珍汤手足并冷阳气虚寒也用四君子汤加干姜升麻手足不冷乃脾气虚弱也用四君柴胡升麻半夏寒热往来气血虚也用十全大补汤大便了而不了脾气虚而下陷也用补中益气汤切不可轻用疏导之剂复伤元气致肿者不能起发腐溃溃者不能生肌收敛须临症制宜而治庶无悮矣
　　一小儿头患疮小便不利胸满少食此脾肺气虚也先用益气汤饮食顿进又用八珍汤加五味子小便顿利末用托里散而痊
　　一小儿患腹痈小便不利大便干实此形病俱实先用八正散一剂二便随通又用加味清胃散二剂再用仙方活命饮一剂而痊
　　一小儿两脇胸间或两腿内侧患疮小便不利或作或辍诊乳母肝脾脉洪数母服加味逍遥散子服栀子仁散加柴胡而痊
　　一小儿臂疮服败毒之药小便不利腹胀作呕此胃气复伤阳气虚弱而然耳先用六君姜桂一剂呕胀顿止再用异功散小便如常后用托里散而疮愈
　　一小儿患流注小便不利面白口干手足时冷悉因脾肺气虚之所致也用益气汤加山药五味子诸症渐愈又用托里散而疮愈
　　一女子臂疮饮食少思小便不利余谓脾肺气虚不能化生先用四君黄茋当归小便寻利又用五味异功散托里散而疮愈
　　一小儿患便痈误服败毒之剂亏损元气不能成脓余用托里之药溃之而愈后小便不利面色痿黄四肢时冷余谓脾肺气虚不能下输膀胱用补中益气汤不信另服渗利之药呕吐腹痛手足并冷余先用四君姜桂再用补中益气汤之类元气渐复小便渐利
　　一小儿患腹痈溃而脓清不敛面色青黄余谓肝木侮脾土用六君柴胡升麻及补中益气汤之类而愈后小便频数而少服木通车前之类乃纯隂淡渗之味善伤阳气经曰无阳则隂无以生无隂则阳无以化非纯阳补气之药不救不信后果殁
　　一小儿腹痈溃而脓水清稀烦躁时小便如淋仍欲分利余曰此脾肺气虚之恶症分利导损真隂之所致也急补脾肺脾肺气旺则小便自调诸症自愈奈何不悟余言仍服前药以致不起惜哉
　　栀子仁散治小便不通或兼见血或脐腹胀闷烦躁不安
　　冬葵子　茅根【各三分】甘草【二分】栀子仁【炒五分】
　　右水煎或为末服亦可
　　八正散治疮内蕴热毒大小便不利
　　大黄【炒三分】山栀【炒】萹蓄　车前子【炒二分】麦　滑石　木通【各二分】
　　右水煎服
　　海金沙散治下焦湿热不施化而小便不利
　　海金沙　郁金　滑石　甘草【各等分】
　　右各为末毎服四五分白汤调下
　　清心莲子饮治发热口干小便不利或兼白浊夜则安静昼则发热
　　黄芩【炒】麦门冬　地骨皮　车前子【炒】甘草【各三钱半】石莲肉【捣碎】茯苓　黄茋【炒】柴胡　人参【各二钱五分】
　　右每服二钱水煎
　　黄芩清肺散治肺燥而小便不调
　　黄芩【炒一钱】山栀【一个杵】
　　右水煎服
　　滋肾丸治肾热而小便不调
　　黄栢【酒拌炒黒三两】知母【炒三两】肉桂【三钱】
　　右为末水糊丸麻子大每服三五十丸白汤下水调服亦可
　　导赤散【方见臂痈】
　　内疏黄连汤【方见作痛不止】
　　八珍汤【方见发热不止】
　　补中益气汤【方见肌肉不生】
　　活命饮
　　托里散【二方见热毒疮疡】
　　六君子汤【方见腹痈】
　　小便不止
　　疮小便不止有膀胱气虚而不能禁止者有膀胱虚热而自遗者有肺经传热遗于膀胱而然者有肺虚不能生肾而然者有禀肾虚早近女色而然者治法膀胱气虚用六味丸六一散膀胱有热用六味丸滋肾丸肺经遗热用清肺散六味丸肺气虚用益气汤六味丸早近女色而小便不止或大小便牵痛者乃肾肝亏损所致作渴饮冷属虚热用六味丸补中益气汤作渴饮热属虚寒用八味丸补中汤精血篇云男子精未满而御女色以通其精五脏有不满之处异日有难状之疾老人隂已痿而思色以降其精则精不出而内败小便澁痛如淋愈痛则愈便愈便则愈痛若不条分缕析而泛投襍药则悮矣
　　一小儿项腋结核溃而体痩发热小便不止此禀肝胆之经血气虚热而然也先用加味逍遥散五味异功散为主以地黄丸为佐月余以地黄丸为主五味异功散加当归柴胡为佐诸症渐愈又以四味肥儿丸间服而愈
　　一小儿隂囊时肿余谓胎禀肝火不信后患便痈溃后小便淋沥或时澄白此肝火为患溃久肝气虚弱而小便如斯也葢虚则补其母肾为肝之母用地黄丸滋肾水以补肝渐愈因功课劳心兼怒不时寒热小便如淋用加味逍遥散而寒热止却用地黄丸为主佐以四味肥儿丸而愈
　　一小儿流注久溃面白时咳脓水清稀小便短少或如淋不止余谓脾肺气虚不能生肝肾而然用补中益气汤六味地黄丸为主佐以托里散而渐愈又间用豆防饼而敛
　　一小儿鹤膝风久溃小便频数后淋沥不止面色黑或皎白饮食少思四肢倦怠此肾之脾胃虚也朝用补中益气汤夕用五味异功散饮食渐加肢体渐健却用地黄丸而愈
　　一小儿早近女色患脇痈溃而小便如淋服分利之剂更加腹胀小便不止茎中作痛大便自遗余谓禀肾隂虚也当急补脾肺以滋化源不信仍服分利之药而殁黄芩清肺饮
　　滋肾丸【二方见小便不通】
　　加味逍遥散【方见发热不止】
　　四味肥儿丸【方见贴骨痈】
　　豆防饼【方见流注】
　　八味丸【方见大便不止】
　　五味异功散【方见用败毒之药】
　　作渴不止
　　疮作渴当分经络所属及血气虚实而治若焮痛发热便利调和者邪在腑也用清热消毒散肿痛发热大便秘澁者邪在脏也先用泻黄散如末应用凉膈散焮痛炽盛邪在经络也用仙方活命饮右闗脉洪数有力者胃火消烁津液也用竹叶石膏汤右闗脉数无力者胃虚津液短少也用补中益气汤饮食失度胃气内伤而亾津液者用钱氏白术散脓血出多而气血虚弱者用八珍汤加五味子禀肾不足而津液短少者用加减八味丸其余当临症制宜
　　一小儿右颊患疮作渴饮冷目黄唇烈此脾胃实热也用泻黄散而愈后伤食作渴遍身皆黄少用泻黄散黄退而渴益甚此热退而真气虚也用白术散而痊一女子臂痈口干饮汤小便频数此脾肺气虚用四君黄茋干姜及益气汤而愈
　　一小儿腹痈溃后作渴饮汤此脾胃气虚用六君黄茋当归而渴止用异功散而疮敛
　　一女子面疮作渴饮汤面赤此脾气虚热也先用异功散又用益气汤而愈
　　一小儿素食膏粱口舌生疮作渴饮冷手足常热此胃经积热先用竹叶石膏汤二剂又用竹叶黄茋汤二剂渐愈再用白术散去木香而愈又一小儿所患同前先用清胃散再用凉膈散而愈
　　一小儿患瘰疬面赤作渴余谓肝肾虚热用加减八味丸补中益气汤六味地黄丸月余诸症顿愈佐以九味芦荟丸而愈
　　一小儿口干作渴发热泄泻诸药不效皆谓不起右闗脉数按之沉伏寻揣腹中隠伏一块鸡卵大此肝脾疳也用蟾蜍丸三月而消兼服地黄丸三月诸症渐退却以白术散而愈
　　清燥汤治一切疮痈瘇溃后气血虚怯湿热乗之遍身酸软或夏秋湿热肺金受伤絶寒水生化之源肾无所养小便赤澁大便不调腰腿痿软口干作渴体重麻木头目晕饮食少思自汗体倦胸满气促气髙而喘身热而烦
　　黄茋【一钱五分】苍术【一钱】白术　陈皮　泽泻【各五分】五味子【九粒】人参　白茯苓　升麻【各五分】麦门冬　当归身　生地黄　神麯【炒】猪苓　酒栢【各五分】柴胡黄连　甘草【炙各三分】
　　右姜水煎服湿痰壅盛参茋归地之类可暂减之
　　生脉散治金疮等症发热体倦气短或汗多作渴或睡卧不寜阳气下陷发热烦燥或六七月间湿热大行火土合病令人脾胃虚弱身重气短或金为火制絶寒水化源肢体痿软脚欹眼昏宜服之
　　人参【五钱】五味子【一钱】麦门冬
　　右水煎服
　　竹叶黄茋汤治气血虚胃火盛而作渴者
　　淡竹叶【二钱】黄茋　生地黄　麦门冬　当归　川芎　甘草　黄芩【炒】芍药　人参　石膏【煅各一钱】
　　右水煎服
　　竹叶石膏汤治胃火盛而作渴者
　　淡竹叶　石膏【炒】桔梗　木通　薄荷　甘草【各一钱】
　　右姜水煎服
　　泻黄散治胃经实热患疮口渴饮冷
　　藿香叶【七叶】石膏【煅五钱】甘草【三钱】防风　山栀仁【炒各一两】
　　右为末每服二钱水煎入蜜少许婴儿乳母服之
　　东垣圣愈汤【方见出血不止】
　　五味异功散【方见用败毒之药】
　　补中益气汤【方见肌肉不生】
　　七味白术散【方见发热不止】
　　清热消毒散【方见热毒口疮】
　　仙方活命饮【方见热毒疮】
　　清胃散【方见腹痈】
　　敷寒凉药【十一】
　　疮敷药当分隂阳虚实而用内治之法不可槩敷寒凉之药若肿痛热渴脉滑数而有力者其症为纯阳宜服济隂汤外敷抑阳散则热毒自消瘀滞自散若似肿非肿似痛非痛似赤非赤似溃非溃脉洪数而无力者其症属半隂半阳宜内服冲和散外敷隂阳散则荣逆自从血郁自散若微肿微痛色黯坚硬肉色如故久而不溃脉按之沉细举指虚浮者其症属纯隂宜内服囘阳汤外敷抑隂散则寒气自解阳气自复凡阳气虚寒不能消散腐溃或溃而肿不消口不敛者必内外温补庶可保全若隂寒之症而用寒凉之药则腠理迷塞气血凝滞毒气益深良肉反死疮口不敛恶症蜂起不可复救矣葢胃气得寒则不能运行瘀血得寒则不能消散死肉得寒则不能腐溃新肉得寒则不能化生治者不可不察也
