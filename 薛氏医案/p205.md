<!-- { "loadSidebar": true } -->
　　一小儿面疮敷寒凉之药患处坚实头面俱肿此脾胃受寒血气凝滞而不能行耳先用冲和汤隂阳散患处和软次用托里消毒散坚肿顿消又用托里散疮溃而愈
　　一小儿腹痈敷寒凉之药腹胀吃逆手足并冷此脾胃复伤而虚寒也用囘阳汤抑隂散诸症渐退用托里散而溃八珍汤而愈
　　一小儿溃疡敷寒凉之药肌肉不生脓水不止余谓脾气亏损而然用异功散加升麻白芷渐愈又用托里散而痊
　　一小儿臂痈敷服皆寒凉之药更加肿硬余谓当助脾胃以解凝寒乃用益气汤加茯苓半夏薄桂及如圣饼熨之而愈大凡疮久而不愈不问已溃未溃皆因阳气虚不能运行耳用如圣饼或葱熨法为善
　　一小儿两足胫内外赤肿焮连膝上因痘愈之后或谓痘毒欲用寒剂或谓丹毒欲砭出血余曰非也此足三阳经热毒壅肿耳况痘愈之后元气未复设若砭刺出血则患处愈伤敷贴凉药则荣气愈滞服败毒之药则元气愈虚瘀血愈凝不信竟用前法果两胫溃而色黯疮口不敛大便去后如痢欲用治痢之药余曰此因误用前法元气复伤而下陷也非痢非毒遂用补中益气汤之类而愈
　　一小儿大腿漫肿不赤服败毒之药手足并冷吐泻不食余曰元气虚而半隂半阳之症也用隂阳散冲和汤肿起色赤此变纯阳之吉症也仍用前药佐以活命饮而消
　　一小儿臂痈面色痿黄饮食少思脉洪数按之软弱余谓真气虚而邪气凝滞也用白芷升麻汤以清胃经热毒用五味异功散以补胃经元气不信反用寒凉之剂外敷内服肿硬至手肉色如故腹中作痛脉浮大按之沉细此脾胃之气复伤而变虚寒之症也当袪散寒邪温补脾气仍不信又与败毒吃逆不食手足并冷此寒气逼阳于外无根之火泛行耳果死手足俱青患处皆黒
　　一小儿足胫肿硬一块年余而溃时出清脓其肿益坚肉色青黯发热烦躁余谓真气虚而邪气实当先调脾胃或以为热毒凝滞敷寒凉之药肿硬至膝肉溃腹胀吐泻而死
　　托里冲和汤治疮疡属半隂半阳似溃非溃似肿非肿因元气虚弱失于补托所致【自制】
　　人参【二钱】黄茋【三钱】白术【炒】陈皮　当归【各一钱】甘草【炒五分】
　　右水煎徐徐服手足冷者加姜桂其热已退而未消溃用仙方活命饮可内消者再用托里消毒散可作脓者再用托里散
　　隂阳散【即冲和膏】治疮疡元气虚弱似肿非肿似痛不痛似热不热属半隂半阳之症用此以和隂阳内服冲和汤或托里散以助元气
　　赤芍药【炒】白芷　石菖蒲【各二两】独活【炒三两】紫荆皮【炒五分】
　　右为末用葱酒调服
　　托里囘阳汤治疮属纯隂不肿痛不焮赤不腐溃或腹痛泄泻呕吐逆冷阳气既陷急用之多有生者【自制】干姜　附子【重一两四钱者】当归　陈皮　白术　黄茋人参　甘草【炒各二钱】柴胡　升麻【各三分】
　　右水煎徐徐服之如不应倍加姜附外傅抑隂散【一方名囘阳玉龙膏】
　　抑隂散治疮疡元气虚寒不能消散或腹痛泄泻吐呕不食手足或冷或不溃敛筋挛骨痛或跌扑所伤为敷凉药及痈肿坚硬肉色不变久而不溃溃而不敛一切冷症并效
　　草乌【二钱】南星【一两煨】军姜【一两】白芷【一两】肉桂【五钱】赤芍药【一两炒】
　　右为末葱汤调涂或热酒调涂
　　七味白术散【方见发热不止】
　　清热消毒散【方见热毒口疮】
　　清胃散【方见腹痈】
　　东垣圣愈汤【方见出血不止】
　　隂阳散【即冲和膏】
　　抑阳散
　　冲和散
　　白芷升麻汤
　　益气汤【五方见肌肉不生】
　　异功散【方见败毒之药】
　　五味异功散【方见败毒之药】
　　仙方活命饮
　　托里消毒散
　　托里散【三方见热毒疮】
　　补中益气汤【方见肌肉不生】
　　八珍汤【方见发热不止】
　　如圣饼
　　葱熨法【二方见流注】
　　服败毒药
　　小儿疮疡多由胎禀遗热或乳哺积热或乳母七情致热经云五脏不和九窍不通六腑不和留结为痈又云气主嘘之血主濡之治者当察其经络所因表里虚实而调和以固其本假如肿痛热渴大便秘结者邪在内也宜疏通之肿焮作痛寒热头疼者邪在表也宜发散之焮肿痛甚者邪在经络也宜和解之漫肿微痛而不溃者血气虚弱也宜补托之色黯微痛而不溃或溃而不敛者阳气虚寒也宜温补之如是则五脏自和六腑自调气血自生疮毒自解此即败毒之法也若槩用寒凉之剂复损脾胃则肿者不能消散清者不能收敛七恶蜂起多致不救矣
　　一小儿臂痈肿硬色白寒热倦怠此因血气虚耳先用五味异功散加木香干姜诸症渐减去二味又佐以托里散如圣饼脓溃而愈
　　一小儿臂痈服败毒药肿硬不消汗出不止此脾肺气虚也用异功散加五味子而汗止佐以葱熨法而脓成用托里散而疮愈
　　一小儿腿痈脓水清稀手足时冷余谓脾胃虚寒先用益气汤加干姜而手足温用异功散葱熨法而脓稠用八珍汤附子饼而疮愈
　　一小儿面生疮寒热头痛服大黄等药连泻数度手足并冷疮黯吃逆余曰此邪在表误攻其里下多而亾隂也后果殁
　　一小儿腿痈服麻黄等药汗出喘急手足并冷余谓此隂虚误汗而亾阳也后果殁
　　五味异功散治禀赋元气虚弱肌肉消薄荣卫短促而患疮不能消散或脾肺气虚不能生肌收口大凡诸症因脾气虚而不能愈者皆宜服之调补元气则自愈矣
　　人参　茯苓　白术【炒】甘草【炒】陈皮【各等分】
　　右为末每服二三钱姜枣水煎
　　托里散【方见热毒疮疡】
　　葱熨法
　　如圣饼【二方见流注】
　　八珍汤【方见发热不止】
　　十全大补汤【方见便痈】
　　补中益气汤【方见肌肉不生】
　　附子饼【方见贴骨痈】
　　用刀针法
　　小儿疮用针法比之大人尤宜慎重当审经络表里之虚实部分肌肉之厚薄而施之夫肿髙而软者发于血脉也肿硬而坚者发于肌肉也肉色不变者发于骨也疮未成者解散以消其毒已成者托里以速其脓脓已成者当验其生熟浅深而后针之以指轻按便痛者脓浅也重按方痛者脓深也按之不起者脓未成也按之即起者脓已成也若脓初生而即针则泄其气血而脓反难成若脓已熟而不针则腐溃益深而不能收敛若疮深而针浅则肉溃不出外血反伤若疮浅而针深则其脓虽出良肉亦伤葢疮之症气血已伤肌肉已壊当随决其毒不可拘泥人神部分其脓一出诸症自退若脓出反痛或烦躁呕逆者皆由胃气亏损急宜托里调补凡脓已成者宜急刺去以纸撚蘸油絍疮内以膏药贴之儿安不必服药如疮反覆未痊多是乳母食厚味或七情火动而然当审所因而调治其母但药中加漏芦令母服之乳中药过儿疮自愈
　　一小儿患疮肿硬或用针出血寒热呕吐乃胃气虚而复伤也用异功散而呕止用八珍汤而血止用托里散而疮愈
　　一小儿项间患毒脓成未溃欲急刺之不从至胀痛始针出脓用托里散而安若及时用针不用药亦可也一小儿项间患毒脓内溃胀痛此脾肺气虚而不能外溃也用大补汤四剂针之清脓滴沥发热恶寒用独参汤四剂脓涌泄乃用大补汤托里散而愈东垣先生云气血壮实脓自涌出信矣
　　一小儿臂痈用针过深出血不止恶寒口噤脉微细尚可救乃用独参汤灌之良久咽下半晌而苏再剂而能言四剂而脓出又用托里散异功散而愈
　　一小儿项疮脓成不出两腮皆白余曰此肝胆经之症腮白乃肺经之色金能尅木当急用针并补脾气不信竟殁
　　五味异功散【方见用败毒之药】
　　八珍汤【方见发热不止】
　　托里散【方见疮热毒】
　　十全大补汤【方见便痈】
　　五善七恶
　　疮之症齐氏陈氏有五善七恶之论又云五善见三则瘥七恶见四则危窃谓前症各有所属之经各有所主之方葢五善属六腑气血无亏人能调摄不治自愈七恶乃五脏亏损失于滋补所致非疮自有也调治失宜必致不起如动息自寜饮食知味乃胃气平和一善也便利调匀乃肠胃调和二善也脓溃肿消水鲜不臭乃邪气去而胃气平复三善也神彩精明语言清亮乃心肺气血无亏四善也体气平和脾胃无亏五善也作渇发热或泄泻淋闭者属胃火内淫一恶也竹叶黄茋汤气血俱虚八珍加黄茋麦门冬山茱茰未应佐以加减八味丸料溃而肿痛尤甚脓色臭败者属胃虚火炽二恶也人参黄茋汤未应十全大补汤加麦门冬五味子目视不正黑睛紧小白睛青赤瞳子上视者属肝肾虚火三恶也六味丸料加山栀麦门冬五味子未应八珍汤加山栀麦门五味喘麄气短恍惚嗜卧者属脾肺虚火四恶也六君子加姜未应用补中益气汤加麦门五味若心火刑肺人参平肺散隂火伤肺六味丸料加五味子煎服溃后肩背不便四肢沉重者属脾胃亏损五恶也补中益气汤加山茱茰山药五味子如不应用十全大补汤加山茱茰山药五味子食不下咽服药而呕食不知味者属胃气虚弱六恶也六君子汤加木香砂仁未应加附子声嘶色败唇鼻青赤面目浮肿者脾肺俱虚七恶也补中益气汤加姜枣未应加附子若腹痛泄泻咳逆昏愦者阳气虚寒之恶症也用托里温中汤次以六君子汤加附子姜桂若溃后发热恶寒作渴怔忡惊悸寤寐不寜牙闗紧急或头痛目赤自汗盗汗寒战咬牙手撒身热脉洪大按之微细厚衣仍寒此气血虚极传变之恶症也若手足逆冷肚腹疼痛泄泻肠鸣饮食不入吃逆呕吐者此阳气虚寒之恶症也若无汗恶寒口噤足冷腰背反张颈项强直此血气虚极转变之恶症也急用参茋归术附子救之夫小儿患之因胃气虚弱或脓血出多虚邪内作或乳母失调血气不和致儿为患能审其所致之因而主之亦有复生者若更与攻毒乃促其亾也
　　一小儿臂疮肉腐色紫焮痛作渴右闗脉洪数此胃火炽盛之恶症用竹叶黄茋汤而痛止用四君升麻连翘白芷金银花而愈
　　一小儿流注吐泻吃逆腹痛手足并冷余谓阳气虚寒之恶症用六君子独参汤益甚遂以人参五钱附子五分连服数剂诸症渐退复用独参汤月许稍愈后饮食失宜寒热发搐用五味异功散加升麻柴胡而安又因劳发热脉大而虚面赤作渴用当归补血汤十全大补汤而安用八珍汤附子饼而愈
　　一小儿腹痈溃而肿痛益甚饮食少思此脾胃复伤之恶症先用五味异功散加木香诸症渐愈乃用异功散加当归黄茋元气渐复又用八珍汤托里散而愈次年毕姻后寒热往来患处作痒用大补汤地黄丸而愈一小儿脇肿一块敷寒凉之药益加肿硬腹中隂冷余谓肌肉受寒而患处肿硬脾气受寒而腹中隂冷当急温补脾气不信仍服前药加腹痛泄泻手足并冷余曰变阳气虚寒之恶症用五味异功散加姜桂二剂诸症渐愈乃去二味服之外用葱熨之法患处微肿色赤此隂气散而阳气至遂朝用补中益气汤夕用异功散而消
　　一女子股间结一核不作痛不变色服散坚之剂患处肿硬更头运吐痰其脉数而无力心脾俱虚不信仍用攻伐果吐泻腹痛发搐吃逆余谓变脾土虚寒之恶症也先用五味异功散加干姜肉桂脾气稍复乃用异功散八珍汤而愈
　　一小儿腿痈溃后作渴饮汤泻利无度此脾胃气虚之恶症也用益气汤八珍汤而愈后功课用心口干作渴小便频数用益气汤加五味及黄茋六一汤各五十余剂而痊
