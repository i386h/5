<!-- { "loadSidebar": true } -->
　　一小儿腿痈内溃泄泻自汗腹痛气喘余谓脾胃俱虚之恶症用独参汤喘汗渐止用大补汤诸症悉退后伤食吐泻用五味异功散加干姜而愈次年毕姻后患腹痈脓清不敛朝寒暮热用益气汤八珍汤各百余剂而愈
　　一小儿患瘰疬服追毒之药更恶寒发热手足并冷右寸脉浮按之而虚用益气汤百余剂而稍愈彼欲速效另服石膏之类吐泻昏愦脉浮大按之微细乃变阳气虚寒之恶症也用人参二两附子一钱二剂而苏数剂而安更以五味异功散月余而愈
　　一女子十五嵗瘰疬发热晡热左腮赤甚余谓肝火血虚用加味逍遥散五味异功散九味芦荟丸而痊后服斑猫等药恶症蜂起手足并冷用参附汤二剂六君姜附四剂乃朝用益气汤夕用异功散而愈
　　一女子患臁疮肿痛发热脉洪大而虚此血虚之恶症也用当归补血汤烦热悉止用补中益气汤佐以加味逍遥散及葱熨法而痊
　　一女子脇间患痈色白漫肿寒热不溃余谓禀肝脾虚羸之恶症用补托之药而愈后因经事过期误服行血之剂发热烦躁先用当归补血汤次用逍遥散八珍汤而愈
　　一小儿十五嵗脇痈脓清晡热盗汗遗精此元气虚甚之恶症也用大补汤地黄丸料元气渐复因犯色欲患处色黯昏愦吃逆手足并冷用独参汤四剂而苏用大补汤加干姜六剂阳气渐复乃去姜又二十余剂而痊一小儿十四嵗面目多白足跟肿硬寸许肉色如常遇劳肿硬宛若一栗口干面赤余谓禀足三隂经虚症不信外敷内服皆败毒之剂翻如熟榴烦躁时嗽腹痛渴泻小便如淋余曰此脾肺气虚之恶症也不信仍复败毒更黑睛紧小白睛青赤瞳子土看此肝肾亏损之恶症并矣余欲救其胃气以滋五脏又为人所阻用千金消毒散更加喘短气恍惚余曰恶症并臻其何能为或问恶症既甚无乃攻毒之晩耶余曰邪正不并立一胜一负理之自然胃气虚则邪气实也其失在于不预补正气邪气胜则恶症集耳东垣先生云但见肿痛叅之脉症虚弱便与滋补气血无亏可保终吉信斯言也一小儿臂间肿硬肉色如故小便短赤而频服分利之剂膝胫骨肿余曰肾主骨此禀肾虚所致前药导损肾隂而骨肿耳当调补脾肺以坐肾水其骨自消不信仍用前药而殁
　　一小儿腹痈久不敛余欲滋其化源反清热败毒恶症蜂起而殁夫肺者肾之母脾者肺之母前症既不滋肺肾以生肝木又用寒凉之药复伤胃气以絶肺肾之化源不死鲜矣
　　一小儿贴骨痈作泻余欲施调补不信反复分利两手撮空肝气败也泄泻无度肾气败也痰涎上涌脾气败也喘嗽不止肺气败也额间汗出心气败也辞不治果殁
　　一小儿腿痈肿痛自汗盗汗体倦食少余用托里之药而脓成欲针之或用大黄之类令脓从大便出致大泻腹痛余谓脾胃虚脱之恶症急服大补之剂不信又服前药而死
　　一女子十五嵗外股肿硬连及内股肉色不变右闗脉缓弱按之数此脾虚而肝乘之气血虚而色不变也当补脾土为主不信另用流气饮氷黄散泄泻腹痛疮口开张而殁
　　参附汤
　　人参【一两】附子【制二钱】
　　右姜水煎不拘时服
　　余方见各症










　　薛氏医案卷六十八
<子部,医家类,薛氏医案>
　　钦定四库全书
　　薛氏医案卷六十九
　　明　薛已　订
　　保婴撮要十四
　　跌仆外伤
　　伤损之症若色赤肿痛而血出不止者肝心内热也用柴胡栀子散色白不痛而血出不止者脾肺气虚也用补中益气汤漫肿不消者元气虚弱也用五味异功散黯肿不散者瘀血凝滞也用加味逍遥散肌肉作痛出血多而烦热者血脱发躁也用独参汤因亾血而烦躁不安者营卫俱伤也用八珍汤加柴胡牡丹皮久痛不止者欲作脓也用托里散以指按肿而复起者脓已成也宜刺泄之脓出而反痛者气血内虚也用十全大补汤若骨接而复脱者肝肾虚弱也用地黄丸如兼余症当叅各门治之
　　一小儿伤臂出血作痛面色青赤此因惊而致肝经火动脾经血伤也用加味逍遥散二剂血止又用异功散加柴胡升麻而愈后因父母责之腹痛作泻面色纯青此因忿怒所致乃肝木乗脾也又用六君加柴胡升麻而痊
　　一小儿登楼失足堕梯致伤其脇肋外畧青肿内不重伤旬余其父母始觉恐为瘀血积内误用桃仁红花大黄诸药而下之去血升余又于肿处敷贴膏药以致膏药贴破皮肤遂成深眼月余不愈余以为去血太多大伤元气用八珍汤四剂而患处渐愈朝用补中益气汤夕用五味异功散服及月余而始全痊
　　一女子亦如前症之误患处日流脓水惟市膏敷贴两月余不瘥余先用独参汤二剂又用补中益气汤并服异功散而更又以托里散及间服八珍汤而垂愈后因饮食失宜发热患处大溃出脓口噤振颤或瘈疭流涎余谓胃气虚肝火内动先用独参汤四剂仍如前朝服补中益气汤夕服五味异功散加柴胡升麻元气渐复佐以托里散而疮敛
　　一小儿伤指敷凉药肿至手背脓出清稀饮食少思此血气虚弱故也朝用异功散夕用托里散脓水渐稠患处红活又用八珍汤而愈
　　一小儿伤膁青肿不消面色痿黄仍欲行气破血余谓此因脾气复伤血滞而不行也不信乃服破血之剂饮食不进寒热如疟余朝用补中益气汤夕用八珍汤及葱熨法而愈
　　一小儿臂伤溃而寒热用八珍汤渐愈后因饮食所伤吐泻不止揺头咬牙此脾气虚而肝邪内侮也用六君升麻柴胡而安又用十全大补汤而愈
　　一小儿跌伤腹痛作渴偶食生冷腹痛益甚大便不通血将逆上用当归承气汤加桃仁瘀血下而瘥此元气不足瘀血得寒而凝聚也
　　一小儿坠楼腹停瘀血用大黄等药其血不下反加胸膈胀痛喘急气短余用肉桂木香末各二钱热酒调服下黑血及前服之药而痊
　　一小儿跌扑伤腿青肿作痛余谓宜速砭去滞血急补元气不信遂外敷大黄等药内服流气饮后涌出秽脓数碗其脓不止复求余治见其腿痩而脉大作渴发热辞不治后果殁
　　一小儿跌扑损伤患处出血不止惟用敷贴不服饮剂饮食少进身体消痩发热烦躁余用五味异功散加柴胡升麻当归而安后手足微搐眉唇微动此血虚而肝火内动也用四君芎归钓藤钩柴胡渐愈却用托里散八珍汤而全愈血脱发躁若用四物之类复伤脾气多致不救设误白虎汤其危尤速
　　一小儿跌伤臂骨出翌日接入肿痛发热不食用葱熨法其痛即止又用六君黄茋柴胡桔梗续断骨碎补而食进肿消又用补中益气汤加麦门五味数剂热退而愈
　　一小儿十五嵗伤腿内溃针出秽脓虚症悉具用大补之剂渐愈后因劳动手撒眼闭汗出如雨急炒热艾频熨脐腹及气海穴更用人参四两炮附子五钱作一剂水煎徐徐灌服良久臂能少动再剂眼开而能言惟气不接续乃用参茋归术四味共八两附子三钱水煎连进二服气少复乃减附子又三剂元气渐复后用独参汤多服而痊
　　一女子闪右臂寅卯时发热作痛余决其胆经血虚而火盛先以四物合小柴胡汤四剂而热退更以四物汤加香附陈皮白术茯苓各一钱山栀五分芩连甘草各三分二十余剂肿消而愈
　　一小儿闪臂肿痛发热恶寒饮食少思余谓脾胃气虚而壅肿也朝用补中益气汤夕用五味异功散间服八珍汤三月形气渐充而愈
　　一小儿因跌伤胫漫肿作痛肉色如故服破血流气之药反増腹痛以手按之则痛少止余谓此因脾胃虚弱误服破血流气之剂而然非瘀血也未几患处肿消色黯饮食不入腹痛尤甚手足厥冷余用人参一两附子一钱数剂脾胃渐复饮食渐进患处肿痛肉色变赤葢始因元气不足不能运及故肿消而色黯服药之后元气渐充故胫肿而色赤也次用大补汤托里散三月余而愈
　　一小儿闪臂肿痛面目天白恪服流气饮之类益加肿痛余曰此形病俱虚之症也前药所当深戒者彼谓肿痛为气滞血凝非流气饮不能疏导经络非破血药不能消散壅逆余言聱牙而前症益甚发热烦燥始请余治余曰元气虚惫七恶蜂生虽卢扁亦不能起矣遂殁一小儿伤臂肿痛内服外敷皆寒凉止痛之药半载后溃而肿痛余谓此非托里温中不能生也不悟确守前药以致血气沥尽而亾
　　一小儿跌腿青肿所服皆行气破血之药后骨内溃青肿益深朝寒暮热余戒之曰此气血俱虚甚矣非调补脾胃不可不信果殁
　　一小儿闪腰作痛服流气等药外肿不赤余曰此儿虽经闪肭然亦禀赋肾气不足而使之者延久益虚恐为不治彼以迂缓视之后果不起
　　消肿定痛散治跌扑肿痛
　　无名异【炒】木耳【炒】大黄【炒各五分】
　　右为末蜜水调涂肿处内有瘀血者砭去敷之患处溃者用当归膏敷之尤效
　　经验方治跌扑瘀血不散肿痛不止或筋骨伤损疼痛
　　黄栢【一两】半夏【五钱】
　　右各另为末用姜汁调涂患处以纸贴之如干再用姜汁润之日易新药
　　神效太乙膏治一切疮疽溃烂
　　参　白芷　当归　肉桂　赤芍药　大黄生地黄【各一两】
　　右防咀用麻油四十两入铜锅内煎至药黒滤去查徐入浄黄丹一觔再煎滴水中捻软硬得中即成膏矣
　　回阳玉龙膏又名抑隂散治跌扑损伤因敷凉药或人元气虚寒肿坚不散溃腐不敛及痈肿肉色不变或肿而不溃溃而不敛筋挛骨痛一切冷症【方见敷寒凉之药】
　　乳香定痛散治杖疮金疮一切疮溃烂疼痛【方见作痛不止】猪蹄汤治一切痈疽杖疮溃烂消肿毒去恶肉润疮口白芷　黄芩　当归　羌活　赤芍药　露蜂房【孔多者佳】生甘草【各五钱】
　　右用猪蹄一只水四五碗煮熟去油查取清汤入前药煎数沸温洗随用膏药贴之
　　跌仆内伤
　　伤损之症若腹中作痛按之痛甚者瘀血在内也用加味承气汤下之下后按之仍痛者瘀血未尽也用加味四物汤调之按之不痛者血气伤也用四物加参茋白术下后发热胸脇作痛者肝血伤也用四君加川芎当归下后恶寒者阳气虚也用四君加炮干姜下后发热者隂血伤也用四物加参术牡丹皮下后寒热间作者气血俱伤也用八珍汤加柴胡欲呕作呕者胃气伤也用六君加当归半夏有因乘怒跳跃而胸腹痛闷喜手按摸者肝火伤脾也用四君加柴胡山栀畏手按摸者肝血内滞也用四物加桃仁红花胸脇作痛饮食少思者肝脾气伤也用四君加柴胡丹皮若胸腹胀满饮食不思者脾肝气滞也用六君加柴胡枳殻咬牙发搐者肝盛脾虚也用异功散加川芎山栀钓藤钩天麻若用风药则隂血益伤肝火益盛或饮糖酒则肾水益虚肝火愈炽若用大黄等药内伤隂络反致下血壮实者或成痼疾虚弱者多致不起凡伤损之症有瘀血停滞于内者虽裸体亦以手防腹脇葢畏物触之而痛也世俗槩以内伤隂虚腹痛不辨虚实専用破血之剂以速其危其得不死者亦幸矣
　　一小儿跌仆腹痛作呕恶心气口脉大此饮食停滞也用保和丸二服吐出酸食恶寒发热倦怠不食此脾胃伤也先用六君子汤次补中益气汤间服而愈
　　一小儿坠楼良久方苏呻吟不絶自以手防其腹此内伤瘀血停滞也用当归导赤散二钱熟酒调下而呻吟顿止次用四物加柴胡牡丹皮而安
　　一小儿跌仆瘀血腹痛用导滞散下之瘀血甚多随作烦躁面赤作渴欲饮此血脱也用独参汤而安又用四君当归黄茋及五味异功散而愈
