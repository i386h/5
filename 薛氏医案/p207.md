<!-- { "loadSidebar": true } -->
　　一小儿因怒跳跃胸脇作痛或以为内伤瘀血服大黄之药纯下鲜血其痛益甚按之则痛止此肝脾气血俱伤也用四君加芎归四剂而痛止又以异功散加升麻柴胡而饮食进元气渐复病亦随愈
　　一女子因怒捶胸腹痛经行如崩作呕不食面色青赤两闗脉大而虚此肝经火动脾经血伤也用加味逍遥散二剂血止次用异功散加柴胡升麻而愈后因复怒腹痛作泻面青此肝木乘脾也用六君柴胡升麻而痊一小儿因跌伤臂出血腹痛恶食呕吐发搐咬牙此因惊骇停食肝火内动而侮于脾也先用保和丸二服呕吐腹痛悉止又用异功散加柴胡山栀发搐咬牙亦愈却用托里散患处溃而悉痊
　　一小儿跌仆发搐吞酸腹痛恶心寸口脉大余谓此饮食内伤也不信服当归导滞散连泻五次目直咬牙手足厥冷此脾胃之气复伤而木火内动也用五味异功散加干姜一剂稍缓又二剂渐愈乃去干姜加柴胡再服而全愈
　　一小儿跌仆因服大黄之药下血发热腹痛呕吐按其腹却不痛用五味异功散加当归升麻二剂腹痛顿止又二剂而血止又二剂而热止又二剂而元气复没药丸治打扑伤损作痛等症筋骨疼痛或气逆血滞肚腹胸脇胀闷
　　没药　乳香　川芎　川椒　芍药　当归　红花　桃仁　血竭【各一两】自然铜【四钱火煅醋淬七次】
　　右为末用黄蜡四两镕化入前药急搅匀丸弹子大每服一丸酒一钟煎化服
　　复原通气散治打扑伤损作痛及乳痈便毒初起或气滞作痛尤效
　　木香　茴香【炒】青皮　穿山甲【酥炙】陈皮　白芷甘草　漏芦　贝母【各等分】
　　右为细末每服一二钱温酒调徐徐服
　　加味芎防汤治打扑仆坠筋骨疼痛血瘀皮肤不破入胃作呕或为呕血
　　芎防　当归　百合【水浸半日】白芍药【炒】荆芥蕙【各二钱】
　　右作二三剂酒水煎服
　　当归导滞散治跌扑瘀血在内胸腹胀满或大便不通作喘吐血
　　大黄　当归【各等分】
　　右为末每服一二钱温酒调徐徐服
　　黑丸子【一名和血定痛丸】治跌扑仆坠筋骨疼痛瘀血不散壅肿作痛或风寒所伤肢体疼痛若流注鹤膝风初起服之自消如溃而脓清发热者与补气血之药自敛【方见流注】
　　舌断唇伤
　　凡舌断者须乗热接上急用鸡子轻击周围去硬殻取膜套舌上以洪宝丹敷膜上自然接续若良久舌已冷不必用接但以洪寳丹敷之其舌自生【所断唇舌鸡子膜含防恐风寒伤之】外症若寒热作痛用四物加柴胡晡热作痛加地骨皮倦怠少食用四君加芎归柴胡恶寒少食用托里散加参茋若烦渴发热用当归补血汤如不作痛但用四君之类以健脾则肌肉自生旬余可愈不宜用辛热之剂恐助火而益其痛也
　　一小儿舌断半寸许敷洪寳丹服四物加柴胡定痛血止次服四君加柴胡山栀月余而舌自完
　　一小儿十四嵗疫病愈后啮舌出血先君谓肾虚则啮舌用地黄丸而愈后吐血咳血发热痰盛仍用前丸而瘥
　　一小儿唇伤出血不止以药止之唇面肿大揭去其药出血甚多肿亦顿消用托里之剂及当归膏患处溃而愈
　　一小儿唇伤肿痛发热服清热止痛之剂连泻二次眉目搐动服袪风等药手指俱冷手足搐动余谓脾土被肝木所侮用异功散加升麻柴胡半夏手温而搐止仍用前药佐以托里散而愈
　　一小儿跌伤唇口发搐咬牙惊哭腹痛此出血过多肝火内动所致也用四物加柴胡山栀而安但焮痛至面此患处欲作脓二用托里散四剂头目肿痛其脉滑数此脓已成气虚而不能溃出也又用托里散二剂脓出肿消若初伤时不遽用收敛疮口之药则无此患也一小儿伤唇出血发搐目直用柴胡栀子散一剂其搐稍定但伤处焮痛外傅洪寳丹内服逍遥散而愈一小儿跌伤面肿连唇颊出血焮痛发热以花蕋石散敷之血止痛定次用当归补血汤而发热顿止又用加味逍遥散八珍汤而溃托里散而敛
　　洪寳丹【一名济隂丹】治伤损焮痛并接断
　　天花粉【三两】姜黄　白芷　赤石药【各一两】
　　右为末茶汤调搽患处
　　一方用乱发烧灰敷舌上接之又治擦落耳鼻乘热蘸之接上即愈亦须口含以防其冷
　　当归补血汤治杖疮金疮血气损伤或妄服峻剂致血气俱虚肌热大渴引饮目赤面红昼夜承息其脉洪大而虚重按全无经曰脉虚血虚脉实血实葢血虚发热是也证似白虎汤惟脉不长实为辨耳若误服白虎汤必死此病多得于饥饱劳役者【方见发热不止】
　　四物汤治一切血虚发热或因失血太多或尅伐太过或溃后发热烦躁不安并宜服之【方见腋痈】
　　柴胡栀子散【方见脇痈】
　　花蕋石散【方见后】
　　八珍汤
　　加味逍遥散【二方见发热不止】
　　托里散【方见热毒疮】
　　脑骨伤损
　　脑骨伤损者用轻手抟令端正剪去其发若皮不破敷黑龙散或葱熨法皮破则填乳石散以绢帛包之不可见风着水更用葱杵烂炒热频罨患处为佳
　　一小儿伤脑出血过多发热烦躁肉瞤筋愓殊类风症欲作风治余曰无风可袪无汗可发法当峻补其血遂用圣愈汤二剂而安又用养血之剂而愈
　　一小儿伤脑肿痛出血外敷花蕋石散内服八珍汤而安后揭疮痂出血碗许手足发搐寒热痰盛此血虚兼惊肝火内动而生风也今服地黄丸及加味逍遥散而愈
　　一小儿伤胫骨出血肿痛恶寒少食睡中发搐先用异功散饮食渐进又用逍遥散发搐顿止再用归脾汤母子并服而愈
　　一小儿被伤手足发搐顿闷咬牙饮食不思此肝经血虚火动生风脾土受侮而然耳用地黄丸异功散诸症渐退用八珍汤托里散疮渐愈
　　一小儿被伤面青懒食时作腹痛以手按腹却不痛余以为脾气内伤而然不信妄服攻血之药果吐泻作呕手足并冷余先用六君加柴胡升麻生姜又用托里散异功散而愈
　　一小儿脑侧近耳被伤寒热作痛溃后小敛恪服止痛清热之剂余曰寒热作痛因肝经气血虚也溃而不生肌肉脾经气血虚遂用地黄丸异功散加归茋诸症渐愈又用托里散而愈
　　谦甫花蕋石散治一切金刃箭镞打扑伤损或死者急搽伤处其血如入脏二便不通用童便和水煎入酒少许调服立效若腹破肠出急宜内入以桑白皮为线缝合掺围疮上如疮干以津润之
　　硫黄【明净者四两】花蕋石【一觔】
　　右为末拌匀入瓦罐内用纸筋和泥固济泥干渐添火煅至通红经宿取出细研滋器盛周
　　加味逍遥散治伤损血虚内热发热或遍身搔痒寒热或肢体作痛头目昏重或怔忡颊赤口燥咽干或发热盗汗食少不寐或口舌生疮耳内作痛或胸乳腹胀小便不利【方见发热不止】
　　圣愈汤治杖疮金疮痈疽脓血出多热躁不安或晡热作渴等症【方见出血不止】
　　十全大补汤治杖疮瘀秽已出气血俱虚肿痛不消或腐而不溃溃而不敛或恶寒发热自汗盗汗饮食少思肢体倦怠若怯弱之人患处青肿肌肉不壊者服之自愈若有瘀血砭刺早者服之自消或溃而脓水清稀肌肉不生或口干作渴而欲饮汤或砭后发热恶寒头痛目晕口干作渴有似中风之症皆属气血虚也并宜服之【即四君四物加肉桂黄茋】
　　八珍汤【一名八物汤】治伤损等症失血过多或误服尅伐之剂血气耗损恶寒发热烦躁作渴或疮疡因气虚肿痛不消不能溃敛或溃疡恶寒发热脓水清稀久而不愈【即四君四物】
　　黑龙散治跌扑伤损筋骨碎断先端正其骨以纸摊贴若骨折更以薄木片疎排夹贴却将小绳紧缚三日再用前法勿去夹板恐揺动患处至骨紧牢方不用板若被刀箭虫伤成疮并用姜汁和水调贴如口破以玉珍散填涂
　　穿山甲【六两炒黄或炼存性】枇杷叶【去毛入半两一云山枇杷根】
　　右为末姜汁水调或研地黄汁调亦好
　　地黄丸【方见作渴不止】
　　腹破肠出
　　腹破肠出者急复纳入以麻缕缝合外敷花蕋石散如脂已出急以手取去而缝之如已出而复推入则内溃害命矣若肠出干燥者煮大麦粥取汁洗湿推入不时少以米粥研烂饮之二十日外始可薄粥百日后乃瘥切勿令惊惊则杀人矣【用桑皮线尤佳】
　　一小儿持碗跌仆腹破肠出即纳入以麻线缝完敷花蕋石散而愈
　　一小儿持刀而戯仆地刀入腹肠屎并出不救【因肠破故不救也】
　　一小儿伤腹发热作呕焮痛外敷内服皆止痛清热之剂日晡益甚余谓脾经气血益虚朝用补中益气汤夕用四物参茋归术诸症渐愈乃用托里散疮口自敛一小儿脇伤成疮脓清不敛寒热发渴余朝用补中益气汤培益脾气夕用六味地黄丸滋补肝血渐愈却用托里散异功散而肌肉自生
　　一小儿伤腹血出发热烦燥先用当归补血汤而安却用圣愈汤患处顿愈又用托里散八珍汤而全愈花蕋石散【方见前】
　　益气汤【方见肌肉不生】
　　托里散【方见热毒疮】
　　地黄丸【方见作渴不止】
　　当归补血汤【方见发热不止】
　　圣愈汤【方见出血不止】
　　隂囊被伤
　　隂囊皮破出血作痛者敷当归膏初伤出血不可骤止之血瘀于内则作脓或伤口原小血出不尽而内溃甚至睾丸露出或隂囊尽溃者内服托里之剂外敷当归膏则囊自生其外伤腐溃及内伤瘀血作脓者皆同囊痈治之惟睾丸碎者不治
　　一小儿伤隂茎出血作痛寒热发搐咬牙顿闷唇口牵动手足时冷欲用破伤风药余谓出血诸症肝经主之唇动诸症肝木侮脾土也遂用异功散加升麻柴胡天麻治之顿愈
　　一小儿隂嚢被伤肿痛不愈朝寒暮热饮食少思余谓脾胃复伤之症当用参术归茋等药治之不信别用清热之药果作泻欲呕手足并冷余先用六君加柴胡升麻而渐愈又用异功散加柴胡升麻而全愈
　　一小儿持碗仆地误伤隂囊睾丸露出血出不止寒热时搐此肝经血虚而火动耳随敷当归膏服柴胡清肝散加熟地黄茋及六味丸而愈
　　一小儿被竹伤破隂囊出血甚多腹痛发搐咬牙流涎七日矣气口脉大于人迎二三倍此因惊停食也切忌风药余用五味异功散加柴胡钓藤钩而安凡伤损之症小儿患之多有夹惊夹食者夹食则气口脉大于人迎或作呕吐吞酸腹痛泻秽等症夹惊则左闗洪而软或作顿闷咬牙目直项急等症日久不治若成破伤风疾则祸在反掌之间矣
　　一小儿隂茎被伤断而皮相连寒热作痛血出不止余谓急当剪去调补肝肾二经则热自安痛自止矣遂用补中益气汤加麦门五味子而愈
　　一小儿因跌小腹皮破服破血之剂隂囊胀肿作痛发热按其腹却不痛余谓当用补血之药不信遂致不起补中益气汤　治跌扑等症伤损元气或过用尅伐恶寒发热肢体倦怠或溃后血气虚弱不能生肌收敛或兼饮食劳役头痛身热烦躁作渴脉洪大虚或微细濡弱自汗饮食少思尤疮疡虚损之圣药也【方见肌肉不生】
　　柴胡清肝散【方见脇痈】
　　地黄丸【方见作渴不止】
　　金木所伤
