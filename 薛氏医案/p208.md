<!-- { "loadSidebar": true } -->
　　伤损之症皆肝经主之若青肿不痛或肿不消者气血虚弱也用十全大补汤血出肿痛或作寒热者血伤而肝火内动也用四物柴胡山栀血出不止或发寒热者气虚而肝火内动也用四君芎归柴胡寒热而内痛益甚者此欲溃脓也用参茋内补散若脓出而反痛者气血虚也用八珍汤疮口赤而肉突者血虚而肝火生风也用柴胡栀子散若脓出不止疮口白而肉突者气虚而寒邪外凝也用补中益气汤若脓溃而仍痛或溃而不敛皆脾胃虚弱也用六君子汤若不固元气或敷服寒凉则肉黯不溃或溃而不敛多成败症矣可不戒哉一小儿伤手肿不消日出脓水少许饮食不思发热恶寒面色痿黄此脾胃气虚也朝用补中益气汤夕用五味异功散加升麻月余渐愈因饮食停滞服尅伐之剂患处漫肿更作呕恶寒余谓脾胃复伤用六君子汤加升麻柴胡治之而愈
　　一女子因怒仆复伤患处出血经行不止臂面青赤右闗脉数此肝脾二经火动不能统摄其血也先用小柴胡汤二剂又用加味逍遥散二剂血止而安
　　一小儿伤内膁成疮色黯久而不愈此肝脾气血虚也先用补中益气汤后用八珍汤加柴胡升麻渐愈再用地黄丸而全愈
　　一小儿伤臂成疮久而不愈寒热作渴疮口青白不合脓水时流先用参茋归术寒热渐愈又用托里散患处色和再用十全大补汤而愈
　　一小儿伤足成疮外傅寒凉药内服败毒散久不溃腐余谓至隂之处血气罕到又服尅伐之剂所以难腐也虽腐而不能敛也遂用托里散加肉桂数剂稍知痛而色渐赤减桂又数剂而溃因饮食过多连泻二日乃用五味异功散加升麻柴胡而泻止仍用托里散而愈一女子十五嵗伤手成疮日出清脓少许日晡发热此元气虚也先用五味异功散加当归升麻月余元气渐复乃用加味逍遥散及八珍汤异功散而愈
　　一女子十四嵗修指甲误伤焮痛妄傅寒凉及服败毒之药遂肿至手背肉色不变余先用内消托里散手背渐消次以托里散为主八珍汤为佐服两月余而愈其时有同患误伤成疮不固元气専攻其伤者俱至不起没药降圣丹治伤损筋骨疼痛或不能屈伸及外邪内伤筋骨缓纵皮内刺痛肩背拘急身体倦怠四肢无力
　　没药【另研】当归【酒洗炒】白芍药　骨碎补【挦去毛】生地黄川乌【去皮脐】川芎【各半两】自然铜【火煅醋淬十二次研末水飞净一两】
　　右为细末以生姜自然汁与炼蜜和丸每一两作十丸每服一丸槌碎用水酒各半钟入苏木少许煎至八分去苏木空心服
　　万金膏治伤损筋骨疼痛
　　龙骨　鼈甲【炙】苦参　乌贼鱼骨　黄栢　黄芩黄连　猪牙皂角　白芨　白蔹　厚朴　木
　　鼈子仁　草乌　川芎　白芷　没药【另研】乳香【另研】当归【各半两】清油【四斤】槐枝　栁枝【各四寸长二十一条】黄丹【一斤半炒过净】
　　右除乳没黄丹外将诸药于油内慢火煎黑色去查每油一斤入丹半斤不住手搅令黑色滴水中不粘手乃下乳没再搅如硬入油些少以不粘手为度
　　接骨散治骨折碎或骨出先整端正却服此药飞禽六畜所伤亦能治之
　　鹏砂【一钱五分】水粉　当归【各一钱】
　　右为末每服二钱煎苏木汤调服后但饮苏木汤立効
　　又方皮破筋断以胶香涂之或以金沸草汁频涂自然相续
　　生葱【切断一方生姜】荆芥　土当归
　　右煎汤温洗或止用葱一味煎洗亦可
　　洁古没药散止血住痛
　　定粉【一两】风化灰【一两】枯白矾【三钱另研】乳香【五分另研】没药【一字另研】
　　右为末搽之
　　塞上治扑损瘀血在内烦闷以热酒调服蒲黄二钱胜金丹治肌肤伤损青肿用茄子通黄极大者切如指厚新瓦上焙干为末临卧酒调服二钱一夜消尽无痕迹也
　　肘后治骨节伤损瘀血不出生铁一斤酒三升煎取一升饮之若肝经实热血瘀则肝木自甚或兼口眼牵掣手足抽搐者宜用生铁借其金气制之若血虚肝燥生风宜用四物柴胡钓藤钩补而清之若肝气本虚金来尅木宜用泻白散以清肺六味丸以补肝若肾虚不能生肝亦用六味丸以滋肾水生肝木不可槩用
　　本事内消散治打扑伤损及一切痈肿未破
　　生地黄【研如泥】木香【各等分】
　　右以地黄膏随肿大小摊纸上掺木香一层又依前摊地黄贴肿上三五度即愈
　　治金疮出血不止以五棓子为末干贴即止神效又方用石灰韮菜石榴寄奴五棓之类乃澁滞收敛止血之剂气血未耗内无火者用亦有效若血虚内热宜犀角地黄汤之类凡金疮出血不止素怯弱者当补气素有热者当清血有怒气者当平肝烦热作渴昏愦不寜者当补脾气筋挛搐搦者当养肝血不应用地黄丸以滋肾水自愈
　　治针入肉不出用腊蝼蛄槌烂涂上或硫黄中末以纸覆之觉痒时其针即出用双杏仁捣烂以车脂调敷以纸贴之二日一换三五次或乌翎三五枚炙焦为末醋调涂之或用白梅入水研烂调象牙末傅之或以象牙和敷之其针皆即出
　　治鱼刺入肉嚼吴茱茰封之自烂出
　　丹溪治破伤风血凝心针入肉游走三症用生寒水石为末调涂之其痛立止
　　补中益气汤治跌扑等症损伤元气或过用尅伐恶寒发热肢体倦怠或溃后血气虚弱不能生肌收敛或兼饮食劳倦头痛身热烦燥作渴脉洪大虚或微细濡弱自汗饮食少思疮气血损之圣药也【方见肌肉不生】
　　神应葱熨法治跌扑伤损肿痛用葱头细切杵烂炒热敷患处如冷易之再熨肿痛即止其效如神
　　二味参苏饮治出血过多瘀血入肺靣黑喘促
　　人参【二两】苏木【二两】
　　右毎服五钱水煎服
　　桃仁承气汤【加当归即归承汤】治伤损血滞作痛或发热发狂等症
　　桃仁【研】硝　甘草【炙各一钱】大黄【酒蒸二钱】
　　右作二剂水煎更量虚实用之
　　复元活血汤治从髙坠下恶血流于脇肋疼痛不已柴胡【五钱】当归【三钱】甘草【二钱】穿山甲　大黄【酒浸一两】桃仁【去皮尖五十个研烂】红花【一钱】蒌仁【二钱】
　　右每服二三钱水酒煎五分热服以利为度利后痛或不止服乳香神应散
　　消毒定痛散治跌扑肿痛
　　无名异【炒】木耳【炒】大黄【炒各五分】
　　右为末蜜水调涂如内有瘀血砭去敷之腐防更用当归膏敷之尤好
　　药蛆方治伤损成疮溃烂生蛆用皂矾煅过为末干掺其内蛆即死
　　参茋内补散
　　人参　黄茋　当归　白术【各一钱】白芷　防风【四分】川芎【六分】肉桂　甘草【炒各五分】
　　右水煎作二三服
　　八珍汤【方见发热不止】
　　十全大补汤【方见便痈】
　　葱熨法【方见流注】
　　四物汤【方见腋痈】
　　六君子汤
　　四君子汤【二方见腹痈】
　　柴胡栀子散
　　小柴胡汤【二方见脇痈】
　　逍遥散【方见发热不止】
　　地黄丸【方见作渴不止】
　　托里散【方见热毒疮】
　　五味异功散【方见用败毒之药】
　　漆疮
　　夫漆属木木生火而能尅土惟脾虚之人多染之若遍身浮肿或呕吐者用小柴胡汤加白术陈皮茯苓若遍身或面目作痒者用前胡汤加连翘山栀若脓水淋漓或痒或痛者用柴胡山栀散若呕吐不食或泄泻腹满者用四君升麻其外治之法当用铁秀末调搽或蟹黄涂之或用麻油或浸芒硝淋塌患处或矾石末紫苏末擦之或人乳汁润之或无名异末水调敷或用好花椒煎汤洗之或生姜汁敷之或干荷叶浓煎汤洗之并效
　　风犬伤【附蛇虫痛伤】
　　丹溪衍义云犬属阳其性热大抵热极生风风热相搏则为颠狂惊骇之状此物理之自然者今人治风犬咬伤反以巴豆斑猫等燥热之剂泻毒从小便出如犬之形状殊不知以热济热血被伤而然非犬之毒也切宜慎之余见吴中凡被犬伤或出血发热者辄服斑猫巴豆等药或至发搐咬牙即以为毒甚服之益坚遂致殒丧殊不知凡被伤受惊之症皆肝经所主肝属木木生火火生风故发搐咬牙之疾被犬惊伤所致为多不必风犬为然也若为风邪所袭牙闗紧急腰背反张宜用定风散童便调服更以潄口水洗浄伤处搽之若出血不止用灯草贴之其有他症从破伤风法治丹溪之戒不可不知若真为猘犬所伤则斑猫巴豆之药亦当暂用葢以毒攻毒理势自然毒既内中非此不去但病去即止便与调补可保无虞不宜确服耳大凡猘犬之状必吐舌流涎尾垂眼赤诚为易辨其被伤病甚之时必作犬吠亦自不同不可一槩施治也
　　一小儿犬咬出血抽搐痰盛敷玉珍散服抱龙丸而愈一小儿素怯弱犬咬出血恶寒发热过服斑猫之药殊类破伤风与玉珍散敷之服十全大补汤倍加钓藤钩而愈
　　一小儿被犬伤面青发搐咬牙此因惊所致或谓风犬致伤用斑猫等药而殁
　　一小儿犬伤牙闗紧急兼热发搐余以为急惊风不信乃服斑猫等药而殁
　　一方治风犬咬用斑猫七个去头翅足将糯米一撮同炒米黄色为度为末空心用水调服
　　又法用朱砂雄黄各五钱为末空心香菜油调下玉珍散【一名夺命散】治伤损伤风头疼角弓反张
　　天南星【炮】防风【去芦梗各等分】
　　右为末凡破伤风病用药傅贴疮口即以温酒调下一钱服之如牙闗紧急童便调服二钱垂死心头温者急服三钱用童便一盏煎服
　　治蛇蝎蜈蚣等恶虫所伤用大蒜切片置痛以艾壮于灸之毒气顿解痛即止
　　又方用白矾于灯上烧汁滴于痛处或用贝母末酒调服之神效或用南星末醋调上擦之或黄蜡烧滴患防亦妙
　　治蛇入人窍用艾灸蛇尾即出又法以刀破蛇尾少许入花椒自出即用雄黄朱砂为末煎人参汤调灌之内毒即解用白芷末或贝母末酒服尤效
　　治蛇人身不解以热汤淋之或就以身卧倒滚转亦可解
　　治蛇骨刺人毒气作痛烧鼠屎为末敷之或食热酒大蒜亦效
　　治蜈蚣入咽中被咬未死杀鸡血灌之更灌以香油探吐血虫并出
　　治误吞水蛭用田中干泥一块小死鱼三四个去头骨和巴豆十粒去殻研烂入泥为丸菉豆大用田中冷水吞下十丸小儿三五丸须臾泻出却以四物汤加黄茋煎服以生血气自愈
　　治蠼螋尿防人生疮如粟粒四围赤中有白汁令人恶寒壮热匝身即磨犀角汁涂之或燕窠中土猪脂苦酒敷之立效盐汤浸洗亦可
　　治蜘蛛咬一身生癞羊乳一味饮之
　　治蚯蚓呵隂囊肿胀及咬人甚者如大风状眉髯脱落夜闻蚯蚓之声鸣于身浓煎盐汤浸洗即安
　　治蝼蛄咬用石灰醋和涂之
　　治毒蚁螫人用雄黄一钱麝香五分研细生麻油调涂之
　　治蛇虫刺人用猪牙中垢涂痛处
　　治蜴蜥囓人用青麻心以手按解取汁涂之
　　治诸虫入耳用猪肉炙香置耳边虫闻香即出如虫死在耳中用细芦筒或鵞翎管令人吸出之
　　疮发痉
　　疮发痉因气血亏损外邪所抟或内虚郁火所致其症牙闗紧急四肢劲强腰背反张肢体抽搐有汗不恶寒者名曰柔痉风伤卫故有汗也无汗而恶寒者名曰刚痉寒伤荣故无汗也皆因亾血过多筋无所养伤寒汗下过多及溃疡产后者多患之此乃败症也若大补气血多有复生如作风治速其危矣况在婴儿尤难调理宜审其禀赋及乳母所致者而治之
