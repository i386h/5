<!-- { "loadSidebar": true } -->
　　秋官高竹真患背疽色黯坚硬重如负石神思昏愦可畏其亲廷评郑沙村请同往治郑云竹真先任湖广某县时以某河渉险不便竹真为整治有功其民为立生祠凡渡河者无不祷祭竹真患此悉疑立祠致祟余曰不然病因元气虚寒积毒炽盛所致遂以杵蒜摊患处用钱大艾炷灸二十余壮尚不知乃摊蒜补艾灸亦不知乃着肉灸良久方知再灸方痛内服参附大补之剂而起
　　痈疽灼艾痛痒论第九
　　伍氏曰凡治痈疽发背疔疮不痛者必灸使痛痛者必灸使不痛若初灸即痛者由毒气轻浅灸而不痛者乃毒气深重悉宜内服追毒排脓外传消毒之药大抵痈疽不可不痛又不可大痛闷乱不知痛者难治
　　愚按前论惟疔疮一症其状不一其色不同或如小疮或如水泡或作痛或麻木或有红丝或寒热头疼或呕吐恶心或肢体拘急其候多端非前灸法并解毒之剂卒难济事若不省人事或牙关急者即以夺命丹为末灌之若生两足多有红丝至脐生于两手多有红丝至心生于唇面多有红丝入喉俱难治若针其红丝出血多有生者若患于肢末之处毒愈凝滞药难导达艾灸之功为大如妄服疏利之剂耗损真气不惟无以去毒而害反随之矣
　　附治验
　　操江都宪张恒山左足次指患之痛不可忍急隔蒜灸三十余壮即能举步彼欲速愈自敷凉药遂致血凝肉死毒气复炽再灸百壮服活命饮出紫血其毒方解脚底通溃腐筋烂肉甚多将愈予因考绩北上又误用生肌药反助其毒使元气亏损疮口难敛予囘用托里药补之喜其禀实且客处至三月余方瘥表甥居富右手小指患之或用针出血敷以凉药掌指肿三四倍六脉洪大此真气夺则虚邪气胜则实也先以夺命丹一服活命饮二剂势稍缓余因他往或又遍刺出血肿延臂腕如大瓠手指肿大数倍不能消溃乃真气愈虚邪气愈盛余囘用大剂参茋归术之类及频灸遍手肿势渐消后大便不实时常泄气此元气下陷以补中益气汤加补骨脂肉豆防吴茱茰五味子又以生脉散代茶饮大便渐实手背渐溃又用大补药五十余服渐愈
　　一男子唇患之有紫脉自疮延至口内余曰此脉过喉则难治矣须针紫脉并疮头出恶血以泄其毒则可不信乃别用解毒之剂头面俱肿复请治脉洪数按之全无恶症悉具余曰无能为也彼求治甚笃时口内肿胀针不能入为砭肿处出血势虽少退终至不起
　　脑疽灸法第十
　　李氏云脑疽及胫项有疽不可用隔蒜灸恐引毒上攻宜灸足三里穴五壮气海穴三七壮仍服凉血化毒之药或以骑竹马穴法灸之凡头项咽喉生疽古法皆为不治若用此法多有生者加五香连翘漏芦等汤国老膏万金散皆可选用
　　愚按前症属膀胱经或湿热上壅或隂火上炎若因湿热则病气有余元气不足当用黄连消毒散以除湿毒用补中益气汤以滋化源若因隂火则元气病气俱不足当用补中益气汤及六味地黄丸以滋肾水若肾水干涸中传末症急用加减八味丸及补中益气汤以固根本引火归源若色黯不溃或溃而不敛名曰脑烁不治大凡肿焮痛甚宜活命饮隔蒜灸之解散瘀血拔引鬰毒但艾炷宜小而少若欲其成脓腐溃生肌收敛并用托里为主
　　附治騐
　　一妇人患头项俱肿痛不可当发热作渴喜冷内服清热外敷寒凉色黯不焮胸中气噎此阳气虚寒彼泥素有痰火不受温补余用参茋各五钱姜桂各二钱一剂肿顿起而溃又用大补药而愈凡疮疽肿高痛甚烦渴饮冷此病气元气俱有余宜用清热消毒散仙方活命饮为主若肿高痛甚口干饮热此病气有余元气不足宜用托里消毒散参茋四补散为主若漫肿微痛食少体倦此病气元气俱不足宜用六君补中二汤壮其脾胃则未成者消已成者溃已溃者敛矣
　　儒者胡本中之内冬患之肿痛热渴脉洪数实用清热消毒之药溃脓而愈次年三月其舌肿大遍身患紫疔如葡萄不计其数手足尤多各刺出黑血此脾胃受毒先服夺命丹七粒出臭汗疮热益甚便秘二日与大黄芩连各三钱升麻白芷山栀薄荷连翘各二钱生甘草一钱水煎三五沸服之大小便出臭血甚多下体稍退乃磨入犀角汁再服舌本及齿缝出臭血诸毒顿消更用犀角地黄汤而愈
　　痈疽既灸服药防臓腑论第十一
　　李氏云背疽之方虽多得效者殊少今择用验者録之庶不致误人如防心散凡有疽疾早进数服使毒气外出而无呕吐之患否则咽喉口舌生疮或黑烂如茵若疮发四五日之后宜间用别药治之
　　愚按防心散乃解金石发疽之药若发热焮肿作渴饮冷而呕者宜用若发热焮肿作渴饮汤而呕者不宜用若脾虚停痰或寒邪内侵或痛伤脾胃宜用六君子汤若喉舌生疮或口干作渴或小便频数宜用六味丸大凡诸疮作呕若饮冷便秘是热毒也黄连消毒散解之饮冷便和是胃火也竹叶石膏汤清之懒食饮汤是胃虚也补中益气汤以补之大便不实喜饮热汤是脾胃虚寒也六君加炮姜以温之常见脾胃虚弱者用前散反心间隂冷无不致呕其喉舌生疮乃肾水枯涸虚火炎上其症甚恶急用加减八味丸亦有得生者
　　附治騐
　　通府张廷仪背患痈作呕焮痛大便秘结口干作渴此内蕴热毒用竹叶石膏汤二剂诸症顿退用托里消毒散四畔肿消用仙方活命饮疮亦寻愈
　　上舍李通甫腿患疮作痛少食作呕恶寒余以为痛伤胃气用六君子汤加当归四剂疼痛少止饮食加进又以十宣散加白术茯苓陈皮数剂脓成针而出之又以前散去防风白芷数剂而痊
　　举人边云衢腋下患毒呕逆不食肠鸣切痛四肢厥冷脉沉而细余谓中气不足寒邪内淫用托里温中汤一剂顿愈更以香砂六君子治之彼谓肿疡时呕当作毒气攻心治之溃疡时呕当作隂虚补之余曰此丹溪大槩之言也即诸痛痒疮皆属心火之意假如赤肿痛甚烦躁脉实而呕为有余法当下之肿硬不痛不溃脉弱而呕为不足法当补之亦有痛伤胃气或感寒邪秽气而作呕者虽肿疡尤当助胃壮气彼执不信用攻伐之药病愈甚复请诊其脉微细而发热余谓热而脉静脱血脉实汗后脉躁者皆难治后果殁
　　防心散
　　菉豆末【一两】明乳香【细研半两】
　　右煎生甘草汤调时时服之令药常在膈间
　　五香连翘汤
　　乳香　木香　沉香　丁香　连翘　射干　升麻　黄茋　木通　独活　桑寄生　甘草【各三分】
　　右水煎服
　　愚按是方説见前论
　　凡痈疽不可用生肌敛口之药合用麦饭石膏疮口自敛或因毒药或为刀割重者兼服沉麝汤
　　愚按前云凡疮不可用收口药者恐毒气未尽反助其恶葢肌肉脾之所主但托里健脾则余毒自解疮口自合若毒发于外气血无亏麦饭石膏亦可倚仗若元气亏损必当补助其脾禁用刀针说见第四十三
　　沉麝汤
　　木香　麝香　沉香　藿香　乳香　连翘【各等分】
　　右每服二钱水煎
　　五香去大黄加人参黄茋犀角汤
　　木香　沉香　乳香　丁香【各五钱】粉草　人参【各四钱】黄茋【一两】犀角末【二钱】麝香【一钱】
　　右每服四钱水煎
　　漏芦汤
　　黄茋　甘草　连翘　沉香　漏芦【各半两】大黄【一两微炒】
　　右每服二钱姜水煎
　　愚按三方详见首论其敛口之法附见第三十三
　　柞木饮子治一切痈疽未成自消已成自溃甚效干柞叶【四两】萱草根　荷叶蒂　甘草节　地榆【各一两】
　　右每服五钱水煎一碗作二剂早晩进
　　愚按荷叶蒂去恶血萱草解毒柞叶善袪逐地榆甘草节清血消毒
　　阿胶饮子治一切痈疽疖毒
　　牛胶【剉蛤粉炒如珠】粉草【各一两】橘红【半两】
　　右作三剂水煎服
　　牛胶饮截治痈疽毒不内攻不传恶症有益无损
　　牛皮胶【用明者四两】
　　右用酒一碗重汤煑化服加酒至醉不能饮加白汤愚按二饮消毒殊有良验
　　神仙黄矾丸服至一两以上最止疼痛不动臓腑
　　白矾【一两明亮者研】黄蜡【五钱黄色者熔开一方用七钱】
　　右丸桐子大每服十丸渐加至二十丸熟水或温酒送下未破内消已破自合如服金石所致更用矾末一两徐以温酒送下有人遍身生疮其状如蛇头服此即效但日服百粒方能御毒不致内攻又治蛇咬熔矾热滴伤处痛即止毒即出
　　愚按前法果有良验余常以白矾三钱为末糊丸以葱汤连进二服其功尤速故名千金化毒汤本用矾末葱汤调下因末难服故作为丸此药解金石固臓腑有益无损用力少而成功多偏僻之处不可不知
　　国老膏治一切痈疽预服消肿逐毒其功不能尽述
　　粉草
　　右以河水浸二宿揉取汁砂器煎膏服一二匙无灰酒或白汤下最解丹毒
　　愚按前方诚为解毒之剂但元气虚弱者当深戒之
　　万金散治一切痈疽已溃未溃者
　　括蒌【一个杵细】大甘草节【二钱】没药【一钱研末】
　　右用酒二碗煎一碗去查入没药服
　　愚按前散有消毒破血之功无腐溃生肌之力
　　逺志酒治一切痈疽因忧怒气滞所致
　　逺志【米泔浸洗去土去心】
　　右为末每服三钱酒一盏调和澄清饮之柤傅患处愚按逺志酒诚有解郁消毒之功而无托里补益之效
　　忍冬酒治一切痈疽甚效仍以麦饭神异二膏傅贴
　　忍冬藤【生取五两】大甘草节【一两】
　　右用水二碗煎一碗入无灰好酒一碗再煎数沸去查分三服一昼夜用尽病重昼夜两剂至大小便通利为度【另用忍冬藤一把烂研入酒少许傅四围】






　　又水莲四十九片握去毛研细酒解温服其功与忍冬草同
　　又龙鳞薜荔一握细研以酒解汁温服利恶物为妙红内消用水砂器煎熟入酒与药相半再煎数沸去查时时服之查焙为末酒糊丸桐子大每服三十丸空心温酒下为常服之葢力轻故也药产建昌者良
　　愚按前三药因其简易解毒而用之畧无内托之功也若毒既去而真气虚者必须补托以收全功
　　马益卿先生痈疽论第十二
　　论曰夫人有四肢五臓一觉一寐呼吸吐纳精气往来流而为荣衞畅而为气色发而为声音阳用其形隂用其精此又常数之所同也至其失也蒸则生热否则生寒结而为瘤赘陷而为痈疽凝而为疮癣愤则结瘿怒则结疽又五臓不和则九窍不通六气不和则流结为痈皆经络澁滞气血不流畅风毒乘之而致然也愚按此论可谓善言人身之造化疮疡之情状者矣治法当叅详前论
　　痈疽叙论第十三
