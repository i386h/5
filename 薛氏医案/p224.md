<!-- { "loadSidebar": true } -->
　　论曰痈疽之症若七情亏损气血经络壅结而成者属内因若六淫外侵气血受伤寒化而为痈者属外因若服丹石补药膏粱酒麫房劳所致者属内外因也又曰隂滞于阳则发痈阳滞于隂则发疽脉浮洪滑数为阳沉缓迟濇为隂隂则热治阳则冷治初觉宜清热拔毒已溃宜排脓止痛故用逺志大黄甘草此三因之法也治当寒者温之热者清之虚者补之实者防之导之以针石灼之以艾炷破毒溃坚各遵成法以平为期愚按前症脉沉实大便秘结者属内因也宜疏利之脉浮大便调和者属外因也宜托里之脉不浮不沉者属不内外因也宜调和荣衞此亦治三因法也若焮肿大痛烦热饮冷大便秘结脉洪数实者为纯阳宜苦寒之剂清热拔毒若不肿不痛防利不食呕吐足冷是为纯隂宜辛热之剂大补阳气【不拘严寒盛暑当舍时从】症若微肿微痛似溃不溃时出清脓者为半隂半阳宜辛热之剂温补胃气此亦治隂阳症法也治騐详见首论
　　素问良用要论第十四
　　素问云阳气凑袭寒化为热热甚则肉腐为脓凡发背多因服金石而发者有因上伐曾服而发者其候多发于脾起如粟或痛或痒多致不救外面如拳【古人云外面如麻里面如】有数十孔以手按之诸孔出脓寻时失瘖凡有此症可用净土水调量大小作饼厚分许以艾炷灸之内服五香连翘汤及鉄浆醋调蚌殻灰涂之更以骑竹马法灸之甚良
　　愚按前症仍叅首论主治恐其表里热毒之不同元气虚实之不一也
　　千金良用备要方论第十五
　　千金云痈疽始作或大痛或小痛或发如米粒即便出脓宜急断口味利去其毒用骑竹马灸法或就患处灼艾重者四面中央总灸一二百壮更贴寒药其效甚速愚按前症若因元气亏损或因气血相滞而患者更当调补其内
　　别脉辨症论第十六
　　伍氏云痈疽之疾有二十余症熛发痼发石发岩发蜂窠发莲子发椒眼发连珠发竟体发有肠痈内发脑背发眉发顋颔发肺痈瓠发大率随病浅深内外施治不可迟缓初发如伤寒脉浮而是其候也
　　愚按前症其名虽殊处治之法详具各论其肺痈胃脘痈别载外科枢要
　　痈疽脉症第十七
　　陈无择云痈疽脉数身无热反洒淅恶寒若有痛处乃发为痈以手掩上若热者为有脓不热者为无脓若脉不数不热而疼者发于隂也尤为恶症凡热甚脉数用漏芦散并单煑大黄等汤不甚热脉缓弱投五香连翘汤仍依四节八事次序三因以药之无有不济者也愚按前症洒淅恶寒有属疮之表邪者有属脾肺之气虚者若溃后焮肿作痛恶寒发热烦渴脉数乃真气虚而邪气实也仍叅详首论主之
　　治痈疽用药大纲第十八
　　李氏云余之所着方论靡不周备但欲使治者一玩味次第用之无有不效今畧书用药要领节次于后一初患痈疽便服内托散以免后来口舌生疮仍用骑竹马或隔灸
　　一服五香连翘汤如大便防快即止仍量人虚实一痈疽溃后宜服排脓内补散若呕逆用木香汤下一痈疽初作便宜灼艾及麦饭石膏涂四围中留口出毒如疮小通傅之既溃用神异膏贴之
　　一痈疽已溃日用猪蹄汤淋洗将愈之际三日一次一痈疽将敛宜用神异膏如毒未尽不可遽用生肌之剂
　　一痈疽将安宜用加味十全汤补其气血庶肌肉易生一背疽多先渴而后发或先疽而后渴不救多矣若服加减八味丸非特杜絶渴疾抑且大滋气血生长肌肉
　　愚按前症及诸治法各附四十七等论当审用之
　　一痈疽呕逆有二一因初发不服内托散伏热在心一因脾气不正若因伏热在心者心烦身热焮肿作痛宜用内托散三两服若因脾气不正者则不烦热或闻秽气作呕宜用嘉禾散如有寒热用不换金正气散五更初兼服山药丸以补肾
　　愚按前症治法当与第十一论叅看
　　论痈疽呕逆症第十九
　　李氏云痈疽呕逆是毒气冲心非脾胃之冷当服内托散杨氏云鼻防初愈不曾表汗毒在经络则背发大疽自肩下连腰脇肿硬如石其色紫黑以凉药投之终夜大呕连进托里散呕止疮溃赤水淋漓四十日而愈又有患者痛过彻呕服此即止今有病疽不服此药者故引杨氏之言以解世人之惑
　　愚按用药之法有是病必用是药但今之脾胃虚寒气逆痰滞而呕吐者十居八九热毒内攻而呕吐者十才一二当叅首论及第十一论主之
　　论痈疽之源第二十
　　夫痈疽之源因于气或因于热以仆之管见亦有因于膏粱房劳金石等药故治法用菉豆犀角矾石国老膏追毒丸其属毒明矣华陀中藏所言是毒服宣热败毒之药不必疑矣
　　愚按前症若因金石所致元气充实者诚宜此法若膏粱积热房劳过度脾肾亏损者当滋其化源不可拘执
　　华陀论痈疽疮肿第二十一
　　夫痈疽疮肿之作皆五臓六腑蓄毒不流非独因荣衞壅塞而发也其行也有处其主也有归假令发于喉舌者心之毒发于皮毛者肺之毒发于肌肉者脾之毒发于骨髓者肾之毒发于下者隂中之毒发于上者阳中之毒发于外者六腑之毒发于内者五臓之毒故内曰坏外曰溃上曰从下曰逆发于上者得之速发于下者得之缓感于六腑则易治感于五臓则难瘳又近骨者多冷近肤者多热近骨者久不愈则化成血虫近肤者久不愈则传气成漏成虫则多痒少痛或先痒后痛成漏则多痛少痒或不疼不痒内虚外实者多痛少痒血不止则多死溃脓则多生或呕逆无度饮食无时皆痈疽使然症候多端要当详治
　　愚按疮疡生虫乃肝经风热其成漏乃元气虚弱其出血乃脾虚有火其溃脓乃元气充实至于呕逆等症属脾胃亏损所致当调补元气庶保无虞
　　论背疽其源有五第二十二
　　一天行二痩弱气滞三怒气四肾气虚五饮冷酒食炙服丹药
　　愚按前症所因虽殊其治法亦当别经络隂阳虚实表里肿溃以助胃壮气为主使根本坚固庶保无虞
　　追毒丸
　　转毒散
　　单煑大黄汤
　　神仙截法
　　秘传连翘汤
　　千金漏芦汤
　　六味车螯散
　　止痛灵宝散
　　神效麻仁丸
　　清心内固散
　　清膻竹叶汤
　　猪蹄汤
　　神硝散
　　圣效散
　　神仙陷脉散
　　右方见中卷
　　麦饭石膏
　　神异膏
　　神验血竭膏
　　压热神白膏
　　牡蛎地黄膏
　　大川乌丸
　　二乌丸
　　蚣蝎散
　　琥珀犀角膏
　　犀角散
　　内托黄茋丸
　　不换金正气散
　　栀子黄芩汤
　　加减八味丸
　　忍冬丸
　　黄茋六一汤
　　桑枝汤
　　五味子汤
　　加味十全汤
　　人参内补散
　　神效托里散
　　内补十宣散
　　人参顺气散
　　茯苓开胃散
　　陷脉散
　　桂附丸
　　神效蒌散
　　立效散
　　独圣散
　　梅花散
　　替针丸
　　緑云散
　　宣毒散
　　小五香汤
　　塞里散
　　托里散
　　清凉膏
　　碧油膏
　　神效酒煎散
　　蜞针法
　　痈疽经騐方
　　甲疽代指嵌甲方
　　金疮竹木汤火伤方
　　右方见下卷










　　薛氏医案卷七十四
<子部,医家类,薛氏医案>
　　钦定四库全书
　　薛氏医案卷七十五
　　明　薛已　订
　　外科精要中
　　痈疽分表里证论第二十三
　　伍氏曰痈疽皆因喜怒不测饮食不节隂阳不调臓腑不和腠理不密寒气客于经络或荣血受寒则濇而不行衞气从之与寒相抟壅遏不通或阳气蕴积则生寒热寒热不散皆致前症又曰五臓六腑俞穴皆在背凡患疮症易伤臓膜多致不救腑气浮行于表故痈肿浮高为易治臓血沉寒主里故疽肿内陷为难治又曰疖者节也痈者壅也疽者沮也一寸至二寸为疖三寸至五寸为痈五寸至一尺为疽一尺至二尺为竟体疽若脉洪数者难治脉微濇者易治初觉宜清热拔毒已溃则排脓止痛脓尽则长肌敷痂当酌量轻重形证顺逆而审治之
　　愚按前症若饮食少思用六君子汤以补脾胃如不应加姜桂以温补之使邪气自退其不起者由邪气盛正气虚不能发也于旬日之外见之若已发出用托里消毒散以壮元气助令溃腐不应须温补脾胃其不起者由真气虚不能溃也于二旬之外见之若已腐溃用托里散以补气血生肌肉不应当专补脾胃又不应须温补脾胃其不起者乃脾气虚不能收敛也于一月之外而见之凡此治法窃尝用验详具首论
　　察疽发有内外之别第二十四
　　李氏云疽初发一粒如麻豆发热肿高热痛色赤此为外发势虽炽盛治得其法可保其生若初时不发热体倦怠患处如故数日不肿痛内臓已坏虽有卢扁之药亦末如之何矣
　　愚按前症有因元气虚而不能发出者有因敷贴寒药而不能发出者有因攻伐过伤气血而不能发出者凡有因热毒内蕴而失疏托者审而治之多有生者
　　附治验
　　进士申天益臂患痈寒热头痛形气虚弱此手足阳明经风邪之症用桔梗升麻汤二剂外邪顿散用托里消毒散二剂肿痛顿退乃用补中益气汤调理形气渐复而愈
　　秋官钱可容腹患痈焮瘇作痛烦渴饮冷大便不通脉沉数实此热毒蕴于内用清热消毒散加大黄二钱一剂诸症悉退但形气顿虚用托里消毒散去金银花白芷倍加参茋归术而安
　　一男子股内患毒欲求内消其脉滑数脓已成矣因气血虚而不溃遂针之脓出作痛以八珍汤治之渐可但脓水清稀更以十全大补汤加炮附子五分数剂渐愈乃去附子又三十余剂而愈
　　一童子腋下患痈久不敛脓清脉大怠倦懒食自汗口干用内补黄茋汤及豆防饼两月而愈凡疮溃而脓清或疮口不合或聚肿不溃肌寒肉冷自汗色脱者皆气血虚极也非大温补不可
　　一男子肩患毒焮痛饮冷烦躁便秘脉数而实以清凉饮二剂少愈以金银花散四剂悉退又以十宣散去桂加天花粉金银花数剂疮溃而痊此脉与症皆属有余也
　　一男子背疮溃而瘀血不散此阳气虚弱也用参茋归术峻补更以桑枝灸又用托里散加肉桂疮口自敛此补接阳气之法也
　　上舍毛体仁素隂虚春初咳胸中隐痛肾脉洪数肺脉数而时不见余曰内当结痈先用六味地黄丸料一剂服之翌早来谓余曰昨得良剂嗽愈六七务求一方到监调理余曰此隂火上炎患痈之症苐因元气虚弱未能发出因其易忽余辞不能乃别用降火化痰等剂愈甚月余复请诊之脉洪滑而数余曰脓已成矣当请常治者同议针之且免内溃之患仍不决又月余请视他医已先开疮孔偏上兠脓不出仍内溃脉愈洪大余曰脉洪滑而数视其舌青黯内臓已坏无能为矣后果然
　　辨痈疽隂阳浅深缓急治法第二十五
　　曾氏云凡痈疽其脉浮数洪肿焮作痛身热烦渴饮食如常此六腑不和毒发于外而为痈其势虽急投以凉剂多保全生其脉沉细伏初发甚微或无疮头身不热而内躁体重烦疼情绪不乐胸膈痞闷饮食无味此五臓不和毒畜于内而为疽急投五香连翘汤甚者转毒散神仙截法黄矾丸国老膏防托毒气免致变症内攻尤宜当头隔蒜灸若涂毒药迷其腠理投诸凉药虚其真气故其善恶之症在乎医之工拙耳或气噫痞塞咳逆身冷自汗目瞪耳聋恍惚惊悸语言颠倒背恶症也五善见三则瘥七恶见四则危五善并至则善无以加七恶并臻则恶之剧矣
