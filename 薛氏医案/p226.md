<!-- { "loadSidebar": true } -->
　　地官李孟卿环跳穴患疽内服外敷皆败毒寒剂因痛极刺之脓瘀大泄疮口开张其色紫黯右关脉浮大此胃气复伤不能荣于患处也余以豆豉饼六君子加藿香砂仁炮姜数剂由是胃气醒而饮食渐进患处暖而肌肉渐生再以十全大补汤而愈
　　大尹都承庆患附骨疽内痛如锥外色不变势不可消喜其未用寒剂只因痛伤胃气而不思饮食用六君子汤治之饮食少进更以十全大补三十余剂而脓成针去仍以大补汤倍用参茋归术加麦门五味逺志贝母数服脓渐止而疮亦愈按二症葢因湿热滞于肉理真气不能运化其始治宜实脾土和气血隔蒜灸而疽自消矣
　　治背疽糁药方
　　李氏云龙游有患背疽者大溃五脏仅隔膜耳自谓必死用鲫鱼去肠实以羯羊粪烘焦为末干糁之疮口自收此出洪氏方屡用有效故附于此须候脓少欲生肌肉时用之
　　附治验
　　黄汝耘患发背用生肌药益溃大便泄防其脉微缓余谓脾胃虚先用二神丸以止其防次用大补药以固其本更用猪蹄汤洗患处用黄茋末以涂其外喜其初起曾用艾灸毒不内攻两月而愈
　　许鸿胪发背十余日肿硬木闷肉色不变脉沉而实此毒在内先以黄连内疏汤更以消毒托里散其毒始发奈欲速愈急用生肌药患处如负石身如火焮遂致不起
　　用药温凉须防秘泄论第三十三
　　伍氏曰凡疮家皆宜宣去其毒荡涤陈莝宜用神仙追毒丸六味车螯散五香连翘汤千金漏芦汤更当详辨禀赋强弱临时加减大抵治疮要法须臓腑坚而不秘通而不泄则真气不耗邪无所留如秘结神效麻仁丸凡疮溃后尚觉虚热可与五香汤加大黄朴硝且如治疮温药先用桂以通血脉宣导百药冷药必用地黄补不足益气填膸近用乳香散乳香消毒菉豆清热真良药也
　　愚按大肠秘结果因血燥胃气不虚最宜前药若因精血枯涸用八珍桃仁麻仁其溃后发热若因气虚用四君黄茋当归血虚用四物白术茯苓气血俱虚用八珍黄茋若大便秘小便赤用四物麦门五味如不应急用加减八味丸或六味丸若下后元气伤而发热用六君当归胃气虚【阙】　　用补中益气汤大凡二便肝肾主之经云肾【阙】　液开窍于二隂若津液滋润大便通利若津液不足必因脾气亏损当培养化源
　　附治验
　　儒者顾大有年几六旬仲冬背疽初起入房患处黑死五寸许黯晕尺余漫肿坚硬背如负石发热作渴小便频数两耳重听扬手露体神思昏愦脉沉而细右手为甚便秘廿七日计进饮食百余碗腹内如常众欲通之余曰所喜者此耳急用大剂六君加姜附肉桂三剂疮始焮痛自后空心用前药午后以六味丸料加参茋归术五剂复用活命饮二剂针出黑血甚多瘀脓少许背即轻软仍用前药便亦通利余他往四日神思复昏疮仍黑陷脓水淋漓饮食不进急以参茋归术各一两炮附子五钱姜桂各三钱服之即索饮食并鸭子二枚自后日进前药二剂肉腐脓溃而愈
　　锦衣傅允承母年逾七十腰生一防作痒异常脉浮数而反恶寒余曰此疮疽之症也未溃而先弱何以收敛况大便不通则真气已竭治之无功其子恳请不得已用六君加藿香神麯数剂饮食渐进大便始通更用峻补之剂溃而脓清作渴再用参茋当归麦门五味熟地而渴止允承喜曰吾母可无虞矣余曰尚难收敛先日之言也彼疑遂延他医卒致不起
　　生白痂切防勿触论第三十四
　　伍氏曰痈溃之后败肉渐去新肉渐生日见堆阜方成白膜新肉当滋养平复无虞大凡疮口未可速合日用猪蹄汤洗去恶浊外敷生肌膏神异膏毒脓出尽可用圣效散以合疮口更慎起居节饮食戒七情否则虚症蜂起多致不救慎之
　　愚按前症败肉去而新肉生者须先微赤四沿渐生白膜者此胃中生气也用四君子汤以培补之若赤甚者血虚而有火也用四物加参茋白术以调补之若赤而不生膜者气虚也用四君加当归黄茋若色白而无神者气血俱虚也用十全大补加姜桂如不应急加附子大凡疮疽溃后败肉渐去新肉渐生此乃脾胃之气充实也若恶浊已去宜用当归膏
　　体察爱防论第三十五
　　伍氏曰痈疽一症病人当自体察凡初作先以墨围患处却视浮沉聚散脓出视其多少肉生视其阔狭饮食视其美恶臓腑防其秘泄疮口防其奢裂宜戒怒节劳调补元气保爱体察慎不可忽
　　愚按前论即丹溪先生所云痈疽当先助胃壮气使根本坚固东垣先生敎人以饮食有节起居有时素问反覆言之可不慎哉大凡泄防易损元气肿疡犯之不能成脓溃疡犯之不能生肌患者审之
　　附治验
　　太守朱阳山之内年五十二四月四日当背心生疽如粟三日渐大根盘五寸许不肿痛不寒热脉微而沉余曰实则痛虚则痒不发不治溃而不敛亦不治乃与大补阳气之剂色白而黯疮势如故神疲食减小便淋濇乃与大补气血加姜桂二剂疮仍不起十五日渉怒呕防并作复与大补药一剂疮仍不起留前药二剂昏愦不服或劝之省悟依方连进七剂十六日疮起而溃色红而淡十九日与大补二十余剂后因劳自汗口干舌强太阳髪际脑顶俱胀此血气俱虚肝胆火上炎用补中益气加山栀芍药顿愈但内热少睡手足发热不时霍热用逍遥散加山栀热退复用归脾汤疮亦愈计疮发及敛凡四十二日未尝一日用攻疮之药
　　江隂举人陈鸣岐寓京患背疽用大补之剂而愈翌日欲囘先期设席作谢对谈如常是晩得家信大拂其意恼怒发热作渴食梨子少许至夜连防数次早促余视脉已脱矣竟至不起夫梨者利也疏利下行之物凡脾胃虚寒产妇金疮者皆当忌之
　　用香药调治论第三十六
　　伍氏曰气血闻香则行闻臭则逆大抵疮疡多因营气不从逆于肉理郁聚为脓得香味则气血流行故当多服五香连翘汤万金散金粉散凡疮本腥秽又闻臭触则愈甚若毒入胃则咳逆古人用之可谓有理且如饮食调令香美以益脾土养其真元可保无虞矣
　　愚按前症说见第十八十九
　　饮食居处戒忌第三十七
　　李氏云病疽之人当戒酒麫炙腌腊法酒生冷油腻鸡鵞鱼腥之类起居七情尤当深戒卧室洁净馨香使气血流畅仍忌僧道孝子产妇经妇鸡犬猫畜若背疽难于隐几宜用菉豆十斗作一袋隐伏其上解毒凉心也
　　愚论前论慎起居薄滋味恐病者好动四体甘嗜性热性寒之物使火益炽而胃气益衰则所患淹滞不愈又谁咎哉不若预为之防当以古人之言为戒如菉豆性寒主丹毒烦热风或金石所发实热烦渴饮食如常症属纯阳者宜用否则不可用也
　　论医者更易良方第三十八
　　李氏云尝见世间医者每有妙方秘而不传或更改以惑人诚可恶也余思西华麦饭石膏守死不传其立心私刻君子责之矣昔赵公宣敎字季修来宰龙泉兼程而进患鼻防日出数升时家兄敎以服藕汁地黄膏赵叩诸医云此为戒服之剂乃数易医无效家兄隂餽前汁服三日而疾愈兄曰此即前所献之方赵惊叹曰向非医者谲计以惑我早信此方岂乆受此困耶今以屡试屡验不可易者如因热毒冲心而呕用内托散【一名万全散】因脾胃虚弱而呕嘉木散热毒肿痛麦饭石膏隂虚作渴加减八味丸此四方屡为医人惑使人勿用深悯患者之受苦故举赵公之事以例之
　　愚窃以为方者仿也仿病因以立方非谓内经无方也若执古方以治今疾犹拆旧宇以对新宇其长短大小岂有舍匠氏之手而能合者乎设或有合以为亘古不易之方此又先王普济之神术奚必秘而私之耶余尝观太无先生治滇南一僧逺游江浙思亲成疾先生惠之以饮食药饵复赠金一镒以资其归此固我医道之当然也今之医者或泥古或吝秘或嗜利以惑人其得罪于名敎多矣
　　神仙追毒丸【一名圣后丹一名玉枢丹又名解毒丹又名万病丸又名紫金锭】
　　治症见后
　　文蛤【即五倍捶破洗焙末三两】山茨菰【去皮净末二两】麝香【三钱另研】千金子【一名续随子去殻研去油取霜一两】红牙大防【去芦焙干末一两半】
　　右用糯米煑浓饮为丸分为四十粒每服一粒用井花水或薄荷汤磨服利一二次用粥止之合时用端午七夕重阳或天德月德日须净室焚香修置效验不可尽述凡人出入不可无此药两广山谷间有草曰胡蔓又曰断肠亦有感蛇毒致生恶菌名为定年药有淫妇与北人交好者别时隂以药置饮食中仍戒之曰子必某时来若依期而至彼复以药解之若过期不往必死故谓之定年药如服前药一粒其病即瘥昔有一女久病劳瘵为尸虫所噬磨服一粒吐下小虫甚众更服苏合香丸遂愈如菌蕈菰子砒石毒药死牛马河鲀鱼及时行瘟疫山岚瘴气喉闭喉风自缢溺水扑死但心头微温未隔宿者生姜蜜水磨灌一粒即苏痈疽恶疮汤火蛇虫犬兽所伤东流水磨涂并服颠邪鬼气鬼胎暖酒磨服无不效者愚意此药果能有积毒中毒毒虫滞深固诚有神效若病自内出者尤当审其虚实而用之
　　转毒散治一切痈疽利去毒根以免传变之症
　　车螯【紫背光厚者以盐泥固济煅赤净末一两】轻粉【五分】甘草【一分】
　　右每服四钱括蒌一枚杵细煎酒五更初调服下恶物为度未应再服功在五香连翘之上缓用五香连翘汤急用神仙截法
　　愚按前二方果积毒于内元气不虚宜用仍当审之
　　孙真人单煑大黄汤宣热拔毒治大便秘结热毒蓄于内
　　锦纹大黄【酒浸去皮】
　　右水煎服此快利要法也
　　愚按前方寒凉祛毒之剂仍审元气虚实症属内外而用之
　　附治验
　　佥宪申天益兄背患疽脉沉而实肿硬木闷大便秘结此毒蓄于内用大黄白芷名万全散一服去瘀血疮顿消
　　邝进士患痈将痊大便秘结服大黄等药反废饮食余用补气血之剂加桃仁麻仁未效更以猪胆汁深纳谷道续以养血气而愈
　　神仙截法治痈疽发背一切恶疮预服则毒气不入内
　　真蔴油【一斤银石器内煎熬十数沸候冷】
　　右用酒两碗入油五盏通口热服一日用尽缓则数日服之吴安世云吾家三世用之无有不验又闻猎者云凡中药箭急饮麻油药毒即消郑学谕德甫屡用之甚验
　　愚按麻油下三焦热毒通大小肠滞气若疮疡初起毒蓄于内大便秘结者用之以疏通其毒诚为良法大便不实三焦虚热恐非所宜用者审之
　　秘传连翘汤
　　连翘　升麻　朴硝【各一两】参　芍药　白蔹防风　射干【各八分】大黄【一两二钱】甘草【炙五钱】杏仁【八十个去皮尖同面炒黄另研】
　　右每服四钱水煎服下恶物后服内托散之类
　　漏芦汤治痈疽发背丹时行热毒赤肿焮痛
　　漏芦　白芨　黄芩　麻黄【去节】白薇　枳殻【麸皮炒】升麻　芍药　粉草【炙各二两】大黄【蒸三两】
　　右每服四钱水煎服以利为度若实热而便秘倍加之
　　千金漏芦汤
　　漏芦　黄芩　白蔹　连翘　枳殻【去穰麸炒】升麻粉草　麻黄【去节】大黄【湿纸包煨】朴硝【各一两】
　　右每服五钱姜水煎去查空心服下恶物为妙愚按三方发表攻里行气解毒之剂想当时因有是症而用是药也
　　六味车螯散
　　车螯【四个黄泥固济火煅】灯心【三十茎】甘草节【二钱】蒌【一个杵】
　　右用酒二盏煎八分入蜜一匙车螯二钱腻粉少许空心服下恶血为妙
　　愚按前方疮疡积毒于内大便秘结元气充实者宜用
　　止痛灵宝散
