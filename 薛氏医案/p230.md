<!-- { "loadSidebar": true } -->
　　愚按前症若发热作渴小便赤涩用四物山栀连翘甘草养隂血以消毒若患处肉未死而作痛用四君芎归山栀连翘甘草健脾胃以消毒若患处肉已死而不溃用八珍白芷甘草补气血以排脓如未应加肉桂若患处死肉已溃而不收敛用四君芎归黄茋健脾胃以生肌如未应加炮姜若小儿患之或目劄头揺等症用四君加芎归山栀健脾胃以清肝木若食后即有此患或腹胀作痛用四君山栀山查神麯壮脾气以消导大凡初患此症用神效当归膏敷之轻者自愈重者自腐良肉易生其色赤者乃火毒未尽必搽至色白为度倘患于肢节伸屈之处若敷此且免生痂伤碍新肉复溃难痊倘囘禄烟薰致死者以萝卜捣汁灌之即苏以其辛能散气也【治验见正体部】
　　附治验
　　锦衣杨永兴厨下夜间囘禄凡睡此房已死将死者灌以萝卜汁良久悉愈凡罹此患者以此治之其应如响
　　骑竹马灸法图
　　内托散
　　五香连翘汤
　　沉麝汤
　　五香汤
　　漏芦汤
　　柞木饮
　　阿胶饮
　　牛胶饮
　　黄矾饮
　　国老膏
　　万金散
　　逺志酒
　　忍冬酒
　　忍冬草图
　　已上方见前卷
　　追毒丸
　　转毒散
　　单煑大黄汤
　　神仙截法
　　秘传连翘汤
　　千金漏芦汤
　　六味车螯散
　　止痛灵宝散
　　神效麻仁丸
　　清心内固散
　　清膻竹叶汤
　　猪蹄汤
　　神硝散
　　圣效散
　　神仙陷脉散
　　漏芦汤
　　已上方见中卷
　　附録
　　疮疡櫽括关键处治之法
　　一疮疡用药当审其经络受症标本虚实以治之不可泥于热毒内攻专用寒凉尅伐之剂亏损脾胃气血多致有误若肿高焮痛者邪气实也先用仙方活命饮后用托里消毒散漫肿微痛者真气虚也用托里散如不应加姜桂若不作脓不腐溃阳气虚也用四君子加黄茋肉桂若脓既出而反痛气血虚也用八珍散不生肌不收敛脾气虚也四君子加芍药木香又当舍时从症如肿痛烦躁发热饮冷便秘脉洪数实是为五实虽在严寒必用大苦寒之剂泻其阳以救其隂若脉细皮寒泻利肠鸣不食呕吐手足逆冷是为五虚虽在盛暑必用大辛热之剂散其隂以囘其阳若执其常法则误矣一疮疡作呕如热盛焮痛邪气实也用仙方活命饮解之若因作脓焮痛胃气虚也用托里消毒散主之脓熟胀痛气血虚也用托里散或针以泄之焮痛便秘热蕴于内也用内疏黄连汤导之寒药伤胃者托里建中汤食少胃寒者托里益中汤中虚寒淫者托里温中汤肝木乘脾土者托里益青汤胃脘停痰者托里清中汤脾虚自病者托里益黄散鬰结伤脾者托里越鞠汤一疮疡用围药如肿痛热渴症属纯阳宜内服济隂丹外敷抑扬散若似肿非肿似痛非痛似溃不溃属半隂半阳宜内服冲和汤外敷隂阳散若微肿微痛或色黯不痛或坚硬不溃症属纯阳宜内服囘阳汤外敷抑隂散
　　一疮疡作痛若大便秘结者用内疏黄连汤热毒炽盛者仙方活命饮瘀血凝滞者乳香定痛散作脓而痛者托里消毒散脓胀而痛者针之脓溃而痛者补之气虚而痛者四君归茋血虚而痛者四物参茋肾虚而痛者六味地黄丸口干作渴或小便频数加减八味丸一疮疡阳气脱陷或误服尅伐或脓血大泄或吐泻劳役或误行房事若发热烦热头痛头晕便血目赤烦喘自汗盗汗气短唾痰体倦热渴意欲饮水投水身热恶寒憎寒恶衣扬手掷足汗出如水腰背反张呻吟音不絶脉浮洪大此无根虚火假热之症若畏寒头痛咳逆呕吐耳瞆目蒙小便自遗或时淋沥防利肠鸣里急腹痛玉茎短缩冷汗时出齿牙浮痛肢体痳痹或厥冷身痛咬舌囓唇舌本强硬吃逆喘促脉微沉细此危殆之症但见一二急用大剂参附汤补之多得复生
　　一疮疡溃后发热烦躁若发热无寐血虚也圣愈汤自汗不止气虚也四君子加黄茋五味子发热烦躁肉瞤筋惕气血虚也八珍汤大渴面赤脉洪大而浮隂虚发热也当归补血汤肢体微热烦躁面赤脉沉微隂盛发躁也四君姜附
　　一疮疡大便秘结若作渴饮冷其脉洪数而有力者属实火宜用内踈黄连汤若口干饮汤其脉浮大而无力者属气虚宜用加味八珍汤若饮食虽多肚腹不胀此内火消铄切不可通若腹痞胀而不通者乃因直肠干涸以猪胆汁导之若误行防导复伤元气则不能溃敛一疮疡大便泄泻若因寒凉伤脾六君加砂仁脾气虚弱六君煎送二神丸脾虚下陷补中益气送二神丸命门火衰用八味丸料煎送四神丸肾虚不固姜附汤加呉茱五味脾肾虚寒参附汤送四神丸脉沉而细饮食不下用姜附汤多有复生者
　　一疮疡小便频数或茎中涩痛者乃肾经阳气亏损隂无以化之恶症也用加减八味丸以补隂足胫逆冷者用八味丸以补阳小便频而黄者四物加参术麦门五味以滋肺肾小便短而黄者补中益气加山药麦门五味以补肾若热结膀胱而不利者五淋散以清热脾肺气燥而不化者黄芩清肺饮以滋隂若膀胱隂虚阳无以生者宜滋肾丸膀胱阳虚隂无以化者宜肾气丸若老人隂痿精内败者用加减八味丸加车前牛膝如不应加附子若大小便牵痛愈痛则愈便愈便则愈牵痛以前药加附子多有生者苟用黄栢知母淡渗之剂既防真阳复损真隂速其危矣
　　一疮疡作渴焮痛发热便利调和者上焦热也用竹叶石膏汤肿痛发热大便秘澁者内臓热也用四顺清凉饮焮肿痛盛者热毒蕴结也用仙方活命漫肿微痛者气血虚壅也用补中益气汤若因胃火消烁而津液短少者用竹叶黄茋汤若因胃气虚而不能生津液者用补中益气汤若因内气伤而内亡津液者用七味白术散若因肾水干涸作渴或口舌干燥者用加减八味丸或先口干作渴小便频数而后患疽或疽愈后作渴饮水或舌黄干硬小便数而疽生者尤其恶也苟能逆知其因预服加减八味丸补中益气汤以滋化源可免是患
　　一疮疡出血因五臓之气亏损虚火动而错经妄行也若因肝热而血妄行者四物加炒栀丹皮苓术肝虚不能藏血者六味地黄丸心虚不能主血者四物加炒连丹皮苓术若脾虚热不能统血者四君加炒栀丹皮若脾经鬰结者用归脾汤加五味子若脾肺气虚者用补中益气加五味子若气血俱虚者用十全大补若隂火动者用六味丸加五味子
　　一疮疡用针当辨生熟浅深若小按即痛者脓浅也大按方痛者脓深也按之而不复起者脓未成也按之而即起者脓已成也若脓生而即针则徒泄其气血而脓反难成若脓熟而不针则腐溃益深疮口难敛若疮深而针浅则内脓不出外血反泄若疮浅而针深则内脓虽出良肉反伤其元气虚弱必先补而后针不论凥神若脓出而反痛或烦躁呕逆皆由血气亏损宜急补之不论凥神者葢因患处已溃故也
　　一疮疡肌肉不生若赤色而不生者血热也四物汤加牡丹皮晡热内热血虚也四君子加归地丹皮若脓水清稀气血俱虚也十全大补汤食少体倦脾气虚也补中益气汤烦热作渴起居如常胃火也竹叶黄茋汤烦热作渴日晡热甚肾虚也用加减八味丸












　　薛氏医案卷七十六
<子部,医家类,薛氏医案>
　　钦定四库全书
　　薛氏医案卷七十七
　　明　薛已　订
　　小儿痘疹方论
　　尝谓小儿病证虽多而疮疹最为重病何则疮疹之病葢初起疑似难辨投以他药不惟无益抑又害之况不言受病之状孰知畏恶之由父母爱子急于救疗医者失察用药差舛鲜有不致夭横者文中每思及此恻然于心因取家藏已验之方集为一卷名之曰小儿痘疹方论刻梓流布以广古人活幼之意顾不韪欤
　　和安郎判太医局兼翰林良医陈文中谨书
　　论痘疹受病之由
　　夫小儿在胎之时乃母五脏之液所养成形也其母不知禁戒纵情厚味好啖辛酸或食毒物其气传于胞胎之中此毒发为疮疹名曰三秽液毒○一五脏六腑秽液之毒发为水泡疮○二皮膜筋肉秽液之毒发为脓水泡疮○三气血骨髓秽液之毒发为脓血水泡疮三毒既出发为疹痘疮也子母俱忌食葱韮薤蒜醋酒盐醤獐兎鸡犬鱼腥等物世俗未晓将为发举往往不顾其后误伤者多矣
　　论痘疹治法
　　凡小儿疮疹未出已出之间有类伤寒之状憎寒壮热身体疼痛大便黄稠此正病也若无他疾不必服药愚按痘疹若小儿首尾平和自有勿药之喜葢其肠胃软弱易为虚实故必不得已折其太过益其不足可也
　　凡疗疮疹先分表里虚实如表里俱实者其疮易出易靥表里俱虚者反是表实里虚者其疮易出难靥表虚里实者亦反是若始出一日至十日浑身壮热大便黄稠乃表里俱实其疮必光泽起发满肥且易靥也愚按治痘疹之法与痈疽无异若邪气在里而实热者用前胡枳殻散元气怯而虚热者用参茋四圣散虚弱者用紫草木香汤虚寒者用参茋内托散虚寒内脱者用木香散若邪气在表而实热者用麻黄甘葛汤此要法也余见各症
　　凡疮疹已出未出之间或泻渇或腹胀或气促谓之里虚急用十一味木香散治之
　　愚按经云眞气夺则虚邪气胜则实实谓邪气实而眞气虚也然倒靥泻渴等症若喜热饮食手足并冷或不食呕吐者是为阳气虚寒也用辛热之剂补之喜冷饮食手足不冷或唇舌黑裂者阳气实热也用苦寒之剂泻之
　　凡疮疹已出未愈之间不光泽不起发不红活谓之表虚急用十二味异功散治之
　　愚按张翼之云吐泻少食为里虚陷伏倒靥灰白为表虚二者俱见为表里俱虚用异功散救之甚至姜附灵砂亦可用若止里虚减官桂止表虚减肉荳蔲若能食便闭而陷伏倒靥者为里实轻用射干防粘子汤重用前胡枳殻散下利吐泻能食为里实若用实里则结痈毒红活定凸为表实若用补表则溃烂不结痂凡痘一见斑防便忌葛根汤恐发得表里也
　　凡痘疮已出未愈之间不光泽不起发不红活或腹胀或泻渴或气促谓之表里俱虚急用十二味异功散送七味肉荳蔲丸治之
