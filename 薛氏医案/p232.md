<!-- { "loadSidebar": true } -->
　　凡身壮热大便坚实或口舌生疮咽喉肿痛皆疮毒未尽用四味射干防粘子汤如不应用七味人参白术散愚按前症若壮热饮冷属热毒在表宜用前汤若兼大便不通属热毒在内少用四顺清凉饮若热毒既去胃气虚而发热用七味人参白术散若因隂血亏损而发热用四物汤○一小儿六岁患痘第七日根颗赤痛大便秘结小便赤濇烦躁饮冷或用清凉解毒之剂未应钱宻庵以为热毒内蕴用四顺清凉饮一剂并猪胆汁导下结粪而安又用犀角地黄汤其痘自靥○一小儿痘疮发热作渴焮赤胀痛大便秘结先用四顺清凉饮一剂诸症顿退又用四味防粘子汤一剂诸症全退再用紫草汤而贯脓用消毒饮而痘靥○一小儿痘愈而声瘖面赤足心发热小便赤少先君以为肾经虚热用六味地黄丸补中益气汤而愈其时患是症用清热解毒者俱不起○一小儿十一岁患痘第四日根盘红活起发因痛甚不止至七日形气甚倦痘色淡而欲陷此因痛盛而伤元气也先用仙方活命饮一剂而痛止再用八珍汤而贯靥
　　凡风热咳嗽咽膈不利用三味桔梗甘草防风汤治之如不应用七味人参白术散主之
　　愚按前症如痘热内作宜用桔梗甘草防风汤如兼痰热咳嗽佐以抱龙丸若气虚痰涎壅上宜用人参白术散以补脾肺○一小儿痘疮十二日患咳嗽十余日不愈所服皆发表化痰余曰此脾肺气虚复伤眞气而变肺痈也不信仍服前药果吐脓血用桔梗汤而愈○一小儿痘将愈咳嗽面色黄白嗽甚则赤用五味异功散调补而愈
　　凡涕唾稠粘身热鼻干大便如常小便黄赤用十六味人参清膈散如不应用七味人参白术散
　　愚按前症属脾肺蕴热痘邪为患用清膈散解散邪气若脾肺虚热不能司摄用人参白术散调补中气○一小儿痘赤壮热咳嗽痰甚烦热作渴用人参清膈散一剂诸症顿退日用芹菜汁旬余而靥○一小儿痘疮狂喘躁热作渴饮冷痰涎不利先君用十六味清膈散犀角地黄汤各一剂顿愈又用当归补血汤而愈○一小儿痘赤狂喘大便不利先君治以犀角地黄汤芹菜汁而痊○一小儿痘愈后涕唾口干饮汤鼻塞或腹作胀先用白术散二剂后用六君子汤而愈
　　凡痰实壮热胸中烦闷大便坚实卧则喘急速用五味前胡枳殻汤治之
　　愚按前症若因脾胃蕴热宜急用前汤缓则热毒延内多致有悮○一小儿患痘赤痛痰喘作渴大便不利钱宻庵用前胡枳殻散一剂诸症顿退又用济生犀角地黄汤二剂月余而愈○一小儿第八日根窠赤肿胀痛作渴大便下黑血烦渴痰喘饮冷呻吟求治施银台以为血热毒蓄于内用圣济犀角地黄汤一剂诸症悉退又用消毒丸及化斑汤而愈○一小儿痘根色赤作痛发热口渴喜冷大便坚实用清凉饮一剂痛热少减再剂便利渴止却用圣济犀角地黄汤而安用芹菜汁而靥○一小儿痘根色赤作痛热渴喜饮冷水大便不利先用五味前胡枳殻散大便利而热渴减又用圣济犀角地黄汤而安用芹菜汁而靥○一小儿大便不利小便赤澁作渴饮冷先君用凉膈散一剂渐愈又用济生犀角地黄汤及芹菜汁而痊若乳母有肝火儿患此症必用加味逍遥加黄芩犀角兼治其母○一小儿痘已愈而痕赤作痛内热作渴二便不利先君用济生犀角地黄汤及芹菜汁而痊后用四物黄茋而安○一小儿痘痕白或时痒作渴饮汤大便稀溏先君用五味异功散加当归黄茋而瘥○一小儿痘痕白时或痒先君以为气血俱虚用八珍汤补之不信自用解毒之剂后卒变慢脾风而殁惜哉
　　凡饮氷雪不知寒者阳盛隂虚也饮沸汤不知热者隂盛阳虚也阳盛则补隂木香散加丁香官桂隂盛则补阳异功散加木香当归每一两药共加二钱
　　愚按阳盛者当用清凉饮以补隂隂盛者当用异功散以补阳须审的实而用若或少差死在反掌前云乃传写之误
　　凡痘疮首尾若误饮冷水疮靥之后其痂迟落或生廱肿或成疳蚀葢脾胃属土而主肌肉水湿所伤则津液衰少荣衞澁滞不能周流故疮痂迟落而生廱肿
　　愚按痘廱之类属血热未解而内作外邪搏于肌肤之间或余毒蕴结经络轻则肌表津淫瘙痒重则肢节壅肿作痛若余毒炽盛先用仙方活命饮以解其毒却用托里消毒散毒气将尽用四君归茋以补托元气大凡痘疮始末皆系脾胃之气所主若饮食药饵失宜多致变症故凡饮食少思内热晡热者属脾胃气虚血弱佐以四君芎归黄茋升麻若饮食如常发热作痛者属气血虚弱余毒为患佐以射干防粘子汤若饮食如常发热作痛大便秘结者属热毒内蕴用大连翘饮如不应仙方活命饮若根赤而作痒血虚也四物加牡丹皮色白而作痒血虚也四君加当归芍药色赤而作痛血热也四物加连翘金银花肿而不溃血气虚也用托里消毒散溃而不愈脾气虚也用六君子汤○一小儿痘毒蚀陥敷以雄黄散及服加味解毒散而愈○一小儿痘毒遍身腐溃脓水淋漓以经霜茅草研末铺于寝席更服九味解毒散顿愈用神效当归膏敷之而痊○一小儿痘毒后腿膝肿痛此脾肾虚而毒流注先用活命饮四剂肿痛顿减再用补中益气汤及六味地黄丸而痊○一小儿腿膝肿溃而脓水不止内热晡热体倦肌痩先君以为元气复伤用补隂八珍汤六味丸三月余而愈○一小儿痘已愈两目昏闭先君用防粘子汤加山栀龙胆草犀角目开而有赤白翳佐以蛇蜕散外用二粉散寻愈
　　凡疮疹已靥未愈之间五脏未实肌肉尚虚血气未复被风邪相搏则津液澁滞遂成疳蚀宜用雄黄散绵茧防等药治之乆而不愈则溃多致不起
　　愚按前症属足阳明胃经其方解毒杀虫之剂若毒发于外元气未伤者用之多效若胃气伤损邪火上炎者用芜荑汤六味丸若赤痛者用小柴胡汤加生地黄肝脾疳症必用四味肥儿丸及人参白术散更佐以九味芦荟丸○一女子痘痂将脱因其秽气以汤浴已而身热如炙四肢强直如发痉然此腠理开泄热毒乘虚而入用十全大补汤一剂顿安○一小儿痘出甚宻先四肢患毒脓溃而愈后口患疳涎蚀牙龈先用大芜荑汤活命饮一剂各又用清胃散加犀角及蝉蜍丸而愈后发热作渇口中作痛服蟾蜍丸搽人中黄而安
　　类集疹痘已效名方
　　葛根麦门冬散　治小儿热毒斑疹头痛壮热心神烦闷
　　葛根【三钱】人参【二钱】石膏【半两】麦门冬【去心四钱】川升麻甘草　茯苓【各二钱】赤芍药【一钱】
　　右为麄散每服三钱水一大盏煎至六分去滓徐徐温服不拘时量大小增减
　　愚按前方足阳明胃经之药也外除表邪内清胃火兼补元气若非发热作渇表里有热者不可用若表里俱虚而发热作渇者宜用人参麦门冬散
　　生地黄散　治小儿癍疹身热口干咳嗽心烦者生地黄【半两】杏仁　欵冬花　陈皮【各三钱】
　　甘草【二钱半炙】麦门冬【去心七钱】
　　右为麄散每服三钱水一大盏煎至六分去滓徐徐温服不拘时量大小加减
　　愚按前方若肺经有热者宜用此方若痰气上壅佐以抱龙丸
　　惺惺散七味　治小儿风热疮疹时气头痛壮热目澁多睡咳嗽喘促
　　桔梗【炒】眞细辛　人参　甘草　白茯苓
　　眞川芎　白术【各一两】
　　右为麄散毎服三钱水一大盏薄荷五叶生姜三片同煎至六分去滓徐徐温服不拘时量大小加减愚按前症方若表虚风热所乘而致诸症者宜用此药若表实内热相搏而致诸症者宜用升麻葛根汤若兼作渇饮冷者须用葛根麦门冬散大凡疮疹已出未出之间多増寒壮热身体疼痛大便黄稠此正病也若无他疾不必服药
　　四味升麻葛根汤　治初发热痘疹未明宜用此汤以散之
　　白芍药【炒】川升麻【一两】甘草　葛根【一两半】
　　右为麄散每服三钱水一大盏煎至六分去滓不拘时徐徐温服
　　愚按前方胃经发表之剂表实而热毒壅滞于肌肉者须用此药以疏泄之恐虚其表而痘毒不能托出也
　　十一味异功散
　　木香　大腹皮　人参　桂心　赤茯苓
　　青皮　前胡　诃棃勒【去核】半夏【姜制】丁香
　　甘草【炙各三钱】
　　右为麄散毎服三钱水一大盏生姜三片同煎至六分去滓空心温服量大小以意加减
　　愚按前方治痘疮已出未愈之间其疮不光泽不起发不红活或已出一日至五七日间或泄泻作渇或肚腹作胀气促作喘或身虽热而腹胀足指冷或身热而作渇或身热而惊悸腹胀或身热汗出不止或气急寒战咬牙或渇而饮水愈渇或疮欲靥而不靥或疮痂欲落而不落而反腹胀渇泻足指寒冷或惊悸寒战咬牙此脾胃终变虚寒津液衰少此发内经微防隂阳蕴奥非神于术者岂能言哉前症乃阳气内虚寒而外假热如痈疽脾胃亏损诸脏虚寒之败症急用前散以救胃气亦有可生者
　　十二味异功散
　　木香【三钱半】当归【三钱半】人参【二钱半】官桂【二钱去粗皮】陈皮　丁香　肉豆蔲　厚朴【姜制各二钱半】
　　白术【二钱】半夏【姜制一钱】茯苓【二钱】附子【炮去皮一钱半】
　　右为麄散每服三钱水一大盏半生姜五片肥三枚煎至六分去滓空心温服三岁儿作三服五岁儿作两服一周两岁儿作三五服病有大小以意加减此药家传五世累经效验
　　愚按前方治痘疮已出未出不起发不光泽不红活谓之表虚宜用此药治之若已出未愈疮不光泽或不起发不红活或腹胀作渇泄泻气促谓之表里虚寒急用此药送豆蔲丸或十一日间不靥壮热闷乱不宁卧则烦渇咬牙手足指冷数饮沸汤而不热围火重衾而仍寒悉属表里虚寒也王太仆云大寒而盛热之不热是无火也当益其心火急用前药以囘其阳亦有生者
　　肉豆蔲丸七味治泻水谷或白或淡黄不能止者木香　缩砂仁【三钱】白龙骨【半两】赤石脂【七钱半】
　　呵子肉【半两】肉豆蔲【半两】枯白矾【七钱半】
　　右为细末稠面糊为丸如黍米大一周岁儿毎服三五十丸三岁儿服百丸温米饮下泻甚者煎木香散或异功散送下泻止住服不住多服
　　愚按前方治阳气虚寒肠滑泻泄之澁剂葢肾主大便若因肾气不固而致前症者宜用木香散送四神丸如不应急煎六君子汤送四神丸补之葢豆蔲丸澁滞之功多补益之功少也
　　人参麦门冬散　治痘疮微渇【一名麦门冬散】
　　麦门冬【一两】人参　甘草【炙】陈皮　白术【半两】
　　厚朴【姜制各半两】
　　右为麄散毎服三钱水一大盏煎至六分去滓徐徐温服不拘时量大小加减
　　愚按前方若痘疮热毒气虚作渇宜用之若因气虚弱作渇用人参白术散
　　消毒散　治痘疮六七日间身壮热不大便其脉盛者用此药以微利之【一名消毒饮】
　　牛蒡子【四两炒杵】荆芥穗　甘草【炙各一两】
　　右为麄散每服三钱水一大盏煎至八分去滓不拘时徐徐温服
　　愚按前方若毒在肌肉尚未能尽发而致斯症脉浮而者最宜此药疏解其毒若痘顿轻脉沉而者毒在脏腑宜用前胡枳殻木通以絶其源其痘尤轻
　　柴胡麦门冬散　治痘疮壮热经日不止更无他症此药治之【即六味柴胡麦门冬散】
　　柴胡【二钱半】麦门冬【三钱】甘草【炙】人参　黑参【各一钱半】龙胆草【炒一钱】
　　右为麄散毎服三钱水一大盏煎至六分去滓不拘时徐徐温服量大小加减
