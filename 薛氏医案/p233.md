<!-- { "loadSidebar": true } -->
　　愚按前方若痘疮表热根盘色赤焮痛作渇饮冷或两目作痛或素有肝火而患痘疮者尤宜用之
　　射干防粘子汤　治痘疮壮热大便坚实或口舌生疮咽喉肿痛皆余毒所致
　　甘草【炙】升麻　射干【各一两】防粘子【四两炒杵】
　　右为麄散每服三钱水一大盏煎至六分去滓徐徐温服
　　愚按前方若痘疮初出发热焮痛根盘赤盛或咽喉口舌疼痛作渇饮引者宜用若因胃气虚弱发热而致前症者宜用人参麦门冬散
　　桔梗甘草防风汤　治风热咽喉不利
　　桔梗【炒】甘草【炙】防风【各等分】
　　右为麄末毎服三钱水一大盏煎至六分去滓徐徐温服不拘时量大小加减
　　愚按前方若上焦风热或痰涎上攻咽喉不利或口舌生疮作渇引饮者须用此药发散解毒痘虽出亦在轻浅
　　人参清膈散　治涕唾稠粘身热鼻干大便如常小便黄赤宜用此方治之
　　人参　柴胡　当归　芍药【炒】知母【炒】桑白皮【炒】白术【炒】黄茋【炒】紫苑　地骨皮　茯苓　甘草桔梗【炒各一两】黄芩【半两】石膏　滑石【各一两半】
　　右为麄末每服三钱水一大盏生姜三片同煎至六分去滓不拘时徐徐温服量大小加减
　　愚按前症即痈疽因热毒蕴结于脏腑经络之间者当用此药以踈导托理调和荣衞使邪气退则元气不伤而痘疮易愈也
　　前胡枳殻散　治痰实壮热胸中烦闷大便坚实卧则喘急
　　前胡【一两】枳殻　赤茯苓　大黄　甘草【炙各半两】
　　右为麄散每服三钱水一大盏煎至六分去滓不拘时量大小加减如身温脉微并泻者不可服
　　愚按前症若属肺胃实热气鬰痰滞大便秘结小便赤澁烦渴饮冷身热脉数者宜用之以表散外邪疏通内脏使邪气不壅滞且痘疮轻而易愈也
　　人参白术散　治痘疮已靥身热不退此药清神生津除烦止渴
　　人参　白术　藿香叶　木香　甘草
　　白茯苓【六味各一两】干葛【二两】
　　右为麄散毎服三钱水一大盏煎至六分去滓不拘时徐徐服
　　愚按前症若痘疮已靥身热或津液少而口干引饮者胃气虚弱也宜用人参白术散若腹胀泄泻口干足指寒冷者脾气虚弱也宜用十一味木香散若形寒恶寒呕吐不食腹胀泻渴等症乃脾气虚寒下陥也用六君子加胡麻姜桂如不应急加丁香若发热渴躁身热恶衣属血脱发躁用当归补血汤大凡痘疮若脾气虚弱出不快者误以为热毒壅盛用凉药宣利解散致脾胃受伤元气愈虚使疮不起发不充满不结靥不成痂而痒塌烦躁喘渴者死多矣凡痘疮首尾不宜与水则疮靥之后其痂落迟或生壅肿治失其法必成疳蚀疮血水不絶甚则面黄唇白多致难愈葢脾胃属土而主肌肉故也
　　韶粉散　治小儿痘疮才愈而毒气尚未全散疮痂虽落其瘢犹黯或凹凸肉起当用此药涂之
　　韶粉【一两】轻粉【一钱】
　　右研和入炼猪脂油拌匀如膏薄涂疮瘢上如痘痂欲落不落当用此方
　　羊骨髓【一两】
　　右炼入轻粉一钱研成白膏甆合盛之涂疮上○如痘疮痒悮搔成疮及疮痂欲落不落用上等白蜜涂之其痂自落小无紫黑瘢痕神妙
　　愚按前症若痘疮痕赤而作痒属血虚而有热也佐以四物牡丹皮若痕白而作痒气虚而有热也佐以四君芎归疮痂欲落不落者脾经血气虚八珍汤若发热而大便秘结者肠胃内热也犀角消毒丸发热而大便调和者肺胃热也麦门冬散脓水淋漓者肌表热也用败草散敷之
　　雄黄散　治小儿因痘疮牙龈生疳蚀疮
　　雄黄【一钱】铜緑【二钱】
　　右二味同研极细量疮大小干糁
　　绵茧散　治小儿因痘疮余毒肢体节上有疳蚀疮脓水不絶
　　出蛾绵茧【不拘多少】
　　右用生白矾捶碎实茧内以炭火烧矾汁干取出为末干贴疳疮口内如肿臖作痛更服活命饮
　　愚按雄黄散清肝杀虫解毒外治之方也其症所感之经与所致之因各有不同若因手足阳明经蕴热所致者用犀角消毒散若因脾经疳热者用大芜荑汤若因肾经虚热者用地黄丸若因肝经疳热者用芜荑汤送大芦荟丸○其绵茧散总治疮毒脓水淋漓收敛之外剂若果系内无余毒而未痊者宜用敛之若因气血虚而不敛宜用托里散若发热肿痛大便不结用仙方活命饮更以隔蒜炙法若肿痛作渴大便秘结用四顺清凉饮若大便已通肿痛未退仍用活命饮若发热倦怠大便调和用八珍汤加犀角如疳蚀未应急用隔蒜炙若发热口干肢体倦怠用八珍汤加黄茋若饮食少思肢体倦怠用五味异功散加当归若脓水不絶而发热用四物参茋丹皮若脓水不絶而恶寒用四君归茋恶寒发热者用八珍黄茋若乳母肝经血虚发热用加味逍遥散若肝经因怒发热用加味小柴胡汤【若肝经因鬱发热用加味归脾汤仍叅前痘疮首尾误饮水证】
　　谷精草散　治小儿痘疮已靥眼目翳膜遮障瞳人瘾澁涙出久而不退或十二三日疮痂已落其疮瘢犹黯或凹或凸此肌肉尚嫰不可澡浴及食炙煿辛辣有毒之物恐热毒薰于肝膈目生翳障若不能守禁而致患者须用此治之
　　谷精草【一两】生蛤粉【二两】
　　右为细末以獖猪肝一叶用竹刀批片糁药在内用草绳防定入甆噐内量用水慢火煑熟令儿食之愚按前症若痘疮愈后余毒入于肺经而作痛者宜用此方羊肝散亦效若肝经热毒眼睛作痛佐以小柴胡汤加生地黄或犀角地黄汤
　　解毒汤　治一切热毒肿痛或风热搔痒脾胃
　　黄连【三分】金银花　连翘【各五分】
　　右水煎服
　　愚按前症当审其脏腑部分及各随所因而治之若在乳下必当兼治其母
　　参汤散　治水痘
　　麻黄【一分去节】人参【一分】滑石【半分】地骨皮【半分炒】知母羌活【各一分】甘草【炙半分】大黄【一分湿纸煨热】甜葶苈【一分用湿纸炒】
　　右为末每服五分水一小盏入小麦七粒同煎至十数沸毎服三五匙不可多服
　　愚按前方发表散邪疏通内热之峻剂若遍身作痛壮热烦躁作渴饮冷大便秘结小便澁滞喘嗽等症宜用此方或前胡枳殻散然水痘多属表邪但若发热饮引小便赤色者当用升麻葛根汤如无他症不必用药也
　　右小儿疮疹无正方论虽有王谭钱氏之书止见其方未见其源疗之者往往以药宣利解散因耗伤眞气遂至不救者多矣深可痛悯文中今将祖父秘传方论集为一卷葢守此方三十余年全活者甚众百不失一今合广其传使患者无枉夭之祸医者有活人之功此仆之夙心也
　　附方
　　三豆饮　治天行痘疮始觉即服之多者必少少者不出等症
　　小赤豆　黑豆　菉豆　甘草节【半两】
　　右水煑熟任儿食之七日自不发
　　紫草木通汤　治痘疹出不快
　　紫草　人参　木通　茯苓　糯米【各等分】甘草【减半】
　　右毎二钱水煎服
　　升均汤　治痘疮已出不匀或吐防发热作渇
　　升麻　干葛　芍药【炒】人参　白术　茯苓甘草　紫草【如无红花代之】
　　右每服三五钱　水煎
　　参茋内托散　治痘疮里虚发痒或不溃脓或为倒靥等症
　　人参　黄茋【炒】当归　川芎　厚朴【姜制】防风桔梗【炒】白芷　官桂　紫草　木香　甘草
　　右入糯米一撮水煎服仍量儿加减
　　紫草快斑汤　治痘疹血气不足不能发出色不红活等症【即紫草汤】
　　紫草　人参　白术　茯苓　当归　川芎芍药　木通　甘草　糯米
　　右毎服二钱水煎
　　人参胃爱散　治痘疮已发未发吐泻不止不思饮食等症
　　人参　藿香　紫苏　木　丁香　茯苓甘草　糯米
　　右毎服三钱姜枣水煎
　　紫草木香汤　治痘疮里虚痒塌黑陷闷乱
　　紫草　木香　茯苓　白术　人参　甘草糯米
　　右毎服三钱水煎
　　大如圣饮子　治疮疹癍痘毒攻咽嗌肿痛热渴或成肿毒不消等症
　　麦门冬【半两】桔梗　甘草　鼠粘子【炒各一两】
　　右毎服二钱水煎
　　四圣散　治痘疹出不快及倒靥
　　紫草茸　木通　甘草【炙】枳殻【麸炒】黄茋【各等分】
　　右毎服二钱水煎
　　独圣散　治痘疮倒靥防伏用穿山甲取前足嘴上者烧存性为末以木香汤入少酒服之
　　快透散　治痘疮出不快等症
　　紫草　蝉蜕　木通　芍药　甘草【炙各等分】
　　右毎服二钱水煎
　　愚按海藏先生云身后出不快足太阳经也用荆芥甘草防风汤身前出不快手阳明经也用升麻葛根汤四肢出不快足阳明经也用防风芍药甘草汤此皆解毒升发之剂也不可不知
　　鼠粘子汤　治癍疹稠宻身热等症
　　鼠粘子【炒】当归　甘草【炙各一钱】柴胡　连翘
　　黄芩　黄茋【各一钱半】地骨皮【二钱】
　　右毎服二钱水煎
　　紫草散　治痘疹黒陷气血虚弱疮疹不起
　　紫草　甘草　黄茋【炙】糯米【各一钱半】
　　右水煎服
　　益元散　治痘疹初烦躁作渴等症
　　滑石【六两】甘草【一两】
　　右各另为末每服五六分白汤调下
　　活血散　治痘疹血虚热已出未尽烦躁不宁壮腹疼
　　白芍药【一两酒炒】
　　右为末毎服一匙糯米汤调下荔枝汤亦可对四君子汤加归茋名参归活血散
　　参茋四圣散　治痘疮有热出至六七日不能长不生脓或作痒
　　人参　黄茋【炒】白术【炒】茯苓　当归　芍药【炒】川芎【各五分】紫草【如无红花代之】木通　防风【各三分】糯米【二百粒】
　　右水一盏煎半盏徐徐服
　　人参透肌饮　治痘疮虚而有热虽能出快长不齐整隐于肌肤间者
　　人参　白术　茯苓　紫草【如无红花代之】当归
　　芍药　木通　蝉退　甘草　糯米【各等分】
　　右毎服三钱水一盏煎半徐徐服
　　大连翘饮　治积热大小便不利及痘后余毒不解肢体患疮或丹瘤游走不止
　　连翘　瞿麦　荆芥　木通　赤芍药　当归防风　柴胡　滑石　蝉退　甘草【各一钱】山栀【炒】黄芩【炒各五分】
　　右毎服三钱水煎一岁毎服一二匙三五嵗者毎服数匙
　　愚按前方苦寒辛散发散肌表疏通内脏之剂若表里实热烦躁饮冷大便不通小便秘结者最宜用之愼不可过剂恐复伤胃气而变他症也若妄发之则成斑烂下之则成虚脱
　　胡荽酒　治秽气使痘疹出快
　　右用胡荽一把以好酒一盏煎一两沸令乳母毎含一两口喷儿遍身匀喷头面房中湏烧胡荽香能辟除秽气使痘疹出快煎过胡荽悬挂房门上最妙愚按前方最宜用之若痘疹已出而饮食少思宜用枣炙之儿闻香尤能开胃气进饮食解毒气若因饮食停滞未及消导遂用此法恐反助其邪以生湿热则成痘毒也
　　甘露饮子　治积热及痘后咽喉肿痛口舌生疮齿龂宣肿
　　生地黄【炒】熟地黄　天门冬【去心】麦门冬【去心焙】黄芩【炒】石斛　枳殻【麸炒】枇杷叶【去毛】茵陈　甘草【炙各等分】
　　右毎三钱水煎毎服三五匙不可多服
　　愚按前方凉血解毒除湿清热寒中之剂治者审之
　　托里散　治痘毒元气虚弱或行尅伐不能溃散用之未成自消已成自溃
