<!-- { "loadSidebar": true } -->
　　隂阳以和为本过与不及病皆生焉急者缩不解也弛者寛纵不收也缩属阳寛纵属隂不解不收皆为病也手太阳肺为辛为金也主一身皮毛而目之上下睫之外者亦其属也手太隂心为丁手太阳小肠为丙丙丁为火故为表故分上下而目之上下睫之内者亦其属也足厥隂肝为乙乙为木其脉循上睫之内火其子也故与心合心肝小肠三经受邪则阳火内盛故上下睫之内缩而不解也肺金为火尅受尅者必衰衰则隂气外行故目之上下睫之外者寛纵而不收也上下睫既内急外弛故睫毛皆倒而刺里睛既受刺则深赤生翳此翳者睛受损也故目所病者皆具如羞眀沙澁畏风怕日沁烂或痛或痒生眵流泪之证俱见有用药夹施扵上睫之外者欲弛者急急者弛而睫毛无倒刺之患者非其治也此徒能解厄扵目前而终复其病也何则为不审过与不及也为不能除其原病也治法当攀出内睑向外速以三棱鍼乱刺出血以左手大指甲迎其鍼锋后以黄耆防风饮子主之无比蔓荆子汤主之决眀益隂丸主之菊花决眀散主之防鼻碧云散亦宜兼用如是则缩自弛寛纵渐急或过不及皆复为和药夹之治忍勿施也徒为苦耳智者宜审此
　　竒经客邪之病
　　人之有五臓者犹天地之有五岳也六腑者犹天地之有四渎也竒经者犹四渎之外别有江湖也竒经客邪非十二经之治也十二经之外别有治竒经之法也缪刺论曰邪客扵足阳蹻之脉令人目痛从内眦始啓子王氷注曰以其脉起扵足上行至头而属目内眦故病令人目痛从内眦始也鍼经曰隂蹻脉入属目内眦合扵太阳阳蹻而上行故阳蹻受邪者内眦即赤生脉如缕缕根生扵瘀肉瘀肉生黄赤脂脂横侵黒睛渐蚀神水此阳蹻为病之次第也或兼鋭眦而病者以其合扵太阳故也鋭眦者手太阳小肠之脉也鋭眦之病必轻扵内眦者盖枝蔓所者少而正受者必多也俗呼为攀睛即其病也还隂救苦汤主之拨云退翳丸主之栀子胜竒散主之万应蝉花散主之磨障灵光膏主之消翳复眀膏主之朴硝黄连卢甘石泡散主之病多药不能及者宜治以手法先用冷水洗如鍼内障眼法以左手按定勿令得动移畧施小眉刀尖剔去脂肉复以冷水洗浄仍将前药饵之此治竒经客邪之法也故并置其经络病始
　　为物所伤之病
　　志扵固者则八风无以窥其隙本扵宻者则五臓何以受其邪故生之者天也召之者人也虽生弗召莫能害也为害不已召之甚也生气通天论曰风者百病之始也清浄则肉腠闭拒虽有大风苛毒弗之能害隂阳应象大论曰邪风之至疾如风雨故善治者治皮毛夫肉腠固皮毛宻所以为害者安从其来也今为物之所伤则皮毛肉腠之间为隙必甚所伤之际岂无七情内移而为卫气衰惫之原二者俱召风安不从故伤扵目之上下左右者则目之上下左右俱病当总作除风益损汤主之伤扵眉骨者病自目系而下以其手少隂有隙也加黄连除风益损汤主之伤扵额者病自抵过而上伤扵耳中者病自鋭眦而入以其手太阳有隙也加柴胡除风益损汤主之伤扵额交巅耳上角及脑者病自内眦而出以其足太阳有隙也加苍术除风益损汤主之伤扵耳后耳角耳前者病自客主人斜下伤扵颊者病自鋭眦而入以其手少阳有隙也加枳殻除风益损汤主之伤扵头角耳前后及目鋭眦后者病自鋭眦而入以其足少阳有隙也加龙胆草除风益损汤主之伤扵额角及巅者病自目系而下以其足厥隂有隙也加五味子除风益损汤主之诸有热者更当加黄芩兼服加减地黄丸伤甚者须从权倍加大黄防其败血六节蔵象论曰肝受血而能视此盖滋血养血复血之药也此治其本也又有为物暴震神水遂散更不复治故并识之扵此
　　伤寒愈后之病
　　伤寒病愈后或有目复大病者以其清阳之气不升而余邪上走空窍也其病瘾澁赤胀生翳羞眀头脑骨痛宜作羣队升发之剂饵之数服斯愈伤寒论曰冬时严寒万类深蔵君子固宻不伤扵寒触冐之者乃名伤寒其伤扵四时之气者皆能为病又生气通天论曰四时之气更伤臓腑五臓六腑一病则浊隂之气不得下清阳之气不得上今伤寒时病虽愈浊隂清阳之气犹未来复浊隂清阳之气未复故余邪尚炽不休邪气上攻致为目之害也是以一日而愈者余邪在太阳二日而愈者余邪在阳眀三日而愈者余邪在少阳四日而愈者余邪在太隂五日而愈者余邪在少隂六日而愈者余邪在厥隂七日而复是皆清阳不能出上窍而复受其所害也当为助清阳上出则治人参补阳汤主之羌活胜风汤主之加减地黄丸主之防鼻碧云散亦宜用也忌大黄芒硝苦寒通利之剂用之必不治
　　强阳搏实隂之病
　　强者盛而有力也实者坚而内克也故有力者强而欲搏内克者实而自收是以隂阳无两强亦无两实惟强与实以偏则病内搏扵身上见扵虚窍也足少隂肾为水肾之精上为神水手厥隂心包络为相火火强搏水水实而自收其病神水紧小渐小而又小积渐之至竟如菜子许又有神水外围相类虫蚀者然皆能覩而不昏但微觉眊矂羞澁耳是皆阳气强盛而搏隂隂气坚实而有御虽受所搏终止扵邉鄙皮肤也内无所伤动治法当抑阳缓隂则愈以其强耶故可抑以其实耶惟可缓而弗宜助助之则反胜抑阳酒连散主之大抵强者则不易入故以酒为之导引欲其气味投合入则可展其长此反治也还隂救苦汤主之疗相火药也亦宜用防鼻碧云散然病世亦间见医者要当识之
　　亡血过多之病
　　六节蔵象论曰肝受血而能视宣眀五气篇曰乆视伤血气厥论曰胆移热扵脑则辛頞鼻渊传为衄蔑瞑目缪刺论曰冬刺经脉血气皆脱令人目不明由此推之目之为血所养者眀矣手少隂心生血血荣扵目足厥隂肝开窍扵目肝亦多血故血亡目病男子衂血便血妇人产后崩漏亡之过多者皆能病焉其为病睛珠痛珠痛不能视羞眀瘾澁眼睫无力眉骨太阳因为酸疼当作芎归补血汤主之当归养荣汤主之除风益损汤主之滋隂地黄丸主之诸有热者加黄芩妇人产漏者加阿胶脾胃不佳恶心不进食者加生姜复其血使其所养则愈然要忌咸物宣眀五气篇又曰咸走血血病无多食咸是忌
　　癍疹余毒之病
　　东垣李眀之曰诸癍疹皆从寒水逆流而作也子之初生也在母腹中母呼亦呼母吸亦吸呼吸者阳也而动作生焉饥食母血渴饮母血饮食者隂也而形质生焉隂具阳足十月而降口中恶血因啼即下却归男子生精之所女子结胎之处命宗所谓牝闗者也此血僻伏而不时发或因乳食内伤或因湿热下溜营气不从逆扵肉理所僻伏者乃为所发初则膀胱壬水夹脊逆流而尅小肠丙火故颈项已上先见也次则肾经癸水又尅心火故胸腹已上次见也终则二火炽盛反制寒水故胸腹已下后见也至此则五臓六腑皆病也七日齐七日盛七日谢三七二十一日而愈者七为大数故也愈后或有病疽病疮者是皆余毒尚在不去者今其病目者亦然所害者与风热不制之病稍同而异总以羚羊角散主之便不鞭者减硝黄未满二十一日而病作者消毒化癍汤主之此药功非独能扵目盖専扵癍者之药也不问初起已着服之便令消化稀者则不复出方随四时加减
　　深疳为害之病
　　卫气少而寒气乘之也元气微而饮食伤之也外乘内伤酿而成之也父母以其纯阳耶故深冬不为裳父母以其恶风耶故盛夏不解衣父母以其数饥耶故饲后强食之父母以其或渴耶故乳后更饮之有愚戅而为父母者又不审其寒暑饮食也故寒而不为暖暑而不能凉饮而不至渴食而不及饥而小儿幽衔黙抱疾而不能自言故外乘内伤因循积渐酿而成疳也渴而汤饥能食而瘦腹胀下利作声日逺不治遂生目病其病生翳睫闭不能开眵泪如糊乆而脓流竟枯尔目何则为阳气下走也为隂气反上也治法当如隂阳应象大论曰清阳出上窍浊隂出下窍清阳发腠理浊隂走五臓清阳实四肢浊隂归六腑各还其原不反其常是其治也当作升阳降隂之剂茯苓防湿汤主之升麻龙胆草饮子主之此药非专扵目并治已上数证然勿后后则危也为父母者其审诸


　　薛氏医案卷七
　　钦定四库全书
　　薛氏医案卷八
　　眀　薛巳　撰
　　原机啓微
　　君臣佐使逆从反正説
　　君为主臣为辅佐为助使为用置方之原也逆则攻从则顺反则异正则宜治病之法也必热必寒必散必收者君之主也不宣不眀不授不行者臣之辅也能受能令能合能力者佐之助也或击或发或刼或开者使之用也破寒必热逐热必寒去燥必濡除湿必泄者逆则攻也治惊须平治损须温治留须收治坚须溃者从则顺也热病用寒药而导寒攻热者必热阳眀病发热大便鞭者大承气汤酒制大黄热服之类也寒病用热药而道热去寒者必寒少隂病下利服附子干姜不止者白通汤加人尿猪胆之类也塞病用通药而导通除塞者必寒脑满烦惊小便不利者柴胡加龙骨牡砺汤之类也通药用塞药而导塞止通者必通太阳中风下利心下痞鞭者十汤之类也反则异也治逺以大治近以小治主以缓治客以急正则宜也至真要论曰辛甘发散为阳酸苦涌泄为隂咸味涌泄为隂淡味渗泄为阳六者或收或防或缓或急或燥或湿或耎或坚所以利而行之调其气使其平故味之薄者为隂中之阳味薄则通酸苦咸平是也气之厚者为阳中之阳气厚则热辛甘湿热是也气之薄者为阳中之隂气薄则发泄辛甘淡平寒凉是也味之厚者为隂中之隂味厚则泄酸苦咸寒是也易曰同声相应同气相求水流湿火就燥云从龙风从虎圣人作而万物覩本乎天者亲上夲乎地者亲下则各从其类也故置方治病如后
　　芍药清肝散方治眵多燥澁羞眀赤脉贯睛臓腑秘结者
　　白术【三分】川芎【三分】防风【三分】甘草【炙二分半】荆芥【二分半】桔梗【三分】羌活【三分】芍药【二分半】柴胡【二分】前胡【二分半】薄荷【二分半】黄芩【二分半】山栀【二分】知母【二分】滑石【三分】石膏【三分】大黄【四分】芒硝【三分半】
　　共十八味通防咀都作一服水二钟煎至一钟食后热服
　　右为方治淫热反尅而作也风热不制之病热甚大便鞭者从权用之盖苦寒之药也苦寒败胃故先以白术之甘温甘草之甘平主胃气为君次以川芎防风荆芥桔梗羌活之辛温升散清利为臣又以芍药前胡柴胡之微苦薄荷黄芩山栀之微苦寒且导且攻为佐终以知母滑石石膏之苦寒大黄芒硝之大苦寒祛逐淫热为使大便不鞭者减大黄芒硝此逆则攻之治法也大热服者反治也通气利中丸　治证上同
　　白术【一两】白芷【半两】羌活【半两】黄芩【一两半】滑石【取末另入一两半】大黄【二两半】牵牛【取末一两半】
　　除滑石牵牛另研极细末外余合为细末入上药和匀滴水为丸如桐子大每服三十丸加至百丸食后临睡茶汤送下
　　右方以白术苦甘温除胃中热为君白芷辛温解利羌活苦甘平微温通利诸节为臣黄芩微苦寒疗热滋化滑石甘寒滑利小便以分清浊为佐大黄苦寒通大便防诸实热牵牛苦寒一説味辛利大便除风毒为使逆攻之法也风热不制之病热甚而大便鞭者亦可兼用然牵牛有毒非神农药今与大黄并用者取其性猛烈而快也大抵不宜乆用乆用伤元气盖从权之药也量虚实加减
　　黄连天花粉丸　治同前
