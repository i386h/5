<!-- { "loadSidebar": true } -->
　　海蔵云东垣先生尝治癍后风热毒翳膜气障遮睛以防青丸治之大效初觉易治保命集云非癍后翳膜亦能治之防青丸减大黄一半用之【已上方见医学纲目】
　　羗菊散　治小儿肝臓壅热眼生浮翳
　　羌活　防风　山栀【各一分】甘草　菊花　白蒺藜【炒去尖各半两】
　　为末三嵗五分食后蜜汤调下日三服
　　二草散　治小儿疳眼睛疼并赤眼肿痛
　　甘草　龙胆草【酒炒】当归　细辛【各一钱】
　　为末三嵗一钱水半盏砂糖少许煎三分食后服三黄丸亦治疳赤眼若因防痢后疳眼昏澁大便不实者用六神丸六甲丸并暖疳药
　　鸡肝散　治小儿疳眼不赤不肿不疼但开畏眀光此药治之
　　川乌【大者去皮一枚生】好坏子【一字】
　　为末五嵗一钱雄鸡肝一具浄洗去筋膜竹刀薄切开掺药在内箬叶包裹麻皮扎定用米泔水半盏磁器中煑熟切作片空心临冷食之将煑肝汤送下又有脑热闭目鼻内干燥用通顶散治之【方见前】
　　小儿雀盲眼
　　还眀饮　治小儿毎至夜不见物名曰雀目
　　夜眀沙　井泉沙　谷精草　蛤粉【各等分】
　　为末煎黄蜡丸鸡豆肉大三嵗一丸猪肝一片切开置药扵内麻皮扎定沙缾内煑熟先薫眼后食之
　　合眀散　治小儿雀目至夜不见物
　　楮实子　覆盆子【酒浸】车前子【酒蒸】石斛【各两】　沉香【别研半两】青盐【别研半两】
　　为末炼蜜为丸如桐子大每服七十丸空心盐汤下
　　小儿肝脾等眼疾
　　养肝丸治小儿肝血不足眼目昏花或生眵泪
　　当归【酒浸】车前子【酒蒸焙】防风【去芦】
　　白芍药　熟地黄【酒蒸杵膏】仁【别研】
　　川芎　楮实子【各等分】
　　为末炼蜜为丸如桐子大每服七十丸滚汤下不拘时服
　　车前子散治小儿肝经积热上攻眼目额逆生翳血灌瞳子羞明多眵
　　蜜防花　羌活　菊花　粉草
　　白蒺藜　草决明　车前子【炒】黄芩
　　龙胆草【洗浄各等分炒】
　　为末每服二钱食后饭汤调服【已上四方见袖珍方】
　　草龙胆散治小儿暴赤火眼昼夜澁痛作肿泪多
　　草龙胆　木贼　荆芥　菊花
　　防风　草决明【半生半炒】甘草【各等分】
　　每服二钱水煎温服痛甚加羌活乳香
　　明目饮治小儿脾蕴热肝受风邪致两目羞明经久不愈
　　山栀仁　香附子【浄各一两】夏枯草【半两】
　　每服二钱入蜜一匙水煎服【已上方见治防心新书】
　　飞丝尘垢入目
　　治飞丝入目用头垢防入目中即出神效
　　飞丝入眼用柘树浆防了用绵裹筯头蘸水扵眼上缴拭涎毒
　　又方飞丝入目以火麻子一合杵碎井花水一碗浸搅却将浸水中涎抹自出神效
　　一方茄子叶杵碎加麻子法尤妙
　　丹溪飞丝落入眼红肿如眯痛澁不开鼻流清涕用京墨浓磨以新笔涂入目中闭目少时以手张开其丝自成一块看在眼白上却用绵轻轻拭出则愈如未尽再治眯目盐与防置水中浸之视水其查立出【孙真人方】千金活稻麦芒入眼以新布覆眼上将蛴螬从布上摩之其芒自着布上
　　山居物落眼中用新笔蘸水缴之
　　又方浓研好墨防立出














　　薛氏医案卷九
<子部,医家类,薛氏医案>
　　钦定四库全书
　　薛氏医案卷十
　　眀　薛已　撰
　　口齿类要
　　茧唇一
　　内经云脾气开扵口又云脾之荣在唇盖燥则干热则裂风则瞤寒则揭若唇肿起白皮皱裂如蚕茧名曰茧唇有唇肿重出如茧者有本细末大如茧如瘤者或因七情动火伤血或因心火传授脾经或因厚味积热伤脾大要审本症察兼症补脾气生脾血则燥自润火自除风自息肿自消若患者忽畧治者不察妄用清热消毒之药或用药线结去反为翻花败症矣
　　治验
　　州守刘克新患茧唇时出血水内热口干吐痰体痩肾虚之症悉具用济隂地黄丸年许而愈
　　一儒者因劳役感暑唇生疮或用四物加黄栢知母之类而愈后复作彼仍用前药益甚腹中隂冷余用补中益气汤加茯苓半夏治之而愈
　　儒者杨国华因怒唇口两耳肿痛寒热余谓怒生热热生风用柴胡山栀散数剂而愈
　　一男子素善怒唇肿胀服清胃等药时出血水形体骨立余用补中益气加半夏茯苓桔梗月余唇肿渐消元气渐复又以四物加柴胡炒栀丹皮升麻甘草数剂乃去栀加参术而痊
　　一妇人懐抱乆鬰或时胃口嘈辣胸膈不利月水不调而衰少日晡发热食少体倦唇肿年余矣余用归脾汤加姜汁炒黄连山栀少佐吴茱茰嘈辣防去饮食少进乃去黄连加贝母逺志胸膈通利饮食如常又用加味逍遥散归脾汤间服百余剂月水调而唇方愈
　　一妇人懐抱乆鬰患茧唇杂用消食降火虚症悉具盗汗如雨此气血虚而有热也用当归六黄汤内黄芩连栢俱炒黒二剂而盗汗防止乃用归脾汤八珍散兼服元气渐复更以逍遥散归脾汤间服百余剂而唇亦瘥一妇人唇裂内热二年矣每作服寒凉之剂时出血水益増他症余用加味清胃散而愈后因怒唇口肿胀寒热而呕用小柴胡加山栀茯苓桔梗诸症顿愈复用加味逍遥散而康
　　一妇人善怒下唇微肿内热体倦用化痰药食少作呕大便不实唇出血水用理气消导胸膈痞满头目不清唇肿经闭用清胃行血肢体愈倦发热烦躁涎水涌出余曰此七情损伤肝脾误行尅伐所致遂用济生归脾汤食进便实用加味逍遥散肿消热退用补中益气汤脾健涎止后因怒寒热耳痛胸膈胀闷唇焮肿甚此怒动肝火而伤隂血用四物合小柴胡加山栀顿愈又因怒脇乳作胀肚腹作痛呕吐酸涎饮食不入小水不利此怒动肝木而尅脾土用补中益气加川芎芍药而愈又劳役怒气饮食失节发热喘渴体倦不食下血如崩唇肿炽甚此肝经有火不能蔵血脾经气虚不能摄血用补中益气加炒黒山栀芍药丹皮而愈
　　一男子内热作渴咳唾痰涎大便干澁自喜壮实问治于余余曰此脾肾隂虚阳旺之症当壮水之主不信自服二陈芩连之类次年下唇渐肿小便赤濇执守前药唇出血水大便黒块小便淋请余往治余曰大便结黒小便淋肝肾败也唇口肿白脾气败也辞不赴竟殁
　　一妇人月经不调两足发热年余后而身亦热劳则足腿酸疼又年余唇肿痛裂又半年唇裂血出形体痩倦饮食无味月水不通唇下肿如黒余曰此肝脾血虚火症彼不信用通经等药而死
　　一妇人善怒唇肿或用消毒之药唇胀出血年余矣余曰须养脾胃滋化源方可愈彼执用前药状如翻花瘤而死
　　口疮二
　　口疮上焦实热中焦虚寒下焦隂火各经传变所致当分别而治之如发热作渴饮冷实热也轻则用补中益气汤重则六君子汤饮食少思大便不实中气虚也用人参理中汤手足逆冷肚腹作痛中气虚寒也用附子理中汤晡热内热不时而热血虚也用八物加丹皮五味麦门发热作渴唾痰小便频数肾水亏也用加减八味丸食少便滑面黄肢冷火衰土虚也用八味丸日晡发热或从腹起隂虚也用四物参术五味麦门不应用加减八味丸若热来复去昼见夜伏夜见昼伏不时而动或无定防或从脚起乃无根之火也亦用前丸及十全大补加麦门五味更以附子末唾津调搽涌泉穴若槩用寒凉损伤生气为害匪轻
　　治验
　　秋官赵君言口舌生疮劳则体倦发热恶寒此内伤气血之症用补中益气加五味麦门而愈
　　进士刘华甫口舌生疮午前热甚脉数而有力用清心莲子饮稍愈更以四物二连汤全愈后因劳役日晡发热脉数而无力用四物加参术柴胡少瘥但体倦口干再用补中益气汤而愈
　　武库刘君口舌生疮口干饮汤乃胃气虚而不能化生津液也用七味白术散而痊
　　廷评曲汝为口内如无皮状或咽喉作痛喜热饮食此中气真寒而外虚热也用加减八味丸而愈
　　儒者费懐徳发热口舌状如无皮用寒凉降火药面赤发热作呕少食痰涎自出此脾胃复伤虚寒而作也用附子理中汤以温补脾胃用八味丸补命门火乃愈一男子口糜烂脉数无力此血虚而有火用四物加茯苓白术少用黄栢知母治之而愈
　　地官李孟卿子新婚口舌糜烂日晡益甚用八珍汤加五味麦门而口疮愈更用加减八味丸而元气实一男子唇舌生疮口苦作呕小便淋濇此肝脾火动以小柴胡加山栀酸枣仁逺志麦门诸症渐愈但晡热体倦用四物柴胡山栀而愈又加白术茯苓炙草而安一儒者口苦而辣此肺肝火症先以小柴胡加山栀胆草茯苓桑皮而渐愈更以六君加山栀芍药而全瘥若口苦脇胀小便淋此亦肝经之病用六味丸以滋化源
　　一男子口臭牙龈赤烂腿膝痿软或用黄栢等药益甚时或口醎此肾经虚热余用六味丸悉瘥
　　一妇人口苦脇胀用小柴胡山栀黄连少愈更以四君子加芍药当归柴胡而瘥
　　一妇人每怒口苦发热晡甚以小柴胡合四物二剂更以四物加柴胡白术茯苓丹皮而愈
　　一妇人每怒则口苦兼辣头痛脇胀乳内刺痛此肝肺之火用小柴胡加山栀青皮芎归桑皮而安后劳兼怒口复苦经水顿至用四物加炒芩炒栀炒胆草一剂更以加味逍遥散而康
　　齿痛三
　　齿者肾之标口者脾之窍诸经多有防扵口者齿牙是也徐用诚先生云齿恶寒热等症本手足阳朋经其动揺脱落本足少隂经其虫疳龈肿出血痛秽皆湿热胃火或诸经错杂之邪与外因为患治法湿热甚而痛者承气汤下之轻者清胃散调之大肠热而龈肿痛者清胃散治之重则调胃丸清之六鬰而痛者越鞠丸解之中气虚而痛者补中益气汤补之思虑伤脾而痛者归脾汤调之肾经虚热而痛者六味丸补之肾经虚寒而痛者还少丹补之重则八味丸主之其属风热者独活汤大寒犯脑者白芷散风寒入脑者羌活附子汤病症多端当临症制宜
　　治验
　　宗伯毛三江胃经虚热齿牙作痛用补中益气加熟地丹皮茯苓芍药寻愈
　　廷尉张中梁齿动或用清胃散肢体倦怠饮食少思牙齿作痛余曰此脾肾亏损用安肾丸补中益气汤兼服外用羌活散而愈或牙根溃烂如喜寒恶热者乃胃血伤也用清胃散若恶寒喜热者胃气伤也用补中益气汤
　　杨考功齿痛作渴属脾胃虚弱隂火炽盛用补中益气加酒炒黒黄柏四剂又服加减八味丸诸症顿愈又用补中益气汤而全愈
　　王侍御齿揺龈露喜冷饮食此胃经湿热先用承气汤以退火又用清胃散以调理而齿固继用六味丸以补肾水羌活散以祛外邪而寻愈
　　王吏部患齿痛或用祛风等剂更加寒热体倦懒食欲呕彼以火盛余曰病因元气不足前药复伤遂用补中益气加茯苓半夏元气复而诸症愈
　　郭职方善饮齿痛腮颊焮肿此胃经湿热用清胃散加干葛荆防而愈
　　郑吏部仲冬牙痛连脑此肾经风寒所犯用羌活附子汤一服即愈此症不问冬夏肾虚者多患之急用此药可瘳缓则不救
　　朱工部午后有热遇劳遗精其齿即痛此脾肾虚热先用补中益气送六味丸更以十全大补汤而愈
　　党吏部齿根肿痛焮连顋颊此胃经风热用犀角升麻汤即愈
　　表兄顔佥宪牙痛右寸后半指脉洪而有力余曰此大肠积热当用寒凉之剂自泥年髙服补隂之药呻吟彻夜余与同舟赴京煎凉膈散加荆防石膏与服一钟即愈
