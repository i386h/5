<!-- { "loadSidebar": true } -->
　　一手足伤损若元气虚弱或不戒房劳或妄行攻伐致死肉上延或腐而不痛黑而不脱者当大补元气庶可保生若手足节断去者无妨骨断筋连不急剪去若侵及好肉则不治若预为调补脾气则无此患大凡脓瘀内焮者即针之而投托里散或口噤遗尿而似破伤风者急用十全大补汤加附子多有生者
　　一腐肉不溃或恶寒而不溃用补中益气汤发热而不溃用八珍汤若因尅伐而不溃者用六君子汤加当归其外皮黒坚硬不溃者内火蒸炙也内服八珍汤外涂当归膏其死肉不能溃或新肉不能生而致死者皆失于不预补脾胃也
　　一新肉不生若患处夭白脾气虚也用六君芎归患处绯赤阴血虚也用四物参术若恶寒发热气血虚也用十全大补汤脓稀白而不生者脾肺气虚也用补中益气汤脓稀赤而不生者心脾血虚也用东垣圣愈汤寒热而不生肝火动也用加味逍遥散晡热而不生肝血虚也用八珍牡丹皮食少体倦而不生脾胃气虚也用六君子汤脓秽而不生者阴虚邪火也用六味地黄丸四肢困倦精神短少而不生者元气内伤也用补中益气汤如夏月用调中益气汤作防用清暑益气汤秋令作防用清燥汤
　　一伤重昏愦者急灌以独参汤虽内瘀血切不可下急用花蕋石散内化之恐因泻而亡阴也若元气虚甚者尤不可下亦用以前散化之凡瘀血在内大小便不通用大黄朴硝血凝而不下者急用木香肉桂末三二钱以热酒调灌服血下乃生如怯弱之人用硝黄须加肉桂木香同煎假其热以行其寒也
　　一大便秘结若大肠血虚火炽者用四物汤送润肠丸或以猪胆汁导之若肾虚火燥者用六味地黄丸肠胃气虚用补中益气汤
　　一伤损症用黑羊皮者葢羊性热能补气也若杖疮伤甚内肉已壊欲其溃者贴之成脓固速苟内非补剂壮其根本毒气不无内侵外非砭刺泄其瘀秽良肉不无伤壊若受刑轻外皮破伤者但宜当归膏敷贴更服四物芩连柴胡山栀白术茯苓又丁痂不结伤肉不溃死血自散肿痛自消若槩行罨贴则醖酿瘀毒矣
　　一跳跃捶胷闪挫举重劳役恚怒而胷腹痛闷喜手摸者肝火伤脾也用四君柴胡山栀畏手摸者肝经血滞也用四物柴胡山栀桃仁红花若胸脇作痛发热晡热肝经血伤也用加味逍遥散若胸脇作痛饮食少思肝脾气伤也用四君芎归柴栀丹皮若胸腹胀满饮食少思肝脾气滞也用六君加柴胡芎归若胸腹不利食少无寐脾气鬰结也用加味归脾汤若痰气不利脾肺气滞也用二陈白术芎归栀子青皮若咬牙发搐肝旺脾虚也用小柴胡汤川芎山栀天麻钩藤钩或用风药则肝血益伤肝火益甚或饮糖酒则肾水益虚肝火愈炽若用大黄等药内伤阴络反致下血少壮者必为痼疾老弱者多致不起
　　一破伤风河间云风症善行数变入脏甚速死生在反掌之间宜急分表里虚实而治之邪在表者则筋脉拘急时或寒热筋惕搐搦脉浮用羌活防风汤散之在半表半里者则头微汗身无汗用羌活汤和之传入里者舌强口噤项背反张筋惕搐搦痰涎壅盛胸腹满闷便溺闭赤时或汗出脉洪数而以大芎黄汤导之既下而汗仍出表虚也以白术防风汤补之不时灌以粥饮为善前云乃气虚未损之法也若脓血太泄阳随阴散气血俱虚而类前症者悉宜大补脾胃切忌祛风之药一发痉仲景云诸痉项强皆属于温又云太阳病汗大多致痉风病下之则痉复发汗则拘急疮家发汗则痉是汗下重亡津液所致有汗而不恶寒曰柔痉以风能散气也宜白术汤加桂心黄茋无汗而恶寒曰刚痉以寒能澁血也宜葛根汤皆气血内伤筋无所营而变非风也杖疮及劳伤气血而变者当补气血未应用独参汤手足冷加桂附缓则不救
　　扑伤之症治验
　　血脱烦躁
　　有一患者两脇胀闷欲欬不欬口觉血腥徧身臀腿胀痛倦怠不食烦渴脉大此血脱烦躁也与童便酒及砭患处出死血糜肉甚多忽发热烦躁汗出投以独参汤三剂少止又用补气血清肝火之药数剂饮食稍进后用独参汤间服诸症悉退饮食颇加但不能多寐以归脾汤加山栀竹茹四剂而熟睡因劳心遂烦渇自汗脉大无力以当归补血汤二剂而安又以十全大补去川芎加麦门五味牡丹地骨麻黄根炒浮麦数剂而汗止死肉且溃又二十余剂而新肉生
　　血虚发躁
　　有一患者烦躁面赤口干作渇脉洪大按之如无余曰此血虚发躁也遂以当归补血汤二剂即止后日晡发热更以四物加柴胡牡丹地骨黄栢知母治之热退而疮敛东垣云发热恶寒大渇不止其脉大而无力者非白虎汤症此血虚发躁也宜用当归补血汤治之裴先生云肌热躁热目赤面红其脉洪大而虚此血虚也若误服白虎汤轻则危重则毙
　　气虚血热
　　有一患者头额出汗热渇气短烦躁骨痛瘀肉不溃遂割去之出鲜血服芩连之药益甚其脉洪大而微此气血俱虚邪火炽盛所致以四物加参茋术炙草少用柴胡炒芩二剂头汗顿止又加麦门五味肉桂二剂诸症悉退后用参茋归术炒芍熟地麦门五味十余剂瘀血溃而脓水稠矣但新肉不生以前药倍用白术而敛
　　瘀血泛注
　　有一患者瘀血流注腰膂两足俱黑随饮童便酒砭出瘀血糜肉投以小柴胡汤去半夏加山栀芩连骨碎补以清肝火用八珍茯苓以壮脾胃死肉溃而新肉生后疮复溃得静调治年余而痊
　　有一患者瘀血攻注阴囊溃而成漏脓水清稀所服皆寒凉之剂诊其肝脉短濇余脉浮而无力此肝木受肺金尅制又元气虚不能収敛遂用壮脾胃生气血之方元气少复后终殁于金旺之日
　　瘀血作痛
　　有一患者肿痛发热作渇汗出余曰此阴血受伤也先砭去恶秽以通壅塞后用四物柴胡黄芩山栀丹皮骨碎补以清肝火而愈
　　有一患者伤处揉散惟肿痛不消余曰此瘀血在内宜急砭之不从余以萝卜自然汁调山栀末敷之破处以当归膏贴之更服活血之剂而瘥数年之后但遇天阴仍作痒痛始知不砭之失
　　有一患者臀腿黑肿而皮不破但胀痛重坠皆以为内无瘀血惟敷凉药可以止痛余诊其尺脉濇而结此因体肥肉厚瘀血蓄深刺去即愈否则内溃有烂筋伤骨之患余入针四寸漂黒血数升肿痛遂止是日发热恶寒烦渇头痛此气血俱虚而然也以十全大补之剂遂瘥
　　肝火作痛
　　有一患者瘀血内胀焮痛发热口干作渇饮食不甘四肢倦怠余曰此肝火炽盛脾土受制故患前症喜其禀实年壮第用降火清肝活血之剂而愈
　　肝火忿怒
　　有一患者患处胀痛悲哀忿怒此厥隂之火为七情激之而然耳遂砭去瘀血以小柴胡汤加山栀黄连桔梗而安后用生肝血养脾气之药疮溃而敛
　　肝火脇胀
　　有一患者患处胀痛发热欲呕两脇热胀肝脉洪大余曰肝火之症也但令饮童便并小柴胡汤加黄连山栀归梢红花诸症果退此症若左关脉浮而无力以手按其腹反不胀者此血虚而肝胀也当以四物参苓青皮甘草之类治之若左关脉洪而有力胸脇胀痛者按之亦痛此怒气伤肝之症也以小柴胡芎归青皮芍药桔梗枳殻主之葢此症不必论其受责之轻重问其患处去血之曾否但被人扭按甚重努力恚怒以伤其气血瘀血归肝多致前症甚则胸脇胀满气逆不通或血溢口鼻卒至不救
　　肝胆虚症
　　有一患者愈后口苦腰脇胀痛服补肾行气等药不愈余按其肝脉浮而无力此属肝胆气血虚而然耳用参茋芎归地黄白术麦门五味治之而愈
　　血虚腹痛
　　有一患者杖后服四物红花桃仁大黄等剂以逐瘀血腹反痛更服一剂痛益甚按其腹不痛余曰此血虚也故喜按而不痛宜温补之剂遂以归身白术参茋炙草二剂痛即止
　　气虚不溃
　　有一患者瘀血已去饮食少思死肉不溃又用托里之药脓稍溃而清此血气虚也非大补不可彼不从余强用大补之剂饮食进而死肉溃但少寐以归脾汤加山栀二剂而寐因劳心烦躁作渇脉浮洪大以当归补血汤二剂而安
　　寒凝不溃
　　有一患者受刑太重外皮伤破瘀血如注内肉縻烂黯肿上彻胸背下至足指昏愦不食随以黒羊皮热贴患处灌以童便酒薄粥更以清肝活血调气徤脾之剂神思稍苏始言遍身彊痛又用大剂养血补气之药肿消食进时仲冬瘀血凝结不能溃脓又用大补之剂壮其阳气其脓方熟遂砭去洞见其骨涂以当归膏及服前药百余剂肌肉渐生
　　脾虚不敛
　　有一患者溃而不敛以内有热毒欲用寒凉之药余曰此血气俱虚而不能敛耳非归术参茋之类培养脾土则肌肉何由而生岂可复用寒凉尅伐之药重损气血耶遂用前药治之而愈
　　血虚筋挛
　　有一患者腹胀呕吐晕用柴胡黄芩山栀紫苏杏仁枳殻桔梗川芎当归赤芍红花桃仁四剂而定后又出血过多昏愦目黑用十全大补等药而苏时肌肉溃烂脓水淋漓筋挛骨痛予切其脉浮而濇沉而弱此因气血耗损不能养筋筋虚不能束骨遂用养气血之药治之而愈
　　肾虚气逆
　　有一患者杖疮愈后失于调理头目不清服祛风化痰等药反晕服牛黄清心丸又肚腹疼痛杖痕肿痒发热作渇饮食不思痰气上升以为杖疮余毒复作诊左尺脉洪大按之如无予曰此肾经不足不能摄气归源遂用人参黄茋茯苓陈皮当归川芎熟地山药山茱茰五味麦门炙草服之而寻愈后因劳热渇头痛倦怠少食用补中益气汤加麦门五味而痊
　　湿热乘肝
　　有一患者愈后腿作痛余意脓血过多疮虽愈肝经血气尚未充实而湿热乘虚也遂以八珍加牛膝木苍术黄栢防己炙草以祛湿热养阴血痛渐止乃去防己黄栢服之遂瘳
　　肝经郁火
　　有一患者瘀血失砭胀痛烦渇纵饮凉童便渇胀顿止以萝卜细捣涂之瘀血渐散已而患处作痒仍涂之痒止后口干作渇小腹引阴茎作痛小便如淋时出白津此肝经郁火也遂以小柴胡汤加大黄黄连山栀饮之诸症悉退再用养血等药而安夫小腹引阴茎作痛等症往往误认为寒症投以热剂则诸窍出血或二便不通以及危殆轻亦损其目矣
　　痛伤胃呕
　　有一患者痛甚发热呕吐少食胸膈痞满用行气破血之剂益甚口干作渇大便不调患处色黯余曰此痛伤胃气所致遂以四君当归炒芩软柴藿香二剂诸症渐愈又用大补之剂溃之而瘳
　　药伤胃呕
　　有一患者发热焮痛服寒凉药更加口干作渇肚腹亦痛自以为瘀血欲下之余按其肚腹不痛脉微细而迟饮食恶寒此凉药伤胃而然也急用六君加芍药当归炮附子各一钱服之前症益甚反加谵语面赤余意其药力未至耳前药再加附子五分服之即睡觉来诸病顿退而安
　　气血不损
　　有一患者瘀血虽去饮食形气如故但热渇焮痛膈痞有痰以小柴胡汤加天花粉贝母桔梗山栀二剂少愈又加生地归尾黄芩柴胡山栀花粉而愈余治百余人其杖后血气不虚者惟此一人耳治者审之
　　行气之非
　　有一患者服行气之剂胸痞气促食少体倦色黯脓清此形气俱虚之症也先用六君桔梗二剂胸膈气和后用补中益气去升麻加茯苓半夏五味麦门治之元气渐复而愈若用前剂戕贼元气多至不救
　　下血之非
