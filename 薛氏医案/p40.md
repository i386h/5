<!-- { "loadSidebar": true } -->
　　有一患者去其患处瘀血用四物柴胡红花治之焮痛顿止但寒热口干饮食少思用四物白术茯苓柴胡黄芩花粉四剂寒热即退用六君芎归藿香而饮食进腐肉虽溃脓水清稀以前药倍用参茋归术茯苓二十余剂腐肉俱溃脓水渐稠悮服下药一钟连泻四次患处色黯喜其脉不洪数乃以十全大补倍加肉桂麦门五味数剂肉色红活新肉渐生喜在壮年易于调理又月余而愈否则不救凡杖疮跌扑之症患处如有瘀血止宜砭去服壮元气之剂葢其气血已损切不可再用行气下血之药复损脾胃则运气愈难营达于下而反为败症怯弱者多致夭枉
　　寒药之非
　　有一患者肿痛敷寒凉之药欲内消瘀血反致臀腿俱冷瘀血并胸腹痞闷余急去所敷之药以热童便酒洗患处服六君木香当归敷回阳膏臀腿渐温又以前药去木香加川芎藿香肉桂四剂瘀血解乃刺之更以壮脾胃养气血得痊葢气血得温则行得寒则凝寒极生热变化为脓腐溃深大血气既败肌肉无由而生欲望其生难矣
　　不砭之非
　　有一患者发热烦躁用四物黄芩红花软柴山栀花粉烦热已清瘀血深蓄欲针出之不从忽牙关急患处作痛始针去脓血即安用托里养血新肉渐长忽患处瘙痒此风热也用祛风消毒之剂而痊
　　不补之非
　　有一患者臀腿胀痛发热烦躁刺去死血胀痛少寛热躁愈甚此血脱邪火旺而然也急用独参汤补之少愈又以徤脾胃养气血药治之腐肉渐溃遂愈大抵此症宜预调补以頋收敛切不可伐其气血不行补益以至不能收敛矣
　　破伤风表症
　　有一患者仲夏误伤手腰背反张牙关急脉浮而散此表症也遂用羌活防风汤一剂即解此症若在秋冬腠理致密之时须用麻黄之类以发汗此乃暴伤气血不损之治法也
　　破伤风里症
　　有一患者杖处畧破而患此脉洪大而实此里症也用大芎黄汤一剂大便微行一次悉退若投表药必死宜急分表里虚实而治之庶无误矣
　　脓内焮类破伤风
　　有一患者寒热口干用四物参芪白术软柴炒芩麦门五味四剂少退余欲砭去瘀血不从后怔忡不寐饮食少思牙关牵头目疼痛恶寒发热此脓内焮也遂砭去之即安以八珍枣仁麦门五味二十剂前症渐愈又用前药及独参汤瘀肉渐溃后因劳又少寐盗汗以归脾汤麦门五味逺志而痊后牙关胀闷面目焮赤又似破伤风仍以为虚用八珍等药亦安
　　脓溃类破伤风
　　有一患者腹痛喘促作渇寒热臀腿糜烂与死血相和如皮囊盛糊用童便煎四物桃仁红花柴胡黄芩麦门花粉服之顿退彼用黑羊皮贴之益甚后砭去脓血甚多气息奄奄唇口微动牙关急患处色黯或欲用破伤风药余曰此气血虚而变症也用参茋芎归白术并独参汤人乳汁元气复而诸症愈乃用十全大补汤调理而安此症若脓瘀内焮者宜针之若溃后口噤遗尿而类破伤风等症者乃气血虚极也急用大补之剂若素多痰患风症者宜清痰降火若因怒而见风症者宜清肝降火若人不慎房劳而忽患前症此由肾水不足心火炽甚宜滋阴补气血为主若误作风症治之即死
　　内虚变痓【痓当作痉】
　　有一患者内溃针出脓三五碗遂用大补之剂翌日热甚汗出足冷口噤腰背反张众欲投发散之剂余曰此气血虚极而变痉也若认作风治则悮矣用十全大补等药而愈此症多因伤寒汗下过度与产妇溃疡气血亏损所致但当调补气血为善若服尅伐之剂多致不救
　　有一患者两月余矣疮口未完因怒发痓疮口出血此怒动肝火而为患耳用柴胡芩连山栀防风桔梗天麻钓藤钩甘草治之顿愈刘宗厚先生云痓有属风火之热内作者有因七情怒气而作者亦有湿热内盛痰涎壅遏经络而作者惟宜补虚降火敦土平水清痰去湿
　　坠跌金伤治验
　　瘀血腹痛
　　有一患者仲秋夜归坠马腹内作痛饮酒数杯翌早大便自下瘀血即安此元气充实挟酒势而行散也一男子跌伤腹痛作渇食梨子二枚益甚大便不通血欲逆上用当归承气汤加桃仁瘀血下而瘥此因元气不足瘀血得寒而凝聚也故产妇金疮者不宜食此一男子孟秋坠梯腹停瘀血用大黄等药其血不下反加胸膈胀痛喘促短气余用肉桂木香末各二钱热酒调服即下黑血及前所服之药而苏此因寒药凝滞而不行故用辛温之剂散之
　　脾伤腹痛
　　陈侍御坠马腿痛作呕服下药一剂胸腹胀痛按之即止惟倦怠少气诊其脉微细而濇余曰非瘀血也乃痛伤气血复因药损脾气而然耳投养脾胃生气血之药而愈
　　血虚脇胀
　　李进士季夏伤手出血不止发热作渇两脇作胀按之即止此血虚也用八珍加软柴胡天花粉治之顿愈更用养气血之药调理而痊
　　血虚烦躁
　　呉给事坠马伤首出血过多发热烦躁肉瞤筋惕或欲投破伤风药余曰此血虚火动所致当峻补其血为善遂用圣愈汤二剂即安又养气血而疮瘥
　　亡血出汗
　　张进士季秋坠马亡血过多出汗烦躁翌日其汗自止热躁益甚口噤手颤此阴血虚阳火乘之而汗出为寒气收敛腠理故汗不得出火不得泄怫郁内甚而益增他症也余用四物加柴胡黄芩山栀四剂少止又用四物参茋软柴胡五味麦门治之而痊
　　亡血昏愦【二条】
　　一妇人孟冬伤足亡血头汗内热作渇短气烦躁不时昏愦其脉洪大按之微弱此阴血虚于下孤阳炎于上故发厥而头出汗也以四物合小柴胡汤一剂汗即止以四物去川芎加参茋麦门五味炙草少用肉桂四剂诸症悉去又三十余剂血气复而愈
　　一男子孟夏折腿出血过多其初晕眼花后则昏愦此阴血伤损阳火炽甚制金不能平木木旺生风所致急灌童便更用人参当归各五钱荆芥川芎柴胡芍药白术各二钱山栀黄栢黄芩桔梗各一钱甘草五分服之随爽又用四物参茋各三钱生地柴胡各一钱四剂烦躁悉去
　　湿痰作痛【三条】
　　大宗伯沈立斋孟冬闪腰作痛胸间痰气不利以枳殻青皮柴胡升麻木香茴香当归川芎赤芍神麯红花四剂而瘥但饮食不甘微有潮热以参茋白术陈皮白芍各一钱归身二钱川芎八分软柴胡地骨炙草各五分十余剂而康
　　刘尚寳体微臂闪作痛服透骨丹反致肢节俱痛下体益甚以二陈南星活防风牛膝木苍术黄芩黄栢治之身痛遂安以前药再加归尾赤芍桔梗治之而痊郑吏部素有湿痰孟冬坠马服辛热破血之药遍身作痛发热口干脉大而滑此热剂激动痰火为患耳治以清燥汤去人参当归黄茋加黄芩山栀半夏黄栢热痛顿去患处少愈更用二陈活桔梗苍术黄栢姜制生地当归遂痊
　　肝火作痛
　　杨司天骨已入患处仍痛服药不应肝脉洪大而急余曰此肝火盛而作痛也用小柴胡汤加山栀黄连二剂痛止用四物山栀黄栢知母调理而康
　　血虚作痛
　　一妇人磕臂出血骨痛热渇烦闷头晕日晡益甚此阴虚内热之症用八珍加丹皮麦门五味骨碎补肉桂及地黄丸治之悉愈却去桂加牛膝续断二十余剂而疮愈
　　骨伤作痛【二条】
　　一小儿足伤作痛肉色不变伤在骨也频用炒葱熨之五更用和血定痛丸日间用健脾胃生气血之剂数日后服地黄丸三月余而瘥
　　一小儿臂骨出接入肿痛发热服流气等药益甚饮食少思余以葱熨之其痛即止以六君黄茋柴胡桔梗续断骨碎补治之饮食进而肿痛消又用补中益气加麦门五味治之气血和而热退愈矣
　　气虚血滞
　　戴给事坠马腿肿痛而色黯食少倦怠此元气虚弱不能运散瘀血而然耳遂用补中益气去升麻柴胡加木茯苓芍药白术治之而痊
　　气虚不溃
　　少宗伯刘五清膁伤一块微痛少食用六君子汤倍加当归黄茋其痛渐止月余瘀血内涸而不溃公以为痊余曰此阳气虚极须用调补不从至来春头晕痰涎壅塞服清气化痰病势愈盛脉洪大而微细欲以参茋归术附子之类补之不信至秋初因怒昏愦而厥
　　气虚壅肿【三条】
　　一妇人闪臂腕肿大已三月手臂日细肌瘦恶寒食少短气脉息微细属形病俱虚也遂投补中益气加肉桂引诸药以行至臂再加贝母香附以解久病之郁间服和血定痛丸以葱熨之肿消二三因怒患处仍胀胸膈两脇微痛以前汤更加木香山栀半夏桔梗服之少可复因惊不寐少食盗汗以归脾汤加五味麦门二十余剂而安肿消三四手臂渐肥但经水过期而少此心脾之血尚未充足而然也乃用八珍加五味麦门丹皮逺志香附贝母桔梗四十余剂诸症悉愈后因怒发热谵语经水如涌此怒动肝火以小柴胡汤加生地黄二钱一剂遂止以四物加柴胡调理而康
　　州守陈克明子闪右臂腕肿痛肉色不变久服流气等药加寒热少食舌干作渇余曰伤损等症肿不消色不变此运气虚而不能愈当助脾胃壮气血为主遂从余法治之不二月形气渐充肿热渐消半载诸症悉退体臂如常
　　一小儿闪腿腕壅肿形气怯弱余欲治以补气血为主佐以行散之剂不信乃内服流气饮外敷寒凉药加寒热体倦余曰恶寒发热脉息洪大气血虚极也治之无功后内溃泄尽气血而亡
　　瘀血肿痛
　　一男子闪伤右腿壅肿作痛余谓急砭去滞血以补元气庶无后患不信乃外敷大黄等药内服流气饮后涌出秽脓数碗许其脓不止乃复请治视其腿细而脉大作渇发热辞不治后果殁
　　窓友王汝道环跳穴处闪伤瘀血肿痛发热作渇遂砭去瘀血知其下焦素有虚火用八珍加黄栢知母牛膝骨碎补四剂顿止用十全大补汤少加黄栢知母麦门五味三十余剂而敛
　　筋伤壅肿
　　李考功子十四嵗脚腕闪伤肿而色夭日出清脓少许肝脉微濇此肝经受伤气血虚而不能溃难治之症也急止尅伐之剂不信乃杂用流气等药后果出烂筋而死
　　肺火衂血
　　张地官坠马伤腿服草乌等药致衂血咳臂痛目黄口渇齿痛小便短少此因燥剂伤肺与大肠而致余用生地芩连黄栢知母山栀山药甘草以润肺之燥而生肾水小便顿长诸症并止以山药五味麦门参茋芎归黄栢黄芩知母炙草以滋阴血养元气而疮敛
　　肝火出血【三条】
　　俞进士折腿骨已接三月尚发热出血不止正体医治不应左关脉洪数此肝火炽甚血得热而妄行也遂投小柴胡汤加山栀芍药生地防风血止热退又用八珍五味麦门治之疮口即愈
　　田宗伯侄仲秋因怒跌仆遍身作痛发热衂血肝脉洪余曰久衂脉洪乃肝火盛而制金也至春则肝木茂盛而自焚或戕贼脾土非易治之症当滋肾水以生肝木益脾土以生肺金乃杂用防肝火等药殁于仲春之月
　　一妇人因怒仆地伤面出血痰盛昏愦牙关急余曰此怒动肝火气逆拂郁神明昏冐而卒倒也两手脉洪大而无伦次以小柴胡汤加黄连山栀芎归橘红茯苓姜汁治之而苏
　　胃火作呕
　　一膏粱之人跌腿青肿作痛服辛热之药反发热作喘患处益痛口干唇掲余曰膏粱之人内多积热更服辛热之剂益其胃火而使然也频饮童便以清胃散加山栀黄芩甘草治之顿止患处以葱慰之肿即消散
　　阴虚作喘
　　举人杜克坠马服下血药反作喘日晡益甚此血虚所致耳非瘀血为患遂以四物加参茋五味麦门治之其喘顿止又用补中益气加五味麦门而愈此症果系瘀血蒸薫于肺而喘只宜活血行血亦不可下若面黑胸胀或膈痛作喘当用人参一两苏木二两作一剂水煎急服缓则不治产妇多有此疾
　　阴虚发热
