<!-- { "loadSidebar": true } -->
　　愚按接骨散没药丸元气无亏者宜用若肾气素怯或高年肾气虚弱者必用地黄丸补中益气汤以固其本为善
　　羌活防风汤　治破伤风邪初在表者急服此药以解之稍迟则邪入于里与药不相合矣
　　羌活　防风　甘草　川芎　藁本　当归芍药【各四两】地榆　细辛【各二两】
　　右每服五钱水煎
　　防风汤　治破伤风表症未传入里急宜服之
　　防风　羌活　独活　川芎【各等分】
　　右每服五钱水煎调蜈蚣散服大效
　　蜈蚣散
　　蜈蚣【一对】鳔【三钱】
　　右为细末用防风汤调下
　　羌活汤　治破伤风在半表半里急服此汤稍缓邪入于里不宜用
　　羌活　菊花　麻黄　川芎　石膏　防风前胡　黄芩　细辛　甘草　白茯苓　蔓荆子枳殻【各一两】薄荷　白芷【各五钱】
　　右每服五钱水煎
　　地榆防风散　治风在半表里头微汗身无汗不可发汗兼治表里
　　地榆　防风　地丁香　马齿苋【各等分】
　　右为细末每服三钱米汤调服
　　大芎黄汤　治风在里宜疎导急服此汤
　　川芎　羌活　黄芩　大黄【各一两】
　　右五七钱水煎温服脏腑通和为度
　　白术防风汤　治服表药过多自汗者
　　白术　黄茋【各一两】防风【二两】
　　右每服五七钱水煎服脏腑和而自汗者可服若脏腑秘小便赤者宜用大芎黄汤下之
　　白术汤　治破伤风汗不止筋挛搐搦
　　白术　葛根　升麻　黄芩　芍药【各二钱】甘草【二钱五分】
　　右每服五钱水煎无时服
　　谦甫硃砂丸　治破伤风目瞪口噤不语手足搐搦项筋强直不能转侧目不识人
　　硃砂【研】半夏【洗】川乌【各一两】雄黄【五钱】凤凰台【三钱】麝香【一字】
　　右为末枣肉丸桐子大每服一丸或二丸冷水下以吐为度如不吐加一丸或吐不住煎葱白汤止之汗出为效
　　左龙丸　治直视在里者
　　左盘龙【野鸽粪也】白僵蚕　鳔【各炒五钱】雄黄【一钱】
　　右为末烧饭丸桐子大每服十五丸温酒下如里证不已当用前药末一半加巴豆霜半钱烧饭丸桐子大每服加入一丸如此渐加以利为度利后服和解药
　　江鳔丸　治破伤风传入里症惊而发搐脏腑秘澁江鳔【剉炒半两】野鸽粪【炒半两】雄黄【一钱】白僵蚕【半两】
　　蜈蚣【一对】天麻【一两】
　　右为末作三分二分烧饭丸桐子大硃砂为衣一分入巴豆霜一钱亦用烧饭丸每服硃砂者二十丸入巴豆者一丸渐加至利为度后止服前丸
　　养血当归地黄散
　　当归　地黄　芍药　川芎　藁本　防风白芷【各一两】细辛【五钱】
　　右依前煎服
　　广利方　治破伤风发热
　　蒌子【九钱】滑石【三钱五分】南星　苍术　赤芍药陈皮　炒栢　黄连　黄芩　白芷　甘草【各五分】
　　右姜水煎服
　　右二方用竹沥蒌实軰治破伤风热痰脉洪者前方用南星半夏草乌川乌軰则治破伤风寒痰脉无力者
　　白丸子　治一切风痰壅盛手足顽麻或牙关急口眼歪斜半身不遂等症
　　半夏【七两生用】南星【二两生用】川乌【去皮脐生用五钱】
　　右为末用生姜汁调和丸桐子大每服一二十丸姜汤下
　　本事玉眞散　治破伤风及打扑伤损项强口噤欲死【南星有防风制其毒不麻人】
　　天南星【汤泡七次】防风【等分】
　　右为末先以童子热小便洗净疮口拭干掺之良久浑身作痒疮口出赤水是效又以温酒调下一钱如牙关急腰背反张用药二钱童子小便调服至死心头微温者急灌之亦可救累试累效
　　治打扑伤损肿痛伤风者
　　天南星　半夏　地龙【各等分】
　　右为末用生姜薄荷汁调搽患处
　　薛氏医案卷十二
<子部,医家类,薛氏医案>
　　钦定四库全书
　　薛氏医案卷十三
　　明　薛已　撰
　　外科枢要一
　　论疮疡二十六脉所主
　　浮脉之诊浮于指下按之不足举之有余再再寻之状如太过瞥瞥然见于皮毛间其主表症或为风或为虚浮而大散者心也浮而短濇者肺也浮而数者热也而反恶寒者疮疽之谓也洪脉之诊似浮而大按举之则泛泛然满三部其状如水之洪流波之涌起其主血实积热疮肿论曰脉洪大者疮疽之病进也如疮疽结脓未成者宜下之脓溃之后脉见洪大则难治若自利者不可救也
　　滑脉之诊实大相兼往来流利如珠按之则累累然滑也其主或为热或为虚此阳脉也疮疽之病浓未溃者宜内消也脓溃之后宜托里也所谓始为热终为虚也数脉之诊按之则呼吸之间动及六至其状似滑而数也若浮而数则表热沉而数则里热也又曰诸数为热仲景云脉数不时见则生恶疮也又云肺脉俱数则生疮也诊诸疮洪数者里欲有脓结也
　　散脉之诊似浮而散按之则散而欲去举之则大而无力主气实而血虚有表无里疮肿脓溃之后而烦痛尚未痊退诊其脉洪滑粗散者难治以其正气虚邪气实也又曰肢体沉重肺脉大则毙谓浮散者也
　　长脉之诊按之则洪大而长出于本位其主阳气有余也伤寒得之欲汗出自解也长而缓者胃脉也百病皆愈谓之长者则易治也
　　芤脉之诊似浮而按之中央空两边实其主血虚或为失血疮肿之病诊得芤脉脓溃后易治以其脉病相应故也
　　牢脉之诊按之则实而且沉且浮而有牢坚之意若瘰疬结肿诊得牢脉者不可内消也
　　实脉之诊按举有力而类结曰实经曰邪气胜则实久病虚人得此最忌疮疽之人得此宜急下之以其邪气与臓腑俱实故也
　　脉之诊按之则而其似者为如按而不移如内绳而转动以此为异春脉浮而平不时见则为饮为痛主寒主虚疮疽论曰内寒外热欲发疮疽也
　　脉之诊似而按之如切绳而转动其主切痛积癖凡疮肿得之气血沉濇也亦主痛也濇脉之诊按之则散而复来举之则细而不足脉濇则气濇也亦主血虚疮肿溃后得之无妨也
　　短脉之诊按举则不及本位内经曰短则气病以其无胃气也诸病脉短者皆难治疮肿脉短真气短也细脉之诊按之则萦萦如珠丝而欲絶举之如无而似有细而微其主亡阳衰也疮肿之病脉来细而沉时值者里虚而欲变症也
　　微脉之诊按之则软小而极微其主虚也真气后者生邪气胜者危疮肿溃后脉微而匀举自瘥也
　　迟脉之诊按举来迟呼吸定息方得三至其状似【阙】而稍迟痼疾得之则善新疾得之则正气虚惫疮肿得之溃后自痊
　　缓脉之诊按之似迟而稍駃于迟仲景云阳脉浮大而濡隂脉浮大而濇隂阳同等谓之长缓脉见长缓百疾自瘳凡疮肿溃后其脉濇迟缓者易愈以其脉病相应是有胃气也
　　沉脉之诊举之不足按之方见如烂绵其主邪气在脏也水气得之则逆此隂脉也疮肿得之邪气深也伏脉之诊比沉不同伏于筋下推筋而后见与沉相类而邪气益深矣
　　虚脉之诊按之不足极大而软轻举指下豁然而空经曰脉虚则血虚血虚生寒阳气不足也疮肿脉虚宜托里和气养血也
　　软脉之诊按之则如帛在水中极软而沉细亦谓之软其主胃气弱疮肿得之宜补虚排脓托里
　　弱脉之诊似软而极微来微而似有仲景云微弱之脉绵绵如防漆之絶其主血气俱虚形精不足大抵疮家沉迟濡弱皆宜托里
　　促脉之诊按之则去数来时一止而复来仲景云阳盛则促主热蓄于里也下之则和疮肿脉促亦宜下之结脉之诊按之则往来迟缓时一止而复来仲景云隂盛则结经曰促结则生代则死
　　代脉之诊其止有常数而不忒如十动一止虽数十次皆见于十动之后如二十动一止虽数十次皆见于二十动之后代者气衰也诸病见之不祥凡疮肿之病脉促结者难治而况见代脉乎
　　动脉之诊见于关上无头尾如豆大厥厥然而动揺者是也脉经曰隂阳相搏故谓之动动于阳则阳气虚而发厥动于隂则隂气虚而发热是阳生于尺而动于寸隂生于寸而动于尺不可不辨也
　　谨按脉者人生之造化病机之外见医家之凖绳不可不精究而熟察至于太谿冲阳又为诊法之要生死之机也故十二经脉皆系于生气是气者人之根本寸口脉平而死者生气独絶于内也难经云上部有脉下部无脉其人当吐不吐者死上部无脉下部有脉虽困无能为害是脉有根本人有元气也夫人之受气于谷乃传于脏腑清者为荣浊者为卫荣行脉中卫行脉外隂阳相贯如环无端周流一身昼夜各有常度其不相应者病也病至于甚脉道乃乖抑尝治雀啄屋漏之类若因药饵尅伐所致急用参茋归术姜附之剂多有复生者不可遂弃而不治也
　　论疮疡五善七恶主治
　　疮疡之症有五善有七恶五善见三则瘥七恶见四则危夫善者动息自宁饮食知味便利调匀脓溃肿消水鲜不臭神彩精明语声清朗体气和平是也此属腑症病微邪浅更能慎起居节饮食勿药自愈恶者乃五臓亏损之症多因元气虚弱或因脓水出多气血亏损或因汗下失宜荣衞消烁或因寒凉尅伐气血不足或因峻厉之剂胃气受伤以致真气虚而邪气实外似有余而内实不足法当纯补胃气多有可生不可因其恶遂弃而不治若大渴发热或泄防淋闭者邪火内淫一恶也竹叶黄茋汤气血俱虚八珍汤加黄茋麦门五味山茱茰如不应佐以加减八味丸煎服脓血既泄肿痛尤甚脓色败臭者胃气虚而火盛二恶也人参黄茋汤如不应用十全大补汤加麦门五味目视不正黑睛小白睛青赤瞳子上视者肝肾隂虚而目系急三恶也六味丸料加炒山栀麦门五味如不应用八珍汤加炒山栀麦门五味喘粗短气恍惚嗜卧者脾肺虚火四恶也六君加大生姜如不应用补中益气汤加麦门五味心火刑尅肺金人参平肺散隂火伤肺六味丸加五味子煎服肩背不便四肢沉重者脾肾亏损五恶也补中益气汤加山茱茰山药五味如不应用十全大补汤加山茱茰山药五味不能下食服药而呕食不知味者胃气虚弱六恶也六君子汤加木香砂仁如不应急加附子声嘶色败唇鼻青赤面目四肢浮肿者脾肺俱虚七恶也补中益气汤加大枣生姜如不应用六君子汤加炮姜更不应急加附子或用十全大补汤加附子炮姜腹痛泄泻咳逆昏愦者阳气虚寒气内淫之恶症也急用托里温中汤后用六君子汤加附子或加姜桂温补此七恶之治法也此外更有溃后发热恶寒作渴或怔忡惊悸寤寐不宁牙关急或头目赤痛自汗盗汗寒战咬牙手撒身热脉洪大按之如无或身热恶衣欲投于水其脉浮大按之微细衣厚仍寒此血气虚极传变之恶症也若手足逆冷肚腹疼痛泄利肠鸣饮食不入吃逆呕吐此阳气虚寒气所乗之恶症也若有汗而不恶寒或无汗而恶寒口噤足冷腰背反张颈项劲强此血气虚极变痉之恶症也急用参茋归术附子救之间有可生者大抵虚中见恶症者难治实症无恶候者易治宋时齐院令虽尝纂其状而未具其因皇明陶节庵虽各立一方亦简而未悉予故补其缺云
　　论疮疡当明本末虚实
