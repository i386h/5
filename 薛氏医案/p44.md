<!-- { "loadSidebar": true } -->
　　疮疡之作皆由膏粱厚味醇酒炙房劳过度七情鬰火隂虚阳辏精虚气节命门火衰不能生土荣衞虚弱外邪所袭气血受伤而为患当审其经络受证标本缓急以治之若病急而元气实者先治其标病缓而元气虚者先治其本或病急而元气又虚者必先治其本而兼以治标大要肿高臖痛脓水稠粘者元气未损也治之则易漫肿微痛脓水清稀者元气虚弱也治之则难不肿不痛或漫肿黯黑不溃者元气虚甚治之尤难者也主治之法若肿高焮痛者先用仙方活命饮解之后用托里消毒散漫肿微痛者用托里散如不应加姜桂若脓出而反痛气血虚也八珍散不作脓不腐溃阳气虚也四君加归茋肉桂不生肌不收敛脾气虚也四君加芍药木香恶寒憎寒阳气虚也十全大补加姜桂晡热内热隂血虚也四物加参术欲呕作呕胃气虚也六君加炮姜自汗盗汗五臓虚也六味丸料加五味子食少体倦脾气虚也补中益气加茯苓半夏喘促咳脾肺虚也前汤加麦门五味欲呕少食脾胃虚也人参理中汤腹痛泄防脾胃虚寒也附子理中汤小腹痞足胫肿脾肾虚也十全大补汤加山茱山药肉桂泄防足冷脾肾虚寒也前药加桂附热渴淋秘肾虚隂火也加减八味丸喘淋秘肺肾虚火也补中益气汤加减八味丸大凡怯弱之人不必分其肿溃惟当先补胃气或疑参茋满中间有用者又加发散败毒所补不偿所损又有泥于气质素实或有痰不服补剂者多致有误殊不知疮疡之作縁隂阳亏损其脓既泄气血愈虚岂有不宜补者哉故丹溪先生云但见肿痛叅之脉症虚弱便与滋补气血无亏可保终吉
　　论疮疡用针宜禁
　　疮疡之症毒气已成者宜用托里以速其脓脓成者当验其生熟深浅而针之若肿高而软者发于血脉肿下而坚者发于筋脉肉色不变者附于骨也小按便痛者脓浅也大按方痛者脓深也按之而不复起者脓未成也按之而复起者脓已成也脓生而用针气血既泄脓反难成若脓熟而不针腐溃益深疮口难敛若疮深而针浅内脓不出外血反泄若疮浅而针深内脓虽出良肉受伤若元气虚弱必先补而后针其脓一出诸症自退若脓出而反痛或烦躁呕逆皆由胃气亏损宜急补之若背疮热毒炽盛中央肉黯内用托里壮其脾胃外用乌金膏涂于黯处其赤处渐高黯处渐低至六七日间赤黯之界自有裂纹如刀划然黯肉渐溃矣当用鈚针利剪徐徐去之须使不知疼痛不见鲜血为妙虽有裂纹脓未流利及脓水虽出而仍痛此皆未通于内竝用针于纹中引之患于背脾之间肉腐脓出肿痛仍作此内有毒筋间膈脓未通耳尤宜引之若元气虚弱误服尅伐患处不痛或肉将死急温补脾胃宜有生者后须纯补之药庶可收敛若妄用刀针去肉出血则气无所依附气血愈虚元气愈伤矣何以生肌收敛乎
　　论疮疡作呕欲呕
　　疮疡作呕不可泥于毒气内攻而槩用败毒等药如热甚焮痛邪气实也仙方活命饮解之作脓焮痛胃气虚也托里消毒散补之脓熟胀痛气血虚也先用托里散后用针以泄之焮痛便秘热蕴于内也内疏黄连汤导之若因寒药伤胃而呕者托里健中汤胃寒少食而呕者托里益中汤中虚寒淫而呕者托里温中汤肝木乘脾土而呕者托里益清汤胃脘停痰而呕者托里清中汤脾虚自病而呕者托里益黄汤鬰结伤脾而呕者托里越鞠汤若不详究其源而妄用攻毒之药则瘇者不能溃溃者不能敛矣丹溪虽曰肿胀时呕当作毒气攻心治之溃胀时呕当作隂虚补之殊不知此大槩言之耳即内经诸痛痒疮皆属心火之意况今之热毒内攻而呕者寡脾内虚寒而呕者多岂可执前圣之言而药今人之病欤
　　治验
　　进士张德背疽微肿微赤饮食少思余用六君等药脓成而溃再用大补阳气之类肉生而敛忽寒热作呕患处作肿候其脉浮大鼓指按之若无形气殊倦余谓之曰此胃气虚惫非疮毒也彼云果因侵晨登厠闻秽气始作信夫先生胃气之説也用补托而敛
　　一男子腹患痈肿硬不溃乃阳气虚弱呕吐少食乃胃气虚寒法当温补脾胃假如肿赤痛甚烦躁脉实而呕为有余当下之肿硬不溃脉弱而呕为不足当补之若痛伤胃气或感寒邪秽气而呕者虽肿胀犹当助胃壮气彼不信仍服攻伐药而果殁
　　论疮疡用汗下药
　　仲景先生治伤寒有汗吐下三法东垣先生治疮疡有疏通托里和荣衞三法用之得宜厥疾瘳矣假如疮疡瘇硬木闷烦热便秘脉沉而实其邪在内当先疏其内以下之焮瘇作痛便利调和脉浮而洪其邪在表当先托其里以汗之元戍云荣衞充满抑遏而为痈者当泄之以夺盛热之气荣衞虚弱壅滞而为痈者当补之以接虚怯之气又东垣先生云疮疡虽面赤伏热不得攻里里虚则下利仲景先生云疮家虽身体疼痛不可发汗汗之则发痉苟不详审妄为汗下以致血气亏损毒反延陷少壮者难以溃敛老弱者多致不救
　　治验
　　给事钱南郭腹患痈已成余用托里之药渐起发彼惑于众论用行气破血以图内销形体甚勘饮食益少患处顿陷色黯坚硬按之不痛余用大补之剂色赤肿起脓熟针之再用托里肿硬渐消而愈
　　一男子腹内作痛腹外微肿或用药汗之外无形色脉数无力此元气亏损毒不能外起遂与参茋归术之类数剂渐发于外又数剂脓成而欲针之惑于人言用大黄白芷穿山甲之类引脓从便出以致水防不止患处平陷自汗盗汗发热作渴不食仍用前药加半夏陈皮姜桂四剂形气渐复又数剂针去其脓仍用补剂喜年防未婚而痊
　　论疮疡围寒凉之药
　　内经云五臓不和九窍不通六腑不和留结为痈又云形伤痛气伤瘇此则臓腑不和疮发于外也明矣涂贴寒凉岂能调和臓腑宣通气血耶设使瘇痛热渴脉滑数而有力属纯阳宜内用济隂丹外用益阳散则热毒自解瘀滞自散若似瘇非瘇似痛非痛似溃不溃似赤不赤脉洪数而无力属半阳半隂宜内用冲和汤外用隂阳散则气血自和瘀滞自消若微瘇微痛或色黯不痛或坚硬不溃脉洪大按之微细软弱属纯隂宜内服囘阳汤外敷抑隂散则脾胃自徤阳气自囘丹溪先生云敷贴之剂应酬轻小热症耳若不辨其隂症阳症之所由分而妄敷寒凉之剂迷塞腠理凝滞气血毒反内攻而肉反死矣况运气得寒而不徤瘀血得寒而不散瘀肉得寒而不溃新肉得寒而不生治者审焉
　　治验
　　阁老翟石门子耳下作痛内服外敷皆寒凉败毒更加瘇痛项间瘇硬肉色如故内焮连胸余适考满到京邀视之虽瘇坚而脉滑数此脓内溃也虽足三阳热毒之症为寒凉凝结不能外溃先用六君子补中益气各二剂调补脾胃升发阳气患处赤软针出瘀脓甚多仍服至数剂而愈
　　秋官李北山腿患痈内外用败毒寒凉因痛极刺出脓瘀方知为痈疮口开张肉紫冷陷外无瘇势此阳气虚寒而不能收敛用豆豉饼六君子加藿香砂仁炮姜饮食进而患处暖再以十全大补汤元气复而疮口愈一男子腿瘇一块经年不消饮食少思强食则胀或作泻日渐消瘦两尺脉微细此命门火衰不能生土以致脾胃虚寒以八味丸治之饮食渐进瘇患亦消
　　论疮疡泥用定痛散
　　疮疡之作由六淫七情所伤其痛也因气血凝滞所致假如热毒在内便秘而作痛者内踈黄连汤导之热毒炽盛焮肿而作痛者黄连解毒散治之不应仙方活命饮解之瘀血凝滞而作痛者乳香定痛散和之作脓而痛者托里消毒散排之脓胀而痛者针之脓溃而痛者补之若因气虚而痛四君加归茋血虚而痛四物加参茋肾虚而痛六味地黄丸口干作渴小便频数者加减八味丸此皆止痛之法也丹溪先生云脓出而反痛此为虚也宜补之秽气所触者和解之风寒所逼者温散之若泥用乳没斯执方矣
　　治騐
　　鸿胪苏龙溪小腹内瘇胀作痛大小便秘结作渴饮冷脉洪数而实用黄连解毒二剂瘇痛顿止二便调和用活命饮而全愈
　　一儒者臀患痈瘇焮痛甚用活命饮隔蒜灸而消后因饮食劳倦肿痛恶寒发热头疼用补中益气汤频用葱熨法两月余而消
　　一妇人脇下作痛色赤寒热用小柴胡汤加山栀川芎以清肝火而愈但经行之后患处作痛用八珍汤以补气血而安若肝胆二经血燥气逆所致当用小柴胡汤加山栀胆草芎归主之若久而脾胃虚弱用补中益气为主若兼气郁伤脾而患间以归脾汤若朝凉暮热饮食少思当以逍遥散为主
　　论疮疡用生肌之药
　　夫肌肉者脾胃之所主收敛者气血之所使但当纯补脾胃不宜泛敷生肌之剂夫疮不生肌而色赤甚者血热也四物加山栀连翘色白而无神者气虚也四君加当归黄茋晡热内热隂血虚也四物加参术脓水清稀者气血虚也十全大补汤食少体倦脾气虚也补中益气汤烦热作渴饮食如常胃火也竹叶黄茋汤不应竹叶石膏汤热渴而小便频数肾水虚也用加减八味丸料煎服若败肉去后新肉微赤四沿白膜者此胃中生气也但用四君子汤以培补之则不日而敛若妄用生肌之药余毒未尽而反益甚耳殊不知疮疡之作由胃气不调疮疡之溃由胃气腐化疮疡之敛由胃气荣养东垣先生云胃乃生发之源为人身之本丹溪先生亦谓治疮疡当助胃壮气使根本坚固诚哉是言也可不慎哉
　　治验
　　银台郑敬斋腿患痈疮口不敛余考绩到京请治者皆用十宣散之类云旬日收敛至今未应何也余诊其脉浮大按之微细此因脾气虚弱遂用补中益气加茯苓半夏壮其脾胃不数日而疮敛矣
　　昆庠王子大背患疽年余疮口少许不敛色黯陷下面色痿黄形气怯弱脉浮缓而澁此脾肺气虚也用十全大补汤加附子少许数剂而元气渐复却去附子又三十余剂全愈而领乡荐
　　论疮疡去腐肉
　　疮疡之症脓成者当辨其生熟浅深肉死者当验其腐溃连脱丹溪先生云痈疽因积毒在臓腑当先助胃壮气为主使根本坚固而行经活血佐之令其内消余尝治脉症虚弱者用托里之药则气血壮而肉不死脉证实热者用清热之剂则毒气退而肉自生凡疮聚于筋骨之间肌肉之内皆因血气虚弱用十全大补汤壮其脾胃则未成自散己成自溃又何死肉之有若不大痛或木痛或不赤或内脓不溃或外肉不腐乃气血虚弱宜用桑枝灸及十全大补加姜桂壮其阳气则四畔即消疮头即腐其毒自解又何待于针割若脾胃虚弱饮食少思用六君倍加白术壮其荣气则肌肉受毒者自活已死者自溃已溃者自敛若初起或因尅伐或犯房事以致色黯而不痛者乃阳气脱陷变为隂症急用参附汤温补囘阳亦有可生
　　治验
　　吴庠史邦直之内仲夏患背疽死肉不溃发热痛甚作呕少食口干饮汤脉洪大按之如无此内真寒而外假热当舍时从症先用六君加炮姜肉桂四剂饮食顿进诸症顿退复用十全大补汤仍加姜桂之类五十余剂而死肉溃又五十余剂而新肉生斯人气血充盛而疮易起易敛使医者逆知预为托里必无此患
　　论疮疡未溃用败毒之药
