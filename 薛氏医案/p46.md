<!-- { "loadSidebar": true } -->
　　疮疡小便淋漓频数或茎中濇者肾经亏损之恶症也宜用加减八味丸以补隂足胫逆冷者宜用八味丸以补阳若小便频而黄者宜用四物汤加参术麦门五味以滋肺肾若小便短而少者宜用补中益气加山药麦门五味以补脾肺若热结膀胱而不利者宜用五淋散以清热若脾气燥而不能化者宜用黄芩清肺饮以滋隂若膀胱隂虚阳无以生者宜用六味丸若膀胱阳虚隂无以化者宜用滋肾丸肾虚之患多传此症非滋化源不救若用黄栢知母反防其阳以速其危若老人隂痿思色精内败茎中痛而不利者用加减八味丸加车前牛膝不应更加附子多有复生者若精已竭而复耗之大小便中牵痛愈痛则愈便愈便则愈牵痛以前药加附子亦有复生者王太仆云无隂则阳无以化无阳则隂无以生当滋其化源苟专用淡渗复损真隂乃速其危也
　　治验
　　职方王的塘背疽溃后小便淋漓或时自遗作渴引饮烦热不寐疮口焮赤时或如灼时或似遗余曰此肾虚之恶症用加减八味丸加麦门数剂而痊
　　太守朱阳山患背疽漫肿色黯微痛作渴疮头数十左尺洪数按之有力此肾虚之症先用活命饮二剂以杀其毒午前以参茋归木之类壮气血午后以加减八味丸料固肾气喜其未用败毒之药元气未损故数日脓出肉腐而愈
　　驾部林汝玉冬不衣绵作渴饮冷每自喜壮实哂余衣绵诊其脉数大无力余曰至火令当求余也三日间果背热便秘脉濇用四物加芩连山栀数剂大便稍和却去芩连加参术茯苓二十余剂及前丸半斤许渴减六七背热亦退至夏背发一疽纯用托里之剂而敛封君袁怀雪背疽发热作渴脉数无力用四物加黄栢知母参山栀连翘五味麦门银花背疽渐退又加白芷参茋腐肉尽溃因停药且劳热渴仍作乃以参茋归芷炙草山药山茱茯苓泽防肉桂而愈又以六味丸十全大补而敛
　　论疮疡作渴
　　疮疡作渴若焮痛发热便利调和者上焦热也用竹叶石膏汤肿痛发热大便秘澁者内臓热也用四顺清凉饮焮肿痛甚者热毒蕴结也用仙方活命饮漫肿微痛者气血虚壅也用补中益气汤若因胃火销烁而津液短少者用竹叶黄茋汤若因胃气虚而不能生津液者用补中益气汤若因胃气伤而内亡津液者用七味白术散若因肾水干涸作渴或口舌干燥者用加减八味丸或先口干作渴小便频数而后患疽或疽愈后作渴饮水或舌黄干硬小便数而疽生者尤其恶也苟能逆知其因预服加减八味丸补中益气汤以滋化源可免是患
　　论疮疡出血
　　疮疡出血因五臓之气亏损虚火动而错经妄行也当求其经审其因而治之若肝热而血妄行者四物炒栀丹皮苓术肝虚而不能藏血者六味地黄丸心虚而不能生血者四物炒连丹皮苓术脾虚热而不能统血者四君炒栀丹皮若脾经鬰结用归脾汤加五味子脾肺气虚用补中益气加五味子气血俱虚用十全大补隂火动用六味丸加五味子大凡失血过多见烦热发渴等症勿论其脉急用独参汤以补气经云血生于气苟非参茋归术甘温等剂以生心肝之血决不能愈若发热脉大者不治凡患血症皆当以犀角地黄汤为主
　　治验
　　翰林屠渐山年四十患湿毒疮疾误用轻粉之剂亏损元气久不能愈一日将晡之际诊之肝脉忽洪数而有力余曰何肝脉之如此侵晨疮出黯血三四碗体倦自汗虽甚可畏所喜血黯而脉静余曰此轻粉之热血受其毒而妄行轻粉之毒亦得以泄邪气而真气虚也当急用独参汤主之余重其为人体恤甚笃但惑于他言不果致邪气连绵不已惜哉
　　一男子背疮出血烦躁作渴脉洪大按之如无此血脱发躁用当归补血汤二剂少愈又以八珍加黄茋山栀数剂全愈
　　一妇人溃后吐鲜血三碗许余用独参汤而血止用四君熟地芎归而疮愈此血脱补气阳生隂长之理也若用凉血降火沉隂之剂脾胃生气复伤不惟血不归源而死无疑矣
　　一老妇手大指患疔为人针破出鲜血手背俱瘇半体皆痛神思昏愦五日矣用活命饮始知痛在手疮势虽恶不宜大攻再用大补剂又各一剂外用隔蒜灸喜此手背赤瘇而出毒水又各一剂赤瘇渐溃又用托里药而瘥
　　南仪部贺朝卿陞山西少叅别时余见其唇鼻青黑且时搔背问其故曰有一小疮耳余与视之果疽也此脾胃败坏为不治之症余素与善悲其途次不便殡殓遂托其僚友张东沙辈强留之勉与大补但出紫血虚极也或谓毒炽不能为脓乃服攻毒药一钟以致呕逆脉脱果卒于南都
　　佥宪张碧崖腰患疽醉而入房脉洪数两尺更大余辞不治将发舟其子强留顷间吐臭血五六碗余意此肾经虚火而血妄行血必从齿缝出将合肉桂等补肾制火之药各用罐别煎熟听用血止拭齿视之果然遂合一钟冷服之热渴顿止少顷温服一钟脉细欲脱气息奄奄得药则脉少复良久仍脱其子疑内有脓欲刺之余曰必无乃以鹅翎管絍内果如余言次日脉脱脚寒至膝腹内如氷急用六君加姜附腹始温脓始溃疮口将完彼因侍者皆爱妾又患小便不通此隂已痿而思色以降其精精内败不出而然耳用加减八味丸料加参茋白术一剂小便虽愈疮口不敛而殓
　　薛氏医案卷十三
<子部,医家类,薛氏医案>
　　钦定四库全书
　　薛氏医案卷十四
　　明　薛已　撰
　　外科枢要二
　　脑疽
　　脑疽属膀胱经积热或湿毒上涌或隂虚火炽或肾水亏损隂精消涸初起肿赤痛甚烦渴饮冷脉洪数而有力乃湿热上涌当用黄连消毒散并隔蒜灸以除湿热漫瘇微痛渴不饮冷脉洪数而无力乃隂虚火炽当用六味丸及补中益气汤以滋化源若口舌干燥小便频数或淋漓作痛乃肾水亏损急用加减八味丸及前汤以固根本引火归经若不成脓不腐溃阳气虚也四君加归茋不生肌不收敛脾气虚也十全大补汤若色黯不溃或溃而不敛乃隂精消涸名曰脑烁为不治若攻补得宜亦有可愈治者审焉
　　治騐
　　一妇人患前症口干舌燥内服清热外敷寒凉色黯不臖胸中气噎此内真寒而外假热也彼疑素有痰火不欲温补余以参茋各五钱姜桂各三钱一剂顿然溃又用大补药而愈
　　一妇人冬间患此肿痛热渇余用清热消毒药溃之而愈次年三月其舌肿大遍身发疔如卜萄不计其数手足尤多乃脾胃受毒也先各刺出黒血随服夺命丹七粒出臭汗疮热益甚便秘二日与大黄芩连各三钱升麻白芷山栀薄荷连翘各二钱生甘草一钱水煎三五沸服之大小便出臭血甚多下体稍退乃磨入犀角汁再服舌本及齿缝出臭血诸毒乃消更以犀角地黄汤而愈
　　耳疮
　　耳疮属手少阳三焦经或足厥隂肝经血虚风热或肝经燥火风热或肾经虚火等因若发热焮痛属少阳厥隂风热用柴胡栀子散若内热痒痛属前二经血虚用当归川芎散若寒热作痛属肝经风热用小柴胡汤加山栀川芎若内热口干属肾经虚火用加味地黄丸如不应用加减八味丸余当随症治之
　　治验
　　文选姚海山耳根赤肿寒热作痛此属三焦风热也但中气素虚以补中益气加山栀炒黄芩牛蒡子治之而愈
　　一儒者因怒耳内作痛出水或用祛风之剂筋挛作痛肢体如束此肝火伤血也用六味丸料数服而愈举人毛石峯子年二十耳内出水或作痛年余矣脉洪数左尺益甚此属肝肾二经虚热也用加减八味丸料一剂而愈
　　一男子每入房耳内或作痒或出水常以银簪探入甚喜隂凉此属肾经虚热也用加减八味丸而愈
　　一妇人因怒发热每经行即两耳出脓两太阳作痛以手按之痛稍止怒则胸脇乳房胀痛或寒热徃来或小便频数或小腹胀闷此皆属肝火血虚也先用栀子清肝散二剂又用加味逍遥散数剂诸症悉退又以补中益气加五味而全愈
　　一妇人经行后因怒气劳役发热寒热耳内作痛余以经行为血虚用八珍汤加柴胡怒气为肝火用加味逍遥散劳役为气伤用补中益气汤加山栀而愈
　　一妇人耳内作痛或肿臖寒热发热面色素青黄经行则变赤余以为怒气伤肝郁结伤脾用加味归脾汤加味逍遥散而愈
　　一妇人耳内瘇痛寒热口苦耳内出水焮连颈项饮食少思此肝火盛而伤脾也用小柴胡汤加山栀牡丹皮调补肝脾而全愈
　　一孀妇或耳内外作痛或项侧结核内热晡热月经不调唾痰少食胸膈不利余以为郁怒伤肝脾朝用归脾汤以解脾郁生脾气夕用加味逍遥散以清肝火生肝血而愈
　　太卿魏庄渠癸卯仲冬耳内作痛左尺洪大而澁余曰此肾水枯竭不能生肝木当滋化源彼不信仍杂用直补之剂余谓其壻陆时若曰庄渠不能生肾水来春必不能起至明年季春十八日复请治昏愦不语頥耳之分已有脓矣且卵缩便数方信余言求治辞不克用六味丸料一钟隂茎舒出小便十减六七神思顿醒余曰若砭脓出庶延数日为立嗣之计否则脓从耳出死立待矣或谓不砭可生者余因辞归翌日果耳内出脓至二十一日己未火日而卒
　　宪副姜时川癸卯冬右手寸口浮数而有痰口内若有疮然余曰此胃火传于肺也当薄滋味慎起居以御之甲辰秋尺脉洪数而无力余曰此肺金不能生肾水无根之火上炎也宜静调理滋化源以治之彼云今喉耳不时燥痛肢体不时发热果是无根之火殒无疑矣后防刘古峡云姜公之病已如尊料遂拉同徃视喉果瘇溃脉愈洪大又误以为疮毒而投苦寒之剂卒于仲春二十八日乃药之促其亡也否则尚能延至仲夏
　　鬓疽【男妇同用】
　　鬓疽属肝胆二经怒火或风热血虚所致若发热作渇者用柴胡清肝散肿臖痛甚者用仙方活命饮若大势已退余毒未散用参茋归术为主佐以川芎白芷金银花以速其脓脓成仍用参茋之类托而溃之若欲其生肌收敛脾虚者六味丸血虚者四物加参茋或血燥或水而不能生木者用四物汤六味地黄丸气虚者用补中益气汤皆当滋其化源为善
　　治验
　　侍御朱南臯患前症肿痛发热日晡尤甚此肝胆二经血虚火燥也用四物汤加参柴胡桔梗炙草治之而愈又因劳役发热畏寒作渴自汗用补中益气汤去柴升加五味麦门炮姜而瘥
　　州守胡廷器年七十患前症肿焮作痛头目俱胀此肾水不足肝胆火盛而血燥也用六味丸料四剂疮头出水而愈后因调养失宜仍瘇痛烦热喘渇脉洪大而虚此脾胃之气伤也用补中益气以补脾胃用六味地黄丸以补肾肝而痊
　　瘰疬【妇人症见妇人良方小儿症见小儿撮要】
