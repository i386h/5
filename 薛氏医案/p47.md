<!-- { "loadSidebar": true } -->
　　夫瘰疬之症属三焦肝胆二经怒火风热血燥或肝肾二经精血亏损虚火内动或恚怒气逆忧思过甚风热邪气内搏于肝葢怒伤肝肝主筋肝受病则筋累累然如贯珠也其候多生于耳前后项腋间结聚成核初觉憎寒恶热咽项强痛苦寒热焮痛者此肝火风热而气病也用小柴胡汤以清肝火并服加味四物汤以养肝血若寒热既止而核不消散者此肝经火燥而血病也用加味逍遥散以清肝火六味地黄丸以生肾水若肿髙而稍软面色痿黄皮肤壮热脓已成也可用针以决之及服托里之剂若经久不愈或愈而复发脓水淋漓肌肤羸痩者必纯补之剂庶可收敛否则变成九瘘内经曰陷脉为瘘留连肉腠即此病也外用豆防饼琥珀膏以驱散寒邪补接阳气内服补中益气汤六味丸以滋肾水培肝木健脾土亦有可愈者大抵肝胆部分结核不问大小其脉左闗左尺洪数者乃肾水不能生肝木以致胆火燥而筋挛须用前药以滋化源是治其本也外台秘要云肝肾虚热则生疬病机云瘰疬不系膏粱丹毒火热之变因虚劳气郁所致止宜补形气调经脉其疮自消散葢不待汗之下之而已也其不详脉证经络受病之异者下之则犯经禁病禁虚虚之祸如指诸掌若脉洪大元气虚败为不治若面晄白为金尅木亦不治若眼内赤脉贯瞳人见几条则几年死使不从本而治妄用伐肝之剂则误矣葢伐肝则脾土先伤脾伤则损五脏之源矣可不慎哉
　　治验
　　阁老杨石斋子年十七发热作渇日晡頬赤左闗尺脉大而浮此肝肾隂虚用补隂八珍汤五十余剂又加参茋二十余剂而溃但脓水清稀肌肉不生乃以参茋归术为主佐以芍药熟地麦门五味脓水稠而肌肉生更服必效散一剂疬毒去而疮口敛
　　容台张美之善怒孟春患此或用伐肝之剂不愈余以为肝血不足用六味地黄丸补中益气汤以滋化源至季冬而愈
　　一儒者愈后体痩发热昼夜无定此足三隂气血俱虚用八珍加麦门五味二十余剂又用补中益气加麦门五味及六味丸而愈
　　儒者杨泽之缺盆间结一核余谓此肝火血燥而筋挛法当滋肾水生肝血彼反用行气化痰外敷南星商陆益大如碗余用补中益气汤六味地黄丸以滋肾水间用芦荟丸以清肝火年余元气复而消
　　儒者张子容素善怒患此久而不愈疮出鲜血左闗洪重按如无此肝火动而血妄行症属气血俱虚用补中益气汤以补脾肺用六味丸以滋肾肝而愈
　　一男子颈间结核大溃一妇人左眉及髪际结核并用栀子清肝散海藻散坚丸以清肝火养肝血益元气而愈此症亦有大如升斗者亦治以前药可愈
　　陆子温两耳下瘇硬用伐肝软坚之剂益甚其脉左闗左尺洪数此肾水亏损而筋挛也当生肺金滋肾水则肝得血而筋自舒矣彼不悟仍服前药竟致不起
　　时毒
　　夫时毒者为四时邪毒之气而感之于人也其发于鼻而耳项咽喉赤瘇无头或结核有根寒热头痛恍惚不宁状如伤寒五七日之间亦能杀人治宜精辨之若脉浮数者邪在表也用葛根牛蒡子汤解毒升麻汤之类以发之脉沉濇者邪在里也用栀子仁汤大黄汤之类以下之表里俱病者犀角升麻汤甚者砭出恶血并用通气散防鼻内取嚏以泄其毒十日外自消若防药不嚏者不可治之如嚏出脓血者治之必愈至七八日之间大小便通利头面瘇起髙赤者可服托里散黄茋散此病若五日已前精神昏乱咽喉秘塞语声不出头面赤瘇食不知味者必死之候凶荒劳役患之安里为主用普济消毒饮最善然而此症有隂有阳有可汗有可下若误认为热毒而用寒药则谬矣
　　治验
　　少宰李蒲汀用发散之药耗损元气患处不消体倦恶寒食少口干余用益气汤加桔梗及托里消毒散而愈秋官陈同野元气素弱脉微细而伏此形病俱虚也用参术芎归陈皮柴胡升麻炙草以升举阳气用牛蒡参连翘桔梗以解热毒二剂瘇顿消而脉亦复矣苟以脉微细为属隂以瘇赤为属阳而药之鲜有不误者一妇人溃后瘇赤不消食少体倦脓清色白乃脾肺气虚也先用六君加桔梗芎归后用益气汤加桔梗而敛春官袁谷虚之妹表散过度瘇硬不食脉浮大按之而短此真气絶也辞不治后果殁
　　痄
　　痄属足阳明胃经或外因风热所乘或内因积热所致若瘇痛寒热者白芷胃风汤内热瘇痛者升麻黄连汤外瘇作痛内热口干者犀角升麻汤内伤寒凉不能消溃者补中益气汤发热作渇大便秘结者加味清凉饮表里俱解而仍肿痛者欲作脓也托里散若饮食少思胃气虚弱也六君子汤肢体倦怠阳气虚弱也补中益气汤脓毒既溃瘇痛不减热毒未解也托里消毒散脓出而反痛气血虚也人参内托散发热晡热隂血虚也八珍汤恶寒发热气血俱虚也十全大补汤若瘇焮痛连耳下者属手足少阳经当清肝火若连頥及耳后者属足少隂经虚火当补肾水患此而有不治者多泥风热执用尅伐之药耳
　　治验
　　地官陈用之服发散之剂寒热已退肿痛不消此血凝滞而欲作脓也用托里消毒散而脓成又用托里散而脓溃但脓清作渇乃气血虚也用八珍加麦门五味三十余剂而愈
　　上舍卢懋树左尺脉数症属肾经不足误服消毒之剂致损元气而不能愈余用补中益气六味丸料而痊上舍熊栋卿頥后患之脓清体痩遗精盗汗晡热口渴痰气上涌久而不愈脉洪大按之微细属肾气亏损所致遂用加减八味丸料并十全大补汤而愈
　　一妇人素内热因怒耳下至颈瘇痛寒热此肝胆经火燥而血虚用柴胡栀子散而瘇痛消用加味逍遥散而寒热退用八珍汤加丹皮而内热止
　　发背【男妇同用】
　　发背属膀胱督脉经或隂虚火盛或醇酒厚味或郁怒房劳所致若瘇赤痛甚脉洪数而有力热毒之症也为易治漫肿微痛色黯作渇脉洪数而无力隂虚之症也为难治不瘇不痛或漫肿色黯脉微细阳气虚甚也尤为难治若瘇焮作痛寒热作渇饮食如常此形气病气俱有余也先用仙方活命饮后用托里消毒散解之漫瘇微痛或色不赤饮食少思此形气病气俱不足也用托里散调补之不作脓或脓成不溃阳气虚也托里散倍加肉桂参茋脓出而反痛或脓清稀气血俱虚也八珍汤恶寒形寒或不收敛阳气虚也十全大补汤晡热内热或不收敛隂血虚也四物加参术作呕欲呕或不收敛胃气虚也六君加炮姜食少体倦或不收敛脾气虚也补中益气汤加茯苓半夏肉赤而不敛血热也四物加山栀连翘肉白而不敛脾虚也四君加酒炒芍药木香小便频数者肾隂亏损也加减八味丸若初患未发出而寒热疼痛作渴饮冷此邪气内蕴也仙方活命饮口干饮热漫瘇微痛此元气内虚也托里消毒散饮食少思肢体倦怠脾胃虚弱也六君子汤如未应加姜桂其有死者乃邪气盛真气虚而不能发出也在于旬余之间见之若已发出用托里消毒散不腐溃用托里散如不应急温补脾胃其有死者乃真气虚而不能腐溃也在于二旬之间见之若已腐溃用托里散以生肌如不应急温补脾胃其有死者乃脾气虚而不能收敛也在于月余见之此三证虽不见于经籍余尝治而厯验
　　治验
　　都宪周冈背患疽瘇而不溃脉大而浮此阳气虚弱而邪气壅滞也用托里散倍用参茋反内热作渇脉洪大鼓指此虚火也用前散急加肉桂脉证顿退仍用托里而愈若以为热毒而用寒药则误矣
　　太仆王的塘初起因大劳又用十宣散之类加喘渇内热脉大无力此阳气自伤不能升举下陷于隂分而为内热也余以补中益气加酒炒芍药麦门冬五味子治之而愈
　　上舍张克恭患此内服外敷皆寒凉败毒遍身作痛欲呕少食晡热内热恶寒畏寒余曰遍身作痛荣卫虚而不能营于肉里也欲呕少食脾胃虚寒而不能消化饮食也内热晡热隂血内虚而阳气陷于隂分也恶寒畏寒阳气虚弱而不能卫于肌肤也此皆由脾胃之气不足所致遂用补中益气汤诸症渐退更以十全大补汤腐肉渐溃又用六君子汤加芎归肌肉顿生而愈府庠彭碧溪患腰疽服寒凉败毒之药色黯不痛疮头如铺黍背重不能安寝耳瞆目白面色无神小便频澁作渇迷闷气粗短促脉浮数重按如无余先用滋肾水之药一剂少顷便利渇止背即轻爽乃砭去瘀血以艾半觔许明炙患处外敷乌金膏内服参茋归术肉桂等药至数剂元气稍复自疑肉桂辛热一日不用手足并冷大便不禁仍加肉桂及补骨脂二钱肉豆一钱大便如常其肉渐溃更用当归膏以生肌肉八珍汤以补气血而愈
　　儒者周两峯懐抱久郁背脊患疽肝脉洪脾脉浮大按之微细以补中益气汤加桔梗贝母少用金银花白芷二剂肝脉顿退脾脉顿复乃以活命饮二剂脓溃肿消肝脉仍此毒虽去而胃气复伤仍用补中益气汤加茯苓半夏而愈
　　上舎蔡东之患此余用托里之药而溃疮口尚未全敛时值仲冬兼咳余曰疮口未敛脾气虚也咳不止肺气虚也法当补其母一日与其同宴见有羊肉余曰补可以去弱人参羊肉之类是也最宜食之遂毎日不彻旬余而疮敛亦顿愈矣
　　宪副屠九峯孟春患此色黯漫瘇作渇便数尺脉洪数此肾水干涸当殁于火旺之际不信更用苦寒之药复伤元气以促其殁
　　京兆柴黼庵仲夏患之色黯微瘇发热烦躁痰涎自出小腹隂实手足逆冷右闗脉澁两尺微细余曰此隂虚之症也王太仆云大热而不热是无火也决不能起恳求治之用大温补之药一剂流涎虽止患处不起终不能救
　　举人顾东溪久作渇六月初腰患疽不慎起居疮溃尺许色黯败臭小便如淋唇裂舌刺七月终请治右尺洪数左闗浮濇余谓先渇而患疽者乃肾水干涸虚火上炎多致不起然脓水败臭色黯不痛疮口张大乃脾气败而肌肉死也小便如淋痰壅喘促口干舌裂乃脾肺败而肾水絶也左尺洪数肾无所生也左闗浮濇肺尅肝也况当金旺之际危殆速矣二日后果殁葢此症既发于外两月方殁者乃元气虚不能收敛也若豫为调补使气血无亏亦有得生者
　　乳痈乳岩结核【妇人症见妇人良方女科撮要】
　　乳房属足阳明胃经乳头属足厥隂肝经男子房劳恚怒伤于肝肾妇人胎产忧郁损于肝脾若焮痛寒热当发散表邪瘇焮痛甚当清肝消毒并宜隔蒜灸不作脓或脓成不溃托里散为主不收敛或脓清稀补脾胃为主若脓出反痛或作寒热气血虚也十全大补汤体倦口干中气虚也补中益气汤晡热内热隂血虚也八珍汤加五味子欲呕作呕胃气虚也香砂六君子汤食少作呕胃气虚寒也前汤加藿香食少泄泻脾气虚寒也前汤加炮姜若劳碌肿痛气血未复也八珍汤倍用参苓归术若怒气瘇痛肝火伤血也八珍汤加柴胡山栀若肝火血虚而结核者四物汤加参术柴胡升麻若肝脾气血虚而结核者四君子加芎归柴胡升麻郁结伤脾而结核者归脾汤兼蒌散若郁怒伤肝脾而结核不痒不痛者名曰乳岩最难治疗苟能戒七情逺厚味解郁结养气血亦可保全
　　治验
　　封君袁阳泾左乳内结一核月余赤肿此足三隂虚兼怒气所致用八珍汤加柴栀丹皮治之诸证渐退又用清肝解郁汤而愈时当仲秋两目连劄肝脉微此肝经火盛而风动也更加龙胆草五味并六味地黄丸而愈若用清热败毒化痰行气鲜有不误者
　　一儒者两乳患瘇服连翘饮反坚硬食少内热胸脇作痛日晡头痛小便赤涩此足三隂虚而兼郁怒前药复损脾肺先用六君加芎归柴胡山栀四十余剂元气复而自溃乃作痛恶寒此气血虚也用十全大补汤六味丸而愈
