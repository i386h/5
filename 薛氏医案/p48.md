<!-- { "loadSidebar": true } -->
　　一儒者两乳作痛两脇作胀久服流气饮蒌散后左脇下结一块肉色不变劳则寒热用八珍加柴胡逺志贝母桔梗月余色赤作痛脓将成矣后针出脓碗许顿然作呕此胃气虚而有痰也令时嚼生姜服六君子汤呕止加肉桂而疮愈后出仕毎劳怒胸乳仍痛或发寒热服补中益气汤加炒山栀即愈
　　疔疮
　　内经曰膏粱之变足生大疔多由膏粱厚味之所致或因卒中饮食之毒或感四时不正之气或感蛇虫之毒或感死畜之秽各宜审而治之其毒多生于头面四肢形色不一或如小疮或如水泡或疼痛或麻木或寒热作痛或呕吐恶心或肢体拘急并用隔蒜灸并服解毒之剂若不省人事或牙闗急者以夺命丹为末葱酒调灌之若生两足者多有红丝至脐生两手者多有红丝至心生唇面口内者多有红丝入喉皆急用针挑破其丝使出恶血以泄其毒若患于偏僻之处药所难导者惟灸法大有回生之功然疔之名状虽有十三种之不同而治法但审其元气虚实邪之表里而庶无悮人于夭札也若专泥于疏利表散非惟无益而反害之凡人暴死多是疔毒急取灯遍照其身若是小疮即是其毒宜急灸之并服夺命丹等药亦有复苏者
　　治验
　　长洲庠苏子忠鼻梁患之症属表邪但气血俱虚不胜发散遂用补中益气为主佐以防风白芷而愈
　　一男子小指患之或为针刺出血敷以凉药掌指皆瘇三四倍色黯神昏此邪气郁遏余先以夺命丹一服活命饮二剂稍可余因他徃或为遍刺其手出鲜血碗许臂瘇如瓠指大数倍用大剂参茋归术之类及频灸遍身而瘇消但大便不实时常泄气此元气下陷以补中益气加骨脂肉吴茱五味又日以人参五钱麦门三钱五味二钱水煎代茶饮又用大补药五十余贴而愈设此症初不用解毒之剂后不用大补之药死无疑矣白莲泾陈伯和子唇患之有紫脉延至口内将及于喉余曰紫脉过喉则难治矣须针其脉并疮头出恶血以泄其毒则可彼不信别用解毒之剂遂至头面俱瘇复求治口内瘇胀针不能入乃砭面唇出黑血碗许势虽少退终至不起惜哉
　　肺疽肺痿【妇人症见妇人良方】
　　夫肺者五脏之华葢也处于胷中主于气候于皮毛劳伤气血腠理不宻外邪所乘内感于肺或入房过度肾水亏损虚火上炎或醇酒炙辛辣厚味薫蒸于肺或咳唾痰涎汗下过度重亡津液之所致也其候恶风咳鼻塞项强胸脇胀满呼吸不利咽燥作渇甚则四肢微瘇咳唾脓血若吐痰臭浊脓血腥秽胸中隐隐微痛右手寸口脉数而实者为肺疽若吐涎沫而无脓脉数而虚者为肺痿也若咳喘急者小青龙汤咳胸胀者葶苈大枣泻肺汤咳脓腥浊者桔梗汤咳喘短气或小便短少者佐以参茋补肺汤体倦食少者佐以参术补脾汤咳吐痰壅者肾虚水泛也六味地黄丸口干咽燥者虚火上炎也加减八味丸此症皆因脾土亏损不能生肺金肺金不能生肾水故始萌则可救脓成则多死若脉微而数者未有脓也甚而数者已有脓也内经曰血热则肉败荣卫不行必将为脓大凡肺疮咳吐脓血久久如粳米粥者难治若吐脓而不止者亦不可治也其吐脓而自止者自愈其脉短而濇者自痊面色当白而反赤者此火之尅金皆不可治苟能补脾肺滋肾水庶有生者但恐専攻其疮脾胃益虚鲜有不误者矣
　　治验
　　一儒者患肺痈鼻流清涕咳吐脓血胸膈作胀此风邪外伤也先用消风散加乱髪灰二服而鼻利又用四君加芎归及桔梗汤而愈后因劳役咳吐脓小便滴沥面色黄白此脾土不能生肺金肺金不能生肾水也用补中益气汤六味地黄丸而愈
　　一儒者因素善饮咳脓项强皮肤不泽此脾肺气虚外邪所乘而成肺痈也先用桔梗汤后用人参补肺汤而痊
　　一男子咳吐痰脓胸腹臌胀两寸与右闗脉皆洪数此火不能生土而土不能生金也用桔梗汤为主佐以补中益气汤而愈
　　一男子不时咳作渇自汗发热便数自用清肺降火理气渗利之剂服之反小便不通面目赤色唇裂痰壅脾肺肾三脉浮大按之而数此足三隂亏损不能相生当滋化源否则成痈矣不信仍用分利之药后果患肺痈余用桔梗汤及六味丸而愈
　　一男子面赤吐脓发热作渴烦燥引饮脉洪数而无伦次先用加减八味丸加麦门大剂一服热渇顿止即熟睡良久觉而神爽索食再剂诸症顿减仍用前药更以人参五钱麦门二钱五分五味二钱水煎代茶日饮一剂月余而安此症面赤者当补肺肾面白者当补脾肺治者验之
　　一妇人素血虚发热咳或用痰火之剂后吐脓血面赤脉数其势甚危此脓成而血气虚也余用八珍汤以补元气用桔梗汤以治肺症脉症渐愈
　　一妇人感冐风寒或用发表之剂反咳喘急饮食少思胸膈不利大便不通右寸闗脉浮数欲用通利之剂余曰此因脾土亏损不能生肺金若更利之复耗津液必患肺痈矣不信仍利之虚证悉至后果吐脓余朝用益气汤夕用桔梗汤各数剂吐脓渐止又朝仍用前汤夕用十全大补汤各五十余剂喜其善调理获愈一妇人咳吐痰胸膈作痛右寸闗浮滑项下牵强此脾胃积热成痰非痈患也以二陈汤加山栀白术桔梗治之而痊
　　一妇人素血虚内热时咳甲辰孟冬两尺浮洪余曰当防患肺症丙午孟春果咳左右寸脉洪数此心火刑尅肺金而成肺痈也脓已成矣夏令可忧余用壮水健脾之剂稍愈彼不慎调摄果殁于仲夏
　　胃脘痈
　　圣济总録云胃脘痈由寒气隔阳热聚胃口寒热不调故血肉腐壊以气逆于胃故胃脉沉细以阳气不得上升故人迎热甚令人寒热如疟身皮甲错或咳或呕脓吐血若脉洪数脓成也急排之脉迟瘀血也急下之否则其毒内攻腐烂肠胃矣丹溪先生云内疽者因饮食之毒七情之火相郁而发用射干汤主之愚常以薏苡仁汤牡丹皮散太乙膏选用之亦效若吐脓血饮食少思助胃壮气为主而佐以前法不可専治其疮
　　治验
　　一男子寒热作渇不时咳吐口内血腥又五日吐脓身皮甲错用射干汤四剂脓血已止但气壅痰多以甘桔汤而愈
　　一男子用射干汤之类将愈但气喘体倦发热作渇小便频数此肺气不足用补中益气山药山茱麦门五味时仲夏更以生脉散代茶饮而愈
　　一妇人素食厚味吐脓已愈但小便淋沥此肝肾气虚用补中益气加麦门五味及加减八味丸而愈若膏粱之人初起宜用清胃散
　　肠痈
　　孙真人云肠痈为病小腹重强按之则痛小便如淋时时汗出复恶寒身皮甲错腹皮急如瘇甚者腹胀大转侧有水声或绕脐生疮或脓从脐出或从大便下葢因七情饮食所致治法脉迟者未有脓也用大黄汤下之脉洪数者已有脓也用薏苡仁汤排之小腹疼痛小便不利脓壅滞也牡丹皮散主之若大便或脐间出脓者不治内经云肠痈为病不可惊惊则肠断而死故患是者其坐卧转侧理宜徐缓时少饮薄粥及服八珍汤固其元气静养调理庶可保全其生
　　治验
　　通府张廷用患之两月余矣时出白脓体倦恶寒此邪气去而中气虚也余用托里散兼益气汤徐徐呷之又令以猪肚肺煮烂取其汤调米粉煮时呷半盏后渐调理而痊
　　一男子里急后重下脓胀痛此脾气下陷用排脓散蜡丸而愈后因劳役寒热体倦用补中益气汤而安一妇人小腹胀痛小便如淋时时汗出此瘀血凝结于内先以神效蒌散二剂少愈更以薏苡仁汤而愈一妇人小腹胀痛而有块脉芤而涩此瘀血为患也以四物加胡索红花桃仁牛膝木香二剂血下而痊一妇人小腹胀痛大便秘濇转侧有水声脉洪数此脓瘀内溃也以梅仁汤一剂下瘀血诸症悉退再以薏苡仁汤二剂而瘥
　　一妇人脓成胀痛小便不利脉洪数此脓毒内溃也服太乙膏三钱脓下甚多更以蒌散蜡丸及托里散而安【如用云母膏尤妙】
　　一妇人产后恶血不止小腹作痛服子仁汤下瘀血而痊凡瘀血停滞宜急治之缓则腐化为脓最为难治若流注闗节则为败症
　　腹痈【男妇同用】
　　腹痈谓疮生于肚腹或生于皮里膜外属膏粱厚味七情郁火若漫肿坚硬肉色不变或脉迟未成脓也四君加芎归白芷枳殻或托里散瘇软色赤或脉洪数已成脓也托里消毒散脓成而不外溃者气血虚也卧针而刺之瘇焮作痛者邪气实也先用仙方活命饮隔蒜灸以杀其毒后用托里以补其气若初起欲其内消当助胃壮气使根本坚固而以行经活血之药佐之若用尅伐之剂欲其消散则瘇者不能溃溃者不能敛若用疎利之药下其脓则少壮者多为难治老弱者立见危亡亦有食积疝气类此者见保婴撮要
　　治验
　　司马李梧山患此腹痛而势已成用活命饮一剂痛顿止用托里消毒散瘇顿起此脓将成也用托里散补之自溃而愈
　　锦衣掌堂刘廷器正德辛未仲夏腹患痈溃而脓清热渇腹胀作呕不食或以为热毒内攻皆用芩连大黄之剂病愈甚余曰当舍时从症投以参茋姜附等药一剂呕止食进再用托里等剂而疮愈
　　进士边云庄腹痛恶寒脉浮数余曰浮数之脉而反恶寒疮疽之症也不信数日后复请视之左尺洪数余曰内有脓矣仍不信至小腹痛胀连及两臂始悟余曰脓溃臂矣气血俱虚何以收敛急服活命饮一钟臂溃一孔出脓斗许气息奄奄用大补药一剂神思方醒毎去后粪从疮出痛不可当小腹间如有物上挺即发痉不省人事烦躁脉大举按皆实省而诊之脉洪大按之如无用十全大补倍用参茋至四斤更加附子二枚煎膏服而痉止又用十全大补汤五十余剂而疮敛
　　上舍周一元腹患痈三月不愈脓水清稀朝寒暮热服四物黄蘗知母之类食少作泻痰涎上涌服二陈枳实之类痰涎愈甚胸膈痞闷谓余曰何也余曰朝寒暮热血气虚也食少作泻脾肾虚也痰涌胸痞脾肺虚也悉因真气虚而邪气实也当先壮其胃气使诸脏有所禀而邪自退矣遂用六君加黄茋当归数剂诸症渐退又用十全大补汤肌肉渐敛更用补中益气汤调理而痊上舍毛体仁素隂虚春初咳胸中隐痛肾脉数而无力肺脉数而时见此肾气亏损隂火炽盛用六味丸料一剂服之病势虽减内痈已成葢因元气虚而未能发出火令可畏不信服痰火之剂两月后乳间微瘇脉洪数而无力余曰脓内溃矣当刺出其浓以免内攻之祸不信又月余请治但针得一孔脓防不利仍复内攻唇舌青赤余曰脏腑已壊吾何能治之后果殁
　　从侄孙年十四而毕姻乙巳春年二十四腹中作痛用大黄等药二剂下血甚多胸腹胀满痰喘发热又服破气降火药一剂汗出如水手足如氷余他徃适归诊之左闗洪数右尺尤甚乃腹痈也虽能收敛至夏必变而成瘵疽用参茋各一两归术各五钱陈皮茯苓各三钱炙草炮姜各一钱二剂诸症少退腹始微赤按之觉痛又二剂作痛又二剂瘇痛脉滑数针出脓瘀更用大补汤精神饮食如故因遗精患处色黯用前药加五味山茱山药骨脂吴茱等剂疮口渐敛瘵症悉具其脉非洪大而数即微细如无惟専服独参汤人乳汁少复良久仍脱余曰当备后事以俟火旺乃祷鬼神巫者厯言徃事如见更示以方药皆峻利之剂且言保其必生敬信服之后果殁经曰拘于鬼神者不可与言至德而况又轻信方药于邪妄之人耶书此以警后患
　　流注【妇人症见妇人良方女科撮要小儿症见小儿撮要】
