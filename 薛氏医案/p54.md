<!-- { "loadSidebar": true } -->
　　一妇人素隂虚患遍身搔痒误服祛风之药口噤抽搐肝脉洪数余曰肝血为隂为水肝气为阳为火此乃肝经血虚火盛耳宜助隂血抑肝火遂用四物麦门五味柴胡山栀生草热搐顿止又以八珍加黄茋麦门五味钩藤炙草调理而愈
　　一妇人久患流注脾胃虚弱忽痰壅气喘头揺目劄手扬足掷难以候脉视其面黄中见青此肝木乘脾土也用六君加柴胡升麻治之而苏更以补中益气加半夏茯苓而安
　　类破伤风症
　　大凡痈疽溃后筋糜肉烂脓血大泄阳随隂散或筋脉拘急恶寒惕搦甚者舌强口噤项背反张痰涎壅甚便闭汗出不时发热此气血俱虚而传变虽与破伤风相类而主治之法当大补气血若果系风症亦须以大补气血为本而兼以治风之药设若不审是非而妄药之则误矣风症治见后方
　　治验
　　司徒边华泉肩患痈溃而发热目直或瞤殊类中风日晡热甚脉益数此足三隂气血亏血虚火妄动用参茋归术炙草加酒炒黒黄栢五味麦门肉桂四剂而愈又数剂而敛
　　陆大行背疮内溃出脓二碗许用托里之剂痛止瘇消停药忽寒热作渇头痛自汗此元气虚而未能复也用十全大补加麦门五味肉桂二剂益甚诊其脉如故此药力未及仍用前药加附子一钱三剂诸症悉愈乃去附子加肉桂数剂而敛
　　一儒者患腿痈深蓄于内肉色不变久不穿溃针出脓瘀五碗许恶症骈臻全类中风此脾胃虚而变症也用四君子加当归炮姜及圣愈汤各四剂而安又劳心不寐用归脾汤而愈
　　一儒者伤寒后患流注瘇痛潮热用十宣败毒等剂出稀脓五六碗许发热恶寒烦躁作呕殊类破伤风症而殁
　　一男子背疮未痊乃以膏药剪孔贴之患破伤风症而殁此先失于内补外邪袭其虚耳余见此症贴膏药剪孔欲其通气而反患破伤风搽敛药生肌欲其收口而反助其余毒以致殁者多矣
　　论疮随症加减用药
　　内经云形伤痛气伤肿先肿而后痛者形伤气也先痛而后肿者气伤形也东垣先生谓胃为五脏之本源人身之根蒂丹溪先生云痈疽因积毒在脏腑宜先助胃壮气以固其本夫然则气血凝结者自散脓瘀已成者自溃肌肉欲死者自生肌肉已死者自腐死肉已溃者自敛若独攻其疮脾胃气虚七恶蜂起其不死者幸矣故凡前症须用托里消毒散为主若髙肿焮痛热毒也加黄连漫肿微痛气虚也去金银花连翘二味加参术头痛发热邪在表也本方加川芎羌活若外邪在表而元气实者暂用人参败毒散头痛恶寒表虚也去五味加参茋发热饮冷便秘内热也去参茋归术加大黄发热饮热便秘内虚也去二味加参茋归术寒热饮冷小便濇滞肝热也去参茋加柴胡山栀不作脓脓不溃气虚也去二味及白芷加参术肉桂如不应暂用十全大补汤肿赤作痛血凝滞也本方加乳香没药如不应暂用仙方活命饮脓出反痛气血虚也去三味即银花连翘白芷后放此加参茋归地肉赤而不敛血虚而有热也去三味加熟地牡丹皮肉黯而不敛阳气虚寒也去三味加参茋白蔹官桂漫肿不痛或肉死不溃脾气虚也去三味加人参白术如不应加姜桂更不应急加附子肉白而不敛阳气虚也去三味加参茋归术脓多而不敛气血虚也去三味加参茋归术熟地如不应暂用十全大补汤饮食少思而不敛胃气虚也去三味加参茋如不应暂用补中益气汤饮食难化而不敛脾气虚也去三味加参术如不应暂用六君子汤又不应佐以八味丸脓多而带赤血虚也去三味加归地参术如不应暂用八珍汤加牡丹皮忿怒晡热而出血肝火血虚也去三味加牡丹皮熟地炒黒山栀如不应暂用八珍汤送六味丸面青脇胀而出血肝气虚而不能藏血也去三味加山茱山药五味子如不应兼六味丸食少体倦而出血脾气虚而不能摄血也去三味加参茋归地兼郁结少寐更加逺志酸枣仁茯神龙眼肉如不应暂用归脾汤欲呕作呕或外搽内服寒凉或痛甚或感寒邪秽气而呕胃气虚也去三味加藿香参术饮食少思膓鸣腹痛腹冷泄泻脾气虚寒也去三味加炮姜木香手足逆冷脾血虚寒也更加附子煎送四神丸饮冷作渇热毒也加赤小荳知母如不应暂用竹叶黄茋汤善食作渇胃火也加石膏山栀如不应暂用竹叶石膏汤脓多而作渇气血虚也去三味加熟地黄五味子如不应暂用十全大补汤加五味子麦门冬口干舌燥肾气虚也去三味加熟地山茱山药如不应兼六味丸又不应佐以补中益气汤自汗内热口干胃气虚也去三味加参茋归术如不应暂用六君子汤盗汗内热口干隂血虚也去三味加熟地麦门五味如不应暂用当归六黄汤茎中痛而小便不利精内败也去三味加山茱山药泽防如不应佐以六味丸愈便则愈痛愈痛则愈便精复竭也去三味煎送六味丸食少体倦口干饮热小便黄短脾肺虚热也去三味加五味子山茱茰如不应暂用六味丸劳役而小便黄元气下陷也去三味加升麻柴胡午后而小便黄短肾虚热也去三味加升麻柴胡如不应煎送六味丸口燥作渇小便频数肾水亏也去三味加五味山茱山药熟地如不应兼用六味丸四肢逆冷肾气虚寒也去三味加桂附如不应佐以八味丸食少体倦作渇胃气虚也去三味加参茋白术如不应暂用补中益气汤体倦头痛或晕中气虚也去三味加柴胡升麻如不应暂用补中益气汤加蔓荆子日晡头痛或晕隂血虚也去三味加熟地黄如不应佐以六味丸梦泄遗精头晕头痛或痰喘气促肾虚不能纳气也去三味并川芎佐以六味丸如不应是虚寒也用八味丸面目赤色烦热作渇脉大而虚血脱发躁也去三味加黄茋当归如不应暂用当归补血汤身热恶衣欲投于水脉沉微细气脱发躁也去三味加肉桂附子如不应暂用附子理中汤善思体痛无寐盗汗脾血虚也去三味加茯苓逺志酸枣仁圆眼肉如不应暂用归脾汤寝寐而汗出肾气虚也去三味加五味子煎送六味丸饮食而出汗胃气虚也去三味加参茋归术五味子如不应暂用六君子汤睡觉饱而出盗汗宿食也去三味加参术半夏如不应暂用六君子汤胸满多痰脾气虚也去三味加桔梗半夏如不应暂用六君子汤加桔梗枳殻晡热多痰脾血虚也去三味加归地参术如不应暂用六君子汤加芎归熟地咳嗽唾痰肾亏津液泛上也去三味加山茱山药熟地如不应佐以六味丸忿怒胸痞肝气滞也去三味加桔梗山栀如不应暂用补中益气汤加桔梗枳殻倦怠胸痞中气虚也去三味加参术茯苓如不应暂用八珍汤加柴胡口苦寒热徃来肝火血虚也去三味加柴胡熟地因怒寒热徃来肝火血虚也加柴胡黄芩如不应暂用八珍汤加炒山栀炒酸枣仁酒炒黑胆草体倦寒热徃来肝脾气滞也去三味加参茋归木如不应暂用补中益气汤内热晡热或寒热徃来隂血虚也去三味加芎归牡丹皮柴胡如不应暂用八珍汤加牡丹皮畏寒或寒热徃来胃气虚也去三味加参苓白术升麻如不应暂用补中益气汤脇痛痞满或寒热徃来肝气滞也去三味加青皮木香如不应属气血虚也更加芎归参术若妇人劳役恚怒或适经行发热谵语或夜间热甚在血分也去三味加生地丹皮柴胡如不应暂用加味四物汤若误尅伐或脓血大泄或因吐泻或误而入房或劳损元气或梦泄遗精或外邪乘入以致发热头痛小便淋濇或滑数便血目赤烦喘气短头晕体倦热渇意欲投水身热恶衣扬手掷足腰背反张郑声自汗此阳气脱陷之假热症也若畏寒头痛咳逆呕吐耳聩目蒙小便自遗泻利肠鸣里急腹痛玉茎短缩齿浮痛肢体麻痹或厥冷身痛或咬舌啮唇此阳气脱陷之真寒症也凡此危候勿论其脉勿问其症但见有其一二亦去三味急加桂附补之庶有复生之理大抵用药之法当分元气虚实标本缓急若病急而元气实者先治其标病缓而元气虚者先治其本若病急而元气又虚者当治其本为主而兼以治标东垣先生云形气有余病气有余当泻不当补形气不足病气不足当补不当防丹溪先生云但见肿痛叅之脉症虚弱便与滋补气血无亏可保终吉治者审焉





　　薛氏医案卷十五
<子部,医家类,薛氏医案>
　　钦定四库全书
　　薛氏医案卷十六
　　明　薛已　撰
　　外科枢要四
　　治疮各症附方
　　托里消毒散　治胃气虚弱或因尅伐不能溃散服之未成即消已成即溃腐肉自去新肉自生若腐肉既溃而新肉不能收敛属气虚者四君子汤为主属血虚者四物汤为主气血俱虚者十全大补汤为主并忌寒凉消毒之剂
　　人参　黄茋【盐水拌炒】当归【酒拌】川芎　芍药【炒】白术【炒】茯苓【各一钱】金银花　白芷【各七分】甘草【炙五分】连翘【五分】
　　右水煎服
　　托里散　治疮疡因气血虚不能起发腐溃收敛及恶寒发热者宜用此补托其属六淫七情或诸经错杂之邪而为患者当各审其因而参以主治之剂其属胃气虚弱者当以六君子汤为主
　　人参【气虚者多用之】黄茋【炒各二钱】白术【炒】陈皮　当归　熟地黄【白制】茯苓　芍药【酒炒各一钱半】
　　右水煎服
　　清热消毒散　治一切痈疽阳症肿痛发热作渴黄连【炒】山栀【炒】连翘　当归【各一钱】川芎　芍药【炒】生地黄【各一钱五分】金银花【二钱】甘草【一钱】
　　右水煎服
　　黄连消毒散　治脑疽背疽肿焮疼痛或麻木
　　黄连【制】羌活【各一分】黄芩　黄栢【各五分】生地黄　知母【制】独活　防风　当归尾　连翘【各四分】藁本防已　桔梗【各五分】黄茋　苏木　陈皮　泽防【各二分】人参　甘草【各三分】
　　右水煎服
　　清凉饮　治疮疡烦躁饮冷焮痛脉实大便秘结小便赤澁
　　大黄【炒】赤芍药　当归　甘草【各二钱】
　　右水煎服
　　破棺丹　治疮疡热极汗多大渴便秘谵语发狂
　　大黄【二两五钱半生半熟】芒硝　甘草【各二两】
　　右为末炼蜜丸如弹子大每服一丸童便酒化下白汤亦可
　　黄连解毒汤　治疮疡焮痛烦躁饮冷脉洪数或发狂言
　　黄芩　黄栢【炒】黄连【炒】山栀【各一钱五分】
　　右水煎热服
　　内疏黄连汤　治疮疡发热而呕大便秘结脉洪而实黄连　芍药　当归　梹榔　木香　黄芩　栀子　薄荷　桔梗　甘草【各一钱】连翘　大黄【各一钱五分】
　　每姜水煎仍量虚实治之
　　托里荣卫汤　治疮疡外无焮肿内便调和乃邪在经络宜用此药
　　黄茋　红花【各一钱】桂枝【七分】苍术【米泔浸】柴胡　连翘羌活　防风　当归身【酒拌】甘草【炙】黄芩　人参
　　【各一钱】
　　右酒水煎服
　　内托复煎散　治疮疡肿焮在外其脉多浮邪气胜必侵于内宜用此托之
　　地骨皮　黄芩【炒】茯苓　白芍药【炒】人参　黄茋【盐水拌炒】白术【炒】桂　甘草【炙】防已【酒炒】当归【酒拌各一钱】防风【二钱】
　　右先以苍术一升水五升煎去术入药再煎至二升终日饮之
　　人参败毒散　治疮焮痛寒热或拘急头痛脉细有力
　　人参　羌活　独活　前胡　柴胡　桔梗　枳殻　茯苓　川芎　甘草【各一钱】
　　右水煎服
　　仙方活命饮　治一切疮未成脓者内消已成脓者即溃又止痛消毒之圣药也
