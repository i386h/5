<!-- { "loadSidebar": true } -->
　　清凉解毒散　治症同前或作焮痛
　　大黄　黄栢　山栀　寒水石【煅等分】
　　右各叧为末调搽当归膏尤好
　　制附子法
　　附子重一两三四钱有莲花瓣头底圆平者先备童便五六碗将附子先埋热草灰中半日乘热投童便浸五七日掲皮切四块仍浸二三日用粗纸数重包之浸湿埋灰大半日取出切片检视有白星者乃用瓦上炙熟至无白星为度如急用即切火上炙黄用之亦效大凡阳气脱陷子时至午时恶寒未至亥发热如用熟附子不应必用半生半熟更不应急生附一二剂然后量症治之
　　薛氏医案卷十九
<子部,医家类,薛氏医案>
　　钦定四库全书
　　薛氏医案卷二十
　　眀　薛已　订
　　眀医杂著
　　医论
　　或问仲景东垣河间丹溪诸书孰优学之宜何主曰宜专主内经而博观乎四子斯无弊矣盖医之有内经犹儒道之六经无所不备四子之説则犹学庸语孟为六经之阶梯不可缺一者也四子之书初无优劣但各发眀一义耳仲景见内经载伤寒而其变迁反覆之未备也故著论立方以尽其变后人宗之传用既久渐失其真用以通治温暑内伤诸症遂致误人故河间出而始发眀治温暑之法东垣出而始发眀治内伤之法河间之论即内经五运六气之防东垣之説即内经饮食劳倦之义仲景非不知温暑与内伤也特其著书未之及河间东垣之于伤寒则遵用仲景而莫敢违矣至于丹溪出而又集诸儒之大成发眀隂虚发热类乎外感内伤及湿热相火为病甚多随症著论亦不过阐内经之要防补前贤之未备耳外感法仲景内伤法东垣热病用河间杂病用丹溪一以贯之斯医道之大全矣或问仲景处方药品甚少及东垣用药多至二十余味丹溪云余每治病用东垣之药效仲景处方庶品味数少则药力専精丹溪何以不法东垣而效仲景耶曰眀察药性莫如东垣盖所谓圣于医者也故在东垣则可多他人而效其多斯乱杂矣东垣如韩信将兵多多益善丹溪不过能将十万故不敢效其多
　　愚按经云治病必求其本本于四时五臓之根也故洁古张先生云五臓子母虚实鬼邪微正若不逹其防意不易得而入焉徐用诚先生云凡心臓得病必先调其肝肾二臓肾者心之鬼肝气通则心气和肝气滞则心气乏此心病先求于肝清其源也五臓受病必其所胜水能胜火则肾之受邪必于心故先治其肾逐其邪也故有退肾邪益肝气两方或诊其脉肝肾两臓俱和而心自主疾然后察其心家虚实治之【余仿此详见玉机微义小儿部】
　　或问人言东南气热可服寒药西北气寒可服温药然今东南之人常服胡椒姜桂不见生病而西北之人畏食椒姜辛热之物何也曰东南虽热然地卑多湿辛热食药亦能刼湿西北虽寒然地髙多燥辛热食药却能助燥故耳治病用药者须识此意
　　愚按异法方宜论云东南之域下卑湿热其人腠理疎通汗液妄泄阳气内虚故宜食椒姜辛热之物以助其阳也西北之域髙陵风寒其人腠理致宻汗液内固阳气充实不宜食椒姜辛热之物反益其阳也东坡先生仕黄州其民疫疠流行先生以圣散子治之其功甚效是其地卑湿四时鬰热腠理疎通汗液妄泄阳气虚寒是以相宜西北疫疠民用之死者接踵此余之目击也
　　丹溪先生治病不出乎气血痰故用药之要有三气用四君子汤血用四物汤痰用二陈汤又云久病属鬰立治鬰之方曰越鞠丸盖气血痰三病多有兼鬰者或鬰久而生病或病久而生鬰或误药乱杂而成鬰故余每用此方治病时以鬰法防之气病兼鬰则用四君子加开鬰药血病痰病皆然故四法者治病用药之大要也丹溪又云近世治病多不知分气血但见虚病便用参茋属气虚者固宜矣若是血虚岂不助气而反耗隂血耶是谓血病治气则血愈虚耗甚而至于气血俱虚故治病用药须要分别气血眀白不可混淆
　　愚按经云脾胃为气血之本若阳气虚弱而不能生隂血者宜用六君子汤阳气虚寒而不能生隂血者亦用前汤加炮姜若胃土燥热而不能生隂血者宜用四物汤若脾胃虚寒而不能生隂血者宜用八味丸其余当更推五臓互相生尅而调补之
　　一儒者每劳役则食少胸痞发热头痛吐痰作渇脉浮大余谓此脾胃虚气而血病也不信服二陈四物黄栢知母之类腹痛作呕脉洪数而无伦次先以六君子汤加炮姜痛呕渐愈又用补中益气汤而痊一儒者素勤苦因饮食失节大便下血或赤或黯后非便血则盗汗非恶寒则发热六脉浮大心脾则濇此思伤心脾不能摄血归源也盖血即汗汗即血其色赤黯便血盗汗皆火之降降防
　　牛黄抱龙丸　治风痰壅盛或咳发热或发惊搐等症
　　牛黄　雄黄　辰砂　天竺黄【各四钱】麝香【一钱】
　　右为末甘草汤糊丸皂子大每服二丸姜汤下
　　柴芍参苓散　治脾胃不和饮食少进或呕吐泄泻凡病后宜用此调理
　　柴胡　芍药　人参　白术　茯苓　陈皮　当归【各五分】甘草　丹皮　山栀【炒各三分】
　　右为末每服一钱白汤下或作丸服
　　五味子汤　治咳皮肤干燥唾中有血胸膈疼痛等症
　　五味子【炒】桔梗【炒】紫苑　甘草【炒】续断【各五分】竹茹【一钱】赤小豆【一撮】生地黄【二钱】桑白皮【炒二钱】
　　右水煎服
　　人参平肺散　治心火尅肺咳喘呕痰涎壅盛胸膈痞满
　　右为末每二钱空心小麦汤调下
　　姜附赤石脂朱砂丹　治小便数而不禁怔忡多忘魇梦不已下元虚冷遗尿精滑或阳虚精漏不止或肾气虚寒脾泄肾泄等症
　　附子【生】干姜【各半两】赤石脂【一两半水飞】
　　右为细末酒糊丸菉豆大每十五至二三十丸大便不和米饮下小便不禁茯苓汤下
　　茯苓丸　治心肾俱虚神志不守小便淋不禁或赤或浊或不利并宜服之
　　赤茯苓　白茯苓【等分】
　　右为末以新汲水挼洗澄去新沫控干别取熟地黄汁与好酒同于银石器内成膏搜和丸弹子大空心盐酒嚼下一丸
　　人参救肺散　治咳血吐血等症
　　升麻【一钱】柴胡【一钱】当归尾【二钱】熟地黄【二钱】白芍药【一钱】苏木【五分】黄茋【二钱】人参【二钱】甘草【半钱】苍术【一钱】陈皮【五分】
　　右每服五钱水二盏煎至一盏去柤食前温服
　　麦门冬饮子　治吐血久不愈或肺气虚而短之伤药要须识此吾妻尝胎漏忽日血大崩遂晕去服童便而醒少顷复晕急煎服荆芥随醒随晕服止血止晕之药不效忽然呕吐予以童便药汁满于胸膈也即以手揉吐之少间吐出米饭及虀菜碗许訽问其由适方午饭后着恼故即崩而不止予悟曰因方饱食胃气不行故崩甚血既大崩胃气益虚而不能运化宜乎服药而无效也急宜调理脾胃遂用白术五钱陈皮麦芽各二钱煎服之服未半而晕止再服而崩止遂専理脾胃服十数剂胃气始还然后加血药服之而安若不审知食滞而専用血崩血晕之药岂不误哉
　　愚按人以脾胃为本纳五谷化精液其清者入荣浊者入胃隂阳得此是谓之槖籥故阳则发于四肢隂则行于五臓土旺于四时善载乎万物人得土以养百骸身失土以枯四肢东垣以饮食自伤医多妄下清气下陷浊气不降乃生防胀所以胃脘之阳不能升举其气陷入中焦当用补中益气使浊气自降不治自安窃谓饱食致崩者因伤脾气下陷于肾与相火协合湿热下廹而致宜用甘温之剂调补气则血自归经而止矣若误用寒凉复损胃气则血无所羁而欲其止不亦难哉大凡脾胃虚弱而不能摄血宜调补脾气为主○一妇人崩漏面黄或赤时觉腹间脐下痛四肢困倦烦热不安其经行先发寒热两肋如束此脾胃亏损元气下陷与相火湿热下廹所致用补中益气汤加防风芍药炒黒黄栢兼服归脾汤而愈
　　凡妇人产后隂血虚阳无所依而浮散于外故多发热治法用四物汤补隂血而以炙干姜之苦温从治收其浮散使归依于隂然产后脾胃虚多有过于饮食伤滞而发热者误作血虚则不效矣但遇产后发热若胸膈饱闷嗳气恶食泄泻等症只作伤食治之若发热而饮食自调者方用补血正法
　　愚按新产隂血暴伤阳无所附而外热宜用四物炮姜补隂以配阳若因误服寒凉尅伐之剂而外热此为寒气隔阳于外宜用四君子加姜桂如不应急加附子若或肌肤发热面目赤色烦渇引饮此血脱发躁宜用当归补血汤若胸膈饱闷嗳腐恶食或吞酸吐泻发热此为饮食停滞宜用四君子加厚朴山柤若胸膈饱闷食少发热或食而难化此为脾气虚弱宜用六君子加炮姜若用峻厉之剂腹痛热渇寒热呕吐等症此为中气复伤急用六君子加炮姜若认为热投以他剂则误矣
　　凡伤寒时气大病热退之后先服参茋甘温之药一二服以扶元气随后便服滋隂生津润燥之药盖大病后汗液外耗水谷内竭必有小便赤澁大便秘结等症须识此意预防之
　　愚按大病后谷消水去精散卫亡多致便利枯竭宜当补中益气为要盖脾为中州浇灌四傍与胃行其津液者也况大肠主津小肠主液亦皆禀气于胃胃气一充津液自行矣燥甚者别当以辛润之以苦泄之
　　凡泄泻病误服参茋等甘温之药则病不能愈而变为黄疸盖泄属湿甘温之药能生湿热故反助病邪乆则湿热甚而为疸矣惟用苦寒泻湿热苦温除湿寒则愈泄止后脾胃虚弱方可参茋等药以补之
　　愚尝治少宰李蒲汀庚寅冬湿热泄泻因未生子惑于人言淡渗之剂能泻肾而服参茋等药后变黄疸小便不利腹胀胸痞余曰有是病必用是药须以淡渗疏导其湿热遂用茵蔯五苓散诸症顿退至辛夘冬生子
　　南方人称发热为劳发盖谓劳苦而发热即东垣内伤之防也此病轻者一二发自愈重者用东垣法补之甚则加熟附子若因劳力辛苦而发热切不可误作外感轻易发汗也
　　愚按内伤发热者因饮食时劳役过度而损耗元气隂火得以乘其土位故翕翕然而发热宜用补中益气汤以升其阳若因劳力辛苦入房不节亏损精血虚火妄动而发热者宜用六味地黄丸以补其隂不可认作有余之火而用黄栢知母之类也
　　东垣论饮食劳倦为内伤不足之症治用补中益气汤遡集中又论不足之中又当分别饮食伤为有余劳倦伤为不足予谓伤饮食而留积不化以致宿食鬰热热发于外此为有余之症法当消导东垣自有枳术丸等治法具于饮食门矣其补中益气方论却谓人因伤饥失饱致损脾胃非有积滞者也故只宜用补药盖脾胃全赖饮食之养今因饥饱不时失其所养则脾胃虚矣又脾主四肢若劳力辛苦伤其四肢则根本竭矣或専因饮食不调或専因劳力过度或饮食不调之后加之劳力或劳力过度之后继以不调故皆谓之内伤元气不足之症而宜用补药也但须于此四者之间审察明白为略加减则无不效矣
　　愚按饮食劳倦颇同而理异也王安道先生曰劳倦伤饮食伤二者虽俱为内伤不可混而为一夫饮食受伤而留滞不化则有余矣有余者泻之伤饥失饱致损脾胃非有积滞则不足矣不足者补之如东垣枳术丸之类虽曰消导固有补益于间然亦施于不甚伤者耳元非以为通行之药也盖停滞之物非枳术丸之力所能去者若泥于消导而弗知变则不善用前人之意矣
