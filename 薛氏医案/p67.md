<!-- { "loadSidebar": true } -->
　　内伤发热是阳气自伤不能升达降下隂分而为内热乃阳虚也故其脉大而无力属肺脾隂虚发热是隂血自伤不能制火阳气升腾而为内热乃阳旺也故其脉数而无力属心肾经曰脉大而无力为阳虚脉数而无力为隂虚无力为虚有力为实
　　愚按阳虚发热者宜用补中益气汤以升补阳气隂虚发热者宜用六味地黄丸以培补隂血总论二症虽有隂阳气血之分实则皆因脾胃阳气不足所致其发热属形病俱虚余故禁服黄栢知母恐复伤阳气耳　阁老李序庵有门生馈坎离丸喜而服之余曰前丸乃黄栢知母恐非所宜服者内经有云壮火食气少火生气今公之肝肾二脉数而无力宜滋其化源不宜泻火伤气也不信服将两月脾气渐弱发热愈甚小便澁滞两抝肿痛公以为疮毒余曰此肝肾二经亏损虚火所致耳当滋补二经为善遂朝用补中益气汤夕用六味地黄丸诸症悉愈予见脾胃素弱肝肾隂虚而发热者悉服十味固本丸与黄栢知母之类反泄真阳令人无子可不慎哉
　　伤寒发热是寒邪入卫与阳气交争而为外热阳气主外为寒所伤而失其职故为热其脉而有力是外之寒邪伤卫也治主外
　　愚按前症反覆变迁若治失其宜命在反掌盖寒邪自表入里治法虽有三阳之异然不可拘泥日数亦有其邪终止一经而不传他经者尝治陈湖一男子患伤寒仰卧一月且耳聋余意其病尚在少阳故脇痛不能转侧及耳聋也与小柴胡汤加山栀一剂即能转侧尾闾处内溃皆蛆耳亦有闻盖少阳属风木而风木能生虫也其在少阳明矣
　　伤暑发热是火邪伤心元气耗散而邪热入客于中故发为热汗大泄无气以动其脉虚迟而无力是外之热邪伤荣也治主内
　　愚按夏月阳气浮于外隂气伏于内法当调补阳气为主而佐以解暑此推内经舍时从症之良法也故前症当究其所因而治之不可泛用香薷饮之类走散阳气导损真隂而益其病也又有夏间用薄荷煎汤以代茶殊不知散人之真气即久用川芎汤今人暴死之类也【详见后】
　　病有感有伤有中感者在皮毛为轻伤者兼肌肉稍重中者属臓腑最重寒有感寒伤寒中寒风有感风伤风中风暑有感暑伤暑中暑当分轻重表里治各不同又如中湿中气中毒皆云中中者中也谓邪直入于中也故为重病
　　凡治心腹疼痛但是新病须问曽何饮食因何伤感有无积滞便与和中消导之药若日数已多曽多服过辛温燥热之药呕吐不纳胸膈饱闷口舌干燥大小便濇虽则内有鬰热或原有旧病因感而发绵延日久见证如前者俱用开鬰行气降火润燥之药如川芎香附炒山栀黄连姜汁之类甚者再加芒硝治心腹久痛须于温散药内加苦寒咸寒之药温治标寒治其本也愚按腹痛若脾胃虚弱饮食不化或间腹中作痛用六君子汤若饮食过多停滞未化或兼腹痛用人参养胃汤若饮食既化脾胃【阙】伤或兼腹中作痛用六君子加当归若胃中【阙】热心腹中脘作痛呕吐用二陈汤加黄连山栀若脾胃虚弱少食心腹作痛用六君子汤脾胃虚寒亦用前汤加炮姜大凡腹满痛按之不痛为虚痛者为实余当临症制宜○副郎李孟卿尝患腹痛每治以补中益气加山栀即愈一日因怒腹痛脉以前汤吞左金丸三十粒而愈○一妇人心腹痛诸药不应余用炒黒山栀桔梗治之而愈○儒者沈尼文内停饮食外感风寒头痛发热恶心腹痛用人参养胃汤加芎芷麯蘖香附桔梗一剂诸症悉退次日腹痛甚可畏喜手按痛即止此脾气虚弱客寒乘之而作是内虚寒而外假热也用香附六君子加木香炮姜服之痛减六七又以前药去二香一钟而愈○府庠徐道夫母胃脘当心痛剧右寸闗俱无左虽有微而似絶手足厥冷病势危笃察其色眼胞上下青黯此脾虚肝木所胜用参术茯苓陈皮甘草补其中气用木香和胃气以行肝气用吴茱茰散脾胃之寒止心腹之痛急与一剂俟滚先服煎热再进诸病悉愈
　　昔人有云我但卧病即于胸前不时手写死字则百般思虑俱息此心便得安静胜于服药此真无上妙方也盖病而不慎则死必至逹此理者必能清心克己凡百谨慎而病可获痊否则虽有良药无救也世人遇病而犹恣情任性以自贼者是固不知畏死者矣又有一等明知畏死而怕人知觉讳而不言或病已重而犹强作轻浅态度以欺人者斯又知畏死而反以取死尤可笑哉
　　愚按心之官则思而脾则主于思病者有思则心火妄动而五火翕然随之脾气益伤诸藏仍病故书死字以自譬则百虑息而天君泰然虽有疾病勿药自愈矣故古人谓讳疾忌医骄恣不论于理之类为不治之疾有由然矣
　　发热论
　　世间发热症类伤寒者数种治各不同外感内伤乃大闗键张仲景论伤寒伤风此外感也因风寒之邪感于外自表入里故宜发表以解散之此麻黄桂枝之义也以其感于冬春之时寒冷之月即时发病故谓之伤寒而药用辛热以胜寒若时非寒冷则药当有变矣如春温之月则当变以辛凉之药如夏暑之月则当变以甘苦寒之药故云冬伤寒不即病至春变温至夏变热而其治法必因时而冇异也又有一种冬温之病谓之非其时而有其气盖冬寒时也而反病温焉此天时不正阳气反泄用药不可温热又有一种时行寒疫却在温暖之时时行温暖而寒反为病此亦天时不正隂气反逆用药不可寒凉又冇一种天行温疫热病多发于春夏之间沿门阖境相同者此天地之疠气当随时令防气运而施治宜用刘河间辛凉甘苦寒之药以清热解毒已上诸症皆外感天地之邪者若夫饮食劳倦为内伤元气此则真阳下陷内生虚热故东垣发补中益气之论用人参黄茋等甘温之药大补其气而提其下陷此用气药以补气之不足者也又若劳心好色内伤真隂隂血既伤则阳气偏胜而变为火矣是谓隂虚火旺劳瘵之症故丹溪发阳有余隂不足之论用四物加黄栢知母补其隂而火自降此用血药以补血之不足者也益气补隂皆内伤症也一则因阳气之下陷而补其气以升提之一则因阳火之上升而滋其隂以降下之一升一降迥然不同矣又有夏月伤暑之病虽属外感却类内伤与伤寒大异盖寒伤形寒邪客表有余之症故宜汗之暑伤元气为热所伤而耗散不足之症故宜补之东垣所谓清暑益气者是也又有因时暑热而过食冷物以伤其内或过取凉风以伤其外此则非暑伤人乃因暑而自致之之病治宜辛热解表或辛温理中之药却与伤寒治法相类者也凡此数症外形相似而实有不同治法多端而不可或谬故必审其果为伤寒伤风及寒疫也则用仲景法果为温病及温疫也则用河间法果为气虚也则用东垣法果为隂虚也则用丹溪法如是则庶无差误以害人矣今人但见发热之证一皆认作伤寒外感率用汗药以发其表汗后不解又用表药以凉其肌设是虚证岂不死哉间有颇知发热属虚而用补药则又不知气血之分或气病而补血或血病而补气误人多矣故外感之与内伤寒病之与热病气虚之与血虚如氷炭相反治之若差则轻病必重重病必死矣可不畏哉凡酒色过度损伤脾肾真隂咳吐痰衂血吐血咳血咯血等症误服参茋等甘温之药则病日増服之过多则不可治盖甘温助气气属阳阳旺则隂愈消前项病症乃隂血虚而阳火旺宜服苦甘寒之药以生血降火世人不识往往服参茋以为补子见服此而死者多矣
　　愚按前论治验见于各类
　　补隂丸论
　　人之一身隂常不足阳常有余况节欲者少过欲者多精血既亏相火必旺火旺则隂愈消而劳瘵咳咯血吐血等症作矣故宜常补其隂使隂与阳齐则水能制火而水升火降斯无病矣故丹溪先生发明补隂之説谓専补左尺肾水也古方滋补药皆兼补右尺相火不知左尺原虚右尺原旺若左右平补依旧火胜于水只补其左制其右庶得水火相平也右尺相火固不可衰若果相火衰者方宜补火但世之人火旺致病者十居八九火衰成病者百无二三且少年肾水正旺似不必补然欲心正炽妄用太过至于中年欲心虽减然少年斵丧既多焉得复实及至老年天真渐絶只有孤阳故补隂之药自少至老不可缺也丹溪先生发明先圣之防以正千载之讹其功盛哉今立补隂丸方备加减法于后
　　黄蘖【去皮酒拌炒褐毛】知母【去皮毛酒拌炒忌铁】龟板【酥炙透各三両】锁阳【酥炙干】枸杞子【各二両】五味子【一両】地黄【酒拌蒸忌铁五两】天门冬【去心二两】白芍药【酒炒二两】干姜【炒紫色三钱寒月加至五钱】
　　右为末入炼及猪脊髓三条和药末杵匀丸桐子大每服八九十丸空心淡盐汤送下寒月可用温酒下
　　愚按前症设若肾经隂精不足阳无所化虚火妄动以致前症者宜用六味地黄丸补之使隂旺则阳化若肾经阳气燥热隂无以生虚火内动而致前症者宜用八味地黄丸补之使阳旺则隂生若脾虚不能生肾隂阳俱虚而致前症者宜用补中益气汤六味地黄丸培补元气以滋肾水若隂阳络伤血随气泛行而患诸血症者宜用四君子加当归纯补脾气以摄血归经太仆先生云大寒而盛热之不热是无火也大热而盛寒之不寒是无水也又云倐忽往来时发时止是无水也昼见夜伏夜见昼止不时而动是无火也当求其属而主之无火者宜益火之源以消隂翳无水者宜壮水之主以镇阳光不可泥用沈寒之剂
　　若梦遗精滑病者加牡蛎【童便煅】白术【各一两】山茱茰【肉】椿根白皮【炒各七钱】若有赤白浊病者加白术白茯苓【各一两半】山栀仁黄连【炒各五钱】
　　愚按前症属足三隂亏损所致盖肾主闭藏肝主疏泄若肝肾虚热者用四物加柴胡山栀山茱茰山药脾胃气虚者用补中益气加山茱茰山药思虑伤脾者兼用归脾汤加山茱山药肝肾亏损者六味丸真阳虚败八味丸心肾不交用萆薢分清饮心气虚热者清心莲子饮○朱工部素隂虚劳则遗精齿痛用补中益气汤加半夏茯苓芍药山茱山药治之少愈更以十全大补加五味麦门悉愈○一儒者患此兼脚跟作痛口干作渇大便干燥午后热甚用补中益气加芍药参并加减八味丸而愈
　　若脚软弱无力者加牛膝【酒洗二两】虎胫骨【酥炙透一两】防己【酒洗】木瓜【各五钱】
　　愚按前症多因足三隂虚亏损若脾肾不足而无力者用还少丹肝肾虚热而足无力者用六味丸如不应急用八味丸○大尹徐克明因饮食失宜日晡发热口干体倦小便赤濇两腿酸疼彼知医自用四物黄栢知母之剂反头目赤耳鸣唇燥寒热痰涌大便热痛小便赤澁又用四物芩连枳实之类胸膈痞满饮食少思汗出如水再用二陈芩连黄栢知母麦门五味言语谵妄两手举拂余谓汗多亡阳神无所依用参茋各五钱归术各三钱逺志茯神酸枣仁炙草各一钱服之熟睡良乆四剂稍安又用八珍汤调补而愈　一儒者因毕婚脚腿软痛面黒食减恶寒足肿小腹胀痛上气痰喘余以为少隂亏损阳气虚寒之症用八味丸料煎服诸症顿除又服丸剂半载元气渐充形体如故　一妇人发热口干月经不调半载后两腿无力服祛风散湿之剂腿益肿痛体更倦怠经事不通余作肝脾肾虚寒用六味八味二丸兼服两月诸症渐愈
　　若有疝气病者加苍术【盐水炒一两半】黄连【姜汁炒】山栀【炒各六钱】川芎【一两】吴茱茰【炒】青皮【去穰各五钱】
