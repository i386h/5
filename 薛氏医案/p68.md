<!-- { "loadSidebar": true } -->
　　愚按疝症専主肝经者多如运气或在泉寒胜木气挛缩禁于此经或司天燥胜木气抑鬰于此经或忿怒悲哀忧抑顿挫结于经或药淋外固闭尾缩精壅于此经其病差别如此且夫遗溺闭隆隂痿脬痹精滑白淫皆男子之疝也不可妄归之肾冷血涸不月月罢腰膝上热足躄嗌干癃闭少腹有块或定或移前隂突出后隂痔核皆女子之疝也但女子不谓之疝而为之瘕若年少而得之不计男子妇人皆无子故隠蔽委曲之事了不干脬肾小肠之事乃足厥隂之症也窃谓前症若因肝经湿热当用炒山栀茯苓黄栢泽泻川芎当归吴茱茰黄连山查若肝肾二经湿热当用六味地黄丸料加柴胡山栀若肝脾二经隂虚热宜补中益气加炒山栀炒黒黄连吴茱茰盖疝名有七形症所因不同治法亦异当详玉机微义
　　若脾气虚弱畏寒易泄者加白术【三两】陈皮【一两】干姜【炒加至七钱】
　　愚按前症亦有脾胃虚弱有脾胃虚寒有命门火衰者脾胃虚弱畏寒易泄者用六君子加补骨脂肉豆蔲治之脾胃虚寒畏寒易泄者用六君子肉果木香调之命门火衰不能生脾土者用八味丸补之○沈大尹每五更即泄余以为肾泄用五味子散数服而愈后不慎起居不节饮食其泄复作日夜无度畏寒饮食且难消化肌体日痩余曰乃变火衰之症也遂与八味丸泻止食进
　　若眼目昏暗加当归【酒洗】川芎菊花【各一两】柴胡黄连【酒炒】乌犀角【各五钱】蔓荆子防风【各三钱】
　　愚按目者五臓之华上荣于目得气血之精者若昏暗或有黒花皆肾经不足也用滋隂肾气丸若视物散大或见非常之状者皆隂血虚弱也用滋隂地黄丸若两目昏暗四肢倦怠者乃脾虚五臓之精不能上腾用东垣益气聪明汤若两目小羞明畏日或视物无力肢体倦怠或头面麻木者乃脾肺之气虚不能上行也用东垣神效黄茋汤若病后或日晡或灯下不能观物者乃阳虚下陷隂盛故也用决明夜光丸或镇隂升阳汤
　　若兼气虚之人加人参黄茋【炙各二两】若左尺既虚右尺亦微命门火衰阳事不举加黒附子【小便浸炮去皮】肉桂【去皮各七钱】沉香【五钱】
　　愚按前症果尺脉虚宜用六味地黄丸以滋水之源若右尺脉虚宜用八味地黄丸以益火之主
　　劳瘵
　　男子二十前后色欲过度损伤精血必生隂虚火动之病睡中盗汗午后发热哈哈咳倦怠无力饮食少进甚则痰涎带血咯吐出血或咳血吐血衂血身热脉沉数肌肉消瘦此名劳瘵最重难治轻者必用药数十服重者期以嵗年然必须病人爱命坚心定志絶房室息妄想戒恼怒节饮食以自培其根否则虽服良药亦无用也此病治之于早则易若到肌肉销铄沉困着床沉伏细数则难为矣又此病大忌服人参若曾服过多者亦难治今制一方于后治色欲证先见潮热盗汗咳倦怠趂早服之
　　生地黄【酒洗】甘草【炙】干姜【炮各五分】川芎　熟地【各一钱】陈皮【七分】当归　白术【各一钱三分】黄蘖【水浸炙七分】白芍药【炒一钱三分】知母【水浸拌炒】天门冬【去心皮各一钱】
　　生姜三片水煎空心温服
　　愚按前方治火盛隂虚之法也大抵此症属足三隂亏损虚热无火之症故昼发夜止夜发昼止不时而作当用六味地黄丸为主以补中益气汤调补脾胃若脾胃先损者当以补中益气为主以六味地黄丸温存肝肾多有得生者若误用黄栢知母之类则复伤脾胃饮食日少诸藏愈虚元气下陷腹痞作泻则不可救矣夫衂血吐血之类因虚火妄动血随火而泛行或阳气虚不能摄血归经而妄行其脉洪乃无根之火浮于外也大抵此症多因四五六月为火土大旺金水衰涸之际不行独宿淡味保养二藏及十一二月火气潜藏不逺帏幙戕贼真元故至春末夏初患头疼脚软食少体热注夏之病或少有老态不耐寒暑不胜劳役四时迭病皆因气血方长而劳心亏损或精血未满而早斵丧故其见症难以名状若左尺脉虚弱或细数是左肾之真隂不足也用六味丸右尺脉迟软或沈细而数欲絶是命门之相火不足也用八味丸至于两尺微弱是隂阳俱虚也十补丸此皆滋其化源也仍防前发热及后咳诸症治法用之○州同韩用之色欲过度烦热作渇饮水不絶小便淋大便秘结唾痰如涌面目俱赤满舌生刺两唇燥裂遍身发热或身如芒刺而无定处两足心如烙左三部脉洪而无伦此肾隂虚阳无所附而发于外盖大热而甚寒之不寒是无水也当峻补其隂遂以加减八味丸料一觔肉桂用一两以水顿煎六碗氷冷与饮半饷熟睡至晚又温饮一碗诸症悉退翌日畏寒足冷至膝诸症仍至是无火也当补其阳急以八味丸四剂诸症顿退○举人陈履贤色欲过度孟冬发热无时饮水不絶痰涎上涌遗精不止小便淋或用四物二陈之类胸膈不利饮食少思大便不实余朝用四君子汤加熟地当归夕用加减八味丸更以附子唾津调搽涌泉穴渐愈【详见内科摘要】○府庠王以道元气素弱丙午丁未二年以科场嵗考积劳致疾至十二月间其病盛作大热泪出随凝目赤面黯扬手露胸气息沉沉几絶脉洪大鼓指按之如无舌干扪之如刺此内真寒而外假热也遂先服十全大补汤余曰既服此汤其脉当收敛为善少顷熟睡觉而恶寒増衣脉顿微细如丝此真寒之真象也余以人参一两加熟附三钱水煎顿服而安夜间脉复脱余以参二两熟附五钱仍愈后以大剂参术归身炙甘草等药调理而安
　　右药此敬臣所亲试者虽昏聩中固知必此药然后可治必立斋然后能识此病能用此药因尊信服之卒致痊愈向使悮投寒凉之剂能不殆哉今留余生皆立翁所赐也感激之余因附数语言药案之末以告世之患者
　　一男子吐血遇劳即作余以为劳伤肺气血不归源与补中益气加麦门五味山药熟地茯神逺志服之而愈○一男子咳吐血热渇痰盛盗汗遗精余以为肾水亏损用地黄丸料加麦门五味以壮水而愈后因劳怒忽紫血成块上涌先用花蕋石以化之又用独参汤以补之仍用前药调理遂愈后每劳则咳有痰吐血脾肺肾三脉皆洪数用补中益气加贝母茯苓山茱山药麦门五味与前药间服而愈○一星士谈命良久不时吐血一二口余谓此劳伤肺气与补中益气汤加麦门五味山药熟地茯神逺志服之而愈○一童子年十四嵗发热吐血余以补中益气宜以滋化源不信乃服寒凉降火前症愈甚或谓曰童子未室何肾虚之有参茋补气奚为用之余述丹溪先生云肾主闭藏肝主疏泄二藏俱有相火而其系上属于心心为君火为物所感则相火翕然而起虽不交防而其精亦已暗耗矣又禇氏精血篇云男子精未满而御女以通其精则五臓有不满之处异日有难状之疾正此谓也遂用补中益气汤及地黄丸而痊○一妇人素勤苦冬初咳吐痰发热久而吐血盗汗经水两月或三月一至遍身作痛或用清热化痰等药口噤筋挛余用加减八味丸及补中益气加麦门五味山药治之年余而痊○一妇人年将七十素有肝脾之症每作则饮食不进或胸膈不利或中脘作痛或大便作泻或小便不利余用逍遥散加山栀茯神逺志木香而愈后因忧思吐紫血成块每作先倦怠后烦热以前药加炒黒黄连三分吴茱茰二分顿愈复因怒吐多色赤躁渇垂死乃用人参一两白术白茯苓当归各三钱陈皮炮黒干姜各二钱炙甘草木香各一钱一剂顿止
　　若咳盛加桑白皮马兠铃瓜蒌仁各七钱五味子十粒
　　若痰盛加姜制半夏贝母蒌仁【各一钱】
　　愚按前二症肾气虚弱火盛水涸津液涌而为痰者用六味丸肾经阳气虚惫者用八味丸脾肺气虚不能摄涎归源而痰盛咳者用六君子汤加桔梗虚寒者更加炮姜
　　若潮热盛加桑白皮沙参地骨皮【各七分】
　　愚按前症若寅夘辰时潮热者肝经燥热也用六味丸补肾水以生肝血若午未时潮热者心经虚热也用六味丸壮水之主以制阳光申酉戍时潮热者肺经虚热也用补中益气汤培脾土以生肺金亥子丑时潮热者肾涸虚热也用六味丸兼手足逆冷者肾经虚败也用六味丸大凡潮热发热晡热者五臓齐损也须用六味丸气血亏损者须用十全大补汤
　　若梦遗精滑加巁龙骨山茱茰【各七分】
　　愚按前症若肾气不足用益志汤金锁正元丹肝肾虚热者用六味丸加味逍遥散脾虚热者用六味丸补中益气汤凡此悉属不足之症宜用十全大补汤或用萆薢分清饮送八味丸
　　若盗汗多加牡蛎酸仁【各七分】浮小麦【一撮】
　　愚按前症若阳气虚弱汗出不止肢体倦怠用茋附汤上气喘急盗汗气短头晕者用参附汤肾气虚弱盗汗发热者用六味丸若肾气虚乏盗汗恶寒者用八味丸气血俱虚而盗汗者用十全大补汤阳盛隂虚者当归六黄汤心肾虚弱者斑龙丸
　　若赤白浊加白茯苓【一钱】黄连【三分炒】
　　愚按前症若脾肺虚热者用补中益气汤送六味丸肺肾虚热者用黄芩清肺饮送六味丸肝肾虚热者加味逍遥散送六味丸劳伤心肾者清心莲子饮鬰结伤脾者归脾汤若鬰怒伤肝脾者加味逍遥散若心肾虚弱者小温金散若思虑伤心肾者茯兎丸梦遗精滑赤白二浊治法当互防用之○一男子年逾二十早于斵丧梦遗精滑睡中盗汗唾痰见血足热痿软服黄栢知母之类余曰此阳虚而隂弱也当滋其化源不信恪服之前症益甚其头渐大顖门渐开视物皆大吐痰呌喊余以如法调补诸症渐退头顖渐敛而安
　　若兼衂血咳血出于肺也加桑白皮【一钱】黄芩山栀【各五分炒】若兼血痰血出于脾也加桑白皮贝母黄连蒌仁【各七分】
　　若兼呕吐血出于胃也加山栀黄连干姜蒲黄【炒各一钱】韮汁【半盏】姜汁【少许】
　　若兼咯吐血出于肾也加桔梗参侧栢叶【炒各一钱】愚按前方惟上古之人形病俱实者宜用之今之患者多属形病俱虚治者当求其属而主之若前症鬰热伤肺而衂血者用黄茋益气汤肺气虚热不能摄血而衂者用四君子加芎归五味子鬰结伤脾而吐血者用归脾汤胃经有热而吐血者用犀角地黄汤胃气弱而吐血者用四君子加芎归升麻肾经虚热隂火内动而咯吐血用六味丸补中益气汤怒动肝火而见血者用加味逍遥散肾涸肝火动而见血者用六味丸虽曰血得热而错经妄行亦有卫气虚不能统摄荣血而为妄行者不可不察已上诸症皆属足三隂亏损虚火内动所作非外因所致者宜六味丸补中益气汤滋其化源是治本也其因甚多不能枚举治者当临症而制宜庶无悮矣
　　若先见血证或吐衂盛大者宜先治血治法轻少者凉血止血盛大者先消瘀血次止血凉血盖血来多必有瘀于胸膈不先消化之则止之凉之不应也葛可久十药神书方可次第检用方内惟独参汤止可用于大吐血后昏倦脉微细气虚者气虽虚而复有火可加天门冬【五钱】若如前所云隂虚火动潮热盗汗咳脉数不可用
　　愚按刘宗厚先生云荣者水谷之精也和调于五臓洒陈于六腑乃能入于脉也源源而来生化于脾总统于心藏受于肝宣布于肺施泄于肾灌溉一身是以出入升降濡润宣通者由此使然也故经云气主嘘之血主濡之又云肺朝百脉之气肝统诸经之血气血为人身之槖籥也观此多因饮食起居六淫七情失宜亏损元气以致诸经失职不能司摄法当调补脾肝之气使血各归其源诸病自愈矣若潮热咳而脉数者元气虚弱假热之脉也尤当用甘温调补脾胃为善
