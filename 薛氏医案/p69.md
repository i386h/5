<!-- { "loadSidebar": true } -->
　　若病属火大便多燥然须节调饮食勿令泄泻若胃气复壊泄泻稀溏则前项凉寒之药难用矣急宜调理脾胃用白术茯苓陈皮半夏神麯麦芽甘草等药俟胃气复然后用前本病药收功保后可合补隂丸常服之及用葛可久方
　　愚按内经云肾开窍于二隂大小便也若肾经津涸者用六味丸脾肺气虚者补中益气汤脾经鬰结者加味归脾汤气血虚者八珍汤若发热作渇饮冷用竹叶黄茋汤若膏粱厚味积热者加味清胃散○一儒者大便素结服搜风顺气丸后胸膈不利饮食善消面戴阳色左闗尺脉洪大而虚余曰此属足三隂虚症也彼不信乃服润肠丸大便不实肢体倦怠余以补中益气六味地黄月余而验年许而安○一儒者懐抱鬰结发热作渇胸膈不利饮食少思服清热化痰行气等剂前症益甚肢体倦怠心脾二脉濇滞余用加味归脾汤饮食渐进但大便尚濇两颧赤色用八珍汤加苁蓉麦门五味至三十余剂大便自润○一男子所患同前不信余言服大黄等药泄泻便血遍身黒黯复求治余视之曰此隂阳二络俱伤也经曰阳络伤则血外溢隂络伤则血内溢内外俱伤其死奚待辞不治后果然○一儒者口干发热小便频浊大便秘结盗汗梦遗遂致废寝用当归六黄汤二剂盗汗顿止用六味地黄丸二便调和用十全大补汤及前丸兼服月余诸症悉愈
　　枳术丸论
　　人之一身脾胃为主胃阳主气脾隂主血胃司受纳脾司运化一纳一运化生精气津液上升糟粕下降斯无病矣人惟饮食不节起居不时损伤脾胃胃损则不能纳脾损则不能化脾胃俱损纳化皆难元气斯弱百邪易侵而饱闷痞积闗格吐逆腹痛泄痢等症作矣况人于饮食岂能一一节调一或有伤脾胃便损饮食减常元气渐惫矣故洁古制枳术之丸东垣发脾胃之论使人常以调理脾胃为主后人称为医中王道厥有防哉近世论治脾胃者不分隂阳气血而率皆理胃所用之药又皆辛温燥热助火消隂之剂遂致胃火益旺脾隂愈伤清纯中和之气变为燥热胃脘干枯大肠燥结脾臓渐絶而死期廹矣殊不知脾胃属土属湿位居长夏故湿热之病十居八九况土旺四季寒热温凉各随其时岂可偏用辛热之剂哉今举枳术丸方立加减法于后
　　白术【二两】枳实【一两麸炒】
　　右为细末荷叶包饭烧取出杵烂和药杼匀丸菉豆大每服五六十丸清米汤下此法一补一消取饮食缓化不令有伤东垣加陈皮一两名枳术橘丸治老防元气衰弱饮食少进久服令人多食而不伤愚按经云脾为消化之器薫蒸腐熟五谷者也若饮食自倍肠胃乃伤则不能运化其精微故嗳气吞酸胀满痞闷之症作矣故用此丸消之实非専主补养若脾胃虚弱者宜用四君子汤脾胃虚寒者宜用四君子加炮姜命门火衰者用八味丸○廷评张汝翰饮食难化服枳术丸体瘦发热脉浮大余以为命门火衰而脾胃虚寒用八味丸不月而饮食进三月而形体充○工部陈禅亭患前症服消导之药益甚余曰此火衰而不能生土故脾病也当益火则土自实而脾安矣不悟仍服前药后遂殁
　　若元气素弱饮食难化食多即腹内不和疼痛泄泻此虚寒也加人参白芍药【酒炒】神麯【炒】大麦芽【炒杵去皮一两】愚按前方乃饮食所伤之治法也东垣先生云亦有六淫而致泻者有七情而致泻者又有饮食所伤而致泻者有因胃气下流而致泻者有因风而成飱泄者有因痰积于上焦以致大肠不固而泄者有因脾胃气虚而泄者治法外淫所伤当调六气七情所伤当平五臓饮食所伤当消停滞胃气下流当升举之因风而成当解散之痰积于上焦当去其痰而不治其泄脾胃气虚者当补益之○丹溪先生谓饮食毕而肠鸣腹痛泻尽食物者脾虚食泻用理中汤加炮姜攻刺腹痛洞下水谷名寒泄用理中汤送大戊己丸寒甚者附子桂香丸恶食者八物汤粪色青黄肛门痛烦燥作渇小便不利者名热泻用五苓散香连丸泻而恶食而气噫腐臭者名食泻治中汤加砂仁或送感应丸
　　佥宪髙如斋饮食难化腹痛泄泻用六君子加砂仁木香治之而痊后复作完谷不化腹痛头疼体重困倦余以为脾虚受湿用芍药防风汤而愈○太仆杨举元先为饮食停滞小腹重坠用六君子加升麻柴胡渐愈后饮食难化大便不实里急后重数至圊而不得用升阳除湿防风汤而痊后心腹作痛饮食不甘用和中丸倍加益智仁而寻愈○光禄杨立之元气素弱饮食难化泄泻不已小便短少洒淅恶寒体重节痛余以为脾肺虚用升阳益胃汤而痊大凡泄泻用分利调补等剂不应者此肝木鬰于脾土必用升阳益胃之剂庶能保生其五臓胜负所致者见第二卷泄泻各条下
　　若素有痰火胸膈鬰塞咽酸噎气及素有吞酸吐酸之症或有酒积泄泻结痛此皆湿热也加黄连【姜汁炒】白芍药【酒炒】陈皮【各一两】石膏生甘草【各五钱】缩砂木香【各一钱】川芎【四钱】
　　愚按前症吐酸吞酸大略不同吐酸者湿中生热吞酸者虚热内鬰皆属脾胃虚寒中传末症故内经以为火者指其病形而言也东垣以为胃寒者指其病本而言也凡患此者先当辨其吞吐而治以固本元为主若复寒凉复伤胃气则实实虚虚者矣复审其脾气虚而饮食不能输化浊气不能下降者须用六君子汤补养脾胃为主少佐越鞠丸以清中故东垣先生云邪热不杀谷若误认为实热而妄用寒凉必变败症
　　若伤食饱闷痞塞不消加神麯麦芽山查【各一钱】有食积痞块在腹者再加黄连厚朴【俱姜制各五钱】积坚者再加蓬术【醋煑】昆布【各三钱】
　　愚按前症若脾胃素实止因倍食暴伤而患者宜用前药否则慎用也东垣云脾胃之气壮则多食而不伤过时而不饥前症若因脾气虚弱不能腐化者宜培补之若脾胃虚寒者宜温养之若命门火衰者宜温补之大凡食积痞块症为有形所谓邪气胜则实真气夺则虚惟当养正则邪积自除矣虽云坚者削之客者除之若胃气未虚元气尚实乃可用也或病久虚羸或元气素弱者亦当固本为主而佐用前法不然反致痞满不食而益其病矣然古人立法皆备其常也而为按图索骥可乎学者推此而用其庶防乎
　　若伤冷食不消腹痛溏泄加半夏【姜制一两】缩砂干姜神麯【各炒】大麦芽【各五钱】
　　愚按前症若伤性热之物者用二陈加黄连山查伤湿面之物者用二陈加神麯麦芽伤米食者用六君加谷蘖伤麪食者用六君加麦蘖伤肉食者用六君加山查伤鱼腥者用六君倍加陈皮伤角黍炊饭者用六君倍加酒麯若物已消而泻未愈者此脾胃受伤也宜用六君子汤若饮食减少或食而难化者属脾胃虚寒也加炮姜木香肉果不应加五味吴茱骨脂脾肾虚寒者须服八味丸否则多患脾虚中满之症其神麯麦芽虽助戊土以戊熟水谷麦芽一味余以治妇人丧子乳房胀痛欲成痈者用一二两炒熟煎服即消其破血散气可矣丹溪云麦芽消肾妇人良方云神麯善下胎皆尅伐之功多而补益之功少亦不宜轻用○唐仪部胸内作痛月余腹亦痛左闗长右闗面色黄中见青此脾胃虚弱肝邪所乗以补中益气汤加半夏木香二剂而愈又用六君子汤二剂而安○李仪部常患腹痛余以补中益气汤加山栀即愈一日因怒肚腹作痛胸脇作胀呕吐不食肝脉面色青黄此肝乗脾也仍用补中益气吞左金丸一服即愈
　　若人性多气恼夹气伤食气滞不通加川芎香附【炒各七钱】木香黄连【姜炒各五钱】
　　愚按前症若因中气虚弱不能运行者宜用六君子加山栀木香如不应送保和丸○太守朱阳山因怒腹痛作泻或两脇作胀或胸乳作痛或寒热往来或小便不利或饮食不入呕吐痰涎神思不清此肝木乗脾土用小柴胡加山栀炮姜茯苓陈皮制黄连一剂即愈【制黄连即黄连吴茱茰等分用熟水拌湿罨二三日同炒焦取黄连后仿此】　阳山之内素善怒胸膈不利吐痰甚多吞酸嗳腐饮食少思手足热所服非芩连枳实必槟苏厚朴左闗洪右闗数余以为肝火血燥木乗土位也朝用六味地黄丸以滋养肝木夕用六君子加当归芍药以调补脾土不月而愈后因恚怒前疾复作或用二陈加石膏服之吐涎如涌外热如灼脉洪大按之如无余曰脾主涎乃脾损发热而涎泛溢也用六君子加姜桂一服即睡觉而诸症顿失又数剂而康若服理气化痰等药必变腹胀喘促腿浮膝肿淋等症急用济生加减肾气丸救之多有得生者详见各方
　　若胸膈不利过服辛香燥热之药以致上焦受伤胃脘干燥呕吐噎膈反胃加黄连【姜炒】山栀仁【炒各五钱】白芍药当归【各一两】桔梗生甘草石膏【各三钱】胸膈顽痰胶结及大便燥秘再加芒硝【五钱】
　　愚按王安道先生曰内膈呕逆食不得入是有火也若病而吐食入反出是无火也治法若脾胃气虚而胸膈不利者用六君子汤壮脾土生元气若辛热之剂而呕吐噎膈者用四君子加芎归益脾土以抑隂火胃火内格而饮食不入者用六君子加芩连清热养胃若病呕吐食入而反出者用六君子加木香炮姜温中补脾若服耗气之剂血无所生而大便燥结者用四君子加芎归补脾生血若火逆冲上食不得入者用四君子加山栀黄连清热养血若痰饮阻滞而食不得入者用六君子加木香山栀补脾化痰若脾胃虚寒饮食不入或入而不化者用六君子加木香炮姜温补脾胃更非慎房劳节厚味调饮食者不治年髙无血者亦不治○一男子食少胸满手足逆冷饮食畏寒发热吐痰时欲作呕自用清气化痰之剂胸腹愈胀呼吸不利吐痰呕食小便淋漓又用五芩散之类小便不利诸症益甚余曰此脾土虚寒无火之症故食入不消而反出非气膈所致遂用八味丸补中益气加半夏茯苓姜桂旬日乃愈○秀才杨君爵年将五十胸痞少食吐痰体倦肌肉消瘦所服方药皆耗气破血化痰降火余曰此气鬰所伤阳气不能升越属脾经血虚之症当用归脾汤解鬰结生脾血用补中益气壮脾气生发诸经否则必为中满气膈之患不信仍服前药后果患前症而殁
　　若素有痰火者加半夏【姜炒】橘红白茯苓【各一两】黄芩【炒】黄连【姜炒各五钱】
　　愚按前症亦有因脾气不足者有因脾气鬰滞者有因脾肺之气亏损者有因肾气虚不能摄水泛而似痰者有因脾气虚不能摄涎上溢而似痰者有因热而生痰者有因痰而生热者有因风寒暑湿而得者有因惊而得者有因气而得者有因酒而得者有因食积而得者有脾虚不能运化而生者有胸中痰鬰而似鬼附者各审其原而治之
　　若人能食好食但食后反饱难化此胃火旺脾隂虚也加白芍药【酒炒一两五钱】人参【七钱】石膏【火炼一两】生甘草【五钱】黄连【炒】香附【炒】木香【各四钱】
　　愚按东垣先生云胃中元气盛则能食而不伤过时而不饥脾胃俱旺则能食而肥脾胃俱虚不能食而瘦或少食而肥虽肥而四肢不举又有善食而瘦者胃中火邪于气分则能食而肉削今能食而难化者脾气虚弱不能腐化水谷故前药不应或加热渇呕吐或腹胀泄泻等症者乃是脾胃复伤急用六君子加芍药木香炮姜补之亦有属脾气鬰结者当解鬰健脾若用清凉降火以致中气虚痞而不食或食而食反出又以为膈噎用行气化痰者必不能疗也
　　若年髙人脾虚血燥易饥易饱大便燥难用白芍药当归【各一两】人参【七钱】升麻甘草【炙各四钱】山查大麦芽桃仁【麸皮尖另研各五钱】此老人常服药也
