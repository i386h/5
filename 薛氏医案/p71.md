<!-- { "loadSidebar": true } -->
　　愚按东垣云若値秋燥行令湿热少退体重节痛口舌干燥饮食无味二便不调不欲饮食或食不化兼洒淅恶寒凄惨面恶此肺之脾胃虚而阳气不伸也用升阳益胃汤治之前症若湿热内作脾胃不能通调而致者宜用此药分利之湿热已去脾胃虚弱而致者宜用六君子当归调补之湿热已去脾气下陷而致者宜用补中益气汤升举之其黄疸若小便不利四肢沈重渇不欲饮此湿胜于热用大茵蔯汤大便自利茵蔯栀子黄连汤若往来寒热身黄者宜用小柴胡加栀子若因劳伤形体饮食失节而身黄者用小半夏汤盖黄疸为内伤不足之症宜调补脾胃元气为主若妄用驱逐复伤元气多致不起
　　若久防脾胃虚弱饮食难化加黄茋【炙】人参【各二钱】神麯麦芽【各一钱二分】木香【煨】干姜【炙各五分】
　　愚按前症或作呕或饮食少思属脾胃虚弱用四君子加半夏木香或兼作呕或腹作痛属脾胃虚寒用六君子加炮姜木香若麦芽善损肾神麯善化胎消肾不宜轻用大抵此症多由泛用消食利水之剂损其眞隂元气不能自主持遂成久泄若非补中益气汤四神丸滋其本源后必胸痞腹胀小便淋多致不起
　　若久泄肠胃虚滑不禁加肉豆蔲诃子皮赤石脂【各一钱】木香【煨】干姜【炙各五分】
　　愚按东垣先生云中焦气弱脾胃受寒冷大便滑泻腹中雷鸣或因误下末传寒中复遇时寒四肢厥逆心胃绞痛冷汗不止此肾之脾胃虚也用沈香温胃丸治之窃谓前症若脾胃虚寒下陷者用补中益气汤加木香肉豆蔲补骨脂若脾气虚寒不禁者用六君子汤加炮姜肉桂若命门火衰而脾土虚寒者用八味丸若脾肾气血俱虚者用十全大补汤送四神丸若大便滑利小便闭澁或肢体渐肿喘唾痰为脾肾气血俱虚宜用十全大补汤送四神丸若大便滑利小便闭澁或肢体渐肿喘唾痰为脾肾亏损宜用金匮加减肾气丸
　　若饮酒便泄此酒积热泻也加黄连【炒】茵陈干姜【各一钱】木香【五分】
　　愚按前症若酒湿未散脾气未虚宜用此药分利湿热若湿热已去中气被伤宜用六君子调补中气若误服克伐分利之剂胸膈渐满小便短少或腿足与腹渐肿者急用加减金匮肾气丸调补脾胃多有生者夫酒性大热乃无形之物无形元气受伤当用葛花解酲汤分消其湿往往反服大热酒症丸重泻有形隂血使阳毒大旺元气消亡折人长命金匮要畧云酒疸下之久而为黑疸毎见善饮服酒症丸者多患疸症不悟其因反服分利化痰以致变症而殁者多矣【详见竒效方】○秀水卜封君善饮腹痛便泄服分利化痰等剂不应其脉滑数皮肤错甲余谓此酒毒致肠痈而溃败也辞不治不信仍服前剂果便脓而殁○光禄柴黼庵善饮泄泻腹胀吐痰作呕口干余谓脾胃气虚先用六君子加神麯痰呕已止再用补中益气加茯苓半夏泻胀亦愈○旧僚钱可久素善饮面赤痰盛大便不实余以为肠胃湿痰壅滞用二陈苓连山栀枳实甘葛泽泻升麻一剂吐痰甚多大便始实此后日以黄连三钱炮汤饮之而安
　　若寒月溏泄清冷腹痛伤生冷饮食加神麯麦芽【炒】干姜【炙各一钱】缩砂益智木香【各七分】
　　愚按前症若脾肾虚寒宜用四神丸若脾肾虚脱用六君姜桂如不应急补命门火以生脾土○一儒者小腹急痛溏泄清冷大便欲去不去余谓此命门火衰而脾土虚寒也用八味丸月余而愈向后饮食失宜前症仍作小腹重坠此脾气下陷也用补中益气汤而痊
　　痢疾
　　痢是湿热及食积治者别赤白青黄黑五色以属五脏白者湿热伤气分赤者湿热伤血分赤白相杂气血俱伤黄者食积治法泻肠胃之湿热开郁结之气消化积滞通因通用其初只是下下后未愈随症调之痢稍久者不可下胃虚故也痢多属热然亦有虚与寒者虚者宜补寒者宜温年老及虚弱人不宜下
　　主方
　　甘草【炙三分】防榔【一钱】木香　枳殻【炒五分】黄芩【炒】黄连【炒各五分】白芍药【炒二钱已上三药痢疾必用者】
　　右姜水煎服
　　若腹痛加当归【一钱五分】缩砂【一钱】再加木香芍药【各五分】愚按前症若因湿热郁结后重不利宜用此方若饮食停滞用二陈汤加山查送香连丸仲景先生云脉沈而有力者属里实也宜下之沈而无力者属里虚也宜补之元气虚滑者宜温之澁之脉滑而数者有宿食也当下之脉浮大此为虚而强下之故也脉浮革者因而肠鸣当温之下痢腹坚者当下之下痢谵语有燥屎当下之下痢三部脉皆平按之心下坚急下之下痢脉大浮当自愈下痢腹满痛为实当下之治者审焉
　　若后重加滑石【炒五分】再加枳殻防榔芍药条芩各五分愚按痢而便脓血者乃气行而血止也行血则便脓自愈调气则后重自除若大肠积滞壅实而后重法当疏导若大肠气虚下陷而后重法当升补○司马王荆山患痢后重服枳殻防榔之类后重益甚食少腹痛余以为脾胃伤而虚寒也用六君木香炮姜而愈○太常边华泉呕吐不食服痛后重服大黄之药腹痛益甚自汗发热昏愦脉大余以为胃气复伤阳气虚寒脱陷也以参术各一两炙草炮姜各三钱升麻一钱一剂而苏又用补中益气加炮姜二剂而愈
　　若白痢加白术白茯苓滑石【炒】陈皮【各一钱】初欲下之再加大黄【五钱】兼食积加山查枳实【各一钱】
　　愚按前症若腹痛后重怕手按腹或脉洪实为积滞闭结宜用此方疏通之若腹痛后重喜手按腹或脉防细为阳气虚寒宜用六君干姜温补之○少宗伯顾东江停食患痢腹痛下坠或用疏导之剂两足肿胀食少体倦烦热作渴脉洪数按之防细余以六君子加姜桂各二钱吴茱五味各一钱煎熟冷服即睡觉而诸症顿退再剂而安此内真寒而外假热治以热剂而冷饮东垣先生治假寒热之症投以假寒热之剂○廷评曲汝为食后接内患腹痛去后似痢非痢次日便脓血烦热作渇神思昏倦用四神丸二服顿减又用八味丸料加吴茱五味骨脂肉蔲二剂全愈
　　若红痢加川芎当归桃仁【各一钱五分】初欲下之再加大黄【五钱】愚按前症若病日久或误服疏通之药而不能愈者当调补脾胃大凡血症久而不愈多因阳气虚而不能生血或因阳气虚而不能摄血故丹溪先生治此症久而不愈用四君汤以收其功○判官汪天锡患痢腹痛后重渇欲饮冷饮食不进用芍药汤内大黄一两四剂稍应仍用前药但大黄减半数剂而愈○通府薛允頫下血服犀角地黄汤其血愈多发热少食里急后重余以为清气下陷用补中益气汤加炮姜一剂而瘳
　　若红白相杂加川芎当归桃仁【各一钱五分】以理血滑石陈皮苍术【各一钱五分】以理气有食积者加山查枳实以消导愚按前症若气滞食积湿热所致宜用此方治之若脾虚饮食停滞宜用六君子汤送香连丸调补之经云脾主血肺主气前症乃气血俱受病也若因脾肺血伤所致宜用四物汤加白术茯苓煎送香连丸若因脾肺气伤所致宜用四君汤加当归川芎煎送香连丸
　　若白痢久胃弱气虚或下后未愈去防榔枳殻减芩连芍药【各七分】加白术【一钱五分】黄茋陈皮茯苓【各一钱】缩砂干姜【炙各五分】
　　愚按前症若数至圊而不能便或少有白脓者乃土不能生金肺与大肠气伤而下坠也当用升阳益胃汤举其阳气则隂自降而二便自愈矣饮食不入发热作渇其势危甚用十全大补汤如不应送二神丸
　　若红痢久胃弱血虚或下后未愈减黄芩黄连【各五分】加当归川芎熟地阿胶陈皮【各一钱】白术【一钱五分】
　　愚按前症若脾经血热下注而不愈者用四物汤加白术茯苓若脾经气虚不能统血而不愈者用四君子加川芎当归若中气下陷不能摄血而不愈者用补中益气汤
　　若赤黑相杂此湿胜也及小便赤澁短少加木通泽泻茯苓【各一钱】山栀仁【炒五分】以分利之
　　愚按初患湿盛而小便赤澁者宜用前药若病久而阳气下陷或老弱者宜用升阳除湿防风汤若脾土亏损寒水来侮先用六君子汤加姜桂以温而补之后用补中益气汤加茯苓半夏以升而补之
　　若血痢加当归川芎生地黄桃仁槐花【炒各一钱】久不愈减芩连【各七分】去防榔枳殻再加阿胶珠侧柏叶白术【各一钱五分】干姜【炒黒】陈皮【各一钱】
　　愚按前症亦有因脾气虚弱者有因脾气下陷者有因肝气虚弱者有因肝血虚热者○祠部李宜散患血痢胸腹膨胀大便欲去不去肢体殊倦余以为脾气虚弱不能摄血当源用补中益气汤加茯苓半夏治之渐愈后因怒前症复作左闗脉浮按之防弱此肝气虚不能藏血用六味丸治之而愈
　　若痢已久而后重不去此大肠坠下去防榔枳殻用条芩加升麻【一钱】以升提之
　　愚按前症亦有因大肠气滞者有因大肠气陷者有因大肠血虚者有因脾肾虚寒者若大肠气滞坠下宜用四君子送香连丸若大肠气虚陷下宜用四君子加柴胡升麻送香连丸若大肠血虚后重宜用四物汤加参术送香连丸东垣先生云里急者腹中不寛快也亦有虚坐而大便不行者皆血虚也血虚则里急后重
　　若呕吐食不得下加软石膏【一钱五分】陈皮【一钱】山栀仁【炒五分】生姜【六分】缓呷之以泻胃口之热
　　愚按前症若脾胃素有实热或过食厚味辛辣而暴患之宜用此方若胃气虚膈气逆而作呕吐者用六君子加生姜若胃气虚寒亦用前药加炮姜木香
　　有一様风血虚而痢者用四物汤加人参白术陈皮黄芩黄连
　　愚按前症若脾气虚而血弱宜用四君子汤若胃气虚而血弱宜用补中益气汤若久病气血俱虚宜用八珎汤大凡此症久而不愈或变症百出但守前法久之自愈
　　有一样寒痢用黄连木香芍药【酒炒】当归干姜【炒】缩砂厚朴肉桂
　　愚按东垣先生云前症若脉沈细而身不动作睛不了了饮食不下鼻凖气息者用姜附汤身重四肢不举者用术附汤暴下无声身冷自汗小便自利大便不禁气难布息脉防呕吐者用浆水散○先太安人年八十仲夏患痢腹痛作呕不食渇饮汤水按腹痛稍止脉鼓指而有力余谓眞气虚而邪气实也用人参五钱白术茯苓各三钱陈皮升麻附子炙甘草各一钱服之睡觉索食脉症顿退再剂而安○横金陈子复面带赤色吐痰口干或时作泻或用二陈黄连枳实之类不应余脉之左闗急右闗大此乃肾水挟肝木之势而尅胜脾土也不信后交夏果患痢而亡
　　若得痢而误服温热止澁之药则虽稍久亦宜用前法以下之下后方调之○若得痢便用前症法下之而未应又用前调理法治之久而不愈此属虚寒而滑脱可于前补虚寒温二条用择更加龙骨石脂莺粟殻乌梅肉收澁之药
　　愚按前症若脾气虚寒下陷宜用补中益气汤加粟殻姜桂如不应急用附子若气血虚弱宜用十全大补汤加附子粟殻若命门火衰用八味丸以补土母若腹痛作渇饮汤手按腹痛稍止者俱温补脾胃
　　疟疾
　　疟是风暑之邪有一日一发有二日一发有三日一发有间一日连二日发有日与夜各发有有汗有无汗有上半日发有下半日发有发于夜者治法邪从外入宜发散之然以扶持胃气为本又须分别阳分隂分而用药邪疟及新发者可散可截虚疟及久者宜补气血若过服截药致伤脾胃则必延绵不愈矣
　　主方
　　干葛【一钱二分】陈皮【七分】甘草【炙五分】柴胡　白术　苍术【泔浸一钱已上三味疟疾必用之者】
