<!-- { "loadSidebar": true } -->
　　愚按前症皆因先伤于暑次感于风客于荣卫之间腠理不宻复遇风寒闭而不出舍于肠胃之外与荣卫并行昼行于阳夜行于隂并则病作离则病止并于阳则热并于隂则寒浅则日作深则间日在气则早在血则晏按本经曰疟脉自数者多热迟者多寒短者伤食滑者多痰而紧者宜下浮大者宜吐迟者宜温此治疟之大法其病热多寒少心烦少睡者属心名曰温疟用柴芩汤但寒少热腰疼足冷者属肾名曰寒疟用桂附二陈汤先寒而后大热咳者属肺名曰瘅疟用参苏饮热长寒短筋脉揪缩者属肝名曰风疟用小柴胡加乌药香附寒热相停呕吐痰沬者属脾名曰食疟用清脾饮疟愈之后隂阳两虚梦遗咳不善保养遂成劳瘵若能清心养体节食避风如此调治无不愈矣
　　若一日一发及午时发者邪在阳分加枯芩茯苓半夏【各一钱】熟甚头痛再加川芎软石膏【各一钱】口干加石膏知母麦门冬【各一钱】
　　愚按刘宗厚先生云从卯至午发者邪在大肠小肠也宜大柴胡汤下之从午至酉发者邪亦在心与肾也宜大承汤下之此皆邪入于内也从酉至子发者邪在心与胆也或至寅发者此邪在气在血也宜用桃仁承气汤防下之更以小柴胡汤彻其余邪若身热目痛热多寒少其脉实长者先以大柴胡汤下之余热不尽再用白芷汤若甚寒防热或但寒不热者名曰牝疟用柴胡桂枝汤以解表
　　若间日或三日发或午后夜发者邪入隂分加川芎当归芍药【酒炒】孰地黄知母【酒炒各一钱】红花【酒洗】黄蘖【酒炒】升麻【各四分】提起阳分可截之
　　愚按仲景先生云疟无他症但隔日发而先寒后热寒多热少用桂枝石膏汤发于夜麻黄黄芩汤窃谓前症若中气虚而间日发者用补中益气汤若气血俱虚而三日一发者用十全大补汤大抵邪气在阳分者浅而易治邪气在隂分者深而难治
　　若间一日连发二日或日夜各发者气血俱病加人参黄茋白茯苓【各一钱】以补气川芎当归芍药熟地黄【各一钱】以补血
　　愚按此条治法当以前后论参看用药调治
　　若阳疟多汗用黄茋人参白术以敛之无汗柴胡苍术白术黄芩干葛以发之
　　愚按仲景云处暑以前疟发而头项痛脉浮恶风有汗者桂枝羌活汤若恶风无汗者麻黄羌活汤若久而汗多腠理开泄阳不能固必补敛之无汗则腠理致宻邪不能解必发散之若属饮食所伤用六君子汤为主劳伤元气用补中益气汤为主
　　若隂疟多汗用当归白芍药熟地黄连黄蘖黄茋以敛之无汗柴胡苍术川芎红花升麻以发之故曰有汗者要无汗扶正为主无汗者要有汗散邪为主
　　愚按前症若寒热大作不论先后此太阳阳明合病寒热作则必战经曰热胜而动也发热则必汗泄又曰汗出不愈知内热也阳盛隂虚之症当内实外虚不治恐久而传隂经也宜用桂枝芍药汤若病久须大补脾胃为主盖养正邪自除矣
　　若病人胃气弱饮食少或服截药伤脾胃而少食者加人参【一钱五分】芍药【酒炒】大麦芽【各一钱】
　　愚按前症若用寒凉止截脾胃伤损必致连绵不已若非倍养元气决不能愈然芍药麦芽善损脾肾恐不宜多用○洞庭马志卿母疟后形体骨立发热恶寒自汗盗汗胸膈痞满日饮米饮盏许服参术药益胀卧床半年矣余以为阳气虚寒用大剂补中益气加附子一钱二剂诸症渐退饮食渐进又二剂全愈
　　若伤食痞闷或有食积者加神麯麦芽枳实【炒各一钱】黄连炒【五分】
　　愚按前症若脾胃无亏饮食过多而患暴怒胸膈痞闷者宜用此方以消导宿滞若饮食既消而胸膈痞闷者宜用六君子汤以调补脾胃若劳伤元气兼停饮食用补中益气加半夏茯苓以升补脾胃若感怒兼食用二陈参术木香香附山栀以补脾平肝○冬官朱省庵停食感寒而患疟自用清脾截疟二药食后腹胀时或作痛服二陈黄连枳实之类小腹重坠腿足浮肿加白术山柤吐食未化余曰食后胀痛脾虚不能克化也小腹重坠阳气不能升举也腿足浮肿胃气不能运行也吐食不消脾胃虚寒也治以补中益气汤加吴茱姜桂木香不数服而痊○一妇人饮食后患疟呕吐属内停饮食外感风寒用藿香正气散而愈后因怒吐痰甚多狂言热炽胸膈胀痛手按少止脉洪大无伦按之防细余谓肝脾二经血少火旺用加味逍遥散加熟地川芎二剂顿退再用十全大补而安
　　若痰盛加半夏【姜制】南星枳实【各一钱】黄芩【炒】黄连【各六分】愚按前方非膏粱积热实火为痰者不宜用若中气虚而痰甚用补中益气汤加茯苓半夏如未应用一味姜汁尤好
　　若欲截之加防榔黄芩青皮常山【各一钱】乌梅肉【三个】愚按前症若血气俱虚用人参生姜各一两煎服顿止不问新久并效若咽酸口酸且节饮食其病潮作时虽大渇只与姜汤乘热饮之此亦截疟之良法每见饮啖生冷物者病或少愈多致脾虚胃损反为难治若病势正炽一二发间未宜遽截恐邪气不去正气反伤耳此法有益无害○一上舍每至夏秋非停食作泻必疟痢霍乱遇劳吐痰头体倦发热恶寒杂用四物二陈芩连之类患疟服止截之药前症益甚时或遍身如芒刺然余谓中气虚热用补中益气汤加茯苓半夏内参茋各用三钱归术各二钱四十余剂全愈
　　若日久虚疟寒热不多或无寒而防热者邪气已无只用四君子合四物汤加柴胡黄芩陈皮以滋补气血愚按前症若因胃气虚用四君加升麻当归若脾血虚用四君加川芎当归若因中气下陷用补中益气汤加茯苓半夏大凡久疟多属元气虚寒盖气虚则寒血虚则热胃虚则恶寒脾虚则发热隂火下流则寒热交作或吐涎不食战栗泄泻手足逆冷皆脾胃虚弱但补中益气其诸症悉愈○一妇人疟久不愈发热口干倦甚此脾胃虚热用七味白术散加麦门五味作大剂煎与恣饮再发稍可乃用补中益气汤加茯苓半夏十余剂而愈○一妇人久疟寒热服清脾饮之类胸膈饱胀饮食减少【用补中益气汤加茯苓半夏炮姜各一钱而痊】
　　咳
　　咳谓有声肺气伤而不清谓有痰脾湿动而生痰咳者因伤肺气而动脾湿也病本虽分六气五臓之殊而其要皆主于肺盖肺主气而声出也治法须分新久虚实新病风寒则散之火热则清之湿热则泻之久病便属虚属郁气虚则补气血虚则补血兼郁则开郁滋之润之敛之则治虚之法也
　　主方
　　橘红【七分】五味子　桔梗　甘草【炙各五分】杏仁【去皮尖】白茯苓【各一钱】
　　春多上升之气宜润肺抑肝加川芎芍药半夏【各一钱】麦门冬黄芩【炒】知母【各五分】
　　春若伤风欬鼻流清涕宜辛凉解散加防风薄荷黄芩【炒】麦门冬【各一钱】
　　愚按前症若因风寒所伤咳声重头痛用金沸草散咳声重身热头痛用局方消风散盖肺主皮毛肺气虚则腠理不宻风邪易入治法当解表兼实肺气肺有火则腠理不闭风邪外乘治宜解表兼清肺火邪退即止若数行解散则重亡津液邪蕴而为肺疽肺痿矣故凡肺受邪不能输化而小便短少皮肤渐肿咳日増者宜用六君子汤以补脾肺六味丸以滋肾水○一儒者素勤苦恶风寒鼻流清涕寒栗喷服袪风之药肢体麻木倦怠痰涎自出殊类中风余以为风剂耗散元气隂火乘其土位也遂以补中益气汤加麦门五味治之而安　一儒者每至春咳用参苏饮之类乃愈后复发仍用前药反防瘖左尺洪数而无力余以为肾经隂火刑克肺金以六味丸料加麦门五味炒山栀及补中益气汤而愈
　　夏多火热炎上最重宜清金降火加桑白皮知母黄芩【炒】麦门冬石膏【各一钱】
　　愚按王太仆云壮水之主以制阳光前症若喘急而面赤潮热其脉洪大者用黄连解毒汤热躁而咳用栀子仁汤咳唾有血用麦门冬汤俱兼以六味丸夏月尤当用此壮肾水以保肺金周上舍每至夏患咳服降火化痰之剂咳益甚脾肺肾脉皆浮而洪按之防细余曰此脾土虚不能生肺金肺金不能生肾水而虚火上炎也朝用补中益气汤夕用六味地黄丸而痊后至夏遂不再发○一男子夏月唾痰或用清胃火药不应余以为火乘肺金用麦门冬汤而愈后因劳复用补中益气汤加桔梗山栀片芩麦门五味而愈但口干体倦小便赤濇日用生脉散而痊愈
　　秋多湿热伤肺宜清热泻湿加苍术桑白皮【各一钱】防风黄芩山栀【炒各五分】
　　愚按前症若咳而身热自汗口干便赤脉虚而洪者用白虎汤身热而烦气高而短心下痞满四肢困倦精神短少者香薷饮若病邪既去宜用补中益气加干山药五味子以养元气柴胡升麻各二分以升生气
　　冬多风寒外感宜解表行痰加麻黄桂枝半夏干姜防风【各一钱】肺金素有热者再加酒炒黄芩知母【各五分】若发热头痛鼻塞身重再加藁本川芎前胡柴胡【各一钱】愚按果系前症若风寒外感形气病气俱实者宜用麻黄之类所谓从表而入自表而出若形气病气俱虚者宜补其血气而佐以解表之药若専于解表则肺气益虚腠理益疎外邪乘虚易入而其病愈难治矣若病日久或误服表散之剂以致元气虚而邪气实者急宜补脾土为主则肺金有所养而诸病自愈若人老弱或劳伤元气而患前症误用麻黄枳殻紫苏之类而汗出亡阳者多患肺痈肺痿治失其宜多致不起○一男子神劳冬月患咳服解散之剂自以为便余曰此因肺气虚弱腠理不宻而外邪所感也当急补其母是治本也始服六君子汤内去参术反加紫苏枳殻之类以致元气益虚生肺痈而殁○太守钱东圩先患肩疽属足三隂虚火不归源用壮水之主以制阳光而愈余曰疮疾虽愈当屏去侍女恐相火一动其精暗流金水复竭必致变症后果喘痰出如涌面目赤色小便淋澁又误认为外感风寒用麻黄汤表散汗出不止迎余视之其脉已脱惟太冲未絶余曰此脾虚不能摄涎肾虚不能生水肺虚不能摄气水泛为痰虚寒之症也辞为难治勉以益火之源以消隂翳而愈继又劳伤神思外邪乘之仍汗出亡阳以致不起
　　若有痰加半夏枳殻风痰再加南星【姜汁炒】湿痰脾困少食加白术苍术有痰而口燥咽干勿用半夏南星宜加知母【水拌炒】贝母瓜蒌仁黄芩【炒】
　　愚按前症若因脾气虚而为湿痰者宜用补中益气汤若因肾经虚热而口燥咽干者宜用六味丸
　　若夏月热痰或素热有痰加黄芩黄连知母石膏愚按前症若心火乘肺轻则用麦门冬汤重则用人参平肺散若上焦实热用凉膈散虚热用六君子汤中焦实热用竹叶石膏汤虚热用竹叶黄茋汤下焦虚热用六味丸○一武职因饮食起居失宜咳吐痰用化痰止之药时仲夏左尺洪数而无力胸满面赤唾痰腥臭自汗余曰肾虚水泛为痰而反重亡津液得非肺痈乎不信仍服前药翌日吐脓脉数右寸为甚用桔梗汤一剂数脉与脓顷减又二剂将愈佐以六味丸而痊
　　上半日咳者胃中有火加贝母石膏黄连五更咳者同上
