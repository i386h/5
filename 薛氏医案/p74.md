<!-- { "loadSidebar": true } -->
　　愚按前症多因饮食起居七情失宜耗损元气内火动而为患者当求其属而治其本可也前法乃慓悍之剂非灼见形气俱充实者决不可用必先察其病形脉症则知所挟之邪随其表里上下虚实以治之若夫挟虚挟寒之症不可不论也○一儒者脾气虚弱呕吐痰涎因怒胸腹膨胀饮食少思尤闗脉长按之无力右闗脉长按之防弱此木克土也用六君子加柴胡山栀木香治之而愈○一妇人脾胃虚弱饮食素少忽痰壅气喘头揺目劄手扬足掷难以脉视其面色黄中兼青此肝木乗脾胃也用六君子加柴胡升麻治之而苏更以补中益气加半夏调理而痊
　　若老痰用海石半夏瓜蒌仁香附米连翘之类五棓子优他药大治顽痰宜作丸服
　　愚按前症若脾气壅滞痰客中焦者宜先用此方以治其痰后用六君子以调补脾气其痰自消若始末悉治其痰则脾气益虚津液不行而痰益盛矣○一男子吐痰胸膈不利饮食少思服海石瓜蒌之类不应余曰此脾气虚弱不能消导而为痰当健脾为主彼不信又服驱逐之剂其痰如涌四肢浮肿小腹肿胀小便澁滞余曰此复损脾肾所致也先用金匮加减肾气丸补中益气汤治之诸症渐减又用八味丸兼前汤而愈○一男子素吐痰遇怒其痰益甚胸膈痞满此肝木制脾土也用六君加木香治之而痊○一妇人素郁结胸膈不寛吐痰如胶用加味归脾汤乃瘥○一妇人吐痰头晕带下青黄用四七汤送白丸子小柴胡加白术茯苓治之而安
　　人身上中下有块是痰也问其平日好食何物吐下后方用药
　　若头面颈颊身上有结核不痛不红不作脓者皆痰注也宜随处用药消之
　　愚按前症若脾肺气逆而痰滞于肉里或散或作肉色不变亦不作痛按之不硬此为痰核宜推其因而治其本则痰自消若因郁怒亏损肝脾或因暴怒触动肝胆经火以致血病结核或筋挛于项侧耳前后或胸脇肿痛或发寒热此为瘰疬宜用柴胡清肝散加钓藤钩山栀以养血气清肝火若肉色不变晡热内热属肝经血虚火旺宜用逍遥散加龙胆草以养肝血清肝火或结于肢节或累累如贯珠其色不变亦为肝火血燥而筋挛宜用柴芍参苓散加钩藤以养血气优以六味丸以生肾水○儒者杨泽之性躁好色缺盆结一核此肝火血燥筋挛法当滋肾水生肝血不信乃内服降火化痰外敷南星商陆转大如碗余用补中益气及六味地黄间以芦荟丸年余元气渐复而肿消○一妇人经事不调肝胆经分结核如榛如豆不计其数肉色不变大按方痛或投化痰消毒之药不按自痛发热作渇日晡益甚余谓属肝火之症用养血解郁清肝之药百余剂诸症已退惟项核未消更以当归龙荟丸数服及四物柴胡山栀而愈○一妇人耳前后结核耳内微肿寒热口苦用小柴胡山栀桔梗川芎四剂而愈后因恚怒耳前后头两角俱痛发热憎寒以小柴胡山栀川芎桔梗羌活二剂而愈【详见外科枢要】
　　滚痰丸攻泻肠胃痰积及小儿食积痰急惊风痰甚者最为要药常宜合备但须量人虚实而用之
　　愚按滚痰丸夺旗斩闗囘生起死之剂必痰滞胸膈秘结不利形气病气俱实者乃可用之或脾气不能摄涎而上泛或肾气不能摄水而上溢苟误认为实痰而用之祸在反掌江南人尤慎之　一妇人元气素弱痰气时作或咽间不利或胸痞等症余以为郁结伤脾用加味归脾汤治之而愈后遇恚怒前症仍作惑于众言以为痰饮妄用袪痰之剂吐泻数次变诸异症口禁不醒余以为脾胃复伤日用六君子一剂米饮浓煎常服匙许至四日渐进粥食乃服前药间以归脾汤喜其善调养两月余诸症悉愈
　　拟治岭南诸病
　　春秋时月人感山岚瘴雾之气发寒热胸膈饱闷不思饮食此毒气从鼻口入内也治当清上焦解内毒行气降痰不宜发汗
　　主方
　　黄连【姜炒】黄芩　木香　厚朴【姜制】枳实【麸炒】半夏【汤洗】桔梗　柴胡　川芎　木通【各一钱】生甘草【七分】升麻苍术【泔浸盐水炒各一钱五分】
　　右姜水煎食前热服
　　愚按岭南炎方濒海地卑土薄故阳气常泄隂气常盛四时放花冬无霜雪一岁之间暑热过半穷腊久晴或至摇扇人居其间气多上壅肤多汗出腠理不宻盖阳不反本而然也阳燠既泄则使人本气不坚阳不下降常浮而上气浮而不坚则府开疎汗液易泄故内寒外热上热下寒之症由生也治当固阳气实腠理为主若多用表散之药则阳气愈虚风邪益盛鲜有不悮者矣苟系外邪为患则当解散之外邪既解而病仍作肺气伤也用补中益气汤若头目不清胃气不能上升也加蔓荆子若饮食少思胃气虚也用四君子汤若食而难化脾气虚也用六君子加芍药当归若胃寒冷饮食或作吞酸脾气虚寒也前药更加炮姜不应再加吴茱茰四分黄连二分余各当推而治之岭南瘴疠为患诸症详见卫生篇凡宦游此地者当备此书而尝览之
　　若寒温失节汗身脱衣巾感冐风寒之气气闭发热头疼此则伤寒类也但岭南气温易出汗故多类疟重则寒热不退轻则为疟南方气升故岭南人得此病者卒皆胸满痰涎壅塞饮食不进与北方伤寒只伤表而里自和者不同治当解表清热降气行痰此方用于寒凉时月及虽在温暖时而感冐风寒者
　　羌活　苍术【泔浸】柴胡　黄芩　橘红　半夏【汤洗】枳实　甘草【炙】川芎【各一钱】
　　右姜水煎食前服查随服取汗出止服
　　愚按前症若内停饮食外感风寒用藿香正气散若脾气虚弱而寒热作呕用金不换散盖岭南之地湿热薰蒸腠理不闭津液妄泄阳气内虚法当调补肺气为主盖肺主气而司腠理肺气虚则腠理不宻故津液妄泄多患前症若外邪既去当补脾土以生肺金
　　瘴疟时疟寒热往来
　　苍术【泔浸】黄芩【酒炒】干葛　陈皮　半夏【汤洗】川芎【各一钱】甘草【七分炙】柴胡　知母【各一钱五分炒】
　　右姜三片乌梅三个水煎侵晨午前服
　　愚按前症若因外邪未解而寒热往来者宜用原方解散之若因脾气素弱或服前药外邪既去而寒热不止或欲呕少食者脾气亏损也宜用补中益气汤加半夏干葛茯苓调补之若午前寒热属气虚用四君子加当归升麻若午后寒热属血虚用八珍汤加柴胡升麻大凡病久气虚而血弱者必发热须用四君之类调补脾胃脾胃一健气血自生若悮认为血虚而用四物沈隂之剂径生其血则脾土复伤诸臓皆病虚症蜂起反为难治甚致不救
　　疟久者加人参【一钱五分】当归【一钱】汗多者去苍术换白术加白芍药【酒炒一钱五分】
　　愚按疟久不愈属中气虚不能滋养诸臓但调补脾胃诸病自退其汗自出者乃阳气虚而不能卫固于腠理也用四君加归茋陈皮未应加姜桂手足逆冷急加附子盗汗者隂虚而腠理不宻也宜用八珍加肉桂五味子烦热作渇暂用当归六黄汤其中三黄俱妙黑倍加参茋汗既止仍用八珍散之类若肾气素虚发热作渇宜六味丸手足逆冷或痰气上攻宜用八味丸若邪气既散而寒热仍作此眞气虚也即用补中益气汤若气虚而寒热者用八珍汤若治失其宜则元气亏损变症百出不但久疟而已矣
　　疟后变成痢疾宜从虚治故用补脾胃药
　　黄连【炒】木香　宿砂　黄芩【炒】橘皮　白术【各一钱】甘草【炙五分】白芍药【炒二钱】当归【酒洗一钱】
　　右姜水煎食前服
　　愚按前症乃病气有余血气不足而变症也宜用原方以清解脾胃邪热若病气形气俱不足而不能愈宜补中益气汤滋养诸臓自愈
　　若温暑之月民病天行瘟疫热病治宜清热解毒之剂兼治内外愈后随当调理脾胃以壮元气
　　枯黄芩　升麻　干葛　知母【酒炒各一钱】人参　白芍药　石膏【各一钱半】黄连【酒炒四分】甘草【七分】羌活【二钱】生地黄【酒洗五分】
　　右姜水煎食前热服查继服
　　愚按前症若邪在足阳明表里不解者宜用本方和解之若疎通过度胃气亏损而发热烦渇者用竹叶黄茋汤以生津液若悮汗亡阳而发热烦口者用升阳益胃汤若悮下亡隂而发热烦燥者用理中汤
　　若胸膈痞闷痰涎壅塞者加枳实半夏【各一钱】生姜汁四五匙脾胃不实加白术【一钱半】
　　难出此等之痰皆因火邪炎上薰于上焦肺气被郁故其津液之随气而升者为火薰蒸凝浊郁结而成岁月积久根深蔕固故名老名郁而其原则火邪也病在上焦心肺之分咽喉之间非中焦脾胃湿痰冷痰痰饮痰涎之比故汤药难治亦非半夏茯苓苍术枳殻南星等药所能治也惟在开其郁降其火清润肺金而消凝结之痰缓以治之庶可效耳今制一方于后
　　天门冬【去心】黄芩【酒炒】海粉　橘红【各一两】青黛【另研三钱】桔梗　连翘【各五钱】芒硝【另研三钱】瓜蒌仁【取肉另研一两】香附【杵碎淡盐水浸炒五钱】
　　右为细末炼蜜入姜汁少许和药杼极匀丸小龙眼大噙化一丸或嚼烂清汤细咽之或丸如黍米大淡盐汤送下五六十丸
　　愚按前方味属甘苦咸寒之剂虽能软坚开郁化痰降火而不无损胃之祸乎若脾土大过气滞郁热而生痰者用之得宜若脾土不及气痞虚热而生痰者用之必致中满吞酸肚腹肿胀小便不利而殁治者审之○一南来者接踵死者塞途良可哀悯殊不知此方因岭南风土而作且浙之与广相去万里殊域异方天时人事大不相侔岂有槩一治疗而无悮者哉

　　薛氏医案卷二十一
<子部,医家类,薛氏医案>
　　钦定四库全书
　　薛氏医案卷二十二
　　明　薛已　订
　　明医杂著
　　续医论
　　喘与胀二症相因必皆小便不利喘则必生胀胀则必生喘但要识得标本先后先喘而后胀者主于肺先胀而后喘者主于脾何则肺金司防外主皮毛经曰肺朝百脉通调水道下输膀胱又曰膀胱者州都之官津液藏焉气化则能出矣是小便之行由于肺气之防下而输化也若肺受邪而上喘则失防下之令故小便渐短以致水溢皮肤而生胀满焉此则喘为本而胀爲标治当清金防火爲主而行水次之脾土恶湿外主肌肉土能尅水若脾土受伤不能制水则水湿妄行浸溃肌肉水既上溢则邪反侵肺气不得防而生喘矣此则胀爲本而喘爲标治当实脾行水爲主而清金次之苟肺症而用燥脾之药则金得燥而喘愈加脾病而用清金之药则脾得寒而胀愈甚矣近世治二症但知实脾行水而不知分别脾肺二症予故为发明之
