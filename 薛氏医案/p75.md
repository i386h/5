<!-- { "loadSidebar": true } -->
　　愚按前症若肺中伏热不能生水而喘且渇者用黄芩清肺饮以治肺用五淋散以清小便若脾肺虚弱不能通调水道者宜用补中益气汤以培元气用六味地黄丸以补肾水若膏粱厚味脾肺积热而喘者宜清胃散以治胃用滋肾丸以利小便若心火尅肺金而不能生肾水者用人参平肺散以治肺用滋隂丸以滋小便若肾经阴虚火烁肺金而小便不生者用六味地黄丸以补肾水用补中益气汤以培脾土若脾气虚弱不能相制而喘者用补中益气汤以培元气用六味地黄丸以生肾水若肝木尅脾土不能相制而喘者用六君柴胡升麻以培元气六味地黄丸以补肾水若脾胃虚寒不能相制而胀者用八味丸以补脾肺生肾水若脾肾虚寒不能通调水道而胀者宜用金匮加减肾气丸补脾肺生肾水若酒色过度损足三阴而致喘胀痰涌二便不调或大小便道相牵作痛者亦宜用此丸多有生者○一富商饮食起居失宜大便干结常服润肠等丸后胸腹不利饮食不甘口干体倦发热吐痰服二陈黄连之类前症益甚小便滴沥大便泄泻腹胀少食服五苓麦之类小便不通体肿喘嗽用金匮肾气丸补中益气汤而愈○一儒者失于调养饮食难化胸膈不利或用行气消导药咳嗽喘促用行气化痰肚腹渐胀用行气分利睡卧不能两足浮肿小便不利大便不实肺肾脉浮大按之微细两寸皆短朝用补中益气汤加姜附夕用金匮肾气丸加骨脂肉果各数剂诸症渐愈再佐以八味丸两月乃能歩履却服补中八味半载而康
　　气虚补气用四君子汤血虚补血用四物汤虚甚者俱加熟附子葢四君四物皆和平寛缓之剂须得附子健悍之剂行之方能成功附子热药本不可轻用但当病虽在暑热时月亦可用也予尝治一仆人五月间病热口渇唇干谵语诊其脉细而迟用四君子汤加黄茋当归芍药熟附子进一服热愈甚狂言狂走或曰附子差矣诊其脉如旧仍増附子进一大服遂汗出而热退脉还四至矣又尝治一妇人亦夏间病热初用平调气血兼清热和解之剂服二三服不应热愈甚舌上焦黑膈间有火嗽水不咽诊其脉两手皆虚微而右手微甚六七日内谵语撮空循衣摸床恶症俱见后用四物汤加黄茋人参白术陈皮麦门知母熟附子服之一二时汗出而热退次日复热再服仍退又次日复发知其虚极也遂连进十服皆加附子而安
　　愚按前论正所谓舍时从症舍症从脉真有定见者也○一男子发热烦渇头痛误行发汗喘急腹痛自汗谵语用十全大补加附子治之热睡唤而不醒及觉诸症顿退再剂而痊○黄武选饮食劳倦发热恶寒误用解表神思昏愦胸发赤斑脉洪数而无力余曰此内伤元气非外邪也急用温补之剂彼不从后果殁
　　饮食过伤变为异常急暴之症人多不识尝有一壮年人忽得暴病如中风状口不能言语目不识人四肢不举急服苏合香丸不效余偶过闻之因询其由曰适于陪客饮食后忽得此症遂教以煎生姜淡盐汤多饮探吐之吐出数碗而醒后服白术陈皮半夏麦芽调理而愈大扺此等症多因饮食醉饱之后或感风寒或着气恼而致饮食塡塞胃气不行内伤特重若误作中风中气症而用驱风解表行气散气之药则胃气重伤死在旦夕内经虽有暴病暴死之症但恐多有因于食者前辈不曾明言故人不识耳今后遇有此等急症须要审问明白若方饮食醉饱或累伤饮食重复受伤但觉胸膈有食滞只作伤食治之
　　愚尝治赵吏部患吐物出皆酸味其脉气口大于人迎者二三倍僚友速余投剂余曰此实邪在上其吐尽酸味不药自愈翌早吐止而安○一妇人饮食后因怒忽患血崩四肢逆冷抽搐口禁如发痉然吐痰如涌灌以二陈柴胡山栀枳殻吐出酸味神思稍醒药止次日进薄粥少许但乳脇胀痛寒热欲呕四肢倦怠余以为悉属肝火炽盛致脾气不能运化先用六君柴胡山栀钓藤钩诸症顿退惟四肢不遂血崩如初或又以为肝火未息欲投清肝凉血之剂余以为肝脾气血俱弱先用补中益气汤培其脾土而血气归经又用四物参术柴胡养肝筋而四肢便利【余见异症名要】
　　久头痛病畧感风寒便发寒月须重绵厚帕包裹者此属鬰热本热而标寒世人不识率用辛温解散之药暂时得效误认为寒殊不知因其本有鬰热毛窍常踈故风寒易入外寒束其内热闭逆而为痛辛热之药虽能开通闭逆散其标之寒邪然以热济热病本益深恶寒愈甚矣惟当泻火凉血为主而佐以辛温散表之剂以从法治之则病可愈而根可除也
　　愚按前症多主于痰痛甚者乃风毒上攻有血虚者有诸经气滞者有气虚者有四气外伤有劳役所伤有可吐者有可下者当分虚实寒热兼变而治之若夫偏正头风久而不愈必内挟痰涎风火鬰遏经络气血壅滞甚则目昏紧小二便秘澁宜砭出其血以开鬰解表余尝治尚宝刘毅斋但怒则两太阳作痛先用小柴胡加茯苓山栀后用六味丸以生肾水而不再发○谭侍御每头痛必吐清水不拘冬夏吃姜便止余作中气虚寒用六君当归黄茋木香炮姜而瘥○商仪部劳则头痛余作阳虚不能上升以补中益气加蔓荆子而痊
　　眼赤肿痛古方用药内外不同在内汤散用若寒辛凉之药以泻其火在外防洗则用辛热辛凉之药以散其邪故防药莫要于氷片而氷片大辛热以其性辛甚故借以拔出火邪而散其热气古方用焼酒洗眼或用干姜末生姜汁防眼者皆此意也葢赤眼是火邪内炎上攻于目故内治用苦寒之药是治其本如锅底之去薪也然火邪既客于目从内出外若外用寒凉以阻逆之则鬰火内攻不能散矣故防眼用辛热而洗眼用热汤是火鬰则发因而散之从治法也世人不知氷片为刼药而误认为寒常用防眼遂致积热入目而昏暗瘴翳故云眼不防不瞎者此也又不知外治忌寒凉而妄将冷水冷物冷药挹洗致昏瞎者有之
　　愚按前症若体倦少食视物昏花或饮食劳倦益甚者脾胃虚也用补中益气汤眵多澁赤脉贯睛或臓腑秘结者用芍药清肝丸若赤翳布白畏日羞明或痛如刺者上焦风热也用黄连饮子若久视生花畏日逺视如雾者神气伤也用神效黄茋汤大凢午前甚而作痛者东垣助阳活血汤午后甚而作痛者黄连天花粉丸午后甚而不痛者东垣益阴肾气丸能近视不能逺视地芝丸能逺视不能近视定志丸故东垣先生云五臓六腑之精气皆禀受于脾土贯于目脾者诸阴之首也目者血脉之宗也故脾虚则五臓之精气皆失所司不能归明于目矣心者君火也主人之神宜静而安相火代行其令相火者包络也主百脉皆荣于目既劳役运动势乃妄行又因邪气所并而损血脉故诸病生焉凢医者不理脾胃及养血安神治标不治本是不明正理也若槩用辛凉苦寒之剂损伤真气促成内障之疾矣○给事张禹功目赤不明服袪风散热益甚畏明重听脉大而虚此因劳心过度饮食失节以补中益气汤加茯神酸山药山茱五味顿愈又劳役复甚用十全大补汤兼以前药渐愈却用补中益气汤加前药而痊
　　耳鸣证或鸣甚如蝉或左或右或时闭塞世人多作肾虚治不效殊不知此是痰火上升鬰于耳中而为鸣郁甚则壅闭矣若遇此症但审其平昔饮酒厚味上焦青赤痰火只作清痰降火治之大抵此症多先有痰火在上又感恼怒而得怒则气上少阳之火客于耳也若肾虚而鸣者其鸣不甚其人多欲当在劳怯等症
　　愚按前症若血虚有火用四物加山栀柴胡若中气虚弱用补中益气汤若血气俱虚用八珍汤加柴胡若怒便聋而或鸣者属肝胆经气实用小柴胡加芎归山栀虚用八珍汤加山栀若午前甚者阳气实热也小柴胡加黄连山栀阳气虚用补中益气汤加柴胡山栀午后甚者阴血虚也四物加白术茯苓若肾虚火动或痰盛作渴者必用地黄丸经云头痛耳鸣九窍不利肠胃之所生也脾胃一虚耳目九窍皆为之病○少宰李蒲汀耳如蝉鸣服四物汤耳鸣益甚余以为足三阴虚五更服六味地黄丸食前服补中益气汤顿愈○少司马黎仰之因怒耳鸣吐痰作呕不食寒热脇痛用小柴胡合四物加山栀茯神陈皮而瘥
　　鼻塞不闻香臭或但遇寒月多塞或畧感风寒便塞不时举发者世俗皆以为肺寒而用解表通利辛温之药不效殊不知此是肺经素有火邪火鬰甚则喜得热而恶见寒故遇寒便塞遇感便发也治法清肺降火为主而佐以通气之剂若如常鼻塞不闻香臭者再审其平素只作肺热治之清金泻火清痰或丸药噙化或末药轻调缓服久服无不效矣此予所亲见而治验者其平素原无鼻塞旧症一时偶感风寒而致窒塞声重或流清涕者自作风寒治
　　愚按前症若因饥饱劳役所伤脾胃发生之气不能上升邪害空窍故不利而不闻香臭者宜养脾胃使阳气上行则鼻通矣按东垣云胆移热于恼则辛頞鼻渊治之以防风汤大抵胃气不和之所致者多矣○一男子房劳兼怒风府胀闷两脇胀痛余作色欲损肾怒气伤肝用六味地黄丸料加柴胡当归一剂而安○一男子面白鼻流清涕不闻香臭三年矣余以为肺气虚用补中益气加麦门山栀而愈
　　牙床肿痛齿痛揺动或黑烂脱落世人皆作肾虚治殊不知此属阳明经湿热葢齿虽属肾而生于牙床上下床属阳明大肠与胃犹木生于土也肠胃伤于美酒厚味膏粱甘滑之物以致湿热上攻则牙床不清而为肿为痛或出血或生虫由是齿不得安而动揺黑烂脱落也治宜泻阳明之湿热则牙床清寕而齿自安固矣愚按齿痛若因手足阳明经湿热用东垣清胃散若因风寒入脑脑痛齿亦痛用羌活附子细辛汤若因思虑伤脾用归脾汤若因鬰火所致用越鞠丸若因酒面炙煿而用清胃散若因饮食伤脾用六君子汤若因劳伤元气用补中益气汤若因脾胃素弱用六君当归升麻若因肾经阴虚用六味丸若因肾经阳虚用八味丸若阴阳俱虚用十补丸若脾肾虚寒用安肾丸徐用诚先生云凢齿病恶寒热等症属手足阳明经齿揺龂脱属足少阴经齿蚀肿痛出血皆胃火所致也亦有诸经错杂之邪与外因为患者廷尉张中梁齿动揺用安肾丸考功杨仲玉齿动用补中益气汤侍御王济川齿揺龈露用承气汤文选郑伯兴齿脑痛用羌活附子汤顔佥宪齿痛用凉膈散郭职方过饮用清胃散党吏部风热用犀角升麻汤朱工部血气虚用十全大补汤沈大尹头脑齿痛头重手足厥冷此风寒入脑用麻黄附子细辛汤并愈
