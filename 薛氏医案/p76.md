<!-- { "loadSidebar": true } -->
　　小便不禁或频数古方多以为寒而用温澁之药殊不知属热者葢膀胱火邪妄动水不得寕故不能禁而频数来也故年老人多频数者是膀胱血少阳火偏旺也治法当补膀胱阴血泻火邪为主而佐以収澁之剂如牡砺山茱茰五味子之类不可用温药也病本属热故宜泻火因水不足故火动而致小便多小便既多水益虚矣故宜补血泻火治其本也収之澁之治其标也愚按经云膀胱不约为遗溺小便不禁常常出而不觉也人之漩溺赖心肾二气之所传送葢心与小肠为表里肾与膀胱为表里若心肾气亏传送失度故有此症治宜温暖下元清心寡欲又有产辱不顺致伤膀胱若内虚寒者秘元丹韭子丸之类若内虚湿热者六味地黄丸或加五味杜仲补骨脂年老者八味丸产辱収生不谨损破尿胞者参术补胞汤加猪羊胞煎之窃谓肝主小便若肝经血虚用四物山栀若小便澁滞或茎中作痛属肝经湿热用龙胆泻肝汤若小便频数或劳而益甚属脾气虚弱用补中益气汤加山药五味子若小便无度或淋沥不禁乃阴挺痿痹也用六味地黄丸若小便澁滞或补而益甚乃膀胱热结也用五淋散其脾肺燥不能化生者黄芩清肺饮膀胱阴虚阳无所生者滋肾丸膀胱阳虚阴无所化者六味丸若阴痿思色精不出茎道濇痛如淋用加减八味丸料加车前牛膝若老人精竭复耗大小便牵痛如淋亦用前药不应急加附子多有生者○刘大叅年逾六旬形气痩弱小便不禁或频数内热口干或咳痰喘晕余以为肺肾气虚用六味丸益气汤以滋化源彼不信反服补阴降火澁精之剂阴窍作痛或小便不利仍服前药不两月而愈○大尹刘天内有湿热大便滑利小便澁滞服淡渗之剂愈加滴沥小便腿膝皆肿两眼胀痛此肾经虚热在下反服淡渗导损阳气阴无以化遂用地黄滋肾二丸小便如故更以补中益气汤加麦门五味兼服而愈○州守王用之肚腹膨胀饮食少思服二陈枳实及淡渗之类小便不利大便不实咳嗽腹胀手足俱冷余谓足三阴虚寒用金匮肾气丸而康
　　男子阴痿不起古方多云命门火衰精气虚冷固有之矣然亦有鬰火甚而致痿者经云壮火食气譬如人在暑热而倦怠痿弱遇冬寒而坚强也予尝亲见一二人肾经鬰火而有此症令服黄柏知母清火坚肾之药而效故须审察不可偏认作火衰也
　　愚按阴茎属肝之经络葢肝者木也如木得湛露则森立遇酷热则萎悴若因肝经湿热而患者用龙胆泻肝汤以清肝火导湿热若因肝经燥热而患者用六味丸以滋肾水养肝血而自安○学士徐崦西口干有痰欲服琼玉膏余曰此沈阴降火之剂君靣白口干而有痰属脾肺气虚也当用温补之剂不信仍服两月余大便不实饮食少思且兼阴痿始信余言先用补中益气加茯苓半夏二味以温补脾胃饮食渐加大便渐实乃去二味服月余而痊更服六味丸三月余阴道如常矧琼玉膏固本丸坎离丸此辈俱是沈寒泻火之剂非肠胃有燥热者不宜服若足三阴经阴虚发热者久而服之令人无子葢谓损其阳气则阴血无所生故也屡验
　　梦遗精滑世人多作肾虚治而用补肾澁精之药不效殊不知此症多属脾胃饮酒厚味痰火湿热之人多有之葢肾藏精精之所生由脾胃饮食化生而输归于肾今脾胃伤于浓厚湿热内鬰中气浊而不清则其所化生之精亦得浊气肾主闭藏阴静则寜今所输之精既有浊气则邪火动于肾中而水不得寕静故遗而滑也此症与白浊同丹溪论白浊为胃中浊气下流渗入膀胱而云无人知此也其有色心太重妄想过用而致遗滑者自从心肾治但兼脾胃者多须审察
　　愚按遗精有四有用心过度心不摄肾而致者有因色欲不遂精气失位输精而出者有色欲太过滑泄不禁者有年壮气盛久无色欲精气满溢者有小便出多不禁者或不出小便而自出或茎中出而痒痛常如欲小便者宜辰砂妙香散或威喜丸大抵调补元气为主圣人教人收心养性厥有旨哉○少宰汪斋白浊用补中益气汤加茯苓半夏倍白术愈而复作饥体消痩不时晕用八味丸而痊○司陈石镜属脾虚用补中益气六味地黄而愈○光禄柴黻庵因劳赤白浊如注用归脾汤而愈○司张检斋小腹不时作痛茎出白滛用小柴胡加山栀龙胆草山茱芎归而愈
　　妇人女子经脉不行有脾胃损伤而致者不可便认作经闭血轻用通经破血之药遇有此症便须审其脾胃如何若因饮食劳倦损伤脾胃少食恶食泄泻疼痛或因误服汗下攻伐药伤其中气以致血少而不行者只宜补养脾胃用白术为君茯苓芍药为臣佐以黄茋甘草陈皮麦芽川芎当归柴胡等药脾旺则能生血而经自行矣又有饮食积滞致损脾胃者亦宜消积补脾若脾胃无病果有血块凝结方宜行血通经
　　愚按经曰饮食入胃游溢精气上输于脾脾气散精上归于肺通调水道下输膀胱水精四布五经并行又曰二阳之病发心脾有不得隐曲女子不月二阳谓阳明胃与大肠也故心脾平和则百骸五臓皆润泽而经如常苟或心脾受伤则血无所养亦无所统而月经不调矣是故调经者当理心脾为主丹溪先生亦曰先期而至者血热也后期而至者血虚也窃谓先期而至者有因脾经血燥有因脾经鬰火有因肝经怒火有因血分有热有因劳役火动过期而至者有因脾经血虚有因肝经血虚有因气虚血弱主治之法脾经血燥者加味逍遥散脾经鬰火者归脾汤肝经怒火者加味小柴胡汤血分有热者加味四物汤劳役火动者补中益气汤脾经血虚者人参养荣汤肝经血虚者六味地黄丸气虚血弱者八珍汤葢血生于脾土故云脾统血凢血病当用苦甘之剂以助阳气而生阴血大凢肝脾血燥四物为主肝脾血弱补中益气为主肝脾鬰火归脾汤为主肝经怒火加味逍遥散为主病因多端不能悉举治当临症制宜可也○一妇人晡热肢体痩倦食少无味月经不行或血衂或血崩半载矣或用顺气清热止血等剂不应更加寒热且时欲作呕余以为鬰怒亏损脾胃虚火错经妄行而然耳遂朝用补中益气汤夕用六味地黄丸各数剂半载而痊○一妇人素沉静晡热内热月经不调后毎一二月或齿缝或舌下或咽间出血碗许如此年余服清热凉血调理之药益甚问治于余余谓肝脾气鬰血热上行先用加味归脾汤后用加味逍遥散摄血归源而经自调前症顿愈○一室女年十七腿外臁忽肿起一红防作痒搔破日出鲜血如注及飞小虫甚多审其由每先寒热两耳下或结核葢外膁耳下俱属胆经胆为肝之腑肝主风热生虫血得风而妄行肝火旺而血出其肝胆阴阳俱虚矣凢病虚则补其母肾乃肝之母用六味丸滋肾水以生肝木四物柴胡山栀钓藤生肝血以抑风热而瘥
　　妇人半产多在三个月及五月七月除跌扑损伤不拘外若前次三个月而堕则下次必如期复然葢先于此时受伤故受至期必应乗其虚也遇有半产者产后须多服养气血固胎元之药以补其虚损下次有胎先于两个半月后即用固胎药十数服以防三月之堕至四个半月后再服八九服防过五月又至六个半月后再服以防七月及至九个月内服丹溪逹生散十数服可保无虞其有连堕数次胎元损甚者服药须多久则可以留方用四物汤加白术人参陈皮茯苓甘草阿胶艾叶条芩多气加香附缩砂有痰加姜制半夏调理姙娠在于清热养血条实黄芩为安胎圣药清热故也暑月宜加用之养胎全在脾胃譬如钟悬于梁梁软则钟下坠折则堕矣故白术补脾为安胎君药若因气恼致胎不安者宜用川芎陈皮茯苓甘草多加缩砂少佐木香以行气
　　愚按半产重于大产大产如瓜熟自落栗熟自脱半产如生采其皮殻断其根蒂岂不重于大产但人轻忽致死者多矣治法宜补形气生新血去瘀血若未足月痛而产芎归补中汤倍加知母止之若产而血不止人参黄茋汤补之若产而心腹痛当归川芎汤主之胎气弱而小产者八珍汤固之若下血过多而发热圣愈汤汗不止急用独参汤发热烦躁肉瞤筋八珍汤大渇靣赤脉洪而虚当归补血汤身热靣赤脉沉而微四君子姜附○一妇人胎已六月每怒气便见血甚至寒热头疼脇胀腹痛少食作呕余谓寒热头疼肝火上冲也脇胀腹痛肝气不行也少食作呕肝侮脾胃也小便见血肝火下流也用小柴胡加芍药炒黒山栀茯苓白术而愈○一妇胎及六月形体倦怠饮食少思劳役便血胎动不安用六君生熟地升麻柴胡而愈○一妇人每胎三四月作痛欲堕余以为痛胎用当归二钱熟地黄三钱而愈
　　东垣丹溪治病多自制方葢二公深明本草药性洞究内经处方要法故能自制自宋以来局方盛行人皆遵用不敢轻率自为局方论症治病虽多差谬丹溪曾辨论之然方皆名医所制其君臣佐使轻重缓急大小多寡之法则不差也近见东垣丹溪之书大行世医见其不用古方也率皆效颦治病辄自制方然药性不明处方之法莫究卤莾乱杂反致生无甚有变症多端遂难识治耳且夫药之气味不同如五味子之味厚故东垣方少者五六粒多者十数粒今世医或用二三钱石膏味淡薄故白虎汤用半两今世医不敢多用补上治上剂宜轻小今不论上下率用大剂丸散汤液各有攸冝今不论缓急率用汤煎如此类者多矣今之医者若不熟读本草深究内经而轻自制方鲜不误人也
　　愚按方仿也仿彼而凖此也至于应用更贵权宜非曰确然不可移而屹然不可动者也是以素问无方难经亦无方汉时才有方葢仿病因以立方也
　　或问今人有言东垣之法宜用于北丹溪之法可行于南如何曰东垣北医也罗谦甫其法以闻于江浙丹溪南医也刘宗厚世其学以鸣于陕西果如人言则本草内经皆神农黄帝岐伯之説亦止宜于北方耶夫五方所生异病及治之异宜内经异法方宜论五常正大论已详言之矣又如北方多寒南方多热江湖多湿岭南多瘴谓其得此气多故亦多生此病非谓北病无热南病无寒也至于治寒以热治热以寒则五方皆同岂有南北之异耶但人之臓腑火各居二天之六气热居三分又半故天下之病热多而寒少观内经至真大论病机一篇可见又湿热相火致病甚多自太仆注文湮没以致局方偏用湿热之药故丹溪出而阐内经之防辨局方之偏论湿热相火之病以补前人之未备耳后人不识见其多用芩连栀柏等苦寒之药遂以为宜于南浅矣哉
　　愚按前论内云火症固多但虚实不同治法亦异故王太仆先生曰大寒而甚热之不热是无火也大热而甚寒之不寒是无水也昼见夜伏夜见昼止不时而动是无火也大抵病热作渇饮冷便秘此症属实为热故也或恶寒发热引衣踡卧或四肢逆冷大便清利此属真寒或躁扰狂越欲入水中不欲近衣此症属虚外假热而内真寒也故虚劳发热之症治以寒药而不愈者为此故也由此观之则热症常少而寒症常多矣故无火者当用八味丸益火之源以消阴翳无水者用六味丸壮水之主以镇阳光然其所以致疾者皆由气血方长而劳心亏损或精血未满而纵情恣欲根本不固火不归经以致见症难名虽宜常补中阴以制其火然而二尺各有阴阳水火互相生化当于二臓中分各阴阳虚实求其所属而平之若左尺脉虚弱而细数者是左肾之真阴不足也用六味丸右尺脉迟软或沉细而数欲絶者是命门之相火不足也用八味丸至于两尺微弱是阴阳俱虚用十补丸此皆滋其化源也设使槩服黄柏知母沉隂泻火之药反戕脾胃多致不起【详见玉机微义治验见内科方】暑病【第一卷内备用治暑方并入于此以便观覧】
