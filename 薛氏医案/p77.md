<!-- { "loadSidebar": true } -->
　　夏至日后病热为暑暑者相火行令也夏月人感之自口齿而入伤心包络之经其脉虚或浮大而散或弦细芤迟葢热伤气则气消而脉虚弱其为症汗烦则喘渇静则多言身热而烦心痛大渇引饮头疼自汗倦怠少气或下血发黄生癍甚者火热致金不能平木搐搦不省人事治暑之法清心利小便最好暑伤气宜补真气为要又有恶寒或四肢逆冷甚者迷闷不省而为霍乱吐利痰滞呕逆腹痛泻痢此则非暑伤人乃因暑而自致之病也以其因暑而得故亦谓之暑病治法不同若行人或农夫于日中劳役得之者是动而得之阳症也其病必苦头痛发燥热恶热扪之肌肤大热必大渇引饮汗泄无气以动乃天热外伤元气也宜清暑益气用香薷黄连扁豆人参黄茋五味知母石膏之类暑热发渇脉虚宜用人参白虎汤人参【一钱五分】知母【二钱】石膏【五钱】甘草【二钱】竹叶石膏汤亦好石膏【一两】半夏【二钱五分】甘草【二钱】人参【二钱】麦门冬【五钱】入竹叶水煎
　　东垣清暑益气汤治长夏湿热蒸人人感之四肢困倦精神短少胸满气促肢节作痛或气高而喘身热而烦心下痞閟小便黄数大便溏而频或痢或渇不思饮食自汗体重黄茋升麻苍术【各一钱】人参白术神麯陈皮【各五】分甘草炙黄柏麦门冬当归【各三分】葛根泽泻青皮五味【各二分】
　　若暑热之时无病之人或避暑热纳凉于深堂大夏凉台冷馆大扇风车得之者是静而得之阴证也其病必头痛恶寒身形拘急肢节疼痛而烦心肌肤大热无汗此为隂寒所遏使周身阳气不得伸宜用辛温之剂以解表散寒用厚朴紫苏干葛藿香羌活苍术之类若外既受寒内复伤氷水生冷果之类前药再加干姜缩砂神麯之类此非治暑也治因暑而致之病也若外不受寒止是内伤氷水冷物腹痛泄泻或霍乱吐逆宜缩脾饮砂仁草果甘草扁豆干姜乌梅或理中汤加神麯麦芽缩砂苍术此専治内温中消食也
　　若吐泻脉沉微甚者不可用凉药可用附子大顺散熟附子甘草干姜杏仁桂枝附子理中汤加芍药
　　夏月多食冷物及过饮茶水致伤脾胃吐泻霍乱故治暑药多用温脾消食治湿利小便医者要识此意若既伤暑热复伤生冷外热内寒宜先治其内温中消食次治其外清暑补气而以理脾为主于前隂阳二条内相兼取用东垣清暑益气汤已兼此意其用黄茋升麻人参白术甘草麦门冬当归五味黄柏葛根是清暑补气也苍术神麯陈皮泽泻青皮是治内补脾也愚按前症又当分别中暑中暍脉虚脉沉无汗有汗发热不热作渇不渇或泻不泻饮寒饮热辨其隂阳虚实不可泛投寒凉之剂葢为夏月伏隂在内古人用附子大顺散之类温补阳气厥有防哉何今之老弱至夏月患食少体倦发热作渇或吐泻腹痛头痛诸症反服香茹饮复伤元气无不招引暑症以致不起至若清暑益气汤内用泽泻猪苓之类必审其果有湿热壅滞方可用之否则亏损其隂而伤其目矣用当审察○仪部李北川仲夏患腹痛吐泻两手足扪之则热按之则冷其脉轻胗则浮大重胗则防细余曰此隂寒之症也急服附子理中汤不应仍服至四剂而愈
　　注夏病属隂虚元气不足宜补中益气汤去柴胡升麻加黄柏【炒】白芍药挟痰者加半夏陈皮
　　愚按丹溪先生云天地以五行更迭衰旺而成四时人之五臓六腑亦应之而衰旺四月属巳五月属午为火太旺火为肺金之夫火旺则金衰六月属未土太旺土为水之夫土旺则水衰况肾水尝借肺金为母以补其不足古人于夏月必独宿而淡味保养金水二臓经曰冬藏精者春不病温十月属亥十一月属子正火气潜藏必养其本然之真而为来春发生之本若于此时不恣欲以自戕至春升之际根本壮实何病之可言哉○文选姚海山中暑头痛发热气高而喘肢体倦怠两手麻木余谓热伤元气用人参益气汤顿安又用补中益气汤加麦门五味而痊
　　若夏月伤暑发热汗大泄无气力脉虚细而迟此暑伤元气也服后方
　　人参　黄茋【炙】麦门冬【去心】白芍药　陈皮【各一钱】白茯苓【一钱】黄连【炒】甘草【炙各五分】黄柏【三分】白术【一钱五分】香薷　知母【各七分】
　　右姜水煎食前温服
　　愚按前症有热伤元气而汗出者有劳伤元气而汗出者有因元气素虚腠理不宻而汗出者治法暑伤元气者清暑益气汤劳伤元气者补中益气汤元气素虚而自汗者十全大补汤如兼盗汗佐以六味丸加五味子前云大汗无力脉虚细迟属阳气虚弱内黄柏知母恐复伤阳气芍药茯苓恐导损隂气也治者审之
　　若夏秋暑热因过用冷物茶水伤其内又过取凉风伤其外以致恶寒发热胸膈饱闷饮食不进或兼呕吐泄泻此内外俱伤寒冷也
　　人参　干姜【炒紫色】厚朴【姜水炒】陈皮　羌活　白茯苓　枳实【各一钱】白术【一钱五分】甘草【炙五分】
　　右姜水煎食前温服
　　愚按前症宜用此方如未应宜用藿香正气散若内外已解寒热未退或饮食不进宜用六君子保命集云霍乱属阳明症宜用和中平胃建中汤辈或四君子汤脉浮自汗四君子加桂枝主之脉浮无汗四君子加麻黄吐利转筋脇下痛脉者木尅土也用平胃散加木瓜或建中加柴胡木吐利转筋腹痛体重脉沉而细四君子加白芍药良姜吐利四肢拘急脉沉而迟属少阴四君加姜附厚朴吐利四肢厥冷脉微缓属厥隂建中加归附吐利头痛发寒热热多欲饮水者五苓散寒多不欲水者理中丸主之元戎云太阴症霍乱者理中加橘红吐下腹痛手足逆冷理中加熟附子吐利后转筋者理中加火煆石膏一两○上舎徐民则夏月入房及食水菓面食而患腹痛余曰此阴寒之症也急用附子理中汤以回阳不信别用二陈枳实黄连香茹饮之类而死○进士刘华甫夏月食生冷菓品患前症余用附子理中汤一钟顿安【凢方内用木者俱用砂器煎炒恶铁故也余方仿此】
　　若夏暑在途中常服以壮元气清热驱暑服之免中暑霍乱泄泻痢疾等症
　　人参【一钱二分】白术【一钱五分】麦门冬【去心】五味子【十粒杵碎】白芍药【炒】白茯苓【各一钱】知母【炒】陈皮　香薷【各七分】黄芩【炒三分】甘草【炙五分】
　　右姜水煎食前温服
　　愚按前症若人元气虚弱宜用补中益气去柴胡升麻加麦门五味或少加炒黑黄柏人参益气汤亦可用
　　若遇劳倦辛苦用力过多即服后方二三服免生内伤发热之病此方主于补气
　　黄茋【一钱半炙】人参　麦门冬　陈皮【各一钱】白术【一钱】甘草【炙七分】
　　右姜水煎食前温服劳倦甚加熟附子四五分愚按前论开世俗之蒙瞆济无穷之夭枉内附子若素畏寒饮食者尢宜用若素喜寒饮食者以肉桂或炮姜代之亦可若或因暑热伤气而四肢困倦或手足麻木者先用人参益气汤后用补中益气汤
　　若人过劳心思虑损伤精神头目昏心虚气短即用后方补血为主
　　人参【一钱】五味子【十五粒杵】当归【一钱酒洗】白芍【炒一钱】麦门冬【去心五分】山栀子【炒五分】茯神【去心一钱】酸仁【炒一钱】生地黄【酒洗五分】甘草　陈皮　川芎【各五分】
　　右水煎服
　　愚按前症宜用此方不宜多服其麦门冬芍药山栀生地苦寒恐复损脾气若脾胃素虚热而患前症但以补中益气汤加麦门五味亦可若因饥渇劳役或因误行攻伐以致气高而喘身热而烦或自汗此为阳气内伤宜用补中益气汤若因饥饱劳役或因悮出汗以致饥热大渇引饮目赤靣红脉洪大按之如无此为血脱烦躁宜用当归补血汤
　　附滑伯仁先生诊家枢要
　　脉者气血之先也气血盛则脉盛气血衰则脉衰气血热则脉数气血寒则脉迟气血微则脉弱气血平则脉治又长人脉长短人脉短性急人脉急性缓人脉缓左大顺男右大顺女男子尺脉常弱女子尺脉常盛此皆其常也反之者逆
　　左右手配藏府部位
　　左手寸口心小肠脉所出○左闗肝胆脉所出左尺肾膀胱脉所出【命门与肾脉通】
　　右寸肺大肠脉所出○右闗脾胃脉所出○右尺心三焦包络脉所出
　　五藏平脉
　　心脉浮大而散肺脉浮濇而短肝脉而长脾脉缓而大肾脉沉而软滑○心合血脉心脉循血脉而行持脉指法如六菽之重按至血脉而得者为浮稍稍加力脉道粗者为大又稍加力脉道阔软者为散○肺合毛皮肺脉循皮毛而行持脉指法如三菽之重按至皮毛而得者为浮稍稍加力脉道不利为濇又稍加力不及本位曰短○肝合筋肝脉循筋而行持脉指法如十二菽之重按至筋而脉道如筝相似稍加力脉道迢迢者为长○脾合肌肉脾脉循肌肉而行持脉指法如九菽之重按至肌肉如微风轻颷栁梢之状为缓次稍加力脉道敦实者为大○肾合骨肾脉循骨而行持脉指法按至骨上而得者为沉次重以按之脉道无力者为软举指来疾流利者为滑
　　凢此五藏平脉要须察之久久成熟一遇病脉自然可暁经曰先识经脉而后识病脉此之谓也
　　四时平脉
　　春夏洪秋毛冬石长夏四季脉迟缓
　　呼吸浮沉定五藏脉
　　呼出心与肺吸入肾与肝呼吸之间脾受糓味其脉在中心肺俱浮浮而大散者心浮而短澁者肺肾肝俱沉牢而长者肝濡而来实者肾脾为中州其脉在中
　　因指下轻重以定五藏
　　即前所谓三菽五菽之重也
　　三部所主【九附】
　　寸为阳为上部主头项以下至心胸之分也闗为阴阳之中为中部主脐腹肚脇之中也尺为阴为下部主腰足胫股之分凢此三部之中每部又各有浮中沉三三而三之为九也浮主皮肤表及腑中主肌肉以胃气沉至筋骨及藏也
　　持脉
