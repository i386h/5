<!-- { "loadSidebar": true } -->
　　芤浮大而软寻之中空傍实傍有中无诊在浮举重按之间为失血之大抵气有余血不足血不能统气故虚而大若芤之状也左寸芤主心血妄行为吐为衂闗芤主脇间血气痛或腹中瘀血亦为吐血目暗尺芤小便血女人月事为病右寸芤胸中积血为衂为呕关芤肠瘀血及呕血不食尺芤大便血又云前大后细脱血也非芤而何
　　革沉伏实大如按鼔皮曰革气血虚寒革易常度也妇人则半产漏下男子则亡血失精又为中风寒湿之诊濡无力也虚软无力应手散细如绵絮之浮水中轻手乍来重手却去为气血俱不足之候为少气为无血为疲损为自汗为下冷为痹左寸濡心虚易惊盗汗短气闗濡荣衞不和精神离散体虚少力尺濡男为伤精女为脱血小便数自汗多右寸濡闗热增寒气乏体虚闗濡脾软不化物胃虚不进食尺濡下元冷惫肠虚泄泻牢坚牢也沉而有力动而不移为里实表虚闗中气促为劳伤痿极大抵其脉近乎无胃气者故诸家皆为危殆之脉云亦主骨间疼痛气居于表
　　疾盛也快于数为疾呼吸之间脉七至热极之脉也在阳犹可在阴为逆
　　细微眇也指下寻之往来微细如线葢血冷气虚不足以充故也为元气不足乏力无精内外俱冷痿弱洞泄为忧劳过度为伤湿为积为痛在内及在下
　　代更代也动而中止不能自还因而复动由是复止寻之良久乃复强起为代主形容羸痩口不能言若不因病而人羸痩其脉代止是一藏无气它藏代之真危亡之兆也若因病而气血骤损以至人气不续或风家痛家脉见止代只为病脉故伤寒家亦有心悸而脉代者腹心痛亦有结澁止代不匀者勿以为凶葢九痛之脉不可准也又姙娠或有脉代者此必三月余之胎也亦无虑焉
　　散不聚也有阳无阴按之满指散而不聚来去不明谩无根抵为气血耗散府藏气絶在病脉主虚阳不敛又主心气不足大抵非佳脉也












　　薛氏医案卷二十二
<子部,医家类,薛氏医案>
　　钦定四库全书
　　薛氏医案卷二十三
　　明　薛已　订
　　明医杂著
　　风症
　　问左手臂挛缩不能伸举手指拳缩肩背重坠有似筋牵引作痛伸缩间骨节处筋作痛左足大指中指常欲反张难屈左手指掌时常作麻指缝近掌处但觉有物夹于其间左足底近前高突处如肿硬急胀摸之无形歩履时只多如一氊垫者语言短澁拜起头晕口眼防斜舌根痰纒胸膈痰碍咽中有痰核左肋下有痰核不时打寒噤喷呵欠便牵动手足之病左耳左面左体使手或粗衣摸擦则皮肤痛左腮左项左脇肋皆时常木而急如有物粘贴其上左体或头项或手足作痒左眼时常有泪流凝不干左口角似寛纵左面上似虫蚁游行被风吹袭左鼻孔清涕出即打嚏喷等症答大经小络贯串一身谓之脉脉者血之隧道也血随气行周流无停筋者周布四肢百节络聫而束缚之此属肝木得血以养之则和柔缓而不急脉皆起于手足指端故十二经皆以手足名之而筋则无处无之皮毛者属肺主外而易于感冒人身之血行于脉络而外充于皮毛渗透肌肉滋养筋骨故百体和运动无碍若气滞则血滞气逆则血逆得热则瘀浊得寒则凝泣衰耗则运行不周渗透不徧而外邪易侵矣津液者血之余行乎脉外流通一身如天之清露若血浊气滞则凝聚而为痰痰乃津液之变如天之露也故云痰遍身上下无处不到葢即津液之在周身者津液生于脾胃水谷所乗浊则为痰故痰生于脾土也所以古人论中风偏枯麻木酸痛不举诸症以血虚死血痰饮为言是论其致病之根源至其得病则必有所感触或因风或因寒或因湿或因酒或因七情或劳力劳心房劳汗出因感风寒湿气遂成此病此血病痰病为本而外邪为标其病中于皮毛血脉经络肌肉筋骨之间而未入脏腑故邪在皮毛肌肉则不知痛痒麻木不仁如有物一重贴于其上或如虫游行或洒洒寒栗或肿胀或自汗遇热则或痒遇阴虚则沉重酸痛邪入血脉经络则手足指掌肩背腰膝重硬不遂难于屈伸举动或走注疼痛所陈诸症皆外自皮毛以至筋骨之病凢脉所经所络筋所防所结血气津液所行之处皆凝滞鬰遏不得流通而致然也亦何必一一强度某病属某经某病属某脏而杂治之哉若邪入脏腑则为危病而难于用药东垣书论之明矣经云知其要者一言而终不知其要流散无穷此之谓也
　　愚按难经曰邪在气气为是动邪在血血为所生病经云阳之气以天地之疾风名之此风非外来风邪乃本气病也故诸方多言皆由气体虚弱荣衞失调或七情过度以致真气耗散腠理不宻邪气乗虚而入及其中也然左半体者肝肾所居之地肝主筋肾主骨肝藏血肾藏精精血枯槁不能滋养故筋骨偏废而不用也河间曰风病多因热甚俗云风者言末而忘其本也经云汗出偏沮使人偏枯如树木一枝津液不到则此枝枯槁被风所害由此观之实因肝肾二经精血枯槁之所致也前症云云亦当察其形症审其兼变而治之尤不可泥执于风经曰三阴三阳发病为偏枯痿易四肢不举亦未尝必指于风也其真中者当辨其中藏中府而治之眼瞀者中于肝舌不能言者中于心唇缓便秘者中于脾鼻塞者中于肺耳聋者中于肾此五者病深多为难治中血脉者外无六经之形症内无便溺之阻隔肢不能举口不能言用大秦芁汤主之中腑者多兼中脏如左闗脉浮面目青左脇偏痛筋脉拘急目瞤头目手足不收坐踞不得此中胆兼中肝也用犀角散之类如左寸脉浮洪面赤汗多恶风心神颠倒言语蹇舌强口干忪悸恍惚此中小肠兼中心也用麻黄散之类如右闗脉浮缓或浮大面唇黄汗多恶风口防语澁身重怠惰嗜卧肌肤不仁皮肉瞤动腹胀不食此中胃兼中脾也用防风散之类如右寸脉浮濇而短必鼻流清涕多喘胸中冐闷短气自汗声嘶四肢痿弱此中大肠兼中肺也用五味子汤之类如左尺脉浮滑面目黧黒腰脊痛引小腹不能俛仰两耳虚鸣骨节疼痛足痿善恐此中膀胱兼中肾也用独活散之类此皆言真中风之症治也其间亦有气血之分焉气虚而中者右手足不仁用六君子汤加钩藤姜汁竹沥血虚而中者左手足不仁用四物汤加钩藤竹沥姜汁气血俱虚而中者左右手足皆不仁用八珍汤加钩藤姜汁竹沥其与中风相类者不可不别如中于寒谓冬月卒中寒气昏冒口禁肢挛恶寒脉浮紧用麻黄桂枝理中汤之类中于暑谓夏月卒冒炎暑昏冐痿厥吐泻喘满用十味香薷饮之类中于湿丹溪所谓因湿土生痰痰生热热生风也用清燥汤之类加竹沥姜汁因于火者河间谓五志过极火盛水衰热气怫鬰昏冒而卒仆也用六味丸四君子汤独参汤之类内有恚怒伤肝阴火上炎者用小柴胡汤之类中于气者由七情过极气厥昏冒或牙闗紧急用苏合丸之类食厥者过于饮食胃气不能运行故昏冐也用六君子加木香劳伤者过于劳役耗损元气脾胃虚衰不任风寒故昏冐也用补中益气汤房劳者因肾虚耗气不归源故昏冐也用六味丸此皆类于中风者也夫中风者内经主于风此真中风也若河间主于火东垣主于气丹溪主于湿皆是因火因气因湿而为暴病暴死之症类中风而非真中风也治者审之卒中昏愦口眼防斜痰气上涌咽喉有声六脉沉伏此真气虚而风邪所乘以三生饮一两加人参一两煎服即苏若遗尿手撒口开鼾睡为不治用前药亦有得生者三生饮乃行经络治寒痰之药有斩闗夺旗之功每服必用人参两许以袪其邪而补助真气否则不惟无益适足以取败矣观先哲用茋附参附等汤其义可见○大尹刘孟春素有痰两臂顽麻两目流泪服袪风化痰药痰愈甚臂反痛不能伸手指俱挛余曰麻属气虚误服前药肝火炽盛肝血干涸筋无所养虚而挛耳当补脾肺滋肾水则风自息热自退痰自清遂用六味地黄丸补中益气汤不三月而痊○一儒者素勤苦恶风寒鼻流清涕寒噤喷属脾肺气虚反服袪风之药肢体麻倦痰涎自出殊类风症余以为风剂耗散元气阴火乘其土位以补中益气汤加麦门五味子治之而愈○举人干尚之素肾虚积劳足痿不能歩履后舌瘖不能言面色黧黑余谓肾气虚寒不能运及所发用地黄饮子治之而愈后不慎调摄而复作或用牛黄清心丸之类发热痰甚诚似中风用袪风化痰之类小便秘澁口舌干燥仍用前饮及加减八味丸渐愈又用补中益气汤而痊○一膏粱之人素不慎起居忽失音不能语神思昏愦痰涎上壅余谓河间云夫瘖属肾经虚寒其气厥不至医学纲目云少隂气至则囓舌少阳气至则囓頬今失音肾气不能上接清阳之气也不信仍用风药后囓舌始信余言先用地黄饮子及六味地黄丸而愈○仪部袁补之患前症不信余言数服袪痰之剂后囓舌而殁○一男子体肥善饮舌本强语澁痰壅口眼防斜肢体不遂余谓脾虚湿热痰涎所致用六君子煨干葛山栀神麯而愈○外舅年六十余素善饮两臂作痛余曰此脾虚有湿也不信恪服袪风治痰之药更加麻木发热体软痰壅腿膝拘痛口禁语澁头目晕重口角寛纵痰涎流出两月后遍身如虫行搔起白屑始信余曰臂麻体软脾无用也痰涎涌出脾不能摄也口斜语澁脾气伤也头目晕重脾气不升也痒起白屑脾气不能营也遂用补中益气汤加神麯半夏茯苓三十余剂诸症悉愈又用参术膏而痊○一男子元气素弱或头目晕或肢体倦热仲夏因劳役饮食不时两手麻木肢体倦怠余以为暑热伤元气用人参益气汤而愈○一男子卒中口眼防斜言语不出恶见风寒四肢拘急脉浮而此属脾胃受症故舌本强而不能言用秦芁升麻汤治之稍愈乃以补中益气汤加山栀治之而痊○一妇人懐抱鬰结筋挛骨痛喉间似有一核服乌药顺气等药口眼歪斜臂难伸举痰涎愈多内热晡热食少体倦余以鬰火伤脾血燥生风用加味归脾汤加丹皮山栀二十余剂形气渐健饮食渐加又用加味逍遥散十余剂痰热少退喉核少消更用升阳益胃汤数剂诸症渐愈但臂不能伸此肝经血少而筋挛耳用地黄丸而愈○一产妇两手麻木服愈风丹天麻丸遍身皆麻神思倦怠晡热作渴自汗盗汗余谓气血俱虚用十全大补汤数剂诸症悉退又数剂而全愈但内热用加味逍遥散而痊○一产妇筋挛臂软肌肉抽掣皆属气血虚用十全大补汤而痊
　　问两腿自膝以下或时内热或骨中觉热或有一防酸痛热者何
　　答此血热也但是风病其血必热惟其血热故风寒之气一袭之则外寒束内热而为痛丹溪论痛风谓血热得寒汚浊凝滞所以作痛遇夜痛甚行于阴也遇风雨阴寒痛甚寒湿胜也又风病必血燥风木生火故血热生燥
