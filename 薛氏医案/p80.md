<!-- { "loadSidebar": true } -->
　　愚按前论最为切当临川陈先生云医风先医血血行风自减葢肝藏血而至风又肝气为阳为火肝血为阴为水若肝火旺则肝血必虚故凢风病多因肝经风火为患当推五脏相胜相生以益其血经云肾藏精而主骨故肾虚者则骨中热或涌泉穴或两胫两足内热多患骨痿以致不起属足三隂亏损之虚热耳滋其化源庶可保其生也○佥宪髙如斋两腿逸则筋缓痿软而无力劳则作痛如针刺脉洪数而有力余曰此肾肝阴虚火之象也用六味地黄丸而愈○知州韩廷仪先患风症用疏风化痰养血之药而痊其腿膝骨肉发热作痛服十味固本丸天麻丸益甚两尺脉数而无力余以为肾水虚不能生肝木虚火内动而作非风邪所致也不信又服羌活愈风丹之类四肢痿软遍身麻木痰涎上涌神思不清余曰皆脾气亏损不能营养周身又不能摄涎归源先用六君子加芎归木香数剂壮其脾气以摄涎归源又以八珍汤数剂以助五藏生化之气以荣养周身而诸症渐愈乃朝以补中益气汤培养脾肺夕以六味地黄丸滋补肝肾如此三月余而安○一妇人因怒患痰厥而苏左手臂不能伸手指麻木口防眼斜痰气上攻两腿骨热或骨中酸痛服乌药顺气散之类诸症益甚不时昏愦更加内热晡热余以为肝经血虚内热生风前药复耗肝血虚火炽盛而益甚也先以柴胡栀子散调养肝经气血数日后用八珍汤加钓藤钩散诸症稍愈又用加减八味丸料少加酒炒黄柏知母黑色者数剂诸症顿退乃服八珍汤柴胡栀子散半载而痊后劳役即有复作之意柴胡栀子散随安
　　问有医教以四物汤二陈汤间服后惑于南星半夏不可轻服之言二陈通不入口専用四物而痰药亦少用枳术丸可専服否
　　答此少差耳用血药而无行痰开经络达肌表之药以佐之血药属阴性颇凝滞焉能流通经络驱逐病邪以成功也故古人以乌头为半身不遂行经络者此也葢风疾原于血虚血热挟火与痰经络肌表之间病根在矣后因感冐凉风寒气或因过饮助痰火或因恼怒逆肝气遂成半身不遂之症世谓之风病其病成于肌表皮毛筋骨经络之间末入五脏六腑故治之亦兼在外而不専于内若只用四物汤是専补内也此病之痰亦在经络若只用枳术丸是亦専治内也须补养其内以固其本治其外以去邪斯为可耳
　　愚按前症若因肾虚阴火而肝燥者宜用六味地黄丸生肾水滋肝血若因怒动肝火而血耗者用四物加柴栀丹皮茯苓以清肝火生肝血若因脾经鬰结而血耗者用归脾四物二汤以补脾气生肝血若脾气虚而痰滞者用二陈加白术柴胡徤脾气以化痰若因脾虚湿而风痰不利者用二陈加南星苍术防风脾气鬰而滞者用归脾汤加柴胡半夏肾经败液而为痰者用六味丸○顾宪幕年六十不慎饮食起居左半身手足不遂汗出痰壅或用参茋之类汗止神清左腿自膝至足指仍旧肿坠痰多作痛肝肾脾脉洪大而数重按则软濇余以为足三阴虚朝用补中益气汤加黄柏知母数剂诸症悉退但自弛守禁不能全愈○靳阁老夫人先胸脇胀痛后四肢不收自汗如水小便自遗大便不实口紧目瞤饮食难进十余日或以为中脏公甚忧余曰非也若风既中脏真气既脱恶症既见祸在反掌焉能延之乃候其色面目俱赤而或青诊其脉左三部洪数惟肝尤甚余曰胸乳胀痛肝经血虚肝气否塞也四肢不收肝经血虚不能养筋也自汗不止肝经风热津液妄泄也小便自遗肝经热甚阴挺失职也大便不实肝木炽盛尅脾土也遂用犀角散四剂诸症顿愈又用加味逍遥散调理而安后因鬰怒前症复作兼发热呕吐饮食少思月经不止此木盛尅土而脾不能摄血也用加味归脾汤为主佐以逍遥散调补肝脾之血而愈后每遇怒或睡中手足搐搦复用前药即愈○大参朱云溪母于九月内忽仆地痰昧不省唇口防斜左目小或用治痰调血之剂其势稍缓至次年四月初其病复作仍进前药势亦渐缓至六月终病乃大作小便自遗或谓风中于脏以为不治余诊之左闗洪而数此属肝火血燥也遂用六味丸加五味麦门芎归一剂而饮食顿进小便自调随用补中益气加茯苓山栀钓藤丹皮而安至十月复以伤食腹痛作防左目仍小两闗尺脉洪鼓指余以六君加木香呉茱升麻柴胡一剂而痛泄俱缓复以六君加肉果补脂一剂诸脉顿平痛泄俱止余谓左闗洪由肝火血燥故左目紧小右闗洪由肝邪乗脾故唇口歪斜腹痛作泻二尺鼓指由元气下陷设以目紧口防误作中风投以风药以腹痛泄泻误作积滞投以峻剂复耗元气为害甚矣后卧火箱热蒸太过致痰喘误服寒凉之剂益甚后请诊辞不治果殁○一妇人因怒仆地语言蹇澁口眼防斜四肢拘急汗出遗尿六脉洪大肝脉尤甚皆由肝火炽盛肝主小便因热甚而自遗也用加味逍遥散加钩藤及六味丸寻愈○一老妇两臂不遂语言蹇澁服袪风之药反致筋挛骨痛余谓此肝火血虚所致用八珍汤补气血用地黄丸补肾水佐以排风汤年余而愈○一妇人经行口眼歪斜痰涎上涌此血虚而肝火动用加味逍遥散加牡丹皮治之寻愈后因饮食停滞日吐痰涎此脾气虚而不归经也用六君子二十余剂而安○一妇人因怒口眼歪斜痰涎上涌口禁发搐此脾肺气虚而肝木旺用六君子加木香钩藤钩柴胡治之渐愈又用加味归脾汤调理而安○一产妇勤于女工忽仆地牙闗紧急痰喘气粗四肢不遂此气血虚而发痉朝用补中益气汤加茯苓半夏夕用八珍汤加半夏各三十余剂不应此虚之未复药力之未及也仍用前二汤各五十余剂寻愈○一妇人素有内热月经不调经行后四肢不能伸舒卧床半载或用风湿痰火之剂不效其脉浮缓按之则濇名曰瘈症属风寒所乘用加味逍遥散加肉桂防风四剂顿愈更以八珍汤调理两月余而瘥○一妇人素经水过期因劳怒四肢不能屈曲名曰疭症此血虚而风热所乘先用八珍汤加钓藤柴胡渐愈更佐以加味逍遥散调理而痊○一妇人四肢挛屈烦痛自汗小便短少畏见风寒脉浮缓此气血虚而风寒湿热相抟先用东垣清燥汤渐愈再用加味逍遥散及八珍汤加牡丹皮而痊○一妇人素有痰火忽然昏愦瘈疭抽搐善伸数欠四肢筋挛痰涎上升此肺金燥甚血液衰少而然也用清燥汤六味丸兼服寻愈○一妇人肢节作痛不能转侧恶见风寒自汗盗汗小便短少虽夏亦不去衣其脉浮紧此风寒客于太阳经用甘草附子汤一剂而痊○一妇人因怒发搐呕吐痰涎口禁昏愦气口脉大于人迎此气滞而食厥用平胃散加茯苓半夏木香治之而苏更以六君子加木香渐愈乃去木香又二十余剂而痊
　　问或谓二陈汤南星半夏一切燥药止能治痰饮湿痰其于阴虚火动之痰殊无相干且与补阴药相反答阴虚火动之痰不宜用南星半夏若中风偏枯麻木症之痰当用南星半夏也葢其感病在肌表经络筋骨之间耳
　　愚按丹溪先生云痰病之原有因热而生痰者亦有因痰而生热者有因风寒暑湿而得者有因惊而得者有因气而得者有因食积而得者有脾虚不能运化而生者若热病则多烦热风痰多成瘫痪竒症冷痰多成骨痹湿痰多怠惰软弱惊痰多成心痛癫疾饮痰多脇痛臂痛食积痰多成癖块痞满其为病种种难名窃谓前症若因肾水虚弱阴亏难降使邪水上溢故多痰唾宜滋其化源其痰自消若因肝木侮脾土而风痰壅滞者先用南星半夏清其痰后用六君子之类调胃气痰自不生若槩用风药耗其阳气而絶阴血之源适足以成其风益其病也○冡宰刘紫岩因劳下体软痛发热痰盛用清燥汤入竹沥姜汁服之热痛减半再剂而全愈○庠生陈时用素勤苦复因劳怒口斜痰甚脉滑数而软余谓劳伤中气怒伤肝火用补中益气汤加山栀茯苓半夏神麯桔梗数剂而愈○锦衣杨永兴筋骨软痛气粗痰盛作渇喜水或用愈风汤天麻丸更加痰甚体麻余以为脾肾俱虚用补中益气汤加减八味丸三月余而痊陶天爵妾媵素多时患头晕痰甚劳则肢体痿软筋骨作痛殊类风症余以为肾虚不能纳气归源用加减八味丸而痊后因房劳气恼头晕项强耳下作痛此肝火之症仍用前药滋肾水生肝血制风火而愈
　　问倒仓吐痰不尽病根痰又甚作胸膈之上咽喉之下居多夜间更为所苦吐甚难出后服萝菔子欲吐之因空腹遂入大肠作痢
　　答病在肠胃者宜用之肠胃如仓格致余论説明倒仓二字宜玩仓中有陈腐败谷须倒之肠胃中有痰血积滞须涤荡之牛肉属坤土本补脾胃之物非吐下药也特饮之过多满而致吐下耳此借补以为泻故病去之后胃得补而气发生乃巧法也若病不属肠胃者岂可轻用古人治风初病时痰涎壅塞胸膈阻碍经络药无所施故先吐去其痰方可施法今既倒仓之后岂可复行吐下哉吐下之后再行吐而行下是虚虚也痰久积在胸膈肠胃者固宜吐下之但痰日逐生岂倒仓可尽其根但恐倒仓之后胃虚而痰易生故丹溪先生云宜补中气以运痰也又皮肤经络隧道之间俱为邪所客而阻滞少通则津液行于其间者亦聚而为痰于是日逐饮食入胃所生之津液不得流散而化为痰饮聚于胸膈上升于咽喉宜其多也此亦因外而伤内
　　愚按前症若因脾气亏损痰客中焦闭塞清道以致四肢百骸发为诸病者理宜壮脾气为主兼佐以治痰则中气健而痰涎自化若倒仓之后而痰反甚此脾气愈虚则津液反为痰者理宜补中益气非参术二陈之类不能治最忌行气化痰及倒仓之法○州判蒋大用年五十形体魁梧中满吐痰劳则头晕所服皆清痰理气余曰中满者脾气亏损也痰盛者脾气不能运也头晕者脾气不能升也指麻者脾气虚而不能周也遂以补中益气加茯苓半夏以补脾土八味丸以补脾母而愈乾坤生意方云凢人手指麻软三年后有中风之疾可服搜风顺气丸天麻丸秦芁汤之类以预防之彼惑此而恪服之以致大便不禁饮食不进而殁窃谓预防之理当养气血节饮食戒七情逺帏幙若服前药以为预防适所以反招风而取中也○秀才刘允功形体魁梧素不慎酒色因劳怒气头晕仆地痰涎上涌手足麻痹时或面赤口干引饮六脉洪而无力甚数余曰肺主气肾藏气今肾虚不能纳气归源阳独居上故作头晕又不能摄水归源饮停于中故化而为痰阳气虚热而麻痹虚火上炎而作渇当滋化源用补中益气合六味地黄丸料一服而愈后劳役或入房即作用前药随愈
　　问自倒仓后常觉口中痰甚而有热颇易饥有痰常少用石膏泻之稍可
　　答倒仓后胃虚不可用石膏脾胃阴血虚则阳火旺火能消食故易饥暂用石膏泻胃火故觉效然非正法只以白术补脾而用白芍药生血甘草缓中泻火陈皮茯苓行痰则王道之治也
