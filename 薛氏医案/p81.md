<!-- { "loadSidebar": true } -->
　　愚按倒仓之后而火反旺者乃脾胃虚寒之假象也设认为实热则误矣东垣先生脾胃论言之最详若人气高而喘身热而烦或扬手掷足口中痰甚者属中气虚弱而变症也宜用补中益气汤若人形怯气弱畏恶风寒或肢体踡挛而痰上涌者属脾气虚弱而不能摄涎也宜用六君子汤若兼口角涎流者属脾气虚寒而不能主涎也用张氏温脾散如不应急用六君子加附子若因命门火衰不能生脾土者急用八味丸若人素肾虚发热或肾虚有痰者兼以六味丸料若人素阳虚恶寒或肾虚有痰者兼以八味丸料○一儒者脾肾素虚而有痰或用导痰之法痰甚作渇头晕烦热余谓中气虚弱而变症用补中益气汤而愈后劳役发热头晕此气虚不能上升也用前汤加蔓荆子而愈后又劳神畏见风寒四肢逆冷口沃痰涎余以为脾气虚寒之真病以六君子加炮姜肉桂而愈○一男子素肾虚而咳痰亦用导痰之法虚症悉具痰涎上涌小便频数余谓足三阴虚而复损也朝用补养脾气汤培养脾肺之气夕用六味丸加五味子収敛耗散之精而愈
　　问自倒仓后行动颇觉晕作痰每晕必于劳役后方作又平日大便常不结实近亦结燥
　　答倒仓非正对病症故诸风病未见退而痰多便结头眼花皆吐下后元气虚故也倒仓大肠亾阳故结燥黄连苦寒性燥苦能燥湿寒能去热黄连能实大肠平日大便常不实者乃肠胃中有湿热因服黄连亦见结实
　　愚按倒仓之后胃气受伤元气损不能化生阴精而虚火内作以致前症也当甘补之经曰土位之主其泻以苦其补以甘是也葢头晕眼花胃气不能上升也大便不实脾虚不能约制也大便结燥者血虚不能濡润也经云肾主大便又云肾主五液若肾气调和津液滋润则大便自然通调矣凢此皆宜实脾土补肺金诸病自愈若因大肠火燥而大便秘结者宜用六味地黄丸若因脾胃虚弱而大便不实用六君炮姜若因脾肾虚弱而大便不实者须用四神丸补中益气汤○大尹陈克明导痰后痰益多大便不实喜极热饮食手足逆冷余谓命门火衰而脾肺虚寒不能摄涎归源用八味丸而寻愈○进士张禹功饮食停滞胸满唾痰或用药导之痰涎上涌晕热渴大便秘结喜冷饮食手足发热余谓肾水虚弱津液难降败液为痰用六味丸而愈
　　问近有欲为温针者乃楚人法其法针于穴以香白芷作圆饼套针上以艾针温之多取效
　　答古者针则不灸灸则不针未有针而加灸者此后人俗法也此法行于山野贫贱之人经络受风寒致病者或有效只是温经通气而已于血于痰无预也古针法妙甚但今无传恐不得精髙之人误用之则危拙出顷刻惟灸得穴有益无害日后宜行之
　　愚按针灸之法各有所宜亦各有所禁经曰形气不足病气不足此阴阳俱不足也不可刺之刺之则重不足重不足则阴阳俱竭血气皆尽五脏空虚筋骨髓枯老者絶灭壮者不复矣东垣曰脉浮数而发热咽干面赤时渇者皆热在外也不可灸灸之灾害立生由此观之所禁所宜不可不慎温针之法尤为乖谬若用之于寒气之肿八风之邪其庶几乎
　　问酒饮数杯则手足和软如无病者医劝煮酒药服之何如
　　答酒温行气活血故饮少觉好但湿热之味生痰助火实能增病又此等病多有因酒后毛窍开气血热因为寒风凉气所袭而成惟五加皮一味浸酒日逐服数杯于此病有益诸药浸酒惟五加皮与酒相合且味美煮酒时入五加皮于内泥之满月后可服
　　愚按前方袪风活血之药如不应当求其本而治之
　　此病治法活血行痰开经络通腠理内固根本外散病邪但今倒仓之后中气未复宜补中气理痰为重为先人参亦可用也近日之药重在理脾理痰故今服四物汤虽多而不应葢血药阴寒凝滞且下行故损胃气胃气者上升之清气也又春宜升而久服降药逆天时矣故云中气虚而痰易生也
　　愚按经云邪之所凑其气必虚留而不去其病为实若人脾胃充实营气徤旺经隧流行而邪自无所容今倒仓之后脾气愈虚法当补中益气则中气清和而痰自化若因脾土虚寒或命门火衰者须用八味丸若因肾气损水泛为痰或头晕口干者用六味丸○一妇人元气素虚劳则体麻发热痰气上攻或用乌药顺风散袪风化痰丸之类肢体痿软痰涎自出面色痿黄形体倦怠而脾肺二脉虚甚此虚而类风也朝用补中益气汤夕用十全大补汤渐愈又用加味归脾汤调理寻愈○一妇人素性急患肝风之症常服搜风顺气丸秦芁汤之类后大怒吐血唇口牵紧小便频数或时自乏余以为肝火旺而血妄行遂用小柴胡汤加山栀牡丹皮渐愈后大怒吐血误服降火袪风化痰之剂大便频数胸满少食用清气化痰之剂呕而不食头晕口干不时吐痰用导痰降火之类痰出如涌四肢常冷余曰呕而不食头晕口干胃气不能升也痰出如涌脾气不能摄涎也四肢逆冷脾气不能运行也用补中益气汤加茯苓半夏治之诸症渐愈又用加味归脾汤兼服而安○鸿胪王继之室素有癎症遇劳役及怒气则发良久自省一日因饮食后劳役失宜发而半日方省不能言语或以为风中于脏用袪风化痰顺气之剂及牛黄清心丸病益甚六脉浮大两寸虚而不及本部且进饮食余曰此脾胃之气伤也若风中于脏祸在反掌彼不信仍用风药后果卒
　　常避凉风寒露雾湿气身热四肢汗出或脱衣去靴袜之时莫当风取凉最易感也恼怒尤忌之酒后忌当风见凉脱巾袜后便用手多磨擦令毛窍闭此等病寒月固怕寒风暑月外热毛窍开尤易感也
　　日后若灸火只灸手足上穴治风症者手上如肩窝曲池合谷等是也口歪斜可灸夹车承浆口面上艾炷须小手足上则可粗也灸火须自上灸下不可先灸下后灸上
　　愚治一妇人口眼歪斜四肢拘急痰涎不利而恶风寒其脉浮紧此风寒客于手足阳明二经先用省风汤二剂后用秦芁升麻汤而愈○一妇人体肥胖头目晕肢体麻木腿足痿软自汗声重其脉滑数按之沉缓此湿热乘虚脾气下流于肾肝之部也用清燥汤羌活汤渐愈更佐以加味逍遥散全愈
　　面上木处可将桂枝为末用牛皮胶和少水化开调敷之厚一二分
　　愚按前症若属肺气虚弱者补脾土如不应则补其土母
　　脚防硬木处可将牛皮胶熔化入生姜真汁调和仍入南星末五钱和匀用厚纸摊贴二三分乘半热裹贴脚防上用温火烘之此外治法也胶和姜汁方出内经用治脾病谓风寒湿三气合而成病客于皮肤肌肉之间不知痛痒但不仁如木耳后人治腰硬作痛及手足痹木而兼痛者加入乳香没药或加羌活南星末用之多效煎调要得法则如膏药在手足腰者用热鞋底熨之愚按经云风寒湿三气杂至合而为痹风气胜者为行痹寒气胜者为痛痹湿气胜者为着痹丹溪先生云大率因血虚受热其血已自沸腾或加之以渉水寒湿热血得寒汚浊凝滞不得运行所以作痛治以辛温佐以辛凉流散寒湿开通鬰结血行气顺无有不安若因足三阴亏损当补元气为主
　　敷贴是治皮肤肌肉针灸是治血脉经络滋血是兼治筋骨筋骨无血则不任矣
　　瘫痪痿软之病此是无血及兼痰火湿热耳古人云不可作风治而用风药谓小续命汤西州续命汤排风汤等药如羌活防风麻黄桂枝乌头细辛等剂皆发散风邪开通腠理之药若误用之阴血愈燥也
　　愚按前症江南之人所致者多属阴虚气虚湿热相火其瘫痪痿软多属手足阳明等经阴虚湿热治者审之
　　拟治诸方
　　治半身不遂手足欠利语言费力呵欠喷面木口眼歪斜寛弛头目晕痰火炽盛筋骨时痛或头痛心悸川芎【一钱二分】当归　熟地黄　生地黄【姜汁水炒】牛膝【酒洗】橘红【盐水洗】黄芩【酒炒】酸仁【炒各八分】红花【酒洗】甘草【炙各四分】羌活　防风　桞桂【各六分】南星【制】半夏【制】白芍药【酒炒】白茯苓　天麻【各一钱】白术【一钱五分】黄柏【酒炒三分】
　　右水煎入淡竹沥姜汁二三茶匙侵晨服
　　四物汤加红花牛膝共六钱二分补血凉血活血二陈汤加南星白术黄芩治湿痰风痰火痰再加竹沥姜汁以行肌表经络之痰共五钱九分羌活防风天麻栁桂皆行经络肌表辛温开发之剂引送血药流散邪滞栁桂横行手臂牛膝黄柏行腰腿
　　白术为君佐以茯苓甘草白芍药橘红半夏又以固脾胃之气血以运行诸药输送各经
　　酸仁佐川芎当归羌活入肝治筋骨酸疼湿痹又佐地黄当归入心治心虚振悸
　　四物汤得羌活防风栁桂南星半夏为佐使则经络肌表筋骨之血皆补其虚而活其滞矣
　　南星半夏二味虽燥共止二钱羌活防风栁桂虽辛温三味止一钱四分通共三钱四分温燥之药加于血药六钱二分之内况又有黄芩黄柏甘草苦寒甘寒药共一钱五分多寡悬絶焉得燥吾之血耶此正君臣佐使分两多少之法痰之为物遍身上下无处不到故古人用二陈汤通治之随其所在而用药引导之今用天麻南星竹沥姜汁导之入手足经加以白术黄芩降其膈上之火痰
　　冬寒月减黄芩二三分或加炮川乌二分若用川乌减桂只用一二分风病减去可去川乌桂减南星羌活若素有火黄芩不必减
　　羌活风家要药若寒凉月重有感冐可加至一钱有汗而恶风此真感风症也可加桂枝六七分病减则减去之川乌桂枝羌活防风南星等药皆行经络开发腠理之剂故治风家必用之风能燥故必用滋血润燥药邪既客于经络肌表之中则津液不得流通凝滞而为痰饮故必用治痰风也血也痰也三者相因但各有轻重先后之不同或先因中风则治风为重或先因血虚血热则治血为重或先因痰则治痰为重
　　愚按五脏之病相乘伏匿隐显莫测参以徐用诚先生五脏治要尤善详见一卷或问仲景处方药品条内
　　张仲景小续命汤是论风也刘张丹溪诸説是论血与痰火也要在随症推移消息之耳
　　愚按前症多因饮食失节起居失宜亏损元气腠理不致外邪所侵或劳伤元气怒动肝火皆属内因所致也前药亦当审而用之○太宜人年七十五遍身作痛筋骨尤甚不能伸屈口干目赤头痰涌胸膈不利小便赤濇而短少夜间痰热殊甚遍身作痒如虫行此肝经气燥而风动也用六味地黄丸料加山栀柴胡治之而愈○一男子时疮愈后遍身作痛服愈风丹半身不遂痰涎上涌夜间痛甚余作风客淫气治以地黄丸而愈○一老妇两臂不遂语言蹇澁服袪风之药筋挛骨痛此因风药亏损肝血用八珍汤补气血用地黄丸补肾水乃佐以愈风丹而愈○一妇人因怒吐痰胸满作痛服二陈四物芩连枳殻之类不应更加袪风之剂半身不遂筋挛痿软日晡益甚内热口干形气殊倦此足三阴亏损之症也余用逍遥散补中益气六味地黄调治喜其谨疾年余诸症悉愈形体康徤
　　倒仓后脾虚痰盛宜先理中治痰且将风药血药减去俟中气复然后通用
　　白芍药　白术【各一钱半】陈皮【八分】白茯苓　半夏【姜制】蒌仁　人参【各一钱】黄芩【酒炒】枳实【麸炒】甘草【炙各五分】桔梗香附米【盐水炒】麦门冬　麦芽【炒各七分】黄连【姜炒四分】
　　右水煎入竹沥三匙姜汁三匙服
　　若寒月觉胃中冷易泄加炒干姜一二分
