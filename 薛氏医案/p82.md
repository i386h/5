<!-- { "loadSidebar": true } -->
　　愚按前云倒仓后脾虚痰盛矣然而方内芩连蒌枳实之类苦寒泄气尅滞之剂虽兼六君子之调补恐所益不偿所损虽加干姜一二分亦恐未能济其寒也葢痰之为病有因热而生痰者亦有因痰而生热者有因饮食积滞而得者有因肾水亏损津液败浊而似痰者有因肾水不足阴火上炎而生痰者有因脾肺气虚不能摄涎而似痰者不能枚举当各推所因而治之然倒仓之后而痰反盛必因中气复伤所致故治痰用峻厉之剂而痰愈甚者乃脾气愈伤津液不能运化而然耳前症当补脾胃调中气则津液各归其所而为元气矣
　　倒仓后大便燥结头晕眼花未除加当归身尾桃仁去皮尖各一钱川芎五分山药一钱
　　愚按前方若因酒麫炙煿致痰胶固脾气无亏者宜用之若因肾气亏损津液不足者宜用六味丸因脾气虚弱者宜用六君子汤因中气虚者宜用补中益气汤因肾气亏损水泛上而为痰者宜用六味丸因脾肾虚寒小水不调肚腹膨胀者宜用金匮肾气丸○儒者王录之素痰甚导吐之后大便燥结头晕眼花等症尺脉浮大按之则濇此肾气虚而兼血虚也四物送六味丸四剂诸症悉退仍用前丸月余而康○佥宪高如斋素唾痰服下痰药痰去甚多大便秘结小便频数头晕眼花尺脉浮大按之如无余谓肾家不能纳气归源前药复耗金水而甚用加减八味丸料煎服而愈○儒者杨文魁素唾痰诸药不应服牛黄清心丸吐痰甚多或头晕或热从脇起左脉洪大有力右脉浮大而无力余曰此足三阴亏损虚火不能归源用补中益气加麦门五味及加减八味丸补其化源而愈○秋官张碧崖面赤作渴痰盛头晕此肾虚水泛为痰用地黄丸而愈○仪制贺朝卿吞酸胸满痰盛作泻饮食少思用清气化痰等药前症益甚两膝渐肿寒热往来余谓脾胃虚湿热下注用补中益气倍参术加茯苓半夏炮姜而愈○余甥范允廸咳嗽痰盛胸腹不利饮食少思肢体倦怠脉浮大按之微弱服二陈枳殻等药愈盛余曰脾肺肾虚也用补中益气六味丸而愈○一妇人吐痰发热遍身作痛小便频数阴中作痒日晡热甚余曰此肝脾血虚气滞而兼湿热也用加味逍遥散加车前子而愈○一妇人懐抱不舒腹胀少寐饮食素少痰涎上涌月经频来余曰脾统血而主涎此鬰闷伤脾不能摄血制涎归源用补中益气济生归脾二汤而愈
　　専治痰加味二陈汤胃气复后间服理痰
　　橘红【八分】半夏【姜汁炒】白茯苓　白术【各一钱二分】甘草【炙】连翘　黄芩【炒】前胡【各五分】香附米【盐水炒七分】蒌仁【杵】桔梗【各一钱】大麦芽【炒一钱】
　　右水煎入生姜汁三匙竹沥两蚬殻半饥温服葢治痰药亦以脾胃为主
　　愚按前方若因脾土太过营气壅滞宜用之若因脾土不足营气虚痞者宜补中气为主若因肝木乘脾土者宜补脾土为主若脾土虚寒者宜补命门火为主○侍御谭希曾喘咳吐痰或手足时冷此中气虚寒用补中益气炮姜而愈○职坊卢抑齐饮食素少忽痰壅气喘头揺目劄扬手掷足难以脉视其面色黄中见青此肝木乘脾土如小儿慢惊之症先用六君柴胡升麻而安更以补中益气加半夏而痊○考功杨朴庵呕吐痰涎胸腹膨胀饮食少思左闗脉长按之无力右闗脉长按之微弱此木尅土用六君子加柴胡山栀木香而愈○一儒者体肥仲夏患痰喘用二陈芩连桔梗痰喘益甚加桑皮杏仁蒌盗汗气促加贝母枳殻不时发热饮食渐减脉大而无力余以为脾肺虚寒用八味地黄丸以补土母用补中益气汤以接中气而愈○一妇人早间吐痰甚多夜间喘急不寐夫早间多痰乃脾虚饮食所化夜间喘急乃肺虚阴火上冲用补中益气加麦门五味而愈
　　加味化痰丸　治痰满胸膈咽喉不利
　　半夏【汤炮七次姜汁水拌渗透】橘红【盐水洗各三两】桔梗　海蛤粉【另研】蒌仁【另研各一两】枳殻【麸炒】连翘　香附米【淡盐水炒】枯黄芩【炒各五钱】贝母【去心炒一两】诃子皮　枯矾【各二钱五分】
　　右为末炼蜜姜汁为丸如黍米大淡姜汤下四五十丸不可过服恐伤上焦元气
　　愚按前症若因鬰伤脾气脾血虚损用归脾汤加炒栀柴胡治之若因怒动肝火脾土受尅用六君子加炒栀柴胡平之若因饮食伤脾营气虚弱用六君子汤调之若因劳伤元气用补中益气汤主之东垣先生云胃为五脏之根本胃气益虚脾无所禀五脏皆虚诸症蜂起矣○二守陈子忠饮食少思吐痰口干常服二陈枳实黄连之类脾胃受伤乃问于余余述东垣先生曰脾胃之症实则枳实黄连泻之虚则白术陈皮补之彼遂以二味等分为丸常服由是多食而不伤过时而不饥○徽州汪商常服二陈枳实黄连青皮厚朴胸腹快利后患腹胀请治脉已脱余曰至暮必殁已而果然故内经千言万语只在人有胃气则生又曰四时皆以胃气为本凡脉促代屋漏之类或暴脱余急用参附等药多有复生者
　　薛氏医案卷二十三
<子部,医家类,薛氏医案>
　　钦定四库全书
　　薛氏医案卷二十四
　　明　薛已　订
　　明医杂著
　　脐风
　　小儿初生百日内脐风方书率用南星僵蚕等风药多不效当作胎毒防阳明火邪马牙亦是胎毒用针挑破桑树白汁涂之桑汁主小儿鵞口及口疮舌上疮神效初生小儿时时与看频傅桑汁不然舌硬渐至撮口难治
　　愚按曽世显云婴儿一七之内腹肚胀硬脐畔浮肿口撮不开攒眉而呌名脐风或因剪脐带少短或因束防不牵动风入脐中或因铁器断脐冷气入内传于脾络致舌强唇青手足微搐不能吮乳啼声似鸦防痰潮响急搯破口泡去其毒水以艾灸脐中亦有复生者治法多端无如灸法或以天南星一钱生姜自然汁调灌为妙
　　变蒸
　　小儿不时变蒸变者异常也蒸者发热也所以变换五脏蒸养六腑须待变蒸多遍气血方荣骨脉始长愚按钱仲阳先生云小儿在母腹中乃生骨气五脏六腑成而未全自生之后即长骨脉五脏六腑之神智自内而长自下而上故生后三十二日一变蒸始即智意异前盖人有三百六十五骨除手足中四十五碎骨外有三百二十数自生下骨一日十段而上之十日百段三十二日计三百二十段为一变亦日一蒸骨之余气一自脑分入龈中作三十二齿则齿数当与变日相合然而齿有不及三十二数者由变不足其常也有或二十八日即止长二十八齿以下仿此但不过三十二之数凡一周遍乃生虚热诸病如是十周则小蒸毕也计三百二十日生骨气乃全而未壮也故初三十二日一变生肾生志六十四日再变生膀胱其发耳与骫冷肾与膀胱俱生肾水水数一故先变主之九十六日三变生心喜一百二十八日四变生小肠其发汗出而微惊心为火火数二一百六十日五变生肝哭一百九十二日六变生胆其发目不开而赤肝主木木数三二百二十四日七变生肺声二百五十六日八变生大肠其发肤热而汗或不汗肺者金金数四二百八十八日九变生脾智三百二十日十变生胃其发不食腹痛而吐乳此后乃齿生能言知喜怒故云始全也太仓云气入四肢长碎骨于十变后六十四日长其经脉手足受血故能持物能立能行也经云变且蒸谓蒸毕而足一岁之日也师曰不汗而热者发其汗大吐者微止不可余治全婴方云变蒸者长气血变者上气蒸者发热也轻则体热虚则体冷微汗唇生白泡三日可愈重者寒热脉防腹疼啼呌不能乳食食而即吐哯五日方愈其后与伤寒相似但以唇上白泡验之亦有受胎气壮实不热不惊或无证候而暗变者窃谓此症小儿所不能免不必服药古方以黒散子素丸子主之非惟脏腑不能胜受抑且反伤气血愼之愼之尝见一小儿至二变发热有痰或治以抱龙丸一粒卒至不救可以验矣然父母爱子之心胜稍有疾病急于求医而医者不防病情率尔投剂殊不知病因多端见症相类难以卒辨况古人禀厚方多峻厉之剂缓服可也
　　潮热
　　小儿潮热或壮热不退多是变蒸及五脏相胜不必用药又多是饮食停积郁热由中发外见于肌表只理其中清阳明之热而表热自除不可认作外感轻易发汗用小柴胡轻利等药重伤其内又潮热不退恐是出痘亦当审察勿便用药
　　愚按前症若因饮食停积或腹痛吐防或肚腹膨胀宜用保和丸以消导健脾若饮食既消或腹痛不食或肚腹膨胀宜用四君子以保养胃气若因误行汗下损伤元气宜用参蓍归术陈皮甘草以补中气大凡伤食脾胃必损宜固胃气庶无变症若寅卯辰时热者属肝经也巳午未时热者属心经也申酉戌时热者属肺经也亥子丑时热者属肾经也当详其虚实而治之凡属虚热实热投以攻补之剂其病既不増减乃是病根深固而药力未能及耳须宜多服功力既至诸病悉退切不可改为别治设或药不对症祸在反掌愼之○李阁老子患潮热饮食如故自申酉时甚至子丑时方止遍身似疥大便秘结小便赤澁热渴饮冷余以为脾胃实热传于肺与大肠先用清凉饮四剂结热始退又用四物汤加柴胡黄连数剂其疮渐愈彼欲速效另用槐角丸之类诸症益甚遂求于施院长亦用四物汤加柴胡黄连加桃仁赤芍药至百剂而愈【施院长名鉴字银台弟】
　　大小便白
　　小儿大小便时时审看小便如米泔或澄停少顷变作泔浊此脾胃湿热也若大便泔白色或如鱼练或带红或色黄黑此积滞湿热也宜理脾消滞清中宫去湿热节饮食若忽然变青此是变蒸也不必用药若乆不愈用补脾制肝药一二服亦不宜多用
　　愚按小便如泔或大便泔白宜用肥儿丸若积滞黄黑宜用四君子加黄连木香若色青日乆不复或兼泄防或兼腹痛当用六君子加木香芍药若肌体色黄小便不利发黄脱落鼻下疮痍嗜土少食大便青褐色者须用栀子茯苓汤【详见治疳要药下】
　　小儿病多属肝脾二经
　　小儿病大率属脾土肝木二经肝只是有余有余之病似重急而为治却易见效亦速脾只是不足不足之病似轻缓而为治却难见効亦迟二经为病惟脾居多用药最要分别若肝木自旺则为急惊目直视或动摇手足搐搦风痰上壅等症此为有余宜伐木防肝降火清心若脾胃虚而肝木来侮亦见惊搐动摇诸症但其势微缓名曰慢惊宜补养脾胃不可错认将脾经悮作肝经治也
　　愚按急惊乃风火之症脾土受制肝经实热者用防青丸径伐其肝或导赤散以防其子肝经虚热者用六味地黄丸以滋肾水补中益气汤以养脾土则风木自息脾土自安矣若因乳食不调脾胃亏损木来侮土似慢惊而见抽搐摇头劄目咬牙等症宜用六君子加钩藤钩若脾胃亏损寒水反来侮土成慢惊而见前症用前药加姜桂如未应更加附子多有复苏者　举人杜克宏子发热抽搐口噤痰涌此肝胆经实火之症即急惊风也先用防青丸一服又用六味丸二服诸症顿退乃以小柴胡汤加芎归山栀钩藤钩而安却用补中益气汤而愈
　　急惊
