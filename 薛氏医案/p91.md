<!-- { "loadSidebar": true } -->
　　饮食五味养骨髓肌肉毛髪男子为阳阳中必有阴阴中之数八故一八而阳精升二八而阳精溢女子为阴阴中必有阳阳中之数七故一七而阴血升二七而阴血溢皆饮食五味之实秀也方其升也智虑开明齿牙更始髪黄者黒筋弱者强暨其溢也凡充身体手足耳目之余虽针芥之厯无有不下凡子形肖父母者以其精血尝于父母之身无所不厯也是以父一肢废则子一肢不肖其父母一目亏则子一目不肖其母然雌鸟牝兽无天癸而成胎何也鸟兽精血徃来尾间也精未通而御女以通其精则五体有不满之处异日有难状之疾阴已痿而思色以降其精则精不出而内败小便澁而为淋精已耗而复竭之则大小便牵痛愈痛则愈便愈便则愈痛女人天癸既至逾十年无男子合则不调未逾十年思男子合亦不调不调则旧血不出新血误行或渍而入骨或变而为肿后虽合而难子合多则枯虚人产众则血枯杀人观其精血思过半矣愚按丹溪先生云人受天地之气以生天之阳气为气地之阴气为血故气常有余血常不足夫人之生也男子十六嵗而精通女子十四嵗而经行故古人必待三十二十而后嫁娶可见阴气之难成而养之必欲其固也经曰年至四十阴气自半而起居衰矣夫阴气之成止供给得三十年之运用况男子六十四嵗而精絶女子四十九嵗而经断夫肾乃阴中之阴也主闭藏者肝乃阴中之阳也主疏泄者然而二脏皆有相火其系上属于心心火一动则相火翕然而从之所以丹溪先生只是教人收心养性其防深矣天地以五行更迭衰旺而成四时人之五脏六腑亦应之而衰旺如四月属巳五月属午为火大旺火为肺金之夫火旺则金衰六月属未为土大旺土为水之夫土旺则水衰况肾水尝借肺金为母以补其不足古人于夏月必独宿而淡味兢兢业业保养金水二脏正嫌火土之旺尔经又曰冬藏精者春不病温十月属亥十一月属子正火气潜藏必养其本然之真以助来春生发之气则春末夏初无头痛脚软食少体热注夏之病矣窃谓人之少有老态不耐寒暑不胜劳役四时迭病皆因气血方长而劳心亏损或精血未满而早斵丧故见其症难以名状若左尺脉虚弱或细数是左肾之真阴不足也用六味丸右尺脉迟软或沈细而数欲絶是命门之相火不足也用八味丸至于两尺微弱是阴阳俱虚用十补丸此皆滋其化源也不可轻用黄栢知母之类设或六淫外侵而见诸症亦因其气内虚而外邪凑袭尤宜用前药
　　附治騐【男子阴痿精耗治騐见内科摘要】
　　一妇人年三十有七早孀居两腿骨作痛晡热体倦月经不调或发寒热数年矣一日颈项两侧结核两脇胀痛此系肝经郁火而成也先用小柴胡汤合四物数剂肝症顿愈又用加味逍遥散加泽兰乳香没药三十剂血症渐痊再用加味归脾等药年余而安一孀妇两腿作痛或用除湿化痰等药遍身作痛而无定防余曰此血症也不信乃服流气饮之类而殁一放出宫人年四十余臀腿内股作痛晡热口干月经不调此系肝经血少不能养经络而然也宜用加味逍遥散加泽兰叶五十余剂诸症稍缓又以归脾汤兼服二百余剂而痊
　　一放出宫人臀腿肿痛内热晡热恶寒体倦咳胸痞月经过期而少彼以为气毒流注服清热理气之剂益甚余曰此乃肝经瘀血停留所致葢肝经上贯鬲布脇肋循喉咙下循腘内膁绕阴器抵少腹主治之法但当补其所不胜而制其所胜补者脾也制者肝也经曰虚则补之实则泻之此定法也彼不信仍服前方遂致不起
　　附方
　　六味丸
　　八味丸【二方见二十四卷第十一论】
　　十补丸【方见二十四卷第四论即十全大补汤料炼密为丸】
　　小柴胡汤【方见二十四卷第二论】
　　四物汤【方见二十四卷第六论】
　　加味逍遥散
　　加味归脾汤【二方见二十四卷第四论】
　　产宝方序论第三
　　大率治病先论其所主男子调其气女子调其血气血者人之神也然妇人以血为基本苟能谨于调防则血气宣行其神自清月水如期血凝成孕若脾胃虚弱不能饮食荣卫不足月经不行肌肤黄燥而无光泽寒热腹痛难于子息或带下崩漏血不流行则成症愚按前症若妇人脾胃乆虚以致气血俱衰遂而月经不行宜补其胃气滋其化源或患中消胃热津液不生而致血海干涸宜清胃补脾其经自行矣经曰胃者卫之源脾者荣之本鍼经曰荣出中焦卫出上焦卫不足益之必以辛荣不足补之必以甘甘辛相合脾胃健而荣卫生是以气血俱旺也或因劳心虚火妄动月经错行宜安心补血泻火此东垣先生治法也
　　王子亨方论第四
　　论曰经者常也谓其一身之阴阳愆伏知其安危故每月一至太过不及皆为不调阳太过则先期而至阴不及则后时而来其有乍多乍少断絶不行崩漏不止皆由阴阳衰盛所致
　　愚按经云脾綂血肝藏血此症多因恚怒伤肝郁结伤脾所致当从二经为主而叅以前论治之
　　月水不调方论第五
　　妇人月水不调由风邪乗虚客于胞中而伤冲任之脉损手太阳少阴之经葢冲任之脉皆起于胞中为经络之海与手太阳小肠手少隂心经为表里上为乳汁下为月水然月水乃经络之余苟能调摄得宜则经应以时矣
　　愚按经曰饮食入胃游溢精气上输于脾脾气散精上归于肺通调水道下输膀胱水精四布五经并行东垣先生所谓脾为生化之源心綂诸经之血诚哉是言也窃谓心脾平和则经如常苟或七情内伤六淫外侵饮食失节起居失宜脾胃虚损心火妄动则月经不调矣又丹溪先生云先期而至者血热也后期而至者血虚也愚则谓先期而至者有因脾经血燥有因脾经郁火有因肝经怒火有因血分有热有因劳役火动过期而至者有因脾经血虚有因肝经血少有因气虚血弱主治之法脾经血燥者加味逍遥散脾经郁火者归脾汤肝经怒火者加味小柴胡汤血分有热者加味四物汤劳役火动者补中益气汤脾经血虚者人参养荣汤肝经血少者六味地黄丸气虚血弱者八珍汤葢血生于脾土故云脾綂血凡血病当用苦甘之剂以助阳气而生阴血也
　　附治騐
　　一妇人发热口干月经不调两腿无力或用袪风渗湿之剂腿痛体倦二膝浮肿经事不通余作足三阴经血虚火燥名鹤膝风用六味八味二丸兼服两月形体渐健饮食渐进膝肿渐消半载而痊
　　一妇人月事未期而至发热自汗或用清热止汗之剂作渴头手掉身麻余曰此肝经血虚火动火为阳阳盛则生风用柴胡炒芩连山栀归芍生地丹皮各一钱参茋苓术各一钱五分川芎七分甘草五分二剂汗止更用补中益气而愈
　　一妇人经行劳役忽然昬愦面赤吐痰余曰此乃去血过多阳无所附故耳急饮童便碗许神思渐爽更用参茋各五钱芎归各三钱参柴胡山栀炙草各一钱一剂又用逍遥散加五味麦门二剂如此月余渐愈但体倦面黄又以十全大补加五味麦门治之而愈
　　一妇人性善怒产后唇肿内热或用清热败毒散唇口肿胀日晡热甚月水不调再用降火化痰遂令食少作呕大便不实唇出血水又用理气消导胸膈痞满头目不清唇肿经闭又用清胃行血肢体倦怠发热烦燥涎水涌出又欲用通经之剂余曰病本七情肝脾亏损又数行攻伐故元气之益虚耳法当补阴益阳遂以济生归脾汤加味逍遥散补中益气汤调治元气渐复诸症悉愈
　　姜黄散　治瘀血凝滞肚腹刺痛或腹胀发热口干等症
　　姜黄　当归【洒拌各二钱】蓬术【醋炒】红花　桂心　川芎胡索【炒】牡丹皮【各五分】
　　右水酒各一半煎服
　　醋附丸　治元脏虚冷月不调头眩少食浑身寒热腹中急痛赤白带下心忡气闷血中虚寒胎气不固用醋煮香附半觔焙为末醋糊丸桐子大每服三四十丸米饮下
　　愚按前症若元脏虚寒手足逆冷用八味丸手足发热用六味丸气血不足用八珎汤中气不足用补中益气汤脾气不足用六君子汤脾气郁结用归脾汤若例用香散之剂恐伤气燥而阴血渐衰也
　　附方
　　加味逍遥散
　　八珎汤
　　归脾汤【三方见二十四卷第四论】
　　加味小柴胡汤【方见二十四卷第二论】
　　加味四物汤
　　六君子汤【二方见二十四卷第六论】
　　补中益气汤【方见二十四卷第六论】
　　人参养荣汤【方见二十四卷第三论】
　　八味丸
　　六味丸【二方见二十四卷第十一论】
　　月经不通方论第六
　　妇人月水不通或因醉饱入房或因劳役过度或因吐血失血伤损肝脾但滋其化源其经自通若小便不利苦头痛腰背作痛足寒时痛乆而血结于内变为症若血水相并脾胃虚弱壅滞不通变为水肿若脾气衰弱不能制木水渍肌肉变为肿满当益其津液大补脾胃方可保生
　　愚按经水阴血也属冲任二脉上为乳汁下为月水其为患有因脾虚而不能生血者有因脾郁而血不行者有因胃火而血消烁者有因脾胃损而血少者有因劳伤心而血少者有因怒伤肝而血少者有因肾水不能生肝而血少者有因肺气虚不能行血者治疗之法若脾虚而不行者调而补之脾郁而不行者解而补之胃火而不行者清而补之脾胃损而不行者温而补之劳伤心血而不行者逸而补之怒伤肝而不行者和而补之肺气虚而不行者补肝胃肾虚而不行者补脾肺经云损其肺者益其气损其心者调其荣卫损其脾者调其饮食适其寒温损其肝者缓其中损其肾者益其精防当审而治之
　　附治騐
　　一妇人停食饱闷发热或用人参养胃汤益甚再用木香梹榔丸泄泻吐痰腹中成块饮食少思又用二陈黄连厚朴之类前症益甚腹胀不食月经不至余以为胃气亏损用补中益气加茯苓半夏三十余剂脾胃徤而诸症愈又二十余剂而经自行
　　一妇人饮食后或腹胀或吞酸彼服枳术丸吞酸益甚饮食日少胸膈痞满腿内酸痛畏见风寒又服养胃汤一剂腿内作痛又二剂腿膝浮肿月经不行余谓郁结所伤脾虚湿热下注侵晨用四君二陈芎归午后以前汤送越鞠丸饮食渐进诸症渐愈又用归脾八珎二汤兼服两月余而经行
　　一妇人性沈多虑月经不行胸膈少食或作胀或吞酸余以为中气虚寒用补中益气加砂仁香附煨姜二剂胸膈和而饮食进更以六君加芎归贝母桔梗生姜大数剂脾胃徤而经自调矣
　　一妇人素有胃火或用清胃散而安后因劳役躁渴内热肌肉消瘦月经不行余谓此胃火消烁阴血用逍遥散加丹皮炒栀以清胃热用八珎汤加茯苓逺志以养脾血而经自行矣
　　一妇人久患疟形体怯弱内热晡热自汗盗汗饮食少思月事不行或用通经丸虚症悉具余曰此因虚而致疟因疟以闭经也用补中益气及六味地黄丸各百余剂疟愈而经自行
　　一妇人久患疟疟作则经不行形虚脉大头痛懒食大便泄泻小便淋口干唇裂内热腹膨葢由久疟正气已虚阴火独旺用补中益气汤治之寻愈惟不时头痛乃加蔓荆子而痛止又兼用六味地黄丸而经行
　　一妇人因劳耳鸣头痛体倦此元气不足用补中益气加麦门五味而痊三年后得子因饮食劳倦前症益甚月经不行晡热内热自汗盗汗用六味地黄丸补中益气汤顿愈
