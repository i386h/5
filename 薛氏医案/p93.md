<!-- { "loadSidebar": true } -->
　　补中益气汤【四方见二十四卷第六论】
　　妇人杀血心痛方论第十四
　　妇人血崩而心痛甚名曰杀血心痛由心脾血虚也若小产去血过多而心痛甚者亦然用乌贼鱼骨炒为末醋汤调下失笑散亦效
　　愚按前症若阴血耗散用乌贼丸收敛之若瘀血不散用失笑散行散之若心血虚弱用芎归汤补养之若郁结伤血用归脾汤调补之
　　附治騐
　　一妇人血崩兼心痛三年矣诸药不应每痛甚虚症悉具面色痿黄余曰心主血葢由去血过多心无所养以致作痛宜用十全大补汤参术倍之三十余剂稍愈百余剂全愈
　　附方
　　失笑散【方见二十卷第五论】
　　芎归汤【方见十七卷第四论】
　　归脾汤
　　十全大补汤【二方见二十四卷第四论】
　　暴崩下血不止方论第十五
　　妇人冲任二脉为经脉之海外循经络内荣脏腑若阴阳和平经下依时若劳伤不能约制则忽然暴下甚则昏闷若寸脉微迟为寒在上焦则吐血衂血尺脉微迟为寒在下焦则崩血便血大抵数小为顺洪大为逆大法当调补脾胃为主
　　愚按经云阴虚阳抟谓之崩又云阳络伤则血外溢阴络伤则血内溢又云脾统血肝藏血治法前症因脾胃亏损不能摄血归源用六君加芎归柴胡若肝经之火而血下行用竒効四物汤或四物加柴栀苓术若肝经风热而血妄行用加味逍遥散或小柴胡栀芍丹皮若怒动肝火而血沸腾亦用前药若脾经郁结而血不归经用归脾加柴栀丹皮若悲伤胞络而血下崩用四君加柴栀升麻故东垣先生云凡下血症须用四君子以收功厥有防哉若大吐血毋以脉论当急用独参汤救之若潮热咳脉数乃元气虚弱假热之脉尤当用人参温补此等症候无不由脾胃先损故脉洪大察其有胃气能受补则可救苟用寒凉止血之药复伤脾胃反不能摄血归源是速其危也
　　附治騐
　　大尹王大成之内久患崩自服四物凉血之剂或作或辍因怒发热其血不止服前药不应乃主降火更加脇腹大痛手足俱冷余曰此脾胃虚寒所致先用附子理中汤体热痛止又用济生归脾补中益气二汤崩血顿愈若泥痛无补法则误矣
　　锦衣杨永兴之内患前症过服寒凉之剂其症益甚更加肚腹痞闷饮食不入发热烦躁脉洪大而虚余曰此脾经气血虚而发躁也当急用八珍汤加炮姜以温补之缓则不救不信乃服止血降火之剂虚症蜂起始信余言缓不及治矣
　　一妇人面黄或赤觉腰间或脐下作痛四肢困倦烦热不安经行先发寒热两肋如束血涌如崩此脾胃亏损元气下陷与相火湿热所致用补中益气加防风芍药炒黒黄栢间以归脾汤调补而血始归经一妇人因怒崩血久不已面青黄而或赤此肝木制脾土而血虚用小柴胡合四物清肝火生肝血又用归脾补中二汤益脾气生肝血而瘥此症若因肝经风热而血不宁者防风为丸以兼症之药煎送或肝经火动而血不宁者炒条芩为丸以兼症之药煎送若瘀血为患用五灵脂为末烧铁器焠酒调服无不效者
　　竒效四物汤　治肝经虚热血沸腾而崩久不止当归【酒拌】熟地黄【自制】白芍药　川芎　阿胶【炒】艾叶【炒】黄芩【炒各等分】
　　右每服四钱水煎
　　治血崩血或经行产后心腹脇痛五灵脂炒烟尽为末每服一钱温酒调或用三钱水酒童便煎服
　　治风热血崩荆芥穂灯火烧焦为末每服三钱童便调独圣散　治肝经有风血崩用防风去义芦为末每服一钱空心食前酒煑白面清饮调下极验
　　神应散　治血虚内热血不归源而崩用桂心烧存性为末每服一二钱米饮调下
　　又方陈槐花一两百草霜半两为末每服一二钱烧红秤锤焠酒下
　　附方
　　四君子汤
　　六君子汤【二方见二十四卷第六论】
　　补中益气汤【方见二十四卷第十论】
　　四物汤【方见二十四卷第六论】
　　归脾汤
　　加味逍遥散
　　八珍汤【三方见二十四卷第四论】
　　小柴胡汤【方见二十四卷第二论】
　　独参汤【方见三卷第十三论】
　　附子理中汤【方见二十卷第八论】
　　带下方论第十六
　　妇人带下其名有五因经行产后风邪入胞门于脏腑而致之若伤足厥隂肝经色如青泥伤手少隂心经色如红津伤手太阴肺经形如白涕伤足太阴脾经黄如烂伤足少阴肾经黒如衃血人有带脉横于腰间如束带之状病生于此故名为带
　　愚按徐用诚先生云前症白属气而赤属血东垣先生云血崩久则亡阳故白滑之物下流未必全拘于带脉亦有湿痰流注下焦或肾肝阴淫之湿胜或因惊恐而木乗土位浊液下流或思慕为筋痿戴人以六脉滑大有力用宣导之法此泻其实也东垣以脉微细沈或洪大而虚用补阳调经乃兼责其虚也丹溪用海石南星椿根皮之类乃治其湿痰也窃谓前症皆当壮脾胃升阳气为主佐以各经见症之药色青者属肝用小柴胡加山栀防风湿热壅滞小便赤濇用龙胆泻肝汤肝血不足或燥热风热用六味丸色赤者属心用小柴胡加黄连山栀当归思虑过伤用妙香散等药色白者属肺用补中益气加山栀色黄者属脾用六君子加山栀柴胡不应用归脾汤色黒者属肾用六味丸气血俱虚八珍汤阳气下陷补中益气汤湿痰下注前汤加茯苓半夏苍术黄栢气虚痰饮下注四七汤送六味丸不可拘肥人多痰瘦人多火而以燥湿泻火之药轻治之也
　　附治騐
　　一孀妇腹胀脇痛内热晡热月经不调肢体痰麻不时吐痰或用清气化痰防间不利带下青黄腹脇膨胀又用行气之剂胸膈不利肢体如麻此乃郁怒伤损肝脾朝用归脾汤以解脾郁生脾气夕用加味逍遥散以生肝血清肝火百余剂而愈
　　一妇人久疟兼带发热口干体倦用七味白术散加麦门五味大剂煎与恣饮再发稍可乃用补中益气加茯苓半夏十余剂而愈
　　一妇人头晕吐痰胸满气喘得食稍缓苦于白带二十余年矣诸药不应此气虚而痰饮也痰饮愈而带自愈遂朝用六君子汤夕用六味地黄丸不月而验一妇人耳鸣胸痞内热口干喉中若有一核吞吐不利月经不调兼之带下余以为肝脾郁结用归脾汤加半夏山栀升麻柴胡间以四七汤下白丸子而愈一妇人吞酸饱满食少便泄月经不调服清气化痰丸两膝渐肿寒热徃来带下黄白面痿体倦此脾胃俱虚湿痰下注用补中益气倍用参术加茯苓半夏炮姜而愈
　　一妇人带下四肢无力余曰四肢者土也此脾胃虚弱湿痰下注以补中益气济生归脾二药治之而愈一妇人带下黄白怒则胸膈不利饮食少思或用消导利气之药痰喘胸满大便下血余曰此因脾气损不能摄血归源用补中益气加茯苓半夏炮姜四剂诸症顿减又用八珎加柴胡山栀而痊
　　附方
　　小柴胡汤【方见二十四卷第二论】
　　龙胆泻肝汤【方见二十四卷第八论】
　　六味丸【方见二十四卷第十一论】
　　妙香散【方见三卷第十三论】
　　补中益气汤
　　六君子汤【二方见二十四卷第六论】
　　归脾汤
　　八珎汤
　　加味逍遥散【三方见二十四卷第六论】
　　七味白术散【方见二十一卷第二论】
　　四七汤【方见十二卷第七论】
　　白丸子【方见三卷第四论】
　　崩中漏血生死脉方论第十七
　　妇人崩中漏下之症已见前论按其寸口脉而大则为大则为芤则为寒芤则为虚虚寒相抟其脉为牢妇人半产漏下赤白不止脉小虚滑者生脉大实数者死又脉急疾者死迟者生又云尺寸脉虚者漏血脉浮者俱不治
　　愚按前症阐内经微防济无穷天札须固胃为善葢胃为五脏之本源人身之根蒂所用治法当叅前后论
　　附治騐
　　一妇人年将七十素有肝脾之症每作则饮食不进或胸膈不利或中脘作痛或大便作泻或小便不利余用逍遥散加山栀茯神逺志木香而愈后忧女孀居不时吐紫血其病每作先倦怠而后发热经曰积忧伤肺积思伤脾肺布叶举是令子母俱病不能摄血归经而致前症遂以前药加炒黒黄连三分呉茱萸二分顿愈复因怒吐赤血甚多躁渴垂死此血脱也法当补气乃用人参一两苓术当归各三钱陈皮炮黒干姜各二钱炙草木香各一钱一剂顿止一妇人年六十有四久郁怒头痛寒热春间乳内时痛服流气饮之类益甚不时有血如经行又因大惊恐饮食不进夜寐不宁此因高年去血过多至春无以生发肝木血虚火燥所以至晩隂旺则发赤经云肝藏魂魄无所附故不能寐先以逍遥散加酒炒黒龙胆草一钱山栀一钱五分二剂肿痛顿退又二剂而全消再用归脾汤加炒栀贝母诸症悉愈
　　表弟方健甫内五十嵗辛丑患血崩诸药罔效壬寅八月身热体痛头晕涕出吐痰少食众作火治展转发热絶粒数日余诊之曰脾胃久虚过服寒药中病未已寒病复起遂用八味丸料一服翌早遂索粥数匙再服食倍热减痛止乃服八味丸而愈癸夘秋因劳役忧怒甲辰夏病复作胸饱发热脊痛腰疼神气怫郁或作内伤或作中暑崩血便血烦渴引饮粒米不进昏愦时作脉洪大按之微弱此无根之火内虚寒而外假热也以十全大补加附子一剂遂食粥三四匙崩血渐减日服八味丸始得全愈【备见女科提要】
　　栢叶散　治元气虚弱崩中漏血年久不愈亦治白带栢叶【炒】续断【酒炒】川芎　生地黄　当归　鼈甲【炙】甲　禹余粮【各两五钱】阿胶【炙】赤石脂【煅】牡蛎【煆】地榆　艾叶【炒】鹿茸【炙各五钱】
　　右为末每服二钱粥饮调下
　　地黄丸　治足三阴亏损经行数日不止或兼带下无子
　　熟地黄【自制】山茱萸肉　芜荑仁【各一两】干姜【三钱炮】白芍药【微炒】代赭石【各一两】白僵蚕【炒】厚朴【姜制各三钱】
　　右为末密丸桐子大每服五十丸空心温酒日三服许学士云凡妇人有白带多致不产育宜速治之故扁鹊过邯郸闻妇人有此病遂自名带下医以就治之
　　白芷散　治下元虚弱赤白带下或经行不止等症
　　白芷【一两】海漂蛸【二枚烧】胎髪【一团煅】
　　右为末每服二钱温酒调下
　　附方
　　东垣益胃升阳汤　治血脱当益其气葢先补胃气以助生发之气故曰阳生阴长诸甘药为之先务举世皆以为补气殊不知甘能生血此阳生阴长之理故理胃气则血归于脾矣故曰脾统血
　　东垣升麻除湿汤【二方见二十卷第九论】
　　东垣升阳益胃汤　治肺脾胃虚怠惰嗜卧四肢不收身体沈重口干食无味大便不调小便频数食少食不消洒淅恶寒而或微热崩带不止【方见三卷第十三论】
　　十全大补汤
　　逍遥散
　　归脾汤【三方见二十四卷第四论】
　　八味丸【方见二十四卷第十一论】
　　妇人白浊白淫方论第十八
　　妇人小便白浊白淫由心肾不交水火不济用金锁正元丹若心虚而致用平补正心丹降心丹威喜丸若思虑伤脾用四七汤吞白丸子更以乌沈汤加茯苓益智愚按前症若元气下陷用补中益气汤脾胃亏损六君加升麻柴胡脾经郁结归脾加黄栢山栀肝经怒火龙胆泻肝汤虚则用加味逍遥散宜与带下叅看主治
　　一妇人善怒或小腹痞闷或寒热徃来或小便频数时下白淫药久不愈面青口苦余以为积愤而不能发散所致用龙胆泻肝汤而愈用加味逍遥散八珎汤而安
　　锁精丸　治下元虚弱小便白浊或白带淋漓小便频数
