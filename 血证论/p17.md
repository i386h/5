<!-- { "loadSidebar": true } -->
　　痨虫之生。由瘀血所化。而痨虫既生。蚀人精血。人之正气。日以消耗。不治其虚。但杀其虫。病终不能愈也。

　　月华丸主之。义取补虚。而去瘀杀虫兼施。其治乃万全之策。鳗鱼肉常食亦佳。或鳗鱼骨鳖甲知母山茱萸柴胡当归青黛桃枭为丸。人参汤下。亦攻补兼行之术。

　　又凡湿热积痰。皆能生虫。与小儿疳虫无异。用金蟾丸即愈。不比血化之虫。灵怪难治也。

　　既杀虫后。但当滋补其虚。阴虚者十居八九。琼玉膏主之。加黄柏知母紫河车更佳。阳虚者。十之二三。六君子汤主之。

　　[卷六] 咳嗽 

　　杂病咳嗽。另有方书可查。未及备论。兹所论者。虚痨失血之咳嗽也。失血家。十有九咳。所以然者。肺为华盖。肺中常有津液。则肺叶腴润。覆垂向下。将气敛抑。使其气下行。气下则津液随之而降。是以水津四布。

　　水道通调。肝气不逆。肾气不浮。自无咳嗽之病矣。血者火化之阴汁。津者气化之水液。二者本相济相养。

　　水不济火。则血伤。血不养气。则水竭。水竭则津不润。肺血伤。则火来克金。金被火克。不能行其制节。于是在下之气。始得逆上。气既逆上。则水津不能随气下布。凝结为痰。在下之水邪。又得随气而升泛为水饮。

　　皆致咳嗽。吾于咳血门已详论之。兹复条列如下。以便查核。

　　一肺脏津虚。火气乘之。致成燥咳。气呛痰涩。或带血丝。久成肺痿。清燥救肺汤治之。

　　一痰火凝结。咳逆发渴。喉中痰滞者。由于津液不散。阻塞气道。治宜清利其痰。滋养其津。紫菀散主之。

　　一水饮冲肺。咳逆倚息。不得卧者。由于失血之人。肝经风火太盛。激动其水。上冲肺。卧则肺叶张。水饮愈冲。是以不得卧息。葶苈大枣泻肺汤治之。吾每用二陈汤治饮。加苏子柴胡白芥子黄芩石膏杏仁荆芥薄荷枇杷叶。风火兼治。尤效。此与杂病咳嗽。因寒动水者有异。因寒动水。以致水饮冲肺者。宜小青龙及真武汤。血证咳嗽。多是内动风火。激水而上。青龙真武等。又其所忌。医者辨之。

　　夫虚痨咳嗽。原于火克金。水乘肺。而切究其故。则病皆在于胃。胃为水谷之海。化生津血。血不足则火旺。

　　津不生则肺燥。水气不化。则饮邪上干。治胃火。宜白虎汤。加生地百合五味子。或玉女煎。治胃痰。宜滚痰丸。指迷茯苓丸。轻者用豁痰丸。治胃中水饮。宜二陈汤。加苏子白芥子防己枳壳杏仁生姜。若水饮挟火者。加柴胡黄芩当归白芍。

　　内经云。五脏六腑。皆有咳嗽。而无不聚于胃关于肺。上条分肺胃。治已详。兹有一方。可以统治肺胃者。则莫如小柴胡汤。肺火盛。加麦冬。心火盛。加黄连当归。肝火盛。加当归胡黄连。黄昏咳嗽。为火浮于肺。加五倍子五味子以敛之。五更咳嗽。为食积之火。至寅时流入肺经。加莱菔子。痰凝气滞者。加栝蒌霜旋复花杏仁桔梗射干川贝母。水饮上冲者。加葶苈子桑白皮细辛五味子。有寒加干姜云茯苓。若兼外感。发热恶寒。鼻塞头痛。而咳嗽者。宜小柴胡汤。加荆芥紫苏杏仁薄荷。盖小柴胡能通水津。散郁火。升清降浊。左宜右有。加减合法。则曲尽其妙。

　　又有痰血作咳。其证咳逆倚息。而不能卧。与水饮冲肺之证相似。盖人身气道。不可有塞滞。内有瘀血。则阻碍气道。不得升降。是以壅而为咳。气壅即水壅。气即是水故也。水壅即为痰饮。痰饮为瘀血所阻。则益冲犯肺经。坐立则肺覆。瘀血亦下坠。其气道尚无大碍。故咳亦不甚。卧则瘀血翻转。更为阻塞。肺叶又张。

　　愈难敛戢。是以倚息不得卧也。若仍照水饮冲肺。用葶苈大枣汤。是得治饮之法。而未得治瘀之法矣。须知痰水之壅。由瘀血使然。但去瘀血。则痰水自消。宜代抵当丸。加云茯苓法半夏。轻则用血府逐瘀汤。加葶苈苏子。又有咳嗽侧卧一边。翻身则咳益甚者。诸书皆言侧卧一边。乃失血咳嗽不治之证。而不知仍是瘀血为病。盖瘀血偏着一边。以一边气道通。一边气道塞。气道通之半边。可以侧卧。气道塞之半边。侧卧则更闭塞。是以翻身。则愈加咳逆也。宜血府逐瘀汤。加杏仁五味子主之。侧卧左边者。以左边有瘀血。

　　故不得右卧也。右卧则瘀血翻动。益加壅塞。宜加青皮鳖甲莪术。以去左边之瘀血。侧卧右边者。以右边有瘀血。故不得左卧也。宜加郁金桑皮姜黄。以去右边之瘀血。凡此瘀血咳嗽之证。诸书少言及者。朱丹溪略引其端。亦未申明。吾于临证有悟。不惜大声疾呼者。正欲起死人而肉白骨。岂敢秘而不传哉。

　　又有冲气咳逆者。以冲脉起于血海。循行而上丽于阳明。血海受伤。则冲脉气逆。上合阳明。而为火逆燥咳之证。麦门冬汤主之。玉女煎亦治之。二方皆从阳明。以抑冲气之颠。使不逆也。

　　又有冲气挟肝经相火。上乘肺金者。其证目眩口苦。呛咳数十声不止。咳牵小腹作痛。发热颊赤。宜四物汤。合左金丸。再加人尿猪胆汁牡蛎五味治之。盖血室为肝之所司。冲脉起于血室。故肝经之火。得缘冲气而上。小柴胡汤。加五味子青皮龙骨牡蛎丹皮地骨皮亦治之。重者加胡黄连。

　　冲脉本属肝经。然其标在阳明。而其根则在于肾。盖冲脉起胞中。而肾气即寄在胞中。肾中之气。上于肺而为呼吸。亦借冲脉之路。以上循入肺。是以脐旁冲脉之穴。谓之气冲。内经又明言冲为气冲。冲脉之与肾经交合者如是。是以冲脉每挟肾中之虚火。上逆而咳。喘促咽干。两颧发赤。宜猪苓汤。加五味子知母牛膝黄柏熟地龟板。或麦味地黄汤以安之。三才汤。加铁落以镇之。或大补阴丸。合磁朱丸。加五味以吸冲气。使归于肾。则不咳逆矣。又有胞中之水内动。冲气挟水上逆而咳者。其证上热下寒。龙雷火升。面赤浮肿。头晕咽痛。发热心悸。大便反滑。腰痛遗溺。桂苓甘草五味汤治之。肾气丸亦治之。参看吐血咳血门更详。

　　咳嗽之病。其标在肺。其本在肾。血家咳嗽。尤多生于肾虚。肾者气之根也。肾经阴虚。则阳无所附。气不归根。故浮喘咳逆。宜三才汤。加五味子沉香。陈修园用二加龙骨牡蛎汤。加阿胶麦冬五味子。其附子须少用。只作引导耳。余每用知柏地黄汤。少加五味子肉桂。以为报使。常服都气丸亦佳。又有肾经阳虚。不能化水。腰痛便短。气喘咳逆者。肾气丸。加五味治之。更有肾水上泛。脾土不制。而为水饮咳嗽者。乃属五饮杂病。非失血家应有之证。自有各书可查。兹不赘及。

　　[卷六] 发热 

　　吐血家脉静身凉。不药可愈。以阴虽亏而阳犹不亢。阴与阳尚得其和。故易愈也。或身有微热。皮毛似汗。

　　此为阳来求阴。水来就血。亦可自愈。所谓发热者。与身有微热不同。

　　失血家阳气郁于血分之中。则身热郁冒。但头汗出。身热者。火闭于内。而不得达于外故也。但头汗出者。

　　火性炎上。外有所束。则火不能四达。故愈炎上。而头汗也。治法宜解其郁。使遍身微汗。则气达于外。而阳不乘阴。热止血亦治矣。此如盛暑遏热。得汗而解。小柴胡汤主之。

　　又有瘀血发热者。瘀血在肌肉。则翕翕发热。证象白虎。口渴心烦。肢体刺痛。宜当归补血汤。合甲己化土汤。加桃仁红花柴胡防风知母石膏。血府逐瘀汤亦治之。瘀血在肌腠。则寒热往来。以肌腠为半表半里。

　　内阴外阳。互相胜复也。宜小柴胡汤。加当归白芍丹皮桃仁荆芥红花治之。桃奴散。加黄芩柴胡亦治之。

　　瘀血在腑。则血室主之。证见日晡潮热。昼日明了。暮则谵语。以冲为血海。其脉丽于阳明。故有阳明燥热之证。桃仁承气汤治之。小柴胡汤。加桃仁丹皮白芍亦治之。瘀血在脏。则肝主之。以肝司血故也。证见骨蒸痨热。手足心烧。眼目青黑。毛发摧折。世以为难治之证。而不知热血在肝脏使然。宜柴胡清骨散。加桃仁琥珀干漆丹皮治之。

　　以上所论。皆属血家发热之实证也。又有发热之虚证。分血虚水虚两类。另条如左。

　　血虚者。发热汗出。以血不配气。则气盛而外泄也。或夜则发热。以夜主血分故也。或寅卯时即发热。以寅卯属少阳。肝血既虚。则少阳之相火。当寅卯旺时而发热。地骨皮散。加柴胡青蒿胡黄连云茯苓甘草治之。又或胞中之火。因血不足。上合阳明燥气。日晡潮热者。犀角地黄汤治之。

　　水虚者。水为气之所化。水津不足。则气热。皮毛枯燥。口咽生疮。遗精淋秘。午后发热。大补阴丸。以补水济火。或清燥救肺汤。从肺胃以生水津。水足以濡血。则阳气不亢。燥热自除。五蒸汤亦统治之。

　　复有阴虚于内。阳浮于外。而发热者。须大补其阴。而复纳其阳。故产后发热。用四物汤。加黑姜。失血发热。

　　亦可用之。火重者。再加芩连。若肾阴不足。真阳外浮。发热喘促者。是为阴不恋阳。阳不入阴。宜从阴引阳。

　　用二加龙骨汤。加五味子麦门冬阿胶。或三才汤。加盐炒肉桂少许。桑叶云苓白芍冬虫夏草山茱萸牛膝五味子知母沉香龟板。此外又有食积发热者。手足心腹热。胸满哕呃。大便不调。日晡及夜发烦。宜枳壳浓朴大黄。消去之。则不壅热矣。勿谓虚人无实证也。

　　[卷六] 厥冷 

　　杂病四肢厥冷。为脾肾阳虚。不能达于四末。四逆汤主之。若失血之人。而亦间有发厥者。则多是热邪内陷。伏匿在里。外见假寒。身如冷水。目昏神暗。脉伏不见。或冷一阵。反而发热。或厥数日。反发热数日。其厥多热少者。是阳极似阴。热之至也。厥少热深者。是伏热犹得发泄。热尚浅也。此即伤寒论厥阴篇。所谓热深厥亦深。热微厥亦微是矣。盖厥阴肝经。内寄胆火。病则火伏阴中。而为厥。火出阳分则反热。发热固是火甚。发厥则火伏于内。而更盛矣。先宜治其伏火。使火得发。转厥为热。次乃更清其热。斯可愈耳。若误认为杂病发厥。而用热药。是促其命也。其辨法。杂病之厥。吐利不止。脉脱气微。有寒无热。伏火之厥。则厥后微露热形。口不和。便不溏。小便不清。心中疼热。烦躁不宁。恶明喜暗。渴欲得饮。吐衄随厥而发。皆现真热假寒之象。先以清化汤。合升降散。攻其伏热。或当归芦荟丸攻之。次以五蒸汤清之。厥止热不退者。再用大补阴丸。地黄汤。以滋阴。发厥之证。又有寒闭于外。而火不得发者。用仲景四逆散。加荆芥黄连枯芩。审其阳陷于内。而不出者。白头翁汤。以清达之。升阳散火汤。以温发之。二方酌宜而行。

