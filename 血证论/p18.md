<!-- { "loadSidebar": true } -->
　　血家发热。固多是真热假寒。然亦有真寒者。去血太多。气随血泄。以致中气虚而不旺。元气损而不足。四肢厥冷。不思饮食。大便溏泻。此乃虚则生寒之证。法宜温补。十全大补汤。参附汤。养荣汤。随宜用之。

　　[卷六] 寒热 

　　发热恶寒。多是外感伤其荣卫。伤荣则寒。伤卫则热。平人治法。须用麻桂发散。失血皆阴血大亏。不可再汗。以耗其气分之水液。只可用小柴胡汤。加荆芥防风紫苏杏仁薄荷前胡葛根等。以和散之。免犯仲景血家忌汗之戒也。若不关外感。系本身荣卫不和。发为寒热。似疟非疟者。不可作疟治之。只用小柴胡。或逍遥散。和其荣卫而愈。又有瘀血作寒热者。其身必有刺痛之处。血府逐瘀汤治之。此与杂病寒热有异。

　　医者须知。

　　[卷六] 出汗 

　　汗者。气分之水也。血虚则气热。故蒸发其水。而出为汗。但头汗出。身不得汗者。乃阳气内郁。冒于下而为汗。以小柴胡汤。解其郁。则通身得汗而愈。蒸蒸汗出者。乃血虚气盛。沸溢为汗。宜用白虎汤。加当归蒲黄蝉蜕治之。手足汗出者。以胃中或有瘀血食积。四肢为中州之应。火热中结。故应手足汗出也。宜玉烛散。加枳壳浓朴以攻之。结去而汗自止矣。睡中盗汗者。睡则气归血分。血不足则气无所归。故气泄而汗出。宜当归六黄汤治之。或地骨皮散。加枣仁知母茯苓五味子黄黄柏。

　　以上所论。皆失血家阴血内虚。阳气遏发之病。亦有阴阳两虚。自汗盗汗者。宜归脾汤加麦冬五味子。或当归六黄汤加附子。

　　又有大汗亡阳者。在杂病亡阳。则单属阳虚。失血家大汗亡阳。则兼是阴虚。阳无所附。非大剂参附汤。不能回阳。继用独参汤养之而愈。

　　此论血家出汗。与杂证出汗有别。参看汗血发热门更详。

　　[卷六] 发渴 

　　血虚则发渴。有瘀血则发渴。水虚亦发渴。

　　血虚发渴者。血为阴。气为阳。血少则气多。阳亢无阴汁以濡之。故欲饮水也。法宜补血。血足则气不热矣。

　　圣愈汤。加天冬花粉治之。或当归补血汤。加花粉苎麻根玉竹麦冬。

　　瘀血发渴者。以津液之生。其根出于肾水。水与血。交会转运。皆在胞中。胞中有瘀血。则气为血阻。不得上升。水津因不能随气上布。但去下焦之瘀。则水津上布。而渴自止。小柴胡。加丹皮桃仁治之。血府逐瘀汤亦治之。挟热蓄血者。桃仁承气汤治之。夹寒瘀滞者。温经汤治之。

　　水虚发渴者。以肺胃之水津不足。是以引水自救。水津虽由水谷所化。而其气实发源于肾中。肾中天癸之水。至于胞中。循气冲。随呼吸。而上于肺部。肺金司之。布达其气。是以水津四布。口舌胃咽。皆有津液。而不渴也。若肾中之水不足。则不能升达上焦。是以渴欲引水。宜启下焦之阴。以滋津液。地黄汤加人参麦冬诃子。或左归饮加儿茶人参玉竹。三才汤加知母治之。夫水津虽生于肾。而实布于肺。又有肾中之水津本足。而肺金郁滞。不能散布。以致水结为痰。咽干口渴。宜小柴胡汤。通上焦之滞。使肺气通调。则水津四布矣。又曰。津液虽生于肾。布于肺。而实赖胃中水谷以滋其化源。胃中燥结。则津不生。三一承气汤治之。胃中蕴热。则津不生。玉泉散治之。胃经肌热。则津液被灼。人参白虎汤治之。胃中虚热。则津不生。麦冬养荣汤治之。

　　上分三条。皆失血多有之证。与杂病消渴水停不化。津气不升者不同。参看可也。水停不化。当用五苓真武等汤。

　　[卷六] 心烦 

　　烦者。心不安也。心为火脏。化生血液。转赖血液以养其火。故心字篆文。即是倒火。火降则心宁也。失血家亡血过多。心火失其滋养。故多发烦。火太甚者。舌上黑苔。夜不能寐。黄连阿胶汤主之。心中懊者。以火不得宣。故郁而不乐也。宜栀子豉汤。加连翘桔梗大力生地远志黄连草梢治之。若火不甚。而血太虚者。

　　心中了戾不得。是为虚烦。归脾汤加朱砂麦冬炒栀子治之。逍遥散加龙骨枣仁亦治之。仲景酸枣仁汤。

　　尤为治烦要药。若烦而兼躁。手足妄动。此为虚中夹实。内有燥屎。必见二便不调。发热口渴。脉数有力等证。在伤寒为承气证。在失血家。须兼顾其虚。宜玉烛散。或用玉女煎加元明粉。烦躁之极。循衣摸床。小便利者。阴尚未尽。犹可救一二。小便不利。死不治矣。此与阴躁不同。阴躁不烦而但躁。且必现阴寒可据之证。须细辨之。

　　又有产后血虚。心烦短气者。虽同是心烦。然产血下行。气多虚脱。其血之虚。皆由于气虚。故心烦而必兼短气。宜归脾汤。当归补血汤。养荣汤等。以补气者生血。而心烦自愈。至吐血家。则其气上逆。多是气实血虚。证见心烦。尤血不养心之甚者也。若再补其气。则气益甚。而血益虚。心愈不得其安矣。治宜补血清火。

　　朱砂安神丸治之。须参看卧寐怔忡惊悸门。

　　[卷六] 卧寐 

　　（附梦寐）卧者。身着席。头就枕之谓也。寐者。神返舍。息归根之谓也。不得卧寐之证。杂病犹少。失血家往往有之。

　　不得卧有二证。一是胃病。一是肺病。

　　胃病不得卧者。阴虚则邪并于阳。烦躁不卧。此与伤寒论阳明篇。微热喘冒。不得卧者。为胃有燥屎之义同。三一承气汤治之。若无燥结。但系烦热者。竹叶石膏汤。白虎汤治之。兼理血分。则宜用玉烛散。玉女煎。

　　又有胃中宿食。胀闷不得卧者。越鞠丸加山楂麦芽莱菔子。盖阳明主阖。和其胃气。使得还其主阖之令。

　　斯能卧矣。

　　肺病不得卧者。肺为华盖。立则叶垂。卧则叶张。水饮冲肺。面目浮肿。咳逆倚息。卧则肺叶举而气益上。故咳而不得卧。葶苈大枣泻肺汤。攻去其水。则得卧矣。或二陈汤加干姜细辛五味子。温利水饮亦可。若是火逆之气。挟痰上冲者。则又宜水火兼泻。痰甚者。消化丸主之。火甚者。滚痰丸主之。平剂则宜二陈汤。加柴胡栝蒌黄芩旋复花杏仁姜汁竹沥。保和汤亦治之。若无痰饮。但是火气上冲者。其人昼日不咳。卧则咳逆。气不得息。乃肺痿叶焦。卧则肺叶翘举。气随上冲。咳呛不已。宜清燥救肺汤。加生地黄栝蒌根百合五味子以敛之。再加钟乳石以镇降之。且肺之津生于肾中。如肾水不能上济上焦。冲气逆上。咳不得卧者。当从肾治之。六味丸。加参麦散。再加牛膝。以引气下行。加磁石。以吸金气。使归于根。

　　不寐之证有二。一是心病。一是肝病。

　　心病不寐者。心藏神。血虚火妄动。则神不安。烦而不寐。仲景黄连阿胶汤主之。阴虚痰扰。神不安者。猪苓汤治之。一清火。一利水。盖以心神不安。非痰即火。余每用朱砂安神丸。加茯苓琥珀。或用天王补心丹。

　　肝病不寐者。肝藏魂。人寤则魂游于目。寐则魂返于肝。若阳浮于外。魂不入肝。则不寐。其证并不烦躁。清睡而不得寐。宜敛其阳魂。使入于肝。二加龙骨汤。加五味子枣仁阿胶治之。又或肝经有痰。扰其魂而不得寐者。温胆汤。加枣仁治之。肝经有火。多梦难寐者。酸枣仁汤治之。或滑氏补肝散。去独活。加巴戟。四物汤。加法夏枣仁冬虫夏草龙骨夜合皮。亦佳。

　　又按魂虽藏于肝。于昼游于目。目在面部。乃肺胃之所司。肺胃之气。扰而不静。亦能格魂于外。使不得返也。宜生地黄百合麦冬知母枳壳五味子白芍甘草枣仁天花粉茯苓治之。人参清肺汤。亦治之。又有虚悸恐怖不寐之证。仁熟散治之。思虑终夜不寐者。归脾汤加五味治之。须参看怔忡烦悸门。

　　又有昏沉多睡之证。在杂病为邪入阴分。在失血虚痨。乃血脱之后。元气不支。是以昏睡。如汗出气喘。危急之候也。参附汤救之。寤属阳。故不寤为阳虚。人参养荣汤。亦治之。若身体沉重。倦怠嗜卧者。乃脾经有湿。平胃散。加猪苓泽泻治之。六君子汤。加防己薏苡仁。补中益气汤亦治之。此论多睡。多是阳虚。然亦有胆经火甚。而多昏睡者。龙胆泻肝汤治之。

　　梦乃魂魄役物。恍有所见之故也。魂为病。则梦女子花草神仙欢喜之事。酸枣仁汤治之。魄为病。则梦惊怪鬼物争斗之事。人参清肺汤加琥珀治之。梦中所见。即是魂魄。魂善魄恶。故魂梦多善。魄梦多恶。然魂魄之所主者。神也。故安神为治梦要诀。益气安神汤治之。又有痨虫生梦。照痨虫法治之。又有梦而遗精。详遗精门。

　　再按。睡而恶明喜暗者。火邪也。侧卧不得转身者。少阳之枢机不利也。侧卧一边者。详咳嗽门。

　　[卷六] 喘息 

　　人不喘息。则气平静。血何由随之吐出哉。故失血家。未有不喘息者。有实喘。有虚喘。实喘之证有二。一是郁闭。一是奔迫。郁闭者。气不达于外。而壅郁于内也。失血家阳来乘阴。此证为多。伤寒喘息者。用麻桂发之。血家忌汗。又忌升发以动其血。与伤寒开郁闭之法不同。宜小柴胡汤加杏仁。以转枢外达。使腠理通。

　　荣卫和。斯达气于外。不壅于内而为喘矣。如果有外感闭束。不得不疏解者。宜香苏饮。加杏仁枯芩甘草。

　　或千金麦门冬汤。借麻黄以解外。而兼用清里之药。不致过汗亡阴。乃为调剂得宜。奔迫者。上气喘息。由于气盛于下。而逆于上。失血家火盛逼血。往往其气粗贲。宜大泻其火。火平则气平。用浓朴枳壳大黄。使地道通。气下泻。则不上逆矣。若内有瘀血。气道阻塞。不得升降而喘者。亦宜上三味。加当归白芍桃仁丹皮治之。若是痰气阻塞者。清化丸主之。若小便闭者。下窍塞。故上窍壅也。宜五淋散。加防己杏仁桑白皮葶苈子。

　　虚喘亦有二证。一是肺虚。一是肾虚。肺虚作喘者。以肺居上焦。制节五脏。开窍于鼻。以通外气。以敛内气。

　　血虚则火盛津伤。肺叶痿而不下垂。故气不得降。喘息鼻张。甚则鼻敞若无关阑。乃肺痿之重证也。生津补肺。宜清燥救肺汤。兼治郁火痰滞者。宜保和汤。或太平丸。吾谓肺叶下坠。宜兼用镇敛之法。三才汤合生脉散。再加百合五倍子白芨花粉杏仁川贝母钟乳石治之。又有喘息由于鼻窒不通者。以肺中之火郁闭鼻管。故气并于口而为喘也。太平丸。加麝香。即是上通鼻窍之妙药。与伤寒鼻塞有异。毋误治也。

