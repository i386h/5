<!-- { "loadSidebar": true } -->
　　肾虚喘息者。以气之根原于肾。失血家。火甚水枯。不能化气。是以气短而喘。咳逆喘息。颊赤咽干。宜大补阴丸。加牛膝五味以潜降之。若是阴虚。阳无所附。气不归根者。地黄汤合生脉散。加磁石牛膝沉香。以滋纳之。若小水不化。兼腰痛者。乃是肾中之阳。不能化气。宜肾气丸治之。参附汤。加五味茯苓亦可。

　　上系肺肾分治之法。如欲兼而治之。即从诸方化裁可也。此外如苏子降气汤。四磨汤。皆肺肾兼治。但未能照顾血证。用者须知加减。

　　又曰。中宫虚则气少。人参主之。中宫实则气粗。大黄主之。

　　[卷六] 呃哕 

　　久病闻呃为胃绝。须审脉证断之。不得但据呃逆。遂断其死也。失血家气不顺利。多有呃逆。新病形实者。

　　为伏热攻发。火性炎上。气逆而呃。清热导气。宜三物汤。或柴胡梅连散。加枳壳槟榔。若膈间有痰闭滞者。

　　宜滚痰丸。指迷茯苓丸。又有瘀血阻滞。而发呃者。必见刺痛逆满之证。大柴胡汤。加桃仁丹皮苏木治之。

　　血府逐瘀汤亦治之。若久病发呃。形虚气弱者。为胃中空虚。客气动膈。所谓客即痰火气也。治痰气宜旋复代赭石汤。或二陈汤。加丁香枳壳。治火气。宜玉女煎。加旋复花赭石柿蒂。或用梅连散。加柿蒂枳壳五味子。俗治呃逆但用丁香柿蒂。丁香性温降痰。柿蒂性寒清火。二物骑墙之见。故多不效。须分寒热用之。

　　哕者。吐气也。血家气盛。此证最多。其治法与呃逆同。惟有伤食。胃中壅塞。而发哕者。宜越鞠丸。加旋复花枳壳莱菔子。

　　以上皆治胃之法。而心气不舒。亦有发呃哕者。常见人有抑郁。心气不畅。则胸中喉间。常如有物哽塞。时发哕呃。不得快利。治法当清其心。调其气。宜二陈汤。加黄连连翘牛蒡子桔梗栝蒌霜当归川贝母治之。

　　余详痰饮门。

　　[卷六] 痰饮 

　　痰饮之证。已详于咳血咯血咳嗽诸条。兹因失血诸人。无不兼痰饮者。故更言之。不惮烦复。

　　痰饮者。水之所聚也。人身饮食之水。由口入。由膀胱出。肺气布散之。脾气渗利之。肾气蒸化之。是以泻而不留也。此水不留。则无饮邪矣。人身津液之水。生于肾中。寄居胞室。随气而上。布于肺经。是为津液。津液散布。则不凝结而为痰矣。

　　上焦血虚火盛。则炼结津液。凝聚成痰。肺为之枯。咳逆发热。稠粘滞塞。此由血虚不能养心。则心火亢甚。

　　克制肺金。津液不得散布。因凝结而为痰也。豁痰丸治之。二陈汤加黄连黄芩柴胡栝蒌霜亦治之。玉女煎加茯苓白前旋复花。或保和丸。以滋肺。胃为燥土。燥气甚。则津结为痰。指迷茯苓丸主之。顽痰壅塞者。

　　滚痰丸治之。

　　痰粘喉中哽塞不下者。名梅核气证。仲景用七气汤。理气除痰。血家病此。多兼郁火。宜指迷茯苓丸。加甘草桔梗紫苏香附旋复花薄荷射干栝蒌霜牛蒡。余按咽中乃少阴脉所绕。心经火甚。往往结聚成痰。发为梅核。宜甘桔汤。加射干山栀子茯神连翘薄荷。再用半夏一大枚切片。醋煮三沸。去半夏。入麝香少许。

　　冲前药服。又冲脉亦挟咽中。若是冲气上逆。壅于咽中。而为梅核。必见颊赤气喘等证。审其挟水饮而上者。桂苓甘草五味汤治之。审其挟痰火而上者。猪苓汤。加梅粉栝蒌霜旋复花治之。

　　夫痰为津液所凝。而津液之生原于肾。下焦血虚气热。津液不升。火沸为痰猪苓汤。地黄汤。加川贝母五味子麦冬旋复花款冬花海蛤粉牛膝白前龙骨牡蛎黄柏知母等药。

　　饮由水气停蓄。其责在于膀胱。若膀胱之水。因寒上泛。胸腹漉漉有声。喉中潮响。咳嗽哮吼等。此为土不治水。肺受其惫。通用二陈汤治之。六君子汤。真武汤。小青龙汤。治之。

　　按失血之人。由于阴虚火旺。少病寒饮者。即或咳吐涎水。审其脉滑数心烦热者。仍是火盛水溢。火逆之至。是以水逆之甚也。其治法清火泻水。兼而行之。宜葶苈大枣泻肺汤。消化丸。及二陈汤。加芩连柴胡白前根。参看咳嗽诸条乃详。

　　[卷六] 痞满 

　　（积聚瘕）心下为阳明之部分。乃心火宣布其化之地。君火之气。化血下行。随冲脉以藏于肝。即从心下而起。肾水之阳。化气上行。随冲脉以交于肺。由肺散布以达肌肤。亦从心下而出。盖此地为阳明中土。乃水火血气。

　　上下往来之都会也。火降血下。气升水布。则此地廓然。设若火不降。则血不下。而滞于此矣。设若气不布。

　　则水不散。而结于此矣。观伤寒论。治心下痞满之证。用泻心汤以泻火。用十枣汤以泻水。甘草泻心汤。生姜泻心汤。水火兼泻。五苓散解水结。柴胡汤解火结。可知此地须水升火降。斯为既济之形。设上火下水。

　　阻于中宫。遂成天地否象。故名曰痞。血家火浮于上。与水不交。往往见痞满之象。审系火气不得下降者。

　　泻心汤治之。或加生附子。以开其痞。审系膀胱水中之阳。逆于心下。不得外出者。以小柴胡汤。转其枢机。

　　而水火皆通达矣。如水火交结。轻者为结胸。小陷胸汤主之。重者为陷胸。大陷胸汤治之。若单是水气结聚者。二陈汤。枳术丸治之。今医但知停食痞满。而不知痞满之证。不一而足。此外尚有胸痹等证。皆未论列。兹所论者。乃失血家间有之证也。凡遇以上诸证。再能酌加当归地黄川芎赤芍丹皮等。以照顾血证。斯为面面俱到。

　　又有积聚之证。或横亘心下。或盘踞腹中。此非凝痰。即是里血。通以化滞丸主之。凝痰用清茶送下。里血用醋酒送下。无论脐上脐下。左右兼治。又凡在脐下。多是血积抵当丸治之。

　　又有瘕见于脐下。或见或没。为瘕。常见不没为。宜肠下逐瘀汤。抵当丸。瘕宜橘核丸。

　　按痞满者。胸膈间病。积聚者大腹之病。瘕者下焦之病。统以真人化铁汤。加吴萸治之。统以逍遥散和之。另详瘀血门。

　　[卷六] 肿胀 

　　肿胀者。水病也。气病也。失血家往往水肿气肿。抑又何哉。盖以血之与气。水之与火。互相倚伏。是二是一。

　　吾于水火血气论。及调经去痰诸条。已言之。兹复不惮烦劳曰。气即水也。血中有气。即有水。故肌肉中有汗。口鼻中有津。胞中有水。是水与血。原并行不悖。失血家。其血既病。则亦累及于水。水蓄胞中。则为尿结。

　　水淫脾胃。则为胀满。水浸皮肤。则为水肿。治法。皮肤水肿者。宜从肺治之。以肺主皮毛故也。肺为水之上原。肺气行则水行。宜泻白散。加杏仁桔梗紫苏茯苓。五皮饮亦治之。大腹胀满者。宜从脾治之。补土利水。

　　则水行而土敦。胃苓汤主之。六君子汤。加苡仁防己亦主之。胞中水结。小腹胀满者。五苓散治之。猪苓汤亦治之。诸水又皆肾之所主。肾气化。则上下内外之水俱化。宜六味地黄丸。

　　以上所举之方。皆平剂也。医者又须审别阴阳。随加寒热之品。乃能奏效。审其口渴溺赤。喜凉脉数者。为阳水。则知柏芩连山栀石膏天冬麦冬。可加入。审其口和溺清。喜热脉濡。为阴水。则桂附干姜吴萸细辛。

　　可加入。失血家阳水居多。阴水最少。医者须临时细审。

　　又有瘀血流注。亦发肿胀者。乃血变成水之证。此如女子胞水之变血。男子胞血之变精。疮科血积之变脓也。血既变水。即从水治之。宜照上所举诸方。分寒热加减。再加琥珀三七当归川芎桃奴蒲黄。以兼理其血。斯水与血源流俱治矣。古称妇人错经而肿者。为水化为血。名曰水分。经水闭绝而肿者。为血化为水。名曰血分。其实治法。总宜从水治之。方证加减。举不外此也。观于妇人水分血分之说。则知血家所以多肿胀者。亦是水分血分之病也。此与杂证水肿有别。勿妄用舟车丸。及消水圣愈汤等。另详血臌门。

　　[卷六] 怔忡 

　　俗名心跳。心为火脏。无血以养之。则火气冲动。是以心跳。安神丸清之。归脾汤加麦冬五味子以补之。凡思虑过度。及失血家去血过多者。乃有此虚证。否则多挟痰瘀。宜细辨之。

　　心中有痰者。痰入心中。阻其心气。是以心跳动不安。宜指迷茯苓丸。加远志菖蒲黄连川贝母枣仁当归治之。朱砂安神丸。加龙骨远志金箔牛黄麝香治之。

　　又有胃火强梁。上攻于心。而跳跃者。其心下如筑墙然。听之有声。以手按其心下。复有气来抵拒。此为心下有动气。治宜大泻心胃之火。火平则气平也。泻心汤主之。或玉女煎加枳壳浓朴代赭石旋复花以降之。再加郁金莪术以攻之。使血气火三者皆平。自不强梁矣。

　　[卷六] 惊悸 

　　悸者。惧怯之谓。心为君火。君火宣明。则不忧不惧。何悸之有。心火不足。则气虚而悸。血不养心。则神浮而悸。仲景建中汤。治心气虚悸。炙甘草汤。治心血不足而悸。今则以养荣汤代建中。以归脾汤代炙甘草。一治气虚。一治血虚。又有饮邪上干。水气凌心。火畏水克而悸者。苓桂术甘汤治之。失血家多是气血虚悸。

　　水气凌心者绝少。又曰正虚者。邪必凑之。凡是怔忡惊悸健忘恍惚。一切多是痰火沃心。扰其神明所致。

　　统用金箔镇心丸主之。

　　惊者。猝然恐惕之谓。肝与胆连。司相火。君火虚则悸。相火虚则惊。盖人之胆壮则不惊。胆气不壮。故发惊惕。桂枝龙骨牡蛎甘草汤治之。恐畏不敢独卧者。虚之甚也。仁熟散治之。又凡胆经有痰。则胆火上越。此胆气不得内守。所以惊也。温胆汤。加龙骨牛黄枣仁琥珀柴胡白芍治之。复有阳明火盛。恶闻人声。闻木音则惊者。此内经所谓气并于阳。故发惊狂者也。乃肝胆木火脾土。法宜大泻阳明之火。大柴胡汤治之。

　　当归芦荟丸亦治之。血家病惊。多是阳明火盛。病虚惊者。亦复不少。用以上诸方。须兼顾血证。以尽其化裁。勿执桂甘龙牡等汤。而不知宜忌也。

　　[卷六] 健忘 

　　健忘者。适然而忘其事。尽心力思量不来。凡所言行。往往不知首尾。病主心脾二经。盖心之官则思。脾之官亦主思。此由思虑过多。心血耗散。而神不守舍。脾气衰惫。而意不强。二者皆令人猝然忘事也。治法必先养其心血。理其脾气。以凝神定志之剂补之。亦当处以幽闲之地。使绝其思虑。则日渐以安也。归脾汤主之。若心经火旺者。是火邪扰其心神。治宜清火宁心。天王补心丹治之。亦有痰沉留于心包。沃塞心窍。

