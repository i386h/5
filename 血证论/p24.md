<!-- { "loadSidebar": true } -->
　　石膏（一两）知母（五钱）甘草（二钱）粳米（一撮）四药甘寒。生胃阴。清胃火。阳明燥热得此。如金夕起。暑酷全消。故以秋金白虎名汤。乃仲景伤寒阳明之正方。借治血症。脉洪大发热口渴者。尤有捷效。

　　佛手散

　　（即归芎汤）当归（五钱）川芎（三钱）酒水各半煎服。辛以行气。温以行血。有汁能生血。二味为活血行血之要药。

　　失笑散

　　蒲黄（三钱）五灵脂（五钱）蒲生水中。花香行水。水即气也。水行则气行。气止则血止。故蒲黄能止刀伤之血。灵脂气味温行以行血。二者合用。大能行血也。

　　大柴胡汤

　　柴胡（三钱）半夏（三钱）白芍（三钱）黄芩（三钱）枳壳（二钱）大黄（钱半）生姜（三钱）大枣（三枚）黄芩一味。清表里之火。姜枣柴胡。使邪从表解。半夏白芍枳壳大黄。使邪从里解。乃表里两解之剂。而用里药较多。后之双解散。通圣散。皆从此套出。借治血症。或加表药。或加血药。可以随宜致用。

　　逍遥散

　　（加丹栀名丹栀逍遥散）柴胡（三钱）当归（四钱）白芍（三钱）白术（三钱）云苓（三钱）甘草（钱半）薄荷（一钱）煨姜（三钱）丹皮（三钱）栀子（二钱）此治肝经血虚。火旺郁郁不乐。方用白术茯苓。助土德以升木。当归白芍。益荣血以养肝。薄荷解热。甘草缓中。柴姜升发。木郁则达之。遂其曲直之性。故名之曰逍遥。如火甚血不和者。加丹皮山栀。清理心包。心包主火。与血为肝之子。为火之母。治心包之血。即是治肝之血。泻心包之火。即是泻肝之火。以子母同气故也。

　　当归芦荟汤

　　当归（一两）胆草（一两）芦荟（五钱）青黛（五钱）栀子（一两）黄连（一两）黄柏（一两）黄芩（一两）大黄（五钱）木香（二钱半）麝香（五分）旧用神曲糊丸。姜汤送下。借治血病。用酒丸。童便下。尤佳。人身惟肝火最横。每挟诸经之火。相持为害。

　　方用青黛芦荟胆草。直折本经之火。芩连栀柏大黄。分泻各经之火。火盛则气实。故以二香以行气。火盛则血虚。故君当归以补血。治肝火决裂者。惟此方最有力量。莫嫌其多泻少补也。

　　地黄汤

　　熟地（一两）山药（五钱）山萸肉（五钱）茯苓（三钱）丹皮（三钱）泽泻（三钱）陈修园谓。人之既生。以后天生先天。全赖中宫输精及肾。而后肾得补益。谓此方非补肾正药。然肾经水虚火旺者。实不可离。方取熟地以滋肾水。而又恐肝木盗水之气。故用山萸以养肝之阴。补子正以实母也。再用山药补脾土。启水津以给肾。用丹皮。清心胞。泻火邪。以安肾。庶几肾中之水。得以充足。特虑有形之水质不化。则无形之水津亦不能生。尤妙茯苓泽泻。化气利水。以泻为补。虽非生水之正药。

　　而实滋水之要药。

　　花蕊石散

　　花蕊石（为末每服三钱）男用酒调服。女用醋水服。瘀血化水而下。按此药独得一气之偏。神于化血。他药行血。皆能伤气。此独能使血自化。而气不伤。真去瘀妙品。

　　侧柏叶汤

　　侧柏叶（三钱）炮姜（钱半）艾叶（三钱）马通（二两）热气藏伏于阴分。逼血妄行不止。用姜艾宣发其热。使行阳分。则阴分之血。无所逼而守其经矣。柏叶属金。抑之使降。马为火畜。同气相求。导之使下。则余烬之瘀。一概蠲去。此为热伏阴分从治之法。乃久吐不止。一切寒温补泻。药几用尽。因变一法。以从治之。凡遇热症。用之须慎。若系寒凝血滞者。则无不宜。马通汁。即马粪泡水。无马通。以童便代之。

　　人参泻肺汤

　　人参（三钱）黄芩（三钱）栀子（三钱）枳壳（二钱）甘草（一钱）连翘（一钱）杏仁（三钱）桔梗（二钱）桑皮（三钱）大黄（一钱酒炒）薄荷（一钱）葶苈大枣泻肺汤。是泻肺中之水。此方是泻肺中之火。肺体属金。不自生火。皆由心火克之。胃火熏之也。故用栀子连翘。以泻心火。黄芩大黄。以泻胃火。肺为火郁。则皮毛洒淅。用薄荷以发之。肺金不清。则水道不调。用桑皮以泄之。火盛即是气盛。用枳桔杏仁以利之。而人参甘草。又补土生金以主持之。补泻兼行。调停尽善。实从葶苈大枣汤套出。变泻水为泻火之法。凡上焦血滞痰凝。因火所致者。均可随证加减。

　　甲己化土汤

　　白芍（五钱）甘草（三钱）杨西山失血大法。以此为主方。而极赞其妙。其实芍药入肝。归芎桃仁。善去旧血以生新血。佐黑姜炙草。引三味入于肺肝。生血利气。为产后之圣药。各书多改炙草为益母草。不知益母乃凉血利水之药。

　　此方取其化血。即能生血。如益母草。焉有生血之功。与方名相左。吾以为治红痢尿血。或可用之。若此方断不可用。

　　牛膝散

　　牛膝（三钱）川芎（钱半）蒲黄（三钱）丹皮（三钱）桂心（三钱）当归（四钱）当归川芎蒲黄丹皮。四药和血。桂枝辛温以行之。牛膝下走以引之。用治下焦瘀血。温通经脉。无不应验。方义亦浅而易见。

　　桃仁承气汤

　　桃仁（五钱）大黄（二钱）芒硝（三钱）桂枝（二钱）桂枝禀肝经木火之气。肝气亢者。见之即炽。肝气结者。遇之即行。故血证有宜有忌。此方取其辛散。合硝黄桃仁。直入下焦。破利结血瘀血去路。不外二便。硝黄引从大便出。而桂枝兼化小水。此又是一层意义。

　　小调经汤

　　当归（三钱）赤芍（三钱）没药（二钱）琥珀（二钱）桂枝（二钱）细辛（五分）麝香（少许）当归补血。赤芍行血。树脂似人之血。没药为树脂所结。故能治结血。琥珀乃树脂所化。故能化死血。四药专治瘀血。亦云备矣。而又恐不能内行外达也。故领以辛桂麝香。使药性无所不到。而内外上下。自无伏留之瘀血。所以不循经常者。多是瘀血阻滞。去瘀即是调经。

　　小柴胡汤

　　柴胡（八钱川产为真）黄芩（三钱）半夏（三钱）大枣（三枚）人参（二钱）甘草（一钱）生姜（二钱）此方乃达表和里。升清降浊之活剂。人身之表。腠理实营卫之枢机。人身之里。三焦实脏腑之总管。惟少阳内主三焦。外主腠理。论少阳之体。则为相火之气。根于胆腑。论少阳之用。则为清阳之气。寄在胃中。方取参枣甘草。以培养其胃。而用黄芩半夏。降其浊火。柴胡生姜。升其清阳。是以其气和畅。而腠理三焦。罔不调治。其有太阳之气。陷于胸前而不出者。亦用此方。以能清里和中。升达其气。则气不结而外解矣。有肺经郁火。大小便不利。亦用此者。以其宣通上焦。则津液不结。自能下行。肝经郁火。而亦用此。以能引肝气使之上达。则木不郁。且其中。兼有清降之品。故余火自除矣。其治热入血室诸病。则尤有深义。人身之血。乃中焦受气。取汁变化而赤。即随阳明所属冲任两脉。以下藏于肝。此方非肝胆脏腑中之药。乃从胃中清达肝胆之气者也。胃为生血之主。治胃中。是治血海之上源。血为肝之所司。肝气既得清达。则血分之郁自解。是正治法。即是隔治法。其灵妙有如此者。

　　犀角地黄汤

　　犀角（钱半）生地（五钱）白芍（三钱）丹皮（三钱）犀牛土属。而秉水精。地黄土色。而含水质。二物皆得水土之气。能滋胃阴。清胃火。乃治胃经血热之正药。然君火之主在心。故用丹皮以清心。相火所寄在肝。故用白芍以平肝。使君相二火。不凑集于胃。则胃自清而血安。

　　甘露饮

　　天门冬（三钱）麦门冬（三钱）生地黄（三钱）熟地黄（三钱）黄芩（三钱）枳壳（一钱）石斛（三钱）茵陈（三钱）甘草（一钱）枇杷叶（二片去毛）陈修园曰。胃为燥土。喜润而恶燥。喜降而恶升。故用二地二冬石斛甘草。润以补之。枇杷枳壳。降以顺之。若用连柏之苦。则增其燥。若用术之补。则虑其升。即有湿热。用一味黄芩以折之。一味茵陈以渗之足矣。盖以阳明之治。重在养津液。方中地冬等药。即猪苓汤用阿胶以育阴意也。茵陈芩枳。即猪苓汤用滑泽以除垢意也。

　　清燥救肺汤

　　人参（一钱）甘草（一钱）黑芝麻（一钱）石膏（二钱）阿胶（一钱）杏仁（一钱去皮尖）麦冬（二钱）枇杷叶（炙一片）冬桑叶（三钱）喻嘉言曰。诸气郁之属于肺者。属于肺之燥也。而古今治气郁之方。用辛香行气。绝无一方治肺之燥者。诸呕喘痿之属于上。亦属于肺之燥也。而古今治法。以痿呕属胃经。以喘属肺。是则呕与痿属之中下。而惟喘属上矣。所以亦无一方及于肺之燥也。即喘之属于肺者。非行气。即泄气。间有一二用润剂。又不得肯綮。今拟此方。名清燥救肺。大约以胃为主。胃土为肺金之母也。其天冬知母。能清金滋水。

　　以苦寒而不用。至苦寒降火之药。尤在所忌。盖肺金自至于燥。所存阴气不过一线。倘更以苦寒下其气。伤其胃。尚有生理乎。诚仿此增损。以救肺燥。变生诸证。庶克有济。

　　保和汤

　　甘草（二钱）阿胶（三钱）百合（三钱）知母（三钱）贝母（三钱）五味子（一钱）天冬（三钱）麦冬（三钱）桔梗（三钱）薄荷（一钱）饴糖（三钱）薏苡仁（三钱）马兜铃（二钱）肺经之津足。则痰火不生。而气冲和。若津不足。则痰凝火郁。痿咳交作。而气失其和矣。方用饴糖甘草阿胶。补胃以滋肺津。复加清火祛痰敛浮解郁之品。凡以保护肺金。使不失其和而已。葛可久此方。虽不及救肺汤之清纯。然彼以滋干为主。此以清火降痰为主。各方用意不同。无相诋訾。

　　麦门冬汤

　　麦冬（二两）半夏（六钱）人参（四钱）甘草（四钱）粳米（一盏）大枣（十二枚）参米甘枣四味。大建中气。大生津液。胃津上输于肺。肺清而火自平。肺调而气自顺。然未逆未上之火气。此固足以安之。而已逆已上之火气。又不可任其迟留也。故君麦冬以清火。佐半夏以利气。火气降。

　　则津液生。津液生而火气自降。又并行而不悖也。用治燥痰咳嗽。最为对症。以其润利肺胃。故亦治隔食。又有冲气上逆。挟痰血而干肺者。皆能治之。盖冲脉起于胞中。下通肝肾。实则丽于阳明。以输阳明之血。下入胞中。阳明之气顺。则冲气亦顺。胞中之血与水。皆返其宅。而不上逆矣。此方与小柴胡合看更明。小柴胡是从胃中引冲气上行。使火不下郁之法。此方是从胃中降冲气下行。使火不上干之法。

　　或去粳米加蜜。更滋润。

　　四磨汤

