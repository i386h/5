<!-- { "loadSidebar": true } -->
　　人参乌药槟榔沉香（各等分）上药磨水煎服。治上气喘急。取人参滋肺。以补母之气。取沉香入肾。以纳气之根。而后以槟榔乌药。从而治之。泻实补虚。洵为调纳逆气之妙法。盖肺为阳。而所以纳气下行者。全赖阴津。故用人参以生津。

　　肾为阴。而所以化气上行者。全赖真阳。故用沉香以固阳。为沉其水。故能直纳水中之阳也。

　　桂苓五味甘草汤

　　桂枝尖（三钱）云茯苓（四钱）炙甘草（二钱）五味子（一钱）此治肾中水气腾溢。阴火上冲。面赤咽痛。咳逆诸病。桂苓抑水下行。水行即是气行。然逆气非敛不降。

　　故以五味之酸敛其气。土浓则阴火自伏。故以甘草之甘补其中也。

　　苏子降气汤

　　苏子（三钱）半夏（二钱）当归（三钱）陈皮（二钱）前胡（二钱）浓朴（一钱）沉香（一钱）甘草（一钱）生姜（三片）气即水也。水凝则为痰。水泛则为饮。痰饮留滞。则气阻而为喘咳。苏子生姜半夏前胡陈皮。宣除痰饮。

　　痰饮去而气自顺矣。然气以血为家。喘则流荡而忘返。故用当归以补血。喘则气急。故用甘草以缓其急。出气者肺也。纳气者肾也。故用沉香之纳气入肾。或肉桂之引火归元为引导。

　　肾气丸

　　熟地黄（八钱）山萸肉（四钱）山药（四钱）云茯苓（四钱）泽泻（四钱）牡丹皮（五钱）川附片（三钱）肉桂（二钱）肾为水脏。而其中一点真阳。便是呼吸之母。水足阳秘。则呼吸细而津液调。如真阳不秘。水泛火逆。则用苓泽以行水饮。用地萸以滋水阴。用淮药入脾。以输水于肾。用丹皮入心。以清火安肾。得六味以滋肾。而肾水足矣。然水中一点真阳。又恐其不能生化也。故用附子肉桂以补之。若加牛膝。便具引火归元之功。若加知柏。又治上热下寒之法。如去桂附。加麦冬五味。则纯于滋阴。兼治肺金。

　　辛字润肺膏

　　羊肺（一具洗）杏仁（四钱）柿霜（五钱）真酥（五钱）真粉（三钱）白蜜（五钱）为末。搅匀入肺中。炖熟食。真粉即上白花粉。真酥即上色羊乳。如无以黑芝麻捣烂代之。方取肺与肺同气。而用诸润药。以滋补之。义最浅而易见。然方极有力可用。

　　琼玉膏

　　生地（一斤汁）白蜜（一斤）人参（八两）云苓（十二两）生地汁合白蜜入瓷瓶内。云苓人参为末。和匀。放水中煮三昼夜。悬井中昼夜。取起。仍煮半日。白汤化服。为润利肺经之妙剂。

　　生脉散

　　人参（三钱）麦门冬（三钱）五味子（七粒）人参生肺津。麦冬清肺火。五味敛肺气。合之酸甘化阴。以清润肺金。是清燥救肺汤之先声。

　　保元汤

　　人参（三钱）黄（三钱）黑枣（三钱）炙甘草（二钱）煨姜（三片）草与黑枣。大补中土。再加煨姜以温之。黄以鼓之。人参以滋之。总使土气冲和。上生肺金。肺阳布护。

　　阴翳自消。一切寒怯虚悸之症自除。此为温补肺阳法。与上滋肺阴法。为一寒一热之对子。

　　六君子汤

　　人参（三钱）白术（三钱）云苓（三钱）甘草（二钱）陈皮（三钱）半夏（三钱）四君子。补胃和中。加陈皮半夏以除痰气。肺之所以有痰饮者。皆胃中之水不行。故尔冲逆。治胃中即是治肺。

　　天王补心丹

　　当归（三钱）熟地黄（五钱）生地黄（三钱）远志（一钱）人参（三钱）丹参（三钱）天门冬（三钱）麦门冬（三钱）元参（三钱）桔梗（钱半）酸枣仁（三钱）柏子仁（三钱）云茯苓（三钱）五味子（一钱）陈修园曰。心字篆文。只是一倒火耳。火不欲炎上。故以生熟地补水。使水上交于心。以元参丹参二冬。

　　使火下交于肾。又佐参苓以和心气。当归以生心血。枣仁以安心神。远志以宣其滞。五味以收其散。更假桔梗之浮为向导。心得所养。而何有健忘怔忡津液干枯舌疮秘结之苦哉。

　　朱砂安神丸

　　朱砂（一钱）黄连（三钱）生地（三钱）当归（三钱）甘草（二钱）朱砂之重以镇怯。黄连之苦以清热。当归之辛以嘘血。更取甘草之甘。以制黄连之太过。地黄之润。以助当归所不及。合之养血清火。安镇心神。怔忡昏烦不寐之症。可以治之。

　　人参养荣汤

　　人参（三钱）黄（三钱炙）白术（三钱）甘草（钱半）当归（三钱）熟地（四钱）大枣（三钱）生姜（三片）远志（一钱）桂心（一钱）陈皮（二钱）白芍（三钱）云苓（三钱）五味子（一钱）此方即中焦取汁。奉心化赤以为血之义。参术草大枣。大补中焦。中焦谷化则汁益生。故加陈皮以化谷。中焦水停则谷不化。故加姜苓以别水。水谷既化。中焦之汁自生矣。再用归地多汁以引其汁。凡系妇人催乳。用此足矣。若必令其奉心化血。则宜芍味以敛之。使荣行脉中。而不外散。加桂心远志。启导心火。以助其化赤之令。补中者。开血之源也。导心者。化血之功也。敛脉者。成血之用也。此心火不足之治法。与炙甘草汤建中汤相近。

　　归脾汤

　　白术（三钱）黄（三钱）茯神（三钱）人参（三钱）远志（钱半）木香（一钱）甘草（二钱炙）枣仁（三钱）当归（三钱）桂圆（五枚去壳）心主生血。脾主统血。养荣汤。以治心为主。归脾汤。以治脾为主。心血生于脾。故养荣汤补脾以益心。脾土生于火。故归脾汤导心火以生脾。总使脾气充足。能摄血而不渗也。

　　养真汤

　　人参（三钱）白术（三钱）云苓（三钱）甘草（钱半）山药（三钱）莲米（三钱）麦冬（三钱）五味（八分）黄（三钱）白芍（三钱）煎去头煎。只服二三煎。取燥气尽去。遂成甘淡之味。盖土本无味。无味即为淡。淡即土之正味也。此方取淡以养脾。深得其旨。

　　小建中汤

　　桂枝（二钱）白芍（四钱）甘草（二钱）红枣（三枚生姜（三片）饴糖（一两）虚劳里急诸不足者。五脏阴精阳气俱不足也。故用姜桂辛温以生阳。用芍饴酸甘以生阴。大枣甘草纯甘以补中。使中宫创建。则阳气化而上行。阴气化而下降。细按此方。乃建胃滋脾。以阳生阴之法。归脾汤从此方重浊处套出。补中汤从此方轻清处套出。

　　正元汤

　　人参（附子汁煮）黄（川芎酒煮）山药（干姜煮）白术（陈皮煎）云苓（肉桂煮）甘草（乌药煮各等分）六药为末。盐汤下。取火烈之品。法平和之药。雄烈之味既去。诚为温补少火之驯剂。

　　白凤膏

　　平胃散（四两）人参（一两）茯苓（一两）上三味为末。纳枣内。入鸭腹中。陈酒煮烂。食鸭肉。将枣阴干。随用参汤白汤化服。鸭乃血肉之品。其性滋阴。酒为五谷之精。其性和阳。合诸药养脾胃。大收纯和之效。

　　桂枝甘草龙骨牡蛎汤

　　桂枝（三钱）甘草（二钱）龙骨（三钱）牡蛎（三钱）肝寒魂怯。用辛温镇补之品。以扶肝而敛魂。心阳上越。肾阳下泄。此方皆可用之。

　　滑氏补肝散

　　枣仁（三钱）熟地（四钱）白术（三钱）当归（三钱）山茱萸（三钱）山药（三钱）川芎（一钱）木瓜（一钱）独活（一钱）五味子（五分）肝体阴而用阳。此以酸甘补肝体。以辛甘补肝用。加独活者。假风药以张其气也。欲其气之鼓荡者。则用独活。欲其气之温敛者。则用巴戟。欲其气之清平者。则用桑寄生。欲其气之疏达者。则用柴胡白头翁。诸药皆治风之品。轻重不同。在人用之得宜。

　　炙甘草汤

　　（一名复脉汤）人参（二钱）地黄（二两六钱）麦冬（八钱）阿胶（二钱）芝麻（五钱）炙草（四钱）大枣（三枚）桂枝（三钱）生姜（三钱）清酒（一两）此方为补血之大剂。乡先辈杨西山言。此方亟戒加减。惜未能言明其义。余按此方。即中焦受气取汁。

　　变化而赤。是为血之义。姜枣参草。中焦取汁。桂枝入心化气。变化而赤。然桂性辛烈能伤血。故重使生地麦冬芝麻。以清润之。使桂枝雄烈之气。变为柔和。生血而不伤血。又得阿胶潜伏血脉。使输于血海。

　　下藏于肝。合观此方。生血之源。导血之流。真补血之第一方。未可轻议加减也。时方养荣汤。亦从此套出。第养荣汤较温。此方多用生地麦冬。则变为平剂。专滋生血脉。若催乳则无须桂枝。若去桂加枣仁远志。则更不辛烈。若加丹皮桃仁。则能清心化血。加山栀。又是清心凉血之剂。加五味。则兼敛肺金。此虽加减。而仍不失仲景遗意。又何不可。

　　大补阴丸

　　熟地（八钱）知母（三钱）黄柏（三钱）龟板（四钱）苦寒之品。能大伐生气。亦能大培生气。盖阴虚火旺者。非此不足以泻火滋阴。夫人之生气。根于肾中。

　　此气全赖水阴含之。若水阴不足。则阳气亢烈。烦逆痿热。方用知柏折其亢。龟板潜其阳。熟地滋其阴。

　　阴足阳秘。而生气不泄矣。

　　四物汤

　　（为生血和血之通剂）生地（四钱）白芍（三钱）川芎（二钱）当归（三钱）

　　四君子汤

　　人参（三钱）白术（四钱）云苓（四钱）甘草（二钱）

　　异功散

　　即四君汤。加陈皮二钱。

　　八珍汤

　　即上二方合用也。气血双补之平剂。

　　十全大补汤

　　即八珍汤。加黄肉桂。为温补气血之大剂。

　　当归补血汤

　　黄（一两）当归（五钱）此方以气统血。气行则血行。外充皮肤。则盗汗身热自除。内摄脾元。则下血崩漏能止。

　　柴胡清骨散

　　柴胡（三钱）青蒿（三钱）秦艽（三钱）白芍（三钱）丹皮（三钱）地骨皮（三钱）鳖甲（三钱）知母（三钱）黄芩（二钱）甘草（一钱）童便（少许）胡黄连（一钱）肝为藏血之脏。又司相火。血足则火温而不烈。游行三焦。达于腠理。莫不得其温养之功。若血虚火旺。

　　内则烦渴淋闭。外则骨蒸汗出。皆肝经相火之为病也。方用丹皮知母枯芩黄连童便。大清相火。而又恐外有所郁。则火不能清也。故用柴胡青蒿秦艽。以达其郁。又恐内有所结。则火不能清也。故用白芍丹皮鳖甲。以破其结。佐甘草一味以和诸药。务使肝经之郁结解。而相火清。较逍遥散更优。

　　保命生地散

　　生地（五钱）熟地（三钱）枸杞（三钱）地骨皮（三钱）黄（四钱）白芍（三钱）甘草（二钱）黄芩（二钱）天门冬（三钱）方取黄甘草。入脾统血。余药清润肺肾。以治血之源流。或血止后。用此调养亦宜。

　　猪苓汤

　　猪苓（三钱）泽泻（三钱）云苓（三钱）滑石（三钱）阿胶（三钱）此方专主滋阴利水。凡肾经阴虚。水泛为痰者。用之立效。取阿胶润燥。滑石清热。合诸药皆滋降之品。

