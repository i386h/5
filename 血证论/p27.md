<!-- { "loadSidebar": true } -->
　　龙骨（三钱）牡蛎（三钱）白薇（三钱）附子（钱半炮）白芍（三钱）甘草（一钱）大枣（三钱）生姜（三片）此方乃清散上焦。温补下焦之药。方用甘枣。从中宫以运上下。姜薇清散。使上焦之火不郁。附芍龙牡温敛。使下焦之火归根。合观其方。以温为正治。以清为反佐。真寒假热。虚阳上浮。为对证。陈修园极赞其妙。今人不察。往往误用。惜哉。

　　团鱼丸

　　川贝母知母前胡柴胡（各五钱）团鱼（重十二两）同煮。先取肉汁食之。次将药渣焙干为末。鱼骨煮汁。丸梧子大。麦冬汤下。团鱼乃甲虫之长。能破肝之结。肉亦带酸。入肝养阴。合清利痰火。疏理凝滞之品。凡肝经血郁气郁。火郁痰郁。以致骨蒸咳嗽者。

　　此丸力能治之。盖此丸以调肝者利肺。金木交和。则血气清宁。痨瘵不作。

　　月华丸

　　天门冬（三钱）麦门冬（三钱）生地黄（三钱）山药（二钱）百部（三钱）川贝母（三钱）云茯苓（五钱）白菊花（三钱）沙参（三钱）阿胶（三钱）三七（二钱）桑叶（三钱）獭肝（一具）獭肝随月变形。每月生一叶。正月则合为一叶。以其变化不测。而性又能杀虫。凡痨虫隐伏幻怪者。亦以此幻怪之物治之。乃自古相传之灵药。方名月华。实以此药命名。而虫所由生。则由于瘀血所变。故用三七以化瘀。血之所以化虫者。又由于痰热所蒸。故用余药润利。以清痰火。但取杀虫。则獭肝一味已足。但取消瘀。则三七一味已足。而必多其品物者。攻补兼行。标本兼治。乃为全胜之师也。

　　生化汤

　　当归（三钱）川芎（二钱）黑姜（一钱）桃仁（三钱）甘草（一钱）益母草（三钱）血瘀能化之。则所以生之也。产后多用。

　　止衄散

　　生地（五钱）白芍（三钱）黄（三钱炙）赤苓（三钱）当归（三钱）阿胶（二钱）生地凉血。当归和血。白芍降血。阿胶秉阿水潜行地中之性。能潜伏血脉。此最易见者也。妙在黄运气摄血。则血不外泄。赤苓渗水利气。则引血下行。但黄一味。气虚者得之。则鼓动充满。而血得所统矣。设气实者得之。以水济水。以涂附涂。益气横决。愈逼血妄行矣。此用方者。所以贵有加减。

　　生地黄散

　　生地（五钱）川芎（钱半）黄芩（三钱）侧柏叶（三钱）桔梗（二钱）栀子（二钱）蒲黄（三钱）阿胶（二钱）白茅根（三钱）丹皮（三钱）白芍（三钱）甘草（钱半）童便（一杯）莱菔汁（一杯）此方以治肝为主。以肝主血故也。而亦兼用心肺之药者。以心主火。治火必先治心。肺主气。降气必先清肺。为凉血止血之通剂。方义虽浅而易效。

　　地骨皮散

　　生地黄（三钱）当归（三钱）川芎（一钱）白芍（三钱）牡丹皮（三钱）地骨皮（三钱）柯韵伯曰。阴虚者阳凑之。故热。仲景言阴弱则发热。阳气陷入阴中。必发热。然当分三阴而治之。阳邪陷入太阴脾部。当补中益气汤。以升举之。清阳复位。而火自熄也。若陷入少阴肾部。当六味地黄丸。以对待之。壮水之主。而火自平也。陷入厥阴肝部。当地骨皮饮以凉补之。血有所藏。而火自安也。四物汤。

　　为肝家滋阴调血之剂。加地骨皮清志中之火以安肾。补其母也。加牡丹皮。清神中之火以凉心。泻其子也。二皮凉而不润。但清肝火。不伤脾胃。与四物加知柏之苦寒者不同。故逍遥散。治肝火之郁于本脏者也。木郁达之。顺其性也。地骨皮饮。治阳邪之陷于肝脏者也。客者除之。勿纵寇以遗患也。二者皆肝家得力之剂。

　　归脾汤

　　白术（三钱）黄（三钱）茯神（三钱）人参（三钱）远志（一钱）木香（一钱）枣仁（二钱）龙眼（三枚去壳）当归（四钱）炙草（二钱）

　　回龙汤

　　每自己小便。每去头尾接。用一碗乘热服。化血清火。自还神化。为血证妙药。与秋石不同。万勿服秋石。

　　卷八 

　　玉女煎

　　熟地（五钱）石膏（三钱）知母（三钱）麦冬（三钱）牛膝（三钱）陈修园力辟此方之谬。然修园之所以短于血证者即此。可见夫血之总司在于胞室。而胞宫冲脉上属阳明。平人则阳明中宫化汁变血。随冲脉下输胞室。吐血之人。胞宫火动气逆。上合阳明。血随而溢。

　　咳嗽不休。多是冲阳上合阳明。而成此亢逆之证。方用石膏知母。以清阳明之热。用牛膝以折上逆之气。熟地以滋胞宫之阴。使阳明之燥平。冲脉之气息。亢逆之证乃愈矣。景岳制此方。曾未见及于此。修园又加贬斥。而王士雄以为可治阴虚胃火齿痛之证。皆不知此方之关冲脉。有如是之切妙也。麦门冬汤治冲逆。是降痰之剂。此方治冲逆。是降火之剂。

　　圣愈汤

　　即四物汤加黄人参。

　　参苏饮

　　人参（五钱）苏木（四钱）治吐衄产后。跌打损伤。瘀血干肺。鼻起烟煤。面目茄色。盖谓肺金气足。则制节下行。血不独不能犯肺脏。而亦不能犯肺之气分也。今不独干犯气分。瘀血上行。并真犯肺脏。血者肝木所司。金气将绝。木乃敢侮之。肺气已敝。血乃得乘之。方取苏木秉肝木之气。色赤味咸以破血。是治肝以去肺之贼。而急用人参生津。调肺以补气。使肺气一旺。则制节自行。而血不得犯之矣。

　　参附汤

　　人参（一两）附子（八钱）人之元气。生于肾而出于肺。肺阴不能制节。肾阳不能归根。则为喘脱之证。用附子入肾以补阳气之根。用人参入肺以济出气之主。二药相济。大补元气。气为水之阳。水即气之阴。人参是补气之阴。附子是补水之阳。知此。则知一切补气之法。

　　通脾泄胃汤

　　黄柏（三钱）元参（三钱）防风（三钱）大黄（一钱）知母（三钱）炒栀子（三钱）石膏（三钱）茺蔚（三钱）此方乃通治眼目外瘴之方。借治目衄亦宜。方取诸品清热泻火。使火不上熏。则目疾自除。而防风一味。独以去风者治火。火动风生。去风则火势自熄。茺蔚一味。又以利湿者清热。湿蒸热遏。利湿则热气自消。

　　通窍活血汤

　　赤芍（三钱）川芎（一钱）桃仁（三钱）红花（一钱）老葱（三钱）生姜（三片）大枣（三枚）麝香（少许）黄酒（一杯）大枣姜葱散达升腾。使行血之品。达于巅顶。彻于皮肤。而麝香一味。尤无所不到。以治巅顶胸背。皮肤孔窍中瘀血。诚有可取。王清任医林改错。论多粗舛。而观其一生所长。只善医瘀血。此汤亦从小调经套来。故可采。

　　防风通圣散

　　大黄（钱半）芒硝（三钱）防风（三钱）荆芥（二钱）麻黄（一钱）炒栀子（三钱）白芍（三钱）连翘（一钱）川芎（一钱）当归（三钱）甘草（一钱）桔梗（二钱）石膏（三钱）滑石（三钱）薄荷（一钱）黄芩（三钱）白术（三钱）吴鹤皋曰。防风麻黄。解表药也。风热之在皮肤者。得之由汗而泄。荆芥薄荷。清上药也。风热之在巅顶者。得之由鼻而泄。大黄芒硝。通利药也。风热之在肠胃者。得之由后而泄。滑石栀子。水道药也。风热之在决渎者。得之由溺而泄。风注于膈。肺胃受邪。石膏桔梗。清肺胃药也。而连翘黄芩。又所以祛诸经之游火。风之为患。肝木主之。川芎归芍。和肝血也。而甘草白术。所以和胃气而健脾。此方除硝黄名双解散。谓表里两解。营卫俱和也。本方名通圣散。极言功用之妙耳。余按此方。治表里实热。外无汗。内便坚之症。无论何证。通治一切。亦不但治中风也。

　　千金苇茎汤

　　苇茎（五钱）苡仁（三钱）桃仁（三钱）瓜瓣（即冬瓜仁三钱）

　　瓜蒂散

　　甜瓜蒂（三钱）赤小豆（三钱）为末。香豉汤下。上二方。皆取破泄宣吐。虚人勿服。

　　白散方

　　贝母（三钱）巴豆（炒黑一钱）桔梗（三钱）共为末服一字。在膈上则吐。在膈下则泻。不泻。进热粥。泻不止。进冷粥。

　　人参清肺汤

　　人参（三钱）阿胶（二钱）地骨皮（三钱）知母（三钱）乌梅（三枚）甘草（一钱炙）大枣（三枚）桑白皮（三钱）粟壳（一钱）杏仁（三钱）治肺虚咳嗽喘急吐血下血等症。方取参草大枣。补土生金。以保定其肺。阿胶知母。佐其滋润。骨皮桑皮。泻其火热。肺为司气之脏。肺中清润。则气自下降。而得其敛藏之性。痰血不得干之也。再用杏仁以利之。乌梅粟壳以收之。总使肺得其制节。斯无诸病矣。此与太平丸。保和汤。紫菀散。人参泻肺清燥救肺诸汤。相为表里。用者可以推类尽致。

　　宁肺桔梗汤

　　桔梗（二钱）贝母（三钱）当归（三钱）栝蒌霜（三钱）黄（四钱）枳壳（一钱）甘草（一钱）防己（二钱）百合（三钱）桑白皮（三钱）苡仁（三钱）知母（三钱）五味子（一钱）地骨皮（三钱）杏仁（三钱）葶苈子（二钱）生姜（三钱）治肺痈。无论已溃未溃。及肺胀等症。补泻兼行。使痰火血气脓水。俱从下泄。而肺以安宁。

　　丹皮汤

　　丹皮（三钱）栝蒌（三钱）桃仁（三钱）朴硝（二钱）大黄（一钱）内痈。乃热毒结血而成。毒去其血热亦随去。栝蒌以解气结。桃仁丹皮以破血结。硝黄兼下气血之结。

　　结除而痈自去矣。

　　赤豆薏苡汤

　　赤豆芽（三钱）苡仁（三钱）防己（二钱）甘草（一钱）脓者。血化为水也。故排脓之法。总不外破血利水。赤豆芽。入血分以疏利之。助其腐化。苡仁防己。即从水分排逐其脓。甘草调和数药。使得各奏其效。此为治痈脓大法门。方未能尽载。从此可以类推。

　　人参固本汤

　　人参（三钱）熟地（三钱）生地（三钱）白芍（三钱）天冬（三钱）五味（五分）知母（二钱）陈皮（三钱）麦冬（三钱）炙草（一钱）此方滋养肺胃。兼输肾水。名曰固本。谓胃肺之本。肺为肾之本。而肾又为生气之本。三脏互相灌溉。则根本固。而虚热清蒸咳喘回食诸症。自然不生。

　　当归六黄汤

