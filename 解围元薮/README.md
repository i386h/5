<!-- { "loadSidebar": true } -->


　　解围元薮 沈之问

　　卷一

　　风癞论

　　四时酷烈暴悍贼邪风也，为病最甚，残害最剧，古人称疠为恶疾之首，患之变败形质顽固不知所之。

　　酷、恶毒也，烈、凶猛也，暴、速也，悍、刚也，皆风之质也。春夏多有旋风，秋令多有风，冬有严寒，皆煞疠之邪气也。经云：冬至之日有疾风从东南来者，名曰贼风，最能伤人，犯之不可解，俯仰动作不可得矣。按之应手而痛，烙熨则爽，时刻抽掣，击剥疾火，冲荡气血，轻者结为瘰 ，重者聚为偏枯。若遇热郁抟凝，则变为附骨痈疽。如寒湿凝滞深入脏腑，久则积成风疠。人皆不知：阴阳和平，寒暑适时，则疾病不作；若天地变驳，风湿舛逆，是为不正之气，则人感而病焉。《说文》云：虫入几中曰风。故风动而虫生，虫无风而不育。诸虫皆八九日而化，感八风之邪气而成形也。《灵枢》云：从东南来者曰弱风，其伤人也，内舍于胃，外在肌肉，其气主体重。从正南来者曰大弱风，其伤人也，内舍于心，外在于脉，其气主热。从正西来者曰刚风，其伤人也，内舍于肺，外在皮毛，其气主燥。从正北来者曰大刚风，其伤人也，内舍于肾，外在骨与肩背之膂筋，其气主寒。从西南来者曰谋风，其伤人也，内舍于脾，外在肢腋，其气主弱。从西北来者曰折风，其伤人也，内舍小肠，外在手太阳之脉，脉绝则溢，脉闭则结而不通若死，其气主关格痿惫。从东北来者曰凶风，其伤人也，内舍于大肠，外在两胁肋骨下及肢节，其气主强劲洞泄。从正东来者曰婴儿风，其伤人也，内舍于肝，外在筋纽，其气主经。乃煞疠之邪气，非时暴悍酷烈之毒；中于人身，即生诸虫，滋蔓为害。自古圣贤避色如避寇仇，避风如避矢石，鲜有大病。而人不畏避，妄肆纵欲荒色内虚，恶风乘假而入，故多疾病。黄帝云：八风之毒，百花犯之无色，百谷伤之不实，草木触之枯瘁，禽兽中之颠 。水御之狂越，土蓄之崩裂，人中其邪，则成麻疠。虫生脏腑，啖肌髓，飧血液，形态丑恶，神思昏迷，遍身疮秽，先儒曰疠，即此候也。中古分为风、疠二名，内驻曰风，所感深；外着曰疠，所感浅。风甚于疠，而疠轻于风，形气本源则一类也。又曰风入脏腑，久注脉络，数年之后，发于肌表，由渐而变疠，一伤人即发疮秽，至见败形。故风疾发迟死速，疠病发速死迟，大害皆然。江北燕冀，呼疠为炮疮，南人拟其名而曰杨梅疮，又曰广东疮。盖闽广间有室女过疠，即生蛲虫，发为恶疮，秽毒极盛，其气易于传染杀人，因此滋蔓于世，相感而生。

　　充塞脉络之内，输散分肉之间，荣卫不利，肌腋 ，气聚不通，使血淤不流，筋骨驰缩，肤体腐烂，脓秽淋漓，眉须脱落，手足痿痹，趾指堕折，寒热麻痒，或如棰楚如掣，掌如挛如缚，如拶如夹，瘸瘪肿酸，荼毒疙瘩，百恶对骈，集得之所由，有五充贮而满也。分肉、腠理也，输、运纳也， 、结滞也， 、胀闷也瘀，凝寒也，弛、涣散也，缩、拘急也，秽、污浊也，淋漓、粘污也， 、败脱也，痿、半边罢软不举也，痹、顽痛也，指、手指也，趾、足指也，麻、不知痛痒也，棰、击刑也，掣、牵绞也，掌以木为刑床，杰住不容转动也，挛、筋缩也，缚、绳缚也，拶、刑其手指，夹、刑其足踝，此皆痛而难忍者，言风疠有此异常之恶候也。瘸、手指屈倒，不能执物也，瘪、肌肤枯槁也，肿高起也，酸、骨节麻痛难动也，疙瘩、颗块也，此言风疠之情势也。足少阳胆，其荣在须；足少阴肾，其荣在发。冲脉、任脉，为生经之海，谓之血海。其别络上唇口，血气盛则荣于头面，须华发美。若血气衰则脉络虚耗，不能荣润，故须发颓落也。风入荣卫，关节壅闭，气血不舒，皮肉不仁，肤腠浮肿虚胀，自觉如坚浓之状，痛痒不知，故曰大麻风。《病源》曰：风疠之相感，皆由恶风寒湿、房劳嗜欲、醉饱露卧变驳所成，二者病源无异，患害之由五条明列于下。

　　一曰风水阴阳所损地脉方向、吉凶之理曰风水，星历盈虚曰阴阳。如修筑安葬，竖造开凿，植伐之类，皆有年命相问，神煞禁忌，犯于幽冥，测然致病。巫人之本命元辰为害，遍身酸痛，走注痿痹。

　　金神七煞为害，偏枯，口眼歪斜，半身不遂，软弱痿困。白虎为害浑身块瘰，肿痛臭恶，浓血淋漓。天罡大煞为害，蛊胀满塞，迷闷瘫痪。八煞将星为害，奔走狂越，逾垣上屋，嗷号悲笑，无伦暴恶，持刀斗勇。五土猖鬼为害，噤晕昏迷，腹大肢软，痈疽疫疠。太岁月将时日星辰为害，变异不测，无所防禁，俗之风水、阴阳所损，不可医治，其谬之甚!夫阴阳神煞，不可渎其无而辟慢之，亦不可信其有而谄媚之，皆惑于偏也。且妖邪之祟，若触犯于人，不过一时之间，岂有终身随而为祸之理?亦因人气血不正，受其邪气而病生焉。若调其气血，清其思虑，则神正而复元，使邪气渐消而安矣。故云燮理阴阳以和元气，大道君子也。医家十三科之内亦有祝由一科以符水咒诀禳辟邪魅妖氛，而归揖正气。巢元方云：脉遽迟伏，或如鸡喙，或去或来，此邪物也。若脉来微弱，绵绵迟伏，不知度数，而颜色不变，此邪病也。

　　若脉来乍大乍小，乍短乍长，为祸脉也。若脉两手浮泛细微绵绵不可知者，但阴脉亦细，此为阴跷阳跷之脉也。其家会有患风病死者，乃若恍忽亡人为祸也。若脉洪大弱者，社祟也。

　　若脉来沉沉而涩，或四肢重，土祟也。若脉来如飘风，从阴趋阳，风邪也。若脉一来调、一来速鬼邪也。若脉有表无里，邪祟为害也。以寸为表脉，以关为里脉，有表无里者，乃两头有而关中无也，曰隔绝不至之脉也。若尺脉上半不至关为阴绝，寸脉下半不至关为阳绝。故曰阴绝而阳微，死而不治，此名妖怪之脉，乃气血神思受邪而见于脉也。然皆虚妄之谈，亦《巢氏病源》并诸典籍考究者，姑书之以补不足之论。

　　二曰源流传染所袭人禀父母精血而成形，受天地造化而为用，故触天地不和之气则病焉。若父母素患恶疾，必精血有毒，交感于胚胎，传至于儿女。凡风劳病患，皆有恶虫于脏腑，代相禀受，传染源流，故曰传尸须于幼年未曾发病之先，预常服药，使蛲虫内死，不得长养，滋蔓延育为害。若至长大婚配，耗散精神，亏损气血，病作而难治矣。今人焉肯于未病之先，延医调治哉!故使病剧无疗，临危措手，咎在微时不治之故。若其人未染恶疾之时，所生儿女必无传疰。若既生恶疾之后，所生儿女，定难免之。先君谕之曰：吴中有一富翁，患疠病，吾治愈，久生一女，适人不久，其夫染大风，其妻终身无恙，而毒瓦斯遗疰于夫，实大异也。又有一人风病而死，其妻无病，再适于人，其后夫即患前夫之疾无异，数年而死。其毒不遗于妻，而妇人受毒在脏腑，于交感之中，移疰男子以受害。想其毒初在交感淫欲中来，原在交感淫欲中去，可不畏哉!又有一人风疠而死，生三子一女，皆患风而死，又有一风病患之女无恙，适于人生一子，幼即患风者。不传于女，而传于甥也。古云：世有恶疾不娶，信可警哉!又有一徽商，三代痨病而死，第四代之子于髫龀时，即随母舅往两广为商，并不回家，其父在家劳瘵，既死之后半月，其劳虫飞至广内，到其子店中，其子偶出赴席其虫迳入房门上锁内，有一老仆窃见此虫，即以物塞其锁门，急报主人忙将湿泥浓固锁上，连门 撬下，烈火焚之，木皆成灰，锁已迸开，其虫犹活，取出捣烂 之，后方免祸。其传尸之恶如此，宜预防之。姑录以告将来君子。

　　三曰气秽蛊疰所犯他人之毒，传之此人曰疰，因其秽恶之气触感而成也。若人血气虚，脾胃弱，偶遇恶疾之人，闻其污气，或对语言，而病患口内之毒瓦斯，冲于无病患之口鼻，直入五内，则发为病。又如恶疾人登厕之后，而虚弱人或空腹人随相继而圊，则病患泄下秽毒之气未散冲上，从无病人口鼻，直入于脏腑。其如清晨未饮食之时，犯之祸不旋踵，百难逃一。如汗气相传、痢疫相染者，亦一类也。闽广之间，造成蛇蛊、符水、魇痈之毒，最能害人。有患恶疾之人乍死，毒虫皆从七孔中出，一遇生人，则飞蠹潜伏为害。昔人从古墓经行，内葬恶疾之人，已久死骸腐化，其虫疰人，发为大疠而死。故有九疰之说，皆由体虚而受飞蠹传尸之毒，或风寒暑湿之邪客于荣卫，注于经络，阴阳失守，随气游行，而成大害：一曰风疰，乃人死三年之外，神魂化作飞尘，着人成病，皮肉掣振，游变不定，一年之后，毛发落，颈项痛，骨立肉解，目痛鼻酸，齿蚀，发为蚝风则顽痹，或如蚝螫，或痒或痛。二曰寒疰，心腹满闷，懊痛呕沫，三年之后，大便出血，青白色，腰脊强，发为绝风，则不觉绝倒。三曰气疰，如失神机，妄言谵语，百日之后，体重乍来乍去，一年之后，体满，失颜色，二年之后，变吐作虫难治，发为颠风则披发狂走，打破器物，或发狂风则嗷干语哭。四曰生疰，心胁转痛无常，三日后，体痛移易，牵掣冲绞心胁，一年颜赤目红，二年吐逆不利，变虫难治，发为列风则身生疮，眉毛脱落。若发罩风则举身战动，或口鼻 斜。五曰凉疰，心下乍热乍寒，一年四肢重，喜卧，噫酸，体浮肿，皮肉黑瘦，生 目黄，爪甲唇青，发为害风则口噤面 ，肢软。六曰酒疰，体气重，热气从胸胁上下，无处不痛，一年四肢重，喜卧，善哕噫，体酸面浮肿，往来不时，发变大风则脑肉裂，目系痛，恶闻人声。七曰食疰，心下 (音报)痛，懊 彻背，一年羸瘦，皮肿体黑，从脚而起，脐内时常绞痛，发为水风，啖食眠卧汗出。八曰水疰，手足肿，百日体黄发落，两目失明，一年难治，三年身大水盛，生虫不治，发为湿风则头痛欲却中，发为柔风则手足眼鼻游肿。九曰尸疰，体痛牵掣非常，肉白血 (音 )，喉如吞物，发为汗风则骨节痛强。此九疰之病，乃癞风毒之根，华佗、东垣诸先圣皆论之，惟巢元方最详，故纂着于卷帙。

