<!-- { "loadSidebar": true } -->
　　于栀子豉汤方内，加入甘草二两，余根据前法，得吐，止后服。

　　栀子生姜豉汤方

　　于栀子豉汤方内，加生姜五两，余根据前法，得吐，止后服。

　　伤寒下后，心烦腹满，卧起不安者，栀子浓朴汤主之。

　　【注】论中下后满而不烦者有二：一热气入胃之实满，以承气汤下之；一寒气上逆之虚满，以浓朴生姜甘草半夏人参汤温之。其烦而不满者亦有二：一热邪入胸之虚烦，以竹叶石膏汤清之；一懊 欲吐之心烦，以栀子豉汤吐之。今既烦且满，满甚则不能坐，烦甚则不能卧，故卧起不安也。然既无三阳之证实，又非三阴之虚证，惟热与气结，壅于胸腹之间，故宜栀子、枳、朴，涌其热气，则胸腹和而烦自去、满自消矣。此亦吐中寓和之意也。

　　【集注】程应旄曰：凡邪客胸，便上下不交，此与结胸心下痞相等，虽吐、下和解，各不同法，其为交通阴阳则一也。

　　沈明宗曰：下后微邪内陷，而无痰饮抟结，故无结胸下利。但邪陷胸膈，扰乱于上则心烦；邪入腹中，在下则腹满；两邪逼凑胸腹，所以心烦腹满。用此一涌一泻，亦表里两解法也。

　　栀子浓朴汤方

　　栀子（擘，十四枚） 浓朴（姜炙，四两） 枳实（去穣，炒，四两）

　　以上三味，以水三升半，煮取一升半，去滓，分三服，温进一服，得吐，止后服。

　　伤寒，医以丸药大下之，身热不去，微烦者，栀子干姜汤主之。

　　【按】栀子干姜汤当是栀子豉汤，栀子豉汤当是栀子干姜汤，断无烦热用干姜，结痛用香豉之理。

　　【注】伤寒表邪未解，医以丸药大下之，不至结胸痞硬，犹未成逆也。然身热不去，表仍未罢也；微烦者，热陷于胸也。表热之在胸者，既轻且微，故不可下，亦不可清，惟宜以栀子豉汤，微涌其热，则微烦可除，而吐中有发散之意，身热亦可解矣。

　　【集注】汪琥曰：丸药误下，邪热不除，所以身热不去，邪气乘虚客于胸中，故令微烦也。

　　栀子干姜汤方

　　栀子（擘，十四枚） 干姜（二两）

　　上二味，以水三升半，煮取一升半，去滓，分二服，温进一服，得吐者，止后服。

　　【按】此方干姜当是香豉。余义详前经文下正误文内。

　　伤寒五六日，大下之后，身热不去，心中结痛者，未欲解也，栀子豉汤主之。

　　【按】此方香豉当是干姜。余义亦详前经文下正误文内。

　　【注】伤寒五六日，邪气在里之时也。大下之后，若身热去，心胸和，是为欲解矣。今身热不去，邪仍在表也。心中结痛过下里寒也，故曰未欲解也。但此表热里寒之证，欲温其里，既碍表热，欲解其表，又碍里寒，故惟以栀子之寒，干姜之热，并举而涌之，则解表温里两得之矣。岂尚有身热结痛而不尽除者哉！此仲景立两难治法，其妙如此，余可类推矣。

　　【集注】王肯堂曰：“身热不去”四字宜玩。结胸身不热，知热不在表也，今身热不去，惟宜越之而已。

　　程应旄曰：痛而云结，殊类结胸，但结胸身无大热，知热已尽归于里为实邪。此则身热不去，则所结者，因下而结，客邪仍在于表，故云未欲解也。

　　凡用栀子汤，病患旧微溏者，不可与服之。

　　【注】若汗、吐、下后，懊 少气，呕逆烦满，心中结痛者，皆宜以栀子等汤吐之。以其邪留连于胸胃之间，或与热、与虚、与饮、与气、与寒相结而不实，则病势向上，即经所谓“在上者因而越之”之意也。若未经汗、吐、下，而有是证，则为实邪，非栀子汤轻剂所能治矣，又当以瓜蒂散重剂主之也。若病患旧微溏者，虽有是证，但里既久虚，不可与服；若与之，即使客邪尽去，亦必正困难支，盖病势向下，涌之必生他变也。本草不言栀子为吐剂，仲景用之以为吐者，何也？栀子本非吐药，以其味苦能吐，故用之以涌其热也。

　　【按】吐药不止栀子也，诸药皆可为之，惟要确审胸胃之邪，是寒是热？是食是水？是痰是气？因何阻滞，使胸胃阳气不伸？遂以当用之药而吐涌之，自可愈也。如欲吐寒，则以干姜桂皮之类；吐热，则以栀子苦茶之类；吐食，平胃食盐之类；吐水，五苓生姜之类；吐痰稀涎，橘皮之类；吐气流气，枳朴之类。但形气弱者，药宜少，仍当佐以补中益气等升药为妥；形气壮者药宜多，更佐以瓜蒂、藜芦等猛药更效。凡煎吐药汤及调散，或用酸米汤，或用白汤，或用稀米粥，须备十余盅，令病者顿服一盅，即用指探吐药出，再服一盅，亦随用指探吐药出，再服再叶，以顺溜快吐为度，则头额身上自有微汗，所有病证轻减，即为中病，不必尽服余药。若过吐之，即使病尽除，恐损胸中阳气也。近世之医，以吐为古法不可用，久矣。皆因仲景之道不彰，其法失传，无怪乎其不敢用也。夫不知其妙，而不敢用，犹之可也；若竟委之曰古法不可用，则不可也。盖邪之在上者，非吐不愈。若如俗工所云，使病者畏不敢服，因循生变，致轻者重，重者死，夫谁之咎与？抑知汗、吐、下三法，用之诚当，其证无不立时取效。后之业医者，又安可只言汗下两法，而置吐法于不用，致使古法沦亡也耶！【集注】程知曰：此言服栀子亦有禁忌也。病患旧微溏，里虚也，又服苦寒，则不能上涌，而反下泄，故禁之。

　　张志聪曰：此言栀子而不言豉者，申明栀子之苦能下泄，故病患旧微溏，不可与服之也。

　　太阳病，脉浮紧，无汗，发热，身疼痛，八九日不解，表证仍在，此当发其汗。服药已，微除，其人发烦目瞑；剧者，必衄，衄乃解。所以然者，阳气重故也。麻黄汤主之。

　　【按】张兼善曰：“麻黄汤主之”五字，不当在阳气重之下，岂有衄乃解之后，而用麻黄汤之理乎？其说甚是。况服药已之上，并无所服何药之文，宜将此五字移于其上始合。

　　【注】太阳病，脉浮紧无汗，发热身疼痛，八九日不解，谓伤寒表证仍在，当以麻黄汤发其汗也。服药已，微除者，谓已发汗，邪虽微除，犹未尽除也，仍当汗之，若因循失汗，则阳邪久郁营中，不得宣泄，致热并于阳而发烦，热郁于阴而目瞑。剧者，谓热极也。热极于营，势必逼脉中之血妄行为衄，衄则热随血去而解矣。所以然者，阳气重故也。

　　【集注】程知曰：脉见浮紧，表证仍在，虽八九日，仍当以麻黄汗解，服汤已，其病微除，至于烦瞑剧衄，乃热郁于营，阳气重盛，表散之药，与之相抟而然。然至于逼血上衄，则热随血解矣。此言发汗当主以麻黄汤，非衄解之后，仍用麻黄汤也。

　　张璐曰：服药已微除，复发烦者，余邪未尽也。目瞑烦剧者，热盛于经也，故迫血妄行而为衄，衄则余热随血而解也。以汗后复衄，故为阳气重也。或言汗后复衄，而热邪仍未尽，重以麻黄汤散其未尽之邪，非也。若果邪热不尽，则“衄乃解”三字从何着落？太阳病，脉浮紧，发热身无汗，自衄者愈。

　　【注】太阳病脉浮紧，发热无汗，此伤寒脉证也，当发其汗。若当汗不汗，则为失汗。

　　失汗则寒闭于卫，热郁于营，初若不从卫分汗出而解，久则必从营分衄血而愈也。故太阳病凡从外解者，惟汗与衄二者而已。今既失汗于营，则营中血热妄行，自衄，热随衄解，必自愈矣。

　　【集注】方有执曰：此承上条复以其证之较轻者言，以见亦有不治而自愈者，所以晓人勿妄治，以致误之意。太阳病脉浮紧，发热身无汗，与上条同，而无疼痛，则比之上条较轻可知矣。所以不待攻治，得衄自愈也。汗本血之液，北人谓衄为“红汗”，即此说耳。

　　程知曰：言得衄虽无汗必自愈也。人之伤于寒而为热者，得衄发越故愈。

　　张璐曰：衄血成流，则邪热随血而散。夺血则无汗也。设不自衄，当以麻黄汤发之。发之而邪解，则不衄矣；发之而余邪未尽，必仍衄而解。

　　伤寒脉浮紧，不发汗，因致衄者，麻黄汤主之。

　　【注】此承上条以出其治也。伤寒脉浮紧，法当发汗，若不发汗，是失汗也。失汗则热郁于营，因而致衄者，宜麻黄汤主之。若能于未衄之先，早用麻黄汤汗之，汗出则解，必不致衄。其或如上条之自衄而解，亦无须乎药也。

　　【按】凡伤寒初起，但不甚恶寒，便知夹热后多得衄。其热多寒少者，则热随衄去，继而汗出，表与热均解也。其热少寒多者，纵热随衄去，继必不汗出，表仍不解。诚能用青龙、麻黄汤于未衄之先发之，则汗衄两解矣。若已经衄后而汗不出，表不解，即用麻桂之药，以和荣卫，亦须少兼芩、连、犀、地清阴凉血之品佐之，以护及阴血可也。然大衄之后，麻黄、青龙不可轻用，若用之不当，则犯衄家不可汗之戒矣。

　　【集注】《活人书》云：衄后脉浮者，宜麻黄汤；衄后脉微者，不可行麻黄汤，宜黄芩芍药汤。盖衄后脉浮，表未解也；脉微，表已解也。于此见仲景用麻黄汤于衄后之大旨。

　　方有执曰：伤寒脉浮紧者，寒多风少之谓也。上二条皆风多寒少，前条以服药已微除，汗发不透而致衄，上条以较轻得自衄，此以寒多不发汗而致衄，三条之所以辨差分也。

　　盖寒多，则于法当发汗，而不发汗，热郁血乱，所以衄也。衄则阳邪之风散。麻黄汤者，发其尚未散之寒也。

　　程知曰：此言寒邪不发之衄，仍宜温散也。不发汗而致衄，是入荣之寒，不得泄越而然也。寒不尽则衄不止，故仍用麻黄，不必待其衄也。此与上条有寒热之别。

　　程应旄曰：大抵伤寒见衄者，由其荣分素热，一被寒闭，荣不受遏，从而上升矣。

　　伤寒不大便六七日，头痛有热者，与承气汤。其小便清者，知不在里，仍在表也，当须发汗。若头痛者，必衄，宜桂枝汤。

　　【按】若头痛之“若”字，当是“苦”字。苦头痛，方为必衄之证。若是“若”字，则凡头痛皆能致衄矣。

　　【注】伤寒不大便六七日，里已实，似可下也。头痛热未已，表未罢，可汗也。然欲下则有头痛发热之表，欲汗则有不大便之里，值此两难之时，惟当以小便辨之。其小便浑赤，是热已在里，即有头痛发热之表，亦属里热，与承气汤下之可也；若小便清白，是热尚在表也，即有不大便之里，仍属表邪，宜以桂枝汤解之。然伤寒头痛不论表里，若苦头痛者，是热剧于荣，故必作衄，衄则荣热解矣。方其未衄之时，无汗宜麻黄汤，有汗宜桂枝汤汗之，则不衄而解矣。

　　【集注】汪琥曰：头痛不已者，为风寒之邪上壅，热甚于经，势必致衄，须乘其未衄之时，酌用麻黄汤或桂枝汤以汗解之，而验小便，实为仲景妙法。

