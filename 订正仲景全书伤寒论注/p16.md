<!-- { "loadSidebar": true } -->
　　【方解】名大青龙者，取龙兴云雨之义也。治风不外乎桂枝，治寒不外乎麻黄，合桂枝、麻黄二汤以成剂，故为兼风寒中伤者之主剂也。二证俱无汗，故减芍药，不欲其收也；二证俱烦躁，故加石膏以解其热也。设无烦躁，则又当从事于麻黄桂枝各半汤矣。仲景于表剂中加大寒辛甘之品，则知麻黄证之发热，热全在表；大青龙证之烦躁，热兼肌里矣。初病太阳即用石膏者，以其辛能解肌热，寒能清胃火，甘能生津液，是预保阳明存津液之先着也。粗工疑而畏之，当用不用，必致热结阳明，斑黄狂冒，纷然变出矣。观此，则可知石膏乃中风、伤寒之要药，故得麻、桂而有青龙之名，得知、草而有白虎之号也。服后取微汗，汗出多者，温粉扑之。一服得汗，停其后服，盖戒人即当汗之证，亦不可过汗也。所以仲景桂枝汤中不用麻黄者，是欲其不大发汗也；麻黄汤中用桂枝者，恐其过汗无制也。若不慎守其法，汗多亡阳，变生诸逆，表遂空虚，而不任风，阴盛格阳，而更烦躁不得眠也。

　　【集解】许叔微曰：仲景治伤寒，一则桂枝，二则麻黄，三则青龙。桂枝治风，麻黄治寒，青龙兼治风寒，不拘时候，施与脉证相对者，无不应手而愈。今人皆能言之，而未晓前人处方用药之意，多不敢用，无足怪也。

　　吴绶曰：大青龙汤，治伤寒发热，恶寒不得汗出，烦躁不安，脉浮紧或浮数者，急用此汤发汗则愈，乃仲景之妙法也。譬若亢热已极，一雨而凉，其理可见也。若不晓此理，见其躁热，投以寒凉之药，其害可胜言哉！若脉微弱汗出恶风者，不可用也；如误用之，其害亦不浅。所以脉证不明者，多不敢用也。

　　脉浮而紧，浮则为风，紧则为寒，风则伤卫，寒则伤荣。荣卫俱病，骨节烦疼，当发其汗而不可下也。

　　【注】此发明风寒两伤，荣卫俱病之义也。

　　浮，风邪脉也；风，阳也；卫，阳也。紧，寒邪脉也。寒，阴也；荣，阴也。各从其类而伤之。荣卫俱病，骨节烦疼，是大青龙发汗之脉证，虽发热烦躁，其热在肌而不在胃，不可下也。

　　太阳病发汗，汗出不解，其人仍发热，心下悸，头眩身 动，振振欲擗地者，真武汤主之。

　　【注】此申首条，示人以救逆之法也。首条言误汗，此条言过汗，互文以明其义也。盖二证皆属亡阳，故均当以真武汤主之，扶阳抑阴以救其逆也。大汗出，仍热不解者，阳亡于上也；心下悸筑筑然动，阳虚不能内守也；头眩者，头晕眼黑，阳微气不能升也；身动者，蠕蠕然 动，阳虚液涸，失养于经也。振，耸动也。振振欲擗地者，耸动不已，不能兴起，欲堕于地，阳虚气力不能支也。

　　【集注】张璐曰：此为误用大青龙因而致变者立法也。汗出虽多而热不退，则邪未尽而正已大伤，况里虚为悸，上虚为眩，经虚为 ，身振振摇，无往而非亡阳之象，所以用真武，把守关口坐镇之法也。

　　汪琥曰：或问治不在表，何以方中尚用生姜？盖病自过汗而来，虽无郁热可发，其内外寒邪犹在，用生姜者，乃温中有发也。

　　真武汤方

　　（见少阴篇）

　　太阳病二日，反躁，反熨其背，而大汗出，大热入胃，胃中水竭，躁烦，必发谵语，十余日，振栗自下利者，此为欲解也。故其汗从腰以下不得汗，欲小便不得，反呕欲失溲，足下恶风，大便硬，小盒饭数而反不数，及多大便已，头卓然而痛，其人足心必热，谷气下流故也。

　　【注】太阳病中风、伤寒，二日不躁，今反躁者，是不得汗出而躁，大青龙汤证也。不以青龙汤发汗，反以火劫熨背，逼汗大出，火邪入胃，胃热水竭，则烦躁谵语所必发也。十有余日，邪正相持，持久必争，争必振栗作解，然解非汗出及下利，邪无从解也。若自下利，此为欲从里解也；若自汗出，此为欲从表解也。今十余日不自下利，而有欲小便不得，反呕欲失溲者，是里不解也；不自汗出，而下体无汗，足下恶风者，是表不解也。里不解者，大便必硬，小盒饭数而反不数，则知水留胃中，久必肠润，其久积之大便自应多下而解也。及多大便已，虽小便不得，诸病不解，其头卓然而痛，是里解表未悉解也。

　　表未悉解者，是因火逼汗出，而从腰以下不得汗，乃上解而下未解也。故有小便不得，诸在下之病。今虽里解，而其人头卓然而痛者，是表之余邪上逆也。足心必热者，里之余热下流也。谷气者，即胃气也，言胃中热气随大便而下流也。此病皆由妄行火劫致变，难以拘定成规，当诊犯何逆，随证治之可也。

　　服桂枝汤，大汗出，脉洪大者，与桂枝汤如前法。若形似疟，一日再发者，汗出必解，宜桂枝二麻黄一汤。

　　【注】服桂枝汤，大汗出，病不解，脉洪大，若烦渴者，则为表邪已入阳明，是白虎汤证也。今脉虽洪大而不烦渴，则为表邪仍在太阳，当更与桂枝汤如前法也。服汤不解，若形如疟，日再发者，虽属轻邪，然终是为风寒所持，非汗出必不得解，故宜桂枝二麻黄一汤，小发荣卫之汗。其不用麻黄桂枝各半汤者，盖因大汗已出也。

　　【集注】方有执曰：服桂枝汤，证转大汗出，脉转洪大者，乃风多寒少，风邪欲散而以微寒持之，两者皆不得解，而寒热如疟也。桂枝二麻黄一汤者，重解风而轻于散寒也。

　　桂枝二麻黄一汤方

　　桂枝（一两十七株） 芍药（一两六铢） 麻黄（去节，十六铢） 甘草（一两二铢） 杏仁（去皮尖，十六枚） 生姜（切，一两六铢） 大枣（擘，五枚）

　　上七味，以水五升，先煮麻黄一二沸，去上沫，纳诸药，煮取二升，去滓，温服一升，日再服。

　　【集解】张璐曰：详此方药品，与各半不殊，惟铢分稍异，而证治攸分，可见仲景于差多差少之间，分毫不苟也。

　　太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也；脉微而恶寒者，此阴阳俱虚，不可更发汗，更下更吐也；面色反有热色者，未欲解也，以其不能得小汗出，身必痒，宜桂枝麻黄各半汤。

　　【注】太阳荣卫两伤，风多寒少之病，得之八九日，有如疟状之寒热，热多寒少，其人不呕，小便清白者，此里和不受邪，虽为欲愈，然必审其人。如疟状之寒热，一日二三度，轻轻而发，诊其脉微且缓，则知邪已衰，正欲复，表里将和，始为欲愈也。若脉微不缓，是正犹未复，恶寒是邪犹未衰，尚不能自愈，但已为前之汗、吐、下，虚其表里，不可更发汗、更下、更吐也。脉微恶寒，表里俱虚，则面色当白，今色反赤，犹有余邪怫郁于表，不能得小汗出，宣发阳气，故面赤身痒，未欲解也，宜桂枝麻黄各半汤，小小汗之，以和荣卫，自可愈也。

　　【集注】吴人驹曰：此不专事桂枝，而兼合乎麻黄者，谓其面热身痒，邪在轻虚浮浅之处，惟麻黄能达也。

　　桂枝麻黄各半汤方

　　桂枝（一两十六铢） 芍药（一两） 生姜（一两） 甘草（炙，一两） 麻黄（去节，一两） 大枣（擘，四枚） 杏仁（去皮，尖，二十四枚）

　　上七味，以水五升，先煮麻黄一二沸，去上沫，纳诸药，煮取一升八合，去滓，温服六合。

　　脉浮而迟，面热赤而战惕者，六七日当汗出而解，反发热者瘥迟，迟为无阳，不能作汗，其身必痒也。

　　【注】此承上条，发明面赤身痒之义也。表阳气虚，故脉浮迟，邪气怫郁，故面热赤，正虚邪盛相争，故战惕也。至六七日，则邪当衰，应汗出而解，若反发热，是邪未衰，故瘥迟也。迟者，正不胜邪也。阳微怫郁，其身必痒，以无阳气，不能宣发作汗故也。

　　【集注】程知曰：此言阳虚不能作汗之脉也。浮则邪在肌表；迟则阳虚；气怫郁而不得越，则面热赤；正与邪争而不得出，则身战惕。至六七日传经尽，当汗解之时，乃不得汗，反发热者，其差必迟。盖阳虚不能领汗外出，其热邪浮于肌肤，必作身痒也。

　　太阳病，发热恶寒，热多寒少，脉微弱者，此无阳也，不可发汗，宜桂枝二越婢一汤。

　　【注】太阳病发热恶寒，热多寒少，此为荣卫兼病，风邪多而寒邪少也。若脉浮紧，或脉浮数，是表有阳邪郁蒸，则为无汗热多之实邪，以大青龙汤汗之可也。今脉阳微阴弱，乃为虚邪之诊，即有无汗热多之实邪，亦不可用大青龙汤更汗也。盖以脉微弱，是无太阳表脉也，故不可更大汗也。然既有无汗、热多、寒少之表证，麻黄、桂枝、石膏之药，终不可无，故只宜桂枝二越婢一汤之轻剂，令微微似汗，以解肌表而和荣卫也。

　　【集注】喻昌曰：此亦风多寒少之证。“无阳”二字，仲景言之不一。无阳乃无表、无津液之通称也，故以不可更汗为戒。然非汗则风寒终不能解，惟取桂枝之二以治风，越婢之一以治寒，乃为合法耳。

　　汪琥曰：“不可更汗”四字，当是不可更大发汗意，因其人脉微弱无阳也。此方比上小发汗之方更轻。

　　吴人驹曰：微乃微甚之微，非微细之微，但不过强耳。既曰热多，脉安得微？无阳者，谓表之阳邪微，故不可更大汗。热多者，谓肌之热邪其，故佐以石膏。越婢者，发越之力如婢子之职，狭小其制，不似大青龙之张大也。

　　桂枝二越婢一汤方

　　桂枝（十八铢） 芍药（十八铢） 甘草（炙，十八铢） 石膏（碎，绵裹，二十四铢） 麻黄（去节，十八铢） 大枣（擘，四枚） 生姜（一两二铢）

　　上七味，以水五升，煮麻黄一二沸，去上沫，纳诸药，煮取二升，去滓，温服一升。

　　本方当裁为越婢汤、桂枝汤合之，饮一升。今合为一方，乃桂枝汤二分，越婢汤一分。

　　【方解】此方即大青龙汤以芍药易杏仁也，名虽越婢辅桂枝，实则大青龙汤之变制也。去杏仁，恶其从阳而辛散；用芍药，以其走阴而酸收。以此易彼，裁而用之，则主治不同矣。以桂枝二主之，则不发汗，可知越婢一者，乃麻黄石膏二物，不过取其辛凉之性，佐桂枝二以和表而清肌热，则是寓微汗于不发之中，亦可识也。非若大青龙汤以石膏佐麻黄，而为发汗驱肌热之重剂也。

