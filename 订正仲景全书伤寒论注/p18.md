<!-- { "loadSidebar": true } -->
　　烦躁，虽六经俱有，而多见于太阳、少阴者，太阳为真阴之标，少阴为真阳之本也。未经汗下而烦躁，多属阳，其脉实大，其证热渴，是烦为阳盛，躁为阴虚。已经汗下而烦躁，多属阴，其脉沉微，其证汗厥，是烦为阳虚，躁为阴盛也。夫先下后汗，于法为逆，外无大热，内不呕渴，似乎阴阳自和，而实阳虚阴盛。所以虚阳扰乱于阳分，故昼日烦躁不得眠；盛阴独治于阴分，故夜而安静；脉沉微，是真阳将脱而烦躁也。用干姜、附子，壮阳以配阴。姜、附者，阳中阳也，生用则力更锐，不加甘草，则势更猛，比之四逆为更峻，救其相离故当急也。先汗后下，于法为顺，病仍不解，遽增昼夜烦躁，亦是阴盛格阳之烦躁也，用茯苓四逆，抑阴以回阳。茯苓感太和之气化，伐水邪而不伤阳，故以为君；人参生气于乌有之乡，通血脉于欲绝之际，故以为佐；人参得姜、附，补气兼以益火；姜、附得茯苓，补阳兼以泻阴；调以甘草，比之四逆为稍缓和，其相格故宜缓也。一去甘草，一加参苓，而缓急自别，仲景用方之妙如此。

　　太阳病，先下而不愈，因复发汗，以此表里俱虚，其人因致冒，冒家汗出自愈。所以然者，汗出表和故也，得里未和，然后复下之。

　　【注】太阳表病，当汗不汗，先下之而不愈，因复发其汗，以此表里俱虚，因虚其人致冒，理必然也。冒家者，谓凡因病而昏冒者也。然冒家或有汗出自愈，其所以然者，非表里俱虚，乃邪正皆衰，表里自和故也。得汗出而自愈者，和于表也；得下利而自愈者，和于里也。得里未和，然后下之，宜调胃承气汤和之。由此推之，得表未和，然后汗之，当以桂枝汤和之，自在言外矣。

　　【集注】程知曰：冒者，神识不清，如有物为之冒蒙也。得汗出，表和而邪解矣。得表和而里未和，然后下之，明不得以其冒而认为入里之邪，遂致妄下，亦不得以其冒而认为表之未解，复妄用汗也。

　　汪琥曰：得里未和“里”字，诸注指二便言。窃思经文中既云然后下之，此专指大便而言，若利小便，则不言下矣。其义可不辨而自明。

　　凡病，若发汗、若吐、若下、若亡血、若亡津液，阴阳自和者，必自愈。

　　【注】凡病，谓不论中风、伤寒一切病也，若发汗、若吐、若下、若亡血、若亡津液，施治得宜，自然愈矣。即或治未得宜，虽不见愈，亦不至变诸坏逆，则其邪正皆衰，可不必施治，惟当静以俟之，诊其阴阳自和，必能自愈也。

　　【集注】方有执曰：阴阳以脉言，而二便在其中。两者和，则血气无相胜负，故可必自愈。

　　程知曰：脉以左右三部匀停为无病。故汗、吐、下后，阴阳和者必自愈，不须过治也。

　　问曰：病有战而汗出，因得解者何也？答曰：脉浮而紧，按之反芤，此为本虚，故当战而汗出也。其人本虚，是以发战；以脉浮，故当汗出而解也。若脉浮而数，按之不芤，此人本不虚，若欲自解，但汗出耳，不发战也。问曰：病有不战而汗出解者何也？答曰：脉大而浮数，故知不战汗出而解也。问曰：病有不战、不汗出而解者何也？答曰：其脉自微，此以曾发汁，若吐、若下、若亡血，以内无津液，此阴阳自和，必自愈，故不战不汗出而解也。

　　【注】脉浮而紧，邪实也；按之反芤，正虚也。正虚邪实，邪与正争，故发战汗出而解也。脉浮而数，邪未实也；按之不芤，正不虚也。正不虚，邪未实，邪不能与正争，故不战汗出而解也。脉不芤，知不发战也；脉不浮，知不汗出也；脉自微，知曾经发汗。若吐、若下、若亡血也，因内无津液，邪正俱衰，阴阳自和，故不发战不汗出而解也。

　　问曰：伤寒三日，脉浮数而微，病患身凉和者何也？答曰：此为欲解也，解以夜半。

　　脉浮而解者， 然汗出也；脉数而解者，必能食也；脉微而解者，必大汗出也。

　　【注】脉浮而数，按之无力，当发战，汗出而解，以其人本虚故也。脉浮而数，按之有力，当不发战，但汗出而解，以其人本不虚故也。脉自微，曾经发汗，若吐、若下、若亡血，不发战，不汗出而解，以其人邪正皆衰，阴阳自和故也。伤寒三日，未经汗、吐、下、亡血也，脉浮数而微，病患热减身和，此谓欲解，解以夜半者，阳病至阴时则和也。盖浮、数、微三脉，虽均为可解之脉，然解之征，则不无别也。如脉浮， 然汗出，则邪还于表而解；脉数能食，则胃和而解；脉微，必大汗出而解者，以其未经汗、吐、下，其人未虚，故均不发战，津液未伤，故汗大出而解也。

　　【集注】方有执曰：三日，言遍三阳也。浮数，不传阴也。微，邪气衰也。夜半，阴尽阳生之时也。 然，和而汗出貌。能食，胃气回也。

　　太阳病未解，脉阴阳俱停，必先振栗，汗出而解。但阳脉微者，先汗出而解；但阴脉微者，下之而解。若欲下之，宜调胃承气汤。

　　【注】太阳病未解，当见未解之脉，今不见未解之脉，而阴阳脉俱停，三部沉伏不见；既三部沉伏不见，则当见可死之证；而又不见可死之证，是欲作解之兆也。作解之兆，必先见振栗汗出而始解者，乃邪正交争作汗故也。但作解之脉，不能久停，脉之将出，必有其先。先者何？先于三部上下、阴阳、沉伏不见处求之也。若从寸脉阳部微微而见者，则知病势向外，必先汗出而解；若从尺脉阴部微微而见者，则知病势向内，必自下利而解；如不自下利，若欲下之以和里，宜调胃承气汤主之。由此推之，则可知如不自汗出，若欲汗之以和表，宜麻桂各半汤主之也。观若欲下之，宜调胃承气汤，意甚轻活，无取于大下，俱在言外矣。

　　【集注】程应旄曰：振栗汗解，单指脉停者言。下边两解，不必有战汗，是指其脉渐出而言也。

　　伤寒，腹满谵语，寸口脉浮而紧，此肝乘脾也，名曰纵，刺期门。

　　【注】伤寒脉浮紧，太阳表寒证也。腹满谵语，太阴、阳明里热也。欲从太阳而发汗，则有太阴、阳明之里；欲从太阴、阳明而下之，又有太阳之表，主治诚为两难，故不药而用刺法也。虽然太阴论中，太阳表不解，太阴腹满痛，而且桂枝加大黄汤，亦可法也。此肝乘脾，名曰纵，刺期门，与上文义不属，似有遗误。

　　伤寒发热，啬啬恶寒，大渴欲饮水，其腹必满，自汗出，小便利，其病欲解。此肝乘肺也，名曰横，刺期门。

　　【注】伤寒发热，啬啬恶寒，无汗之表也。大渴欲饮水，其腹必满，停饮之满也。若自汗出，表可自解，小便利满可自除，故曰：其病欲解也。若不汗出，小便闭，以小青龙汤先解其外；外解已，其满不除，十枣汤下之，亦可愈也。此肝乘肺，名曰横，刺期门，亦与上文义不属，似有遗误。

　　太阳病欲解时，从巳至未上。

　　【注】凡病欲解时，必于其经气之旺。太阳，盛阳也。日中阳气盛，故从巳、午、未之旺时而病解。

　　卷四

　　辨阳明病脉证并治全篇

　　阳明主里，内候胃中，外候肌肉，故有病经、病腑之分。如论中身热烦渴，目痛鼻干不得眠，不恶寒，反恶热者，此阳明经病也；潮热谵语，手足腋下 然汗出，腹满痛，大便硬者，此阳明腑病也。而其候各有三：经病则有邪已传阳明而太阳之表未罢，兼见头痛，恶寒，无汗之太阳证者；有太阳之邪已罢，悉传阳明，但见壮热有汗，心烦不眠，口渴引饮之阳明证者；有阳明之邪未已，复转少阳，兼见胸胁痛，寒热往来，口苦而呕，目眩耳聋之少阳证者。腑病则有太阳阳明，谓太阳病，或发汗，或吐，或下，或利小便，亡其津液，胃中干燥，太阳之邪，乘胃燥而转属阳明，致小便反数，大便硬者，所为脾约是也；有正阳阳明，谓阳气素盛，或有宿食，太阳之邪，一传阳明，遂入胃腑，致大便不通者，所为胃家实是也；有少阳阳明，谓病已到少阳，法当和解，而反发汗，利小便，亡其津液，胃中燥热，复转属阳明，致大便结燥者，所为大便难者是也。其治阳明经病，则以葛根汤或桂枝加葛根汤发之，或以白虎汤清之，或以柴胡白虎汤和之，随其证而施之可也。其治阳明腑病，虽均为可下，然不无轻重之分，故或以三承气汤下之，或麻仁丸通之，或蜜煎胆汁导之，量其病而治之可也，此阳明病之大略也。兹以在经、在腑二者，详疏于篇，俾读者易为分别，则临证施治，自不紊矣。

　　阳明之为病，胃家实是也。

　　【注】阳明经，内以候胃，外以候肌。言阳明之为病，由太阳之邪，传于其经，则为阳明病外证；由太阳之邪，传入胃腑，则为胃家实也。

　　【集注】方有执曰：阳明，经也；胃，腑也；实者，大便结为硬满而不得也。虽则迟早不同，而非日数所可拘也。

　　伤寒三日，阳明脉大。

　　【注】伤寒一日太阳，二日阳明，三日少阳，乃《内经》言传经之次第，非必以日数拘也。此云三日阳明脉大者，谓不兼太阳阳明之浮大，亦不兼少阳阳明之弦大，而正见正阳阳明之大脉也。盖由去表传里，邪热入胃，而成内实之诊，故其脉象有如此者。

　　【集注】方有执曰：伤寒三日，该中风而大约言也。脉大者，阳明气血俱多也。

　　沈明宗曰：此正阳明之正脉也。仲景谓三日阳明脉大，因阳明乃多气多血之腑，风寒传入，邪盛于中，故脉显大，是为阳明邪实之正脉。但病阳明务具此脉，方可下夺，或兼太阳之浮紧，少阳之弦细，或迟疾滑涩虚弱，乃属气血阴阳之虚，虽见大实大满，亦当详审顾虑，或以小承气汤试之，或用蜜煎导法，不得直施攻下也。

　　本太阳初得病时，发其汗，汗先出不彻，因转属阳明也。

　　【注】阳明之病，本自太阳初得病时，发其汗，汗先出而不透彻，乃为汗不如法，故未尽之邪，因而转属阳明也。邪在经则为外证；邪入腑则为胃家实矣。

　　【集注】方有执曰：此言由发太阳汗不如法，致病入胃之大意。

　　阳明病，若能食，名中风；不能食，名中寒。

　　【注】太阳之邪传阳明病，有自中风传来者，有自伤寒传来者，当于食之能否辨之。若能食，名中风，是自中风传来者，以风乃阳邪，阳能化谷，故能食也。不能食，名中寒，是自伤寒传来者，以寒乃阴邪，不能化谷，故不能食也。

　　【集注】方有执曰：此以食之能否，验风寒之辨。盖阳明主水谷，风能食，阳能化谷也；寒不能食，阴不杀谷也。名，犹言为也。中寒，即伤寒之互词，大意推原风寒自太阳传来，其辨验有如此者，非谓阳明自中而然也。

