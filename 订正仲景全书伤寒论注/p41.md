<!-- { "loadSidebar": true } -->
　　程应旄曰：厥阴、少阳，一脏一腑。少阳在三阳为尽，阳尽则阴生，故有寒热之往来；厥阴在三阴为尽，阴尽则阳生，故有厥热之胜复。凡遇此证，不必论其来自三阳、起自三阴，只论厥与热之多少。热多厥少，知为阳胜，阳胜病当愈；厥多热少，知为阴胜，阴胜病日进。热在后而不退，则为阳过胜，过胜而阴不能复，遂有便血诸热证；厥在后而不退，则为阴过胜，过胜而阳不能复，遂有亡阳诸死证。所以调停二者治法，须合乎阴阳进退之机，阳胜宜下，阴胜宜温。若不图之于早，坐令阴竭阳亡，其死必矣。

　　吴人驹曰：《内经》言，人之伤于寒也，则为病热。热虽甚不死，是伤寒以热为贵也。然热不及者病，太过者亦病。故此二节，论寒热之多少，以明不可太过与不及也。

　　伤寒始发热六日，厥反九日而利，凡厥利者，当不能食，今反能食者，恐为除中，食以索饼，不发热者，知胃气尚在，必愈。恐暴热来，出而复去也，后三日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有余，必发痈脓也。

　　【按】不发热者之“不”字，当是“若”字。若是“不”字，即是除中，何以下接“恐暴热来出而复去”之文也？【注】热而不厥为阳，厥而不热为阴。伤寒始发热六日，厥亦六日，至七日仍发热而不厥者，是阳来复，当自愈也。今厥九日，较热多三日，是阴胜阳，故下利也。凡厥利者，中必寒，当不能食，今反能食，恐是阴邪除去胃中阳气，而为除中之病也。恐者，疑而未定之辞也。故以索饼试之：食后不发热，则为除中；若发热，知胃气尚在，则非除中，可必愈也。若食后虽暴发热，恐热暂出而复去，仍是除中，故必俟之三日，其热续在不去，与厥相应，始可期之旦日夜半愈也。若俟之三日后，虽热不罢而亦不愈，且脉犹数者，此为热气有余，留连营卫，必发痈脓也。

　　【集注】方有执曰：食，饲也。索，常也。谓以素常所食之饼饲之也。一说无肉曰索，谓不令犯食禁也。

　　旦日，明日平旦，朝而阳长之时也；夜半，阴尽阳生之时也，数以候热。痈脓者，厥阴主血，血热持久则壅瘀，壅瘀则腐化，故可必也。

　　吴人驹曰：除者，去也；中者，中气也。乃中气除去，欲引外食以自救也。

　　伤寒脉迟，六七日，而反黄芩汤彻其热，脉迟为寒，今与黄芩汤复除其热，腹中应冷，当不能食，今反能食，此名除中，必死。

　　【按】“伤寒脉迟，六七日”之下，当有“厥而下利”四字，若无此四字，则非除中证矣。有此四字，始与下文反与黄芩汤之义相属。

　　【注】伤寒脉数，六七日，厥而下利，热厥下利也，当与黄芩汤彻其热。今伤寒脉迟，六七日，厥而下利，寒厥下利也，当与理中汤温其寒。而反与黄芩汤复除其热，腹中应冷，当不能食，今反能食，此名除中。乃胃气将绝，求食以救，终无补于胃也，故曰必死。

　　【集注】方有执曰：反者，言不顺于道也。黄芩汤，寒药也。彻，亦除也。应，亦当也。反能食者，胃欲绝引食以自救也。中，以胃言。死，谓万物无土不生也。

　　程知曰：言脉迟为寒，不宜更用寒药，以致有除中之变也。中气为阴寒革除，则胃中无根之阳气将欲尽除，而求救于食，故为死证。

　　伤寒，先厥后发热而利者，必自止，见厥复利。

　　【注】厥逆，阴也。发热，阳也。先厥后发热，而利必自止者，是阴退而阳进也。见厥复利者，是阳退而阴进也。热多厥少，病虽甚者亦可愈；厥多热少，病虽微者亦转甚。可知厥热，乃阴阳进退生死之机也。

　　【集注】汪琥曰：厥阴者，阴之尽。厥阴之经，阳气甚微，故不论阴阳二证，寒热之邪，但至其经，无有不发厥者。盖厥即为逆，起于手足，今曰先厥者，此初起便厥。厥即下利发热者，则阳气复而利必自止也。

　　伤寒先厥后发热，下利必自止，而反汗出，咽中痛者，其喉为痹，发热无汗，而利必自止，若不止，必便脓血。便脓血者，其喉不痹。

　　【注】此承上条而详辨之，以出其证也。先厥后发热，下利必自止，厥回利止，其热若退，为欲愈也。若厥回利止，其热不退，而反汗出者，是厥阴病从阳化热，其邪上循本经之脉，故咽喉痛痹也。若厥回发热，无汗利不止者，是厥阴邪热因利下迫，伤及脉中之血，故必便脓血也。便脓血者，其喉不痹，谓热邪下利，而不复上病咽痛也。可知下利止，其喉为痹者，谓热邪已上，病咽痛，即不复病下利也。

　　【集注】喻昌曰：先厥后热下利止，其病为欲愈矣。乃反汗出咽中痛，是热邪有余，上攻咽喉而为痹也。

　　既发热虽无汗，为其阳已回，所以利亦必自止，若不止，则无汗明系邪不外出，热郁在里，必主便脓血也。便脓血者，其喉不痹，见热邪在里，即不复在表，在下，即不复在上也。

　　汪琥曰：咽中痛者，此热伤上焦气分也。痹者，闭也。咽中痛甚，其喉必闭而不通，以厥阴经循喉咙之后，上入颃颡故也。无汗利不止，便脓血者，此热伤下焦血分也。热邪注下，则不干上，故曰：其喉不痹。

　　下利脉数，有微热，汗出，令自愈。设复紧，为未解。

　　【注】厥阴下利脉数，热利也。若热微汗出，知邪微欲解，下利必自止，故令自愈也。设脉复紧，为表邪犹盛，未能解也。

　　【集注】成无己曰：下利，阴病也。脉数，阳脉也。阴病见阳脉者生。微热汗出，阳气得通也，利必自愈。

　　诸紧为寒，设复脉紧，寒邪犹盛，故云：未解。

　　沈明宗曰：数条乃指厥而下利便脓血者。或见实大、浮数、微弱、沉涩、弦紧、洪长诸脉，当分虚、实、寒、热，即知欲愈未愈，真为察病之微旨也。

　　下利有微热而渴，脉弱者，令自愈。

　　【注】厥阴下利，有大热而渴，脉强者，乃邪热俱盛也。今下利有微热而渴，脉弱者，是邪热衰也，邪热既衰，故可令自愈也。

　　【集注】方有执曰：微热，阳渐回也。渴，内燥未复也。脉弱，邪退也。令自愈，言不须治也。

　　程知曰：下利以阳复邪微为愈。微热而渴，证已转阳，脉弱则邪气已退，故不治自愈。若下利大热脉盛，又是逆候矣。

　　下利脉数而渴者，令自愈。设不瘥，必圊脓血，以有热故也。

　　【注】此承上条互言，以详其变也。下利脉数而渴者，是内有热也，若身无热，其邪已衰，亦可令自愈也。

　　设下利脉数而渴，日久不瘥，虽无身热，必圊脓血，以内热伤阴故也。

　　【集注】方有执曰：脉数与上文微热互相发明。

　　程应旄曰：脉数而渴，阳胜阴矣，故亦令自愈。若不瘥，则阴虚热入，经所云脉数不解而下利不止，必协热而便脓血是也。

　　下利，寸脉反浮数，尺中自涩者，必圊脓血。

　　【注】厥阴热利，寸脉当沉数，今寸脉反浮数，是热在外而不在内也。尺中自涩者，是在外之热不解，乘下利入里，伤及其阴，热与血瘀，必圊脓血也。

　　【集注】喻昌曰：脉见浮数，若是邪还于表，则尺脉自和，今尺中自涩，乃热邪抟结于阴分，虽寸口得阳脉，究竟阴邪必走下窍，而便脓血也。

　　汪琥曰：此条乃下利变脓血之候也。热利而得数脉非反也，得浮脉则为反矣。此条论无治法，宜以仲景黄芩汤代之。

　　下利脉沉弦者，下重也。脉大者，为未止；脉微弱数者，为欲自止，虽发热，不死。

　　【注】此详申上条，下利圊脓血之证脉也。脉沉，主里。脉弦，主急。下重，后重也。下利、脉沉弦，故里急后重也。凡下利之证，发热脉大者，是邪盛，为未止也。脉微弱数者，是邪衰，为欲自止，虽发热不死也。

　　由此可知滞下脉大身热者，必死也。

　　【集注】喻昌曰：下利而脉沉弦，主里急后重，成滞下之证，即今所称痢证也。脉大者，即沉弦中之大，脉微弱数者，即沉弦中之微弱数也。

　　下利欲饮水者，以有热故也，白头翁汤主之。热利下重者，白头翁汤主之。

　　【注】此承上条以出其治也。下利欲饮水者，热利下夺津液，求水以济干也。热利下重者，热伤气滞，里急后重，便脓血也。二者皆以白头翁汤主之者，以其大苦大寒，寒能胜热，苦能燥湿也。

　　【集注】程知曰：按少阴自利而渴，亦有虚而引水自救者。犹当以小便之赤白，脉之迟数辨之。此言热邪内结者也。热邪内结而致下重，故纯用苦寒以胜热而浓肠也。

　　白头翁汤方

　　白头翁（三两） 黄连（去须，三两） 黄柏（去皮，三两） 秦皮（三两）

　　上四味，以水七升，煮取三升，去滓，温服一升，不愈，更服一升。

　　【方解】三阴俱有下利证。自利不渴者，属太阴也；自利而渴者，属少阴也。惟厥阴下利，属于寒者，厥而不渴，下利清谷；属于热者，消渴下利，下重便脓血也。此热利下重，乃火郁湿蒸，秽气奔逼广肠，魄门重滞而难出，即《内经》所云：暴注下迫者是也。君白头翁，寒而苦辛；臣秦皮，寒而苦涩。寒能胜热，苦能燥湿，辛以散火之郁，涩以收下重之利也。佐黄连清上焦之火，则渴可止；使黄柏泻下焦之热，则利自除也。治厥阴热利有二：初利用此方之苦以泻火，以苦燥之，以辛散之，以涩固之，是谓以寒治热之法；久利则用乌梅丸之酸以收火，佐以苦寒，杂以温补，是谓逆之从之，随所利而行之，调其气使之平也。

　　伤寒下利，日十余行，脉反实者，死。

　　【注】伤寒下利，日十余利，正气虚也，其脉当虚，今反实者，邪气盛也。正虚邪盛，故主死也。

　　【集注】成无己曰：下利里虚也，脉当微弱，反实者，病胜脏也，故死。脉不应病，此之谓也。

　　郑重光曰：脉实则胃气失和缓之状，而真脏之脉独见，邪盛正脱矣。

　　伤寒六七日不利，便发热而利，其人汗出不止者，死，有阴无阳故也。

　　【注】伤寒六七日，邪传厥阴之时也，厥而不利，是阴邪未盛，若便发热，尚在不死。今六七日不利，忽而下利，发热汗出不止者，是阴盛于中，而阳亡于外，故为有阴无阳也，其死可知矣。

　　【集注】方有执曰：发热而利，里阴内盛也，故曰有阴。汗出不止，表阳外绝也，故曰无阳。

　　程知曰：言暴下利汗出，为亡阳死证也。六七日不利，忽发热而利下，至于汗出不止，浑是外阳内阴，真阳顷刻无存矣。

