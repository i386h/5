<!-- { "loadSidebar": true } -->
　　【注】一经未罢，又传一经，同病而后归并一经自病者，名曰并病。二阳者，太阳、阳明也。太阳初得病时发汗，汗出不彻，未尽之邪，因而转属阳明，若续自微微汗出，不恶寒反恶热，始为阳明可下之证。若不微微汗出，而恶寒者，则是太阳之表犹未罢，不可下也，下之为逆矣。如已经发汗，尚有未尽之表，宜仍与麻桂各半汤，或桂枝二越婢一汤，小小发汗，以和其表，自可解也。缘缘，接连不已也。正赤，不杂他色也，谓满面接连赤色不已也。此由于汗出不彻，故阳气怫郁不得宣越，所以其人烦躁短气，脉涩，不知痛处，乍在腹中，乍在四肢，求之而不可得也。是皆邪气壅甚于经，漫无出路，但坐经汗出不彻之故耳。当更用大青龙汤或葛根汤，发其汗则愈矣。

　　【按】面赤一证，劳损颧红，发于午后者，骨蒸阴虚也。格阳浮赤，兼厥利脉微者，阳虚也。赤色深重，潮热便硬，里实也。赤色浅淡，恶寒无汗，表实也。短气脉涩，内因多气血虚，若外因短气，必气粗，是汗出不彻，邪气壅促胸中，不能布息之短气，非过汗伤气，气乏不足续息之短气也。外因脉涩必有力，是汗出不彻，邪气壅滞，荣卫不能流通之脉涩，非过汗伤液，液少不滋脉道之脉涩也。

　　【集注】王肯堂曰：因病太阳，故当汗；因病阳明，故当小汗。先字最有次第，乃仲景之枢机也。下之以大、小承气，汗之以麻黄等汤。

　　程应旄曰：太阳既转属阳明，宜从阳明治矣。然恐转递之处，表邪去尚未尽，里邪乘其未深，两邪相持，而前后互见，是曰并病。纵使表少里多，终是带表之阳明也。太阳不应有腹痛，以邪无出路，意欲内攻，故乍在仍不知其处。

　　林澜曰：汗不彻者，脉必涩，非再汗邪奚自去乎？是知未汗则为并病，已汗即为转属阳明。未汗则为阳气怫郁在表，已汗则为汗出不彻。汗不彻者，必更汗之；转属者，必下除之；未汗者，可小发汗；怫郁者，可解之以汗。邪由不同，为病自不同，故施治亦不同耳。

　　二阳并病，太阳证罢，但发潮热，手足 汗出，大便难而谵语者，下之则愈，宜大承气汤。

　　【注】二阳并病，太阳、阳明同病也。太阳证罢，尽归并于阳明，所以但发潮热，手足 汗出，大便难而谵语也，是皆阳明胃实之证，故下之则愈，宜大承气汤。

　　【集注】喻昌曰：并病二条，皆是太阳、阳明。上条初入阳明，太阳之邪未彻，故仍宜汗之；此条已入阳明，太阳证罢，而尽归并阳明，故宜下之。

　　程知曰：并病者，一经证多，一经证少，有归并之势也。太阳证罢，而归并阳明，但手足 汗出，是大便已硬也，与大承气汤以下胃热可也。

　　太阳与少阳并病，头项强痛，或眩冒，时如结胸，心下痞硬者，当刺大椎、第一间、肺俞、肝俞。慎不可发汗，发汗则谵语，脉弦。五六日谵语不止，当刺期门。

　　【注】太阳与少阳并病，故见头项强痛，或眩冒，时如结胸，心下痞硬之证。而曰或、曰时如者，谓两阳归并未定之病状也。病状未定，不可以药，当刺肺俞，以泻太阳，以太阳与肺通也；当刺肝俞，以泻少阳，以肝与胆合也。故刺而俟之，以待其机也。苟不知此，而以头项强痛为太阳之邪，目眩胸满为少阳之邪，发其汗，两阳之邪乘燥入胃，则发谵语。设脉长大，则犹为顺，可以下之，今脉不大而弦，五六日谵语不止，是土病而见木脉也，名曰负。负者，克贼也。慎不可下，当刺期门，以直泻其肝可也。

　　【集注】方有执曰：并，犹合也。彼此相兼合，而有轻重多寡之不同，谓之并。盖少阳间隔阳明，去太阳远，故但兼并也。

　　喻昌曰：少阳之脉，络胁肋间，并入太阳之邪，则与结胸证似是而实非也。肝与胆合，刺肝俞所以泻胆也。

　　膀胱不与肺合，然肺主气，刺肺俞以通其气，斯膀胱之气化行，而邪自不能留矣。发汗则谵语，与合病木盛克土之意同。脉弦亦即合病内少阳胜而阳明负之互词，刺期门以泻木邪之盛也。

　　林澜曰：大椎即百劳穴，一椎上陷中，主泻胸中诸热气。第一间疑即商阳，在手食指内侧，主胸中气满，热病汗不出。肝俞在九椎下，肺俞在三椎下，各去脊中二寸，二穴并主泻五脏之热。期门在乳根二肋端，主伤寒，胸中烦热，过经汗不出。

　　太阳少阳并病，心下硬，颈项强而眩者，当刺大椎、肺俞、肝俞，慎勿下之。

　　【注】此承上条，戒不可下之义也。太阳、少阳并病，心下硬而眩者，少阳也；颈项强者，太阳也。当刺肺俞、肝俞，以泻太阳、少阳之邪，慎不可下也。若以心下硬，而误下之，必变逆候矣。

　　【集注】成无己曰：慎勿下之。攻少阳之邪，太阳之邪乘虚入里，必作结胸。经曰：太阳、少阳并病，而反下之，成结胸。

　　程知曰：上言不可汗，此言不可下也。不可汗，恐其谵语；不可下，恐其结胸也。

　　程应旄曰：此并病心下硬居首，颈项强而眩次之，似尚可下，不知少阳三法有禁，只可刺而慎勿下也。

　　汪琥曰：大椎一穴，实合太、少而齐泻。诸家注皆不明用针之理，竟置大椎而不论，大误之极。

　　太阳少阳并病，而反下之，成结胸，心下硬，下利不止，水浆不下，其人心烦。

　　【注】此承上条，而言误下之变也。太阳、少阳并病，不刺肺俞、肝俞，而反下之，两阳之邪，乘虚陷里，则时如结胸，竟成结胸矣。心下硬，变为下利不止，水浆不入矣。上不入而下常出，则中空无物，其人心烦忙乱，而变成坏证，虽有前条刺法，亦无所用矣。

　　【集注】程知曰：此二阳并病，误下之变也。太阳表邪乘虚入里，则为结胸，心下硬；少阳半里之邪，乘虚入里，则为下利不止。上下俱病，而阳明之居中者，遂至水浆不入，而心烦也。

　　喻昌曰：并病即不误用汗、下，已如结胸，心下痞硬矣，况又误下乎？故比太阳一经，误下之变殆有甚焉。

　　其人心烦似不了之语，然经谓结胸证具，躁烦者死，意此亦谓其人心烦者死乎？汪琥曰：太阳病在经者，不可下，少阳病，下亦在所当禁，故以下之为反也。

　　卷十

　　辨瘥后劳复食复阴阳易病脉证并治篇

　　伤寒新愈，起居作劳，因而复病，谓之劳复。强食谷食，因而复病，谓之食复。男女交接，复而自病，谓之房劳复。男女交接，相易为病，谓之阴阳易，谓男传不病之女，女传不病之男，有如交易也。盖因其人新差，余邪伏于脏腑，未经悉解，故犯之辄复也。学人于临证时，审其脉证而详辨之，则施治自无误矣。

　　大病瘥后，劳复者，枳实栀子豉汤主之。若有宿食者，加大黄，如博棋子五六枚。

　　【注】大病瘥后，谓伤寒病新瘥后也。劳复者，谓起居作劳复病，非房劳复也，宜枳实栀子豉汤主之。温覆，令微似汗自愈，不取其涌者，以热不在胸而在经也。若因过食复病者，谓之食复，以有宿食也，宜枳实桅子豉汤加大黄下之。

　　【集注】成无己曰：劳复则热气浮越，与枳实栀子豉汤以解之。食复则胃有宿积，加大黄以下之。

　　王肯堂曰：伤寒之邪自外入，劳复之邪自内发。

　　枳实栀子豉汤方

　　枳实（炙，三枚） 栀子（擘，十四枚） 豉（绵裹，一升）

　　上三味，以清浆水七升，空煮取四升，纳枳实、栀子，煮取二升，下豉更煮五六沸，去滓，温分再服，覆令微似汗。

　　【方解】是方也，用清浆水七升，空煮至四升者，是欲水之熟而趋下，不欲上涌作吐也。下豉煮五六沸即去滓者，取其清腐之气走表，易于取汗也。太阳用之以作吐，劳复用之以作汗。仲景用方之妙，药品虽同，煎法各异，故施用不同也，于此可类推矣。

　　【集解】方有执曰：大邪初退，血气新虚，起居作劳，复生余热，乃用苦寒以发其微汗者，以劳伤之复热，与初病之实热不同伦也。方中用清浆水七升，空煮至四升，全是欲水之熟而趋下，不至上涌作吐，与太阳中篇下后身热取吐之法不同，所以覆令微似汗也。

　　伤寒瘥已，后更发热，小柴胡汤主之。脉浮者，以汗解之，脉沉实者，以下解之。

　　【注】此承上条详言证脉，以别其治也。伤寒瘥已，后更复发热者，虽有劳复、食复之别，然须分或宜和、或宜汗、或宜下之不同。如脉浮有表，当以汗解者，用枳实栀子豉汤汗之；脉沉有里者，当以下解者，用枳实栀子豉加大黄汤下之；若无表里证，当和解之者，用小柴胡汤和之。对证施治，斯为合法。

　　【集注】方有执曰：此示病后不谨调理，致复之大法。脉浮，有所重感者也。脉沉，饮食失节也。

　　魏荔彤曰：大病后不宜大汗，喻注谓用枳实栀豉汤以微汗是也。大病后不宜大下，喻注谓枳实栀豉汤加大黄以微下是也。然亦有不能尽该者，凡于汗下之中，留心其为大病之后，庶治复病，而不碍于大病后也。

　　大病瘥后，从腰以下有水气者，牡蛎泽泻散主之。

　　【注】伤寒病瘥后，从腰以下肿者，是有水气也，宜牡蛎泽泻散，峻逐水气，恐缓则水盛，必上犯阳部也。

　　【集注】成无己曰：大病瘥后，脾胃气虚，不能制约肾水，水溢下焦，故腰以下为肿也。《金匮要略》云：腰以下肿，当利小便，与牡蛎泽泻散，利小便而散水可也。

　　牡蛎泽泻散方

　　牡蛎（熬） 泽泻 栝蒌根 蜀漆（暖水洗去腥） 商陆根（熬） 海藻（洗去咸） 苦葶苈（熬，各等分）

　　上七味，异捣下筛为散，更入臼中治之。白饮和服方寸匕，日三服。小便利，止后服。

　　【方解】水停于内，外泛作肿，腰以上者，当汗之，小青龙、越婢是也；腰以下者，当利小便，此方是也。以牡蛎破水之坚，泽泻利水之蓄，海藻散水之泛，栝蒌根消水之肿，又以蜀漆、苦葶苈、商陆根辛苦有毒之品，直捣其巢，峻逐水气，使从大、小二便而出。然此方施之于形气实者，其肿可随愈也，若病后土虚，不能制水，肾虚不能行水，则又当别论，慎不可服也。

　　大病瘥后，喜唾，久不了了，胸上有寒，当以丸药温之，宜理中丸。

　　【注】大病瘥后，喜唾，久不了了者，胃中虚寒，不能运化津液，聚而成唾，故唾日久无已时也，宜理中丸以温补其胃，自可已也。

　　【集注】程知曰：病后阳气不足，胃中虚寒，不内津液，故喜唾不了了。前牡蛎泽泻用散者，欲其恋肺而下水也；此理中用丸者，欲其温胃而收唾也。

