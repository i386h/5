<!-- { "loadSidebar": true } -->
　　喻昌曰：身中津液，因胃寒凝结而成浊唾，久而不清，其人必消瘦索泽，故不用汤药荡涤，而用丸药缓图也。

　　张璐曰：伤寒瘥后体虚，每有遗热，故禁温补，即间有素禀虚寒者，只宜理中丸调理，未尝轻用桂、附也。

　　伤寒解后，虚羸少气，气逆欲吐，竹叶石膏汤主之。

　　【注】伤寒解后虚羸，寒伤形也；少气，热伤气也；气逆欲吐，余邪挟饮犯胃也。故宜竹叶石膏汤，益虚清热，以降逆气也。

　　【集注】方有执曰：病后虚羸少气，脾胃未强，饮食难化，则痰饮易生，饮停气逆，故欲吐也。

　　程知曰：伤寒解后，津液不足，则虚羸；余热不尽，则伤气。与竹叶石膏汤，以调胃而去虚热。盖前条是治病后虚寒，此条是治病后虚热也。

　　竹叶石膏汤方

　　竹叶（二把） 石膏（一斤） 半夏（洗，半升） 人参（二两） 甘草（炙，二两） 粳米（半升）

　　麦冬（去心，一升）

　　上七味，以水一斗，煮取六升，去滓，纳粳米，煮米熟汤成，去米，温服一升，日三服。

　　【方解】是方也，即白虎汤去知母，加人参、麦冬、半夏、竹叶也。以大寒之剂，易为清补之方，此仲景白虎变方也。经曰：形不足者，温之以气；精不足者，补之以味。故用人参、粳米，补形气也。佐竹叶、石膏，清胃热也。加麦冬生津；半夏降逆，更逐痰饮；甘草补中，且以调和诸药也。

　　病患脉已解，而日暮微烦，以病新瘥，人强与谷，脾胃气尚弱，不能消谷，故令微烦，损谷则愈。

　　【注】病患脉已解，谓病脉悉解也。惟日西微烦者，以病新瘥，强食谷早，胃气尚弱，不能消谷，故令微烦，不须药也，损谷自愈。

　　【集注】方有执曰：强与谷，谓强其进食也。损者，言当节减之也。

　　喻昌曰：注家牵引日暮为阳明之旺时，故以损谷为当小下。不知此论瘥后之证，非论六经转阳明之证也。

　　日暮，即《内经》日西而阳气已衰之意，所以不能消谷也。不可引前条宿食，轻用大黄，重伤脾胃也。

　　王鹤田曰：此言瘥后强食，而为虚中之实证也。病后起居坐卧，俱宜听其自然，不可勉强，强则非其所欲，反逆其性而不安矣，不特一食也。

　　伤寒，阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧 散主之。

　　【注】伤寒新愈之后，男女不谨，偶犯余事，发热复病者，谓之房劳复。男以六味地黄汤主之，女以四物汤主之，随证加减治之可也。若犯余事，男病传女，女病传男，相易为病，谓之阴阳易。其证身重少气，少腹急痛，牵引阴中，膝胫拘急，或热气冲胸，头重不欲举，眼中生花等证，皆余毒乘虚传易也，当以烧 散主之。

　　【集注】王肯堂曰：房劳复病，谓新瘥之后，或尚未愈，而男妇相交接复病者，若同阴阳易证，则从阴阳易治。亦有寒热多汗，头重目眩，腹中拘急，百节解离，经脉缓弱，筋骨痿软，不能动移，精髓空虚，心神恍惚，迁延岁月方死者，宜当归四逆汤。厥者加附子，寒者加吴茱萸、生姜，以治之。按：瘥后男女交合而病者，若无阴阳易证，而有表证，则不可从阴阳易治，当从房事后犯风寒治，汗、吐、下法，皆不可轻用。即有应汗、应吐之证，汗则以补中益气汤加麻、桂微汗之，厥者加炮附子；吐则以补中益气汤加淡豆豉探吐之。适可即止，总当识此为新病之后也。

　　方有执曰：伤寒，包中风而言也。易，犹交易变易之易，言大病新瘥，血气未复，强合阴阳，则二气交感，互相换易而为病也。身体重少气，真元亏竭而困倦也。少腹里急，或引阴中拘挛者，所易之气内攻也。热上冲胸，头不欲举，眼中生花者，虚阳生热而上蒸也。膝胫拘急者，脉乱而筋伤也， 裆近阴处，阴阳二气之气聚也。男女易用，物各归本也。

　　喻昌曰：病伤寒之人，热毒藏于气血中者，渐从表里解散，惟热毒藏于骨髓之中者，无曲发泄。故差后与不病之体交接，男病传不病之女，女病传不病之男，所以名为阴阳易，即交易之义也。

　　烧 散方

　　妇人中 近隐处，取烧作灰。

　　上一味，水服方寸匕，日三服，小便即利，阴头微肿，此为愈矣。妇人病，取男子 烧服。

　　【方解】男女 裆，浊败之物也。烧灰用者，取其通散，亦同气相求之义耳。服后或汗出，或小便利则愈。

　　阴头微肿者，是所易之毒从阴窍而出，故肿也。

　　卷十一

　　辨坏病脉证并治篇

　　坏病者，谓不当汗而汗，不当吐而吐，不当下而下，即当汗、吐、下而过甚，或当汗、吐、下而失时，皆为施治失宜，所以成坏病也。凡三阴三阳，若汗、若吐、若下，若温针、火熏、火熨、火灸、火劫等法，致诸坏病者，有汗后亡阳，眩冒振惕，魄汗不收；有下后虚中，结胸痞硬，下利不止；有吐后烦乱腹满；有温针失血惊狂，甚至阳毒斑狂，阴躁欲死，神昏谵语，循衣摸床之类是也。其论散见诸篇，今合为一集，以便后学。

　　其中或有挂漏，是在能三反者。

　　太阳病三日，已发汗，若吐、若下、若温针仍不解者，此为坏病，桂枝不中与也。观其脉证，知犯何逆，随证治之。

　　【注】太阳病三日，邪在三阳时也。若已经发汗，若吐、若下、若温针，其法备施，病仍不解者，此为坏病，由施治失宜也。此时即有表证，桂枝亦不中与，当观其脉证，知所误犯者何逆，而随证治之，不可以成法拘也。

　　【集注】方有执曰：既不可定以正名，则亦难以出其正治，故但示人以随机应变之微旨，一以贯之，斯言尽之矣。

　　程知曰：病在太阳，治之不当，即成坏病，故初治不可不慎。桂枝不可与，以桂枝证罢也，若桂枝证仍在，则不谓之坏病矣。

　　程应旄曰：如汗后亡阳动经、渴躁谵语，下后虚烦、结胸痞气，吐后内烦腹胀满，温针后吐衄惊狂之类，纷纭错出者，俱是为前治所坏，后人切不得执成法以救逆。所以前证虽属桂枝，若坏则桂枝亦不中与也。观其脉证，知犯何逆，随证治之。盖欲反逆为顺也，非从望、闻、问、切上，探出前后根因，无从随证用法，非头痛医头之为随证治之也。

　　吴人驹曰：不得拘三日为表病而与桂枝，当根据现下之变坏者而为救治。

　　本太阳病不解，转入少阳者，胁下硬满，干呕，不能食，往来寒热，尚未吐下，脉沉紧者，与小柴胡汤。

　　若已吐、下、发汗、温针，谵语，柴胡汤证罢，此为坏病，知犯何逆，以法治之。

　　【按】脉沉紧，当是“脉沉弦”，若是沉紧，是寒实在胸，当吐之诊也。惟“脉沉弦”，始与上文之义相属，故可与小柴胡汤。

　　【注】本太阳病不解，而见胁下硬满，干呕不能食，往来寒热等证。脉沉弦，是邪转入少阳也，若未经吐下者，当与小柴胡汤，解其半表半里之邪可也。其已经吐下、发汗、温针者，则表里俱虚，更加谵语，柴胡证罢，此为坏病，即小柴胡汤亦不中与也，当审其所犯何逆，随证以法治之可也。

　　【集注】成无己曰：转入少阳，柴胡证也。若已吐、下、发汗、温针，不惟犯少阳三禁，更加温针以迫劫之，损耗津液，胃中干燥，必发谵语。柴胡证罢者，谓无胁下硬满，干呕不能食，往来寒热等证也，此为坏病。

　　沈明宗曰：太阳不解而传少阳，当与小柴胡和解，乃为定法。反以吐下、发汗、温针，以犯少阳之戒，而邪热陷入阳明，故发谵语，已为坏证。要知谵语乃阳明受病，即当知犯阳明之逆而治之；若无谵语，而见他经坏证，须证书凭脉，另以活法治之也。

　　太阳病中风，以火劫发汗，邪风被火热，血气流溢，失其常度，两阳相熏灼，其身发黄，阳盛则欲衄，阴虚则小便难，阴阳俱虚竭，身体则枯燥，但头汗出，剂颈而还，腹满微喘，口干咽烂，或不大便，久则谵语，甚者至哕，手足躁扰，捻衣摸床。小便利者，其人可治。

　　【注】太阳病中风，不以桂枝汤汗之，而以火劫发汗，故致生诸逆也。风属阳邪，被火益热，故血气流溢，失其常度也。以风火俱阳，故曰两阳熏灼；热蒸血瘀达于肌表，故其身发黄也。血为热迫，故上逆欲衄；阴虚液竭，故小便难；阴阳虚竭，故身体枯燥；阳热熏灼，阴液上越，故头汗出剂颈而还也。热传太阴，故腹满口燥；热传少阴，故口干咽烂；热壅于胸，故肺燥微喘；热结于胃，故不大便。愈久则热益深，故哕逆谵语，神明昏乱，手足躁扰，捻衣摸床之证见矣。凡此诸坏证，推求其源，皆由邪火逆乱，真阴立亡，多不可治。然或小便利者，则阴气尚在，故犹为可治也，可不慎之于始哉！【集注】成无己曰：《内经》云：诸胀腹大，皆属于热。腹满微喘者，热气内郁也。经云：火气内发，上为口干咽烂者，火热上熏也。热气上而不下，则大便不硬，若热气下入胃中，消耗津液，则大便硬，故云：或不大便，久则胃中燥热，必发谵语。经云：病深者，其声哕，火气太甚，正气逆乱，故哕。经云：四肢者，诸阳之本也，阳盛则动，故手足躁扰，捻衣摸床也。小便利者，是阴未竭，犹可治也。

　　喻昌曰：此证阳邪挟火，扰乱阴分，而亡其阴，与前二条亡阳证，天渊悬绝。观阳盛欲衄，身体枯燥诸句，则知此证宜急驱其阳，以存一线之阴，不得泥“阴阳俱虚竭”一语，而补其阳、劫其阴也。且头汗为阳邪上壅，不下通于阴，所以剂颈以下不能得汗。设见衄血，则邪从衄解，头间且无汗矣。设有汗，则邪从汗解，又不衄矣。后条火邪深入，必圊血，亦身体枯燥而不得汗，设有汗，便不圊血矣。读古人书，全要会意，岂有得汗仍衄血、圊血之理哉！又曰：仲景以小便利一端，辨真阴之亡与未亡最细。盖水出高源，小便利则津液不枯，肺气不绝可知也；肾以膀胱为腑，小便利则膀胱之气化行，肾水未绝可知也。

　　程应旄曰：以上诸证，莫非邪火逆乱，真阴立亡之象。推求其原，一皆血气流溢，失其常度，至于如此，邪风被火热之害，可胜言哉！此际，欲治风而火势沸腾，欲治火而风邪壅遏，何从治之？惟利小便一法。如猪苓汤类，可以导热滋干，使小便得利，则太阳之邪亦从膀胱为去路，尚可治也。倘利之而不利，火无从出，危矣。

　　太阳病，医发汗，遂发热恶寒；因复下之，心下痞；表里俱虚，阴阳气并竭，无阳则阴独，复加烧针。

　　因胸烦，面色青黄，肤 者，难治；今色微黄，手足温者，易愈。

