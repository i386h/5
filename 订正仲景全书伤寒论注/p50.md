<!-- { "loadSidebar": true } -->
　　伤寒八九日，风湿相抟，身体疼烦，不能自转侧，不呕不渴，脉浮虚而涩者，桂枝附子汤主之。若其人大便硬，小便自利者，去桂枝加白术汤主之。

　　【注】此承上条，详申脉证，以明其治也。伤寒八九日，不呕不渴，是无伤寒里病之证也；脉浮虚涩，是无伤寒表病之脉也。脉浮虚，主在表，虚风也；涩者主在经，寒湿也。身体疼烦属风也，不能转侧属湿也，乃风湿相抟之证，非伤寒也，与桂枝附子汤温散其风湿，使从表而解也。若脉浮实者，则又当以麻黄加术汤，大发其风湿也。如其人有是证，虽大便硬，小便自利，而不议下者，以其非邪热入里之硬，乃风燥湿去之硬，故仍以桂枝附子汤去桂枝，以大便硬，小便自利，不欲其发汗，再夺津液也；加白术，以身重着，湿在肉分，用以佐附子逐湿气于肌也。

　　【集注】成无己曰：烦者，风也。身疼不能自转侧者，湿也。经曰：风则浮虚。《脉经》曰：脉来涩者，为病寒湿也。

　　桂枝附子去桂枝加白术汤方

　　附子（炮，去皮，破，三枚） 白术（四两） 生姜（切，三两） 大枣（擘，十二枚） 甘草（炙，二两）

　　上五味，以水六升，煮取二升，去滓，分温三服。初一服，其人身如痹，半日许，复服之，三服都尽，其人如冒状，勿怪。此以附子、术，并走皮内，逐水气未得除，故使之耳。法当加桂四两。此本一方二法，以大便硬、小便自利去桂也。以大便不硬、小便不利，当加桂。附子三枚，恐多也，虚弱家及产妇，宜减服之。

　　风湿相抟，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。

　　【注】风湿相抟，骨节疼烦，重着不能转侧，湿胜风也。掣痛不可屈伸，风胜湿也。今掣痛不可屈伸，近之则痛剧，汗出、短气，恶风不欲去衣，皆风邪壅盛，伤肌表也。小便不利，湿内蓄也。身微肿者，湿外薄也。

　　以甘草附子汤微汗之，祛风为主，除湿次之也。以上二条，皆详风湿之义，以明风湿之治也。

　　【集注】方有执曰：抟，捏聚也。言风与湿捏合抟聚，共为一家之病也。烦，风也。痛，湿也。风淫则掣，湿淫则痛，风湿之邪注经络，流关节，渗骨髓，身体所以烦痛、掣痛而不利也。近之则痛剧者，外邪客于内，迕之则逆也。短气者，汗多亡阳而气伤也。恶风不欲去衣者，以重伤，故恶甚也。甘草益气和中，附子温经散湿，术能胜湿燥脾，桂枝祛风固卫，此四物者，所以为风湿相抟之的药也。

　　吴人驹曰：必脉之沉而细者，若浮大而盛，则风多而湿少，附子须在审之。

　　甘草附子汤方

　　甘草（炙，二两） 附子（炮，去皮，破，二枚） 桂枝（四两） 白术（二两）

　　上四味，以水六升，煮取三升，去滓，温服一升，日三服。初服得微汗则解，能食。汗止复烦者，服五合。恐一升多者，宜服六七合为妙。

　　【方解】风湿之治，用甘草附子汤，即桂枝附子汤去姜、枣加白术也。去姜、枣者，畏助汗也。加白术者，燥中湿也。日三服，初服一升，不得汗解，则仍服一升。若微得汗则解，解则能食，是解已彻也，可止再服。若汗出而复烦者，是解未彻也，仍当服之，但不可更服一升，恐已经汗，多服而过汗也，服五合可也。如不解，再服六七合为妙。似此服法，总是示人不可尽剂之意，学人于理有未解处，即于本文中求之自得矣。

　　太阳中热者， 是也。其人汗出恶寒，身热而渴也。

　　【注】中暑热病，亦由太阳表入，故曰：太阳中热者， 是也。其人汗出恶寒，身热而渴，颇似太阳温热之病。但温热无恶寒，以热从内发，故虽汗出而不恶寒；中 恶寒者，以暑由外入，故汗出而恶寒也。究之于脉，温热之浮，必浮而实；中之浮，必浮而虚，以暑热伤气也。究之于渴，温热之渴，初病不过欲饮水；中 之渴，一病即大渴引饮也。温热则传经，变病不一，中 则不传，不愈即死也。虽同为太阳经中之病，而虚实施治不同，宜以人参白虎汤主治之。

　　【集注】方有执曰：蒸热谓之暑，伤暑谓之 。汗出恶寒者，太阳表不固也。身热者，暑邪伤阳也。渴者，亡津液而内燥也。

　　程知曰：此辨暑热脉证也。太阳中热者，谓是太阳表证而属中热也。均是太阳表病，汗出恶寒，身热而不渴者，为中风；汗出身热而渴，不恶寒者，为温病。今汗出恶寒，身热而渴，则是中 。 者，暑热之气也。

　　不言 而言热，以其胃热为独重也。里有热，故身热而渴，暑伤气，故汗出恶寒。

　　吴人驹曰：不可因恶寒而用辛温，又不可因汗出而固表，惟宜甘寒以解其暑热可也。

　　太阳中 者，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳身即热，口开，前板齿燥。若发汗则恶寒甚，加温针则发热甚，数下之则淋甚。

　　【注】此申上条，详出证脉，戒人不可妄行汗、下温针也。太阳中 ，无汗身重疼痛者，似伤寒也，但脉弦细芤迟，非伤寒脉也。且有小便已，而洒洒然恶寒毛耸之证，乃太阳膀胱表气为暑所伤而然也。手足逆冷者，乃暑伤气，气伤不能达四肢，则寒也。小有劳身即发热，口开前板齿燥者，乃劳则动热，暑热益烈，伤阴液也，此皆中 危证。若以发热无汗，恶寒身痛，误为伤寒之表，妄行发汗，则表气愈虚，恶寒更甚也。若以手足逆冷，误为阳虚，妄加温针，则暑邪愈盛，发热更炽也。若以壮热齿干，误为胃火而数下，则水源竭涩，尿淋窘甚也。凡此之证，皆中 妄行汗、下、温针致变，惟宜以白虎加人参汤主之。或人参汤调辰砂六一散亦可也。

　　【集注】成无己曰：经云：因于暑汗，烦则喘喝。口开，谓喘喝也，喘喝不止，故前板齿燥。

　　程知曰：人身之阳，以汗而外泄；人身之阴，以热而内竭。故 证禁用汗、下、温针，谓汗则伤阳，下则伤阴，温针则引火内入也。

　　张锡驹曰：洒洒者，恶寒之象也。毛耸者，毫毛竖起也。

　　太阳中 者，身热疼重，而脉微弱，此亦夏月伤冷水，水行皮中所致也。

　　【注】太阳中 之证，身热疼重者，暑伤形也；脉微弱者，暑伤气也。以此证脉揆之，亦其人夏月盛暑喜贪风凉，过饮冷水，水气输行于皮中，表为邪束，不得汗泄所致也。此时即以香薷饮、大顺散汗之，可立愈也。若因循不治，则水气既不得外泄于表而作肿，势必内攻于里而喘胀矣，是又当以葶苈大枣汤或瓜蒂一物散下之也。上条戒人不可汗下，此条示人宜当汗下。仲景之法，多是如此，盖恐人固执失宜也。

　　【集注】方有执曰：身热疼重，而曰夏月伤冷水，水行皮中所致者，土主肌肉而恶湿，水渗土而蒸发也。

　　脉微弱者，热则血干而气耗也。然夏月饮水，人之常事，而曰伤何哉？良由暑迫饮之过多，或得之冷水澡洗，暑反内入也。

　　张璐曰：按论 三条，首言动而得之之病，谓中 ，属外因；次言静而得之之病，虽曰中 ，实暑病也，属内因；末言因热伤冷之病，乃中 之变证，属不内外因，不得以三者混称也。

　　程应旄曰：可见中 之病，大都阳气在表，而胃中虚冷，所以身热疼重，而脉微弱。夏月饮冷水，里阴郁住表阳，水气不得宣泄，而行于皮中，多有此证。此则开郁宣阳，又为 证中增一义也。

　　卷十四

　　辨霍乱病脉证并治篇

　　霍乱者，因风寒暑热，饮食生冷之邪，杂揉交病于中，正不能堪，一任邪之挥霍撩乱，故令三焦混淆，清浊相干，乱于肠胃也。表甚，则有头痛身痛、发热恶寒之证；里甚，则有呕吐泻利、腹中大痛之证；寒甚，则转筋厥逆冷汗；暑甚，则大渴引饮不已。病既不同，治亦各异，惟在详审其因，分而疗之，庶卒然之顷，不致有误矣。

　　问曰：病有霍乱者何？答曰：呕吐而利，此名霍乱。

　　【注】问曰：病有霍乱者，其状何似？答曰：卒然呕吐、泻利者，是名霍乱也。

　　【集注】成无己曰：三焦者，水谷之道路。邪在上焦，则吐而不利；在下焦，则利而不吐；在中焦，必既吐且利。以饮食不节，寒热不调，清浊相干，阴阳乖隔，而成霍乱。轻者只曰吐泻，重者挥霍撩乱，故曰霍乱。

　　问曰：病发热，头痛，身疼，恶寒，吐利者，此属何病？答曰：此名霍乱，自吐下，又利止，复更发热也。

　　【注】此承上条，以详出其证也。头痛身疼，发热恶寒，在表之风、寒、暑、热为病也；呕吐泻利，在里之饮食生冷为病也。具此证者，名曰霍乱。若自呕吐已，又泻利止，仍有头痛身疼恶寒，更复发热，是里解而表不解表也，宜用藿香正气汤或香薷饮，散而和之可也。若不头痛身疼，恶寒吐泻，汗出发热，渴而引饮，是表解而里未解也，宜辰砂六一散或白虎加人参汤，补而清之可也。

　　【集注】方有执曰：发热、头痛、身疼、恶寒，外感也。吐利，内伤也。上以病名求病证，此以病证实病名，反复详明之意。

　　程应旄曰：霍乱之证，仅见呕吐而利，谁不知责重中焦者！若病有发热头痛，身疼恶寒，夹此吐利而来，表里之间，仓卒难辨，故从属定名，破去伤寒之称，名曰霍乱，不欲人以表惑里也。

　　沈明宗曰：吐利已止，复更发热，乃里气和而表邪未解，当从解表之法。或无表证，但有腹痛吐利，此为里邪未解，当以和里为主。

　　伤寒，其脉微涩者，本是霍乱，今是伤寒，却四五日至阴经上，转入阴必利，本呕下利者，不可治也。

　　欲似大便而反矢气，仍不利者，此属阳明也，便必硬，十三日愈，所以然者，经尽故也。

　　【注】此承上条辨发热、头痛、身疼、恶寒、吐利等证，为类伤寒之义也。若有前证而脉浮紧，是伤寒也。今脉微涩，本是霍乱也。然霍乱初病，即有吐利，伤寒吐利，却在四五日后邪传入阴经之时，始吐利也。

　　此本是霍乱之即呕吐，即下利，故不可作伤寒治之，俟之自止也。若止后似欲大便，而去空气，仍不大便，此属阳明也。然属阳明者，大便必硬，虽大便硬，乃伤津液之硬，未可下也，当俟至十三日经尽，胃和津回，便利自可愈矣。若过十三日大便不利，为之过经不解，下之可也。

　　【集注】魏荔彤曰：此申解霍乱病，似乎伤寒，应为辨明孰为伤寒之吐利，孰为霍乱之吐利，以定治法无误也。伤寒中之吐利，有六经形证；而霍乱中之吐利，有表里阴阳。俱应一一辨明，方有确见，而不摇惑也。

