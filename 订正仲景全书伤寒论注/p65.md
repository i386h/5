<!-- { "loadSidebar": true } -->
　　【按】风池穴在颞 后。颞 ，脑空穴也。后者，谓挟玉枕傍，骨下发际内，大筋外陷中，按之引耳中是也。足少阳、阳维之会，宜刺三分，肌肉浓者可五分，留七呼，禁灸。风府一穴，在项发际上一寸，大筋内宛宛中，疾言其肉立起，言休立下，是其穴也。督脉、阳维之会，宜刺三分，肌肉薄者只二分，候病患呼气即出，禁灸。太阳之邪，刺足少阳、督脉者，何也？盖以风府在头部中行，风池在第三行，太阳在第二行，则风池、风府实挟太阳经而行者也，况二穴皆为阳维之会。阳维者，谓诸阳之总也。刺之，诸阳之气得泄，何患太阳之邪不去哉！太阳刺风池、风府穴图　太阳病，头痛至七日以上自愈者，以行其经尽故也。若欲作再经者，针足阳明，使经不传则愈。

　　【按】仲景云：针足阳明，成注未明指其穴。考之庞氏《总病论》云：补足阳明上三里穴。推其意，得补则经气实而不传，殊不知仲景之意，针足阳明为迎而夺之，以泄其经之热，使热邪得泄，不至再传他经，故云愈也。庞氏不明用针之理，以泄为补，恐误矣。

　　又考张氏《缵论》云：刺足阳明冲阳穴。冲阳者，即仲景所谓趺阳脉也，有诊法而不言刺，张氏之言，实本史氏《伤寒论注》，不足法也。三里二穴，在膝眼下三寸， 骨外廉两筋间宛宛中，坐而竖膝，低跗取之，极重按之，则跗上动脉即止，是其穴也，可刺五分，留七呼。

　　太阳针足阳明三里穴图　伤寒，腹满谵语，寸口脉浮而紧，此肝乘脾也，名曰纵，刺期门。

　　伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横，刺期门。

　　妇人中风，发热恶寒，经水适来，得之七八日，热除而脉迟身凉，胸胁下满，如结胸状，谵语者，此为热入血室也，当刺期门，随其实而泻之。

　　阳明病，下血谵语者，此为热入血室，但头汗出者，刺期门，随其实而泻之， 然汗出则愈。

　　太阳与少阳并病，头项强痛或眩冒，时如结胸，心下痞硬者，当刺大椎第一间肺俞、肝俞，慎不可发汗，发汗则谵语。脉弦，五六日谵语不止，当刺期门。

　　【按】《图经》云：期门二穴，在不容傍一寸五分，乳直下，第二肋骨端，近腹处，是其穴也，第二肋者，从下数至第二肋也。肋骨端者，在软肋骨末之端也。刺四分，肥人量之。

　　太阳、阳明、少阳刺期门穴图　太阳与少阳并病，头项强痛或眩冒，时如结胸，心下痞硬者，当刺大椎第一间、肺俞、肝俞，慎不可发汗，发汗则谵语。脉弦，五六日谵语不止，当刺期门。

　　太阳、少阳并病。心下硬，颈项强而眩者，当刺大椎、肺俞、肝俞，慎勿下之。

　　【按】《图经》云：督脉大椎穴，在第一椎上陷中，可刺五分，留三呼，泄五吸。肺俞二穴，在第三椎下，两傍相去各一寸五分，可刺三分，留七呼，得气即泄，肥人可刺五分。肝俞二穴，在第九椎下，两傍相去各一寸五分，可刺三分，留六呼。仲景太阳少阳并病，及合邪也，故刺大椎、肺俞、肝俞，亦合泄之法也。

　　太阳、少阳并病刺大椎、肺俞、肝俞穴图　少阴病，得之二三日，口中和，其背恶寒者，当灸之，附子汤主之。

　　【按】当灸之，仲景未言灸何穴。常器之云：当是足太阳膈关二穴，专灸背恶寒。其穴在第七椎下，两傍相去各三寸陷中，正坐取之，可灸五壮。盖以太阳为少阴之表，故外灸膈关以温其表，内用附子以温其里也。

　　少阴灸膈关穴图　少阴病吐利，手足不厥冷，反发热者，不死。脉不至，灸少阴七壮。

　　【按】灸少阴七壮，仲景未言灸何穴。常器之云：当灸少阴太溪二穴。经曰：肾之原出于太溪，其穴在内踝后跟骨，动脉陷中。

　　少阴灸太溪穴图　少阴病，下利便脓血者，可刺。

　　【按】可刺，仲景未言可刺何穴。常器之云：可刺足少阴幽门、交信。郭雍曰：可灸。考幽门二穴，在鸠尾下一寸，巨阙两傍各五分陷者中，治泻利脓血，刺五分灸五壮。交信二穴，在内踝上二寸，少阴前太阴后，廉筋骨间，治泻利赤白，刺四分留五呼，灸三壮。两说皆是。

　　少阴刺灸幽门、交信穴图　少阴病，下利脉微涩，呕而汗出，必数更衣，反少者，当温其上，灸之。

　　【按】灸之，仲景未言当灸何穴。常器之云：灸太冲。郭雍云：灸太溪。此穴皆不治呕而汗出，里急下利，惟幽门主治干哕、呕吐、里急、下利，亦当灸幽门为是。

　　伤寒六七日，脉微，手足厥冷，烦躁，灸厥阴，厥不还者死。

　　【按】灸厥阴，仲景未言当灸何穴。常器之云：可灸太冲。以太冲二穴，为足厥阴之所注，凡病诊太冲脉，可决人之生死。其穴在足大趾本节后二寸，跗间陷者中，动脉应手，是其穴也，灸三壮。

　　厥阴灸太冲穴图　伤寒脉促，手足厥逆者，可灸之。

　　【按】可灸之，仲景未言当灸何穴。常器之云：太冲穴。前条手足厥逆，灸太冲；此条亦手足厥逆，亦当灸太冲。

　　
