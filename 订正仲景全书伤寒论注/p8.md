<!-- { "loadSidebar": true } -->
　　【集注】成无己曰：气宜通也，以塞故痛。邪结阳分，则阴气不得下通；邪结阴分，则阳气不得上通。故知二者，皆按之痛硬也。

　　方有执曰：此设问答以明结胸、脏结之同异。脏结之时时下利者，阴邪结于阴脏而寒甚也。以寒甚，故脉小细紧，此其所以不同也。盖结胸以阳邪结于阳，脏结以阴邪结于阴故也。

　　汪琥曰：结胸证，其人本胃中有饮食，下之太早，则食去不尽，外邪反入，结于胸中，以故按之则痛，不能饮食。脏结证，其人胃中本无饮食，下之太过，则脏虚，邪入与寒结于阴分，所以状如结胸，持之不痛，能饮食，时下利也。

　　魏荔彤曰：人知此条为辨结胸，非指脏结而论，不知正谓脏结与痞有相类，而与结胸实有不同。盖结胸阳邪也，痞与脏结阴邪也。痞则尚有阳浮于上，脏结则上下俱无阳，是皆误下、误吐之过也。

　　【按】此条“舌上白苔滑者难治”句，前人旧注皆单指脏结而言，未见明晰，误人不少。盖舌苔白滑，即结胸证具，亦是假实；舌苔干黄，虽脏结证具，每伏真热。脏结阴邪，白滑为顺，尚可温散；结胸阳邪，见此为逆，不堪攻下，故为难治。由此可知，着书立论，必须躬亲体验，真知灼见，方有济于用。若徒就纸上陈言，牵强附会，又何异按图索骥耶。

　　病胁下素有痞，连在脐旁，痛引少腹，入阴筋者，此名脏结，死。

　　【注】病脏结之人，若胁下素有痞连在脐旁，新旧病合，痛引少腹，入阴筋者，其邪又进厥阴，乃属脏结之死证也。

　　【集注】程知曰：宿结之邪，与新结之邪交结而不解，痞连脐旁，脾脏结也；痛引少腹，肾脏结也；自胁入阴筋，肝脏结也；三阴之脏俱结矣，故主死。

　　脏结无阳证，不往来寒热，其人反静，舌上苔滑者，不可攻也。

　　【注】脏结无三阳证。不发热，无太阳也；不往来寒热，无少阳也；其人反静，无阳明也。舌苔滑白，胸中有寒，故可温不可攻也。

　　【集注】方有执曰：苔滑本丹田有热、胸中有寒而成。然丹田，阴也。胸中，阳也。热反在阴而寒反在阳，所以为不可攻也。

　　程知曰：经于脏结白苔滑者，只言难治，未尝言不可治也。只言脏结无热舌苔滑者，不可攻，未尝言脏结有热舌苔不滑者，亦不可攻也。意者丹田有热，胸中有寒之证，必有和解其热，温散其寒之法。俾内邪潜消，外邪渐解者，斯则良工之苦心乎！病在阳，应以汗解之，反以冷水 之，若灌之，其热被却不得去，弥更益烦，肉上粟起，意欲饮水，反不渴者，服文蛤散；若不瘥者，与五苓散。身热皮粟不解，欲引衣自覆者，若水以 之洗之，益令热被却不得出，当汗而不汗则烦。假令汗出已，腹中痛，与芍药三两，如上法。

　　【注】病在阳，谓病发于阳而身热也。此应以汗解之，而反以冷水 之灌之，则身热虽被劫而暂却，然终不得去，故热烦益甚也。水寒外束，肤热乍凝，故肉生肤粟，热入不深，故意欲饮水反不甚渴也，故以文蛤散内疏肤热。若不瘥，与五苓散外解水寒；则皮粟、身热当解矣。若不解且恶寒，引衣自覆，是尚有表也。当以桂枝汤汗解之。假令服桂枝汤，汗已出，热粟俱解，而腹中增痛，又为表已和里未调也，宜与桂枝汤倍加芍药，调里以和其表。若渴欲饮水而不腹痛，则不须调太阴里，而仍当调太阳腑矣，宜仍取乎五苓也。

　　文蛤散方

　　文蛤（五两）

　　上一味，为散，沸汤和一钱匕服，汤用五合。

　　【按】文蛤即五倍子也。

　　卷二

　　辨太阳病脉证并治中篇

　　太阳统摄之营卫，乃风寒始入之两途，风则伤卫，寒则伤营。卫气剽疾，统气而行脉外，其用疏泄而属阳，邪之犯也易，故其犯之也则有汗，为虚邪。营气专精，统血而行脉中，其体固密而属阴，邪之犯也难，故其犯之也则无汗，为实邪。夫冬固寒令也，然春月余寒，秋末早寒，皆能致病，但有无汗，实邪证候显然，即可谓之伤寒，不必尽属隆冬也。然太阳经也，膀胱腑也，由经视腑，则经为表，而腑为里矣。上编用桂枝汤解肌，所以治风伤卫之表也，而未及卫分之里，故又立五苓散一方，佐桂枝以和卫分之里焉。此篇用麻黄汤发汗，所以治寒伤营之表也，而未及营分之里，故又立桃核抵当方，佐麻黄以攻营分之里焉。至于汗下失宜，过之则伤正而虚其阳，不及则热炽而伤其阴。虚其阳，则从少阴阴化之证多，以太阳少阴为表里也。伤其阴，则从阳明阳化之证多，以太阳、阳明递相传也，此篇中所以又有四逆、承气之治也。凡风伤卫之虚邪已列上编，兹以寒伤营之实邪疏为中篇，使读者先会大意于胸中，斯临证处方，自不致误矣。

　　太阳病，或已发热，或未发热，必恶寒，体痛，呕逆，脉阴阳俱紧者，名曰伤寒。

　　【注】太阳病，即上编首条脉浮，头项强痛，恶寒之谓也。营，表阴也。寒，阴邪也。

　　寒邪伤人则营受之，从其类也。已发热者，寒邪束于皮毛，元府闭密，阳气郁而为热也。未发热者，寒邪初入，尚未郁而为热，顷之即发热也。恶寒者，为寒所伤，故恶之也。必恶寒者，谓不论已热未热，而必恶寒也。寒入其经，故体痛也。胃中之气被寒外束不能发越，故呕逆也。寒性劲急，故脉阴阳俱紧也。此承上编首条言太阳病，又兼此脉此证者，名曰伤寒。以为伤寒病之提纲。后凡称伤寒者，皆指此脉证而言也。

　　【集注】方有执曰：或者，未定之辞；必者，定然之谓。曰或曰必者，言发热早晚不一，而恶寒则定然即见也。

　　喻昌曰：仲景虑恶寒、体痛、呕逆、又未发热，恐误认为阴经之证，故早于篇首揭明此语以辨之。

　　程应旄曰：伤寒阴阳俱紧之脉，大不同于中风阳浮而阴弱之缓脉矣。证与脉兼得其实，然后乃得正其名曰，此太阳伤寒之病，而非中风所能混也。

　　魏荔彤曰：伤寒、中风同一浮脉，而彼为浮缓，此为浮紧，阳邪舒散故缓，阴邪劲急故紧。同为在表之浮，而一缓一紧，风寒迥异矣。

　　太阳病，头痛发热，身疼腰痛，骨节疼痛，恶风无汗而喘者，麻黄汤主之。

　　【注】此承上条而详言其证，以出其治也。太阳经脉起于目内 ，上额交巅，入络脑还出，别下项，循肩膊内，挟脊抵腰中，至足小指出其端。寒邪客于其经，则营血凝涩，所伤之处，无不痛也。营病者恶寒，卫病者恶风，今营病而恶风者，盖以风动则寒生，恶则皆恶，未有恶寒而不恶风，恶风而不恶寒者。所以仲景于中风、伤寒证中，每互言之，以是知中风、伤寒，不在恶寒、恶风上辨，而在微甚中别之也。无汗者，伤寒实邪，腠理闭密，虽发热而汗不出，不似中风虚邪，发热而汗自出也。阳气被寒邪所遏，故逆而为喘。主之以麻黄汤者，解表发汗，逐邪安正也。

　　【集注】成无己曰：寒则伤营，头痛身疼腰痛，以致牵连骨节疼痛者，太阳经营血不利也。

　　程应旄曰：头痛发热，太阳病皆然，而身疼腰痛，骨节疼痛，是寒伤营室，若风伤卫，则无是也。恶风，太阳病皆然，而无汗而喘，是阳被壅遏，若风伤卫，则无是也。得其所同，因以别其所异也。

　　沈明宗曰：太阳之邪从皮毛而入，郁逆肺气，以故作喘。且寒主收敛，伤营则腠理闭密，故用麻黄汤发之。

　　麻黄汤方

　　麻黄（去节，三两） 桂枝（二两） 甘草（炙，一两） 杏仁（汤浸，去皮尖，七十个）

　　上四味，以水九升，先煮麻黄，减二升，去上沫，纳诸药，煮取二升半，去渣，温服八合，覆取微似汗，不须啜粥，余如桂枝法将息。

　　【方解】名曰麻黄汤者，君以麻黄也。麻黄性温，味辛而苦，其用在迅升；桂枝性温，味辛而甘，其能在固表。证属有余，故主以麻黄必胜之算也；监以桂枝，制节之师也。杏仁之苦温，佐麻黄逐邪而降逆；甘草之甘平，佐桂枝和内而拒外。饮入于胃，行气于元府，输精于皮毛，斯毛脉合精，溱溱汗出，在表之邪，必尽去而不留；痛止喘平，寒热顿解，不须啜粥而藉汗于谷也。必须煮掠去上沫者，恐令人烦，以其轻浮之气，过于引气上逆也。

　　其不用姜、枣者，以生姜之性横散于肌，碍麻黄之迅升；大枣之性泥滞于膈，碍杏仁之速降，此欲急于直达，少缓则不迅，横散则不升矣。然此为纯阳之剂，过于发汗，如单刀直入之将，用之若当，一战成功；不当，则不戢而召祸。故可一而不可再。如汗后不解，盒饭以桂枝代之。此方为仲景开表逐邪发汗第一峻药也。庸工不知其制在温覆取汗，若不温覆取汗，则不峻也，遂谓麻黄专能发表不治他病。孰知此汤合桂枝汤，名麻桂各半汤，用以和太阳留连未尽之寒热。去杏仁、加石膏，合桂枝汤。名桂枝二越婢一汤，用以解太阳热多寒少之寒热，若阳盛于内，无汗而喘者，又有麻黄杏仁甘草石膏汤，以解散太阴肺家之邪；若阴盛于内而无汗者，又有麻黄附子细辛甘草汤，以温散少阴肾家之寒。

　　《金匮要略》以此方去桂枝，《千金方》以此方桂枝易桂，皆名还魂汤，用以治邪在太阴，卒中暴厥，口噤气绝，下咽奏效，而皆不温覆取汗。因是而知麻黄汤之峻与不峻，在温覆与不温覆也。此仲景用方之心法，岂常人之所得而窥耶！【集解】王肯堂曰：此方为元气不虚者设也。如挟时气者，宜十神汤；挟暑湿者，宜正气汤；挟寒者，宜五积散；挟热者，宜通圣散；挟食者，宜养胃汤；挟痰者，宜芎苏散。按：肯堂之议诚当矣。然必证兼表里，邪因错杂，似伤寒而非伤寒者，乃可于诸方中斟酌选用。若脉证与麻黄、桂枝吻合，自当遵仲景之法治之。即元气素虚，或平素有热，不宜麻桂者，亦必如刘完素、张洁古法，缓缓消息治之，庶不误人。临病之工，宜详审焉。

　　吴绶曰：凡伤寒，寒邪在表，闭其腠理，身痛拘急，恶寒无汗，须用麻黄辛苦之药，开发腠理，逐寒邪，使汗出而解。惟夏月炎暑之时，虽有是证，宜加凉药方可用，如防风通圣散、三黄石膏汤是也。

　　伤寒一日，太阳受之，脉若静者，为不传；颇欲吐，若躁烦，脉数急者，为传也。

　　【注】伤寒一日，太阳受之，当脉浮紧，或汗或未汗，若脉静如常，此人病脉不病，为不传也。初病或呕未止颇欲吐，若躁烦脉数急者，此外邪不解，内热已成，病势欲传也。

　　宜以大青龙汤发表解热，以杀其势；或表里有热证者，则当以双解汤两解之也。

