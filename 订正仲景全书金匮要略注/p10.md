<!-- { "loadSidebar": true } -->
　　【集解】程林曰：咳而上气，如水鸡声连连不绝者，是汤主之。《内经》曰：肺苦气上逆，急食苦以泻之。射干、紫菀之苦，所以泄逆气也。以辛泻之，麻黄、生姜、细辛、半夏、款冬花之辛，所以泻风邪也。以酸收之，以酸补之，五味子之酸，以补不足。虚则补其母，大枣之甘，所以补其母也。

　　大逆上气，咽喉不利，止逆下气者，麦门冬汤主之。

　　【按】大逆上气之“大”字，当是“火”字，文义病药始属，必是传写之讹。

　　【注】咳而上气，咽喉有水鸡声而连连者，是寒饮上逆也。今咳而上气，咽喉无水鸡声而不利者，是火气上逆也。不利者，谓咽喉若有物相碍，不爽利也。主之以麦门冬汤，止其火逆，下其上气也。

　　麦门冬汤方

　　麦门冬（七升） 半夏（一升） 人参（三两） 甘草（二两） 粳米（三合） 大枣（十二枚）

　　上六味，以水一斗二升，煮取六升，温服一升，日三，夜一服。

　　【集解】周扬俊曰：喻昌云：此胃中津液枯燥，虚火上炎之证，麦冬汤乃治本之良法也。夫用降火之药而火反升，用寒凉之药而热转炽者，不惟无益，而反害之。凡病有胃气则生，无胃气即死，胃气者，肺之母气也。《本草》有知母之名者，谓肺藉其清凉，知清凉为肺之母也。有贝母之名者，谓肺藉其豁痰实，豁痰为肺之母也；然屡施于火逆上气，咽喉不利之证，而屡不应，名不称矣。孰知仲景有此妙法，于麦冬、人参、甘草。粳米大补中气，大生津液队中，增入半夏之辛温一味，其利咽下气，非半夏之功，实善用半夏之功，擅古今未有之奇矣。

　　咳逆上气，时时唾浊，但坐不得眠，皂荚丸主之。

　　【注】咳逆上气，喉中有水鸡声者，是寒饮冲肺，射干麻黄汤证也。咳逆上气，咽喉不利者，是火气冲肺，麦门冬汤证也。今咳逆上气，惟时时唾浊，痰涎多也。但坐不得卧，气逆甚也。此痰气为病，非寒饮亦非火气。主之以皂荚丸者，宣导其痰，通达其气也；佐枣膏之甘，以药性剽悍缓其势也。

　　【集注】程林曰：浊唾壅塞于肺，则不得卧，故时时唾浊也。皂荚味辛咸，辛能散，咸能软，宣壅导滞，利窍消风，莫过于此。故咳逆上气，时时唾浊，坐不得卧者宜之。然药性剽悍，佐枣膏之甘，以缓其药势。

　　魏荔彤曰：咳逆上气，时时吐浊，但坐不得眠，则较重于喉中水鸡声者矣。声滞者，挟外感之因；唾浊则内伤之故；但坐不得卧，而肺痈之证将成矣。是上焦有热，痰血包裹，结聚成患，不可不急为宣通其结聚，而后可津液徐生，枯干获润也，皂荚丸主之，皂荚驱风理痹，正为其有除瘀涤垢之能也。咳逆上气，时时唾浊，胸膈恶臭之痰血已结，可不急为涤荡，使之湔洗不留乎？如今用皂荚澡浴以除垢腻，即此理也。用丸俾徐徐润化，自上而下，而上部方清。若用汤直泻元余，不能治上部之胶凝矣，古人立法诚善哉。此为预治肺痈将成者主治也。

　　皂荚丸方

　　皂荚（刮去皮，用酥炙，八两）

　　上一味，末之，蜜丸梧子大，以枣膏和汤，服三九，日三，夜一服。

　　上气，面浮肿，肩息，其脉浮大不治，又加利尤甚。

　　【注】上气，谓咳逆上气也。面浮肿，谓面目浮肿也。肩息，谓喘也。其脉浮大不治，又加利尤甚，谓脉证两虚，已属不治，又加利，则上喘下利，阴阳两脱，脉证相反，故曰：尤甚也。

　　【集注】徐彬曰：此言肺痈之证，元气惫者，为难治也。谓肺痈由风则风性上行，必先上气，若兼面浮肿，肩息，气升不降也。又脉浮大，元气不能复敛，则补既不可，汗又不可，况内外皆逆气，非风之比，可尽汗泄乎？故云不治。加利则阳从上脱，阴从下脱，故曰尤甚。

　　尤怡曰：上气，面浮肿，肩息，气但升而不降矣。脉复浮大，则阳有上越之机。脉偏盛者，偏绝也。又加下利，是阴复从下脱矣。阴阳离决，故当不治。肩息，息摇肩也。

　　咳而上气，此为肺胀，其人喘，目如脱状，脉浮大者，越婢加半夏汤主之。

　　【注】咳而上气，此为肺胀，其证肩息而喘，目突如脱之状。今脉浮大，则可知浮则为风，大则为实，故以越婢加半夏汤主之，外疏皮毛，内降气逆也。

　　【集注】赵良曰：咳而上气，则其气之有冲而不下，可知矣；其咳之相连而不已，可知矣。此皆属肺之胀使之也。邪入于肺则气壅，气壅则欲不喘不可得，惟喘极，故目如脱，所以肺胀与喘之至也。脉浮，邪也，兼大则邪实。而所以遗害于肺，正未有已，故必以辛热发之，亦兼以甘寒佐之，使久合之邪，涣然冰释，岂不快乎？然久蓄之饮，何由得泄，故特加半夏于越婢汤中，一定之法也。

　　尤怡曰：外邪内饮，填塞肺中，为胀、为喘、为咳而上气，越婢汤散邪之力多，而蠲饮之力少，故以半夏辅其未逮。不用小青龙者，以脉浮且大，病属阳热，故利辛寒，不利辛热也，目如脱状者、目暗胀突，如欲脱落之状，壅气然也。

　　越婢加半夏汤方

　　麻黄（六两） 石膏（半斤） 生姜（三两） 大枣（十五枚） 甘草（二两） 半夏（半斤）

　　上六味，以水六升，先煮麻黄，去上沫，内诸药，煮取三升，分温三服。

　　【集解】李 曰：脾运水谷，主为胃行津液，职卑如婢也。汤名越婢者，取发越脾气，通行津液之义也。今治肺胀，则麻黄散表邪，石膏清内热，甘草、大枣养正缓邪，半夏、生姜散逆下气也。

　　上气喘而躁者，属肺胀，欲作风水，发汗则愈。

　　【注】上气咳逆喘而躁急者，属肺胀也。乃风郁于外，水逆于中之候也，故曰：欲作风水。当发其汗，故曰：发汗则愈也。

　　【集注】徐彬曰：有邪者，尚可治也。若上气但喘而躁，则喘为风之扇，躁为风之烦，其逆上之涎沫，将挟风势而为风水。今使先泄于肌表，水无风战，自然顺趋而从下，故曰：可汗而愈。

　　肺胀，咳而上气，烦躁而喘，脉浮者，心下有水，小青龙加石膏汤主之。

　　【注】此承上条互详脉证，以明其治也。肺胀，咳而上气，烦躁而喘，脉浮，是外伤风寒，内有水气，主以小青龙汤，发汗则愈。加石膏者，因多一烦躁证也。

　　【集注】沈明宗曰：此互上条，肺胀治法也。风寒之邪，入于营卫，挟饮上逆，则咳而上气也。烦躁而喘，肺气壅逆，谓之肺胀，即肺痈未成之初也。

　　尤怡曰：此亦外邪内饮相搏之证，而兼烦躁，则挟有热邪，麻桂药中必用石膏，如大青龙之例也。又此条见证与上条颇同，而心下寒饮，则菲温药不能开而去之，故不用越婢加半夏，而用小青龙加石膏，温寒并进，水热俱捐，于法尤为密矣。

　　小青龙加石膏汤方

　　麻黄 芍药 桂枝 细辛 甘草 干姜（各三两） 五味子 半夏（各半升） 石膏（二两）

　　上九味，以水一斗，先煮麻黄，去上沫，内诸药，煮取三升，强人服一升，羸者减之，二三服，小儿服四合。

　　【集解】李 曰：心下有水，麻黄、桂枝发汗以泄水于外，半夏、干姜、细辛温中以散水于内，芍药、五味子收逆气以平肝，甘草益脾土以制水，加石膏以去烦躁，兼能解肌出汗也。

　　咳而脉浮者，浓朴麻黄汤主之。脉沉者，泽漆汤主之。

　　【注】咳，谓咳而不上气也。脉浮者，风寒病外也。主之浓朴、麻黄者，以散外邪为主也。脉沉者，痰饮病里也。主之泽漆汤，以逐内饮为主也。

　　【集解】尤怡曰：此不详见证，而但以脉之浮沉为辨，而异其治。按浓朴麻黄汤与小青龙加石膏汤大同，则散邪蠲饮之力居多，而浓朴辛温亦能助表，小麦甘平，五味敛安正气者也。泽漆汤以泽漆为主，而以白前、黄芩、半夏佐之，则下趋之力较猛，虽生姜、桂枝之辛，亦只为下气降逆之用而已，不能发表也。仲景之意，盖以咳皆肺邪，而脉浮者，气多居表，故驱之使从外出为易；脉沉者气多居里，故驱之使从下出为易，亦因势利导之法也。

　　浓朴麻黄汤方

　　浓朴（五两） 麻黄（四两） 石膏（如鸡子大） 杏仁（半升） 半夏（半升） 干姜（二两） 细辛（二两） 小麦（一升） 五味子（半升）

　　上九味，以水一斗二升，先煮小麦熟，去滓，内诸药，煮取三升，温服一升，日三服。

　　泽漆汤方

　　半夏（半升） 紫参（一作紫菀，五两） 泽漆（以东流水五斗，煮取一斗五升，三升）

　　生姜（五两） 白前（五两） 甘草 黄芩 人参 桂枝（各三两）

　　上九味， 咀，内泽漆汁中，煮取五升，温服五合，至夜尽。

　　【集解】李 曰：咳者，水寒射肺也。脉浮者，停水而又挟风以鼓之也。麻黄去风散肺逆，与半夏、细辛、干姜、五味子、石膏同用，即前小青龙加石膏，为解表行水之剂也。然土能制水，而地道壅塞，则水亦不行，故用浓朴疏敦阜之土，使脾气健运，而水自下泄矣。杏仁下气去逆，小麦入心经能通火气，以火能生土助脾，而共成决水之功也。又云：脉沉为水，以泽漆为君者，因其功专于消痰行水也，水性阴寒，桂枝行阳气以导之。

　　然所以停水者，以脾土衰不能制水，肺气逆不能通调水道，故用人参、紫参、白前、甘草补脾顺肺，同为制水利水之方也。黄芩苦以泄之，半夏、生姜辛以散之也。

　　沈明宗曰：详《金匮》咳嗽病，本于肺则一，大纲有三：一者，热刑肺金，气弱不振，咳而唾沫为肺痿；二者，风伤卫分，则病咳上气喘为肺胀；三者，邪传营血，凝而不行为肺痈。然肺胀之中，又分风、寒、表、里，饮多、风少，风多、饮少之治。故气喘而躁，脉浮者，为心下有水，欲作风水，当以小青龙两解表里，加石膏以清风热。目如脱状，乃风寒多而饮少，以越婢驱风，加半夏而下痰逆。风寒外束，火热内郁，喉中水鸡声者，射干麻黄汤，宣通表里之邪。风热壅逆，津液不布，化而为涎，时时唾浊，但坐不得眠者，皂荚丸以驱风郁之涎。若咳而脉浮，邪居肺气，以浓朴麻黄汤，俾从表解。

　　咳而脉沉，邪入于营，将成肺痈，以泽漆而破壅结。火逆上气，咽喉不利，是无外邪，治当麦门冬汤，清润滋降。若见浮肿肩息，脉浮大而下利，真气上浮下脱，则为不治。以上皆外邪兼内饮合病，微细之辨，临证又当合《内经》五脏六腑，互相传乘之咳而辨之，则尽善矣。

　　卷三

　　奔豚气病脉证并治第八

　　师曰：病有奔豚，有吐脓，有惊怖，有火邪，此四部病，皆从惊发得之。

