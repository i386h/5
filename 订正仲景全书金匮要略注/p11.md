<!-- { "loadSidebar": true } -->
　　【按】篇中只有奔豚一证，而吐脓、惊怖、火邪皆简脱，必有缺文。

　　师曰：奔豚病从少腹起，上冲咽喉，发作欲死，复还止，皆从惊恐得之。

　　【注】奔豚者，肾病也，以其病从少腹上冲咽喉，有如豚窜奔突之状，故名之也。发作则肾气上乘于心而欲死，作已则气衰复还于肾而止，故其病虽有微甚不同，然必皆从惊恐得之。盖惊伤心，恐伤肾，两脏交病也。水能胜火，肾上凌心，故治法宜泻肾而补心也。

　　【集注】张从政曰：惊者，为自不知故也；恐者，为自知也。

　　周扬俊曰：少阴脉循喉咙，因其所系之经，而上冲殊便也。

　　发汗后，烧针令其汗，针处被寒，核起而赤者，必发奔豚，气从少腹上至心，灸其核上各一壮，与桂枝加桂汤主之。

　　【注】此条与《伤寒论》同。《伤寒论》中无“发汗后”三字，而有“太阳伤寒者，加温针必惊也”十一字，当从《伤寒论》为是。盖明所以致惊之由非一端，即寒侵针处，亦能为是病也。夫太阳伤寒者，加温针必惊也，谓病伤寒之人，卒然加以温针，其心必惊，非谓温针之后必生惊病也。烧针，即温针也，烧针取汗亦汗法也。针处宜当避寒，若不知谨，外被寒袭，火郁脉中，血不流行，所以有结核肿赤之患也。夫温针取汗，其法亦为迅烈矣，既针而营不奉行作解，必其人素寒阴盛也。故虽有温针之火，但发核赤，又被寒侵，故不但不解，反召阴邪，而加针之时，心既惊虚，所以肾水阴邪，得上凌心阳而发奔豚也。奔豚者，肾水阴邪之气，从少腹上冲于心，若豚之奔也。先灸核上各一壮者，外祛其寒邪，继与桂枝加桂汤者，内伐其肾邪也。

　　【集注】周扬俊曰：奔豚，北方肾邪也。烧针令汗，纵不合法，与少阴何与而作奔豚？盖太阳相表里也，针处被寒，核起而赤，吾知前此之邪未散，而后此之邪复入，惟桂能伐肾邪也。所以用桂加入桂枝汤中，一以外解风邪，一以内泄阴气也。先灸核上者，因寒而肿，惟灸消之也。

　　桂枝加桂汤方

　　桂枝（五两） 芍药（三两） 甘草（炙，二两） 生姜（三两） 大枣（十二枚）

　　上五味，以水七升，微火煮取三升，去滓，温服一升。

　　奔豚，气上冲胸，腹痛，往来寒热，奔豚汤主之。

　　【注】奔豚气上冲咽喉，发作欲死，是奔豚之甚者也。气上冲胸，腹痛，往来寒热，是奔豚之微者也。甚者以桂枝加桂汤，从肾逐阴降逆也；微者以奔豚汤，从心调血散逆也。

　　奔豚汤方

　　甘草 芎 当归（各二两） 半夏（四两）

　　黄芩（二两） 生葛（五两） 芍药（二两） 生姜（四两） 甘李根白皮（一升）

　　上九味，以水二斗，煮取五升，温服一升，日三，夜一服。

　　【集解】沈明宗曰：用芎、归、白芍、甘草调养厥阴、少阳血气之正，而邪自外出；以生葛、黄芩、半夏、生姜佐李根，解半表半里之寒热，而逆可散。盖奔豚虽属肾病，然兼厥阴、少阳之邪而发者有之。仲景用此方，明非仅寒邪一端致然也。

　　发汗后，脐下悸者，欲作奔豚，茯苓桂枝甘草大枣汤主之。

　　【注】发汗后，心下悸者，心阳虚，本经自病也。脐下悸者，肾邪乘虚上干心病也。奔豚者，脐下气动而上冲也。欲作奔豚者，有似奔豚之状而将作未作也。茯苓桂枝甘草大枣汤，所以补火土而伐水邪也。上条发明外感寒邪，能病奔豚，此条更申明内有水气，亦能病奔豚也。

　　【集注】徐彬曰：仲景论证，每合数条以尽其变。言奔豚由于惊，又言其从少腹冲至咽喉，又言其兼腹痛，而往来寒热，又言其兼核起，而无他病，又言汗后脐下悸，欲作奔豚而未成者，其浅深了然。用和解，用伐肾，用桂不用桂，酌治微妙。奔豚一证，病因证治，无复剩义，苟不会仲景立方之意，则峻药畏用，平剂寡效，岂古方不宜于今哉。

　　周扬俊曰：汗本心之液，发汗而脐下病悸者，心气虚而肾气动也。

　　茯苓桂枝甘草大枣汤方

　　茯苓（半斤） 桂枝（四两） 甘草（炙，二两） 大枣（十五枚）

　　上四味，以甘澜水一斗，先煮茯苓，减二升，内诸药，煮取三升，去滓，温服一升，日三服。

　　作甘澜水法：取水三升置大盆内，以杓扬之数千遍，水上有珠子五六千颗相逐，取用之。

　　【集解】程林曰：汗后脐下悸者，阳气虚而肾邪上逆也。脐下为肾气发源之地，茯苓泄水以伐肾邪，桂枝行阳以散逆气，甘草、大枣甘温助脾土以制肾水。煎用甘澜水者，扬之无力，全无水性，取其不助肾邪也。

　　卷三

　　胸痹心痛短气病脉证并治第九

　　师曰：夫脉当取太过不及，阳微阴弦，即胸痹而痛，所以然者，责其极虚也，今阳虚知在上焦，所以胸痹心痛者，以其阴弦故也。

　　【注】脉太过则病，不及亦病，故脉当取太过不及而候病也。阳微，寸口脉微也，阳得阴脉为阳不及，上焦阳虚也；阴弦，尺中脉弦也，阴得阴脉为阴太过，下焦阴实也。凡阴实之邪，皆得以上乘阳虚之胸，所以病胸痹心痛。胸痹之病轻者即今之胸满，重者即今之胸痛也。

　　【集注】李 曰：《内经》云：胃脉平者。不可见，太过不及则病见矣。寸脉为阳，以候上焦，正应胸中部分，若阳脉不及而微，则为阳虚，主病上焦，故受病胸痹。尺脉太过而弦，则为阴盛，知在下焦，故上逆而为痛也。

　　尤怡曰：上焦为阳之位，而微脉为虚之甚，故曰责其极虚。

　　平人无寒热，短气不足以息者，实也。

　　【注】平人，无病之人也。无寒热，无表邪也。平人无故而有短气不足以息之证，不可责其虚也，此必邪在胸中，痹而不通，阻碍呼吸，当责其实也。

　　【集注】李 曰：上节云责其极虚，此又云实何也？经云：邪之所凑，其气必虚。留而不去，其病为实是也。然短气与少气有辨，少气者，气少不足于言，《内经》云：言而微，终日乃复言者，此夺气是也。短气者，气短不能相续，似喘非喘，若有气上冲，故似喘而不摇肩，似呻吟而无痛是也。

　　尤怡曰：平人，素无疾之人也。无寒热，无新邪也。而乃短气不足以息，当是里气因邪而实，或痰、或食、或饮碍其升降之气而然也。

　　胸痹之病，喘息咳唾，胸背痛，短气，寸口脉沉而迟，关上小紧数，栝萎薤白白酒汤主之。

　　【注】寸口脉沉而迟，沉则为里气滞，迟则为脏内寒，主上焦脏寒气滞也。关上小紧而疾，小为阳虚，紧疾寒痛，是主中焦气急寒痛也。胸背者，心肺之宫城也。阳气一虚，诸寒阴邪得以乘之，则胸背之气痹而不通，轻者病满，重者病痛，理之必然也，喘息、咳唾、短气证之必有也。主之以栝萎薤白白酒汤者，用辛以开胸痹，用温以行阳气也。

　　【集注】赵良曰：凡寒浊之邪，滞于上焦，则阻其上下往来之气，塞其前后阴阳之位，遂令为喘息、为咳唾。为痛、为短气也。

　　程林曰：胸中者，心肺之分，故作喘息咳唾也。诸阳受气于胸，而转行于背，气痹不行，则胸背为痛，而气为短也。

　　栝篓薤白白酒汤方

　　栝蒌实（捣，一枚） 薤白（半斤） 白酒（七升）

　　上三味，同煮取二升，分温再服。

　　胸痹不得卧，心痛彻背者，栝萎薤白半夏汤主之。

　　【注】上条胸痹胸背痛，尚能卧，以痛微而气不逆也。此条心痛彻背不得卧，是痛甚而气上逆也，故仍用前方，大加半夏以降逆也。

　　【集注】尤怡曰：胸痹不得卧，是胸中痛甚，肺气上而不下也；心痛彻背，是气闭塞而前后不通故也，其痹为尤甚矣。所以然者，有痰饮以为之援也。

　　栝萎薤白半夏汤方

　　栝萎实（捣，一枚） 薤白（三两） 半夏（半升） 白酒（一斗）

　　上四味，同煮取四升，温服一升，日三服。

　　【集解】魏荔彤曰：用半夏之苦，以开郁行气。痛甚则结甚，故减薤白之湿，用半夏之燥，更能使胶腻之物，随汤而荡涤也。日三服，亦从上治者，应徐取频服也。

　　心痛彻背，背痛彻心，乌头赤石脂丸主之。

　　【注】上条心痛彻背，尚有休止之时，故以栝萎薤白白酒加半夏汤平剂治之；此条心痛彻背，背痛彻心，是连连痛而不休，则为阴寒邪甚，浸浸乎阳光欲熄，非薤白白酒之所能治也，故以乌头赤石脂九主之。方中乌、附、椒、姜，一派大辛大热，别无他顾，峻逐阴邪而已。

　　【集注】李 曰：心痛在内而彻背，则内而达于外矣；背痛在外而彻心，则外而入于内矣。故既有附子之温，而复用乌头之迅，佐干姜行阳。大散其寒，佐蜀椒下气，大开其郁，恐过于大散大开，故复佐赤石脂入心，以固涩而收阳气也。

　　赤石脂丸方

　　蜀椒（一两一法二分） 乌头（炮，一分） 附子（炮，半两一法一分） 赤石脂（一两一法二分） 干姜（一两一法一分）

　　上五味，末之，蜜丸如桐子大。先食服一丸，日三服，不知稍加服。

　　胸痹，缓急者，薏苡附子散主之。

　　【注】缓急者，谓胸痹痛而时缓时急也。当审其缓急而施治。若缓而不急者，以栝蒌薤白白酒汤主之。今时缓时急，故以薏苡附子散，急通痹气，以迅扫阴邪也。

　　薏苡附子散方

　　薏苡仁（十五两） 大附子（炮，十枚）

　　上二味，杵为散，服方寸匕，日三服。

　　【集解】李 曰：缓急者，或缓而痛暂止，或急而痛复作也。薏苡仁入肺利气，附子温中行阳，为散服，则其效更速矣。

　　魏荔彤曰：薏苡下气宽胸，附子温中散邪，为邪盛甚而阳微亦甚者立法也。

　　胸痹，胸中气塞、短气，茯苓杏仁甘草汤主之，橘枳姜汤亦主之。

　　【注】胸痹胸中急痛，胸痹之重者也；胸中气塞，胸痹之轻者也。胸为气海，一有其隙，若阳邪干之则化火，火性气开不病痹也。若阴邪干之则化水，水性气阖，故令胸中气塞短气，不足以息，而为胸痹也。水盛气者，则息促，主以茯苓杏仁甘草汤，以利其水，水利则气顺矣。气盛水者，则痞塞，主以橘皮枳实生姜汤，以开其气，气开则痹通矣。

　　【集注】沈明宗曰：邪气阻塞胸膈，肺气不得往来流利，则胸中气塞短气。方用杏仁使肺气下通，以茯苓导引湿下行，甘草和中，俾邪去则痹开而气不短矣。然胸痹乃胸中气塞，土湿寒浊阴气以挟外邪上逆所致，故橘、枳、生姜善于散邪下浊，所以亦主之。

