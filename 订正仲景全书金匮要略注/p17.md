<!-- { "loadSidebar": true } -->
　　尤怡曰：素盛今瘦，知其津液尽化痰饮，故不复外充形体，而反下走肠间也。饮水流溢者，水多气逆也，其流于胁下者，则为悬饮；其归于四肢者，则为溢饮；悬者悬于一处，溢者溢于四旁。其偏结而上附心肺者，则为支饮。支饮者，如水之有派，木之有枝，附近于脏而不正中也。咳逆倚息不得卧者，上迫肺也。

　　水在心，心下坚筑，短气，恶水不欲饮。水在肺，吐涎沫，欲饮水。水在脾，少气身重。水在肝，胁下支满，嚏而痛。水在肾，心下悸。

　　【按】心下悸之“心”字，当是“脐”字，必传写之讹。

　　【注】四饮之水，或留膈间，或留肠间，或留胁下，或留肢体，或留胸中，然不能尽水之为病也。故又发明水之在心者，心下坚硬，短气而悸，不欲饮水也；水之在肺者，吐涎沫，渴欲饮水也；水之在脾者，少气身重也；水之在肝者，胁下支满，嚏而痛也；水之在肾者，脐下悸也。医者以此触类而通之，则水之病，自无遁情矣。

　　支饮胸满者，浓朴大黄汤主之。

　　【按】支饮胸满之“胸”字，当是“腹”字，若是胸字，无用承气汤之理，是传写之讹。

　　【注】支饮胸满，邪在肺也，宜用木防己汤、葶苈大枣汤；支饮腹满，邪在胃也，故用浓朴大黄汤，即小承气汤也。

　　【集注】尤怡曰：胸满疑作腹满，支饮多胸满，此何以独用下法？浓朴大黄与小承气汤同，设非腹中痛而闭者，未可以此轻试也。

　　浓朴大黄汤方

　　浓朴（一尺） 大黄（六两） 枳实（四枚）

　　上三味，以水五升，煮取二升，分温再服。

　　心下有痰饮，胸胁支满，目眩，苓桂术甘汤主之。

　　【注】此承上条详出其证，以明其治也。心下有痰饮，谓痰饮之水流在膈间，故胸胁支满，支满则阻碍阳气，不得上通于头目，故目眩也。主以苓桂术甘汤者，利水而通阳气也。

　　【集注】李 曰：胸胁支满，痰饮停滞于中也；目眩，阻遏阳气不上升也。茯苓淡渗以利水饮，桂枝宣导以行阳气，白术去湿健脾，甘草和中益气，同为补土制水之剂。

　　苓桂术甘汤方

　　（见上）

　　腹满，口舌干燥，此肠间有水气，己椒苈黄丸主之。

　　【注】此又承上条互详其证，以别其治也。心下有痰饮，喉间有漉漉声，肠间有水气，肠中有沥沥声者，用苓桂术甘汤，即温药和之之法也。若更腹满，则水结实矣，口舌干燥，则水不化矣。故以防己、椒目、葶苈、大黄，前后分攻水结，水结开豁，则腹满可除。水化津生，则口燥可滋。小服而频，示缓治之意。稍增者，稍稍增服之。口中有津液渴者，乃饮渴也。加芒硝者，以峻药力耳！【集注】李 曰：腹满，水聚于胃也。肠间有水气，则湿渍中焦，津液不为灌溉，故口舌干燥。前云水走肠间，沥沥有声为痰饮，此肠间有水气，即痰饮也。

　　防己椒目葶苈大黄丸方

　　防己 椒目 葶苈（熬） 大黄（各一两）

　　上四味，末之，蜜丸如梧子大，先食饮服一丸，日三服，稍增。口中有津液渴者，加芒硝半两。

　　【集解】程林曰：防己、椒目导饮于前，清者从小便而出：大黄、葶苈推饮于后，浊者得从大便而下也。此前后分消，则腹满减而水饮行，脾气转而津液生矣。若渴则甚于口舌干燥，加芒硝佐诸药，以下腹满而救脾土。

　　脉沉而弦者，悬饮内痛。

　　【注】沉主里，弦主饮，悬饮之病，属饮停里，故主悬饮内痛也。

　　病悬饮者，十枣汤主之。

　　【注】此承上条，以明其治也。主以十枣汤，亦形气实者宜之，若形气稍虚，又当临证斟酌也。

　　【集注】赵良曰：脉沉病在里也。凡弦者，为痛、为饮，为癖，悬饮结积在内作痛，故脉见沉弦。

　　十枣汤方

　　芫花（熬） 甘遂 大干（各等分）

　　上三味，捣筛，以水一升五合，先煮肥大枣十枚，取八合，去滓，内药末。强人服一钱匕，羸人服半钱，平旦温服之；不下者，明日更服半钱。得快利后，糜粥自养。

　　【集解】李 曰：三物皆味苦，苦以泄之，能直达水饮窠囊之处，但恐峻利泄人真元，故加大枣甘以缓之，且枣为脾果补土，所以制水也。

　　病溢饮者，当发其汗，大青龙汤主之，小青龙汤亦主之。

　　【注】溢饮病属经表，虽当发汗，然不无寒热之别也。热者以辛凉发其汗，大青龙汤；寒者以辛温发其汗，小青龙汤。故曰：大青龙汤主之，小青龙汤亦主之也。

　　【集注】尤怡曰：水气流行，归于四肢，当汗出而不汗出，身体重痛，谓之溢饮。夫四肢，阳也，水在阴者宜利，在阳者宜汗。

　　大青龙汤方

　　麻黄（去节，六两） 桂枝（二两） 甘草（炙，二两） 杏仁（去皮尖，四十个） 生姜（三两） 大枣（十二枚） 石膏（如鸡子大）

　　上七味，以水九升，先煮麻黄，减二升，去上沫，内诸药，煮取三升，去滓，温服一升，取微似汗。汗多者，温粉扑之。

　　小青龙汤方

　　麻黄（去节，三两） 芍药（三两） 五味子（半升） 干姜（三两） 甘草（炙，三两） 细辛（三两） 桂枝（三两） 半夏（汤洗，半升）

　　上八味，以水一斗，先煮麻黄，减二升，去上沫，内诸药，煮取三升，去滓，温服一升。

　　【集解】尤怡曰：大青龙合桂、麻而去芍药加石膏，则水气不甚而挟热者宜之。倘饮多而寒伏，则必以小青龙为当也。

　　肺饮不弦，但苦喘短气。

　　【注】弦为诸饮之诊，然专主者肝也，水在肝部，则病悬饮，故脉沉弦也；水在肺部，则病支饮，故脉不弦也。喘咳短气，肺饮证也；胁下引痛，肝饮证也。今亦不见胁下引痛之肝证，但见苦喘短气之肺证，故曰：肺饮不弦也。

　　【集注】李 曰：弦为肝脉，故肺饮不弦，苦喘短气，肺邪迫塞也，前云咳逆倚息短气为支饮是也。

　　支饮亦喘而不能卧，加短气，其脉平也。

　　【注】支饮，水在肺之病，故亦喘而不能卧，短气也。其脉平，谓见肺之平脉，或浮、或涩、或短。此详申上条不弦之义也。

　　支饮不得息，葶苈大枣汤主之。

　　【注】此承上条以明其治也。喘咳不能卧，短气不得息，皆水在肺之急证也，故以葶苈大枣汤，直泻肺水也。

　　【集注】沈明宗曰：此支饮偏溢于肺也。支饮贮于胸膈，上干于肺，气逆则呼吸难以通彻，故不得息。然急则治标，所以佐大枣之甘以保脾，葶苈之苦以泄肺，俾肺气通调，脾得转输，为峻攻支饮在肺之方也。

　　尤怡曰：不得息，肺满而气闭也，葶苈入肺，通闭泄满。用大枣者，不使伤正也。

　　葶苈大枣汤方

　　（见肺痈中）

　　膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之。虚者即愈，实者三日复发，复与不愈者，宜木防己汤去石膏加茯苓芒硝汤主之。

　　【注】支饮则喘满不得息，水在胸肺也，更兼心下痞坚，则水盘结连引膈间，故曰：膈间支饮也。面色黧黑，水邪深结之色也。其脉沉紧，水邪深结之脉也。水邪深结，故有喘满痞坚之证也。得之数十日，医或吐之不愈者，是水邪不单结在上，故越之而不愈也。

　　或下之不愈者，是水邪不单结在下，虽竭之亦不愈也。心下痞坚，饮结在中可知，故以木防己汤开三焦水结，通上中下之气。方中用人参，以吐下后伤正也。故水邪虚结者，服之即愈。若水邪实结者，虽愈亦复发也，即复与前方亦不能愈，当以前方减石膏之寒凝，加芒硝峻开坚结，加茯苓直输水道，未有不愈者也。

　　【集注】李 曰：喘满痞坚，膈间支饮逆上也。面黑者，饮属北方水色也。脉沉为饮，紧为寒，皆阴脉，以水饮禀阴寒之气也。吐下俱行不愈，则阴阳之气俱虚，木防己汤补虚散饮，虚者受补即愈。实者饮邪固结不解，故复发不愈，乃寒气凝聚未解，故去石膏，恐寒胃也，加茯苓淡以渗饮，芒硝咸以软坚。

　　木防己汤方

　　木防己（三两） 石膏（鸡子大，十二枚） 桂枝（二两） 人参（四两）

　　上四味，以水六升，煮取二升，分温再服。

　　木防己加茯苓芒硝汤方

　　木防己 桂枝（各二两） 人参 茯苓（各四两） 芒硝（三合）

　　上四味，以水六升，煮取二升，去滓，内芒硝，再微煎，分温再服，微利则愈。

　　心下有支饮，其人苦冒眩，泽泻汤主之。

　　【注】心下，膈下也。水在膈上则喘满，水在膈间则痞悸，水在膈下则惟苦眩晕。以泽泻汤之平和小剂主之，治支饮之轻者可也。若阳虚水盛，又当从事乎苓桂术甘汤、五苓散矣。

　　【集注】尤怡曰：水饮之邪，上乘清阳之位，则为冒眩。冒者，昏冒而神不清，如有物冒蔽之也；眩者，目眩转而乍见眩黑也。泽泻泄水气，白术补土气，似胜水也。

　　泽泻汤方

　　泽泻（五两） 白术（二两）

　　上二味，以水二升，煮取一升，分温再服。

　　病痰饮者，当以温药和之。

　　【注】稠浊为痰，阳之盛也；稀清为饮，阴之盛也。有痰无饮，当以凉药治之；有饮无痰，当以热药温之。若痰而兼饮者，此不可纯凉，又不可纯热，故当以温药和之可也。

　　夫有支饮家，咳烦，胸中痛者，不卒死，至一百日或一岁，宜十枣汤。

　　【注】支饮，水在膈之上下也。水乘肺则咳，水乘心则烦，水结胸则痛，其人形气俱实，以十枣汤攻之可也。然病此卒不死，或至百日，或延至一年者，以饮阴邪，阴性迟，故不卒死也。

　　十枣汤方

　　（见上）

　　咳家其脉弦，为有水，十枣汤主之。

　　【注】此承上条，以出其脉也。咳家，谓久咳之家也，咳家未可攻也。若脉弦，其咳则为有水也，有水可攻，故以十枣汤攻之。

　　【集注】魏荔彤曰：咳嗽者，有饮冷而咳嗽者，有因外感风寒而咳嗽者，所谓形寒饮冷则伤肺也，此外感风寒之咳嗽也。有因伤倦而咳嗽者，所谓阴虚内热，火刑肺金，此内伤虚劳之咳嗽也。于此俱无涉也。仲景命之曰：咳家，专为痰饮在内，逆气上冲之咳嗽言也。故其脉必弦，无外感家之浮，无内虚家之数，但见弦者，知有水饮在中为患也。

　　主之以十枣汤，使水邪有所制，斯下注而免于上厥也。

　　脉双弦者，寒也，皆大下后里虚。脉偏弦者，饮也。

　　【按】此条系在首条“微者短气”之下，今分在此。

