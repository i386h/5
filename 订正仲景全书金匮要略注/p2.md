<!-- { "loadSidebar": true } -->
　　问曰：有未至而至，有至而不至，有至而不去，有至而太过，何谓也？师曰：冬至之后，甲子夜半，少阳起。少阳之时，阳始生，天得温和。以未得甲子，天因温和，此为未至而至也；似得甲子，而天未温和，此为至而不至也；以得甲子，而天大寒不解，此为至而不去也；以得甲子，而天温如盛夏五六月时，此为至而太过也。

　　【注】冬至之后，得甲子日夜半，少阳之气始生，天渐温和，气之常也。若未得甲子，天即温和，此为未至而至也。气未应至而先至者，是来气有余也。已得甲子，阳气渐盛，天未温和，此为至而不至也，气应至而不至者，是来气不足也。若天大寒不解，此为至而不去也。气应去而不去者，是去气太过也。若天过温如盛夏时，此为至而太过也。气应至而甚者，是至气太过也。太过者，其气淫，则薄其所不胜，乘其所胜也；不及者，其气迫，则所胜妄行，所生者受病，所不胜薄之也。此《内经》所谓谨候其时，气可与期。余皆仿此。

　　师曰：病患脉，浮者在前，其病在表；浮者在后，其病在里。腰痛背强不能行，必短气而极也。

　　【注】脉浮，虚风之候也。关前之寸脉浮者，病在表也；关后之尺脉浮者，病在里也。

　　虚风在表，故主腰痛背强不能行也；虚风在里，故主短气而极也。

　　问曰：经云：厥阳独行。何谓也？师曰：此为有阳无阴，故称厥阳。

　　【注】阴阳偕行，顺也；阴阳独行，逆也。厥，逆也。逆阳独行，此为有阳无阴，故称厥阳也。

　　【集注】李 曰：厥阳即阳厥也。《内经》云：阳气衰于下则为寒厥，阴气衰于下则为热厥。此厥阳独行，有阳无阴之大概也。

　　高世FS 曰：按此为有阳无阴，是为厥阳也。经曰：阴气衰于下，则为热厥。帝曰：热厥何如而然也？岐伯曰：阴气虚，则阳气入；阳气入，则胃不和；胃不和，则精气竭；精气竭，则不营于四肢也。乃肾气日衰，阳气独胜，此所以为有阳无阴，而为厥阳独行也。

　　问曰：寸脉沉大而滑，沉则为实，滑则为气。实气相搏，血气入脏即死，入腑即愈，此为卒厥。何谓也？师曰：唇口青，身冷，为入脏，即死；如身和，汗自出，为入腑，即愈。

　　【按】“寸脉沉大而滑，沉则为实，滑则为气，实气相搏”之十八字，文理不顺，衍文也。血气入脏之“血”字，当是“厥”字，始与卒厥相合，必传写之讹也。

　　【注】此详申阳厥、阴厥生死之义也。厥气者，逆气也，即逆阳逆阴之气也。气逆则乱于胸中，故忽然眩仆，名曰卒厥。若唇口青，身冷，是阴进阳退，则为入脏，即死也；若身温汗自出，是阴消阳长，则为入腑，即愈也。

　　【集注】沈明宗曰：邪气入脏，神明昏愦，卒倒无知，谓之卒厥。若唇口青，身冷，神机不能出入，脏气垂绝，所以主死。经曰：血气并走于上，则为大厥、暴厥是也。若身和汗出，乃邪气入腑，不得出入，一时卒倒，非脏绝之比，顷时阳机外达，邪气随之外泄，故知入腑即愈。

　　问曰：脉脱入脏即死，入腑即愈，何谓也？师曰：非为一病，百病皆然。譬如浸淫疮，从口起流向四肢者，可治；从四肢流来入口者，不可治。病在外者，可治；入里者，即死。

　　【注】此详申入脏即死、入腑即愈之义也。

　　卒厥之病，多脉脱而不见，脉脱不见而死者，是正气不反也；脉脱不见而生者，是邪气闭而复通也。非为厥气一病，百病入脏入腑皆然也。譬如浸淫、疠风等疮，从口起流向四肢，可治；从四肢流来入口者，不可治也。盖以病向外者，可治；病入里者，难医，亦此义也。

　　【集注】赵良曰：脱者去也，经脉乃脏腑之隧道。为邪气所逼，故绝气脱去其脉而入于内。五脏阴也，六腑阳也，阴主死而阳主生，所以入脏即死，入腑即愈，而可治。非惟脏腑之阴阳然也，凡内外阴阳之邪毒出入表里者，皆然也。

　　徐彬曰：凡病邪能出阳为浅，故生；闭阴不出为深，故死。非止一病，百病皆然。复以浸淫疮喻之：若从口起而流向四肢者，是邪从内发于外，泄而不进，故可治；若从四肢起，流入口者，是邪由外入于内，进而不泄，此脏气伤败，故不可治。

　　问曰：阳病十八，何谓也？师曰：头痛，项，腰、脊、臂、脚掣痛。阴病十八，何谓也？师曰：咳、上气、喘、哕、咽、肠鸣、胀满、心痛、拘急。五脏病各有十八，合为九十病；人又有六微，微有十八病，合为一百八病。五劳、七伤、六极、妇人三十六病，不在其中。清邪居上，浊邪居下。大邪中表，小邪中里。 之邪，从口入者，宿食也。五邪中人，各有法度：风中于前，寒中于暮，湿伤于下，雾伤于上；风令脉浮，寒令脉急，雾伤皮腠，湿流关节，食伤脾胃。极寒伤经，极热伤络。

　　【按】字典无“ ”字，当是“ ”字。 音倾，侧水也。后之积聚门， 气之“ ”字亦误。

　　【注】此章曰十八、曰九十等文，乃古医书之文，今不可考，难以强释。五劳七伤等说，亦详在《千金》，故不复注也。头痛，项、腰、脊、臂、脚掣痛，病皆在外，故为阳病也；咳、上气、喘、哕、咽、肠鸣、胀满、心痛、拘急，病皆在内，故为阴病也。清邪居上，谓雾邪本乎天也；浊邪居下，谓湿邪本乎地也。六淫天邪，故名大邪，六淫伤外，故曰中表也；七情人邪，故名小邪，七情伤内，故曰中里也。 者，饮食也。饮食之邪，从口而入，食伤隔夜不化，故名曰宿食也。五邪，谓风、寒、湿、雾、饮食也。夫五邪之中人，莫不各以类而相从。前者早也，风中于早，从阳类也。寒中于暮，从阴类也。雾邪清轻，故伤皮肤。湿邪浊重，故流关节。饮食失节，故伤脾胃。极寒之食伤经，以经属阴也；极热之食伤络，以络属阳也。

　　问曰：病有急当救里救表者，何谓也？师曰：病，医下之，续得下利清谷不止，身体疼痛者，急当救里；后身体疼痛，清便自调者，急当救表也。

　　【注】详见《伤寒论·太阴篇》内，不复释。

　　夫病痼疾，加以卒病，当先治其卒病，后乃治其痼疾也。

　　【注】痼疾，旧病也。卒病，新疾也。当以旧病为本、为缓，新疾为标、为急，急则治标，缓则治本，故先治卒病，后治痼疾也。

　　【集注】赵良曰：痼疾病已沉痼，非旦夕可取效者；卒病谓卒然而来，新感之病，可取效于旦夕者，乘其所入未深，急去其邪，不使稽留而为患也。且痼疾之人，正气素虚，邪尤易传，设多瞻顾，致令两邪相合，为患不浅，故仲景立言于此，使后学人知所先后也。

　　沈明宗曰：此有旧疾，复感新邪，当分先后治也。痼者，邪气坚固难拔；卒者，邪气骤来而易去也。若病者素有痼疾，而忽加卒病，务当先治卒病，不使邪气相并，转增旧疾。但久病乃非朝夕可除，须当缓图，所以后乃治其痼疾也。

　　师曰：五脏病各有得者愈；五脏病各有所恶，各随其所不喜者为病。病者素不应食，而反暴思之，必发热也。

　　【注】此明五脏各有所得而愈，言以情志相胜也，即如怒伤肝，得悲而愈，此悲胜怒也。亦有得之时日而愈者，经曰：病在肝，愈于夏，是喜得子气，制其胜我者也；夏不愈，胜于秋，是恶其胜我者，得旺气也；秋不死，持于冬，是我喜得母气以生我也；起于春，是喜自得其位而气旺也，余脏仿此。病者云云，谓平素不爱食之物，及当病之时，而反暴思食，是病邪脏气之变，故虽思食，而食之必发热也。

　　【集注】程林曰：《内经》云：肝色青，宜食甘；心色赤，宜食酸；肺色白，宜食苦；脾色黄，宜食酸；肾色黑，宜食辛。此五脏得饮食而愈者。肝病愈于丙丁，起于甲乙；心病愈于戊己，起于丙丁；脾病愈于庚辛，起于戊己；肺病愈于壬癸，起于庚辛；肾病愈于甲乙，起于壬癸。此五脏自得其位而愈者。五脏所恶，心恶热，肺恶寒，肝恶风，脾恶湿，肾恶燥，各随其所恶而不喜者为病也。若病患素不食而暴食之，则入于阴，长气于阳，必发热也。

　　夫诸病在脏，欲攻之，当随其所得而攻之，如渴者，与猪苓汤。余皆仿此。

　　【按】如渴者之下，当有“小便不利”四字，必传写之遗也。

　　【注】脏者里也。凡诸病在里有可攻之证，虽欲攻之，当随其所得之轻重而攻之，不可卒意而攻之也。如渴者、小便不利，先与猪苓汤利其小便，俟小便利乃可攻也。余皆仿此，谓他证或有未可遽攻者，皆仿此也。

　　卷一

　　痉湿病脉证并治第二

　　病者，身热足寒，颈项强急，恶寒，时头热，面赤，目赤，独头动摇，卒口噤，背反张者，痉病也。若发其汗者，寒湿相搏，其表益虚，即恶寒甚。发其汗已，其脉如蛇。

　　【按】诸家以刚、柔二痉，列为首条，今以此为第一条者，盖刚，柔之辨，俱从此条分出。痉病之最备者，宜冠诸首。再痉病也之下，“若发其汗……”六句，与上文义不属，与后之十一条中“为欲解，脉如故，反伏弦者痉”句，文义相属，宜分于彼。

　　【注】病患身热恶寒，太阳证也；颈项强急，面赤目赤，阳明证也。头热，阳郁于上也；足寒，阴凝于下也。太阳之脉循背上头，阳明之筋上挟于口，风寒客于二经，则有头摇口噤，反张拘强之证矣。此皆痉病之形证，故首揭之，以为要领。

　　【集注】李 曰：手三阳之筋，结入于颔颊。足阳明之筋，上挟于口。风寒乘虚，入其筋则挛，故牙关急而口噤。

　　夫痉脉，按之紧如弦，直上下行。

　　【注】痉之为病，其状劲急强直，故其脉亦劲急强直。按之紧，劲急之象也，如弦直行之象也。

　　《脉经》云：痉家，其脉伏坚，直上下。

　　【注】痉家其脉紧弦，直上下者，以痉病属太阳表也。《脉经》所云其脉伏坚，直上下者，以痉病属阳明里也。盖痉家原属二经，故有太阳葛根汤汗之，阳明大承气汤下之之治也。伏坚，沉实也；直上下，弦直也，即沉实弦直之脉也。

　　太阳病发热无汗，反恶寒者，名曰刚痉。太阳病发热汗出，而不恶寒，名曰柔痉。

　　【按】反恶寒之“反”字，衍文也。玩痉病之条自知当恶寒也。

　　【注】痉病既属太阳，当以太阳虚实例之，故曰：太阳病发热、无汗、恶寒为实邪，名曰刚痉者，强而有力也。发热汗出、不恶寒为虚邪，名曰柔痉者，强而无力也。

　　太阳病，无汗而小便反少，气上冲胸，口噤不得语，欲作刚痉，葛根汤主之。

