<!-- { "loadSidebar": true } -->
　　尤怡曰：肝之府在胁，而气连少腹，肝之水不行，则腹大不能转侧，胁下腹痛也，时时津液微生，小便续通者，肝喜冲逆而主疏泄，水液随之而上下也。

　　心水者，其身重，而少气不得卧，烦而躁，其人阴肿。

　　【按】“其人阴肿”四字，当在肾水条内，错简在此。

　　【注】心主脉，膻中是其部也。水邪干之，外则周身之脉不行，其身重也；内则少气心烦，不得卧而躁也。

　　【集注】程林曰：《内经》云：心主身之血脉。《上经》曰：水在心，心下坚筑短气，是以身重少气也。《内经》曰：诸有水病者，不得卧。夫心属火，水在心是以不得卧而烦躁也。

　　魏荔彤曰：夫水邪，亦积聚之类也。切近于其处，则伏留于是脏，即可以脏而名证。

　　水附于心，则心水也。心经有水，四肢百骸，皆可灌注，故身重；气为水邪所阻，故少气；水邪逼处，神魂不安，故不得卧；神明扰乱，故躁而烦。见此知心经有水，当于心经治之也。

　　脾水者，其腹大，四肢苦重，津液不生，但苦少气，则小便难。

　　【注】脾主腹，四肢是其部也。水邪干之，外则四肢苦重，内则腹大少气、小便难也。

　　【集注】魏荔彤曰：脾水者，水附于脾，则脾水也。脾专主腹，故腹大，脾主旋运，又主四肢，旋运不利，故四肢苦重。津液不生，气不行于上下，则阻碍不通，故上则苦少气，下则小便难，见此知有水在脾，当于脾脏治水也。

　　尤怡曰：脾主腹，而气行四肢，脾受水气则腹大，四肢重。津气生于谷，谷气运于脾，脾湿不运，则津液不生而少气，小便难者，湿不行也。

　　肺水者，其身肿，小便难，时时鸭溏。

　　【注】肺主气，皮毛是其部也。水邪干之，外则周身皮肿，内则不输小便。大肠乃其府，水走大肠，故鸭溏也。

　　【集注】赵良曰：肺主皮毛，行荣卫与大，肠合，今有水病，则水充满皮肤。肺本通调水道，下输膀胱为尿尿，今既不通，水不得自小便出，反从其合，与糟粕混成鸭溏也。

　　魏荔彤曰：肺水者，水附于肺，则肺水也。肺主气，气引水行，亦能使之周身浮肿。

　　肺不肃则气化壅，故小便难，小便难则清浊不分，故便鸭溏，此知为有水在肺，当于肺脏治水也。

　　尤怡曰：鸭溏如鸭之后，水粪杂下也。

　　肾水者，其腹大脐肿，腰痛不得尿，阴下湿，如牛鼻上汗，其足逆冷，面反瘦。

　　【按】面反瘦之下，当有上条：“其人阴肿”四字。

　　【注】肾主腰，足、阴是其部也。水邪干之，外则阴肿，阴下湿，足冷面瘦；内则腹大脐肿，腰痛不得尿也。此五者，指水气等胀为言，故俱不喘咳也。

　　【集注】程林曰：肾者，胃之关也，关门不利，故令聚水而生病，是以有腹大脐肿之证也。腰者肾之外候，故令腰痛。膀胱者，肾之府，故冷不得尿也。以其不得尿，则水气不得泄，浸渍于睾囊而为阴汗，流注于下焦而为足冷。夫肾为水脏，又被水邪，则上焦之气血随水性而下趋，故其人面反瘦，非若风水里水之面目浮肿也。

　　魏荔彤曰：肾水者，水附于肾，则肾水也。肾主少腹，少腹水湿固冱，故腹水脐肿腰痛。腰以下俱肾主之也，水湿在下焦，膀胱之气反塞，故不惟小便难，而且竟不得尿。

　　阴寒下盛，故阴下湿如牛鼻上汗，冷而且粘，其足皆逆冷也。面乃阳之部位，下阴盛，上阳衰，故面必瘦，见此知水在肾，当于肾脏治水也。

　　尤怡曰：身半以下，肾气主之，水在肾，则腰痛脐肿腹大也。不得尿，阴下湿如牛鼻上汗，其足逆冷者，肾为阴，水亦为阴，两阴相得，阳气不行，而湿寒独胜也。面反瘦者，面为阳，阴盛于下，则阳衰于上也。

　　师曰：寸口脉沉而迟，沉则为水，迟则为寒，寒水相搏，跗阳脉伏，水谷不化，脾气衰则 溏，胃气衰则身肿，少阳脉卑，少阴脉细，男子则小便不利，妇人则经水不通，经为血，血不利则为水，名曰血分。

　　【注】寸口，两寸也。脉沉而迟，沉则为水，迟则为寒，水寒相搏于胸中，则阳气不运，故跗阳两关之脉伏而不起，水谷不化也。若脾气衰则 溏，胃气衰则身肿也。少阳右尺脉陷下，少阴左尺脉细小，亦因寒水太甚，命火受制，故男子水精不化，小便为之不利，女子血化为水，经水为之不通也，经血而曰经水者，以水为血之体也，女子以血为主，故曰：血分也。

　　【集注】赵良曰：仲景脉法寸口多与跗阳合，何也？盖寸口属肺，手太阴之所过，肺朝百脉，十二经各以其时，来见于寸口。脾、胃二经，出在右关。胃乃水谷之海，五脏皆禀气于胃，则胃又五脏之本，所以经脉尤为诸经之要领也。邪或干于胃者，必再就跗阳诊之。跗阳，胃脉之源也。

　　尤怡曰：此合诊寸口跗阳，而知为寒水胜，而胃阳不行也。胃阳不行，则水谷不化，水谷不化，则脾胃俱衰。脾气主里，故衰则骛溏；胃气主表，故衰则身肿也。少阳者生气也，少阴者地道也，而俱受气于脾胃，脾胃衰则少阳脉卑，而生气不荣，少阴脉细，而地道不通，男子则小便不利，妇人则经血不通。而其所以然者，则皆阳气不行，阴气乃结之故。曰血分者，谓虽病于水，而实出于血也。

　　师曰：寸口脉迟而涩，迟则为寒，涩为血不足；跗阳脉微而迟，微则为气，迟则为寒。寒气不足，则手足逆冷；手足逆冷，则荣卫不利；荣卫不利，则腹满肠鸣相逐，气转膀胱；荣卫俱劳，阳气不通，即身冷；阴气不通，即骨疼。阳气前通则恶寒，阴气前通则痹不仁。阴阳相得，其气乃行，大气一转，其气乃散，实则失气，虚则遗尿，名曰气分。

　　【按】“名曰气分”之下，当有下条“桂枝去芍药加麻黄附子细辛汤主之”十五字。

　　【注】寸口脉迟为寒，脉涩少血，跗阳脉微乏气，迟亦为寒。是则气血俱虚，为寒气所干，荣卫不利，阴阳不通，故身寒骨痛，手足逆冷，腹满肠鸣，恶寒麻痹，失气遗尿也。

　　此气血俱虚，寒气内客气胀，故曰气分。而下条发明主治，用桂枝去芍药加麻黄附子细辛汤者，温养荣卫，阴阳发散，寒邪之气也。

　　【集注】程林曰：气散必从前后而去，邪气实则失气于后，正气虚则遗尿于前也。

　　尤怡曰：微则为气者，为气不足也。寒气不足，该寸口、跗阳为言寒，而气血复不足也。寒气不足，则手足无气而逆冷，荣卫无源而不利，由是脏腑之中，真气不充，而客寒独胜，则腹满肠鸣相逐，气转膀胱而下输也。荣卫俱劳者，荣卫俱乏竭也。阳气温于表，故不通则身冷；阴气荣于里，故不通即骨疼。不通者，虚极而不能行，与有余而壅者不同。阳前通则恶寒，阴前通则痹不仁者，阳先行而阴不与俱行，则阴失阳而恶寒；阴先行而阳不与俱行，则阳独滞而痹不仁也。盖阴与阳常相须也，不可失，失则气机不续而邪乃着，不失则上下交通而邪不容，故曰：阴阳相得，其气乃行，大气一转，其气乃散。

　　失气遗尿，谓分虚实而散也。曰气分者，谓寒气乘阳之虚，而病于气也。

　　气分，心下坚，大如盘，边如旋杯，水饮所作，桂枝去芍药加麻黄附子细辛汤主之。

　　【按】“气分，心下坚，大如盘，边如旋杯，水饮所作”之十六字，当是衍文，观心下坚之本条自知。“桂枝去芍药加麻黄附子细辛汤主之”十五字，当在上条气分之下，义始相属，正是气分之治法，必是错简在此。

　　桂枝去芍药加麻黄附子细辛汤方

　　桂枝（三两） 生姜（三两） 甘草（二两） 大枣（十二枚） 麻黄 细辛（各一两）

　　附子（炮，一枚）

　　上七味，以水七升，煮麻黄，去上沫，内诸药，煮取二升，分温三服。当汗出如虫行皮中即愈。

　　师曰：病有风水，有皮水，有正水，有石水，有黄汗。风水其脉自浮，外证骨节疼痛，恶风；皮水其脉亦浮，外证跗肿，按之没指，不恶风，其腹如鼓，不渴，当发其汗；正水其脉沉迟，外证自喘；石水其脉自沉，外证腹满不喘；黄汗其脉沉迟，身发热，胸满，四肢头面肿，久不愈，必致痈脓。

　　【注】风水得之内有水气，外感风邪。风则从上肿，故面浮肿，骨节疼痛恶风，风在经表也。皮水得之内有水气，皮受湿邪。湿则从下肿，故跗浮肿，其腹如鼓，按之没指，水在皮里也。非风邪，故不恶风，因水湿故不渴也。其邪俱在外，故均脉浮，皆当从汗从散而解也。正水水之在上病也，石水水之在下病也；故在上则胸满自喘，在下则腹满不喘也。其邪俱在内，故均脉沉迟，皆当从下从温解也。黄汗者，汗出柏汁色也。其脉沉迟，脏内有寒饮；身发热者，经外有伏热。寒饮故胸满，四肢头面浮肿；伏热若久不愈，故必致痈脓也。由此推之，可知黄汗是内饮外热，蒸郁于中，从土化而成也。以黄汗而列水病之门者，亦因水之为病而肿也。

　　【集注】程林曰：风水与皮水相类属表，正水与石水相类属里。但风水恶风，皮水不恶风，正水自喘，石水不自喘为异耳！尤怡曰：风水，水为风搏，因风而病水也。风伤皮毛，而湿流关节，故脉浮恶风，而骨节疼痛也。皮水，水行皮中，内合肺气，故其脉亦浮，不兼风，故不恶风也。其腹如鼓，即《内经》 然不坚之意。以其病在皮肤，而不及肠脏，故外有胀形，而内无喘满也。水在皮者，宜从汗解，故曰：当发其汗。正水，肾脏之水自盛也。石水，水之聚而不行者也。

　　正水乘阳之虚，而浸及上焦，故脉沉迟而喘。石水因阴之盛而结于少腹，故脉沉腹满而不喘也。黄汗，汗出沾衣如柏汁，得之湿热交病，而湿居热外，其盛于上而阳不行，则身热胸满，四肢头面肿，久则浸及于里而荣不通，则逆于肉里而为痈脓也。

　　脉浮而洪，浮则为风，洪则为气。风气相搏，风强则为隐疹，身体为痒，痒为泄风，久为痂癞；气强则为水，难以俯仰。风气相击，身体洪肿，汗出乃愈。恶风则虚，此为风水；不恶风者，小便通利，上焦有寒，其口多涎，此为黄汗。

　　【按】身体洪肿之“洪”字，当是“浮”字。“此为黄汗”四字，当是衍文。

