<!-- { "loadSidebar": true } -->
　　【注】六脉俱浮而洪，浮则为风，洪则为气。风气相搏之病，若风强于气，相搏为病，则偏于营，故为隐疹，身体为痒，痒者肌虚，为风邪外薄故也。名曰泄风，即今之风燥疮是也。故日久不愈，则成痂癞。痂癞，疥癣、 癞之类是也。若气强于风，相搏为病，则偏于卫，故为水气，难以俯仰，即今之支饮喘满不得卧也。若风气两相强击为病，则为风水，故通身浮肿也。以上诸证皆属肌表，故当发汗，汗出乃愈也。风水无汗，当以越婢汤发汗，若汗出恶风则为表阳虚，故加附子也。若不恶风，小便通利，非表阳有寒，乃上焦有寒也。上焦有寒，惟兼病水者，则其人口内必多生涎沫也。

　　【集注】尤怡曰：风，天之气；气，人之气，是皆失其和者也。风湿相搏，风强则气从风而浸淫肌体，故为瘾疹；气强则风从气而鼓涌水液，故为水；风气并强，两相搏击，而水液从之，则为风水。汗之则风去而水行，故曰：汗出乃愈。若恶风者表虚也，不恶风而小便通利者，以上焦有寒不能约束津液，故其口多涎也。

　　寸口脉沉滑者，中有水气，面目肿大有热，名曰风水；视人之目裹上微拥，如蚕新卧起状，其颈脉动，时时咳，按其手足上，陷而不起者，风水。

　　【注】此承上条详申风水之证脉也。寸口脉沉而滑，中有水气之诊也；面目肿大，中有水气之证也。有寒者，其脉沉迟，则为石水也。有热者，其脉沉滑，名曰风水也；视其人之目胞上微拥似蚕，如新卧起之状，人迎颈脉动甚，时咳，按其肿之手足，陷而不起者，皆风水之证也。

　　【集注】赵良曰：《内经》云：脉沉曰水，脉滑曰风，面肿曰风，目肿如新卧起之状曰水，颈脉动，喘咳曰水。又肾风者，面跗庞然，少气时热，其有跗肿者，亦曰本于肾，名风水。皆出《内经》也。

　　程林曰：沉者就下之性，滑者流衍之象，故沉滑者，中有水也。面肿曰风，风郁于经则热，故面跗肿大有热，名曰风水。《内经》曰：诸有水者微肿，先见于目下也，水者阴也，目下亦阴也，腹者至阴之所居，故水在腹者，必使目下肿也。颈脉人迎脉也，水邪干土，则颈脉动，水之本在肾，水之标在肺，故时时咳也。以手按其腹，随手而起，此属水胀，如按水囊者，必随手而起。今风水搏于手足， 属肌肉之间，按而散之，猝不能聚，故陷下而不起也。

　　风水脉浮，身重，汗出恶风者，防己黄 汤主之。腹痛加芍药。

　　【注】此承上条风水，详申其证，以明其治也。风水之病，外风内水也。脉浮恶风者风也，身重肿者水也。汗出表虚，故用防己黄 汤，固表以散风水也。若腹痛，加芍药、甘草以调中也。

　　防己黄 汤方

　　（见湿病中）

　　太阳病脉浮而紧，法当骨节疼痛，反不疼，身体反重而酸，其人不渴，汗出即愈，此为风水。恶寒者，此为极虚，发汗得之。渴而不恶寒者，此为皮水。身肿而冷，状如周痹，胸中塞不能食，反聚痛，暮躁不得眠，此为黄汗，痛在骨节。咳而喘，不渴者，此为脾胀，其状如肿，发汗即愈。然诸病此者，渴而下利，小便数者，皆不可发汗。

　　【按】脾胀之“脾”字，当是“肺”字，是传写之讹。发汗即愈之下，当有前条“越婢加术汤主之”七字。

　　【注】此又详申风水、皮水、黄汗、肺胀四证之治法也。太阳病，谓头痛发热恶风也。

　　脉浮而紧，似伤寒也，伤寒法当骨节疼痛，反不疼，身体反重而酸，面目浮肿，其人不渴，非伤寒也，乃风水也，发汗汗出即愈也。若愈后而恶寒者，此为过于发汗，极虚得之，当补表阳，自可愈也，有是证渴而不恶寒，似传里也，但跗浮肿，其腹如鼓，乃皮水也。有是证胸中窒反聚痛，不能食，暮躁不得卧，似里实也；但身肿而冷，麻木如痹，此为欲作黄汗也。痛在骨节，似伤寒也，但其状如水肿，咳喘不渴，此为肺胀也。以上四证，皆初病皮毛，状类伤寒，故均以越婢加术汤主之，发汗即愈也。若渴而下利，小便数者，则津液已夺，故不可发汗也。

　　【集注】赵良曰：脾胀恐是“肺”字之误。《灵枢经》云：肺是动则病，肺胀满膨膨而喘咳也。

　　魏荔彤曰：其状如肿者，按其手足，未至陷而不起，故曰如肿，似肿而实非肿也。

　　尤怡曰：太阳有寒则脉紧，骨疼有湿则脉濡，身重有风则脉浮、体酸，此明辨也。今得伤寒脉，而骨节不疼，身体反重而酸，即非伤寒，乃风水外胜也。风水在表而非里，故不渴，风固当汗，水在表者，亦宜汗，故曰：汗出即愈。然必气盛而实者，汗之乃愈，不然则其表益虚，风水虽解，而恶寒转增矣，故曰：恶寒者，此为极虚发汗得之。若其渴而不恶寒者，则非病风而独病水，不在皮外，而在皮中，视风水为较深矣，其证身肿而冷，状如周痹。周痹者，寒湿痹其阳也，皮水为水气淫于肤也。胸中窒不能食者，寒袭于外，而气窒于中也。反聚痛，暮躁不得眠者，热为寒郁，而寒甚于暮也，寒湿外淫，必流关节，故曰：此为黄汗，痛在骨节。其咳而喘不渴者，水寒伤肺，气攻于表，有如肿病，而实同皮水，故曰：发汗则愈。然而诸病若渴而下利，小便数者，则不可谓水气当汗概发之也。仲景叮咛之意。岂非虑人之津液先亡也哉！或问：风水外证骨节疼，此云骨节反不痛，身体反重而酸；皮水不渴，此云渴何也？曰：风与水合而成病，其流注关节者，则为骨节疼痛；其浸淫肌体者，则骨节不疼，而身体酸肿，由所伤之处不同故也。皮水不渴者，非言皮水本不渴也，谓腹如鼓而不渴者，病方外盛而未入里，犹可发其汗也，此所谓渴而不恶寒者，所以别于风水之不渴而恶风也。

　　风水恶风，一身悉肿，脉浮不渴，续自汗出，无大热，越婢汤主之。恶风加附子。

　　【注】此又承上条风水，互详其证而变其治也。风水之邪，全在表而不在里，故恶风一身悉肿，脉浮不渴也。初本无汗，身无大热，续自汗出而不恶风寒，表不虚也，故用越婢汤以发之。若恶风甚者，表阳虚也，前方加附子一枚，以补其在表之阳也。

　　越婢汤方

　　麻黄（六两） 石膏（半斤） 生姜（三两） 甘草（二两） 大枣（十五枚）

　　上五味，以水六升，先煮麻黄，去上沫，内诸药，煮取三升，分温三服。

　　恶风者，加附子一枚，炮。风水，加术四两。

　　皮水为病，四肢肿，水气在皮肤中，四肢聂聂动者，防己茯苓汤主之。

　　【注】此承皮水互详其证，以明其治也。皮水之病，是水气相搏，在皮肤之中，故四肢聂聂 动也，以防己茯苓汤补卫通荣，祛散皮水也。

　　【集注】沈明宗曰：此邪在皮肤而肿也。风入于卫，阳气虚滞，则四肢肿。经谓结阳者肿四肢，即皮水也。皮毛受风气虚而肿，所谓水气在皮肤中，邪正相搏，风虚内鼓，故四肢聂聂而动，是因表虚也，盖三焦之气，同入膀胱，而行决渎，今水不行，则当使小便利而病得除。故防己、茯苓除湿而利水，以黄 补卫而实表，表实则邪不能容，甘草安土而制水邪，桂枝以和荣卫，又行阳化气而实四末，俾风从外出，水从内泄矣。

　　防己茯苓汤方

　　防己（三两） 黄 （三两） 桂枝（三两） 茯苓（六两） 甘草（三两）

　　上五味，以水六升，煮取二升，分温三服。

　　里水，越婢加术汤主之，甘草麻黄汤亦主之。

　　【按】里水之“里”字，当是“皮”字，岂有里水而用麻黄之理？阅者自知，是传写之讹。

　　【注】皮水表虚有汗者，防己茯苓汤固所宜也。若表实无汗有热者，则当用越婢加术汤。无热者，则当用甘草麻黄汤发其汗，使水外从皮去也。

　　越婢加术汤方

　　于越婢汤中加术四两。

　　甘草麻黄汤方

　　甘草（二两） 麻黄（四两）

　　上二味，以水五升，先煮麻黄，去上沫，内甘草，煮取三升，温服一升，重覆汗出，不汗再服，慎风寒。

　　厥而皮水者，蒲灰散主之。

　　【按】“厥而”二字，当是衍文。

　　【注】水在皮肤，浸淫日久，必然腐溃而出水也，当以蒲灰散敷之，以燥水也。

　　蒲灰散方

　　（见消渴中）

　　水之为病，其脉沉小，属少阴。浮者为风，无水，虚胀者为气水，发其汗即已。脉沉者，宜麻黄附子汤，浮者，宜杏子汤。

　　【按】为气水之“气”字，当是“风”字，若是“气”字，则无发汗之理，且通篇并无气水之病。

　　【注】水之为病，其脉沉小，属少阴水也，今脉不沉小而浮，浮者为风，非少阴水也。若无水虚胀者，为风水也，风水发其汗即已。风水脉沉者，宜麻黄附子汤汗之；脉浮者，宜杏子汤汗之。

　　麻黄附子汤方

　　麻黄（三两） 甘草（二两） 附子（炮，一枚）

　　上三味，以水七升，先煮麻黄，去上沫，内诸药，煮取二升半，温服八合，日三服。

　　【集解】沈明宗曰：麻黄附子汤，今人置之不讲，余特举而明之。麻黄、附子通阳开窍，治水妙剂。今人惟用肾气汤、丸壅补其内，致阳气不宣，转补转壅，邪无出路，水肿日增，咳血而死者，不知凡几矣。

　　杏子汤方

　　麻黄（四两） 杏仁（五十个） 甘草（炙，二两）

　　上水七升，先煮麻黄，减二升，去上沫，内诸药，煮取三升，去滓，温服一升，得汗止服。

　　问曰：黄汗之为病，身体肿，发热，汗出而渴，状如风水，汗沾衣，色正黄如柏汁，脉自沉，何从得之？师曰：以汗出入水中浴，水从汗孔入得之，宜黄 芍药桂枝苦酒汤主之。

　　【注】此承黄汗互详其证，以明其治也。黄汗属湿，故身体肿；属风，故发热、汗出而渴。状如风水者，谓面目浮肿也。汗沾衣，色正黄如柏汁，谓汗出粘黄也。脉自沉者，谓从水得之也。究其得之之由，以汗出入冷水中浴，则 怆之寒内入，遏郁汗液于肌腠，从土蒸化而出，故色黄也。宜黄 、桂枝解肌邪，以固卫气；白芍、苦酒止汗液，以摄营气。营卫调和，其病已矣。

　　【集注】程林曰：汗出则元府开，入水浴则 怆之水寒，藏留于腠理皮肤之中，则身肿发热也。汗出沾衣如柏汁，则津液内竭，是以汗出而渴也。身肿虽状如风水，但风水之脉不沉，汗不黄，口不渴，为异耳！李升玺曰：按汗出浴水，亦是偶举一端言之耳。大约黄汗由脾、胃湿久生热，积热成黄，湿热交蒸而汗出矣。

　　魏荔彤曰：黄汗者，汗出之色黄而身不黄，与发黄之证不同也。

