<!-- { "loadSidebar": true } -->
　　【注】疸病属脾，脾主土，土无定位，寄旺于四季之末，各十八日。期之十八日者，土旺之日也，故治十日以上当瘥，而不逾十八日之外也。若逾十八日不瘥而反剧者，则土衰矣。故曰：难治。

　　【集注】高世 曰：十八日，乃脾土寄旺于四季之期，十日，土之成数也，黄胆之病在于脾土，故当以十八日为期。然治之宜先，故治之十日以上即当瘥。至十日以上不瘥，而疸病反剧者，是谓难治，谓土气虚败不可治也。

　　谷疸之为病，寒热不食，食即头眩，心胸不安，久久发黄，为谷疸，茵陈蒿汤主之。

　　【注】此详申谷疸之为病也。未成谷疸之时，其人多病寒热。寒热作时，则不能食；寒热止时，则或能食，虽能食，然食后即头晕目眩，心烦不安。此为湿瘀热郁而内蒸，将作谷疸之征也。久久身面必发黄，为谷疸矣。宜茵陈蒿汤利下，使从大、小二便而出之。

　　茵陈蒿汤方

　　茵陈蒿（六两） 桅子（十四枚） 大黄（二两）

　　上三味，以水一斗，先煮茵陈，减六升，内二味，煮取三升，去滓，分温三服。小便当利，尿如皂角汁状，色正赤，一宿腹减，黄从小便去也。

　　阳明病，脉迟者，食难用饱，饱则发烦，头眩，小便必难，此欲作谷疸。虽下之，腹满如故，所以然者，脉迟故也。

　　【注】谷疸属胃热，脉当数，今脉迟，脾脏寒也。寒不化谷，所以虽饥欲食，食难用饱，饱则烦闷，胃中填塞健运失常也。清者阻于上升，故头眩；浊者阻于下降，故小便难也。此皆欲作谷疸之征。其证原从太阴寒湿郁黩而生，若误以为阳明热湿发黄，下之虽腹满暂减，顷复如故，所以然者，脉迟寒故也。此发明欲作谷疸，属脾阴寒化而不可下者也。

　　【集注】程林曰：脉迟为寒，寒不杀谷，故食难用饱。饱则谷气不消，胃中苦浊，浊气蕴蓄则发烦，熏蒸则作眩也。小便难者，以脉迟则无阳以施化浊气，但留于胃而不宣，是以欲作谷疸。若下之，徒虚其胃而腹满如故也，所以然者，以脉迟为寒之故也。

　　黄家，日晡所发热，而反恶寒，此为女劳得之，膀胱急，少腹满，身尽黄，额上黑，足下热，因作黑疸，其腹胀如水状，大便必黑，时溏，此女劳之病，非水也，腹满者难治，硝石矾石散主之。

　　【注】此详申女劳疸之为病，黄胆日晡所发热，乃阳明热症，当不恶寒也；而反恶寒者，非阳明热症，此或为女劳得之也。女劳得之疸证，虽膀胱急，少腹满，而小便自利；身虽尽黄，而额上则黑；虽发热，惟足下甚。

　　此少阴热因作黑疸也。故腹胀如水状，而大便必黑，时溏，知非水胀病，乃为女劳得之疸胀病也。时溏黑色者，亦脏病及血之征也。血病者颜必变，岂有色黑而血不病者乎？女劳疸腹满者为难治，以其脾肾两败也。以硝石入血消坚，矾石入气胜湿，然此方治标固宜，非图本之治。世久书讹，姑辨其理也。

　　【集注】尤怡曰：黄家，日晡所本当发热，今发热而反恶寒者，此为女劳得之疸也。热在胃浅而肾深，故热深则先反恶寒也。膀胱急，额上黑，足下热，大便黑，皆肾热之征。

　　虽少腹满胀有如水状，而实为肾气不行，非脾湿而水不行也。惟是证兼腹满，则脾肾并伤，而其治为难耳！硝石咸寒除热，矾石除痼热在骨髓，骨与肾合，用以清肾热也。大麦粥和服，恐伤胃也。

　　硝石矾石散方

　　硝石 矾石（烧，等分）

　　上二味为散，以大麦粥汁和，服方寸匕，日三服。病随大小便去，小便正黄，大便正黑，是候也。

　　男子黄，小便自利，当与虚劳小建中汤。

　　【注】妇人产后经崩，发黄色者，乃脱血之黄色，非黄胆也。今男子黄而小便自利，则知非湿热发黄也。询知其人必有失血亡血之故，以致虚黄之色外现。斯时汗、下、渗、利之法俱不可施，惟当与虚劳失血同治，故以小建中汤调养营卫，黄自愈矣。

　　【集注】高世 曰：女为阴，男为阳，阴主血，阳主气，男子黄，阳气虚也。黄者土之色，阳气虚而土色外呈。中无湿热，故小便自利。此为虚也，故当以小建中汤和其阴阳，调其血气也。本论《血痹虚劳篇》有小建中汤主治虚劳，故曰：虚劳小建中。意谓此男子黄而小便利，亦为虚劳之证云尔。

　　小建中汤方

　　（见虚劳中）

　　酒黄胆者，或无热谵言，小腹满欲吐，鼻燥。其脉浮者，先吐之；沉弦者，先下之。

　　【注】此详申酒疸之为病也。酒体湿而性热，过饮之人必生湿热为疸病也。无热，无外热也；谵语、鼻燥，有内热也；小腹满，湿热蓄于膀胱也；欲吐，湿热酿于胃中也。其脉浮者，酒热在经，先吐之以解外也；沉弦者酒饮在里，先下之以解内也。

　　【集注】李 曰：胃足阳明之脉，起于鼻之交 中，故鼻燥也。

　　夫病酒黄胆，必小便不利，其候心中热，足下热，是其证也。

　　【注】此详酒疸之病。湿热生也，必小便不利。其候心中热，胃腑热也；足下热，胃经热也。是其酒疸之证也。

　　【集注】程林曰：夫小便利则湿热行，不利则湿留于胃，胃脉贯膈下足跗，上熏胃脘则心中热，下注足跗，则足下热也。

　　酒疸，心中热，欲吐者，吐之愈。

　　【注】此详申酒疸宜吐之治也。酒疸，心中热、欲吐者，谓胃中烦乱懊 欲吐，非吐之不能愈也。

　　【集注】程林曰：后证热深则懊 欲吐，今微热则心中热亦欲吐。病属上焦，故吐之可愈也。

　　酒黄胆，心中懊 ，或热痛，桅子大黄汤主之。

　　【注】此详申酒疸宜下之治也。酒黄胆，谓因饮酒过度而成黄胆也。心中懊 欲吐，或自吐之而愈，或服栀子豉汤吐之而愈，皆可也。若心中懊 不欲吐，或心中热痛，皆非吐之可愈，故以栀子大黄汤下之愈也。

　　栀子大黄汤方

　　栀子（十四枚） 大黄（一两） 枳实（五枚） 豉（一升）

　　上四味，以水六升，煮取三升，分温二服。

　　【集解】魏荔彤曰：酒黄胆，心中懊 或热甚而痛，栀子大黄汤主之，盖为实热之邪立法也。酒家积郁成热，非此不除也。

　　酒疸下之，久久为黑疸，目青面黑，心中如啖蒜齑状，大便正黑，皮肤爪之不仁，其脉浮弱，虽黑微黄，故知之。

　　【注】酒疸，心中懊 ，或心中热痛，脉沉实者，当下之。若心中热欲吐，脉浮弱者，当吐之，而反下之则为逆也。若其人素有劳倦，下之则热入于脾，顷时腹满如故，则成谷疸也。若其人素有女劳，下之则热入于肾，虽黄微黑，久久必变为黑疸也。目青者精伤也，面黑者肾伤也，心中如啖蒜 状胃伤也，大便黑色血伤也，皮肤不仁血痹也。此等证皆因酒疸脉浮弱者，应吐而反下之之误使然也。

　　【集注】赵良曰：酒疸之黑，非女劳疸之黑也。盖女劳之黑，肾气所发也；酒疸之黑，败血之黑也。因酒之湿热伤脾胃，脾胃不和，阳气不化，阴气不运，若更下之，久久则运化之用愈耗矣。气耗血积故腐瘀，浊色越出面为黑，味变于心咽作嘈杂，心辣如啖蒜 状。荣血衰而不行于皮肤，抓之不仁；输于大肠，便如黑漆。其目青与脉浮弦，皆血病也。

　　诸黄，猪膏发煎主之。

　　【按】诸黄，谓一切黄也。皆主猪膏发煎，恐未必尽然。医者审之，此必有脱简也。

　　【集注】程林曰：扁鹊有《黄经》，《明堂》有烙三十六黄法，皆后人所未见，唯《圣济总录》载三十六黄，方论详明，治法始备，今猪膏发煎，能治诸黄，当是黄之轻者，可从小便而去，至若阴黄、急黄、女劳之属，岂猪膏发煎所能治乎？医者审之。

　　猪膏发前方

　　猪膏（半斤） 乱发（如鸡子大三枚）

　　上二味，和膏中煎之，发消药成，分再服，病从小便出。

　　诸黄，腹满而呕者，宜柴胡汤。

　　【注】呕而腹痛，胃实热也，然必有潮热便硬，始宜大柴胡汤两解之；若无潮热便软，则当用小柴胡汤去黄芩加芍药和之可也。

　　【集注】程林曰：呕而腹满，视其前后，知何部不利，利之则愈。今黄家腹痛而呕，应内有实邪，当是大柴胡汤以下之。若小柴胡，则可止呕，未可疗腹痛也。

　　柴胡汤方

　　（见寒疝呕吐中）

　　卷五

　　呕吐哕下利病脉证并治第十七

　　夫呕家有痈脓，不可治呕，脓尽自愈。

　　【注】呕家，呕吐或谷、或水、或痰涎、或冷沫，今呕而有脓，此内有痈，脓溃而呕，非呕病也，故曰：不可治呕，脓尽自愈。

　　【集注】赵良曰：经云：热聚于胃口而不行，胃脘为壅，胃脘属阳明经，阳明气逆则呕，故脓不自咳出，从呕而出，此痈之在胃脘上口者也，若过半中，在肺之下者，脓则不从呕出而从大便出矣。

　　程林曰：夫痈溃则为脓，脓上出必令呕，故不必治其呕，脓尽则呕自止也。

　　先呕却渴者，此为欲解；先渴却呕者，为水停心下，此属饮家。

　　【注】呕病后渴饮而不呕，为胃气和，此欲解也。因渴而后呕，呕而复渴，为水停心下，此属饮家之呕，非呕病也。

　　【集注】赵良曰：呕则饮去，饮去则阳气回，津液犹未布，故渴耳。虽渴，终以邪去正回而必解也。先渴却呕者，即前痰饮条中，小半夏茯苓汤之证也。

　　程林曰：先呕却渴者，为呕后而胃无津液，得水和之即愈；先渴却呕者，本渴而饮水，水停胃中作呕也，故属水饮。

　　尤怡曰：呕家必有停痰宿水。先呕却渴者，痰水已去，而胃气将复也，故曰：此为欲解。先渴却呕者，因热饮水过多，热虽解而饮旋积也，此呕因积饮所致，故曰：此为饮家。

　　呕家本渴，今反不渴者，以心下有支饮故也，此属支饮。

　　【注】呕病之人，津液已伤，本应渴也；今反不渴者，以心下素有支饮故也，此属支饮之呕，非呕病也。

　　【集注】徐彬曰：支饮者，偏旁而不中正也。

　　高世FS 曰：支饮者，水气循经，屈曲支行，其形如肿是也。支饮而呕，故曰：此属支饮。《饮咳篇》云：呕家本渴，渴为欲解，今反不渴，心下有支饮故也，小半夏汤主之。

　　诸呕吐，谷不得下者，小半夏汤主之。

　　【注】此详诸呕吐之病，以明其治也，呕者，有声有物之谓也；吐者，有物无声之谓也。凡诸呕吐，饮食不得下咽者，主之小半夏汤，降逆安胃也。

　　【集注】赵良曰：呕吐，谷不得下者，有寒有热，不可概论也。食入即吐，热也；朝食暮吐，寒也。此则非寒非热，由中焦停饮，气结而逆，故用小半夏汤。

