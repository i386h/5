<!-- { "loadSidebar": true } -->
　　【按】问曰：“病患脉数”至“胃中虚冷故也”等句，己详《伤寒论·阳明篇》内，错简在此，且与“脉弦者虚也”文义不属。

　　【注】弦，饮脉也，非虚脉也，病吐者若见之，则为胃气无余也。胃气无余，肝邪乘之而见弦脉，故名曰虚也。询其所以致弦之由，乃为寒在上，医反下之，使胃气尽而无余，则不能消化水谷，致令朝食暮吐，暮食朝吐，变为中寒胃反也。

　　【集注】李 曰：食不得入，是有火也；食入反出，是无火也。此寒在上者，法当温中始愈，反下之则愈虚寒而愈吐矣。

　　寸口脉微而数，微则无气，无气则荣虚，荣虚则血不足，血不足则胸中冷。

　　【按】此条文义不属，必是错简。

　　跗阳脉浮而涩，浮则为虚，虚则伤脾。脾伤则不磨，朝食暮吐，暮食朝吐，宿谷不化，名曰胃反。脉紧而涩，其病难治。

　　【按】虚则伤脾之“虚”字，当是“涩”字，是传写之讹。

　　【注】前条因误下而病胃反，则脉弦；此条不因误下而病胃反，则脉浮而涩也。跗阳脉见浮而涩，浮以候胃，涩以候脾；浮而无力为胃虚，涩而无力为伤脾；胃虚脾伤，则不能消磨水谷，故朝食暮吐，暮食朝吐，所吐皆仍然不化之宿谷，故曰胃反也。若脉紧涩，则为邪盛正衰。故其病难治也。

　　【集注】徐彬曰：紧为寒盛，涩为液竭，正不胜邪，故曰：难治。

　　胃反呕吐者，大半夏汤主之。

　　【注】此承上条以明其治也。胃反呕吐者，谓朝食暮吐、暮食朝吐之呕吐也。主之大半夏汤者，补脾胃、止呕吐也。

　　大半夏汤方

　　半夏（洗浣用，二升） 人参（三两） 白蜜（一升）

　　上三味，以水一斗二升，和蜜扬之二百四十遍，煮药取一升半，温服一升，余分再服。

　　《千金方》云：大半夏汤治胃反不受食，食入即吐。

　　《外台方》云：大半夏汤治呕、心下痞硬者。

　　【集解】高世 曰：朝食暮吐，宿谷不化，名曰胃反。胃反但吐不呕，然吐不离乎呕，故曰：胃反呕吐者。用半夏助燥气以消谷，人参补元气以安胃，白蜜入水扬之，使甘味散于水中，水得蜜而和缓，蜜得水而淡渗，庶胃反平而呕吐愈。

　　李升玺曰：呕家不宜甘味，此用白蜜何也？不知此胃反自属脾虚，经所谓甘味入脾，归其所喜是也。况君以半夏，味辛而止呕，佐以人参温气而补中，胃反自立止矣。

　　胃反，吐而渴欲饮水者，茯苓泽泻汤主之。

　　【注】胃反吐而不渴者，寒也，渴欲饮水者，饮也，故以茯苓泽泻汤，补阳利水也。

　　茯苓泽泻汤方

　　茯苓（半斤） 泽泻（四两） 甘草（二两） 桂枝（二两） 白术（三两） 生姜（四两）

　　上六味，以水一斗，煮取三升，内泽泻，再煮取二升半，温服八合，日三服。

　　《外台方》云：茯苓泽泻汤治消渴、胃反、脉绝。

　　【集解】李 曰：吐而渴者，津液亡而胄虚燥也。饮水则水停心下，茯苓、泽泻，降气行饮，白术补脾生津，此五苓散原方之义也。然胃反因脾气虚逆，故加生姜散逆，甘草和脾。又五苓散治外有微热，故用桂枝。此胃反无表热，而亦用之者，桂枝非一于攻表药也，乃彻上彻下，达表里，为通行津液、和阳散水之剂也。

　　尤怡曰：茯苓泽泻汤，治吐未已，而渴欲饮水者，以吐未已，知邪未去，则宜桂枝、甘、姜散邪气，茯苓，泽泻消水气也。

　　哕逆者，橘皮竹茹汤主之。

　　【注】哕即干呕也。因其有哕吵之声，而无他物，故不曰干呕，而曰哕逆，属气上逆为病也。上逆之气，得出上窍，皆能作声，故肺虚气上逆，则作咳，气从喉出而有咳逆之声，若为邪所阻，则为喘满，故无声也。胃虚气上逆，则作哕，气从咽出而有哕逆之声。

　　若与物凝结，则为痞痛，故无声也，是知气病也明矣。然邪气所凑，正气必虚，故用橘皮、竹茹、生姜以清邪气，人参、甘草、大枣以补正气，则上逆之气自可顺矣。

　　橘皮竹茹汤方

　　橘皮（二斤） 竹茹（二升） 大枣（三十枚） 生姜（半斤） 甘草（五两） 人参（一两）

　　上六味，以水一斗，煮取三升，温服一升，日三服。

　　【集解】李 曰：哕有属胃寒者，有属胃热者，此哕逆因胃中虚热，气逆所致。故用人参、甘草、大枣补虚；橘皮、生姜散逆；竹茹甘寒，疏逆气而清胃热，因以为君。

　　尤怡曰：胃虚而热乘之，则作哕逆，橘皮、生姜和胃散逆，竹茹除热止呕哕，人参、甘草、大枣益虚安中也。

　　干呕哕，若手足厥者，橘皮汤主之。

　　【注】干呕哕，犹言干呕，即哕也。东垣以干呕为轻，哕为重，识仲景措辞之意也。哕而手足厥，乃胃阳虚，是吴茱萸汤证也。若初病形气俱实，虽手足厥，非阳虚阴盛者比，乃气闭不达于四肢也，故单以橘皮通气，生姜止哕也。

　　【集注】程林曰：干呕哕，则气逆于胸膈间，而不行于四末，故手足为之厥。橘皮能降逆气，生姜呕家圣药，小剂以和之也。然干呕非反胃，厥非无阳，故下咽气行即愈。

　　橘皮汤方

　　橘皮（四两） 生姜（半斤）

　　上二味，以水七升，煮取三升，温服一升，下咽则愈。

　　哕而腹满，视其前后，知何部不利，利之即愈。

　　【注】哕虚邪也，哕而不腹满者，为正气虚。兼有热者，以橘皮竹茹汤主之；兼有寒者，以吴茱萸汤主之。哕而腹满者为邪气实，当视其二便，大便不利者下之，小便不利者通之即愈也。

　　【集注】朱肱曰：前部不利猪苓汤，后部不利调胃承气汤。

　　赵良曰：腹满为实，实则气上逆而作哕，故必视其前后何部不利而利之，则满去而哕止。

　　魏荔彤曰：胃气上逆，冲而为哕，治法当视其前后，审大小便调不调也。前部不利者，水邪之逆也。当利其小便而哕愈：后部不利者，热邪实也，当利其大使而哕愈。

　　夫六腑气绝于外者，手足寒，上气脚缩；五脏气绝于内者，利不禁；下甚者，手足不仁。

　　【注】气绝非谓脱绝，乃谓虚绝也。六腑之气，阳也，阳气虚不温于外，则手足寒缩。

　　阳虚则阴盛上逆，故呕吐哕也。五脏之气，阴也，阴气虚不固于中，则下利不禁，利甚则中脱形衰，故手足不仁也。此发明呕吐、下利之原委也。

　　下利清谷，里寒外热，汗出而厥者，通脉四逆汤主之。

　　【注】下利清谷，里寒也。外热汗出而厥，阳亡也。主之以通脉四逆汤，回阳胜寒，而利自止也。

　　通脉四逆汤方

　　附子（生用，大者一枚） 干姜（三两，强人可四两） 甘草（炙，二两）

　　上三味，以水三升，煮取一升二合，去滓，分温再服。

　　下利，手足厥冷，无脉者，灸之不温；若脉不还，反微喘者，死。少阴负跗阳者，为顺也。

　　【按】此条“反微喘者死”之下，有“少阴负跗阳者为顺也”一句，文义不属，其注已详见《伤寒论·辨脉篇》内，不复释。

　　【注】下利手足厥冷，脉绝无者，有阴无阳之脉证也。虽用理中四逆辈，恐其缓不及事，急灸脐下，以通其阳。若脉还手足温者生，脉不还手足不温，反微喘者，阳气上脱也，故死。

　　【集注】程林曰：下利而至于手足厥冷无脉，则独阴无阳，灸之以复其阳。而脉绝不来，反微喘者，则正气又脱于上，孤阳无根，故死。

　　下利气者，当利其小便。

　　【注】下利气者，初利则为气郁于大肠而不外渗，水气并下，但当利其小便，输其渗泻之窍，气宣而利止也。久利则为气陷于大肠，而不上举，又当于升补中兼利小便也。

　　【集注】尤怡曰：下利气者，气随利失，即所谓气利是也。

　　气利，诃黎勒散主之。

　　【注】气利，所下之气秽臭，所利之物稠粘，则为气滞不宣，或下之、或利之皆可也。若所利之气不臭，所下之物不粘，则谓气陷肠滑，故用诃黎勒散以固肠，或用补中益气以举陷亦可。

　　诃黎勒散方

　　诃黎勒（煨，十枚）

　　上一味，为散，粥饮和顿服。

　　【集解】李 曰：气利者，下利气虚，下陷而滑脱也，诃黎勒性敛涩，能温胃固肠。粥饮和者，假谷气以助胃。顿服者，药味并下，更有力也。

　　尤怡曰：气利，气与屎俱失也。诃黎勒涩肠而利气，粥饮安中益肠胃。顿服者，补下治下制以急也。

　　若下利脉数，有微热汗出，令自愈；设脉紧，为未解。

　　【注】下利脉数，内热利也，微热汗出，其邪衰矣，故令自愈。设脉紧者，是表未衰，故为未解也。

　　【集注】程林曰：寒则下利，脉数有微热，则里寒去，汗出则表气和。表里俱和，故令自愈；设复紧者，知寒邪尚在，是为未解也。

　　下利，有微热而渴，脉弱者，令自愈。

　　【注】下利大热而渴，则为邪盛，脉弱则为正虚，不能愈也。今微热而渴，脉弱者，邪正俱衰，故知自愈也。

　　【集注】程林曰：下利大热而渴，则偏于阳，无热不渴，则偏于阴，皆不能愈；以微热而渴，知阴阳和，脉弱，知邪气去，故即自愈。

　　下利，脉数而渴者，令自愈；设不瘥，必圊脓血，以有热故也。

　　【注】此承上条邪正俱衰，病当自愈而不愈之义也。设不瘥者，则必表和，热退而数渴，仍然是里热未除也，故圊脓血。

　　【集注】魏荔彤曰：下利，固以阳气有余为吉，又不可太盛，成热邪伤阴，致阳复有偏胜之患。

　　下利，寸脉反浮数，尺中自涩者，必圊脓血。

　　【注】此承上表里已和，病当自愈而不愈之义也。下利里病，而得浮数表脉，故曰：脉反浮数也，但尺中自涩，则知热陷血分，必圊脓血也。

　　【集注】徐彬曰：下利属寒，脉应沉迟，反浮数，其阳胜可知。而尺中自涩，涩为阳邪入阴，此亦热多。故曰：必圊脓血。

　　程林曰：寸脉浮数，为热有余，尺脉自涩，为血不足，以热有余，则挟热而便脓血。

　　下利，三部脉皆平，按之心下坚者，急下之，宜大承气汤。

　　【注】下利之人，心下硬者，诸泻心汤证也。若寸、关、尺三部脉皆平实有力，虽下利，宜攻坚也。

　　【集注】李 曰：下利，按之心下坚者，实也。设或脉见微弱，犹未可下，今三部脉皆平，则里气不虚可知，自宜急下之。此凭脉又证书之法也。

　　大承气汤方

　　（见痉病中）

　　下利，脉迟而滑者，实也，利未欲止，急下之，宜大承气汤。

