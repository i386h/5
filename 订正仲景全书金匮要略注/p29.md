<!-- { "loadSidebar": true } -->
　　尤怡曰：夫审证用药，不拘日数，表里既分，汗下斯判。上条里热成实，虽产后七八日，与大承气而不伤于峻；此条表不解，虽数十日之久，与阳旦汤而不虑其散，非通于权变者，未足语此也。

　　阳旦汤方

　　即桂枝汤内加黄芩（桂枝汤方见下利中）

　　产后中风，发热面正赤，喘而头痛，竹叶汤主之。

　　【按】“产后中风”之下，当有“病痉者”之三字，始与方合。若无此三字，则人参、附子施之于中风发热可乎？而又以竹叶命名者，何所谓也？且方内有“颈项强用大附子”之文，本篇有证无方，则可知必有脱简。

　　【注】产后汗多，表虚而中风邪病痉者，主之竹叶汤，发散太阳、阳明两经风邪。用竹叶为君者，以发热，面正赤，有热也；用人参为臣者，以产后而喘，不足也；颈项强急，风邪之甚，故佐附子；呕者气逆，故加半夏也。

　　【集注】程林曰：产后血虚多汗出，喜中风，故令病痉，今证中未至背反张，而发热面赤头痛，亦风痉之渐也。

　　竹叶汤方

　　竹叶（一把） 葛根（三两） 防风（一两） 桔梗 桂枝 人参 甘草（各一两） 附子（炮，一枚） 大枣（十五枚） 生姜（三两）

　　上十味，以水一斗，煮取二升半，分温三服，温覆使汗出。颈项强，用大附子一枚，破之如豆大，前药扬去沫。呕者，加大半夏半升洗。

　　妇人乳中虚，烦乱，呕逆，安中益气，竹皮大丸主之。

　　【按】此条文义，证药未详。

　　竹皮大丸方

　　生竹茹（二分） 石膏（二分） 桂枝（一分） 甘草（七分） 白薇（一分）

　　上五味，末之，枣肉和丸，弹子大，以饮服一丸，日二夜二服。有热者，倍白薇。喘者，加柏实一分。

　　【集解】《济阴纲目》云：中虚不可用石膏，烦乱不可用桂枝，此方以甘草七分，配众药六分，又以枣肉为丸，仍以一丸饮下，可想其立方之微，用药之难，审虚实之不易也。仍饮服者，尤虑夫虚虚之祸耳！用是方者，亦当深省。

　　产后下利及虚极，白头翁加甘草阿胶汤主之。

　　【按】此条文义、证药不合，不释。

　　白头翁加甘草阿胶汤方

　　白头翁 甘草 阿胶（各二两） 秦皮 黄连 柏皮（各三两）

　　上六味，以水七升，煮取二升半，内胶，令消尽，分温三服。

　　卷六

　　妇人杂病脉证并治第二十二

　　妇人之病，因虚、积冷、结气，为诸经水断绝，至有历年，血寒积结胞门。寒伤经络，凝坚在上，呕吐涎唾，久成肺痈，形体损分。在中盘结，绕脐寒疝；或两胁疼痛，与脏相连；或结热中，痛在关元，脉数无疮，肌若鱼鳞。时着男子，非止女身。在下来多，经候不匀，令阴掣痛，少腹恶寒；或引腰脊，下根气街，气冲急痛，膝胫疼烦，奄忽眩冒，状如厥癫；或有忧惨，悲伤多嗔。此皆带下，非有鬼神。久则羸瘦，脉虚多寒。三十六病，千变万端，审脉阴阳，虚实紧弦，行其针药，治危得安。其虽同病，脉各异源，子当辨记，勿谓不然。

　　【按】此条为妇人杂病提纲，当冠篇首，以揭病情，在下来多之“来”字，当是“未”字。本条皆经水断绝之病，若系来多，则与上文不合，与下文经候不匀亦不合。又本条内有“此皆带下”一句，当在“非有鬼神”之下，文义相属，是传写之讹。

　　【注】此条为妇女诸病纲领，其病之所以异于男子者，以其有月经也。其月经致病之根源，则多因虚损、积冷、结气也。三者一有所感，皆能使经水断绝。至有历年寒积胞门，以致血凝气结而不行者。先哲云：女子以经调为无病，若经不调，则变病百出矣。以下皆言三者阻经之变病。其变病之不同，各因其人之脏腑、经络、寒热、虚实之异也。如寒外伤经络，其人上焦素寒，则凝坚在上，故上焦胸肺受病也。形寒伤肺，则气滞阻饮，故呕吐涎唾也。若其人上焦素热，寒同其化，久则成热，热伤其肺，故成肺痈，而形体损瘦也。若其人中焦素寒，则在中盘结，故绕脐疝痛也，或两胁疼痛，是中焦之部，连及肝脏故也。或其人中焦素热，则不病寒疝，而病结热于中矣。中热故不能为寒疝，而绕脐之痛，仍在关元也。其人脉数当生疮，若无疮，则热必灼阴，皮肤失润，故肌粗若鱼鳞也。然此呕吐涎唾，寒疝疼痛，肌若鱼鳞等病，亦时着男子，非止女子病也。在下未多，谓经候不匀，而血不多下也。邪侵胞中，乃下焦之部，故病阴中掣痛，少腹恶寒也，或痛引腰脊，下根气街急痛，腰膝疼烦，皆胞中冲任为病所必然也。或痛极奄忽眩冒，状如厥癫，亦痛甚之常状也。若其人或有忧惨悲伤多嗔之遇，而见此眩冒厥巅之证，实非有鬼神也。凡此胞中冲任血病，皆能病带，故谚曰：十女九带也。然带下病久，津液必伤，形必羸瘦，诊其脉虚，审其多寒。岂止病此三十六病，而千变万端矣。虽千变万端，然必审脉阴阳虚实紧弦，与病参究，行其针药，治危得安也。其有病虽同而脉不同者，则当详加审辨，故曰：子当辨记，勿谓不然也。

　　妇人咽中如有炙脔，半夏浓朴汤主之。

　　【注】咽中如有炙脔，谓咽中有痰涎，如同炙肉，咯之不出，咽之不下者，即今之梅核气病也。此病得于七情郁气，凝涎而生。故用半夏、浓朴、生姜，辛以散结，苦以降逆，茯苓佐半夏，以利饮行涎，紫苏芳香，以宣通郁气，俾气舒涎去，病自愈矣。此证男子亦有，不独妇人也。

　　【集注】尤怡曰：凝痰结气，阻塞咽嗌之间，《千金》所谓咽中帖帖如有炙肉，吞之不下，吐之不出者是也。

　　半夏浓朴汤方

　　半夏（一升） 浓朴（三两） 茯苓（四两） 生姜（五两） 干苏叶（二两）

　　上五味，以水七升，煮取四升，分温四服，日三夜一服。

　　妇人脏躁，喜悲伤欲哭，象如神灵所作，数欠伸，甘麦大枣汤主之。

　　【按】甘草小麦大枣汤，方义未详，必是讹错。

　　【注】脏，心脏也，心静则神藏。若为七情所伤，则心不得静，而神躁扰不宁也。故喜悲伤欲哭，是神不能主情也。象如神灵所凭，是心不能神明也，即今之失志癫狂病也。

　　数欠伸，喝欠也，喝欠顿闷，肝之病也，母能令子实，故证及也。

　　甘草小麦大枣汤方

　　甘草（三两） 小麦（一升） 大枣（十枚）

　　上三味，以水六升，煮取三升，温分三服，亦补脾气。

　　妇人吐涎沫，医反下之，心下即痞，当先治其吐涎沫，小青龙汤主之。涎沫止，乃治痞，泻心汤主之。

　　【注】吐涎沫，形寒饮冷也，不温散而反下之，则寒饮虚结成痞硬也。当先治其吐涎沫，以小青龙汤治外寒内饮，俟涎沫止，以半夏泻心汤，乃治痞也。

　　【集注】尤怡曰：吐涎沫，上焦有寒饮也，不与温散而反下之，则寒内入而成痞。然虽痞而犹吐涎沫，是寒饮未已，不可治痞，当先治饮，而后治痞，亦如伤寒例，表解乃可攻痞也。

　　小青龙汤方

　　（见肺痈中）

　　泻心汤方

　　（见惊悸中）

　　问曰：妇人年五十，所病下利，数十日不止，暮即发热，少腹里急，腹满，手掌烦热，唇口干燥，何也？师曰：此病属带下。何以故？曾经半产，瘀血在少腹不去。何以知之？其证唇口干燥，故知之。当以温经汤主之。

　　【按】所病下利之“利”字，当是“血”字，文义相属，必是传写之讹。

　　【注】妇人年已五十，冲任皆虚，天癸当竭，地道不通矣。今下血数十日不止，宿瘀下也。五心烦热，阴血虚也；唇口干燥，任冲血伤，不上荣也；少腹急满，胞中有寒，瘀不行也。此皆曾经半产崩中，新血难生，瘀血未尽，风寒客于胞中，为带下，为崩中，为经水愆期，为胞寒不孕。均用温经汤主之者，以此方生新去瘀，暖子宫补冲任也。

　　【集注】李 曰：妇人年五十，则已过七七之期，任脉虚，太冲脉衰，天癸竭，地道不通时也。所病下利，据本文带下观之，当是崩淋下血之病。盖血属阴，阴虚故发热，暮亦属阴也。任主胞胎，冲为血海，二脉皆起于胞宫，而出于会阴，正当少腹部分，冲脉侠脐上行，故冲任脉虚，则少腹里急，有干血亦令腹满。《内经》云：任脉为病，女子带下瘕聚是也。手背为阳，掌心为阴，乃手三阴过脉之处，阴虚，故掌中烦热也。阳明脉侠口环唇，与冲脉会于气街，皆属于带脉。《难经》云：血主濡之。以冲脉血阻不行，则阳明津液衰少，不能濡润，故唇口干燥。断以病属带下，以曾经半产，少腹瘀血不去，则津液不布，新血不生，此则唇口干燥之所由生也。

　　温经汤方

　　吴茱萸（三两） 当归 芎 芍药（各二两） 人参 桂枝 牡丹皮 阿胶 生姜（各二两）

　　甘草（二两） 半夏（半升） 麦门冬（去心，一升）

　　上十二味，以水一斗，煮取三升，分温三服。亦主妇人少腹寒，久不受胎，兼取崩中去血，或月水来过多，及至期不来。

　　【集解】李 曰：《内经》云：血气虚者，喜温而恶寒，寒则凝涩不流，温则消而去之。

　　此汤名温经，以瘀血得温即行也。方内皆补养气血之药，未尝以逐瘀为事，而瘀血自去者，此养正邪自消之法也。故妇人崩淋不孕，月事不调者，并主之。

　　带下经水不利，少腹满痛，经一月再见者，土瓜根散主之。

　　【按】“再”字当是“不”字，若是“再”字，一月两来，与上文不利不合，是传写之讹。

　　【注】此亦前条在下未多，经候不匀之证。带下，胞中病也。胞中有宿瘀，从气分或寒化，则为白带；从血分或热化，则为赤带；从气血寒热错杂之化，则为杂色之带也。若兼经水不利，少腹满痛，乃有瘀血故也。其经至期不见，主以土瓜根散者，土瓜能逐瘀血，虫能开血闭，桂枝合芍药舒阳益阴，通和营气，则瘀去血和，经调带止矣。

　　土瓜根散方

　　土瓜根 芍药 桂枝 虫（各三分）

　　上四味，杵为散，酒服方寸匕，日三服。

　　寸口脉弦而大，弦则为减，大则为芤；减则为寒，芤则为虚；寒虚相搏，此名曰革。妇人则半产漏下，旋复花汤主之。

　　【按】此条详在《伤寒论·辨脉法篇》，错简在此。“旋复花汤主之”一句，亦必是错简。

　　半产漏下，则气已下陷，焉有再用旋覆下气之理。

　　旋复花汤方

　　旋复花（三两） 葱（十四茎） 新绛（少许）

　　上三味，以水三各升，煮取一升，顿服之。

　　妇人陷经漏下，黑不解，胶姜汤主之。

