<!-- { "loadSidebar": true } -->
　　【注】此申明刚痉在表，以明其治也。太阳病，为头项强痛、发热等证也。无汗，谓伤寒也。太阳伤寒，小便不当少，今反少者，是寒气盛而收引也。不当气上冲胸，今气上冲胸，是寒气盛而上逆也。不当口噤不得语，今口噤不得语，是寒气盛，牙关紧急而甚也。

　　以太阳伤寒，而有此冲击劲急之象，是欲作刚痉之病也。麻黄汤能治太阳，而不能治阳明，故以葛很汤兼太阳、阳明两经之治，为刚痉无汗之正法也。

　　痉为病，胸满口噤，卧不着席，脚挛急，必 齿，可与大承气汤。

　　【注】此申痉病入里，以明其治也。痉病而更胸满，里气壅也；卧不着席，反张甚也；脚挛急，劲急甚也；必 齿，牙紧甚也。此皆阳明热盛灼筋，筋急而甚之象，故以大承气汤直攻其热，非攻阳明之实也。其曰可与，非尽言其可与，有慎重之意。

　　大承气汤方

　　大黄（酒洗，四两） 浓朴（炙，去皮，半斤） 枳实（炙，五枚） 芒硝（三合）

　　上四味，以水一斗，先煮二物，取五升，去滓，内大黄，煮取二升，去滓，内芒硝，更上火，微一二沸，分温再服，得下止服。

　　太阳病，其证备，身体强，几几然，脉反沉迟，此为痉，栝萎桂枝汤主之。

　　【注】太阳病，其证备，谓头痛、项强、发热、恶风寒具见也。而更身体强，有几几然俯仰不能自如之象，痉病也。但脉反见沉迟太阴之脉，非太阳浮紧无汗刚痉者比，故不与葛根汤，而与栝篓桂枝汤，和太阳之表，清太阴之里也。

　　栝蒌桂枝汤方

　　栝萎根（二两） 桂枝（三两） 芍药（三两） 甘草（二两） 生姜（三两） 大枣（十二枚）

　　上六味，以水九升，煮取三升，分温三服，取微汗；汗不出，食顷，啜热粥发之。

　　太阳病，发热，脉沉而细者，名曰痉，为难治。

　　【注】发热，太阳病也。脉沉细，少阴脉也。而名曰痉者，必有或刚或柔之证见也。以太阳痉证，而见少阴之脉，表里兼病也。夫太阳之邪郁于外，故病发热；少阴之邪凝于内，故脉沉细。然痉病而见弦紧之脉，是为本脉，即或沉迟，尚为可治。今沉而细，邪入少阴，阳气已衰，岂易治乎？故曰难也。

　　夫风病，下之则痉，复发汗。必拘急。

　　【注】以上论痉，皆外感风、寒。湿而为病也。亦有因风邪为病，不应下而下之伤液，不应汗而汗之伤津，以致津液枯燥，筋失所养而病痉者，故曰：风病下之则痉，复发汗必拘急。此不可以外感痉病治之，当以专养津液为务也。

　　太阳病，发汗大多，因致痉。

　　【注】此承上文，详申发汗过多成痉之义也。太阳病当发汗，若发汗太过，腠理大开，表气不固，邪风乘虚而入，因成痉者，乃内虚所召入也，宜以桂枝加附子汤主之，固表温经也。由此推之，凡病出汗过多，新产、金疮破伤出血过多，而变生此证者，皆其类也。

　　暴腹胀大者，为欲解；脉如故，反伏弦者，痉。

　　【按】本门首条痉病也之下“若发其汗……”六句，当移于此条之首，文义始属。此条“暴腹胀大者”句，衍文也，当删之。

　　【注】不但风病，发汗过多则痉，即寒湿相抟之病，发汗过多亦痉也。发汗过多，其表益虚，表虚则必即恶寒甚也。发寒湿汗后，其脉不直紧，如蛇之曲缓，则为邪退，不成痉病，为欲解也。若脉仍直紧不缓，或不直紧反伏坚弦急者，为邪不退，成痉病矣。

　　疮家，虽身疼痛，不可发汗，汗出则痉。

　　【注】疮家初起，毒热未成，法当汗散。已经溃后，血气被伤，虽有身痛表证，亦不可发汗，恐汗出血液愈竭，筋失所养，因而成痉，或邪风乘之，亦令痉也。

　　痉病有灸疮，难治。

　　【注】痉病宜灸，如有灸疮，若不发脓，则为营卫已绝，故曰难治。

　　湿家之为病，一身尽疼，发热，身色如熏黄也。

　　【注】湿家，谓病湿之人。湿之为病，或因外受湿气，则一身尽痛；或因内生湿病，则发热身黄。若内外同病，则一身尽痛，发热，身色如熏黄也。湿家之身痛发黄，不似伤寒之身痛发黄者，以无六经之形证也。

　　【集注】徐彬曰：此言全乎湿而久郁为热者。若湿挟风者，风走空窍，故痛只在关节；今单湿为病，则浸淫遍体，一身尽痛，不止关节矣。然湿久而郁，郁则热，故发热。热久而气蒸于皮毛，故疼之所至，即湿之所至，湿之所至，即热之所至。而色如熏黄者，熏火气也。湿为火气所熏，故发色黄带黑而不亮也。

　　湿家，病身疼发热，面黄而喘，头痛鼻塞而烦，其脉大，自能饮食，腥中和无病，病在头中寒湿，故鼻塞，内药鼻中则愈。

　　【注】此申上条，详其义，出其脉，别其治也。湿家病，身疼发热，面黄而喘，此内生外受之湿病也。外宜羌活胜湿汤；内宜茵陈五苓散；喘甚，大陷胸丸。若更头痛鼻塞而烦，其脉大，证类伤寒，但其人里和能食，知非伤寒，不可发汗，乃头中寒湿之邪，故头痛鼻塞，惟宜纳药鼻中，取黄水从涕出，而寒湿以泄，病可愈也。所纳之药，如栝蒂散之类。

　　【集注】魏荔彤曰；头中为诸阳之首，非寒湿能犯之地。今头中有寒湿，则热气挟之上炎，非寒湿外邪自能然也，有湿热则内为之主持也。热引湿邪，上乾清分，鼻必为塞。

　　故用纳鼻药，宣通清气而病愈矣。

　　湿家，身烦疼，可与麻黄加术汤，发其汗为宜，慎不可以火攻之。

　　【注】湿家外证，身痛甚者，羌活胜湿汤；内证发黄甚者，茵陈五苓散。若惟身烦痛而不发黄者，则为外感寒湿，与麻黄加术汤发其汗，寒湿两解也。慎不可以火攻之者，谓不可以火劫大发其汗，必致变也。

　　【集注】赵良曰：湿与寒合，令人身疼。大法，表实成热，则可发汗。无热是阳气尚微，汗之恐虚其表。是证虽不云热而烦，以生烦由热也，所以服药不敢大发其汗。且湿亦非暴汗可散，用麻黄汤治寒，加术去湿，使其微汗耳。不可火攻，火攻则增其热，必有他变，所以戒人慎之。

　　喻昌曰：麻黄加术，则虽发汗不至多汗，而术得麻黄，并可以行表里之湿。不可以火攻者，反增发热也。

　　麻黄加术汤方

　　麻黄（去节，三两） 桂枝（去皮，二两） 甘草（炙，二两）杏仁（去皮、尖，七十个） 白术（四两）

　　上五味，以水九升，先煮麻黄，减二升，去上沫，内诸药，煮取二升半，去滓，温服八合，覆取微似汗。

　　【按】桂枝气味辛甘，全在于皮，若去皮是枯木矣，如何有解肌发汗之功？宜删此二字，后仿此。

　　太阳病，关节疼痛而烦，脉沉而细者，此名湿痹。湿痹之候，小便不利，大便反快。但当利其小便。

　　【注】此承上条互详其义，谓湿家身痛不可发汗，当有利小便之法也。太阳病，一身关节烦疼，若脉浮细者，湿在外也，当汗之；小便不利，大便反快，脉沉细者，湿在内也，当利之。今湿气淫于内外，故关节烦疼，着而不行，小便不利，大便反快，此名湿痹。虽有身痛，其脉不浮细，故不可发汗。设脉沉细，故但当利小便。若小便利，濡泻止，痹不愈，身仍疼痛，汗之可也。

　　【集注】赵良曰：痹，痛也。因其关节烦疼，脉沉而细，则名曰湿痹也。经云：湿胜则濡泻。小便不利，大便反快者，是湿气内胜也，但当先利小便，以泻腹中湿气，故云：治湿不利小便，非其治也。设小便利已，而关节之痹不去，又必自表治之。

　　李 曰：太阳经行身之表，外邪皆得伤之，故亦受湿气也。关节疼痛者，湿留关节也。湿气郁蒸而生热，故烦也。经云：沉潜水蓄，沉细为内湿脉。痹者，闭塞不通之谓，即《内经》湿气胜者为着痹之意。今小便不利，是湿盛于内也，即《内经》“湿胜则濡泄”也。利小便则湿去，而泻烦止矣。

　　湿家，其人但头汗出，背强，欲得被覆、向火，若下之早，则哕，或胸满，小便不利，舌上如苔者，以丹田有热，胸中有寒，渴欲得水，而不能饮，则口燥烦也。

　　【注】湿家头汗出者，乃上湿下热，蒸而使然，非阳明内实之热，蒸而上越之汗也，背强者，乃湿邪重着之强，非风湿拘急之强也。欲覆被向火者，乃一时湿盛生寒，非伤寒之恶寒也。若误以阳明内湿之热，上越之头汗而遂下之，则湿从寒化，即乘虚入于上，则肺气逆而胸满；入于中，则胃不和而为哕；入于下，则膀胱气化不行，为小便不利，舌上白滑如苔者，盖以误下热陷，丹田有热也。寒聚于上，胸中有寒也，所以渴欲得水，而不能饮。由下有热而生口燥烦，由上有寒而不化生津液，虽口燥舌干，而不能多饮也。

　　湿家下之，额上汗出，微喘，小便利者，死；下利不止者，亦死。

　　【注】此承上条互详误下，以明湿家头汗之死证也。夫误下，额汗微喘，若小便不利，是湿家额汗之喘，未可言死也。今小便反利，则知非湿气上溢，乃上脱额汗之喘，故曰死。

　　若下利不止，亦知非湿去之利，乃中脱直下之利，故曰亦死。

　　【集注】赵良曰：此妄下之，因而致逆，逆则阳自上越，阴自下脱。其额上汗出、微喘者，阳之越；小便利与下利不止者，阴之脱也。阴阳离决，必死之兆也。自此而推之，下之虽额上汗出微喘，若大小便不利者，是阴气不脱，而阳之根犹在也；下之虽大小便利，设额上无汗与喘，是阳气不越，而阴之根犹在也，则非离决，可以随其证而治之。

　　李玮西曰：前云湿家当利小便，以湿气内瘀，小便原自不利，宜用药利之。此下后里虚，小便自利，液脱而死，不可一例概也。

　　病者一身尽疼，发热，日晡所剧者，名风湿。此病伤于汗出当风，或久伤取冷所致也，可与麻黄杏仁薏苡甘草汤。

　　【注】病者，谓一身尽痛之病患也。湿家一身尽痛，风湿亦一身尽痛，然湿家痛，则重着不能转侧；风湿痛，则轻掣不可屈伸。此痛之有别者也。湿家发热，早暮不分微甚；风湿之热，日晡所必剧，盖以湿元来去，而风有休作，故名风湿。原其由来，或为汗出当风，或为久伤取冷，相合而致，则麻黄杏仁薏苡甘草汤，发散风湿，可与也明矣。

　　【集注】程林曰：一身尽疼发热，风湿在表也。日晡，申时也。阳明王于申酉戌，土恶湿，今为风湿所干，当其旺时，邪正相搏，则反剧也。汗亦湿类，或汗出当风而成风湿者，或劳伤汗出而入冷水者，皆成风湿之病也。

　　魏荔彤曰：痉家非风不成，虽有寒，亦附于风；湿痹无寒不作，虽有风，亦附于寒。

　　此一定之理也。

