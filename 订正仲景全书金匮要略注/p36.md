<!-- { "loadSidebar": true } -->
　　【按】“脉得诸沉者”一条，乃始论水气病之脉，当列于篇首。但古本“脉得诸沉”之上，有“少阴脉紧而沉……”四句，文义不属，并有脱简，不释，且删之。

　　夫水病患，目下有卧蚕，面目鲜泽，脉伏，其人消渴。病水腹大，小便不利，其脉沉绝者，有水，可下之。

　　【按】“其人消渴”之下。古本有“病水腹大，小便不利，其脉沉绝者，有水，可下之”四句，与上文义不属，当另分为一条，在本门五条之次，始合里水脉证。

　　里水者，一身面目黄肿，其脉沉，小便不利，故令病水，假如小便自利，此亡津液，故令渴也。越婢加术汤主之。

　　【按】“越婢加术汤主之”七字，当在后“太阳病脉浮而紧”条内，“发汗即愈”之下，文义始属，必是错简在此，观其里有水之之文，岂有用越婢加术汤发表之药，自可知也。

　　心水者，其身重而少气，不得卧，烦而躁，其人阴肿。

　　【按】“其人阴肿”四字，当在肾水条内，错简在此，当移之。

　　肾水者，其腹大脐肿，腰痛不得尿，阴下湿，如牛鼻上汗，其足逆冷，面反瘦，（其人阴肿）。

　　【按】“面反瘦”之下，当补上条“其人阴肿”四字。

　　师曰：寸口脉迟而涩，迟则为寒，涩为血不足；跗阳脉微而迟，微则为气，迟则为寒。寒气不足，则手足逆冷；手足逆冷，则荣卫不利；荣卫不利，则腹满肠鸣相逐，气转膀胱；荣卫俱劳，阳气不通即身冷；阴气不通即骨疼；阳气前通则恶寒，阴气前通则痹不仁；阴阳相得，其气乃行，大气一转，其气乃散、实则失气，虚则遗尿，名曰气分。

　　（桂枝去芍药加麻黄附子细辛汤主之）。

　　【按】“名曰气分”之下，当补入下条“桂枝去芍药加麻黄附子细辛汤主之”十五字。

　　气分，心下坚，大如盘，边如旋杯，水饮所作，桂枝去芍药，加麻黄附子细辛汤主之。

　　【按】“气分心下坚，大如盘，边如旋杯，水饮所作”之十六字，当是衍文，观心下坚之本条自知。“桂枝去芍药加麻黄附子细辛汤主之”之十五字，当在上条气分之下，文气始属，正是气分之治法，必是错简在此，当移之。

　　脉浮而洪，浮则为风，洪则为气。风气相抟，风强则为隐疹，身体为痒，痒为泄风，久为痂癞；气强则为水，难以俯仰。风气相击，身体洪〔浮〕肿，汗出乃愈。恶风则虚，此为风水；不恶风者，小便通利，上焦有寒，其口多涎，此为黄汗。

　　【按】“身体洪肿”之“洪”字，当是“浮”字，改之，“此为黄汗”四字，当是衍文。

　　太阳病脉浮而紧，法当骨节疼痛，反不疼，身体反重而酸，其人不渴，汗出即愈，此“为风水。恶寒者，此为极虚，发汗得之。渴而不恶寒者，此为皮水。身肿而冷，状如周痹，胸中窒不能食，反聚痛，暮躁不得眠，此为黄汗，痛在骨节。咳而喘，不渴者，此为脾〔肺〕胀，其状如肿，发汗即愈，（越婢加术汤主之）。然诸病此者，渴而下利，小便数者，皆不可发汗。

　　【按】“脾胀”之“脾”字，当是“肺”字，改之，发汗即愈之下，当补入前条之“越婢加术汤主之”七字。

　　里〔皮〕水越婢加术汤主之，甘草麻黄汤亦主之。

　　【按】“里水”，之“里”字，当是“皮”字，岂有里水，而用麻黄之理，当改之。

　　〔厥而〕皮水者，蒲灰散主之。

　　【按】“厥而”二字，当是衍文。

　　水之为病，其脉沉小，属少阴。浮者为风，无水虚胀者为气〔风〕水。发其汗即已。

　　脉沉者宜麻黄附子汤，浮者宜杏子汤。

　　【按】“为气水”之“气”字，当是“风”字，若是“气”字，则无发汗之理，且通篇并无气水之病，当改之。

　　卷八　正误存疑篇

　　正误

　　腹满，舌〔身〕痿黄，躁不得睡，属黄家。

　　【按】“舌痿黄”之“舌”字，当是“身”字，当改之。

　　黄胆病，（小便不利者），茵陈五苓散主之。

　　【按】“黄胆病”之下，当有“小便不利者”五字，茵陈五苓散方有着落，当补之。

　　卷八　正误存疑篇

　　正误

　　吐后渴欲饮水而贪饮者，兼主微风，脉紧头痛，（文蛤汤主之）。

　　【按】“文蛤汤主之”五字，当在头痛之下，文义始属，当移之。兼主之“主”字，衍文也。

　　问曰：病患脉数，数为热，当消谷引食，而反吐者，何也？师曰：以发其汗，令阳气微，膈气虚，脉乃数，数为客热，不能消谷，胃中虚冷故也。脉弦者虚也，胃气无余，朝食暮吐，变为胃反，寒在于上，医反下之。今脉反弦，故名曰虚。

　　【按】“问曰：病患脉数”，至“胃中虚冷故也”等句，已详《伤寒论·阳明篇》内，错简在此，且与“脉弦者虚也”，文义不属。

　　跗阳脉浮而涩，浮则为虚，虚〔涩〕则伤脾，脾伤则不磨，朝食暮吐，暮食朝吐，宿谷不化，名曰胃反，脉紧而涩，其病难治。

　　【按】“虚则伤脾”之“虚”字，应是“涩”字，当改之。

　　下利，手足厥冷，无脉者，灸之不温，若脉不还，反微喘者，死。少阴负跗阳者，为顺也。

　　【按】此条“反微喘者死”之下，有“少阴负跗阳者，为顺也”一句，文义不属，其注已详见《伤寒论·辨脉篇》内，故不复释。

　　下利清谷，不可攻其表，汗出必胀满。

　　【按】此条注详见《伤寒论·太阴篇》内，故不复释。

　　下利脉沉而迟，其人面少赤，身有微热，下利清谷者，必郁冒，汗出而解，病患必微厥，所以然者，其面戴阳，下虚故也。

　　【按】此条注详见《伤寒论·厥阴篇》内，故不复释。

　　下利腹胀满，身体疼痛者，先温其里，乃攻其表，温里宜四逆汤；攻表宜桂枝汤。

　　【按】此条注详见《伤寒论·太阴篇》内，故不复释。

　　下利后更烦，按之心下濡者，为虚烦也，栀子豉汤主之。

　　【按】此条注详见《伤寒论·太阳中篇》，故不复释。

　　卷八　正误存疑篇

　　正误

　　蛔厥者，当吐蛔，今病者静而复时烦，此〔非〕为脏寒，蛔上入膈，故烦，须臾复止，得食而呕又烦者，蛔闻食臭出，其人当自吐蛔。蛔厥者，乌梅丸主之。

　　【按】“此为脏寒”之“此”字，当是“非”字，若是“此”字，何以辨寒厥，当改之。

　　卷八　正误存疑篇

　　正误

　　产后七八日，无太阳证，少腹坚痛，此恶露不尽，（热在里，结在膀胱也）。不大便烦躁发热，切脉微实，再倍发热，日晡时烦躁者不食，食则谵语，至夜即愈，宜大承气汤主之。

　　【按】“热在里，结在膀胱也”之八字，当在本条上文“恶露不尽”之下，未有大承气汤下膀胱血之理，当移之。“再倍”二字，当是衍文。

　　产后中风，（病痉者），发热面正赤，喘而头痛，竹叶汤主之。

　　【按】“产后中风”之下，当有“病痉者”三字，始与方合。若无此三字，则人参。附子施之于中风发热可乎？而又以竹叶命名者何所谓也？且方内有“颈项强用大附子”之文，本篇有证尤方，则可知必有脱简，当补之。

　　卷八　正误存疑篇

　　正误

　　妇人之病，因虚、积冷、结气，为诸经水断绝，至有历年，血寒积结胞门。寒伤经络，凝坚在上，呕吐涎唾，久成肺痈，形体损分。在中盘结，绕脐寒疝；或两胁疼痛，与脏相连；或结热中，痛在关元，脉数无疮，肌若鱼鳞。时着男子，非止女身。在下来〔未〕多，经候不匀，令阴掣痛，少腹恶寒；或引腰脊，下根气街，气冲急痛，膝胫疼痛，奄忽眩冒，状如厥癫；或有忧惨，悲伤多嗔。

　　非有鬼神，（此皆带下）。久则羸瘦，脉虚多寒。三十六病，千变万端，审脉阴阳，虚实紧弦，行其针药，治危得安。其虽同病，脉各异源，子当辨记，勿谓不然。

　　【按】“在下来多”之“来”字，当是“未”字。本条皆经水断绝之病，若系“来多”，则与上文不合，与下文经候不匀亦不合，当改之。又本条内“此皆带下”四字，当在非有鬼神之下，文义始属，当移之。

　　妇人脏躁，喜悲伤欲哭，象如神灵所作，数欠伸，甘草小麦大枣汤主之。

　　【按】甘草小麦大枣汤方，义未详，必是讹错。

　　问曰：妇人年五十，所病下利〔血〕数十日不止，暮即发热，少腹里急，腹满，手掌烦热，唇口干燥，何也？师曰：此病属带下。何以故？曾经半产，瘀血在少腹不去。何以知之？其证唇口干燥，故知之。当以温经汤主之。

　　【按】“所病下利”之“利”字，当是“血”字，文义始属，当改之。

　　带下经水不利，少腹满痛，经一月再〔不〕见者，土瓜根散主之。

　　【按】“再”字当是“不”字，若是“再”字，一月两来，与上文不利不合，当改之。

　　寸口脉弦而大，弦则为减，大则为芤；减则为寒，芤则为虚；寒虚相抟，此名曰革。妇人则半产漏下，（旋复花汤主之）。

　　【按】此条详在《伤寒论·辨脉法篇》，错简在此。“旋复花汤主之”一句，亦必是错简，半产漏下，则气已下陷，焉有再用旋复花下气之理？妇人中风七八日，续来寒热，发作有时，经水适断，此为热入血室，其血必结，故使如疟状，发作有时，小柴胡汤主之。

　　【按】此条注详见《伤寒论·少阳篇》内，故不复释。

　　妇人伤寒发热；经水适来，昼日明了，暮则谵语，如见鬼状者，此为热入血室，治之无犯胃气及上二焦，必自愈。

　　【按】此条注详见《伤寒论·少阳篇》内，故不复释。

　　妇人中风，发热恶寒，经水适来，得之七八日，热除，脉迟，身凉和，胸胁满，结胸状，谵语者，此为热入血室也，当刺期门，随其实而泻之。

　　【按】此条注详见《伤寒论·少阳篇》内，故不复释。

　　阳明病，下血，谵语者，此为热入血室，但头汗出，当刺期门，随其实而泻之， 然汗出则愈。

　　【按】此条注详见《伤寒论·阳明篇》内，故不复释。

　　胃气下泄，阴吹而正喧，此谷气之实也，膏发煎导之，（长服诃黎勒丸）。

