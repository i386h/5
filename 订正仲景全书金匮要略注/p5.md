<!-- { "loadSidebar": true } -->
　　【注】百合，百瓣一蒂，如人百脉一宗，命名取治，皆此义也。百合病者，谓人百脉一宗，悉致其病也。日百脉即一脉也，犹言百体一体也，是盖以周身言之也，周身之脉，分而言之曰百，合而言之曰一，故曰百脉一宗。若曰百合之病，总脉病也。脉者谓十二脉，三百六十五络脉也。伤寒大病之后，余热未解，百脉未和，或平素多思不断，情志不遂，或偶触惊疑，卒临景遇，因而形神俱病，故有如是之现证也。百脉周于身，脉病则身病，故身形如和不和，欲卧不能卧，欲行不能行也。百脉通于心，脉病则心病，故常默默也。如寒无寒，如热无热，似外感而非外感也。意欲食复不能食，或有美时，或闻食臭，有不用时，似里病而非里病也。至脉数、口苦、小便赤者，是郁结之热，虽侵里而其热未甚也。方其初病之时，医者不识，误为表里之病，以药汗下之，故剧吐利也。虽剧吐利，不变诸逆。若有神灵，身形如前之和，而脉则比前微数，故其势即不能遽进，不觉加甚，而亦不能速愈也。试以缓愈之期，约略言之，重者不过六十日，轻者不过二十日，轻重之间者，不过四十日可愈也。然愈必以每尿时头痛不头痛，恶风不恶风，快然不快然辨者，以经脉之邪，莫不由太阳而愈也。头痛恶风，是其经之候也；尿时快然，是其腑之征也。其证或未病而预见者，其证指百合病等证言也。未病，言未病伤寒病也，犹言未病伤寒之前，而预先见百合欲食不食等证也。或病四五日而出，谓已病伤寒之后，而始见百合病证也。预先见者，是先有情志不遂，偶触惊疑而召病也，或病二十日或一月才见者，是因伤寒病后而才见也。故曰：各随证治之也。

　　【集注】李 曰：《活人书》云：伤寒大病后，气血未得平复，变成百合病。今由百脉一宗，悉致其病观之，当是心、肺二经之病也。如行卧、饮食、寒热等证，皆有莫可形容之状，在《内经》解 病似之。观篇中有如神灵者，岂非以心藏神、肺藏魄，人生神魄失守，斯有恍惚错妄之情乎？又曰：《内经》云：凡伤于寒，则为病热。热气遗留不去，伏于脉中，则昏昏默默，凡行卧、饮食、寒热，皆有一种虚烦不耐之象矣。

　　沈明宗曰：若邪淫于胸中连及上脘，则意欲食，复不能食；走于肝肾，故常默默；流入脾胃，故欲卧不能卧，欲行不能行；邪不在胃，饮食或有美时；壅抑胃气，则闻食臭；流于胆则口苦；流于膀胱则便赤。以上诸证，非一齐并见，皆移易变动而见也。

　　百合病，见于阴者，以阳法救之；见于阳者，以阴法救之，见阳攻阴，复发其汗，此为逆；见阴攻阳，乃复下之，此亦为逆。

　　【注】此承上条以明其治也。百合一病，难分阴阳表里，故以百合等汤主之。若病见于阴者，以温养阳之法救之；见于阳者，以凉养阴之法救之。即下文见阳攻阴，或攻阴之后，表仍不解，复发其汗者，此为逆。见阴攻阳，或攻阳之后，里仍不解，乃复下之者，此亦为逆也。

　　【集注】徐彬曰：《内经》所谓用阴和阳，用阳和阴，即是此义。故诸治法，皆以百合为主。至病见于阳，加一二味以和其阴；病见于阴，加一二味以和其阳。

　　李 曰：百合病多端，数条之法，亦说不尽。

　　沈明宗曰：此治百合病之总要法也。微邪伏于营卫，流行而病表里，当分阴阳以施救治可也。

　　百合病，不经吐、下、发汗，病形如初者，百合地黄汤主之。

　　【注】百合一病，不经吐、下、发汗，病形如初者，是谓其病迁延日久，而不增减，形证如首章之初也。以百合地黄汤，通其百脉凉其百脉。中病勿更服，恐过服生地黄，大便常如漆也。

　　百合地黄汤方

　　百合（擘，七枚） 生地黄汁（一升）

　　上以水洗百合，渍一宿，当白沫出，去其水，更以泉水二升，煎取一升，去滓，内地黄汁，煎取一升五合，分温再服。中病勿更服，大便常如漆。

　　【集解】程林曰：百合花叶皆四向，故能通达上下四旁，其根亦众瓣合成，故名百合，用以医百合病也，有以夫。

　　高世 曰：百合色白味甘，手太阴之补剂也。其花昼开夜合，如气之日行于阳，夜行于阴，司开阖，以行荣卫和阴阳。

　　百合病，变发热者，百合滑石散主之。

　　【注】百合病，如寒无寒，如热无热，本不发热，今变发热者，其内热可知也，故以百合滑石散主之，使其微利，热从小便而除矣。

　　百合滑石散方

　　百合（炙，一两） 滑石（三两）

　　上为散，饮服方寸匕，日三服。当微利，则止服，热则除。

　　【集解】高世 曰：滑石亦名液石，又名FS 劳石，石之脂膏也，主治身热，泄 ，利小便。

　　百合病，一月不解，变成渴者，百合洗方主之。

　　【注】百合病本不渴，今一月不解，变成渴者，外以百合汤浸洗其身，通表泻热；内食煮饼，勿以盐豉，不致引饮，而渴自止也。

　　百合洗方

　　百合（一升）

　　上以水一斗，渍之一宿，以洗身；洗已，食煮饼，勿以盐豉也。

　　百合病，渴不瘥者，用后方主之。

　　【注】与百合洗身而渴不瘥者，内热盛而津液竭也。栝萎根苦寒，生津止渴；牡蛎咸寒，引热下行也。

　　栝蒌牡蛎散方

　　栝蒌根 牡蛎（熬，等分）

　　上为细末，饮服方寸匕，日三服。

　　百合病，发汗后者，百合知母汤主之。

　　【注】百合病不应汗而汗之，不解者，则致燥。以百合知母汤主之者，清而润之也。

　　百合知母汤方

　　百合（擘，七枚） 知母（切，三两）

　　上先以水洗百合，渍一宿，当白沫出，去其水，更以泉水二升，煎取一升，去滓；别以泉水二升，煎知母，取一升，去滓后合和，煎取一升五合，分温再服。

　　百合病，下之后者，滑石代赭汤主之。

　　【注】百合病不应下而下之，不解者，则怯中，以滑石代赭汤清而镇之也。

　　滑石代赭汤方

　　百合（擘，七枚） 滑石（碎，绵裹，三两） 代赭石（碎，绵裹，如弹丸大一枚）

　　上先以水洗百合，渍一宿，当白沫出，去其水，更以泉水二升，煎取一升，去滓；别以泉水二升，煎滑石、代赭，取一升，去滓，后合和，重煎取一升五合，分温服。

　　百合病，吐之后者，用后方主之。

　　【注】百合病不应吐而吐之，不解者，则虚中，以百合鸡子汤清而补之也。

　　百合鸡子汤方

　　百合（擘，七枚） 鸡子黄（一枚）

　　上先以水洗百合，渍一宿，当白沫出，去其水，更以泉水二升，煎取一升，去滓，内鸡子黄，搅匀，煎五分，温服。

　　狐惑之为病，状如伤寒，默默欲眠，目不得闭，卧起不安。蚀于喉为惑，蚀于阴为狐。不欲饮食，恶闻食臭，其面目乍赤、乍黑、乍白。蚀于上部则声嗄，甘草泻心汤主之。蚀于下部则咽干，苦参汤洗之。蚀于肛者，雄黄熏之。

　　【注】狐惑，牙疳、下疳等疮之古名也，近时惟以疳呼之，下疳即狐也，蚀烂肛阴；牙疳即惑也，蚀咽腐龈，脱牙穿腮破唇。每因伤寒病后，余毒与湿 之为害也，或生斑疹之后，或生癖疾下利之后，其为患亦同也。状如伤寒，谓发热憎寒也。默默欲眠，目不得闭，谓其病或在阴，亦或在阳，故卧起俱不安也。此病有虫，虫闻食臭而动，动则令人烦心，故不欲饮食，恶闻食也。面目乍赤、乍黑、乍白，亦由虫动交乱胃中，胃主面，故色无定也。惑蚀于上部之喉，故先声嗄，毒在喉也。狐蚀于下部之阴，故先咽干，毒在阴也。外治之法，苦参汤、雄黄散解毒杀虫，尚属有理。内用甘草泻心汤，必传写之误也，姑存之。

　　【注】程林曰：《灵枢经》云：虫动则令 心，是以有卧起不安等项也。

　　李 曰：喉肛与前阴，皆关窍所通，津液滋润之处，故虫每蚀于此。

　　甘草泻心汤方

　　甘草（四两） 黄芩 人参 干姜（各三两） 黄连（一两） 大枣（十二枚） 半夏（半升）

　　上七味，水一斗，煮取六升，去滓再煎，温服一升，日三服。

　　苦参汤方

　　苦参（一升）

　　水一斗，煮取七升，熏洗日三。

　　雄黄熏方

　　雄黄上一味为末，筒瓦二枚，合之烧，向肛熏之。

　　《脉经》云：病患或从呼吸，上蚀其咽；或从下焦，蚀其肛阴。蚀上为惑，蚀下为狐。

　　狐惑病者，猪苓散主之。

　　病者脉数，无热，微烦，默默但欲卧，汗出。初得之三四日，目赤如鸠眼，七八日，目四黑，若能食者，脓己成也，赤小豆当归散主之。

　　【注】病者脉数，谓病狐惑之人脉数也。数主疮主热，今外无身热，而内有疮热，疮之热在于阴，故默默但欲卧也。热在于阳，故微烦汗出也，然其病初得之三四日，目赤如鸠眼者，是热蕴于血，故 络赤也。七八日四 皆黑者，是热瘀血腐，故 络黑也。若不能食，其毒尚伏诸里，若已能食，其毒已化成脓也。故以赤小豆排痈肿，当归调疡血，米浆和胃气也。

　　【集注】李 曰：经云：脉数不止，而热不解，则生恶疮。今脓成何处？大率在喉与阴肛。盖积热生虫，亦积热成脓，是亦恶疮之类也。

　　赤小豆当归散方

　　赤小豆（浸令芽出，曝干，三升） 当归上二味，杵为散，浆水服方寸匕，日三服。

　　阳毒之为病，面赤斑斑如锦文，咽喉痛，唾脓血。五日可治，七日不可治。升麻鳖甲汤主之。

　　阴毒之为病，面目青，身痛如被杖，咽喉痛。五日可治，七日不可治。升麻鳖甲汤去雄黄蜀椒主之。

　　【注】阴阳平，正气也；阴阳偏，邪气也；阴阳变，异气也。正气者，即四时令平之气也，中人为病，徐而浅；邪气者，即四时不和之气也，中人为病，速而危；异气者，非常灾疠之气也，中人为病，暴而死。所以过五日不治，以五脏相抟俱受邪也，此气适中人之阳，则为阳毒；适中人之阴，则为阴毒。非后人所论阴寒极、阳热极之阴毒、阳毒也。

　　观其所主之方，要不过升麻、甘草。当归、鳖甲、蜀椒、雄黄，而并不用大寒大热之药，则可知仲景所论阴毒阳毒，非阴寒极、阳热极之谓也。此二证即今世俗所称痧证是也。阳毒终属阳邪，故见面赤斑斑如锦文，唾脓血之热证；阴毒终属阴邪，故见面目青，身痛如被杖之寒证。二证俱咽喉痛者，以此证乃，邪从口鼻而下入咽喉，故痛也。

