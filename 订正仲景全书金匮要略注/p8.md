<!-- { "loadSidebar": true } -->
　　男子脉虚沉弦，无寒热，短气里急，小便不利，面色白，时目瞑兼衄，少腹满，此为劳使之然。

　　【注】此复申虚极为劳，以详其证之义也。脉虚沉弦，阴阳俱不足也；无寒热，是阴阳虽不足而不相乘也；短气面白，时瞑兼衄，乃上焦虚而血不荣也；里急，小便不利，少腹满，乃下焦虚而气不行也。凡此脉证，皆因劳而病也，故曰：此为劳使之然。

　　男子面色薄者，主渴及亡血，卒喘悸。脉浮者，里虚也。

　　【按】“脉浮者，里虚也”当是衍文。

　　【注】此复申虚劳面色白，互详其证之义也。面色白不因衄者，是血不内生也；因衄者，是血亡于外也。今曰面色薄，谓面色浅淡不华，亦不足之色也。故主津液不足之渴及吐衄亡血、气虚卒喘，血虚卒悸也。

　　【集注】李 曰：此节以亡血为主。《内经》云：精明五色者，气之华也。又云：心之华在面，其充在血脉。劳则气耗火动，逼血妄行，必致亡血。盖血主濡之，血亡则精采夺而面色薄，津液去而烦且渴矣。又劳者，气血俱耗，肺主气，气虚则喘，心主血，血虚则悸。卒者，猝然见此病也。

　　男子脉浮弱而涩，为无子，精气清冷。

　　【注】男子之脉浮大而虚者，为虚劳也。浮弱而涩者，则为精气清冷，故为无子也。

　　夫失精家，少腹弦急，阴头寒，目眩，发落，脉极虚、芤、迟，为清谷亡血失精。脉得诸芤动微紧，男子失精，女子梦交，桂枝龙骨牡蛎汤主之。

　　【按】此条“亡血失精”之下等句，与上文义不属，当另作一条在后。

　　【注】失精家，谓肾阳不固精者也。少腹弦急，虚而寒也。阴头寒，阳气衰也。目眩，精气亏也。发落，血本竭也，若诊其脉极虚而芤迟者，当知极虚为劳，芤则亡血，迟则为寒，故有清谷、亡血、失精之证也。

　　【集注】程林曰；肾主闭藏，肝主疏泄，失精则过于疏泄，故少腹弦急也，阴头宗筋之所聚，真阳日亏，故阴头寒也。目眩则精衰，发落则血竭，是以脉虚芤迟也。虚主失精，芤主亡血，迟主下利清谷也。

　　李 曰：肝主藏血，肾主藏精，亡血失精，则肝肾俱虚矣。少腹看，肝、肾之部，今少腹弦急，以肝肾两亏，则里气虚而张急加弦也。肝主筋，前阴者，宗筋之所聚，肝衰故阴头寒也。肝藏血，开窍于目，肾主骨，骨之精为瞳子，又肾之华在发，发者血之余，此肝肾两虚，故目眩发落也。芤脉者，浮沉有，中间无，似中空芤草，故名芤脉，此亡血之脉，以脉者血之府，血虚则脉亦虚也。迟为在脏，迟则为寒，脉极虚芤迟，则其证亦虚。

　　清谷者，大便完谷不化也。此虚劳在肝、肾二经者也。

　　男子平人，脉虚弱细微者，善盗汗也。

　　【按】此节脉证不合，必有脱简，故不释。

　　脉沉、小，迟，名脱气。其人疾行则喘喝，手足逆寒，腹满，甚则溏泄，食不消化也。

　　【注】脉沉、小、迟，则阳大虚，故名脱气。脱气者，谓胸中大气虚少，不充气息所用，故疾行喘喝也。阳虚则寒，寒盛于外，四末不温，故手足逆冷也。寒盛于中，故腹满溏泄，食不消化也。

　　【集注】徐彬曰：脉沉，小、迟，其为阳衰无疑。沉、小、迟三脉相并，是阳气全亏，故名脱气。其躯为空壳，疾行则气竭而喘喝，四肢无阳而寒，腹中无阳而满，甚则胃虚极而溏泄，脾虚极而食不化也。

　　李 曰：此脾、肺、肾三经俱病也。肺主气，气为阳，沉、小，迟皆阳气虚衰之脉，故为脱气。疾行则喘喝，以肺主出气，而肾主纳气，为生气之原，呼吸之门，若真元耗损，则气虚不能续息，肺无所出，肾无所纳，故喘喝，此肺肾病也。又脾主四肢，四肢者，诸阳之本。逆寒者，阳虚不温四末也。腹满者，脾经入腹，气虚中满也。溏泄食不化者，此脾虚不能运磨水谷，多见骛溏飧泄之证也。

　　脉弦而大，弦则为减，大则为芤；减则为寒，芤则为虚，虚寒相搏，此名为革。妇人则半产漏下，男子则亡血失精。

　　【注】详见《伤寒论·辨脉法》中，不复释。

　　脉得诸芤动微紧，男子失精，女子梦交，桂枝龙骨牡蛎汤主之。

　　【注】脉得诸芤动微紧者，谓概虚劳之诸脉而为言也，非谓芤动微紧，仅主男子失精，女子梦交之候也。通举男女失精之病，而用桂枝龙骨牡蛎汤者，调阴阳和荣卫，兼固涩精液也。

　　【集注】徐彬曰：失精之家，脉复不一，苟得诸芤动微紧，是男子以虚阴而挟火则失精，女子以虚阴而挟火则梦交。主以桂枝龙骨牡蛎汤者，盖阴虚之人，大概当助肾，故以桂枝，芍药通阳固阴，甘草、姜、枣和中，龙骨、牡蛎固精也。

　　桂枝加龙骨牡蛎汤方

　　桂枝 芍药 生姜（各三两） 甘草（二两） 大枣（十二枚） 龙骨 牡蛎（各三两）

　　上七味，以水七升，煮取三升，分温三服。

　　虚劳里急，悸衄，腹中痛，梦失精，四肢酸疼，手足烦热，咽干口燥，小建中汤主之。

　　【注】虚劳云云者，概虚劳之证而言也，非谓虚劳之证，止于此也，故下文有诸不足之说也。均主以小建中汤者，欲小小创建中虚之意，合下六节，皆论虚劳，各有所主之方也。

　　小建中汤方

　　桂枝（三两） 甘草（炙，三两） 大枣（十二枚） 芍药（六两） 生姜（二两） 胶饴（一升）

　　上六味，以水七升，煮取三升，去滓，内胶饴，更上微火消解，温服一升，日三服。呕家不可用建中汤，以甜故也。

　　虚劳里急，诸不足，黄 建中汤主之。

　　【注】所谓虚劳里急诸不足者，亦该上条，诸不足证之谓也。黄 建中汤，创建中外两虚，非单谓里急一证之治也。桂枝龙骨牡蛎汤，即桂枝汤加龙骨、牡蛎；小建中汤，即桂枝汤加胶饴；黄 建中汤即桂枝汤加胶饴、黄 也。故尝因是而思仲景以一桂枝汤出入加减，无往不利如此。何后世一见桂枝，即为伤寒发汗之剂。是但知仲景用桂枝汤治伤寒，而不知仲景用桂枝汤治虚劳也。若知桂枝汤治虚劳之义，则得仲景心法矣，盖桂枝汤辛甘而温之品也，若啜粥温覆取汗，则发散荣卫以逐外邪，即经曰：辛甘发散为阳，是以辛为主也：若加龙骨、牡蛎。胶饴、黄 ，则补固中外以治虚劳，即经曰：劳者温之，甘药调之，是以温以甘为主也。由此推之，诸药之性味功能加减出入，其妙无穷也。

　　【集注】魏荔彤曰：气虚甚，加黄 ，津枯甚，加人参，以治虚劳里急。此言里急非单指里急之谓也，乃虚劳诸不足腹痛之谓也。故名其方为建中，正所以扶持其中气，使渐生阴阳，达于荣卫，布于肢体也。

　　尤怡曰：里虚脉急，腹中当引痛也。诸不足者，阴阳诸脉俱不足，而眩悸喘喝，失精亡血等证，相因而至也。急者缓之必以甘，不足者补之必以温，而充虚塞空，则黄 尤有专长也。

　　黄 建中汤方

　　于小建中汤内，加黄 一两半，余根据上法。若气短胸满者，加生姜；腹满者，去枣加茯苓一两半，及疗肺虚损不足补气，加半夏三两。

　　虚劳腰痛，少腹拘急，小便不利者，八味肾气丸主之。

　　【注】虚劳之人腰痛，肾气虚而不行也，少腹拘急，小便不利，膀胱气虚不化也，主以八味肾气丸温补下焦。肾与膀胱表里之气足，而腰痛，少腹拘急，小便不利，未有不愈者也。

　　【集注】程林曰：腰者肾之外候，肾虚则腰痛；肾与膀胱为表里，不得三焦之阳气以决渎，则小便不利而少腹拘急矣。与是方以益肾间之气，气强则便尿行，而少腹拘急亦愈矣。

　　尤怡曰：虚劳之人，损伤少阴肾气，是以腰痛，少腹拘急，小便不利。以八味肾气丸补阴之虚，可以生气，助阳之弱，可以化水，乃补下治下之良剂也。

　　八味肾气九方

　　（见妇人杂病中）

　　虚劳虚烦不得眠，酸枣汤主之。

　　【注】因虚劳而烦，是虚烦也。因虚烦而不得眠，是虚烦不得眠也。故主以酸枣仁汤，专治虚烦，烦去则得眠也。

　　【集注】李 曰：虚烦不得眠者，血虚生内热，而阴气不敛也。《内经》云：气行于阳，阳气满，不得入于阴，阴气虚，故目不得瞑。酸枣汤养血虚而敛阴气也。

　　酸枣汤方

　　酸枣仁（二升） 甘草（一两） 知母（二两） 茯苓（二两） 芎 （二两）

　　上五味，以水八升，煮酸枣仁，得六升，内诸药，煮取三升，分温三服。

　　五劳极虚，羸瘦腹满，不能饮食。食伤、忧伤、饮伤、房室伤、饥伤、劳伤、经络营卫气伤，内有干血，肌肤甲错，两目黯黑，缓中补虚，大黄 虫丸主之。

　　【按】“缓中补虚”四字，当在“不能饮食”之下，必是传写之讹。

　　【注】五劳所伤，久之令人极虚羸瘦，腹中虚满，不能饮食，宜缓中补虚，如前之建中等方也。原其所伤之道，不止过劳伤气，房室伤精也，即饮食伤胃，饥过伤脾，渴过伤肾，忧思伤心，罢极伤肝，过言伤肺，皆令人经络营卫气伤，是以劳热煎熬，内有干血，故肌肤不润，甲错如鳞也。两目不荣，黯黑不明也。似此干血之证，非缓中补虚之剂所能治，故主以大黄 虫丸，攻热下血，俾瘀积去而虚劳可复也。

　　【集注】程林曰：此条单指内有干血而言。夫人或因七情，或因饮食，或因房劳，皆令正气内伤，血脉凝积，致有干血积于中，而 羸见于外也。血积则不能以濡肌肤，故肌肤甲错；不能营于目，则两目黯黑。与大黄魔虫丸以下干血，则邪除正王矣，非大黄虫丸能缓中补虚也。

　　尤怡曰：内有干血不去，适足以留新血而渗灌不周，故去之不可不早也。此方润以濡其干，虫以动其瘀，通以去其闭，而以地黄、芍药、甘草和养其虚，攻血而仍滋夫血也。

　　大黄 虫丸方

　　大黄（蒸，十分） 黄芩（二两） 甘草（三两） 桃仁（一升） 杏仁（一升） 芍药（四两） 干漆（一两） 虻虫（一升） 水蛭（百枚） 虫（半升） 蛴螬（一升） 干地黄（十两）

　　上十二味，末之，炼蜜为丸，小豆大，酒饮服五丸，日三服。

　　虚劳诸不足，风气百疾，薯蓣丸方主之。

　　【注】虚劳诸不足者，谓五劳。诸虚、百损也。上条以热伤干血为言，此条以风气百疾立论。热伤其上之血分，则病肺痈；热伤其下之血分，则病干血。风中其外之气分，则病肺痿；风中其内之气分，则病百疾。主之以薯蓣丸，散诸风邪，补诸不足，滋诸枯槁，调诸荣卫，故其药温润共剂，补散同方也。

