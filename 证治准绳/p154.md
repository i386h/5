<!-- { "loadSidebar": true } -->
　　好硃砂一两将熟绢一小片包裹线紥獖猪心一枚竹刀切开不犯铁用纸拭去血入硃砂包于猪心内再用线防合又用甜笋殻重裹麻皮紥定无灰酒二升入银器或砂礶内煮酒尽去包取出硃砂另研将猪心竹刀细切砂盆内研烂却入后药末并硃砂枣肉为丸留少硃砂为衣药末须隔日碾下枣肉于煮猪心日絶早煮熟去皮核取肉四两用患心风服此一料其病顿减
　　人参　　白茯苓　　当归【洗去土及芦】石菖蒲乳香【别研】酸枣仁【用五两许汤浸去皮可取半两净仁炒令赤香熟为度以上各半两】
　　右和丸如桐子大以硃砂为衣每服五十丸人参汤下
　　蘂珠丸
　　大猪心【一枚取血】大硃砂【一两为末】青靛花【一匙】
　　右先将青靛花猪心血一处同研次以硃砂末共丸如梧子大每服二十丸茶酒任下不拘时
　　一醉散即一醉膏【见狂】
　　天门冬煎　治风癫
　　天门冬【十斤汤浸二日去心】生地黄【肥净者三十斤】　上二味安木臼内捣一二千杵取其汁再入温汤更捣又取其汁不论几次直待二药无味方止以文武火熬成膏子盛磁器内毎服一匙温酒化下不拘时日进三服
　　狂
　　生铁落饮
　　生铁四十斤入火烧赤沸砧上锻之有花出如兰如蛾纷纷堕地者是名铁落用水二斗煮取一斗入后药石膏【三两】龙齿【研】　白茯苓【去皮】防风【去芦各一两半】参秦艽【各一两】
　　右为粗散入铁汁中煮取五升去查入竹沥一升和匀温服二合无时日五服
　　硃砂圆　镇心神化痰涎退潮热利咽膈止烦渇铁粉　天竺黄【各一两】金银箔【各二十片】人参【二钱】脑子【半钱】生麝香【一钱】轻粉【二钱】真犀角【二钱】海金砂【一两】硃砂【五钱】
　　右为末水圆硃砂为衣共圆作六百圆每一圆至五圆痰盛潮热薄荷沙糖生葛自然汁井水下狂言谵语涎壅膈上地龙三两薄荷及砂糖水研心神不宁金银箔薄荷汤化下
　　抱胆丸【见癫】　　养正丹【见气】　　瓜蒂散【见伤食】来苏膏【瑞竹】　治逺年近日风癎心病风狂中风涎沬潮闭牙闗不开及破伤风搐
　　用皂角一两肥大不蛀者去皮切碎用浆水一大碗春秋浸三四日冬七日夏一二日揉开取净浸透皁角汁入银器或砂锅内以文武火熬用新栁条槐枝搅熬似膏药取出摊于夹纸上隂干收顿如遇病人取手掌大一片用温浆化在盏内用小竹管盛药水将病人扶坐定头微擡起以药吹入左右鼻孔内良久扶起涎出为验欲要涎止将温盐汤令病人服一二口便止忌鸡鱼生硬湿面
　　大承气汤【见大便不通】
　　当归承气汤【保命】
　　当归　　大黄【各一两】甘草【半两】芒硝【七钱】
　　右剉如麻豆大每二两水一大碗姜五片枣十枚煎至一半去查热温服
　　洗心散　治风壅涎盛心经积热口苦舌燥眼涩多泪大便袐结小便赤涩
　　白术【一两半】麻黄【和节】当归【去苗洗】荆芥穗　芍药甘草　　大黄【面裹煨去面切焙各六两】
　　右剉散毎服三钱水一盏半生姜三片薄荷叶七皮水煎服为末茶调下
　　凉膈散　　　　　解毒汤【俱见发热】
　　宁志膏【本事】
　　人参　　酸枣仁【各一两】辰砂【五钱】乳香【二钱半】
　　右为细末炼蜜和丸如弹子大每服一丸薄荷汤送下予族弟缘兵火失心制此方与之服二十粒愈亲旧传去服之皆验
　　一醉膏　治心恙
　　用无灰酒二盌香油四两和匀用杨栁枝二十条逐条搅一二百下候香油与酒相入成膏煎至八分灌之熟睡则醒或吐下即安矣
　　灵苑辰砂散　治风痰诸癎狂言妄走精神恍惚思虑迷乱乍歌乍哭饮食失常疾发仆地吐沫戴目魂魄不守
　　辰砂【一两须光明有墙壁者】酸枣仁【半两微炒】乳香【半两光莹者】
　　右量所患人饮酒几何先令恣饮沈醉但勿令吐至静室中以前药都作一服温酒调作一盏调之令顿饮如饮酒素少人但以随量取醉服药讫便安置床枕令卧病浅者半日至一日病深者三两日令家人潜伺之鼻息匀调但勿唤觉亦不可惊触使觉待其自醒即神魂定矣万一惊寤不可复治吴正肃公少时心病服此一剂五日方寤遂瘥
　　袪风一醉散　治阳厥气逆多怒而狂
　　硃砂【水飞半两】曼陀罗花【二钱半】
　　右每服二钱温酒下若醉便卧勿令惊觉为佳有痰者先服胜金丸一方加乳香二钱依前法服之
　　防己地黄汤　治病如狂状妄言独语不休无寒热其脉浮
　　防己【一钱】桂枝　　防风【各三两】甘草【二钱】
　　右四味以酒一杯渍一宿绞取汁生地黄二斤防咀蒸之如斗米饭久以铜器盛其汁更绞地黄汁和分再服
　　惊气丸【本事】　治惊痉积气痉风邪发则牙闗急涎潮昏塞醒则精神若痴
　　附子　　木香　　白僵蚕　白花蛇　　橘红天麻　　麻黄　　干葛【各半两】紫苏叶【一两】南星【洗切姜汁浸宿半两】硃砂【一钱留少许为衣】
　　右为末加脑麝少许同研极匀炼蜜杵丸如龙眼大每服一丸金银薄荷汤化下温酒亦得此子家袐方也戊申年军中一人犯法褫衣将受刑而得释精神顿失如痴予与一丸服讫而寐及觉病已失矣提辖张载扬其妻因避防失心已数年予授此方不终剂而愈又黄彦奇妻狂厥者逾十年诸医不验予授此方去附子加铁粉亦不终剂而愈铁粉非但化痰镇心至如摧抑肝邪特异若多恚怒肝邪太盛铁粉能制伏之素问云阳厥狂怒治以铁落饮金制木之意也此亦前人未尝论及
　　牛黄膏【保命】　治热入血室发狂不认人者
　　牛黄【二钱半】朱砂　　郁金　　牡丹皮【各三钱】脑子甘草【各一钱】　右为细末炼蜜丸如皁角子大新汲水化下
　　妙香散【见心痛】　　　　　青州白丸子【见中风】六一散即天水散【见伤暑】　十四友丸【见惊】
　　癎
　　龙脑安神丸【集验】　治男妇小儿五积癫癎无问逺年近近日发作无时但服此药无不痊愈
　　龙脑【研】　麝香【硏】　牛黄【各三钱研】犀角屑　　茯神【去木】人参【去芦】麦门冬【去心】硃砂【水飞各二两】　　金箔【三十五片】马牙硝【二钱】甘草【炙】　地骨皮　　　桑白皮【各一两炒】
　　右为细末炼蜜和丸如弹子大金箔为衣如有风癎病歳久冬月用温水化下夏月用凉水化下不拘时候如病二三年日进三服小儿一丸分作二服又治男妇虚劳发热喘嗽新汲水一盏化开服其喘满痰嗽立止又治男子妇人语涩舌强食后温凉水化下日进三服
　　龙齿丹　治因惊神志恍惚久而成癎时发时止龙齿【研】　白僵蚕【炒】　白花蛇肉【酒浸】硃砂【水飞】铁粉【研】　石菖蒲　逺志【去心】木香　　橘红【去白】麻黄【去节】天南星【姜制】天麻　　人参【去芦各半两】紫苏子【一两】龙脑【研半钱】全蝎【二钱半炒】麝香【一钱另研】
　　右为细末次入研药和匀炼蜜为丸每一两作十五丸每服一丸空心薄荷汤下
　　三圣散
　　瓜蒂【拣净炒微黄】防风【去芦各三两】藜芦【圣惠方减用之或壹两或半两或叁钱】
　　右为粗末每服约半两以虀汁三茶盏先用二盏煎三五沸去虀汁次入水一盏煎至三沸却将先二盏同一处熬二沸去查澄清放温徐徐服之以吐为度不必尽剂
　　清神汤　治心热痰迷胞络
　　茯神【去皮木】黄连【各二钱】酸枣仁【炒】石菖蒲　栢子仁【去殻】逺志【各一钱甘草同煮去骨】甘草【五分】　若痰壅加南星半夏橘红瓜蒌仁竹沥姜汁水二钟煎八分食逺服
　　承气汤【见大便不通】　　东垣安神丸【见虚烦】
　　通圣散【见晕】　　　　星香散【见中风】
　　杨氏五癎丸　治癫癎潮发不问新久
　　白附子【半两炮】半夏【二两汤洗】皁角【二两捶碎用水半升揉汁去柤与白矾一处熬干为度研碎】天南星【姜制】白矾【生】　乌蛇【酒浸各一两】全蝎【炒二钱】蜈蚣【半条】白僵蚕【炒一两半】麝香【三字研】硃砂【二钱半水飞】雄黄【一钱半水飞】
　　右为细末生姜汁煮面糊为丸如桐子大毎服三十丸生姜汤温下
　　犀角丸【河间】　治风癫癎发作有时扬手掷足口吐痰涎不省人事暗倒屈伸
　　犀角末【半两】赤石脂【三两】朴硝【二两】白僵蚕【一两】薄荷叶【一两】
　　右为末面糊丸如梧子大毎服二三十丸温水下日三服不拘时如觉痰多即减数忌腻炙煿
　　参硃丸　治风癎大有神効
　　人参　　蛤粉　　硃砂【各等分】
　　右研细末猪心血为丸如梧子大每服三十丸金银煎汤下食逺服
　　琥珀寿星丸　【局方用南星一斤硃砂二两琥珀一两无猪心血】
　　天南星【一斤】掘坑深二尺用炭火五斤于坑内烧热红取出炭扫净用好酒一斤浇之将南星趂热下坑内用盆急盖讫泥壅合经一宿取出再焙干为末
　　琥珀【四两另研】硃砂【一两研飞以一半为衣】
　　右和匀猪心血三个生姜汁打面搅稠将心血和入药末丸如桐子大毎服五十丸煎人参汤空心下日三服
　　葶苈苦酒汤　治发狂烦躁面赤咽痛
　　苦酒【一斤半】葶苈【一合】生艾汁【无生艾以熟艾汁半升】
　　右煎取七合作三服
　　泻青丸【见头痛】　　　　导赤散【见发热】
　　妙香丸　治丈夫妇人时疾伤寒解五毒治潮热积热及小儿惊癎百病
　　巴豆【三百一十五粒去皮心膜炒熟硏如麪】牛黄【研】　龙脑【研】腻粉【硏】　麝香【研各三两】辰砂【飞研九两】金箔【研九十片】
　　右合研匀炼黄蜡六两入白蜜三分同炼令匀为丸每两作三十丸如治潮热积热伤寒结胸发黄狂走躁热口干面赤大小便不通煎大黄炙甘草汤下一丸毒利下血煎黄连汤调腻粉少许如患酒毒食毒茶毒气毒风痰伏痞吐逆等并用腻粉龙脑米饮下中毒吐血闷乱烦躁欲死者用生人血下立愈小儿百病惊癎急慢惊风涎潮搐搦用龙脑腻粉蜜汤下菉豆大二丸诸积食积热颊赤烦躁睡卧不宁惊哭泻利并用金银薄荷汤下更量歳数加减如大人及妇人因病伤寒时疾隂阳气交结伏毒气胃中喘躁眼赤潮发不定再经日数七八日已下至半月日未安医所不明证候脉息交乱者可服一丸或分作三丸亦可并用龙脑腻粉米饮调半盏已来下此一服取转下一切恶毒涎并药丸泻下如要却收水洗净以油单纸裹埋入地中五日取出可再与大人小儿依法服一丸救三人即不堪使如要药速行即用针刺一孔子冷水浸少时服之即効更速
　　五生丸　李仲南传治癎有神
　　南星　　半夏　　川乌　　白附子【各一两】大豆【去皮秤二钱半】
　　右滴水为丸桐子大毎服三五丸不得过七丸姜汤下
　　又五生丸　治风癎
　　川乌头　附子【各生用去皮脐】天南星　　　半夏【生】干生姜【各半两】
　　右为丸如桐子大毎服五丸冷酒下不拘时
　　升阳汤　治阳蹻癎足太阳下行宜升阳气
　　麻黄【八钱不去节】羌活【一两半】防风根【八钱】炙甘草【五钱】
