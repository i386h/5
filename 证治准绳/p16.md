<!-- { "loadSidebar": true } -->
　　承气汤下之　前项下药防利为度更以小柴胡汤彻其防邪之气　大法先热后寒者小柴胡汤先寒后热者小柴胡加桂枝汤多热但热者白虎加桂枝汤多寒但寒者柴胡桂姜汤　此以疟之寒热多少定治法也若多寒而但有寒者其脉或洪实或滑当作实热治之若便用桂枝误也如或多热而但有热者其脉或空虚或防弱当作虚寒治之若便用白虎亦误也所以欲学者必先问其寒热多少又诊脉以参之百无一失矣仲景云疟脉自数者多热迟者多寒小者可下之迟者可温之者可发汗及鍼灸也浮大者可吐之数者风疾发也以饮食消息止之　隂气孤絶阳气独发则热而少气烦寃手足热而欲呕名曰瘅疟若但热不寒者邪气内藏于心肺外舍于分肉之间令人消烁脱肉又云温疟者其脉如平身无寒但热骨节疼烦时时呕逆以白虎加桂枝汤主之　疟多寒者名曰牝疟蜀漆散主之外台牡蛎汤亦主之　予弱冠游乡校时校师蒋先生之内患牝疟身痛逾月不瘥困甚时予初知医延予诊治告以医欲用姜附温之予曰溽暑未衰明系热邪安得寒而温之经云阳幷于隂则隂实而阳虚阳明虚则寒栗鼓颔也巨阳虚则腰背头项痛三阳俱虚则隂气胜隂气胜则骨寒而痛寒生于内故中外皆寒此所云寒乃隂阳交争互作之寒非真寒也岂得用桂附温之乃处一方以柴胡升麻葛根羌活防风补三阳之虚【升之也何曰补曰虚亦非真虚以陷入隂分而谓之虚故升之即补矣】以桃仁红花引入隂分而取阳以出还于阳分以猪苓分隔之使不复下陷一剂而病良已　疟病发渇小柴胡去半夏加括蒌根汤亦治劳疟　张子和法白虎加人参汤　小柴胡汤　五苓散　神祐丸　服前三服未动次与之承气汤　甘露饮调之　人参柴胡饮子补之　在上者常山饮吐之　刘立之法　先当化痰下气调理荣衞　草果平胃散　理中汤加半夏　藿香正气散　不换金正气散　对金饮子　皆要药也俟荣衞正方进疟药　杨仁斋法　风疟自感风而得恶风自汗烦燥头疼转而为疟风阳气也故先热后寒可与解散风邪如川芎白芷青皮紫苏之类或细辛槟榔佐之温疟一证亦先热后寒此为伤寒坏病与风疟大略则同热多寒少小柴胡汤热少寒多小柴胡汤内加官桂　寒疟自感寒而得无汗恶寒挛痛靣惨转而为疟寒隂气也故先寒后热可与发散寒邪生料五积散增桂养胃汤或良姜干姜官桂草果之类甚则姜附汤附子理中汤　暑疟者暑胜热多得之一名瘅疟隂气独防阳气独发但热不寒里实不泄烦渇且呕肌肉消铄用小柴胡汤香薷散呕者缩脾饮加生姜温服下消暑圆热多燥甚者少与竹叶汤常山柴胡于暑证最便　湿疟者冒袭雨湿汗出澡浴得之身体痛重肢节烦疼呕逆胀满用五苓散除湿汤加苍术茯苓辈寒多者术附汤最良　牝疟者久受隂湿隂盛阳虚阳不能制隂所以多寒不热气虚而泄凄惨振振柴胡桂姜汤减半黄芩加半夏　食疟一名胃疟饮食无节饥饱有伤致然也凡食啖生冷咸藏鱼盐肥腻中脘生痰皆为食疟其状苦饥而不能食食则中满呕逆腹痛青皮陈皮半夏草果缩砂白荳蔲作剂或【阙】兽汤下红圆子　瘴疟挟岚瘴溪源蒸毒之气致然也自岭以南地毒苦炎燥湿不常人多瘴疟其状血乗上焦病欲来时令人迷困甚则发燥狂妄亦有哑不能言者皆由败血瘀于心毒涎聚于脾坡仙指为脾胃实热所致又有甚于伤暑之疟耳治之须用凉膈疎通大肠小柴胡加大黄治瘴木香圆观音圆皆为要药　戴复庵法不问寒热多少且用清脾饮　草果饮　二陈汤加草果生料平胃散加草果前胡　初发之际风寒在表虽寒热过后而身体常自疼常自畏风宜草果饮或养胃汤每服加川芎草果各半钱热少者进取防汗寒多者宜快脾汤或养胃汤每服更加草果半钱服药后寒仍多者养胃汤每服加熟附官桂各半钱独寒者尤宜不効则七枣汤热多者宜驱疟饮或参苏饮每服加草果半钱大热不除宜小柴胡汤渇甚则佐以五苓散入辰砂少许独热无寒宜小柴胡汤热虽剧不甚渇者于本方加桂四分热多而脾气怯者柴朴汤寒热俱等者常服宜如上项二陈汤平胃散加料之法发日进柴胡桂姜汤候可截则截之有独热用清脾饮效者内烦增参作一钱　食疟乃是饮食伤脾得之或疟已成而犹不忌口或寒热正作时吃食其人噫气吞酸胸膈不利宜生料平胃散每服加草果砂仁各半钱仍佐以红丸子七香丸　暑疟其人靣垢口渇虽热已过后无事之时亦常有汗宜养胃汤一贴香薷饮一贴和匀作二服渇甚汗出多者加味香薷饮间进辰砂五苓散不问已发未发其人呕吐痰食俱出宜多服二陈汤加草果半钱又恐伏暑蕴结为痰宜消暑丸　按戴院使处元末国初大乱之后草昧之初故其用药多主温热医者当更斟酌于天时方土物情之间而得其宜以为取舍可也仲景易老治疟法晰矣然用之外因暑邪病在盛热之时为宜若深秋凄清之候与七情痰食诸伤未可泥也故又备诸治法然暑月之疟必脉浮有表证始可用麻桂羌活等表药脉洪数长实有热证始可用白虎等药脉沉实有里证始可用大柴胡承气等药若细芤迟四肢倦怠饮食少进口干小便赤虽得之伤暑当以清暑益气汤十味香薷饮投之虽人参白虎非其治也至于内外俱热烦渇引饮自汗出而不衰虽热退后脉长实自如即处暑后进白虎何害是又不可泥矣　澹寮云用药多一冷一热半熟半生分利隂阳按局方交解饮子即半熟半生之例也东垣云秋暮暑气衰病热疟知其寒也局方用双解饮子是已治瘴疟尤妙邑令刘蓉川先生深秋患疟而洞泄不止问予以先去其一为快予以此方投之一服而二病俱愈　外祖母虞太孺人年八十余夏患疟诸舅以年髙不堪惧其再发议欲截之予曰欲一剂而已亦甚易何必截乎乃用柴胡升麻葛根羌活防风之甘辛气清以升阳气使离于隂而寒自己以知母石膏黄芩之苦甘寒引隂气下降使离于阳而热自己以猪苓之淡渗分利隂阳使不得交并以穿山甲引之以甘草和之果一剂而止故赵以德云尝究本草知母草果常山甘草乌梅槟榔穿山甲皆言治疟集以成方者为知母性寒入足阳明药将用治阳明独盛之火热使其退就太隂也草果性温燥治足太隂独盛之寒使其退就阳明也二经合和则无隂阳交错之变是为君药也常山主寒热疟吐胸中痰结是为臣药也甘草和诸药乌梅去痰槟榔除痰癖破滞气是佐药也穿山甲者以其穴山而居遇水而入则是出隂入阳穿其经络于荣分以破暑结之邪为之使药也然则此方乃脾胃有郁痰伏涎者用之収效若无痰止于暑结荣分独应是太隂血证而热者当发唇疮而愈于此方则无功矣【柴升等药外因为宜知母等药内因为宜】　东南濒海海风无常所食鱼盐人多停饮故风疟食疟所由以盛乌头草果陈皮半夏施得其宜西北髙旷隆冬则水氷地裂盛夏则烁石流金人多中寒伏暑故多暑疟寒疟柴胡恒山故应合用东南西北往来其间病在未分之际可与藿香正气散草果饮是犹养胃汤也　治北方疟以马鞭草茎叶煎一盏露一宿早服寒多加姜汁　戴云近世因寒热发作见其指甲青黒遂名曰沙或戞或挑或灌以油茶且禁其服药此病即是南方瘴气生料平胃散加草果槟榔正其所宜岂有病而无药者哉　按南人不以患疟为意北人则畏之北人而在南方发者尤畏之以此见治者当知方土之宜也上三条姑引其端耳　洁古家珍治久疟不能食胸中郁郁欲吐而不能吐者以雄黄散吐之按此必上部脉浮滑有力确知胸中有澼而后可用不然能无虚虚之祸杨仁斋云有中年人藏府久虚大便常滑忽得疟疾呕吐异常唯专用人参为能止呕其他疟剂并不可施遂以茯苓二陈汤加人参缩砂而倍用白荳蔲进一二服病人自觉气脉顿平于是寒热不作盖白荳蔲能消能磨流行三焦荣衞一转寒热自平继今遇有呕吐发疟之症或其人素呕而发疟谨勿用常山惟以生莱菔生姜各碾自然汁半盏入蜜三四匙乌梅二枚同煎吞局方雄黄丸三四粒候其利下恶血痰水即以人参川芎茯苓半夏砂仁甘草调之万一呕不止热不退却用真料小柴胡汤多加生姜主治其或呕吐大作而又发热且先与治疟生熟饮呕定以小柴胡汤继之按仁斋论治虽悉而用药不甚中肯綮若审知胸中有澼而吐不若以逆流水煎橘皮汤导而吐之若吐不出便可定之抑之使下于随证药中加枇杷叶芦根之属大抵当审其所以吐之故从其本而药之难以言尽也　仁斋又云疟家多蓄痰涎黄水常山为能吐之利之是固然矣其有纯热发疟或蕴热内实之证投以常山大便防滴而下似泄不泄须用北大黄为佐大泄数下然后获愈又云凡疟皆因腹中停蓄黄水惟水不行所以寒热不歇此疟家受病之处也治法暑疟纯热以香薷饮加青皮北大黄两个乌梅同煎侵晨温服寒疟多寒以二陈汤加青皮良姜多用姜同煎侵晨呑神保丸五粒并欲取下毒水则去其病根寒热自解又云疟有水有血水即水饮也血即瘀血也唯水饮所以作寒热唯瘀血所以増寒热常山逐水利饮固也茍无行血药品佐助其间何以収十全之效耶继自今疟家或衂血或大便血丝或月候适来适去皆是血证当于疟药中加五灵脂桃仁为佐入生姜蜜同煎以治之又云疟之经久而不歇其故何耶有根在也根者何曰饮曰水曰败血是耳惟癖为疟之母惟败血为暑热之毒惟饮与水皆生寒热故暑之脉虚水饮之脉沉癖之脉结挟水饮者为之逐水消饮结癖者脇必痛为之攻癖败血暑毒随证而疎利之寒热不除吾未之信按仁斋之论固是矣其于治未也大黄止能去有形之积不能去水其取瘀血亦必醋制及以桃仁之属引之而后行不然不行也常山治疟是其本性虽善吐人亦有蒸制得法而不吐者疟更易愈其功不在吐痰明矣亦非吐水之剂但能败胃耳内弟于中甫多留饮善患疟尝一用常山截之大吐疟亦不止反益重今谈及之犹兀兀欲呕也甲午以多饮茶过醉且感时事愤懑于中饮大积腹中常辘辘有声夏秋之交病大发始作寒热寒热已而病不衰予见其呕恶用蒂散人参芦煎汤导吐之不得吐因念积饮非十汤不能取乃用三药以黑荳煮制晒干研为末肉和丸如芥子大而以枣汤下之初服五分后见其不动复加五分无何腹痛甚以枣汤饮之大便五六行皆溏粪无水时盖晡时也夜半乃大下积水数斗而疾平然当其下时瞑特甚手足厥冷絶而复苏举家号泣咸咎予之孟浪嗟乎药可轻试哉王海藏云水者肺肾脾三经所主有五藏六府十二经之部分上而头中而四肢下而腰脚外而皮毛中而肌肉内而筋骨脉有尺寸之殊浮沉之别不可轻泻当知病在何经何藏方可用之若误投之则害深矣况仁斋所用尤非治水之药其诛罚无过不为小害故愚谓病人果有积水瘀血其实者可用小胃丸行水抵当汤行血其虚者不若且以淡渗之剂加竹沥姜汁以治痰而于随证药中加桃仁韭汁之属以活血疾亦当以渐而平慎无急旦夕之功而贻后悔也　疟发已多徧诸药未效度无外邪及虚人患疟者以人参生姜各一两煎汤于发前二时或发日五更连进二服无不愈者愈后亦易康复不烦调将近因人参价髙难用济贫以白术代之夜发则用当归亦莫不应手而愈　金匮问曰疟以月一日发当十五日愈设不差当月尽日解也如其不差当云何师曰此结为症瘕名曰疟母急宜治之可用鼈甲煎丸　疟母丸鼈甲醋炙二两三棱莪术各醋煮一两香附醋制二两阿魏醋化二钱醋糊为丸服之积消及半即止　诸久疟及处暑后冬至前后疟及非时之间日疟并当用疟母法治之以鼈甲为君　疟之间日而作者其气之舍深内薄于隂阳气独发隂邪内着隂与阳争不得出故间日而作也其有间二日或至数日发者邪气与衞气客于六府而有时相失不能相得故休数日乃作也丹溪曰三日一作者邪入于三隂经也作于子午夘酉日者少隂疟也作于寅申巳亥日者厥隂疟也作于辰戌丑未日者太隂疟也当更参之证与脉而后决其经以立治法
