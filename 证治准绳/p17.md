<!-- { "loadSidebar": true } -->
　　淹疾疟病　肝病靣青脉皮急多青则痛形盛胸脇痛耳聋口苦舌干往来寒热而呕以上是形盛当和之以小柴胡汤也如形衰骨揺而不能安于地此乃膝筋治之以羌活汤本草云羌活为君也疟证取以少阳如久者发为瘅疟宜以镵针刺絶骨穴复以小柴胡汤治之　心病靣赤脉洪身热赤多则热病壮热恶寒麻黄加知母石膏黄芩汤主之此证如不发汗久不愈为疟也淹疾防肿靣赤身热脉洪而消瘦妇人则亡血男子则失精　脾病靣黄脉缓皮肤亦缓黄多则热形盛依伤寒说是为湿温其脉阳浮而弱隂小而急治在太隂湿温自汗白虎汤加苍术主之如久不愈为温疟重暍白虎加桂枝主之淹疾肉消食少无力故曰热消肌肉宜以养血凉药内经曰血主肉　肺病靣白皮濇脉亦濇多白则寒暴病濇痒气虚麻黄加桂枝令少汗出也伤寒论云夏伤于暑汗不得出为痒若久不痊为风疟形衰靣白脉濇皮肤亦濇形羸气弱形淹衞气不足　肾病靣黑身凉脉沉而滑多黒则痹暴病形冷恶寒三焦伤也治之以姜附汤或四逆汤久不愈为疟暴气冲上吐食夜发俗呼谓之夜疟太阳经桂枝证形衰淹疾黑瘅羸瘦风痹痿厥不能行也　外有伤寒往来寒热如疟劳病往来寒热亦如疟谓之如疟非真疟也然伤寒寒热如疟初必恶风寒发热头痛体疼自太阳经而来劳病寒热如疟初必五心烦热倦怠咳嗽久乃成寒热与正疟自不同诸病皆有寒热如失血痰饮症瘕积聚小肠防疝风寒暑湿食伤发劳劳瘵脚气疮毒已各见本门其余不能尽举应有发寒热者须问其元有何病而生寒热则随病施治凡寒热发作有期者疟也无期者诸病也
　　厥
　　娄全善曰王太仆云厥者气逆上也世谬传为脚气读此始知其病上古称之为脚气也经曰寒厥者手足寒也曰热厥者手足热也曰痿厥者痿病与厥杂合而足弱痿无力也曰痹厥者痹病与厥病杂合而脚气顽麻肿痛也曰厥逆者即前寒厥热厥痿厥痹厥风厥等气逆上而或呕吐或迷闷或胀或气急或小腹不仁或暴不知人世所谓脚气冲心者是也　今人又以忽然昏运不省人事为厥　或问世以手足冷者名为厥何如曰非也在张仲景论伤寒则以手足热者为热厥手足冷者为寒厥冷者曰逆谓凡厥者隂阳不相顺接便为厥厥者手足逆冷也是故于阳虚而不接者则温之于阳陷而伏深不与隂相顺者则下之于邪热入而未深者则散其传隂之热随其浅深轻重以为治此乃为伤寒之邪自表入里至太隂手足厥者独归于二经也盖自伤寒六经传邪者论故厥隂是两隂交尽之经热传至此乃极深之时故曰厥隂及内经厥论篇之义则不然概以足之三阳起于足五指之表三隂起于足五指之里故阳气胜则足下热隂气胜则从五指至膝上寒论得寒厥之由则谓前隂者宗筋之所聚太隂阳明之所合也此人质壮秋冬隂气盛阳气衰之时也夺于所用下气上争不能复精气溢下邪气因从之而上阳气衰不能渗营其经络阳气日损隂气独在故手足为之寒也论得热厥之由则谓人必数醉若饱以入房气聚于脾中肾气有衰阳气独胜故手足为之热也观其防防殆将为肾得先身生之精元气从此而充二藏相因脉道乃行运隂阳于内外各有所司阳主表其气温隂主里其气寒表里之脉循环相接于四肢是故举此脾胃伤于酒色致隂阳二厥之大者为例着于篇首续叙十二经之厥逆者止出本经气逆病形皆不言手足之厥亦不及受病之由亦非一言而可足既设二例在前于此便可推而及之故不复言也虽然更以诸篇有闗于厥者详陈以明之如太隂阳明论曰阳明者五藏六府皆禀气于胃今脾病不能与胃行其津液于三隂胃亦不能行津液于三阳四肢不得禀水谷气日以益衰隂道不利筋骨肌肉皆无气以生即此而言脾胃有更实更虚互相盛衰衰者不行津液盛者独行独行必寒此脾胃之致厥一也又十二经皆禀气于胃受胃之寒则经气亦寒受胃之热则经气亦热因之经脉不和比流行相接之际必有所遗寒热于四末此脾胃之致厥二也更有脾胃是肾之胜藏脾胃有邪必乗于肾肾乃治下主厥者也肾受邪则厥此脾胃之致厥三也灵枢曰冲脉者与少隂大络同出于肾为五藏六府之海故五藏六府皆禀焉其上者渗诸阳灌诸精其下者并少隂之经渗三隂灌诸络而温肌肉其别络结则胕上不动不动则厥厥则寒矣夫冲脉者是行肾藏治内之阳者阳即火也故阳动之以正则为生物温养之少火动之以妄则为炎炽害物之壮火火壮则元真之阳亦衰李东垣谓火与元气不两立一胜则一负是也如前厥论谓下气上争邪气因从之而上者非别有其邪即此火所乱隂阳之淫气起而上逆者也故经以逆气为冲脉之病病机亦言诸逆冲上皆属于火诸厥皆属于下然而在肾之隂阳和则下治不和则下不治不治则寒热之厥生矣此肾主厥之道也至于冲脉与胃皆以海名故十二经禀气而致厥病悉同又若他篇论厥有谓因阳气烦劳则张精絶辟积于夏使人煎厥者有二阳一隂发病为风厥者有志不足则厥者有藏厥者有暴不知人之厥者有五络俱竭而尸厥者凡此诸因上逆之邪皆相火与五火相扇而起起则变乱其经气所以属风寒燥湿热之五气相从而起五气多相兼化风燥同热化湿同寒化病甚则手足经从其所化之寒热以为厥盖所逆之气自下而上者非得之火炎之势而能之乎如三焦足少阳冲任督皆自司相火在下者然而统属乎肾何则足少隂子与手少隂午对化者寄于其间如是则肾之元气安于治下若相火妄动须当先救其肾分正治从治折其冲逆辨五气所从之盛衰者补泻之虽然亦有不因气逆而遽冷者如原病式谓隂水主清净故病寒则四肢冷是也乃为阳虚而隂独在故寒即仲景所谓先厥后热因寒邪外中阳气未能胜之故先厥也虽邪有内外之分然在温之则一耳
　　寒热二厥　素问黄帝曰厥之寒热者何也岐伯对曰阳气衰于下则为寒厥隂气衰于下则为热厥帝曰热厥之为热也必起于足下者何也岐伯曰阳气起于足五指之表隂脉者集于足下而聚于足心故阳气胜则足下热也帝曰寒厥之为寒也必从五指而上于膝者何也岐伯曰隂气起于五指之里集于膝下而聚于膝上故隂气胜则从五指至膝上寒其寒也不从外皆从内也　帝曰寒厥何为而然也岐伯曰前隂者宗筋之所聚太隂阳明之所合也春夏则阳气多而隂气少秋冬则隂气盛而阳气衰此人者质壮以秋冬夺于所用下气上争不能复精气溢下邪气因从之而上也气因于中阳气衰不能渗荣其经络阳气日损隂气独在故手足为之寒也　帝曰热厥何如而然也岐伯曰酒入于胃则络脉满而经脉虚脾主为胃行其津液者也隂气虚则阳气入阳气入则胃不和胃不和则精气竭精气竭则不荣其四肢也此人必数醉若饱以入房气聚于脾中不得散酒气与谷气相搏热盛于中故热徧于身内热而溺赤也夫酒气盛而慓悍肾气日衰阳气偏胜故手足为之热也　灵枢颠狂篇厥逆为病也足暴清胸若将裂肠若将以刀切之烦而不能食脉大小皆濇温取足少隂清取足阳明清则补之温则泻之　儒门事亲云西华李政之病寒厥其妻病热厥前后十余年其妻服逍遥散十余剂终无效一日命予诊之二人脉皆浮大而无力政之曰吾手足之寒时时渍以热汤渍而不能止吾妇手足之热终日沃以冷水沃而不能已者何也予曰寒热之厥也此皆得之贪饮食纵嗜欲遂出内经厥论证之政之喜曰十年之疑今而释然纵不服药愈过半矣仆曰热厥者寒在上也寒厥者热在上也寒在上者以温剂补肺金热在上者以凉剂清心火分取二药令服之不辍不旬日政之诣门谢曰寒热厥者皆愈矣　原病式谓厥者有隂阳之辨隂厥者原病脉候皆为隂证身凉不渇脉迟细而防也阳厥者原病脉候皆为阳证烦渇谵妄身热而脉数也若阳厥极深或失下而至于身冷反见隂证脉防欲絶而死者正为热极而然也王安道曰热极而成厥逆者阳极似隂也寒极而成厥逆者独隂无阳也阳极似隂用寒药独隂无阳用热药不可不辨也　叶氏曰内经所谓寒热二厥者乃隂阳之气逆而为虚损之证也寒厥补阳热厥补隂正王太仆所谓壮水之主以镇阳光益火之原以消隂翳此补其真水火之不足耳仲景河间安道所论厥证乃伤寒手足之厥冷也证既不同治法亦异寒厥表热里寒下利清谷食入即吐脉沉伏手足冷四逆汤主之　热厥腹满身重难以转侧靣垢谵语遗溺厥冷自汗脉沉滑白虎汤主之　热厥手足热而游赤宜升阳泄火汤　若大便结实大柴胡汤主之　寒厥手足冷以附子理中汤　指尖冷谓之清理中汤主之寒厥手足冷　脉沉数实为热东垣治中书粘合公
　　脚漆尻腰背冷脉沉数有力用黄蘗滋肾丸再服而愈又治中书左丞姚公茂上热下寒用既济解毒汤良愈丹溪治吕宗信腹有积块足冷至膝用大承气加减下之愈此皆寒厥有热也　脉沉细防为寒罗谦甫治征南副元帅大忒木儿年六十秋七月征南至仲冬病自利完谷不化脐腹冷痛足胻寒以手搔之不知痛痒常烧石以温之亦不得暖诊之脉沉细而防此髙年气弱深入敌境军务烦冗朝夕形寒饮食失节多饮乳酪履于卑湿阳不外固由是清湿袭虚病起于下故胻寒而逆内经云感于寒而受病防则为咳盛则为泄为痛此寒湿相合而为病也法当急退寒湿之邪峻补其阳非灸不能病已先以大艾炷于气海灸百壮补下焦阳虚次灸三里各三七壮治胻寒而逆且接引阳气下行又灸三隂交以散足受寒湿之邪遂处方云寒淫所胜治以辛热湿淫于外平以苦热以苦发之以附子大辛热助阳退隂温经散寒为君干姜官桂大热辛甘亦除寒湿白术半夏苦辛温而燥脾湿故以为臣人参草荳蔲甘草太温中益气生姜大辛温能散清湿之邪葱白辛温能通上焦阳气故以为佐又云补下治下制以急急则气味厚故大作剂服之不数服泻止痛减足胻渐温调其饮食十日平复明年秋过襄阳值霖雨阅旬余前证复作再依前灸添阳辅各二七壮再以前药投之数服愈　内经寒厥皆属肾虚云肾藏志志不足则厥又云肾虚则清厥意不乐又云下虚则厥又云诸厥固泄皆属于下是也　灵枢逆顺肥瘦篇黄帝曰少隂之脉独下行何也岐伯曰不然夫冲脉者五藏六府之海也五藏六府皆禀焉其上者出于颃颡渗诸阳灌诸精其下者注少隂之大络出于气冲循隂股内亷入腘中伏行骭骨内下至内踝之后属而别其下者并于少隂之经渗三隂其前者伏行出跗属下循跗入大指间渗诸络而温肌肉故别络结则跗上不动不动则厥厥则寒矣【经云经络坚火所治之盖灸以治之或汤酒渍之也】　运气寒厥有二　一曰寒经云水平气曰静顺静顺之纪其病厥又云岁水太过寒气流行邪害心火火燥悸隂厥又云岁金不及炎火乃行复则病隂厥且格是也　二曰寒湿经云太隂司天之政天气下降地气上腾民病寒厥是也　千金方治丈夫腰脚冷不随不能行方上醇酒三斗水三斗合着瓮中温渍至膝三日止冷则瓮下常着灰火勿令冷　东垣云经云厥在于足宗气不下脉中之血凝而留止非火调弗能取之　洁古云身热如火足冷如氷可灸阳辅穴又云胻痠冷絶骨取之　热厥手足热丹溪曰司丞叔平生脚自踝以下常觉热冬不可加
