<!-- { "loadSidebar": true } -->
　　解毒丸【洁古】善治男子妇人及小儿一切积热不解停畱作毒上焦壅热咽喉不利口干多渴伏暑困闷霍乱不寜或山岚瘴气及食毒酒毒吐逆不定游风丹毒迷惑昏困不省人事虚烦发躁赤目口疮善解四时伤寒之疾发散瘟疫毒邪之气及四方人不服水土一切诸毒并皆解之常服补真益气化毒除风神効不可细述
　　滑石　黄芩　贯众　茯苓　山栀子　干姜草龙胆　大豆　青黛　甘草　薄荷　寒水石【各一两】益智仁　砂仁　山豆根　大黄　生地黄桔梗　百药煎　紫河车【即蚤休】菉豆粉　马屁勃板蓝根　黄药子【各半两】
　　右为细末炼蜜为丸如弹子大每服一丸新汲水化下细嚼或噙化亦得小儿半丸如妇人血晕不省生姜薄荷水磨下一丸
　　又解毒丸　解世间不测一切毒
　　山豆根　山茨菰　菉豆粉【各二两】板蓝根　土马防　黄药子　紫河车　续随子仁　木通　盆硝　藿香　五味子　薄荷　贯众　寒水石白僵蚕　干葛　雄黄　百药煎【各二两】茜草根大黄　硃砂【各一两】麝香【半两】甘草【腊月竹筒盛置粪清内春日取隂干四两】
　　右为细末蒸餠如弹子大以螺青三两和匀畱一半为衣每服半丸用生姜蜜水化下
　　三因解毒丸　治误食毒草并百物毒救人于必死板蓝根【四两干者洗净晒干】贯众【一两剉去毛】青黛【研】甘草【生用各一两】
　　右为末炼蜜丸如桐子大以青黛另为衣如稍觉精神恍忽即是误中诸毒急取十五丸烂嚼用新水送下或用水浸蒸饼为丸尤佳常服三五丸大解暑热
　　神仙解毒万病丹【一名玉枢丹一名紫金锭】治一切药毒菰子毒鼠莽毒恶菌蕈金石毒吃疫死牛马肉毒河豚毒时行瘟疫山岚瘴疟忽喉闭纒喉风脾病黄肿赤眼疮疖冲冒寒暑热毒上攻或自缢溺水打扑伤损痈疽发背未破鱼脐疮肿汤火所伤百虫鼠犬蛇伤男子妇人或中颠邪狂走鬼胎鬼气并宜服之凡人居家或出入不可无此药真济世衞家之宝如毒药岭南最多若通宦岭表才觉意思不快便服之即安二广山谷间有草曰胡蔓草又名断肠草若人以急水吞之急死缓水吞之缓死又取毒蛇杀之以草覆上以水洒之数日菌生其上取为末酒调以毒人始亦无患再饮酒即毒发立死其俗淫妇人多自配合北人与之情分相好多不肯还北人囘隂以药置食中北人还即戒之曰子某年来若从其言即复以药解之若过期不往必死矣名曰定年药北人届彼亦宜志之若觉中毒四大不调即便服之或于鸡豚鱼羊鹅鸭等肉下药复食此物即触发其毒急服此药一粒或吐或利随服便瘥昔有一女子久患劳疗病为尸虫所噬磨一粒服之一时乆吐下小虫千余条一大者正为两段后只服苏合香丸半月遂复如常至牛马六畜中毒亦以此救之无不効
　　山茨菰【南北处处有之俗名金灯笼叶似韭花似灯笼色白上有黒防结子三棱二月开花三月结子四月苗苗枯即揠地得之迟则苗腐烂难寻矣与冇毒老鵶蒜极相类但蒜无毛茨菰上冇毛包裹宜辨去皮洗极净焙二两】川文蛤【一名五倍子捶破洗刮内净焙干二两】千金子【一名续随子去殻拣色极白者用纸包裹换纸硏数十次去尽油以色白再研纸无油成霜为度用一两】麝香【拣尽血毛皮殻细研净三钱】红芽大防【杭州紫大防为上江南土大防次之去芦根洗极净焙干一两半北方绵大防色白者大峻利反能伤人弱人服有吐血者忌之慎之】
　　右各研为细末和匀以糯米粥为剂每料分作肆十粒于端午重阳七夕合如欲急用辰日亦得于木臼中杵数百下不得令妇人孝子不具足人鸡犬之类见之切宜秘惜不可广传轻之无効　如痈疽发背未破之时用冷水磨涂痛处并磨服良乆觉痒立消隂阳二毒伤寒心闷狂言乱语胸膈壅滞邪毒未
　　发及瘟疫山岚瘴气纒喉风冷水入薄荷一叶同研下　急中颠邪喝叫乱走鬼胎鬼气并用暖无灰酒下　自缢落水死心头暖者及惊死鬼迷死未隔宿者并用氷磨下　蛇犬蜈蚣伤并用冷水磨涂伤处诸般疟疾不问新久临发时煎桃栁枝汤磨下
　　小儿急慢惊风五疳八痢蜜水薄荷一叶同磨下牙关急磨涂一丸分作三服量大小与之　牙痛酒磨涂及含药少许吞下　汤火伤东流水磨涂伤处　打扑损伤炒松节无灰酒下　年深日近头疼太阳疼用酒入薄荷叶磨纸花贴太阳穴上　诸般癎疾口眼防斜眼目掣眨言语蹇濇卒中风口噤牙关闭筋脉挛缩骨节风肿手脚疼痛行步艰辛及一应风气疼痛并用酒磨下有孕妇人不可服【一方用山豆根全蝎硃砂雄黄各一两】
　　保灵丹　治蛊毒诸毒一切药毒神効
　　硃砂【净细研一两】大山豆根【半两】雄黄　黄丹　麝香黄药子　续随子【生杵末各二钱半】川巴豆【肥者取肉不去油二钱半】螌蟊【二钱半去头足】糯米【半生半炒】赤蜈蚣【二条一生一炙】
　　右各修治入乳鉢研和于端午重阳腊日修合不令鸡犬妇人见用糯米稀糊丸如龙眼核大隂干磁合收每一丸好茶清吞下不得嚼破须臾病人自觉心头如拽断皮条声将次毒物下或自口出或大便出嫩则是血老则成鼈或蜣蜋诸杂带命之物药丸凝血并下以水洗净収可救三人如中毒口噤即挑开下药或蛇蝎两汗诸毒以好醋磨傅患处立解服药已効如知毒害之家不必研究若诉之其毒再发不救瘥后更忌酒肉毒食一月惟輭饭可也或急用但择吉日精洁修合
　　青黛雄黄散　凡始觉中毒及蛇虫咬痈疽才作即服此令毒气不聚
　　好青黛　雄黄【各等分】
　　右研细新汲水调下二钱
　　归魂散　凡初中蛊在膈上者当用此药吐之
　　白矾　建茶【各一两】
　　右二味为细末每服五大钱新汲水调下顿服一时久当吐毒出此药入口其味甘甜并不觉苦味者是也
　　雄硃丸　治蛊毒从酒食中著者端午日合
　　麝香【二钱半别研】雄黄　硃砂【俱另研水飞过】赤脚蜈蚣【微炙去足】续随子【各一两】
　　右为细末入雄黄硃砂麝香研匀以糯米煮粥和丸如芡实大每服一丸热酒吞下毒当与药俱下
　　桔梗散
　　桔梗【去芦不以多少择味苦者剉碎微炒】
　　右为细末毎服三钱米饮调服不拘时此药不吐不利加之易为收卖多服有益如服吐利药后日进两参服使毒气日渐消散不致再发动也
　　石刻方　治蛊毒无论逺近但煮一鸭卵揷银钗于内并噙之约一食顷取视钗股俱黒即中毒也
　　五倍子【二两】硫黄末【一钱】丁香　木香　麝香　轻粉【各少许】糯米【二十粒】甘草【三寸半生半熟】
　　右用水十分于瓶内煎七分药面生皱皮为熟绢滤去滓通口服病人平正仰卧令头髙觉腹中有物冲心者三次即不得动若吐以盆桶盛之如蛇鱼之类乃是恶物吐罢饮茶一盏泻亦无妨旋煮白粥补忌生冷油腻鲊酱十日后服解毒丸三五丸经旬平复
　　七宝丸　治蛊毒
　　败鼓皮　蚕退纸【各烧存性】刺猬皮　五倍子　续随子　硃砂【研】雄黄【研各等分】
　　右为细末糯米稀糊和丸如梧桐子大每服七丸空心用热水送下
　　东坡雄黄丸　治蛊毒及虫蛇畜兽毒
　　雄黄　明矾【生用各等分】
　　右于端午日合研细镕黄蜡和丸如梧桐子大每服七丸念药王菩陆药上菩萨七徧白汤送下
　　蜜髓煎　治中蛊毒令人腹内坚痛面目青黄病变无常
　　蜜【一碗】猪骨髓【五两研】
　　右同煎令熟分作十服日三服即瘥
　　马兜铃根汤　治五种蛊毒及草蛊术在西京处及岭南人若行此毒入人咽刺痛欲死者用马兜铃根一两细剉以水一盏煎至七分去滓空心顿服当时吐出蛊未吐再服以快为度一方以苗为末温水调服一方用根防末水服方寸匕
　　治诸蛊毒方
　　右用鳗鲡鱼干末空心服之三五度瘥一方烧炙令香食之尤佳其鱼有五色纹者良
　　铁精丸　治食中有蛊毒腹内坚痛面目青黄瘦瘁淋露骨立病变无常
　　铁精【乃煅铁炉中如尘紫色轻者为佳不拘多少】
　　右为细末以生鸡肝捣和丸如梧桐子大曝干每服五丸七丸温酒下
　　治中蛊方
　　右用山豆根不以多少蜜遣人和水硏已禁声服少许不止再服
　　槲皮散　治蛊毒下血如烂肉片心腹防痛如有物齧若不即治食人五藏乃死
　　槲木【北隂白皮】桃根白皮【各四两并细剉】猬皮灰　乱发灰【各一两】火麻子汁【五升】
　　右先以水五盏煮槲皮桃根皮取浓汁贰盏和麻子汁每服暖汁一盏调猬皮灰发灰二钱匕令患人少食旦服须臾用水一盏以鸡翎引吐于水中如牛涎诸蛊并出
　　治中蛊毒下血如肝
　　萆麻子【一粒去皮】朴硝【一钱】
　　右细研作一服新汲水调下连作二三钱効
　　地榆散　治蛊毒下血或腹痛或不痛百治不効烦渴不止
　　臭樗根【东引根白皮蜜炙焙干】地榆【各半两】
　　右为细末每服一钱热米饮调下
　　苦瓠汤　治蛊毒吐血或下血如烂肝
　　右用苦瓠一枚切以水贰大盏去滓空心分温二服吐下蛊即愈范汪方云苦瓠毒当临时量用之肘后方云用苦酒一升煮令消饮之神騐一名苦葫芦
　　疗卒中蛊下血如鸡肝者昼夜出血石余四藏皆损惟心未毁或鼻破待死者
　　右以桔梗捣屑以酒服方寸匕日参服不能下药者以物抝口开灌之心中当烦须臾自定服七日止当猪肝臛以补之神良
　　茜根散　治蛊注下血如鸡肝体热心腹中烦闷茜根　川升麻　犀角屑　地榆【剉】黄连【炒各一两】
　　右为散每服四钱水一中盏煎六分去滓不拘时温服
　　雄黄散　治中蛊毒吐血
　　雄黄【二钱五分研】伏龙肝【半两研】螌蟊【去足翅糯米炒十四枚去糯米】獭肝【如枣大炙】
　　右为细末每服二钱匕空心以酪浆调下或吐虾蟆及蛇虫等出是効
　　麦麫散　治中蛊吐血
　　右用小麦麫二合分为三服以冷水调下半日服尽当下蛊即瘥
　　黄龙汤　治因食中毒
　　右将灶底当釡直下握取赤土为细末以冷水调随多少服之或以犀角水磨取汁饮亦治食六畜肉中毒大効
　　解一切食毒及饮酒不知中何毒卒急无药可解
　　荠苨　甘草【生用各二两】
　　右细剉以水五盏同煎取二盏停冷去滓分三服一方解一切药毒加蜜少许同煎服之
　　食躁或躁方用豉煮浓汁饮之
　　解麫毒方
　　右以萝菔啖之麦麫太热萝菔能解其性
　　治中豆腐毒方
　　右用生萝菔煎汤如非时无萝卜用子煎汤亦可有人好食豆腐因中其毒医治不効偶更医医至中途适见做豆腐之家夫妇相争因问云今早做豆腐妻误将萝卜汤置腐锅中今豆腐不成葢豆腐畏萝卜也医得其説至病家凡用汤使俱以萝卜煎汤或调或咽病者遂愈
　　解菰子毒及一切菌毒
　　右用芫花生者为末每服一钱新汲水下以利为好
　　中蕈毒方
　　忍冬草生啖之即金银花也又名老翁须又名鸳鸯草　掘地作坑以新汲水投坑中搅之乗浑浊取出以绢滤过用磁器盛每服时调转饮一盏至三盏当効　人粪汁饮一升　大豆浓煮汁饮之　服诸吐利药并解　取粪汁法截淡竹去青皮浸渗其中取筒中汁是也　食枫树菌而笑不止亦治以前方
