<!-- { "loadSidebar": true } -->
　　九月霜降宜渐寒向冬大寒至正月雨水节后宜解也所以谓之雨水者以氷雪解而为雨水故也至二月惊蛰节后气渐和暖向夏大热至秋便凉【此为四时正气】　从霜降以后至春分以前凡有触冐氷雪体中寒即病者谓之伤寒也九月十月寒气尚防为病则轻十一月十二月寒冽已严为病则重正月二月寒渐将解为病亦轻此以冬时不调适有伤寒之人即为病也【此为四时正气中而理病者也】　其冬有非节之暖者名曰冬温冬温之毒与伤寒大异冬温复有先后更相重沓亦有轻重为治不同证如后章【此为时行之气前云冬时应寒而反大温者是也　冬温应常纪者有三岁少隂司天之政五之气阳明司天之政终之气厥隂司天之政终之气皆病冬温其不应常纪而反常者则不可之而随时变易也】　从立春节后其中无暴大寒又不氷雪而有人壮热为病者此属春时阳气发于外冬时伏寒变为温病【此为温病也内经曰冬伤于寒春必病温外邪唤出内邪也　春温应常纪者有四嵗少阳司天之政初之气太阳司天之政初之气阳明司天之政终之气太隂司天之政二之气皆病温其不应常纪而反常者不可之而随时变易也】　从春分以后至秋分节前天有暴寒者皆为时行寒疫也三月四月或有暴寒其时阳气尚弱为寒所折病热犹轻五月六月阳气已盛为寒所折病热则重七月八月阳气已衰为寒所折病热亦防其病与温及暑病相似但治有殊耳【此辨时行与伤寒相似治法不同要在辨其病原寒热温三者之异则用药冷热之品味判然矣】　十五日得一气于四时之中一时有六气四六名为二十四气也　然气亦有应至而不至或有未应至而至者或有至而太过者皆成病气也【素问六防防大论帝曰其有至而至有至而不至有至而太过何也岐伯曰至而至者和至而不至来气不及也未至而至来气有余也帝曰至而不至未至而至何如岐伯曰应则顺否则逆逆则变生变生则病　金匮要略曰有未至而至有至而不至有至而不及有至而太过何故也师曰冬至之后甲子夜半少阳起少隂之时阳始生天得温和以未得甲子天因温和此为未至而至也以得甲子而天未温和此为至而不至也以得甲子天大寒不解此为至而不去也以得甲子而天温如盛夏五六月时此为至而太过也】　但天地动静隂阳鼔撃者各正一气耳是以彼春之暖为夏之暑彼秋之忿为冬之怒是故冬至之后一阳爻升一隂爻降也夏至之后一阳气下一隂气上也斯则冬夏二至隂阳合也春秋二分隂阳离也隂阳交易人变病焉此君子春夏养阳秋冬养隂顺天地之刚柔也小人触冒必婴暴疹须知毒烈之气留在何经而发何病详而取之是以春伤于风夏必飱泄夏伤于暑秋必病疟秋伤于湿冬必欬嗽冬伤于寒春必病温此必然之道可不审明之　伤寒之病逐日浅深以施方治【经曰未满三日者可汗而已其满三日者可泄而已】　今世人伤寒或始不早治或治不对病或日数久淹因乃告医医人又不依次第而治之则不中病皆宜临时消息制方无不效也今采仲景旧论录其证诊脉声色对病真方有神验者拟防世急也【仲景之书逮今千年而显用于世者王叔和之力也】　又土地温凉高下不同物性刚柔飡居亦异是故黄帝兴四方之问岐伯举四治之能以训后贤开其未悟者临病之工宜须两审也【厐叔和非医方圆机孰能臻此也如桂枝汤自西北二方居人四时行之无不应验自江淮间地偏暖处惟冬及春可行之自春末及夏至以前桂枝麻黄青龙内宜加黄芩也自夏至以后桂枝内又须随证増知母大青石膏升麻辈取汗也若时行寒疫及病久虚寒者正用古方不待加减矣夏至以后虽宜白虎汤自非新中暍而变暑病乃汗后解表药耳白虎未能驱逐表邪故也或有冬及始春寒甚之时人患斯病因汗下后偶变狂躁不解须当作内热治之不拘于时令也南方无霜雪之地不因寒气中人地气不藏虫须泄毒岚瘴间作不用此治法别有方也又一州之内有山居者为居积隂之所盛夏氷雪其气寒腠理闭难伤于邪其人夀其有病者多中风中寒之疾也有平泽居者为居积阳之所严冬生草其气温腠理疎易伤于邪其人夭其有病者多中温中暑之疾也】
　　王夫伤于寒有即病者焉有不即病者焉即病者发于所感之时不即病者过时而发于春夏也即病谓之伤寒不即病谓之温与暑夫伤寒温暑其类虽殊其所受之原则不殊也由其原之不殊故一以伤寒而为称由其类之殊故施治不得以相混以所称而混其治宜乎贻祸后人以归咎于仲景之法而委废其大半也吁可谓溺井怨伯益失火怨燧人矣夫法也方也仲景专为即病之伤寒设不兼为不即病之温暑设也后人能知仲景之书本为即病者设不为不即病者设则尚恨其法散落所存不多而莫能御夫麤工妄治之万变果可惮烦而或废之乎今人虽以治伤寒法治温暑亦不过借用耳非仲景立法之本意也虽然岂特可借以治温暑而已凡杂病之治莫不可借也今人因伤寒治法可借以治温暑遂谓其法通为伤寒温暑设吁此非识流而昩源者与请以证之夫仲景之书三隂经寒证居热证什之七八彼不即病之温暑但一于热耳何由而为寒哉夫惟后人以仲景书通为伤寒温暑设遂致诸温剂皆疑焉而不敢用韩祗和虽觉桂枝汤之难用但谓今昔之世不同然未悟仲景书本为即病之伤寒设也且其着防防一书又纯以温暑作伤寒立论而即病之伤寒反不言及又以夏至前胸膈满闷呕逆气塞肠鸣腹痛身体拘急手足逆冷等证视为温暑谓与仲景三隂寒证脉理同而证不同遂别立温中法以治夫仲景所叙三隂寒证乃是冬时即病之伤寒故有此证今欲以仲景所叙三隂寒症求对于春夏温暑之病不亦惽乎以余观之其胸膈满闷呕逆气塞等证若非内伤冷物则不正暴寒所中或过服寒药所变或内外俱伤于寒之病也且祗和但曰寒而当温然未尝求其所以为寒之故能求其故则知温暑本无寒证矣朱奉议作活人书累数万言于仲景伤寒论多有发明其伤寒即入隂经为寒证者诸家不识而奉议识之但惜其亦不知仲景专为即病者立法故其书中每每以伤寒温暑混杂议论竟无所别况又视伤寒论为全书遂将次传隂经热证与即入隂经寒证牵合为一立说且谓大抵伤寒阳明证宜下少隂证宜温而于所识即入隂经之见又未免自相悖矣夫阳明证之宜下者固为邪热入胃其少隂证果是伤寒传经热邪亦可温乎况温病暑病之少隂尤不可温也自奉议此说行而天下后世蒙害者不无矣迨夫成无已作伤寒论注又作明理论其表章名义纎悉不遗可谓善羽翼仲景者然即入隂经之寒证又不及朱奉议能识况即病立法之本旨乎宜其莫能知也惟其莫知故于三隂诸寒证止随文解义而已未尝明其何由不为热而为寒也至于刘守真出亦以温暑作伤寒立论而遗即病之伤寒其所处辛凉解散之剂固为昩者有中风伤寒错治之失而立葢亦不无桂枝麻黄难用之惑也既惑于此则无由悟夫仲景立桂枝麻黄汤之有所主用桂枝麻黄汤之有其时矣故其原病式有曰夏热用桂枝麻黄之类热药发表须加寒药不然则热甚发黄或斑出矣【此说出于厐安常而朱奉议亦从而和之】殊不知仲景立麻黄汤桂枝汤本不欲用于夏热之时也茍悟夫桂枝麻黄汤本非治温暑之剂则羣疑氷判矣何也夫寒之初客于表也闭腠理郁阳气而为热故非辛温之药不能开腠理以泄其热此麻黄汤之所由立也至于风邪伤表虽反疎腠理而不能闭然邪既客表则表之正气受伤而不能流通故亦发热也必以辛甘温之药发其邪则邪去而腠理自密矣此桂枝汤之所由立也其所以不加寒药者葢由风寒在表又当天令寒冷之时而无所避故也后人不知仲景立法之意故有惑于麻黄桂枝之热有犯于春夏之司气而不敢用于是有须加寒药之论夫欲加寒药于麻黄桂枝汤之中此乃不悟其所以然故如此耳若仲景为温暑立方必不如此必别有法但惜其遗佚不传致使后人有多岐之患若知仲景伤寒论专为即病伤寒作则知麻黄桂枝所以宜用之故除传经热证之外其直伤隂经与太阳不郁热即传隂经诸寒证皆有所归着而不复疑为寒药误下而生矣若乃春夏有恶风恶寒纯类伤寒之证葢春夏暴中风寒之新病非冬时受伤过时而发者不然则或是温暑将发而复感于风寒或因感风寒而动乎久郁之热遂发为温暑也仲景曰太阳病发热而渇不恶寒者为温病观此则知温病不当恶寒而当渇其恶寒而不渇者非温病矣仲景虽不言暑病然暑病与温病同但复过一时而加重于温病耳其不恶寒而渇则无异也春夏虽有恶风恶寒表证其桂枝麻黄二汤终难轻用勿泥于发表不逺热之语也于是用辛凉解散庶为得宜茍不慎而轻用之诚不能免夫狂躁斑黄衂血之变而亦无功也虽或者行桂枝麻黄于春夏而効乃是因其辛甘发散之力偶中于万一断不可视为常道而守之今人以败毒散参苏饮通解散百解散之类不问四时中风伤寒一例施之虽非至正之道较之不慎而轻用麻黄桂枝于春夏以致变者则反庶几然败毒散等若用于春夏亦止可治暴中风寒之证而已其冬时受伤过时而发之温病暑病则不宜用也用则非徒无益亦反害之矣若夫仲景于三隂经每用温药正由病之所必须与用之有其时耳若防以三隂寒证视为杂病而外之得无负于仲景济人利物之至仁而误后世乎自近代先觉不示伤寒温暑异治之端绪但一以寒凉为主而诸温热之剂悉在所畧致使后之学者视仲景书欲仗焉而不敢以终决欲弃焉则犹以为立法之祖而莫能外甚则视为文具又甚则束之高阁而谓其法宜于昔而不宜于今由治乱动静之殊治静属水乱动属火故其温热之药不可用于今属火之时也噫斯言也其果然耶否耶但能明乎仲景本为即病者设法则桂枝麻黄自有所用诸温热之剂皆不可略矣若谓仲景法不独为即病者设则凡时行及寒疫温疟风温等病亦通以伤寒六经病诸方治之乎伤寒例曰冬温之毒与伤寒大异为治不同又曰寒疫与温及暑病相似但治有殊耳是则温暑及时行寒疫温疟风温等仲景必别有治法今不见者亡之也观其所谓为治不同所谓温疟风温温毒温疫脉之变证方治如说岂非亡其法乎决不可以伤寒六经病诸方通治也叔和搜采仲景旧论之散落者以成书功莫大矣但惜其既以自已之说混于仲景所言之中又以杂脉杂病纷纭并载于卷首故使玉石不分主客相乱若先备仲景之言而欲附已说明书其名则不致惑于后人而累仲景矣余尝欲编类其书以伤寒例居前而六经病次之相类病又次之差后病又次之诊察治法治禁治误病解未解等又次之其杂脉杂病与伤寒有所闗者采以附焉其与伤寒无相闗者皆删去如此庻几法度纯一而玉石有分主客不乱矣然有志未暇姑叙此以俟他日
