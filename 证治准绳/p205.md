<!-- { "loadSidebar": true } -->
　　伤寒温病热病说有病因有病名有病形辨其因正其名察其形三者俱当始可以言治矣且如伤寒此以病因而为病名者也温病热病此以天时与病形而为病名者也由三者皆起于感寒　或者通以伤寒称之夫通称伤寒者原其因之同耳至于用药则不可一例而施也何也夫伤寒葢感于霜降后春分前然不即发郁热而发于春夏者也伤寒即发于天令寒冷之时而寒邪在表闭其腠理故非辛甘温之剂不足以散之此仲景桂枝麻黄等汤之所以必用也温病热病后发于天令暄热之时怫热自内而达于外郁其腠理无寒在表故非辛凉或苦寒或酸苦之剂不足以解之此仲景桂枝麻黄等汤独治外者之所以不可用而后人所处水解散大黄汤千金汤防风通圣散之类兼治内外者之所以可用也夫即病之伤寒有恶风恶寒之证者风寒在表而表气受伤故也后发之温病热病有恶风恶寒之证者重有风寒新中而表气亦受伤故也若无新中之风寒则无恶风恶寒之证故仲景曰太阳病发热而渇不恶寒者为温病温病如此则知热病亦如此是则不渇而恶寒者非温热病矣然或有不因新中风寒亦见恶风恶寒之证者葢病人表气本虚热达于表又重伤表气故不禁风寒非伤风恶风伤寒恶寒也但卫虚则恶风荣虚则恶寒耳且温病热病亦有先见表证而后传里者葢怫热自内达外热郁腠理不得外泄遂复还里而成可攻之证非如伤寒从表而始也或者不悟此理乃于春夏温病热病而求浮之脉不亦疏乎殊不知为寒脉有寒邪则见之无寒邪则不见也其温病热病或见脉者乃重感不正之暴寒与内伤过度之冷食也岂其本然哉又或者不识脉形但见便呼为断为寒而妄治葢脉之盛而有力者每每兼岂可错认为而断为寒夫温病热病之脉多在肌肉之分而不甚浮且右手反盛于左手者诚由怫热在内故也其或左手盛或浮者必有重感之风寒否则非温病热病自是暴感风寒之病耳凡温病热病若无重感表证虽间见而里病为多故少有不渇者斯时也法当治里热为主而解表兼之亦有治里而表自解者余每见世人治温热病虽误攻其里亦无大害误发其表变不可言此足以明其热之自内达外矣其间有误攻里而致大害者乃春夏暴寒所中之疫证邪纯在表未入于里故也不可与温病热病同论夫惟世以温病热病混称伤寒故每执寒字以求浮之脉以用温热之药若此者因名乱实而戕人之生名其可不正乎又方书多言四时伤寒故以春夏之温病热病与秋冬之伤寒一类视之而无所别夫秋冬之伤寒真伤寒也春夏之伤寒寒疫也与温病热病自是两涂岂可同治吁此之来非一日矣虽然伤寒与温病热病其攻里之法若果是以寒除热固不必求异其发表之法断不可不异也况伤寒之直伤隂经与太阳虽伤不及郁热即传隂经为寒证而当温者又与温病热病大不同其可妄治乎或者知一不知二故谓仲景发表药今不可用而攻里之药乃可用呜呼其可用不可用之理果何在哉若能辨其因正其名察其形治法其有不当者乎彼时行不正之气所作及重感异气而变者则又当观其何时何气参酌伤寒温热病之法损益而治之尤不可例以仲景即病伤寒药通治也
　　传变凡伤于寒则为病热热虽甚不死【内经曰风寒客于人使人毫毛毕直皮肤闭而为热是伤寒为病热也鍼经曰多热者易已多寒者难已是热虽甚不死　内经热论甚详宜熟玩之】若两感于寒而病者必死【表里俱病谓之两感】　尺寸俱浮者太阳受病也当一二日发以其脉上连风府故头项痛腰脊强【太阳多血少气为三阳之长其气浮于外故尺寸俱浮是邪气初入皮肤外在表也当一二日发风府穴名也项中央太阳之脉从巅入络脑还出别下项是以上连风府其经循肩膊内侠脊抵腰中故病头项痛腰脊强】　尺寸俱长者阳明受病也当二三日发以其脉侠鼻络于目故身热目疼鼻干不得卧【阳明血气俱多尺寸俱长者邪并阳明而血气淖溢也太阳受邪不已传于阳明是当二三日发其脉侠鼻者阳明脉起于鼻交额中络于目阳明之脉正上防额还出繋目系身热者阳明主身之肌肉鍼经曰阳明气盛则身以前皆热目疼鼻干者经中客邪也不得卧者胃气逆不得从其道也内经曰胃不和则卧不安】　尺寸俱者少阳受病也当三四日发以其脉循脇络于耳故胸脇痛而耳聋【内经曰阳中之少阳通于春气少血多气春脉尺寸俱者知少阳受邪也二三日阳明之邪不已传于少阳是当三四日发胸脇痛而耳聋者经壅而不利也　髙文荘本作脉从巅入络肾还出别下项夹脊抵腰中凡太阳传至厥隂自表至里其汗下必因次第有不经三阳便自少隂太隂厥隂者详后则各依本经治之】　此三经皆受病未入于府者可汗而已【三阳受邪为病在表法当汗解然三阳亦有便入府者入府则宜下故云未入于府者可汗而已　按府字素问作藏字理胜葢府为阳藏为隂也又况传阳明者非入府而何】
　　尺寸俱沈细者太隂受病也当四五日发以其脉布胃中络于嗌故腹满而嗌干【阳极则隂受之邪传三阳既遍次乃传于隂经在阳为在表在隂为在里邪在表则见阳脉邪在里则见隂脉阳邪传隂邪气内陷故太隂受病而脉尺寸俱沈细也自三阳传于太隂是当四五日发也邪入于隂则渐成热腹满而嗌干者脾经壅而成热也】　尺寸俱沉者少隂受病也当五六日发以其脉贯肾络于肺繋舌本故口燥舌干而渇【少隂肾水也性趋下少隂受病脉尺寸俱沈也四五日太隂之邪不已至五六日则传于少隂也是少隂病当五六日发人伤于寒则为病热谓始为寒而终成热也少隂为病口燥舌干而渇邪传入里热气渐深也　活人云经云一二日少隂者谓初中病时便入少隂不经三阳也太抵伤寒发于阳则太阳也发于隂则少隂也凡病一日至十二三日太阳证不能罢者俱治太阳有初得病便见少隂证者宜攻少隂亦不必先自巨阳葢寒入太阳即发热而恶寒入少隂即恶寒而不热】　尺寸俱防缓者厥隂受病也当六七日发以其脉循隂器络于肝故烦满而囊缩【缓者风脉也厥隂脉欲缓者邪传厥隂热气已剧近于风也当六七日发以少隂邪传于厥隂烦满而囊缩者热气聚于内也娄烦满谓少腹烦满也下文云十二日厥隂病隂囊缩少腹防下谓向者囊之缩者今复病少腹之烦满故令防下也】　此三经皆受病已入于府可下而已【三隂受邪为病在里于法当下然三隂亦有在经者在经则宜汗故云已入于府者可下而已经曰临病之工宜须两审按已入于府二句恐是阳明经条下之错简葢素问不如此说但曰三隂三阳五藏六府皆受病荣卫不行五藏不通则死矣葢三隂经汗下温三法俱有不特可下而已也】若两感于寒者一日太阳受之即与少隂俱病则头痛口干烦满而渇二日阳明受之即与太隂俱病则腹满身热不欲食讝语三日少阳受之即与厥隂俱病则耳聋嚢缩而厥水浆不入不知人者六日死若三隂三阳五藏六府皆受病则荣卫不行府藏不通而死矣【隂阳俱病表里俱伤者为两感以其隂阳两感病则两证俱见至于传经则亦隂阳两经俱传也始得一日头痛者太阳口干烦满而渇者少隂至二日则太阳传于阳明而少隂亦传于太隂身热讝语者阳明腹满不欲食者太隂至三日阳明传于少阳而太隂又传于厥隂耳聋者少阳嚢缩而厥者厥隂水浆不入不知人者胃气不通也内经曰五藏已伤六府不通荣卫不行如是之后三日乃死何也岐伯曰阳明者十二经脉之长也其血气盛故云不知人三日其气乃尽故死矣谓三日六经俱病荣卫之气不得行于内外府藏之气不得通于上下至六日府藏之气俱尽荣卫之气俱絶则死矣按太隂可传于少隂少隂不可传于太隂逆故也此说未善葢太阳为膀胱少隂为肾肾与膀胱为合太隂为脾阳明为胃胃与脾合少阳为胆厥隂为肝肝与胆合隂道从阳譬之妯娌但以夫年为次不以已齿为序也】
　　伤寒一日太阳受之脉若静者为不传颇欲吐若躁烦脉数急者为传也【太阳主表一日则太阳受邪至二日当传阳明若脉气防则不传阳明胃经受邪则喜吐寒邪传里者则变热若颇欲吐若烦躁脉急数者为太阳寒邪变热传于阳明也】　伤寒二三日阳明少阳证不见者为不传也【伤寒二三日无阳明少阳证知邪不传止在太阳经中也】
　　伤寒三日三阳为尽三隂为受邪其人反能食而不呕此为三隂不受邪也【四日表邪传里里不和则不能食而呕今反之故知不传隂但在阳也】
　　问曰伤寒三日脉浮数而防病人身温和者何也荅曰此为欲解也以夜半脉浮而解者濈然汗出也脉浮而解者必能食也脉不浮而解者必大汗出也　三日少阳脉小欲已也【论见口苦舌干】
　　其不两感于寒更不传经不加异气者至七日太阳病衰头痛少愈也八日阳明病衰身热少歇也九日少阳病衰耳聋防闻也十日太隂病衰腹减如故则思饮食十一日少隂病衰渇止舌干已而也十二日厥隂病衰嚢纵少腹防下大气皆去病人精神爽慧也　太阳病头痛至七日已上自愈者行其经尽故也若欲再传经者针足阳明使不传则愈
　　六七日脉至皆大烦而口噤不言躁扰者必欲解也伤寒六七日无大热其人躁烦此为阳去入隂故也若过十三日已上不间【间谓病已】尺寸陷者大危
　　若更感异气变为他病者当依旧壊证而治之　若脉隂阳俱盛重感于寒者变为温疟【尺寸俱盛先热后寒宜小柴胡先寒后热宜加桂但寒柴胡加桂姜汤但热白虎加桂汤有汗多烦渇小便赤澁素有瘴气及不服水土呕吐甚者五苓散】　阳脉浮滑隂脉濡弱者更遇于风变为风温【风温主四肢不収头疼身热常自汗出不解气喘尺寸俱浮嘿嘿欲睡治在少隂厥隂不可发汗】　阳脉洪数隂脉实大者遇温热变为温毒为病最重也【温毒必发斑】阳脉濡弱隂脉者更遇温气变为温疫以冬伤
　　于寒发为温病脉之变证方治如说【见后条】
　　戴伤寒先犯太阳以次而传此特言其概耳然其中变证不一有发于阳即少隂受之者有夹食伤寒食动脾脾太阴之经一得病即腹满痛者亦有不循经而入如初得病径犯阳明之类不皆始于太阳也亦有首尾止在一经不传他经亦有止传一二经而止者不必尽传诸经也至如病之逾越不可泥于次序当随证施治所以伤寒得外证为多仲景云日数虽多有表证者犹宜汗日数虽少有里证者即宜下
　　海阳中之隂水太阳是也为三阳之首能循经传亦能越经传　阳中之阳土阳明是也阳明为中州之主主纳而不出如太阳传至此名曰循经传也　阳中之阳木少阳是也上传阳明下传太隂如太阳传至此为越经传　隂中之隂土太隂是也上传少阳为顺下传少隂为逆如传少隂为上下传也如太阳传太隂为误下传也　隂中之阳火少隂是也上传太隂为顺下传厥隂为逆如太阳至此乃表传里也　隂中之隂木厥隂是也上传少隂为实再传太隂为自安
