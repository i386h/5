<!-- { "loadSidebar": true } -->
　　海太阳者巨阳也为诸阳之首膀胱经病若渇者自入于本也名曰传本　太阳传阳明胃土者名曰循经传为发汗不尽利小便余邪不尽透入于里也　太阳传少阳胆木者名曰越经传也为元受病脉浮自汗宜用麻黄汤而不用故也　太阳传太隂脾土者名曰误下传为元受病脉缓有汗当用桂枝而反下之所致也当病腹痛四肢沈重　太阳传少阴肾水名曰表传里为病急当下而反不攻不发所以传里也　太阳传厥阴肝木者为隂不至于首惟厥隂与督脉上行太阳相接名循经得度传
　　吴夫伤寒六经为病隂阳虚实或冷或热者无非客邪之所为也内经言人伤于寒则为病热者言常而不言变也仲景谓或寒或热而不一者备常与变而弗遗也葢阳邪传者常也隂邪传者变也且夫阳邪以日数次第而传者一二日太阳二三日阳明三四日少阳四五日太隂五六日少隂六七日厥隂也七日经尽当汗出而解七日不解为之再经二七日不解为之过经过经不解则为壊病华佗云伤寒一日在皮二日在肤三日在肌四日在胸五日在腹六日入胃乃传里也其治例曰在皮肤者汗之在肌肉者和之在胸者吐之在腹入里者下之也伤寒赋曰一二日可发表而散三四日可和解而痊五六日便实方可议下其例颇同也殊不知此皆大约之法言常而不言变也葢寒之伤人初无定规或中于隂或中于阳也经言一二日发热脉沈者少隂病也又一二日口中和背恶寒者少隂病也此皆直中隂经之寒非常而为变也活人书曰凡寒邪自背而入者或中太阳或中少隂自面而入者则中阳明之类亦不专主于太阳也又曰寒邪首尾只在一经而不传者有之有间传一二经者有传过一经而不再传者亦有足经寃热而传入手经者有误服药而致传变者者多矣故经曰一日太阳受之脉静者为不传也若脉数急躁烦欲吐者传也又曰二三日阳明少阳病不见者为不传又曰太阳病脉浮身疼痛发热七八日不解此表证仍在当发其汗又少隂病得之二三日口燥咽干者急下之宜大承气汤此皆不以日数而言也守真曰谁敢二三日便以大承气下之葢圣人书不尽言言不尽意说其大概而已葢太阳为诸经之首传变居多且热邪乗虚之经则传也若经实则不受邪而不传也且夫太阳水传阳明土乃妻传夫谓之防邪阳明土传少阳木亦曰妻传夫乃防邪也少阳本传太隂土乃夫传妻谓之贼邪太隂土传少隂水亦曰夫传妻乃贼邪也少隂水传厥隂木母传子谓之虚邪太阳水间传少阳木乃母传子亦曰虚邪也太阳水越经而传太隂土谓之防邪又曰误下传也太阳水传少隂水此乃隂阳双传即两感也太阳水传厥隂木乃母传子谓之虚邪又曰首尾传也夫伤寒传至厥隂肝经为尾葢厥者尽也正气将复而邪气将解水升火降寒热作而大汗解也若正气不复邪无从解隂气胜极则四肢厥冷舌卷耳聋囊缩不知人而死矣赵氏曰大抵邪在阳经则易治传入隂经则危殆葢阳防而隂盛正虚而邪实也况误下内陷汗虚别经则坏异倾危可立而待凡治伤寒之要须读仲景之书求其立法之意不然则疑信相杂未免通此而碍彼也熟读详玩其例自见则治法不差矣若不得其例而执论专方胶柱鼓瑟谬误其可免哉许氏有曰读仲景书用仲景法未尝守仲景方可谓得古人心矣学者可不于片言只字玩索其意与幸相与勉之　陶氏曰伤寒传足不传手经者俗医之谬论也夫人之气自平旦防于膻中朝行手太隂肺以次分布诸经所以一脉愆和则百脉皆病彼云传足不传手者何所据乎葢伤寒者乃冬时感寒即病之名也在时则足太阳少隂正司其令触冒之者则二经受病其次则少阳厥隂继冬而司春令而亦受伤何也葢风木之令起于大寒节正当十二月中至春分后方行温令故风寒亦能伤之足阳明太隂中土也与冬时无预而亦伤之何也紫阳朱子曰土无定位无成名无专气寄旺于四季能终始万物则四时寒热温凉之气皆能伤之也况表邪传里必归于脾胃而成燥粪用承气汤以除去之胃气和矣手之六经主于夏秋故不伤之足之六经葢受伤之方分境界也若言伤足不伤手则可以为传足不传手则不可也况风寒之中人先入荣卫昼夜循环无所不至岂间断于手经哉发明曰伤寒受病之由皆出热论一篇而已何独传足而不传手何也葢伤寒病冬月得之足太阳膀胱为首次至足厥隂肝经为尾此病惟伤北方及东方与戊土上有足阳明胃湿之专位兼丑上有足太隂脾土之专位葢足之六经皆在东北之方经云冬伤于寒即发者为伤寒春发为温病夏发为温疫为病最重此之谓也仲景云无竒经则无伤寒缘竒经皆附足六经不附手经是以寒邪只伤足经也长夏为大热病者夏火既旺火之方与秋之分皆手经居之水方与春之分皆足经不足及夏火旺客邪助于手经则不足者愈不足矣故所用之药皆泄有余而非足经药何者泄有余则不足者补矣此伤寒先言足经而不言手经也大意如此至于传手经者亦有之矣此事难知曰伤寒传至五六日间渐变神昏不语或睡中独语一二句目赤唇焦舌干不饮水稀粥与之则咽终日不与则不思六脉细数而不洪大心下不痞腹中不满大小便如常或传十日已来形貌如醉人医见神昏不已多用承气汤下之误矣葢不知此热传手少隂心经也然又未知自何经而来答曰本太阳经伤风风为阳邪阳邪伤卫隂血自燥热畜膀胱壬病逆传于丙丙丁兄妹由是传心心火自上迫而熏肺所以神昏也谓肺为清虚之藏内有火邪致令神昏宜栀子黄芩黄连汤若脉在丙者导赤散脉在心者泻心汤若悮用凉膈散乃气中之血药也如左手寸脉沈滑有力者则可用之或用犀角地黄汤近于是也本方所说若无犀角以升麻代之是阳明经药也此解阳明经血中热药若脉浮沈俱有力者是丙丁中俱有热也可以导赤防心各半服之则宜矣此证膀胱传丙足传手经也下传上也丙传丁也表传里也壬传丁者坎传离也越经传也又谓府传藏也活人云伤寒传足不传手此言不尽意也有从足经而传手经者何以知之经云伤寒或止传一经或间传一二经不可拘以始太阳终厥隂也但慿脉与外证治之此活法也与食则咽者邪不在胃也不与则不思者以其神昏故也热邪既不在胃误与承气汤下之其死也必矣　按伤寒本只传足经已上又例传手经之义可谓发病机之秘矣葢只是邪蕴日久因足经实手经虚故寃热耳有因汗下差悮而传有因七情或劳倦等而致者有之大抵传手经必有所因所以古人有救逆复脉等法岂但切中病情实启后人之义例耳
　　汗下大法凡伤寒之病多从风寒得之始表中风寒入里则不消矣未有温覆而当不消散者不在证治拟欲攻之犹当先解表乃可下之若表已解而内不消非大满犹生寒热则病不除若表已解而内不消大满大实坚有燥屎自可除下之虽四五日不能为祸也若不宜下而便攻之内虚热入脇热遂利烦躁诸变不可胜数轻者困笃重者必死矣　夫阳盛隂虚汗之则死下之则愈阳虚隂盛汗之则愈下之则死夫如是则神丹安可以误发甘遂何可以妄攻虚盛之治相背千里吉凶之机应若影响岂容易哉况桂枝下咽阳盛即毙承气入胃隂盛以亡死生之要在乎须防视身之尽不暇计日此隂阳虚实之交错其至防发汗吐下之相反其祸至速而医术浅狭懵然不治病源为治乃误使病者殒没自谓其分至令寃魂塞于防路死尸盈于旷野仁者鉴此岂不痛欤　凡两感病俱作治有先后发表攻里本自不同而执迷用意者乃云神丹甘遂合而饮之且解其表又除其里言巧似是其理实违夫智者之举错也当审以慎愚者之动作也必果而速安危之变岂可诡哉世上之士但务彼翕习之荣而莫见此倾危之败惟明者居然能防其本近取诸身夫何逺之有焉凡发汗温暖汤药其方虽言日三服若病剧不解当促其间可半日中尽三服若与病相阻即便有所觉病重者一日一夜当晬时观之如服一剂病证犹在故当复作本汤服之至有不肯汗出服三剂乃解若汗不出者死病也　服桂枝汤大汗出脉洪大者复与桂枝汤如前法　发汗解半日许复烦脉浮数者可更发汗【活人云凡发汗病证仍在者三日内可二三汗之令腰已下周徧为度　按此等处极要精审不可孟浪】　凡服汤药发汗中病即止不必尽剂吐下亦如之
　　许记一乡人伤寒身热大便不通烦渇郁冒医者用巴豆下之顷得溏利宛然如旧予观之阳明结热在里非大柴胡承气不可巴豆止去积不能荡涤邪热蕴毒亟进大柴胡等三服得汗而解尝谓仲景一百一十三方为丸者有五理中陷胸抵当乌梅麻仁是以理中陷胸抵当皆大如弹子煮化而服与汤散无异至于麻仁治脾约乌梅治湿防皆用小丸以达下部其他逐邪毒破坚僻导瘀血润燥粪之类皆慿汤剂未闻用巴豆小丸药以下邪气也既下而病不除不免重以大黄芒硝下之安能无损也哉
　　凡病若发汗若吐若下若亡津液隂阳自和者必自愈【重亡津液则不能作汗故必待自和乃愈】　太阳病三日已发汗若吐若下若温针仍不解者此为壊证桂枝不中与也观其脉证知犯何逆随证治之
　　活未满三日可汗而已满三日者可泄而已此大略言之耳凡病人有虚有实邪气传受迟速不同岂可拘以日数仲景云日数虽多但有表证而脉浮者犹宜发汗日数虽少若有里证而脉沈者即宜下之正应随脉治之又况六气之邪乗虚之经皆自背得之则入太阳或入少隂自面感之则入阳明之类不必皆始于太阳也兼寒邪有首尾止在一经或间传一二经不可以一理推但视脉与外证治之此活法也假令有人脉浮头项强痛发热而恶寒每日如此不以日数多少正是太阳经受之其余经皆仿此大抵伤寒惟慿脉与外证以汗下之若过日多脉尚大浮数按之不足者尚责太阳也可发汗而愈若按之实者汗之必死须下之而愈也若始病脉沈细数外证或腹满咽干或口燥舌干而渇为热正责属里可下之而愈若无此证表热脉沈误下者必死须用麻黄附子甘草麻黄细辛附子汤少发汗以治之此皆仲景之确论也
　　戴伤寒要处在分表里而为汗下有病人自汗自下者有医用药汗之下之者中间节目颇多汗药宜早下药宜迟此亦大纲之论耳且如失血家不可发汗淋家不可发汗如此等类岂宜遽用表剂当徐徐解散茍或不当汗而强汗则津液耗竭变生百病因兹夭伤岂可一以汗药宜早为说阳明汗出而多宜急下少隂下利而渇宜急下厥隂舌卷囊缩宜急下如此等证当用速利之剂茍或当下而不下则热毒转深遂致失下不可救疗岂可一以下药宜迟为说洁伤寒之法先言表里及有缓急三阳表当急里当缓三隂表当缓里当急又曰脉浮当汗脉沈当下脉浮汗急而下缓谓三阳表也脉沈下急而汗缓谓三隂里也麻黄汤谓之急麻黄附子细辛汤谓之缓内经云有清形以为汗谓汗之缓里之表也又云在皮者汗而发之谓汗之急表之表也急汗者太阳缓汗者少隂是藏府之输应也假令附子麻黄细辛汤是少隂证始得发热脉沈里和无汗故渍形为汗今麻黄汤是太阳证头项痛项脊强脉浮无汗里和是也在皮者汗而发之可也经曰治主以缓治客以急此之谓也【麻黄汤方见太阳病】
