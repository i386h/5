<!-- { "loadSidebar": true } -->
　　论曰隂盛则外寒阳虚则外寒属表故表证条云外寒者汗之则愈也阳盛则内热隂虚则内热内热属里故里证条云内热者下之则愈也
　　赵活人第三十三问引素问云阳虚则外寒隂虚则内热阳盛则内热隂盛则外寒故治伤寒者阳虚隂盛汗之则愈下之则死隂虚阳盛下之则愈汗之则死隂阳虚盛非谓分尺寸也难经云隂阳虚盛者说脉也素问云隂阳虚盛者说表里也仲景论伤寒汗下故引素问表里之说与外台所论合矣外台云表病里和汗之则愈表和里病下之则愈愚详素问论隂阳虚盛四证者杂病也难经六难之文论脉也外台所述之文论伤寒表里也但仲景所论隂阳虚盛之意理实奥焉经曰邪气盛则实精气脱则虚因正气先虚以致邪气客之而为盛实于是有隂虚阳盛阳虚隂盛二证之别今活人书却将素问所论杂病隂阳虚盛四证合而引证仲景伤寒四证之法又改阳盛内热作外热隂盛内寒作外寒所论初未尝合愚因拓仲景所主隂阳虚盛之理而详说之葢盛者指邪气而言虚者指正气而言隂阳虚盛邪正消长之机也且正气在人阳主表而隂主里邪气中人表为隂而里为阳若夫表之真阳先虚故隂邪乘阳而盛实表受邪者阳虚也脉浮者隂邪盛于外也是谓阳虚隂盛所以用桂枝辛甘之温剂汗之则隂邪消温之则真阳长使邪去正安故愈又若里之真隂先虚故阳邪入隂而盛实里受邪者隂虚也脉沈实者阳邪盛于内也是谓隂虚阳盛所以用承气酸苦之寒剂下之则阳邪消寒之则真隂长邪去正安故愈如其不然阳盛而用桂枝下咽即毙隂盛而用承气入胃即亡是皆盛盛虚虚而致邪失正也以是知仲景所主阳虚隂盛隂虚阳盛二证之意深葢指一为表证一为里证邪正消长而言非兼言表和里病里和表病而谓之隂阳虚盛也况和者无病处也以和字训虚字恐碍理
　　王难经曰伤寒阳虚隂盛汗出而愈下之即死阳盛隂虚汗出而死下之则愈嗟乎其伤寒汗下之枢机乎夫邪之伤于人也有浅深焉浅则居表深则入里居表则闭腠理发怫热见恶寒恶风头痛等证于斯时也惟辛温解散而可愈入里则为燥屎作潮热形狂言讝语大渇等证于斯时也惟咸寒攻下而可平夫寒邪外客非隂盛而阳虚乎热邪内炽非阳盛而隂虚乎汗下一差生死反掌吁是言也谓之伤寒汗下枢机其不然欤惜乎释者旁求厥义滋隠外台秘要曰此隂阳指身之表里言病者为虚不病者为盛表病里和是阳虚隂盛也表和里病是阳盛隂虚也窃意隂阳之在人均则宁偏则病无过不及之谓均过与不及之谓偏盛则过矣虚则不及矣其可以盛为和乎故内经云邪气盛则实精气夺则虚且谓阳虚当汗隂虚当下乃遗邪气而反指正气为言得无晦乎伤寒防防曰此隂阳指脉之尺寸言尺脉实大寸脉短小名隂盛阳虚可汗寸脉实大尺脉短小名阳盛隂虚可下茍汗证已具而脉未应必待尺脉力过于寸而后行下证已具而脉未应必待寸脉力过于尺而后用窃意越人设难以病不以脉其所答也何反以脉不以病乎且脉固以病也倘汗下之证已急不可少缓待脉应而未应欲不待则惑于心欲待之则虑其变二者之间将从病欤将从脉欤吾不得无疑于此也或诘予曰仲景伤寒论引此而继以桂枝下咽阳盛则毙承气入胃隂盛以亡之语夫桂枝表药承气里药反则为害是固然矣然麻黄汤亦表药也其不言之何欤且子以隂盛为寒邪寒邪固宜用麻黄也今反举桂枝又何欤予曰何不味仲景之言乎其曰凡伤寒之病多从风寒得之又曰脉浮而紧浮则为风则为寒又桂枝汤条而曰啬啬恶寒淅淅恶风麻黄汤条而曰恶风夫风寒分言则风阳而寒隂风茍行于天地严凝凛冽之时其得谓之阳乎是则风寒常相因耳故桂枝麻黄皆温剂也以温剂为治足以见风寒之俱为隂邪矣但伤卫则桂枝伤荣则麻黄荣卫虽殊其为表则一耳仲景此言但以戒汗下之误为主不为荣卫设也举桂枝则麻黄在其中矣所谓阳盛即毙者是言表证已罢而里证既全可攻而不可汗所谓隂盛以亡者是言里证未形而表证独具可汗而不可攻由此观之则越人仲景之本防庻乎畅然于其中矣
　　表里王海藏云治伤寒须分表里若表里不分汗下差误岂为上工且如均是发热身热不渇为表有热小柴胡加桂枝主之厥而脉滑为里有热白虎加人参主之均是水气干呕防利发热而咳为表有水小青龙加芫花主之体凉表证罢欬而脇下痛为里有水十枣汤主之均是恶寒有热而恶寒者发于阳也麻黄桂枝小柴胡主之无热而恶寒者发于隂也附子四逆主之均是身体痛脉浮发热头痛身体痛者为表未解麻黄汤主之脉沈自利身体痛者为里不和四逆汤主之以此观之仲景表里之法甚详学者宜深究心焉
　　活人云发热恶寒身体痛而脉浮者表证也表证者恶寒是也恶寒者属太阳宜汗之　不恶寒反恶热手掌心并腋下濈濈汗出胃中干燥结聚潮热大便鞭小便如常腹满而喘或讝语脉浮而滑者里证也里证者内热是也内热者属阳明宜下之　伤寒始发热恶寒今汗后不恶寒但倍发热而躁始脉浮而大今脉洪实或沈数细始惺静今狂语此为胃实阳盛再汗即死须下之则愈亦有始得病便变阳盛之证须便下之不可拘以日数更有心胸连腹脐大段防闷腹中痛坐卧不安冒闷喘急极者亦不问他证便下之若失下则气血不通四肢便厥医人不知反疑是隂厥复进热药祸如反掌不可不察也
　　成无已曰邪之客于表者为寒邪与阳相争则为寒矣邪之入于里者为热邪与隂相争则为热矣邪在半表半里外与阳争而为寒内与隂争而为热是以往来寒热邪居表多则多寒邪居里多则多热邪半在表半在里则寒热亦半矣邪在表者必渍形以为汗邪在里者必荡涤以取利其余不外不内半表半里又非发汗之所宜亦非吐下之所对是当和解则可矣小柴胡为和解之剂也　李东垣曰邪在荣卫之间谓之半表半里也太阳阳明之间少阳居身之半表半里也五苓散分隂阳膀胱经之半表半里也理中汤治吐泄上下之半表半里也
　　活伤寒表证当汗里证当下不易之法也发表攻里本自不同甘遂神丹不可合饮桂枝承气安可并进然而假令病人脉浮而大是表证当汗其人发热烦渇小便赤却当下此是表里俱见五苓散主之　假令伤寒不大便六七日头痛有热者是里证当下其人小便清者知不在里仍在表也当须发汗此是两证俱见即未可下宜与桂枝汤　假令病人心下满口不欲食大便鞭脉沈细是里证当下其人头汗出防恶寒手足冷却当汗此两证俱见者仲景所谓半在表半在里也小柴胡主之　假令太阳病表证未除而医数下之遂挟热而利不止心下痞鞭仲景谓之表里不解桂枝人参汤主之　本太阳病医反下之因尔腹痛是有表复有里仲景用桂枝加芍药汤痛甚者桂枝加大黄　又云太阳病桂枝证医反下之利遂不止脉促者表未解也喘而汗出者葛根黄芩汤主之　烦躁口苦腹满而喘发热汗出不恶寒反恶热此阳明证也则脉反浮而紧是有表里俱见不可汗下宜栀子汤吐之　此仲景治伤寒有表复有里之法也　王海藏云大柴胡汤治表里内外俱热之证治有表者或脉浮或头痛或恶风或恶寒四证中或有一二尚在者乃十三日过经不解是也治有里者或谵语或妄语或掷手视此皆里之急者也若欲汗之则里证已急欲下之则表证尚在通宜大柴胡汤
　　伤寒四五日后以致过经无表证又于里证未可下者皆可用小柴胡随证加减用之以至十余日亦可用十余日外用小柴胡不愈者若大便鞭看证可下则用大柴胡下之以过经其人稍虚当下者用大柴胡汤则穏当恐承气太紧病人不禁也仲景云六七日目中不了了睛不和无表里证大便难身防热此为实也当下之宜大承气汤又云病人无表里证发热七八日脉虽浮数可用大柴胡下之假令已下脉数不解至六七日不大便者有瘀血也属抵当汤
　　伤寒杂病海藏王好古曰世之治伤寒有法疗杂病有方是则然矣然犹未也吾谓治伤寒亦有法疗杂病亦有方方即法也岂有异乎要当全识部分经络表里藏府岂有二哉以其后世才智之不及古也所以分伤寒杂病为二门故有长于此而短于彼者逮夫国家取士分科为七宜乎愈学而愈陋愈专而愈粗也试以伤寒杂病二科论之伤寒从外而之内者法当先治外而后治内杂病从内而之外者法当先治内而后治外至若于中外不相及则治主病其方法一也亦何必分之为二哉大抵杂病之外不离乎表伤寒之内不离乎里表则汗里则下中则和不易之法剂之寒热温凉在其中矣
　　戴有伤寒杂病有伤寒正病伤寒杂病者难以正病治如病人证状不一有冷有热隂阳显在目前当就其中大节先治其余证则徐治然亦不可用独热独寒之剂又如呕渴烦热进小柴胡汤呕渇烦热止矣而下利不休以小柴胡汤为非则呕渴烦热不应止以为是则下利不应见吐利厥逆进姜附汤吐利厥逆止矣而热渇谵语昏不知人以姜附为非则吐利厥逆不应止以为是则热渇谵语不应见此亦伤寒杂病虽无前项冷热二证显然并见之迹而隂中有阳阳中有隂潜伏其间未即发见用药一偏此衰彼盛医者当于有可疑之处能反覆体认无致举一废一则尽善矣
　　类证杂论三阳证有合阳有纯阳三隂证有盛隂有纯隂合阳者经所谓合病者是也纯阳者经所谓脉隂阳俱盛大汗出不解者死又曰凡发汗服汤药至有不肯汗者死谓阳热甚而隂气絶也故不能作汗二者俱是有阳而无隂故曰纯阳也三隂有盛隂者如少隂病身体痛手足寒骨节痛脉沈者附子汤主之谓手足寒身体痛脉沈者寒盛于隂也纯隂者如少隂病恶寒身踡而利手足逆冷者不治谓无阳也有寒客三隂极而生热则传阳明凡邪初中三隂则寒故宜温药发汗及寒极变热则复宜寒药下之葢三隂三阳皆能自受邪不止自太阳经传也故经曰阳明居中土也万物所归无所复传如太阳入胃则不传阳明阳明入胃则不传少阳少阳入胃则不传三隂若三隂又有自受邪变热入胃者故经曰伤寒脉浮而缓手足自温者系在太隂太隂当发身黄若小便自利者不能发黄至七八日大便鞭者为阳明病也此太隂之邪入阳明也又少隂病六七日腹胀不大便者急下之宜大承气汤此少隂之邪入府也经曰下利有谵语者燥屎也宜小承气汤此厥隂之邪入府也三隂变热入府者往往有之不可不察有一阳中寒者太阳十六证云伤寒脉浮自汗出小便数心烦防恶寒挛急此邪中膀胱经虚寒也宜桂枝加附子汤则愈医以其证象于阳且若反与桂枝汤欲攻其表此误也得之便厥咽中干烦躁吐逆者作甘草干姜汤以复其阳厥愈足温更作芍药甘草汤以伸其脚若胃气不和谵语者少与调胃承气汤若重发汗复加烧针者四逆汤主之观仲景此治其于坏病何有此先汗而后下之法也又如下利清谷里寒外热身体疼痛急当救里四逆汤利止里和清便自调急当救表桂枝汤此先温而后汗之法也
　　孙兆曰本是阳病热证为医吐下过多遂成隂病者却宜温之有本是隂病与温药过多致胃中热实或大便鞭有狂言者亦宜下也
