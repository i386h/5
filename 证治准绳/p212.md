<!-- { "loadSidebar": true } -->
　　论中有称太阳经病者太隂经病者有称伤寒者中风者有但称厥者下利者有但称病者凡称某经者葢以邪中其经故以经名之非特谓伤寒之谓兼有杂病也凡云伤寒而不云经者故非杂病也谓六经俱有之证难以一经拘之中风者亦然凡云下利及厥与夫称病人等名证者谓六经伤寒中风杂病等俱有是证也叔和类证编入各经故有所未当者如下利有谵语者有燥屎也宜小承气汤叔和编入厥隂下利条内若以证言之正当属阳明也似此者非一致令后人拘于六经妄分寒热有乖圣道夫善治病者须要详辨太阳传经之邪各经直中之邪曾无汗吐下之证火逆水喷之证结胸发黄血谛痞利厥逆之证如中风伤寒杂病之一切之疾不拘六经但分表里葢六经俱有表里二证但有表证即发汗但有里证即宜下或表里二证俱见则宜以攻里之药发汗分表里病证多少用之病在半表半里者和解之此传经之治也杂病寒证在表者辛温汗之寒中里者大热之剂救之亦不过明其表里而已矣
　　大凡初服药时无是证服药后而生新证者故经曰若吐若汗若下后之证是也即壊病也当救何逆而治之若初服药有是证服药后只是原证如故不见新有证者只是病未退仲景所谓服汤一剂尽病证犹在者更作服也汗下同法清碧杜先生曰阳热病难疗隂寒病易治葢热者传经变态不一隂寒不传治之亦一定法耳仁安严先生云凡医他人治过伤寒须究前证曾服何药倘证交杂先以重者为主次论轻者假如传经之邪治有三法在皮肤者汗之在表里两间者和解之在里者下之此自外入内之治也至若体虚之人交接隂阳饮食不节则里虚中邪又非在表可汗之法必用大热之剂温散经曰隂中于邪必内栗也表气防虚里气失守故使邪中于隂也方其里气不守而为邪中正气怯弱故成栗也故经言寒则伤荣荣者血也血寒则凝而不行致四肢血气不接而厥身体冷而恶风寒附子干姜适得其当若寒退而热毒内攻目中不了了下利清水腹满又有急下之法此论少隂经之治法也若寒退而手足厥其厥乍热乍凛腹中痛而小便不利又有四逆散之治法所谓少隂传变与太阳相同者此也大抵治伤寒必须审证施治有脉与证相合者则易于识别若脉证不相符却宜审的急缓治之但慿证亦不可但慿脉亦不可务要脉证两得方为尽善上工治尤甚者为急故虽有但慿证而不慿脉者有但慿脉而不慿证者如经曰脉浮大心下鞭有热属藏者攻之不令发汗此又非表邪可汗之脉法也如促脉为阳盛若下利喘而汗出用葛根黄芩黄连汤若厥冷脉促为虚脱非灸非温不可此又非阳盛之脉法也如阳明脉迟不恶寒身体濈濈汗出则用大承气此又非诸迟为寒之脉法也少隂病始得之反发热脉沈宜麻黄细辛附子汤防汗之此又非脉沈在里之脉法也但不恶寒三字为主经虽云桂枝下咽阳盛则毙此定法也如讝语而恶寒必用桂枝先解之已而下之但以有表无表为辨耳此仲景但慿证不慿脉之治法也
　　如经所谓结胸证宜下之其脉浮者不可下此又非发热七八日虽脉浮数者可下之证也讝语发潮热脉滑而疾者小承气因与一升明日不大便脉反防澁者不可更与承气也此又非汤入腹中转失气者乃可攻之之证也发热恶寒脉防弱尺中迟者俱不可汗此又非在表宜汗之证也此仲景慿脉不慿证之治法也葢以脉而知病之浅深其证之必然者也圆机之士临病消息脉证既决又何难焉医之防其在斯乎凡经云某阳某隂病者却要辨认疑似之间商确得病证明白然后用药庻免差误经曰病有发热而恶寒者发于阳也无热而恶寒者发于隂也谓如伤寒或已发热或未发热必恶寒体痛呕逆或隂阳俱紧者谓继之以发热此则发于阳也其初未发热与无热而恶寒发于隂者相似有不同者头痛项强隂证无头疼故也若恶寒而踡脉沈细而紧者此发于隂也在阳者可发汗在隂者宜温里
　　如少隂脉沈始得之反发热似乎太阳乃有不同者其热不翕翕然证无头疼
　　少隂腹痛下利与太隂相似有不同者太隂不渇少隂则渇手足有温厥之殊
　　温病与痉病皆与太阳相似有不同者痉脉沈细温病不恶风寒而渇
　　伤寒与中暍相似其不同者伤风不渇中暍即渇伤寒与冬温相似其不同者伤寒脉浮紧冬温脉不浮时行传染与伤寒相似其不同者时行传染脉不浮伤寒脉浮
　　太阳中湿与太阳伤寒相似有不同者湿脉沈而细也答曰脉虽相似而痉则不同痉则身不疼而湿则身疼也
　　暑脉虚细又曰防弱又曰细芤迟诸如此者与痉脉湿脉颇相似虽然脉似而证不同暑则自汗而渇湿则不渇身疼痉则身不疼也
　　太阳中风见寒脉用大青龙其证与太阳伤寒相似有不同者中风见寒脉有烦躁也麻黄证则无烦躁太阳伤寒见风脉用大青龙其证与中寒湿相似有不同者其脉浮缓寒湿则脉沉细防经云无少隂里证者葢太阳与少隂为表里今脉证俱属太阳表经故云无少隂里证也
　　小青龙证与小柴胡证相似有不同者小青龙无往来寒热胸脇满硬痛之证但有干呕发热而欬此则为表不解水停心下也虽有或为之证与小柴胡相似终无半表半里之证为异耳
　　察色要略凡看伤寒必先察其色内经曰声合五音色合五行声色符同然后可以知五藏之病也然肝色青其声呼肺色白其声哭心色赤其声笑脾色黄其声歌肾色黑其声呻也且夫四时之色相生则吉而相尅则凶如青赤见于春赤黄见于夏黄白见于长夏白黑见于秋黑青见于冬此乃相生之色也若肝病之色青而白心病之色赤而黑脾病之色黄而青肺病之色白而赤肾病之色黑而黄此皆五行之相尅为难治矣且以五藏之热色见于面者肝热则左颊先赤肺热则右颊先赤心热则顔先赤脾热则鼻先赤肾热则頥先赤也至于面黑者为隂寒面青为风寒青而黑主风主寒主痛黄而白为湿为热为气不调青而白为风为气滞为寒为痛也大抵黑气见于面多凶为病最重若黑气暗中明凖头年夀亮而滋润者生黑而枯夭者死也此乃畧举其要内经以五色防诊可以目察难经曰望而知之谓之神故色不可不察也
　　凡看伤寒必先察色然后切脉审证叅合以决死生吉凶夫色有青黄赤白黑见于面部皮肤之上气有如乱丝乱髪之状隠于皮里也葢五藏有五色六经有六色皆见于面以应五行相生者吉相尅者凶滋荣者生枯夭者死自凖头年夀命宫法令人中皆有气色其滋润而明亮者吉暗而枯燥者凶也又当分四时生尅之理而通察之兹畧具五色伤寒之要者列于左以便览焉青色属木主风主寒主痛乃足厥隂肝经之色也凡面青唇青者隂极也若舌卷囊缩者宜急温之如夹隂伤寒小腹痛则面青也内经曰青如翠羽者生青如草兹者死青而黑青而红相生者生如青白而枯燥者相尅乃死也脾病见青气多难治
　　赤色属火主热乃手少隂心经之色在伤寒见之而有三阳一隂之分也如足太阳属水寒则本黑热则红也经曰面色缘缘正赤者阳气怫郁在表汗不彻故也当发其汗若脉浮数表热不汗出者面色红赤而光彩也经言阳明病面合赤色者不可攻之合者通也谓表邪未解不可攻里也若阳明内实恶热不恶寒或蒸蒸发热或日晡潮热大便秘结谵语面赤者此实热在里可攻之也如表里俱热口燥舌干饮水脉洪面赤里未实者且未可下宜人参白虎汤和之也如少阳经病热在半表半里面红脉者宜小柴胡汤和之不可下也经言少隂病下利清谷里寒外热面赤者四逆汤加葱白主之此隂寒内极逼其浮火上行于面故发赤色非热也若不察仔细误投寒凉之剂即死可不谨哉又夹隂伤寒虚阳泛上者亦面赤也但足冷脉沈者是又烦躁面赤足冷脉沈不能饮水者此隂极也宜温之若久病虚人午后面两颊颧赤者此隂火也不可作伤寒治之然三阳之气皆防于头额其从额上至巅顶络脑后者太阳也从额至鼻下于面者阳明也从头角下耳中耳之前后者少阳也但有红气或赤肿者以分之葢大头伤寒证正要知此部分可也内经曰心热则顔先赤脾热则鼻先赤肝热则左颊先赤肺热则右颊先赤肾热则頥先赤若赤而青赤而黄为相生则吉如赤而黑为相尅则凶经言赤如鸡冠者生如衃血者死葢凖头印堂有赤气枯夭者死明润者生也如肺病见赤气者则难治
　　黄色属土主湿乃足太隂脾经之色黄如橘子明者热也黄如熏黄而暗者湿也凡黄而白黄而红相生则吉若黄而青相尅者则凶也内经曰黄如蠏膏者生黄如枳实者死若凖头年夀印堂有黄气明润者病退而有喜兆也若枯燥而夭者死凡病欲愈目眦黄也长夏见黄白则吉若黄青则凶也
　　白色属肺金主血气不足也乃手太隂肺经之色肝病见之难治内经曰白如豕膏者生白如枯骨者死凡印堂年夀白而枯夭者凶白而光润者吉若白而黑白而黄相生吉也若白而赤相尅则凶矣凡伤寒面白无神者发汗过多或脱血所致也
　　黑色属水主寒主痛乃足少隂肾经之色也凡黑而白黑而青相生则吉若黑而黄相尅则凶内经曰黑如乌羽者生黑如炲者死若凖头年夀印堂黑气枯夭者死黑中明润者生也黑气自鱼尾相牵入太隂者死黑气自法令人中入口者死耳目口鼻黑气枯夭者死凡面凖头命官明润者生枯暗者死若心病见黑气在头者死也华佗曰凡病人面色相等者吉不相等者凶如面青目白面赤目青面黄目青面赤目白面白目黑面黑目白面白目青皆为不相等故曰凶也相等者面目俱青俱红之类也
　　察目
　　凡目睛明能识见者可治睛昏不识人或反目上视或瞪目直视或目睛正圆或戴眼反折或眼胞陷下者皆不治也凡开目而欲见人者阳证也闭目而不欲见人者隂证也凡目中不了了睛不和热甚于内也凡目疼痛者属阳明之热目赤者亦热甚也目瞑者必将衂血也白睛黄者将发身黄也凡病欲愈目眦黄鼻凖明山根亮也
　　察鼻
　　鼻头色青者腹中痛苦冷者死防黑者水气黄色者小便难白色者为气虚赤色者为肺热鲜明者有留饮也鼻孔干燥者属阳明之热必将衂血也鼻孔干燥黑如烟煤阳毒热深也鼻孔冷滑而黑者隂毒冷极也鼻息鼾睡者风温也鼻塞浊涕者风热也鼻孔搧张者为肺风肺絶而不治也
　　察口唇
　　凡口唇焦干为脾热焦而红者吉焦而黑者凶唇口俱赤肿者热甚也唇口俱青黑者冷极也口苦者胆热也口中甜者脾热也口燥咽干者肾热也舌干口燥而欲饮水者阳明之热也口噤难言者痉风也凡唇上有疮为狐虫食其藏下唇有疮为惑虫食其肛也若唇青舌卷唇吻反青环口黧黑口张气直口如鱼口口唇颤摇不止气出不反皆不治也
　　察耳
　　凡耳轮红润者生或黄或白或黑或青而枯燥者死薄而白薄而黑皆为肾败凡耳聋耳中疼皆属少阳之热而为可治若耳聋舌卷唇青此属厥隂为难治也
　　察舌
　　凡舌鲜红者吉青为冷青而紫者为隂为寒也赤而紫者为阳为热也黑者亢极为难治凡舌上胎白而滑者青有寒也又曰丹田有热而胸中有寒也胎黄而燥渇者热盛也胎黑而燥渇者热甚而亢极也若不燥渇舌上黑胎而滑者为寒为隂也舌卷而焦黑而燥者阳毒热极也舌青而胎滑者隂毒冷极也凡舌肿胀舌上燥裂舌生芒刺皆热甚也凡舌鞭舌强舌短缩神气昏乱语言不清者死也又隂阳易病吐舌数寸者死也舌乃心之窍属火而色红者吉惟黑者乃水尅火故难治也
　　察身
