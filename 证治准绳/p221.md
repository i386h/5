<!-- { "loadSidebar": true } -->
　　麻黄【去节用水五盏先煎令沸去上沫查再煎至三盏方入下药】　黄茋【各二钱】白术　人参　柴胡根　防风　生地黄【各五分】羌活　黄檗【各一钱】　甘草【三分】　杏仁【三个去皮尖】
　　右防咀作一服入麻黄汤煎至一盏临卧服勿饱服
　　当归拈痛汤　治湿热为病身体疼痛【方见杂病身体痛门】

　　证治准绳卷四十一
<子部,医家类,证治准绳>
　　钦定四库全书
　　证治准绳卷四十二
　　明　王肯堂　撰
　　伤寒
　　阳明病
　　胃实不大便　自汗　不得卧　潮热　谵语狂乱
　　黄阳明之为病胃家实是也谓之正阳阳明属下证轻则大柴胡重则大小承气此邪自阳明经传入府者经曰阳明病脉迟虽汗出不恶寒者其身必重短气腹满有潮热者此欲解可攻里也手足濈然汗出者此是大便已鞭也大承气主之若汗多微发热恶寒者外未解也其热不潮未可与承气汤若腹满不通者可与小承气汤微和胃气勿令大泄下谓阳明亦有在经者未全入府犹宜解外纵有大满大府不通亦不过小承气微下之入胃在经犹宜两审也其阳明一证少有自病多因太阳传入兼与太阳阳明合病用葛根汤者是也少阳阳明合病用黄芩芍药汤者是也自少阳传入阳明及未合并病者亦然
　　阳明经治法有汗吐下温和解刺
　　汗
　　桂枝汤　麻黄汤　五苓散【此亦作汗剂】麻黄连轺赤小豆汤
　　吐
　　栀子豉汤
　　下
　　调胃承气汤　大承气汤　抵当汤　麻仁丸茵蔯蒿汤　小承气汤
　　温
　　吴茱茰汤　四逆汤
　　和解
　　白虎汤　白虎加人参汤　猪苓汤　小柴胡汤蜜导煎　猪胆汁　土瓜根　栀子蘗皮汤
　　刺
　　热入血室刺期门
　　问曰病有太阳阳明有正阳阳明有少阳阳明何谓也答曰太阳阳明者脾约是也【经曰跌阳脉浮而濇浮则胃气强濇则小便数浮濇相博大便则难其脾为约麻仁丸主之　太阳病三日发汗不解蒸蒸发热者属胃也调胃承气汤主之】正阳阳明者胃家实是也少阳阳明者发汗利小便已胃中燥烦热大便难是也【宜小承气汤微溏之盖少阳复不可下也　按本草大黄酒浸入太阳经酒洗入阳明经病之髙下全在酒之多少以引之耳又按太阳阳明正阳阳明承气汤中俱用酒浸惟少阳阳明为下经故小承气汤中不用酒浸也以此推之则太阳阳明当用调胃承气汤盖以调胃承气既附在太阳篇中而大黄下注曰酒浸正阳阳明当用大承气其大黄注曰酒洗少阳阳明当用小承气汤不惟大黄不用酒浸洗而少阳禁汗下故去芒硝之峻剂而且当少少与之也书此以驳成氏之误又须识太阳阳明脾约丸少阳阳明又可大柴胡也又有说在不大便之条】问曰何縁得阳明病答曰太阳病发汗若下若利小便此亡津液胃中干燥因转属阳明不更衣内实大便难者此名阳明也【成本太阳病不解因发汗利小便亡津液胃中干燥太阳之邪入府转属阳明古人登厠必更衣不更衣者通为不大便不更衣则胃中物不得泄故为内实胃无津液加之蓄热大便则难为阳明里实也】伤寒脉浮而缓手足自温者是系在太隂太隂者身当发黄若小便自利者不能发黄至七八日大便鞭者为阳明病也【成浮为阳邪缓为脾脉伤寒脉浮缓太隂客热邪在三阳则手足热邪在太隂则手足温邪在少隂厥隂则手足寒今手足自温是知系在太隂也太隂土也为邪蒸之则色见于外当发身黄小便自利者热不内蓄不能发黄至七八日大便鞭者即太隂之邪入府转属阳明也】阳明病若能食名中风不能食名中寒【成阳明病以饮食别受风寒者以胃为水谷之海风为阳邪阳气杀谷故中风者能食寒为隂邪隂邪不杀谷故伤寒者不能食】阳明病但头不恶寒故能食而欬其人必咽痛若不欬者咽不痛【按目之其字从目从谓其眼中黒暗也头之当作若药不瞑之训之谓愦乱也谓其头岑岑然愦乱而不宁也凡书皆当活看不可拘执成阳明病身不重痛但头而不恶寒者阳明中风而风气上攻也经曰阳明病若能食名中风风邪攻胃胃气上逆则欬咽门者胃之系欬甚则咽伤故必咽痛若胃气不逆则不欬其咽亦不痛也　胃气主呕肺气主欬成氏以胃气上逆则欬恐非盖风邪侵肺也肺虽不为足经肺主气风为气类】阳明病不能食攻其热必哕所以然者胃中虚冷故也以其人本虚故攻其热必哕【成不能食胃中本寒攻其热复虚其胃虚寒相搏故令哕也经曰关脉弱胃气虚有热不可大攻之热去则寒起此之谓也】阳明病脉迟食难用饱饱则微烦头必小便难此欲作谷疽虽下之腹满如故所以然者脉迟故也【成阳明病脉迟则邪方入里未化为热也胃中有寒食难用饱饱则微烦而头者谷气与寒气相搏也寒热相搏必小便难利者不能发黄言谷热得泄也小便不利则谷气醖酿成热不得泄出身必发黄疸黄也以其发于谷气之热故名谷疸热实者下之则愈脉迟为寒故虽下之只益其寒腹满亦不减也经曰脉迟尚未可攻】阳明病欲解时从申至酉止【阳明燥金旺于申酉戌向旺时是为欲解】伤寒呕多虽有阳明证不可攻也【见呕】阳明病面合赤色不可攻之必发热色黄小便不利也【成合通也阳明病面色通赤者热在经也不可下之下之虚其胃气耗其津液经中之热乘虚入胃必发热色黄小便不利也张夫阳明病理必近于可下但以面赤其热犹在经故云不可攻若攻之则经中之热悉入于胃郁蓄而发】
　　【黄色譬如下之太早成结胸之类】阳明病心下鞭满者不可攻之攻之利遂不止者死利止者愈【阳明病腹满者为邪气入府可下之心下鞕满则邪气尚浅未全入府不可便下之得利止者为邪气去正气安正气安则愈若因下利不止者为正气脱而死　尚浅浅字不如髙字】
　　胃实不大便【大便难　大便鞭　燥屎】
　　成不大便大便难大便鞭燥屎悉属里证宜下者多矣然而有表未罢风湿相搏尤宜先解表已而下之可也如经曰伤寒不大便六七日头痛有热者小便清知不在里仍在表是也其证多见于阳明盖胃土万物所归无所复传自太阳少阳传入者众所共知而于三隂传入者鲜或能识若能熟视其微则三隂有急下之证多矣岂非仲景之微意欤
　　胃实有表者先解表伤寒不大便六七日头痛有热者与承气汤其小便清者知不在里仍在表也须当发汗若头痛者必衂宜桂枝汤【三时羌活汤成不大便六七日头痛有热者故宜当下若小便清者知里无热则不可下经曰小便数者大便必鞭不更衣十日无所苦也况此不大便六七日小便清者不可责邪在里是仍在表也与桂枝汤以解外若头痛不已为表不罢郁甚于经迫血妄行上为衂也　丹谨按外证未解不可下下为逆今头痛有热宜解表反与承气正是责其妄下之过也故下文又言小便清者知其无里邪不当行承气又继之曰须当发汗曰头痛必衂血宜桂枝汤反覆告戒论意甚明而注反直曰故当宜下想因六七日不大便尔虽不大便他无所苦候表解然后攻之正仲景法也注意似未莹】阳明病脉浮无汗而喘者发汗则愈宜麻黄汤　阳明病脇下鞕满大便不利而呕舌上白胎者可与小柴胡汤上焦得通津液得下胃气因和身濈然汗出而解也【阳明病腹满不大便舌上胎黄者为邪热入府可下若脇下鞕满虽不大便而呕舌上白胎者为邪未入府在表里之间与小柴胡汤以和解之上焦得通则呕止津液得下则胃气因和汗出而解】阳明中风脉浮大而短气腹都满脇下及心痛久按之气不通鼻干不得汗嗜卧一身及面目悉黄小便难有潮热时时哕耳前后肿刺之小差外不解病过十日脉续浮者与小柴胡汤脉但浮无余证者与麻黄汤若不尿腹满加哕者不治【成脉浮大为阳风在表也则为隂风在里也短气腹满脇下及心痛风热壅于腹中而不通也若寒客于内而痛者按之则寒气散而痛止此以风热内壅故虽久按而气亦不通阳明病鼻干不得卧自汗出者邪在表也此鼻干不得汗而嗜卧者风热内攻不干表也一身及面目悉黄小便难有潮热时时哕者风热攻于胃也阳明之脉出大迎循颊车上耳过客主人热胜则肿此风热在经故耳前后肿刺之经气通肿则小差如此者外证罢则可攻若外证不解虽过十日脉续浮者邪气犹在半表半里与小柴胡汤若其脉但浮而不又无诸里证者是邪但在表也可与麻黄汤以发其汗若不尿腹满加哕者关格之疾也故云不治难经曰闗格者不得尽其命而死】
　　口苦咽干脉浮紧宜和阳明中风口苦咽干腹满微喘发热恶寒脉浮而若下之则腹满小便难也【发热恶寒表未解也而悮下之则亡隂无隂则阳无以化故腹满小便难也许学士云宜小柴胡汤】阳明腹满脉浮口苦咽干而喘若发热汗出不恶寒反恶热身重者忌发汗忌加烧针忌下【论见自汗】阳明病脉浮而者潮热发作有时但浮者必盗汗出
　　右胃家实不大便虽三尺之童亦知可下也殊不知仲景之法虽有胃实证若表未解及有半表者亦先用桂枝柴胡以解外然后视虚实消息之也
　　胃实表解无证者忌攻大便鞭者导之阳明病自汗出若发汗小便自利者此为津液内竭虽硬不可攻之当须自欲大便时宜用蜜煎导而通之若土瓜根及入猪胆汁皆可导之
　　蜜煎导法
　　用蜜七合入铜器中微火熬稍凝似饴状搅之勿令焦候可丸以手捻作挺子令头锐大如指长二寸许乘热急作之纳谷道中用手急捺住欲大便时乃去之　又猪胆汁方用大猪胆一个泻汁和醋少许和匀灌入谷道中如饭时顷大便自去
　　便鞭无所苦者俟之太阳病寸缓闗浮尺弱其人发热汗出复恶寒不呕但心下痞者此以医下之也如其不下者病人不恶寒而渴此转属阳明也小便数者大便必鞭不更衣十日无所苦也渴欲饮水少少与之但以法救之渴者宜五苓散【成太阳病脉阳浮隂弱为邪在表今寸缓闗浮尺弱邪气渐传里则发热汗出复恶寒者表未解也传经之邪入里里不和者必呕此不呕但心下痞者医下之早邪气留于心下也如其不下者必渐不恶寒而渴太阳之邪转属阳明也若吐若下若发汗后小便数大便鞭者当与小承气汤和之此不因吐下发汗后小便数大便鞭若是无满实虽不更衣十日无所苦也候津液还入胃中小便数少大便必自出也渴欲饮水者少少与之以润胃气但审邪气所在以法救之如渴不止与五苓散是也张或问上条云小便数者大便必鞭不更衣十数日无所苦也尝有四五日六七日不大便者即为攻之今】
　　【言十日不更衣而不用攻伐何也曰此非结热乃津液不足虽十日不更衣亦无所苦也经曰阳明病本自汗出医更重发汗病已瘥尚微烦不了了者此大便必鞭故也以亡津液胃中干燥故令大便硬当问其小便日几行本小便日三四行今日再行故知大便不久出为小便数少以津液当还胃中故知不久大便也夫不便者若有潮热谵语可下之证者然后可以攻之其不大便而无诸下证者此津液不足当须自审愼勿以日数久而辄为攻下也】阳明病本自汗出医更重发汗病已差尚微烦不了了者此大便必鞭故也以亡津液胃中干燥故令大便鞭当问其小便日几行若本小便日三四行今日再行故知大便不久出今为小便数少以津液当还入胃中故知不久必大便也
