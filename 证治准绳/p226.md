<!-- { "loadSidebar": true } -->
　　许有人病伤寒下利身热神昏多困谵语不得眠或者见下利便以谵语为隂虚证予曰此亦小承气证众骇曰下利而服小承气仲景之法乎予曰此仲景之法也仲景曰下利而谵语者有燥粪也属小承气汤而得解予尝读素问云微者逆之甚者从之逆者正治从者反治从多从少视其事也帝曰何谓反治岐伯曰寒因寒用通因通用壬氷注云大热内结注泻不止热宜寒疗结复须除以寒下之结散利止则通因通用也正合于此又何疑焉
　　活大便秘小便赤手足温脉洪数者必谵语也调胃承气汤　谵语不恶寒反恶热白虎汤　已得汗身和讝语者柴胡桂枝汤　火迫而致讝语亦白虎汤海治老幼及虚人伤寒五六日昏冒言妄小便或淋或涩起卧无度或烦而不得眠并宜白虎汤加山栀一钱
　　斗治热病及时疫心躁狂乱奔走状似癫癎言语不定久不得汗及时疫不知人事者以人中黄不拘多少入礶内泥封固武火煅半日去火候冷取出于地上以盆盖半日许研如面新汲水调下三钱或未退再服愈【人中黄即屎也】
　　吴治伤寒热甚心烦有痰神昏讝语者以竹沥一盏生天花粉汁一盏服之或加好金子三五钱同煎妙按此诸方内热不禁下者可用
　　补虚素问云谵语者气虚独言也【娄全善云余用参茋归术等剂治谵语得愈者百十数岂可不分虚实一防用黄连解毒大小承气等汤以治之乎】　难经云脱阳者见鬼【仲景谓亡阳谵语亦此义】
　　海黄茋汤治伤寒或时悲哭或时嬉笑或时太息或语言错乱失次世疑作谵语狂言者非也神不守室耳两手脉浮沈不一举按全无力浮之损小沈之亦损小皆隂脉也甚者用调中丸或理中丸【方见前补养条】丹浦江郑兄年二十嵗九月间发热头痛妄言见鬼医与小柴胡汤数贴热愈甚予视之形肥面亦带白却喜筋骨稍露诊其脉大而数实脉本不实凉药所致此因劳倦成病与温补药自安遂以参术为君苓芍为臣黄茋为佐附子一片为使与二贴而证不减或曰脉既数大狂热而又大渴用附子误矣予曰此虚证而误投寒凉之药人肥而脉左大于右事急矣非加附子参术焉能有急效再与一贴乃去附子作大剂与服至五十贴得大汗而愈自后又补养两月气体方始平复　一人五月内患谵语大发热肢体不能举喜冷饮诊其脉洪大而数用黄茋茯苓浓煎如膏却用凉水调与之三四服后病者昏睡如死状但顔色不改气息如常至次早方醒诸证悉退而安　卢兄汗后再发热妄言吕仲修汗后热不退亦妄言陶明节热退后不识人言语谬妄皆用参茋术归等补剂而愈信哉谵语属虚者十居八九
　　隂证手足冷脉细微而谵语用四逆汤活人用白通汤海藏用黄茋加干姜汤
　　侯辅之脉极沈细外热内寒肩背胸脇斑出十数防语言狂乱或曰发斑谵语非热乎予曰非也阳为隂逼上入于肺传之皮毛故斑出神不守舍故错语如狂非谵语也肌表虽热以手按之须臾冷透如氷与姜附等药数日约二十余两得大汗而愈后因再发脉又沈迟三四日不大便与理中丸三日内约半斤其病全愈以此知侯公之狂非阳狂之狂乃失神之狂即隂虚也
　　诊直视谵语喘满者死下利者亦死　谵语妄言身微热脉浮大手足温者生逆冷脉沈细者不过一日死矣郑声郑字书曰郑重频烦也又曰殷勤也郑声谓止将一事频烦殷勤言之盖神气不足不能更易而但守一声与谵语之错出不伦者异矣此虚实之分也成氏以为郑衞之声迂而凿矣治法于前补虚条求之
　　吴大抵郑声乃因内虚正气将脱而言皆不足之貌如手足并冷脉息沈细口鼻气息短少所说言语轻微无力气少难以应息者皆元气将脱也或吃逆不止神昏气促不知人事者死如气息不促手足颇温其脉沈细而微者急以附子汤倍人参主之或以接气丹黒锡丹兼进一二服以助其眞气也或浓煎人参徐徐与之或未可用附子者以三白汤倍人参主之
　　戴谵语属阳郑声属隂经云实则讝语虚则郑声讝语者颠倒错乱言出无伦常对空独语如见鬼状郑声者郑重频烦语虽谬而谆谆不已老年人遇事则谇语不休以阳气虚故也此讝语郑声虚实之所以不同也二者本不难辨但阳盛里实与隂盛隔阳皆能错语须以他证别之大便秘小便赤身热烦渴而妄言者乃里实之讝语也小便如常大便洞下或发躁或反发热而妄言者乃隂隔阳之讝语也里实宜下调胃承气汤热躁甚而妄言不休大渴喜饮宜理中汤隂隔阳宜温胆汤四逆汤附子理中汤　又有不系正阳明似困非困间时有一二声谵语者当随证施治　外有已得汗身和而言妄者此是汗出后津液不和慎不可下乃非阳非隂者宜小柴胡汤和建中汤各半贴和荣衞通津液若阳传入隂自利手足厥逆语或错乱此虽已自利其中必有燥屎犹当下之隂中之阳宜调胃承气汤瘀血在里大便黒小便利小腹痛其人如狂谵语者核桃承气汤妇人伤寒发热经水适断此热入血室其血必结亦能谵语宜小柴胡汤病后血气未复精神未全多于梦寐中不觉失声如魇此不系讝语郑声宜温胆汤去竹茹入人参半钱或用六君子汤
　　狂乱
　　经曰邪入于阳则狂又曰重阳则狂诸经之狂为阳盛也伤寒热毒在胃并于心至于发狂为邪热极矣狂之发作少卧不饥妄语笑妄起行弃衣而走登髙而歌甚则逾垣上屋皆独阳亢极使之非吐下不能已亦有当汗不汗瘀热在里下焦畜血而如狂者小便不利特如狂而未至于狂耳其或熏熨迫汗灼艾烧针令人烦躁卧起不安则谓之火邪惊狂凡是数者各有条例其或狂言目反直视为肾絶汗出辄复热狂言不能食皆死证也非药石所能及矣
　　阳明病欲食小便反不利大便自调其人骨节疼翕翕如有热状奄然发狂濈然汗出而解者此水不胜谷气与汗共并脉紧则愈【成阳明病客热初传于胃胃热则消谷而欲食阳明病热为实者则小便当数大便当鞭今小便反不利大便自调者热气散漫不为实也欲食则胃中谷多内经曰食入于隂长血气于阳谷多则阳气胜热消津液则水少经曰水入于经其血乃成水少则隂血弱金匮要畧曰隂气不通则骨痛其人骨节疼者隂气不足也热甚于表者翕翕发热热甚于里者蒸蒸发热此热气散漫不专著于表里故翕翕如有热状奄忽也忽然发狂者隂不胜阳也内经曰隂不胜其阳者则脉流薄疾并乃在阳明蕴热为实者须下之愈热气散漫不为实者必待汗出而愈故云翕然而汗出解也水谷之等者隂阳气平也水不胜谷气是隂不胜阳也汗出则阳气衰脉紧则隂气生隂阳气平两无偏胜则愈故云与汗共并脉紧则愈入府见表证汗出解理顺见汗脉紧首尾如初尔桂枝汤主之此段发汗则愈　汪按水隂气则谷阳气伤寒以阳为主水不胜谷乃隂不胜阳病渐向安故隂气与汗共并而散因见脉紧紧者隂寒脉也此则变热入府何以脉紧盖由隂气与汗共并然也且紧亦与长类长为阳明本脉成氏所注汗出阳衰脉紧隂生阳衰隂生则隂阳不平矣下文乃云隂阳气平两无偏胜不知何谓】　太阳病六七日表证仍在脉微而沈反不结胸其人发狂者以热在下焦少腹当鞭满小便自利下血乃愈所以然者以太阳随经瘀热在里故也抵当汤主之【或云桃仁承气汤】　太阳病不解热结膀胱其人如狂血自下者愈其外不解者尚未可攻当先解外外解已但少腹急结者乃可攻之宜桃仁承气汤
　　张或云上二条证俱系下焦蓄血中间虽有轻重未审縁何而致此也此皆发汗未得其宜或当汗不汗或汗迟或脉盛汗微或覆盖不周而不汗其太阳之邪无从而出故随经入府结于膀胱今小腹鞭满若小便不利者血不蓄若小便利者乃蓄血证也血或不蓄为热迫之血则自下血下则热随血出而愈若蓄血而不下其外不解者尚未可攻当先解外外已解但少腹急结者乃用桃仁承气汤攻之此如狂者之所处也其发狂者则不然表证虽在脉已沈微邪气传里其可已乎下则愈故以抵当汤主之
　　太阳病身黄脉沈结少腹鞭小便不利者为无血也小便自利其人如狂者血证谛也抵当汤主之
　　伤寒脉浮以火迫劫之亡阳必惊狂起卧不安者桂枝汤去芍药加蜀漆龙骨牡蛎救逆汤【方论见惊】　汗家重发汗必恍忽心乱小便已隂痛与禹余粮丸【方见痞】
　　附
　　阳毒活人云凡病人烦躁狂走妄言呌骂面赤咽痛鼻如烟煤或身斑如锦或下利赤黄此阳毒也表者阳毒升麻汤黒奴丸里者大黄散杨仁斋用葶苈苦酒汤栀子仁汤三黄汤大黄散升蔴葛根汤加大黄狂走者水调瓜蒂末吐痰
　　本治伤寒发狂弃衣奔走逾墙上屋鹊石散
　　黄连　寒水石【各等分】　研为细末每服二钱浓煎甘汤候冰冷调下
　　云伤寒心风狂妄者宜防风黄连汤
　　黄连　大黄　防风　逺志　茯神【各半两】　研为细末每服一两水煎服
　　海黄茋汤治伤寒或歌或笑或悲哭谵言妄语【方见发热】陈志仁伤寒狂妄每欲狂走四五人扶捉不定脉虚数用柴胡汤反剧以参茋归术甘草陈皮煎汤一服狂定再服安睡
　　脱阳者见鬼脱隂者发狂宜峻补其隂天地煎之类是也【天门冬地黄煎膏为之】
　　隂证乃是病发于少隂不当正发汗医见其恶寒遂强发之汗因漏不止其人亡阳故狂大与隂极发躁同当用隂躁之药加以收汗之剂玉屏风散入熟附子一钱仍外以温粉傅之或冷汗自出手足逆冷其人狂不止者宜四逆汤冷进
　　发狂而肌表虽或热以手按之则冷透手或肩背胸膈有斑十数防脉极沈细用干姜附子汤以人参冷进证治凖绳卷四十二
<子部,医家类,证治准绳>
　　钦定四库全书
　　证治凖绳卷四十三
　　明　王肯堂　撰
　　伤寒
　　阳明病
　　循衣摸牀　渴　呕　干呕
　　循衣摸牀危恶之候也有二证其一由太阳中风以火劫汗因成壊病捻衣摸牀小便利者生不利者死其一由阳明里热之极循衣摸牀脉者生濇者死
