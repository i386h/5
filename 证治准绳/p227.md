<!-- { "loadSidebar": true } -->
　　太阳中风以火发汗邪风被火两阳相薰其身发黄阳盛则欲劫隂虚则小便难但头汗出口干咽烂或不大便久则谵语甚者至哕手足躁扰捻衣摸牀小便利者可治【详头汗】　伤寒若吐若下后不解不大便五六日上至十余日日晡所发潮热不恶寒独语如见鬼状若剧者发则不识人循衣摸牀惕而不安微喘直视脉者生濇者死微者但发热谵语者大承气汤主之若一服利止后服　【成若吐若下皆伤胃气不大便五六日上至十余日者亡津液胃气虚邪热内结也阳明壬子申酉戌日晡所发潮热热者阳明热甚也不恶寒者表证罢也独语如见鬼状者阳明内实也以为热气有余若剧者是热气太甚也热太甚于内昏胃正气使不识人至于循衣摸牀惕而不安微喘直视伤寒阳胜而隂未絶者生阳胜而隂絶者死热剧者为阳胜脉为隂有余脉涩为隂不足阳热虽剧脉知隂未絶而犹可生脉涩则絶隂故不可治其邪热微而未至于剧者但发热谵语可与大承气汤以下胃中热经曰凡服下药中病即止不必尽剂此以热未剧故云若一服利则止后服　赵此段当分作三截看自伤寒若吐若下后不解不大便五六日上至十余日日晡所发潮热不恶寒独语如见鬼状正为上一截是将潮热谵语不恶寒不大便对为现证下文又分作一截以辨剧者微者之殊微者但发热谵语但字为义以发热谵语之外别无他证其用承气汤曰一服利止后服见其热轻犹恐下之太过也至于剧者发则不识人循衣摸牀惕而不安微喘直视如此热极证危不可不决其死生以断之以脉者生濇者死此阳热已极若脉为隂未絶犹可下之以复其隂若脉濇为隂絶不可药而必死矣今活人书但言剧者而去其微者二字混两证通作一证总曰用承气汤又将脉者生濇者死本剧者断语移而维于缺者服药之后岂有但发热谵语无别恶遽然脉濇而致于死耶仲景论中虽别有潮热谵语脉濇难治一证乃是服承气汤后未曽得大便蕴毒不泄脉反微濇为正衰邪胜故难治此论中病微者服汤得利后则邪热因泄而解矣尚何生死之议耶又云者阳也濇者隂也阳病见隂脉者生在仲景法中濇者属隂不属阳得无疑乎】
　　许有人病伤寒大便不利日晡发潮热手循衣缝两手撮空直视喘急更数医矣见之皆走此诚恶候得之者十中九死仲景虽有证而无法但云脉者生濇者死已经吐下难以下药谩且救之若大便得通而脉者庶可治也与小承气汤一服而大便利诸疾渐退脉且微半月愈或问曰下之而脉者生此何意也予曰金匮玉函云循衣妄撮怵惕不安微喘直视脉者生濇者死微者但发热谵语者承气汤主之予尝观钱仲阳小儿直诀云手寻衣领及捻物者肝热也此证在玉函列于阳明部盖阳明者胃也肝有热邪淫于胃经故以承气泻之且得脉则肝平而胃不受克此所谓有生之理读仲景论不能博通诸医书以发明其隠奥吾未之见也【海藏云许学士作循衣撮空是肝热风淫末疾此论诚当然莫若以为肺热之邪其人必妄言乱语难经云肺邪入心为谵语】
　　附
　　娄尝治循衣摸牀数人皆用大补气虚之剂惟一人兼瞤振脉代遂于补剂中畧加桂二分亦振止脉和而愈渴【经云病人不恶寒而渴者此转属阳明也又曰服柴胡汤已渇者属阳明也故以渴入阳明门】
　　成伤寒邪传里则渴邪在表则不渴夫三阳虽或有渴不如三隂之甚也故太隂腹满嗌干少隂口燥舌干而渴厥隂则消渴消渴者饮水多而小便少谓其热能消水也盖初传则热微而渴微传深则热甚而渴甚也凡渴与水勿令极意三阳微渴者五苓散大渴者白虎汤三隂热甚而渴者顺下之其或渴微而强多饮之则成悸动支结喘咳防哕干呕肿满下利小便不利皆由此也
　　太阳病发汗后大汗出胃中干烦燥不得眠欲饮水者少少与之令胃气和则愈若脉浮小便不利微热消渴者五苓散【张烦渴用白虎汤宜也其用五苓散渗津液何哉曰白虎乃表证已解邪传里而烦渴者用之今脉尚浮身有微热而渴乃表邪未全解故用桂枝之辛和肌表白术茯苓之甘淡以润虚燥也　按此说亦未莹太阳经也膀胱腑也膀胱者溺之室也五苓散者利溺药也膀胱者津液之府故东垣以渴为膀胱经本病然则治渴者当泻膀胱之热泻膀胱之热者利小便而已矣】　发汗已脉浮数烦渴者五苓散　本以下之故心下痞与泻心汤痞不解其人渇而燥烦有表里证渇欲饮水水入即吐名曰水逆五苓散方
　　猪苓【去皮十八铢】泽泻【一两六铢半】茯苓【十八铢】桂【去麄皮半两】白术【十八铢】
　　右五味为末以白饮和服方寸匕日三服多饮暖水汗出愈
　　【苓者令也通行津液尅伐肾邪专为号令者苓之功也五苓之中茯苓为主故曰五苓散内经曰淡味渗泄为阳水饮内蓄须渗泄之必以甘淡为主故以茯苓甘平为君猪苓甘平为臣虽甘也终归甘淡脾恶湿水饮内蓄则脾气不治益脾胜湿必以甘温为助故以白术甘温为佐内经曰咸味渗泄为隂泄饮导溺必以咸为助故以泽泻为使水蓄不行则肾气燥内经曰肾恶燥急食辛以润之散湿润燥必以桂枝辛热为使多饮暖水令汗出而愈者以辛散而水气外泄故解】
　　服桂枝汤大汗后大烦渴不解脉洪大者白虎加人参汤　太阳病发热而渴不恶寒者为温病柴胡白虎桂枝去桂加人参　伤寒无大热口燥渴心烦背微恶寒白虎加人参汤　伤寒脉浮发热无汗其表不解者不可与白虎汤渴欲饮水无表证者白虎加人参汤主之【渴欲饮水无表证者太阳证罢转属阳明也下条意亦同皆太阳转属阳明故渴也】　伤寒病若吐若下后七八日不解热结在里表里俱热时时恶风大渴舌上干燥而烦欲饮数升者白虎加人参汤主之【壬注云若纯在表则恶风无时今表里无热故时时恶风也】
　　白虎加人参汤　治渴而脉洪小便利者
　　生石膏【碎四两】知母【一两半】甘草【一两】稉米【一合】人参【五钱】
　　右防咀每服一两水煎温服
　　许有人初病呕吐俄为医者下之已七八日而内外发热予诊之曰当用白虎加人参汤或曰既吐复下且重虚矣白虎可用乎予曰仲景云若吐下后七八日不解热结在里表里俱热者白虎加人参汤正相当也盖始吐者热在胃脘而脉至今虚大三投汤而愈仲景既云伤寒若吐若下后七八日不解表里俱热者白虎加人参汤主之又云伤寒脉浮发热无汗其表不解不可与白虎又曰脉浮滑此以表有热里有寒白虎加人参汤主之　国朝林亿校正谓张仲景于此表里目差矣予谓不然大抵白虎能除伤寒中渴表里发热故前后二证或云表里俱热或云表热里寒皆可服之一种脉浮无汗其表不解全是麻黄与葛根证安可行白虎也林亿见所称表里不同便谓之差是亦不思之过也
　　张用药有迟速之弊故设法以关防法有关防不尽者则着方以拯治也假如上二条前条乃仲景设法以闗防也后条及伤寒病若吐若下后七八日不解结热在里表里俱热时时恶风大渴口舌干燥而烦欲水数升者以白虎加人参汤主之此二条则着方以拯治也夫白虎汤专治大烦大渴古人设法之意惟恐表证未罢而辄用之治有太速之弊若背微恶寒及时时恶风二证其中烦渴已甚非白虎不能遏也必候表邪俱尽未免有太迟之愆也此乃法之关防不尽者故着方以拯治也茍不着方必然违法此方法之妙所以不可偏废也
　　吴或问白虎汤仲景以表不解者不可与又时时恶风背上恶寒者此有表也又以白虎主之何也盖石膏辛寒解足阳明经本热蒸蒸发热潮热表里皆热舌燥烦渴之圣药也且时时者时或恶风而不常也背上恶者但觉微恶而不甚也所有盛热燥渴而用则无疑矣若夫表证恶寒常在背上恶寒而不燥渴者切不可用也又太阳经发热而渴无汗者不可与之但汗后脉洪大而渴者则可与也如隂伤寒面赤烦燥身热与其胃虚恶心大便不实脉弱食少无大热者切不可用也如悮用之则倾危可立而待矣
　　太阳病重发汗而复下之不大便五六日舌上燥而渴日晡小有潮热从心下至少腹鞭满而痛不可近者大陷胸汤　伤寒发热恶寒大渴欲饮水其腹必满自汗出小便利其病欲解此肝乘肺也名曰横刺期门阳明病汗出多而渴者不可与猪苓汤以汗多胃中燥复利其小便故也【白虎加人参汤小柴胡汤去半夏加瓜蒌竹叶　张其阳明汗多此阳明病未解而渴胃中津液干燥若与猪苓汤复利其小便是为实实虚虚之弊也】　阳明病脉浮而紧咽燥口苦腹满而喘发热汗出不恶寒反恶热身重若渴欲饮水口干舌燥者白虎加人参汤主之　若脉浮发热渴欲饮水小便不利者猪苓汤主之
　　少阳伤寒中风往来寒热胸脇满黙黙不欲饮食心烦喜呕或渴或欬者小柴胡汤若渴者去半夏加人参括蒌根　伤寒四五日身热恶风项强脇下满手足温而渴者小柴胡汤　得病六七日脉迟浮弱恶风手足温医二三下之不能食而脇下满痛面目及身颈项强小便难者与柴胡汤后必下重本渴而饮水呕者柴胡不中与也【或云下重渴欲饮水呕者五苓加茵蔯蒿汤】
　　少隂渴而下利属少隂其病但兼欲寐小便白者四逆汤兼咳呕不得眠小便不白者猪苓汤兼自利纯青色水者大承气汤有热者白头翁汤【方论见下利】
　　厥隂消渴气上冲心心疼饥不欲食食则吐蚘若下之则利不止若欲饮水少少与之愈【邪传厥隂则热已深也邪自太阳传至太隂则腹满而咽干未成渴也邪至少隂者口燥舌干而渴未成消也至厥隂而消渴者热甚能消水故也饮水多而小便少者谓之消渴木生于火肝气通心厥隂客热气上撞心心中疼热伤寒六七日厥隂受病之时为传经尽则当入府胃虚客热饥不欲食蚘在胃中无食则动闻食气而岀得食蚘出此热在厥隂经也设使下之虚其胃气厥隂木邪相乘必吐下不止　按成氏为表阳邪传里者非也消渴心中疼热也】
　　随病治例渴而头汗小便不利兼脇满往来寒热者柴胡桂枝干姜汤兼发黄者茵蔯蒿汤【论见头汗】
　　表不解心下有水气干呕发热咳或渴或利或噎或小便不利少腹满或喘小青龙汤　又心下有水气咳而微喘发热不渴服汤已渴者此寒去欲解也小青龙汤【俱宜去半夏加括蒌根】
　　夏月汗出恶寒身热足冷而渴者为中暑白虎加人参汤及酒黄连主之【方见中暑恶寒身热者证似表也足冷者不可表】
　　发热恶寒腹满汗出小便利而渴者为肝乘脾刺期门【论见腹满】　表解不恶寒而渴者宜白虎汤
　　渴而脇满及往来寒热其证未经汗者小柴胡去半夏加人参瓜蒌汤若汗下后者柴胡桂枝干姜汤【详见脇满痛并往来寒热】
　　渴而心下鞕痛日晡潮热不大便者为结胸宜大陷胸汤若但鞭不痛者为痞与泻心汤不解反渴而小便不利者宜五苓散【详见结胸痞气二门】
　　病在阳明应汗之反以冷水噀之灌之其热益烦肉上粟起意欲饮水反不渴者服文蛤散若不瘥与猪苓汤【论见结胸】
　　文蛤散方
　　文蛤【一两即海蛤粉也河间丹溪多用之大能治痰】
　　右一味为散沸汤调服方寸匕
　　渴欲饮水而不能饮者丹田有热胸中有寒【论见湿痹】中风发热六七日不解而烦有表里证渴欲饮水水入则吐者名曰水逆五苓散主之
