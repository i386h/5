<!-- { "loadSidebar": true } -->
　　伤寒邪气在表者必渍形以为汗邪气在里者必荡涤以取利其于不外不内半表半里是当和解则可也小柴胡和解表里之剂内经曰热淫于内以苦发之邪在半表半里则半成热矣热气内传变不可测须迎而夺之必先散热是以苦寒为主故以柴胡为君黄芩为臣以成彻热发表之剂邪气传里则里气不治故用人参甘草为主以扶正气而复之也邪初入里气必逆也是以辛散之物为之助故用半夏为佐以顺逆气而散邪也里气平正则邪气不得深入是以三味佐柴胡以和里内经曰辛甘发散为阳表邪未已迤逦内传既未作实宜当两解其在外者必以辛甘发散故用生姜大枣为使辅柴胡以和表也七物相合两解之剂当矣邪气自表未敛为实乘虚而凑则所传不一故有増损以御之胸中烦而不呕烦者热也呕者气逆也烦而不呕则热聚而气不逆邪气欲渐成实也人参甘补去之使不助热也半夏辛散去之以无逆气也除热必以寒泄热必以苦加括蒌实以通胸中之郁热若渴者津液不足半夏味辛性燥渗津液物也去之则津液易生人参味甘而润括蒌根味苦而坚坚润相合津液生而渴自己邪气入里里气不足则壅寒而腹中痛黄芩苦寒而寒中去之则气易和芍药酸泄而利中加之则里气得通而痛自巳内经曰甘者令人中满大枣甘温去之则鞕满散咸以耎坚牡蛎味酸咸寒加之则痞者消而鞕者耎若心下悸小便不利水畜而不行也内经曰肾欲坚急食苦以坚之坚肾则水益坚黄芩苦寒去之则畜水浸行内经曰淡味渗泄为阳茯苓甘淡加之则津液通流若不渴外有微热不渴则津液足去人参以人参为主内之物也外有微热则表证多加桂枝以取汗发散表邪也若欬者肺气逆也甘补中则气愈逆故去人参大枣之甘肺欲收急食酸以收之气逆不收故加五味子之酸盖咳本于寒寒气内淫则散以干姜之辛热生姜干姜一物也生者温干者热故以干易生也
　　吴或问小柴胡汤近世治伤寒发热不分隂阳而用之何也然柴胡之苦平乃足少阳经伤寒发热之药半表半里之热除往来寒热小有日晡潮热也佐以黄芩之苦寒以退热半夏生姜之辛以退寒人参大枣之甘温以助正气解渴生津液则隂阳和而邪气解矣但太阳经之表热阳明经之标热皆不能解也如用之岂曰无害若夫令阳寒面赤发热脉沈足冷者服之立至危殆可不愼哉及内虚有寒大便不实脉息小弱与妇入新产发热皆不可用也
　　凡柴胡汤病证而下之若柴胡证不罢者复与柴胡汤必蒸蒸而振却发热汗出而解【成邪在半表半里之间为柴胡证即未作里实医便以药下之若柴胡证仍在者虽下之不为逆可复与柴胡汤以和解之得汤邪气还表者外作蒸蒸而热先经下里虚邪气欲出内则振振然也正气胜阳气生却复发热汗出而解也】　伤寒中风有柴胡证但见一证便是不必悉具【柴胡证是邪气在表里之间也或胸中烦而不呕或渴或腹中痛或脇下痞鞕或心下悸小便不利或不渇身有微热或欬但见一证便宜与柴胡汤随或为证以法治之不必待其证候全具也】
　　伤寒十余日热结在里复往来寒热者与大柴胡汤但结胸无大热者此为水结在胸脇也但头微汗出大陷胸汤主之【详结胸】
　　大柴胡汤方
　　柴胡【半斤】　半夏【半升洗】　黄芩　芍药【各三两】　生姜【切片五两】　大枣【拾二枚擘】　枳实【炙四枚】
　　右七味以水一斗二升煮取六升去滓再煎温服一升日三服一方有大黄二两　若不加大黄恐不为大柴胡汤也
　　成方有缓峻轻重医当临时斟酌如大满大实坚有燥屎者非驶剂则不能泄是以有大小承气汤之峻也如不至大坚满惟邪热甚而须攻下者又非承气汤之可投必也轻缓之剂乃大柴胡汤用以逐邪热也经曰伤寒发热七八日虽脉浮数可下之宜大柴胡汤又曰太阳病过经十余日反二三下之后四五日柴胡证仍在者先与小柴胡呕不止心下急郁郁微烦者为未解可与大柴胡下之则愈是知大柴胡为下剂之缓也伤寒主于可下则为热有余应火而归心若先入心折热必以苦为主故以柴胡苦平微寒为君黄芩苦寒为臣内经曰酸苦涌泄为隂泄实折热必以酸苦故以芍药枳实为佐辛者散也散逆气者必以辛甘者缓也缓正气者必以甘故用半夏生姜之辛温大枣之甘温为之使也一方加大黄以大黄有将军之号而功专荡涤必应以大黄为使许有人病伤寒心烦喜呕往来寒热医以小柴胡与之不除予曰脉洪大而实热结在里小柴胡安能去之仲景云伤寒十余日热结在里复往来寒热者与大柴胡汤三服而病除盖大黄荡涤蕴热伤寒中要药王叔和云若不用大黄恐不名大柴胡须酒洗生用有力
　　张或问大柴胡若内烦里实者固宜用也其呕而下利者亦用之何也夫治病节目虚实二者而已里虚者虽便难而勿攻里实者虽吐利而可下经曰汗多则便难脉迟尚未可攻以迟为不足即里气未实故也此以大柴胡主之凡吐利心腹濡软为里虚呕吐而下利心下痞鞕者是里实也下之当然况太阳病过经十余日反二三下之后四五日柴胡证仍在者先以小柴胡汤呕不止心下急郁郁微烦者为未解也与大柴胡汤下之则愈然呕不止而微烦里热已甚结于胃中故下之则愈二节病证虽有参差其里实同一机耳皆与大柴胡者宜也
　　伤寒五六日已发汗而复下之胸脇满微结小便不利渴而不呕但头汗出往来寒热心烦者此为未解也柴胡桂枝干姜汤主之【已发汗而复下之虽不失先发后攻之序及当汗而反下之宜然既汗之邪当自散若不待其全解及内实而复下之是犹伤于早也乌得不结然已发汗则邪势已衰虽或失之下早故结亦当微也成注欠明故着之】
　　柴胡桂枝干姜汤方
　　柴胡【半斤】　括蒌根【四两】　桂枝【去麄皮三两】牡蛎【煅】干姜　黄芩【各二两】　甘草【炙一两】
　　右七味以水一斗二升煮取六升去滓再煎取三升温服一升日三服初服微烦再服汗出便愈
　　【成内经曰热淫于内以苦寒之柴胡黄芩之苦以解传表之邪辛甘发散为阳桂枝甘草之辛甘以散在表之邪咸以輭之牡蛎之咸以消胸脇之满辛以润之干姜之辛以固阳虚之汗津液不足而为渴苦以坚之括蒌之苦以生津液】
　　病人脉微而濇者此为医所病也大发其汗又数大下之其人亡血病当恶寒后乃发热无休止时夏月盛热欲着复衣冬月盛寒欲裸其身所以然者阳微则恶寒隂弱则发热此医发其汗令阳气微又大下之令隂气弱五月之时阳气在表胃中虚冷以阳气内微不能胜冷故欲着复衣十一月之时阳气在里胃中烦热以隂气内弱不能胜热故裸其身又隂脉迟濇故知血亡也右脉微因大发汗所致故病当恶寒之时虽盛夏亦欲着复衣脉濇因大下所致故病当恶寒后发热之时虽盛冬亦欲裸其体是皆亡血阳微隂弱不能胜冷胜热非是盛夏牵延至盛冬也
　　胸脇痛
　　邪气传里必先自胸而脇以次经心腹而入胃也是以胸满多带表证脇满多带半表半里证如下后脉促胸满者桂枝去芍药汤又太阳与阳明合病喘而胸满者不可下宜黄麻汤二者属表须汗之盖胸中至表犹近也及脇则更不言发汗但和解而已经曰设胸满脇痛者及胸脇满不去者与夫本太阳病不解传入少阳脇下便满干呕往来寒热脉沈紧者俱宜小柴胡和解之也大抵初邪入里尚未停留为实但郁积生满者和解斯可矣若留于胸中聚而为实者又非吐下之不可已如发汗若下之烦热胸中窒者栀子防汤若胸中痞硬气上冲咽喉不得息者此胸中有寒瓜蒂散二者均是吐剂又当知栀子吐虚烦客气热瓜蒂吐痰实宿寒也太阳病十日已去脉浮细而嗜卧者外已解也若胸满脇痛者与小柴胡汤脉浮者与麻黄汤　伤寒四五日身热恶风头项强脇下满手足温而渴者小柴胡去半夏加人参括蒌根主之　伤寒五六日中风往来寒热胸脇苦满不欲饮食心烦喜呕或胸中烦而不呕或渴或腹中满或脇下痞鞕或心中悸小便不利或不渴身有微热或欬小柴胡汤主之　伤寒十三日不解胸脇满而呕日晡所发潮热已而微利此本柴胡证下之而不得利今反利者知医以丸药下之非其治也潮热者实也先宜小柴胡汤以解外后以柴胡加芒硝汤主之得病六七日脉迟浮弱恶风寒手足温医数下之不
　　能食脇满痛面目及身黄项强小便难者与柴胡汤必下重　传经热邪脇满干呕大柴胡汤　太阳中风下利呕逆表解者乃可攻之其人漐漐汗出发作有时头痛心下痞鞕满引脇下痛干呕短气汗出不恶寒者此表解里未和也宜十枣汤
　　十枣汤方
　　芫花【炒黒】　甘遂　大防【各等分】
　　右为细末和合之再入臼中杵二三百下先以水一升煮肥枣十枚取五六合去查纳药末强人一钱虚人半钱单饮枣汤送下平旦服若下少病不除者明日更服加五分利后米粥调养若合下不下令人胀满徧身浮肿也昔杜壬问孙兆曰十枣汤毕竟治甚病孙曰治太阳中风表解里未和杜曰何以知里未和孙曰头痛心下痞满脇下痛干呕汗出此知里未和也杜曰公但言病证而所以里未和之故要紧总未言也孙曰某尝于此未决愿听开喻杜曰里未和者盖痰与燥气壅于中焦故头疼干呕短气汗出是痰膈也非十枣不治但此汤不宜轻用恐损人于倐忽用药者愼之
　　阳明病潮热大便溏小便自可胸脇满不去者小柴胡汤主之　阳明病脇下鞕满不大便而呕舌上白胎者小柴胡汤　阳明中风脉浮大短气腹都满脇下及心痛久按之气不通鼻干不得汗嗜卧一身及目悉黄小便难有潮热时时哕者小柴胡汤脉但浮无余证者麻黄汤　本渴而饮水欲呕者柴胡不可与也食谷者哕【不欲饮水而呕者柴胡证也若因水而呕者水停心下也】
　　少阳脇满干呕往来寒热者属少阳【方论见往来寒热】
　　厥隂伤寒热少厥微指头寒黙黙不欲食烦燥数日小便利色白者热除也欲得食为病愈若厥而呕胸脇烦满者必便血【黄芩芍药汤小柴胡汤抵当汤】
　　吴绶治脇下痛加枳实青皮桔梗芍药脇下硬加牡蛎粉若増寒拘急往来寒热而胸脇满者加桂枝白芍药俱小柴胡汤内加之
　　妇人发热恶寒经水适来热除脉迟身凉脇满如结胸状谵者刺期门【论见谵语】
　　吐下汗后脉微心下痞脇痛气上冲咽冒脉动惕者成痿【论见痞】
　　下后脉者必两脇拘急　脇下素有痛连在脐傍痛引少腹入隂筋者名藏结死【左右者隂阳之道路脇之部也宿痞在脇则隂阳之道路不通故邪不得传经而直入于藏是以死也】
　　胸满【论见前脇满痛条　内兼脇病者已前见】
