<!-- { "loadSidebar": true } -->
　　太阳太阳与阳明合病喘而胸满者不可下宜麻黄汤【阳受气于胸中喘而胸满者阳气不宣发壅而逆也心下满腹满皆为实当下之此以为胸满非里实故不可下虽有阳明然与太阳合病为属表是与麻黄汤发汗】　发汗若下之而烦热胸中窒者栀子豉汤【阳受气于胸中发汗若下使阳气不足邪热客于胸中结而不散故烦热而胸中窒塞与栀子豉汤以吐胸中之邪】　病如桂枝证头不痛项不强寸脉微浮胸中痞鞕气上冲咽喉不得息者此为胸有寒也当吐之宜瓜蒂散【病如桂枝证为发热汗出恶风言邪在表也头痛项强为桂枝证具若头项不痛强则邪不在表而传里也浮为在表沈为在里今寸脉微浮则邪不在表亦不在里而在胸中胸中与表相应故知邪在胸中者犹如桂枝证而寸脉微浮也以胸中痞鞕上冲咽喉不得息知寒邪客于胸中而不在表也千金曰浮上部填塞胸心胸中满者吐之则愈与瓜蒂散以吐胸中之邪若气不上冲则不可用也】　太阳病下之脉促胸满者桂枝去芍药汤【方论见恶寒】若脉促不结胸者欲解也　下后胸满小便不利若
　　兼烦惊谵语身重不可转侧者柴胡加龙骨牡蛎汤【方论见惊门】　若兼哕而舌胎者为湿痹
　　阳明潮热大便溏小便可胸脇满属阳明【见脇满痛】
　　少阳中风两耳无所闻目赤胸中满而烦者若吐下之则悸而惊救逆小柴胡去黄芩加茯苓汤【少阳之脉起于目眦走于耳中其支者下胸中贯膈风伤气风则为热少阳中风气壅而热故耳聋目赤胸满而烦邪在少阳为半表半里以吐除烦吐则伤气气虚者悸以下除满下则亡血血虚者惊】
　　太隂太隂之为病腹满而吐食不下自利益甚时腹自痛若下之必胸下结鞕【太隂为病阳邪传里也太隂之脉布胃中邪气壅而为腹满上不得降者呕吐而食不下下不得升者自利益甚时腹自痛隂塞在内而为腹痛者则为常痛此阳邪于表虽痛而亦不常痛但时时腹自痛也若下之则隂邪留于胸下为结鞕经曰病发于隂而反下之因作痞　泻心汤理中汤元不渴四逆汤　赵活人第十八问中云太隂者脾之经主胸鬲防胀愚尝观成氏明理论云胸中至表犹近所以仲景云喘而胸满者麻黄汤是属表而可汗者也又云胸脇满者小柴胡汤属半表半里而可和解者也至于太隂止云腹满而吐食不下时腹自痛或腹满而咽干由此观之可见太隂不主胸上者明矣】少隂病下利咽痛胸满心烦者猪肤汤【少隂之脉从肾上贯肝鬲入肺中则循喉咙其支别者从肺出络心注胸中邪自阳经传于少隂隂虚客热下利咽痛胸满心烦也与猪肤汤调隂散热　咽痛五方大能解】
　　厥隂病人手足厥冷脉乍紧者邪结在胸中心中满而烦饥不能食者病在胸中当须吐之宜瓜蒂散【手足厥冷者邪气内陷也脉紧牢者为实邪气入府则脉沈今脉乍紧知邪结在胸中为实故心下满而烦胃中无邪则喜饥以病在胸中虽饥而不能食与瓜蒂散以吐胸中之邪　手足厥冷非脉紧胸痛别之】　热少厥微胸脇烦满一证已前见
　　吴胸满多用吐法实者宜瓜蒂散虚者宜人参芦或以香苏散饮下一瓯以手探喉中吐之亦可凡伤寒三四日已传少阳经脉口苦发热而胸满宜小柴胡汤若胸中满闷者加枳实桔梗各二钱以利之若胸脇满而烦者加瓜蒌实三钱黄连一钱半　活人治胸满气痞不寛只用枳殻桔梗各二钱生姜五片名曰枳殻汤　凡心之上胸之分宜枳殻心之下胃之分宜枳实盖枳殻能泄至髙之气枳实能泄至低之气其瓜蒌仁能泻肺洗涤胸中痰垢之要药也故胸满而烦必加之一法治气痞胸满用小麦防一二升以生枳殻切半同炒令热去枳殻以帛包热防熨胸中顿易热之则气易散而愈矣
　　胸痛
　　胸脇痛而耳聋尺脉俱者少阳受病也【论见大法活人云柴胡汤主之】
　　病胸中诸实胸中郁郁而痛不能食欲使人按之而反有涎涶下利十余行其脉反迟寸口脉微滑此可吐之利即止
　　吐下后嗢嗢欲吐胸中痛大便溏腹满而烦者宜调胃承气汤【详呕】
　　耳聋
　　耳聋有二一由重发汗虚一由少阳中风　胸脇痛耳聋尺寸脉俱者少阳受病也
　　未持脉时病人又手自冒心试教令欬而不欬者此必耳聋无闻也所以然者以重发汗虚故如此【黄耆建中汤】少阳中风两耳无闻目赤胸满而烦者不可吐下吐下则悸而惊【或用小柴胡汤】
　　少阳与厥隂俱病耳聋囊缩而厥者此两感证　厥隂荣衞不通耳聋囊缩不知人危矣　湿温证治在太隂不可汗汗则不能言耳聋不知病处身青面色变名曰重暍【白虎加苍术汤】
　　阳毒
　　阳毒之证初受病时所加邪毒深重加以当汗失汗当下失下或吐下后邪热乘虚而入误服热药使毒热散漫如抱薪救求火无不延燎至于六脉沈实舌巻焦黒鼻中如烟煤身面锦斑狂言直走逾垣上屋登髙而歌弃衣而走皆其证也五日可治六七日不可治
　　升麻鼈甲汤　治阳毒为病面赤斑斑如锦文咽喉痛唾脓血
　　升麻【二两】　当归　蜀椒【炒去汗】　甘草【各一两】鼈甲【手指大一片】　雄黄【研半两】
　　右六味以水四升煮取一升顿服之取汗愈肘后千金方阳毒升麻汤有桂无鼈甲隂毒甘草汤无雄黄
　　附
　　活阳毒升麻汤治伤寒一二日便成阳毒或服药吐下之后变成阳毒腰背痛烦闷不安面赤狂言奔走或见鬼或下利脉浮大数面赤斑斑如锦纹咽喉痛下脓血五日可治七日不可治
　　升麻　犀角【镑】　射干　黄芩　人参　甘草【各等分】
　　右防咀水煎服食顷再服温覆手足出汗解不解重作
　　阳毒栀子汤　治阳毒伤寒发热百节疼痛
　　升麻　黄芩　杏仁　石膏【各二钱】栀子　赤芍药知母　大青【各一钱】　甘草【五分】　柴胡【一钱半】
　　右防咀每服半两姜五片豉百粒同煎
　　大黄散治阳毒伤寒未解热在内恍惚如狂
　　大黄【一两半】桂心【七钱半】甘草【炙】芒硝　大腹皮木通【各一两】　桃仁【二十一枚】
　　右防咀水煎服以利为度
　　海葛根散　治阳毒身热如火头痛躁渴咽喉干痛葛根【七钱半】　黄芩　大黄【醋炒】　甘草　栀子朴硝【各半两】
　　右防咀水煎服
　　活黒奴丸　治时行病六七日未得汗脉洪大或数面赤目痛身体大热烦躁狂言欲走大渴甚又五六日已上不解热在胸中口噤不能言为壊伤寒医所不治或人精魄已竭心下尚暖拨开其口灌药下咽即活兼治阳毒及发斑
　　麻黄【去节泡三两】大黄【二两】釡底煤【研】　黄芩　芒硝灶突墨【研】　梁上尘　小麦奴【各一两】
　　右为末炼蜜丸如弹子大新汲水研下一丸渴者与冷水尽饮之须臾当寒寒竟汗出便瘥若无汗再服一丸须微利效小麦奴即小麦未热时丛中不成麦捻之成黒勃是也此药须是病人大渴倍常燥盛者乃可与之若不渴者服之反为祸耳
　　脉洪大内外结热舌卷焦黒鼻中如烟煤以水渍布薄之叠布数重新水渍之稍挼去水塔于胸上须臾蒸热又渍冷如前薄之仍换新水数十易热甚者置病人于水中势才退则已亦一良法也
　　丹砂丸　治伤寒隂阳二毒危恶形证
　　舶上硫黄　水银　太隂精石　太阳石【各一两】硝石【半两】
　　右为末用无油铫子以文武火炒上顶药令匀如灰色研极细生姜自然汁浸炊饼丸如菉豆大每服五丸龙脑生姜蜜水下压其燥也若阳毒枣汤下阴毒白汤下
　　白虎加人参名化斑汤　斑盛者青黛一物汤　咽痛参升麻汤
　　青黛一物汤
　　青黛【如枣大一块】　用新汲水研服
　　参升麻汤
　　升麻　参　甘草【各半两】
　　水三盏煎一盏半去滓服
　　陶阳毒伤寒服药不效斑烂皮肤手足皮俱脱身如涂硃眼珠如火燥竭欲死脉洪大而有力昏不知人宜三黄石膏汤主之或升麻栀子汤吐之　若热甚时狂时昏口噤咬牙药不可下者用水渍法候牙寛狂乱稍定投药亦良如黒奴丸不可轻用
　　活阳气独胜隂气暴絶必发燥狂走妄言面赤咽痛发斑或下下利赤黄脉洪实或滑促宜酸苦之药救隂　阳毒轻者桔梗大黄汤　阳毒升麻汤　栀子仁汤　又龙胆草一物汤
　　赵阳根于隂隂根于阳无阳则隂无以化无隂则阳无以生可见两者不能相无也又仲景云阳气先絶隂气后絶此人死身色必青隂气前絶阳气后竭此人死身色必赤则知隂阳二气在人身中不可偏絶絶则无复生之理今活人书论隂毒而曰阳气絶论阳毒而曰隂气絶既絶矣即为不治之证又何药焉盖隂阳二证之深重也又挟毒气是为隂毒阳毒故其药皆用升麻犀角雄黄大青軰以解其毒然后阳毒泄而隂气复隂毒泄而阳气复大汗出而解矣活人书何不曰阳气极盛隂气极微为阳毒隂气极盛阳气极微为隂毒庶不为极絶之证












　　证治凖绳卷四十三
<子部,医家类,证治准绳>
　　钦定四库全书
　　证治凖绳卷四十四
　　明　王肯堂　撰
　　伤寒
　　三隂总论
　　太隂病
