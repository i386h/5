<!-- { "loadSidebar": true } -->
　　右为细末先用好酒一升调药摊入新碗中于火上荡干合在瓦上每一碗下烧熟艾一拳大以瓦搘起无令着火直至烟尽冷即刮取研入磁盒内盛每服二钱酒一盏共煎七分有火焰起勿讶伤寒隂毒者四肢冷脉沈细或吐泻五心烦躁胷中结鞕或转早伏隂在内汤水不得下或无脉先吃一服如吐却更进一服服后心中热其病已瘥下至藏府中表未解者浑身壮热脉气洪大便宜用发表药或表解者更不发热便得眠睡浑身有汗若少有痞结脉实方可用下鬲行藏府药渐行调和元气补治脾胃汤散服此药三服不应者不可治也
　　隂毒沈困脉入至附骨方有隂毒沈困之与前后渐染之皆同而更加沈重六脉附骨取之方有按之即无一息入至已上或不可数至此则药饵难为功矣但于脐下灼火艾如枣大三百壮以来手足不和暖者不可治也倘复和缓以前硫黄及热药助之若隂气散阳气来则渐减热药而和治之以取瘥也
　　活治隂虚阳脱体冷无脉气息欲絶不省人事及伤寒隂厥百方不效者用葱以索纒如臂大切去根及叶惟存白长二寸许如大饼様先以火协一面令通热勿令着火乃以热面熨病人脐上连脐下又以熨斗满贮火熨之令葱饼中热气郁入肌肉内须臾作三四饼一饼坏不可熨又易一饼良久病人当苏手足温有汗即瘥更服四逆汤以温其内
　　海治隂证诸药不效并汤水不下身冷脉絶气息短不知人用葱白熨法又不若用酽醋拌防皮炒热注布袋中蒸熨之比上法尤速
　　代灸涂脐膏　附子　马蔺子　蛇床子　呉茱萸
　　肉桂【各等分】
　　右为细末可用白面一匙药末一匙生姜自然汁煨成膏摊纸上圆三寸许贴脐下关元气海自晚至晓其火力可代灸百壮腰痛亦可贴之　一法用丁香荜拨干姜牡蛎烧灰放手心中以唾津调如泥以手掩其隂至暖汗出为度
　　隂毒伤寒四肢逆冷者用呉茱萸不拘多少为细末温酒和匀生绢袋盛之热熨脚心令通畅愈若以汤煎温药渫洗以接四肢亦可
　　回生神膏【良法】治男女隂毒伤寒外接法
　　牡蛎【煅粉】干姜【炮各一钱】　研为细末男病用女唾调手
　　内擦热紧掩二卵上得汗出愈女病用男唾调手内擦热掩二乳上得汗出愈卵与乳男女之根蒂坎离之分也隂证大小便不通及诸杂证隂证大小便不通者并宜此外治法数日不通为急非急者勿用
　　隂中伏阳破隂丹　硫黄　水银【各一两】陈皮　青皮【各半两】　先将硫黄放入铫子内镕开次下水银用鉄
　　杖子打匀令无星倾入黑茶盏细研入二味面糊丸如桐子大每服三十丸如烦躁冷盐汤下隂证艾汤下良效
　　有人初得病四肢逆冷脐下筑痛身疼如被杖葢隂证也急服金液破隂来复等丹其脉遂沉而滑沉者隂也滑者阳也病虽隂证而见阳脉有可生之理仲景所谓隂病见阳脉者生仍灸气海丹田百壮手足温温阳回得汗而解或问滑沉之状如何便有生理予曰仲景云翕奄沉名曰滑何谓也沉为纯隂翕为正阳隂阳和合故名曰滑古人论脉滑虽曰往来前却流利旋转替替然与数相似仲景三语而足也此三字极难晓翕合也言张而复合也故曰翕为正阳沉言忽降而下也故曰沉为正隂方翕而合俄降而沉奄为忽忽间仲景论滑脉可为谛当矣其言皆有法故读者难晓宜细思之霹雳散　治伤寒隂胜隔阳其人必躁热而不欲饮水是也　上用附子一枚烧灰存性为末作一服蜜水调下而愈此逼散寒气后热气上行而汗乃愈
　　陶隂毒病手足指甲皆青脉沉细而急者四逆汤无脉者通脉四逆汤隂毒甘草汤真武汤厚朴丸白术汤肉桂散皆可选用
　　正阳回隂霹雳散正元散天雄散附子散
　　刼金液丹
　　熏逆冷囊缩者以炒豆投热醋中如法熏之
　　熨法灸法一伤寒直中隂经真寒证或隂毒证身如被杖腹中绞痛呕逆沈重不知人事四体坚冷如石手指甲唇青药不入口六脉沈细或无脉欲絶者将葱一握切去根叶取白三寸许捣如饼先用麝香半分填脐中后放葱饼脐上以火熨之连换三四饼稍醒灌入生姜汁服回阳救急汤如不醒再灸气海关元二三十壮使热气通于内逼邪外出以复阳气如用此法手足温和汗出即醒者有生意也手足不温汗不出不醒人事者不能起矣
　　呉或问隂毒伤寒用附子汤冷服何也此葢隂极于下阳浮于上之治法也予曽治一人伤寒十余日脉沈细手温而足冷大便不通面赤呕烦渴药不能下惟喜凉水一二口或西一二块食下良久而复吐出此隂寒于内逼其浮阳失守之火聚于胸中上冲咽嗌故为面赤呕烦也遂用附子大者一枚以生姜自然汁和白面包裹煨熟去面取附子去皮尖切作八片又以人参三钱干姜炮三钱水二盅煎取一盅浸于冷水中待药冷与之即愈按内经曰若调寒热之逆冷热必行则热药冷服下嗌之后冷体既消热性即发由是病气随愈呕烦皆除情且不违而致大益此之谓也葢近世患隂证伤寒往往疑似参差初便不敢用附子直待隂极阳竭而用之则为迟矣大抵治法有是病投是药岂可狐疑而误治哉且夹隂伤寒先因欲事伏隂于内却又着寒内外皆隂隂气独盛则阳气以衰故脉沈而足冷也必须急用人参健脉以益元气为主佐以附子温肾经散寒邪以退隂而回阳也若舍此二味不用将何以救之哉古之谚曰伤寒偏死下虚人诚哉斯语许学士论必以真气为主葢真气乃人命之根蒂也若不察真气之虚实而欲急攻其热或施汗下或多用寒凉之药攻热未愈隂寒复生病至危殆良可悲夫
　　又方用雄鸡血滴入无灰热酒内饮之以衣被温覆取汗









　　证治准绳卷四十五
<子部,医家类,证治准绳>
　　钦定四库全书
　　证治准绳卷四十六
　　明　王肯堂　撰
　　伤寒
　　合病倂病
　　合病并病汗下吐后等病
　　表里合病必下【利汗】太阳与阳明合病必自下利葛根汤主之不下利但呕者葛根加半夏汤主之　太阳与少阳合病自下利者与黄芩汤若呕者黄芩加半夏生姜汤主之　阳明与少阳合病必下利脉滑而数者有宿食也当下之宜大承气汤【俱详下利】
　　倂病二阳并病太阳出汗不彻因转属阳明自汗不恶寒太阳证不罢面赤躁烦短气者更发汗则愈　二阳并病太阳证罢潮热谵语者下之即愈【论详谵语】　太阳与少阳并病项强冐心下鞕如结胸者刺胸腧肝腧【论见项强】
　　合并病
　　合病两经俱病倂则一经证罢而并归于一经也太阳与阳明合病有三证其邪凑有浅深之殊故用药有汗下和解之异治见各条三阳合病有二证其一证用白虎汤其一证无治法后人用小柴胡白虎之类盖此二证俱有三阳之故不可汗下二阳并病有二证表未解者汗之表已解有里证者下之太阳与少阳并病有三证其一由误下以致心下鞕成结胸其一项强如柔痉状心下鞭如结胸刺肺俞肝俞慎勿发汗汗则讝语不止宜刺期门其一心下鞭项强而者刺大椎肺俞不宜下也
　　合病太阳与阳明合病胸满而喘者不可下麻黄汤太阳与阳明合病自下利葛根汤不下利但呕者葛根加半夏【或曰由太阳表未罢而阳明里又至两阳合病热甚于表乘虚渐攻于里故下也其不下利而呕者邪气虽攻里未入于胃但气逆而呕故加半夏以止呕逆厐氏曰外证必头痛腰疼肌热目疼鼻干也脉浮大太阳受病也长者阳明也头腰太阳也肌目鼻阳明也】
　　太阳与少阳合病自下利者与黄芩汤若呕者黄芩加半夏汤【或曰此表实里虚热入攻里故自下利若兼痰饮则呕也】
　　阳明少阳合病必下利脉长者为顺脉者为负负者克贼也脉滑而数者有宿食大承气汤【或曰阳明土少阳木其脉者木乗土也不者不负也负者必死若滑而数者有宿食非负也故宜下】
　　三阳合病腹满身重难以转侧口不仁面垢讝语遗尿不可汗下若自汗者白虎汤　三阳合病脉浮大见闗上但欲眠目合则汗小柴胡白虎汤【或曰此二证俱有三阳之证此不可汗下】
　　并病二阳并病太阳初得时汗之不彻转属阳明续自微汗不恶寒大柴胡汤　若太阳证不罢不可下可小发汗设面色縁縁正赤阳气怫郁在表汗之不彻其人烦躁短气不知痛处宜更发汗则愈葛根汤　二阳并病太阳证罢潮热手足汗大便难讝语者大承气汤太阳少阳并病反下之成结胸心下鞕下利不止水浆不下心烦生姜泻心汤小陷胸汤　太阳与少阳并项强痛或冐时如结胸心下痞鞕刺大椎第一间肺俞肝俞不可汗汗则讝语不止刺期门　太阳少阳并病心下鞭项强而者刺大椎肺俞慎勿下
　　赵愚甞疑合病并病之难明也久矣姑释之盖合病者二阳经或三经同受病病之不传者也并病者一阳经先受病又过一经病之传者也且如太阳阳明并病一证若并而未尽是传未过尚有表证仲景所谓太阳证不罢面色赤阳气怫郁在表不得越烦躁气短是也犹当汗之以各半汤若并之已尽是谓传过仲景所谓太阳证罢潮热手足汗出大便鞭而谵语者是也法当下之以承气汤是知传则入府不传则不入府所以仲景论太阳阳明合病止出三证如前太阳阳明并病则言其有传变如此也又如阳经互相合病皆自下利仲景于太阳阳明合病则主以葛根汤太阳少阳合病主以黄芩汤少阳阳明合病主以承气汤至于太阳少阳并病其证头项强痛冐如结胸心下痞鞭当刺大椎肺俞肝俞不可汗下太阳阳明并病已见上论但三阳合病仲景无背恶寒语句虽别有口燥渴心烦背微恶寒者乃属太阳证而非三阳合病也活人言三阳合病背恶寒者非也三阳若与三隂合病即是两感所以三隂无合病例也
　　张夫并者乃催并督并之义非吞并就之理然催并系去声吞并之并乃上声史记曰始皇初并天下即此理也夫并之理乃前病未解后病已至有逼相并之义故曰并病也经曰太阳与少阳并病头项强痛或冐云云如果并作一家则仲景不具两经之证而言也其非并字明矣
　　又曰或云三阳合病有太阳阳明有正阳阳明有少阳阳明似乎重出予曰各有所指不过表里之分耳夫三阳合病在表三阳阳明病在里事在两途即非重出在表者宜解散以痊安在里者非攻下则不可然表里证治迥各不同惟编目有似乎重出
　　发汗后不解
　　伤寒初感始以太阳故以发汗为首汗行如雨散云收其病乃愈倘汗行不解者或表邪未尽或热邪传里或邪气乗虚内客故有汗后而不解者
　　发汗病不解反恶寒虚也芍药甘草附子汤　太阳病发热汗不解仍发热心下悸振振欲擗地真武汤　发汗后身疼痛脉沉者桂枝加芍药人参新加汤　太阳发汗遂漏不止其人恶风小便难四肢拘急难以屈伸桂枝加附子汤　大汗出热不去内拘急四肢疼下利恶寒四逆汤　发汗过多冐心心下悸欲得按桂枝甘草汤　汗后腹胀满厚朴生姜人参汤　太阳病发汗后大汗出胃中干燥不得眠欲饮水者少少与之则愈若脉浮小便不利微热消渴者五苓散　发汗已脉浮数烦渇五苓散　服桂枝汤脉洪大与桂枝汤如前法若形如疟日再发汗出必解麻黄汤　发热汗出不解心中痞鞕呕吐不和大柴胡汤　服桂枝汤大汗出大烦渇不解脉洪大白虎加人参汤　发汗后脐下悸欲作奔豚茯苓桂枝甘草大枣汤　发汗后不恶寒但恶热蒸蒸发热者实也调胃承气汤　发汗后不可更行桂枝汗出而喘无大热者麻黄杏仁甘草汤
