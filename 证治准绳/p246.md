<!-- { "loadSidebar": true } -->
　　太阳伤寒脉浮缓身不疼但重乍有轻时无少隂证者大青龙汤发之【详太阳病】　发汗已身犹灼热名曰风温脉浮汗出身重多眠鼻息鼾【详风温宜活人萎防汤】　风温脉浮身重汗出恶风者宜
　　防已黄茋汤　防已【一两】甘草【半两】白朮【七钱半】黄茋【去芦一两一钱】右防咀毎服五钱生姜四片大枣一枚水一盏半煎至八分温服良久再服服后当如虫行皮中从腰下如冰后坐被上又以一被绕腰已下温令微汗瘥喘者加麻黄半两　胃中不和者加芍药三分气上冲者加桂三分　下有沈寒者加细辛三分
　　脉浮宜以汗解用火炙之邪无从出因火而盛病从腰以下必重而痹名火逆也　脉浮数者法当汗出而愈若下之身重心悸者不可发汗当自汗出乃解所以然者尺中脉微此里虚须表里实津液自和便自汗出愈伤寒八九日下之胸满烦惊小便不利讝语一身尽
　　重不可转侧者柴胡加龙骨牡蛎汤主之【方见惊　张病有身重不能转侧下后血虚津液不荣于外也身疼不能转侧者风湿相搏于经而里无邪也经曰伤寒八九日风湿相搏身疼体烦不能自转侧不呕不渇脉浮虚而濇者以桂枝附子汤主之此以柴胡加龙骨牡蛎汤主之以上二证言不能转侧颇相似论疼与重俱不相侔各从本法为宜也】
　　阳明病脉迟汗出不恶寒身重短气腹满而喘或潮热或不潮热承气汤证【详腹满】　阳明病脉浮紧口苦咽燥腹满而喘发热汗出不恶寒身重忌汗忌烧鍼忌下【详自汗注云此证宜和解之】
　　三阳合病腹满身重难以转侧口不仁而面垢讝语遗尿发汗则讝语下之则额上生汗手足逆冷若自汗出者白虎汤主之【成腹满身重难以转侧口不仁而讝语者阳明也鍼经曰少阳病甚则面微尘此面垢者少阳也遗尿者太阳也三者以阳明证多故出阳明篇中三阳合病为表里有邪若发汗攻表则燥热益甚必愈讝语若下之攻里表热乗虚内陷必额上汗出手足逆冷其自汗出者三阳经热甚也内经曰热则腠理开荣卫通汗大泄与白虎汤以解内外之热】
　　少隂病腹痛小便不利四肢沈重疼痛下利者真武汤中暍发热恶寒身重而痛手足逆冷小有劳身即热小便已洒洒然毛耸其脉细芤迟口开前板齿燥此为太阳中暍忌汗下温鍼【宜白虎加人参汤详暑病】
　　隂阳易身重少气少腹里急或引隂中热上冲胸眼花者此为隂阳易宜烧裩汤【方论见隂阳易】
　　难转侧
　　三阳合病腹满身重难转侧汗出者白虎汤【论见身重】　下后胸满烦惊小便不利谵语身重不可转侧者柴胡牡蛎汤【论见惊】　风湿相身体烦痛不能自转侧不呕不渴脉浮虚而澁者桂枝附子汤【论详身体痛】
　　面赤　【面垢　眼花　面青】
　　太阳病面反有热色二阳并病面色縁縁正赤阳明面合赤色皆是表邪必发散解肌而愈少阳目赤和解而安少隂面赤色厥隂面少赤带阳二日必四逆而后可也面赤虽由阳热而生然各经俱无可下之证在少隂厥隂者正证有下利厥逆脉微实为隂寒之病縦面赤似阳只是兼化而已
　　太阳病如疟状若脉微恶寒面反有热色而身痒者桂枝麻黄各半汤小汗之【方论见发热】　脉浮而迟面热赤而战惕者六七日当汗出而解反发热者瘥迟为无阳不能作汗其身必痒也
　　二阳并病太阳初得病时发其汗汗先出不彻因转属阳明续自微汗出不恶寒若太阳证不罢者不可下之下之为逆如此可小发汗设面色縁縁正赤者阳气怫郁在表当解之薰之若发汗不出出不足言阳气怫郁不得越当汗不汗其人躁烦不知痛处乍在腹中乍在四肢按之不可得其人短气但坐以汗出不彻故也更发汗则愈何以知汗出不彻以脉澁故知也【因发不透彻而面赤躁烦短气者不足言阳气怫郁止是当汗不汗也故更发汗则愈】　阳明病面合赤色不可攻【葛根汤】　少隂病下利清谷手足厥逆脉微欲絶身反不恶寒者通脉四逆汤加葱白【详下利】　厥隂下利清谷脉沈迟面少赤身有微热者必郁冐汗出而解病人必微厥所以然者其面戴阳下虚故也【详下利】　面赤而身热足寒卒口噤背反张者痉病也【详杂病痉门】　面赤而斑斑如锦纹咽喉痛唾脓血者阳毒也【详阳毒】　面垢三阳合病腹满身重难转侧口不仁谵语面垢遗尿不可汗下　面青太阳病汗后遂发热恶寒复加烧针因胸痞面青肤瞤者难治色微黄身足温者易愈
　　目赤少阳中风两耳无闻目赤胸满而烦者不可吐下【小柴胡汤】
　　附
　　面黄孙兆口诀云工部郎中郑忠厚患伤寒胸腹满面黄如金色诸翰林医官商议略不定推让曰胸满可下恐脉浮虚召孙至曰诸公虽疑不用下药郑之福也下之必死某有一二服药服之必瘥遂下小陷胸汤寻利其病遂良愈明日而色改白京师人称服
　　壊病
　　仲太阳病三日已发汗若吐若下若温针仍不解者此为壊病桂枝不中与也观其脉证知犯何逆随证治之按逆者谓不当汗而汗不当下而下或汗下过甚皆不顺于理故云逆也随证治之者如后云汗后病不解及发汗若下之病仍不解某汤主之之类是也随证治之一句语活而义广玉韩诸家以壊病另作一证而以羊肉汤主之误矣
　　本太阳病不解转入少阳者脇下鞭满干呕不能食往来寒热尚未吐下脉沉紧者与小柴胡汤若已吐下发汗温针讝语柴胡证罢此为壊病知犯何逆以法治之赵仲景论中所谓壊病者以太阳病误汗吐下后虚烦结胸痞气吐后内烦腹胀满等证是也此正谓桂枝不中与小柴胡汤证罢者渇甞指异气之病如活人所谓异气为壊病之说仲景又云更感异气变为他病者即索矩所谓二气三气杂合为病是也以其未可定名而非有名四种温病之比故以变病名之且四经温病仲景以为冬伤于寒至发为温病温病未巳重遇于邪变为温疟风温温毒温疫病未甞壊故以变证名之一曰壊病一曰变证名目自是不同可见异气不为壊病也审矣假如温疟果为壊病则仲景不言小柴胡汤证罢也请人思焉
　　是斋方伤寒隂阳二证不明或投药错误致患人困重垂死七日以后皆可服传者云千不失一用好人参一两去芦薄切水一大升于银石器内煎至一盏以新水沈之取冷一服而尽汗不自他出只在鼻梁尖上涓涓如水是其应也妙甚苏韬光云侍郎方丈甞以救数十人王使君宰清流日倅车申屠行父子之妇产后病时疫一十余日已成壊病偶见问因劝其只服人参一味遂安是时未知有此方偶然暗合耳
　　海阳证大汗大下后亡阳于外亡血于内上而津脱下而液脱津液两亡宜以羊肉汤补之矧隂证者岂可不温补哉此与伤寒太阳证振揺与真武汤一例外之阳病至此尚温况内之隂候岂得不补耶
　　韩产脱血虚者宜用羊肉汤伤寒汗下太过亡阳失血若只用救逆效必迟矣与羊肉汤为效神速病人面色虽见阳是客热上焦中下二焦隂气已盛若调得下焦有阳则上焦阳气下降丹田知所归宿矣夫气有高下病有逺近证有中外治有轻重各适其至所为故病八九日汗下太过二脉沈细无力多踡足卧恶听人声皮有粟时战如疟宜羊肉汤主之
　　羊肉汤方　当归　白芍药　牡蛎【煅赤各一两】生姜【二两】桂
　　枝【七钱半】龙骨【煅通赤半两】黒附子【炮去皮脐四钱】
　　右为粗末毎服一两羊肉四两葱白五寸去黄心同剉烂以水五升熬减一半以来滤绞去渣分三服服之　按此方隂证宜之
　　鼈甲散　治伤寒八九日不瘥诸药不効名坏伤寒鼈甲【醋炙为末】升麻　前胡　乌梅肉　枳实　犀角【镑】黄芩【各半两】甘草【二钱半】生地黄【一两】　每服五钱水
　　一盏半煎至八分去滓服　按此方阳证宜之
　　振战栗
　　成振者耸动也战者战揺也栗者心战也振轻而战重也战外而栗内也振者责其虚寒虚则不至于争故止于振耸耳战者为正与邪争为则股栗而战矣战虽重于振而栗重于战也战者正气胜栗则邪气胜也皆邪正之相争也
　　太阳伤寒若吐若下后心下逆满气上冲胸起则头脉沈紧发汗则动经身为振振揺者茯苓桂枝白朮甘草汤主之【成吐下后里虚气上逆者心下逆满气上冲胸表虚阳不足起则头脉浮紧为邪在表当发汗脉沈紧为邪在里则不可发汗发汗则外动经络损伤阳气阳气外虚则不能主持诸脉身为振振揺也与此汤以和经益阳】
　　茯苓桂枝白术甘草汤方　桂枝【去皮三两】茯苓【四两】白术
　　甘草【各二两炙】
　　右四味以水六升煮取三升去滓分温三服
　　【阳不足者补之以甘茯苓白术生津液而益阳也里气逆者散之以辛桂枝甘草行阳散气】
　　太阳病发汗汗出不解其人仍发热心下悸头身瞤动振振欲擗地真武汤主之【方见下利】
　　孙太乙宫道士周徳真患伤寒发汗出多惊悸目身战掉欲倒地众医有欲发汗者有作风治者有用冷药解者病皆不除召孙至曰太阳经病得汗早欲解不解者因太阳经欲解复作汗肾气不足汗不来所以心悸目身转遂作真武汤服之三服微汗自出遂解盖真武汤附子白术和其肾气肾气得行故汗得来也若但责太阳者惟能干涸血液耳仲景云尺脉不足荣气不足不可以汗以此知肾气怯则难得汗也明矣许学士云乡里有一姓髙者子年三十初得病身微汗脉弱恶风医以麻黄药与之汗遂不止发热心多惊悸夜不得眠谵语不识人筋惕肉瞤振振动揺医又进镇心药予曰强汗之过也仲景曰脉微汗出恶风不可服青龙汤服之则筋惕肉瞤此为逆也惟真武汤可救进此三服佐以清心竹叶汤数日遂愈【清心竹叶汤方未考】
　　下后复发汗必振寒脉微细所以然者以内外俱虚故也　亡血家不可发汗发汗则寒栗而振　太阳病火熨其背大汗出火热入胃发谵语十余日振栗自下利者此为解也【详谵语】　脉浮紧按之芤当战而汗出解脉芤为虚是以发战脉浮为在表故当汗出解也【论见首卷】太阳病脉隂阳俱停等必战栗汗出而解【论见发热】　凡柴胡证下之若柴胡证不罢者复与柴胡汤必蒸蒸而振发热汗出而解【论见往来寒热】　脉浮而迟面热赤而战惕者当汗出解也反发热者脉迟不能作汗其身必痒也【论见面赤】　诸乗寒者则为厥郁冐不仁口急不能言战而栗也隂中于邪必内栗也表气微虚里气不守故邪中于隂也
　　韩汗下后战者与救逆汤微减与羊肉汤再投而战解若隂气内盛正气太虚心栗鼓颔身不战者遂成寒逆宜灸之或用大建中汤仲景治尸厥战而栗者刺期门巨阙
　　呉凡振者大抵气血俱虚不能荣养筋骨故为之振揺而不能主持也须大补气血则可予曽用人参养荣汤得効又一人身揺不得眠者以十味温胆汤倍加人参遂愈内经曰寒之伤人使人毫毛毕直鼔颔战栗而无汗按此表寒而战栗也经言病有战而汗出因得解其脉浮而紧按之反芤此为本虚故当战而汗出也又曰脉隂阳俱停以三部浮沉迟数脉同等必先振栗汗出而解若脉浮数按之不芤其人本不虚者则汗出而解不发战也若不发战而心栗者此隂中于邪必内栗也凡正气怯弱寒邪在内必为栗也学者宜详究焉
