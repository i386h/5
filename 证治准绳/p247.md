<!-- { "loadSidebar": true } -->
　　加味人参养荣汤　治发汗过多气血俱虚而筋惕肉瞤或身振揺者　人参【二钱半】茯苓　甘草【炙】川芎【各一钱】白术　麦门冬【去心】当归身【各一钱半】五味子【十五粒】肉桂【一钱有热者减半】生地黄【一钱半有热者用此无汗用熟地黄】黄茋【二钱半有自汗者用二钱】生姜【三片】枣子【二枚擘】　水二钟煎至一钟去
　　滓温服如隂虚相火动者加知母黄蘗各一钱酒炒用若阳虚下寒脉微者加熟附子一钱肉桂倍之不得眠加逺志酸枣仁各一钱
　　加味温胆汤　治虚烦身振不得眠　人参【二钱半】橘红茯苓　黄连【酒炒】软苗柴胡　当归身　川芎
　　白芍药　生地黄　酸枣仁【以上各一钱】半夏【七分】甘草【五分】竹茹【一团】生姜【三片】　上煎服法同前
　　筋惕肉瞤
　　成经云阳气者精则养神柔则养筋发汗津液枯少阳气大虚筋肉失养故惕惕而跳瞤瞤然而动也直宜温经益阳真武之类是矣又伤寒吐下后复发汗筋脉动惕者久而成痿及太阳病发汗复下之表里俱虚复加烧针因肤瞤者难治二者逆之甚也又非若但发汗后可比发汗吐下庸可忽诸
　　太阳病脉微弱汗出恶风者不可服大青龙汤服之则厥逆筋惕肉瞤宜真武汤　太阳病已汗不解仍发热头身瞤振振欲擗地者真武汤【或以人参养荣汤倍人参当归】　伤寒吐下后复发汗虚烦脉甚微八九日心下痞脇下痛气上冲咽喉冐经脉动惕者久而成痿【真武汤桂枝苓术甘草汤】阳明伤寒吐下后不解不大便五六日至十余日日
　　晡时发潮热不恶寒独语如见鬼状循衣摸牀惕而不安微喘直视脉者生涩者死但发热谵语者大承气汤　阳明脉浮而紧咽燥口苦腹满而喘发热汗出不恶寒反恶热身重若加烧针必怵惕躁烦不得眠　若动气在左头汗不止者活人用防风白朮牡蛎次服建中汤
　　诊汗下吐温针后若肤瞤动胸烦面色青黄者难治【论见痞】
　　活伤寒吐下后发汗脉微心下痞脇痛气上冲筋脉动惕此为逆甚
　　呉夫此证皆因发汗攻表太过邪热未解血气虚夺筋肉失养所致或不因此由素禀血少邪热于血脉之中火性动惕故也曽治一人伤寒不经发汗七八日筋脉动惕潮热来尤甚其肉不瞤大便秘结不行小便赤涩以手按脐旁鞭痛此有燥屎也以加味大柴胡汤下之而愈又一人伤寒十余日曽三四次发汗过多遂变肉瞤身振揺筋脉动惕此汗多气血俱虚故也以加味人参养荣汤二剂而愈又一人汗后虚烦不得眠筋惕肉瞤内有热以加味温胆汤治之而愈凡治此证最要察虚实也
　　叉手冐心
　　发汗过多叉手自冐心心下悸欲得按者桂枝甘草汤【见悸】
　　惊　悸
　　惊悸之别杂病中辨之甚明伤寒中有单言惊者有单言悸者理不得淆故两分之其兼言惊悸者则少阳耳聋目赤胸满而烦者不可吐下吐下则悸而惊一条而已
　　海茯苓丸　治伤寒后或用心劳倦四肢羸弱心忪惊悸吸吸短气　茯神　麦门冬【去心】熟地【各一两】牡丹皮人参　黄茋【各七钱】桂枝　甘草【炙】牛膝　泽防
　　【各半两】　研为细末炼蜜和捣三五百杵丸如梧桐
　　子大每服二十丸食前温酒下
　　犀角汤　治伤寒后伏热在心怔忡惊悸不得眠睡犀角屑【半两镑】茵蔯蒿【七钱半】茯苓【二两】芍药【二两】生地黄【焙二两】麦门冬【去心一两半】山栀【半两】　为防咀每服五钱
　　水一盏半姜二片竹叶三七片同煎至七分食后服
　　麦门冬茯苓饮子　治伤寒后心神恍惚不得卧麦门冬【去心】赤茯苓【去皮】知母【焙】芎防　炙甘草　酸枣仁【微炒】陈皮【去白炒】防榔【各一两】　为防咀每服五钱
　　水一盏半生姜五片煎温服日三
　　惊
　　夫惊壊病也由误下火逆温针所致仲景之法不过随其逆而调之伤寒八九日下之胸满烦惊小便不利讝语一身尽重不可转侧者柴胡加龙骨牡蛎汤主之【成伤寒八九日邪气已成热而复传阳经之时下之虚其里而热不除胸满而烦者阳热客于胸中也惊者心恶热而神不守也小便不利者里虚泽液不行也讝语者胃热也一身尽重不可转侧者阳气内行于里不营于表也与柴胡汤以除胸满而烦加龙骨牡蛎铅丹收敛神气而镇惊加茯苓以行尽液利下利加大黄以逐胃热止讝语加桂枝以行阳气而解身重杂错之邪斯悉愈矣】
　　柴胡加龙骨牡蛎汤方　半夏【汤洗二合】柴胡【四两】大黄【二两】人参　桂枝【去粗皮】茯苓　龙骨　铅丹　牡蛎【熬】生姜【各一两半】大枣【六枚】　右十一味以水八升煮取四升
　　内大黄切如碁子更煮一二沸去滓温服一升
　　伤寒脉浮医以火迫刧之亡阳必惊狂起卧不安者桂枝去芍药加蜀漆牡蛎龙骨救逆汤主之【成伤寒脉浮责邪在表医以火刧发汗汗大出者亡其阳汗者心之液亡阳则心气虚心恶热火邪内迫则心神浮越故惊狂起卧不安与桂枝汤解未尽表邪去芍药以芍药益隂非亡阳所宜也火邪错逆加蜀漆之辛以散之阳气亡脱加龙骨牡蛎之涩以固之本草云涩可去脱龙骨牡蛎之属是也】
　　桂枝去芍药加蜀漆龙骨牡蛎救逆汤方　桂枝【去粗皮】生姜【切】蜀漆【洗去腥各三两】牡蛎【熬五两】龙骨【四两】甘草【炙二两】大枣【十二枚擘】　研为末以水一斗二升先煮蜀漆减
　　二升内诸药煮取三升去滓温服一升
　　太阳伤寒者加温针必惊也【心属火火先入心心主血而藏神血如水也神如鱼也两阳相熏灼水热汤沸则鱼惊跃不能安矣】　风温脉浮自汗身重多眠若被火者微则发黄剧则如惊癎时瘈疭【论见风温】
　　呉大抵伤寒汗吐下之后虚极之人或因事未决遂生惊悸者宜养血安神镇心之剂或硃砂安神丸之类
　　悸
　　成悸心忪也筑筑惕惕然动怔怔忪忪不能自安也有气虚而悸有停饮而悸有汗下后而悸者【汗为心液汗去心虚如鱼无水故悸】伤寒二三日心悸而烦者小建中汤少隂病四逆或悸者四逆散加桂是气虚而悸也【阳气内弱心下空虚故悸】饮水多心下悸是停饮而悸也【心为火而恶水水既内停心不自安则为悸也】太阳病发汗过多叉手自冐心心下悸者太阳病若下之身重心下悸者不可发汗少阳病不可发汗汗则谵语此属胃胃和则愈胃不和则烦而悸少阳病不可吐下吐下则悸而惊是数者皆汗下后挟邪而悸者也其治或镇固之或化散之惟饮之为悸甚于他邪虽有余邪必先治悸何者以水停心下无所不入侵于肺为喘嗽传于胃为哕噎溢于皮肤为肿渍于肠间为利治不可缓也故经曰厥而心下悸宜先治水与茯苓甘草汤后治其厥厥病甚重犹先治水况病之浅者乎
　　太阳伤寒二三日心中悸而烦者小建中汤【方见腹痛】　伤寒脉结代心动悸炙甘草汤主之【成结代之脉动而中止能自还者名曰结不能自还者名曰代由血气虚衰不能相续也心中悸动知真气内虚也与炙甘草汤益虚补血气而复脉】炙甘草汤方【一名复脉汤】　甘草【炙四两】生姜【切】桂枝【去粗皮各三两】人参　阿胶【各二两】生地黄【一斤】麦门冬【去心】麻子仁【各半升】大枣【十二枚擘】　上九味以清酒七升水八升先煮
　　八味取三升去滓内胶烊消尽温服一升日三服【补可以去弱人参甘草大枣之甘以补不足之气桂枝生姜之辛以益正气圣济经曰津耗散为枯五脏痿弱荣卫涸流湿剂所以润之麻仁阿胶麦门冬地黄之甘润经益血复脉通心也】
　　太阳病小便利者以饮水多必心下悸小便少者必苦里急也【成饮水多而小便利者则水不内蓄但胸中水多令心下悸金匮要畧曰食少饮多水停心下甚者则悸饮水多而小便不利则水蓄于内而不行必苦里急也　小便不利茯苓甘草汤里急十枣汤】脉浮数者法当汗出而愈若下之身重心悸者不可发汗当自汗出乃解所以然者乃中脉微此里虚须表里实津液自和便自汗出愈【详自汗】　发汗过多其人叉手自冐心心下悸欲得按者桂枝甘草汤主之【成发汗过多亡阳也阳受气于胸中胸中阳气不足故病叉手自冐心心下悸欲得按者与桂枝甘草汤以调不足之气】桂枝甘草汤方【桂枝之辛走肺而益气甘草之甘入脾而缓中】
　　桂枝【去粗皮四两】甘草【炙二两】　上二味以水三升煮取
　　一升去滓顿服
　　发汗后其人脐下悸者欲作奔豚茯苓桂枝甘草大枣汤主之【汗者心之液发汗后脐下悸者心气虚而肾气发动也肾之积名曰奔豚发则从少腹上至心下为肾气逆欲上凌心今脐下悸为肾气发动故云欲作奔豚与茯苓桂枝甘草大枣汤以降肾气】茯苓桂枝甘草大枣汤方　茯苓【半斤】桂枝【去粗皮四两】甘草【二两炙】大枣【十五枚擘】　上四味以甘烂水一斗先煮茯
　　苓减二升内诸药煮取三升去滓温服一升日三服作甘烂水法取水二斗置大盆内以杓扬之水上有珠子五六千颗相逐取用之
　　【茯苓以伐肾邪桂枝能泄奔豚甘草大枣之甘滋助脾土以平胃气煎用甘烂水者扬之无力取不助肾气也】
　　太阳病汗出不解其人仍发热心下悸头身瞤动振振欲擗地真武汤　少阳中风两耳无所闻目赤胸中满而烦者不可吐下吐下则悸而惊【救逆小柴胡去黄芩加茯苓　赵少阳经病证为不可吐下吐下则悸而惊又云尚未吐下脉沈紧者小柴胡汤又云已吐下发汗温针后谵语为壊病盖不可吐下者禁止之辞也未吐下者未经误治但可和解而已已吐下者失于误治成壊病也活人于少阳经病证中云尚未可吐下今添一可字恐未穏】　伤寒五六日中风往来寒热胸脇满黙黙不欲饮食心烦喜呕或心下悸或不渇身有微热或欬者小柴胡汤　伤寒脉细头痛发热者属少阳不可汗汗则谵语此属胃胃和则愈胃不和则烦而悸【调胃承气汤】　少隂病四逆其人或欬或悸或小便不利或腹中痛或泄利下重者四逆散主之【悸者加桂五分】厥隂伤寒厥而心下悸者宜先治水当服茯苓甘草
　　汤却治其厥不尔水渍入胃必作利也
　　手足厥冷而悸者茯苓甘草汤手足厥而不温者四逆散加桂枝
　　霍乱吐利心悸者理中丸加茯苓
　　藏结与结胸痞气大同小异
