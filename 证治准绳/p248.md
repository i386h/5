<!-- { "loadSidebar": true } -->
　　问曰病有结胸有藏结其状何如荅曰按之痛寸脉浮闗脉沈名曰结胸也何谓藏结答曰如结胸状饮食如故时时下利寸脉浮闗脉细小沈紧名曰藏结舌上白胎滑者难治【成结胸者邪结在胸藏结者邪结在藏二者皆下后邪气乘虚入里所致下后邪气入里与阳相结者为结胸以阳受气于胸中故尔与隂相结者为藏结以隂受之则入五藏故尔气宜通而塞故痛邪结阳分则隂气不得上通邪结隂分则阳气不得下通是二者皆心下鞭满寸脉浮闗脉沈知邪结在阳也寸脉浮闗脉小细沈紧知邪结在隂也隂结而阳不结虽心下结痛饮食亦自如故隂气乗阳虚而下故时时自下利隂得阳即解藏结得热证多则易治舌上白胎滑者邪气结胸中亦寒故云难治　按本文曰如结胸状则与结胸当有分别矣注曰是二者皆心下鞭痛欠穏当如结胸状饮食如故只是按之不痛耳既结于藏而舌白胎又为胸寒外证上下俱病故难治也　王朝奉云可刺闗元宂】　藏结无阳证不往来寒热其人反静舌上胎滑者不可攻也【成藏结于法当下无阳证为表无热不往来寒热为半表半里无热其人反静为里无热经云舌上如胎者以丹田有热胸中有寒以表里皆寒故不可攻　王朝奉云可刺闗元宂服小柴胡汤】　病胸中素有痞连在脐旁引入少腹入隂筋者此名藏结死　病发于阳而反下之热入因作结胸痛发于隂而反下之因作痞所以成结胸者以下之太早故也【张或谓成无已注云无热而恶寒者发于隂也既无热而恶寒为隂证安可有下之理又岂止作痞而已哉夫仲景所谓隂阳者指表里而言也非此之谓也病在表则当汗而反下之因作结胸病虽在里尚未入腑而辄下之因作痞所以成结胸者下之太早故也痞者下之太早故也经曰脉浮而紧浮则为风紧则为寒风则伤卫寒则伤荣又曰脉浮而紧复下之紧反入里则作痞由此推之风邪入里则结胸寒邪入里则为痞然此亦皆太阳病之所致非隂证之所为也又云病在阳应以汗解阳指表证而言也明矣况痞证诸条未有因无热而恶寒下之而成者此成先生之误也】伤寒五六日呕而发热柴胡证具而以他乐下之柴胡证仍在者复与柴胡汤此虽已下之不为逆必蒸蒸而振却发热汗出而解若心下满而鞭痛者此为结胸也大陷胸汤主之若满而不痛者此为痞柴胡不中与也宜半夏泻心汤【活人云知是痞先用桔梗汤尤妙此方行气下膈用无不效正气未衰里不受邪故蒸蒸而振发热汗出然后则愈若下后邪传里甚心下痞而鞭痛者为结胸宜大陷胸汤以下里邪痞微但满而不痛此为柴胡不可用半夏泻心汤无已云下后阳邪传里者则结于胸中以中为阳受邪与陷胸汤仲景于心下满而鞭痛者与结胸在心之下乎无已巧言曲喻以阳受气于胸中阳邪传里则结于胸为结胸者误也】




　　证治准绳卷四十六
<子部,医家类,证治准绳>
　　钦定四库全书
　　证治准绳卷四十七
　　明　王肯堂　撰
　　伤寒
　　合病倂病
　　结胸
　　心下痞结按之鞭满而痛者结胸也按之鞭满不痛者痞气也经曰病发于阳【发热而恶寒者】反下之热入因作结胸病发于隂【无热而恶寒者】反下之因作痞所以成结胸者下之太早也盖表当汗反下之里之正气为下所损则表之全热乗虚入里结于心下为结胸也里之隂分已受邪热为病是谓发于隂也或热微下证未全不任转防而反下之则里之微热虽除而表之热邪又至虽不结胸亦成痞也小结胸轻于大结胸而重于痞也由误之大小非以痞为寒也经谓但结胸无大发热证为寒实结胸诚非寒也但热微甚尔及夫藏结者经为热结于藏则为病深故云难治若用凉剂而亦有生又阳结者热结于府则微而浅也又留饮不散而成头汗脉沈濳及附骨者积饮成水结胸也又有不因误下而成结胸与痞者此又失下及夫反汗而成者也经谓热已入里久不攻之亦至结实名曰三死一生是失下也汗后热气传入心下而痞者是失汗也结胸固知当下或脉浮大者又不可下下之则死是犹带表邪未全结实故也又结胸证悉具加之烦躁者亦不治也夫药所以能逐邪者必待胃气施布药力始能温汗吐下以逐其邪邪气胜胃气絶者安可为之
　　太阳病脉浮而动数浮则为风数则为热动则为痛数则为虚头痛发热微盗汗出而反恶寒者表未解也医反下之动数变迟膈内拒痛胃中空虚客气动膈短气躁烦心中懊憹阳气内陷心下因鞭则为结胸大陷胸汤主之【成动数皆阳脉也当责邪在表睡而汗出者谓之盗汗为邪气在半表半里则不恶寒此头痛发热微盗汗出反恶寒者表未解也当发其汗医反下之虚其胃气表邪乗虚则陷邪在表则见阳脉邪在里则见隂脉邪气内陷动数之脉所以变迟而浮脉独不变者以邪结胸中上焦阳结脉不得而沈也客气者外邪乗胃中空虚入里结于胸膈膈中拒痛者客气动膈也金匮要畧曰短气不足以息者实也短气躁烦心中懊憹皆邪热为实阳气内陷气不得通于膈壅于心下为鞭满而痛成结胸也与大陷胸汤以下结热　丹谨按太阳病在表未曽解在表而攻里可谓虚矣而况所得之脉皆浮而动数乎今得误下动数变迟矣而又曰胃中空虚又曰短气躁烦虚之甚矣借曰阳气内陷心下因鞭而可迅攻之乎岂大陷胸之力缓于承气况已下者不可再下寜不畏其虚乎上文曰结胸脉浮大者不可下下者死又曰结胸证悉具烦躁者死今曰脉浮又曰烦躁大陷胸果可用乎彼阳病实下后若胃中空虚客气动膈心中懊憹者以栀子防汤吐胸中之邪况太阳失下后明有虚证乎】　伤寒六七日结胸热实脉沈而紧心下痛按之石鞭者大陷胸汤主之【上文既言病发于阳而反下之热入因作结胸则下文不必赘矣上文但言所致结胸之由至此则又发明结胸之脉与证也成注谓此不云下后而云伤寒六七日则是传里之实热误矣　张经言所以成结胸者以下之太早故也此不云下后则云伤寒六七日结胸热实此亦不因下早而结胸者何也夫下早结胸事之常热实结胸事之变其热实传里为结胸乃法之闗防不尽者故仲景述其证以注方于其下也于此可见古人用心曲尽其妙且如下章以水结胸脇但头汗出者以大陷胸汤主之亦在常法之外故条列其证以彰其理也亦或其人本虚或曽吐下而里气弱外邪因入故曰为结胸者也然所入之因不同其证治则一理而已】　伤寒十余日热结在里复往来寒热者与大柴胡汤但结胸无大热者此为水结在胸脇也但头微汗出者大陷汤主之【成伤寒十余日热结在里是可下之证复往来寒热为正邪分争未全敛结与大柴胡汤下之但结胸无大热者非热结也是水饮结于胸脇谓之水结胸周身汗出者是水饮外散则愈若但头微汗出余处无汗是水饮不得外泄渟蓄而不行也与大陷胸汤以逐其水　活人云水结胸中半夏加茯苓汤小柴胡去牡蛎汤亦主之】　太阳病重发汗而复下之不大便五六日舌上燥而渇日晡所小有潮热从心下至少腹鞭满而痛不可近者大陷胸汤主之【详潮热】
　　大陷胸汤方　大黄【六两去皮】芒硝【一升】甘遂【一钱为末】
　　右三味以水六升先煮大黄取二升去滓纳芒硝煮一两沸纳甘遂末温服一升得快利止后服
　　结胸由邪在胸中处身之髙分宜若可吐然所谓结者诸阳受气于胸中邪气与阳气相结不能分解气不通壅于心下为鞭为痛是邪正固结于胸中非虚烦隔实之所同是须攻下可也低者举之髙者陷之以平为正结胸为髙邪陷下以平之故曰陷胸汤也陷胸破结非苦寒直达者不能是以甘遂为君内经曰咸味涌泄为隂又曰咸以耎之气坚者以咸耎热胜者以寒消是以芒硝咸寒为臣荡涤邪冦除去不平将军之功也陷胸涤热是以大黄苦寒为使利药之中此驶剂也伤寒错恶结胸为甚非此不能通利剂大而数少须其迅速分解邪结也
　　丹此证经曰胃中空虚曰短气躁烦曰脉浮此汤不可轻用
　　小结胸病正在心下按之则痛脉浮滑者小陷胸汤主之【上文云鞭满而痛不可近者是不待按而亦痛也此云按之则痛是手按之然后作痛尔上文云至少腹是通一腹而言之此云正在心下则少腹不鞭痛可知矣热微于前故云小结胸也】
　　小陷胸汤方　半夏【汤洗半升】黄连【一两】栝蒌实【大者一枚】
　　右三味以水六升先煮栝蒌取三升去滓内诸药煮取二升去滓分温三服【一服未和再服防解下黄涎便安也】
　　【苦以泄之辛以散之黄连栝蒌实之苦寒以泄热半夏之辛以散结】
　　病在阳应以汗解之反以冷水噀之若灌之其热被却不得去弥更益烦肉上粟起意欲饮水反不渇者服文蛤散若不瘥者与五苓散
　　寒实结胸无热证者与三物小陷胸汤白散亦可服白散方　桔梗　贝母【各三分】巴豆【一分去皮心熬黒研如脂】
　　右三味为末纳巴豆更于臼中杵之以白饮和服强人半钱羸者减之病在膈上必吐在膈下必利不利进热粥一杯利过不止进冷粥一杯假令汗出已腹中痛与芍药二两如上法
　　右热实结胸及寒实结胸活人不拘寒热但用陷胸汤不瘥者用枳实理中丸应手而愈
　　结胸项亦强如柔茎状下之则和宜大陷胸丸
　　大陷胸丸方　大黄【半斤】葶苈【熬】芒硝　杏仁【去皮尖熬黒各半斤】右四味捣筛二味内杏仁芒硝合研如脂和散取如弹丸一枚别捣甘遂末一钱匕白蜜二合水二升煮取一升温顿服之一宿乃下如不下更服取下为效禁如药法　海藏云大陷胸汤太阳入本药也大陷胸丸阳明药也小陷胸汤少阳药也大陷胸治热实大陷胸丸兼喘小陷胸治痞
　　【大黄芒硝之苦咸所以下热葶苈杏仁之苦甘所以泄满甘遂取其直达白蜜取其润利皆以下泄满实物也】
　　心下满痛如结胸状若头下强痛冐者刺大椎肝腧若汗下后头项强痛发热小便不利者桂枝去桂加茯苓白术汤【方论并见强项】
　　太阳病二三日不能卧但欲起心下必结脉微弱者此本有寒也反下之若利止必作结胸未止者四日复下之此作协热利也　太阳病下之脉浮者必结胸也太阳少阳并病而反下之成结胸心下鞭下利不止水浆不下其人心烦　结胸证悉具烦躁者亦死　结胸脉浮大不可下下之则死【张用药如用兵知可而进知难而退此理势之必然也夫寸浮闗沈乃结胸可下之脉今脉浮大心下虽结其表邪尚多未全结也若辄下之重虚其里外邪复聚而必死矣仲景所以言此为葴戒使无踵其弊也其脉既不可攻当以其变而待其实假如小结胸证其脉浮滑按之则痛故知邪非深结亦不敢下无过解除心下之热耳小陷胸汤主之或又曰结胸倘有外证大陷胸还可用否予曰结胸无外证或有微热或有小潮热仲景已明言之其余别无表证若有外证其邪亦未结实不可以结胸论也经曰伤寒六七日发热恶寒支节烦痛微呕心下支结外证未除者柴胡加桂枝汤主之又伤寒六七日已发汗而复下胸脇微结小便不利渇而不呕但头汗出往来寒热心烦者此为未解也柴胡桂枝干姜汤主之已上之证虽云心下支结及言胸脇满微结二条俱有外证所以柴胡加桂及加桂姜以和解之如无外证止有胸腹结实而痛者方为结胸病也】
　　附
