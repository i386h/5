<!-- { "loadSidebar": true } -->
　　魏　每见子和辩世俗之讹必引内经为证若此者论病是从难经五积之名论治立九积丸是从病源攻其所食之物内经之义则未有发明　然则用内经之义而治当何如曰内经分六淫六邪喜怒饮食起居房劳各有定治之法今既论积瘕由内外邪所伤岂不以诸邪之治法尽当行于其间乎邪自外入者先治其外邪自内生者先治其内然而天人之气一阴阳也是故人气中外之邪亦同天地之邪也从手经自上而下者同司天法平之从足经自下而上者同在泉法治之从五藏气之相移者同五运郁法治之从肠胃食物所留者则夺之消之法菀陈莝也若气血因之滞者则随其所在以疏通之因身形之虚而邪得以入客稽留者必先补其虚而后泻其邪大抵治是病必分初中末三法初治其邪入客后积块之未坚者当如前所云治其始感之邪与留结之客者除之散之行之虚者补之约方适其主所为治及乎积块已坚气郁已久变而为热热则生湿湿热相生块日益大便从中治当袪湿热之邪其块之坚者削之咸以耎之比时因邪久凑正气尤虚必以补泻迭相为用若块消及半便从末治即住攻撃之剂因补益其气兼导达经脉使荣卫流通则块自消矣凡攻病之药皆是伤气损血故经曰大毒治病十去其五小毒治病十去其七不得过也　洁古云壮人无积虚人则有之皆由脾胃怯弱气血两衰四时有感皆能成积若遽以磨坚破结之药治之疾似去而人已衰矣干漆硇砂三棱牵牛大黄之类得药则暂快药过则依然气愈消疾愈大竟何益哉故善治者当先补虚使血气壮积自消如满座皆君子则小人自无容地也不问何藏先调其中使能饮食是其本也　东垣云许学士云大抵治积或以所恶者攻之所喜者诱之则易愈如硇砂阿魏治肉积神麴麦糵治酒积水蛭防虫治血积木香槟榔治气积牵牛甘遂治水积雄黄腻粉治痰积礞石巴荳治食积各从其类也若用羣队之药分其势则难取效须要认得分明是何积聚兼见何证然后增加佐使之药不尔反有所损要在临时通变也治积当察其所痛以知其病有余不足可补可泻无逆天时详藏府之高下如寒者热之结者散之客者除之留者行之坚者削之强者夺之咸以耎之苦以泻之全真气药补之随其所积而行之节饮食慎起居和其中外可使必已不然遽以大毒之剂攻之积不能除反伤正气终难复也可不慎欤　肝之积名曰肥气在左脇下如覆杯有头足久不愈令人呕逆或两脇痛牵引小腹足寒转筋久则如疟宜大七气汤煎熟待冷却以铁器烧通红以药淋之乘热服兼吞肥气丸　肺之积名曰息贲在右脇下大如覆杯气逆背痛或少气喜忘目瞑肤寒皮中时痛如虱缘鍼刺久则咳喘宜大七气汤加桑白皮半夏杏仁各半钱兼吞息奔丸　心之积名曰伏梁起脐上大如臂上至心下久不愈令人病烦心腹热咽干甚则吐血宜大七气汤加石菖蒲半夏各半钱兼吞伏梁丸　脾之积名曰痞气在胃脘大如覆杯痞塞不通背痛心疼饥减饱见腹满吐泄久则四肢不收发黄疸饮食不为肌肤足肿肉消宜大七气汤下红丸子兼吞痞气丸　肾之积名曰贲豚发于少腹上至心若豚状或下或上无时饥见饱减小腹急腰痛口干目昏骨冷久不已令人喘逆骨痿少气宜大七气汤倍桂加茴香炒楝子肉各半钱兼吞奔豚丸　杂积通治万病紫苑丸局方温白丸厚朴丸　热积寒取之千金硝石丸醋煮三棱丸神功助化散圣散子　寒积热取之鸡爪三棱丸硇砂煎丸红丸子　胃弱少食勿与攻下二贤散常服块亦自消　惊风成块者妙应丸加穿山甲炒鼈甲烧各三钱胡索蓬术各四钱每五十丸加至七十丸以利为度　脇痛有块龙荟丸加姜黄桃仁各半两蜜丸　龙荟丸加白鸽粪大能消食积或入保和丸肉积阿魏丸　有正当积聚处内热如火渐渐徧及
　　四肢一日数发如此二三日又愈此不当攻其热　又有原得热病热留结不散遂成症癖此却当用去热之剂　有病症瘕腹胀纯用三棱莪术以酒煨服下一物如黑鱼状而愈或加入香附子用水煎多服取効　又有病此者用姜苏汤吞六味丸六味者乃小七香丸红丸子小安肾丸连翘丸三棱煎理中丸六件等也　有饮癖结成块在脇腹之间病类积聚用破块药多不效此当行其饮宜导痰汤五饮汤何以知为饮其人先曾病瘥口吐涎沫清水或素来多痰者是也　又多饮人结成酒癖肚腹积块胀急疼痛或全身肿满肌黄少食宜十味大七气汤用红酒煎服　腹中似若瘕癖随气上下未有定处宜散聚汤若气作痛游走心腹间攻刺上下隠若雷鸣或已成积或未成积沉香降气散【戴用全蝎一个劈破煎汤调苏合香丸】　已上磨积之药必用补气血药相兼服之积消及半即止若纯用之致死乃医杀之也贴块三圣膏　琥珀膏　大黄朴硝各等分为末大蒜捣膏和匀贴　熨症方吴茱茰碎之以酒和煮热布裹熨症上冷更炒更番用之症移走逐熨之候消乃止妇人血块　加减四物汤　当归丸　牡丹散
　　息积　乃气息痞滞于脇下不在藏府荣卫之间积久形成气不干胃故不妨食病者脇下满气逆息难频岁不已　化气汤
　　倒仓法　用肥嫩黄牡牛肉二十斤【必得三十斤方可宁使多勿使不及】切成小块去筋膜长流水煮糜烂以布滤去滓取浄汁再入锅中慢火熬至琥珀色则成矣令病人预先断欲食淡前一日不食晩饭设宻室令明快而不通风置秽桶及瓦盆贮吐下之物置一磁盆盛所出之溺至日病者入室以汁饮一钟少时又饮一钟积数十钟寒月则重汤温而饮之任其吐利病在上者欲其吐多病在下者欲其利多上中下俱有者欲其吐利俱多全在活法而为之缓急多寡也【连进之急则逆上而吐多缓则顺下而利多矣】视其所出之物必尽病根乃止吐利后必渇不得与汤以所出之溺饮之名轮回酒非惟可以止渇抑且可以浣濯余垢行后倦睡觉饥先与稠米汤饮次与淡稀粥三日后方与少菜羮次与厚粥软饮调养半月或一月觉精神焕发形体轻健沉疴悉安矣其后忌牛肉数【一作五】年夫牛坤土也黄土之色也以顺为性而效法乎干以为功者牡之用也肉者胃之乐也熟而为液无形之物也横散入肉络由肠胃而渗透肌肤皮毛爪甲无不入也积聚久而形质成依附肠胃回薄曲折处以为栖泊之窠臼阻碍津液气血熏蒸燔灼成病自非刮肠剖骨之神妙可以铢两丸散窥犯其藩墙户牖乎肉液之散溢肠胃受之其厚皆倍于前有似乎肿其回薄曲折处肉液充满流行有如洪水泛涨浮槎陈朽皆推逐荡漾顺流而下不可停留表者因吐而汗清道者自吐而涌浊道者自泄而去凡属滞碍一洗而空牛肉全重厚和顺之性盎然涣然润泽枯槁补益虚损宁无精神焕发之乐乎
　　霞天膏　即倒仓法有人指授韩懋天爵投煎剂治痰而遂推广之　黄牯牛一具选纯黄肥泽无病才一二岁者右洗净取四腿项脊去筋膜将精肉切作块子如栗大秤三十斤或四五十斤于静室以大铜锅或新铁锅加长流水煮之不时搅动另以一新锅煮沸汤旋加常使水淹肉五六寸掠去浮沫直煮至肉烂如泥漉去滓却将肉汁以细布漉入小铜锅用一色桑柴文武火候不住手搅不加熟水只以汁渐如稀滴水不散色如琥珀其膏成矣【此节火最要小心不然坏矣】大段每肉十二斤可炼膏一斤磁器盛之　用调煎剂初少渐多沸热自然溶化　用和丸剂则每三分搀白麫一分同煮为糊或同炼蜜　寒天久收若生霉用重汤煮过热天冷水窨之可留三日
　　诊　细而附骨为积寸口见之积在胸中防出寸口积在喉中关上积在脐旁上关下积在心下防下关积在少腹尺中积在气街脉出在右积在右脉出在左积在左脉左右两出积在中央　沉而有力为积　脉浮而毛按之辟易脇下气逆背相引痛为肺积　沉而芤上下无常处胸满悸腹中热名心积一而细二脇下痛邪走心下足肿寒重名肝积　沉而急苦肾与腰相引痛饥见饱减名肾积　浮大而长饥减饱见腹满泄呕胫肿名脾积　寸口沉而横脇下及腹有横积痛左手脉横症在左右手脉横症在右脉头大者在上头小者在下　脉腹中急痛为瘕　脉细微者为症　脉沉重而中散者因寒食成症脉左转而沉重者气症在胃中右转出不至寸口者内有肉症也　脉细而沉时直者身有痈若腹中有伏梁　脉沉小而实者胃中有积聚不下食食即呕吐　脉沉而者心下有寒时痛有积聚　关上脉大而尺寸细者必心腹冷积　迟而滑中寒有症结　而伏者腹中有症不可转也必死不治　虚弱者死坚强急者生
　　痰饮
　　痰皆动于脾湿寒少而热多　湿在肝经谓之风痰湿在心经谓之热痰　湿在脾经谓之湿痰　湿在肺经谓之气痰　湿在肾经谓之寒痰　风痰脉面青四肢满闷便溺秘涩心多躁怒水煮金花丸川芎防风丸　热痰脉洪面赤烦热心痛唇口干燥多喜笑小黄丸小柴胡汤加半夏　湿痰脉缓面黄肢体沉重嗜卧不收腹胀而食不消白术丸局方防己丸　气痰脉涩面白气上喘促洒淅寒热悲愁不乐玉粉丸局方桔梗汤　寒痰脉沉面色黧黑小便急痛足寒而逆心多恐怖姜桂丸局方胡椒理中丸金匮吴茱茰汤　心下痞闷加枳实五钱　身热甚加黄连五钱　体重加茯苓白术各一两　气逆上加苦葶苈五钱　气促加人参桔梗各五钱　浮肿加郁李仁杏仁各五钱　大便秘加大黄五钱【以上本出咳门咳当叅看】
　　痰分五色　色白西方本色　色黄逆而之坤　色红甚而之丙金受火囚为难治　青色受风之羁绊　黑如烟煤点顺而之北方不治自愈
