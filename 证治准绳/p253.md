<!-- { "loadSidebar": true } -->
　　太阳衂家不可发汗汗出则额上陷脉急直视不能眴不得眠【详衂】　汗后身犹灼热名风温脉隂阳俱浮自汗身重多眠语言难出若被下者小便不利直视失溲【详风温】　阳明伤寒吐下后不解不大便至十余日
　　日晡所发潮热不恶寒独语如见鬼状剧者发
　　则不识人循衣摸牀惕而不安微喘直视脉
　　者生濇者死
　　直视谵语喘满者死下利者亦死
　　伤寒六七日目中不了了睛不和无表里证大便难身微热者此为实也急下之宜大承气汤
　　呉若戴眼反折者此为上视絶汗乃出大如贯珠不流此膀胱絶也其目中不了了能视物但见一半而不见一半所有谵妄而胡言者是也若内实不大便者宜下之内虚者多难治也
　　郁冐　【昬愦　旧以叉手冒心滥入今去之】
　　成郁为郁结而气不舒冒为昬冒而神不清俗谓之昬迷是也皆因虚乗寒所致经曰诸虚乗寒者则为厥郁冒不仁此寒气乗虚中上也骆龙吉以附子汤倍人参川芎天麻干姜之类主之又曰太阳病先下之不解因复发汗以此表里俱虚其人因冒冒家汗出自愈由表和也若不得汗不解者以人参三白汤加川芎天麻如下虚脉微者加附子以温肾经乃固本也经曰滋苖者必固本伐下者枯其上此之谓也要畧曰新产妇人有三病一痉二郁冒三大便难亡血复汗寒多郁冒又曰产妇郁冒其脉微弱不能食大便坚者盖由血虚而厥厥而必冒冒家欲解必大汗出观此则郁冒为虚寒可知矣又少隂病下利止而头时时自冒者死以其虚极而脱也
　　太阳病先下之而不愈因复发汗以此表里俱虚其人因致冒冒家汗出自愈所以然者汗出表和故也里未和然后复下之【成氏以郁训冒疑未莹按说文冒字以曰久目曰即小儿及蛮夷头衣也此致冒者谓若物蒙蔽其目也是昬迷之义今以冒为郁不惟失六书之本防且失病情及仲景之意也里未和时刻作得里和或増未字而不去得字则舛于文理今以宋本正之】　诸乘寒者则为厥郁冒不仁口急不能言战栗也　太阳与少阳并病头项强痛或冐时如结胸心下痞鞭者当刺大椎肺俞肝俞【详项强】
　　阳明病人与小便不利大便乍难乍易时有微热喘冒不能卧有燥屎也宜大承气汤　少隂病但欲寐下利止而头时时自冒者死厥隂下利清谷脉沈迟其人面赤身有微热必郁冒汗出而解【详下利】
　　伤寒吐下后虚烦脉甚微八九日心下痞鞭脇下痛气上冲咽喉冒经脉动惕者久而成痿
　　海伤寒传至五六日间渐变神昏不语或睡中独语一二句目赤唇焦舌干不饮水稀粥与之则咽不与则不思六脉细数而不洪大心下无痞腹中不满大小便如常或传至十日已来形貌如醉医见神昏不已多用大承气汤下之则误矣盖不知此热传手少隂心经也然又未知自何经而来答曰本太阳经伤风风为阳邪伤卫隂血自燥热结膀胱主病逆传于丙丙丁兄妹由是传心心火自上迫熏肺所以神昏也盖肺为清肃之藏曰有火邪是令神昏宜栀子黄连黄芩汤若脉在丙者导赤散脉在丁者防心汤若误用凉膈散此乃气中之血药也如右手寸脉沈滑有力者则可用之或用犀角地黄汤近于是已本方所说若无犀角以升麻代之是阳明经药也此解阳明经血中热药若脉浮沈俱有力者此是丙丁俱有热可以导赤散防心汤各半服之则宜矣此证膀胱传丙足传手经者下传上也丙传丁者表传里也壬传丁者艮之离也越经传者又为腑传脏也活人云伤寒只传足经不传手经者此言不尽其意也有从足经而传手经者何以知之经云伤寒或止传一经或间传三经不可一途取之但视其脉与外证治之此活法也与食则咽者邪不在胃也不与则不思者以其神昏故也邪热既不在里误用承气下之其死也必矣【脉在丙者脉浮也脉在丁者脉沈也丙丁俱有热者浮沈俱有力也】
　　余云衢太史形气充壮饮噉兼人辛夘夏六月患热病肢体不甚热而间扬掷手足如躁扰状昏愦不知人事时发一二语不可了而非谵也脉微细如欲絶有谓是隂证宜温者有谓当下者时座师陆葵日先生与曽植斋冯琢庵二太史皆取决于余余谓是阳病见隂脉在治为不治然素禀如此又值酷暑外烁酒炙内炎宜狂热如焚脉洪数有力而此何为者岂热气怫郁不得伸而然耶且不大便七日矣始以大柴胡汤主之时大黄止用二钱又熟煎而太医王雷庵力争以为太少不若用大承气余曰如此脉证岂宜峻下待大柴胡不应而后用调胃承气调胃承气不应而后用小承气以及大承气未晩也已服药大便即行脉已出手足温矣余谓雷庵曰设用大承气能免噬脐之悔哉继以黄连解毒汤数服而平七月初遂与陆先生同典试南京不复发矣明年余请告归里偶得刘河间伤寒直格读之中有云畜热内甚脉须疾数以其极热畜甚而脉道不利反致脉沈细而欲絶俗未明造化之理反谓传为寒极隂毒者或始得之阳热暴甚而便有此证候者或两感热甚者通宜解毒加大承气下之下后热稍退而未愈者黄连解毒汤调之或微热未除者凉膈散调之或失下热极以致身冷脉微而昏冒将死若急下之则残隂暴絶而死盖阳气后竭而然也不下亦死宜凉膈散或黄连解毒汤养隂退阳积热渐以宣散则胸中再暖而脉渐以生然后抚卷而叹曰古人先得我心矣余太史所患正失下热极以至身冷脉微而昏冒欲絶者也下与不下大下与微下死生在呼吸间不容发呜呼可不慎哉宜表而出之以为世鉴
　　不能言
　　成不能言及语言难出有二证其一则太阳风温其一则少隂咽中生疮是皆传经之邪热气壅蔽所致隂寒之证气血通行则闗节开张语言出矣
　　太阳发汗已身犹灼热名风温脉尺寸俱浮自汗身重多眠鼻鼾语言难出【详风温】
　　少隂病咽中伤生疮不能言语声不出者苦酒汤呉凡瘖痖不言有六一者少隂病咽中伤生疮不能语言者以鸡子苦酒汤主之二者狐惑伤寒上唇有疮咽干声嗄者治见本条三者痉证口噤不能言者亦见本条四者热病瘖哑不言三四日不得汗出者死五者热甚火伤肺金不能言者宜清肺降火则愈六者风热壅盛咳嗽声嗄者以消风降痰火治又有失于发散风邪伏于肺中者当发散之
　　鼻鼾鼻鸣
　　成风温则鼻鼾太阳中风则鼻鸣由风气壅塞卫气不利所致阳明少阳三隂虽亦有中风然邪不在邪故鼻不鸣而不鼾也
　　太阳中风阳浮隂弱阳浮热自发隂弱汗自出啬啬恶寒淅淅恶风翕翕发热鼻鸣干呕者桂枝汤　汗已身犹灼热脉浮自汗身重多眠鼻鼾语言难出不可下不可火

　　证治准绳卷四十七
<子部,医家类,证治准绳>
　　钦定四库全书
　　证治凖绳卷四十八
　　明　王肯堂　撰
　　伤寒
　　小便不利
　　小便难
　　成小便不利有数种被下而小便不利者津液耗于内也因汗而小便不利者津液亡于外也发黄与痞及夫热病小便不利者热郁所致风湿相搏与夫阳明风中其小便不利寒邪所乘其小便难者亦多由汗下而然宜详辨之
　　太阳伤寒表不解心下有水气干呕发热而欬或渇或利或噎或小便不利小腹满或喘者小青龙汤去麻黄如茯苓【方见欬】　太阳病大发汗后胃干烦躁不得眠欲饮水小便不利脉浮者五苓散不浮者猪苓汤　本以心下痞与泻心汤痞不解渇而口躁烦小便不利
　　者五苓散　服桂枝汤或汗或下之仍头项强痛翕翕发热无汗心满微痛小便不利者桂枝去桂加茯苓白术汤　太阳病饮水多必心下悸小便少者茯苓甘草汤【方见厥】　若兼身黄而小腹鞕脉沈结者茵蔯汤【方见黄】若表未解反下之不结胸但头汗出小便不利者必
　　发黄亦茵蔯汤【栀子檗皮汤】
　　阳明病面合赤色不可攻之必发热色黄小便不利也阳明病小便不利若中寒不能食手足濈然汗出大
　　便初鞕后溏者此欲作固瘕　若能食大便自调其人骨节疼翕翕如有热状奄然发狂濈然汗出而解者此水不胜谷气与汗共并脉则愈　或无汗心中懊憹或被火额上微汗出或头汗出身无汗齐颈而还渇引水浆皆欲发黄之候　若脉浮发热渇欲饮水小便不利者猪苓汤主之【此浮字误也活人云脉浮者五苓散脉沈者猪苓汤则知此证若脉字下脱一不字也按太阳篇内五苓散乃猪苓泽防茯苓三味中加桂白术也阳明篇内猪苓汤乃猪苓泽防茯苓三味中加阿胶滑石也桂与白术味甘辛为阳主外阿胶滑石味甘寒为隂主内南阳之言亦可谓不失仲景之防矣苐南阳欲区别二药分晓不觉笔下以沈对浮遂使后人致疑三阳证中不当言脉沈更不复致疑经文之有阙也更详太阳证固当脉浮而阳明为表之里故其脉不曰浮而曰长盖长者不浮不沈之中脉也成氏直以脉浮释之而朱氏却以脉沈言之胥失之矣若曰脉浮者五苓散不浮者猪苓汤则得仲景之意矣又详少隂病下利六七日欬而呕渇心烦不得眠者猪苓汤一条虽不言脉沈然少隂之脉必沈也岂活人以少隂对太阳一证而言与以此推之成氏随文误释明矣】　病人小便不利大便乍难乍易时有微热喘冒不能卧者有燥屎也宜大承气汤　得病二三日脉弱无太阳柴胡证烦躁心下鞕至四五日虽能食以小承气汤少少与防和之若不大便六七日小便少者虽不能食但初头鞕后必溏须小便利屎定鞕乃可用大承气攻之
　　少阳伤寒五六日中风徃来寒热胸脇痛不欲食心烦喜呕或心下悸小便不利者小柴胡汤　伤寒五六日已汗复下胸脇满微结小便不利渇而不呕但头汗心烦徃来寒热为未解柴胡桂姜汤　伤寒八九日下之胸满烦惊小便不利谵语身重不可转侧柴胡加龙骨牡蛎汤
　　少隂小便不利而大便自利腹痛为少隂病　兼四肢沈重有水气者真武汤　兼便脓血者桃花汤　兼四逆者四逆散加茯苓
　　厥隂伤寒哕而腹满视其前后知何部不利利之则愈前部为小便小便不利脉浮者五苓散不浮者猪苓汤小便不利闗节疼痛若痛不得屈伸汗出恶风身肿
　　者属风湿宜甘草附子汤【方见身痛】　若脉沈缓大便反快者属湿脾活人用五苓散【方见渇】
　　附
　　活隂证小便不利手足厥冷脉微细者不宜服利小便冷滑药但服返隂丹并取脐下石门穴灸之【方论见隂毒】集伤寒小便不通取隂谷　隂陵泉
　　吴凡伤寒小便不通刺任脉二穴在脐下一寸用长针入八分又次支沟二穴在手腕后三寸两骨之间陷中针入二分凡伤寒小便不利当分六经治之太隂少隂详见本条太隂腹满自利小便不利无热脉沉者理中汤合五苓散更加厚朴木防分利其小便而大便自止厥隂寒闭厥冷脉伏囊缩入腹小便不利宜四逆汤通草茯苓或灸气海石门穴或以葱熨法治之若隂虚火动小便赤涩不利者加木通生地知母黄蘖凡内热盛大便不通小便赤涩不利者八正散治之凡不渇小便不利者热在血分也宜知母黄蘖生地之类夫膀胱为津液之府气化而能出也若汗多者津液外泄小便因少不可利之恐重亡津液待汗止小便自行又小便自利不可妄利之恐引热入膀胱则变蓄血又为害也小便难汗后小便难若太阳发汗遂漏不止者则恶风小便难四肢难屈伸宜桂枝附子汤【方论见自汗】　若太阳证中风以火劫发汗则邪风被火热血气流溢身黄阳盛隂虚欲衂小便难也【方论见头汗】　若少隂以火劫汗者则欬而下利谵语小便难【论见脇痛】
