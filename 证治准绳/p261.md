<!-- { "loadSidebar": true } -->
　　论若两感于寒者一日太阳受之即与少隂俱病则头痛口干烦满而渴二日阳明受之即与太隂俱病则腹满身热不欲食讝语三日少阳受之即与厥隂俱病则耳聋囊缩而厥水浆不入不知人者六日死若三隂三阳五藏六腑皆受病则荣衞不行藏腑不通而死矣活厐安常云脉沈大者太阳少隂沈长者阳明太隂沈者少阳厥隂也诸方书不载两感脉安常特设以示后人素问热论云两感于寒而病者必不免于死法不过六日黄帝曰有三日而死者何也岐伯曰阳明者十二经脉之长也若三日而气尽则死矣仲景亦无治法活人书五卷序云伤寒惟两感不治仲景但一说云两感病俱作治有先后证治论引张翼说与仲景同谓如下利清谷身体疼痛急当救里【宜四逆汤】身体疼痛清便自调急当救表【宜桂枝汤】证治论并活人书解仲景治有先后之説皆云治有先后者宜先救里内才温则可医矣然救表亦不可缓也以上所论并先救里然后救表愚意当消息之谓如下利不止身体疼痛则先救里如不下利身体疼痛则先救表此又谓之治有先后也然则两感证亦有可治之理而不可必也
　　赵仲景论两感为必死之证而复以治有先后发表攻里之说继之者盖不忍坐视而欲觊其万一之可活也活人书云宜救里以四逆汤后救表以桂枝汤殊不知仲景云太阳与少隂俱病则头痛为太阳邪盛于表口干而渴为少隂邪盛于里也阳明与太隂俱病则身热谵语为阳明邪盛于表不欲食腹满为太隂邪盛于里也少阳与厥隂俱病则耳聋为少阳邪盛于表嚢缩而厥为厥隂邪盛于里也三阳之头痛身热耳聋救表已自不可三隂之腹满口干渴囊缩而厥不可下乎活人书引下利身疼痛虚寒救里之例而欲施于烦渴腹满谵语囊缩热实之证然乎否乎盖仲景所谓发表者葛根麻黄是也所谓攻里者调胃承气是也活人书所谓救里则是四逆救表则是桂枝今以救为攻岂不相背若用四逆汤是以火济火而腹满谵语囊缩等证何由而除藏府何由而通荣衞何由而行而六日死者可立而待也吁两感虽为不治之证矣然用药之法助正除邪虚实实虚补不足损有余之理学者不可不素有一定之法于胸中也
　　垣问两感从何道而入答曰经云两感者死不治一日太阳与少隂俱病头痛发热恶寒口干烦满而渴太阳者府也自背俞而入人所共知之少隂者藏也自鼻息而入人所不知也鼻气通于天故寒邪无形之气从鼻而入肾为水也水流湿故肾受之经曰伤于湿者下先受之同气相求耳又云天之邪气感则害人五藏以是知内外两感藏府俱病欲表之则有里欲下之则有表表里既不能一治故死矣故云两感者不治然所禀有虚实所感有浅深虚而感之深者必死实而感之浅者犹或可治治之而不救者有矣未有不治而获生者也予尝用此间有生者十得二三故立此方以待好生君子用之
　　大羌活汤方
　　防风　羌活　独活　防己　黄芩　黄连苍术　白术　甘草【炙】　细辛【各三钱】　知母川芎　生地黄【各一两】
　　右防咀每服半两水二盏煎至一盏半去樝得清药一大盏热饮之不解再服三四盏解之亦可病愈则止若有余证并依仲景随经法治之
　　吴两感必死不治者乃一日传二经隂阳俱病也欲治阳急而有隂急欲治隂急而有阳急表里不可并攻隂阳难同一法故不治也活人书有先后之法急救里宜四逆汤次救表桂枝汤者此表里皆寒急救之法非日传二经之法也保命集曰内伤于寒外伤于风或内伤于食外伤于风或先伤于湿而后伤于风或先伤于风而后伤于湿或先伤于寒而后伤于风之类此亦内外俱病表里俱伤乃为可治故宜大羌活汤间有可生者易老丹溪岂真贤于仲景哉










　　证治凖绳卷四十九
<子部,医家类,证治准绳>
　　钦定四库全书
　　证治凖绳卷五十
　　明　王肯堂　撰
　　伤寒
　　劳复食复
　　女劳复
　　厐病新差后气血津液虚耗慎勿为诸劳动事凡言语思虑劳神梳浴澡颒劳力劳则生热而复病如初也又新瘥后精髓枯燥切不可为房事犯房事劳复必死魏督邮顾子献病瘥后华佗嘱之慎勿劳事余事尚可女劳即死此是女劳复非隂阳易也又素问云病热而有所遗者是新瘥后肠胃尚弱若多食则难消化而复病如初也此是食复新瘥强人足两月虚弱人足百日则无复病矣
　　大病瘥后劳复者枳实栀子汤主之若有宿食者加大黄如博碁子大五六枚【成病有劳复有食复伤寒新瘥血气未平余热未尽且作劳动病者名曰劳复病热少愈而强之热有所藏因其谷气留两阳相合而病者名曰食复劳复则热气浮越与枳实栀子防汤以解之不待虚烦懊憹也食复则胃有宿积加大黄以下之不待腹满谵语之候也】枳实栀子豉汤方
　　枳实【三枚炙】　栀子【十四枚擘】　豉【一升绵裹】
　　右三味以清浆水七升空煮取四升内枳实栀子煮取二升下豉更煮五六沸去滓温分再服覆令微似汗【伤寒之邪自外入劳复之邪自内发发汗吐下当随宜施治也】
　　【枳实栀子豉汤则应吐剂此云覆令微似汗出者以其热聚于上苦则吐之热散于表者苦则发之内经曰火淫所胜以苦发之此之谓也】
　　伤寒瘥已后更发热者小柴胡汤主之脉浮者以汗解之脉沈实者以下解之【瘥后余热未尽更发热者与小柴胡汤以和解之脉浮者热在表也故以汗解脉沈者热在里也故以下解之】
　　海大抵劳者动也动非一种有内外血气之异焉若劳乎气则无力与精神者法宜微举之若劳乎血与筋骨者以四物之类补之若劳在脾内为中州调中可已此为有形病也但见外证则谓之复病非为劳也如再感风寒是已
　　许记有人患伤寒得汗数日忽身热自汗脉数心不得宁真劳复也予诊之曰劳心之所致神之所舍未复其初而又劳伤其神荣卫失度当补其子益其脾解其劳庶几得愈授以补脾汤佐以小柴胡汤解之或者难曰虚则补其母今补其子何也予曰子不知虚劳之异乎难经曰虚则补其母实则泻其子此虚当补母人所共知也千金曰心劳甚者补脾气以益之脾王则感之于心矣此劳则当补子人所未闻也盖母生我者也子继我而助我者也方治其虚则补其生我者如锦囊所谓本骸得气遗体受防同义方治其劳则补其助我者与荀子言未有子富而父贫同义此治虚与劳所以异也
　　补脾汤治伤寒得汗差后脾胃伤冷物胸膈不快寻常血气不和
　　人参　白术　甘草　橘皮【去白】　青皮【去白】干姜【各等分】
　　右为末每服三钱水一盏煎数沸热服入盐防亦得
　　海麦门冬汤治劳复气欲絶者用之有効能起死囘生麦门冬【去心一两】　甘草【炙二两】　粳米【半合】
　　右为细末水二盏煎粳米令熟去米约汤一小盏半入药五钱匕枣二枚去核新竹叶一十五片同煎至一盏去渣温服不能服者绵滴口中又治小儿不能灌药者宜用此绵滴法　此方不用石膏以其三焦无火热也兼自欲死之人阳气将絶者故不用石膏若加人参大妙
　　外大病后不足病虚劳补虚取七嵗以下五嵗以上黄牛乳一升水四升煎至一升如人饥稍稍饮不得多期十日服不住佳
　　肘治笃病新起早劳食饮多致劳复欲死烧鼈甲服方寸匕
　　活雄鼠屎汤　治劳复
　　栀子【十四枚】　雄鼠屎【二七粒两头尖者是】　枳殻【三枚炒】
　　右为细末每服四钱水一盏半入葱白二寸香豉三十粒同煎一盏分二服勿令病人知鼠屎
　　七味葱白汤　治伤寒或因起动劳复或因吃食稍多皆成此候若复甚者一如伤寒初有此证宜服此方葱白【连须】　干葛【二钱】　新豉【半合】　生姜【切一合】麦门冬【去心】　熟地黄【各三钱】流水【四升以杓扬之】
　　右七味用清水煎三分减二去滓分二服渐渐服之取汗
　　千金方　治劳复或食复发热者
　　栀子仁　石膏【各三钱】　豭鼠屎【十四粒】　豉【半合】
　　右用水二钟煎至一钟去滓通口服之
　　补中益气汤　治劳复发热气高而喘身热而烦四肢怠惰
　　人参【二钱】　白术【土炒】　软苗柴胡　陈皮白芍药【各一钱】黄茋【各一钱二分】　甘草　升麻【各五分】当归身【一钱二分】
　　右作一服用水二钟煎至八分去滓温服　若下元隂火动或梦中失精或虚劳烦盛或自汗隂虚不足者加知母黄檗【各一钱】五味子【九粒】麦门冬【一钱半】主之若兼有宿食不消心下痞者去升麻人参加枳实黄连【各一钱】主之若不能眠者加逺志酸枣仁【各一钱】茯神【一钱半】主之凡脉弱人虚倍用人参自汗盗汗倍用黄茋食少胃弱倍用白术外热多倍加软苗柴胡之类
　　吴大凡病新瘥后血气虚弱余热末尽古人所谓如大水浸墙水退则墙苏不可犯之但宜安卧守静以养其气设或早起劳动则血气沸腾而发热也经言脉浮者以汗解之脉实者以下解之若不可汗不可下宜小柴胡汤随证増损以和之或濈然汗出而解或寒颤汗出而解也凡新瘥后虚烦不得眠者参胡温胆汤加酸枣仁主之凡虚羸少气气逆欲呕者竹叶石膏汤主之虚热燥渴者亦用此汤去半夏主之活人书治劳复身热者豭鼠屎汤主之千金治劳复以麦门冬汤主之易老加人参以益元气也若身热食少无力者以参胡三白汤或补中益气汤増损主之如无热而下虚有寒者以黄茋建中汤虚甚者以大建中汤人参养荣汤之类主之若隂虚火动者必少加知母黄檗以救肾水也凡新瘥后只宜先进白稀粥汤次进浓者又次进糜粥亦须少少与之常令不足则可不可尽意过食之也其诸般肉食等物皆不可食经言病人新差脉已解但日暮微烦者此食谷早或多故也盖胃弱不能消化宜减谷则愈矣经言食复发热者以枳实栀子豉汤主之如宿食内结大便不去者加大黄如围碁子大五六枚下之又曰食复发热不解者以柴胡汤加减随证用之若食少胃弱痞闷者以四君子汤为主而加味以主之如有表热加软苗柴胡内外有热少佐黄芩心下痞闷心烦有内热加枳实黄连如不眠更加酸枣仁有痰加橘红半夏呕吐者亦加之如米食不化加神麴麦糵肉食不化加棠毬子枳实青皮之类消尅之也贵在通变而已
　　凡男子大病瘥后早犯女色而为病者名曰女劳复也其候头重不举目中生花腰背疼痛或小腹里急绞痛或憎寒发热或时隂火上冲头面烘热心胸烦闷活人书以豭鼠屎汤主之有热者以竹皮汤烧裩散主之千金方以赤衣散主之虚弱者以人参三白汤调下赤衣散为妙若小腹急痛脉沈逆冷者以当归四逆汤加附子吴茱萸送下赤衣散救之仍以吴茱萸一升酒拌炒熨小腹为佳凡卵缩入腹离经脉见者死不可救也竹皮汤　治女劳复头重不举目中生花腹内绞痛有热者
　　青竹皮【刮取半升】
　　右用水二钟煎至七分温服之
　　千金赤衣散　治女劳复并隂易
　　室女月经布近隠处者烧灰用白汤下日三服
　　凡酒味苦辛乃大热有毒者也且大寒惟酒不冰其热可见也盖伤寒热病本热未解而欲饮酒则转加热盛而病増剧若脉大者须用小柴胡汤加葛根黄连乌梅主之若脉洪大者以人参白虎汤加葛根黄连主之或竹叶石膏汤黄连解毒汤皆可用多加鸡矩子尤妙
　　瘥后诸病
