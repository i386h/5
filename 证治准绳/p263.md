<!-- { "loadSidebar": true } -->
　　黄檗【盐酒拌炒四两】熟地黄　知母【盐酒拌炒】败板【醋炙各二两】虎胫骨　　锁阳【醋炙】白芍药【酒炒】当归【酒浸】川牛膝【酒洗】杜仲【醋炙去丝】砂仁【以上各一两】若冬月天寒加干姜炮五钱
　　右为末炼蜜入猪脊髓五条共捣和成石臼内杵千余下丸如梧桐子大每服五十丸空心淡盐酒或盐汤下
　　硃砂安神丸　治病后心神不安夜卧不宁或乱梦不得眼
　　硃砂【叧研水飞二钱用一半为衣】黄连【炒】　生地黄【酒洗焙干各一钱半】当归身【酒浸一钱】　　　甘草【炙半钱】
　　右为细末汤浸蒸饼糊为丸如菉豆大硃砂为衣隂干每服三十丸以口中津液咽下或灯心汤下
　　加味枳术丸　治病后胃弱食少服此进饮食强胃气枳实【炒】　神麴【炒】　大麦糵【炒】　棠毬子
　　陈皮【各一两】人参　　白术【各二两】
　　右为末荷叶烧饭和丸如梧桐子大每服七八十丸白汤下如夏有热加姜炒黄连【七钱】如冬月天寒加砂仁【一两】如气郁不舒畅加香附【一两】如痰多加橘红【一两】去陈皮更加半夏麴【一两】
　　六君子汤　治伤寒汗下之后将见平复宜服此调理助脾进食辟邪气大妙
　　人参　　　　白术　　　　黄耆
　　白茯苓　　　山药　　　　甘草【各等分】
　　右防咀每服四钱水一盏半生姜三片枣一枚同煎至七分去滓温服
　　养脾汤　治伤寒后脾胃虚弱不思饮食
　　茯苓　　　　干姜【炮各一两】　　白术【二两】
　　丁香　　　　人参　　　　甘草【各半两】
　　右如法事治一处捣罗为末每服三钱水一盏煎至六分温服日三不拘时候
　　健脾散　治伤寒后脾胃虚弱不欲饮食纵食不能消化
　　诃棃勒皮　　白术　　　　麦糵【炒令微黄】
　　人参【各一两】　　干姜【炮七钱半】　　神麴【炒】
　　甘草【炙】　　　枳殻【防炒】　　大腹皮【各半两】
　　右防咀每服四钱水一中盏入生姜半分煎至六分去滓不拘时稍热服
　　隂阳易
　　伤寒隂阳易之为病其人身体重少气少腹里急或引隂中拘挛热上冲胷头重不欲举眼中生花膝胫拘急者烧裩散主之
　　烧裩散取妇人中裩近隠处剪烧灰以水和服方寸匕日三服小便即利隂头微肿则愈妇人病取男子裩裆烧灰用
　　尝治伤寒病未平复犯房室命在须臾用独参汤调烧裩散凡服参一二斤余得愈者三四人信哉用药不可执一也
　　附
　　治伤寒病新瘥隂阳未和因合房室则令人隂肿入腹绞痛妇人则里急腰胯连腹内痛名曰隂阳易也其男子病新瘥未平复而妇人与之交接得病名曰阳易妇人病新瘥未平复而男子与之交接得病名曰隂易苦二男二女并不自相易所以呼为易者以隂阳相感动其毒着于人如换易然其病之状身热冲胸头重不能举眼中生花四肢拘急小腹绞痛手足拳则死亦有不即死者病苦少腹里急热上冲胸头重不欲举百节解离经脉缓弱血气虚骨髓竭便恍恍翕翕气力转小着牀不能动摇起止仰人或牵引嵗月方死宜烧裩散豭鼠粪汤竹茹汤青竹茹汤干姜汤当归白术汤选用之【海藏云热者烧裩散竹皮汤寒者豭鼠屎汤当归白术汤至于校正方妙香丸条下治杂病隂阳易中有牛黄脑麝之类是治其热证也】
　　青竹茹汤　妇人病未平复因有所动致热气冲胸手足拘急搐搦如中风状宜此汤
　　蒌根【一两】　青竹茹【刮半升淡竹是】
　　右以水二升煮取一升二合去渣分二三服
　　妙香丸　治隂阳易不瘥大便不通心神昏乱惊惕不安者
　　辰砂【叧研细水飞三钱】冰脑　　腻粉　　麝香
　　牛黄【各七钱半】　　金箔【五片】巴豆霜【二钱半】
　　右为细末入黄蜡【三钱】蜜一小匙同炼匀和药为丸每药一两作三十丸米饮下五丸弱者三丸壮者或七丸亦可取大便通即止
　　百一治交接劳复隂卵肿或缩入腹腹绞痛或便絶蚯蚓数条绞取汁服之良
　　海若隂阳易果得隂脉当随证用之　若脉在厥隂当归四逆汤送下烧裩散　若脉在少隂通脉四逆汤送下烧裩散　若脉在太隂四顺理中丸送下烧裩散所用之药各随其经而效自速也
　　豭鼠粪汤　疗伤寒病后男子隂易
　　韭白根【一把】　豭鼠粪【十四粒两头尖者是】
　　右二味以水五升煮取半升去渣再煎三沸温服得效未汗再服亦理诸般劳复
　　当归白术汤　治妇人未平复因有所动小腹急痛腰胯四肢不任举动无力发热者
　　白术　　当归　　桂枝　　附子【生】　甘草芍药　　黄茋　　人参【各二钱半】生姜【半两】
　　右防咀水煎服食顷再服温覆取微汗瘥
　　李良佐子病太阳证尺寸脉俱浮数按之无力余见其内隂虚与神术加干姜汤而愈后再病余视之见神不舒垂头不欲语疑其有房过问之犯房过乎必头重目曰唯与大建中三四服外阳内收脉返沈小始见隂候又与已寒加芍药蘹香等丸五六服三日内约服丸六七百丸又用大建中接之大汗作而解
　　山因女色病隂证伤寒者用陈皮热锅内炒焦以酒烹下滤酒饮之
　　韭根散　治伤寒后隂阳易头重百节解痛翕翕气劣着牀不能起动甚者手足拳卵肿疼痛
　　韮根　　括蒌根【各二两】　青竹茹　　干姜【炮各半两】
　　右细剉和匀分八服每服用水一大盏煎至五分去滓入鼠粪末一字搅匀不拘时服圣济方捣筛五钱匕水一盏半煎至一盏去滓食前温服一名丰本汤
　　治伤寒妇人得病虽瘥未满百日不可与交合为隂阳易之病必身体拘急手足拳欲死丈夫病名曰隂易妇人病名曰阳易速当汗之可痊满四日不可疗宜令服此药其病体重小腹急热上冲胸头重不能举眼中生花膝胫拘急
　　用干姜【四两为末】沸汤调连进服以衣被覆出汗方解手足伸而愈
　　二灰散　治伤寒隂阳易
　　手足指甲【二十片男病用女者女病用男者】
　　中衣裆【近隠处一片男病用女女病用男者】
　　右并烧作灰研令细分三服不拘时用温酒调下或米汤调服亦可
　　医林曰离经脉见多主死大过曰至一呼三至曰至不及曰损一呼一至曰损二脉唯隂阳易病有之
　　张假如妇人病新瘥未平复而男子与之交因感外邪而卒病实非余邪相染医见病速谓之隂易于法何以别乎夫易病者有上条所见之证存焉其与外所感岂相侔哉设若风寒外伤当有表证安有小腹里急引隂中拘挛者乎或又云假如男子病新瘥未平复强合隂阳而自病仍小腹里急引隂中拘挛证同易病求其理何故不染易他人而自复未审其证治可同何法也病虽自理复与易同亦用烧裩散以诱安其气夫易病之为合隂阳感动余邪而其人正气本虚故能染着不然安得受其邪哉今病自复縁正气尚虚而余邪因动悉非外感故与易同亦用烧裩散以安正气正气安余邪自平矣
　　四时伤寒不同【论文已见首篇总例】
　　冬为伤寒　春为温病　夏为暑病　秋为疟
　　一岁长幼病相似为疫　多眠多汗脉浮为风温一身尽痛为湿　身反张为痉
　　呉夫伤寒之病自霜降之后天令大寒而感之者乃伤寒也若天令温暖而感之者为冬温也如至春天令温暖有人壮热为病者乃温病也若天令尚寒冰雪未解而感寒者亦曰伤寒也若三月至七八月之间天道忽有暴寒而感之者此名时行寒疫也若夏至后壮热脉洪者谓之热病也如四时天令不正感而为病长幼相似互相传染者谓之时行之气也夫时气者一曰时疫盖受天地疫疠之气而为病乃非寒也又有温疟风温温毒温疫中风伤风中湿风湿中暑中暍湿温等证一皆发热状似伤寒故医家通以伤寒称之者为发热传变皆相类也至于用药则不同矣但发表解肌有瘥别尔盖冬月伤寒者人之着寒而即病也若不即病至春变为温病至夏变为热病温病热病乃因伏寒为变既变不得复言其寒矣其寒疫乃天时之暴寒与冬时之严寒又有轻重之不同时气自是天行疫疠之气又非寒比也温病乃山泽蒸气暑病乃炎日之火风乃天之贼邪伤于人者也有中者为重伤者为轻温疟风温等病又是伤寒坏证更感异气所变各有其因不同岂可通以伤寒称而治之如不识其名妄行治疗本中暑作热病治之湿温作风温治之虚实混淆是非紊乱夭人天年可不慎哉
　　凡四时伤寒通宜补散故丹溪治伤寒多用补中益气汤气虚者四君子汤加发散剂血虚者四物汤加发散剂东垣治风湿用补中益气加羌活防风升麻藁本苍术海藏治风湿无汗者用神术汤有汗者用白术汤治刚痉用神术汤加羌活麻黄治柔痉用白术汤加桂心茋术治风湿用白术汤随证加药治中暍脉细芤迟者用黄茋汤此皆与仲景所谓辛苦之人触冒之病伤寒同意也
　　丹仲景论伤寒而未及乎中寒先哲治冒大寒昏中者用附子理中汤其议药则得之矣曰伤曰中未有议其异同者夫伤寒有即病有不即病因其旧有郁热风寒外束肌腠自密郁发为热病邪循经而入以渐而深初用麻黄桂枝辈微表而安以病体不甚虚也若中寒则仓卒感受其病即发而暴因其腠理疎豁一身受邪难分经络无热可发温补自解此气大虚不急治则死矣伤寒伤暑伤湿亦如伤寒之渐入也中风中暑中湿亦如中寒之暴受也除伤寒外杂病首卷晰矣
　　冬为伤寒
　　从霜降已后至春分已前凡有触冒霜露体中寒邪即病者谓之伤寒也【治法除暑湿疟疾外皆伤寒法也】
　　春为温病
　　从立春节后其中无暴大寒又不冰雪而有人壮热为病者此属春时阳气发于外冬时伏寒变为温病【春温应常纪者有四嵗少阳司天之政初之气太阳司天之政初之气阳明司天之政终之气太隂司天之政二之气皆病温其不应常纪而反常者不可候之而随时变易也】
　　内经曰冬伤于寒春必病温李明之曰冬伤于寒者冬行秋令也当寒而温火胜而水亏矣水既已亏则所胜妄行土有余也所生受病金不足也所不胜者侮之火太过也火土合德湿热相助故为温病所以不病于冬而病于春者以其寒水居卯之分方得其权大寒之令复行于春腠理开泄少隂不藏房室劳伤辛苦之人阳气泄于外肾水亏于内当春之月水当发生阳以外泄孰为鼔舞肾水内竭孰为滋养此两者同为生化之源源既已絶水何赖以生乎身之所存者热也时强木长故为温病
　　论曰太阳病发热而渴不喜寒者为温病释曰太阳病者脉浮头项痛而腰脊强也伤于寒者当恶寒若不恶寒而渴者转属阳明则表证已罢邪传于里矣今不恶寒则非伤寒证似阳明而与太阳兼见则非伤寒之以明也故决其为温病
