<!-- { "loadSidebar": true } -->
　　活人书云夏至以前发热恶寒头疼身体痛其脉浮紧者温病也春月伤寒谓之温病冬伤于寒轻者夏至已前发为温病盖因春温暖之气而发也【又非温疫也】治温病与冬月伤寒夏月热病不同盖热轻故也【春初秋末阳气在里其病稍轻纵不用药治之五六日亦自安】升麻汤解肌汤柴胡桂枝汤最良热多者小柴胡汤主之不渴外有微劳者小柴胡加桂枝也者小柴胡加五味子也或烦渴发热不恶寒者并竹叶石膏汤次第服之麻黄桂枝大青龙唯西北二方四时行之无有不验若江淮间地偏暖处唯冬月及正初乃可用正方自春末至夏至以前桂枝麻黄大青龙内宜加减也　按活人所云温病有二其用升麻解肌等者乃正伤寒太阳证恶寒而不渴者特以其发于温暖之时故谓之温病尔其用竹叶石膏汤者乃仲景所谓渴不恶寒之温病也要须细别勿令误也然不恶寒而渴之温病四时皆有之不独春时而已
　　温毒阳脉洪数隂脉实大者遇温热变为温毒【成此前热未巳又感温热者也阳主表隂主里洪数实大皆热也两热相合变为温毒】
　　活人云初春发斑咳嗽为温毒
　　呉冬有非节之暖名曰冬温此即时行之气也若发斑者又曰温毒而亦时气发斑也又伤寒坏病阳脉洪数隂脉实大更遇温热变为温毒其病最重也盖此因前热多日不解更感温热之气而为病故曰重也若无汗者以三黄石膏汤汗之若有自汗者宜人参白虎汤主之烦热错语不得眠者白虎合黄连解毒汤主之表热又盛者更加柴胡主之若内实大便不通宜三黄泻心汤下之或大柴胡汤加芒硝下之亦可若斑出如锦纹者多难治也宜人参化斑汤参升麻并黑膏大青四物汤主之【方论详发斑】
　　发汗不解身灼热为风温其证脉浮汗出身重多眠【娄其病不独见于春间故叧立风温门】
　　诊尺肤热甚脉盛躁者病温也　夫精者身之本也故藏于精者春不病温
　　针灸凡治温病可刺五十九穴　成注云所谓五十九穴者刺两手内外侧各三凡十二痏五指间各一凡八痏足亦如之头八发际一寸傍三分各三凡六痏巅上一会一发际一廉泉一风池二天柱一【内经云气口静人迎躁者取之若气口人迎皆静者勿刺也人迎谓结喉动脉也】　王太仆注素问五十九刺云刺头上五行五行者所以越诸阳之热逆也【谓头中行上星会前顶有防后顶五穴头第二行两傍五穴承光通天　如玉枕十穴第三行两傍临泣目窓正营承灵脑空十穴也】　大杼膺俞缺盆背俞此八者以泻胸中之热也　气街三里目虚上下兼此八者以泻胃中之热也云门髃骨委中髓空此八者以泻四肢之热也　五
　　藏命傍五此十者以泻五藏之热也【谓背第五行两傍魄戸神堂防门意合志室十穴也】
　　附
　　云伤寒汗下不愈而过经其证尚在而不除者亦温病也经曰温病之脉行在诸经不知何经之动随其经之所在而取之　如太阳证汗下后过经不愈诊得尺寸俱浮者太阳温病也　如身热目痛汗下后过经不愈诊得尺寸脉俱长者阳明温病也　如胸脇汗下后过经不愈诊得尺寸脉俱者少阳温病也　如腹满嗌干诊得尺寸脉俱沈细过经不愈者太隂温病也　如口燥舌干而渴诊得尺寸俱微缓过经不愈者厥隂温病也是故随其经而取之随其证而治之如发斑乃温毒也
　　汪愚谓温与热有轻重之分故仲景云若遇温气则为温病更遇温热则为温毒热比温为尤重故也茍但冬伤于寒至春而发不感异气名曰温病此病之稍轻者也温病未巳更遇温气变为温病亦可名曰温病此病之稍重者也伤寒例以再遇温气名曰温疫又有不应冬月伤寒至春而病温者此特感春温之气可名曰春温如冬之伤寒秋之伤湿夏之中暑相同也以此观之是春之病温有三种不同有冬伤于寒至春发为温病者有温病未巳更遇温气则为温病与重感温气相杂而为温病者有不因冬伤于寒不因更遇温气只于春时感春温之气而病者若此三者皆可名为温病不必各立名色只要知其病源之不同也
　　升麻解肌汤　治伤寒温病天行头痛壮热
　　葛根【一两】　　麻黄【去节汤炮七钱半】黄芩
　　芍药【各半两】　　桂心　　　　甘草【炙各二钱半】
　　右防咀每服四钱水一盏半枣一枚煮八分服日三三四日不解脉浮者宜重服取汗脉沈实者宜下之
　　升麻葛根汤　治大人小儿时气瘟疫头痛发热及疮疹已发未发皆可服之
　　升麻　　芍药　　甘草【各二钱半】干葛【三钱】
　　右作一服水二钟生姜三片煎至一钟不拘时服
　　柴胡升麻汤　治时行瘟疫壮热恶风头痛体疼鼻塞咽干咳涕唾稠粘
　　柴胡【去苗】干葛　荆芥【去梗】赤芍药　石膏【各一钱半】前胡【去苗】升麻　桑白皮　黄芩【各一钱】
　　右作一服水二钟生姜三片豆豉二十粒煎至一钟不拘时服
　　三黄石膏汤
　　石膏【四钱】黄芩　黄连【各二钱】黄檗　山栀仁【各一钱五分】香豉【百粒】麻黄【二钱若天寒用三钱】　甘草【一钱】
　　右作一服用水二钟煎至一钟滤清通口服以衣被覆取汗而愈
　　夏为暑病
　　按中暍中暑中热名虽不同实一病也若冬伤于寒至夏而变为热病者此则过时而发自内达表之病俗谓晚发是也又非暴中暑热新病之可比或曰新中暑病脉虚晚发热病脉盛
　　暍病治法有清热有解肌
　　太阳中热者暍是也其人汗出恶寒身热而渴也【成汗出恶寒身热而不渇者中风也汗出恶寒身热而渇者中暍也　白虎汤】　太阳中暍者发热恶寒身重而疼痛其脉细芤迟小便已洒洒然毛耸手足逆冷小有劳身即热口开前板齿燥若发汗则恶寒甚加温针则发热甚数下之则淋甚【成病有在表有在里者有表里俱病者此则表里俱病者也发热恶寒身重疼痛者表中暍也脉细芤迟者中暑脉虚也小便已洒洒然毛耸手足逆冷者太阳经气不足也小有劳身即热者谓劳动其阳而暍即发也口开前板齿燥者重有热也内经曰因于暑汗烦则喘喝口开谓喘喝也以喘喝不止故前板齿干燥若发汗以去表邪则外虚阳气故恶寒甚若以温针助阳则火热内攻故发热甚若下之以除里热则内虚而膀胱燥故淋甚　徐氏曰此条无治法东垣以清暑益气汤主之所谓发千古之秘也】　太阳中暍者身热疼重而脉微弱此亦夏月伤于水水行皮中所致也【成经曰脉虚身热得之伤暑身热脉微弱者暍也身体疼重者水也夏时暑热以水灌溉而得之　蒂一物散或云五苓散】中暍与伤寒相似而异张氏曰清邪中上浊邪中下其风寒湿者皆地之气系浊邪所以俱中足经惟暑乃天之气系清邪所以中手少隂心经也其证多与伤寒相似但暍与伤寒脉不同耳夫伤寒虽恶寒发热初病未至于烦渴惟暑则不然初病即渴所以与伤寒为异也且伤寒之脉必浮盛中暑之脉虚弱或细芤迟者有之经曰脉盛身寒得之伤寒脉虚身热得之伤暑此之谓也假如太阳病项背强几几反汗出恶风若当炎暑之时岂不与中暍相似惟其不渴故与桂枝加葛汤主之凡居夏秋之令炎暑之时必当依经详审则无差失之患矣　汪以证言之伤寒恶寒伤热恶热以脉言之伤寒脉盛伤暑脉虚且暑脉虚细与湿痉之脉有相似者而其证则不同暑则自汗而渴湿则不渴痉则身疼也
　　脉洪身热恶寒为热病活人云夏月发热恶寒头疼身体肢节痛重其脉洪盛者热病也冬伤于寒因暑气而发为热病治热病与伤寒同有汗宜桂枝汤无汗宜麻黄汤加烦燥者宜大青龙汤然夏月药性须带凉不可大温桂枝麻黄大青龙须用加减夏至前桂枝加黄芩半两夏至后桂枝麻黄大青龙加知母一两石膏二两或加升麻半两盖桂枝麻黄汤性热及暖处非西北之比夏月服之必有发黄斑出之失热病三日外与前汤不瘥脉势仍数邪气犹在经络未入藏府者桂枝石膏汤主之此方夏至后代桂枝证用若加麻黄一两可代麻黄青龙证用也若三月至夏为晚发伤寒栀子升麻汤亦可选用之【万厯癸夘兴化李氏一壻应举子南京时方盛暑伤寒一太学生新读仲景书自诧知医投以桂枝汤入腹即毙大抵麻桂二汤乃隆冬正伤寒之药施之温病尚不可况热病乎】桂枝石膏汤　治法见前论有汗脉缓为桂枝证无汗脉紧为麻黄青龙证
　　桂枝【去麄皮】黄芩【各半两】　栀子【三钱】白芍药　升麻干葛　　生姜【以上各七钱半】石膏【碎】　甘草【炙各一两】
　　右防咀每服五钱半水一盏半煮至八分去渣食顷再服若得汗即停后服
　　栀子升麻汤　治晚发伤寒三月至夏为晚发
　　生地黄【切碎半斤】　栀子【十枚擘】　　升麻【一两半】
　　柴胡　　　　石膏【各二两半】
　　防咀每服五钱水一盏半煎八分顿服病不解更作
　　呉自夏至以后时令炎暑有人壮热烦渴而不恶寒者乃热病也凡脉浮洪者发于太阳也洪而长者阳明也而数者少阳也然此发在三阳为可治若脉沈细微小足冷者发在三隂为难治也大抵热病大热须得脉洪大有力或滑数有力乃为脉病相应为之可治若小弱无力为之难治若人虚脉弱者宜以人参汤与之而扶其元气也不可以攻其热如脉洪身疼壮热无汗烦乱者宜六神通解散发汗则愈或人参羌活散加葛根淡豆豉生姜以汗之轻者只用十味芎苏散汗之亦佳如夹暑加香薷扁豆双解之若兼有内伤生冷饮食停滞或呕吐恶心中脘痞闷或恶风或憎寒拘急者宜藿香正气散加香薷扁豆葛根以发汗名二香汤也若发寒热不解者在太阳经宜用人参羌活散加黄芩在阳明经宜用升麻葛根汤加黄芩热甚燥渴脉大者白虎汤加人参主之在少阳宜用小柴胡汤随证増损治之若夹暑者加黄连香薷主之若热而大便自利小便不利烦渴者五苓散去桂加葛根黄连香薷滑石之类主之若表里俱热而自利脉浮数而小便不利者小柴胡汤合四苓散主之若其不解或传经变证或里实可下或隂寒可温或发斑黄等证皆从正伤寒条内治之也凡热病一二日泄利腹满热甚者死三四日目昏谵语热盛而脉小者死四五日热盛脉小足冷者死五六日汗不出呕吐谵语昏沈脉急促者死六七日舌本焦黑燥者死七八日衂血吐血躁热脉大者死九日发痉搐搦昏乱者死凡热病脉促结代沈小皆难治也热病不得汗而脉躁急者死已得汗而热反盛脉躁急者死也脉虚身热恶寒为中暑治法方论详杂病本门及后条胫冷腹满头痛渴而无热者湿温活人云湿温者两胫逆冷胸腹满多汗头痛妄言其人常伤于湿因而中暑湿热相搏则发湿温其脉阳濡而弱隂小而急治在太阳不可发汗汗出必不能言耳聋不知痛所在身青面色变名曰重暍如此死者医杀之耳白虎加苍术汤主之
