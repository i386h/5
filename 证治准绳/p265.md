<!-- { "loadSidebar": true } -->
　　许癸丑年故人王彦龙作毗陵仓官季夏时病胸项多汗两足逆冷谵语医者不晓杂进药已经旬日予诊之其脉关前濡关后数予曰当作湿温治之盖先受暑后受湿暑湿相搏是名湿温先以白虎加人参汤次白虎加苍术汤头痛渐退足渐温汗渐止三日愈此名贼邪误用药有死之理有人难曰何名贼邪予曰难经云五邪有实邪虚邪正邪微邪贼邪从后来者为虚邪从前来者为实邪从所不胜来者为贼邪从所胜来者为微邪自病者为正邪又曰假令心病中暑为正邪中湿得之为贼邪今心先受暑而湿邪胜之水尅火从所不胜斯谓之贼邪五邪之中最逆也难经曰湿温之脉阳濡而弱隂小而急濡弱见于阳部湿气搏暑也小急见于隂部暑气蒸湿也故经曰暑湿相搏名曰湿温是谓贼邪也予素有停饮之疾每至暑月两足汗浆浆未尝干每服此药二三盏即愈
　　海湿温汗少者白虎加苍术汗多者白虎加桂枝【白虎加桂枝方见后】
　　孙保庆门外有酒家姓姜者善歌唱孙爱之忽数日不见使人问之则曰病久将命絶孙诊之遍身皆润两足冷至膝下腹满不省人事六脉皆小弱而急问其所服药取而视之皆隂病药也孙曰此非受病重药能重病耳遂用五苓散白虎汤十余贴病少苏再服全愈姜氏既安诣孙谢因请问曰某得病剧尚药一治而苏愿闻治法孙曰汝病伤暑也始则阳微厥而脉小无力众医谓隂病遂用隂药其病愈厥予用五苓散大利小便则腹减白虎解利邪热则病愈凡隂病胫冷两臂亦冷汝今胫冷臂不冷则非下厥上行所以知是阳微厥也保立夏之后至立秋处暑之间伤寒者身多微凉自
　　汗四肢沈重谓之湿温苍术石膏汤主之【即白虎加苍术汤】苍术石膏汤方
　　苍术【半两】石膏【三钱】知母【二钱半】甘草【一钱】
　　右防咀水一盏煎至半盏温服谓内有湿也多不欲饮水如身热脉洪无汗多渴者热在上焦积于胸中宜桔梗散【此非湿温病乃热病也】
　　桔梗散方
　　薄荷　　　　黄芩　　　　甘草
　　栀子【各一钱】　　连翘【二钱】　　桔梗【三钱】
　　右剉每服五钱水煎加竹叶如大便澁加大黄半两
　　脉虚身热得之伤暑刘纯曰按许学士云伤暑其脉细芤迟何也内经曰寒伤形热伤气盖伤气而不伤形则气消而脉虚弱所谓细芤迟皆虚脉也仲景以为隂而朱肱亦曰中暑脉细弱则皆虚脉也可知矣暑证有冒有伤有中戴氏曰冒伤中三者轻重之分或腹痛水泄胃与大肠受之恶心者胃口有痰饮此二者冒暑也可用黄连香薷饮【黄连退热香薷消暑】　或身热头疼躁乱不宁者或身如针刺者此为热伤肉分当以解毒白虎汤加柴胡气虚加人参　或咳嗽发寒热盗汗不止脉数者热伤肺经火乗金也此为中暑宜用清肺汤柴胡天水散之类
　　夏月伏隂在内丹溪曰夏月阳气尽出于地人之腹属地气于此时浮于肌表腹中虚矣夏月伏隂在内此隂字有虚之义若作隂冷看误矣前人治暑有用大顺散温热药者盖以凉亭水阁寒泉冰雪所伤也非为伏隂而用火令之时烁石流金有何隂冷孙真人令人夏月服生脉散非虚而何　刘氏曰洁古谓静而得之为中暑动而得之为中热东垣谓避暑于深堂大厦得之曰中暑宜大顺散劳役得之曰中热宜苍术白虎汤夫暑热一也夏令之气也静居堂厦而病乃夏月伤冷之病何以中暑而求别于中热耶　王氏曰窃谓暑热者夏之令也火行于天地间人或劳役或饥饿元气亏乏不足以御天令亢极于是受伤而为病名曰中暑亦名曰中热其实一也今乃以动静所得分之何哉夫中暑者固多在劳役之人劳役则虚虚则邪入邪入则病不虚则天令虽亢亦无由以伤之类避暑于深堂大厦得头疼恶热等证者盖亦伤寒之类耳不可以中暑名之其所以烦心与肌肤大热者非暑邪也身中阳气受隂寒所遏而作也既非暑邪岂可以中暑名乎茍欲治之则辛温轻扬之剂发散可也夫大顺散一方甘草最多干姜杏仁肉桂次之除肉桂外其三物皆炒其初意本为病者伏热引饮过多脾胃受湿呕吐水谷不分藏府不调所立故甘草干姜皆火炒又肉桂而非桂枝盖温中药也其杏仁不过取其能下气耳若以此药治静而得之之证吾恐不能解表反増内烦矣今世俗往往不明类曰夏月隂气在内大顺散为必用之药夫隂气非寒气也盖夏月阳气发散在外而隂气则在内耳岂空视隂气为寒气而用温热之药乎隂果为寒何以夏则饮水乎其苍术白虎汤虽宜用然亦岂可视为通行之药乎必参之治暑诸方随所见之证而用之然后合理夫所谓静而得之证虽暑月即非暑病宜分出之勿使后人有似同而异之忽
　　暑伤五藏为证不同陈氏曰暑入心则噎闷昏不知人入肝则晕顽痹入脾则昏睡不觉入肺则喷满痿躄入肾则消渴　徐氏曰暑暍之证变异不等非止归五藏盖人之形气有虚实感有轻重轻则后时而发至秋成疟痢是也重则即时而发如以上证至有轻变重重变轻亦自感有浅深传有兼并况人之形志苦乐不一岂得无变异乎四时之证皆然
　　暑病宜补元气东垣曰脾胃虚弱遇六七月湿旺汗泄身重短气四肢痿软脚欹眼黑此肾与膀胱俱竭之状也况肝大泄则亡津液津者庚大肠所主三伏庚金受囚木无可制故风湿相搏骨节烦疼也夫壬膀胱已絶于己癸肾水已絶于午今更逢湿旺助热为邪西北方之寒清絶矣圣人立法夏宜补者为热伤元气以人参麦门冬五味滋水之源泻内火补庚金益元气也中暑发为痿厥诸证东垣曰长夏湿热蒸人损伤元气四肢困倦精神短少两脚痿软遇早晚之际则发寒厥日高之后复热如火乃隂阳气血俱不足也或心胸痞满肢节沈痛或气高而喘身热而烦小便黄而少大便溏而频或利或渴自汗体重此血先病而气不病也若湿气先搏脉必洪缓而迟病虽互换少差其天暑湿令则一宜以清燥之剂治之或逺行大热而渴则热舍于肾故水不胜火发为骨痿此湿热成痿也或热厥而隂虚或寒厥而气虚四肢如火为热厥四肢寒冷为寒厥寒厥腹中有寒热厥腹中有热为脾主四肢故也　徐氏曰此论暑热证候则同冬月伤寒传变为证之不一彼为寒伤形此为热伤气若元气虚甚受病忽于一时不救者与伤寒隂毒顷刻害人实同故东垣启是病例大开后人之盲瞆也宜与痿门互看
　　暑风贾氏曰此由火热制金不能平木搐搦不省人事其脉虚浮浮者风也虚者暑也俗名暑风乃相火甚而行令也先以温水化苏合香丸次以黄连香薷饮加羌活或双解散加香薷尤良
　　治暑大法贾氏曰暑者相火行令也人感之其脉虚外证头痛口干面垢自汗倦怠或背恶热甚者迷闷不省而为霍乱吐利痰滞呕逆腹痛泄利下血发黄生斑皆是其证治法清心利小便为上汗多者不可利宜白虎汤次分表里以治如在表头痛恶寒双解加香薷及二香散十味香薷散如在半表半里泻泄烦渴饮水吐逆五苓散热甚烦渴益元散若表解里热宜半夏解毒汤下神芎丸或老人及素弱人冒暑脉微下利渴而喜温或厥冷不省人事宜竹叶石膏汤加熟附半个冷饮次以来复丹五苓散治之凡夏月暑证不可服诸热燥剂致斑毒发黄小便不利闷乱而死矣　徐氏曰此言治暑之法可谓详备然于暑风相火为病而用苏合香丸至用双解皆当审谛脉证不可差失详苏合丸但可用于隂寒所遏或内伤生冷及气中或中恶者此等又不可谓暑风相火之证矣学者审之　陶氏曰中暑脉虚而伏身热背恶寒面垢自汗烦燥大渴毛耸恶寒昏冒倦怠而身不痛与伤寒诸证不同内外俱热口燥烦渴四肢微冷而身不痛用白虎汤　痰逆恶寒橘皮汤热闷不恶寒竹叶石膏汤　头痛恶心烦燥心下不快小便不利五苓下消暑丸　中暑用小柴胡汤最良

　　证治凖绳卷五十
<子部,医家类,证治准绳>
　　钦定四库全书
　　证治凖绳卷五十一
　　明　王肯堂　撰
　　伤寒
　　疟
　　秋为疟
　　夏伤于暑秋必病疟　脉隂阳俱盛重于隂者变为温疟　凡伤寒坏病前热未除其脉隂阳俱盛重感寒邪变为温疟也寒热往来口苦胸脇满者小柴胡汤加芍药少加桂枝主之若热多者倍用柴胡寒多者倍用桂枝若热甚而烦渴人参白虎汤少加薄桂主之若单热无寒者不用桂也但有寒必少佐之如热多者小柴胡汤合白虎汤主之痰多而热者小柴胡合二陈汤主之若食少胃弱者加白术心下痞加枳实黄连脉虚者必倍人参口渴者去半夏加括蒌根主之若邪热蕴结于里大便秘实脉滑大有力者以大柴胡汤下之若变疟已正宜于杂病中求之
　　一岁长幼疾状相似为疫
　　春应暖反寒夏应热反凉秋应凉反热冬应寒反温此非其时而有其气是以一嵗之中长幼之病多相似者为时行疫病也　按说文民皆疾为疫从疒役声今省作殳尔释名厉砺也病气流行中人如磨砺伤物也疫役也多有鬼行役役不住也后人有温疫寒疫时气大头伤寒等名其实皆疫也俗谓之瘟病即温病之讹而名实淆矣　按伤寒例云伤寒病热未巳再遇风寒湿而各变为一病也何至于温既曰再遇温热变为温毒矣又曰再遇温气变为温疫是独温之再遇而有二病之异且疫者特感非时之气众人病一般也如冬应寒而反大温人感冬温而病则所谓温疫如春夏应温热而反大寒人感暴寒而病则所谓寒疫也何待再遇于异气耶兹云再遇温气变为温疫是伤寒再遇异气而变病也再遇异气而变病未必众人病相似安可以疫言伤寒例云阳气濡弱隂脉紧此温疫之脉也活人书注此脉于冬温条下是以温疫冬温合为一病殊不知冬温特感非时之气耳温疫是伤寒再遇于异气也岂可合为一病耶此理未明故书此以俟明哲愚谓感温热而为温毒感温气而为温疫此乃有微甚之分但疫字疑误恐当作疾字若作疫字则冬温又何一家长幼病相似也一家病相似方可言疫况此伤寒病热未巳再遇温气而病何至于一家传染病相似哉
　　温疫阳脉濡弱隂脉紧者更遇温气变为温疫以此冬伤于寒发为温病脉之变证方治如说【成此前热未巳又感温气者也温热相合变为温疫】
　　丹众人病一般者天行时疫也有宜补宜散宜降大黄　黄芩　黄连　人参　桔梗　防风滑石　香附　苍术　人中黄
　　右麴糊为丸每服五七十丸分气血痰作汤使送下气虚者四君子汤送下血虚者四物汤送下痰多者二陈汤送下热甚者用童便和前药同送下
　　本粪清腊月截淡竹去青皮浸渗取汁治天行热狂热疾中毒并恶疮蕈毒取汁浸皂角甘蔗治天行热疾丹解一切灾病用粉草五两细切微炒量病人吃得多少酒取无灰酒一处研去滓温服须臾大泻毒亦随出虽十分渴亦不可饮水饮水难救
　　柴胡石膏汤　治时行温疫壮热恶风头痛体疼鼻塞咽干心胸烦满寒热往来痰实咳嗽涕唾稠粘柴胡　　石膏【煅】赤芍药　　前胡　干葛【各十五两】升麻【二十五两】黄芩　桑皮【各三十七两半】荆芥穗【三十七两】
　　右防咀每服五钱水一盏生姜三片豆豉十余粒同煎七分去滓热服小儿分三次更量大小加减不拘时候
　　右三方热多里多者宜之
　　按温疫之治与伤寒阳证相同然经所谓温疫者即温病也宜参温病条处之
