<!-- { "loadSidebar": true } -->
　　右防咀每服五钱水一盏煎至七分温服如烦热甚大便秘者加大黄二钱半
　　小儿伤寒
　　洁伤寒表里攻发　有表证恶风恶寒者当发表【海藏云恶风者白术散恶寒者神术汤】　如气盛能食不大便无表证者可攻里　春主温属木身温当发汗【海藏云神术汤】　夏主长属火身热而烦躁合大发散【海藏云神术加黄茋汤】　长夏主化属土及居四季同当调其饮食【海藏云四君子汤】　秋主收属金身凉内温合微下【海藏云通膈丸金花丸】　冬主藏属水身热而恶寒是热在外而寒在内身寒而恶热是热在内而寒在外【海藏云热在内者调胃承气汤寒在内者调中汤丸】
　　洁凡伤寒宜依四时隂阳升降逆顺刚柔而施治法气升浮则顺发之收藏则下之　有汗发热恶风脉浮缓者风伤卫桂枝汤　无汗发热恶寒不当风而自憎寒脉浮紧者寒伤荣麻黄汤　有汗发热恶风脉浮紧无汗发热恶寒脉浮缓谓之荣卫俱伤青龙桂枝麻黄各半汤　无汗发热不恶风寒脉沈洪者可下之更详认其厥与不厥量寒热浅深而治之　有汗四肢厥脉沈微者名隂厥四逆汤　无汗四肢厥脉沈微者名阳厥大承气汤加腻粉　如四肢不厥身热内外皆阳不动三焦宜凉药三五服下之　黄芩甘草汤　黄芩白术汤　黄芩苍术汤　黄芩栀子汤　连翘饮子　小柴胡汤　八正散　凉膈散　白虎汤　五黄散　此上中下三焦药宜选用之　中暑脉虚背恶寒自汗而渴者白虎汤身凉脉紧热在内者急下之口燥咽干不大便是也　无汗身大热者可发汗升麻汤大青膏天麻膏　有汗身大热者桂枝汤惺惺散解肌汤小柴胡汤白术防风汤可选用之　发汗者量四时暄暑燥湿风寒各宜春凉夏寒秋温冬热而发之
　　钱伤风贪睡口中气热呵欠烦闷当发散与大青膏表证也【洁古补遗云小儿外感于风寒拘急呵欠烦闷皮毛澁口中气热者当发散秋冬用温热药春夏用凉寒药】
　　大青膏方
　　天麻　青黛【研各一钱】白附子【生一钱半】蝎尾【去毒生半钱】硃砂【研】天竺黄【研】麝香【各一字匕】乌稍蛇肉【酒浸焙干取末半两】
　　右同研细生蜜和成膏每服半皁子或一皁子大月中儿粳米大同牛黄膏薄荷水化一处服之五嵗以上同甘露散服
　　雄黄膏　治伤风温壮热引饮
　　雄黄【小枣大研萝卜根水并醋一大盏煮尽】甘草末　川甜稍【各三钱】
　　寒水石【研细五钱匕】　　　　脑子【一钱匕】硃砂【五分】
　　右研匀炼蜜成膏薄荷汤化下半皁子大
　　右前大青膏发散贪睡口气热呵欠烦闷表证者盖为三岁以下小儿未能言者设也
　　活寻常风壅发热鼻涕痰嗽烦渴惺惺散主之
　　惺惺散　治小儿风热及伤寒时气或疮疹发热桔梗　　　细辛　　　人参　　　白术甘草　　　括蒌根　　白茯苓　　川芎【各等分】
　　右为末每服二钱姜二片薄荷二叶煎服三嵗以下作四五服凡小儿不问伤风伤寒风热与此即愈
　　海伤寒时气风热痰壅咳嗽及气不和者四君子加细辛瓜蒌桔梗各一分生姜薄荷煎或加防风川芎各一分内有寒及遇天寒欲发散者则去瓜蒌加桔梗多虚汗夜啼者加麦门冬　伤风身热头痛气促者四君子加川芎防风等分细辛羌活减半同煎
　　活咽喉不利痰实咳嗽鼠粘子汤
　　云人参羌活散　治小儿寒邪及瘟气时疫疮疹头痛体疼壮热多眠不语潮热烦渴痰实咳嗽
　　羌活　　独活　　　柴胡　　　人参
　　芎防　　枳殻【炒】　　甘草【炙】　白茯苓【去皮各二两】前胡　　桔梗　　　天麻【酒浸炒】地骨皮【各半两】
　　右为散每服二钱水一盏入薄荷少许同煎去渣温服不拘时候
　　七宝散　治时气头昏体热小儿同乳母服大人亦可紫苏叶　　香附【炒各三两】　陈皮　　　甘草【炙】桔梗　　　白芷　　　川芎【各一两】
　　右防咀姜枣煎服
　　海麻黄黄芩汤　治小儿伤寒无汗头痛身热恶寒麻黄　赤芍药　黄芩【各半两】甘草【炙】桂枝【各二钱半】
　　右为麄末水煎服
　　升麻黄芩汤　治伤风有汗头疼发热恶风
　　升麻　葛根　黄芩　芍药【各五钱半】甘草【一钱半】
　　右防咀每服二钱水煎温服
　　右惺惺散等药发散头痛发热恶风寒表证者盖为三嵗以上小儿能言者设也能言故头疼恶风寒可问而知也前五方通治有汗无汗恶风恶寒第五方治无汗恶寒第六方治有汗恶风
　　钱与大青膏不解散有下证当下大黄丸主之大热饮水不止而善食者可微下余不可下也【此里证也洁古补遗云大热饮水能食不大便用大黄丸作散子与服之如清便自调慎不可妄下恐外热逐于内而变结胸危证多矣】大黄丸　治风热里实口中气热大小便秘赤饮水不止有下证者宜服之
　　川芎【半两】　黑牵牛【半两半生半熟炒】大黄【酒蒸一两】甘草【炙二钱半】
　　右为细末稀糊和丸麻子大二岁每服十丸温蜜水下乳后服以溏利为度未利加丸数
　　活头额痛身体发热大便黄赤腹中有热四顺散连翘饮三黄丸主之【三方并见幼科凖绳痘疹门】　身体潮热头目昏痛心神烦躁小便赤大便秘此热剧也洗心散调胃承气汤主之【洗心散见痘门】
　　头额身体温热大便白而酸臭者胃中有食积双圣丸主之【方见幼科食癖门】
　　洁如身表无大热而小便不利是有湿热结膀胱仍用胜湿药白术白茯苓之类利小便则其热自退
　　云小儿伤寒烦热小便赤澁大便褐色面赤热者导赤散
　　钱伤风兼藏兼心则惊悸兼肺则闷乱喘息哽气长出气嗽兼肾则畏明各随补母藏虚见故也
　　伤风手足冷脾藏怯也当先和脾后发散和脾益黄散发散大青膏主之【此治隂厥有汗脉沈微者若阳厥无汗脉沈滑者不宜此法宜大承气汤而加腻粉】
　　伤风自利脾藏虚怯也当补脾后发散补脾益黄散发散大青膏主之未瘥调中丸主之有下证大黄丸下之后服温惊丸
　　伤风腹胀脾藏虚也当补肺必不喘后发散仍补脾也去胀塌气丸主之发散大青膏主之
　　伤风吐泻【治见幼科凖绳吐泻门泻用益黄散白术散发散用大青膏】
　　汤治夹惊伤寒热极生风薄荷散
　　薄荷叶【半两】羌活　全蝎　麻黄【去根节】甘草【各一钱二分半】天竺黄　僵　白附子【炮各二钱半】
　　为细末每服一钱水半盏煎至三分加竹少许妙
　　云小儿表伤寒则皮肤闭而为热盛即生风欲为惊搐血气未实不能胜邪故发搐也大小便依度口中气热当发之宜大青膏
　　肺盛复有风冷则胸满短气气急喘嗽上气当先散肺后发散风冷散肺泻白散散风大青膏主之若止伤寒则不胸满
　　肾虚则畏明宜补肾地黄丸【有表者间用地黄膏发散之】
　　伤风下后虚热以药下之太过胃中虚热饮水无力当生胃中津液多服白术散　小儿结热于内口干而渴身黄体重者宜白术散
　　汤伤寒发渴宜白虎汤
　　洁大热饮水能食不大便用大黄丸作散服之
　　右三方白术散治虚渴为下后而食少胃虚者设也白虎汤大黄丸治实渴为末经下而能食不大便者设也
　　洁伤寒咳吐清水哽气长出气是肺之不足也合用阿胶散面白如枯骨者死不治　身热咳嗽吐痰者当用褊银丸【方见幼科欬嗽门】
　　右二方治咳嗽阿胶散治虚嗽为哽气长出气者设也褊银丸治实嗽为痰盛喘满者设也若有表证恶风寒而嗽者当用惺惺散加减四君子汤鼠粘子汤之类是也
　　隂厥阳厥【阙】
　　洁身大热吐逆不止者茯苓半夏汤【即小半夏加茯苓汤方见呕门】汤伤寒呕者枳殻半夏汤
　　枳殻　　　　半夏【各半两】
　　右水一碗姜十片煎至半碗十嵗以下作五服
　　藿香正气散　治伤寒发呕
　　藿香叶　　　厚朴【制】　　　半夏【制】
　　甘草　　　　陈皮　　　　苍术【米泔浸各等分】
　　右防咀每服二钱水半盏姜三片枣一枚煎至二分去渣温服
　　洁大吐者当下之白餠子珍珠丸消积丸【三方俱见幼科食癖门】潮热有时胸满短气呕吐者桃枝丸【方见幼科积热门】右七方治伤寒呕吐前二方治痰饮而吐中一方治有表而吐后四方治有里而吐其桃枝丸治里热而吐余二方治表寒而吐也
　　汤伤寒自汗当补虚和隂阳小建中汤减桂加黄茋人参地黄
　　黄茋【一两】白芍药【三两】甘草　人参　熟地黄【各半两】
　　右防咀每二钱水半盏煎至三分去渣服
　　小儿伤寒形证　头痛　体痛　鼻塞或流涕　喉内喘息　两手脉洪数　颊赤眼澁　身上寒毛起　口鼻出水　眼赤黄　口干澁　咳嗽　山根青色　喷
　　活头目疼痛而畏人恶寒者此伤寒证也
　　云设令小儿卒暴身壮热恶寒四肢冷或耳凥冷鼻气热为斑疹也与伤寒表证相似此胎气始发自内之外若与伤寒表证同治者误也当作斑疹治之
　　呉小儿伤寒六经治例皆同但有胎热惊热血热客热寒热潮热痰热食热变蒸发热痘疹发热伤风发热一皆发作状似伤寒要在明辨之尔况肌体嫩弱血气未定脉法不同药剂轻小之别故畧其节要另开列于左以便览焉　凡小儿察面色为先要宜详察色要畧也凡小儿视虎口脉纹者以男左女右手食指第一节为初关二节为中关三节为末关即寅夘辰三位也凡脉纹见初关者轻中关者重末闗者病危也以紫脉为惊热红脉为伤寒为热白主疳热少血青主惊主风主寒主腹中痛主搐搦黄主伤乳食脾虚黑主冷气主中恶主病沈困也凡紫赤青黑脉纹直透末关者死
　　凡小儿四五嵗以一指按其三部脉六七岁以二指按切三部脉十岁以上当密排三指而切之宜详脉诀要畧也脉经曰四五嵗以上者呼吸七八至细数者吉九至为热十至为困五至为寒四至困也十岁左右者五六至为平也　凡胎热惊热客热血热痰热寒热潮热等治法并见幼科凖绳宜详玩之兹不具録　凡食热伤乳者则吐哯妳瓣不消口中醋气伤食则心下满鞕嗳气作酸恶食右手气口脉盛手心热手背不热则肚背先热以此别之　凡治伤食发热必以六君子汤为主或加神麯麦芽棠毬子砂仁香附之类如内实者加枳实青皮热不解者加软苗柴胡炒黄连或黄芩之类以解如无热宜服香砂保和丸　凡变蒸发热者以长气血也夫变者气上蒸者体热也轻者发热虚惊耳冷微汗唇中有白泡如珠子是也三日而愈重者寒热脉乱腹疼啼呌不食凡乳食辄吐哯五日愈也　凡伤风发热则贪睡脾澁呵欠顿闷鼻塞喷或鼻流清涕口中气热或咳嗽声重或自汗怕风也宜人参羌活散加减主之其余治例宜伤风表证例也要在详辨治之尔凡伤寒则怕寒拘急发热翕翕然在表昼夜不止直
　　待汗出方解钱氏曰男子则面黄体重女子则面赤喘急憎寒口中气热呵欠顿闷项急也大抵伤寒则手背热手心不热左手人迎脉紧盛也其余六经为病详见六经发热例同但药剂宜轻小也亦有失惊失食伤寒要在审辨而已
