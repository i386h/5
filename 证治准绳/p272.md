<!-- { "loadSidebar": true } -->
　　大发其汗伤阳也宜其脉微而恶寒又数大下之伤阴也宜其脉濇而发热阴阳两伤则气血俱损而首末独言无血者何也曰下之亡隂不必言汗亦血类故也内虚之人夏月阳气在表则其内无阳也故不胜其寒冬月阳气在里里阴旣虚不能当阳之灼烁也故不胜其热然诸脉细而濇按之无力者往往恶寒苦振栗不止或时发躁蒸蒸而热如坐甑中必得去衣居寒处或饮寒水则便如故其振寒复至非必遇夏乃寒遇冬乃热也此但立其例论其理耳　王海藏曰六月大热之气反得大寒之病气难布息身凉脉迟何以治之答曰病有标本病热为本大寒为标用凉则顺时而失本用热则顺本而失时故不从乎标本而从乎中治中治者何用温是也然既曰温则不能治大寒之病治大寒者非姜附不可若用姜附又似非温治之例然衰其大半乃止脉得四至余病便无令治之足矣虽用姜附是亦中治也非温而何张子和朱彦修皆甞治六月恶寒之证以寒凉药而愈不可拘于海蔵之説大抵用药之寒热全视脉之迟数也此言脉迟胃冷故取海蔵之説尔　阴虚则发热冬月发热者当补其阴使济于阳而热自除矣茯苓补心汤之类是也若但用寒凉之药火无所附而升走必发躁欲坐井中宜暖药治之
　　脉浮而大心下反鞭有热属藏者攻之不令发汗属府者不令溲数溲数则大便鞭汗多则热愈汗少则便难脉迟尚未可攻
　　论言脉浮大应发汗反下之为逆此以心下鞭有热知传邪入里故舍脉而从证也属藏者宿屎在藏也属府者小便不利也大便则许攻之小便则不许何也曰利大便则内热除利小便则不能也徒走其津液耳故伤寒治小便不利惟汗后脉浮烦渴始用五苓散利之耳其他或温或下或和解或泄湿热或固下散寒或温经散湿或解错杂之邪或散传阴之热闭未尝轻事乎分利也旣言不令发汗不令溲数故又继之曰溲数则大便鞭汗多则热愈甚汗少则大便难以发汗利小便亡其津液致有此失故不可不慎也迟为阴为寒为藏肾者至阴之藏故病之所主曰肾虚若遽攻之恐泄肾气所以得此脉者虽具当攻之证未可遽攻徐俟之以观其变可也或曰论言结胸脉浮大不可下下之即死而此又言宜下何矛盾也曰心下鞕与结胸不同结胸又与痞不同病发于阳下之成结胸病发于阴下之成痞结胸痛痞不痛所谓发于阴者谓里已受邪但下证未全而遽下之故结而为痞视结胸为稍轻痞与结胸旣有阴阳轻重之别则结胸之禁不可施之痞也故太阳病医下之心下痞按之濡其脉闗上浮者大黄黄连泻心汤主之则夫按之鞭未经下者其当攻可知也如阳明病心下鞭满不可攻之攻之利遂不止者死要须详审勿令误也
　　脉浮而洪身汗如油喘而不休水浆不下体形不仁乍静乍乱此为命絶也
　　火之将灭也必明脉来浮洪涌盛此将去人体之兆也然得此脉者又必兼下一二证而后可防其命絶也
　　又未知何藏先受其灾若汗出髪润喘不休者此为肺先絶也
　　肺主气主皮毛故也经曰病人肺絶三日死何以知之口张但气出而不还
　　阳反独留形体如烟熏直视揺头此心絶也
　　心之于卦离也阳外而隂内也阳反独留则心血已尽而惟浮游之火独光耳经曰病人心絶一日死何以知之肩息回视立死一云目停停二日死
　　唇吻反青四肢漐习者此为肝絶也
　　肝脉支者从目系下颊里环唇内经曰病人肝絶八日死何以知之面青但欲伏眠目视而不见人汗出如水不止一云二日死
　　环口黧黑柔汗发黄者此为脾絶也
　　脾其华在唇四白环口黧黑其华萎矣经曰病人脾絶十二日死何以知之口冷足肿腹热胪胀泄利不觉出无时度一云五日死
　　溲便遗失狂言目反直视者此为肾絶也
　　经曰病人肾絶四日死何以知之齿为暴枯面为正黑目中黄色腰中欲折自汗出如流水一云人中平七日死
　　又未知何藏阴阳前絶若阳气前絶阴气后竭者其人死身色必青阴气前絶阳气后竭者其人死身色必赤腋下温心下热也
　　灵枢经曰人有两死而无两生故阴竭则身青而冷阳竭则身赤而温又云五阴气俱絶则目系转转则目运目运者为志先死志先死则逺一日半死矣六阳气絶则阴与阳相离离则腠理发泄絶汗乃出故旦占夕死夕占旦死此所谓阴阳即藏府也
　　寸口脉浮大而医反下之此为大逆浮则无血大则为寒寒气相则为肠鸣医乃不知而反饮冷水令大汗出水得寒气冷必相搏其人必防跌阳脉浮浮则为虚浮虚相搏故令气防言胃气虚竭也脉滑则为哕此为医咎责虚取实守空迫血脉浮鼻中燥者必衂也脉大病当热而曰寒者似指所伤之邪而言也然下文曰水得寒气冷必相搏则似又以寒为胃中之虚寒矣旣是真寒而非邪热又何以见大脉邪寒气相搏气是何气浮脉也虚浮脉之因也脉与因何以相搏此皆吾所不能解也成氏亦依回释之而不复致疑何哉防与噎通哕即俗谓之呃逆者是也李东垣王海藏以哕为干呕而陈无择又以哕名欬逆皆失之按灵枢经云哕以草刺鼻嚏嚏而已无息而疾迎引之立已大惊之亦可已今之呃逆以此三法施之则立止若以施之干呕呕不为止也且呕自有呕条而又别出此不已赘乎若古之所谓欬即今之所谓嗽与呃逆又无干也防与哕皆因妄下之后复与之水以发其汗胸中虚气逆而作轻则为防重则为哕以跌阳脉之浮则为防滑则为哕防即东垣书所载咽喉噎塞口开目瞪之证然无声也哕则气自脐下直冲上出于口而吃吃然作声频频相续为实可治半时哕一声为虚难治也夫防者止为水寒相搏以小青龙汤去麻黄加附子散其水寒而可矣至于哕则又有热气拥欝气不得通而成者轻则和解之重则有攻下之热病至哕则病已极非若渴烦等轻缓之也论云脉浮发热口干鼻燥能食者则衂黄苓汤主之
　　诸脉浮数当发热而洒淅恶寒若有痛处饮食如常者蓄积有脓也
　　伤寒书举类伤寒四证为脚气为痰饮为伤食为虚烦至于痈疽之发憎寒壮热大似伤寒仲景已论及而后人乃忽之甚可叹也然人身有焮肿痛楚之处未有不自觉者此条所举必是内廱故曰畜积有脓也素问云肝满肾满肺满皆实即为肿王注云满谓脉气满实肿谓痈肿大抵口中欬即胸中隐痛心胸甲错振寒脉数咽干不渴时出浊唾腥臭久久吐脓如米粥者肺廱也小腹重而强按之则痛便数似淋时时汗出复恶寒身皮错腹皮急如肿状脉滑而数者肠廱也胃脘隐隐而痛手不可近胃脉沈细人迎逆而盛者胃脘廱也内伤外感以人迎气口别之故内伤之脉人迎平而胃脘痈之脉人迎反盛未有不误以为伤寒者宜辨之早也京口钱氏室女患肠痈发热庸医作伤寒治之絶其饮食旬余而毙垂毙之日下脓数升方知是痈欲救己无及矣呜呼仲景之书岂可以弗读哉
　　脉浮而迟面热赤而战愓者六七日当汗出而解反发热者差迟迟为无阳不能作汗其身必痒也
　　脉浮而迟阳气虚所以迟也气怫郁不得越故面热赤正与邪争故战愓犹天气溽蒸而成雨岂不可以汗乎而阳气衰微不作汗故当六七日传经已尽当汗出而解之时而反发热其身不痛而痒也经曰诸痒为虚是也论云太阳病如疟状若脉微恶寒面反有热色而身痒者桂枝麻黄各半汤小汗之
　　寸口脉阴阳俱者法当清邪中于上焦浊邪中于下焦清邪中上名曰洁也浊邪中下名曰浑也阴中于邪必内栗也表气微虚里气不守故使邪中于阴也阳中于邪必发热头痛项强颈挛腰痛胫酸所为阳中雾露之气故曰清邪中上浊邪中下隂气为栗足膝逆冷便溺妄出表气微虚里气微急三焦相溷内外不通上焦怫郁藏气相熏口烂蚀龂也中焦不治胃气上冲脾气不转胃中为浊荣衞不通血凝不流若衞气前通者小便赤黄与热相因热作使游于经络出入藏府热气所过则为痈脓若阴气前通者阳气厥微阴无所使客气内入嚏而出之声嗢咽塞寒厥相逐为热所拥血凝自下状如豚肝隂阳俱厥脾气孤弱五液注下下焦不阖清便下重令便数难脐筑湫痛命将难全
　　成氏注以沉浮分阴阳为太阳少阴俱有紧脉但浮而紧者太阳也沉而紧者少阴也又论文但言寸口则不得以闗前为阳闗后为隂故不得不以浮沉分之然古人所云寸口多兼闗尺而言如难经及后章所云水下二刻一周循环当复寸口虚实见焉皆谓手太阴之经渠穴也知此则不必曲为疏解而无诊下焦于寸部之谬矣此所言邪似是湿邪葢有天之湿雾露雨是也天本乎气故中上中表中经络有地之湿水泥是也地本乎形故中下中里中筋骨今旣明言清邪为雾露之气矣则所谓浊邪者非地之湿气而何内经曰风者上先受之湿者下先受之又云清湿地气之中人也必从足始若浊邪是寒邪则足太阳当先受之不应独中下焦而见足膝逆冷便溺妄出之证也或曰审尔则与湿痹脉证不同何也曰湿痹重而此轻惟重则湿气内流而趋下故其脉沉细其证闗节疼痛而烦身色如熏黄惟轻则所伤者阴冷之气而已故其脉紧其证头痛项强腰痛与伤寒同也惟浊邪中下焦则与伤寒异以其径犯藏府筋骨肌肉而不止于经络故耳内栗者身不战而但心惕惕然栗也难经论五邪以中湿为肾邪其病足胫寒而逆则此云足膝逆冷为肾中湿邪明甚其便溺妄出者则河间所谓邪客于肾部手足厥阴之经迋孔郁结极甚而血气不能宣通则痿痹神无所用故津液渗入膀胱而旋溺遗失不能收禁也然则治之奈何曰治天之湿当同司天法湿上甚而热者平以苦温佐以甘辛以汗为效而止当于伤寒法中选用治地之湿当同在泉法湿淫于内治以苦热佐以酸淡以苦燥之以淡泄之如四逆白通之类亦可也三焦者原气之别使主通行上中下之三气经歴于五藏六府也通行三气即纪氏所谓下焦禀真元之气即元气也上达至于中焦中焦受水谷精悍之气化为荣衞荣衞之气与真元之气通行达于上焦也三焦通则上下内外左右皆通也今表气微虚里气微急三焦相溷则内外不通矣上焦病则郁热内发而为口糜蚀龂中焦病则痹不能化胃之所纳而胃中为之浊胃中浊则无水谷之精气以为荣无水谷之悍气以为衞而荣衞何由通也荣衞不通则血凝沍而不流矣夫人之所以生者荣衞耳荣衞不通而可以久乎荣行脉中衞行脉外不能一时而通必有先后欲知荣与衞之孰为先通则于何而騐之若衞气先通者必先小便赤黄而后发痈脓若荣气先通者必先嚏嗢咽塞而后下血如豚肝也内经谓三焦者决渎之官水道通焉膀胱者州都之官津液藏焉气化则能出矣夫岂独从下焦膀胱之气化而已肺主通调水道下输膀胱而脾病者九窍不通小便不利是小便亦从上中二焦之气化者也故衞气通则小便赤黄也内经论嚏或因寒气下临心气上从或因热气下临肺气上从李明之云阳气不得出者曰塞阴气不得下降者曰噎又曰塞者五藏之所主阴也血也噎者六府之所主阳也气也二者皆由阴中伏阳而作也由此观之则嚏塞皆阴阳寒热相搏之耳故曰寒厥相逐为热所拥血凝自下状如豚肝衞气者温分肉充皮肤肥腠理司开阖故其通也以溃脓荣气者其津液注之于脉化以为血以荣四末注五藏六府故其通也以下血也若荣衞之气毕竟不通则阴阳俱厥脾气孤弱不能散精上归于肺通调水道故五藏之液注下下焦不阖数至圊而难无气以出之故也脐中如筑拘急而痛肾间动气将絶故也故曰命将难全
