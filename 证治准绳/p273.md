<!-- { "loadSidebar": true } -->
　　脉阴阳俱紧者口中气出唇口干燥踡卧足冷鼻中涕出舌上胎滑勿妄治也到七日已来其人微发热手足温者此为欲解或到八日已上反大发热者此为难治设使恶寒必欲呕也腹内痛者必欲利也
　　此脉此证表里阴阳混淆未的疑似之间慎勿妄投药饵徐而俟之若七日之外当解之微热手足温则为邪气解而自愈矣若八日以上当解不解反发大热此为逆证不可治也
　　脉阴阳俱紧至于吐利其脉独不解紧去入安此为欲解若脉迟至六七日不欲食此为晚发水停故也为未解食自可者为欲解
　　成脉阴阳俱紧为寒气甚于上下至于吐利之后紧脉不罢者为其脉独不解紧去则入安为欲解若脉迟至六七日不欲食者为吐利后脾胃大虚内经曰饮入于胃游溢精气上输于脾脾气散精上归于肺通调水道下输膀胱水精四布五经并行脾胃气强则能输散水饮之气若脾胃气虚则水饮内停也所谓晚发者后来之疾也若至六七日而欲食者则脾胃已和寒邪已散故云欲解　紧病脉当作三节看
　　病六七日手足三部脉皆至大烦而口噤不能言其人躁扰者必欲解也
　　成烦热也传经之时病人身大烦口噤不能言内作躁扰则阴阳争胜若手足三部脉皆至为正气胜邪气微阳气复寒气散必欲解也
　　若脉和其人大烦目重脸内际黄者此为欲解也成脉经曰病人两目眦中有黄色起者其病方愈病以脉为主若目黄大烦脉不和者邪胜也其病为进目黄大烦而脉和者为正气已和故云欲解
　　脉浮而数浮为风数为虚风为热虚为寒风虚相则洒淅恶寒也
　　成内经曰有者为实无者为虚气并则无血血并则无气风则伤衞数则无血浮数之脉风邪并于衞衞胜则荣虚也衞为阳风于衞所以为热荣为阴荣气虚所以为寒风并于衞者发热恶寒之证具矣
　　张古今皆以数脉为热今仲景以数脉为虚寒何也数则为虚乃阴阳偏负之理非専寒而専热也浮为阳浮数为阳虚沉为阴沈数为阴虚阳虚者则恶寒药用温热抑阴扶阳阴虚者则发热药用寒凉抑阳扶阴使二气平其病自愈且如病在表脉浮而数乃阴盛阳虚汗之则愈下之则死病在里脉沉而数乃阳盛阴虚下之则愈汗之则死经论昭然非有差别
　　脉浮而滑浮为阳滑为实阳实相搏其脉数疾衞气失度浮滑之脉数疾发热汗出者此为不治
　　成浮为邪气并于衞而衞气胜滑为邪气并于荣而荣气实邪气胜实拥于荣衞则荣衞行速故脉数疾一息六至曰数平人脉一息四至衞气行六寸今一息六至则衞气行九寸计过平人之半是脉数疾知衞气失其常度也浮滑数疾之脉发热汗出而当解若不解者精气脱也必不可治经曰脉阴阳俱盛大汗出不解者死
　　伤寒欬逆上气其脉散者死谓其形损故也
　　成千金方以喘嗽为欬逆上气者肺病散者心脉是心火刑于肺金也内经曰心之肺谓之死阴死阴之属不过三日而死以形见其损伤故也　此内伤也
　　问曰脉有三部阴阳相乘荣衞血气在人体躬呼吸出入上下于中因息游布津液流通随时动作效象形容春秋浮冬沉夏洪察色观脉大小不同一时之间变无经常尺寸参差或短或长上下乖错或存或亡病辄改易进退昂心迷意惑动失纪纲愿为具陈令得分明师曰子之所问道之根源脉有三部尺寸及闗成寸为上部闗为中部尺为下部　按此下后人以为出王叔和今按脉经载张仲景论脉止此一条则知非叔和自撰也
　　荣衞流行不失衡铨
　　成衡铨者称也可以称量轻重内经曰春应中规夏应中矩秋应中衡冬应中权荣行脉中衞行脉外荣衞与脉相随上下应四时不失其常度也
　　肾沉心洪肺浮肝此自经常不失铢分
　　成肾北方水王于冬而脉沉心南方火王于夏而脉洪肺西方金王于秋而脉浮肝东方木王于春而脉此为经常铢分之不差也
　　出入升降漏刻周旋水下二刻一周循环
　　成人身之脉计长一十六丈二尺一呼脉行三寸一吸脉行三寸一呼一吸为一息脉行六寸一日一夜漏水下百刻人一万三千五百息脉行八百一十丈五十度周于身则一刻之中人一百三十五息脉行八丈一尺水下二刻人二百七十息脉行一十六丈二尺一周于身也脉经之行终而复始若循环之无端也
　　当复寸口虚实见焉
　　成经脉之始从中焦注于手大阴寸口二百七十息脉行一周身复还至于寸口寸口为脉之经始故以诊视虚实焉经曰虚实死生之要皆见于寸口之中
　　变化相乘阴阳相干风则浮虚寒则牢坚沉潜水畜支饮急动则为痛数则热烦
　　成风伤阳故脉浮虚寒伤阴故脉牢坚滀积于内者谓之水畜故脉沉潜支散于外者谓之支饮故脉急动则阴阳相相则痛生焉数为阳邪气胜阳胜则热烦焉
　　设有不应知变所缘三部不同病各异端
　　成脉与病不相应者必缘传变之所致三部以五藏之气随部察其虚实焉
　　太过可怪不及亦然邪不空见中必有奸审察表里三焦别焉知其所舍消息诊看料度藏府独见若神为子条记传与贤人
　　成太过不及之脉皆有邪气干于正气审察在表在里入府入藏随其所舍而治之
　　师曰呼吸者脉之头也
　　成难经曰一呼脉行三寸一吸脉行三寸以脉随呼吸而行故言脉之头也　此乃诊入门之要法
　　初持脉来疾去迟此出疾入迟名曰内虚外实也初持脉来迟去疾此出迟入疾名曰内实外虚也
　　成外为阳内为阴内经曰来者为阳去者为阴是出以外入以内疾为有余有余则实迟为不足不足则虚来疾去迟者阳有余而阴不足故曰内虚外实来迟去疾者阳不足而阴有余故曰内实外虚
　　问曰上工望而知之中工问而知之下工脉而知之愿闻其説师曰病家人请云病人苦发热身体疼病人自卧师到诊其脉沉而迟者知其差也何以知之表有病者脉当浮大今脉反沉迟故知愈也
　　成望以观其形证问以知其病所苦脉以别其表里病若发热身疼邪在表也当卧不安而脉浮数今病人自卧而脉沉迟者表邪缓也是有里脉而无表证则知表邪当愈也
　　假令病人云腹内卒痛病人自坐师到脉之浮而大者知其差也何以知之若里有病者脉当沉而细今脉浮大故知愈也
　　成腹痛者里寒也痛甚则不能起而脉沉细今病人自坐而脉浮大者里寒散也是有表脉而无里证也则知里邪当愈是望证问病切脉三者相参而得之可谓十全之医鍼经曰知一为上知二为神知三神且明矣
　　师曰病家人来请云病人发热烦极明日师到病人向壁卧此热已去也设令脉自和处言已愈
　　发热烦极则不能静卧今向壁静卧知热已去
　　设令向壁卧闻师到不惊起而盼视若三言三止脉之咽唾者此诈病也设令脉自和处言汝病太重常须服吐下药鍼灸数十百处乃愈
　　成诈病者非善人以言恐之使其畏惧则愈医者意也此其是欤此非治法设为诈病规模彼以诈病此以诈治
　　师持脉病人欠者无病也
　　成鍼经曰阳引而上阴引而下阴阳相引故欠阴阳不相引则病阴阳相引则和是欠者无病也
　　脉之呻者病也
　　呻为吟呻之声身有所苦则然也
　　言迟者风也
　　成风客于中则经络急舌强难运用也
　　摇头言者里痛也
　　成里有病欲言则头为之战摇
　　行迟者表强也
　　成表强者由筋络引急而行步不利也
　　坐而伏者短气也
　　成短气里不和也故坐而喜伏
　　坐而下一脚者腰痛也
　　成内经曰腰者身之大闗节也腰痛为大闗节不利故坐不能正下一脚以缓腰中之痛也
　　里实防腹如怀卵物者心痛也
　　成心痛则不能伸仰防腹以按其痛
　　师曰伏气之病以意之今月之内欲有伏气假令旧有伏气当须脉之若脉微弱者当喉中痛似伤非喉痹也病人云实咽中痛虽尔今复欲下利
　　成冬时感寒伏藏于经中不即发者谓之伏气至春分之时伏寒欲发故云今月之内欲有伏气假有伏气已发当须脉之审在何经得脉微弱者知邪在少阴少阴之脉循喉咙寒气客之必发咽痛肾司开阖少阴治在下焦寒邪内甚则开阖不治下焦不约必成下利故云虽尔咽痛复欲下利
　　问曰人病恐布者其脉何状师曰脉行如循丝累累然其面白脱色也
　　成内经曰血气者人之神恐布者血气不足而神气弱也脉形似循丝累累然面白脱色者鍼经曰血夺者色夭然不泽其脉空虚是知恐怖为血气不足
　　问曰人不饮其脉何类师曰其脉自濇唇口干燥也成濇为阴虽主亡津液而唇口干燥以阴为主内故不饮也　此节疑有阙文
　　问曰人愧者其脉何类师曰脉浮而面色乍白乍赤成愧者羞也愧则神气怯弱故脉浮而面色改变不常也
　　问曰经説脉有三菽六菽重者何谓也师曰脉者人以指按之如三菽之重者肺气也如六菽之重者心气也如九菽之重者脾气也如十二菽之重者肝气也按之至骨者肾气也
　　成菽豆也难经曰如三菽之重与皮毛相得者肺部也如六菽之重与血脉相得者心部也如九菽之重与肌肉相得者脾部也如十二菽之重与筋平者肝部也按之至骨举指来疾者肾部也各随所主之分以藏气
　　假令下利寸口闗上尺中悉不见脉然尺中时一小见脉再举头者肾气也若见损脉来至为难治
　　成脉经曰冷气在胃中故令脉不通下利不见脉则冷气客于脾胃今尺中时一小见为脾虚肾气所乘脉再举头者脾为肾所乘也若尺中之脉更或减损为肾气亦衰脾复胜之鬼贼相刑故云难治是脾胜不应时也
　　问曰脉有相乘有纵有横有逆有顺何也师曰水行乘火金行乘木名曰纵火行乘水木行乘金名曰横水行乘金火行乘木名曰逆金行乘水木行乘火名曰顺也成金胜木水胜火纵者言纵任其气乘其所胜横者言其气横逆反乘所不胜也纵横与恣纵恣横之义通水为金子火为木子子行乘母其气逆也母行乘子其气顺也
　　问曰脉有残贼何谓也师曰脉有浮滑沉濇此六者名曰残贼能为诸脉作病也
　　成为人病者名曰八邪风寒暑湿伤于外也饥饱劳逸伤于内也经脉者荣衞也荣衞者隂阳也其为诸经脉作病者必由风寒暑湿伤于荣衞客于阴阳之中风则脉浮寒则脉中暑则脉滑中湿则脉濇伤于阴则脉沉伤于阳则脉浮所以谓之残贼者伤良曰残害良曰贼以能伤害正气也
　　问曰脉有灾怪何谓也师曰假令人病脉得太阳与形证相应因为作汤比还送汤如食顷病人乃大吐若下利腹中痛师曰我前来不见此证今乃变异是名灾怪又问曰何縁作此吐利答曰或有旧时服药今乃发作故名灾怪耳
　　成医以脉证与药相对而反变异为其灾可怪故名灾怪　自三菽六菽以下至灾怪脉凡五段皆诊治之法
　　问曰东方肝脉其形何似师曰肝者木也名厥阴其脉微濡弱而长是肝脉也肝病自得濡弱者愈也成难经曰春脉者肝东方木也万物始生未有枝叶故脉来濡弱而长故曰是肝之平脉肝病得此脉者为肝气已和也
　　假令得纯脉者死何以知之以其脉如直是肝藏伤故知死也
　　成纯者谓如直而不软此中无胃气为真藏之脉内经曰死肝脉来急益劲如新张弓
　　南方心脉其形何似师曰心者火也名少阴其脉洪大而长是心脉也心病自得洪大者愈也
