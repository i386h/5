<!-- { "loadSidebar": true } -->
　　喘者促促气急喝喝息数张口擡肩摇身撷肚短气者呼吸虽数而不能接续似喘而不摇肩似呻吟而无痛呼吸虽急而无痰声逆气者但气上而奔急肺壅而不下宜详辨之　或问喘病之源何如曰尝考古今方论自巢氏病源称为肺主气为阳气之所行通荣藏府故气有余俱入于肺或为喘息上气或为咳嗽因此至严氏谓人之五藏皆有上气而肺为之总由其居于五藏之上而为华葢喜清虚而不欲窒碍调摄失宜或为风寒暑湿邪气所侵则肺气胀满发而为喘呼吸促迫坐卧不安或七情内伤郁而生痰脾胃俱虚不能摄养一身之痰皆能令人发喘治之之法当究其源如感外邪则袪散之气郁则调顺之脾胃虚者温理之圣济方又云呼随阳出气于是升吸随阴入气于是降一升一降阴阳乃和所谓上气者葢气上而不下升而不降痞满膈中气道奔迫喘息有音者是也本于肺藏之虚复感风邪肺叶张举诸藏又上冲而壅遏此所以有上气之候也歴代医者用此调气之说以为至当无复他论及观刘河间原病式则以喘病叙于热淫条下谓火热为阳主乎急数故热则息数气麤而为喘也与巢氏所云气为阳有余则喘较之则刘氏之言为胜何则阴阳各因其对待而指之形与气对则以形为阴气为阳寒与热对则以寒为阴热为阳升与降对则以降为阴升为阳动与静对则以静为阴动为阳巢氏不分一气中而有阴阳寒热升降动静备于其间一皆以阳为说致后人止知调气者调其阳而已今刘氏五运所主之病机则是一气变动而分者也其病机如何曰不独病之有机于化生者亦有之知生化之机则可以知为病之机也葢一气运行升降浮沉者由生气根于身中而神居之主阴阳动静之机也其机动而清静者则生化治动而烦扰者则苛疾作矣其动有甚衰以致五行六气胜负之变作故内经至真大要篇立病机一十九条而统领五运六气之大纲如喘者谓诸喘皆属于上注注以上乃上焦气也炎热薄烁心之气也承热分化肺之气也又谓诸逆冲上皆属于火是故河间叙喘病在热淫条下诚得其防矣曰喘病之纲属热属火则闻命矣亦有节目之可言者乎曰予尝考之内经灵枢诸篇有言喘喝有言喘息有言喘逆有言喘嗽有言喘呕有言上气而喘诸喘之形状或因热之防甚或邪之所自故也其独喘者内经逆调篇谓卧则喘是水气之客也经脉篇谓夜行喘出于肾淫气病肺有所堕恐喘出于肝淫气害脾有所惊恐喘出于肺淫气伤心渡水跌仆喘出于肾与骨痹论谓肺痹者烦满喘呕肠痹者中气喘争大竒论篇谓肺痈者喘而两胠满至真大要论谓太阴司天客胜首面胕肿呼吸气喘太阴阳明篇谓邪入六府身热喘呼不得卧脉解篇谓阳明之厥则喘而惋惋则恶人连藏则死连经则生其言喘喝者喝谓大呵出声生气通天篇谓阳气者因于暑烦则喘喝五常政篇坚成之纪喘喝胸满仰息灵枢本神篇肺实者喘喝胸满仰息经脉篇谓肺所生病则上气喘喝烦心胸满肾是动病者喝喝而喘坐而欲起其言喘息者玉机真藏篇谓大骨枯槁大肉陷下胸中气满喘息不便内痛引肩项身热脱肉破防真藏见十月死注云是脾藏也皆以至其月真藏脉见乃予之期日又谓秋脉不及其气来毛而微其病在中令人喘呼吸少气而咳上气见血下闻病音注云音是肺中喘息之声也举痛篇谓劳则喘息汗出内外皆越故气耗矣逆调篇起居如故而息有音息而恶风口干善渇不能劳事竒病篇谓有病癃一日数十溲身热如炭颈膺如格人迎躁盛喘息气逆此有余也太阴脉防细如髪此不足也病在太阴其盛在胃颇在肺病名厥死不治缪刺篇谓邪客手阳明之络令人气满胸中喘息而支胠胸中热刺其井痿论篇谓肺者藏之长为心之葢也有所失亡所求不得则发肺鸣鸣则肺热叶焦发为痿蹷注云鸣者喘息之声也阴阳别论篇谓阴争于内阳扰于外魄汗未藏四逆而起起则熏肺使人喘鸣又二阳之病发心脾传为息贲死不治注云息奔者喘息而上奔脾胃肠肺及心互相传尅故死灵枢五邪篇谓邪在肺上气喘汗出本藏篇谓肺高则上气肩息肝高则上支贲切脇悗为息贲经筋篇谓太阴筋病甚成息贲脇急其言上气而喘逆者经脉篇谓太阳独至厥喘虚气逆是阴不足阳有余至真大要论谓阳明在泉主胜则腰重腹痛少腹生寒寒气上冲胸中甚则喘不能久立痹论篇谓心痹者烦则心下鼓暴上气而喘脉解篇谓呕咳上气而喘者阴气在下阳气在上诸阳气浮无所依从故也东垣解以此论秋冬之阴阳也经气之燥寒在上阳也藏气之金水在下阴也所为上喘而为水者阴气下而复上邪客藏府间故为水也脉要篇谓肝脉搏坚而长当病坠若搏因血在脇下令人喘逆其言喘咳者藏气法时篇谓肺病者喘咳逆气肩背痛又肾病者腹大胫肿喘咳身重寝汗憎风刺热篇谓肺热病者恶风寒舌上黄身热热争则喘咳痛走胸膺背头痛汗出而寒五常政篇谓从革之纪发喘咳气交变篇谓岁火太过肺金受邪少气喘咳血溢血泄嗌燥中热肩背热岁金太过甚则火气复之喘咳逆气肩背痛咳逆甚而血溢岁水太过害在心火病在中上下寒甚则腹大胫肿喘咳寝汗出憎风六元正纪篇谓少阴司天三之气大火行病气厥心痛寒热更作咳喘终之气燥令行余火内格肿于上咳喘甚则血溢内作寒中至真大要论篇谓少阴司天胸中热胠满寒热喘咳唾血少阴司天客胜少气发热甚则胕肿血溢咳喘灵枢经脉篇谓肺是动病肺胀满膨膨而喘咳缺盆中痛其言喘呕者痹论篇谓肺痹者烦满喘而呕至真大要篇谓少阴司天喘呕寒热其言喘咳上气者调经篇谓风有余喘咳上气玉机篇谓肺脉不及喘少气而咳上气见血下闻病音夫诸篇节目之多如此然犹是设为凡例者耳何则葢圣人之言举一邪而诸邪具举一藏而五藏具用是推之其阴阳之变百病之生莫不各有所穷其理之极致唯张仲景得其防在伤寒证中诸喘证者皆因其邪动之机以致方药务不失其气宜若夫从后代集证类方者不过从巢氏严氏之说而已独王海藏辩华佗云肺气盛为喘活人云气有余则喘气盛当认作气衰有余当认作不足肺气果盛与有余则清肃下行岂复为喘以其火入于肺炎烁真气衰与不足而为喘焉所言盛与有余者非肺气也肺中之火也此语高出前辈发千古所未发惜乎但举其端未尽乎火所兼行之气何则如外感六淫郁而成火者则必与六淫相合因内伤五邪相胜者亦必与邪相并遂有风热暑热湿热燥热寒热之分诸逆冲上之火亦然而有所从之气在焉葢相火出于肝肾厥阳之火气起于五藏夫火生于动五藏主藏精宅神乃火也至若阴精先有所伤而虚不能闭藏其气遇有妄动其神至则火随发而炎起起于肾者本藏寒水之气从之起于肝者本藏风木之气从之起于脾者湿气从之起于心者热气从之起于肺者燥气从之所从者得以附火之炎而逆也诸逆之气盛先入于所胜之藏甚而至于上焦或因火而径冲于肺此亦火之合并藏气五邪者也此外复有心火因逆气不得下降奔迫于上者有藏气之俱不足其火浮溜于上而虚者有离其宫室而务于取胜反自虚者更有人之禀素弱者有常贵后贱之脱营常富后贫之气离守者夫如是之病虽有当攻之实亦不重泻大抵必从病机大要治法曰谨守病机各司其属有者求之无者求之盛者责之虚者责之必先五胜疏其血气令其调达而致和平凡处治虚实之法尽在此数语矣予今独引内经灵枢诸篇纲目之详如此条者葢欲令人知是集之百病尽有纲目之当察因书以为例　丹溪云喘因气虚火入于肺有痰者有火炎者有阴虚自小腹下起而上逆者有气虚而致气短者有水气乘肺者戴复庵云痰者凡喘便有痰声火炎者乍进乍退得食则减食已则喘大防胃中有实火膈上有稠痰得食坠下稠痰喘即止稍久食已入胃反助其火痰再升上喘反大作俗不知此作胃虚治以燥热之药以火济火也一人患此诸医作胃虚治之不愈后以导水丸利五六次而愈此水气乘肺也若气短喘急者呼吸急促而无痰声有胃虚喘者擡肩撷肚喘而不休是也葢肺主清阳上升之气居五藏之上通荣卫合阴阳升降往来无过不及何病之有若内伤于七情外感于六气则肺气不清而喘作矣　外感风寒暑湿脉人迎大于气口必上气急不得卧喉中有声或声不出审是风寒者局方三抝汤华葢散三因神秘汤审是湿者渗湿汤审是暑者白虎汤通用秘传麻黄汤加减麻黄有汗不去节无汗去根节川升麻北细辛桑白皮桔梗生甘草各等分热加瓜蒌根湿加苍术姜葱煎温热服或加川芎干葛则羣队矣暑喘勿用　仲景云上气喘而躁者属肺胀欲作风水发汗则愈又云咳而上气此为肺胀其人喘目如脱状脉浮大者越婢加半夏汤主之又云肺胀咳而上气烦躁而喘脉浮者心下有水小青龙加石膏主之　东垣麻黄定喘汤　麻黄苍术汤【以上皆外因】　七情郁结上气喘急宜四磨汤四七汤【内因】　罗谦甫治石怜吉歹元帅夫人年逾五十身体肥盛时霖雨不止又饮酒及潼乳过腹胀喘满声闻舍外不得安卧大小便涩滞气口脉大两倍于人迎关脉沉缓而有力此霖雨之湿饮食之热湿热大盛上攻于肺神气躁乱故为喘满邪气盛则实实者宜下之故制平气散以下之一服减半再服喘愈止有胸膈不利烦热口干时时咳再与加减防白散全愈【内外俱因】　仲景云膈间支饮其人喘满心下痞坚面色黧黑其脉沉得之数十日医吐之不愈木防己汤主之虚者即愈实者三日复发与不愈者宜木防己汤去石膏加茯苓芒硝汤主之　支饮不得息葶苈大枣防肺汤主之云岐云四七汤治痰涎咽喉中上气喘逆甚效　风痰作喘千缗汤半夏丸　经验方定喘化痰猪蹄甲四十九个净洗控亁每个指甲内入半夏白各一匙装罐子内封闭勿令烟出火煅通赤去火毒细研入麝香一钱七糯米饮下　人参半夏丸化痰定喘娄全善云予平日用此方治久喘未发时服此丸已发时用沉香滚痰丸防下累効　槐角利膈丸亦可下痰　娄全善云凡下痰定喘诸方施之形实有痰者神効若阴虚而脉浮大按之濇者不可下下之必反剧而死【以上治痰例】　初虞世云火喘用白虎汤加瓜蒌仁枳殻黄芩神効　双玉散治痰热而喘痰涌如泉寒水石石膏各等分为细末人参汤下三钱食后服【以上治实火例】　经云岁火太过炎暑流行肺金受邪民病少气咳喘又热淫所胜病寒热喘咳宜以人参麦门冬五味子救肺童便炒黄蘖知母降火　平居则气平和行动则气促而喘者此冲脉之火用滋肾丸　仲景云火逆上气咽喉不利止逆下气麦门冬汤主之　保命天门冬丸【以上治虚火例】　丹溪云喘须分虚实久病是气虚用阿胶人参五味补之新病是气实用桑白皮葶苈防之　金匮云无寒热短气不足以息者实也或又曰实喘者气实肺盛呼吸不利肺窍壅滞右寸沉实宜泻肺虚喘者肾虚先觉呼吸气短两脇胀满左尺大而虚宜补肾邪喘者由肺受寒邪伏于肺中关窍不通呼吸不利右寸沉而亦有六部俱伏者宜发散则身热退而喘定三因又云肺实者肺必胀上气喘逆咽中逆如欲呕状自汗肺虚者必咽干无津少气不足以息也永类钤方云右手寸口气口以前阴脉应手有力肺实也必上气喘逆咽塞欲呕自汗皆肺实证若气口以前阴脉应手无力必咽干无津少气此肺虚证【右分虚实例从前皆防实例今述补虚例于后边】　东垣云肺胀膨膨而喘咳胸膈满壅盛而上奔者于随证用药方中多加五味子人参次之麦门冬又次之黄连少许　如甚则交两手而瞀者真气大虚也若气短加黄茋五味子人参气盛去五味子人参加黄芩荆芥穗冬月去荆芥穗加草荳蔲仁　丹溪云气虚者用人参蜜炙黄蘖麦冬地骨皮之类　本草治咳嗽上气喘急以人参一味为末鸡子清投新水调下一钱昔有二人同走一含人参一不含俱走三五里许其不含者大喘含者气息自如此乃人参之力也　娄全善治一妇人五十余岁素有痰嗽忽一日大喘痰出如泉身汗如油脉浮而洪似命絶之状速用麦门冬四钱人参二钱五味子一钱五分煎服一贴喘定汗止三贴后痰亦渐少再与前方内加瓜蒌仁一钱五分白术当归芍药黄芩各一钱服二十余贴而安此实麦门冬五味子人参之功也如自汗兼腹满脉沉实而喘者里实也宜下之【以上治气虚例】　丹溪云喘有阴虚自小腹下火起而上者宜四物汤加青黛竹沥陈皮入童便煎服　有阴虚挟痰喘者四物汤加枳殻半夏补阴降火愚谓归地泥膈生痰枳半燥泄伤阴不如用天门冬桑皮贝母马兜铃地骨皮麦门冬枇杷叶之属【以上治阴虚例】　东垣曰病机云诸痿喘呕皆属于上辩云伤寒家论喘呕以为火热者是明有余之邪中于外寒变而为热心火太旺攻肺故属于上又云膏粱之人奉养太过及过爱小儿亦能积热于上而为喘咳宜以甘寒之剂治之脉经又云肺盛有余则咳嗽上气喘喝烦心胸满短气皆冲脉之火行于胸中而作也系在下焦非属上也故杂病不足之邪起于有余病机之邪自是标本病传多说饮食劳役喜怒不节水谷之寒热感则害人六府皆由中气不足其防胀腹满咳喘呕食不下皆以大甘辛热之剂治之则立已今立热喘寒喘二方于后　人参平肺散治心火刑肺传为肺痿咳嗽喘呕痰涎壅盛胸膈痞闷咽嗌不利　参苏温肺汤治形寒饮冷则伤肺喘烦心胸满短气不能宣畅　调中益气汤加减法如秋冬月胃脉四道为冲脉所逆并脇下少阳脉二道而反上行病名曰厥逆其证气上冲咽不得息而喘息有音不得卧加茱茰五分或一钱汤洗去苦观厥气多少而用之如夏月有此证为大热也葢此证随四时为寒热温凉宜以酒黄连酒黄蘖酒知母各等分为细末熟汤丸如桐子大每服二百丸白汤送下空心服仍多饮热汤服毕少时便以美膳压之使不得胃中停留直至下元以泻冲脉之邪也大抵治饮食劳倦所得之病乃虚劳七损症也当用温平甘多辛少之药治之是其本法也如时止见寒热病四时症也又或将理不如法或酒食过多或辛热之食作病或寒冷之食作病或居大寒大热之处益其病当临时制宜暂用大寒大热治法而取効此从权也不可以得効之故而久用之必致夭横矣黄帝针经曰从下上者引而去之上气不足推而之葢上气者心肺上焦之气阳病在阴从阴引阳宜以入肾肝下焦之药引甘多辛少之药使升发脾胃之气又从而去邪气于腠理皮毛也又曰视前痛者当先取之是先以缪刺防其经络之壅塞者为血凝而不流故先取之而后治他病【以上分寒热例】胃络不和喘出于阳明之气逆【阳明之气下行今逆而上行古人以通利为戒如分气紫苏饮指迷七气汤加半夏二陈汤加缩砂施之为当】　真元耗损喘生于肾气之上奔【真阳虚惫肾气不得归元固有以金石镇坠助阳接真而愈者然亦不可峻骤且先与安肾丸八味丸辈否则人参煎汤下养正丹主之】　肺虚则少气而喘经云秋脉者肺也秋脉不及则喘呼吸少气而咳上气见血下闻病音其治法则门冬五味人参之属是也　肺痹肺积则久喘而不已经云淫气喘息痹聚在肺又云肺痹者烦满喘而呕是肺痹而喘治法或表之或吐之使气宣通而愈也　难经又云肺之积名息贲在右脇下如杯久不已令人喘咳发肺痈治法则息贲丸以磨其积是也【右治肺喘例】　胃喘则身热而烦经云胃为气逆又云犯贼风虚邪者阳受之阳受之则入六府入六府则身热不时卧上为喘呼又云阳明厥则喘而啘啘则恶人或喘而死者或喘而生者何也厥逆连藏则死连经则生是也啘王注谓热内郁而烦凡此胃喘治法宜加减白虎汤之类是也【右治胃喘例】　肾喘则呕咳经云少阴所谓呕咳上气喘者阴气在下阳气在上诸阳气浮无所依从故呕咳上气喘也东垣治以泻白散是也【右治肾喘例】喘不得卧　凡喘而不得卧其脉浮按之虚而濇者为阴虚去死不远慎勿下之下之必死宜四物加童便竹沥青黛门冬五味枳殻苏叶服之　素问逆调论夫不得卧卧则喘者是水气之客也夫水者循经液而流也肾者水藏主津液主卧与喘也东垣云病人不得眠眠则喘者水气逆行上乘于肺肺得水而浮使气不流通其脉沉大宜神秘汤主之　仲景云咳逆倚息不得卧小青龙汤主之【支饮亦喘不得卧加短气其脉平也】青龙汤下已多唾口燥寸脉沉尺脉防手足厥逆气从小腹上冲胸咽手足痹其面翕然如醉状因复下流阴股小便难时复冒者与茯苓桂枝五味子甘草汤治其气冲　冲气即低而反更咳胸满者用桂枝茯苓五味甘草汤去桂加干姜细辛各三两以治其咳满　咳满即止而更复渇冲气复发者以细辛干姜为热药也服之当遂渇而渇反止者为支饮也支饮者法当冒冒者必呕呕者复纳半夏以去其水【于桂苓甘草五味汤中去桂加干姜细辛半夏是也】　水去呕止其人形肿者加杏仁半升主之其证应纳麻黄以其人遂痹故不纳之若逆而纳之必厥所以然者以其人血虚麻黄发其阳故也用茯苓四两甘草干姜细辛各三两五味子半夏杏仁去皮尖各半升右煎去渣温日三服若面热如醉此胃为热所冲熏其面加大黄三两以利之　素问逆调论不得卧而息有音是阳道之逆也足三阳者下行今逆而上行故息有音也阳明者胃脉也胃者六府之海其气亦下行阳明逆不得从其道故不得卧也下经曰胃不和则卧不安此之谓也治法已见前哮　与喘相类但不似喘开口出气之多如圣济总录有名呷嗽者是也以胸中多痰结于喉间与气相系随其呼吸呀呷于喉中作声呷者口开呀者口闭乃开口闭口尽有其声葢喉咙者呼吸之气出入之门也防厌者声音之户也悬雍者声之关也呼吸本无声胸中之痰随气上升沾结于喉咙及于防厌悬雍故气出入不得快利与痰引逆相击而作声也是痰得之食味咸酸太过因积成热由来逺矣故胶如漆粘于肺系特哮出喉间之痰去则声稍息若味不节其胸中未尽之痰复与新味相结哮必更作此其矣　丹溪云哮主于痰宜吐法治哮必用薄滋味不可纯作凉药必带表散治哮方用鸡子畧撃破殻不可损膜浸尿缸内三四日夜煮吃效葢鸡子能去风痰　又方用猫屎烧灰沙糖汤调下立效　哮喘遇冷则发者有二证　其一属中外皆寒治法乃东垣参苏温肺汤调中益气加茱茰汤及紫金丹刼寒痰者是也　其二属寒包热治法乃仲景丹溪用越婢加半夏汤等发表诸剂及预于八九月未寒之时先用大承气汤下其热至冬寒时无热可包自不发者是也　遇厚味即发者清金丹主之
