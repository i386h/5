<!-- { "loadSidebar": true } -->
　　良岐伯曰女子七岁肾气盛齿更发长二七而天癸至任脉通太冲脉盛月事以时下天谓天真之气癸谓壬癸之水壬为阳水配丁而化木癸为阴水合戊而化火故曰水火者阴阳之徴兆也女子阴类故得癸焉冲为血海任主胞胎二脉流通经血渐盈应时而下天真气降与之从事故曰天癸也常以三旬一见以象月盈则亏不失其期又名月信也若遇经行最宜谨慎否则与产后证相类若被惊恐劳役则血气错乱经脉不行多致劳瘵等疾若逆于头面肢体之间则重痛不寜若怒气伤肝则头晕脇痛呕血而瘰疬痈疡若经血内渗则窍穴淋沥无已凡此六淫外侵而变证百出犯时微若秋毫成患重如山岳可不畏哉　薛血者水谷之精气也和调五脏洒陈六腑在男子则化为精在妇人上为乳汁下为血海故虽心主血肝藏血亦皆统摄子脾补脾和胃血自生矣凡经行之际禁用苦寒辛散之药饮食亦然　良妇人月水不调由风邪乘虚客于胞中而伤冲任之脉损手太阳少阴之经葢冲任之脉皆起于胞中为经络之海与手太阳小肠手少阴心经为表里上为乳汁下为月水然月水为经络之余茍能调摄得宜则经应以时矣　薛经曰饮食入胃游溢精气上输于脾脾气散精上归于肺通调水道下输膀胱水精四布五经并行东垣先生谓脾为生化之源心统诸经之血诚哉是言也窃谓心脾平和则经如常茍或七情内伤六淫外侵饮食失节起居失宜脾胃虚损心火妄动则月经不调矣有先期而至者有后期而至者其説详见后条葢血生于脾土故云脾统血凡血病当用苦甘之剂以助阳气而生阴血也　辨色丹经水者阴血也阴必从阳故其色红禀火色也血为气之配气热则热气寒则寒气升则升气降则降气凝则凝气滞则滞气清则清气浊则浊往往见有成块者气之凝也将行而痛者气之滞也来后作痛者气血俱虚也色淡者亦虚也而有水混之也错经妄行者气之乱也紫者气之热也黑者热之甚也今人但见其紫者黑者作痛者成块者率指为风冷而行温热之剂则祸不旋踵矣良由病原论月水诸病皆曰风冷乘之宜其相习而成俗也或曰黑北方水色也紫淡于黑非冷而何予曰经曰亢则害承乃制热甚者必兼水化所以热则紫甚则黑也况妇人性热而见鄙嗜欲加倍藏府厥阳之火无日不起非热而何若曰风冷必须外得设或有之葢千百一二者也【冷证外邪初感入经必痛或不痛者久则郁而变热矣且寒则凝既行而紫黑故非寒也】海四物加黄芩黄连汤　治经水如黑豆汁
　　四物汤【四两】黄芩　黄连【各一两】
　　右为末醋糊丸服
　　丹月经黑口渇倦怠形短色黑脉不匀似数
　　赤芍药　香附米【各半两】黄蘖【炒】黄芩【各三钱】甘草【二钱】
　　右为末醋糊丸白汤下五六十丸
　　永康胡八娘子二十岁二月经事不来忽行小腹痛有块血紫色
　　白芍药　白术　陈皮【各半两】黄芩　川芎　木通【各二钱】甘草【炙少许】
　　何孺人气滞血涩脉不濇经不调或前或后紫色口苦两大腿外臁麻木有时痒生疮大便秘滞
　　麻子仁　桃仁　芍药【各二两】枳殻　白术　归头威灵仙　诃子肉　生地黄　陈皮【各五钱】大黄【煅七钱】
　　各为末粥丸如桐子大白汤下五六十丸
　　丹经水色淡者气血俱虚也宜八物汤之类八物者四物四君子也如兼他证随证加药
　　楼妇人年四十八因有白带口渇月经多初血黑色后来血淡倦怠食少脐上急
　　白术【一钱半】白芍药　陈皮【各一钱】木通　枳殻　黄芩【各五分】缩砂仁　甘草【炙各三分】红花【荳许】
　　右煎汤下保和丸三十丸抑青丸二十丸
　　审多少妇人病多是月经乍多乍少或前或后将发疼痛医者不审一例呼为经病不知阳胜阴阴胜阳所以服药无效葢阴气胜阳则包藏寒气血不运行经所谓天寒地冻水凝成冰故令乍少而在月后若阳气乘阴则血流散溢经所谓天暑地热经水沸溢故令乍多而在月前当和血气平阴阳斯为福也
　　阳胜阴月多者当归饮
　　当归饮　抑阳助阴调理经脉
　　当归【微炒】地黄【酒蒸焙】川芎　白术　白芍药　黄芩【各等分】
　　毎服三钱水一盏半煎至八分空心温服
　　阴胜阳月少者七沸汤
　　七沸汤　治荣卫虚经水愆期或多或少腹痛
　　当归　川芎　白药　蓬术　熟地黄　川姜木香【各等分】
　　每服四钱水一盏半煎至八分温服
　　经水过多为虚热为气虚不能摄血
　　海四物加黄芩白术汤　治经水过多
　　四物汤【四两】黄芩　白术【各一两】
　　丹经水过多
　　黄芩【炒】芍药【炒】板【炙各一两】椿树根皮【七钱半】黄蘖【炒三钱】香附【二钱半】
　　右为末酒糊丸空心白汤下五六十丸
　　丹一妇人脉而大不数形肥初夏时倦怠月经来时多此禀受弱气不足摄血故行多
　　白术【一钱半】黄茋【生】陈皮【各一钱】人参【五分】甘草【炙三分】
　　经水涩少为虚为涩虚则补之涩则濡之
　　海四物加葵花汤　治经水涩少
　　四物汤【四两】葵花【一两】一方又加红花血见愁
　　四物汤加熟地黄当归汤治经水而色和
　　四物汤【四两】熟地黄　当归【各一两】
　　脉师曰有一妇人来诊言经水少不如前者何也师曰曾更下利若汗出小便利者可何以故师曰亡其津液故令经水反少设经下多于前者当所苦困当言恐大便难身无复汗也
　　先期后期王子亨曰经者常也谓其一身之阴阳愆伏知其安危故每月一至太过不及皆为不调阳太过则先期而至阴不及则后时而来其有乍多乍少断絶不行崩漏不止皆由阴阳衰盛所致
　　丹经不及期者血热四物汤加黄连　肥人不及日数而多痰者血虚有热南星白术苍术黄连香附川芎作丸　薛先期而至者　有因脾经血燥者宜加味逍遥散　有因脾经郁滞者宜归脾汤【方见杂病健忘门】　有因肝经怒火者宜加味小柴胡汤【方见伤寒少阳病】　有因血分有热者宜加味四物汤【即四物加柴胡丹皮山栀】　有因劳役火动者宜补中益气汤【方见杂病劳倦门】
　　先期汤　治经水先期而来宜凉血固经
　　生地黄　川当归　白芍药【各二钱】黄蘖　知母【各一钱】条芩　黄连　川芎　阿胶【炒各八分】艾叶　香附炙甘草【各七分】
　　水二钟煎一钟食前温服
　　金匮土瓜根散　治带下经水不利小腹满痛经一月再见者
　　土瓜根　芍药　桂枝　防虫【各七钱半】
　　右四味杵为散酒服方寸匕日三服
　　按仲景此方乃破坚下血之剂则经不及期有污血者矣前论所未及也欲知汗血有无须以小腹满痛与不满痛别之
　　丹经水过期血少川芎当归人参白术与痰药　过期色淡者痰多也二陈汤加芎归　过期色紫有块血热也必作痛四物汤加香附黄连　薛过期而至者　有因脾经血虚者宜人参养荣汤　有因肝经血少者宜六味地黄丸　有因气虚血弱者宜八珍汤【三方并见杂病虚劳门】
　　过期饮　治经水过期不行乃血虚气滞之故法当补血行气
　　熟地黄　白芍药　当归　香附【各二钱】川芎【一钱】红花【七分】桃仁泥【六分】蓬莪荗　木通【各五分】甘草　肉桂【各四分】
　　水二钟煎一钟食前温服
　　滋血汤　治妇人心肺虚损血脉虚弱月水过期人参　山药　黄茋【各一钱】白茯苓【去皮】川芎　当归白芍药　熟地黄【各一钱半】
　　右作一服水二钟煎至一钟食前服
　　脉师曰脉微血气俱虚年少者亡血也乳子下利为可否者此为居经二月一来师曰寸口脉微而涩微则卫气不足涩则血气无余卫不足其息短其形躁血不足其形逆荣卫俱虚言语谬误趺阳脉浮而濇濇则卫气虚虚则短气咽燥而口苦胃气涩则失液少阴脉微而迟微则无精迟则阴中寒濇则血不来此为居经三月一来　问曰妇人妊娠三月师脉之言此妇人非躯今月经当下其脉何类何以别之师曰寸口脉卫浮而大荣反而弱浮大则气强反弱则少血孤阳独呼阴不能吸二气不停卫降荣竭阴为积寒阳为聚热阳盛不润经络不足阴虚阳往【一作实】故令少血时发洒淅咽汗出或溲稠数多唾涎沫此令重虚津液漏泄故知非躯畜烦满血月禀一经三月一来阴盛则泻名曰居经【谓右脉洪大左脉反弱也】
　　调经平剂简易方当归散　治经脉不匀或三四月不行或一月再至
　　当归　川芎　白芍药【炒】黄芩【炒各一两】白术　山茱茰肉【一两半】
　　右为细末空心温酒调下二钱日三服　如冷去黄芩加肉桂一两
　　人参养血丸【和剂】治女人禀受素弱血气虚损常服补冲任调经暖下元生血气
　　乌梅肉【三两】熟地黄【五两】当归【二两】人参　川芎　赤芍药　蒲黄【炒各一两】
　　右为细末炼蜜丸梧子大每服八十丸温酒米饮任下
　　逍遥散【和剂】治血虚烦热月水不调脐腹胀痛痰嗽潮热当归　白术　白芍药　柴胡　茯苓【各一两】甘草【炙半两】
　　右防咀毎服半两入姜薄荷叶煎服
　　薛新甫加牡丹皮山栀【炒】各五分名加味逍遥散神巧万全方无当归芍药甘草有人参黄茋各等分
　　增损四物汤　治月事不调心腹疼痛补血温经驻顔川芎　当归　药　熟地黄　牡丹皮　白术【各一钱半】地骨皮【一钱】
　　右作一服用水二钟煎至一钟食前服
　　济生方论曰内经云百草皆生于气经有所谓七气有所谓九气喜怒忧思悲惊恐者七气也七情之外益之以寒热二证而为九气也气之为病男子妇人皆有之惟妇人血气为患尤甚葢人身血随气行气一壅滞则血与气并或月事不调心腹作痛或月事将行预先作痛或月事已行淋沥不断心腹作痛或遵腰脇或引背膂上下攻刺吐逆不食甚则手足搐搦状类惊癎或作寒热或为症瘕肌肉消痩非特不能受孕久而不治转而为瘵疾者多矣
　　戴复庵云妇人毎月经水应期而下不使有余犹太阴之缺也其有或先或后或少或多或欲来先病或遇来而断续皆谓之不调和气饮加香附子五分兼咽独附丸
　　升麻和气饮【见杂病水肿门】
　　澹寮煮附丸　治经不调血气刺痛腹脇膨胀头晕恶心崩漏带下并宜服之
　　香附子【擦去皮不以多少米醋浸一日用瓦铣煮令醋尽】
　　右醋糊为丸梧子大日干毎五十丸淡醋汤下　一方香附一斤艾叶四两当归二两制同名艾附丸
　　沈香降气散　顺气道通血脉
　　乌药　木香　香附子　缩砂仁　甘草【各等分】
　　右为细末毎服二钱空心盐汤下
　　严氏抑气散　治妇人气盛于血变生诸证头晕膈满
　　香附子【四两】茯神　甘草【炙各一两】陈皮【二两】
　　右为末毎二钱食前沸汤调下
　　绀珠正气天香汤　治妇人一切气气上凑心心胸攻筑脇肋刺痛月水不调
　　台乌药【二钱】香附子【八钱】陈皮　苏叶【各一钱】干姜【半钱】
　　右防咀毎七八钱水煎服
　　右抑气例　煮附丸醋制佐以当归则气中之血药也今世以童便酒醋盐水四制而以四物佐之皆本于此人人知之故不着　气郁多者宜于杂病气证门中选用不必拘此
