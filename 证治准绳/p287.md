<!-- { "loadSidebar": true } -->
　　热入血室良妇人伤寒伤风发热经水适来昼则安静暮则谵语有如疟状此为热入血室治者无犯胃气及上三焦宜服小柴胡汤若脉迟身凉当刺期门穴下针病人五吸停针良久徐徐出针凡针期门穴必泻勿补肥人二寸痩人寸半也　薛前证若因劳役或怒气发热适遇经行而患前证者亦用小柴胡汤加生地黄治之血虚用四物加柴胡若病既愈而热未巳或元气素弱并用补中益气汤脾气素郁用济生归脾汤血气素虚用十全大补汤　许学士治一妇病伤寒发热遇夜则如见鬼状经六七日忽然昏塞涎壅响如引锯牙闗紧急瞑目不知人病势危困许视之曰得病之初曾值月经来否其家云经水方来病作而经遂止得一二日发寒热昼虽静夜则有鬼祟从日昨不省人事许曰此乃热入血室证仲景云妇人中风发热恶寒经水适来昼则明了暮则谵语如见鬼状发作有时此名热入血室医者不晓以刚剂与之遂致胸膈不利涎潮上脘喘急息高昏冒不知人当先化其痰后除其热乃急以一呷散投之两时顷涎下得睡省人事次授以小柴胡汤加生地黄二服而热除不汗而自解矣　一妇人患热入血室证医者不识用补血调气药治之数日遂成血结胸或劝用前药许公曰小柴胡已迟不可行也无已刺期门穴斯可矣予不能针请善针者治之如言而愈或问热入血室何为而成结胸也许曰邪气传入经络与正气相上下流行遇经水适来适断邪气乘虚入于血室血为邪所迫上入肝经肝受邪则谵语而见鬼复入膻中则血结于胸中矣何以言之妇人平居水养木血养肝方未受孕则下行之为月水既孕则中畜之以养胎及已产则上壅之以为乳皆血也今邪逐血并归于肝经聚于膻中结于乳下故手触之则痛非药可及故当刺期门也　虞恒徳治一少妇夏月行经得伤寒似疟谵语狂乱诸医皆以伤寒内热投双解散解毒汤服之大汗如雨反如风状次以牛黄丸金石之药愈投愈剧一日延虞诊视脉而大虞思伤寒内热狂乱六阳俱病岂不口干舌黑况脉不数病体扪之或热或静其腹急痛意必有内伤在前伤寒在后今伤寒得汗虽已内伤则尚存故也因细问之患者曰正行经时因饮食后多汗用冷水抹身因得此证方知冷水外闭其汗内阻其血邪热入室经血未尽血得邪热乍静乍乱寒热谵语掉类风须得玉烛散下之而愈下后谵语以定次以四物小柴胡汤调理五日热退身凉其患遂瘳　衍义云一妇人温病已十二日诊之其脉六七至而濇寸稍大尺稍小发寒热颊赤口干不了了耳聋问之病数日经水乃行此属少阳热入血室也若治不对病则必死乃按其证与小柴胡汤服之二日又与小柴胡汤加官桂干姜一日寒热遂止又云脐下急痛又与抵当丸微利脐下痛痊身渐凉脉渐匀尚不了了乃复与小柴胡汤次日但胸中热燥口鼻干又少与调胃承气汤不得利次日心下痛又与大陷胸汤半服利三行次日虚烦不寜时妄有所见复狂言虽知其尚有燥屎以其极虚不敢攻之遂与竹叶汤去其烦热其夜大便自通至晚两次中有燥屎数枚而狂言虚烦尽解但咳嗽唾此肺虚也若不治恐成肺痿遂与小柴胡汤去人参大枣生姜加干姜五味子服一日咳减二日而病悉愈以上皆用仲景方　薛立斋治一妇人经行感冒风寒日间安静至夜谵语用小柴胡加生地治之顿安但内热头晕用补中益气加蔓荆子而愈后因恼怒寒热谵语胸脇胀痛小便频数月经先期此是肝火血热妄行用加味逍遥加生地黄而愈　一妇人因怒寒热头痛谵语日晡至夜益甚而经暴至葢肝藏血此怒动火而血妄行用加味逍遥散加生地黄治之神思顿清但食少体倦月经未已葢脾统血此脾气虚不能摄血用补中益气治之月经渐止　一妇人怀抱素郁感冒经行谵语服发散之剂不应用寒凉降火前证益甚更加月经不止肚腹作痛呕吐不食痰涎自出此脾胃虚寒用香砂六君脾胃渐健诸证渐退又用归脾汤而全愈加味小柴胡汤　治妇人伤风续得寒热发作有时经水适断此为热入血室其血必结致如疟状
　　柴胡【三钱】半夏　黄芩【各二钱】生地黄　人参【各一钱半】甘草【半钱】
　　作一服水二钟姜五片枣二枚煎一钟不拘时服
　　干姜柴胡汤　治妇人伤寒经脉方来热入血室寒热如疟或狂言见鬼并皆治之
　　柴胡【一钱】桂枝【三分】栝蒌根【五分】牡蛎【煅】干姜【炮】甘草【炒各三分】
　　右水煎服汗出而愈
　　海蛤散　治妇人伤寒血结胸膈宜服此药及针期门穴
　　海蛤　滑石【煅水飞】甘草【各五钱】芒硝【一两】
　　右为末毎服二钱用鸡子清调下小肠通利其结血自散更用桂枝红花汤发其汗则愈
　　泄泻汪石山治一妇经行必泻三日然后行诊其脉皆濡弱此脾虚也脾属血属湿经水将动脾血先已流注血海然后下流为经脾血既亏则虚而不能运行其湿令作参苓白术散毎服二钱一日米饮调下二三次月余经行不泻矣　一妇年逾四十形长体肥病经不调右脉浮软而大左脉虚软而小近驶尝时经前作泄今年四月感风咳嗽用汤洗浴汗多因泄一月六月复因洗浴发疟六七次疟虽止而神思不爽至八月尽而经水过多白带时下泻泄遂觉右脚疼痛旧曾闪肭脚跟今则假此延痛臀腿腰脇凥骨颈项右边筋皆掣痛或咳嗽一声则腰眼痛如刀札日轻夜重叫号不已幸痛稍止饮食如常今详月水过多白带时下日轻夜重泻泄无时亦属下多亡阴宜作血虚论治服四物止痛之剂益甚九月汪复诊视始悟此病乃合仲景所谓阳生则阴长之法矣夫经水多白带下当泄泻皆由阳虚陷下而然命曰阳脱是也日轻夜重葢日阳旺而得健运之职故血亦无凝滞之患而日故轻也夜则阴旺而阳不得其任失其健运之常血亦随滞故夜重也遂以参术助阳之药煎服五七贴痛减此亦病证之变治法殊常故记之
　　月水不防妇人月水不断淋沥无时或因劳损气血而伤冲任或因经行而合阴阳皆令气虚不能摄血若时止时行腹痛脉沈细此寒热邪气客于胞中非因虚弱也　薛前证若郁结伤脾用归脾汤恚怒伤肝逍遥散肝火妄动加味四物汤脾气虚弱六君子汤元气下陷补中益气汤热伤元气前汤加五味麦门炒黑黄蘖儒者钱思习子室年三十余无嗣月经淋沥无期夫妇异处几年矣思习欲为娶妾以谋诸余余谓此郁怒伤肝脾虚火动而血不归经乃肝不能藏脾不能摄也当清肝火补脾气遂与加味归脾逍遥二药四剂送至其家仍告其姑曰服此病自愈而当受胎妾可无娶也果病愈次年生子　一妇人性急毎怒非太阳耳项头齿胸乳作痛则胸满吞酸吐泻少食经行不止此皆肝火之证肝自病则外证见土受尅则内证作余先以四物加白术茯苓柴胡炒栀炒龙胆清肝养血次用四君子加柴胡芍药神麴呉茱茰炒黄连以培土制肝渐愈惟月经不止是血分有热脾气尚虚以逍遥散倍用白术茯苓陈皮又以补中益气加酒炒芍药兼服而安　一妇人多怒经行旬余方止后淋沥无期肌体倦痩口干内热盗汗如洗日晡热甚皆由肝脾亏损无以生发元气用参茋归术茯神逺志枣仁麦门五味丹皮龙眼肉炙草柴胡升麻治之获痊　一妇人怀抱不舒腹胀少寐饮食素少痰涎上涌月经频数余曰脾统血而主涎此郁闷伤脾不能摄血归源耳用补中益气济生归脾而愈
　　胶艾汤　治劳伤血气冲任虚损月水过多淋沥不断阿胶【炒】川芎　甘草【炙各二两】当归　艾叶【炒各三两】熟地黄　白芍药【各四两】
　　右防咀毎服半两水煎　一方有黄茋
　　续断丸【大全】治月水不断口干心烦四肢羸乏饮食减少川续断　当归　乌鱡骨　黄茋　牛角防【烧】五味子　甘草　龙骨【煅研】赤石脂　熟地黄【各一两】地榆【半两】艾叶　附子　干姜　川芎【各七钱半】
　　右为末炼蜜丸梧子大毎服三十丸空心温酒下
　　禹余粮丸　治久冷月水不断面黄肌痩虚烦减食禹余粮【二两】鹿角胶【七钱米粉炒】紫石英　续断　赤石脂　熟地黄　川芎【各一两】干姜　黄茋　艾叶栢叶【炒】当归【炒】人参　白茯苓【各半两】
　　右为末炼蜜丸梧子大毎三十丸空心米饮下
　　牡蛎丸　治血海虚损月水不断
　　牡蛎粉　赤石脂　代赭石【各一两】阿胶　川芎当归　鹿茸　续断　干姜【各三两】甘草【二钱半】
　　右为末炼蜜丸梧子大毎服三十丸空心温酒下
　　经验方　治经血不止
　　黄芩【五分】当归　栢叶　蒲黄【各四分】生姜【二分】艾叶【一分】生地黄【二钱四分】伏龙肝【十二分】
　　右防咀用水二升煎取八合分二服
　　又经血不止诗云妇人经血久淋沥旧蕊莲蓬烧作灰热酒一杯调八字自然安乐更无疑
　　又方
　　莲蓬殻　拒霜花【二味等分】
　　为末毎服二钱空心米饮调下
　　伏龙肝散【和剂】治血气劳伤冲任脉虚经血非时注下或如豆汁或成血片或五色相杂脐腹冷痛月经不止伏龙肝　麦门冬【去心】赤石脂【各一钱】熟地黄　艾叶【炒各一钱半】当归【去芦炒】川芎【各二钱五分】肉桂【去粗皮】干姜【炒】甘草【各五分】
　　右作一服水二钟红枣二枚煎至一钟食前服
　　固经丸　治经水过多不止乃阴挟热所致法当补阴清热
　　黄蘖【三两】板【炙四两】黄芩【二两】白芍药【三两】樗根皮【一两半】香附子【童便制一两半】
　　右为细末酒糊丸梧子大毎以空心食前白汤下五七十丸
　　月水不利良妇人月水不利者由劳伤气血体虚而风冷客于胞内伤于冲任之脉故也若寸脉闗脉沈是肝病也兼主腹疼孔窍生疮尺脉滑血气实经脉不利或尺脉絶不至兼主小腹引腰痛气攻胸膈也　薛前证属肝胆二经葢肝胆相为表里多因恚怒所伤若本经风热用补肝散【方见脇痛门】血虚用四物加酸枣仁若肾水不足用六味丸若患诸疮疡治见后
　　牛膝散　治月水不利脐腹作痛或小腹引腰气攻胸膈牛膝【酒制一两】桂心　赤芍药　桃仁【去皮尖】延胡索【炒】当归【酒浸】牡丹皮　木香【各七钱半】
　　右为末毎服一钱空心温酒调下
　　牡丹散　治月不利腹脐疼痛不欲食
　　牡丹皮　大黄【炒各一两】赤茯苓　桃仁　生地黄当归　桂心　赤芍药　白术【各七钱半】石韦【去毛】木香【各半两】
　　右防咀毎服三钱水一盏姜三片煎七分空心温服
　　产宝方　治女人月经不利脐下气胀上攻欲呕不得睡
　　当归【四钱】干漆【三钱炒令烟尽】
　　右为细末蜜丸梧子大空心温酒下十五丸
　　养荣汤　治妇人血海虚弱心中恍惚时多惊悸或发虚热经不调
　　白芍药　川芎　熟地黄　姜黄　当归　川姜青橘皮　五加皮　牡丹皮　海桐皮　白芷【各等分】
　　毎服五钱水一盏半生姜五片乌梅一个煎至一盏温服不拘时送紫桂丸五十粒【紫桂丸方见带下】
