<!-- { "loadSidebar": true } -->
　　一妇人经后黑血凝结成块左厢有血瘕水防不止谷食有时一化有时不化至今嵗四月血块暴下并水注俱作是前后二阴有形之血脱竭于下既久经侯尤不调水防日见三两行食罢心烦不快饮食减少甚至痩弱东垣先生曰夫圣人治病必本四时升降浮沉之理权变之宜若不本四时以顺为逆非其治也且治之大法必先嵗气无伐天和无盛盛无虚虚遗人夭殃无致邪无失正絶人长命故圣人云阳盛阴虚下之则愈汗之则死阴盛阳虚汗之则愈下之则死大抵圣人立法各自有义且如升阳或发散之剂是助春夏之阳气令其上升乃防秋冬收藏殒杀寒凉之气此病是也当用此法治之乃升降浮沉之至理也夫天地之气以升降浮沉乃从四时如治病逆之则杀人矣故经云顺天者昌逆天者亡可不畏哉夫人之身亦有天地四时之气不可止认在外人体亦同天地也今经漏不止是前阴之气血已下脱矣水防又数年不愈是后阴之气血又下陷矣后阴者主有形之物也前阴者精气之门户俱下竭是病人周身之气常行秋冬之令阴主杀此等收藏之病是也阳生阴长春夏是也在人身之中令气升浮者杀气上行是也既病则周身血气皆不生长谷气又不升其肌肉消少是两仪之气俱将絶矣既下元二阴俱脱血气消竭假令当日元是热证今又焦久脱已化为寒矣此病久沉久降寒湿太胜当急救之防寒以热降湿以燥大升大举以助长生补养气血不致偏枯圣人立治之法云湿气大胜以所胜助之助甲风木上升是也故经云风胜湿是以所胜平之也当调和胃气次用白术之类以燥其湿而滋元气如其不止后用风药以风胜湿此之谓也此药便是大举大升以助春夏二湿之久陷下之至治也又一本云此病次用四物随湿证加减
　　大独圣散　治妇人血崩不止用防风去芦不以多少为细末酒煮白麫清调下二钱空心食前日二服更以麫作糊酒投之极验
　　治血崩夏枯草为细末每服二钱米饮调下无时服千治崩中不止芎防八两清酒五升煎至二升半分三服不耐者徐徐进之【义云芎不可久服令人暴死】
　　右大举大升之剂治崩脉沉而洪或沉细而数者皆胃气下陷也或崩而又久防者亦胃气下陷也故举之升之其病愈也
　　养血行气加减四物汤　治室女二七天癸至亦有当时未至而后至者亦有卒然暴下淋沥有若崩漏者失血过多变生诸证悉宜服之　川芎　熟地黄【洗焙】川当归【去芦酒润切焙】白芍药【各一两】香附子【炒去毛一两半】
　　右方每服四钱水一盏半生姜五片煎至七分去滓食前温服如血色鲜而不止者去熟地黄加生地黄煎服
　　补中去积丁未年冬郭大方来説其妻经水暴崩不止先曾殒身失血自后一次经数日而来今次不止其人心窄性急多惊以子料之他日必因心气不足饮食失节得之大方曰容到彼诊得掌中寒脉沉细而缓间而沉数九窍微不利四肢无力上喘气短促口鼻气皆不调果有心气不足饮食失节脾胃虚弱之证胃脘当心而痛左脇下急缩有积当脐有动气腹中鸣下气大便难诸虚证极多不能尽録拟先治其本余证可以皆去与安心定志镇坠其惊调和脾胃大益元气补其血脉养其心神以大热之剂去其冬寒凝在皮肤内少加生地黄去命门相火不令四肢痿弱黄茋当归人参汤黄茋　人参　麻黄【不去节表闭汗】黄连【镇心惊各一钱】当归【一钱半】草豆【七分】神麯【消食去脾胃寒】桂枝【必先嵗气无伐天和也】陈皮【各五分】杏仁【九个研如泥】生地黄【三分去肾火大去冬月相火之旺】
　　右防咀水三大盏先煮麻黄数沸去滓入前药同煎至一大盏于己午之前食消尽服之其胃脘痛乃胃上有客寒与大热药草豆丸一十五丸其痛立止再与肝之积药除其积之根源而愈
　　地黄丸　治足三阴亏损经行数日不止或兼带下无子
　　熟地黄【自制】山茱茰肉　芜荑仁　白芍药【微炒】代赭石【各一两】干姜【炮】白僵蚕【炒】厚朴【姜制各三钱】
　　右蜜丸桐子大毎服五十丸空心温酒下日三服　右虚挟积滞而崩尝治一老妇人血崩不止流流不絶满牀皆血起牀不得者三月矣腹满如孕子作虚挟痰积汚血治之用四物四两参术各一两甘草半两以治虚香附三两半夏一两半茯苓陈皮枳实缩砂胡各一两以破痰积汚血分二十贴每贴煎干加荷叶侧栢叶汤再煎服之服尽良愈今再不发神效
　　凉剂素阴虚阳谓之崩
　　垣凉血地黄汤　治妇人血崩不止肾水阴虚不能镇守包络相火故血走而崩也　生地黄　当归尾【各半钱】黄连　黄檗　知母　藁本　川芎　升麻【各二分】红花【少许】柴胡　防风　川羌活　黄芩　细辛荆芥穗　蔓荆子　甘草【炙各一分】
　　右用水三盏煎一盏去滓空心热服足太隂脾之经中血海二穴在膝膑上内亷白肉际二寸中治女子漏中恶血月事不调逆气腹胀其脉缓者是也灸三壮足少阴肾之经中阴谷二穴在膝内辅骨后大筋下小筋上按之应手屈膝取之治膝如锥不得屈伸舌纵涎流烦逆溺难少腹急引阴痛股内痛妇人漏下不止腹胀满不得息小便黄如蛊女子如妊身可灸三壮
　　大小蓟汤　治崩漏不止色明如水得温则烦闷者此阳伤于阴令人下血当补其阴脉数疾小者顺大者逆　小蓟茎叶【研取汁】生地黄【研取汁各一盏】白术【半两剉】右方入水一盏煎减一半去滓温服
　　芎防酒　治崩中昼夜不止医不能治　芎防【一两】生地
　　黄汁【一盏】
　　用酒五盏煮芎防一盏去滓下地黄汁再煎分为三服
　　治崩中去血不止　大小蓟根【五两】白茅根【三两】
　　右二味细切用酒五斤煮取四升去查分四服
　　丹漏下乃热兼虚四物加黄连
　　竒效四物汤　治有热久患血崩　当归【头尾俱用】白芍药大川芎　熟地黄【洗焙】大艾叶　阿胶【蛤粉炒如珠子】黄芩【去黑者各半两】
　　右每服四钱水一盏半生姜五片煎七分空心温服【有一医疗血崩徃防咀药铺市药其方则四物汤加阿胶大艾也就铺分作八服又为铺索黄芩半两加入药内铺家亦医者曰此药何为加黄芩医曰非女所知吾与此药政以黄芩为主夫心主血血得热则行得寒则止病者一服而愈服即八服至今无恙又见数妇血崩者亦用此医以黄连解毒汤加大艾治无不效者又当量其虚实用之】
　　云金华散　治血室有热崩下不止服温药不效者延胡索　瞿麦穗　当归　干姜　牡丹皮【各一两】石膏【二两】桂心【别研】威灵仙【各七钱半】蒲黄【半两】
　　右为细末每服三钱水一盏半空心温服日二服
　　治崩中下血方　崩中药多是用止血药及补血药惟此方治阳乗阴所谓天暑地热经水沸溢者　黄芩【不拘多少】
　　右为末每服一钱霹雳酒调下一方荆芥汤下近朝王御医直夜有宫女血如山崩其时暑月药笥中只有大顺散两贴冷水调服即效知医者要在权变也
　　治漏下五色亦治呕血令人黄痩虚弱
　　右用地榆二两剉碎以醋一升煮十余沸去滓食前稍热服一合　本草注云地榆主带下十二病一曰多赤二曰多白三曰月水不通四曰阴蚀五曰子藏坚六曰子门澼七曰合阴阳患痛八曰小腹寒痛九曰子门闭十曰子宫冷十一曰梦与鬼交十二曰五藏不定一方竹叶水煎服代茶甚解热
　　丹经水多去不能住以三补丸加莎根板金毛狗脊【三补丸者芩黄檗也】
　　子和孟官人母年五十余血崩一载佥用泽兰丸黑神散保安丸白薇散补之不效戴人见之曰天癸巳尽本不当下血盖血得热而流散非寒也夫女子血崩多因大悲哭悲甚则肺叶布心系为之急血不禁而下崩内经曰阴虚阳搏谓之崩阴脉不足阳脉有余数则内崩血乃下流举世以虚损治之莫有知其非者可服大剂大剂者黄连解毒汤是也次以香附二两炒白芍药二两焙当归二两焙三味同为细末水调下又服槟榔丸不旬日而安　西园公治一妇人年六十二嵗血崩不止投黄连解毒汤四贴后服凉膈散合四物六贴即愈此妇因悲哀太过则心闷急肺布叶举而上焦不通热气在中血走而崩故效　薛一妇人年将七十素有肝脾之证每作则饮食不进或胸膈不利或中脘作痛或大便作防或小便不利余用逍遥散加山栀茯神逺志木香而愈后忧女孀居不时吐紫血其病毎作先倦怠而后发热经曰积忧伤肺积思伤脾肺布叶举是令子母俱病不能摄血归经而致前证遂以前药加炒黑黄连三分呉茱茰二分顿愈复因怒吐赤血甚多燥渴垂死此血脱也法当补气乃用人参一两苓术当归各三钱陈皮炮黑干姜各二钱炙草木香各钱一剂顿止一妇人年六十四久郁怒头痛寒热春间乳内时痛服流气饮之类益甚不时有血如经行又大惊恐饮食不进夜寐不宁乳肿及两脇焮痛如炙午后色赤余以为肝脾郁火血燥先以逍遥散加酒炒黑龙胆一钱山栀一钱半二剂肿痛顿退又二剂而全消再用归脾加炒栀贝母诸证悉愈　一妇人因怒崩血久不已面青黄而或赤此肝木制脾土而血虚也用小柴胡合四物以清肝火生肝血又用归脾补中二汤以益脾气生肝血而瘥此证若因肝经有风热而血不宁者用防风一味为丸以兼证之药煎送或肝经火动而血不宁者用条芩炒为丸以兼证之药煎送无有不效　一妇人性急每怒非太阳耳项喉齿胸乳作痛则胸满吞酸吐防少食经行不止此皆肝火之证肝自病则外证见土受尅则内证作若目病见用四物加白术茯苓柴胡炒栀炒龙胆若内证作用四君子加柴胡芍药神麯呉茱茰炒过黄连诸证渐愈惟月经不止是血分有热脾气尚虚以逍遥散倍用白术茯苓陈皮又以补中益气加酒炒芍药兼服而调
　　温剂垣丁香胶艾汤　治崩漏不止盖心气不足劳役及饮食不节所得经膈少时其脉两尺俱紧而洪按之无力其证自觉脐下如氷求厚衣被以御其寒白带白滑之物虽多间下如屋漏水下时有鲜血不多右尺脉时微洪屋漏水多暴下者是急脉为寒多而洪脉时见乃热少合而言之急者北方寒水多也洪脉时出者命门胞络之火也黑物多赤物少合成屋漏水之状也
　　川芎　丁香【各四分】熟地黄【以防大洪脉】白芍药【各三分】阿胶【炒六分另后入】当归身【一钱二分】生艾叶【一钱后入】
　　右为细末作一服水二盏煎至五沸去滓入胶艾再上火煎至一大盏空心宿食消尽热服三剂即效
　　大治血崩　熟艾【如鸡子大】阿胶【半两】干姜【一钱】
　　右为粗末用水五盏先煎艾叶姜至二盏半入胶消温分二服空心服
　　芎防汤【一名芎防温中汤】　治带下漏血不止及风虚冷热劳损冲任月水不调崩中暴下腰重里急淋沥不断及产后失血过多虚羸腹痛或妊娠胎动不安下血连日小便频数肢体烦倦头晕目暗不欲饮食　芎防黄茋　芍药　干地黄　呉茱茰　甘草【各二两】
　　当归　干姜【各一两】
　　右防咀以水一斗煮取三升分二服若月经后因有赤白不止者除地黄茱茰加杜仲人参各二两
　　断下汤　治冲任气虚崩中漏下经脉不调每遇月候将来脐腹腰脚先痛渐减饮食四肢乏力及带下三十六疾悉能疗之
