<!-- { "loadSidebar": true } -->
　　又方　乌梅【肥大者半斤以酸醋浸经一宿取出去核研为膏】百草霜【研细】　右捣和丸如梧桐子大每服三四十丸空心以淡醋汤送下日进二服
　　右三十二方皆烧灰黑药经云北方黑色入通于肾皆通肾经之药也夫血者心之色也血见黑即止者由肾水能制心火故也
　　海治崩不定或淋淫经年者　白矾【镕开成汁一两】没药【一钱】磠
　　砂　黄丹【各五分】
　　右件将白矾镕开成汁下余药细末一处搅匀就成丸子如弹子大毎用一丸新绵裹内隂中立效
　　运气运气血崩皆属风火经云少阳司天之政初之气风胜乃揺候乃大温其病血崩是也
　　针灸摘经血过多不止并崩中【心术同】　三阴交　行间【各针讫灸之】　通理【足小指上三寸刺二分灸二七壮】
　　桑漏下不止【心术摘英同】　三阴交　太冲
　　东胞门不闭漏下恶血不禁　气门【在关元傍三寸刺入五分】集血崩并漏下　中极【补】　子宫【二寸半】　败血不止三阴交　百劳　风门　中极　肾俞　膏肓　曲池　絶骨
　　甲妇人不字阴暴出经水漏然谷主之　妇人漏血腹胀满不得息小便黄阴谷主之【千金云漏血少腹满如阻体寒热腹徧肿】女子血不通防阴主之　女子漏血太冲主之
　　脉问曰五崩何等类师曰白崩者形如涕赤崩者形如绛黄崩者形如烂青崩者形如蓝色黑崩者形如衃血也寸口脉而大则为减大则为芤减则为寒芤则为虚寒虚相抟此名曰革妇人则半产漏下【又见诸见血】仲寸口脉微而缓微者衞气疎疎则其肤空缓者胃弱不实则谷消而水化也谷入于胃脉道乃行水入于经其血乃成荣盛则其肤必疎三焦絶经名曰血崩脉诊妇人漏下赤白日下血数升脉急疾者死迟者生诊妇人漏下赤白不止脉小虚滑者生大紧实数者
　　死
　　尺寸脉虚者漏血脉浮者俱不治【峻实其下亦有得全者】
　　良妇人冲任二脉为经脉之海外循经络内荣脏腑若阴阳和平经下依时若伤劳不能约制则忽然暴下甚则昏闷若寸脉微迟为寒在上焦则吐血衂血尺脉微迟为寒在下焦则崩血便血大抵数小为顺洪大为逆大法当调补脾胃为主
　　杀血心痛良妇人血崩而心痛甚名曰杀血心痛由心脾血虚也若小产去血过多而心痛甚者亦然用乌鱡鱼骨炒为末醋汤调下失笑散亦效　薛前证若阴血耗散用乌贼丸收敛之若瘀血不散用失笑散行散之若心血虚弱用芎归汤补养之若欝结伤血用归脾汤调补之　一妇人血崩兼心痛三年矣诸药不应每痛甚虚证悉具面色痿黄余曰心主血盖由去血过多心无所养以致作痛宜用十全大补汤参术倍之三十余剂稍愈百余剂全愈










　　证治凖绳卷五十六
<子部,医家类,证治准绳>
　　钦定四库全书
　　证治凖绳卷五十七
　　明　王肯堂　撰
　　女科
　　调经门
　　赤白带下
　　严巢氏病源论妇人有三十六疾者七症八瘕九痛十二带下也而带下不显其证今人唯知赤白二带耳此由劳伤冲任风冷据于胞络妇人平居血欲常多气欲常少百疾不生或气倍于血气倍生寒血不化赤遂成白带若气平血少血少生热血不化红遂成赤带寒热交并则赤白俱下其脉右手尺浮浮为阳阳絶者无子若足冷带下轻则漏下甚则崩中皆心不荣血肝不藏血所致其脉寸口而大则为减大则为芤减为寒芤为虚寒虚相其脉为革主半产漏下又尺寸脉虚者漏血漏血脉浮者不可治　产寳带下三十六疾者是十二症九痛七害五伤三固谓之三十六疾也十二症者是所下之物一者如膏二者如青血三如紫汁四如赤皮五如脓痂六如豆汁七如葵羮八如凝血九如清血似水十如米泔十一如月浣十二如经度不应期也九痛者一阴中痛二阴中淋痛三小便痛四寒冷痛五月来时腹痛六气满来时足痛七汗出阴中如虫齧痛八脇下皮痛九腰痛七害者一害食二害气三害冷四害劳五害房六害姙七害睡五伤者一窍孔痛二寒冷痛三小腹痛四脏不仁五子门不正引背痛三固者月水闭塞不通其余二者文缺不载而仲景所説三十六种疾皆出子脏冷热劳损而夹下起于阴内也戴赤白带罗先生法或十枣汤【方见伤寒脇满痛】或神佑丸【方见杂病痰饮】或玉烛散【即四物加调胃承气】皆可用之虚者不可峻攻实者可行　血虚加减四物汤　气虚以术参陈皮间与之　赤属血白属气主治燥湿为先　湿甚者固肠丸【方见后】　相火动者诸药中加炒蘖　滑者加龙骨赤石脂　滞者加葵花【白者治白带赤者治赤带】　性燥者加黄连　寒月少加姜附临机应变先须断厚味带下与梦遗同法治之　肥人有带多是湿痰用海石半夏南星炒蘖青黛苍术川芎　痩人带病少如有多是热用炒蘖蛤粉滑石川芎青黛樗皮　带漏俱是胃中痰积流下渗膀胱出于大肠小肠宜升提甚者上必用吐以提其气下用二陈汤加白术苍术仍用丸子
　　戴赤白带下皆因七情内伤或下元虚冷感非一端大率下白带多间有下赤者并宜顺气散吞震灵丹仍佐艾附丸或米饮调沙参末带下不止成尩羸者四物汤加煆牡蛎粉半钱吞固阳丸多服取效【固阳丸方见杂病遗精门】有带疾愈后一二月或再发半年一发先血而后下带来不可遏停蓄未几又复倾防此名漏带最为难治下截之血小腹主之有因血虚而虚热陷入小肠致小便涩痛色白如泔或成沙粒皆不可作淋治用冷剂宜以四物汤五苓饮各半贴和煎　良妇人带下其名有五因经行产后风邪入胞门传于脏腑而致之若伤足厥阴肝经色如青泥伤手少阴心经色如红津伤手太阴肺经形如白涕伤足太阴脾经黄如烂伤足少阴肾经黑如衃血人有带脉横于腰间如束带之状病生于此故名为带　薛徐用诚先生云前证白属气而赤属血东垣先生云血崩久则亡阳故白滑之物下流未必全拘于带脉亦有湿痰流注下焦或肾肝阴淫之湿胜或因惊恐而木乗上位浊液下流或思慕为筋痿戴人以六脉滑大有力用宣导之法此泻其实也东垣以脉微细沉紧或洪大而虚用补阳调经乃兼责其虚也丹溪用海石南星椿根皮之类乃治其湿痰也窃谓前证皆当壮脾胃升阳气为主佐以各经见证之药色青者属肝用小柴胡加山栀防风湿热壅滞小便赤濇用龙胆防肝汤肝血不足或燥热风热用六味丸色赤者属心用小柴胡加黄连山栀当归思虑过伤用妙香散等药色白者属肺用补中益气加山栀色黄者属脾用六君子加山栀柴胡不应用归脾汤色黑者属肾用六味丸气血俱虚八珍汤阳气下陷补中益气汤湿痰下注前汤加茯苓半夏苍术黄檗气虚痰饮下注四七汤送六味丸不可拘肥人多痰痩人多火而以燥湿防火之药轻治之也
　　洁治带下少腹寃结而痛者先以十枣汤下之次服苦楝丸大胡散调之是先攻后补之法也
　　治结痰白带以小胃丹半饥半饱津液下数丸候欝积行郤服补药
　　白术【一两】苍术【半两】红白葵花【二钱半】白芍药【七钱半】
　　右蒸饼为丸空心煎四物汤下廿丸
　　陶遵道外姑年七十形痩善啖白带食前姜汤吞大补丸五十丸一二次午膳后及临卧时各与小胃丹十五丸愈
　　子和顷顿丘一妇人病带下连緜不絶白物或来已三载矣命予脉之诊其两手脉俱滑大而有力得六七至常上热口干晕时呕酢水余知其实有寒痰在胸中以蒂散吐出冷痰二三升皆酢水也间如黄涎状如烂胶次以浆粥养其胃气又次用导水禹攻以防其下然后以淡剂渗泄之药利其水导不数日而愈　息城李佐衙之妻病白带如水窈漏中绵绵不絶臭秽之气不可近面黄食减已三年矣诸医皆云积冷阳起石硫黄姜附之药重重燥补汚水转多戴人断之曰此带浊水本热乗太阳经其寒水不禁固故如此也夫水自髙而趋下宜先絶其上源乃涌痰二三升次日下沃水斗余行三遍汗出周身至明旦病人云汚已不下矣次用寒凉之剂服及半载产一男
　　燥剂有湿痰而弱不禁攻者燥之热湿宜凉燥寒湿宜温燥
　　樗皮丸　治赤白带有湿热者　芍药【五钱】良姜【三钱烧灰】黄
　　蘖【二钱各炒成灰】椿根皮【半两】
　　右为末粥丸毎服三五十丸空心米饮下
　　赤白带因湿热胜而下者　苍术【盐炒】白芍药【各一两】枳殻【三钱】椿根皮【炒二两】干姜【煨二两】地榆【半两】甘草【三钱】滑石【一两炒】
　　为末粥丸米饮下
　　治带下　椿根皮【二两】神麯【炒】麦皮麯【炒】黄蘖【炒各一两】芍药
　　【一两半】滑石　枳殻【各半两】苍术【一两】
　　右为末糊丸桐子大毎服五十丸空心下
　　固肠丸　治湿气下利大便血白带去脾胃陈积之后用此以燥下湿亦不曾单用看病作汤使椿根皮为末粥糊为丸此药性凉而燥须炒用一方加滑石一半
　　治白带因七情所伤脉数者　黄连【炒】侧栢叶【酒蒸】黄蘖【炒各半两】香附子【醋炒】白术【炒各一两】白芷【烧存性】木香【各三钱】椿根皮【二两炒】白芍药【一两】
　　右为末饭粥为丸米饮汤送下
　　右五方治带椿皮例凉燥之剂湿热盛者宜之后一方有黄连香附木香故可治七情所伤
　　大乳香散　治赤白带下　草菓【一枚去皮入麝香一小块用面饼褁火炮
　　焦黄留性取出和面用之】
　　右为细末每服二钱陈皮饮调下重者三钱
　　丹带下不止用椒目白芷　治白带用椒目为末米饮调服
　　治带下方　右用云母粉温水调下三钱立见神效伏龙肝散　治赤白带下久患不瘥尩悴乏力六脉微濡
　　防榈【不拘多少烧赤急以盆盖荫冷存性】伏龙肝【于灶直下去取赤土炒令烟尽】屋梁上悬尘【炒令烟尽出火毒】
　　右等分研匀入脑麝各少许每服三钱温酒或淡醋汤下
　　马蹄丸　治白漏不絶　白马蹄　禹余粮【各四两】龙骨【三两】乌鱡鱼骨　白僵蚕　赤石脂【各二两】
　　右为末蜜和丸如桐子大每服十丸空心酒送下不止加三十丸
　　又方治白带　用白芷以石灰炒去皮茜草少许粥糊丸服
　　大白芷散　治赤白带下　白芷　海螵蛸【二个煆】胎髪
　　【一团煆】
　　右为细末空心温酒调下二钱
　　丹赤白带用生狗头骨烧灰存性酒调服或入药服润剂带下久而枯涸者濡之凡大补气血皆所以濡之如以四物汤为末炼蜜丸梧子大空心米饮下三四十丸以疗年髙妇人白带良验皆润剂也以另有补剂故止着葵花郁李仁之例于此条耳
　　补经固真汤　白文举正室白带常漏久矣服诸药不效胗得心胞尺脉极微其白带流而不止叔和脉经云崩中日久为白带漏下多时骨水枯言崩中者始病血崩不已久下则血少复亡其阳故白滑之物下流不止是本经血海将枯津液复亡枯干不能滋养筋骨以本经行经药为引用为使以大辛甘油腻之药润其枯燥而滋溢津液以大辛热之气味补其阳道生其血脉以苦寒之药泄其肺而救其上热伤气以人参补之以微苦温之药佐而益元气名曰补经固真阳　人参【二钱】橘皮【不去白半钱】干姜【末二钱】白葵花【十六朶去蕚碎】柴胡　甘草【炙】郁李仁【去皮尖研】生黄芩【各一钱另剉】
