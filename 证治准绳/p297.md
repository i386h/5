<!-- { "loadSidebar": true } -->
　　当归　川芎　白药　熟干地黄【各一两】生干地黄【二两】
　　右为细末酒煑面糊为丸如梧桐子大每服六七十丸食前温酒下
　　七补丸【十便良方】　治妇人气血虚弱冲任不和腹中经结状若怀孕月候尚来未分经脉宜服此方
　　当归　药　川芎【各三分】白芷　白术　熟地黄阿胶【炒各二分】
　　右为细末炼蜜丸如梧桐子大每服五六十丸空心米饮下
　　羊乳丸　治虚劳羸痩
　　秦艽　柴胡　地骨皮　山茰肉　黄耆【蜜炙】地黄【酒浸蒸过各等分】
　　右为末炼蜜丸如梧桐子大每五十丸煎人参汤下不拘时候日进三服
　　人参鼈甲丸【普济】　治妇人一切虚损肌肉痩瘁盗汗心忪嗽上气经脉不调或作寒热不思饮食
　　杏仁【汤浸去皮尖炒】人参　当归　赤　甘草【炙】柴胡桔梗【去芦各一两】地骨皮　宣黄连【去须】胡黄连【各七钱半】
　　肉桂【去皮】木香【各半两】麝香【另研半钱】鼈甲【一枚重二两者醋炙黄色】
　　右为细末用青蒿一觔研烂绞汁童便五升酒五升同熬至二升次入真酥三两白沙蜜三两再熬成膏冷方下众药末捜和令匀丸如梧子大每服五十丸温酒送下无时
　　艾煎丸【东垣】　治妇人诸虚
　　北艾叶　大当归【各二两】香附子【四两】
　　右醋煑半日焙干为末再用醋煮糊丸艾醋汤下
　　芪味丸【东垣】　补虚败
　　黄耆【四两盐水浸火炙】北五味【二两】
　　右为末秫米糊丸空心盐酒下
　　无热虚劳大妇人冷劳属血气不足脏腑虚寒以致脐下冷痛手足时寒月经失常饮食不消或时呕吐恶寒发热骨节痠痛肌肤羸瘦面色痿黄也　薛前证有内外真寒然有内外真热亦有内真热而外假寒者又有内真寒而外假热者若饮食难化大便不实肠鸣腹痛饮食畏寒手足逆冷面黄呕吐畏见风寒此内外真寒之证也宜用附子理中汤以囘阳八味地黄丸以壮火若饮食如常大便坚实胸腹痞胀饮食喜冷手足烦热面赤呕吐不畏风寒此内外真热之证也宜用黄连觧毒汤以消隂六味丸以壮水若饮食如常大便坚实胸腹痞胀饮食喜寒手足逆冷面黄呕吐畏见风寒此内真热而外假寒也亦用觧毒汤六味丸若饮食少思大便不实吞酸嗳气胸腹痞满手足逆冷面赤呕吐畏见风寒此内真寒而外假热也亦用附子理中汤与八味丸当求其属而治之经曰益火之源以消隂翳壮水之主以制阳光使不知真水火之不足泛以寒热药治之则旧疾未去新病复生矣夫所谓属者犹主也谓心肾也求其属也者言水火不足而求之于心肾也火之源者阳气之根即心是也水之主者隂气之根即肾是也非谓火为心原为肝水为肾主为肺也　一妇食少作呕口吐痰涎面黄腹痛月经不调手足逆冷此内外俱寒之证以六君加附子木香治之而瘉　一妇忽呕吐酸水内热作渇饮食不进惟喜冷水面色青赤投之以药入口即吐此内外真热之证积十余日以黄连一味煎汤饮之徐加白术茯苓仍加陈皮当归炙甘草至月余始进米饮稀粥调理而瘉　一妇内热作渇大便秘结畏恶风寒手足逆冷此内真热而外假寒先用黄连觧毒汤后用六味丸而瘉　一妇初患痰喘热渇医以降火散气治之肌日削而气日索延至甲辰木旺痰盛身热口腐腹胀神昏絶食几死此虚热无火投以壮水生土之剂随服随效越数歳夏初坐则头坠不能起视卧则背冷觉风透体烦热晕咳呕痰涌手足麻冷此内真寒外假热之证也遂以大补姜附之剂投之不三四服而大热已平仍以前药加减而瘉　韩懋治其嫂年三十余十八胎九防八夭防家难作惊忧过甚遂昏昏不省人事口唇舌皆疮或至封喉下部虚脱白带如注如此四十余日或时少苏至欲自缢悲不能堪医或投凉剂觧其上则下部疾愈甚或投热剂及以汤药熏蒸其下则热晕欲絶此亡阳证也急以盐煮大附子九钱为君制以薄荷防风佐以姜桂芎归之属水煎入井冰冷与之未尽剂鼾睡通宵觉即能识人或曰此何谓也曰方书有之假对假真对真尔上乃假热故以假冷之药从之下乃真冷故以真热之药反之斯上下和而病觧矣继以女金丹错综以三二方不但去其疾且调治元气无何连生二子【以上论及治验有无当于虚劳者而实治寒热变通之大法不可不察也】
　　局大圣散　治妇人血海虚冷久无子息及产后败血冲心中风口噤子死腹中擘开口灌药须臾生下便得无碍治堕胎腹中攻剧疼痛横生逆产胎衣不下血运血癖血滞血崩血入四肢应血藏有患及诸种风气或伤寒吐逆欬嗽寒热往来遍身生疮头痛恶心经脉不调赤白带下乳生恶气胎藏虚冷数曾堕胎崩中不定因此成疾室女经脉不通并宜服之常服暖子宫和血气恱顔色退风冷消除万病兼疗丈夫五劳七伤等病
　　泽兰叶　石膏【研各二两】卷栢【去根】白茯苓【去皮】防风【去芦】厚朴【去麄皮姜汁炙】细辛【去苗】栢子仁【微炒】桔梗　吴茱茰【汤洗七次焙炒各一两】五味子【拣浄】人参　藁本【去苗】干姜【炮】川椒【去目闭口者微炒出汗】白芷白术　黄耆【去苗】川乌【炮去皮脐】丹参【各三分】芜荑【防炒赤】甘草【炙】川芎　药　当归【各三两三分】白薇　阿胶【碎炒燥各半两】肉桂【一两一分】生干地黄【一两半】
　　右为细末每服二钱空心临卧热酒调下若急疾有患不拘时日服三
　　浑身碎痛饮子　治妇人劳倦
　　虎骨【五钱】防风　藁本　甘草　白芷　茯苓【各二钱】当归　芍药　续断　白术　附子【各二钱】
　　右为粗末姜枣煎服不拘时
　　十全大补汤　治妇人冷劳最妙【方见杂病虚劳】
　　当归木香汤　治妇人血气虚劳令人头目昏语声沈重舌根强硬言语蹇涩口苦不食白日困倦夜有虚汗神思恍惚梦寝惊悸靣色痿黄频发喘遍身疼痛脚气走注四肢沈重背胛拘急时发寒热五心烦躁唇干多渇胸膈不利咽喉噎蹇尫羸痩弱经曰大脉为劳宜服
　　当归　青皮　五加皮　海桐皮　陈皮　丁皮桑白皮　地骨皮　牡丹皮　棕榈皮【烧存性各一两】
　　赤芍药　木香【各半两】
　　右为末每服一钱水一盏入香油一二防古钱一文洗同煎至七分不拘时温服
　　熟干地黄丸【方见前通治门】
　　木香丸　治妇人冷劳经脉不调脏腑气滞四肢疼痛饮食无味渐加羸痩
　　木香　琥珀　吴茱茰【炮】当归　牡丹皮　赤芍药　三棱　附子【炮】延胡索　川芎【各三分】干姜人参　桂心【各半两】北柴胡　白术　鼈甲【醋煑去裠炙】厚朴　熟地黄　陈橘皮【各一两】
　　右为末炼蜜丸如梧子大每服三十丸空心温酒下
　　煮肝散　治妇人冷劳脾胃虚乏大肠转泄水谷不化四肢羸痩口内生疮不思饮食渐加无力
　　北柴胡　宿砂仁　莳萝　荜拨【各三分】白术　白芷　胡椒　白姜　陈皮　山茵蔯　人参　芜荑仁　木香　紫苑　白药　北细辛　桂心【各半两】
　　右为细末以豮猪肝一具去脂膜切如栁叶片以新汲水洗过入葱白三寸细切入药末半两于铫内以新水二大醆入盐醋少许以甆碗合煮令水尽空心以意食之吃前饮下食后良久饮暖酒一盏为妙晚食前热服
　　硇砂煎丸　治妇人冷劳心腹积聚腹脇疼痛四肢羸痩不食鼈甲【醋炙】桃仁【去皮尖面炒】木香　五灵脂【去土石炒】当归【各一两】硇砂【二两醋一升煎成膏】
　　右为细末用硇砂膏为丸如梧桐子大空心温酒下二十丸【此方硇砂太多不宜轻用】
　　有热虚劳大妇人热劳由心肺壅热伤于气血以致心神烦躁颊赤头疼眼涩唇干口舌生疮神思昏倦四肢壮热饮食无味肢体痠疼心悸盗汗肌肤日痩或寒热往来当审其所因调补气血其病自瘉矣　薛前证乃壮火食气虚火煎熬真隂之所致也王太仆云如大寒而甚热之不热是无火也热来复去昼见夜伏夜发昼止是无火也当治其心如大热而甚寒之不寒是无水也热动复止倐忽往来时动时止是无水也当助其肾心盛则生热肾盛则生寒肾虚则寒动于中心虚则热收于内窃谓前证若肝脾血虚用四物参术肝脾鬰怒小柴胡合四物汤脾胃气虚补中益气汤肝脾血虚加味逍遥散肝经风热加味小柴胡汤心经血虚天王补心丹肺经气虚人参补肺汤肝经血虚加味四物汤大抵午前热属气分用清心莲子饮【方见杂病赤白浊】午后热属血分用四物汤参术牡丹皮热从左边起肝火也实则四物汤龙胆山栀虚则四物参术黄耆热从脐下起阴火也四物参术黄蘖知母酒拌炒黒五味子麦门冬肉桂如不应急用加减八味丸不时而热或无定处或从脚心起此无根虚火也用加减八味丸及十全大补汤加麦门五味主之　一妇经行不调饮食少思日晡热甚此肝脾气血俱虚用十全大补加山茱茰山药牡丹皮麦门五味而瘉次年秋寒热如疟仍用前药而瘉一妇生育多胎月经不调两足发热年余其身亦热劳则足痠痛又年许唇肿裂痛又半年唇裂见血形体瘦倦饮食无味月水不行此气血俱衰之证彼误用通经丸等药复伤气血遂致不起
　　黄耆散【圣惠】　治妇人热劳羸瘦四肢烦疼心躁口干不欲饮食
　　人参　黄芩　当归【各七钱半】北柴胡【去皮一两半】黄耆地骨皮赤茯苓　麦冬【去心】生地黄　赤芍药【各一两】甘草【炙一钱半】
　　右防咀每服四钱水一盏姜五片煎六分去滓温服无时
　　逍遥散【集成】　治血虚劳倦五心烦热肢体疼痛头目昏重心悸颊赤口燥咽干发热盗汗减食嗜卧及血热相传月水不调脐腹胀痛寒热如疟又主室女血弱隂虚荣卫不和痰潮热肢体羸瘦渐成骨蒸白茯苓　白术【去芦】白芍药　当归【去芦酒浸半日微炒】北柴胡【去苗各一两】甘草【炙一两半】
　　右剉散每服三钱水一盏半姜三片麦门冬二十粒去心煎服不拘时候　一方加知母地骨皮　一方薄荷汤下无门冬　一方名人参散治妇人血热虚劳骨蒸兼治邪热客于经络痰烦躁头目昏痛夜多盗汗补真气觧劳倦用人参白术茯苓柴胡半夏当归赤药干葛甘草黄芩各防分防咀每服四钱水一盏半生姜五片枣二个煎至六分不拘时候温服应有劳热之证皆可服之热退即止
　　子芩散【拔萃】　凉心肺解劳除热使荣卫顺血不絶黄耆【一两】白芍药　子芩　人参　白茯苓　麦门冬【去心】生干地黄【各半两】苦梗【二钱半】
　　右为麤末先用竹叶一握小麦七十粒水一盏姜三片煎至一盏半入药末三钱重煎至七分去滓温服
　　知母散【圣惠】　治妇人热劳体瘦壮热四肢烦疼咽喉不利少思饮食
　　知母　黄芩【各七钱半】柴胡【去苗】生干地黄【各一两】赤芍药麦门冬【去心】射干　川升麻【各七钱半】甘草【半两炙微赤剉】
　　右为麤散每服四钱水一中盏入生姜半分淡竹叶二十七片同煎至六分去滓不计时候温服
　　半夏散【大全】　治妇人热劳烦渇口干体瘦无力四肢疼痛或时寒热痰逆呕吐不思饮食
　　半夏　知母　苦梗　人参　赤茯苓　秦艽　赤药　麦冬　乌梅肉【各半两】鼈甲【醋炙】北柴胡　黄耆【各一两】大腹皮【七钱半】甘草【二钱半】
