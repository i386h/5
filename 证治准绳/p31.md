<!-- { "loadSidebar": true } -->
　　金匮要畧云发汗令阳防膈气虚脉乃数数为客热不能消谷胃中虚冷其气无余朝食暮吐变为胃反又云趺阳脉浮而濇浮则为虚濇则伤脾脾伤则不磨朝食暮吐暮食朝吐宿食不化名曰胃反伤寒论太阳病吐后汗出不恶寒发热关脉细数欲食冷食朝食暮吐注以晨食入胃胃虚不能尅化至暮胃气行里与邪相搏则食反出也巢氏病源亦曰荣卫俱虚血气不足停水积饮在胃脘即藏冷藏冷则脾不磨而宿食不化其气逆而成反胃则朝食暮吐甚则食已即吐王太仆注内经亦曰食不得入是有火也食入反出是无火也由是后世悉以胃虚为寒而惟用辛香大热之剂以复其阳虽有脉数为邪热不杀谷者亦用之殊不思壮火散气其大热之药果能复气乎丹溪谓膈噎反胃之病得之七情六淫遂有火热炎上之化多升少降津液不布积而为痰为饮被刼时暂得快七情饮食不节其证复作前药再行积成其热血液衰耗胃脘干槁其槁在上近咽之下水饮可行食物难入入亦不多名之曰噎其槁在下与胃为近食虽可入难尽入胃良久复出名之曰膈亦曰反胃大便秘少若羊矢然必外避六淫内节七情饮食自养滋血生津以润肠胃则金无畏火之炎肾有生水之渐气清血和则脾气健运而食消磨传送行矣此论膈噎之久病者也然而亦有病未久而食入即反出之不已与膈噎形状同者何以言之内经谓厥阴之复呕吐饮食不入入而复出甚则入脾食痹而吐王注食痹者食已心下痛阴阴然不可忍也吐出乃止此胃气逆而不下行也又胃脉耎散当病食痹又肺病传之肝曰肝痹脇痛出食与夫金匮要畧复有肝中寒心中风厥阴之为病三者皆食入则吐则必又从其病由之邪而治也大抵反胃亦必如前条治吐分气积寒三法可也奈后世概用调气之剂制一方名十膈散治十般膈气今人守之为良方畧古圣贤而勿论夫治病之道非中其邪而病岂能愈乎予试以昔尝求邪而得验者明之一男子壮年食后必吐出数口却不尽出膈上时作声面色如平人知其病不在脾胃而在膈间问其得病之由乃由大怒未止辄吃麫即时有此证料之以怒甚则血菀于上积在膈间有碍气之升降津液因聚为痰为饮与气相搏而动故作声也用二陈汤加香附韭汁莱菔子服二日以蒂散酸浆吐之再一日又吐痰中见血一盏次日复吐见血一钟其病即愈一中年人中脘作痛食已则吐　面紫霜色两关脉涩知其血病也问之乃云跌仆后中脘即痛投以生新推陈血剂吐出停血碗许则痛不作而食亦不出矣　咽喉闭塞胸膈膨满似属气滞暂宜香砂寛中丸开导结散而已然服耗气药过多中气不运而致者当补气而使自运补气运脾汤　李绛疗反胃呕吐无常粥饮入口即吐困倦无力垂死者以上党人参三大两劈破水一大升煮取四合热顿服　大便燥结如羊矢闭久不通似属血热止可清热润养小着汤丸累累加之关扄自透【滋血润肠汤　姜汁炙大黄　人参利膈丸　明粉少加甘草】然服通利药过多致血液耗竭而愈结者当补血润血而使自行　有因火逆冲上食不得入其脉洪大有力而数者滋阴清膈散加枇杷叶二钱芦根一两　或痰饮阻滞而脉结涩者二陈汤入竹沥姜汁　痰多食饮才下便为痰涎裹住不得下者以来复丹控其痰涎自制涤痰丸半夏麴枯矾皂角火炙刮去皮子明粉白茯苓枳殻各等分霞天膏和丸　有因脾胃阳火内衰其脉沉防而迟者以辛香之药温其气却宜丁沉透膈汤五膈寛中散嘉禾散之类仍以益阴之药佐之　瘀血在膈间阻碍气道而成者居多以代抵当丸作芥子大取三钱去枕仰卧细细咽之令其搜逐停积至天明利下恶物却好将息自愈　五灵脂治浄为细末黄犬胆汁和丸如龙眼大每服一丸好酒半盏温服不过三服效亦行瘀血之剂也亦有虫者以秦川剪红丸取之此丸亦取瘀血　本
　　事方芫花丸治积聚停饮痰水生虫久则成反胃及变为胃痈其说在灵枢及巢氏病源　有实积而无内热者古方厚朴丸万病紫苑丸当如方服之能取下虫物治反胃用新汲水一大碗留半碗将半碗水内细细
　　浇香油铺满水面上然后将益元散一贴轻轻铺满香油面上须防自然沉水底此即阴阳升降之道也用匙搅匀服却将所留水半碗荡药碗漱口令浄吐既止却进末子凉膈散通其大小便未效再进一贴益元及凉膈即效也此方极验　童便【降火】竹沥【行痰】韭汁【行血】人乳汁牛乳汁【补虚润燥】芦根汁【止呕】茅根汁【凉血】姜汁【佐竹沥行痰】甘蔗汁【和胃】驴尿【杀虫】仍入烧酒米醋蜜各少许和匀隔汤顿温服自制通肠丸大黄【酒浸】滑石【飞研】各二两陈皮【去白】厚朴【姜制】
　　各一两半人参当归贯众【去毛】干漆【炒烟尽】各一两木香槟榔各七钱半三棱【煨】蓬术【煨】川芎薄荷明粉雄黄桃仁泥甘草各五钱俱各令取细末用竹沥童便韭汁入乳驴尿芦根汁茅根汁甘蔗汁烧酒米醋蜜各二杯姜汁一杯隔汤煮浓和丸如芥子大每服三钱去枕仰卧唾津咽下通利止后服服此丸及前诸汁后得药不反切不可便与粥饭及诸饮食每日用人参五钱陈皮二钱作汤细啜以扶胃气觉稍安渐渐加人参旬日半月间方可小试陈仓米饮及糜粥仓廪未固不宜便贮米谷常见即食粥饭者遂致不救　又有反胃因呌呼极力破损气喉气喉破漏气壅胃管胃受气亦致反胃法在不治或用牛喉管焙燥服之　张子和十膈五噎浪分支派疏　病派之分自巢氏始病失其本亦自巢氏始何则老子曰少则得多则惑且俗谓噎食一症在内经原无多语唯曰三阳结谓之膈三阳者大肠小肠膀胱也结谓结热也小肠结热则血脉燥大肠结热则后不圊膀胱结热则津液涸三阳俱结则前后闷濇下既不通必反上行此所以噎食不下纵下而复出也谓胃为水谷之海日受其新以易其陈一日一便乃常度也今病噎者三五七日不便乖其度也岂非三阳俱结于下大肠枯涸所食之物为咽所拒纵入太仓环出喉咙此阳火不下推而上行也经曰少阳所至为呕涌溢食不下又气厥论云肝移寒于心为狂膈中注阳与寒相搏故膈食而中不通此膈热与寒为之也非独专于寒也六节藏象云人迎四盛以上为格阳王太仆云阳盛之极故膈拒而食不入正理论云格则吐逆故膈亦当为格后世强分为五噎后又别为十膈五噎其派既多其惑滋甚人之溢食初未必遽然也初或伤酒食或胃热欲吐或胃风欲吐医氏不察本原火里烧姜汤中煮桂丁香未已荳蔲继之荜拨未已胡椒继之虽曰和胃胃本不寒虽曰补胃胃本不虚设如伤饮止可逐饮设如伤食止可逐食岂可言虚便将热补素热之人三阳必结三阳既结食必上潮医者犹云胃寒不纳烧针着艾三阳转结分明一句到了难从不过抽薪退热最为要汤止沸愈急愈增岁月深深为医所悮人言可下退阳养阴张眼吐舌恐伤元气上在冲和闭塞不通肠宜通畅是以肠鸣肠既不通遂成噎病或曰忧恚气结亦可下乎予曰忧恚盘礴便同火鬱太仓公见此皆下法废以来千年不复今代刘河间治膈气噎食用承气三乙汤独超近代今予不恤姑示后人用药之时更详轻重假如閟久慎勿顿攻总得攻开必虑后患宜先润养小着汤丸累累加之闗扄自透其或咽噎上阻痰涎轻用苦酸防微涌出因而治下药势易行设或不行蜜盐下导始终勾引两药相通结散阳消饮食自下莫将巴豆耗却天真液燥津枯留毒不去人言此病曾不夺之从下夺来转虚转痞此为巴荳非大黄牵牛之过也箕城一酒官病呕吐逾年不愈皆以胃寒治之丁香半夏青陈姜附种种燥热烧锥燎艾莫知其数或少愈或复剧且十年大便涩燥小便赤黄予视之曰诸痿喘呕皆属于上王太仆云上谓上焦也火气炎上之气谓皆热甚而为呕以四生丸下三十行燥粪肠垢何啻如斗其人昏困一二日频以氷水呷之渐投凉乳酪芝麻饮时时咽之数日后大啜饮食精神气血如昔继生三子至五十岁
　　诊　寸口脉防而数防则无气无气则荣虚荣虚则血不足血不足则胸中冷　趺阳脉浮而濇浮则为虚濇则伤脾脾伤则不磨朝食暮吐暮食朝吐完谷不化名曰胃反脉而濇其病难治　脉者虚也胃气无余朝食暮吐变为胃反寒在于上医反下之令脉反故名曰虚　胃脉耎而散者当病食痹【至真要论云食痹而吐】　肾脉防缓为洞洞者食不化下嗌还出　沉缓而无力或大而弱为气虚　数而无力或涩小为血虚　数而有力为热　寸闗沉或伏或大而滑数是痰　寸闗脉沉而濇是气　反胃之脉沉细散乱不成条道沉浮则有中按则无必死不治更参面色不欲黄白亦不欲纯白皆恶候也　年高病久元气败坏手足寒冷粪如羊矢沫大出者皆不治
　　噎
　　噎谓饮食入咽而阻碍不通梗涩难下有下者有不得下者有吐者有不吐者故别立门　血槁者地黄麦门冬当归煎膏入韭汁乳汁童便芦根汁桃仁泥和匀细细呷之　大便秘涩加桃仁泥明粉或用人参散有实积者可暂用厚朴丸亦可用昆布丸　食物下咽屈曲自膈而下梗涩作防痛多是瘀血用前膏子药润补之后以代抵当丸行之　有生姜汁煎方用生姜汁白蜜牛酥各五两人参去芦末百合末各二两内铜锅中慢火煎如膏不拘时候含一匙如半枣大津咽或煎人参汤调下一茶匙亦得此虚而燥者宜之　手巾布裹舂杵头糠时时拭齿治卒噎刮舂米杵头细糠吞之或煎汤呷或炼蜜丸含咽津亦得　杵头糠人参末石莲肉末柿霜明粉等分防吃　枇杷叶拭去毛炙陈皮去白各一两生姜半两水煎分温三服　噎病喉中如有肉块食不下用昆布二两洗去咸水小麦二合水三大盏煎候小麦烂熟去滓每服不拘时吃一小盏仍拣取昆布不住含三两片咽津极效　噎病声不出竹皮饮　东垣曰堵塞咽喉阳气不得出者曰塞阴气不得下降者曰噎夫噎塞迎逆于咽喉胸膈之间令诸经不行则口开目瞪气欲絶当先用辛甘气味俱阳之药引胃气以治其本加堵塞之药以泻其标也寒月阴气大助阴邪于外于正药内加吴茱茰大热大辛苦之味以泻阴寒之气暑月阳盛则于正药中加青皮陈皮益智黄栢散寒气泄阴火之上逆或以消痞丸合滋肾丸滋肾丸者黄栢知母防加肉桂三味是也或更加黄连别作丸二药七八十丸空心约宿食消尽服之待少时以美食压之不令胃中停留也　已上诸法悉于补中益气汤加减之
