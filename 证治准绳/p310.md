<!-- { "loadSidebar": true } -->
　　陈临川云凡头痛身热肢节痛大便秘或呕逆而脚屈弱者脚气也轻者可与香苏散加木瓜槟榔生姜煎服然后随证治之要知有脚气之人先从脚起或先缓弱疼痹或行起忽倒或两胫肿满或脚膝枯细或心中忪悸或小腹不仁皮顽不知疼痛或举体转筋或见食呕逆恶闻食气或胸满气急或遍体酸痛皆脚气之黄帝所谓缓风湿痹是也顽弱为缓风疼痛为湿痹寒中三阳所患必冷小续命汤主之【煎成入生姜自然汁最妙】暑中三阴所患必热小续命汤去附子减桂一半主之大烦躁者紫雪最良若无紫雪以自合薄荷煎冷水调服极妙大便秘者脾约丸麻仁丸三和散主之仍针灸为佳服补药与汤淋洗皆医家之大禁也　夫妇人脚气与丈夫不同男子则肾脏虚弱为风湿所乘女子以胞络气虚为风毒所是以胞络属于肾也肾主于腰脚又肝脾肾三脏经络起于足十趾若脏腑虚损则风邪先客于脚从下而上动于气故名脚气也此皆由体虚或当风取凉或久坐卑湿或产后劳损或恚怒悲伤肝则心气不足致月不通因其虚伤风毒传入筋骨则令皮肤不仁筋骨疼痛肢体不随筋脉拘挛或时冷疼或发肿满或两脚痹弱或举体转筋目心烦见食呕吐精神昏愦肢节烦疼小便赤黄大便秘涩如此证其妇人脚气疗之与丈夫不同以其气血不调胎妊产损伤之是以疗寡妇及尼与妻妾殊别即其义也　薛严用和先生云前证初患不觉因他病乃发先从脚起或缓弱痹痛不能行履或两胫肿满或足膝细小或心中怔忡或小腹不仁或举体转筋或见食作呕或胸满气急遍体酸痛其脉浮而者因于风濡而弱者因于湿洪而数者因于热迟而濇者因于寒男子由于肾气亏损女子血海虚弱七情所致窃谓前证若足三阴虚弱用还少丹【杂病虚劳】若脾气虚寒用八味丸【杂病虚劳】若饮食停滞臀腿痠胀浮肿作痛此脾气下陷用六君子【杂病虚劳】少加柴胡升麻不应须用八味丸若发热口渇月经不调两腿无力此足三阴血虚火燥用六味八味二丸兼服前证西方之人多患之因素食乳酪脾胃壅滞胫足肿满至于南方亦有因膏粱厚味湿热下注而患者故古人谓之壅疾所用之方多疎通发散之剂然感于房劳过度亏损三阴治法又当以固本为主故六物附子为元气虚弱寒邪内侵之圣药
　　大腹皮散　治妇人风毒脚气肢节烦疼心神昏闷并宜服之
　　大腹皮　桑白皮　木通【去皮】羌活【去芦】赤芍药　荆芥　独活【去芦】青橘皮【去白】干木瓜【各一两】枳殻【去瓤麸炒】紫苏叶【各二两】
　　右防咀毎服八钱水一中盏半生姜五片葱白七寸煎至一大盏去滓食前温服
　　紫苏饮　治妇人风毒脚气心腹痞塞痰饮停积不思饮食脚重虚肿
　　紫苏叶　木通【去皮】茴香　桑根白皮【各一两】独活【去芦】羌活【去芦】干木瓜　青橘皮【去白】甘草【炙各半两】大腹皮【半两】枳殻【去瓤麸炒二两】荆芥【半两】
　　右防咀毎服八钱水一大盏半生姜五片连须葱白一茎煎至一大盏去滓温服不拘时日进二服
　　四白散　治男子妇人血虚发热夜多盗汗不进饮食四肢羸痩筋脉拘挛脚痛不能行立
　　黄芪【去芦】厚朴【姜制】益智仁　陈皮【去白】藿香　白扁豆白术【去芦各一两】白茯苓【去皮】白豆蔲仁　人参【去芦】甘草【炙】天台乌药【各半两】芍药【一两半】檀香　沈香【各二钱半】
　　右为细末毎服三钱水一盏生姜三片枣子一枚煎至七分和渣温服日进二服诸证减退只有脚挛痛不能行服苍术丸治之
　　苍术丸　大治干湿脚气筋脉拘挛疼痛不能行履兼补下部
　　乳香【另研】没药【各二钱另研】川牛膝【酒浸】青盐【各半两研】熟艾【四钱米糨过研末】全蝎【一钱炒研】川乌头【三钱炮去皮脐】
　　右件为细末入研药令匀用大木瓜一枚切一头留作盖去穰入上件药于木瓜内将盖签定安于黑豆中蒸令极烂取出去皮连药研成膏却入生苍术末不以多少拌令得所丸如梧桐子大毎服五十丸空心用木瓜汤下或温盐酒亦得日进三服忌血与葱
　　论并详杂病本门
　　瘾疹瘙痒
　　大夫妇人体虚为风邪气客于皮肤复伤风寒所以即发风瘙瘾疹若赤疹者由寒湿客于肌中极热热结则成赤疹也得大热则发取冷则瘥也白疹者由风气客于肌中客热与风相则成白疹也得天阴雨寒则发出风伤亦发得晴暖则减着衣暖亦瘥脉浮而洪浮即为风洪则为气风气相搏则生瘾疹身体瘙痒凡人汗出不可当风露卧及浴后出早使人身振寒热以生风疹也　药隐老人云治妇人遍身时发瘙痒或赤肿瘾疹五心烦热血风攻疰与人参荆芥散【虚劳血风】消风散【杂病头痛】四物汤【通治】加荆芥或人参当归散或逍遥散兼服导赤丸如不通者食后服皂角丸气虚老人不可久服如服皂角丸不退者此凝滞热甚者宜先服青木香丸三两服以开气道服蒺藜散立效　薛前证有身发疙瘩或如丹毒痒痛不常或脓水淋漓发热烦渇或头目昏日晡益甚或寒热发热月经不调皆肝经风热血燥用加味逍遥散【调经】为主佐以四君芎归若忿怒身发疙瘩痛痒寒热乃肝火血燥用加味小柴胡汤【热入血室】气血俱虚用八珍加柴胡牡丹皮若夜间发热作渇谵语乃热入血室用小柴胡汤加生地黄血虚四物合小柴胡后用加味逍遥散调理若郁结食少体倦内热晡热乃脾经血燥用加味归脾汤寒热加山栀熟地黄若逰走瘙痒乃血风走注用何首乌散血虚逍遥散风热消风散若専用风药复伤阴血必致筋挛等证　一妇人身发疙瘩或如丹毒痒痛不常搔碎成疮脓水淋漓发热烦渇头目晕日晡益甚此血虚内热之证也以当归饮加柴胡山栀仁治之而愈　一妇人患前证肢体疼痛头目不清自汗盗汗月水不调肚腹作痛食少倦怠先用人参荆芥散后用逍遥散治之而痊　一妇人因忿怒身发疙瘩憎寒发热余谓肝火用小柴胡汤加山栀黄连治之而愈后口苦脇痛小便淋漓复用前药全愈　一妇人患前证发热夜间谵语此血分有热以小柴胡汤加生地黄治之而安后用四物加柴胡山栀丹皮而热退又用逍遥散全愈　一室女年十四岁天癸未至身发赤班痒痛左闗脉数此因肝火血热以小柴胡汤加山栀生地黄牡丹皮治之而愈若因怒而致者又当治以前药
　　何首乌散　治妇人血风皮肤瘙痒心神烦闷及血风逰走不定并宜服之
　　何首乌　防风　白蒺藜　枳殻　天麻　僵蚕胡麻　茺蔚子　蔓荆子【各等分】
　　右为细末毎服二钱煎茵陈汤调下无时
　　蒺藜散　治妇人风瘙皮肤中如虫行及生瘾疹搔之作疮面肿心烦并宜服之
　　白蒺藜【炒】莽草【炒】羚羊角屑【各七钱半】人参【去芦】苦参【去芦】蛇牀子　秦艽【去芦】防风【去芦】麻黄【去节】当归【炒去芦】甘草【炙】枳殻【麸炒去穰】细草【去苗各半两】
　　右防咀毎服五钱水一中盏半煎至一大盏去滓温服不拘时日进二服
　　治妇人风痒瘾疹不瘥
　　苍耳　花叶子【各等分】
　　右为细末毎服二钱豆淋酒调下不拘时日进二服
　　治瘾疹
　　右用白蜜不以多少好酒调下已试有验
　　治皮肤有风热遍身生瘾疹
　　牛蒡子【水煮一两净晒干炒令香】浮萍【蒸过焙干等分】
　　右为细末毎服二钱薄荷汤调下日二服
　　又治风气客于皮肤搔之不已
　　蝉蜕【洗】大叶薄荷
　　右等分为细末毎服二三钱温酒调下无时
　　又方
　　露蜂房【洗过蜜炙令焦】蛇蜕【洗炙令焦各等分】
　　右为细末毎服一二钱温酒调下不拘时
　　治妇人风瘙瘾疹身痒不止宜用淋渍方
　　马蔺　茺蔚子　白矾　白蒺藜　茵芋　羊桃根　凌霄花【各二钱】蒴藋根　萆麻叶【各一两】
　　右防咀以水二斗煮取一斗去渣于避风处洗之
　　又方
　　凌霄花【三两】蒴藋根【半斤】
　　右件药以水七升煮取三升滤去滓入白矾末二两搅匀以绵渍频拭于疹上后煮槐柳汤浴之
　　又方
　　以醋浆水磨白矾涂之








　　证治准绳卷六十
<子部,医家类,证治准绳>
　　钦定四库全书
　　证治准绳卷六十一
　　明　王肯堂　撰
　　女科
　　杂证门下
　　痰饮
　　大妇人风痰者由臓腑风冷水饮停积在于胷膈所成也人皆有痰少者不能为妨多者成患但胷膈有痰饮停于胷中则令眼昏亦令头头痛者　药隠老人评曰夫痰之为害多因外感五邪【五邪者寒暑燥湿风也】内伤七气【七气者喜怒忧思惊恐恚也】因五邪而得者得风为风痰得寒为寒痰得暑为暑痰因七气所伤多因妇人情性执着不能容忍而有此证岂特只因风冷而成哉所以外感五邪内伤七气则一身之中血液泪汗涕唾身中湿者败浊变而成痰乗间而为害也经云清则运为精华浊则凝为痰饮此之谓也然有痰涎饮沫四种相类宜子细详辨调治因风而生痰者宜服三生饮【卒中暴厥】星香饮【杂病中风】青州白丸子【杂病中风】化痰丸【杂病痰饮】因寒冷而得者宜服降气汤【杂病气】黒锡丹【杂病头痛】养正丹【头目晕】因热而得者宜服金沸草散【杂病咳嗽】柴胡半夏汤【本条】因暑而得者消暑丸【杂病伤暑】因气滞不调郁结而成者宜服参苏饮【杂病发热】四七汤【杂病气】二陈汤【杂病痰饮】痰在上者以瓜蔕散吐之在下者以控涎丹【臂痛】利之虽曰可吐可下亦要观人之盛衰察脉之虚实方可投之切记不可猛吐暴下所以初虞世有金虎碧霞之戒也　薛前证若肝经恚怒用小柴胡汤【伤寒少阳】肝经风热用钓藤散【头目晕】肝肾气虚用川芎散【晕】脾经郁结用济生归脾汤【杂病健忘】郁怒伤肝脾用加味逍遥散【调经】脾虚痰逆用白术半夏天麻汤【杂病晕】脾气虚弱用六君子益气汤肺气郁滞用二陈【杂病痰饮】贝母桔梗隂亏水泛用六味地黄丸【杂病虚劳】肾虚阴火加减八味丸【杂病虚劳】肾虚火不归源八味丸【杂病虚劳】仍与前证互相用之一妇人内热口干劳则头晕吐痰带下或用化痰理
　　气药前证益盛肢体或麻又用袪风化痰药肢体常麻手足或冷或热此脾土不能生肺金也余用补中益气汤加茯苓半夏炮姜二十余剂渐愈又用加味逍遥散二十余剂全愈后因怒吐痰胷痞或用清气化痰丸食少痰甚胷膈胀满脉或浮大或微细余以六君倍用参朮少加木香而康　一妇人咳嗽脇痛或用清肺化痰降火等剂久不愈更加内热晡热若两脇或小腹内热其咳益甚小便自遗余曰此属肝经血虚火动用六味丸加五味子滋肾水以生肝血用补中益气生脾土以滋肺金而寻愈
　　旋覆花汤　治妇人风痰呕逆不下饮食头目昏闷旋覆花　枇杷叶【去毛炙】川芎　细辛【去苗】藿香　桂心　枳殻【去瓤防炒】前胡【去芦】人参【去芦】半夏【姜制各半两】甘草【炙】羚羊角屑　赤茯苓【各七钱半去皮】羌活【去芦半两】
　　右防咀每服五钱水一盏半生姜五片煎至一大盏去滓温服食逺日进二服
　　天南星丸　治妇人风痰心膈壅滞
　　天南星【姜制】白附子【炮】皁角仁【炒黄】半夏麴【各一两】白矾【枯五钱】
