<!-- { "loadSidebar": true } -->
　　黑附子重一两四五钱端正底平尖圆一枚灰火炮皮裂入生姜自然汁内浸润晒干仍炮再入汁浸润仍晒再炮用尽姜汁半椀为度却去皮脐末之以人参膏和丸如黍米大每服数丸津唾咽下胃气稍复饮食稍进投以温补之剂
　　血膈
　　薛妇人血膈若气逆而血滞用流气饮【臂病】若恚怒而血逆用小柴胡汤【伤寒少阳】加山栀丹皮血虚用四物汤【通治】参术柴胡山栀丹皮若郁结而血伤用加味归脾【即归脾加山栀丹皮】兼加味逍遥【结核】脾虚不能生血用六君子【杂病虚劳】加归芎胃虚不能生血用补中益气汤【杂病劳倦】若肝虚而不能蔵血用补肝散【两脇胀痛】如不应兼以六味丸【杂病虚劳】若因脾肺虚用补中益气汤如不应用六君子加芎归　一妇人患前证胸膈痞闷余曰此属脾经血虚遂用四君加芎归调补脾气寻愈又因怒兼两脇痞闷头目不清月经旬余未竭用加味逍遥散加钓藤治之复瘥　一妇人患前证胸膈作痛面青目劄小便频数或时寒热此肝气滞而血凝先用失笑散二服痛止又用加味逍遥散而愈　一妇人所患同前泛用行气破血之剂以致不起
　　牡丹煎　治妇人血膈
　　牡丹皮　苦参　贝母【去心】胡索　白芍药【各等分为细末】
　　炼蜜丸梧子大每服十五二十丸米饮吞下无时
　　抽刀散　治妇人血风血气血膈等【方见血崩】
　　鼻衂
　　大夫妇人鼻衂者由伤动血气所致也凡血气调和则循环表里经络涩则不散若劳伤损动因而生热气逆流溢入于鼻者则成鼻衂也只有产后见衂者不可治凡鼻衂虽多因热而得此疾亦有因怒气而得之者
　　曽治赵恭人鼻衂不止诸治不痊召予治之先用苏合香丸四粒次用五苓散浓煎白茅花汤调服即止次用芎归汤调理又有一富室男子鼻衂不止六脉洪数究竟云服丹药太过遂用黄连黄芩大黄为末水煎服之愈【调服亦可】　薛前证若热郁于胃经用犀角地黄汤若伏暑于内用黄连香薷饮若大怒血蓄于上用小柴胡汤若脾损不能摄血归源用归脾汤大凡杂证见血多因隂分郁热或内有所伤皆属五志所动经曰诸见血身热脉大者难治是火邪胜也身凉脉静者易治是正气复也仍与后证同用　一妇人经素不调因怒衂血此肝火炽盛用加味小柴胡【热入血室】加红花二剂血止又用加味逍遥散【结核】八珍汤【即八物汤杂病虚劳】兼服三十余剂经行如期　一妇人郁结而患前证用加味归脾汤【即归脾加山栀丹皮】其血渐止饮食渐进用加味逍遥散元气渐复寒热渐止后因怒仍衂寒热往来用小柴胡汤【伤寒少阳】加芎归丹皮而愈　一妇人因劳衂血服凉血之剂更致便血或以血下为顺仍用治血余曰此因脾气下陷而血从之当升补脾气庶使血归其经不信果血益甚余朝用补中益气【杂病劳倦】夕用加味归脾而愈此证用寒凉止血不补脾肺而死者多矣
　　刺蓟散　治妇人鼻衂血流不止
　　刺蓟【二两】桑耳　乱发灰　艾叶【各一两炒】生地黄【二两】蒲黄【一两半】
　　右为细末每服二钱粥饮调下无时
　　伏龙肝散　治男子妇人五臓结热吐血衂血并皆治之
　　伏龙肝　生地黄【各一斤】竹茹【一升】芍药　黄芩　当归　川芎　桂心　甘草【各二两】
　　右防咀以水一斗三升煮竹茹减三升内药煮取三升分为三服千金方无桂心
　　百问有茅花汤以白茅花浓煎饮之立止
　　一方生白茅根取汁一合饮之止
　　又方　取生葱心塞鼻中即定若因刺着并刀斧所伤血不止者并用之立定
　　又方　取釡底墨细研入鼻中
　　又方　取乱发灰细研以竹管吹入鼻中立止
　　又方　取龙骨为末吹入鼻中立止
　　四物汤加侧柏生地黄治虚热吐血甚效若脾经血虚须用四君加芎归若脾经气郁须用归脾汤若肝肾亏损须用六味丸若气血俱虚须用十全大补汤
　　犀角地黄汤主热郁不解泛行经络或流肠胃随气涌泄以致衂血吐血或为便血并皆治之若实热炽甚加炒黄芩若去血过多或脾肺之气亏损不能摄血归源者急用四君子汤懐抱郁结者用归脾汤
　　枇杷叶散　治暑毒攻心衂血呕血或吐泻作渴黄连香薷饮亦可
　　吐血
　　大妇人吐血者皆由臓腑伤损所致夫血者外行于经络内荣于臓腑若伤损气血经络则血虚行失于常理气逆者吐血又吐则气逆甚则呕血然忧思惊恐内伤气逆上者皆吐血也　薛前证若脾经郁热用犀角地黄汤脾胃伏暑用黄连香薷饮【杂病伤暑】心脾郁热用生地黄汤心气耗损用茯苓补心汤肺气劳伤用鸡苏散思虑伤脾用归脾汤【杂病健忘】暴怒肝火用加味小柴胡汤【热入血室】久怒肝伤六味地黄丸【杂病虚劳】脾肺虚热用麦门冬饮肝肾虚热用六味地黄丸气血俱虚用十全大补汤经云肺朝百脉之气肝统诸经之血必用甘温之剂补其阳气使血各归其经如大吐血病母论其脉急用独参汤救之若潮热咳嗽而脉数者元气虚而假热之脉也皆由脾胃先损须用人参之类本草云人参治脾胃不足补中温中泻脾肺中火东垣先生云脾胃虚者心火亢甚而乗土位肺气受邪须用黄耆最多人参甘草次之脾胃一虚肺气先絶故用黄耆以益皮毛而闭腠理尝治气血虚弱用十全大补最善若用寒凉止血胃气反伤无不致祸　一老妇每作先饮食不进或胸膈不利或中脘作痛或大便作泻或小便不利余以为肝脾之证用逍遥散加山栀茯神逺志木香而愈后郁结吐紫血每作先倦怠烦热以前药加炒黒黄连三分吴茱萸二分顿愈复因怒吐赤血甚多燥渴垂死此血脱也法当补气乃用人参一两苓术当归各三钱陈皮炮黑干姜各二钱炙甘草木香各一钱一剂顿止又用加味归脾汤调理而痊　一女子懐抱素郁胸满食少吐血面赤用六味丸及归脾加山栀贝母芍药而愈　一妇人为哭母吐血咳嗽发热盗汗经水不行此悲伤肺思伤脾朝服补中益气汤【杂病劳倦】加桔梗贝母知母夕用归脾汤吞六味丸而愈
　　鸡苏散　治妇人吐血心烦昏闷
　　鸡苏叶【一两】阿胶　刺蓟　生地黄【各一两】黄耆　麢羊角屑　茜根　甘草【各半两】麦门冬　黄芩　当归　伏龙肝【各七钱半】
　　右为粗末每服四钱水一盏姜三片竹茹半鸡子大煎至六分去滓温服
　　又方　治妇人虚损气逆吐血不止
　　鸡苏叶　黄芩【各一两】当归　赤芍药【各半两】伏龙肝阿胶【各二两】
　　右为粗末每服四钱水一盏煎六分去滓温服
　　又方　治妇人热毒上攻吐血不止
　　生藕汁　刺蓟汁　生地黄汁【各三两】生姜汁【半两】白蜜【一合】
　　右和煎三两沸以一小盏调炒面一钱服无时
　　千金翼治吐血百方不瘥疗十十瘥神验不传方【详此药性治热毒吐血有效】
　　地黄汁【半升】生大黄末一【方寸七】
　　右煎地黄汁三两沸调大黄末令匀分为三服
　　又方　伏龙肝研极细每服二钱新汲水调下频服取效
　　又方　白茅根一握长六寸以水一大盏煎七分去滓服
　　又方　桂心为末水调方寸七日夜可二十服
　　又方
　　生地黄【三升切】阿胶【二两炒】蒲黄【六合】
　　以水五升煮取三升分三服　予尝治一人吐血诊其脉肝部气口濡此因怒极而得之遂用苏合香丸和鸡苏丸服即效养生必用方云凡吐血须煎干姜甘草汤与服或四物理中汤亦可如此无不效者服生地黄竹茹藕汁去生便逺
　　柔脾汤　治虚劳吐血衂血下白汗出方【出养生必用】甘草　白芍药　黄耆【各一两】熟地黄【三两】
　　右为末每服四钱水酒各一盏已上煎至七分去滓取清汁六分食前温服　予尝治一女人年十九嵗月经不行以药通之遂妄行而呕血诸药不效察其人肥脉不大不小投以四生丸即安　又治一男子因饱低头负重吐血诸药无效亦投四生丸及青饼子即安更不发尝观初虞世治吐血不喜用竹茹生地黄藕汁然亦不可拘泥此説如阳乗于隂血得热则流散经水沸溢宜服凉药以解之大黄犀角生地黄生艾藕汁等岂得无效若隂乗于阳所谓天寒地冻水凝成冰宜服温药以暖之干姜肉桂岂能无功学者更宜思之
　　四生丸　疗吐血凡吐血衂血阳乗于隂血热妄行宜服此药
　　生荷叶　生艾叶　生柏叶　生地黄【各等分】
　　右烂研丸如鸡子大每服一丸水三盏煎至一盏去滓温服无时　陈日华云先公绍兴初游福沟灵石寺主僧留饭食将竟侍者赴堂斋罢来侍立见桌子不稳急罄折稳之举首即呕血盖食饱抝伤肺也明年再到寺问旧年呕血者无恙否主僧云得四生丸服之愈自得此方屡施有验　薛【愚意前证乃出热暴患用之有效若人病久本原不足须补脾以滋化源否则虚火上炎金反受克获生鲜矣】
　　疗热甚呕血者以犀角地黄汤局方小三黄汤以白茅根煎浓汤饮之极妙
　　犀角地黄汤　治内有瘀血鼻衂吐血面黄大便黒芍药【七钱半】生地黄【半斤】牡丹皮【去心浄一两】犀角屑【一两如无以川升麻代】
　　右防咀每服五钱水煎服有热如狂者加黄芩二两
　　青饼子　治咯血
　　青黛　杏仁【各一两华陀方以牡蛎粉炒杏仁去皮尖牡蛎不用】
　　右一处同研成膏镕黄蜡和作三十饼子每服一饼子用干柿半个夹定以湿纸裹煨令香同嚼粥饮下
　　干姜甘草汤　若隂乗于阳以肺经寒而呕血者宜服
　　甘草　干姜【各半两】
　　右防咀水煮顿服　局方理中汤亦妙
　　花蘂石散　予尝见一妇人苦此疾百药不效以童子小便和酒调下真花蘂石散不数服而愈
　　乌金散　治吐血不已每服二钱米饮下【即催生如神散方见后】济生鸡苏散　治劳伤肺经唾中有血咽喉不利鸡苏叶　黄耆【炒】生地黄　阿胶【炒】贝母　白茅根【各一钱】桔梗【炒】麦门冬【去心】蒲黄【炒】甘草【炙各五分】
　　右姜水煎服
　　生地黄散　治郁热衂血咯血吐血隂虚而不能愈者枸杞子　柴胡　黄连【炒】地骨皮　天门冬【去心】白芍药　甘草【炒】黄芩【炒】黄耆【炒】生地黄　熟地黄【自制各五分】
　　右水煎服　下血加地榆
　　三因茯苓补心汤　治面色黄悴五心烦热咳嗽吐血半夏　前胡　紫苏　茯苓　人参　枳殻【麸炒】桔梗【炒】甘草【炒】干葛【各五分】当归　川芎　陈皮　白芍药【各一钱】熟地黄【自制一钱半】
　　右姜枣水煎服
　　麦门冬饮子　治气虚吐血或气虚不能摄血
　　五味子【十个杵】麦门冬【去心】黄耆【炒各一钱】当归身　人参生地黄【各五分】
　　右水煎服
　　十全大补汤　治胃气虚弱吐血衂血便血不止以致外症恶寒发热自汗盗汗食少体倦或寒热作渴头疼晕而似中风或气血俱虚胸腹脇痛或骨节作痛经不调或寒热往来发热晡热或五心发热咽干舌燥或痰嗽喘促胸膈虚痞或呕吐泄泻手足冷热等证【方见杂病虚劳门】


　　证治准绳卷六十一
<子部,医家类,证治准绳>
　　钦定四库全书
　　证治准绳卷六十二
　　明　王肯堂　撰
　　女科
　　杂证门
　　积聚症瘕
