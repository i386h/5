<!-- { "loadSidebar": true } -->
　　大夫妇人心胸嘈杂此脾胃郁火滞痰血液泪汗而成用猪血炒食之乃以血导而使之归源尔旋覆花汤尤善　薛前证若因食郁用六君山查山栀若因胃热用二陈姜炒芩连若因六郁用越鞠丸【杂病郁】若因气滞用四七汤【杂病气】桔梗枳殻大抵此证属病气元气俱不足须用六君为主少佐以治痰之药若以水治之必变吞酸中满　一妇人饮食少思胸中嘈杂头晕吐痰此中气虚而有热用六君子汤加炒黒山栀桔梗而愈后因劳碌头晕发热吐痰用补中益气汤加半夏茯苓天麻而痊　一妇人中脘嘈杂口中辛辣或咳嗽吐痰发喘面色或白或赤此脾气虚而肺中伏火也用六君子加山栀桔梗柴胡及炒黒片芩治之防愈　一妇人嘈杂吞酸饮食少思大便不实此脾气虚寒而下陷用补中益气汤加茯苓半夏炮姜渐愈又常服人参理中丸即安　一妇人饮食后嘈杂吞酸此食郁为痰用六君子汤送越鞠丸渐愈又用加味归脾汤而痊后因怒两脇胀痛中胀作酸用四君子汤送左金丸渐安仍用六君子汤送越鞠丸而愈
　　旋覆花汤　治妇人心胸嘈杂中脘痰饮冷气心下汪洋口中清水自出腹脇急胀满痛不欲饮食
　　旋覆花　人参　桔梗　白芍药【各一钱】橘皮【去白一钱半】赤茯苓　半夏【各二钱】官桂【去粗皮】细辛　甘草【各半钱】
　　右作一服水二钟生姜五片煎至一钟食前服
　　补遗予尝以参苏饮二分四物汤一分交和每四钱生姜七片煎服治一妇人心胸嘈杂而愈亦名茯苓补心汤
　　小便淋沥
　　大妇人淋沥由肾虚而膀胱热也盖膀胱与肾为表里主于水行于脬者为小便也若肾虚则小便频数膀胱热则小便淋沥甚则不通腹胀喘急当速治之　薛前证若膀胱热结用五淋散若脾肺虚热用补中益气【杂病劳倦】加山药五味麦门若脾经郁热用加味归脾汤【即归脾加丹皮山栀】若肺经郁火用黄芩清肺饮若肝经湿热用龙胆泻肝汤【杂病淋】血虚用加味逍遥散【结核】隂虚用六味丸【杂病虚劳】加柴胡山栀大抵不渴而不利者热在下焦血分也用滋肾丸渴而不利者热在气分也用清肺饮尺脉数而无力者阴火盛而阳不能化也用六味丸滋肾丸为主尺脉浮而无力者阳气虚而隂不能生也用加减八味丸【杂病消瘅】滋肾丸为主　一妇人素有前患内热体倦余以为肝火血少脾气虚弱用八珍逍遥二散兼服月余而小便利又用八珍汤而血气复　一妇人患前证面青脇胀诸药不应余以为肝经气滞而血伤用山栀川芎煎服而愈　一妇人小便不利小腹并水道秘闷或时腹脇胀痛余以为肝火用加味逍遥散加龙胆草四剂稍愈乃去胆草佐以八珍散加炒黒山栀兼服而瘥
　　石韦散　治妇人小便卒然淋沥
　　石韦　黄芩　瞿麦穗　榆白皮　木通　葵子【各一钱半】甘草【半钱】
　　右作一服水二钟煎至一钟食前服
　　木通散　治妇人五淋
　　木通　榆白皮　瞿麦穗　大麻仁　滑石【各一两】葵子　贝齿　白茅根【各二两】甘草【半两】
　　右为粗末每服五钱水煎空心温服
　　桃胶散　治妇人气淋劳淋
　　桃胶　榆白皮【各一两】车前子　冬瓜子　鲤鱼齿葵子　瞿麦　木通【各半两】枳殻【二钱半】
　　右防咀每服四钱重水一盏煎至七分去滓温服
　　金沙散　治妇人诸淋
　　右海金沙草隂干为末煎生甘草汤调服二钱
　　又方　真琥珀【研末不拘多少】研木香白汤调下【此二方出陈总领方】鸡苏散　治妇人血淋
　　鸡苏叶　木通【各二两】生干地黄　滑石【各三两】刺蓟根【一两】
　　右为粗末每服半两水盏半筀竹叶三七片煎至七分去滓食前温服
　　治妇人血淋及尿血澁痛方
　　生干地黄【三两】郁金　蒲黄【各二两】
　　右为细末每服二钱车前子叶煎汤调下以利为度
　　亦有血瘕似淋小便不通脐腹胀满宜桃仁煎【方见前积聚症瘕门血瘕条】
　　后有用乱发方治脬转不得小便亦可治血淋尿血火府丹　治心经热小便澁及治五淋【加甘草为防咀煎名导赤散出本事方】
　　生地黄【二两】木通　黄芩【各一两】
　　右为细末炼蜜丸如梧桐子大每服三十丸木通煎汤下兼治淋沥脐下满痛　许学士云壬戌年一卒渴病一日饮水一斗不食者三月心中烦闷时已十月予谓曽经三伏热与此药数服越二日来谢云当日三服渴止又三服饮食如故此本治淋用以治渴可谓通变也
　　治妇人诸般淋　苦杖根俗呼为杜牛膝多取洗浄剉碎取一合用水五盏煎至一盏去滓用麝香乳香少许调下　鄞县武尉耿梦得其内人患沙石淋者十三年每漩痛楚不可忍溺器中小便沙石剥剥有声百方不效偶得此方服之一夕而愈目所视也
　　局方五苓散　八正散　清心莲子饮皆可用
　　滋肾丸　治热在血分不渴而小便不利或肾虚足热腿膝无力不能履地又下焦隂虚小便不利肚腹肿胀或皮肤胀裂眼睛突出此神剂也
　　知母　黄蘗【各酒炒二两】肉桂【去麄皮二钱】
　　右各另为末水丸如桐子大每服二百丸空心百滚汤下
　　黄芩清肺饮　治肺热小便不利宜用此药清之
　　黄芩【炒】山栀【炒各一钱】
　　右水煎服不利加盐防二十粒
　　五淋散　治膀胱有热水道不通淋沥不出或尿如豆汁或成砂石或如膏汁或热拂便血
　　赤茯苓【一钱半】赤芍药　山栀【各一钱】当归　甘草【各一钱二分】
　　右入灯心水煎服
　　脬转不得小便
　　大妇人脬转之病者由脬为热所迫或忍小便俱令水气迫于脬屈辟不得充张外水应入不得入内溲应出不得出内外壅滞胀满不通故为脬转其状少隂急痛不得小便甚者至死不可治也　薛前证不问男女孕妇转筋小便不利命在反掌非八味丸不能救余防前后论主治　一妇人小便淋沥小腹胀闷胸满喘急诸药不应余视为转筋之证用八味丸料煎服小便即利而痊　一妇人因郁怒小便滴沥渐至小腹肿胀痰咳喘促余用八味丸料煎服小便即利而痊
　　大滑石散【千金】治妇人丈夫脬转小便数日不通
　　滑石【一两】凝水石【二两】葵子【一合】
　　右为末以水一斗煮取五升时时服一升即利
　　又方
　　乱发【烧灰存性】葵子　车前子【各等分】
　　右为细末每服二钱茶汤调下
　　蒻叶散　治妇人脬转小便不通亦可治男子
　　裹茶蒻叶【烧灰存性一两】滑石【研细半两】
　　右研停沸汤调二钱服
　　石韦汤　治证同前
　　石韦【去毛】车前子【各等分】
　　右为麄末每服五钱水二盏煎至一盏去滓服
　　治妇人忍小便不得依时而起致令脬转经四五日困笃欲死
　　滑石【二两】乱发灰【一两】
　　右研停取桃白皮一斤熟捣以水三盏绞取汁无时温服半盏调一钱服
　　又方　以滑石末葱汤调下二钱服
　　千金翼方　治妇人不得小便
　　杏仁【七粒去皮尖】
　　右一味防炒黄细末水调服立通
　　又方　以紫草为末井华水调取水指撮立通又云紫苑皆可用
　　若卒暴不通小腹膨急气上冲心闷絶欲死此由异气传并膀胱或从忧惊气无所伸郁闭而不流气冲脬系不正诊其脉右手澁小左手急大宜葱白汤
　　葱白汤方
　　橘皮【三两】葵子【一两】葱白【一茎】
　　右防咀以水五升煮取二升分三服【出指迷方】
　　补遗紫金皮为末葱汤调下二钱葵子汤亦可
　　又方　胞转小便不通炒盐半斤囊之乗热熨小腹薛滋肾生肌饮
　　山药　山茱萸【肉各一钱】熟地黄【自制二钱】泽泻　茯苓牡丹皮【各七分】五味子【杵炒五分】柴胡【三分】白术　当归甘草【各三分】
　　右水煎服
　　八味丸　治脬转小便不通殊有神效但世所不用以致误人多矣【方见杂病虚劳】
　　一方皁角为末吹鼻内取
　　小便数
　　大妇人小便数者由肾与膀胱俱主于水肾气通于隂此二经俱虚而有热乗之则小便澁虚则小便频数也薛前证若肝经火动用逍遥散【调经】加龙胆草车前子
　　膀胱火动六味丸【杂病虚劳】加麦冬五味肝肾湿热龙胆泻肝汤【见便毒】郁伤肝脾加味逍遥散加味归脾汤肝脾肺气虚补中益气汤【杂病劳倦】加麦门五味肝经血虚加味逍遥散肾气虚败鹿茸散如不应用八味丸　一妇人患前证小便频数日晡热甚此肝脾血虚气滞而兼湿热也用加味逍遥散加车前子而愈　一妇人患前证发热烦躁面目赤色脉洪大而虚余谓此血虚发躁用当归补血汤【杂病劳倦】数剂而痊　一妇人久患前证泥属于火杂用寒凉止血之剂虚证悉具余曰此脾胃亏损而诸经病也当补中气为主遂以六君补中二汤兼服两月余防愈
　　大鹿茸散　治妇人久虚冷小便日夜三五十行鹿茸　乌贼鱼骨　桑寄生　龙骨【各一两】白芍药当归　附子【各七钱半】桑螵蛸【半两】
　　右为细末食前温酒调下二钱
　　桑螵蛸散　治妇人虚冷小便数
　　桑螵蛸【三十枚炒】鹿茸　牡蛎粉【二两】甘草【二两】黄茋【半两】
　　右为细末食前姜汤调一钱服
　　补遗缩泉丸　治脬气不足小便频数
　　天台乌药　益智仁【各等分】
　　右为末酒煮山药为糊丸如梧桐子大临睡盐酒吞七十丸或只为末调酒服如不饮酒以米饮调下
　　又法取糯米糍一片临睡炙令软熟啖之仍以温酒吞不饮酒只汤下多啖愈佳行坐良久待心空则止
　　遗尿失禁
　　大经云膀胱不利为癃不约为遗尿者乃心肾之气传送失度之所为也故有小便澁而遗者有失禁而出不自知者又妇人产蓐产理不顺致伤膀胱遗尿无时又有脬寒臓冷而遗尿不禁治之各有方　薛内经曰胞移热于膀胱则癃溺血膀胱不利为癃不约为遗溺注曰膀胱为津液之腑水注由之然足三焦脉实约下焦而不通则不得小便足三焦脉虚不约下焦则遗溺也灵枢经曰足三焦者太阳之别也并太阳之正入络膀胱约下焦实则闭癃虚则遗溺窃谓前证若肝肾虚热挺孔痿痹用六味丸如不应用加减八味丸阳气虚惫膀胱积冷用鹿茸丸如不应用八味丸若脾气虚弱不能禁止用补中益气汤加山药山萸五味若肺气虚寒前汤加桂附此证属虚热者多真寒者少治宜审察一妇人小便自遗或时不利日晡益甚此肝热隂梃不能约制用六味丸料加白米酒炒黒黄蘗七分知母五分数剂诸证悉愈若误用分利之愈损真隂必致不起一老妇患前证恶寒体倦四肢逆冷余以为阳气虚
　　寒用补中益气加附子三剂不应遂以参附汤四剂稍应仍以前药而安附子计用四枚人参三斤许　一妇人病愈后小便出屎此隂阳失于传送名大小肠交也先用五苓散二剂而愈又用补中益气汤而安
　　大鹿茸丸　治妇人久积虚冷小便白浊滑数不禁鹿茸【炙】椒红　桂心　附子【炮】牡蛎【煅】补骨脂【炒】石斛　肉苁蓉【酒浸】鸡防胵【炙】沈香【各一两】桑螵蛸【炙半两】
　　右为细末酒煮面糊丸梧桐子大空心温酒下三十丸
　　又方　鹿角屑炒令黄为细末空心温酒调二钱又方　雄鸡防胵炙为末空心酒调服二钱
　　治妇人遗尿不知出时【千金翼方】
