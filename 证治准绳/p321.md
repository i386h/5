<!-- { "loadSidebar": true } -->
　　大夫赤白痢疾者古人名之滞下是也究疾之原皆因外感五邪之气内伤生硬冷热之食其证不一有赤有白有赤白相杂有冷有热有虚有实大抵四时皆以胃气为本未有不因外感寒暑燥湿风之气而伤于脾胃脾胃既亏而又内伤饮食饮食不能克化致令积滞而成滞下古人云无积不成痢者此也经云春伤于风夏生飱泄盖风喜伤肝然春时肝木正旺而不受邪反移气尅于脾土然脾既受尅又不能忌慎口腹恣飡生冷粘硬之物致令脾胃不能尅化因此积滞又夏秋之间或再感暑湿风冷之气发动而成痢也其证必先脐腹防痛洞泄水泻里急后重或有或无或赤或白或赤白相杂日夜无度如有此证不问冷热虚湿但当先服神术散可以发散风冷寒湿之气次服五苓散分利水谷兼用加已感应丸温脾胃去积滞或六神丸未有不安者也或曰虽古人有言无积不成痢亦不専以去积为先岂有一嵗之内独于夏秋之间人皆有积而春冬无之盖风邪入胃木来胜土不为暴下则为痢疾其神术散要药也又有一方一郡之内上下传染疾状相似或只有一家长幼皆然或上下隣里间相传染或有病同而证异亦有证异而治同或用温剂而安或用凉药而愈有如此等是毒疫痢也治疫毒痢者虽当察五运六气之相胜亦不可狎泥此説且如运气相胜岂独偏于一方一郡而偏于一家一巷者乎如有此证当先察其虚实冷热首以败毒散多加人参甘草陈米姜枣煎服及三黄熟艾汤黄连阿胶丸五苓散驻车丸可选而用之如下痢赤多或纯下鲜血里急后重大便不逆身体壮热手足心热之烦躁渴腹脇胀痛小便赤涩六脉洪大或紧而数或沈而实此热痢也宜白头翁汤及三黄熟艾汤五苓散可选而用之若风痢下血太过宜用胃风汤加木香黒豆煎服若夏秋之间下痢或赤或白或赤白相杂脐腹防痛里急后重増寒发热心胸烦闷躁渴引饮呕逆恶心小便不利及五心烦热六脉虚弱此等脉证正因伏暑而得此疾宜服香薷散加黄连甘草当归酒水浓煎沈冷【杂病伤暑】顿服仍急服酒蒸黄连丸或小柴胡汤加人参煎服必愈【沈内翰云治痢之药极多然无如此药之妙盖小柴胡汤能治暑毒】如杂证一退而痢尚未止则以四物汤加艾煎服以调隂阳未有不安者也如水谷不分小便不利宜用五苓散淡竹叶煎汤调服如烦渴甚者亦宜服之若不明伏暑之证但以脉虚而妄投硫附姜桂丹石之药而杀之深可叹息若下痢纯白状如鱼脑脐腹冷痛日夜无度手足逆冷或有呕逆全不入食欲食欲温而恶冷六脉微细此由臓腑虚冷之极宜木香散加服四味理中汤及钟乳健脾丸甚者四肢逆冷六脉沈絶当一味峻补兼灸气海丹田二穴更以助胃之药此守而不攻之意也宜四顺附子汤三建丹白丹加味参附汤姜附汤皆可选用如年尊虚弱之人或素来禀受怯弱亦宜以此法详酌调理然大宜开胃进食为先食可得入则脾胃运化糟粕便聚糟粕既成垢腻鲜血瘀滞不患其不陨矣如久痢不差肠滑不禁溏泄不止诸药无效方可施之澁肠止痢之剂亦宜先以龙骨肉豆蔲诃子钟乳胡粉之药近人多用鸎粟殻地榆之属然此物性太紧澁能损胃气如少壮之人壮健者服之间奏竒效若是疫毒受暑受湿之证及年尊之人或禀受怯弱服此莫不受其大害若以固秘澁肠为先则风寒暑湿之邪非惟澁而不去而胃管闭而不通禁口不食日见羸瘦糟粕不入肠中所患无由可除矣若有此证宜以参苓白术散四君子汤及以石莲山药之剂治之必愈治痢欲投补药必须有温通之意在焉如四君子汤理中汤十全汤加木香白豆蔲茯苓官桂厚朴之属可以散风邪可以分水道可以开胃管可以治纒扰可以通秘澁此攻守之意两全也大抵治痢之法虚者补之实者泻之滑者澁之闭者通之有积者推之风则散之暑则涤之湿则燥之热则凉之冷则温之冷热者调之以平为期不可以过此为大法　祭酒林谦之説医人刘从周治病有功议论殊不凡且有验云大凡痢疾不问赤白而为冷热之证若手足和暖则为阳只须服五苓散用粟米饮调下次服感应丸二十丸即愈若觉手足厥冷则为隂当服暖药如已寒丸附子之类如此治痢无不效此方亲曽用有效有人夏月患痢一日六七十行用五苓散两服止　薛东垣云太隂经受湿水泻变浓血脾传于肾者谓之贼邪难愈先痢而后泻者谓之微邪易痊若厥隂经下痢脉沈迟手足厥逆用麻黄小续命汤汗之若身冷自汗小便自利脉微呕吐用浆水散温之若脉疾身动下迫声响用白术芍药汤脉沈身静饮食不入用姜附汤身体沈重四肢不举用术附汤窃谓前证若饮食停滞用六君子汤以补脾胃消饮食若胃气下流用补中益气汤以补脾胃升元气若风伤肠胃宜用神术散以补脾胃解外邪若痰积中焦宜用六神丸以补脾胃化痰滞大凡脾胃虚弱宜补中气调饮食　一老妇食后因怒患痢里急后重肛门脱下此脾气下陷用大剂六君加附子肉防煨木香各一钱吴茱五分骨脂五味各一钱五分二剂诸证悉退惟小腹胀闷此肝气滞于脾也与调中益气加附子木香五分四剂而愈后口内觉咸此肾虚水泛与六味地黄丸二剂顿愈又以饮食失宜大便不实四肢逆冷此脾胃复伤与六君加附子五分及八味丸而愈　先太宜人仲夏患痢腹痛去后无度烦渴饮汤手按腹痛稍止脉鼓指而有力此真气虚而邪气实也急用人参五钱白术茯苓各三钱陈皮炙草升麻附子各一钱服之即睡觉而索食脉证顿退再剂而安此取证不取脉也其时同患是证服痢药者俱致不起惜哉　陈曽有一妇人病痢疾阅四十日服诸药不愈召予诊之六脉沈弱大凡下痢之脉宜沈宜弱但以十全大补汤姜枣煎成加白蜜半匙再煎数沸服之愈　甲子夏秋间赵经畧侄孙病痢甚重召小方脉未至命予诊之六脉平细以证观之云是血痢其实非也只是血水而已予记调中汤治状云治夏月初秋忽有暴寒折于盛热结入四肢则壮热头痛寒伤于胃则下痢或血或水或赤壮热防困脉数宜服此遂合之去大黄服之而愈　又有一妇女泄泻不止似痢非痢似血非血其色如浊酒召予诊之则六脉沈絶众用热药及丹药服之则发烦闷仆先用败毒散数服加陈米煎次用胃风汤加粟米煎服愈又调中汤去大黄亦疗此证
　　大白头翁汤　治热痢下血连月不瘥
　　白头翁【二两】黄连　黄蘗皮　秦皮【各三两】
　　右防咀每服四钱水一盏半煎至七分去滓无时温服
　　神术散　治春伤于风夏生飱泄大治伤风头痛项背拘急鼻流清涕
　　苍术【一斤】藁本　川芎【各六两】羌活【四两】粉草【二两六钱】细辛【一两六钱】
　　右为粗末每服三钱水一盏姜三片煎七分要出汗加葱去滓稍热服无时
　　六神丸　治赤白痢疾
　　神麯【别为末留作糊】麦芽　茯苓　枳殻　木香【煨白痢倍之】黄连【赤痢倍之各等分】
　　为末用神麴末作糊为丸桐子大每服五十丸赤痢甘草汤下白痢干姜汤下赤白痢干姜甘草汤下东山尧殿讲云是京城医官见传予详此方有黄连可以解暑毒和蔵府厚肠胃有木香能温脾胃逐邪气止下利有枳殻能寛肠胃有茯苓能利水道有神麴麦芽可以消滞真痢门之要药也
　　三黄熟艾汤　治伤寒四五日大下热痢时作白通汤诸药多不止宜服此汤除热止痢亦有人作丸子熟水吞下四五十丸治时行毒痢良验
　　黄芩　黄连　黄蘗【各二分】熟艾【半个鸡子大】
　　右防咀每服三钱水一盏煎七分去滓温服无时
　　四顺附子汤
　　生附子【去皮脐】白姜【炮】甘草　人参【各一两】
　　右防咀每服四钱水二盏煎至七分去滓空心服吐泻腹痛加桂半两小便不利者加茯苓半两大凡痢疾虽体寒手足逆冷冷汗自出六脉沈伏不宜轻用附子多因伏暑而得此疾亦有冷汗自出四肢逆冷六脉虚弱但背寒面垢或面如涂油齿干烦寃躁渴引饮此伏暑证也小柴胡汤五苓散酒蒸黄连丸必能奏效学者宜精思耳
　　三建丹
　　阳起石【煅飞半两】钟乳粉【一两】大附子【炮取末半两入药一半作糊一半】
　　右用附子糊丸如梧桐子大每服五丸至十丸空心温酒下如渴参汤下
　　加味参附汤
　　大附子【二两半炮】大人参【五两】
　　右二味防咀每服四钱水二盏姜十片丁香十五粒米一撮煎至七分空心温服
　　香茸丸　治下痢危困
　　麝香【半钱别研临时入】鹿茸【一两火燎去毛酥炙黄为末入麝令匀】
　　右以灯心煮枣肉为丸如梧桐子大每服五十丸空心服　立夫云有医者每料入滴乳香半两尤有效绍兴中患痢疾多徃往而死凡平时所用治痢如鸎粟殻之类不可向口惟服此药及没石子丸愈
　　调中汤
　　葛根　黄芩　芍药　桔梗　藁本　赤茯苓白术　甘草【炙各等分】
　　右防咀每服三钱水一盏煎至七分去滓温服移时再服
　　胃风汤　治风冷乗虚客于肠胃以致水谷不化泄泻注下或肠胃湿毒下如豆汁或下瘀血
　　人参　白茯苓　芎防　肉桂　当归　白芍药【炒】白术【炒各等分】
　　右每服三二钱入粟米数粒水煎空心食前热服
　　水煮木香丸　治久痢里急后重日夜无度其效如神鸎粟殻【去穰三两】青皮【去白】甘草【炒各二两四钱】诃子【炮去核八两】当归　木香【各六两】
　　右为末炼蜜丸弹子大每服一丸水煎化空心服
　　戊巳丸　治胃经受热泄痢不止或饮食不入腹痛不止
　　黄连【炒】吴茱萸【去梗炒】白芍药【各五两】
　　右为末面糊丸桐子大每服三十丸食前米饮下
　　升阳除湿防风汤　如大便闭塞或里急后重数至圊而不能便或有白脓或兼下血此郁结而不通也以此汤举其阳则隂气自降矣慎勿利之
　　苍术【米泔浸四钱】防风【二钱】白术【炒】白茯苓　白芍药【炒各一钱】
　　先将苍术用水一钟半煎至一钟内诸药同煎至八分食前热服夫饮食入胃其气上升输精心肺然后下降若脾胃有伤不能上升下流肝肾而成泄利法宜升补中气不可疎下此东垣发前人所未论也
　　三黄丸　治热痢腹痛或口舌生疮咽喉齿痛及一切实火之证
　　黄芩　黄连　黄蘖【各等分】
　　右各另为末水糊丸桐子大每服七八十丸白汤下
　　芍药汤　治热痢便血后重经曰溲而便脓血此气行而血止也行血则便脓自愈调气则后重自除芍药【炒一两】当归　黄连【炒各半两】防榔　木香　甘草【炙各二钱】桂【二钱五分】黄芩【炒三钱】
　　右每服半两水煎如不减加大黄此证外有因中气虚弱脾气郁结者治当审察
　　酒蒸黄连丸　姜附汤　小柴胡汤　参苓白术散蓣连饮　香薷散　败毒散　理中丸　黄连阿胶丸驻车丸　真人养臓汤　五苓散　感应丸【亦有用苏合香】
　　【丸和丸和名苏感丸亦有外加黄蜡丸桐子大十粒兼服】
　　以上诸方并见证治类方泄痢各门不复重录
　　痢后呕哕
