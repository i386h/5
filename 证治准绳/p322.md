<!-- { "loadSidebar": true } -->
　　大凡滞下病之稍久或欲愈之时多有咳逆及呕逆之证然咳逆者古人之所谓哕是也哕者肾寒所生此证最危其他病亦恶欬逆如见此证宜用橘皮干姜汤半夏生姜汤丁香柿蔕汤若阳证欬逆者小柴胡汤橘皮竹茹汤　予尝治一痢疾欬逆不止六脉沈弱诸医用药灼艾皆无效仆投退隂散两服愈　又尝治许主簿痢疾愈后咳逆不止服诸药无效遂灸期门穴不三壮而愈【穴见鍼灸准绳】　如有呕逆之证难经云无隂则呕然多有胃热而呕亦有胃寒而生亦有暑毒而生如胃热而呕宜用小柴胡汤孙兆竹茹汤芦根汤官局桔梗汤竹叶石膏汤加生姜主之呕而发渴者猪苓汤　又尝治一痢后呕不止六脉虚弱此胃寒而呕又似暑毒凝于胃脘投局方香薷丸而愈
　　橘皮干姜汤　治哕
　　橘皮　通草　干姜　桂心　甘草【各四钱】人参【二钱】
　　右防咀每服四钱水一盏煎至七分去滓温服
　　半夏生姜汤　治哕欲死
　　半夏【一两一分洗】生姜【二两切】
　　右以水二盏煎至八分去滓分为两服
　　丁香柿蒂汤　治咳逆
　　丁香【十粒】柿蔕【十五枚】
　　右防咀用水一盏半煎至八分去滓热服
　　橘皮竹茹汤　治哕逆
　　橘皮　甘草【各二两】半夏【一两汤洗】人参【半两】竹茹【一升】
　　右防咀每服四钱水二盏生姜六片枣一枚煎至七分去滓温服
　　生姜橘皮汤　治干呕哕若手足厥冷者
　　橘皮【四两】生姜【半斤】
　　右防咀每服半两水一盏煎至七分去滓温服
　　退隂散　本治隂毒伤寒手足逆冷脉沈细头痛腰重连进三服小小伤冷每服一字入正元散内同煎加盐少许隂毒伤寒咳逆煎一服细细热呷即止干姜　川乌头【各等分】
　　右为粗末炒令黄色冷捣为末每服【阙】钱水一盏盐一捻煎至半盏服
　　猪苓汤　治咳而呕渴心烦不得眠
　　猪苓　赤茯苓　泽泻　阿【炒】滑石【各半两】
　　右防咀每服三钱水一盏煎胶消尽服
　　补遗仓廪汤　治痢疾心烦手足温头痛如脾胃脉不弱此乃毒气上冲心肺所以呕哕而不食宜仓廪汤【即败毒散是】
　　每服四钱入陈仓米百粒姜五片枣一枚煎温服若脉微弱或心腹虚胀手足厥逆初病则不呕因服罂粟乌梅苦澁过多以致闻食先呕此乃脾胃虚弱用山药一味剉小豆大一半生用一半银瓦防内炒熟同为末米饮调下
　　又治噤口痢以石莲子去殻留心并肉为末每二钱陈米饮调下此疾盖毒上冲心肺借此以通心气
　　痔瘘
　　大妇人痔瘘因郁怒风热厚味膏粱所致其名有五肛边如乳出脓者为牝痔肿胀出血者为牡痔痒痛者为脉痔种核者为肠痔登厠出血者为血痔治宜审之前证妇人多因胎产经行饮食起居六淫七情失调所致男子多因醉饱入房筋脉横解精气脱泄热毒乗虚而患或入房强固其精木乗火势而侮金或炙煿厚味隂虚湿热宜凉血润燥疎风溃后当养元气补隂精不愈即成痔漏有串臋串隂穿肠者其肠头肿块者湿热也作痛者风也便燥者火也溃脓者热胜血也大便作痛者润燥除湿肛门坠痛者泻火导湿小便濇滞者清肝导湿经云因而饱食筋脉横解肠澼为痔证属肝肾不足故用加味地黄及六味丸有效慎勿敷毒药及服寒凉之剂
　　鼈甲散　治五种痔漏脓血淋漓或肿痛坚硬下坠鼈甲　露蜂房　蛇蜕　猪后悬蹄　猬皮【五味烧存性各二钱】麝香【一分】
　　右为末每服一钱空心生地黄煎汤调下更傅之又方热痛用寒水石朴硝为末以津调搽　治法并方详杂病痔门兹不重录
　　脱肛
　　大脱肛者大肠之也大肠虚寒其气下陷则肛门翻出或因产努力其肛亦然也　薛前证若大肠湿热用升阳除湿汤若血热用四物条芩槐花血虚用四物白术茯苓兼痔痛用四物槐花黄连升麻中风虚弱用补中益气汤加药白术中气虚寒加半夏炮姜五味肾虚用六味丸虚寒用八味丸夫肺与大肠为表里肛者大肠之门肺实热则秘结肺虚寒则脱出肾主大便故肺肾主大便故肺肾虚者多有此证　一妇人脱肛用补中益气加味归脾各百余剂而愈后因分娩复脱仍以前药各二百余剂始愈
　　升阳除湿汤　自下而上者引而竭之
　　升麻　柴胡　防风　神麯【炒】泽泻　猪苓【各半两】苍术【一两】陈皮　甘草【炙】大麦蘖【各三钱】
　　右每服五钱水煎空心服胃寒肠鸣加益智仁半夏各半钱姜枣同煎服
　　姚和众以铁粉傅之良【圣惠方亦治隂脱隂肿】
　　集验方以生铁三斤水一斗煮至五升取水日洗二次孙真人用虾蟇皮瓶中烧多烟熏功效微　一方用五倍子煎汤洗以赤石脂末掺上托入或脱长者以两牀相并中空尺许以磁瓶盛汤令病人仰卧浸瓶中逐日易之收尽为度
　　前隂诸疾
　　隂肿大夫妇人隂肿者是虚损受风邪所为胞络虚而有风邪客之风气乗于隂与血气相搏令气否澁腠理壅闭不泄越故令肿也　薛前证若气血虚弱用补中益气汤举而补之肝经湿热用龙胆泻肝汤渗而清之若隂肿隂痒隂冷隂挺当与后论互相防看　一妇人隂中肿闷小便澁滞两脇作肿内热晡热月经不调时或寒热此因肝脾郁怒元气下陷湿热壅滞朝用归脾汤加柴胡升麻解郁结补脾气升元气夕用加味逍遥散清肝火生肝血除湿热各数剂诸证悉愈又用四君芎归丹皮调补肝脾而经水如期
　　菖蒲散　治妇人月水澁滞隂间肿痛
　　菖蒲　当归【各一两炒】秦芁【半两】吴茱萸【半两】
　　右为粗末每服三钱水一盏葱白五寸煎至六分空心温服
　　经心录方治妇人隂中肿痛不可忍
　　艾叶【五两】防风【三两】大防【二两】
　　右剉细以水一斗煮取五升热洗日三次切宜避风冷
　　古今录验治妇人隂肿或疮烂者麻黄汤洗方
　　麻黄　黄连　蛇牀子【各二两】北艾叶【一两半】乌梅【十个】
　　右剉细以水一斗煮取五升去滓热洗避风冷
　　又方治妇人隂肿坚痛白矾散
　　白矾【半两】甘草【半分生】大黄【一分生】
　　右为细末每用枣大绵裹内隂中日两换
　　肘后方　疗隂中肿痛　枳殻半斤炒令热以故帛裹熨冷即换之
　　子母秘录疗隂肿　铁精粉傅上
　　补遗方治隂门肿以甘菊苗斫烂百沸汤淋洗熏浸又方小麦朴硝白矾五倍子葱白煮水洗　又方隂肿大马鞭草捣烂涂之
　　隂痒大夫妇人隂痒者是虫蚀所为三虫在于肠胃之间因臓虚三虫动作蚀于隂内其虫作热微则为痒重者乃痛也　薛前证属肝经所化当用龙胆泻肝汤逍遥散以主其内外以桃仁研膏和雄黄末或鸡肝纳隂中以制其虫　一妇人胸膈不利内热作渴饮食不甘肢体倦怠隂中闷痒小便赤濇此郁怒伤肝脾所致用归脾汤加山栀而愈复因怒患处并小腹胀痛用小柴胡加山栀芎归芍药痛止用逍遥散加山栀而愈又因劳役患处肿胀小便仍濇用补中益气加山栀茯苓丹皮而痊　一妇人隂内痛痒不时出水食少体倦此肝脾气虚湿热下注用归脾加丹皮山栀芍药生草主之而安　一妇人隂内痒痛内热倦怠饮食少思此肝脾郁怒元气亏损湿热所致用参耆归术陈皮柴胡炒栀车前升麻芍药丹皮茯苓而瘥若隂中有虫痒痛亦属肝木以桃仁雄黄研纳隂中以杀之仍用清肝解郁之药有以鸡肝纳之者乃取虫之法也一方捣新桃叶绵裹纳隂中日三两易
　　大黄散　治妇人隂痒
　　大黄【微炒】黄芩　黄耆【炙各一两】赤芍药　参　丹参山茱萸　蛇牀子【各半两】
　　右为细末食前温酒调二钱服
　　广济方疗妇人隂痒不止
　　蚺蛇胆　雄黄　硫黄　硃砂　硝石　芜夷【各半两】藜芦【二钱半】
　　右为细末研停以腊月猪脂和如膏用故布作纒子如指长一寸半以药涂上内隂中日一易之易时宜用猪椒根三五两水煮稍热洗干拭内之效
　　又方　小蓟不拘多少水煮作汤热洗日三用之崔氏疗隂痒不可忍方　杏仁烧作灰乗热绵裹内隂中日二易之
　　又方　蒜煮汤洗之　一方用枸杞根　又方　狼牙【二两】蛇床子【三两】以水三升煮十沸热服　又方取鸡肝乗热内隂中如有虫虫当尽下
　　又方　取牛肝截五寸绳头内隂中半日虫入肝出之猪肝亦得
　　圣惠方疗隂中有虫痒且痛目肿身黄欲得男子漏血下白少气思美食用鲤鱼长一尺去头肉取骨捣末熬黄黒以猪脂和以绢袋盛如常法内隂中至痛处即止虫当自出
　　隂痛千金疗小尸嫁痛连日方
　　甘草　生姜【各三分】白芍药　桂心【各二分】
　　右细剉以酒二升煮取三沸去滓温服神
　　又疗小户嫁痛单行方
　　牛膝【五两】
　　右一味切酒三升煮至二升分三服
　　又疗妇人嫁痛单行太和汤
　　大黄【三两】
　　右一味切以酒一升煮一沸顿服
　　又疗妇人小户嫁痛海螵蛸散
　　乌贼鱼骨【二枚】
　　右一味烧研细末酒服方寸匕日三
　　补遗治隂肿不下小户嫁痛
　　冬青叶　小麦　甘草
　　右等分水煎洗
　　危氏方治妇人隂痛用青盐炒热以布裹熨之
　　阴疮大妇人隂疮者由三虫或九虫动作侵蚀所为也诸虫在人肠胃之间若臓腑调和血气充实不能为害若劳伤经络肠胃虚损则动作侵蚀于隂轻者或痒或痛重者生疮诊其少隂之脉滑而数者隂中生疮也薛前证乃七情郁火伤损肝脾湿热下注其外证隂中出如蛇如菌或如鸡冠状或生疮湿痒或溃烂出水或肿闷坠痛其内证体倦内热经不调或饮食无味晡热发热胸脇不利小便痞胀或赤白带下小水淋濇其治法肿痛者四物汤加柴栀丹皮胆草湿痒者归脾汤加柴栀丹皮淋濇者龙胆泻肝汤白术丹皮溃腐者逍遥散山栀川芎肿闷坠痛者补中益气汤山栀丹皮佐以外治之法　一妇人腐溃脓水淋漓肿痛寒热小便赤濇内热作渴肢体倦怠胸脇不利饮食少思余以为肝脾亏损用补中益气内柴胡升麻各用一钱加茯苓一钱山栀二钱数剂少愈又与归脾汤加山栀川芎茯苓三十余剂诸证悉退惟内热尚在再与逍遥散倍用山栀而愈　一妇人素性急隂内痛小便赤澁怒而益甚或发热或寒热此肝经湿热所致用芎归炒栀柴胡苓术丹皮泽泻炒芍车前炒连生草数剂渐愈乃去黄连泽泻又数剂全愈
　　补心汤【危氏】治隂中生疮名曰防疮或痛或痒如虫行状淋沥脓水
　　白茯苓　人参　前胡　半夏【汤洗七次去滑】川芎【各三分】枳殻【去穰麸炒】紫苏　桔梗　甘草炙橘皮　干姜【各半两】当归【一两三分】白芍药【二两】熟地黄【一两半】
　　右剉散每服四钱水盏半姜五片枣一枚同煎食前服
　　藿香养胃汤【危氏】治阳明经虚不荣肌肉隂中生疮不愈藿香　白术　白茯苓　神麴【炒】乌药【去木】缩砂仁薏苡仁　半夏麴　人参【各半两】荜澄茄　甘草
　　【炙各三钱半】
　　右剉散每服四钱水盏半姜五片枣三枚同煎不以时
　　治隂疮方【千金】
　　芜荑　芎防　黄芩　甘草　矾石　雄黄　附子　白芷　黄连【各六钱】
　　右防咀取猪膏四两合前傅之
　　治妇人隂疮与男子妬精疮大同小异方
