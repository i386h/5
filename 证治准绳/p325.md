<!-- { "loadSidebar": true } -->
　　大荡胞汤　治妇人立身以来全不产育及断絶久不产三十年者宜服　朴硝　牡丹皮　当归　大黄【蒸一饭久】桃仁【去皮尖各三两】细辛　厚朴【姜汁炙】桔梗　赤药　人参　茯苓　桂心　甘草　牛膝【去苗】陈橘皮【以上各二两】附子【炮一两半】蝱虫【去翅足炒焦】水蛭【炒枯各十枚】
　　右件以清酒五升水六合煮去三升分四服日三夜一每相去三辰少时更服如常覆被少时取汗汗不出冬月着火笼必下积血及冷赤脓如赤小豆汁本为妇人子宫内有此恶物冷然或天阴脐下痛或月水不调为有冷血不受胎若斟酌下尽气久弱大困不堪更服亦可二三服即止如大闷不堪可食酢饮冷浆一口即止然恐去恶物不尽不大得药力若能忍服尽大好一日后仍着坐导药
　　坐导药　治全不产及断绪服前荡胞汤恶物不尽用此方　皂角【去皮子】呉茱茰　当归【各二两】细辛【去苗】五味子　干姜【炮各一两】黄葵花　白矾【枯】戎盐　蜀椒【各半两】
　　右为细末以绢袋大如指长三寸余盛药令满缚定纳妇人阴中坐卧任意勿行走小便时去之更安一日一度易新者必下清黄冷汁汁尽止若未见病出可十日安之本为子宫有冷恶物故令无子值天阴冷则发疼痛须病出尽方已不可中辍每日早晚用荬菜煎汤薰之
　　丹秦桂丸论　无子之因多起于妇人医者不求其因起于何处遍阅古方惟秦桂丸其辞确其意专用温热药近乎人情欣然受之锐然服之甘受燔灼之祸犹懵然不悔何者阳精之施阴血能摄之精成其子血成其胞胎孕乃成今妇人之无子者率由血少不足以摄精也血之少也固非一端然欲得子者必须调补阴血使无亏欠乃可推其有余以成胎孕何乃轻用热剂煎熬脏腑血气沸腾祸不旋踵矣或曰春气温和则万物发生冬气寒栗则万物消陨非秦桂丸之温热何以得子脏温暖而成胎耶予曰诗曰妇人和平则乐有子和则血气均平则阴阳不争今得此药经血必转紫黑渐成衰少或先或后始则饮食骤进久则口苦而干阴阳不平血气不和疾病蜂起焉能成胎纵然成胎生子亦多病而不夀以秦桂丸耗损天真之阴也戒之慎之【按秦桂丸施于肥人而少其丸数兼服调理补药亦无妨但忌施于瘦人火多者也】
　　东妇人无子胞门【在闗内左边二寸灸五十壮】又法气门【在闗元傍各开三寸灸五十壮】
　　集又法子宫【在中极傍各开三寸针入二寸灸三七壮】中极
　　垣又法闗元【二十壮三报穴】
　　甲絶子灸脐中令人有子女子手脚拘挛腹满疝月水不下乳余疾絶子阴痒阴交主之　腹满疝积聚余疾絶子阴痒刺石门【千金云奔豚上少腹坚痛下引阴中不得小便】　女子絶子衃血在内不下闗元主之【千金云转胞不得溺小腹满名石水痛】　妇人子门不端少腹苦寒阴痒及痛经闭不通中极主之妇人无子油泉主之　大疝絶子筑宾主之　絶子商丘主之【穴在内踝前宛宛中】　妇人絶产若未曾产阴亷主之【刺入分半灸下一寸】
　　养精袁了凡先生云聚精之道一曰寡欲二曰节劳三曰息怒四曰戒酒五曰慎味今之谈养生者多言采阴补阳久战不泄此为大谬肾为精之府凡男女交接必扰其肾肾动则精血随之而流外虽不泄精已离宫未能坚忍者亦必有真精数防随阳之痿而溢出此其验也如火之有烟焰岂有复反于薪者哉是故贵寡欲精成于血不独房室之交损吾之精凡日用损血之事皆当深戒如目劳于视则血以视耗耳劳于听则血以听耗心劳于思则血以思耗吾随事而节之则血得其养而与日俱积矣是故贵节劳主闭藏者肾也司疎泄者肝也二藏皆有相火而其系上属于心心君火也怒则伤肝而相火动动则疎泄者用事而闭藏不得其职虽不交合亦暗流而潜耗矣是故当息怒人身之血各归其舍则常凝酒能动血人饮酒则面赤手足俱红是扰其血而奔驰之也血气既衰之人数月无房事精始厚而可用然使一夜大醉精随薄矣是故宜戒酒内经云精不足者补之以味然醲郁之味不能生精惟恬淡之味乃能补精耳盖万物皆有真味调和胜而真味衰矣不论腥素淡煮之得法自有一段冲和恬澹之气益人膓胃洪范论味而曰稼穯作甘世间之物惟五谷得味之正但能淡食谷味能养精又凡煮粥饭而中有厚汁滚作一团者此米之精液所聚也食之能生精试之有效　炼精有诀全在肾家下手内肾一窍名闗外肾一窍名牝户真精未泄干体未破则外肾阳气至子时而兴人身之气与天地之气两相脗合精泄体破而吾身阳生之渐晚有丑而生者次则寅而生者又次则卯而生者有终不生者始与天地不相应矣炼之之诀须半夜子时即披衣起坐两手搓极热以一手将外肾兜住以一手掩脐而凝神于内肾久久习之而精旺矣
　　葆真丸　专治九丑之疾言茎弱而不振振而不丰丰而不循循而不实实而不坚坚而不久久而无精精而无子谓之九丑之疾此药补十二经络起阴发阳能令阳气入胸安魂定魄开三焦积聚消五谷进食强阴益子精安五脏除心中伏热强筋骨轻身明目去冷除风无所不治此药平补多服常服妙七十歳老人尚能育子非常之力及治五劳七伤无子嗣者　鹿角胶【半斤剉作豆大就用鹿角霜拌炒成珠硏细】杜仲【去粗皮切碎用生姜汁一两同蜜少许拌炒断丝三两】干山药　白茯苓【去粗皮人乳拌晒干凡五七次】熟地黄【各二两】兔丝子【酒蒸捣焙】山茱茰肉【各一两半】北五味子　川牛膝【去芦酒蒸】益智仁【去壳】逺志【泔煮去骨】小蘹香【青盐三钱同炒】川楝子【去皮核取浄肉酥炙】川巴防【酒浸去心以上各一两】破故纸　胡芦巴【同故纸入羊膓内煮焙干各一两】柏子仁【去殻另硏如泥半两】川山甲【酥炙】沉香【各三钱】全蝎【去毒一钱半】
　　右件各制度为极细末以好嫩肉苁蓉四两酒洗净去鳞甲皮垢开心如有黄白膜亦去之取浄二两好酒煮成膏同炼蜜和前药末捣千余下丸如桐子大每服五十丸淡秋石汤温酒任下以干物压之渐加至百丸服七日四肢光泽唇脸赤色手足温和面目滋润又能消食理脾轻身和气语言清亮是其效也
　　千金种子丹　此方服之令人多子并治虚损梦遗白浊脱卸【男子服】　沙苑蒺藜【取浄末四两如蚕种同州者佳再以重罗罗二两极细末二两粗末用水一大碗熬膏伺】莲须【四两极细末金色者固精红色者败精】山茰肉【极细末三两须得一斤用鲜红有肉者佳去核取肉制末】覆盆子【南者佳去核取细末二两】鸡头实【五百个去壳如大小不一等取细末四两】龙骨【五钱五色者佳火煅煅法以小砂锅入龙骨锅内连锅煅通赤去火毒方用】
　　右用伏蜜一斤炼以纸粘去浮沫数次无沫滴水成成珠者伺止用四两将前五味重罗过先以蒺藜膏和作一块再入炼蜜石臼内捣千余下丸如豌豆大每服三十丸空心盐汤送下忌欲事二十日此药延年益夀令人多子不可尽述
　　聚精丸【男服】　黄鱼鳔胶【白浄者一斤切碎用蛤粉炒成珠以无声为度】沙苑蒺
　　藜【八两马乳浸两宿隔汤蒸一炷香久取起焙干】
　　右为末炼蜜丸如梧子大每服八十丸空心温酒白汤任下忌食鱼及牛肉
　　五子衍宗丸　男服此药添精补髓利肾气不问下焦虚实寒热服之自能平秘旧称古今第一种子方有人世服此药子孙蕃遂成村落之说嘉靖丁亥于广信郑中丞宅得之张神仙四世孙子及数人用之殊验　甘州枸杞子　兔丝子【酒蒸捣成饼各八两】辽五味子【一两】覆盆子【四两酒洗去目】车前子【炒二两】
　　右五品俱择道地精新者焙晒干共为细末炼蜜丸如梧子大每服空心九十丸上牀时五十丸白沸汤或盐汤送下冬月用温酒送下修合日春取丙丁巳午夏取戊巳辰戌丑未秋取壬癸亥子冬取甲乙寅卯忌师尼鳏寡之人及鸡犬六畜见之
　　十子丸　四明沈嘉则无子七十外服之连举子槐角子【和何首乌蒸七次】覆盆子　枸杞子【去枯者及蒂】桑椹子　冬青子【四味共蒸各四两】兔丝子【制去壳酒蒸】柏子仁【酒浸蒸】没石子【照雷公制】蛇床子【蒸】北五味子【去枯者打碎蜜蒸以上各二两】
　　右为末炼蜜丸如梧桐子大每服五六十丸淡盐汤下干防心压之
　　赵氏加味六子丸　兔丝子【淘洗酒蒸】川牛膝【去芦酒蒸】麦门冬【去心酒蒸】山茱茰【取肉】原蚕蛾　五味子【各一两三钱】蛇床子【酒蒸一两六钱】车前子【淘洗一两七钱】大甘草【炙一两】沙苑蒺藜【马乳浸蒸】覆盆子【各二两二钱】破故纸【二两三钱淘沙炒】肉苁蓉【二两五钱酒浸去鳞】
　　肾虽属水不宜太冷精寒则难成孕如天地寒凉则草木必无萌芽也此方极意斟酌不寒不热得其中和修合服之如一阳初动万物化生二三月后必孕成矣前药俱焙干剉碎为末炼蜜丸如梧子大每服三十丸或四十丸清盐汤送下早晚皆服
　　针灸治男子无子者用熟艾一团用盐填脐满却于盐上随盐大小做艾丸灸之如痛即换盐直至艾尽为度如一日灸不尽二三日灸之曾效
　　知时袁了凡先生云天地生物必有絪緼之时万物化生必有乐育之时如猫犬至防将受姙也其雌必狂呼而奔跳以絪緼乐育之气触之而不能自止耳此天然之节生化之真机也世人种子有云三十时辰两日半二十八九君须筭此特言其大槩耳非的论也丹经云一月止有一日一日止有一时凡妇人一月经行一度必有一日絪緼之于一时辰间气蒸而热昏而闷有欲交接不可忍之状此的也于此时逆而取之则成丹顺而施之则成胎矣其曰三日月出庚又曰温温铅鼎光透帘帏皆言其景象也当其欲情浓动之时子宫内有如莲花蕋者不拘经净几日自然挺出阴中如莲蕋初开内人洗下体以手探之自知也但含羞不肯言耳男子预蜜告之令其自言一举即中矣
