<!-- { "loadSidebar": true } -->
　　曾有一妇累日产不下服遍催生药不验予曰此必坐草太早心怀一防惧气结而不行然非不顺也素问云恐则气下盖恐则精神怯怯则上焦闭闭则气还还则下焦胀气乃不行矣得此药一服便产及妇人六七月子悬者予用此数数有验不十服胎便近下　陈良甫治一妇有孕七个月逺归忽然胎上冲心而痛坐卧不安两医治之无効遂说胎已死矣用荜麻子研烂加麝香调贴脐中以下之命在垂亡召陈诊视两尺脉絶他脉平和陈问二医作何证治之荅曰死胎也陈曰何以知之曰两尺脉沉絶以此知之陈曰此说出何经二医无荅陈曰此子悬也若是胎死却有辨处面赤舌青子死母活面青舌赤吐沫母死子活唇口俱青母子俱死今面不赤口不青其子未死是胎上逼心宜以紫苏饮子治之至十服而胎近下矣
　　当归汤　治妊娠胎动荡心闷絶烦躁口干横生倒产上冲下筑迷闷唇口青黑手足厥冷产科名保安散一方无甘草有川芎厚朴　产寳方有川芎　当归　阿胶【炒】甘草【各一两】人参【各一两半】连根葱白【一握】
　　右细剉水二升煎四味至升半去滓下葱再煎减三合温服一剂分为二三服
　　大圣散　治妊娠忪悸睡梦多惊心腹胀满连脐急痛胎上逼【见惊悸】
　　治胎上逼心烦闷方又治妊娠六七月以后胎动困笃宜用葱白二七茎浓煮汁饮之若胎未死即安已死即出未効再服　娄全善云此方神妙脉浮滑者宜之本草云葱白通阳气安胎　秘録治胎动上逼心痛取艾叶如鸡子大以头醋四升煮取二升分温服　又治胎上逼心热痛下血神麴半斤捣碎和熟水绞取汁三钟无时温服止
　　治妊娠遍身痛或冲心欲死不能饮食
　　白术【五两】黄芩【二两】药【四两】
　　右水六升煮取二升半分作三服缘胎有水致痛兼易产
　　文仲葛氏疗妊娠卒胎上逼心痛方　取弩急带之立愈
　　胶艾汤【见血崩】　保生丸【大法】



　　证治准绳卷六十五
<子部,医家类,证治准绳>
　　钦定四库全书
　　证治准绳卷六十六
　　明　王肯堂　撰
　　女科
　　胎前门
　　妊娠经来　漏胎下血
　　脉经妇人经月下但为微少师脉之反言有躯其后审然其脉何类何以别之师曰寸口脉阴阳俱平荣卫调和按之脉滑浮之则轻阳明少阴各如经法身反洒淅不欲食饮头痛心乱呕哕欲吐呼则微数吸则不惊阳气多溢阴滑气盛滑则多实六经养成所以月见阴见阳精汁凝胞散散者损堕设复阳盛双妊二胎今阳不足故令激经也【滑脉主血有余今经又少故知孕也】　大抵妊娠经来不多而饮食精神如故六脉和缓滑大无病者血盛有余也儿大能饮自不来矣
　　大全夫妊娠漏胎者谓妊娠数月而经水时下也此由冲任脉虚不能约制手太阳少阴之经血故也冲任之脉为经络之海起于胞内手太阳小肠脉也手少阴心脉也是二经为表里上为乳汁下为月水有娠之人经水所以断者壅之养胎蓄之为乳汁也冲任气虚则胎胞内泄不能制其经血故月水时下亦名胞漏血尽则人毙矣又有因劳役喜怒哀乐不节饮食生冷触冒风寒遂至胎动若母有宿疾子藏为风冷所乗气血失度使胎不安故令下血也　曽有娠妇月信不絶而胎不损问产科熊宗古荅曰妇人血盛气衰其人必肥既娠之后月信当来而胎不动若据晚近观之便以为漏胎若作漏胎治之则胎必堕若不作漏胎治则其胎未必堕今推宗古之言诚有防也故巢氏云妇人经闭不利别无所苦者是谓有子以其经血蓄之以养胎拥之为乳汁也有子之后畜以养胎矣岂可复能散动耶所以然者有妊而月信每至是亦未必因血盛也若谓妇人荣经有风则经血喜动以其风胜则可也既荣经为风所胜则所来者非养胎之血以此辨之若作漏胎治之必服保养补胎之药且胎不损强以药滋之乃所谓实实虚虚也其胎终堕宜矣若医者知荣经有风之理专以一药治风经信可止或不服药胎亦无恙然而有胎本不固而因房室不节先漏而后堕者须作漏胎治之此又不可不审也　丹胎漏因气虚因血虚因血热薛前证若因风热用防风黄芩丸若因血热用加味逍遥散若因血虚用二黄散若因血去太多用八珍汤未应补中益气汤若因肝火用柴胡山栀散若因脾火用加味归脾汤若因事下血作痛用八珍汤加阿胶熟艾若因脾胃虚弱用补中益气汤加五味子若因脾胃虚陷用前汤倍用升麻柴胡若肺热内热宜逍遥散　妊娠卒然下血若因怒气用小柴胡汤若因风热用一味防风丸若因血热用一味子芩丸若因脾气虚弱用六君子汤若因中气下陷用补中益气若气血盛而下血者乃因儿小饮少也不必服药　一妊妇下血服凉血之药下血益甚食少体倦此脾气虚而不能摄血余用补中益气汤而愈后因怒而寒热其血仍下此肝火旺而血沸腾用加味逍遥散血止用补中益气汤而安　一妊妇下血发热作渴食少体倦属脾气虚而肝火所侮用四君子加柴胡山栀血止因怒复作用六君加柴胡山栀升麻而安　一妊娠六月每怒下血甚至寒热头痛脇胀腹疼作呕少食余谓寒热头痛乃肝火上冲脇胀腹痛乃肝气不行作呕少食乃肝侮脾胃小便下血乃肝火血热用小柴胡加药炒黑山栀茯苓白术而愈一妊妇六月体倦食少劳役下血用六君加当归熟
　　地黄柴胡升麻而愈　江应宿治王祠部安人孕三月腰腹逓痛漏下不止气涌胀闷速江诊视六脉数平昔脉极沉细此必怒动肝火挟相火而生内热喜脉不滑未至离经犹可保也以条芩白术枳壳香附茯苓阿胶白当归陈皮煎调鹿角煅酒淬细末一钱更进抑青丸一服痛已数剂平复仲景云妇人有漏下者有半产后因续下血都不絶者有妊娠下血者假令妊娠腹中痛为胞阻芎归胶艾汤主之【方见血崩】
　　大全方治妊娠三四月腹痛时时下血
　　续断【二两】艾叶　当归　干地黄【各六两】竹茹　阿胶鸡苏【各一两】
　　水一升煎取六合空心日再服
　　广济安胎胎病漏血腹痛
　　当归　川芎　阿胶【炙】人参【各一两】大枣【二十个】
　　右切以水三升酒四升煮二升半分三服五日一剂频服三四剂无妨
　　济生如圣汤　治胎动腹痛或为漏胎
　　鲤鱼皮　当归【酒浸】熟地黄【酒蒸】白药　阿胶【蛤粉炒】川芎　续断【酒浸】甘草【炙各等分】　一方有干姜竹茹
　　右防咀每服四钱水一盏苎根少许姜五片煎温服济生有续断无干姜竹茹
　　桑寄生散　治胎漏经血妄行淋沥不已
　　桑寄生　当归【去芦酒浸】川续断【酒浸】阿胶【蛤粉炒】香附子【炒去毛】茯神【去木】白术【各一钱】人参　甘草【炙各半钱】
　　右作一服水二钟生姜五片煎至一钟不拘时服
　　郑氏人参散　治漏胎败血凑心日渐胎干子母危困人参　黄茋【炙】阿胶【炒各五钱】竹茹　木香　炙甘草附子【炮各半钱】川芎　陈皮　苎根【各二钱半】生姜【三钱炮黑】
　　右防咀每四钱糯米三七粒水煎热服忌生冷鸡鸭鱼面
　　梅师治胎动下血心腹疼死生不知服此汤活即安死即下即催生佛手散【方见胎产大法即川芎当归等分为散也】　妊娠无故卒下血不止取阿胶三两炙捣末酒一升半煎令消一服愈
　　罗氏立圣散　治妊娠下血不止
　　右鸡肝三个用酒一升煮熟共食之大効
　　二黄散　治胎漏　生地黄　熟地黄【等分剉】
　　水三盏煎半干去滓服
　　治胎漏下血　阿胶【二两】捣末生地黄【半斤】捣取汁以清酒三升绞汁分三服
　　治胎漏下血不止胎干即死宜急治之
　　生地黄汁【一升】陈酒【五合】
　　右同煎三五沸温分三服以止为度
　　地黄汤　治经血妄行及鼻衂不止
　　生地黄【酒擂取汁半两】薄荷【三钱】甘草【一钱】
　　右二味为末新汲水合地黄汁调食后服
　　续易简治漏血　用野苎根【二两剉炒家种亦可】金银【各一两许】右为一剂酒水平煎耗半温服若闪攧胎动欲漏砂仁皮炒干硏为末【二钱】酒盐汤任下
　　保命枳壳汤　治妇人胎漏下血及因事下血
　　枳壳　黄芩【各半两】白术【一两】
　　右为粗末每服七钱水一盏煎七分食前服
　　子芩丸　治肝经有热妄行下血细条黄芩炒为末每服一钱以秤锤烧赤淬酒热调服若脾胃虚不宜用
　　防风丸　治肝经有风以致血得风而流散不归经用防风为末每服一钱白汤调服
　　防风黄芩丸　治肝经有风热致血崩便血尿血用条芩炒焦防风等分为末酒糊丸桐子大每服三五十丸食逺或食前米饮或温酒送下
　　仲景云妇人宿有症病经断未及三月而得漏下不止胎动在脐上者为症痼害　妊娠六月动者前三月经水利时胎下血者后断三月不血也所以血不止者其症不去故也当下其症桂枝茯苓丸主之
　　桂枝茯苓九　桂枝　茯苓　牡丹【去心】桃仁【去皮尖熬】药
　　【各等分】
　　右五味末之炼蜜和丸如兔屎大每日食前服一丸不知加至三丸
　　治胎下血不止取桃树上干不落桃子烧灰和水服瘥【本草云桃奴破血又治伏梁积气】
　　榆白皮散　治妊娠胎漏去血恐其难产常宜服之榆白皮　葵根　瞿麦【各二钱】大麻仁【去壳】木通【各一钱】牛膝【去芦酒浸焙一钱半】
　　右作一服水二钟煎至一钟不拘时服
　　胎漏黄汁下或如豆汁
　　薛前证肝脾湿热用升阳除湿汤【血崩】肝脾风热用加味逍遥散肝脾郁怒用加味归脾汤脾胃气虚用钱氏白术散若脾气下陷用补中益气汤肝经风热用防风黄芩丸风入膓胃用胃风汤　一妊妇因怒胸膈不利饮食少思服消导顺气之剂脾胃愈弱饮食愈少大便不实且无度久而便黄水或带白视其面色黄中隠白余曰黄色脾虚也白色肺虚也朝以补中益气汤升补胃气夕以六君子培补脾气而愈
　　大全方治妊娠忽然下黄汁如胶或如豆汁胎动腹痛
　　粳米【五合】黄芪【六两】
　　右以水七升煎取二升分为四服
　　银苎酒【见前胎动不安】　又方用生艾汁二盏阿胶白蜜【各一两】煎至七分温服如无生艾煎干艾浓汁亦可　一方加竹茹　一方用酒不用蜜
　　脉经云妇人怀躯六月七月暴下斗余水其胎必倚而堕此非时孤浆预下故也胎漏徐徐下水今暴下而多故知堕胎也
　　跌扑伤胎毒药伤胎
　　大妊娠惊胎者乃怀妊将满胎神已具坠仆伤胎甚至下血不醒若欲验其子母安否当防第四论治之　薛愚按前证若因怒跌扑或手足抽搐用钩藤汤【见前】若因气滞用紫苏饮【见胎上逼心】若因脾胃气虚用六君子加苏梗若郁结伤脾用归脾汤若郁怒伤肝脾用四七汤【杂病气】加芎归若去血过多用佛手散如不应胶艾汤气血虚八珍汤加胶艾
　　催生神妙佛手散　治妇人妊娠五七月因事筑磕着胎或子死腹中恶露下疼痛不已口噤欲絶用此药探之若不损则痛止子母俱安若胎损立便逐下本出徐文仲神验胎动方云治血上冲心腹满闷者如汤沃雪又治产前产后体热败血腹痛又名芎防汤当归【六两】川芎【四两　张氏方等分】
