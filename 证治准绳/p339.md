<!-- { "loadSidebar": true } -->
　　天门冬饮子　治妊娠肝经风热上攻眼目带吊失明天门冬【去心】知母　茺蔚子　五味子　防风【去芦】茯苓【去皮】川羌活【去芦】人参【各一钱】
　　右作一服水二钟生姜三片煎至一钟食后服
　　脏躁悲伤
　　陈良甫记管先生治一妊娠四五个月脏躁悲伤遇昼则惨慼泪下数欠象若神灵如有所凭医与巫皆无益与仲景大枣汤一投而愈　薛前证或因寒水攻心或肺有风邪者治当审察　一妊妇无故自悲用大枣汤二剂而愈后复患又用前汤佐以四君子加山栀而安一妊妇悲哀烦躁其夫询之云我无故但自欲悲耳
　　用淡竹茹汤为主佐以八珍汤而安
　　仲景妇人脏躁悲伤欲哭象如神灵所作数欠伸用甘麦大枣汤主之
　　甘麦大枣汤方　甘草【三两】小麦【一升】大枣【十枚】
　　右以水六升煮取三升温分三服亦补脾气
　　许学士云乡里有一妇人数次无故悲泣不止或谓之有祟祈禳请祷备至终不应予忽忆金匮有一证云妇人脏躁悲伤欲哭象如神灵数欠伸者宜甘麦大枣汤予急令治药尽剂而愈古人识病制方种种絶妙如此淡竹茹汤　治妊妇心虚惊悸脏躁悲伤不止又治虚烦甚効　麦门冬【去心】小麦　半夏【汤泡各二两半】人参　白茯苓【各一两半】甘草【一两】
　　右剉散每服四钱姜五片枣一枚淡竹茹一团如指大同煎温服　又方　治胎脏躁自悲自哭自笑右以红枣烧存性米饮调下
　　妊病可下胎断胎
　　大全妊娠羸瘦或挟疾病脏腑虚损气血枯竭既不能养胎致胎动而不坚固终不能安者则可下之免害妊妇也　薛前证宜用腰腹背痛门方论主之其胎果不能安者方可议下慎之慎之　鸿胪张淑人痢疾后胎动心神不安肢体殊倦用八珍散二十余剂渐愈因劳加烦热头痛以大剂补中益气汤加蔓荆子治之热痛顿止仍用前散又五十余剂而安其后生产甚易　今大中丞许少薇公向令金坛时夫人胎漏疗治不止时迫于上计公欲因其势遂下之谋于余余第令服佛手散以为可安即安不可安即下顺其自然而已既数服公忧疑不决女科医者捡方以进乃用牛膝一两酒煎服谓牛膝固补下部药耳用之何害公遂信而服之而胎果下余时有从母之戚未及知比知而驰至则闻盈庭皆桂麝气盖因胞衣未下许医又进香桂散矣血遂暴下如大河决不可复止亟煎独参汤未成而卒公哀伤甫定而过余谢且谂余曰牛膝补药而能堕胎何也余对曰生则宣而熟则补故破血之与填精如箭锋相拄岂独牛膝哉鹿角亦堕胎破血而煎为白胶则安胎止血因其熟而信其生此之谓粗工公叹恨无已余故特着之以为世戒
　　大全治妊娠母因疾病胎不能安可下之取七月七日法麫【大全作麯】四两水二大盏煎取一盏三分绵滤去滓分温三服立下　又方大麯五升清酒一斗煮二沸去渣分五服隔宿勿食但再服其子如糜母无疾苦【千金不传妙】又方麦糵一升为末和水煮二升服之即下【神効】
　　又方附子二枚为末以淳苦酒和涂右足去之大良又方取鸡子一枚以三指撮盐放鸡子中服之立出按陈良甫所列有牛膝汤桂心散诸方娄全善皆不之取而独取此数方其见卓矣
　　断产丹断子法　用白面麯一升无灰酒五升打作糊煮二升半用绢帛滤去查作三服前月经将来日晚下吃一服次日五更吃一服天明吃一服月经即行终身絶子
　　大断产验方故蚕纸方圆一尺烧为末酒饮调服终身不复还孕　又方　用油煎水银一日方息空心服枣核大一丸永断孕不损人四物汤每服五钱加芸薹子二钱于经行后空心温服　薛前云用蚕故纸尺许烧灰为末产后酒服之血虚者终不复孕大抵断产之剂多用峻厉往往有不起者是则产之害未若断产之害也吾闻阁老张罗峰太常李恒斋俱因服断产之剂自谓形体俱怯遇劳必病有由然矣　按夷坚志载东京女子白牡丹以售堕胎药生得恶报今虽列如上方以备万一之用用者尚其慎之
　　胎自堕
　　丹阳施阴化胎孕乃成血气虚损不足营养其胎自堕或劳怒伤情内火便动亦能堕胎推原其本皆因于热火能消物造化自然病源乃谓风冷伤于子脏而堕此未得病情者也予见贾氏妇但有孕至二月左右必堕诊其脉左手大而无力重取则濇知其血少也以其妙年则补中气使血自荣时正夏初教以浓煎白术汤下黄芩末一钱服三四十贴遂得保全其生因而思之堕因内热而虚者于理为多曰热曰虚当分轻重盖孕至三月正属相火所以易堕不然何以黄芩热艾阿胶等为安胎妙药耶好生之工幸无轻视　一妇年三十余或经住或形成未具其胎必堕察其性急多怒色黑气实此相火太甚不能生气化胎反食气伤精故也因令住经第二月用黄芩白术当归甘草服至三月尽止药后生一子　一妇经住三月后尺脉或濇或防弱其妇却无病知是子宫真气不全故阳不施阴不化精血虽凝终不成形至产血块或产血胞　一妇腹渐大如怀子至十月求易产药察其神色甚困难与之药不数日生白虫半桶盖由妇之元气太虚精血虽凝不能成胎而为秽腐蕴积之久湿化为热湿热生虫理之所有亦须周十月之气发动而产终非佳兆其妇不及月死湿热生虫譬之沟渠汚浊积久不流则诸虫生于其间矣汪石山治一妇长瘦色黄白性躁急年三十余常患堕胎已七八见矣诊其脉皆柔软无力两尺虽浮而弱不任寻按曰此因胎堕太多气血耗甚胎无滋养故频堕譬之水涸而禾枯土削而木倒也况三月五月正属少阳火动之时加以性躁而急发之故堕多在三五七月也宜大补阴汤去桂加黄蘗黄芩煎服仍用硏末蜜丸服之庶可保生服半年胎固而生二子　钱仲阳治一孕妇病医言胎且堕钱曰姙者五脏传养率六旬乃更其月偏补之何必堕已而母子皆全　陈斗嵓治一妇有胎四月堕下逾旬腹肿发热气喘脉洪盛面赤口鼻舌青黑陈诊之曰脉洪盛者胎未堕也面赤心火盛而血干也舌青口鼻黑肝既絶而胎死矣内外皆曰胎堕久矣复诊色脉如前以蛇蜕煎汤下平胃散加芒硝归尾一倍服之须臾腹鸣如雷腰腹阵痛复一死胎堕下病亦愈　程仁甫治一妇年近四十禀气素弱自去其胎五日内渐渐腹胀如鼓至心前上吐不能食用补药不効诊六脉防弱但只叫胀死此乃损伤脾气而作胀然急则治其标若泥丹溪法恐缓不及事矣用桃仁承气加枳实厚朴倍硝黄煎服四分吐去其一次早仍不通事急又服琥珀丸三钱至申时大通胀减但体倦四肢无力口不知味发热再用参芪归查术陈皮八剂而安　江应宿治汪镐妻三十五岁厌产误服打胎药下血如崩旬余腹痛一阵即行或时鼻衂诸药不効诊得六脉数而微乃厥阳之火泛逆投四物换生地黄加阿胶炒黑山栀蒲黄一剂而愈
　　薛氏云大抵治法须审某月属某经育养而药之济生芎防补中汤　治怀孕血气虚弱不能卫养以致数月而堕名曰半产【每见妇人孕不能满十月而损堕得服此遂安全】芎防　五味子　阿胶【蛤粉炒】干姜【炮各一钱】黄芪【去芦蜜炙】当归【酒浸】白芍药　白术【各一钱半】杜仲【去粗皮炒去丝】人参木香【不见火】甘草【各五分炙】
　　右作一服水二钟煎至一钟不拘时服
　　阿胶汤　治妊娠数堕胎小腹防痛不可忍
　　阿胶【炙燥】熟干地黄【焙】艾叶【防炒】芎防　当归【切焙】杜仲【去粗皮炙剉】白术【各一两】
　　右防咀每服四钱水一盏半枣三枚擘破同煎至八分去滓食前温服
　　杜仲丸　治妊娠三两个月胎动不安防其欲堕宜预服之　杜仲【姜制炒去丝】续断【酒浸各二两】
　　右为细末煮枣肉杵为丸梧子大每服七十丸米饮送下
　　四制艾附丸　治妇人数堕胎由气不升降所以胎气不固尤宜服此
　　香附【杵去毛浄一斤分四分一分酒浸一分醋浸一分童便浸一分盐水浸七日取出焙干】
　　右为细末醋煮糊和丸梧子大每服七十丸空心温酒下肥人只依本方瘦人加泽兰叶赤茯苓【各二两】
　　一方　用香附子【一斤】艾叶【四两】当归【二两俱用醋煮】
　　删繁方　治妊娠怀胎数落而不结实或冷或热百病之源【经心録同】
　　甘草　黄芪　人参　川芎　白术　地黄呉茱茰【各等分】　一方有当归干姜
　　右为末空心温酒调二钱忌菘菜桃李雀肉醋物娄按丹溪论俱是虚热而无寒者今姑存此一方以俟施之于千百而一者也
　　醋附丸　治数堕胎【方见血崩】
　　千金疗妊娠三个月胎欲堕方　灸膝下一寸七壮　妊子不成时时堕胎后漏下五色疼痛灸胞门【闗门左邉二寸名胞门右邉二寸名子户】　胎堕后为半产夫妊娠日月未足胎气未全而产者谓之半产盖由妊妇冲任气虚不能滋养于胎胎气不固或攧扑闪坠致气血损动或因热病温疟之类皆名半产仲景谓虚寒相搏此名为革妇人则半产漏下是也　又云半产俗呼小产或三四月或五六月皆为半产以男女成形故也或因忧恐悲哀暴怒或因劳力打扑损动或触冐暑热忌黒神散恐犯热药转生他疾宜玊烛散和经汤之类便产须知云小产不可轻视将养十倍于正产可也又云半产即肌肉腐烂补其虚损生其肌肉益其气血去其风邪养其脏气将养过于正产十倍无不平复宜审之薛小产重于大产盖大产如粟熟自脱小产如生采破其皮殻断其根蒂也但人轻忽致死者多治法宜补形气生新血去瘀血若未足月痛而欲产芎归补中汤倍加知母止之若产而血不止人参黄茋汤补之若产而心腹痛当归川芎汤主之胎气弱而小产者八珍汤固之若出血过多而发热圣愈汤汗不止急用独参汤发热烦躁肉瞤筋惕八珍汤大渇面赤脉洪而虚当归补血汤身热面赤脉沉而防四君姜附东垣云昼发热而夜安静是阳气自旺于阳分也昼安静而夜发热是阳气下陷于阴中也如昼夜俱发热者是重阳无阴也当峻补其阴王太仆云如大寒而甚热之不热是无火也热来复去昼见夜伏夜发昼止时节而动是无火也如大热而甚寒之不寒是无水也热动复止倐忽往来时动时止是无水也若阳气自旺者补中益气汤阳气陷于阴者四物二连汤重阳无阴者四物汤无火者八味丸无水者六味丸　一妊妇五月服剪红丸堕胎腹中胀痛服破血药益甚手按之愈痛余曰此峻药重伤脾胃受患用八珍倍参茋半夏乳没二剂痛止数剂全愈　史仲子室年甫二十疫胎堕时咳服清肺解表喘急不寐请视余曰脾土虚不能生肺金药重损之与补中益气加茯苓半夏五味炮姜四剂渐愈再往视又与八珍加五味及十全大补汤而全愈　陈氏妇张素怯弱生女自乳因病疥年余遂致羸困复因执丧礼劳顿数欲仆一日感气忽患心脾髙肿作疼手不可按呕吐不止六脉防细之极陈翁自以脉虽虚而病形则实误臆诸痛不可补气乃用青皮香附呉茰等药而愈继复患疟且堕胎又自投理气行血之药病去元气转脱再投参茋补剂不应矣六脉如丝欲絶思非附子不能起因亟请薛诊之云此由理气损真之误也连投参茋归术附子姜桂六剂间用八味丸五日眠食渐甘六脉全复薛谕之云向使心脾疼时即服此药疟亦不作矣　一妊妇堕胎昏愦不省自汗发搐时吐痰自用养血化痰之剂昏愦不省痰涎涌出彼以为中风欲用袪风化痰予曰此属脾气虚寒所致遂用十全大补加炮姜二十余剂寻愈
