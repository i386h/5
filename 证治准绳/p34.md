<!-- { "loadSidebar": true } -->
　　呃逆即内经所谓哕也或曰成无已许学士固以哕为呃逆然东垣海藏又以哕为干呕陈无择又以哕名欬逆诸论不同今子独取成许二家之说何也曰哕义具在内经顾诸家不察耳按灵枢杂病篇末云哕以草刺鼻嚏嚏而已无息而疾迎引之立已大惊之亦可已详此经文三法正乃治呃逆之法按呃逆用纸撚刺鼻便嚏嚏则呃逆立止或闭口鼻气使之无息亦立已或作寃盗贼大惊骇之亦已此予所以取成许二家之论哕为呃逆为得经防也若以哕为亁呕设使干呕之人或使之嚏或使之无息或使之大惊其干呕能立已乎哕非干呕也明矣若以哕名欬逆按内经生气通天论曰秋伤于湿上逆而欬阴阳应象论曰秋伤于湿冬生欬嗽以此论之则欬逆为欬嗽无疑以春夏冬三时比例自见孙真人千金曰欬逆者嗽也本自明白后人不知何以将欬逆误作呃逆失之逺矣　赵以德曰成无已云哕者俗谓之欬逆呃呃然有声然引欬逆是哕非也内经以哕与欬逆为两证哕是胃病欬逆是肺病谓胃气逆为哕注云胃为水谷之海肾与为闗闗闭不利则气逆而上胃以包容水谷性喜受寒寒谷相故为哕也又谓阳明之复欬哕太阳之复呕出清水及为哕噫少阴之复哕噫灵枢亦谓谷入于胃胃气上注于肺今有故寒气与新谷气俱还入于胃新故相乱真邪相攻气并相逆复出于胃故为哕补手太阴泻足少阴张仲景言哕者皆在阳明证中谓湿家下之太早则哕而阳明病不能食攻其热必哕皆因下后胃气虚而哕者也至有风热内壅气不能通有潮热时时哕者与小柴胡汤和解之哕而复满视前后知何部不利利之者此皆可治之证至若病极谵语甚者至哕又不尿腹满加哕者皆不治丹溪先生亦尝谓呃逆气逆也气自脐下直冲上出于口而作声之名也内经谓诸逆冲上皆属于火东垣谓是阴火上冲而吸之气不得入胃脉反逆由阴中伏阳而作也从四时用药法治古方悉以胃弱言之而不及火且以丁香柿蒂竹茹陈皮等剂治之未审孰为降火孰为补虚人之阴气依胃为养胃土损伤则木气侮之此土败木贼也阴为火所乘不得内守木挟相火乘之故直冲清道而上言胃弱者阴弱也虚之甚也病人见此似为危证然亦有实者不可不知嗟夫圣人之言胃气逆为哕者非由一因而逆缘王太仆用灵枢之意竟作肾寒逆上之病注之由是后代方论或用热剂治寒或用辛温散气安知脾与胃一阴一阳也二者不和亦逆肾肝在下相凌亦逆且肾之逆未可便谓之寒也左肾主水性本润下乌能自逆必右肾相火炎上挟其冲逆须观所挟多寡分正治反治以疗之肝木之风从少阳相火冲克者亦必治火皆当如先生所言者以治若别有其故而哕者又必如仲景法随其攸利而治之　刘宗厚曰呃逆一证有虚有实有火有痰有水气不可专作寒论葢伤寒发汗吐下之后与防利日久及大病后妇人产后有此者皆脾胃气血大虚之故也若夫人食入太速而气噎或饮水喜笑错喉而气抢或因痰水停隔心中或因暴怒气逆痰厥或伤寒热病失下而有此者则皆属实也夫水性润下火性炎上今其气自下冲上非火而何大抵治法虚则补之虚中须分寒热如因汗吐下后误服寒凉过多当以温补之如脾胃阴虚火逆上冲当以平补之挟热者凉而补之若夫实者如伤寒失下地道不通因而呃逆当以寒下之如痰饮停蓄或暴怒气逆痰厥此等必形气俱实别无恶候皆随其邪之所在涌之泄之清之利之也　胃伤阴虚木挟相火直冲清道而上者宜参术汤下大补阴丸　吐利后胃虚寒者理中汤加附子丁香柿蒂　吐利后胃虚热者橘皮竹茹汤　三因方云凡吐利后多作哕此由胃中虚隔上热故哕或至八九声相连于气不回至于惊人者若伤寒久病得此甚恶内经所谓坏病者是也　丹溪治赵立道年近五十质弱多怒暑月因饥后大怒得滞下病口渇自以冷水调生蜜饮之痢渐缓五七日后诊脉稍大不数遂令止蜜水渇时且以参术汤调益元散与之痢亦渐收七八日后觉倦甚发呃知其因下久而阴虚也令守前药然利尚未止又以炼蜜与之众皆尤药之未当欲用姜附曰补药无速效附子非补阴者服之必死众曰冷水饮多得无寒乎曰炎暑如此饮凉非寒勿多疑待以日数药力到当自止又四日而呃止滞下亦安　又治陈择仁年近七十素厚味有久嗽病新秋患滞下食大减至五七日后呃作脉皆大豁众以为难丹溪曰形瘦者尚可为以参术汤下大补丸七日而安　娄全善治其兄九月得滞下每夜五十余行呕逆食不下五六日后加呃逆与丁香一粒噙之立止但少时又至遂用黄连防心汤加竹茹饮之呃虽少止滞下未安若此者十余日遂空心用御米殻些少涩其滑日间用参术陈皮之类补其虚自服御米殻之后呃声渐轻滞下亦收而安【以上吐利后补虚例】　仲景云哕而腹满视其前后知何部不利利之即愈　大肠结燥脉沉数者调胃承气汤　大便不通哕数谵语小承气汤　丹溪治超越陈氏二十余岁因饱后奔走数里患哕但食物则连哕百余声半日不止饮酒与汤则不作至晚发热脉濇数以血入气中治之用桃仁承气汤加红花煎服下汚血数次即减再用木香和中丸加丁香服之十日而愈【右下利有实积者宜之】　又治一女子年逾笄性躁味厚炎月因大怒而呃作作则举身跳动脉不可诊神昏不知人问之乃知暴病视其形气俱实遂以人参芦二两煎汤饮一碗大吐顽痰数碗大汗昏睡一日而安人参入手太阴补阴中之阳者也芦则反是大防太阴之阳女子暴怒气上肝主怒肺主气经曰怒则气逆因怒逆肝木乘火侮肺故呃大作而神昏参芦善吐痰尽则气降而火衰金气复位胃气得和而解【右宣例痰鬱者宜之】　三因云哕而心下坚痞悸者膈间有痰水所为虚不禁吐者宜二陈汤导痰汤加姜汁竹沥　亦有汚血而哕者丹溪治超越陈氏用桃仁承气汤是也虚不禁下者于畜血门求轻剂用之　仲景云哕逆者陈皮竹茹汤主之又云干呕哕若手足厥者陈皮汤主之本事方用枳殻五钱木香二钱半细末每服一钱白汤调下孙兆方用陈皮二两去白水煎通口服或加枳殻一两此皆破气之剂气逆者宜之惟陈皮竹茹汤气逆而虚者宜之　水寒相搏者小青龙汤寒甚加附子尖炒洁古柿钱散宝鉴丁香柿蒂散羌活附子汤皆热
　　剂惟寒呃宜之　戴复庵以热呃惟伤寒有之其他病发呃者皆属寒用半夏一两生姜一两半水一碗煎半碗热服或用丁香十粒柿蒂十个切碎白水一盏半煎或理中汤加枳殻茯苓各半钱半夏一钱不效更加丁香十粒亦有无病偶然致呃此缘气逆而生重者或经一二日宜小半夏茯苓汤加枳实半夏汤或煎汤泡萝卜子研取汁调木香调气散乘热服逆气用之最佳若胃中寒甚呃逆不已或复加以呕吐轻剂不能取效宜丁香煮防及以附子粳米汤增炒川椒丁香每服各二三十粒　治呃逆于脐下闗元灸七壮立愈累验　又方男左女右乳下黒尽处一韭叶许灸三壮甚者二七壮诊　心脉小甚为哕　肺脉散者不治　哕声频密相连者为实可治若半时哕一声者为虚难治多死在旦夕
　　产后呃逆　此恶也急灸期门三壮神效屈乳头向下尽处是穴乳小者乳下一指为率男左女右与乳正直下一指陷中动脉处是穴炷如小麦大穴真病立止丁香散　羌活散　桂心五钱姜汁三合水煎服
　　参附汤【右皆热剂】　干柿一个切碎以水一盏煎六分热呷【内有热不禁热剂者可用】
　　噫气
　　内经所谓噫即今所谓嗳气也宣明五气论以心为噫痹论以心痹者脉不通烦则心下鼔暴上气而喘嗌干善噫至真大要论以太阳司天少阴之复皆为哕噫四时刺逆从论刺中心一日死其动为噫阴阳别论二阳一阴发病主惊骇背痛善噫善欠名曰风厥脉解太阴所谓上走心为噫者隂盛而上走于阳明阳明络属心故曰上走心为噫也此乃噫从心出者也厥隂在泉腹胀善噫得后与气则快然如衰玉版论太隂终者善噫灵枢云足太隂是动病腹胀善噫又云寒气客于胃厥逆从下上散复出于胃故为噫仲景谓上焦受中焦气未和不能消是故能噫【卫出上焦】又云上焦不归者噫而酢酸【不归不至也上焦之气不至其部则物不能传化故噫而吞酸】由是观之噫者是火土之气郁而不得发故噫而出王注解心为噫之义象火炎上烟随焰出如痰闭膈间中气不得申而嗳者亦土气内郁也　仲景云痞而噫旋覆代赭汤主之　本事方心下蓄积痞闷或作痛多噫败卵气枳殻散主之丹溪云胃中有实火膈上有稠痰故成嗳气用二陈
　　汤加香附栀子仁黄连苏子前胡青黛瓜蒌或丸或汤服之
　　诊　寸口脉弱而缓弱者阳气不足缓者胃气有余噫而吞酸食卒不下气填于膈上　寸脉寒之实也寒在上焦胸中必满而噫　趺阳脉防而濇防无胃气濇即伤脾寒在膈而反下之寒积不消胃防脾伤谷气不行食已自噫寒在胸膈上虚下实谷气不通为闭塞之病　趺阳脉防濇及寸脉而噫者皆属寒　太隂终者腹胀闭噫气呕逆
　　诸逆冲上
　　逆气五藏皆有　一曰心小肠经云诸逆冲上皆属于火又云少腹控睾引腰脊上冲心邪在小肠取之肓原以散之刺太阳以予之取厥隂以下之取巨虚下廉以去之按其所过之经以调之是也　二曰胃经云胃为气逆是也胃逆有呕有吐有哕故刺呕吐取中脘三里也刺哕取乳下黑根尽处及脐下三寸皆大验也治各见本门　三曰肺大肠经云肺若气上逆急食苦以泄之又云腹中常鸣气上冲胸喘不能久立邪在大肠刺肓之原巨虚下廉是也其肺逆曰咳喘取天突人迎泄之也治亦各有门　四曰肝经云肝气逆则耳聋不聪頄肿取血是也　五曰肾即奔豚气逆脚气冲心之类是也治亦各有门　六曰肾经云督脉别络生病从少腹上冲心而痛不得前后为冲疝是也
　　运气厥逆有三　一曰风火经云少阳司天火气下临风行于地厥逆膈不通是也　二曰寒经云水郁之发善厥逆是也　三曰湿经云太隂司天湿气下临厥逆是也
　　经云逆气象阳凡气逆必见象阳证面赤脉洪当以法降其逆乃愈若以气象阳盛而用寒药攻之则不救矣气上冲心咽不得息治法见伤寒厥隂病条　东垣
　　云如秋冬之月胃脉四道为冲脉所逆并脇下少阳脉二道而反上行病名曰厥逆经曰逆气上行满脉去形七神昏絶离去其形而死矣其症气上冲咽不得息喘息有声不得卧于调中益气加吴茱茰半钱或一钱观厥气多少用之如夏月有此症为大热也葢此症随四时为寒热温凉宜以酒黄连酒黄蘖酒知母各等分为细末熟汤为丸如桐子大每服二百丸空心白汤下仍多饮汤服毕少时便以美饮食压之使不得胃中停留直至下焦以防冲脉之邪也　戴复庵云虚炎之证阴阳不升降下虚上盛气促喘息宜苏子降气汤去前胡下黑锡丹或养正丹气急甚而不能眠卧者沉附汤或正元散或四柱散去木香用沉香并以盐煎下黑锡丹或灵砂丹三炒丹不效则以前药下硃砂丹【此多用香燥刚热之剂若隂虚内热者误用立殆医者审之】




　　证治准绳卷六
<子部,医家类,证治准绳>
　　钦定四库全书
　　证治准绳卷七
　　明　王肯堂　撰
　　准绳
　　诸血门
　　诸见血证【附九窍出血　毛孔出血】
