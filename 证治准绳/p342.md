<!-- { "loadSidebar": true } -->
　　大大凡生产自有时未见时切不可强服催生滑胎等药或势不得已则服之又云切不可坐早及令坐婆乱动手凡催生药必腰痛甚胎陷下浆血破方可服　大法滑以流通涩滞　苦以驱逐闭塞　香以开窍逐血　气滞者行气　胞浆先破疲困者固血丹溪云催生只用佛手散最稳当又効捷【方见胎产大法】滑剂催生如圣散　黄蜀葵子【小半合一方二钱重】硏烂以酒摅去滓温服神妙或漏血胎干难产痛极者并进三服良久腹中气寛胎滑即产须见正产方可服之歌曰黄葵子炒七十粒细研酒调济君急若遇临危产难时免得全家俱哭泣　又方　以香油白蜜小便和匀各半盏调益母草末服　一方止用油蜜小便能下难产　又方治横倒生者　明阿胶【炒】滑石末【各一两】葵子【二两】
　　右水一盏半煎至一盏去滓分二服
　　治难产五六日不得分娩者疲困虚乏光明水胶二两防火焙好酒一升半煎滚入胶烊再入新鸡子一枚盐一钱匕搅匀放温令产母坐椅上伸腰大口作二次服觉小便重即生缘坐草早惊动故也
　　苦剂催生柞木饮子　治产难或横或倒死胎烂胀腹中此方屡用神効
　　大柞木枝【一大握长一尺洗浄寸剉生用】甘草【大者五寸剉作五段】
　　右用新汲水三升半同入新磁瓶内以纸三重封紧文武火煎至一升半令香产妇腰重痛欲坐草时温饮一小盏【腰未重痛勿服】便觉心下开豁如觉渇再饮一盏至三四盏觉下重便生此方最验
　　梅治难产碍胎在腹中如已见儿胎衣不出或胎死者蒺藜子贝母各四两为末米饮下一匙如人行四五里许不下再服
　　按苦能下气柞木蒺藜贝母则又不专于苦要之亦有利窍行血之功兹特因娄氏所编而列之耳
　　香剂乳硃丹
　　右用通明乳香硏细以猪心血为丸梧子大朱砂为衣日干每服一粒催生冷酒化下良久未下再服一粒若大段难产以莲叶心蒂七个水二盏煎至一盏放温化下一粒良久未下再服其验如神　如胎下胞衣不下者服此便下若胎横逆不顺即先服神应黑散再服此药催之合药时要五月五日午时极妙或七月七日三月三日及初上辰日亦可　又方通明乳香【如皂角子大】为末腰痛时用新汲水一小盏入醋少许同煎令产母两手捉两石燕坐婆调药饮水须防坐草便生无痛楚神良
　　开骨膏【五月五日午时作】
　　乳香硏细滴水丸如芡实大每服一粒无灰酒吞下
　　又方　乳香　朱砂【等分】为细末麝香酒调下
　　催生丹　治产妇生理不顺产育艰难或横或逆十二月兔脑髓【去皮膜硏如泥】母丁香【一钱细末】乳香【二钱半另硏】麝香【另硏一字】
　　右三味拌匀以兔脑髓和丸鸡头实大阴干油纸裹每服一丸温汤下即产儿握药出
　　如意散　临产腰痛方可服之
　　人参【为末】乳香【各一钱】朱砂【二钱】
　　右同硏临产急用鸡子清一个调药末再用生姜自然汁调开冷服如横倒等即时端顺子母无恙
　　胜金散　郭稽中云产难者因儿转身将儿枕血块破碎与胞中败血壅滞儿身不能便利是以难产急服胜金散消散其血使儿自易生陈无择云多因儿未转顺坐草太早或努力太过以致胞衣破而血水干产路涩而儿难下宜先服催生如神散以固其血设或逆生横产当用前法针刺之
　　麝香【一钱硏】盐防【一两以青布裹了烧红急硏细】
　　右取秤锤烧赤焠酒中以酒调服一钱
　　行气催生汤　治妊娠欲产痛阵尚疎难产经三两日不生胎死腹中或产母气乏委顿产道干涩才觉痛密破水后便可服
　　苍术【二两米泔浸洗剉炒黄】小厚枳壳【去穰麸炒】白桔梗　薄陈皮【去白】杨芍药　川白芷　大川芎　大当归【去尾各一两】交趾桂【去粗皮不见火】半夏【汤洗】粉草　麻黄【去节】军姜【去皮】厚朴【去粗皮剉姜汁炒】南木香【不见火】杏仁【去皮尖另硏】白茯苓【各五钱】
　　右为末每服二钱顺流水温暖调下若觉热闷白蜜汤下或剉散入真米醋一合煎方内用杨药肉桂能开通子宫其余药皆助气之盛闗窍自通麻黄内通阳气阳气盛则血行血行即产矣外却寒邪内去积聚皆得其宜寒月用之甚确隆暑不宜轻服但以五苓散用葵子灯心煎汤调下却暑清魂滑胎易产胞浆见破则胎干难产用白蜜清油浸以热酒令得所顿服胎气既润即分娩矣
　　治难产　缩砂　香附【醋炒】枳壳　甘草　滑石
　　右为末白汤调下
　　行血本草主难产捣益母草取汁七大合煎减半顿服立产　无新者以干者一大握水七合煮服
　　丹易产天麻丸　天麻【即益母草六月间带根花叶采晒干不以多少】为末炼蜜丸龙眼大临产熟水嚼一丸能除产后百病
　　佛手散【方及加减法见胎产大法】
　　如圣散　专治孕妇难产　紫苏叶　当归【各等分】右防咀每服三钱或五钱用长流水煎服如无流水以水顺搅动煎服即下　又方取夫裩带五寸烧存性酒调下　又方取槐树东枝令产妇把之易产又方用紫苏煎汤调益元散服之即产
　　无忧散　治胎肥气逆临褥难产
　　当归【去芦酒浸】川芎　木香【不见火】白芍药　枳壳【去白盐炒】甘草【炙各一钱半】乳香【另硏】血余【烧存性另硏各半钱】
　　右作一服水二钟煎至一钟入乳香血余和匀不拘时服
　　固血　治胞浆先破恶水来多胎干不得下时须先与四物汤补养血气次更浓煎葱汤放冷令坐婆洗产户须是欵曲洗令气上下通畅更用酥调滑石末涂产户里次服神妙乳硃丹或葵子如圣散
　　催生如圣散　治逆产横生瘦胎
　　百草霜　香白芷【不见火为末】
　　右二味等分研匀每服二大钱于临产时以童便并少米醋打为膏沸汤调下集验用酒童便各半盏同煎才沸即热服不过再服即产【丹溪用芎归汤调血血得黒则止此药大能固血免得干生】
　　妇人临产累日气尽不能生兼恶露出尽胞干终不产者用赤小豆一斗水九升煮令熟去豆滓以阿胶三两入豆汁溶化每服止半盏未产再服即出
　　破血半夏汤　治胎干而不能产
　　半夏麯【一两半】大黄【五钱】肉桂【七钱半】桃仁【三十枚防炒】
　　右为粗末先服四物汤一二服次服半夏汤姜三片水煎　又方　当归为末酒调方寸匕服之
　　七圣散　临产腰疼时方服　延胡索　没药　白矾
　　白芷　姜黄　当归　桂心【各等分】
　　右为末临产阵痛时烧铧刃铁【即犁头】令通赤淬酒调下三钱服一两杯立产
　　胜金散　治难产逐败血即自生若横逆则转正子死腹中则胎软膨寛即产祖宗秘传千金不授
　　王不留行　酸浆草【死胎倍用】茺蔚子　白蒺藜【去刺】五灵脂【行血宜生用各等分】
　　右为散每服三钱取利方水一盏半入白花刘寄奴子一撮同煎温服大効
　　外取如圣膏　治产难并治胞衣不下兼治死胎用萆麻子七粒去壳细硏成膏涂脚心胞即下速洗去不洗肠出却用此膏涂顶上肠自缩入　一方萆麻子百粒雄黄一钱细硏用如上法
　　催生万金不传遇仙丹
　　萆麻子【十四粒去壳】硃砂【研】雄黄【研各一钱半】蛇蜕【一尺烧存性】
　　一方　萆麻子三粒
　　右为末浆水饭和丸如弹子大临产时先用椒汤淋渫脐下次安药一丸于脐中用蜡纸数重覆上阔帛束之头生下急取去药一丸可用三次
　　三麻四豆脱衣裳硏碎将来入麝香若有妇人遭产难贴在脐中两分张【用萆麻三粒巴豆四粒去殻入麝研细贴脐中】
　　立圣丹　治产难危急者　寒水石【四两二两生用二两煅赤】右同硏细入朱砂同硏如深桃花色每用三分井花水调如薄糊以纸花剪如杏叶大摊上贴脐心干再易不过三上便产横逆恶死胎不下并治神验【寒水石非方解石即今人谓软石膏是也此方异人所传甚妙】
　　杂方图经云令产妇两手各握石燕一枚须防子下救产难经曰不生云母粉半两温酒调服入口即产万不失一【陆氏云已救三五百人効】　治横逆产理不顺用伏龙肝细研每服一钱酒调服其土从儿头上戴出妙
　　世如圣散　治催生累効灵妙之理人所难通用实殊効　临产时令人路上寻破草鞋一只取耳烧灰温酒调下三钱匕得左足者男得右足者女覆者死侧者有惊果是神奇用此送催生丸尤妙
　　胜金丹　治难产神妙败兔毫笔头一枚烧灰硏细捣生藕汁一盏下之若产母虚弱及素有冷疾者恐藕冷动气即于重汤内暖过服立产
　　针灸东妇人将产预先胎破恶水长流坐草早无血可养枯竭　独阴【五分在足小指第三节间】　承阴【一寸五分】
　　玉催生难产及死胎　大冲【八分补百息】　合谷【补】　三阴交【五分防立时分解】　足小指节【三壮心术多此一穴】　产子上冲逼心巨阙【令正坐用抱头抱腰防偃针入六分留七呼得气即防立苏如子掬母心生下手心有针痕子】
　　【顶母心人中有痕向后枕骨有痕是其验也神効】　合谷【三分留三呼补之】三阴交【五分防寸吸】　张仲文　横产难产　右脚小指尖头【灸三壮立产】集又法　独阴【同上法取灸七壮禁刺】　合谷【补】　三阴交【泻】桑难产　三阴交
　　治验淳于意治菑川王美人怀子而不乳召臣意往饮以莨药一撮以酒饮之旋乳意复诊其脉而脉躁躁者有余病即饮以消石一剂出血血如豆比五六枚滑伯仁治一妇难产七日而不乳且食甚少伯仁视之以凉粥一盂捣枫药煎汤调啖之旋乳或诘其理滑曰此妇食甚少未有无谷气而生者夫枫叶先生先落后生后落故以作汤饮也　厐安常治一妇产七日而子不下百治不効厐视之令其家人以汤温其腰腹自为上下拊摩孕者觉肠胃微痛呻吟间生一男其家惊喜而不知所以厐曰儿已出胞但一手误执母肠不能脱非符药所能为吾隔腹扪儿手所在针其虎口痛即缩手所以遽生无他术也取儿视之右手虎口针痕存焉一妇累日产不下服催生药不効厐曰此必坐草太
　　早心下怀惧气结而不行非不顺也素问云恐则气下盖恐则精神怯怯则上焦闭闭则气逆逆则下焦胀气乃不行矣以紫苏饮一服便产及治妇人子悬证【紫苏饮见胎上逼心】　呉茭山治一妇产难三日不下服破血行经之药俱罔効呉因制一方以车前子为君冬葵子为臣白芷枳壳为佐使已服午产众医异之呉曰本草谓催生以此为君毛诗采芣苡以防产难是也　刘复真遇府判女产不利己敛刘取红花浓煎扶女于凳上以绵帛蘸汤盫之连以浇帛上以器盛水又暖又淋久而苏醒遂生男子盖遇严冬血冷凝滞不行温即产见亦神矣哉　一医宿客店值店妇产数日不下下体已冷无药甚窘以椒橙茱茰等煎汤可下手则和脐腹入门处皆淋洗之气温血行遂产
