<!-- { "loadSidebar": true } -->
　　交骨不开薛交骨不开产门不闭皆由元气素弱胎前失于调摄以致气血不能运达而然也交骨不开阴气虚也用加味芎归汤补中益气汤产门不闭气血虚也用十全大补汤　地官李孟卿娶三十五歳女为妾及娠虑其产难索加味芎归汤四贴备用至期果产门不开止服一贴顿然分娩　上舍费怀徳之室产门不开两日未生服前药一剂即时而产上舍传此方用之者无有不验　一妇人分娩最易至四十妊娠下血甚多产门不开与前汤一剂又以无忧散斤许煎熟时时饮之以助其血而产
　　加味芎归汤　主交骨不开不能生产
　　川芎　当归　败龟板【一枚酥炙】妇人头发【生男女多者一握烧存性】
　　右为散每服五钱水煎服约人行五里即生如死亦下灼过龟板亦可
　　下死胎法
　　产难子死腹中者多因惊动太早或触犯禁忌致令产难胞浆已破无血养胎枯涸而死故也须验产母舌若青黒其胎死矣当下之
　　大法寒者热以行之　热者凉以行之　燥者滑以润之　危急者毒药下之
　　热剂乌金散　治难产热病胎死腹中或因颠仆或从髙坠下或房室惊搐或临产惊动太早触犯禁忌或产时未到经血先下恶露已尽致胎干子死身冷不能自出但视产妇面赤舌青是其也面青舌赤母死子活唇青吐沫子母俱毙又有双胎或一死一活其难知临时观变可也
　　熟地黄【洗切焙干酒炒】真蒲黄　大当归　交阯桂　杨芍药　军姜【去皮】粉草【各一两】小黑豆【四两】百草霜【五钱】
　　右为末每用二钱米醋半合许沸汤六七分浸起温服疑贰之际且进佛手散酒水合煎二三服探之若未死子母俱安若胎已死立便逐下的知其胎死进此药后更进香桂散须防如手推下常用催生更加好滑石末半两葵子五十粒槌碎黄柞叶七八片葱白二寸顺流水煎汤调下盖滑石能利小便柞叶行气逐血葱白内通阳气气盛血行即产矣
　　大全下死胎方　桂枝【二钱】麝香当门子【一个】同硏暖酒服须防如水推下【一名桂香散】　此药比之用水银等不损血气【赵和叔传】　一方单用桂末一钱痛时童便调下名救苦散
　　一稳婆之女勤苦负重妊娠腹中阴冷重坠口中甚秽余意其胎必死令视其舌果青黑与朴硝半两许服之随下秽水而愈　一妇胎死服朴硝而下秽水肢体倦怠气息奄奄用四君为主佐以四物姜桂调补而愈寒剂治妊娠三五个月胎死在腹内不出
　　大腹子　赤芍药　榆白皮【各三两】当归【一两炒】　滑石末【七钱半】瞿麦　葵子【炒】茯苓　粉草　子芩【各半两】
　　右为粗末每服四钱水一盏煎至七分去滓不拘时温服
　　邓知县传疗死胎不出朴硝半两研细以温童便调服屡効
　　治死胎不下指甲青舌青胀闷口中作屎臭先以平胃散一贴作两服每服酒水各一盏煎至一盏却投朴硝末半两再煎三五沸温服其胎化血水下
　　本治子死腹中不出用辰砂一两水煮四五沸末之然后取酒调服立出
　　外疗子死腹中真珠二两为末酒调服尽立出
　　滑剂千金治小儿死腹中葵子末酒服方寸匕若口噤不开格口灌之药下即活　疗妊娠胎死腹中或母疾欲下胎榆白皮煮汁服二升
　　大治子死腹中或半生不下或半着脊骨在草不产血气上荡母心面无顔色气欲絶
　　猪脂【一斤】白蜜【一斤】淳酒【二升】
　　右三味合煎取二升分温二服不能饮随所能服之
　　毒剂一字神散　治子死胎不下胞破不生此方屡効救人无量
　　鬼臼【黄色者不以多少去毛碾为末极细如粉不用罗以手指撚之】
　　右每服二钱用无灰酒一盏同煎至八分通口服立效如神
　　杂方世治生产不顺胎死腹中胞衣不下临产危急妙
　　蛇退【一条全者香油灯上烧研】麝香【少许】
　　右为末童便酒各半盏调一服即生効
　　杨氏疗有孕月数未足子死腹中母欲闷絶取大豆三升醋煮浓汁三升顿服立効　一方用黑豆
　　本事治妊娠热病胎死腹中鹿角屑一两水一盏葱五茎豆防半合同煎至六分去滓温分二服
　　又方取死胎　乌鸡一只去尾细切以水三升煮取二升去鸡通手用衣帛蘸洗摩脐下胎自出














　　证治准绳卷六十七
<子部,医家类,证治准绳>
　　钦定四库全书
　　证治凖绳卷六十八
　　明　王肯堂　撰
　　女科
　　产后门
　　产后将调法
　　大全几生产毕饮热童便一盏不得便卧且宜闭目而坐须臾上床宜仰卧不宜侧卧宜竖膝未可伸足高倚床头厚铺裀褥遮围四壁使无孔隙免致贼风及以醋涂鼻或用醋炭及烧漆器更以手从心擀至脐下使恶露不滞如此三日以防血晕血逆不问腹痛不痛有病无病以童便和酒半盏温服五七服妙酒虽行血亦不可多恐引血入四肢且能昏晕宜频食白粥少许一月之后宜食羊肉猪蹄少许仍慎言语七情寒暑梳头洗足以百日为度若血气素弱者不计日月否则患手足腰腿痠痛等症名曰蓐劳最难治疗初产时不可问是男女恐因言语而泄气或以爱憎而动气皆能致病不可独宿恐致虚惊不刮舌恐伤心气不可不刷齿恐致血逆须血气平复方可治事犯时防若秋毫成病重如山岳可不戒哉【陈藏器云渍苎汁与产妇服之将苎麻与产妇枕之止血晕产妇腹痛以苎安腹上则止】　产妇将息如法脏腑调和庶无诸疾苦须先服黑神散四物汤四顺理中丸七宝散若壮热头痛此乳脉将行用玉露散头目不清是血晕用清魂散粥食不美是胃气虚用四顺理中丸　丹或曰初产之妇好血已亏汚血或留彼黒神散非要药乎答曰至哉坤元万物资生理之常也初产之妇好血未必亏汚血未必积藏府未必寒何以药为饮食起居勤加调防何病之有诚有汚血体怯而寒与之数贴亦自简便或有他病当求病起何因病在何经气病治气血病治血何用海制此方例令服饵设有性急者形痩者本有怒火者夏月坐蓐者时有火令姜桂皆为禁药至于将防之法尤为悖理肉汁发隂经之火易成内伤之病也先哲具有训戒胡为以羊鸡浓汁作糜而又常服当归丸当归建中汤四顺理中丸虽是补剂并是偏热藏府无寒何处消受若夫儿之初生母腹顿寛便啖鸡子旦吃伙盐不思鸡子难化伙盐发热展转生证不知所因率尔用药宁不误人予毎见产妇之无疾者必教之以却去黒神散与夫鸡子伙盐诸品肉食且与白粥将理间以些少鮝鱼煮令淡食之半月后方与少肉若鸡子亦须豁开淡煮大能养胃却疾彼富贵之家骄恣之妇卒有白带头风气痛膈满痰逆口干经事不调髪秃体倦皆是阳盛隂虚之病天生血气本自和平曰盛曰虚又乌知非此等缪迷有以兆之耶
　　千金云凡产后满百日乃可防合不尔至死虚羸百疾滋长慎之　凡妇人患风气脐下虚冷莫不由此早行房故也　产后七日内恶血未尽不可服汤脐下块散乃进羊肉汤有痛甚切者不在此例两三日消息可服泽兰丸此至满月丸药尽为佳不尔虚损不可平复也至极消痩不可救者服五石泽兰丸补之服法必七日之外不得早服也　凡妇人因暑月产乳取凉太多得风冷腹中积聚百疾竞起迄至于死百方疗不能差桃仁煎主之出蓐后服之妇人总令无病每至秋冬稍服一二剂以至年内常将服之佳
　　丹溪云产后以大补气血为先虽有疾证以末治之产后一切皆不可发表　产后不可用芍药以酸寒伐生发之气故也
　　通用方
　　加味四君子汤　新产之后虽无疾故宜将息调理脾胃美进饮食则脏腑易平复气血自然调和百疾不生也
　　人参　茯苓　白术　甘草　陈皮　藿香　缩砂仁　黄茋【各等分】
　　右八味剉散毎服四钱姜三片枣一枚煎温服
　　四顺理中丸　治新产血气俱伤脾胃不调百日内宜常服
　　人参【去芦】干姜【炮】白术【各一两】甘草【炙半两为细末】
　　右四味炼蜜丸如桐子大每服五十丸空心米饮送下
　　地黄丸　治产后腹痛眼见黒花或发狂如见鬼状或胎衣不下失音不语心胸胀满水谷不化口干烦渴寒热徃来口内生疮咽喉肿毒心中忪悸夜不得睡产后中风角弓反张面赤牙闗紧急或崩中如豚肝脐腹痛烦燥恍惚四肢肿满及受胎不穏唇口及指甲青黒
　　生地黄【研取汁留滓】生姜【各二斤研取汁留滓】蒲黄　当归【各四两】
　　右四味药于银石器内取生地黄汁炒生姜滓以姜汁炒地黄滓各令干四味同焙研为细末醋煮面糊为丸如弹子大毎服一丸食前当归酒化下　一方只用地黄生姜依交加法制为末毎服三钱酒下
　　当归散【见前胎堕半产条】
　　四味汤　治产后一切诸疾才方分娩一服尤妙当归【心膈烦加五分】胡索【气闷喘加五分】血竭【恶露不快加五分】没药【心腹撮痛加五分】
　　右四味等分为细末毎服二钱食前以童子小便一盅煎至六分温服
　　玉露散　治产后乳脉不行身体壮热疼痛头目昏大便澁滞此药凉膈压热下乳
　　人参　白茯苓　甘草【各半两】川芎　苦梗【炒】白芷【各一两】当归【二钱半】芍药【七钱半】
　　右八味为细末毎服二平钱水一盏煎至七分温服如烦热甚大便秘者加大黄二钱半
　　地黄煎　治产后诸疾
　　生地黄汁　生姜汁【各一升】藕汁【半升】大麻仁【三两去殻研】
　　右四味和匀以银器内慢火熬成膏温酒调服半匙更以北术煎膏入半匙尤佳　产寳方无麻仁用白蜜治产后虚惫盗汗呕吐
　　地黄酒　治产后百病未产一月先酿产讫可服
　　地黄汁　好麴　好净秫米【蒸各二升】
　　右先以地黄汁渍麴令发凖家法酿之至熟封七日取清者服常服令酒气相接勿令絶忌蒜生冷鲊滑鸡猪肉一切毒物凡妇人皆可服但夏三月不可酿春秋宜作以地黄汁并滓内米中炊合用之若作一石十石凖此二升为则先服当归汤后服此妙
　　桃仁煎　疗产后百病诸气
　　桃仁【一千二百枚去皮尖及双仁熬令黄色】
　　右捣令极细以上等酒一斗五升同研三四遍如作麦粥法以极细为佳入小长颈瓷瓶中密塞以面封之纳汤中煮一伏时不停火亦勿令火猛使瓶口常出在汤上勿令没之熟取出温酒服一合日再服
　　产后醋墨　松烟细墨【不拘多少用炭火煆通红以米醋淬之再煆再淬如此七度】右研令极细用绢罗过才产了服二钱以童便调下
　　黒神散　治妇人产后恶露不尽胞衣不下攻冲心胸痞满或脐腹坚胀撮痛及血晕神昏眼黒口噤产后瘀血诸疾并皆治之　又名乌金散治产后十八证一曰因热病胎死腹中二曰产难三曰胞衣不下四曰血晕五曰口干心闷六曰乍寒乍热七曰虚肿八曰乍见鬼神九曰月内不语十曰腹痛泄泻【兼服止防调气药】十一曰徧身疼痛十二曰血崩十三曰血气不通咳十四曰寒热心痛月不来十五曰腹胀满呕逆不定【次服朱砂丸三二日炒生姜醋汤下七丸】十六曰口鼻黒气及鼻衂【此证不可治】十七曰喉中气喘急【死不治】十八曰中风熟干地黄　蒲黄【炒】当归　干姜【炮】桂心　芍药甘草【各四两】黒豆【炒去皮半升】
　　右八味为细末毎服二钱酒童便各半盏同煎服
　　琥珀散　治产后一切危急之疾
