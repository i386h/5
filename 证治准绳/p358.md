<!-- { "loadSidebar": true } -->
　　固脬散　治妇人临产时伤手脬破小便不禁
　　黄丝绢【自然黄者染黄者不用三尺以炭灰汁煮极烂以清水洗去灰令浄入黄蜡半两蜜一两白茅根二钱马屁勃末二钱】　右用水二升再煮至一盏空
　　心顿服服时饮气服之不得作声如作声无効
　　补遗补脬饮　治产后伤动脬破终日不小便但淋湿不干
　　生丝绢【黄色者一尺】白牡丹根皮木　白芨【各一钱】
　　用水一碗煎至绢烂如饧服之勿作声作声无効
　　鸡内金散　治产后溺床失禁
　　以鸡防胵一具并肠洗烧为末酒调服方寸匕
　　小便出血
　　大产后小便出血者因血气虚而热乗之血得热则流散渗于胞内故血随小便出　薛一产妇尿血靣黄脇胀少食此肝木乗脾土也用加味逍遥补中益气兼服而愈后为懐抱不乐食少体倦惊悸无寐血仍作用加味归脾汤二十余剂将愈惑于众论服犀角地黄汤诸证复作仍服前汤而愈
　　治小便利血方　乱髪【汤洗垢腻浄】　右烧研为末米饮调服方寸匕
　　又方　用滑石【研】髪灰【等分】毎服一钱地黄汁调下崔氏方　疗产后血渗入大小肠　蜜【一大合】车前子【捣汁一升】　右相和煎沸分两服
　　补遗方　治产后小便出血　川牛膝【去芦】　水煎服又方　生地黄汁【半升】生姜自然汁【半合】　右相和服之
　　大便下血
　　薛产后便血或饮食起居或六淫之情以致元气亏损阳络外伤治法若因膏积热用加味清胃散若因淳酒湿毒葛花解酲汤若因怒动肝火六君加芍药柴胡芎归若因欝结伤脾加味归脾汤若因思虑伤心妙香散若因大肠风热四物加侧柏荆防枳殻槐花若因大肠血热四物加芩连若因肠胃虚弱六君加升麻柴胡若因肠胃虚寒六君加肉蔲木香若因元气下防补中益气加茯苓半夏若因气虚用六君升麻若因血虚用四物气血俱虚用八珍俱加柴胡升麻大凡病久或元气虚弱见病百端皆因脾胃亏损内真寒而外假热但用六君子或补中益气加炮姜温补脾气诸证悉退若四肢畏冷属阳气虚寒急加附子病因多端当临证制宜庶无误矣　一产妇粪后下血诸药不应饮食少思肢体倦怠此中气虚弱用补中益气加吴茱炒黄连五分四剂顿止但怔忡少寐盗汗未止用归脾汤治之而痊　一妇人但怒便血寒热口苦或胸脇胀痛或小腹痞闷此木乗土用六君加山栀柴胡而愈又用补中益气加味逍遥二药而不复作　一妇人久下血在粪前属脾胃虚寒元气下陷用补中益气汤加连炒吴茱一钱数剂稍缓乃加生吴茱五分数剂而愈　一妇人产后便血口干饮汤胸脇膨满小腹闷坠内热晡热饮食不甘体倦靣黄日晡则赤洒淅恶寒此脾肺气虚先用六君加炮姜木香诸证渐愈用补中益气将愈用归脾汤全愈后饮食失节劳役兼怒气发热血崩夜间热甚谵语不絶此热入血室用加味小柴胡二剂而热退用补中益气而血止用逍遥散归脾汤调理而康
　　隂脱产门不闭
　　三因妇人趣产劳力努咽太过致隂下脱若脱肛状及隂下挺出逼迫肿痛举重房劳皆能发作清水续续小便淋露
　　硫黄散　治产后劳伤隂脱
　　硫黄　乌贼鱼骨【各半两】五味子【二钱半】
　　右三味为末掺患处
　　桃仁膏　治产后隂肿妨闷
　　桃仁【去皮尖】枯矾　五倍子【各等分】
　　右以下二味为末研桃仁为膏拌匀傅之
　　硫黄汤　治产劳玉门开而不闭
　　硫黄【四两】吴茱萸　兔丝子【各一两半】蛇床子【二两】
　　右四味毎服四钱水一碗煎数沸滤滓洗玉门日再洗
　　熨法　单炒蛇床子乘热布裹熨患处亦治产后隂痛当归散　治隂下脱
　　当归　黄芩【各二两】芍药【一两半】猬皮【烧存性半两】牡蛎【煆二两半】
　　右五味为末毎服二钱温酒米汤任意调下忌登高举重
　　丹溪一妇人三十余歳生女二日后产户一物如手帕下有帕尖约重一斤予思之此因胎前劳乏伤气成肝痿所致却喜血不甚虚其时歳暮天寒恐冷干壊了急与炙黄茋半钱人参一钱白术五分当归一钱半升麻五分三贴连服之即收上得汗通身乃安但下裔沾席处干者落一片约五六两重葢脂膜也食进得眠诊其脉皆濇左略视其形却实与白术芍药各钱半陈皮一钱生姜一片煎二三贴以养之　一妇人产子后隂户中下一物如合鉢状有二岐其夫来求治予思之此子宫也必气血弱而下坠遂用升麻当归黄茋大料二贴与之半日后其夫复来曰服二次后觉响一声视之已收隂户讫但因经宿干着席上破一片如掌心大在席某妻在家哭泣恐伤破不可复生予思之此非肠胃乃糟粕也肌肉破尚可复完若气血充盛必可生满遂用四物汤加人参与一百贴三年后复有子一治子宫下用黄茋一钱半人参一钱当归七分升麻三分甘草二分作一贴水一钟煎至五分去滓食前服却用五倍子末泡汤洗又用末傅之如此数次宜多服药永不下薛玉门不闭气血虚弱也用十全大补汤肿胀焮痛肝经虚热也加味逍遥散若因忧怒肝脾气血伤也加味归脾汤若因暴怒肝火血伤也龙胆防肝汤　一产妇玉门不闭发热恶寒用十全大补加五味子数剂而寒热退用补中益气加五味子数剂而玉门闭　一妇人脾胃素弱兼有肝火产后玉门肿痛寒热作渴呕吐不食外敷大黄等药内用驱利之剂肿及于臀诸证蜂起此真气虚而邪气盛也先用六君子以固肠胃次用补中益气以升阳气不数剂而全愈　一产妇患此失治肿溃不已形体消痩饮食少思朝寒暮热自汗盗汗半年矣用补中益气汤加茯苓半夏脓水渐少饮食渐进又用归脾汤共五十余剂而愈　一产妇玉门不闭小便淋沥腹内一块攻走脇下或胀或痛用加味逍遥散加车前子而愈　一妇人子宫肿大二日方入损落一片殊类猪肝靣黄体倦饮食无味内热晡热自汗盗汗用十全大补汤二十余剂诸证悉愈仍复生育
　　治产后隂肿下脱内出玉门不闭　石灰【一升炒极热】汤二升投灰中适温冷澄清坐水中以浸玉门斯须平复如故　又方以铁精粉上推内之　又灸脐下横纹五七壮
　　一法用铁精羊脂二味搅令稠布裹炙热熨推内之【铁精是煅铁炉中飞出如尘紫色而轻虚可以莹磨器皿者】　子母疗产后隂下脱烧兎头末傅之
　　补遗治产后生肠不收　用枳殻煎汤浸良久即入又方　用五倍子白矾煎汤浸亦良
　　又方　酸笃草俗名老鵶酸煎汤用草坐不开孔才薫收一半稍温下手洗并收入而安
　　又方子宫脱出以温水洗软却用雄鼠粪烧烟薫入又法萆麻子十四粒去殻捣烂涂顶心如入即洗去
　　东妇人胞胎门落頽不收常湿　神闗　玉泉【五十壮】身交【脐下指缝中灸五十壮三报】又法　玉泉傍门三寸【火随年壮三报】女人隂门冷肿　皈来【三十壮】
　　甲妇人隂挺出四肢淫泺身闷少海主之【一作照海】
　　隂中肉线一妇产后水道中出肉线一条长三四尺动之则痛欲絶先服失笑散数次以带皮姜三斤研烂入清油二斤煎油干为度用绢兠起肉线屈曲于水道边以前姜薫之冷则熨之一日夜缩其大半二日即尽入再服失笑散芎归汤调理之如肉线断则不可治矣
　　隂蚀
　　大凡妇人少隂脉数而滑者隂中必生疮名曰防疮或痛或痒如虫行状淋露脓汁隂蚀几尽者此皆由心神烦欝胃气虚弱致气血留滞故经云诸痛痒疮皆属于心又云阳明主肌肉痛痒皆属于心治之当补心养胃外以薫洗坐导药治之乃可　薛前证乃肝脾欝结之证木旺生虫耳宜解欝清肝备见前杂证隂中生疮类一产妇素有肝火患此内溃痒痛食少热渴小水淋
　　沥用加味逍遥散加味归脾汤兼服间以芦荟丸外以鹤虱草煎洗而愈
　　千金方　蒲黄【三升】水银【一两】二味研匀以粉上
　　又方　肥猪肉十斤水一硕煮水浸冷即易不过三两度
　　洗搨汤方
　　甘草　干漆【各一两】黄芩　干地黄　当归　芍药【各二两】甲【五两】
　　右七味细切以水七升煮耗一半以绵帛内汤中以搨疮处良久即易日二度毎搨汤可人行十里许即裛干捻取甘湿散薄傅疮上使遍可经半日又以汤搨搨讫如前傅药　余家婢遇此疾医疗不差蚀处作两疮深半寸余因检得此方仍以自处蚺蛇胆散不经七日疮乃平复甚効凡治数十人应手而瘥请广布之
　　甘湿散【又名蚺蛇胆散】疗疳虫隂蚀
　　蚺蛇胆【真者】青木香　石硫黄　铁精　麝香【各四分临时分之多少入缘麝香辟蛇毒若先以相和蛇胆即无力也旧用五月五日虾蟇】
　　右五味各等分为末更细研有患取如三棊子和井花水日再服讫先令便利了即以后方桃枝熏下部讫然后取药如棊子安竹管里吹入下部中亦用再度老少量减其熏法每日一度不用再为之良
　　疗疳虫蚀下部及五脏方　取桃东南枝三七枚轻捶头使散以绵纒之又捣石硫黄为末将此绵纒桃枝撚转之令末少厚又截一短竹筒先内下部中以所撚药桃枝熟燃熏之
　　文仲疗隂蚀欲尽者方　以虾蟇兔屎等分为末傅之良
　　狼牙汤【古今录验】疗妇人隂蚀其中烂伤脓水淋漓臭秽狼牙【三两】右防咀以水四升煮取半升去滓内苦酒如鸡子中黄大沸汤一杯消尽夜适寒温以绵纒筯头大如茧濡汤以沥疮中日四五度即瘥
　　补遗治产后隂户生疮
　　青黛　黄丹　水粉　五倍子【等分为末】
　　用卖肉铺上拭肉巾烧为末和前药先以荆芥薄荷柏叶煎汤洗浄后掺药如疮干可用油调末涂之
　　又方　平胃散加贯众末每服二钱熟煮猪肝拌药内隂户中
　　乳少
　　大凡妇人乳汁或行或不行者皆由气血虚弱经络不调所致也乳汁勿令投于地虫蚁食之令乳无汁若乳盈溢可泼东壁上佳或有产后必有乳若乳虽胀而产后臖作者此年少之人初经产乳有风热耳须服清利之药则乳行若累经产而无乳者亡津液故也须服滋溢之药以动之若虽有乳却又不甚多者须服通经之药以动之仍以羮臛引之葢妇人之乳资于冲脉与胃经通故也有屡经产而乳汁常多者亦妇人血气不衰使然也大抵妇人素有疾在冲任经者乳汁少而其色带黄所生之子怯弱而多疾　三因产妇有二种乳脉不行有气血盛而壅闭不行者有血少气弱澁而不行者虚当补之盛当疎之盛者当用通草漏芦土根辈虚者当用炼成钟乳粉猪蹄鲫鱼之属防可见矣　薛前证若气血虚弱而不能化生宜壮脾胃怒动肝胆而乳肿汁出宜清肝火夫乳汁乃气血所化在上为乳在下为经若屡产无乳或大便澁滞当滋化源
　　漏芦散　疗乳妇气脉壅塞乳汁不行及经络凝滞妳乳胀痛留蓄邪毒或作痈肿此药服之自然内消乳汁通行
　　漏芦【二两半】蛇蜕【十条炙】蒌【十枚急火烧焦存性】
　　右三味为末温酒调下二钱无时服药后即以猪蹄羮投之经验方有牡蛎烧存性　一方只用牡蛎煅末酒调
　　又方　葵菜子【炒香】缩砂仁【各等分】　右为细末毎服二钱热酒调下滋益气脉荣衞行津液上蔡张不愚方常用极有验
　　产寳疗产后乳无汁方
　　土根　漏芦【各三两】甘草【二两】通草【四两】
　　右四味水八升煮取二升分温三服忌如常法　一方加桂心并为末酒服方寸匕
