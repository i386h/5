<!-- { "loadSidebar": true } -->
　　乳哺汤氏曰小儿乳哺须要得法乳者妳也哺者食也乳后不得便与食哺后不得便与乳小儿脾胃怯弱乳食相并难以尅化周嵗以上必成乳癖食癖于腹中作疼作热疳病従此起也　丹溪曰血气俱盛食物易消故食无时然肠胃尚脆而窄若稠粘干硬酸醎甜辣一切鱼肉水菓湿麪烧炙煨炒俱是发热难化之物皆宜禁絶只与熟菜白粥非惟无病且不縦口可以养德此外生栗味醎干柿性凉可为长隂之助然栗太补柿太涩俱为难化亦宜少与妇人无知惟务姑息畏其啼哭无所不与积成痼疾虽悔何及所以富贵骄养有子多病迨至成人筋骨柔弱有食则不能忌口以自养居丧则不能食素以尽礼小节不谨大义亦亏可不慎欤至于乳母尤宜谨节饮食下咽乳汁便通情欲中动乳脉便应病气到乳汁必凝滞儿得此乳疾病立至不吐则防不疮则热或为口糜或为惊搐或为夜啼或为腹痛病之初来其溺必少便须询问随证治母母安亦安可消患于未形也　乳儿法凡乳母血气为乳汁也五情善恶悉血气所生宜戒喜怒一切禁忌不用狐臭瘿瘘气嗽病者及身体疥癣头疮髪少紧唇耳聋音哑齆鼻癎病等方可乳儿　夏中盛热时乳母浴后或儿啼不可与妳能使儿成胃毒秋成赤白痢浴后可令定息良久热燥乳之故无患也　聂氏曰盛啼不可食乳恐气逆不顺聚而为逆亦能成惊风也　千金论曰凡乳儿不可过饱饱则溢而成呕吐若乳来多猛取出援后再乳切须乳时合先令捏去宿热乳然后乳之如乳母欲卧寐当以臂枕之令乳与儿头平母欲睡着时即夺其乳恐其不知饱足亦成呕吐父母交合之间儿卧于侧或惊起不可乳儿盖气乱未定必能杀儿也　巢氏云小儿啼未定气息不调母不可以乳饮盖恐乳不得下停滞胸膈则为呕吐也　颅防经曰夏不去热乳令儿呕吐冬不去寒乳令儿泄防复痢尤不可不谨　夜间乳儿母起身坐抱儿餧之　每侵早欲饮乳皆须捏去宿乳　乳汁勿投于地虫蚁食之令乳无汁可沃东壁上佳　乳令儿病证喜乳涎喘生惊【孙兆云令儿上气颠狂亦令儿生痰喘急或生惊】怒乳疝气腹胀【千金翼云怒乳令儿疝气扁鹊云女子则腹胀】寒乳妳片不化【史记华佗论云乳气寒虚冷故令便青而啼千金翼云令儿咳嗽】热乳面黄不食【千金翼云令儿呕吐张氏云热乳伤损肺气令儿胷】气乳吐防腹胀【寳鉴云令儿面黄白乳哺减少夜啼哯乳】病乳能生诸疾【令儿黄痩骨蒸盗汗嗞煎夜哭孙氏云病乳则致虚羸及生诸疾】壅乳吐逆生痰【灵秘云壅乳成痰涎涎壅生惊寳鉴云壅乳成妳癖又吐逆生痰】鬾乳腹急蔵冷【寳鉴云腹急而防胷背皆热夜啼肌瘦一如积块】醉乳恍惚多惊【千金翼云令小儿热腹急痛扁鹊云醉淫随乱乳儿恍惚多惊】淫乳必发惊癎【寳鉴云乳母淫佚情乱乳儿令吐防身热啼呌如鵶不治】　已上乳急欲乳儿能生诸病不可不忌也凡喜怒气乱未定乳儿则成吐防腹痛疳黄不食寒热壅积不散乳儿则成痰癖涎嗽肺胀胷醉淫喘乳多发惊癎圣惠方云醉淫喘乳能杀小儿圣济经论乳者夏不欲热热则致吐逆冬不欲寒寒则致下痢母不欲怒怒则令上气颠狂母不欲醉醉则令身热腹满母方吐下而乳则致虚羸母有积热而乳则变黄不能食新房而乳则瘦悴交胫不能行大抵乳食不便则生疾病　哺儿法肘后云儿初生三日应开腹助谷神碎米浓作饮如乳酪与儿大豆许数令咽之频与三豆许三七日可哺　千金云儿哺早不胜谷气令头面体生疮愈而复发又尫弱难养三十日后虽哺勿多不嗜食强与之不消复生病哺乳不进腹有痰癖四物紫丸微下之节哺数日自愈　寳鉴云儿五十日可哺如枣核百日弹丸早晚二哺莫抱檐下澡浴当风解衣哭未断而乳冒冷而哺又不可在神佛驴马畔各房异戸之亲诸色物器并不可触犯之害子性为惊癎经云三嵗未满勿食鸡肉子腹生虫　钱乙云儿多因爱惜过当三两嵗犹未饮食致脾胃虚弱平生多病半年后宜煎陈米稀粥粥面时时与之十月后渐与稠粥烂饮以助中气自然易养少病惟忌生冷油腻甜物等外台崔氏初哺儿法以平定成日丑寅辰己酉日大吉男忌戊巳日女忌丙丁日　断乳法小儿年至四五
　　嵗当断乳而不肯断者宜用画眉膏断乳之道方可渐与肉食则无疳癖之患
　　画眉膏
　　山栀【三个烧存性】雄黄【少】朱砂【少】
　　右为极细末入生麻油轻粉各少许调匀儿睡着浓抹于两眉上醒来便不食乳未效再用加黄丹一钱
　　杂将防法万全论田妇护儿絶无他疾譬之草木生于深山大泽容易合抱至于异果竒材縦加培养间有不秀实者岂贵贱异哉儿数见风日即血凝气刚肌肉硬宻堪耐风寒以田舎儿较之相似　田氏曰大凡小儿过暖生热热极生风提抱生痈喂饲生癖最宜慎之张涣曰乳母须每日三时摸儿项后风池若壮热者即须熨之使微汗即瘉　谚云戒养小儿谨护风池风池在颈项筋两辕之邉有病乃治之疾微切不可妄鍼灸亦不用辄吐下所以然者鍼灸伤儿经络吐下伤动臓腑故也　婴儿暑中常令在稍凉处乳母勿禁新水即不宜多　婴儿春夏间有疾不可乱有动下使下焦虚上焦热变成大病矣　婴儿须看禀受南北之殊盖地土寒温不同故也　婴儿生后两满月即目瞳子成能笑识人乳母不得令生人抱之及不令见非常之物婴儿百晬任脉生能反复乳母当存节喜怒适其寒温婴儿半晬凥骨已成乳母当教儿学坐　婴儿二百
　　日外掌骨成乳母教儿地上匍匐　婴儿三百日膑骨成乳母教儿独立　婴儿周晬膝骨已成乳母教儿行步　上件并是定法盖世之人不能如法存节往往抱儿过时损伤筋骨切宜戒之为吉　罗谦甫曰一小儿五月间因食伤冷粉腹中作痛遂于市药铺中买得神芎丸服之脐腹渐加冷疼时发时止逾七八年不已因思古人云寒者热之治寒以热良医不能废其绳墨而更其道也据所伤之物寒也所攻之药亦寒也重寒伤胃其为冷痛可知矣凡人之脾胃喜温而恶冷况小儿血气尚弱不任其寒故阳气潜伏寒毒留连久而不除也治病必先其本当用和中养气之药以救前失服之月余方愈呜呼康子馈药孔子拜而受之以未达不敢尝此保生之重者也奈何常人拱黙而令切脉以谓能知病否且脉者人之血气附行经络之间热胜则脉疾寒胜则脉迟实则有力虚则无力至于所伤何物岂能别其形象乎医者不可不审其病源而主家亦不可不说其病源且此子之父不以病源告医而求药于市铺中发药者亦不审病源而以药付之以致七八年之病皆昧此理也孙真人云未诊先问最为有凖东坡云只图愈疾不欲困医二公之语其有功于世大矣













　　证治凖绳卷七十一
<子部,医家类,证治准绳>
　　钦定四库全书
　　证治凖绳卷七十二
　　明　王肯堂　撰
　　幼科
　　初生门
　　初生
　　薛小儿在胎禀隂阳五行之气以生臓腑百骸借胎液以滋养受气既足自然生育分娩之时口含血块啼声一出随即咽下而毒伏于命门遇天行时气久热或饮食停滞或外感风寒惊风发热等因发为疮疹须急于未啼时用软帛裹指穵去其血用黄连豆豉硃蜜甘草解之后虽出痘亦轻矣有咽入即时腹胀呕吐短气不乳者用茯苓丸治之但黄连性寒若禀母气膏梁积热者宜服若滋味淡薄胎气元弱者又不宜用其硃砂固能解毒恐金石镇坠不若只以牛黄分许蜜调与吮为佳世多用犀角解毒丸其胎气虚寒虚弱者反伤脾胃生气甚致不育又有婴儿因其难产或冒风寒而垂危者切不可便断脐带急烘绵絮包抱怀中急以胎衣置火中煨烧更用火纸捻于脐带上往来燎之使暖气入腹须臾气复自苏尤戒洗浴恐腠理不宻元气发泄而外邪乗之也
　　拭口法婴儿新产出胎急以绵裹指揩拭儿口中舌上恶血秽露谓之玉衔若啼声一发即入腹成百病　又看舌下若连舌有膜如石榴子若啼不出声不转速以指爪摘断之或用苇刀子割之微有血出即活　若舌下血出多者以烧乱髪灰同猪脂少许和涂之【圣惠云看齿根有黄筋两条以苇刀割断防猪乳佳如儿口难开先防猪乳】儿上下唇与齿龈连处皆有一筋牵引若上唇筋紧即生上炼下唇筋紧即生下炼上炼生疮满头或眉间如癣状瘙痒不已复流黄汁至处生疮下炼起腰背渐至四肢患亦如上若疾甚不治或头面上下相通累年不轻又夭折或成大病是唯每日早辰拭口佳
　　浴儿法儿生三日以桑槐榆桃栁各取嫩枝三寸长者二三十节煎汤看冷热入猪胆汁二三枚浴之　浴汤用猪胆益母草不生疮疥用金银虎头骨麝丹砂辟恶气客忤惊癎用桃梅李楮根叶解体热温壮之病须浴时煑　汤须不冷不热于无风宻室浴之勿令久　浴讫以粉摩之或以光粉蚌粉扑身辟邪吉　纪用经浴法寅夘酉日吉壬午丁未癸巳凶不能上三日勿犯下三日【三日五日七日浴】小儿洗浴不可先断脐带洗了方断不致水湿伤脐可免脐风脐疮等证用清油调髪灰傅脐洗儿不可用水打湿脐带
　　断脐法千金云脐不得以刀割隔单衣咬断以暖气呵七遍即纒结所留带致儿足跌上断讫连脐带中多有虫急剔拨去不尔入脐成疾脐当长六寸长则伤肌短则伤臓不以时断及挼汁不尽暖气渐微即生寒令儿脐风　寳鉴论断脐若用剪刀先于怀中令暖又水入脐多天钓痛苦啼呌面青黒脐伤动令久不干伤外风即口噤不可救
　　灸脐法圣惠云儿生一宿抱近明无风处看脐上有赤脉直上者即于脉尽头灸三壮赤散无患矣
　　裹脐法千金论治白练令柔软方四寸新绵厚半寸与帛等合之裹脐调其缓急急则吐哯二十日乃解若十许日怒啼必衣中有刺或脐燥刺腹当更裹脐冬时须闭戸下帐然火令温暖换衣亦然仍以温粉扑之服药下胎毒法心鉴曰古方书言儿始生落草服汞粉朱砂白蜜黄连欲下胎毒今人率承用之不知今人禀受摄养与古人不同其药乃伤脾败阳之药若与儿服后必生异证只宜用淡豆豉煎浓汁与三五口其毒自下又能助养脾气消化乳食然古人之法终不可湮没今人用之而効者多或不至如心鉴所云者今次第列于左方　张涣云婴儿初生第一日才断脐防袍讫看儿形色若面红润色赤啼声响快者宜用汞粉法良久有脐粪便下为佳次用甘草法次用朱蜜法临时更看形色若面色多青白啼声不响即不须服次用牛黄法古方又有黄连法韭汁法猪乳法等在人看儿寒热
　　怯壮择所宜而用之尔
　　甘草法用好原州甘草中指一节许拍碎以水二蚬殻煎一蚬殻以绵纒蘸令儿吮之若吐出恶汁为佳若服一蚬殻不吐即不须更服不问婴儿虚实寒热皆须服之【肘后方吐后更与两服吐止须尽一合】薛氏预以甘草细切少许临产时以绵裹沸汤盏内覆温收生之际以软绵裹指蘸甘草汁拭其口次用黄连法朱蜜法
　　黄连法集验方初生儿恶汁留胸膈壅塞易生蕴热惊癎疮疖用好肥黄连数块槌碎绵裹如妳头状汤内浸成黄汁拈摭一二防儿口中恶汁自下乳食便美未尽用空绵别浸黄连后以朱蜜间与之　海蔵方净黄连一钱水一盏预先煎下待儿生未出声时便用灌下以去腹中恶物脐屎兼解胎中蕴积热毒终身不生疮又去脐风等病
　　韭汁法本草云儿初生与韭根汁灌之即吐出恶水圣惠方甘草后暖水浸韭子汁涂儿唇上干又涂数次止不令入口
