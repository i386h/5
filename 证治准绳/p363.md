<!-- { "loadSidebar": true } -->
　　朱蜜法好朱砂一大豆许细研水飞炼赤蜜一蚬殻看稠稀和成膏每用一豆大乳汁化下时时滴口中三日内止三粒临时更看形色若面色多青白啼声不响即不须服
　　牛黄法千金方朱蜜竟与牛黄不独益肝胆除热定精神止惊辟恶气又除百病　张涣法真牛黄一块好蜜炼熟和成膏每服一豆大乳汁化时时滴口中形色不实者不宜多服若婴儿胎热或身体黄色宜多服之汞粉法张涣方儿红润色赤啼声响快者用汞粉半钱旋旋令儿吮之良久有脐粪便下为佳　寳鉴银粉抹口舌上下左右两頬然后饲朱蜜
　　猪乳法婴儿初生至满月内常时时旋取猪乳滴口中佳　猪儿饮母次便提后脚离乳急捋之即得
　　脐带法用本儿落下脐带瓦上焙燥为末入辰砂黄连甘草各末五分和匀蜜拌做三五次涂乳母乳上俟儿吞之必使一日夜吞尽次日恶毒皆従大便而出日后不但痘疹稀疎竟有不出痘者俟脐带落下即便制服在六七日之间为妙其辰砂必须研极细末以甘草汤飞过任服无害此方一以解毒一以补养盖脐带乃有生初之河车也繋于母之命门两肾之所主乃以肾补肾肾既充足即不受邪故无他日变黒归肾之证亦无防门不合之疾生一儿即得一儿真保生第一良法蔵衣法【即胞衣】崔氏云儿衣清水洗勿令沙土草汚又清酒洗之仍内钱一文在衣中盛新瓶内青绵裹瓶口宻盖置便宜处三日后依月吉地向阳髙燥处入地三尺埋之瓶上土厚一尺七寸须牢筑令儿长夀智慧若不谨为猪狗食令颠狂虫蚁食令病恶疮犬鸟食令兵死近社庙令见鬼近深水污池令溺死近故灶令惊惕近井傍令聋盲弃道路街巷令絶嗣当门戸令声不出耳聋着水流下令清盲弃火里令生烂疮着林木头令自绞死此忌须慎　每于天德月空处埋之【正月天徳在丁月空在丙壬余详官本厯日】若遇反支宜挂宅外福德上向阳髙燥处待过月然后依法埋蔵吉　甲乙日生丙丁日蔵丙丁日生戊己日蔵戊己日生庚辛日蔵庚辛日生壬癸日蔵吉
　　剃头法集验方云小儿初剃头俱不择日皆于满月日剃之盖风俗所尚前产妇未得出房于满月即与儿俱出谓胎髪秽恶有触神灶令小儿不安故于此日必剃头而出凡剃头就温暖避风处仍剃后须以杏仁三枚去皮尖研碎入薄荷三叶再同研却入生麻油三四滴腻粉拌和头上擦以避风邪免生疮疥热毒其后小儿亦宜此法
　　附方
　　海百夀防　小儿初生未满月已里用之者老无疮疥
　　黄连【一两】硃砂【一钱】
　　右水煎令老母拭去口涎净灌下余药倾盆中浴儿遍身搽妙
　　颅防儿初生日与平和饮子【指迷儿生三日后与母服】
　　人参　茯苓　甘草　升麻【各二钱五分】
　　水一盏煎一合半时时与之乳母忌油腻满月及百晬如时冷加白术热加硝各半钱
　　生下胎疾【月内不测诸病】
　　总论千金论曰芽儿出腹骨肉未敛肌肉未成犹尚是血血凝则坚而成肌肉也又云如水上之泡草头之露夫初生一腊之内天地八风之邪岂能速害良由在胎之时母失爱护或劳动气血相干或坐卧饥饱相役饮酒食肉冷热相制恐怖惊扑血脉相乱蕴毒于内损伤胎气故降生之后有胎热胎寒胎肥胎怯胎惊胎黄诸证生焉外因浴洗拭口断脐灸防之不得法或绷絶惊恐乳哺寒温之乖其宜致令噤口脐风锁肚不乳等证病患致此亦难救疗坐视其毙良可哀悯故黄帝云吾不能察其幼小谓别是一家调理耳用药者必明消息形审定生死察病患之浅深知药性之寒温而后庶乎少失也
　　初生辄死千金儿初生辄死视儿口中悬痈前上腭有胞者【翼云赤胞】以指甲摘取头决令溃去血勿令血入咽入咽杀儿慎之
　　不能啼三因云小儿初生气絶不能啼者必是难产或冒寒所致急以绵絮包裹抱怀中未可断脐带且将胞衣置炉炭中烧之仍撚火纸条蘸油防火于脐带下薫之盖脐带连儿火薫时有火气由脐入腹更以热醋汤荡洗脐带须臾气回啼哭如常方可洗浴了即断脐带婴儿哭迟者以葱白细鞭背上即啼　水鉴方云胎
　　风生下不能啼须使园中小叶葵捣取汁调熊胆末才咬入口免倾危　看舌下法见前　儿生下地即不啼哭不能吞乳奄奄如死者急看喉间悬痈前腭上有一泡用指摘破以帛拭去恶血勿令咽下即能通声吞乳眼不开儿生眼闭口开常呻吟因受胎热用凉五蔵药天竹黄散【方见重舌】及与母吃复以竹筒煎汤洗眼　小儿初生眼闭者由产母食热物毒物致成斯疾治法当以熊胆少许蒸水洗眼上一日七次如三日不开用生地黄汤服仍须乳母服山茵陈汤凡初生小儿须洗令净若洗不净则秽汁浸溃于眼眦中使眼赤烂至长不瘥生地黄汤　治初生小儿眼不开
　　干地黄　赤芍药　川芎　当归【去芦】瓜蒌根　甘草
　　右为细末少许用灯心煎汤调抹入口中速服
　　四圣散　治婴孩胎受热毒生下两目不开
　　灯心　黄连　秦皮　木贼　枣子【各半两】
　　右防咀每服二钱水一盏煎七分澄清去查无时频洗两目自开
　　洗眼方
　　黄连　秦皮　灯心　大枣【各等分】
　　右用竹筒煎汤
　　不乳谓初出胞胎而不吮乳也婴儿初出胎时其声未发急以手拭其口令恶血净尽不得下咽即无他病若拭口不净恶秽入腹则令腹满气短不能吮乳或产母取冷过度胎中受寒致令儿腹痛也宜用茯苓丸及木香槟榔散治之
　　茯苓丸
　　赤茯苓　川黄连【去须】枳殻【炒】
　　右等分为末炼蜜丸桐子大毎服一丸乳汁调下
　　治秽恶入腹令儿呕吐不乳方
　　木香　干姜【生】茯苓　甘草　酸木瓜　丁香【各等分】
　　右为麤末一捻水煎绵蘸滴与之
　　外台方
　　用乳两合葱白一寸煎一两沸去葱吃即乳
　　圣惠人参丸
　　人参　龙胆　黄连　马牙硝　甘草【灸微赤】枳实【麸炒微黄各二两】
　　右捣罗为细末炼蜜丸如桐子乳汁研二丸灌口中日四五服差
　　硃砂丸　治三嵗以下胃口闭不吃乳
　　朱砂　牛黄　麝香　丁香　甘草【灸微赤】人参【各一分】犀角　黄耆　石膏【细研水飞】五灵脂【各半两】
　　右捣罗研匀宻丸如菉豆熟水下三丸日四五服灸法儿生二七日内不吮妳多啼者客风中脐循流心脾灸承浆在下唇棱下宛宛中次灸頬车在耳下頬骨后炷如雀屎各七壮此非灸不疗　儿喉中呜咽乳不利灸旋玑三壮在天突下一寸陷者中
　　吐不止钱初生下吐因秽恶下咽故也用木瓜丸主之凡初生急须拭净口中否则啼声一发秽物咽下致生诸病　田月里生呕先用硃砂丸下之如利后用朱沈煎坠其邪气便秽物自下而不呕也
　　钱木瓜丸
　　木瓜　麝香　腻粉　木香　槟榔【各等分】
　　右同研细末面糊丸如小黄米大毎服一二丸甘草水下无时　薛芽儿初生之患多因乳母不慎七情不节厚味传儿为病当审其因以调治其母前所用之药恐臓腑脆嫩不能胜受用者审之
　　圣惠藿香散　治儿生至半月呕逆不止
　　藿香　紫苑【洗去苗土各一分】甘草【灸赤半两】麦门冬【三分去心焙】桂心【半分】
　　右为散每服一钱水一盏煎五分去滓温绵防滴口中
　　不小便小儿初生不尿者多因在胎时母恣食噉热毒之气流入胎中儿饮其血是以生而脐腹肿胀如觉脐四旁有青黒气色及口撮即不可救也如未有青黒色不饮乳者宜服葱乳汤
　　葱乳汤
　　用葱白三四寸四破之以乳汁半盏煎灌　一方葱白生用捣烂人乳拌入儿口内再与乳吮咽下即通
　　豆豉膏
　　黒豆【一勺】田螺【十九个】葱【一大把】
　　右捣烂芭蕉汁调贴脐下
　　按观丹溪治郑防使之子患淋病乃因父服下部热药遗毒在胎留于子之命门而然以紫雪和黄檗末为丸投之下如黍如粟者椀许而安则初生不尿症其当审因而处治不言可知也
　　不大便俗名锁肚由胎中受热热毒壅盛结于肛门闭而不通无复滋润所以如此至若第三日不通急令妇人以温水漱口吸咂儿前后心并脐下手足心共七处凡四五次仍以轻粉半钱蜜少许温水化开时时将少许服之以通为度如更不通即是肛门内合当以物透而通之金簪为上玉簮次之须刺入二寸许以苏合香丸纳入孔中粪出为快若肚腹膨胀不能乳食作呻吟声至于一七难可望其生也　田氏治法先用硬葱鍼絍肛门如大便不下后用牛黄散【方见喘】送朱砂丸一时自见
　　大小便不通小儿初生腹胀欲絶大小便不通亦如前法吸咂胷前背心手足心脐下七处以红赤色为度须臾自通
　　垂痈千金云小儿出腹六七日后其血气收敛成肉则口舌喉頬里清净也若喉里舌上有物如芦箨盛水状者若悬痈有胀起者可以绵纒长鍼留刃处如粟米许大以刺决之令气泄去青黄赤血汁也一刺之止消息一日未消者来日又刺之不过三刺自消尽余小小未消三刺亦止自然得消也有着舌下如此者名重舌有着頬里及上腭如此者名重腭有着齿龂上者名重龂皆刺去血汁也　刺后用盐汤洗拭急用如圣散或一字散掺刷
　　如圣散
　　铅霜　真牛黄　太隂精石　朱砂【水飞曝干】
　　右四味各研极细秤准各二钱五分拌匀入白龙脑五分再研匀每用药抄一字至半钱止掺儿口中时时用
　　一字散
　　朱砂　鹏砂【各半钱】龙脑　朴硝【各一字】
　　右为极细末用蜜调少许鹅翎蘸刷口内咽下无妨
　　重舌巢氏云心于舌而主血脾络脉又出舌下心火脾土二蔵子母也有热即血气俱盛其状附舌下近舌根形如舌而短名重舌　指爪摘断及苇刀子割法见前拭口法条　惠眼鹅口重舌重腭口疮背上焦热因受胎时大受极热急以鸡内金为末干掺口内及朱砂膏地黄膏轮流掺之仍服天竺黄散
　　地黄膏
　　郁金【皂荚水煮干切焙】豆粉【各半两】甘草【一分灸】　马牙硝【斫一钱】
　　生地黄汁蜂蜜对合熬成膏和药每服两皂子大香熟水含化或鹅翎扫口内
　　金朱饮　治惊壮热伤寒伏热上焦虚热重舌口鼻生疮致赤眼方【本名天竺黄散】
　　川郁金【剉皂荚水煮干细者如胆壮佳】天竺黄　甘草【灸】马牙硝【各半两】朱砂【一分研】蝉殻【十四个水洗去土】麝香【少许】
　　右为末每服半钱至一钱蜜汤调下
　　重龈重腭千金治法总前垂痈门　刺去血汁后盐汤洗拭一字散涂刷法同前条　茅先生云心热壅滞先用朱砂膏【见惊积门】涂舌上后用牛黄膏【见膈热门】
　　圣惠牛黄散【一方无前三味有明粉】
　　牛黄　白龙脑　朱砂【各一分】铅霜【半两】太隂精石【一两】
　　右细研为散先于肿处以鍼铍破出血盐汤洗拭口后掺药神効
