<!-- { "loadSidebar": true } -->
　　口中有虫外台疗儿吃妳不稳七日以来壮热顔色赤鼻孔黄恐作撮口及牙闗虫似蜗牛亦似黄头白蚌螺用竹沥半合和少许牛黄服差　又猪肉拭口即虫出噤风巢氏云儿口内忽结聚生舌上如黍不能取乳名噤由在胎热入蔵心偏受热　圣惠初生儿须防三病一撮口二着噤三脐风皆急病着噤尤甚过一腊方免牙闗紧急吃乳不稳啼声渐小口吐涎沫【茅有眼闭】人见大小便通以为冷热所得不知病在喉舌状亦极重善救疗者十不得三四依将防法防于事先必无此患　但有此证急看见上腭有防子先以指甲轻轻刮破次服定命散辰砂全蝎散之类如口噤不开服诸药不効者生南星去皮脐研为极细末龙脑少许合和用指蘸生姜汁于大牙根上擦之立开凡脐风撮口噤风三者虽异其受病之源则一也大抵里气郁结壅闭不通并宜服煎豆豉汁与吃取下胎毒千金云小儿初生其气髙盛若有微患即须下之若不时下则成大疾难为疗矣紫霜丸量而与之
　　定命散　治初生儿口噤不乳
　　蝉蜕【二七枚去嘴脚】全蝎【二七个去毒】
　　右为极细末入轻粉少许和研用乳汁乳远调化服
　　辰砂全蝎散　治初生儿口噤
　　辰砂【水飞半钱】全蝎【头尾全去毒二十枚灸】鹏砂　龙脑　麝香【各一字】
　　右为极细末用乳母唾调涂口唇里及牙齿上或用猪乳少许调入口内
　　紫霜丸【方见变蒸】
　　张涣立圣散　治妊娠之时母服热药过多或食灸热物等致令婴儿初生下口噤不乳口舌上疮如黍粟大啀多啼名曰口噤
　　干蜘蛛【一个去口足以新竹火上炙取油一蚬殻许浸一宿炙令焦取末】干蝎梢【七个为末】腻粉【末一钱】
　　右件并同研极细毎服一字乳汁调时时滴口中
　　千金治口噤赤者心噤白者肺噤　鸡粪白大绵裹水一合煮二沸分再服【圣惠用豆大三枚水下】　又雀粪四枚末之着乳头饮儿大十枚
　　外台着噤病在咽如麻豆许令儿吐沫不乳　水银如黍与服下咽便愈以意量之不过小麻子许【事急用】
　　食疗茶苺研汁灌口中死亦生【生下湿茎端三叶花黄子赤似覆盆子】圣惠川椒一两搜麪里三角肉様烧黄熟以绵盖儿口掐去尖如筯头使椒气入口效未觉再作
　　蜈蚣方　治小儿口噤不开不能吮乳
　　赤脚蜈蚣【半条去足炙令焦为末】麝香【少许】
　　右以猪乳和之盖猪乳能独主小儿口噤不开
　　蜘蛛方　治小儿口噤不开不能吮乳
　　蜘蛛【一枚去足及口炙令焦细研】
　　用猪乳一合和为三服徐徐灌之神妙入麝香治牙疳极好
　　牛涎方
　　右取东行牛口沬涂小儿口及额上即効
　　治噤搐鼻法用郁金藜芦瓜带为末水调搐之　茅先生云儿生一百廿日内犯风噤【病同着噤】因母受胎有疾故受毒气生来血气未调又被风邪所撃致之治法先与夺命散吐风涎【见急慢惊门】后下醒脾散【一见胃气不和门一见慢脾风门】夹匀气散与服【见胃气不和门】又下雄朱散【见赤白痢】夹朱砂膏【见急惊】常服即愈如手捉拳噤口不开死
　　鹅口巢氏云儿初生口里白屑满舌上如鹅之口故名由在胎受谷气盛心脾热气薫发于口　治用发纒指头蘸井花水揩拭之睡时黄丹煆出火气掺于舌上如用前法其舌上白屑不脱可煮栗荴汁令浓以绵纒指头拭之若春夏无栗荴可煮栗木皮如用井花水法简要用牙硝细研于舌上掺之日三五度　秘录用
　　桑白皮汁和胡粉傅之　鸡防胵黄皮烧末水和服张涣保命散　治婴儿初生七日内胎毒者其舌上有白屑如米连舌下有膜如石榴子大令儿语不发名曰鹅口病
　　白矾【烧灰】朱砂【水飞各二钱半】马牙硝【半两】
　　右各研极细再同研每服一字取白鹅粪以水搅取汁调涂舌上颔頬内未用药时先以手指纒乱髪揩拭舌上垢然后使药傅之
　　茅先生论儿喉中壅一块肉瘤闭却为喉痹身大热舌硬不转为木舌口开满口黄如膏名鹅口三皆热甚生风风壅热毒至此为实热先用三解牛黄散【见实热门】微与通吐恶涎后用匀气散【见胃气不和门】及用天竺黄散【见重舌门】夹牛黄膏【见发热门】与服愈如喉响似锯及眼视面青黒不妳食死
　　撮口外证舌强唇青聚口撮面面目黄赤气息喘急啼声不出饮乳有妨若口出白沬而四肢冷者不可救疗其或肚胀青筋吊肠卵疝内气引痛皆肠胃郁结不通致之治法贵乎疏利【辰砂膏是也】初生一腊乃免【七日也】　千金云小儿初出腹骨肉未敛肌肉犹是血也血凝乃坚成肌肉耳其血沮败不成肌肉则使面目绕鼻口左右悉黄而啼闭目聚口撮面口中干燥四肢不能伸缩者皆是血脉不敛也多不育若有如此者皆宜与龙胆汤也
　　龙胆汤方　治婴孩小儿胎惊月内气盛发热脐风撮口壮热
　　龙胆草　钓藤　柴胡【去芦】黄芩【炒】桔梗【去芦炒】赤芍药【炒】茯苓【去皮】甘草【炙各五钱】蜣蜋【二枚去翅足炙】大黄【一分纸裹煨】
　　右合研为极细末用枣去核煎或加防风去芦麦门冬去心以导心热食前调服
　　张涣云婴儿胎气挟热亦因母有邪热传染或生下洗浴当风襁褓失度致令婴儿啼声不出乳哺艰难名曰撮口不开病七日之内尤甚急风散主之
　　急风散方
　　蛇蜕皮【微炒】钩藤　干蝎梢【各一分捣罗为细末】朱砂【一分细研水飞】好麝香　真牛黄【各半钱并研极细】
　　右件都拌匀再研为细末毎服一字取竹沥一两防同乳汁调下
　　辰砂僵蚕散　治初生撮【口】
　　辰砂【水飞半钱】僵蚕【真的去丝嘴炒一钱】蛇蜕皮【炒一钱】麝香【研半钱】
　　右为极细末少许用蜜调傅唇口
　　撮风散　治小儿撮【口】
　　赤脚蜈蚣【半条炙】钩藤【二钱半】朱砂　真僵蚕【焙】全蝎梢【各一钱】麝香【一字】
　　右为末每服一字取竹沥调下竹沥解热极好
　　辰砂膏
　　辰砂【三钱】鹏砂　马牙硝【各一钱五分】明粉【二钱】全蝎真珠末【各一钱】麝香【一字】
　　右为末和同好单包起自然成膏每服一字或一豆许治诸惊用金银薄荷汤下潮热甘草汤下月内婴儿用乳汁调傅妳上令吮下
　　脐风锁口方
　　金头蜈蚣【一个】蝎梢【五个】真僵蚕【七个】瞿麦【半钱】
　　右为末每一字吹入鼻中啼则可用薄荷汤调下一字然后服千金龙胆汤朱银丸
　　僵蚕方
　　真僵蚕二枚去嘴略炒为末调傅唇口中
　　甘草方　治小儿撮口取吐
　　甘草【一钱】
　　右煎服令吐出痰涎即以猪乳防入口中即差
　　脐风千金有脐风脐湿脐疮三者皆因断脐后为风湿伤而成夫风入脐脐肿腹胀四肢不利多啼不能乳甚者发搐为脐风肿湿经久不干为脐湿风湿相令脐生疮久不差为脐疮有一不已入于经脉多变为癎癎成作癎治　脐风者谓断脐之后被水湿风冷所乗风湿之气入于脐而流入心脾遂令肚腹胀满脐肿身体重着四肢柔直日夜多啼不能吮乳甚则发为风搐若脐邉青黒撮口不开是为内搐不治爪甲黒者即死其或热在胸堂伸缩努气亦令脐肿宜千金龙胆汤主之【方见前条】　钱氏云小儿洗浴拭脐不干风入作疮令儿撮口甚者是脾虚胃气不和宜调气益黄散主之【方见脾部】类萃云宜先用控痰饮吐风痰次用益脾散和脾又用辰砂膏利惊即愈或手足挛拳禁口不开者不治　曽氏法先投刧风膏次以五苓散加寛气饮入姜汁葱白灯心煎汤调服与解风痰及用一字金煎荆芥汤或薄荷汤调抹口内证轻即快　如禀赋充实发热有痰惊搐投黒白饮温蜜汤空心调下微泄似茶褐色二三行进白芍药汤水姜煎服常用此法亦妙　若脐凸【音迭】肚紧微有青色口撮不开肝风盛而脾土受制不可施治凡有此百无一治縦使得安亦非长夀
　　控痰饮
　　蝎尾　铜青【各半钱】朱砂【一钱】腻粉【一字】麝香【少许】
　　右为末每服一字腊茶清调下先吐风痰然后和胃或有段甘草方吐痰随轻重用
　　益脾散
　　白茯苓　人参　草菓【煨】木香【湿纸裹煨】甘草　陈皮厚朴【姜制】紫苏子【炒各等分】
　　右为末每服一钱姜水煎
　　辰砂膏【方见前】
　　宣风散　治初生儿因断脐后外伤风湿唇青口撮多啼不乳口出白沬
　　全蝎【二十一个头尾全去毒用无灰酒少许涂炙为末】麝香【一小字别研】
　　右研为极细末用半字金银煎汤或麦门冬去心煎汤调化食逺服
　　防风散　治初生儿脐风
　　防风【去芦】羌活　黄耆　当归　川白芷　甘草【各半钱】
　　右为极细末少许用灯心麦门冬去心煎汤调化不拘时服
　　刧风膏　治急慢惊搐脐风撮口牙闗紧闭痰涎壅盛咽喉肿痛
　　葳灵仙【去芦一两半细剉焙研为末】
　　右用皂荚三两去皮槌损挪温水一盌绢滤过慢火熬若稀糊入醇醋半两再熬三五沸去火冷用前药末亭分乳鉢内杵匀丸芡实大先用盐梅肉擦牙根次以此膏一丸或二丸温白汤浓调抹入左右牙闗内即开续进别药熬时得瓦器为上银器尤佳及解风痰壅盛淡姜汤调化无时少与含咽咽喉肿痛温茶清调下或薄荷汤
　　五苓散
　　寛气饮【俱见惊搐】
　　一字金　治初生婴孩一七之外欲成脐风撮口及卒中急慢惊风牙闗紧闭壅上痰涎
　　僵蚕【炒去丝】葳灵仙【去芦各四钱】明白矾【生用二钱】细辛【去叶一钱】甘草【生用二钱半】
　　右剉焙为末毎服一字至半钱姜汁沸汤调匀以指抹入牙闗内治卒中急慢惊证口禁不开用盐梅汤调擦上下牙根二处
　　黒白饮　治脐风气实者及急惊壮热发搐
　　黒牵牛【半生半炒】白牵牛【半生半炒】大黄【生用】陈皮【去白】槟榔【各半两】甘草【炙三钱】明粉【二钱】
　　右除槟榔不过火余五味或晒或焙仍合槟榔为末同明粉入乳鉢内再杵匀每服半钱至一钱温蜜汤调化空心投服或无时此药新合最妙久则效迟
　　白芍药汤【方见疝】
　　张涣封脐散　治婴儿初生因乳母不谨洗浴水入脐中或儿尿在防袍之内湿气伤于脐中或解脱风冷邪气所乗令儿脐肿多啼不能乳哺名脐风病宜急用此
　　好川当归【半两洗焙干】天浆子【三个微炒】乱发【一钱烧灰存性】
　　右件同捣罗为细末入麝香一字拌匀用药一字至半钱傅脐中时时用
　　三因小儿初生一七日内忽患脐风撮口百无一效坐视其死良可悯也有一法世罕知者凡患此证看儿齿龈上有小泡子如粟米状以温水蘸熟帛裹指轻轻擦破即开口便安不药神效
　　小儿初生脐风撮口诸药不效者灸然谷穴在内踝前起大骨下陷中可灸三壮鍼入三分不宜见血立效脐风目上挿刺丝竹空　肿灸腰对脐骨节间三壮炷如麦　脐风撮口在百日内多不治
　　脐湿婴儿脐中肿湿经久不差若至百日即危急宜速疗之　颅防经治脐湿方枯矾龙骨为末入麝少许拭脐干用避风　绛帛灰傅脐中　干虾蟆牡蛎各一枚烧灰细研少许傅脐中日三两上差
　　封脐散
