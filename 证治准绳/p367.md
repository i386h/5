<!-- { "loadSidebar": true } -->
　　钱肝主风　实则目直大呌呵欠项急顿闷　虚则咬牙多欠气热则外生气温则内生　肝病哭呌目直视呵欠顿闷项急　外生感风呵欠顿闷口中气热当发散大青膏主之若能食饮水不止当大黄丸微下之余不可下　肝热手防衣领及乱捻物泻青丸主之壮热饮水喘闷泻白散主之　肝有风目连劄不搐得心热则搐治肝泻青丸治心导赤散　肝有热目直视不搐得心热则搐治肝泻青丸治心导赤散　肝有风甚身反折彊直不搐心不受热也当补肾治肝补肾地黄丸治肝泻青丸　凡病或新或久皆引肝风风动而上于头目目属肝风入于目上下左右如风吹不定儿不能任故目连劄也若热入于目牵其筋脉两眦俱不能转视故目直也若得心热则搐以其子母俱有实热风火相故也【洁古曰肝主谋勇热则寻衣捻物目连劄直视不能转视或极则身反彊直折皆风火也目者肝之窍属木木性急故如是】肝病秋见【一作日晡】肝强胜肺肺怯不能胜肝当补脾肺治肝益脾者母令子实故也补脾益黄散治肝泻青丸主之　肝病春见【一作早晨】肺胜肝当补肾肝治肺脏肝怯者受病也补肝肾地黄丸治肺泻白散主之　五脏相胜轻重肝病见秋木旺肝胜肺也宜补肺泻肝轻者肝病退重者唇白而死　娄五脏相胜病随时令乃钱氏扩充内经藏气法时论之防实发前人所未发者也假如肝病见于春及早晨乃肝自病于本位也今反见于秋及日晡肺之位知肺虚极肝徃胜之故当补脾肺泻肝也余仿此　洁肝主风自病则风搐拘急急食甘以缓之佐以酸苦以辛散之　实则风搐力大泻青丸主之　虚则风搐力小地黄丸主之心乘肝实邪壮热而搐利惊丸凉惊丸主之　肺乘肝贼邪气盛则前伸呵欠微搐法当泻肺先补本脏补肝地黄丸主之泻肺泻白散主之　脾乘肝微邪多睡体重而搐先当定搐泻青丸主之搐止再见后证则别立法治之　肾乘肝虚邪增寒呵欠而搐羌活膏主之刘凡肝得病必先察其肺肾两脏根其病之所起然后审其肝家本脏之虚实方可治疗然肾者肝之母金者木之贼今肝之得病若非肾水之不能相生必是肺金之鬼来相攻击不得不详审而求之故其来在肺先治其肺攻其鬼也其来在肾先补其肾滋其根也然后审其肝家本脏之虚实而寒温之　薛若肝经实热而外生风者宜用大青膏散之若既服而前证仍作或益甚者此邪气已去而脾气亏损也宜用异功散加芎归补之若肝经虚热或因尅伐而内生风者宜用异功散地黄丸补之若风邪入脏能食饮冷大便秘结者此邪气内实也宜用大黄丸下之若既下而食少饮汤或腹作胀者此脾气内虚也宜用白术散补之气血素弱或因病后或服攻伐之剂而手防衣领咬牙呵欠目淡青者乃肝经虚甚也急用地黄丸以补肾肝哽气短气长出气乃肺经虚甚也急用异功散以补脾肺若申酉时呌哭直视呵欠顿闷项急惊悸手足摇动发热饮水者此风火相而胜肺金也用柴胡栀子散以治肝火生肝血用异功散补脾土生肺金若唇白者为脾絶不治海肝苦急急食甘以缓之甘草　肝欲散急食辛以散之川芎　以辛补之细辛　以酸补之药　肝虚以生姜陈皮之类补之虚则补其母肾者肝之母也以熟地黄栢补肾如无他证钱氏地黄丸补之　补肝丸四物汤内加防风羌活等分为细末炼蜜为丸是也　镇肝丸即泻青丸去栀子大黄是也治肝虚钱氏补肾地黄丸　肝实以白药泻之如无他证钱氏泻青丸主之实则泻其子心乃肝之子以甘草泻心
　　泻青丸【钱氏】　又名泻肝丸
　　当归【去芦焙】龙胆【焙】川芎　山栀子【仁】川大黄【湿纸裹煨】羌活　防风【去芦各等分】
　　右为末炼蜜和丸芡实大毎服半丸至一丸煎竹叶汤同沙糖温水化下　薛前方足厥阴经解散肌表疏通内热之药也若大便秘结烦渴饮冷饮食如常者属形病俱实宜用此以泻之若大便调和烦渴饮冷目淡青色属病气实而形气虚宜用抑肝散平之若大便不实作渴饮汤饮食少思肢体倦怠者属形病俱虚宜用地黄丸补之
　　抑肝散　治肝经虚热发搐或发热咬牙或惊悸寒热或木乘土而呕吐痰涎腹胀少食睡卧不安
　　软柴胡　甘草【各五分】川芎【八分】当归　白术【炒】茯苓钩藤【各一钱】
　　右水煎子母同服　如蜜丸名抑青丸
　　大青膏【方见惊搐】　大黄丸【方见腹胀】　异功散【方见吐泻】　白术散【方见渴】　柴胡栀子散【方见诸热】　利惊丸　凉惊丸　羌活膏【三方俱见惊搐】　洗心散
　　惊搐
　　娄惊搐一也而有晨夕之分表里之异身热力大者为急惊身冷力小者为慢惊仆地作声醒时吐沫者为癎头目仰视者为天吊角弓反张者为痉而治各不同也藏府旺时补泻法钱因潮热发搐在寅卯辰时者此肝用事之时也身体壮热目上视手足动摇口内生热涎项颈强急此肝旺也当补肾治肝补肾地黄丸【方见肾部】治肝泻青丸【方见肝部】　薛寅卯辰时搐而发热作渴饮冷便结属肝胆经虚热用柴参苓散作渴引饮自汗盗汗属肝胆经血虚用地黄丸口吻流涎属肝木尅脾土用六君子汤　一小儿寅卯时发热痰搐服抱龙丸而愈后复患因自用前药更加咳气喘不时发搐面赤或青黄或浮肿或流涎余谓咳气喘乃脾肺气虚不时发搐乃木乘土位面青而黄赤乃肝助心脾浮肿流涎乃脾气虚弱用益智丸以补心神补中益气汤以养脾肺顿愈　钱因潮热发搐在巳午未时者此心用事之时也心惕目上视白睛赤色牙闗急口内涎生手足动摇此心旺也当补肝治心治心导赤散凉惊丸补肝地黄丸　广亲宅七太尉方七嵗潮热数日欲愈钱谓父二大王曰七使潮热将安八使预防惊搐王怒曰但使七使愈勿言八使病钱曰八使过来日午间即无苦也次日午前果作搐急召钱治之三日而愈葢预见其目直视而顋赤必肝心俱热更坐石杌子乃欲就冷此热甚也又肌肤素肥盛而本实其脉急促故发搐尅言午时者自寅至午皆心肝用事之时治之乃泻心肝补肾自安矣　薛巳午未时发搐若兼作渴饮水属风火相以地黄丸补肝导赤散凉惊丸治心若作渴饮汤体倦不乳土虚而木旺也用地黄丸以补肾六君子汤以补脾　一小儿巳午时搐热惊悸发时形气倦怠而黄食流涎饮汤此心火虚而不能生脾土也不信自服凉心之药更加吐泻睡而露睛几成慢脾风用六君姜桂佐以地黄丸而愈　一小儿七嵗惊搐发热不已巳午未时益甚形气殊倦热定饮汤此心脾气虚朝用补中益气汤加益智仁夕用六君当归钓藤钩防愈后饮食过多复作吐泻或治以保和丸反加寒热发搐此脾土复伤而肝木所侮也用六君柴胡寒热止而饮食进但午未时仍泻用补中益气汤加茯苓半夏钓藤钩而愈　钱因潮热发搐在申酉戌时者此肺用事之时也不甚搐而喘目微斜视身热如火睡露睛手足冷大便淡黄水是肝旺当补脾益黄散【方见脾部】治肝泻青丸治心导赤散【洁古云脾病肝强法当补脾恐木贼害宜先泻心肝以挫其强而后补脾为当】　徐氏子三嵗病潮热毎日西则发搐身微热而目微斜露睛四肢冷而喘大便微黄请钱与李同治钱问李曰病何搐也李曰有风何身热微温曰四肢所作何目斜睛露曰搐则目斜何肢冷曰冷厥心内热曰何喘曰搐之甚也曰何以治之曰凉惊丸鼻中灌之必搐止钱又问曰既谓风病温壮搐引目斜露睛内热肢冷及搐甚而喘并以何药治之李曰皆此药也钱曰不然搐者心肝实也身微热者日西肺用事之时也肺主身温今且热者肺虚也目微邪露睛者肝肺相乘胜也四肢冷者脾虚也肺若虚甚则脾母亦弱木气乘脾四肢即冷治之当先补脾肺用益黄散阿胶散得脾虚证退然后治其心肝汗泻青丸导赤散凉惊丸治之九日愈　薛申酉戌时微搐而喘目微斜身似热睡而露睛大便淡黄属脾肺虚热用异功散手足逆冷或喘泻不食属脾肺虚寒用六君抱姜木香久病而元气虚者用六君子六味丸二药主之
　　钱因潮热发搐在亥子丑时者此肾用事之时也不甚搐而卧不穏身体温壮目睛斜视喉中有痰大便银褐色乳食不消多睡不省当补脾治心补脾益黄散治心导赤散凉惊丸【洁古云皆因大病后脾胃虚损多有此疾】　薛亥子丑时微搐身热目睛斜吐泻不乳厥冷多睡属寒水侮土用益黄散未应用六君姜桂
　　表里钱伤风发搐因伤风后得之口中气出热呵欠顿闷手足动摇当发散大青膏主之小儿生来怯弱者多此病也　洁伤风发搐因伤风而得之证同大人伤风寒痰之类当辨有汗无汗阴阳二证用大青膏小续命之类开发则愈【大青膏阴证小续命阳证也】　薛伤风发搐口气不热肢体倦怠用异功散补脾土钓藤饮清肝木若因风邪内郁发热而变诸证者当理肺金清风邪若外邪既解而内证未除当理肺补脾若肺经亏损而致惊搐等证者当补脾肺以平肝心则惊搐自止矣　一小儿月内发搐鼻塞乃风邪所伤以六君子汤加桔梗细辛子母俱服更以葱头七茎生姜一片细擂摊纸上合置掌中令热急贴门少顷鼻利搐止
　　大青膏
　　天麻【末一分】白附子【末生一钱半】青黛【一钱研】蝎尾【去毒生末】乌蛇梢肉【酒浸焙干取末各半钱】朱砂【研】天竺黄【研】
　　右同再研细生蜜和成膏毎服半皂子大至一皂子大月中儿粳米大同牛黄膏温薄荷水化一字服之五嵗已上同甘露散服之
　　小续命汤【方见中风】
　　钱伤食发搐因伤食后得之身体温多唾多睡或吐不思乳食而发搐当先定搐搐退白饼子【方见癖】下之后服安神丸【方见心脏】　洁伤食发搐谓不因他证忽然而搐此因饮食过度致伤脾胃故儿多睡多吐不思饮食脾胃既虚引动肝风则发搐当先定其搐如羌活防风煎下泻青丸后用白饼子下其食渐渐用调中丸【方见腹痛】异功散【方见吐泻】养其气　薛停食发搐呕吐乳食者宜用消食丸若食既消而前证仍作或变他证者脾土伤而肝木乘之也用六君子加钓藤钩以健脾平肝【消食丸方见伤食】垣外物惊宜镇平之以黄连安神丸若气动所惊宜寒水石安神丸　娄外物惊者元气本不病故治以黄连安神之苦寒气动惊者不因外物惊元气自有病故治以寒水石安神之甘寒也
　　黄连安神丸
　　黄连【浄酒炒一钱半】朱砂【细研水飞】生地黄　当归【各一钱】甘草【炙五分】
　　右为极细末蒸饼和丸如黄米大毎服十丸津下
　　寒水石安神丸【即钱氏安神丸方见心脏】
　　镇心丸　凉心经治惊热痰盛
　　甜硝【白者】人参【去芦取末各一两】甘草【炙】寒水石【烧各一两半】干山药【白者】白茯苓【各二两】朱砂【一两】龙脑　麝香【各一钱三味俱研】
　　右为末熟蜜丸如鸡头大如要红入坯子胭脂二钱【即染胭脂】温水化下半丸至一二丸食后
