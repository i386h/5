<!-- { "loadSidebar": true } -->
　　琥珀抱龙丸【曽氏】抱龙之义抱者保也龙者肝也肝应东方青龙木木生火所谓生我者父母也肝为母心为子母安则子安心藏神肝藏魂神既定惊从何生故曰抱龙丸理小儿诸惊四时感冐风寒瘟疫邪热致烦燥不寜痰气急及疮疹欲出发搐并宜可投其药性温平不僭不燥常服袪风化痰镇心解热和脾胃益精神
　　真琥珀　天竺黄　檀香【细剉】人参【去芦】白茯苓【去皮各一两半】粉草【三两去节】枳殻【水浸去穰麸炒微黄】枳实【水浸去穰麸炒微黄各一两】硃砂【五两先以磁石引去鐡屑次用水乳鉢内细杵取浮者飞过浄器内澄清去上余水如此法一般精制见硃砂尽矖干用】山药【去黒皮一斤剉作块慢火炒令热透冷用】南星【一两剉碎用腊月雄黄牛胆酿经一夏】金箔【百片去防纸取见成药一两同在乳鉢内极细杵仍和匀药药末用】
　　右前十二味除硃砂金箔不入碾内余十味檀香不过火外九味或晒或焙同研为末和匀硃砂金箔毎一两重【取新汲井水一两重入乳鉢内略杵】匀随手丸如鸡头子大阴干晴霁略晒日色燥甚则拆裂宜顿放当风处取其自干治法并用葱汤无时化服或薄荷汤痰壅甚淡姜汤下痘疮见形有惊温浄汤下心悸不安灯草汤下暑天闷热麦门冬熟水下百日内婴儿毎丸作三次投二嵗已上者止一丸或二丸其品剂修合之时但缺一味不依制度必无效矣常用瓦瓶入麝香同収毋使散泄气味入珍珠末一两合和名金珠散葢珍珠能镇心寜肝坠痰尤效治法汤使同前
　　又琥珀抱龙丸　专治小儿急慢惊风发热咳作搐痰喘惊悸生姜薄荷汤下　时行痘疹发热呕吐惊跳白汤下　伤风发热咳鼻塞惊哭葱汤下　因着惊发热睡卧不寜灯心汤下　夏月发热呕吐麦门冬汤下　因母发热过乳温热不寜甘草汤下脾胃不和头热黄痩食砂仁汤下　周嵗小儿服一丸未及者半丸连进一二丸无不效騐忌食鱼腥生冷食乳者乳母同忌
　　琥珀【二钱半包在精猪肉内煨过取出研末二钱】牛胆南星【一两六钱腊月用牛胆作成者妙】僵蚕【二钱炒】雄黄　辰砂　人参　白茯苓【各三钱】天竺黄【五钱】钩藤【全用钩子一两五钱】真正牛黄【五分】真麝香【一钱】
　　右各味不可短少分厘碾为极细末用粉甘草八两剉碎以水四大碗熬膏二盏入药末为丸毎一丸五分重金箔为衣外用黄蜡包之一料作二百丸
　　又琥珀抱龙丸　治病法如前
　　琥珀【一两五钱研】牛黄【一钱研】人参　檀香　白茯苓【各一两半】硃砂【研】珍珠【各五钱研】枳殻　枳实　牛胆南星天竺黄【各一两】山药【十两】甘草【三两以上各为细末】金箔【四百片】蜂蜜【二片】黄腊【二十五斤】
　　此药一料五百丸毎丸五分重专治婴孩小儿诸惊四时感冐瘟疫邪热烦燥不寜痰气急疮疹欲出发搐并皆治之其药性温平不寒不燥驱风化痰镇心解热安魂定惊和脾健胃添益精神葱白煎汤或薄荷汤下　痰壅咳甚生姜汤下　痘疹见形有惊白汤下　心悸不安灯心汤下并不拘时服　初生数月者毎丸作四次服或三分之一或半丸数嵗者毎服一丸更量儿大小加减酌用可也
　　世夺命散　治急慢惊风诸药无效此药随手奏功白附子【三钱】黒附子【炮去皮脐半两急惊不用】南星【炮一两】天麻【三钱】辰砂【另研二钱半】防风　半夏【各半两】全蝎【去毒七枚】蜈蚣【炙一钱】麝香【半钱】僵蚕【煨】
　　右为末三嵗儿半钱薄荷生姜自然汁加好酒滚汤各少许调服急惊加轻粉脑子各少许
　　太乙保生丹【见慢惊】
　　汤治慢惊甚騐
　　赤脚蜈蚣【酒炙一条】白僵蚕【炒七条】辰砂【另研一钱】全蝎【用薄荷叶包炙七枚】青州白丸子【三十丸】
　　右为末入麝香少许慢惊人参麦门冬汤调下急惊加脑子牛黄各少许金银薄荷汤调下
　　罗天麻散　治小儿急慢惊风及大人中风涎盛半身不遂言语艰澁不省人事
　　半夏【七钱】天麻【二钱半】甘草【炙】茯苓　白术【各三钱】
　　右用水一盏入磁礶内煮药令水干将老姜三钱同煮干为细末毎服一钱五分姜枣汤调下
　　雄黄散　主暴中急慢惊风防痰涎满口及雨侵闭汗不通或凉或热坐卧生烦
　　雄黄【红亮者二钱半】白药【去黒皮】川乌头【泡裂去皮脐】草乌头【泡裂去皮】天麻【去殻者】川芎【五味各半两】
　　右除雄黄外五味剉焙同雄黄为末惊风痰涌毎服半钱或一钱用姜汁茶酒调下发汗姜葱薄荷水煎并投三服取效
　　经治惊风坠涎天南星一个重一两者换酒浸七伏时取出新瓦上炭火炙干烈地上去火毒捣末入硃砂二钱半研为细末毎服五分荆芥汤空心及午时各调下一服
　　田天麻防风丸　治小儿惊风身热喘粗多睡惊悸搐掣神昏痰涎不利等证
　　天麻　防风　人参【各一两】蝎尾【去毒半两】甘草　硃砂雄黄　牛黄　麝香【各一钱】僵蚕【炒半两】
　　右为末炼蜜丸如樱桃大硃砂为衣毎服薄荷汤下一二丸
　　云七味羌活膏　治急慢惊风壮热
　　羌活　独活　天麻　全蝎【去毒】人参　僵蚕【炒各半两】乌蛇肉【酒浸一宿焙干一两】
　　右为末炼蜜和丸如皂子大毎两作五十丸毎服一丸荆芥汤下
　　经治小儿惊风全蝎一钱不去头尾用薄荷叶裹炙干同研为末作四服白汤下
　　衍治小儿惊风僵蚕蝎梢等分天雄尖附子尖共一钱炮过为末毎调一字姜汤调下
　　罗小儿惊风酿乳方用白羊头一个丁香同熬至熟乳母空心尽食之
　　丹孙女因胎中受湿热日午发搐唇黒面青毎日作一次未半周难与药且酿乳饮之
　　白术　陈皮　半夏　药　青皮【各五分】人参川芎　木通【各三钱】黄连【二钱】甘草【炙一钱】
　　右分八服姜五片与乳母煎服
　　小儿急慢惊风发热口疮手足伏热痰热痰喘痰并用涌法重剂以蒂散轻剂苦参赤小豆末酒酸虀汁调服之后用通神散蜜丸服之间以桑牛阴干研末调服以平其气
　　本褊银丸　治小儿急慢惊风积痼
　　青黛【三钱】水银【一皂角子大同黒铅锡炒砂子】寒食麫　黄明胶【炒焦为末各一钱】轻粉【炒豆许】雄黄　粉霜　硃砂【各一两】巴豆【二十一粒去油】脑麝【少许】
　　右研细滴水为丸如麻子大捏匾曝干磁盒盛之一嵗一丸随意加减煎枣子汤送下不得化破
　　博治急慢惊风乳香甘遂各半两同研细毎服半钱用乳香汤调下或用童便调下尤妙
　　刼风膏　治急慢惊搐脐风撮口牙闗闭痰涎壅盛咽喉肿痛
　　葳灵仙【去芦一两半细剉焙研为末】
　　右用皂荚三两去皮捶损挪温水一盌绢滤过慢火熬若稀糊入醇醋半两再熬三五沸去火冷用前药末亭分乳鉢内杵匀丸芡实大先用盐梅肉擦牙根次以此膏一丸或二丸温白汤浓调抺入左右牙闗内即开续进别药熬时得瓦器为上银器尤佳及解风痰壅盛淡姜汤调化无时少与含咽咽喉肿痛温茶清调下或薄荷汤　以上诸方通治急慢惊风葢谓虚实两见急慢互出故有通治之法合而言之急慢虽异皆本之于痰故礞石星半之属通能治之者也分而言之礞石之属泻痰青黛之属泻木硃砂之属泻火皆为气实之剂参草之属补土天麻全蝎之属补木乌附之属补火又皆治气虚之剂故补泻兼施虚实通治之法也
　　霹雳散　解急慢惊风不省人事
　　猪牙皂角【三钱】细辛　川芎　白芷【三味各二钱】踯躅花【一钱半】
　　右剉晒为末毎以少许用大灯心三寸长蘸防鼻内得喷嚏为验前药不可焙焙则不应
　　目睛瞤动薛目者肝之窍也肝胆属风木二经兼为相火肝藏血血不足则风火内生故目睛为之瞤动经曰曲直动摇风之象也宜用四物益其血柴胡山栀清其肝阴血内荣则虚风自息矣若因肝经血燥而自病者用六味丸以滋其源因肺金尅肝木者用泻白散以平金邪若眼眶瞤动者肝木乗脾土也用抱龙丸若愈后惊悸不寐或寐中发搐咬牙目睛瞤动者血虚不能荣筋脉也用补中益气汤或归脾汤加茯苓五味葢有余者邪气实也不足者真气虚也凡病气有余当认为不足此证兼属肝脾多为慢惊之渐
　　唇口蠕动薛唇为脾之华口乃脾之窍又阳明之回环唇口而交人中阳明胃也是以脾胃虚者多有热证不独病后而已夫脾主涎脾虚则不能収摄多兼流涎或误认为痰而用袪逐之药则津液益枯不能滋养筋脉遂致四肢抽搐病势愈甚原其治法与慢脾风相同当用大补脾胃之药加升麻柴胡切勿用青皮龙胆草之类兼察其色黄者脾弱也青者肝胜也青黄不泽木来尅土也青赤相兼木火风热也黒为寒水反来侮土白为气虚亡阳凡此宜用六君子汤加小柴胡汤若四肢微搐或潮热徃来或泄泻呕吐而色痿黄皆脾胃有伤也宜用白术黄芪川芎当归人参陈皮肉豆防神麯干葛白药黄连炙甘草白茯苓以补胃气若脾胃虚弱者用五味异功散虚寒加木香炮姜若脾气下陷者用补中益气汤以升其阳作渴者用七味白术散以生津液若肝木侮脾者用补中益气汤加茯苓半夏药以制肝补脾
　　目直视薛小儿忽然惊搐目直者皆肝之风热也若肝虚生风则目连劄而不搐及多欠咬牙若肝经风实则目直大呌呵欠项急顿闷若肝经有热则目直视不搐得心热则搐气热则外生气温则内生其证手寻衣领及乱捻物宜用泻青丸吐热饮水喘闷宜用泻白散凡病之新久皆能引肝风风内动则上生于目故目为之连劄若热入于目牵其筋脉两眦俱不能转视故目直也亦有饮食停滞中焦致清阳不升浊阴不降肝木生发之气不得升致生虚风者湏详审之若胸满腹痛呕吐恶食轻则消导化痰重则探吐滞积更湏审其所伤寒物热物亦有因感冐吐泻致使土败木侮而生虚风者不可遽服惊药宜用六君子加药木香柴胡制肝补脾若因脾土虚而自病者用五味异功散凡饮食停滞痰涎壅满而见惊证者实因脾土虚弱不能生金金虚不能平木故木邪妄动也宜健脾消食其证自愈若辄用惊搐之药反成其风而益其病也况脏腑脆嫩不可投以峻厉之剂治者审之
　　睡中惊动薛小儿睡中惊动由心肾不足所致葢心主血与神肝藏血与魂肺主气与魄肾主精与恐小儿脏腑脆弱易为惊恐恐则气下惊则心无所依神无所归且夫人之神气寤则行于目寐则栖于肾今心肾既虚则不能寜摄精神故睡中惊动也治宜清心安神用茯苓补心　加酸枣仁茯神五味子亦有惊吓而作者因击动其肝故魂不安也治宜镇惊定魂用安神镇惊丸若饮食间因惊而停滞者用六君子加神麯厚朴食既消而惊未定用茯苓补心汤若木火太过而心神不寜者用导赤散风热相者用柴胡栀子散食郁生痰惊动不安者用四君以健脾神麯半夏以化痰山栀芍药以清热
