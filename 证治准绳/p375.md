<!-- { "loadSidebar": true } -->
　　目动咬牙薛小儿惊后目微动咬牙者皆病后亡津液不能荣其筋脉也亦有肝经虚热而生风者当审其气血有余不足而治之其日中发热饮冷而动者气有余也用泻青丸夜间盗汗及睡不寜而动者血不足也用地黄丸或因肝经风邪于脾肾者亦令咬牙先用柴胡清肝散次用五味异功散六味地黄丸若因脾胃虚热用补中益气汤加芍药山栀实热用泻黄散葢牙牀属手足阳明故也若肝肾热用五味地黄丸
　　泄泻薛小儿惊泻者肝主惊肝木也盛则必尅于脾脾土既衰则乳食不化水道不通故泄泻色青或兼发搐者葢青乃肝之色搐乃肝之证也亦有因乳母脾虚受惊及怒动肝火而致者经曰怒则气逆甚则呕血及飱泄法当平肝补肺慎勿用峻攻之药脾气益虚肝邪弥甚甚至抽搐反张者亦肝火炽盛中州亏损之变证也凡见惊证即宜用四君六君异功散等方加白附子定风柴胡平肝引经以杜渐则必不至泻搐而自安矣今已见泻吐惊搐尚不知补脾平肝以保命抱龙镇惊等药治之其亦去生逺矣
　　腹痛蝉蜕钓藤饮　治肚痛惊啼
　　钓藤钩　天麻　茯苓　川芎　白药【各三钱】甘草　蝉蜕【各一两】
　　右入灯心水煎服
　　烦渴阎氏云惊风或泄泻等证烦渴者皆津液内耗也不问阴阳宜煎钱氏白术散使满意取足饮之弥多弥好
　　清心丸　治惊热烦燥
　　人参　茯神　防风　硃砂　柴胡【各三钱】金箔【三十片】
　　右为末炼蜜丸如桐子大毎服一二丸竹沥调下
　　神芎丸　治风热壅滞头目昏口舌生疮牙齿疳蚀或徧身疮疥咬牙惊惕怔忡烦躁作渴或大便澁滞或积热腹满惊风潮搐等证
　　大黄【生】黄芩【各二两】生牵牛末【一钱】滑石【四两】黄连　薄荷叶　川芎【各半两】
　　右为末水糊丸桐子大毎服三四丸温熟水下
　　潮热似疟曽又有急惊天钓之后变作潮热手足逆冷有似疟疾葢因病瘉之时不善将防外感风邪乗虚而入于经络再未解散以致如此经曰重阳必阴又曰亢则害承乃制此其义也宜服柴胡加桂汤及当归散气实者则以乌犀丸水晶丹略与通利匀气散止补后以参苓白术散调理自然平瘉此证所用药品间使苦寒之味务在消阳盛之火肺金得胜肝木自平而风邪亦散斯为良法
　　柴胡加桂汤【见伤寒】　当归散【见痢】　乌犀丸　水晶丹【并见癖积】　匀气散【见腹痛】　参苓白术散【见泄泻】
　　杂证类惊海藏云心神不安四君子加辰砂半分枣汤调下　又有一证欲发疮疹先身热惊跳或发搐搦此非惊风当用发散药　曾暑风一证因夏月感冐风热太甚致面垢唇红脉沈细数忽发惊搐不省人事治用消暑清心饮辰砂五苓散及琥珀抱龙丸自安切勿以温剂调补
　　消暑清心饮　解伏热中暑烦躁作渴神气不清及有惊搐名暑风证投之即效
　　香薷【去老梗】泽泻【去粗皮各一两】扁豆【炒熟去殻研】浄黄连　羌活　猪苓【去皮】厚朴【去粗皮姜汁浸透炒】白术　干葛　赤茯苓【去皮】升麻　川芎【各半两】甘草【三钱】
　　右剉毎服二钱水一盏煎七分无时带凉服治暑风证先投此剂得效次服却暑丹其搐不发矣
　　薛氏于急慢惊癎之外又出惊风一证其虚惕怔忡气怯神散痰涎来去泄泻色青葢惊之轻而虚者也若惊入心则面赤夜啼用栀子清肝散加黄连入肝则面青眼窜用柴胡清肝散入脾则面黄呕吐虚汗嗜卧用六君加柴胡山栀入肺则面白喘急用异功散加柴胡桔梗入肾则面黒啮奶咬牙用六味地黄丸若因乳母恚怒肝火或膏粱积热遗儿为患或儿吐泻伤脾清气不升风木陷入太阴传变等因皆能致此当随主治否则必成慢脾也湏预慎防为善
　　鍼灸小儿急惊灸前顶二穴三壮取法在百防前一寸若不愈灸两眉心及鼻下人中一穴炷如小麦大若小儿慢惊灸尺泽穴各三壮在肘中横纹约上动脉中炷如小麦大　若睡中惊掣灸足大指次指之端去爪甲如韭叶许各一壮　若角弓反张身强灸鼻上入发际三分三壮次灸大椎下节间三壮　若睡中惊不合眼目灸屈肘后横纹中三分各一壮
　　诊钱咬牙甚者发惊　目直面青身反折者生惊　呵欠面青者惊风　呵欠面黄者脾虚惊　目赤兼青者发搐
　　惊癎发搐男发搐目左视无声右视有声女发搐目右视无声左视有声相胜故也更有发时证【洁古先生云男为木故左视木位无声右视金位相击则有声女为金故右视金位无声左视木位亦相击有声】　李寺丞子三嵗发搐自卯至巳目右视大呌哭钱见曰此逆也男为阳木发左视无声则顺右视有声则逆所以然者左肝木也右肺金也逆则二脏相战金木相击而有声也治宜泻强补弱假令女发搐目左视是肺来乗肝肝不能任故呌哭也当泻其肺后治其心续治其肝若病在秋【日西时同】肺兼旺位当大泻其肺若病在春【早晨时同】此肝旺之时尚不能胜肺是肺强而肝火弱也当补其肝肾大泻其肺若男发搐目右视是肝来胜肺而呌哭当泻其肝心若病在春夏【早晨日中时同】肝心旺时当大泻其肝若病在秋冬【日晡时同】此肺旺之时尚不能胜肝是肝强而肺极虚也当补其肺大泻其肝所以言目反视者乃肝主目也凡搐则是风热相搏于内风属肝故外见于目也今此病男反女证故稍易治于女也先泻其肺以泻肺汤主之二日不闷乱知病退也后用地黄丸补肾三服后用泻青丸各二服以泻心肝五日而愈　又肺虚不泻者何也曰假令男目右视木尅金肝旺胜肺而但泻肝若更病在春夏金气极虚故当补其肺慎勿泻也汤凡搐男左女右为顺易治男右女左为逆难治　脉诀啓防曰小儿脉促急为虚惊　直指云浮数洪为急惊　沈迟散缓为慢惊　虎口脉纹青紫为惊风红者风热轻　赤者脉热盛　紫者惊热　青者惊积青紫相半惊积风热俱有主急惊风　青而淡紫伸
　　缩来去主慢惊风　紫丝青丝或黒丝隐隐相杂似出而不出主慢脾风　形势湾入里者顺　出外者逆不治证搐而不休休而再搐　惊呌发搐　泻出足冷痰满胸喉　口开目直
　　急惊眼睛翻转口中出血两足摆跳肚腹搐动或神缓而摸体寻衣或证笃而神昏气促喷药不下通闗不嚏心中热痛忽大呌者不治慢惊四肢厥冷吐泻咳面黯神惨鵶声胃痛两脇动气口生白疮发直摇头眼青不转涎鸣喘嗌头软大小二便不禁手足一边牵引者皆为不治　慢脾身冷粘汗直卧如尸喘头软背直口噤摇头痰如牵锯之声面无润泽之色缩唇气粗者不治
　　禁忌治小儿急惊方搐不用惊扰此不足畏慢惊虽静乃危病也急惊方搐时但扶持之不可擒捉葢风气方盛恐流入筋脉或至手足成拘挛也








　　证治准绳卷七十四
<子部,医家类,证治准绳>
　　钦定四库全书
　　证治准绳卷七十五
　　明　王肯堂　撰
　　幼科
　　肝脏门
　　惊悸
　　薛人身有九藏心藏神肝藏魂二经皆主于血血亏则神魂失寜而生惊悸也经曰东方青色入通于肝其病发惊骇又曰二阳一阴发病主惊骇惊者心卒动而恐怖也悸者心跳动而怔忡也二者因心虚血少故健忘之证随之用四物安神之类丹溪谓亦有属痰者宜用温胆汤加辰砂逺志之类若思虑便动虚也用养心汤时作时止痰也用茯苓丸触事易惊心胆虚怯也用温胆汤卧惊多魇血不归源也用真珠母丸梦寐不寜肝魂失守也用定志丸恐畏不能独处胆气虚冷也用茯神汤睡卧烦躁胆气实热也用酸枣仁丸运惊悸风痰内作也用本事辰砂逺志丸思虑郁结脾虚气滞用归脾汤前证虽曰属心与肝而血之所统实主于脾脾之志曰思思虑多则血耗损而不能滋养于肝心者脾使之也思虑内动未尝有不役其心者夫心为君火之藏十二宫之主也夫君之徳不怒而威无为而治故宜镇之以静谧戒之以妄动动则相火翕合煽烁阴精精血既亏则火空独发是以惊悸怔忡之所由生五志之火心所不能制者矣故治脾者不可不知养心养心者不可不知镇静而寡欲然人孰无思也思之正则无妄动之欲矣朱子曰必使道心常为一身之主而人心毎听命焉此善养于心者也
　　温胆汤　治心胆虚怯触事易惊或梦寐不祥遂致心惊胆慑气郁生涎涎与气搏变生诸证或短气悸乏或复自汗胆虚不能制脾则脾之水饮作矣
　　半夏【汤洗】竹茹　枳实【麸炒】橘皮【去白各二两】甘草【炙一两】白茯苓【一两半】
　　右毎服四钱水一盏半姜五片枣一枚煎七分食前服
　　寜志丸　治心虚多惊若有痰宜吐之
　　人参　白茯苓　茯神　栢子仁　琥珀　当归酸枣仁【温酒浸半日去殻】逺志【炒各半两】乳香　硃砂　石
　　菖蒲【各三钱】
　　右为末蜜丸桐子大毎服三十丸食后枣汤下
　　茯神散　治五藏气血虚弱惊悸怔忡宜用此安神定志
　　茯神【去木】人参　龙齿【另研】逺志【去心】桂心　防风　独活　酸枣仁　细辛　白术【炒各三钱】干姜【炮三两】
　　右为末毎服四五钱水煎服蜜丸亦可
　　治要茯苓补心汤　治心气不足喜悲愁怒衂血面黄五心烦热或咽喉间痛舌本作强
　　茯苓【四钱】桂心　甘草【炒各三分】紫石英【煅】人参　麦门冬【去心各一钱】大枣【二枚】
　　右水煎服
　　茯神汤　治胆气虚冷头痛目心神恐畏不能独处胸中烦闷
　　茯神【去木】酸枣仁【炒】黄耆【炒】栀子仁【炒】白药【炒】五味子【杵炒】桂心　熟地黄【自制】人参【各一两】甘草【五钱炒】
　　右毎服五钱姜水煎
　　酸枣仁丸　治胆气实热不得睡卧神志不安惊悸怔忡
　　茯神【去木】酸枣仁【炒】逺志【去心】栢子仁【炒】防风【各一两】枳殻【麸炒】生地黄【杵膏各半两】青竹茹【二钱五分】
　　右为末蜜丸梧子大毎服七八十丸滚汤下
　　定志丸　治心神虚怯所患同前或语言鬼怪喜笑惊悸
　　人参　茯苓【各一两五钱】菖蒲　逺志【去心各一两】
　　右为末蜜丸如梧子大毎服七八十丸滚汤下
　　治要茯苓散　治心经实热口干烦渴眠卧不得心神恍惚
　　茯神　麦门冬【各一两半】通草　升麻【各一两二钱半】紫苑桂心【各七钱五分】知母【一两】大枣【十二枚】淡竹茹【五钱】赤石脂【一两七钱五分】
　　右毎服一两水煎
　　朱雀丸　治心病怔忡不止
　　白茯苓【二两】沈香【半两】
　　右为末蜜丸小豆大毎服三十丸人参煎汤下
　　世蜜陀僧散　治惊气入心络不能语者昔有人为狼及犬蛇所惊皆以此而安
　　蜜陀僧【研极细末如粉】
　　右茶清调一钱
　　丹溪硃砂丸　治劳役心跳
　　硃砂　当归身　白芍药　侧栢叶【各三钱】川芎陈皮　甘草　黄连【炒各一钱半】
　　右用猪心血为丸粟米大毎服百丸龙眼汤下
　　本事辰砂逺志丸　消风化痰镇心安神
　　人参　石菖蒲【去毛】逺志【去心】茯神【各一两】川芎　山药白附子　麦门冬　细辛　鐡粉　辰砂【各五钱】
　　右为末用生姜汁入水糊丸菉豆大以硃砂为衣毎服一二十丸临睡生姜汤下
　　加味归脾汤去丹皮山栀即归脾汤　治脾虚弱损健忘惊悸等证
