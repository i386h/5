<!-- { "loadSidebar": true } -->
　　人参　黄耆　茯神【去木各一钱】甘草【五分】白术【炒一钱】木香【五分】逺志【去心】酸枣仁【炒研】龙眼肉　当归　牡丹皮山栀【炒各一钱】
　　右水煎服　愚按前方若乳母忧思伤脾血虚发热食少体倦或脾虚不能统摄以致阴血妄行或健忘怔忡惊悸少寐或心脾作痛自汗盗汗或肢体肿痛大便不调或妇人经不调晡热内热或蠒唇流注等证致儿为患者令子母俱服之
　　辰砂胆星膏　治小儿痰热气热气急喘惊悸不安辰砂【一钱】牛胆南星【一两】琥珀　青礞石末【各一钱】天竺黄【二钱】甘草【五分】麝香【少许】
　　右为细末炼蜜丸如芡实大毎服半丸不拘时服姜汤化下
　　木通散　治小儿肝心有热惊悸用此药泻肝风降心火利惊热
　　羌活　山栀子【各二钱】大黄【煨】木通　赤茯苓　甘草【各一钱】
　　右剉毎服二钱入紫苏叶些少水一盏煎至五分不拘时服
　　癎
　　娄惊癎即急慢之证但惊癎发时仆地作声醒时吐沫急慢惊则不作声不吐沫也　仁斋曰癎小儿之恶也葢小儿血脉不敛气骨不聚为风邪所触为乳哺失节停结癖积而得之其神气拂郁瞪眼直视面目牵引口噤涎流腹肚胀膨手足搐掣似死似生或声或哑或项背反张或腰脊强直但四体柔弱发而时醒者为癎若一身强硬终日不醒则为痉证矣
　　阴阳二癎阳癎初作时病先身热瘈疭惊啼呌噉而后发脉浮者为阳癎乃急惊也内在六腑外在皮肤为易治　若病先身冷不惊瘈不啼呼而作脉沈者为阴癎乃慢惊也此病内在五藏外在骨髓剧者难治　曾阳癎者因感惊风三次发搐不与去风下痰则再发然三次者非一日三次也或一月或一季一发惊搐必经三度故曰三次所谓惊风三发便为癎即此义也其病主身热自汗两目上视嚼沫咬牙手足掣搦面色红紫六脉浮数以百解散加五和汤水煎疎解次下痰用水晶丹或半夏丸　阴癎者因慢惊后去痰不尽痰入心包而得四肢逆冷吐舌摇头口嚼白沫牙闗闭但不甚惊搐作啼面色或白或青脉息沈微故婴孩寳书云睡中吐舌更摇头正此之谓治以固真汤加曰生汤同煎调寛气饮和解
　　风惊食三癎千金云小儿之癎有三风癎惊癎食癎也风癎縁衣暖汗出风因入也初时先屈指如数物乃作惊癎起于惊怖大啼乃作食癎其先不哺乳吐而变热后发然风癎惊癎时时有之十儿之中未有一二凡是先寒后发热者皆食癎也惊癎皆按图灸之风癎当以猪心汤食癎当下乃愈紫霜丸佳　按此论三癎葢有三因之分风癎属外因惊癎属内因食癎属不内外因也又按全婴方云风癎因将养失度血气不和或厚衣汗出腠理开舒风邪而入之其病在肝肝主风騐其证目青面红发搐宜驱风膏大青膏琥珀散镇惊药有热四顺饮退后与利惊丸下其痰涎惊癎因血气盛实脏腑生热或惊怖大啼精神伤动外邪所入为之其病在心心主惊验其证忽然呌声发搐宜琥珀散红龙散镇心丸有热四顺饮利惊丸下之不生别病也食癎其病在脾脾纳食验其证嗳吐酸气即发搐此病或大便酸臭紫丸子下之已上三证大同小异并属阳也各目睛鲜斜手足潮搐或作猪声发过即差皆十生一死也五脏癎三因云古方有五癎五脏癎六畜癎等名证不同难于备载别录有五癎之证一曰马癎作马嘶鸣以马属在午手少阴君火主之故其病应于心二曰羊癎作羊呌声以羊属未足太阴湿土主之应乎脾三曰鸡癎作鸡呌声以鸡属酉足阳明燥金主之应乎胃四曰猪癎作猪呌声以猪属亥手厥阴心包主之应乎右肾五曰牛癎作牛吼声以牛属丑手太阴湿土主之应乎肺此五癎应乎五畜应乎五脏者也发则旋晕颠倒口眼相引目睛上摇手足搐搦背脊强直食顷乃苏各随所感施以治法　钱凡治五癎皆随脏治之毎脏各一兽犬癎反折上窜犬呌肝也羊癎目瞪吐舌羊呌心也牛癎目直视腹满牛呌脾也鸡癎惊跳反折手纵鸡呌肺也猪癎如尸吐沫猪呌肾也五癎重者死病后甚者亦死轻者五色丸主之　薛面赤目瞪吐舌齧舌心烦气短其声如羊者曰心癎　面青唇青两眼上窜手足挛掣反折其声如犬者曰肝癎　面黒目振吐涎沫形体如尸其声如猪者曰肾癎　面如枯骨目白反视惊跳反折摇头吐沫其声如鸡者曰肺癎　面色痿黄目直腹满自利四肢不収其声如牛者曰脾癎　五癎通用五色丸为主仍参以各经之药　心癎属血虚者用养心汤发热饮冷为实热用虎睛丸发热饮汤为虚热用妙香散　肝癎者虚证用地黄丸抽搐有力为实邪用柴胡清肝散大便不通用泻青丸　肾癎者用地黄丸紫河车丸之类肾无泻法故径从虚治之　肺癎者属气虚用补肺散面色痿黄者土不能生也用五味异功散面色赤者阴火上冲于肺也用地黄丸　脾癎者用五味异功散若面青泻利饮食少思用六君子加木香柴胡　按千金叙六畜癎无五脏之分属钱氏始分之而无马癎一证曽氏谓初发作羊犬声者咽喉为风痰所梗声自如此其理甚明言六畜者特强名耳故丹溪谓于经既无所据而治法亦未见有五者之分所以不必分五也
　　治法仁斋曰大概血滞心窍邪气在心积惊成癎通行心经调平血脉顺气豁痰乃其要也假令小儿有热有痰不欲乳哺眠睡不安常常惊悸此皆发癎之渐即以紫霜丸导之【方见变蒸热】时间量与紫霜丸减其盛气则无惊风癎钓之患癎证方萌耳后髙骨间必有青纹纷纷如线见之则为爪破湏令出血啼呌亦得气通诸癎发不能言者葢咽喉为气之道路风伤其气以掩声音道路之门抑亦血滞于心心窍不通所致耳南星炮为末雄猪胆汁调和少许啖之辄效若夫钱氏五癎丸并南星散以菖蒲煎汤调下甘遂猪心汤和苏合香丸一丸皆治癎之要药也　刘小儿神尚弱惊则神不守舍舍空则痰涎归之或饮食失节脾胃有伤积为痰饮以致痰迷心窍而作者治法当寻火寻痰而前人多用镇坠清心之药固可以治热可以清痰若有顽痰胶固者此药未易驱逐在上者必用吐吐后方宜服此药有痰实在里者亦湏下之随病轻重而用之也　洁如有客痰发热而有声煎大黄荆芥汤下五色丸　潮热有时积热也桃枝丸主之【方见积热】壮热不退当用地骨皮散【方见潮热】下五色丸　风热当用防风黄芩汤下大青膏　身温不热当用白虎汤加苍术下五色丸　薛此皆元气不足之证湏以紫河车【即小儿胞衣】丸为主而以补药佐之设若泛行尅伐复伤元气则必不时举发乆而变危多至不救　一老人生子方周嵗秋初暴冷忽发搐似惊癎过则气息淹淹此元气虚弱所致与补中益气汤而愈一小儿十嵗一小儿七嵗各有癎证嵗发二次后因
　　出痘及饮食停滞举发频数用六君子补中益气二汤而愈　一小儿患前证毎发吐痰困倦半晌而苏诸药不应年至十三而频发用紫河车生研烂入人参当归末丸桐子大毎服三五十丸日进三五服乳化下一月渐愈又佐以八珍汤全愈　一小儿七嵗发惊癎毎作先君令其恣饮人乳后发渐疎而轻至十四嵗复发仍用人乳不应余令用肥厚紫河车研烂人乳调如泥日服二三次至数具而愈后常用加减八味丸而安至二十三嵗发而手足厥冷仍用前法佐以八味丸十全大补汤而痊
　　通治五癎钱氏五色丸
　　硃砂【研半两】水银【一分】雄黄【熬一两】铅【三两同水银熬】真珠末【研一两】
　　右炼蜜丸如麻子大毎服三四丸金银薄荷汤下
　　三因六珍丹
　　雄黄　雌黄　未钻真珠【各一两】铅【二两熬成屑】水银【一两半】
　　右研合极匀蜜丸桐子大毎服三丸至五丸姜枣汤下湏捣二三万杵乃可丸
　　风癎口议云先用化痰寛利胸膈开通闗窍安镇心神然后与治风癎药服之又云先用化风丹去其风热次服夺魂散定癎
　　散风丹　治小儿风癎先用此药
　　牛胆南星【一钱】羌活　独活　防风　天麻　人参川芎　荆芥穗　细辛【各一钱】
　　右为末炼蜜为丸如梧桐子大毎服二丸用薄荷紫苏汤不拘时送下
　　保安丸　治小儿诸风癎乆后亦验
　　五灵脂【半两】川乌【生用去皮尖二钱半】
　　右为末猪心血为丸如梧桐子大毎服一丸用生姜汤化下不拘时服
　　独活汤　治小儿风癎解表通里
　　独活　麻黄【去节】川芎【各一钱】大黄　甘草【炒各半钱】
　　右剉碎毎服二钱用水一钟生姜二片煎至四分不拘时温服
　　细辛大黄汤　治小儿风癎内热
　　天麻　防风【各半两】细辛　大黄【焙】川芎【各二钱半】甘草【炙一钱半】
　　右剉碎毎服二钱入犀角少许用水一钟煎至四分不拘时服
　　牛黄丸　治小儿风癎迷闷抽掣涎潮
　　牛胆南星　全蝎【焙去毒】蝉殻【各二钱半】防风　牛黄白附子【生】真僵蚕【炒去丝觜】天麻【各一钱半】麝香【半钱】
　　右为末以煮枣去皮核取肉和水银半钱研极细次入药末和丸如菉豆大毎服三五丸用荆芥生姜煎汤送下不拘时服
　　化风丹　凉风化痰退热定搐
　　牛胆南星【二钱】羌活　独活　天麻　防风　甘草荆芥穗　人参　川芎【各一钱】
　　右为末炼蜜为丸如皂子大毎服一丸薄荷汤化开服【一方有全蝎一枚一方有细辛无甘草】
　　惊癎口议先凉三焦利惊去热安神定志平调脏腑温化痰涎然后与治惊癎药服之
　　比金丹
　　人参　白茯苓　逺志【去心】山药　辰砂　天麻石菖蒲　川芎　甘草【炙各一分】天南星【炮二钱生姜汁制】麝香【一字】
　　右为细末炼蜜为丸皂子大毎服一粒煎金银薄荷汤化下　一方有琥珀【二钱】青黛【一钱】无山药
　　钱氏蛇黄丸　治惊癎因震骇恐怖呌号恍惚是也蛇黄【真者三个火煅醋淬】郁金【七分一处为末】麝香【另入一匙】
　　右为末饭丸桐子大毎服一二丸煎金银磨刀水化下
　　镇惊丸　治小儿一切惊癎
　　茯神【去木】鐡粉　逺志【去心姜制焙】紫石英【烧醋淬研】人参【去芦】琥珀　滑石　蛇黄【煅醋淬】南星【炮各二钱半】龙齿　熊胆【各半分】轻粉【三分】
　　右为细末炼蜜为丸如梧桐子大硃砂为衣毎服三五丸煎金银汤磨化不拘时服
　　虎睛丸　治小儿惊癎邪气入心
　　虎睛【细研】逺志【姜制焙去心】犀角【镑】大黄【湿纸裹煨】石菖蒲麦门冬【去心二钱】蜣蜋【三枚去足翅炒】
　　右为细末粟米粉打糊为丸如梧桐子大毎服五七丸竹叶煎汤磨化或金银煎汤亦可不拘时服
　　七寳镇心丸　治小儿惊癎心热
　　逺志【去心姜制焙】雄黄　鐡粉　琥珀【各二钱】硃砂【一钱】金银箔【四片】麝香【少许】
　　右为细末煮枣取肉为丸如梧桐子大毎服三五丸煎去心麦门冬汤化下不拘时服
　　清神散　治小儿惊癎
　　犀角　白藓皮　石菖蒲　逺志【去心姜制焙】半夏【汤泡各二钱半】茯神【半两】大黄【焙】人参　甘草【炙各一钱半】
　　右为末毎服半钱煎去心麦门冬汤调不拘时服
　　食癎妙圣丹　治小儿食癎通利
　　雄黄　蝎梢　硃砂　代赭石【煅醋淬】轻粉　麝香【各二钱半】巴豆【三个去皮出油】杏仁【去皮尖微炒二钱】
　　右为末蒸枣肉为丸如梧桐子大毎服三五丸木香煎汤磨化不拘时服
