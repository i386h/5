<!-- { "loadSidebar": true } -->
　　赤脚蜈蚣【酒涂炙一条】滴乳　天竺黄【二味另研各一钱】腊茶雄黄【另研】甘草【炙各二钱】荆芥穗【炒】白矾【枯各一钱】菉豆【半生】
　　【半炒一百粒】
　　右为末毎服半钱人参薄荷汤调下
　　钓藤饮　治天钓潮热
　　钓藤　人参　犀角屑【各半两】全蝎　天麻【各二分】甘草【半分】
　　右为末毎服一钱水煎服
　　张小儿心膈壅滞邪热痰涎蕴积不得宣通或乳母饮酒食肉烦毒之气流入乳中令儿宿滞不消邪寒毒气乗于心神致使惊悸眼目翻腾壮热不休四肢瘈疭其病名曰天钓甚者爪甲皆青状如神祟今集经效名方治之于后
　　一字散　醒风爽精神
　　天南星【半两微炮裂】蝉殻【微炒】干蝎　白僵蚕【各一分】
　　右件捣罗为细末次入荞麦麫一分用醋石榴殻一枚将诸药入在石榴殻内以盐泥封裹于灶下慢火上烧之泥干燥为度取出再研匀毎服一字温酒调下
　　双金散　治天钓惊风目久不下
　　蜈蚣【一个去头足尾用真酥涂慢火炙黄置砧子上面南立用竹刀子当脊缝中亭利作两半个左边者入一贴子内写左字右边者亦入一贴子内写右字不得交错即大悮矣】麝香【一钱】
　　【细研先将左边者同于乳鉢内研作细末却入在左字贴内収起别用乳鉢将右边字者入麝香同研极细却入右字贴内収不得相犯毎有病者眼睛钓上止见白睛兼角弓反张更不能出声】
　　【者】
　　右用细苇筒子取左字贴内药少许吹在左边鼻里右亦如之用药不可多若眼未全下更添些小儿意量度其眼随手便下即止
　　牛黄散　清心截风
　　牛黄【半两细研】硃砂【细研水飞】麝香　天竺黄【并细研】蝎梢钓藤【俱为末各一分】
　　右件一处研匀毎服一字新汲水调下
　　白银丹　治惊风涎潮
　　天南星【一两一半炮一半生用】白僵蚕【半两】全蝎　白附子【各一分】牛黄【研】麝香【研】粉霜【各半分已上防罗为细末次用牛黄等同研匀用】水银【半两煮青州枣肉二十个同研水银星尽成膏】
　　右都和上件药石臼内捣一二百下如黍米大毎服五粒至七粒薄荷汤下
　　抵圣丹　治惊风胸膈不利乳食不下
　　锡恡脂【一两细研水飞淘去黑水令尽】牛黄【研】铅霜【细研】熊胆【各一分研】麝香【半分研】蟾酥【一钱研】
　　右件通研匀粳米饭和如黍米大毎服五粒至七粒新汲水下
　　薛天钓者发时头目仰视惊悸壮热两目反张泪出不流手足搐掣不时悲笑如鬼祟所附甚者爪甲皆青葢因乳母厚味积毒在胃致儿心肺生热痰郁滞或外挟风邪为患法当解利其邪用钓藤饮上气喘粗者用乌蝎四君子汤内钓者腹痛多喘唇黒囊肿伛偻反张眼尾赤此胎中受风及外惊所致若内脏抽掣作痛狂呌或泄泻缩脚内证一作外证亦然极难调理内证服聚寳丹外证服钓藤饮进乳食者可治若腹痛唇黒囊肿之类用聚寳丹若外惊内脏抽搐之类用钓藤饮若因乳母醇酒厚味积毒在胃用加味清胃散若因乳母郁怒积热在肝用加味逍遥散加味归脾汤俱加漏芦子母俱服凡母食膏粱厚味饲儿之时先挤去宿乳然后吮之　一小儿因乳母受惊发搐时目赤壮热腹痛哭而曲腰用四物加柴胡防风又用加味逍遥散加熟地黄以清肝热生肝血再用地黄丸滋肾水以生肝木母子俱安　一小儿曲腰而啼面青唇黒此寒气所乗内钓腹痛也用五味异功散加木香干姜一剂与母服之顿愈后因母感寒腹痛而啼用人参理中汤一剂与母服其子亦安　一小儿曲腰干啼手足并冷用六君加干姜木香服之未应又加肉桂母子俱服而愈　一小儿忽干啼作泻睡中搐手足冷此脾土虚寒肝木侮之而作发搐乃内钓也用益黄散一剂而安用四君加柴胡升麻乳食渐进而安　一小儿干啼面青或赤手足并热或用清热之剂乆不愈诊其乳母有肝火气滞用加味逍遥散及越鞠丸以治其母时灌子数滴不旬日子母并愈　一小儿患前证服魏香散而愈后复作服袪风镇惊之药上气喘粗此元气虚寒也余先用乌蝎四君子汤稍愈但倦怠殊甚用补中益气汤及五味异功散而痊　一小儿因母毎感寒腹痛饮烧酒发热痰盛面赤手足并热属胃经实热之天钓也用清胃散子母服之并愈后因伤乳吐泻面色或青或白手足并冷属脾气虚寒用六君木香干姜而愈三嵗后伤食腹痛唇黒作泻数去后而无粪或粪少而青此气虚寒下陷用补中益气汤渐愈　一小儿啼哭阴囊肿大眼目上翻赤脉流泪此肝热内钓用柴胡清肝散加钓藤钩治之诸证渐愈又用钓藤饮而痊后复发或用袪病根之药致乳食日少肚中胀痛手足浮肿余先用六君升麻柴胡数剂诸证稍愈又伤乳食吐泻用平胃散一服即愈　一小儿因乳母懐抱郁结腹痛发搐乆而不愈用加味归脾汤加漏芦母子并服渐愈又母大怒发厥而苏儿遂食乳腹痛作泻面青作呕先用小柴胡汤二剂母子并服少愈其母又咽酸腹胀用越鞠丸加味归脾汤佐以加味逍遥散而痊
　　钓藤膏　魏香散【二方并见腹痛】
　　钓藤饮　治小儿脏寒夜啼阴极发躁此方主之钓藤　茯神　茯苓　川芎　当归　木香　甘草　药【各一钱】
　　右为末毎服一钱姜枣水煎若心经热脸红舌白小便赤澁用钓藤饮去木香加硃砂末一钱木通汤下
　　钓藤饮　治天钓风搐
　　钓藤　犀角　天麻【各七分】全蝎【五个】木香　甘草【各五分】
　　右作一服水一钟生姜三片煎至五分不拘时服
　　钓藤饮子　治惊风天钓卒然惊悸眼目翻腾
　　钓藤【炒五分】麻黄【去节】甘草【炙各三分】天麻　川芎　防风人参【各七分】全蝎【炒去毒五个】僵蚕【炒七个】
　　右作一服水一钟生姜三片煎至五分不拘时服
　　乳香丸　治惊风内钓腹痛惊啼
　　乳香【半钱】没药　沈香【各一钱】蝎梢【十四个】鸡心防榔【一钱半】
　　右为末蜜丸桐子大毎服二三钱菖蒲钓藤钩煎汤下
　　木香丸　治同前
　　木香　全蝎【各五分】没药　怀香　钓藤钩【各一钱】
　　右各别为末以大蒜研烂和丸桐子大晒干毎服二丸钓藤煎汤下
　　牛黄丸　治小儿一切惊风五癎天钓客忤痰涎四肢抽掣
　　白花蛇【酒浸取肉】白附子　全蝎　川乌【一只重半两生用去皮脐】天麻　薄荷叶【各半两已上先为细末次入】雄黄【半两】辰砂【三钱】牛黄【一钱】麝香　片脑【各半钱另研】
　　右件为细末一处和匀麻黄去节二两酒一升煎麻黄至一盏去麻黄用酒入蜜少许熬成膏剂煎药末为丸如芡实大用金箔为衣毎服一丸用薄荷汤化下大能发散风邪
　　涂顶膏　治天钓风备急
　　乌头【生用去皮脐】芸台子【各二钱】
　　右为末毎用一钱新汲水调敷儿顶上
　　天浆子散　治小儿天钓惊风
　　天浆子【炙】蝎梢　犀角屑　丹砂【另研】雄黄【另研】附子【去皮脐】南星【炮去皮】白附子　半夏　水银【另研】乳香【另研】白僵蚕　腻粉【另研】牛黄【另研各一钱】麝香【一字另研】银箔【五片另研】
　　右为细末和匀毎服一字用薄荷汤调下量儿大小加减服
　　青黛丸　治小儿天钓客忤五疳八痢十二种惊癎青黛　天竺黄　干虾蟇【一个黄泥包裹烧赤去泥】干蜗牛殻黄连　人参　地龙【去土】钓藤【炒】龙胆草【各二钱半】芦
　　荟　熊胆【各半两】牛黄　麝香　雄黄　丹砂【各一钱】夜明沙【去土浄】胡黄连【各三钱】
　　右为细末蒸饼糊为丸如麻子大一嵗三丸空心米饮汤送下
　　再生散　治小儿天钓惊风潮搐项筋强手足厥冷乌蛇【酒浸取肉】天麻　南星【炮去皮】全蝎【炒去毒各二钱半】麝香粉【各五分】丹砂【二钱另研】牛黄【另研】白附子【炮各一钱】
　　右为细末和匀毎服半钱煎金银薄荷汤调下量儿大小加减服
　　三白散　治小儿盘肠气钓先服此药后服钓藤膏白牵牛【一两炒】白术　桑白皮　陈皮　木通【各三钱】
　　右为细末毎服半钱用生姜汤调不拘时服
　　广利方治癎迷嚼舌仰视牛黄大豆许和蜜水调
　　拘挛
　　续命汤　治小儿手足拘挛不能屈伸
　　麻黄　人参　黄芩　川芎　药　甘草【炙】防风　杏仁【去皮尖炒】官桂【去皮】防己　附子【炮裂去皮脐各等分】
　　右剉碎毎服二钱水一钟生姜三片煎至五分不拘时服
　　追风散　治小儿感冐发热手足拘挛
　　人参　茯苓　防风　川芎　柴胡　羌活　枳殻　桔梗　甘草【各等分】
　　右剉碎毎服二钱水一钟生姜三片煎至五分不拘时服
　　手拳不展
　　张涣云小儿所受肝气怯弱致筋脉挛缩两手伸展无力薏苡丹主之
　　薏苡丹　治手拳不展
　　薏苡仁【汤浸去皮研细】当归【洗焙】秦艽【去芦】防风　酸枣仁【炒】羌活【各等分】
　　右为细末炼蜜和如芡实大毎服一粒至二粒麝香荆芥汤化下不拘时
　　圣惠方儿在胞母脏腑虚为风冷所乗儿生肝气不足致筋脉挛缩不得伸展故手拳不展薏苡仁散【前就此加减以其方平和故列于首】
　　薏苡仁【七钱五分】秦艽　防风　酸枣仁【微炒】甘草【微炙赤各半两】当归【焙】桂心【各二钱半】
　　为散毎一钱水一小盏煎五分不计时量儿加减
　　羊角散　治儿手不展是风邪滞气所客令荣卫不通
　　羊角　羌活　五加皮　白藓皮　桂心【各二钱半】麻黄【半两去根节】甘草【炙微赤一钱二分半】
　　为散毎服一钱水一小钟煎五分量儿加减不拘时温服
　　脚拳不展
　　张涣云缘禀受肾气不足者气血未荣脚指拳缩手足不能伸展海桐皮散主之
　　海桐皮散　治脚拳不展
　　海桐皮　当归【汤洗焙干】牡丹皮　熟地黄　牛膝【酒浸焙各一两】山茱茰　补骨脂【各半两】
　　右为细末毎服一钱水八分入葱白二寸煎至五分去滓温服食前
　　圣惠儿在胞母脏腑有积冷为风邪所乗生后肾气不足气血未荣故脚指拳缩不展宜当归散
　　当归【焙】麻黄【去根节各半两】羌活　酸枣仁【微炒】人参　杜仲【微炙】桂心【各二钱半】
　　右为细末毎服一钱水一小盏姜少许煎五分量儿大小乳前分减服
　　干地黄丸
　　生地黄　郁李仁【汤浸去皮尖微炒各半两】牛膝　防风　桂心　海桐皮　羌活　白茯苓　薏苡仁【各二钱半】
　　右为末蜜丸如菉豆乳前温酒下七丸量儿加减




　　证治准绳卷七十五
<子部,医家类,证治准绳>
　　钦定四库全书
　　证治准绳卷七十六
　　明　王肯堂　撰
　　幼科
　　肝脏门
　　惊瘫鹤膝
