<!-- { "loadSidebar": true } -->
　　朝热热有作止每日应时而发谓之潮热如潮信之不失其期也钱氏云假如潮热是一脏实一脏虚而内发虚热也法当补母而泻本脏则愈且如日中发潮热者是心虚也肝为心之母则宜先补肝肝实而后泻心心得母气则内平而潮热愈也医见潮热妄谓其实乃以大黄朴硝辈诸冷药利之利既多矣不能禁约而津液内竭纵取一时之瘥鲜有不成疳病而身瘦也　薛潮热有风寒疳积食癖之分隂阳虚实五脏之异如汗出身热呵欠面赤者风热也伤寒时疫隂阳相胜外感热也肌瘦口干骨蒸盗汗疳热也大小便秘澁汗下不解积热也腹背先热夜发旦止食热也涎饮水乳食不消癖热也又有烦热者气粗喘促心躁不安颊赤口疮兼发癎证疮疹热者耳鼻尖冷血热者巳午间发至夜则凉虚热者困倦少力发于病后阳邪干心则来去不定隂阳相胜则寒热如疟前证在小儿有因乳母或妊娠七情厚味遗热或饮食停积衣衾过暖及频浴热汤而为患若寅卯辰时热而力盛饮水者肝经实热也用柴胡清肝散热而力怯饮汤者肝经虚热也用六味地黄丸巳午时热心经也实用导赤散虚用秘防安神丸申酉戌时热肺经也实用泻白散虚用秘防保脾汤亥子丑时热肾经也用地黄丸大凡壮热饮水大便秘结属实热用二黄犀角散下之热渴饮汤大便如常属血虚用四物汤补之若下后隂虚阳无所附而仍热用四物参茋汗后阳虚隂无所生而仍热用四君芎归若汗下后烦渴面赤血虚发躁也当归补血汤若见惊搐等证肝血虚而内生风也用四物天麻钓藤钩烦赤口干小便赤澁大便焦黄表里俱实热也用清凉饮子如大便已利或热未止表邪未解也惺惺散未应加麻黄微汗之既汗而仍热此表里俱虚气不归源阳浮于外而虚热也六神散加粳米阳气下陷于隂中而发热者用补中益气汤若乳下婴儿当兼治其母　曽氏先用百解散发表次以当归散及三解散治之脉实者以大柴胡汤下之虚浮数者百解散微汗之若发热而呕者小柴胡汤和解之
　　钱地骨皮散　治虚热潮作亦治伤寒壮热及余热知母　甘草【炙】半夏【洗七次】银柴胡【去芦】人参　地骨皮　赤茯苓【各等分】　如有惊热加蝉蜕天麻黄芩
　　若加秦艽名秦艽饮子
　　右七味为细末每服二钱生姜三片水煎食后温服量儿大小加减【海藏云地骨皮散即小柴胡汤加减法自汗者地骨皮散无汗者柴胡汤三黄汤仲景所用钱氏改诸丸散加减并出古法】
　　生犀散【见心部】
　　田犀角散　治小儿骨蒸肌痩颊赤口干晚潮热夜有盗汗五心烦躁四肢困倦饮食虽多不生肌肉犀角末　地骨皮　麦门冬　枳殻【麸炒】大黄【蒸】柴胡　茯苓　赤芍药　桑白皮　黄茋　人参鼈甲【醋涂炙各等分】
　　右十二味为粗末每二钱入青蒿少许水煎量儿大小加减一钟煎八分食后温服
　　丹小儿潮热盗汗胡黄连柴胡等为细末炼蜜丸芡实大每二丸酒化开入少水煎小沸服
　　钱秦艽散　治潮热减食蒸痩
　　秦艽【去头切焙】甘草【炙各一两】薄荷【切焙半两】
　　右三味为粗末每服二钱水一钟煎八分食后温服
　　洁潮热有时胸满短气者桃枝丸【见积热】
　　人参芎归散　治小儿虚劳内热潮热或徧身疮北参　当归　逺志【浸取肉姜制焙】北前胡　柴胡　地骨皮　防风　北桔梗　枳殻【制】半夏曲【各一钱半】川芎　赤芍药　茯苓　麦门冬【去心各二钱】甘草【三钱焙】
　　右十五味剉细每服二钱水小盏姜三片紫苏叶三四叶发疮者兼服猪肚黄连丸方见疳门别作小丸不惟治疮治渴其发热而胀者可与服二十丸
　　十味人参散　治潮热身体倦怠
　　柴胡　人参　茯苓　甘草　半夏　白术　黄芩　当归　芍药　葛根
　　右十味防咀水一钟姜三片煎服
　　薛方
　　柴胡清肝散【见肝热】六味地黄丸【见肾】导赤散【见心部】
　　秘防安神丸【见心部】泻白散【见肺部】秘防保脾汤【见脾部】二黄犀角散【见温壮】四物汤【见失血】当归补血汤【见虚热】六神散【见夜啼】
　　曾氏方
　　百解散　主和解百病虚慢隂证不宜
　　干葛【二两半】升麻　赤芍药【各二两】黄芩【一两】麻黄【制七钱半】薄桂【去麄皮二钱半】甘草【一两半】
　　右七味碎每服二钱水一盏姜二片葱一根煎七分无时温服有风热盛加薄荷同煎
　　当归散　顺调气血和解表里爽利心腹疎理百病及治温热停积自痢烦躁不宁
　　当归【去芦酒洗】赤芍药【各二两】甘草【半生半炙一两】大黄【半生半泡一两二钱】川芎　麻黄【制各半两】
　　右六味碎每服二钱水一盏姜二片煎七分无时温服
　　三解散【一名宁心汤】主上焦蕴热伤风面红目赤狂躁气急渇水惊啼烦闷丹毒口疮痰搐掣
　　人参　防风【各去芦】天麻　茯神【去皮木根】郁金【如无山栀仁代】白附子　大黄【各二钱半】赤芍药　黄芩　僵蚕【各五钱】全蝎【十五尾去尖毒】枳殻【二钱如前制】粉草【六分】
　　右十三味碎焙为末每服半钱至一钱用温薄荷汤无时调下或灯心汤
　　大柴胡汤　解利风热痰腹胀及里证未解
　　柴胡【去芦四两】黄芩　芍药【各一两半】大黄　半夏【如前制各七钱半】枳实【如前制七两】甘草【一两小方故加用】
　　右七味碎每服二钱水一盏姜二片煎七分无时温服
　　小柴胡汤【半表半里热】
　　昼热全婴方小儿每早食后发热夜则凉世医多谓虚劳或为疳热不知此血热证也宜龙胆丸地黄膏之类时时与服即瘥　按全婴方所云血热者巳午发热遇夜则凉与东垣所谓夜则发热昼则明了不同然东垣所云血热者指隂虚而生内热也夜则发热昼则明了取其昼阳夜隂也郑氏所云血热者指小儿血盛实而言也盖谓巳午者心火用事之时也心主血血气行至巳午则阳气盛阳气与正气相搏故至期而发热非其时者非血热也　薛一小儿寅卯时发热或兼搐有痰服抱龙泻青二丸而愈后复患服前药兼咳气喘不时发搐面赤色或青黄或浮肿或流涎予谓咳气喘肺气虚也不时发搐肝木乗脾也面青黄肝入心脾也浮肿流涎脾气虚也用益智丸以养心血补中益气汤以补脾气而愈　一小儿巳午时发热惊悸发时形气怠倦面黄嬾食流涎饮汤予谓心气不足所致不信反服凉心之药更加吐泻睡而露睛手足并冷几至慢脾风先用六君姜桂汤佐以地黄丸而愈　一小儿申酉时发热面赤腹中作痛或用峻利之剂下之致发搐吐痰作渴腹痛按之即止此脾胃伤而变证也用七味白术散补中益气汤顿安
　　龙胆丸　治小儿食后多发热或夜则凉此血热证疳热皆可治
　　宣黄连【去毛】赤芍药【各半两】草龙胆【去苗】青皮【去穰各二钱半】槟榔【一个大者】麝香【少许】
　　右六味为末猪胆汁少入麫糊为丸萝卜子大每三二十丸米饮空心服
　　六合汤　治小儿血热每日巳午间发热遇夜则凉
　　当归　大黄　川芎　熟地黄
　　右四味为末三岁一钱水半盏煎至三分无时服
　　猪胆丸　治小儿每日早饭后发热夜则身凉此血热也
　　也
　　胡黄连【二钱半】宣黄连　赤芍药【各半两】
　　右三味为末猪胆汁和成剂入在猪胆中悬用浆水煮熟取出饭为丸如豆大三岁三十丸米饮送下日三服无时
　　夜热海藏云夜热属隂四顺饮之类此血热在夜也脉经云小肠有宿食症尝暮发热明日复止此宿食夜热也　薛治一小儿亥子时发热形气倦怠靣黄嬾食流涎饮汤用益黄散而愈后复发服前药及清热之剂病发不时嗜卧露睛作渴少食大便频黄此脾虚而肝木胜之兼元气下陷也用补中益气汤佐以地黄丸而愈又治一小儿夜间发热腹胀此脾虚肝盛朝用五味异功散夕用四味肥儿丸热止乃朝用六味地黄丸夕用异功散而痊　钱朱监簿子五岁夜发热晓即如故众医有作伤寒治者有作热治者以凉药解之不愈其候多涎而喜睡他医以铁粉丸下涎其病益甚至五日大引饮钱曰不可下之乃取白术散一两煎药汁三升使任意取足服朱生曰饮多不作泻否钱曰无生水不作泻纵多不足怪也但不可下耳朱生曰先治何病钱曰止泻治痰退热清神皆此药也至晚服尽钱视曰更可服三升又煎白术散三升服尽得稍愈第三日又服白术散三升其子不渴无涎又投阿胶散二服而安　汤风痰热晚热早凉吃水无时此候乃痰作潮而生风热即宜金星丸下之或气弱者不可下宜夺命散以控下涎次服惺惺散加南星白附子
　　四顺饮【见里热】益黄散【见脾】补中益气汤【见虚热】地黄丸【见肾】异功散【见吐泻】四味肥儿丸【见疽】白术散【见渇】
　　金星丸　治风热结聚防内痰鸣喘粗咳面红顋肿咽膈壅塞发热狂躁多渴
　　郁金末　雄黄【另研各一分】腻粉【半分】巴豆【七枚去油】
　　右四味为末米醋糊丸麻子大薄荷腊茶下
　　夺命散【见惊】惺惺散【见痘】
　　四物二连汤　治血虚劳五心烦热昼则明了夜则发热脇肋并一身尽热日晡肌热
　　当归　生地黄　白芍药　川芎　黄连　胡黄连【各等分】
　　右六味水煎服
　　乆热也疳热亦乆但兼面黄吃炭土鼻下烂也
　　三因小儿积热者表里俱热徧身皆热颊赤口干小便赤大便焦黄先以四顺清凉饮子利动脏腑则热去既去复热者内热已解表热末解也当用惺惺散红绵散加麻黄微发汗表热乃去表热去后又发热者何也世医到此尽不能晓或再用凉药或再解表或以谓不可医误致夭伤者甚多此表里俱虚气不归元而阳浮于外所以再发热非热证也只用六神散入粳米煎和其胃气则收阳归内身体便凉热重者用银白防　曾积热眼胞浮肿面黄足冷发热从头至肚愈甚或闻饮食之气恶心及肠疼呕吐治法详载伤积论中　按曽氏所谓积热乃指腹中有癖而热与乆积之热不同不妨并存之
　　清凉饮子【里热】惺惺散【痘疹】
　　红绵散
　　白僵蚕【炒二两】天麻【生用一两】南星【切薄片油浸黄二两】苏木节【另研二两半】
　　右四味为末每服一钱水一小盏入红绵少许同煎至六分温服凡小儿风热头目不清并宜服之若伤寒有表证发热者每服入去节麻黄末五分有里热心躁渴者入滑石末半钱同煎服之
　　六神散
　　人参　白茯苓　干山药　白术　白扁豆　甘草【炙各等分】
　　右六味为末每服一大钱水一小盏枣一枚姜二片同煎至五分服此药用处甚多治胃冷加附子治风证加天麻治痢加莺粟殻
　　银白散
　　干山药　白术　白茯苓【各半两】人参　白扁豆知母　甘草【炙】升麻【各等分】
　　右八味为末每服一大钱水一小盏枣一枚生姜二片同煎温服不拘时候
　　桃枝丸　疎去积热及结胸又名桃符丸
　　巴豆霜　大黄　黄檗【各一钱】轻粉　硇砂【各半钱】
　　右五味细末麫糊丸粟米大煎桃枝汤下一晬儿五七丸五七岁二三十丸未晬儿二三丸临卧服
　　栀豉饮子　治小儿蓄热在中身热狂躁昏迷不食
　　栀子仁【七枚】豆豉【半两】
　　右二味用水三盏煎至二盏看多少服之无时或吐不吐立效
