<!-- { "loadSidebar": true } -->
　　栀子汤　治小儿积热心脏小便赤肿口内生疮栀子仁　木通　当归尾　白芷【各二钱】防风　甘草【各一钱】
　　右六味为细末麦门冬煎汤送下
　　三黄丸【里热】
　　曾玉露饮　治颊赤咽干心烦躁睡不稳身热头痛兼中暑发渴昏闷小便不通惊气入肾梦中齩牙加金珠散萡荷汤空心调服
　　寒水石【中有细纹手可碎者】石膏【洁白坚硬而有墙壁者各一两】甘草【三钱晒干天隂火焙】
　　右三味除前二味外甘草剉晒或焙同为细末每服半钱至一钱温汤无时调服或麦门冬熟水
　　益元散　解暑毒利小便理烦渴除惊悸
　　滑石【六两】粉草【一两细剉】
　　右二味或晒或焙研为细末每服一钱至二钱温热水无时调服凉水亦可
　　万安饮　推陈致新除邪辅正和益脾胃宣通气血调顺饮食疎解风寒宁心化痰去烦理热不拘证在表里并宜可投常服百病不生真元益固补养诸虚亦有竒验此与宣明论当归饮相类不逺治法最多其药品之外惟加枳殻半夏
　　人参【去芦】当归【酒洗】大黄【生用】茈胡【去芦】枳殻【去穰炒】半夏【炮制】芍药【洗净】黄芩　防风【去芦】甘草【十味各一两】滑石末【六两】
　　右十一味剉除滑石末临入和匀每服二钱水一盏姜二片煎七分无时温服或加枣二枚同煎
　　调胃散　桃枝丸取积热后服之
　　人参【三钱】白术【二钱半】甘草【炙】白茯苓　鸎粟子【各一钱】白附子【半分】藿香　丁香【各半分】
　　右八味为末紫苏汤下半钱或一钱
　　寒热寒热者证如疟状隂阳相胜也先寒而后热阳不足先热而后寒隂不足寒多而热少隂胜阳也热多而寒少阳胜隂也寒热相半隂阳交攻也寒热隔日隂阳乍离也阳盛发热隂盛发寒也其有头疼汗出者有呕吐不食者有増寒而饮水者壮热而饮汤者有筋骨疼痛者或泻或秘或内寒而外热或内热而外寒又有寒而腹中痛鸣是有食积也治法因于食积者当用白饼子下之次行补助以钱氏白术散寒多热少者小柴胡汤加桂热多寒少者白虎汤加桂寒热相半者并用小柴胡汤主之　薛经曰阳虚则外寒隂虚则内热阳盛则外热隂盛则内寒寒热徃来此乃隂阳相胜也故寒气并于隂则发寒阳气并于阳则发热寸口脉微为阳不足隂气上入阳中则恶寒尺脉弱为隂不足阳气下入隂中则发热阳不足则先寒后热隂不足则先热后寒隂阳不归其分则寒热交争也又上盛则发热下盛则发寒阳胜则乍热隂胜则乍寒隂阳相胜虚实不调故邪气更作而寒热徃来或乍寒乍热也少阳胆者肝之府界乎太阳阳明之间半表半里之分隂阳之气易于相乗故寒热多主肝胆经证以小柴胡汤加减调之若秪见寒热起居如常乆而不愈及大病后元气未复悉属隂虚生热阳虚生寒宜用八珍汤补之甚者十全大补汤有食积为病亦令寒热用保和丸消之若兼呕吐泄泻用六君子汤厥冷饮热人参理中丸作渴不止七味白术散食积既消而寒热尚作者肝邪乗脾所胜侮所不胜也用异功散加柴胡山栀其疟证寒热详见疟门
　　白饼子【癖】白术散【曷】小柴胡汤【半表半里热】白虎汤【表里俱热】八珍汤【虚羸】十全大补汤【虚羸】保和丸【宿食】六君子汤【脾】人参理中丸【吐泻】异功散【吐泻】
　　变蒸热变蒸者隂阳水火蒸于血气而使形体成就是五脏之变气而七情之所由生也盖儿生之日至三十二日一变每变蒸毕即觉性情有异于前何者长生脏腑意智故也何谓三十二日长骨添精神人有三百六十五骨以象天数以应期岁以分十二经络故初生至三十二日一变生癸属足少隂肾藏精与志六十四日二变一蒸生壬属足太阳膀胱其发耳与骩冷至九十六日三变生丁属手少隂心经心藏神其性为喜一百二十八日四变二蒸生丙属手太阳小肠其发汗出而微惊一百六十日五变生乙属足厥隂肝肝藏魂喜哭一百九十二日六变三蒸生甲属足少阳胆其发目不闭而赤二百二十四日七变生辛属手太隂肺肺藏魄生声二百五十六日八变四蒸生庚属手阳明大肠其发肤热而汗或不汗二百八十八日九变生己属足太隂脾脾藏意智至三百二十日十变五蒸生戊属足阳明胃其发不食肠痛而吐乳又手厥隂心包络手少阳三焦此二经俱无形状故不变而不蒸也前十变五蒸乃天地之数以生成之然后始生齿能言知喜怒故云始全也太仓云气入四肢长碎骨于十变后六十四日为一大蒸计三百八十四日长其经脉手足手受血故能持握足受血故能行立经云变且蒸谓蒸毕而足一岁之日有余也师曰不汗而热者发其汗大吐者微止不可别治又六十四日为二大蒸计四百四十八日又六十四日三大蒸计五百一十二日共五百七十六日变蒸既毕儿乃成人也变者变生五脏也蒸者蒸养六腑也所以成人变者上气蒸者体热毎经一变一蒸情能既异轻则发热微汗其状似惊重则壮热脉乱而数或吐或汗或烦啼躁渴轻者五日解重者七八日解其候与伤寒相似亦有变蒸之余续感寒邪者但变蒸则耳冷骫冷上唇发泡状如泡珠若寒邪搏之则寒热交争腹中作痛而啼呌之声日夜不絶变者易也蒸于肝则目微赤蒸于肺则嚏毛耸凡五脏六腑筋脉骨节循环各有证应其治法和平之剂微表之热实者微利之或不治亦自愈　汤千金变蒸论云凡儿生三十二日一变六十四日再变变且蒸九十六日三变一百二十八日四变变且蒸一百六十日五变一百九十二日六变变且蒸二百二十四日七变二百五十六日八变变且蒸二百八十八日九变三百二十日十变变且蒸积三百二十日小蒸毕后六十四日大蒸蒸后六十四日复大蒸蒸后一百二十八日复大蒸凡小儿自生三十二日一变再变为一蒸凡十变而五小蒸又三大蒸积五百七十六日大小蒸都毕乃成人小儿所以变蒸者是荣其血脉改其五脏故一变竟辄觉情态有异其变蒸之候变者上气蒸者体热变蒸有轻重其轻者体热而微惊耳冷尻冷上唇头白泡起如鱼目珠子微汗出重者体壮热而脉乱或汗或不汗不欲食食辄吐哯目白睛微赤黒睛微白又云目白者重赤黒者微变蒸毕自精明矣此其证也单变小微兼蒸小剧凡蒸平者五日而衰逺者十日而衰先期五日后期五日为十日之中热乃除耳或违日数不歇切不可妄治及灸刺【海藏云言变蒸通一十八次盖前三百二十日为十小蒸后二百五十六日为十大蒸也哯乎典切不呕而吐也】　无若身热耳热尻亦热此乃他病可作别治薛变蒸治法平和者微表之实热者微利之古方紫
　　霜丸黒散子柴胡汤皆可有寒无热并吐泻不乳多啼者当归散调气散主之前证盖小儿所不免者虽勿药亦可也前药峻厉非惟脏腑不胜亦且反伤气血余尝见一小儿至一变发热有痰投抱龙丸一粒卒至不救慎之慎之其有不热不惊略无证候而暗变者盖受胎气壮实故也
　　紫阳黒散　治小儿变蒸壮热亦治伤寒发热
　　麻黄【二钱半去节】大黄【一钱同剉炒黒为末】杏仁【去皮尖二钱半】
　　右三味拌同一处捣和并略烧存性再以杏仁研膏和之宻器盛每服一豆许乳汁调和灌之
　　紫霜丸【癖积】
　　柴胡汤　治变蒸骨热心烦啼呌不已
　　人参　甘草【微麦炙】门冬【去心各二钱】龙胆草【酒炒黒】防风【各一钱】柴胡【五分】
　　右六味每服一钱水煎
　　当归散　治变蒸有寒无热
　　当归【二钱】木香　官桂【辣者】甘草【炙】人参【各一钱】
　　右五味每服一钱姜枣水煎
　　调气散　治变蒸吐泻不乳多啼欲发慢惊
　　木香　香附子　人参　橘皮　藿香　甘草【炙各一钱】
　　右六味为末每服一钱姜枣水煎服【防科类萃此方有制厚朴一钱】
　　平和饮子　治婴儿变蒸于三日后进一服可免百病百日内宜服
　　人参【去芦】甘草【炙各半钱】白茯苓【去皮一钱】升麻【二分煨】
　　右四味防咀用水煎不以时候服禀受弱者加白术一钱肥大壮寔者不用
　　参杏膏　治小儿变蒸潮热
　　人参【去芦】杏仁【去皮尖】川升麻【煨各半钱】甘草【二钱炙】
　　右四味为极细末百日已前每服一字用麦门冬去心煎汤食逺调服




　　证治凖绳卷七十七
<子部,医家类,证治准绳>
　　钦定四库全书
　　证治凖绳卷七十八
　　明　王肯堂　撰
　　防科
　　心脏门
　　心痛
　　小儿心痛当于大人心痛门参用之
　　心痛吐水者虫痛　心痛不吐水者冷心痛
　　钱氏灵矾散　治小儿虫咬心痛欲絶
　　五灵脂【二钱】白矾【火飞半钱】
　　右二味同研每服一二钱水一钟煎至五分温服无时当吐出虫
　　圣恵　治小儿心痛但觉儿将手数数摩心腹即啼是心痛不可忍宜服芍药散方
　　赤芍药　人参【去芦】白术　黄芩　川大黄【微炒剉】当归【各一钱】
　　右六味捣罗为粗散每服一钱以水一小盏煎至五分去滓不计时候量儿大小加减温服
　　治小儿心痛金铃散
　　金铃子【炮去皮核】蓬莪茂【炮各一两】茴香　木香【炮】荆三棱【炮各半两】
　　右五味为末每服一钱半钱用热酒调下
　　烦躁
　　薛仲景云火入于肺则烦入于肾则躁夫心者君火也火王则金燔水亏而火独存故肺肾合而为躁也活人云但烦热者虚烦也诸虚烦热与伤寒相似但不恶寒鼻不疼故知非伤寒也头不痛脉不故知非里寒也不可发汗攻下当与竹叶汤兼呕者与橘皮汤又心虚则先烦而后渴翕翕发热其脉浮而大是也盖烦者心中烦扰而内热故属阳躁者肢体躁动或裸身欲入井中为外热故属隂外热者无根之火也是以为虚在小儿当辨其嗞煎不安是烦嗞啀不定是躁嗞煎者心经有热精神恍惚烦满生惊嗞啀者心经有风烦躁惊搐也热甚者黄连解毒汤轻者导赤散风热者至寳丹脉数而实便闭有热者神芎丸此皆实热之治法也若烦而头痛短气口干咽燥不渴者虚也用四君加芎归因药攻伐而作渴者用竹茹汤烦而不得眠者酸枣仁汤心神颠倒烦热欲吐者硃砂安神丸靣戴阳目肉赤六脉洪大按之全无者血虚发躁用当归补血汤若躁而裸体欲入井中脉沈细或浮大按之如无者此皆隂盛发躁也宜用参附汤有回生之功
　　清热解毒丸　治五脏积热毒气上攻胸臆烦闷咽喉肿痛赤眼壅肿头靣发热唇口干燥两颊生疮精神恍惚心忪闷乱坐卧不宁及伤暑毒面赤身热心烦躁而渴饮食不下
　　寒水石　石膏【各八两】青黛【四两】
　　右三味前二味研末入青黛和匀蒸饼七个水调为丸如芡实大每服一丸食后新汲水化下或细嚼生姜汤下如中诸毒并宜服之及惊风潮热痰涎壅塞心胸烦躁颊赤多渴坐卧不稳每服半粒量大小加减
　　竹茹汤【吐】
　　橘皮汤
　　橘皮【一两半】甘草【炙】竹茹【各半两】人参【一钱五分】
　　右四味每服五钱姜水煎食前服
　　黄连解毒汤　治时疾三日汗已解若烦闷干呕口燥呻吟发热不卧
　　黄连【炒三分】黄蘗【炒半两】栀子【炒四两】黄芩【炒二钱】
　　右四味每服二三钱水煎未効再服亦治热痢
　　导赤散【心】
