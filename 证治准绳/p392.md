<!-- { "loadSidebar": true } -->
　　郑夫汗者心之所藏在内为血发外者为汗盖汗乃心之液故人之气血平则宁偏则病经云隂虚阳必凑则发热而自汗阳虚隂必乗则发厥而自汗皆由隂阳偏胜而致也小儿血气嫩弱肤腠未宻若厚衣温暖熏蒸脏腑脏腑生热热搏于心为邪所胜故液不能内藏熏出肌肤则为盗汗也又或伤于冷热冷热交争隂阳不顺津液走泄亦令睡中汗自出其间有虚实之证虚者谓诸病后大汗后血气尚弱液溢自汗或潮热或寒热发过之后身凉自汗日乆令人黄痩失治则变为骨蒸疳劳也丹溪云盗汗者谓睡而汗自出也不睡则不出汗出方其睡熟也濈濈然出焉觉则止而不复出矣亦是心虚宜敛心气益肾水使隂阳调和水火升降其汗自止钱氏云上至头下至项谓之六阳虚汗不须治之自汗薛自汗者汗不待发表而自出也经曰饮食饱甚汗出于胃惊而夺精汗出于心持重逺行汗出于肾疾走恐惧汗出于肝揺体劳苦汗出于脾又曰隂虚而阳必辏则发热而自汗阳虚而隂必乗则发厥而自汗东垣云表虚自汗秋冬用桂春夏用黄茋丹溪云汗者心之液也自汗之证未有不由心肾俱虚而得之者巢氏云虚劳病若阳气偏虚则津液发泄而为汗夫自心为主阳之藏火也阳主气人身津液随其阳气所在之处而生亦随其火所扰之处而泄则为自汗矣治法当用参茋甘温益气之药使阳气外固而津液内藏则汗止矣若元气虚者夏月用六君子汤加山药山茱茰冬月用加减八味丸十全大补汤血虚者四物加参茋有热者当归六黄汤气血俱虚者十全大补汤心肾虚热者六味丸虚寒者八味丸心经血虚者团参汤胃经气虚者六君子汤饮食劳倦者补中益气汤嗜卧倦怠者升阳益胃汤热伤元气者清燥汤暑干心胞络者清暑益气汤外伤风邪者惺惺防虚劳羸痩者人参养荣汤思虑伤脾者归脾汤怒动肝火者小柴胡汤肝经虚热者加味逍遥散肝经湿热者龙胆泻肝汤泄泻脉微者人参理中汤手足汗者补中益气汤胸腹汗者四君子汤当心一片有汗者茯苓补心汤黄汗者茵蔯五苓散血汗者血余散敷之此皆去汗之大法也仍推五脏相胜主之若汗出如油喘而不休此为命絶柔汗发黄此为脾絶汗出不流如贯珠者为絶汗数者并不治若六阳虚则汗出上至头下至项亦多主难治　曾小儿脾虚自汗多出额上沾粘人手速救胃气全蝎观音散用姜枣煎汤调服及沉香饮为治　脾虚泻自汗遍身冷而出有时遇泻则无过即有此候太虚急当补脾投益黄散散参苓白术散附子理中汤　肺虚自汗其候右脸色多防白肺脉按之无力盖乆因咳连声不已痰少不活乃肺经虚气上壅致令汗出宜用补肺散为治及以藿香饮调脾此又益母救子之义也　慢惊自汗徧体俱有其冷如冰此证已危金液丹固真汤主之
　　有实证自汗外因感冐风邪发热无问昏醒浸浸汗出当救表解肌用百解散水煎服或间投五苓散温白汤调调下
　　钱治病有等　张氏三子病大者汗徧身次者上至顶下至胸小者但额有汗众医以麦煎散治之不效钱曰大者与香瓜丸次者与益脾散小者与石膏汤各五日而愈
　　香瓜丸
　　胡黄连　大黄瓜【黄色一枚】大黄【湿纸裹煨】柴胡【去芦】鼈甲【醋炙黄】黄檗　芦荟　青皮【各等分】
　　右八味除黄瓜外同为细末将黄瓜割其顶填入诸药至满却盖口用杖子挿定火内煨熟将黄瓜及药同用麫糊丸如菉豆大每服二三丸食后冷浆或新水下大者五七丸不及十丸即愈
　　胃怯汗上至顶下至脐此胃虚当补胃益黄散主之头汗钱六阳虚汗上至顶不过胸也不须治之　喜汗厚衣卧而额汗出也止汗散主之
　　止汗散　用故蒲扇灰研细每服三钱温酒调下无时服
　　薛氏方十全大补汤　治诸虚不足自汗不食时发潮热等证
　　白茯苓　人参　当归　白术　黄茋【炒】川芎肉桂　白芍药【炒】熟地黄　甘草【炒各等分】
　　右十味每服三五钱加羌枣水煎服
　　八珍汤【前方去肉桂黄芪冶验见各门】
　　人参养荣汤　治病后时自汗或发潮热口干食少心虚惊悸欬而下痢【前方去川芎加陈皮五味子逺志】
　　升阳益胃汤【痢】加减八味丸【虚羸】清燥汤　惺惺散【痘】清暑益气汤【并注夏】归脾汤【惊悸】小柴胡汤【发热】加味逍遥散【女科发热】龙胆泻肝汤【杂前隂诸疾】人参理中汤【泻】茯苓补心汤【瘖】茵陈五苓散【黄疸】
　　曽氏方
　　全蝎观音散【吐泻】沉香饮【吐泻】益黄散【脾】参苓白术散【吐泻】理中汤【吐泻】补肺散【咳】藿香饮【脾弱】金液丹　固真汤【并慢惊】百解散　五苓散【并急惊】
　　团参汤　治小儿虚汗或心血液盛亦发为汗此药收敛心气
　　新罗人参　川当归【各三钱】
　　右二味剉细用雄猪心一个切三片每服二钱猪心一片井水一盏半煎至一盏食前两次服
　　牡蛎散　治血虚自汗或病后暴虚津液不固自汗
　　牡蛎【煅】黄茋　生地黄【各等分】
　　右三味剉散每服二钱或加浮麦煎
　　扑汗方
　　黄连　牡蛎粉　贝母【各半两】
　　右三味用米粉一升傅之
　　血余散　治汗不止
　　用男子乱髪一握煅存性为细末以绢袋盛置干扑之
　　盗汗睡则汗出寤则自収也钱氏曰小儿睡而自汗出者肌肉虚也止汗散主之徧身汗出者香瓜丸主之上至胸下至脐此胃虚也当补脾益黄散主之　薛自汗属阳虚盗汗属隂虚盖阳为卫气隂为荣血血之所主心也所藏肝也热搏于心故液不能内敛而外泄于皮肤人卧则静而为隂觉则动而为阳故曰自汗属阳盗汗属隂也多因心肾不交水火不能既济肾虚则闭藏之令失守故有是证宜用六味丸十全大补汤血虚内热者当归六黄汤心经有热者导赤散肝经虚热者六味地黄丸血脱盗汗者当归补血汤肝胆风热者柴胡清肝散食积内热者二陈枳实山栀胃气虚热者六君子汤及浮麦散血气俱虚者人参养荣汤余证见自汗当参览之　曾有夜睡中而汗自出者名盗汗此因阳虚所致乆不已者令人羸瘠枯痩心气不足津液妄出故也用茯神汤加黄耆水姜枣烧盐汤服
　　钱黄茋散　治虚热盗汗
　　牡蛎【煅】黄茋　生地黄【各等分】
　　右三味为末煎服不拘时
　　白术散　治自汗盗汗
　　白术【三两】小麦【一合炒】
　　右二味水一钟半煮干去麦为末以黄茋煎汤量儿大小调服忌萝卜辛辣炙煿之类乳母尤忌又团参汤亦治盗汗
　　当归六黄汤　治血虚盗汗内热晡热者
　　当归　熟地黄【各五分】生地黄【炒三钱】黄连【炒黒】黄檗【炒黒】黄芩【炒黒各三分】黄茋【炒五分】
　　右七味水煎服
　　沉香鼈甲丹　治潮热盗汗
　　沉香　草龙胆　当归【洗焙干】鼈甲【童子小便浸一宿去裙襴酥炙黄】绵黄茋【剉各一两】川黄连　川大黄【微炮各半两】
　　右七味捣罗为细末炼蜜和如黍米大每服十粒用麦门冬去心煎汤下量儿大小加减
　　苁蓉丹　治血少肌痩盗汗
　　肉苁蓉【酒浸一宿刮去皱皮火炙令干】鼈甲【涂酥炙黄去裙襴各一两】当归绵黄茋　何首乌【各半两】
　　右五味捣罗为细末炼蜜和如黍米大每服十粒温米饮下食前量儿大小加减
　　升麻汤　治肌热盗汗
　　川升麻　绵黄茋　人参【去芦头各一两】熟干地黄【半两】
　　已上捣罗为细末次用　天竺黄　牡蛎粉【各半两研匀】右六味通拌匀每服半钱至一钱煎竹叶汤调下
　　牡蛎散　止盗汗
　　牡蛎粉【二两】麻黄根【为末】赤石脂【细研】糯米粉【各一两】龙脑【一钱研】
　　右五味再研拌匀每用一匙头新绵包每日及夜常常扑身体头面有汗处
　　虎杖散　治实热盗汗虎杖水煎服量多少与之无时海晋郎中子自婴至童盗汗凡七年矣诸药不效余与凉膈散三黄丸三日病已盖肾为五液化为五湿相火逼肾肾水上行乘心之虚而入手少隂心火炎上肺欺其不胜已也皮毛以是而开腠理府不闭而为汗出也出于睡中者为盗汗以其觉则无之故经曰寝汗憎风是也先以凉膈散泻胸中相火相火退次以三黄丸泻心火以助隂则肾水还本脏府闭而汗为之自已
　　曾有小儿无疾睡中遍身汗出如水觉而经乆不干此名积证盗汗脾冷所致用三棱散水煨姜煎服次投益黄散参苓白术散
　　三棱散【癖积】
　　有时时冷汗微出髪根如贯珠面额上濈濈然此为惊肝证宜镇惊丸或琥珀抱龙丸及茯神汤加麻黄根水煎服取效
　　镇惊丸　琥珀抱龙丸　茯神汤【三方并见惊搐】
　　噫气
　　薛经曰脾病则面黄善噫噫者寒气客于胃厥逆从下上散复出于胃而为噫又善思善味其证当脐有动气按之牢若痛其病腹胀满食不消体重节痛怠惰嗜卧四肢不收经曰脾主四肢有是者脾也又曰二阳一隂发病主惊骇背痛善噫何谓也窃谓上焦受气于中焦中焦气未和不能消谷故为噫耳中焦亦脾胃之分也脾土虚寒由命门火衰不能温蒸水谷古人有服兎丝子旬日间饮食如汤沃雪亦此义也补脾宜人参理中汤补右肾宜用八味丸胃气虚不能运化水谷者六君子加木香郁结伤脾者加味归脾汤木尅土者四君柴胡升麻兼嘈杂者加吴茱茰半夏治者审之
　　理中汤【吐泻】八味丸【虚羸】加味归脾汤【惊悸】
　　本事枳殻散　治心下痞闷或作痛多噫
　　枳殻【去瓤炒】白术【各半两】香附子【炒一两】防榔【三钱】
　　右四味为末每服一钱空心米饮调下
　　四味茰连丸　治腹胀噫气吞酸食不能化
　　吴茱茰【炒】黄连【炒】神麯　荷叶【各等分】
　　右四味为末煮神麯糊丸桐子大毎服二十丸白汤下黄连当量病微甚或炒黒炒黄用之
　　下气
　　薛刘河间云肠胃郁结谷气内发而不能宣通于肠胃之外故喜噫下气也若癫癎劳瘵气下泄而不止者必死乃真气竭絶腠理闭塞谷气不能宣通于肠胃之外故从肠胃中泄出娄全善云下气属心虚经云夏脉者心也心脉不及下气为泄者是也经又云饮食入胃游溢精气上输于脾脾气散精上归于肺通调水道下输膀胱水精四布五经并行此平人也若七情内伤六淫外侵饮食不节房劳过度致脾土之阳受伤转运之官失职不能输化故下气也又曰隂精所奉其人寿阳精所降其人夭隂精者乃五谷之精上荣心肺以降肾肝故曰其人寿阳精者乃胃中之清气陷入肾肝不能升浮上输心肺故曰其人夭若饮食过度肠胃郁结用平胃散癫癎劳瘵用补中益气汤心气虚弱用补心丸心气虚寒用补心汤脾胃虚寒用理中汤肝木乗脾用六君子汤加木香脾气郁结用加味归脾汤脾气下陷用补中益气汤命门火衰用八味丸肾气不足用六味地黄丸大凡噫气下气者其脉不及本位内经云短则气病以其无胃气也诸病见此脉难治似纯补胃气为善平胃散【不能食】补心丸【即茯神散为丸方见惊悸】补心汤【瘖】
　　理中汤【吐泻】加味归脾汤【惊悸】八味丸【不能食】
　　寻衣撮空
