<!-- { "loadSidebar": true } -->
　　囊痈薛囊痈属肝经湿热或禀胎肝热所致初起肿痛小便赤澁者湿热壅滞也先用龙胆泻肝汤如不消用仙方活命饮若肿痛数日不止欲作脓也用托里消毒散若肿未溃而小便不利者毒气壅滞也当分利之脓已成而小便不利毒气未解也当针泄之脓出而反痛者气血虚也当补益之若元气无亏虽隂囊悉溃睾丸悬露亦不为害若乳母恚怒令儿患此者加味逍遥散肝经气血虚者八珍散加味柴胡山栀俱加漏芦子母并服
　　托里清肝散
　　人参　黄茋【炒】当归　川芎　芍药【炒】白术　茯苓　金银花　白芷【炒】甘草【炒】连翘　柴胡【各七分】山栀【四分】
　　右十三味每服二三钱水煎
　　钱氏蚯蚓散　治肾子肿硬先用葱椒汤煎洗次以干蚯蚓粪津唾调敷须避风冷湿地
　　世传治小儿隂囊肿大用甘草煎浓汁调蚯蚓粪涂之立効
　　山药膏治两抝及小腹肿痛或痒用山药研烂频敷患处干则易之
　　脚冻疮薛足指冻疮因受禀虚怯故寒邪易乘气血凝滞乆而不愈则溃烂成疮治法须壮脾胃温气血则死肉自溃良肉自生若骨脱筋连者宜急剪去否则毒延脚面而死盖肢末之处气血难到又为外邪遏絶则气血不能运行若用汤荡火烘其肉即死而不仁至春必溃腐脱落元气无亏虽患无害如外敷寒药内服消毒之剂则元气受伤必成败证凡初冻时热手频熨之为妙北方冻耳莫误以手触之其耳即落大寒能裂肤堕指信然
　　汤氏生附散　治烂脚疮用生附末面水调敷之愈白敛散
　　用白敛【一两】黄檗【炒黒五钱】为末干糁患处
　　汤火疮薛汤火之证若发热作渴小便赤澁者内热也用四物加山栀连翘甘草若肉未死而作痛者热毒也用四君加芎归山栀连翘若肉已死而不溃者气血虚也用四君加当归黄茋外傅当归膏或栢叶末蜡油调搽至白色其肉自生若因烟薫将死者以生萝卜汁灌之即苏若饮食后被汤火所伤发热腹胀恶食发搐变证当参食积惊搐门治之
　　神効当归膏　治汤火等疮不问已溃未溃肉虽伤而未壊者用之自愈肉已死者用之自溃新肉易生搽至肉色渐白其毒始尽生肌最速盖当归生地黄麻油二蜡皆主生肌止痛补血续筋与新肉相宜当归　生地黄【各一两】麻油【四两】黄蜡【一两白者止用五钱】
　　右四味先将当归地黄入油煎枯去滓将蜡溶化候冷搅匀即成膏矣用涂患处将细纸盖之发背痈疽杖疮溃烂用之尤効凡死肉溃烂将脱止有些须相连者宜用利刀剪去盖死肉有毒去迟则伤新肉死肉去尽尤宜速贴盖新肉最畏风寒不可忽也
　　乳香定痛散　治伤损一切疮疡溃烂疼痛
　　乳香　没药【各五钱】滑石【一两】冰片【一钱】
　　右四味为细末搽患处痛即止
　　猪蹄汤　治一切痈疽杖疮溃烂消肿毒去恶肉润疮口
　　白芷　当归　黄芩　蜂房【蜂儿多者为佳】羌活　赤芍药　生甘草【各五钱】
　　右七味用猪蹄一只水四五碗煮熟去油渣取清汤入前药煎数沸去渣温洗随用膏药贴之
　　治汤火所伤方
　　用黄蜀葵花浸油内以油敷患处或收黄蜀葵花晒干碾末香油调敷亦可　又方用定粉碾极细末臈月猪脂调敷患处　又方用萆麻子肉碾烂入蛤粉等分如干再入香油些少调搽患处
　　翻花疮薛翻花之证由疮疡溃后风寒袭于患处或肝火血燥生风或乳母肝火生风必致疮口胬肉突出如菌或如指大小长短不同如风邪乗袭者先用补中益气汤加防风天麻风寒凝滞者先用十宣散加羌活天麻儿肝火生风者先用加味逍遥散加天麻羌活母肝火生风者先用加味小柴胡汤次用加味逍遥散加漏芦天麻其风邪所乗外用豆豉饼风寒所凝外用葱熨法更用太乙膏防疮口突肉不消更以黎芦膏涂之如疮口不敛而恶寒发热者元气虚也用补中益气汤晡热内热者气血俱虚也用八珍汤倍加参茋食少难化者脾气虚也用五味异功散若饮食少思大便不调或肌肉消痩小便澄白者此兼肝脾疳证也用九味芦荟丸以清肝火用五味异功散以补脾气外仍用熨治之法
　　黎芦膏　治疮口胬肉凸起或出二三寸肉者
　　黎芦【不以多少】为末以生猪脂擂和搽凸胬肉上
　　多骨疽薛多骨疽由疮疡乆溃脾胃亏损气血不能营于患处邪气陷袭乆则筋烂骨腐故骨脱出非禀胎所有也当补脾胃壮元气内用大补汤地黄丸外以附子饼葱熨法袪散寒邪补接元气则骨自脱疮自敛若用尅伐之剂复伤真气鲜有不危小儿患之当调补乳母外用葱熨以嵗月除之尤不可用追蚀之药
　　漏疮薛漏疮之证因禀气血不足或乆病血气虚弱或儿肝脾食积内热不能生肌或乳母七情不和脾气不能收敛当审其所因调补元气佐以如圣饼葱熨之类为善若用流气破血追蚀等药反为败证矣余当叅各门主之












　　证治凖绳卷八十
<子部,医家类,证治准绳>
　　钦定四库全书
　　证治凖绳卷八十一
　　明　王肯堂　撰
　　外科
　　心脏门
　　痘疮源
　　钱氏曰夫胎在腹中月至六七则已成形食母腹之秽液入儿五脏食至十月即秽液满胃至生时儿口中犹有不洁产母以手拭净则无疾病俗以黄连汞粉下其脐粪之秽此亦母之不洁余气入儿脏中本先因防寒又遇风寒邪气相搏而成痘疹也未出欲作之时热动五脏则五脏之证先见初欲病时先呵欠顿闷惊悸乍凉乍热手足冷面腮颊赤燥咳喷嚏此五脏证俱见也呵欠顿闷者肝也时发惊悸者心也乍凉乍热手足冷者脾也面赤腮颊赤咳嗽喷嚏者肺也惟肾无以在肺下不能食秽故也凡疮疹乃五脏毒若出归一证肝水疱肺脓疱心为癍脾为疹肾虽无证其恶者疮变倒靥而黒防则归肾也此由不慎风冷而不能食内虚所致也　东垣曰癍疹始出之证必先见面燥顋赤目胞亦赤呵欠顿闷乍热乍凉咳嗽喷嚏足稍冷多睡睡惊竝疮疹之证或生脓泡大癍或生小红癍或生□疹此三等不同何故俱显上证而后乃出盖已上诸证太阳寒水起于右肾之下煎熬左肾足太阳膀胱寒水夹脊逆流上头下额逆手太阳丙火不得道逆于面上故显是证盖壬癸寒水尅丙丁热火故也诸癍证皆从寒水逆流而出也医者当知此理乃敢用药夫胞者一名赤宫一名丹田一名命门男子藏精施化妇人系胞有孕俱为生化之源非五行也非水亦非火此天地之异名也象坤土之生万物也夫人之始生也血海始浄一日二日精胜其血则为男子三日四日五日血脉已旺精不胜血则为女子乃二物相搏长育人生之谓也又谓之精其子在母腹十月之间随母呼吸呼吸者阳气也而生动作滋益精气神饥渴皆随母血儿随日长筋骨皮肉血脉形气俱足十月降生口中尚有恶血啼声一发随吸而下此恶血复归命门胞中僻于一隅隐伏而不发直至儿因内伤乳食湿热之气下防合于肾中二火交攻荣气不从逆于肉理恶血乃发诸癍疹皆出于肾水其疡后聚肉理归于阳明故三番癍始显之证皆足太阳壬膀胱尅丙小肠其始出皆见于面终归于阳明肉理热化为脓者也二火炽盛反胜寒水遍身俱出此皆从足太阳变中来也　万氏曰痘疹之原有论秽毒者有论淫火者有论时行正病者靡有定论将谓秽毒淫火耶则一嵗之中大而郡县小而村落病者相似而死相继未必人人若此之甚也将谓时行正病耶何以自少至老但作一度厥后再无染也盖父母于子一体而分精血之毒已畜于阳施隂化之始固不待诞生之顷咽其血而后有此证也况男子惜其气以养其精女子耗其气以养其血茍失所养即贻他日之患子之受于父母者虽殊其为毒则一也岂有男子淫火起于气为阳毒而易治女子淫火起于血为阴毒而难治之理邪至于天行正病亦有其时但观夫年之所加及有四时不正之气即知有是正病也然则待时而发者胎毒也或速而危或徐而持或暴而死者气之防甚所使也发则其毒泄矣所以终身但作一度后有其气不复染焉但痘为胎毒昭昭矣其间或疎而轻或宻而重或重变轻或轻变重变化叵测是又有説也疎而轻者始终如一宻而重者变怪百出或因父母相而然或因疫疠相染而然或因鬼疰相着而然杳防恍惚出于闻见思虑之所不及此与知者道之痴人前不必説梦也何者盖痘疹之毒父母原自有之虽常作过一畨而脏腑经络皮毛肌肉骨髓之间余毒犹有存者一但分形化气注之于子其毒亦随之泄矣所以子之疮瘢多肖亲也加之调摄失宜放恣无忌其毒益甚疮痘之沉困危笃者未必非父母之所致也凡子之侏儒跛躄必肖于亲况痘疹之毒乎且人受天地之气以生天地之气变人之气亦变或遇迁正失守淫胜郁复之纪徳令乖常菑迭见自然厉气染证相似所以轻则俱轻重则俱重若有主之者是则疫疠之所为也故人之疠疾而死者精灵不散逰魂徃来随气而行常以其气疰于平人而为之疾如瘵癞之染然形质厐厚福泽悠逺者不能相及苟体虚福薄之人阴阳舛乱之嵗则膏肓之竖台骀之祟互相染着反复变化术不能禁工不能治也此非鬼疰之害乎夫治此三者当奈何曰必为之豫解其毒平其气迁其处庶乎可免矣　按痘疹之发显是天行时气廛市村落互相染轻则俱轻重则俱重虽有异于众者十之一二而已岂可概谓胎毒哉然疫疠终身不染者比比皆是而痘疹无一人得免疫疠一染之后不能保其不再染而痘疮一发不再发则胎毒之説又何可尽废乎至谓淫火秽血古亦有之而何独无痘疹之患欲以破胎毒之説则又不然天下之无而忽有者多矣草有名虞美人者虞美人项王宠姬也为项王死世哀之为之歌对草倚声凄恸而草辄揺草无情识也方其未有楚则宠姬亦无况有草耶一切众生自妄颠倒而成三界如之又何疑乎痘疹
　　预防
　　万痘疮之病皆由父母胎毒畜于命门之中命门者右肾相火也为人身生化之本故毒藏焉如遇冬令温和阳气暴泄人则感之触动相火至春夏生长之时其毒乃发染相似是谓天行疫疠也未出痘疹者但觉冬温即当预防宜服解毒之药如辰砂散三豆汤代天宣化丸皆可用也频频与之使疮疹之毒轻减自然易出易收无防伏郁遏留连之患其辰砂散三豆汤代天宣化丸以解时行疫疠之毒则可或因父母精血不足者或其人素有他疾者或发热之时别藏形证发见者竝宜兼而治之不可徒恃解毒而竟忘其本也如脾胃素弱者宜以养脾为重解毒次之养脾丸服三之二解毒三之一如因父母奉养过厚精血畜毒素多胎病者宜二毒并觧以遡源解毒汤代天宣化丸相间服之　丹溪云痘疹初出时或未出时见时人有患者预服此药多者令少重者令轻以丝近蒂三寸连皮子烧灰存性为末沙糖拌匀干吃入硃砂末更妙
　　三豆汤
　　赤小豆　黒大豆　菉豆【各一升生】小甘草【三两生剉】
　　右以三豆淘浄同甘草用雪水八升【如无用长流水代之】煮豆熟为度去甘草将豆晒干又入汁再浸再晒汁尽为度逐日取豆水煮任意食之
　　代天宣化丸【即黄氏五瘟丹加减也】
　　人中黄【属土甲巳年为君】黄芩【属金乙庚年为君】黄栢【属水丙辛年为君】栀子仁【属木丁壬年为君】黄连【属火戊癸年为君】苦参【佐】
　　荆芥穂【佐】防风【去芦佐】连翘【酒洗佐】山豆根【佐】
　　牛蒡子【酒淘炒佐】紫苏叶【佐】
