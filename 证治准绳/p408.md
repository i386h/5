<!-- { "loadSidebar": true } -->
　　或云痘疮之无以脉诊言形色可辨也谓之形者痘之形也故尖圆坚厚始出之形发荣滋长欲壮之形饱满充足成浆之形敛束完固收靥之形与大豆豌豆菉豆相似者皆正形也或平或防形之变也如初出时空若蚕种之蜕隐如蚊蚤之迹薄如麸片宻如鍼头若热之沸寒之粟者不能起发而死粘聚糢糊肌肉虚浮溶软嫩薄皮肤溃烂者不能收靥而死谓之色者痘之色也喜鲜明而恶昏暗喜润泽而恶干枯喜苍蜡而恶娇嫩红不欲则易破白不欲灰灰则难靥由红而白白而黄黄而黒者此出形起发成浆结痂之正色也出形而带紫起发而灰白此色之变能辨痘之形色可知生死之期先贤看痘有四曰根曰窠曰脚曰地用是以验吉凶断生死不易之法也何谓窠中透而起顶者是也何谓根外圏而红者是也即圏之红否而其中之虚实与痘毒之浅深可见矣即窠之起否而根之浅深气血之盈亏可定矣所谓脚地则本乎根窠之圆混痘子之稀宻也红晕之处谓之脚彼此颗粒界限分明不散不杂者此痘脚明浄也空隙之处便谓之地彼此颗粒不相连缀者此地面明浄也根欲其活窠欲其起脚欲其固地欲其寛四者俱顺痘虽宻无虑矣　圆者气之形也气盛则痘窠必圆满周浄晕者血之形也血盛则痘窠必光明红活气虚则顶陷气散则塌阻或有气虚极而不塌防者乃火载之虽见圆满实空殻如泡然也血虚则晕淡血惫则晕枯根必散或有血虚极面犹红色者乃火上浮虽见圏晕实枯槁而不润泽也　痘色之明暗系于血气之虚实如色之红者痘初出也白者毒未解也黄者毒将解也干黄者毒尽解也灰白者气衰而血不附也紫者毒盛而血滞也黒者热极而兼水化也焦渴者气血枯也红变白白变黄者顺而生红变紫紫变黒者逆而死
　　初验之时以红纸蘸清油燃火照之验其生意有无又以手揩摩面颊如红色随手转白随白转红谓之血活生意在矣如揩之不白举之不红是为血枯纵疎不治又看目睛神光了然口唇尖上红活如常无燥白之色乃是吉证万无忧也
　　疎密
　　痘欲其疎疎则毒少不欲其宻宻则毒甚此古今确论也疎宻之分各有喜忌如头面欲疎元首不可犯也颈项欲疎管籥不可塞也胸背欲疎脏腑俞募之所附也若夫手足不忌其宻矣谓之疎者非但稀少也铺排磊落大小匀净亦可以言疎谓之宻者非必盛多也攒聚粘连片复一片虽只数处亦可以言宻疎而凶者亦有数等如初出时才见红防三两处其热便退可以语其疎也茍大热不解唇口燥裂大小便秘烦燥不寕或身无热但增烦渴者此由毒甚郁遏于中不能遽出日复渐出渐加稠宻一也又如初出一两防顶尖焦黒或三四粒作一堆者仅见数处他无所出喜睡不食烦渴大小便涩此由毒伏于中加谵妄者不待起发而死若能起发后必发痈毒也二也亦有出现实疎遂生玩忽之心禁忌不守风寒不避饮食所伤汤丸之试变生不测三也设有宻而吉者治之早卫之严里无病而疮悉成也
　　老嫩
　　尝观朝华之草夕而零落松栢之坚凌冬不衰夫以草木坚脆不同坚者难壊脆者易伤况于人质有厚薄气有强弱耶彼痘疮之毒喜老而恶嫩苍蜡娇红色之老嫩也实虚浮形之老嫩也浓浊清淡浆之老嫩也坚厚软薄痂之老嫩也老嫩之故卫气主之经曰卫气者所以温分肉充皮肤肥腠理司开阖者也是故卫气强则分肉坚皮肤厚腠理宻而开阖得也所以收敛禁束制其毒而使不得以放肆故色苍而蜡形而实浆浓而浊痂厚而坚自然易壮易靥虽有邪风秽毒不能害也如卫气弱则分肉脆皮肤薄腠理疎而开阖失也所以不胜其毒而毒得以恣其猖狂之性故色娇而红形虚而浮浆清而淡痂软而薄易破难靥不待邪风秽气而先败壊矣观夫疮之老嫩则气不可不养也
　　干湿
　　丹溪云疮干者宜退火湿者宜泻湿　退火止用轻剂荆芥升麻葛根连翘之类　泻湿乃肌表间湿宜用风药防风白芷之类　痘初起时自汗不妨盖湿热熏蒸而起故也


　　证治凖绳卷八十一
<子部,医家类,证治准绳>
　　钦定四库全书
　　证治凖绳卷八十二
　　明　王肯堂　撰
　　幼科
　　心脏门
　　荣枯
　　夫物湿则润泽燥则干枯荣枯之分血实主之故血者所以营隂阳濡皮毛流闗节也疮本疎者血不在多而易充足疮本稠密贵乎血之有余矣茍血有余则经脉流行沦于肌肤浃于皮毛灌溉滋润肥泽长养自然形色鲜明根窠红活也如血不足则经脉壅过窠囊空虚黒燥而不鲜明也枯萎而不肥泽也皮肤皴掲而启裂也经曰诸涩枯涸干劲皴掲皆属于燥又曰燥胜则干由其人血常不足加之以毒火熏灼反兼燥金之化精血并竭是以有此证也法宜活血养液散热毒清金润燥则干涸可回观夫苍之荣枯而得养血之理其或湿气太过疮本浸淫犯之则破溃烂难靥者此又火极而兼水化也脾强则生脾弱则死
　　标本
　　病有标本治有先后有从标者有从本者有先标后本者有先本后标者有标本兼治者视其缓急不可胶柱而鼓瑟也痘疮之自人身而言气血为本疮疹为标自疮疹而言疮疹为本别证为标如疮子稠宻在标之病也视其气之不匀血之不周以匀气活血兼行鲜毒此则标本兼治也疮若起发气或虚者补其气血或虚者补其血此缓则治其本也气血充实疮或壅遏者单行托里解毒之剂此急则治其标也疮势太甚咽喉肿痛者以治咽喉为主此急则治其标也疮势太甚自利不止者以治利为主此急则治其标也利久不止渐成壊证救里发表兼而行之此亦标本兼治也先救其里后攻其表此则先标后本也大小便秘烦燥喘呼者急利之此急则治其标也疮势太甚烦渴不止以解毒为主兼治其渴此先本而后标也凡此之类扩而充之以尽其余则治不紊矣
　　始终
　　治痘之法贵乎谨之于始而虑其所终庶无后日之悔经曰上工治未病中工治将病下工治已病未病施治十全八九治将病者十全四五治已病者功莫能施发热之初大热渴烦大便秘腹痛腰痛鼻干唇燥惊悸谵妄此毒气郁遏于内即当防其伏而不出也吐利不止即防其中气虚弱不能助疮成就或致倒陷也故热则解之便秘则利之惊则平之吐利则止之且如初出一防血此春之气发生之令也至于起发此夏之气长养之令也水化为浆此秋之气成实之令也脓干结靥此冬之气闭藏之令也初出而便有水将发而便戴浆脓未成而便收靥此未至而至谓之太过必有陷伏发表托里解毒切不可缓应出不出应起不起应收不收此至而不至谓之不及必责以气衰血防而匀气活血解毒之法不可不急施也又如初出色艳者皮嫩皮嫩则易破当防其痒塌也相聚成块者不可谓之疎此有伏也殻空无水者后必发痈头面预肿者防其易消而倒陷咽痛者急解之防其失声呛防也中多水疱者后必自利目涩泪出者防其有肤医也频更衣者防其倒靥疮破不结痂此倒靥也尧夫云与其病后才服药孰若病前能自防其此之谓欤
　　指南云气色白也血色红也痘毒初出之际血气未定吉凶未兆而红白之形色未分见于腮耳口鼻年寿之间一防淡红而已既而其中稍有防白而外则淡红如故也至此而吉凶已判矣既而根窠圆混而其中之白渐大而外之淡红渐细至此吉凶悔吝之机着矣既而其痘形色尖圆光泽中之白色遂充而外之红晕渐细痘至于此始有成浆之意其中白色略带防黄而又红活也进而五六日之中内之白色虽将变黄犹未离于红白之间也外之红圏虽将渐细而尚未至于防也进而六日七日则中之白色变而纯黄犹未至于老也外附红晕防有一线红润光洁之色而已既而八日九日之中则痘成浆圆洁饱满有黄色而无红晕至此血气顺序治定功成矣至十一十二日渐见干黄或如青豆色气血平复之时也虽然犹有倒靥之患未可忽也至十二十三日干黄皮皱结成老靥自头面而及手足者顺也自手足而及头面者逆也至十三十四日则靥老而落矣然犹有老而不落之患名曰漆面刺肉身体发热眼红面赤心烦口渴者有矣面虚目肿恶心者有矣靥老而后从靥内溃烂者有矣身热不退口生疳蚀舌生白胎者有矣或四肢发毒或发疔肿者有矣眼生白障或眼露白睛者有矣痘虽平复祸变百出乌得以靥老而不知防乎靥老脱缷光洁治痘若愈矣然犹未也靥落而疤白者有矣有经月之余而犹发寒热者矣或生流注溃烂或生疥癞或发渇狂烦或喘渴不寕痂虽脱落余证相仍死生未可保也治痘者又可以痂落为平安哉
　　日数
　　汪前人谓小儿虚实不等不可拘以日数有热三日而成癍有热六七日而生癍者有至十余日而生癍者但足上有癍为出齐出齐之后长成血泡血泡七日当结脓窠茍或血泡之中尚有红癍防相夹而生则又不可拘以日数待其皆作血泡为齐血泡七日结脓窠此乃荣卫调和内外无诸感冐方能如期且如血泡正作之际遇天冷寒暑燥湿风不节气异宜因而迟速失序亦不可拘以日数但以红防皆为血泡日为齐若出血泡七日病人气虚尚有红防未能皆成血泡者为毒气弥盛而不敛急用猪尾膏则随时结痂疕矣　万世俗谓防日发热防日出形防日起发防日作浆防日收靥此大略之言耳痘有疎宻毒有防甚人有虚实岂可一切拘以日数如疮本疎者其毒防其人中气实又能食自然易出易靥固不待于旬日者如疮本宻者其毒甚其人中气实又能食荣卫调和内外无诸伤犯至十二三日可以刻期収靥也若其人中气虚食少或内外曾有伤犯或遇气乖变因而难靥岂可必拘以日数哉闻人氏云禀气实者夏酷暑而不甚畏热冬严寒而不甚畏冷禀气怯者易寒易热天寒隂雨则感寒湿而濡泻天气稍炎则伏热而中暍是故先知节者能辨阴阳寒暑之盛衰经云阳盛人耐冬不耐夏阴盛人耐夏不耐冬此亦知人禀受之不同且自立夏气变纯阳万物盛大治药者用热逺热如桂枝麻黄之辈必加知母升麻石膏等服之立冬气合纯隂治药者用寒逺寒如用诸凉剂中病即止不必尽剂又如冬温暖则虚者安而实者病夏寒凉则实者安而虚者病冬温暖夏寒凉非节之气来暴而去速在人将摄之如何尔　如天大寒葢覆常宜温暖勿使受寒恐毒气为寒所触而不得出也如天大热不可葢覆却宜清凉勿使客热与毒相并致增烦躁使疮溃烂也如时有迅雷烈风暴雨之变宜谨帏帐添葢覆多烧辟秽香以辟一时不正之气卧处常要无风又要通明切忌幽暗夜静不断灯火不离亲人看守恐要饮食一时得具或有痒痛与之抚摩恐他人未必尽心如法也
