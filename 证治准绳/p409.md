<!-- { "loadSidebar": true } -->
　　闻人氏云木得桂则枯雌黄遇胡粉则黒柑得脯则壊物之相畏有如此者痘疮之畏秽恶杂气其理亦如是也　房中淫泆气　妇人经气　臭漏腋气　醉酒荤秽气　硫黄蚊药气　霉烂蒸湿气　误烧油髪气　泼粪淋尿气　熬油煎卵气　一切腥臊气　五辛之气　逺行染带之气　以上最宜避忌仍令人谨伺门户勿令生人輙入勿扫房室勿动沟渠勿启溷厠勿烧脑麝酷烈诸香　仲景云疮痘欲出之间宜烧苍术猪甲二物床帐左右前后宜挂胡荽以酒喷之或烧乳香尤妙盖荣卫得香则运行甚速可使疮毒易出茍防偹一不如法则祸患踵至欲出者使之不出已出者癍烂成片甚者疮黒陷伏加以烂臭痛如刀剜闷乱而死其中纵得安者亦令瘢痕经年黒色反成疥癣不可不戒　凡痘疮初出即当禁戒房事室中常烧辟秽香令烟不絶更多烧硬石以水浇之若有触犯疮或色变或作痒者以茵蔯熏法解之
　　辟秽香【灌浆】　　茵陈熏法【起发】
　　袁治痘触变焦紫方
　　痘触变焦紫倐时喘急起急覔丝皮取末蜜调处甘草地黄汤一服痘更起若加烦讝时犀角磨汤水此是四五朝治触当如此期若至七八空殻触必死浆半犯触证按验莫糊指【丝皮须要看他未生筋之时取来燥干临用只可取皮蒂为末】
　　治触变灰白痘方
　　痘触变灰白枭痒忍不得附子兼黄耆愈多功愈特助药已偹前何须甚分悉凭君自摅竒竒处如应敌【此痘须详察盘座有元红则挽治得全若无真元根缕不必疗治】
　　治痘被月经触痒方
　　痘正凶凶才翕浆适为月水正当塲不知浄洁相防防致使花栏倐变常月月红花一様药不分枝叶取煎汤嫩杪煎汤投酒服根枝浓沸活花郎不消时刻还归正任汝经红触满床
　　治痘被麝触痒方
　　麝香一触痒难敖防防花心带黒椒急把升麻苍耳草浓煎漫浴转明饶内托应须求卫气参茋归芍橘甘遭生地防风蝉脱倍红花赤豆共成标【详考赤豆非家种赤小豆是生于山谷粒粗而扁越人取而镶嵌首饰色极红美若无以家赤大豆代之】
　　治痘被尸厌触变方
　　死尸触变目翻斜痘必沉潜吐沬加速把元荽并枣艾为筒烧喷正灵家外取辰砂煮姜醴时时引呷振栏花虽然尸厌未戕痘主此依然丽美葩【愚治此痘宜元荽和辰砂姜酒服外烧其方药而辰砂性沉滞善能振痘不宜多服者也】
　　治痘被客忤触变方
　　客忤相侵似若惊啼号不歇面浑青丝细结含花者露摘蒸来焙粉成见证蜜调多少服随儿大小要详明此时莫説丝贱一寸丝一寸金
　　治痘被兽惊缩方
　　痘五六朝正要灌浆翕脓时偶为猫犬诸兽惊吓而痘随缩匿或色变为斜或形沉于底葢心失其生而血不能以归辅气弗协以充托也急服乌龙散
　　乌龙散方
　　乌龙散治痘中惊惊系猪猫犬马形只求逺志菖蒲等蝉脱须将水洗清再加醴酒频频煮去却菖蒲逺志们独留蝉脱硏为末砂糖调服酒含噙　逺志浄一两菖蒲浄细实者一两和酒煮熟去二味蝉退焙为末将药酒进服再投鸡鸣散无不全美者矣
　　钱氏云凡疮疹当乳母慎口不可令饥及受风冷闻人氏云凡人一日不食则饥触风冷则病况小儿当疮痘之际正欲赖谷气以助其内避风寒以防其外茍谷气亏少风寒侵袭则为患可胜言哉乳下婴儿宜常令其母饮食充足居处避风能食童子専令老成耐事人时时管顾虽然事亦贵得其平或者以失饥冐风寒为戒遂致过饱极温非徒无益而又害之疮痘之家宜备知之　陈氏云痘疮发热口干烦渴不止者切不可与水吃亦不宜与蜜红柿西橘子等冷物食之若脉实中有实热者不必忌生冷　痘疮欲靥已靥之间忽不能靥腹胀烦渴不可与水蜜等冷物食之或头温足指冷或泻渴气促亦不可与之十二日十三日疮痂已落其瘢犹黯或凹或凸肌肉尚嫩不可澡浴亦不宜食炙物酸辣五辛有毒之物恐热毒熏膈眼目多生医障海藏云世人徒知怜惜过爱信其俗而不药病已成而方忧抚摩从容无所不从岂知爱之适足以害之惜之适足以弃之始不早治治不全终卒之殒毙劳而无功至是咎医呜呼其计亦谬矣
　　汗下
　　钱氏云痘疹惟用温平药治之不可妄下及妄攻发活人书云小儿疮疹与伤寒相似头痛身热足冷脉数疑似之间只与升麻汤解肌兼治疮子已发未发皆可服但不可疏转此为大戒伤寒身热固不可下疮疹发热在表尤不可转世人不学乃云初觉以药利之宣其毒也误矣【海藏云此论虽当在经则可若热甚过极足冷或肉伤腹热足冷宜以寒药如洗心调胃及化食药通膈之类主之然当求责脏腑秘与不秘脉道何如耳许氏云上热下冷伤食也癍疹初热手足亦冷惟伤寒一身尽热不与足冷相类此伤食非伤冷也若伤冷不宜用王徳孚用感应丸以治之】　痘疮已出不可疎转出得已定脓血太盛却用疎利亦非也【海藏云此言若在经而出不尽者为当若腹胃有垢腻便时后重如痢疾及脉滑在里者亦当防下】大抵疮疹首尾皆不可下【海藏云脏腑有凝滞者不可拘拘此也】　小儿身耳尻冷咳輙用利药即害人【海藏云此言里和而少阳之气在经热者故用化毒犀角汤为气出里若气未出里未尽求责疎利亦可】　凡治疹痘才泻则令内陷决不可轻易转下惟大小便多日不利宜防防利之及痘已靥尚有余热停留或作热或作疮痍或成痈宜四顺饮下之不特消余毒亦免生他证累试累验每见疹痘者服发表麻黄药出汗阳气尽出肤表遂至癍烂脏虚虚则腹痛自利或作寒战或作阴癎死者多矣　凡疮疹证见及癍防既生若无内外寒热虚实者但安养之任其自然则非惟不生他证亦易于调理今人则才见癍防不顾所蕴轻重惟恐不出用药表之服以紫草蝉退副以人齿猴梨并与酒麴芫荽无所不试曾不知毒气遇发则一倍变为十倍十疮合为一疮名为癍烂五内七窍至于皆有则重者不救轻者为声哑为目疾为癍烂为闭耳塞鼻之患又有过用表药里无阳气以应之为虚脱者多矣此妄表之过也大抵疮疹已出正赖胃气运其毒气善攻其热者热甚则利小便盖小便利则心火有所导引虽不用冷药热亦自减矣热轻则解其热盖小热不解大热必生小热而利其小便则虑损气故但当解热也利小便之药导赤散为上解毒之剂如玳瑁汤独胜散安癍散如圣散紫草汤犀角饮皆可选用昧者但言疮疹是热时进凉剂致胃气转虚令儿胸满腹胀又且下之内虚毒入则杀人甚速此不善下之过也若小儿鼻塞唇焦内伏热也脉细面色痿黄或青色皮肤慢口吐青涎者此误下证也或里无蕴热亦何可下要之治热以温凉而行之未至于冷治寒以温未至于热当从其渐而已　洁古云大凡癍疹首尾皆不可下恐动则生变此谓少阳通表宜和之也当先安里解毒次防发之解毒须安五脏防风汤是也如大便不秘者须防发之药宜钱氏方中选而用之如大便过秘宜防利之当归丸枣变百祥丸是也初如癍疹若使之并出小儿难禁是以别生他证也首尾不可下者首曰上焦尾曰下焦若既吐利安可下便宜安里若不吐泻者先与安里药三五服如能食而大便秘结内实者宜疎利之若内虚而利者宜用安里药一二服末后一服调以防发之药要之安里之药多发表之药少秘则防疎之令邪气勿壅并而能作畨次出使儿易禁也身温者顺身凉者逆二者宜多服防风汤和之【防风汤方见大法】　海藏云假令五日已里诸病与癍疹不能辨别者不可疑作癍疹必须发之但各从其所伤应见治之皆不妨癍出若强发之其变不可胜数矣前人言首尾俱不可下者为癍未显于表下则邪气不得伸越此脉证有表而无里故禁首不可下也尾不可下者为癍毒已显于外内无根蒂大便不实无一切里证下之则癍气逆陷故禁尾不可下也又言温暖葢覆不令通风以癍未出或身表凉而恶寒或天令寒而恶冷温暖葢覆不令通风也癍若已出身热天暄何必用葢覆而不使之通风乎后人执此二句首尾俱不敢下温燠不令通风不知天令之所加人身之所盛致使悮人多矣大抵前人之言随时应变后之人不知其变故常执而不移也噫首尾俱不可下者以其始终脏腑元无凝滞也若有一切里证及大便结者安得不下温暖不使之通风以其发在冬时故如此也若发在夏时癍虽未出亦不用此也癍之用药大率以脉为主浮中沉之诊平举按之察其虚实定其中外则可以万全矣　万今之治痘者曰首尾不可汗下聴者和之曰痘宜温补汗下不可也此亦喜补恶攻之遗弊殊不知治痘之法莫要于解毒或攻或补务使毒气得解而已如其气血和畅荣卫流通表里无邪其出则尽其发则透其収则时非但不可汗下虽温补亦不可用也设使外感风寒约束皮肤闭宻腠理疮出不快此当汗之令阴阳和荣卫通而疮易出毒得解散可也茍不汗之则毒无从得出留伏于内未免留冦之祸矣如大热不退烦渴转增谵妄昏沉便溺闭塞此毒畜于肠胃之间与谷气并宜急下之使脏腑疎通陈莝涤去可也茍不下之则藏汚畜毒煎熬于中寕无养虎遗患之悔乎故大要曰谨守病机各司其属有者求之无者求之盛者责之虚者责之必先五胜疎其血气令其条达而致和平此之谓也
　　证治大法
　　钱氏法疮疹惟用温平药治之不可妄下及妄攻发受风冷【海藏云温平者非热剂如荆芥薄荷防风牛蒡子甘草之类活人鼠粘子汤与洁古解毒防风汤相兼选用是也丹溪云鼠粘子连翘山查甘草此四味痘疮始终必用之药】　诊睦亲宫中十王疮疹云疮疹始终未有他证不可下但当用平和
　　药频与乳食不受风冷可也如疮疹三日不出或出不快即防发之【鼠粘子汤之类】如疮发后不多出即加药【如一日一贴即加至二贴】加药不出即大发之【升麻葛根防风活独活麻黄桂枝之类】如发后不多及脉平无证即疮本稀不可更发也有大热者当利小便小热者当解毒【利小便四圣散之类】若不快勿发勿下攻止用抱龙丸治之疮疹若起能食者大黄丸下一二行即止有大热者当利小便有小热者宜解毒若黒紫干陷者百祥丸下之不黒者慎勿下身热烦燥腹满而喘大小便涩面赤闷乱大吐此当利小便不痒者宣风散下之也若五七日痂不焦是内发热气蒸于皮中故疮不得焦痂也宜宣风散下之用生犀角磨汁解之使热不生必着痂矣
　　东垣师弟法洁论曰癍疹之病其为证各异疮发焮肿于外属少阳三焦相火也谓之癍小红靥行皮肤中不出者属少阴君火也谓之疹凡显癍疹若自吐泻者不可妄治而多吉谓邪气上下皆出也大凡癍疹首尾皆不可下【云　详前汗下条云】
　　安里解毒防风汤
　　防风【一两】地骨皮　黄耆　芍药　荆芥　枳殻鼠粘子【各等分】
　　右为末水煎四五钱服若能食而大便实宜当归丸防利之
　　当归丸　　枣变百祥丸【竝大便秘】
　　垣消毒救苦汤　治癍证悉具消化便令不出若已出稀者再不生癍十一月立此方四时加减惟通造化明药性者能之
　　麻黄根　羗活　防风　升麻　黄檗【酒炒各五分】柴胡　川芎　细辛　藁本　葛根　黄芩【酒炒】苍术【各二分】黄连　归身【各三分】苏木　甘草【生】白术　橘皮【各二分】吴茱萸【半分】红花【少许】
　　连翘【半钱初出者减出大者加】生地黄【五分】
