<!-- { "loadSidebar": true } -->
　　右水丸如黍米大毎服一二十丸研芝蔴汤下吐利服无时此方治戛齿甚妙
　　牛李膏　用牛李子不以多少取汁石器内熬成膏牛李子生野道邉至秋结实黑子成穗如无生者以干者为末水熬代用毎服皂子大煎杏胶汤化下此药须于九月中取之
　　睦亲宅一大王病疮疹始用一李医又召钱氏钱留与抱龙丸三服李以药下之其疹稠宻钱氏见大惊曰若非转下则为逆病王曰李已用药下之钱曰疮疹始出未有他证不可下也但当用平和药频与乳食不受风冷可也疮痂若起能食者大黄丸泻一二行即止今先下之疮疹未能出尽而稠宻甚则难治此误也纵得安其病有三一者疥二者痈三者目赤李氏不能治经三日黑陷后复召钱曰幸不发寒病未困也遂用百祥丸为主牛李膏为助各二大服至五日间疮复红活七日而愈盖黑者归肾水也肾旺胜脾土不尅水故脾虚寒战则难治所用百祥丸者以泻膀胱之腑腑若不实脏自不盛也何以不泻肾由肾主虚不受泻如二服不効即加寒而死矣
　　子和治疮疹黑陷铁脚葳灵仙为末炒一钱脑子一分用温水调服取下疮痂为效
　　活人无比散　治小儿疮疹恶候
　　硃砂【先研一两】牛黄　麝香　樟脑　腻粉【研细各一钱】
　　右同研细如有患者小儿一字大人五分入水银少许用小猪尾上血三两防新水同调服宁穏得睡者然后取转下如烂鱼肠葡萄穗之类涎臭恶物便安小儿用乳汁调妙【海藏云此泻内热之极不能开发于外则宜此内虽过泄外亦开发即透肌肤之药与至宝丹同】
　　小儿癍疹黑陷方
　　干胭脂【三钱】胡桃【一个烧存性】
　　右为细末煎胡荽酒调下药一钱立效　右治死血黑陷凡前方用穿山甲及麝香等药治黑陷皆为气滞者设也　右方皆里药第二证所谓毒气太盛内外蒸烁毒复入里必心烦狂躁气喘妄言如见鬼神大小便秘渴而腹胀者所宜选而用之者也
　　阎紫草散　治疮痘黑陷曽服此方愈亢钱皆云有枳殻难服
　　紫草　甘草　糯米【亢云此味极好助胃气】黄茋【各等分】
　　右水煎服
　　丹痘疮黑陷二种因气虚而毒气不能尽出者用黄茋人参酒炒紫草治之顔色正者如上治法【参茋之补佐以紫草之通利也】
　　魏变黑归肾乃气弱不能畜血血亦不荣故致枯萎而黑只用保元汤加芎桂补提其气气旺则黑者转而为黄矣
　　右补虚例第三证所谓内虚而不能使阳气以副云云者之所宜也
　　吴氏云痘色初深红者必变紫紫必变黑紫黑必致于干枯此血热渐变理势之一定不移者也故初见深红失于解散至于干枯黑陷危殆极矣治法当以凉血退热为主看其微甚或利大便或利小便或用解散之剂顶虽平陷不可专以气虚例之而惟用参茋补剂补则气愈盛而血愈干涸矣　翁氏治血热证七八日间有紫黑干枯及青灰干黑陷者其夺命大造谈笑博金一字金或百祥牛李猪尾等方然早能凉血解毒必无此患患此而后用此药得全者少矣若服凉解之药过多以致泄泻滑脱而成黑陷者仍从陈氏法以木香异功治之又不得以血热为拘也
　　夺命五毒丹　治痘黑陷倒靥干枯不起者神验月魄【蟾酥少许】吐月华【牛黄二分】银红【硃砂一钱】男王【雄黄三分】梅精【氷片二分】
　　右五味用豮猪尾血为丸如麻子大薄荷汤下一丸移时活动
　　谈笑博金丹　治同上
　　取用寅亥戌未四时四灵丹加脐香下　俱用天灵盖
　　大造保童丸　治同上兼治痘毒亦妙
　　一蛮子【人胎骨炙过】二狼子【狗胎骨酥过】三猫子【猫胎骨炙过】右加脐香下
　　一字金丹　治同上
　　紫花地丁　金线重楼　山慈菇
　　至宝丹　治同上
　　戌腹粮【即将火米净室与犬食饱取其冀洗净炙干研细每一两麝香一二分】
　　一粒金丹　治同上虚证虽死者可立活
　　腽肭脐【二】鸦片【三】氷片【二】麝香【一】原蚕蛾【二】
　　已上六方治危急痘证有起死回生之妙
　　独神散【即前穿山甲方】
　　天真膏　治黑陷干枯红紫及癍不退用此救之十全四五
　　初生小儿解下黑粪用磁罐収贮加水银二两麝香一钱黄蜡封口埋于土中愈久愈妙久而化而为水毎遇前证看儿大小热毒盛者量与二三茶匙酒煎紫草汤对半和匀服之立时红润活泽真秘方也胜天灵盖枯臭无益之物万万矣缘此粪原系母之真血所化盖以血补血且入土日久又得隂气多故能解毒　百日内小儿热而烦躁啼哭不止用少许防入眼角二三次便能神安气和而睡盖又能清心热也
　　大成散　治痘出不快或顶陷或灰白黑陷一切不起发之证俱可用之
　　穿山甲【酒炒一两】甘草末【二钱】雄黄　硃砂【各一钱半】紫草【三钱】麝香【二分】
　　右毎五嵗儿用二分　冷证热酒调下　热证紫草汤下　寒者加入治中散内用　热证加入小无比散内
　　无价散　治黑陷欲死者
　　用无病小儿粪腊月将倾银罐二个上下合定盐泥固济火煆通红取出为末蜜水调服一钱一方加麝香氷片少许
　　灰白
　　丹炉灰白色静者怯者作寒看躁者勇者焮发者作热看　凡痘疹白色将靥如豆殻者盖因初起时饮水多其靥不齐俗呼倒靥不妨但服实表之剂如毒气郁里消息他大小便如大便闭通大便小便闭通小便无妨薛前证不起发不红活者此因脾肺气虚用参茋四
　　圣散【起发】　顶陷灰白泻渴者脾肺虚寒用木香散异功散【出不快】　张痘初出时色白者气血虚也便宜大补气血参术茋芎升麻干姜甘草木香丁香酒洗当归白芍药若大便泻加诃子肉果　丹溪治吴□小儿周嵗痘痒色白甚痒药中毎加参茋半两白术七分丁香两个当归一钱官桂三分水煎服
　　右治虚寒例
　　娄予族侄女笄年出痘灰白色身热喘嗽渴脉洪有力与八物汤加连翘桔梗犀角屑半夏木通紫草干葛石膏杏枳连芩前胡瓜蒌仁服之十贴后色红活喘嗽缓减渐微但热未除遂于前方减茋杏胡枳连芩蒌七味服三十余贴而安安后髪皆落月余方起牀虚之极也又一男子二十余嵗出痘已破未破者灰白色又杂
　　间以黑陷倒靥者发热寒战身痛脉洪或时亦与八物加木通红花紫草陈皮连翘服十余贴而安
　　右治虚热例
　　凡血气不足灰白顶陷不起者宜内托散【即十宣散见起发】加紫草并乳汁调补　痘色灰白浆不满足欲成倒塌皮薄易破者保元汤【大法】加芎归芍药升麻人乳好酒进之右补虚例　有一等白痘似粉医人所不识有盘有顶而软肥者以加减大紫草散主之
　　加减大紫草散　治白痘似粉人所不识者
　　紫草　人参　茯苓　黄茋　白术　芍药　川芎　当归　甘草　糯米
　　右各等分为麄散毎服四五钱水煎服　一方有木通无黄茋名紫草快癍散　又一方去甘草加木通防风名参茋四圣散治表里俱虚
　　补元汤　治痘顶充满而根盘不聚色不红活乃气有余而血不足也
　　川芎　当归　白芍药【酒炒】熟地黄【各一钱】紫草　红花【各酒洗七分】陈皮　甘草【各三分】白术【酒炒一钱五分】
　　酒水各半盏糯米五十粒枣二枚煎服
　　活血散　治痘色淡白
　　当归　赤芍药【酒炒】紫草　川芎　红花【各五钱】血竭【一钱】木香【二钱】
　　右为末毎五嵗者服一钱十嵗已上者服二钱好酒调下　热极血焦不红活者酒煎紫草汤调下
　　保生散　治气血俱虚灰白色不灌脓回浆者
　　紫河车【一具焙为末】板【酥炙五钱】　一方有鹿茸五钱
　　右为末毎服五七分或一钱气虚者保元汤下血虚芎归紫草煎汤下
　　混元散　治同上
　　紫河车【一具分作五七块】
　　用白糯米三合水淘净入无油铫内同炒以米黄色为度同为末毎用五七分儿大者一钱极补气血能助灌浆如神缘糯米性温得紫河车之气纯化为河车故其补功最速譬之造酒米从麯化意也
　　内助丹
　　黄茋【酒炒】人参【酒炒】白术　茯苓　当归　陈皮　半夏　厚朴　肉桂　山查
　　姜三片枣一枚糯米五十粒水煎服　如不食加人乳一杯　痒甚加大附子　寒战不止加附子防风渴加麦门冬　泻加泽泻猪苓不止加诃子肉果
　　助阳丹　痒塌不起根窠不红
　　黄茋　人参　白芍药【各酒炒一钱】甘草【三分】川芎【一钱】当归【一钱】红花【五分】陈皮【八分】官桂【二分】
　　姜枣水煎服
　　回生起死丹　治痘灰白寒气逆上不食腹胀呕吐肚痛泄泻清水手足俱冷
　　丁香【九枚】干姜【一钱】
　　水煎热服被盖片时令脾胃温暖隂退阳回痘自红活
　　夹疹【状如锦纹其中有空缺处如云头様者为癍徧身无空处疎宻不等者为疹】
　　万疹一名麻子君火所为也【或曰脾为疹】经曰少隂所至为疡疹在人则心火主之夫心火亢甚则制已所胜焚灼肺金肺主皮毛故疹毒见于皮肤之间蚊蚤所咬之状痘疮只出一般者善若与疹毒并出谓之夹疹其候极恶惟痘本稀踈而夹疹者庶乎可治疮本稠宻与疹并出彼此相混琐碎莫辨急用辛凉之药发而解之如疹毒渐消疮本磊落者亦可治也疹痘相并毒不少减此危恶之疾孰能料其生乎　疮出夹疹者荆防败毒散主之疹毒消者可治如疮収靥后复出疹者此余毒解散之兆不须治之　薛夫疹乃风邪外患痘为胎毒内发二证并作脏腑俱病也二者相杂赤晕发焮痘疮愈盛误谓痘出太宻多不可救然此乃夹疹痘也当治以人参羌活散疹毒即解痘势亦退其元气亏损不能结痂当补脾胃为急也　翁痘内夹出丹疹者不必治之当以托痘为主痘出而疹自消矣
　　荆防败毒散
　　柴胡　甘草　人参　桔梗　川芎　茯苓　枳殻　前胡　羌活　独活　荆芥穗　防风【各等分】
　　右剉细加薄荷五叶水一盏煎七分去查温服
　　人参羌活汤　治时气痘疹兼于发表
　　人参　羌活　独活　柴胡　前胡　桔梗　茯苓　枳殻　川芎　天麻　甘草　地骨皮【各三分】
　　右入薄荷五分姜水煎服　右表证多者宜之
　　清和饮
　　地骨皮【鲜者】麦门冬【去心各二钱】生地黄　知母　贝母橘红　茯苓　甘草　荆芥穗【各七分】牛蒡子【炒研一钱五分】桔梗【五分】全瓜蒌【一钱】
　　右里证多者宜之　虚者加人参黄茋
　　夹癍
