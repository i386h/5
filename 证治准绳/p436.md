<!-- { "loadSidebar": true } -->
　　万活人书云伤寒下之太早热气乘虚入胃发癍下之大迟热留胃中发癍胃烂亦发癍癍者乃热毒郁遏煎熬隂血血得热而不解浮于肌肉为癍足阳明胃主之痘疮初出皮肉红肿片片如锦纹者此夹癍也以辛凉之药解之其癍渐退疮本坚实者吉否则皮肤癍烂疮易瘙痒所谓皮嫰易破者是也如赤癍成块其肉浮肿结硬者又名丹瘤其毒最酷疮未成就此先溃烂工不能治　夹癍痘亦用荆防败毒散主之癍退可治　张痘出而夹癍者痘毒随脏而出其毒发之势最为迅疾或血太过而气不及则卫气疎缺不能宻防脉络而致太过之血夹毒上浮亦乘毒出之势而发为癍也较前夹疹者稍为易治如疮起齐其内必虚癍多从内解如不解以升麻汤加归芍主之又有或结痂后而发者余毒热盛煎熬肉分其癍必烂以消毒散【出不快】加归芍防风盛则用连翘汤【疽大小便秘】烂处以生肌散【溃烂】傅之若夹毒初出色赤如火乃毒滞不能宣发之故以四顺饮【发热】利之如大便利一二次而癍或退则血附气位急用四君子汤【不能食】加茋姜枣与服以防其损陷如不止加肉豆必止　翁用参升麻汤【咽喉】黄芩荆芥白芍归芎在初多用表散在后多用解利红癍易退紫癍稍难蓝癍不可治矣　娄用白虎汤　袁痘中夹癍阳明受枭炎之毒盛而然丁桂之药纎毫莫可投也　张半仙用黄连解毒汤以治夹癍之痘则失之太寒　钱氏用防榔大黄以疗痘中之癍则失之太峻总不如犀角地黄汤以彻内阳明之郁毒五龙化癍汤以消外蚊咬之血纹内外夹攻表里调和斯能复全矣　愚治痘里夹癍者极多但见形就是癍不见痘様者热毒峻烈克全者十止三四两日而癍见者速清逐为尚患此者必烦躁谵语渴饮不宁如刘禅师用地龙汁和犀角水投服亦心得治癍之法者矣
　　山栀子汤　治痘疮及癍毒状如蚊蚤所齧毒盛黑色者
　　山栀子仁　白藓皮　赤芍药　升麻【各一两】寒水石　甘草【各五钱】
　　右为细末毎服一钱水八分紫草薄荷各少许同煎至五分去查放温服
　　袁氏方
　　紫草　红花　犀角　木通　芍药　生地黄茯苓　甘草　蝉蜕
　　灯草金银煎服　外加荆芥紫苏木通荔枝殻鳯凰脱升麻杨枝浓煎汤浴之
　　阳毒升麻汤　面赤狂言烦躁腰背疼下利脉浮喉痛升麻【五钱】犀角　射干　黄芩　人参　甘草【各二钱半】
　　右水煎服
　　夹瘿袁夹瘿为痰毒凝结而成也或结于项颈或结于耳后或结于腋下大者如桃小者似李长者似瓜短者似枣身烙烦渴势若不凶痘三四日而瘿作则毒随痘泄脓随痘灌自可挽全而无害倘瘿红肿将脓而痘随标焉吾恐毒脓一溃元气嚣漓痘焉能表暴充灌乎七八之期痘已黄蜡而瘿作焉保防元气消毒袪邪竟获绥全之庆虽溃无妨治法在乎审日期之先后视元气之厚薄纪男女之大小范时令之寒暑庶防免紊错之愆矣瘿已红肿而痘标焉法宜托里毒盛消其毒元虚补其元木通桔梗解毒而彻闗锁恶实生地除枭而袪荣炎甘草清理诸邪蝉蜕袪风辟毒芍药泄诸经之郁火荆芥散阳明之风邪诸药缺一不可也　痘起遂发瘿治以补托如芩连之药不可用耗烁之剂不宜投消痰解毒为尚　痘标而瘿破流脓出血自致元气虚亏大用黄茋卫元汤可也人参黄茋川归红花桔梗芍药甘草防风煎服　痘两三日而瘿毒仍作急用三消散半夏川归茯苓甘草木通红花生地芍药牛蒡子天花粉蝉蜕灯草煎服　痘七八日充灌而瘿作宜服冲和饮子人参黄茋麦门柴胡防风荆芥芍药茯苓炒白术桔梗连翘当归瓜蒌根频进四服自愈矣　歌曰木通生地并黄茋桔梗当归芍药俱大力蝉蜕兼甘草白茯僵蚕効实竒上焦加味升麻引贝母门冬不可遗下焦牛膝相资助覔山姑倍用之热多荆芥随多少疼极还防白芷医　愚按方治证须验时日若头面尽肿而瘿肿则诸痘决不能鼎峻多致损伤
　　夹丹袁痘里发丹内热之极而然也不宜遽用极寒透里之剂若标两三日竟以化癍汤徐徐浴之内服生地牛蒡子芍药甘草木通荆芥穗其毒自消矣若用猪胆京墨氷片涂之竟罹其害慎之头面项颈倘如蛇纒硬肿火烧疼痛枭毒辏于上宜用炒黄连紫草车前子栀子等药　余治痘丹准前药加减单用露桃花二钱即丹収痘朗若肿疼须加柴胡羌活生地芍药倍之有用鳯尾草独煎汤饮岂知山蕨即鳯尾草名也性极寒而沈走恐伤于痘不可轻用
　　夹疮疡袁痘里夹疮痘迎疮见隙而盘据愈加多宻矣痘起气虚风痒自作宜用紫苏荆芥汤浴之随用芍药生地防风黄茋白术僵蚕甘草蝉蜕等药服之可也若男女种患杨梅恶疮痛不可忍而痘适标其间李少阳用蜗牛丹以治但香油皂子仁不可轻用若患肥疳疮如松香轻粉飞丹雄黄皆不可涂也　歌曰黄茋芍药直僵蚕生地防风白术联甘草红花牛蒡子酒煎来服効难言若是杨梅疮破烂牛黄土茯倍加焉痛极乳香些少助自然疮可痘安痊　余歴验小儿痘种于疮疡中痘虽美丽势必枭痒若不按法制汤以浴痘蹲聚于疮隙奚克鼎峻尹头陀专以香马兰藤煎汤浴夹疮疡之痘允得镇痘之妙但香马兰有三种分别青红白根浮上红者甚佳采用则可治法升麻黄茋为君芍药生地为臣羌活防风为佐甘草蝉蜕为使此准格也夹损伤袁痘标一两日或致扑跌或犯金石所伤则脾脉亏损而血气走散痘终受其阻厄李少阳用孩骨胡桃酒以治则失之峻利况胡桃又作泻之物用之不宜王近川用归尾桃仁汤以治则失之狂妄痘中岂宜破败其血者耶准依刘半塘拱元散人参黄茋当归红花伏鳯雏蝉蜕防风芍药甘草以补托其内用文蛤棕灰盫于伤处以収敛其外可也若损而不破者用虾蟆皮贴之徐徐以手摩抚若是汤泼火烙者不宜敷以生冷之药以凝滞其痘也　歌曰损伤须覔伏鳯雏土鼈参茋蝉蜕驰橘红甘草当归合再入红花防地俱　昔黄舍人次子十三嵗患痘两朝上楼失足损伤头额致血淋漓父母痛哭以为痘中损伤必不能生矣请予视治即将前方倍下参茋归地连进四服而痘遂鼎灌身带不宁加茯神桂心外单用棕灰敷之不半月而自靥脱全美但痛甚者少加乳香若外伤重痕濶弗克収痂用白芨白敛象皮末掺之自痊
　　痘疔【诸痘中有独大者或黑或白其根结硬即是痘疔如疔疮様直抵筋骨宜桃破以四圣散防之　凡黑陷中有微尖顶如苦楮様者疔也无此状者谓之黑陷非疔也】
　　万痘疔者热毒蓄积气血腐壊而成也状如数种乃疫毒之气最为恶候宜谨察之有肌肉微肿状如堆粟不分颗粒者此气滞血凝毒气郁结也有初出红防渐变黑色其硬如石者此肌肉已败气血中虚不能载毒而出反致陷伏也有中心黑陷四畔突起戴浆者此血随毒走气不为用也有中心戴浆四畔干陷焦黑者此气附毒出血不为使也有头戴白浆自破溃烂者此气血不充皮肤败壊也有为水泡溶溶易破者此火湿并行气虚不能敛束也有为血泡色紫易破者此血热妄行不能自附于气也有疮头鍼孔浆水自出者此卫气已败其液外脱也此数证者于五六日间候之但见一证即不可治　薛痘疔又谓之贼痘或三五枚或五七枚问杂于诸痘之问其色紫黯作痛不宁以致诸证蜂起不能灌脓甚至不救乃热毒势甚并结也用仙方活命饮【疮疡】如二便秘涩量加大黄遍身拘急加麻黄外必用线鍼挑破出黑血或吮出毒血以泄其毒余痘才可灌脓否则其毒无从而解必致不起如未应急用隔蒜灸若毒气盛者或不知痛者不用蒜隔就着肉灼艾灸之若灸后疮头红肿发焮用鍼挑破出毒血灼艾尤好虽此法未出方书予屡用屡验者世多用至宝丹之类亦不可恃　别见起法证治宜参攷　凡痘疮起发之时但见干燥其根焦黑者即内服夺命丹【见形】外用四圣散涂之　如原有疮疹或灌疮未愈或疮将较瘢嫰者至痘出之时其处痘本攒聚形色黑溃急以鍼刺破之吮去毒血外以四圣散涂之内服加味四圣汤【见形】调无价散【倒靥】并夺命丹主之　如疮焦黑浑身皆是者看大便何如若大便秘者内服承气汤【便秘】调无价散外用水杨汤浴法【起发】大便利者内服十全大补汤【汗】陈氏木香散【泻】调无价散合夺命丹外用水杨汤浴法
　　四圣散
　　菉豆【四十九粒】豌豆【四十九粒各烧存性】珍珠【一分】油头髪【烧过一分】
　　右为细末胭脂水调先以簪子拨开黑疮以此涂之
　　二圣散　治痘疔挑破以此防之
　　雄黄【二钱】紫草【三钱】
　　右研末用油胭脂调
　　敷方　痂后痘疔溃烂成坑内见筋骨以此敷之赤石脂　腻粉　黄蘖　杭粉【炒】血竭　伏龙肝【各一钱】飞丹【炒八分】髪灰【五分】乳香　没药【各三分】氷片【三厘】蜜陀僧【飞过二钱】有臭气加阿魏三四分
　　右为细末绵纸筛过敷之外用膏药贴　内服人参败毒散加穿山甲蝉蜕连翘
　　拔毒膏　治痘疔
　　雄黄【研】
　　右用胭脂重浸水令浓调雄黄防疔痘上立时红活亦神法也盖雄黄能拔毒胭脂能活血也
　　飞龙夺命丹　治痘疔痘毒痘痈或麻木呕吐重者昏愦咬牙
　　真蟾酥【干者酒化】轻粉【各一钱】枯白矾　寒水石　铜绿乳香　没药　麝香【各二钱】硃砂【六钱】蜗牛【四十二个另研如无亦可】
　　右各为末入蟾酥蜗牛或加酒少许糊丸菉豆大毎服一丸温酒或葱汤送下重者外用隔蒜法灸甚者多灸或着肉灸
　　卷帘疔　袁痘六七朝舌望上卷喉锁烦渴痛饮食难进不知者妄用刀割舌下青筋儵时致死岂知疔毒结坐于舌根疔甚者如黑豆次者似葡萄犯此证候要把银钩钩破患处尽净恶血随以苦茶嗽口尽吐其毒血而以后方投之　歌曰防仙妙制龙宫丹氷片硼砂青黛间薄荷荆芥僵蚕炒还覔黄连法制难按合研匀为细末慢吹喉内卷帘翻　按此疔人多不晓夭杀儿童若患此者痘定经于心急宜清解若补助之药不宜服也有方用蛤蜊汁和玉露滴者亦可
　　燕窝疔　痘形五六日而腋下硬肿两手坦垂不能活动转舒烦躁谵语眼碧脸赤恶渴吐沫不知者以为结痈而然岂知痘毒结坐于腋下名曰燕窝疔急用银鍼挑去其根尽除恶血随将燕窝打水澄清者洗净而以珍珠末和油胭脂涂其患处内服消毒饮　歌曰燕窝疔欲燕窝除挑破须将澄去泥洗净尽除其毒血油胭脂和米珍珠涂抹其中时刻候管教毒尽痘离离　又曰消毒饮是鼠粘先甘草通茯生地全红花犀芍连翘合灯草浓煎毒尽捐　余歴详察此痘左腋濳注则右体之痘沈伏而失色右腋濳注则左体之痘叛逆而无元是准格也若曰疔左而左痘壊则误矣有方以蜒蝣和核桃肉吞者虽暂获効终之无济
　　火珠疔　痘值六七日而鼻窍中阗塞喷火气息甚难恶渴烦躁面赤眼红痰饮食不餐名曰火珠疔外要钩破随将药防入眼角再服泻金汤则愈矣　歌曰鼻中阗塞火珠疔速要钩穿眼上行黄连膏和梅花片防滴其中左右经再服泻金汤二剂自然毒尽得安宁泻金汤歌曰乌犀桔梗鼠粘行芍药甘梢伏火青生地红花通紫草合煎服后自消疔　按此痘疔患于小儿们人昧以为息肉阗塞不知挑剔屡致枉死惯治者允宜详验眼翻气急手足乱撒候则是矣或以田螺水滴入者未善
