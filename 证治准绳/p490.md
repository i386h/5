<!-- { "loadSidebar": true } -->
　　右为剉散以水一升煮取五合为一剂十嵗已下小儿皆可服若儿生一日至七日分一合为三服八日至十五日分一合半为三服十六日至二十日分二合为三服二十日至三十日分三合为三服皆以得下为止此剂为出腹婴儿所作若日月长大者亦依此为例必知客忤及有鬾气者可加人参当归各贰钱半一百日儿加一钱一字二百日儿加二钱半一歳加半两余药皆仿此
　　圣惠甘草散　治小儿中鬾面色白赤而复变青者如醉色故复发作面赤若青黒色绕口不治觉病晚者死觉之早者所中邪气未入脏腑又微引乳者可服此
　　甘草【炙微赤剉】龙骨　赤茯苓　牡砺【烧为粉】生干地黄黄芩　桂心【各一分】当归【半两剉防炒】
　　右件药麤罗为散每服一钱以水一小盏入淡竹叶七片煎至五分去滓入白蜜一钱更煎一两沸量儿大小以意加减温服日三四服
　　大黄丸　治小儿中鬾挟实
　　川大黄【剉碎微炒】白鲜皮　甘草【炙微赤各半两】犀角屑　黄芩　赤茯苓　赤芍药【各一分】
　　右件药麤罗为散毎服一钱以水一小盏煎至五分去滓量儿大小加减日三四服
　　张涣虎骨丹　治被鬾病
　　虎头骨【微炒】鬼臼【去毛】草龙胆　鬼箭【各一两】琥珀　白胶香【各半两】
　　右件罗为细末炼蜜和丸如黍米大毎服十粒乳香汤下量儿大小加减
　　客忤
　　巢氏云小儿中客忤者是小儿神气软弱忽有非常之物或未经识见之人触之与儿神气相忤而发病谓之客忤也亦名中客又名中人其状吐下青黄白色水谷解离腹痛反倒夭矫面变易五色其状似癎但眼不上揷耳其脉急数者是也若失时不治久则难治若乳母饮酒过度醉及房劳喘后乳者最剧能杀儿也【其脉急数者宜与龙胆汤下之加人参当归各如龙胆秤分等多少也】
　　千金论少小所以有客忤病者是外人来气息忤之一名中人是为客忤也虽是家人或别房异戸虽是乳母及父母或从外还衣服经履鬼神麤恶暴气或牛马之气皆为忤也执作喘息乳气未定者皆为客忤　凡小儿衣布帛绵中不得有头发履中亦尔　白衣青带青衣白带皆令中忤凡非常人及诸物从外来亦惊小儿致病欲防之法诸有从外来人及异物人戸当将儿避之勿令见若不避者烧牛屎令常有烟气置戸前则善小儿中客为病者无时不有此病也而秋初一切儿
　　皆病者岂一切儿悉中客邪切儿所以春冬少病秋夏多病者秋夏小儿阳气在外血脉嫩弱秋初夏末晨夕时有暴冷小儿嫰弱其外则易伤暴冷折其阳阳结则壮热胃冷则下痢故夏末秋初小儿多壮热而下痢未必悉是中客及鬾也若治少小法夏末秋初宜天气温凉有寒卒冷者其少小则多患壮热而下痢也慎不可先下之皆先去毒后下之耳　小儿中客急视其口中悬痈左右当有青黑肿脉核如麻豆大或赤或白或青如此便宜用针速刺溃去之亦可摘决之并以绵纒头拭去血也少小中客之病吐下青黄赤白汁腹中痛及反倒偃侧喘似癎状但目不上揷少睡耳面变五色其脉急若失时不治小久则难治矣欲疗之方用豉数合水拌令湿熟丸如鸡子大以摩儿防上足心各五六遍毕以丸摩儿心及脐上下行转摩之食顷破视其中当有细毛即掷丸道中痛即止
　　真珠散　治客忤惊风鬼痊惊邪痰热心舍不宁精神不定心常怔忡睡中惊跳时或咬牙五心烦热有汗兼喘面赤舌白呵欠烦渴小便赤防或吐利黄沫常服辟邪安神
　　真珠　海螵蛸　滑石【各一钱】白茯苓　人参　白附子　甘草【炙】全蝎　麝香　脑子【另研各五钱】生珠【另研一钱】金箔【二十片】银箔【三十片】
　　右末和匀半钱煎灯心麦门冬汤入蜜少许调服日午临卧各一服
　　谭氏殊圣治客忤方　忽尔连连哭不休浑身壮热脉如钩惊啼不得寃神鬼客忤伤心不自由犀角雄黄相共捣桃符煎水看稀稠人参茯苓车前子丸吃三服请不忧
　　安神丸
　　生犀末【半钱】雄黄【研】人参　茯苓　车前子【各一分】
　　右为末取桃白皮一两桃符一两二味以水三升同煎至一升去滓更煎成膏和前药丸如麻子大毎服三丸芍药汤下
　　又方　小儿哽气筑心连喘息多愁胃口涎唯有此疾宜早治为縁客忤气相煎看看病状医难効速取真珠散半钱龙脑生犀香附子小儿餐了保身安
　　真珠散
　　真珠末【四钱】生犀末【二钱】香附子末【一钱】龙脑【半字】
　　右同研毎服一字桃仁汤调下乳母忌生冷油腻一切毒物半月
　　张涣辟邪膏　婴儿血气未实皆神气软弱除父母及乳养之常照管外不可令见生人及抱徃别房异户及不可见牛马兽畜等其父母家人之类自外及寅夜行归家亦不可见儿恐经履鬼神粗恶暴气若犯人令儿吐下青黄赤白水谷解离其状似发癎者但眼不上戴脉不急名曰客忤【凡断乳小儿亦有中恶卒暴者亦宜服此药立至苏省】
　　降真香【剉】白胶香　沉香　虎头骨【微炒】鬼臼【去毛】草龙胆　人参　白茯苓
　　右件各半两罗为细末次入水磨雄黄半两细研水飞次研麝香一钱都拌匀链蜜和如鸡头大毎服一粒煎乳香汤化下及别丸如弹子大用緑绢袋子盛令儿衣服上带之仍卧内常烧神妙
　　田客忤因而惊忤者治法用灶中黄土研二两鸡子一枚去殻二件相和入少许水调先以桃栁枝汤浴儿后将此药涂五心及顶门上【陈无择法用窰中黄土蚯蚓屎等分如此法涂之】治卒客忤禁口不能言细辛桂心等分纳口中効　元和纪用经疗小儿客忤　菖蒲汁内口中　又生艾汁纳口中　又磨刀水三四滴妙　又用好墨筛和水温服半钱七
　　中人忤茅先生小儿生下犯人噤面青黒合两眼闭吐逆不下乳此因生下来不免外人看问或有腋气或因妇人月假不净或外人带邪神触着生下来夹故故乳哺使触异气之物气血未就又被风邪击致此所治者先用朱砂膏【方见惊积门中】乳上吮下后用镇心丸【惊】夹腥脾散　　与服卽愈如见不下乳眼视肚硬死大凡初生下儿子家中人不见不可便与外人入房看问人家各有神祗又恐妇人腋气及月假不净触着恐中客忤此即是养儿之法
　　千金方剪取驴前防胛上旋毛大如弹子大以乳汁煎之令毛消药成著乳头上饮之下喉即止　又烧母衣带三寸并发合乳汁服之又取牛鼻津服之　又取牛口沫传乳头饮之
　　治少小见人来不佳腹中作声者三物烧发散方　用向来者人防上髪十茎防儿衣带少许合烧灰细末和乳饮儿即愈
　　中马忤千金论曰凡诸乗马行得马汗气臭未盥洗易衣装而便向儿邉令儿中马客忤儿卒见马来及闻马鸣惊及马上衣物马气皆令小儿中马客忤慎护之持重之一歳儿也　其状腹痛吐下青黄白色水谷解离者致夭
　　千金治小儿中马客忤法【中客中人皆可用】　用粉为丸如豉法摩儿手足心及心头脐上上下行转摩之咒曰摩家公摩家母摩家子儿苦客忤从我始扁鹊虽良不如善唾良咒讫弃丸道中
　　又法　取一刀横灶上解儿衣发其心腹讫【翼发作拨】取刀持向儿咒之唾辄以刀拟向心腹啡啡【音非出唾貎】煌煌日出东方背阴向阳葛公葛公不知何公【翼云葛公葛母不知何公】子来不视去不顾过与生人忤梁上尘天之神户下土鬼所经大刀环犀对灶君二七唾客愈儿惊唾啡啡每唾以刀拟之咒当三遍乃毕用豉丸亦如上法五六遍讫取此丸破视其中有毛弃丸道中人马客忤即愈矣
　　简要济众治小儿中马毒客忤取马尾于儿面前烧令儿咽烟气日烧之差为度
　　又方　取马口角沫涂儿口中效
　　中恶
　　巢氏云小儿中恶者是鬼邪之气卒中于人也无问大小若阴阳顺理荣衞平调神守强则邪不干正若精气衰弱则鬼毒恶气中之其状先无他病卒然心腹刺痛闷乱欲死是也凡中恶腹大而满脉紧大而浮者死紧细而防者生余势不尽停滞脏腑之间更发后变为疰也　治法先下苏合香丸未醒以皂角末搐鼻次服沈香降气汤加人参茯苓又能辟邪客忤亦宜服
　　苏合香丸　治尸骨蒸诸项劳瘵顺气化痰卒暴心痛鬼魅疟疾霍乱吐防赤白下痢小儿惊搐
　　苏合香油【伍钱入安息香膏内】安息香【一两另为末用无灰酒半升熬膏】丁香　青木香　白檀香　沈香　荜拨　香附米诃子【煨取肉】乌犀【镑屑】硃砂【研水飞各一两】薰香　片脑
　　【研各五钱】麝香【七钱半】
　　右为细末用安息香膏入炼蜜和剂圆如芡实大空心用沸汤化下小儿一丸老人四丸酒下亦可　用蜡纸裹一丸弹子大用绯绢袋盛常带之　一切邪神不敢近去脑名麝香苏合丸治一切邪神及胸膈噎塞肠中虚鸣宿食不消余证并同
　　沉香降气汤降真香
　　沈香　白胶香　虎胫骨【酥炙】人参　鬼箭　草龙胆【各五钱】
　　右为末次入雄黄五钱麝香一钱炼蜜丸乳香汤化下又令儿带及烧卧内尤妙
　　葛氏肘后救卒死或先病痛或常居寝卧奄忽而絶皆是中恶救之方
　　右取葱黄心刺其鼻男左女右入七八寸小儿量度之若使目中血出佳扁鹊法同是后吹耳条中葛言此云刺鼻故别为一法
　　又方
　　右令二人以衣壅口吹其两耳极则易入可以筒吹之并捧其肩上侧身远之莫临死人上
　　又方
　　右以葱叶刺耳耳中鼻中血出者莫怪无血难治有血是时当捧两手忽放之须臾死人目当举手捞人言痛乃止又男刺左鼻女刺右鼻中令入七八寸余大效小儿量度之亦治自缢死此与扁鹊方同
　　又方
　　右以绵渍好酒中须臾置死人鼻中手按令汁入鼻中并持其手足莫令惊
　　又方
　　右视其上唇里有儿如黍米大以针决去之
　　又方
　　右以小便灌其面数回即能语此扁鹊法也
　　又方
　　右末皂荚如大豆吹其两鼻中则气通矣
　　又方
　　右割雄鸡颈取血以涂其面干复涂并以灰营死人一周
　　又方　以管吹下部令数人互吹之气通则活
　　千金治卒忤方　此病即今人所谓中恶者与卒死鬼击亦相类为治皆防取而用之
　　右盐八合以水三升煮取一升半二服得吐即愈备急方云治鬼击若小便不通笔头七枚烧作灰末和服之即通
　　圣惠桃奴散　治小儿中恶心腹坚胀疼痛顔色青黑大便不通
　　桃奴【五枚】甘草【一分炙防赤剉】麝香【细研一钱】杏仁【二十枚汤浸去皮尖双仁麸炒防黄】桔梗【去芦头】赤芍药　黄芩　柴胡【去苗】川升麻川大黄【剉防炒】鬼白【去毛各半两】
　　右件药麤罗为散每服一钱以水一小盏煎至五分去滓不计时温服以利为度量儿大小以意加减
　　圣惠鬼箭羽散　治小儿中恶心坚强卒痛欲困鬼箭羽　真珠【末各一分】羚羊角【屑】桔梗【去芦头】川朴硝川升麻　赤芍药　柴胡【去苗】黄芩【各半两】桃仁【十枚】
　　【汤浸去皮尖双仁防炒防黄】川大黄【一两剉防炒】
　　右制服法同前
　　圣惠雄黄丸　治小儿中恶心痛辟除邪气
　　雄黄【细研】真珠【末各半两】麝香　牛黄【各细研一钱】巴豆【二十粒去皮膜心研纸裹压出油】
